○授长孙无忌司空诏

论道台阶，实赖明哲，丹青神化，寄深燮理。自非盐梅是属，栋干有归，则旷职俟能，罔或必备。开府仪同三司齐国公无忌，器宇凝正，风度峻远，才包文武，地兼贤戚。诚著草昧之辰，业预艰难之始，功侔十乱，声高三杰。亮采铨衡，庶僚有序，仪形端右，彝常以穆。自任参鼎司，位班槐路，捴挹之美，形於缙绅；翼赞之规，彰於帷扆。宜崇名器，允副具瞻，可司空。所司具礼，以时册命。


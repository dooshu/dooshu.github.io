寄胥永公姚江二首

其一

骅骝久拟出风尘，海畔三年尚苦辛。
心厌折腰甘地僻，官因好客转家贫。
丹砂勾漏炉中得，芳树河阳眼底新。
逆旅同乡相问讯，倦游今有未归人。

其二

江南旱久泪漫漫，昨接家书不忍看。
通籍岂应长作客，无衣何必苦为官。
炎蒸赤脚冰堪踏，夜雨玄亭枕又寒。
知有故人能下榻，欲栖珠树转盘桓。



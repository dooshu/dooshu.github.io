第二十六平安卦〔阴居上下坎水正北〕：二上三中二下决疑之象

象曰：上下俱安，心不生奸。坦然无忧，勿信流言〔此卦前序有验引以证之〕。

颜曰：心正自吉，勿信流言。行者至，囚者出。此虽上下俱阴，三阳居中，初虽主有忧咎，各安其所，俱无悔吝矣。百事自如，先忧后吉，事君、结交弥善。

何曰：娶妻得美女，行人在道，孕生男。病者有见怪异，无事。官事散，田蚕有收。军行、市贾，百事吉利。

陈曰：人道方盛，上下二阴相应，三阳亦自能制之，故曰云云。

刘曰：上下俱柔，以中正也。刚正不挠，众所与也。

此课三阳居中，而上下皆阴，少阴未盛，无乖争而有和合。阳刚盛，阴不能胜，故为上下俱安之象，有吉而无凶也。何承天曰：此课占婚姻得美女，行人在道，官事解散，百事皆吉。

诗曰：双燕归南国，来寻王谢家。画堂春昼静，于此托生涯。


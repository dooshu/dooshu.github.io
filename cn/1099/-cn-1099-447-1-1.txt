○狡酋紏眾屢犯疏 【 火酋】

此係該道呈詳

議照火酋自四月寇鈔遭衂之後、懷讐逞忿、構煽鉄雷本擺沙計等酋、蛾伏鴟張、必欲得氣、盖自涉秋、狂鋒愈熾、節次移會該鎮、嚴督各路防秋主客兵將、枕戈擐甲以待、而大將則率官軍左右防援間、醜虜果聚眾徂伺定邊境外、乘間謀犯、於時降夷預報該營副將、先發哨丁、次督戰士、既獲馬駝、又斬虜首、已破犬羊之膽、足宣貔虎之威矣、而各酋恨未也、又伏兵於鎮虜塞外、夜分入邊、竊我牲畜、而大將適自西來、命眾邀截、奮勇血戰、雖有損傷軍馬、亦有斬獲虜級、似足相當、而各酋未巳也、復窺懷遠之瑕、宵馳零騎探路、葢欲出我不意、攻我無備、而不虞又被降夷之預報也、通丁出哨。賊為我賺。斬獲雖止二級。而虜騎未敢南下矣。而火酋猶未巳也。輒復紏眾萬騎入犯安邊、又令千餘窺訌波羅、比欲犄角死敵、橫肆蹂躪之謀、詎知我兵聞烽肆集、堵剿敗北、各營報勝於西、大將奏揵於東、雖兩地斬級不及、而射打死傷頗眾、亦足以紓華氣、而奪戎心矣、而沙酋猶未巳也、先是虎翼於西、巳失其利、後復豕突於東、欲逞其豪、乃入而既遇該營設伏堵回、出而又遭大將率兵截殺、雖斬獲四十餘級、未盡殲之、而魚駭鳥驚之狀、不可言矣、夫秋高馬肥。夷狄之時也。今幸內備出於萬全、外夷遭夫五創、此固天奪其魄、寔亦將士協謀所致、即今諸酋叩關悔罪乞哀求欵、不啻作歹者搖首、抑且向化者堅心、此或秋防中從來罕見之景象也、所有獲功將士、與夫失事官員、相應分別敘議等因、呈詳到臣該臣會同總督陝西三邊軍務兵部尚書徐三畏、看得火落赤挾賞被搶之後。局面一變。全套驚疑。狐兔興悲。犬羊成黨。在東路則有沙計賽林等酋。以索賞未遂。懷忿思逞。在中路則有擺言太本拜等酋。藉口明安之死。蓄謀圖報。莊禿賴明愛二酋。屢因火酋借兵。陰實同謀。陽為觀望。卜失兔者套中大酋也其餘火酋等皆其別部卜失兔雖有內難蓄謀亦深。而火落赤。則東西勾引。不遺餘力。全套蠢動。偵探甚明。臣等思惟、本鎮邊長一千二百餘里。若三路并犯。賊眾我寡。誠難為禦。於是牌行東路布政使陳性學等、設法先諭莊明二酋。使之安心聽撫。綴其部落於東。在中路則臣因切盡歹成之投稟。借之傳諭卜酋。及全套諸虜。綴其部落於中。三酋無動。我得專力西防。入秋以來。虜犯安邊。犯鎮靖。犯懷遠。犯波羅。俱有斬獲。稍挫狂鋒。擺酋屢犯保寧。降夷先洩其謀。臣等得設伏邀擊、斬首四十四顆、先巳具　題外、至八月初旬、火酋入犯聲息愈彰、降夷供吐情形益確、督臣徐三畏、親率大兵駐劄花馬池、就近督援、先申號令、嚴飭諸將、加謹隄備、臣與鎮道等官、多方調度、八月初十日、火酋果擁萬騎、從舊安邊隤墻而入、撒馬分搶、虜眾分搶其勢已散可以乘便擊之矣人各趨利。勢不相顧。各村原伏夷丁突出奮斬、首挫其鋒、九營之兵、聞警雲集、各有斬獲、原伏山頂火砲震響連天、賊見大駭、以為草木皆兵也、於是收兵回營、我兵環而攻之、通晝達旦、大砲擊死甚多、賊勢窮促、次早由別路遁北、夫火酋經營半年之久。聚眾萬騎之多。其初意豈真欲入僅數十里。退速於一日哉。葢由我兵人人自奮。大挫狂鋒。未厭豺狼之欲。倉皇狼狽而歸。豈偶然哉。人畜雖不無損傷。臣等再三查訪、所報委無欺隱、失事未為大甚也、然火酋西犯之時。沙計寔與同行。既不得志於西。必將肆毒於東。於是九月十三日、果擁二千餘騎入犯高家堡地方、該堡參將劉泗出兵邀堵、烽傳至鎮、時近日中、該鎮提兵邀於邊外、擊其惰歸、斬首四十二顆、獲功雖非大捷、亦足以明我兵之難犯、而挫黠虜之雄心矣、


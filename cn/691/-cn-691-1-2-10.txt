◎济渡自救

钱塘屠琴坞（倬）负文望而有吏才，以嘉庆戊辰庶常出宰仪征，官声甚著。仪征渡江赴龙潭，向只小舟，猝遇风，往往覆溺。屠莅任，捐赀制二舟，仿镇江红船式以济，渡人咸赖之。丁丑六月，屠以引疾赴金陵请咨，即乘此舟。午后抵黄天荡，暴风陡作，时尚在北岸，即泊舟系缆下碇以为万全矣。俄顷，雨益骤，风浪搏击，缆中断，舟漂出江心大溜中，如箭脱，铁鹿亦浮。舟人仆从皆号泣，屠危坐舱中，祝曰："余造此舟济人，即以此舟溺，恐不足以劝善，若有神理，幸返吾舟。"祝甫毕，忽见水手及舆夫五人跃入巨浪中，竟曳断缆，瞬息抵岸，复下碇，舟始定。时浪高于山，一起伏可数丈，舟人曰："少缓须臾，此舟散矣。"询之，五人咸称跃入巨浪时各不相谋，昏昏然若有人掖之者。夫造舟济渡非为己谋而适以自救，信报施之不爽哉。后屠以丁忧回籍，道光初由本籍奉特旨擢守九江。


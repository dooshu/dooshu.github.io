卷十七　辨訛類（上）


小學之訛

《王制》「小學在公宮南之左」，諸侯世子之學，而士庶不與焉。八歲入學惟天子，諸侯則十三歲，見伏氏《書傳》。灑掃應對，天子之子不習也。魏孝文立四門小學以藏書，又皆老儒，非幼童也。唐、宋所謂小學者，大都字書計算之事耳。朱子《小學》一書似專為童子起見，而中又參以性與天道之言，似與本義太遠。

《孟子疏》之訛

孫奭《孟子疏》「伯夷目不視惡色」章引《史記》晉殺巫臣取夏姬事，今《史記》並無此文。考《左傳》叔向娶夏姬之女，猶曰娶於申公巫臣氏，則夏姬未嘗被奪矣。惟叔向之母有「殺三夫」之語，注謂御叔、連尹襄老、巫臣，亦因巫臣病死在夏姬之先耳。按朱子謂《孟子疏》乃邵武士人偽作，非宣公原本，其所引多不足信也。

四月稱清和之訛

張平子《歸田賦》「仲春令月，時和氣清」，蓋指二月也。小謝詩因之，故曰：「首夏猶清和，芳草亦未歇。」今人刪去「猶」字，而竟以四月為清和。

立春鞭土牛之訛

《月令》「出土牛」，示農耕之早晚。古制於國城南立土牛以示民，如立春在十二月望，則策牛者近前，示其農早也；立春在正月望，則策牛者在後，示其農晚也。今立春日州縣制一土牛，以彩杖鞭之，既而碎之，義何居耶？

忌月之訛

今人上官任以正、五、九月為忌月，流俗相沿，不知何故。按《內典》天以大寶鏡照四大部洲，此三月者，照南部洲時也，號「長齋月」，故宜修省耳，非忌月也。

玉堂稱翰林之訛

今人動稱翰林為金馬玉堂。按漢武帝命文學之士待詔金馬門，金馬與文臣微有干涉。至於「玉堂」二字，宋玉《風賦》「徜徉中庭，比上玉堂」，早有玉堂之名；古樂府「黃金為君門，白玉為君堂」，泛稱富貴之家也。按漢谷永對成帝曰：「抑損椒房玉堂之盛寵。」顏師古注：「椒房，皇后所居；玉堂，嬖幸之舍也。」《三輔皇圖》曰：「未央宮有殿閣三十二，椒房玉堂在其中。」是玉堂乃宮闈妃嬪之所，與翰林無涉。或云漢有玉堂殿，為天上神仙璧記之所；又文翁講授之地亦名玉堂。宋太宗淳化中，賜翰林「玉堂之署」四字，從此遂專屬翰林矣。

《周易》之訛

夏曰《連山》，以艮為首；商曰《歸藏》，以坤為首；周曰《周易》，以乾為首。乾，天也。周匝四時，故曰《周易》，非周公之周也，見《五筆》。

道士之訛

《新序》介子推曰：「謁而得位，道士不居。」此與《京房傳》所稱道人，皆不過言有道之人，非道教也。《後漢書•第五倫傳》「人稱倫為道士」，《太霄經》謂「平王東遷洛邑，置道士七人」，此亦彼教附會之說。惟《漢•郊祀志》注、《漢宮閣疏》之「神明台，高五十丈，上有九宮，常置九天道士百人」，《元和郡縣志》「樓觀者，周大夫尹喜宅也，穆王召幽逸之人置為道士」，此則道教所始。然六朝以前僧俱稱道人，如支道人、慧琳道人之類，不稱僧也。

太牢、少牢之訛

《左氏》「秦改館晉侯，饋七牢焉」，注云：「牛、羊、豕各為一牢。」太牢者，牛、羊、豕具也，今專以牛為太牢，誤矣。少牢，羊、豕兼也，今專以羊為少牢，誤矣。

嫦娥奔月之訛

月中嫦娥之說，始於《淮南子》及張平子《靈憲》。《三餘帖》云：「羿妻嫦娥奔月，羿思之，以米粉作團，呼而祭之，嫦娥遂歸。今在月者乃結璘，非嫦娥也。」此小說家附會。嫦娥之始，其實因常儀占月而訛也。《呂氏春秋》「羲和占日，常儀占月」，皆官名也。《周禮》古「儀」、「娥」二字同音，《詩》「樂且有儀」葉「在彼中阿」，《太玄經》「各遵其儀」葉「不偏不頗」，漢碑凡「蓼莪」皆作「蓼儀」，是其證也。所謂奔月者，郝楚望曰：「《淮南•覽冥訓》羿請不死之藥於西王母，恒娥竊以『奔月』，當作『坋肉』，死畜之肉以藥坋之，可令復生。後世誤作奔月耳。」此說見《通雅》，而所云「坋肉」之義，終不甚分明。張衡《靈憲》以恒為姮，唐避穆宗諱，改恒為常。楊升庵謂古者羲和占日，常儀占月，故曰嫦娥。《集韻》收姮字，列十七登。

韓湘之訛

世傳韓文公之從子湘成仙，不知湘乃會昌三年進士，非好道者也。其好道者別是一族子，韓詩云：「擊門者誰子？問言乃吾宗。自言有奇術，探妙知天工。」可證也。

萱草稱母之訛

《珍珠船》言萱草，妓女也，人以比母，誤矣。此說蓋本魏人吳普《本草》。然《毛詩》「焉得萱草，言樹之背」，注：「背，北堂也。」人蓋因北堂而傅會於母也。《風土記》云：「婦人有妊，佩萱則生男，故謂之宜男草。」《西溪叢語》言今人多用北堂、萱堂於鰥居之人，以其花未嘗雙開故也。似與比母之義尚遠。

今人承重之訛

承重者，因諸侯之傳重、受重而訛也。所謂重者，封建之爵也。三代世爵傳嫡不傳庶，故《喪服傳》有「父亡，為祖服三年」之文，為天子諸侯言之耳；此外士大夫並無長孫代父制服之文。今封建久亡，世爵又廢，不知所傳者何重耶？

今人喪位之訛

按喪禮未殮，主人坐於床東，眾主人在後西面，婦人俠床東面。其拜賓則升降自西階，即位於西階東，南面拜之。既殯，居門外倚廬，惟朝夕哭乃入門而奠。其入門也，主人堂下直東序西面，北上；外兄弟在其南，南上，賓繼之。主人不在堂上，其時即位於堂，南上者惟婦人。然則今主人柩東拜伏之位，古人主婦之位也。此說見張稷若先生集中。

語錄之訛

「語錄」二字，見僧家《龐蘊語錄》，非儒家言也。宋儒襲之，誤矣。

雅量之訛

《漢志》「請上雅壽」，注：「雅，酒閜也。」即劉表酒器「三雅」之雅，蓋群臣上雅爵以介壽耳，非云酒量大也。今稱人善飲為雅量，誤矣。

誤空弮為空拳

《李陵傳》「張空弮」，文穎注：「音眷，弓弩絭也，與�同。」今稱為空拳，誤矣。

誤形名為刑名

申韓形名之學，其法在審合形名，故曰「不知其名，復修其形」。今稱為刑罰之刑，誤矣。

八座之訛

《宋書》所云八座者，五尚書、二僕射、一令。《唐六典》曰：「後漢以令、僕射、六曹尚書為八座，今以二丞相、六尚書為八座，唐不置令。」考《宋書》、《六典》之言，是八座者，八省之官，非八人舁之而行之謂也，故六朝議事動下三公八座。南齊王融曰：「車前無八騶，何得稱丈夫？」是則有類今所稱八座之說。今所稱八座者，想亦因杜少陵詩有「起居八座太夫人」之句而訛耶？

考亭之訛

考亭者，唐黃端公葬父建陽玉枕山，名其亭曰「望考亭」，以望先隴也。朱子之父卜居焉，故曰「考亭」。《文公家譜》「有鄰人葬父，求題其亭，公書 『考亭』二字與之」。然則二字與公無涉，而今通稱朱子為考亭，誤矣。或曰：「朱子年六十一自崇安移居考亭，名精舍曰『竹林』，以居學徒，奉先聖，後人遂掩其父而稱之。」然亦非朱子所安也。

老泉之訛

老泉者，眉山蘇氏塋有老人泉，子瞻取以自號，故子由《祭子瞻文》云：「老泉之山，歸骨其旁。」而今人多指為其父明允之稱，蓋誤於梅都官有老泉詩也。

花旦誤稱

今人稱伶人女妝為花旦，誤也。黃雪槎《青樓集》曰：「凡妓以墨點面者號花旦。」是女妓之名，非今之伶人也。《鹽鐵論》有「胡蟲奇妲」之語，方密之以奇妲為小旦。余按《漢•郊祀志》樂人有偽飾女樂者，此乃今之小旦、花旦也。《莊嶽委談》云：「雜劇旦有數色，以墨點面謂之花旦。」是女妝亦可稱花旦。

色叫誤稱

杭人卑幼見尊長，每曰必呼伯伯、叔叔，號曰「色叫」，誤也。王得臣《塵史》曰：「宋人以事理不相當曰『色叫』，本王德用語。」

再醮之訛

今人稱再嫁為再醮者，誤也。按《昏禮》「父醮子而命之」，注：「酌而不酬曰醮。」是醮主男子說也。《記》稱「父醴女而俟迎者」云云，然則女子再嫁當曰再醴，不當曰再醮。《北齊書•羊烈傳》：「烈家傳素業，閨門修飾，為世所稱，一門女不再醮。」此稱「再醮」之始。

加級之訛

加級者，首級也，秦法每戰斬一首獻者，予一級，蓋軍功也。後世因他事亦加級矣。

欞星門之訛

程綿莊云：「孔子廟有欞星門，其誤已久，不可不知。」按《詩經•小序》云：「《絲衣》，繹賓屍也。」高子曰：靈星之屍也。漢高祖始令天下祀靈星。《後漢書》注云：「靈星，天田星也，欲祭天者先祭靈星。」《風俗通》縣令問主簿靈星在城東南何法，曰「惟靈星，所以在東南」者，亦不知也。《宋史•禮志》云：「仁宗天聖六年築南郊壇外壝，周以短垣，置靈星門。」夫以郊壇外垣為靈星門者，所以象天之體，用之於聖廟，蓋以尊天者尊聖也。其移用之始，始於宋《景定建康志》、《金陵新志》並言聖廟立靈星門。惟馬端臨《郊祀考》：皇帝太廟祭畢，進玉輅於太廟欞星門。從此《元志》亦以靈作欞，後人承而用之，則不知其義之所在矣。《晉史•天文志》云：「東方角二星為天關，其間天門也。左角為天田，其南為太陽道；右角為將，其北為太陰道。」蓋天之三門也，與《後漢書》注語正相印證。俗儒曲解，以為養先於教，蓋猶知欞之為靈也；或曰義取於疏通，則直以為窗欞之欞，誤矣。

舉人、進士之訛

舉人者，舉到之人。《唐•楊綰傳》：「天寶十三載，試舉人於勤政樓，登科者三人，綰為之首。」蓋登科則除官，不復謂之舉人，不第則須再舉。後世以舉人為一定之名，誤矣。進士者，乃諸科目中之一科耳，故試於禮部者，人人皆可謂之進士。放榜中式者曰「賜進士及第」，曰「賜進士出身」。後世必已登科而後謂之進士，誤矣。古進士即舉人，亦非若今之鄉榜稱舉人，會榜稱進士也。

科目、科甲之訛

俗混稱進士為科目、科甲。按唐科最多，有大經、小經諸目，故曰科目，後世有科而無目矣。唐明經科有甲、乙、丙、丁之分，進士有甲、乙之分，後世有甲而無乙矣。惟副榜數名，猶是乙科。

衛出公禰祖之訛

衛出公輒拒蒯瞆而自立，不父其父，誠有之矣；至以靈公為禰，則三傳並無明文。《論語》古注「必也正名乎」，謂正百事之名，非正父子之名也。未子以子貢有「夫子不為」主語，而遂以正名為正父子之名，誤矣。

行李之訛

劉孝威《結客少年場》云：「少年李六郡。」李，使也。故《左氏》「不使一介行李告於寡君」，杜注：「李，使人也。」凡言信者，亦使人也。古樂府：「有信數寄書，無信長相憶。」今以行李為作客之衣裝，誤矣。

結髮之訛

蘇武詩「結髮為夫婦」，泛稱自幼之意，非指稱結兩人之髮也。《李廣傳》「自結髮與匈奴戰」云云，蓋泛言少年束發之意，非今所謂結髮夫妻也。成婚之夕，男左女右。合其髻曰「結髮」，始於劉岳《書儀》。

司宮之訛

吳自牧《夢梁錄》：「杭人呼廚者曰師公，至今杭人猶然。」按《儀禮》「司宮尊於兩楹之間」，注云：「司宮即小宰，聽酒人之成要者也。」疑杭人稱廚者實本於此。自牧不讀《儀禮》，改為師公，則邢子才所謂「既為汝師，又為汝公」者，與廚人無涉矣。

銀數稱錢之訛

錢是錢幣之名，非數名也，古稱銖不稱錢。武德四年鑄開元通寶錢，重二銖四累，積十錢重一兩，得輕重大小之宜。所請二銖四累者，今一錢之重也。後人以其繁也，故易以「錢」字。《日知錄》曰：「分乃度之名，非權之名；石本權之名，非斛之名。」然則今之稱一分、一石者，亦誤矣。

龍忌之訛

《東漢書》注：「龍，星，木之位也，春見東方。心為大火，懼火之盛，故為之禁火。俗傳介之推是日焚死，故民哀而禁之。」蓋誤於《新序》所載也。周舉刺并州，慮民俗難曉，乃作書置子推廟，言「去火損民，非賢者意。宜宣示愚民，使還溫食」。

李白輕杜甫之訛

人言李寄杜詩只《飯顆山》一首，以為輕甫。不知外有《沙丘城寄甫》一首，又有《堯祠贈杜補闕》一篇，安見白之輕甫也？

陶詩題甲子之訛

宋潛溪曰：人皆云陶淵明不肯用劉宋年號，故編詩但書甲子，此誤也。陶詩中凡題甲子者十，皆是晉未亡時，最後丙辰，安帝尚存，琅琊王未立，安得先棄晉家年號乎？其自題甲子者，猶之今人編年纂詩，初無意見。

代宗之訛

明有嘉靖已號世宗矣，萬曆又追尊景帝曰代宗。閻百詩以為誤也，代宗即世宗也，猶之真宗即元宗也。

女狀元之訛

俗傳黃崇嘏為女狀元，按《十國春秋》崇嘏本傳：崇嘏好男裝，以失火繫獄，獻詩於邛州刺史周庠，庠奇其才，薦攝司戶參軍，胥吏畏服。庠愛其豐采，欲以女妻之，又獻詩，有「幕府若容為坦腹，願天速變作男兒」之句，庠始驚為女子，召見詰問，乃黃使君女也，幼失父母，與老嫗同居。已而乞罷歸，不知所終。今世俗訛稱女狀元者，以其獻詩時自稱鄉貢進士故也。嚴冬友曰：「徐文長《四聲猿》劇末一折為《女狀元》，即崇嘏事，此俗稱所始。」

疲癃之訛

今人以殘病為疲癃，誤也。服虔曰：「丈夫高不滿六尺二寸者為疲癃。」

今人稱姨母之訛

《禮》稱母之姊妹曰「從母」，無姨母之稱。《詩》稱「邢侯之姨」，《左氏》蔡侯稱息媯曰「吾姨也」，皆指妻之姊妹而言。然《朝野僉載》狄仁傑為相，侯問盧氏堂姨曰：「表弟有何願？」盧曰：「老姨只一子，不欲令事女主。」則母之姊妹稱姨，唐時已然。劉熙《釋名》：「母之姊妹曰姨。」

無繼室而稱元配之訛

今人書銘混稱元配某夫人，誤也。按高澄遭太后憂，臣僚為立碑，欲題康王元妃之碑，張普惠曰：「謹尋朝典，但有王妃而無元字。魯大夫稱元妃孟子，欲下與繼室聲子相對。今烈懿太妃作配先王，更無聲子、仲子之嫌，竊謂不假元字以別名位。且以氏配姓，愚以為在生之稱，故《春秋》夫人姜氏至自齊，既葬，以諡配姓，故經書『葬我小君文姜氏』，又曰『來歸夫人成風之禭』，皆以諡配姓。古者婦人從夫諡，今烈懿太妃德冠一世，故特蒙褒錫，乃萬代之高事，豈容於定名之重而不稱烈懿乎？」

雞口牛後之訛

《國策》曰：「寧為雞尸，不為牛從。」延篤注云：「尸，雞中主也。從，牛之子也。」《顏氏家訓》引之以駁雞口之訛。然宋言敩《雞鳴度關賦》：「念秦關之百二，難逞狼心；笑齊客之三千，不如雞口。」陸龜蒙詩：「甘閑在雞口，不貴封龍額。」則雞口之訛久矣。

君苗姓應之訛

楊升庵《丹鉛錄》因應瑒有與從弟君苗書，遂以君苗為姓應，不知瑒與陸氏兄弟相隔百年，安得有「見兄文目燒筆硯」之語？按《陸清河集》云：「《登壇賦》未能成而崔君苗作之。」是君苗姓崔也。

韓文公稱昌黎之訛

《日知錄》言昌黎地方有五，而皆非文公所生之處。《唐書》本傳「公，鄧州南陽人也。」公所以自稱昌黎者，以遠祖韓麒麟，《魏書》稱是昌黎棘城人，唐人最重氏族，故稱其本宗世望云爾。宋元豐七年因之遂封公為昌黎伯，皆非今之昌黎也。今之昌黎在永平府，金大定二十九年始立，本名廣寧，契丹之定州俘戶新置者也。

歐公為小姨夫之訛

按宋人詩話，歐公兩娶於薛簡肅，故有「舊女婿為新女婿，大姨夫作小姨夫」之句。按《薛公墓志》明載公五女，長適張奇，次適喬易從，次適王拱辰，次適歐，又次適王拱辰。然則為大小姨夫者，拱辰也。歐先娶於胥偃，續娶於薛公耳。

以度支稱聲部之訛

唐戶部尚書下分四屬：一曰戶部，二曰度支，三曰倉部，四曰金部。是度支乃戶部之一屬耳，今統稱戶部為度支，誤矣。

謝仙火之訛

宋時雷震天慶觀，柱有倒書「謝仙火」三字。劉貢父引南方賈人客以火自名，一火猶一部也。此說殊非。按道書謝仙者，天雷部中神名。火者，是其所火也。今道家召之亦稱謝仙火，誤矣。猶如題名者曰「某人書」，「書」豈其名耶？

烹小鮮之訛

《老子》言「治大國若烹小鮮」，言烹小魚者不事割鱗剖腹，意在簡便耳，今人誤為輕易之詞。惟《宋史》呂蒙正告真宗曰：「《老子》稱『治大國若烹小鮮』，今之上封事者太多，陛下宜靜以鎮之。」此是本義。

教官稱苜蓿之訛

唐開元中東宮官僚清淡，薛令之為左庶子，以詩自悼曰：「朝日上團團，照見先生盤，盤中何所有？苜蓿上闌干。」蓋是東宮詹事等官，非今之學博也。說見宋林洪《山家清供》。

教官稱廣文之訛

明皇愛鄭虔之才，欲置左右，以不事事，更為置廣文館，以虔為博士。虔聞命，不知廣文曹司何在，訴之宰相。宰相曰：「上增國學，置廣文館以居腎者，令後世言廣文博士自君始，不亦美乎！」虔始就職。是廣文者，乃明皇為虔特設之館，非今之學官也。

鶯遷之訛

今人稱遷官曰「鶯遷」，本《詩經》「遷於喬木」之義。按《伐木》章「鳥鳴嚶嚶，出自幽谷，遷於喬木」，是「嚶」字，不是「鶯」字，嚶乃鳥之鳴聲耳。《綿蠻》、《黃鳥》當是鶯，而又無「遷喬」字樣。然唐人有《鶯出谷》詩題，盧正道碑有「鴻漸於磐，鶯遷於木」之文，別以嚶為鶯，自唐已然。

㚻姦之訛

楊氏《正韻箋》：「律有『㚻姦』之條，㚻音雞，將男作女也。」今男淫為雞姦，誤矣。

宰相稱閣老之訛

杜少陵有贈嚴閣老詩：「扈聖登黃閣，明公獨妙年。」按嚴武為給事中，年才三十二。給事中屬門下省，開元曰黃門省，故云黃閣。又《通鑒》王涯謂給事中鄭肅、韓佽曰：「二閣老不用封敕。」蓋唐人稱給事中為閣者也。今以稱宰相，誤矣。《國史補》：唐宰相相呼曰「堂老」，兩省相呼曰「閣老」。

忌偶年入學之訛

《聞見錄》「俗有偶年入學之忌」，云出《李繪傳》。余按《北齊書》：「李繪年六歲自願入學，家人偶以年俗忌約而勿許，繪竊其姊筆牘用之，遂通《急就章》。」傳中所云偶者，言偶然以年俗忌約而勿許，非忌偶年入學也。所云年俗忌，恰不知何忌。《北史•李渾傳》言「繪家人以偶年俗忌，不令入學」，則偶年之說又似不訛，但不知兩書何以不合。

生日稱誕日之訛

《生民》之詩曰：「誕彌厥月。」《毛箋》：「誕，大也。彌，終也。」按此詩下有八「誕」字；「誕置之隘巷」、「誕置之平林」云云，朱子以誕字為發語之詞，今安得以生日為誕日耶？

隸書稱八分之訛

庾肩吾曰：「隸書，今之楷書也。」張懷瓘《六體書論》云：「隸書者，程邈造字皆真正，亦曰真書。」誤以八分為隸自歐公《集古錄》始。趙明誠跋大覺寺碑陰云：「古大覺寺碑陰題銀青光錄大夫韓毅隸書，蓋楷字也。」

泮水稱學宮之訛

戴氏《鼠璞》：「泮宮者，泮，魯水也，非學宮也。」若以「泮水」為半水，則下文「泮林」豈是半林？況《魯頌》「泮宮」詩，乃是僖公獻馘演武之所，非尚文之地。

巡撫稱撫軍之訛

「撫軍」二字見《左傳》，狐突諫晉獻公曰：「太子處則監國，出則撫軍。」是太子之職也。今稱巡撫為撫軍，誤矣。漢御史大夫有兩丞，一在內司圖書，一在外督部刺史，皆稱中丞，今稱巡撫曰中丞可也。

太史稱翰林之訛

古之太史，今之欽天監也，非詞林也，故史遷自言「近乎文史星卜之間」。今之詞林，兼古之宮僚、禮官、著作郎、起居郎諸職，不得專稱太史，此方密之之言。余按《隋書》文帝以史官屬秘書省，或因此呼翰林為太史之濫觴歟？

門子之訛

今稱府縣侍茶者曰門子，誤也。古稱門子有二，而皆非今之門子。其一見《周禮•小宗伯》：「掌三族之別，以辨親疏，其正室皆謂之門子。」以適子代父當門故也。其一見《左傳》：「襄九年鄭堵氏之亂，大夫諸司門子不順。」《國語》：「晉悼公立百官，育門子。」注：「門子，大夫適子也。」《唐書•李德裕傳》「吐蕃將婦人嫁與此州門子」，又「王智興為徐州門子」，皆古之門子也。今之門子，古之縣僮也。《梁書•沈瑀傳》：「縣南有豪族子弟為患，瑀召其老者為石頭倉監，少者補縣僮。」唐稱左右為都公，蓋取子都之義，是則今之門子矣。

孔安國獻《古文尚書》遭巫蠱之訛

《班氏•藝文志》：《古文尚書》出孔子壁中，比今文多十六篇，孔安國得之，將獻於朝，而以巫蠱事起，遂止。按《史記•孔子世家》：「安國為今皇帝博士，至臨淮太守，早卒。」巫蠱事起征和元年，其時《司馬遷傳》雖不載遷之卒否，而遷之序事至李廣利降匈奴而止，則大概遷卒於征和初，而其書已云安國早卒，則安國何從遭巫蠱之事耶？

樂府之訛

樂府者，官署之名，其官有令，有音監，有遊繳，見霍光、張放兩傳甚詳。後因京房能知音樂，上使韋玄成問房於樂府。後人因其所采之詩而即名之曰樂府，誤矣，見《律曆志》。郭茂倩曰：「漢惠帝時夏侯寬為樂府令，武帝乃因之，立樂府采詩。有因聲而造歌者，有因歌而造聲者，有有聲有詞者，有無聲無詞者。」

男子稱肅拜、凶禮稱稽首之訛

沈冠雲《與人論九拜書》曰：「肅訓恭，恭拜者，屈膝拱手下地而但低頭，以婦人首飾多，或懷孕難下其首，故為此拜。」今人以長揖為肅拜，或竟用諸簡牘，誤矣。《荀子》曰：「平衡曰拜。」楊倞注云：「平衡謂磬折，頭與腰如衡之平。」下衡曰稽首，王拜天、臣拜君用之，吉拜也。今人用之於喪制，誤矣。

省試之訛

省試者，尚書省之試，非鄉試也。今之鄉試，唐之洲試、宋之漕試也。今稱鄉試為省試，誤矣，見《封氏聞見錄》。

試帖之訛

唐明經先帖文，然後試。帖經之法，以所習經帖其兩端，中留一行試之。毛西河以詩賦為試帖，誤矣。然明經亦有試詩者，王貞白有《帖經日試宮中瑞蓮詩》。

露布之訛

今人以露布為告凱旋之文，誤也。按《後漢書》：中元元年，拜鮑昱為司隸校尉，詔昱詣尚書，使封胡降檄。光武遣小黃門問昱有所怪否，曰：「臣聞故事通官文書不著姓，又當司徒露布，怪使司隸下書而著姓也。」帝報曰：「吾欲使天下知忠臣之子復為司隸也。」注：「漢制書璽封，尚書令重封。惟赦贖令司徒印，露布州郡」云云。是露布非專為武功設也。後世以武功成為誇耀，遂專以露布為奏凱之文，魏人笑王肅獲三家村賊，亦復虛曳長縑，高張絹素是矣。或曰：《春秋• 元命苞》「文露沉，武器布」。奏凱之文名「露布」，義取諸此。

擬題之訛

今舉子於場前揣主司所命題而預作之，號曰「擬題」。按宋何承天私造《鐃歌》十五篇，不沿舊曲，而以己意詠之，號曰「擬題」，此二字之始。今以為士子揣摩之稱，誤矣。

九錫之訛

六經無九錫之說。《周官》「上公九命」，《王制》「有加則賜」，不過九命，非九錫也。惟漢元朔元年有司奏「古者諸侯貢士，壹適謂之好德，再適謂之賢賢，三適謂之有功，乃加九錫」，此二字初見之始。《禮緯•含文嘉》有九錫之說，曹操因而附會之，為六朝禪位之陋習。

納采之訛

《士昏禮》所云「納采」者，采擇之義，以為采定而可納婚也。今訛為采幣之采，焉有名未問而先納幣之禮？

國子監之訛

太學教公卿、大夫、元士之適子，《周官》以師氏、保氏教國子，皆指公子，胄子而言，非謂民間之俊秀也，然俊秀亦附教於其中。漢以前統名太學，明帝為四姓小侯立學，雖及群公子，而皇子不與焉。晉咸寧間始專名國子。隋又改學為監。後世監中並非國子，而猶沿其名，誤矣。歐陽詹作《張博士講台記》最分明，曰：「國子師長序公侯子孫，太學師長序卿大夫子孫，四門師長序八方俊秀，其餘師長序天下秀彥。」

國學稱成均之訛

成均者，五帝之學，見《周禮•大司樂》篇。均，韻也，樂之調也。古以樂教士，故稱成均為太學。後世無樂可教，則成均之稱誤矣。

振濟非賑濟

今之振災，本《左氏》「振廩同食」之義。《說文解字》云：「振，舉救也。」今乃誤振為賑。《說文》：「賑，富也。」故《魏都賦》云：「白藏之藏，富有無堤，同賑大內，控引世資。」

笏非手板

《隋書•禮儀志》近世惟八座尚書執笏，笏，白筆也，以紫囊裹之，號曰「笏染」。其餘公卿但執手板，是手板非笏也。

后妃非太姒

《癸辛雜志》云：「《詩序》云『《關雎》，后妃之德也』，後字作君字解，非太姒也。古稱夫人不稱後，天子夫人稱後始於秦始皇。」按《周禮》「膳夫掌王之食飲膳饈，以養王及后、世子」，以及內宰、女史諸職所稱「后」字頗多，似周制天子之夫人皆稱後，而不始於秦矣。又《春秋》桓公八年：「祭公來，遂逆王后於紀。」此王后者，紀季姜也，亦天子夫人稱後之證。

黃姑非牽牛郎

《荊楚歲時記》「黃姑織女時相見」，是以黃姑為牛郎也。然李後主詩云「迢迢牽牛星，杳在河之陽；粲粲黃姑女，耿耿遙相望」，是黃姑非牛郎矣。或云黃姑即河鼓之訛，《爾雅》以河鼓為牽牛。

裨諶草創非適野

《左氏》以裨諶適野而謀則獲，於邑則否。後儒引之以釋草創，顏師古《匡謬正俗》駁之云：「草創者，猶云草稿，詞令未成之稱。安在適野則能，於邑則否？若然者，討論豈尋干戈乎？」

晉文公獻狀非獻功狀

晉文公伐曹，以其不用僖負羈，而乘軒者三百人也，且曰「獻狀」。杜注：「謂責其功狀也。」《匡謬正俗》亦別為一解，云文公過曹，曹公欲觀其駢脅，浴，薄而觀之，文公深恥之。故當乘勝之時而嗤弄之，曰：「今我之來，獻駢脅之容狀。」猶云拜賜之師云爾。

家譜非信書

顏師古曰：今代草茅末學之人，多好妄撰家譜，有云「黃帝時為御史大夫」，「周宣王時為丞相」，黃帝、周宣時無此官名。《陳留風俗傳》自稱「圈公之後，圈公為惠帝時司徒」，《漢書》只有園公，並無圈公，其時並不置司徒。歐公為族譜序世系，詢以下僅五世而已，閱三百年；琮以下才百四十年，而業已十八世。蘇氏為族譜序世系，缺居蜀之長史，而遠追陸終、昆吾之渺茫，是皆可笑也。不知古時民不散處，胙士受民，《左傳》所云，翼九宗五正分魯，六族分衛，七族分晉，懷姓九宗分宋，周之東遷，七姓從王。《公劉》詩曰「君之宗之」，蓋皆封建之國，族未乖分故耳。後人鑿空為譜，欲一以窮之，難矣哉！

旁坐者非客

《左氏》季孫飲大夫酒，臧孫紇為客。《國語》南容敬叔飲酒，路堵父為客。注云：「席之正面者為客。」然則今之飲酒而旁坐者，皆非客矣。

答拜非交拜

《通典》王渾刺徐州，納琅琊顏氏，交拜畢，王將答拜，觀者曰：「新婦州民，無容答拜。」是答拜非交拜也。朱子赴省試，眾人拜知舉畢，使者唱云：「知舉答拜方拜。」二拜見《金曇子》。

東坡《刑賞忠厚之至論》非想當然

東坡《刑賞忠厚之至論》稱「皋陶曰『殺之』三，堯曰『宥之』三」，歐公問所出典，曰：「想當然。」此東坡暗用《戴記》而一時妄對也。按《戴記•文王世子》公族有罪，公曰「宥之」，有司曰「在辟」，公又曰「宥之」，有司又曰「在辟」，三宥不對，走出，公又使人追之曰：「雖然，必赦之。」此東坡三宥、三殺之藍本也，惟坐實堯與皋陶身上，則是想當然耳。

博雅非博學

人以博雅為博學之稱，按《三國志》諸葛亮辟廣漢姚伷為掾，伷好進文武之士，亮稱之曰：「忠益者莫大於進人，進人者各務其所尚；今姚掾乃並存剛柔，以廣文武之用，可謂博雅矣。」是「博雅」二字非博學之稱也。

奄人非宮刑

鄭康成注「奄人」，謂精氣閉藏者。蓋天奄之謂，非宮刑也。《後漢書》欒巴以宦者給事掖庭，補黃門令。後陽氣通暢，白上乞退，擢拜郎中。若已受宮刑，陽氣何能通暢乎？

執牛耳非尊

今人盟會以執牛耳為尊者之事，蓋本《左傳》定公八年「晉師將盟衛侯於剸澤，衛人請執牛耳」，注：「盟禮尊者執牛耳，主次盟者，衛侯與晉大夫盟，自以為當執牛耳也。」按哀公十七年公會齊侯，盟於蒙，武伯問高柴曰：「諸侯盟，誰執牛耳？」季羔曰：「鄫衍之役，吳公子姑曹；發陽之役，衛石魋。」武伯曰： 「然則彘也。」注：「鄫衍則大國執，發陽則小國執，時執者無常，故武伯自以為可執。」是執牛耳非一定尊者之事也。

長樂老人非作行樂解

長樂者，地名也。馮道，瀛州景城人，景城有長樂縣，故自號長樂老人，非時常行樂之謂。北齊段韶封長樂郡公，此其證矣。

子婿非子侄

子婿者，子之婿，猶言女夫也，非人子之子也。《論語》「以其子妻之」，古人稱女亦曰子。至於半子之稱，始見《新唐書•回紇傳》。

歸寧非禮

《穀梁》以諸侯妻歸寧為非禮，蓋引「婦人既嫁不逾境」之說也，本朝惠硯溪先生頗主其說。

《道學傳》非儒家名

唐馬樞有《道學傳》二十卷，皆載列代神仙之事，如《列仙傳》之類。元脫脫《宋史》撰《道學傳》以尊程、朱，誤矣。

董秦非李忠臣

盧仝《月蝕詩》有「宮爵及董秦」之句，後人疑董秦來降唐之後，賜名李忠臣，盧仝不應直詆也。按仝所指者，幸進之臣董偃、秦宮也，非李忠臣也。此說見《西溪叢話》。

兄弟非昆弟

錢辛楣云：《禮經》稱昆弟者，今人所謂兄弟也；稱兄弟者，今人所謂親戚也。《傳》云小功以下為兄弟，蓋兼同異姓而言，不論行輩也。《曾子問》婿已葬，致命女氏曰：「有父母之喪，不得嗣為兄弟。」注云：「婿於女之父母有緦服，故謂之兄弟。」《婚禮》婿見主婦，主婦闔門，立於左扉。注云：「兄弟之道得相親也。」是翁婿異姓，又非行輩，皆統謂之兄弟。

「匆匆不及草書」非今之草字

《是齋日記》云：古人稱「匆匆不及草書」者，乃起草稿之「草」，言匆匆故不及先起草稿也。若今之行草乃正是匆急所書，有何不暇之有！

東宮非專指太子所居

《劉向傳》「依東宮之尊」，顏注：「東宮，太后所居長信宮，在未央宮之東故也，」今專稱太子為東宮，取震為長男之義，似忘《漢書》本文。

智囊非美稱

戰國樗裏子癭而多智，杜預亦癭而多智，稱囊者，以其頸有癭故也。今稱有謀者為智囊，似乎習而不察。然司馬昭稱桓範「智囊往矣」，尚在杜預之先。

《皋陶謨》「無教」二字乃無敖之訛

《漢書•王嘉傳》曰：「臣聞咎繇戒帝舜曰：『無敖佚欲有國，兢兢業業，一日二日萬幾。』」顏師古注曰：「此《虞書•皋陶謨》之辭也。言有國者不可敖慢逸欲，但當戒懼為政也。敖音傲。」今本乃作「無教」，蓋「敖」字與「教」字相似而誤寫耳。若謂天子無教諸侯逸欲，試思有教以逸欲之理乎？未免費解，自以從《漢書》作無敖為是，說見《焦氏筆乘》。

《論語》「孝弟也者，其為仁之本與」，「仁」字即「人」字

《焦氏筆乘》云：「豐道生謂『孝弟也者，其為仁之本與』，仁字非仁義之仁也，應是人字，與『井有仁焉』之仁字相同。蓋古寫人字作『�』，後因改篆為隸，遂訛為『仁』耳。此論近是。」周青原申其說曰：「此處仁字若作仁義之仁解，孝弟是為仁之本，豈為仁不過是孝弟之末耶？於理未足。莫若作人字解，孝弟是為人之本，最為切當。況首節『其為人也孝弟』句，原以為人發端，末句仍以為人作結，首尾恰相呼應，而本之一字，愈覺如畫龍點睛矣。」

范文正公麥舟助人之訛

相傳文正公知開封，石曼卿三喪未舉，公子純仁以所運麥舟助之。按公《年譜》：天聖五年，純仁生。景祐二年，公知開封。純仁方九歲，安得遽以麥舟助人？石曼卿三世仕宦，亦非貧窘不能舉喪者；如有之，歐公誌范、石二公墓，如此盛德事不載，何耶？

蔡邕無子之訛

相傳蔡邕有女而無子，以書籍盡交文姬。按《晉書》「羊祜為蔡邕外甥，以爵讓其舅子蔡襲」，是襲乃邕之子也。又《蔡充別傳》：「祖睦，邕孫也。司徒謨為充之子。」是邕未嘗無後也。








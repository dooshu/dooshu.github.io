◇上新定钟表

万物生象，始乎算数；天道运行，基乎步术。量有轻重，平以权衡；音有清浊，协乎律吕。是以周发听声，候春冬之王杀，师旷吹律，知晋楚之衰亡。数始黄钟，终仲吕，还宫变徵，参天两地。三分损益，累黎相乘；四时发敛，忽微斯测。皇帝治历明时，推元受命。八音七始之奏，五声六律之和，斟酌繁简，分析节度，推之以升斛，正之以权衡，稽之以古今，核之以经传。（《艺文类聚》五）


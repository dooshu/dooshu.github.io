○疏厚边兵

臣以为方今中原无事，其虑者蕃戎与北虏而已，议者以为边备尚虚，皆可忧矣。兵法有之曰：“不恃敌之不来，恃此之不可胜。”今国家威武达於四夷，其不敢犯边为寇，虽已明矣，然蕃戎如犬羊也，安识礼义，而必其不为寇哉？且去岁犯边，足以明矣。臣以为使缘边诸节度使特共召战士十万人，每岁不过费钱一百万贯，则边备实矣。边上有召战之声，达於四夷，四夷心服，不敢为盗矣。四夷不敢为盗，边鄙之人得无兵战之苦，则京师可高枕而视矣。


●卷二百十九　经籍考四十六

○子（阴阳　天文　历算）

《汉　艺文志》：阴阳者流，盖出於羲、和之官。敬顺昊天，历象日月星辰，敬授民时，此其所长也。及拘者为之，则牵於禁忌，泥於小数，舍人事而任鬼神。

《汉志》：二十一家，三百六十九篇。

△右阴阳

《汉　艺文志》：曰天文者，序二十八宿，步五星日月，以纪吉凶之象，圣王所以参政也。《易》曰："观乎天文，以察时变。"然星事〈歹凶〉悍，非湛密者弗能由也（〈歹凶〉，读与凶同。湛，读曰沈。由，用也）。夫观景以谴形，非明主亦不能服听也。以不能由之臣，谏不能听之主，此所以两有患也。

《宋三朝艺文志》曰：国家建官庀局，观文察变，尤重慎其事。太宗即位，知私习冒禁颇为诳耀，悉搜访考验，黜去缪妄，遂下诏禁止之。至真宗复申明诏旨，重其罪罚。自兹澄汰旌别，滥学方息，而民无所惑矣。

《两朝艺文志》曰：天文图书藏秘阁西编，有内侍专掌，禁私习者。嘉祐中大校经史，而兵法、小学、医术、礼书皆分局命官编校定写，唯天文、五行未尝是正，诸儒亦莫得考也。

《汉志》二十一家，四百四十五卷。

《隋志》：九十七部，合六百七十五卷。

《唐志》：二十家，三十部，三百六卷（失姓名六家。李淳风《天文占》以下不著录六家，一百七十五卷）。

《宋三朝志》：八十四部，三十二卷。

《宋两朝志》：二十八部，一百六卷。

《宋四朝志》：三十九部，二百四十六卷。

《宋中兴志》：二十家，二十部，一百二十七卷。

△右天文

《汉　艺文志》：历谱者，序四时之位，正分至之节，会日月五星之辰，以考寒暑杀生之实。故圣王必正历数，以定三统服色之制，又以探知五星日月之会。凶厄之患、吉隆之喜，其术皆出焉。此圣人知命之术也，非天下之至材，其孰能与焉。道之乱也，患出於小人而强欲知天道者，坏大以为小，削远以为近，是以道术破碎而难知也。

《宋两朝艺文志》：历以算成。自建隆迄治平，五正历象，作为铜仪，经法具於所司。盖有知算而不知历者，故历为算本。治历之善，积算远，其验难而差迟；治历之不善，积算近，其验易而差亦速。

《汉志》：十八家，六百六卷。

《隋志》：一百部，二百六十三卷。

《唐志》：三十六家，七十五部，二百三十七卷（失姓名五家。王勃以下不著录十九，家百二十六卷）。

《宋三朝志》：五十三部，二百卷。

《宋两朝志》：三十三部，六十四卷。

《宋四朝志》：五十三部，二百四十三卷。

《宋中兴志》：三十八家，五十一部，一百五十八卷。

△右历谱

《汉　艺文志》曰：五行者，五常之形气也。书云"初一曰五行，次二曰敬用五事"，言进用五事以顺五行也。貌、言、视、听、思心失，而五行之序乱，五星之变作。皆出於律历之数，而分为二者也。其法亦起五德终始，推其极则无不至。而小数家因此以为吉凶，而行於世，浸以相乱。

《汉志》：五行三十一家，六百五十二卷。

《汉志》：蓍龟十五家，四百一卷。

《汉志》：杂占十八家，三百一十三卷。

容斋洪氏《随笔》曰：《汉艺文志》、《七略》，杂占十八家，以《黄帝》、《甘德占梦》二书为首。其说曰："杂占者，纪百家之象，候善恶之证。众占非一而梦为大，故周有其官。"《周礼》太卜："掌三梦之法，一曰致梦，二曰觭梦，三曰咸陟。"郑氏以为致梦夏后氏所作，觭梦商人所作，咸陟者言梦之皆得，周人作焉。而占梦专为一官，以日月星辰占六梦之吉凶，其别：曰正、曰噩、曰思、曰寤、曰喜、曰惧。季冬聘王梦，献吉梦於王，王拜而受之，乃舍萌於四方，以赠恶梦。舍萌者，犹释菜也。赠者，送之也。《诗》、《书》、《礼经》所载：高宗梦得说；周武王梦帝与九龄；开王伐纣。梦纣朕卜；宣王考牧，牧人有熊罴、虺蛇之梦，"召彼故老，讯之占梦"。《左传》所书尤多。孔子梦坐奠於两楹。然则古之圣贤，未尝不以梦为大。是以见於《七略》者如此。魏、晋方技犹时时或有之。今人不复留意此卜，虽市井妄术所在如林，亦无以占梦自名者，其学殆绝矣。

△右五行

《汉　艺文志》：形法者，大举九州之势，以立城郭室舍形；人及六畜骨法之度数、器物之形容，以求其声气、贵贱、吉凶。犹律有长短而各徵其声，非有鬼神，数使然也。然形与气相首尾，亦有有其形而无其气者，有其气而无其形者，此精微之独异也。

《汉志》：六家，一百二十二卷。

《隋志》：五行二百七十二部，合一千二十二卷。

《唐志》：五行六十家，一百六十部，六百四十七卷（失姓名六十五家。袁天纲以下不著录二十五家，一百三十二卷）。

《宋三朝志》：五行四百四十二部，一千四百九十七卷。

《宋两朝志》：五行一百一十五部，一百六十一卷。

《宋四朝志》：五行一百三十四部，三百九十二卷。

《宋中兴志》：五行八十二家八十八部，二百八十六卷。

《宋中兴志》：蓍龟三十三家三十六部，一百一卷。

《宋中兴志》：杂占八十家八十四部，一百七十五卷。

《宋中兴志》：形法九十五家一百四部，二百六十八卷。

陈氏曰：自司马氏论九流，其後刘歆《七略》、班固《艺文志》皆著阴阳家，而天文、历谱、五行、卜筮、形法之属，别为《术数略》，其论"阴阳家者流，盖出於羲、和之官，敬顺昊天，历象日月星辰。拘者为之，则牵於禁忌，泥於小数。"至其论术数，则又以为羲、和、卜史之流。而所谓《司星子韦》三篇，不列於天文，而著之阴阳家之首。然则阴阳之与术数，似未有以大异也。不知当时何以别之，岂此论其理，彼具其术邪？今《志》所载二十一家之书皆不存，无所考究，而隋、唐以来子部遂阙阴阳一家。至董逌《藏书志》始以星占、五行书为阴阳类。今稍增损之，以时日、禄命、遁甲等备阴阳一家之阙，而其他术数各自为类。

按：陈氏之说固然矣，然时日、禄命、遁甲独非术数乎？其所谓"术数各自为类"者，曰卜筮，曰形法，然此二者，独不本於阴阳乎？盖班史《艺文志》阴阳家之後，又分五行、卜筮、形法，各自为类。今班《志》中五行、卜筮、形法之书虽不尽存，而後世尚能知其名义，独其所谓阴阳家二十一种之书，并无一存，而《隋史》遂不立阴阳门。盖隋、唐间巳不能知其名义，故无由以後来所著之书续立此门矣。然《隋书》、《唐书》及《宋九朝史》，凡涉乎术数者，总以五行一门包之，殊欠分剔。独《中兴史志》乃用班《志》旧例，以五行、占卜、形法各自为门，今从之。

△右形法

※《周髀算经》二卷，《音义》一卷

陈氏曰：题赵君卿注，甄鸾重述，李淳风等注释。《周髀》者，盖天文书也。称周公受之商高，而以句股为术，故曰《周髀》。《唐志》有赵婴、甄鸾《注》，多一卷，李淳风《释》二卷。今曰"君卿"者，岂婴之字邪？《中兴书目》又云君卿名爽，盖本《崇文总目》，然皆莫详时代。甄鸾者，後周司隶也。《音义》，假承务郎李籍撰。

※《司天考古星通元宝镜》一卷

晁氏曰：题曰巫咸氏。宋朝太平兴国中，诏天下知星者诣京师，未几，至者百许人，坐私习天文，或诛或配隶海岛，由是星历之学殆绝。故予所藏书中亦无几，姑裒数种以备数云。《甘石星经》一卷

晁氏曰：汉甘公、石申撰。以日月、五星、三垣、二十八舍恒星图象次舍，有占诀以候休咎。

※《星簿赞历》一卷

陈氏曰：《唐志》称《石氏星经簿赞》。《馆阁书目》以其有徐、颍、婺、占等州名，疑後人附益。今此书明言依甘、石、巫咸氏，则非专石申书也。

※《乙巳占》十卷

陈氏曰：唐太史令政阳李淳风撰。起算上元乙巳，故以名焉。

※《玉历通政经》三卷

陈氏曰：李淳风撰。亦天文占也。《唐志》无之。

※《乾坤变异录》一卷

陈氏曰：不著名氏。杂占变异，凡十七篇。

※《古今通占》三十卷

陈氏曰：唐嵩高潜夫沛国武密撰。纂集黄帝、巫咸而下诸家，及隋以前诸史天文志为此书。《景祐乾象新书》间取其说。《中兴馆阁书目》作《古今通占镜》，本《唐志》云尔。

※《步天歌》一卷

晁氏曰：未详撰人。二十八舍歌也。《三垣颂》、《五星凌犯赋》附於後。或云唐王希明撰，自号丹元子。

夹漈郑氏《天文略》曰：隋有丹元子，隐者之流也，不知名氏，作《步天歌》，见者可以观象焉，王希明纂《汉、晋志》以释之，《唐书》误以为王希明也。天文籍图不籍书，然书经百传不复讹谬，纵有讹谬，易为考正；图一再传便成颠错，一错愈错，不可复寻，所以信图难得，故学者不复识星。向尝尽求其书，不得其象，又尽求其图，不得其信。一日得《步天歌》而诵之，时素秋无月，清天如水，诵一句，凝目一星，不三数夜，一天星斗尽在胸中矣。此本只传灵台，不传人间，术家秘之，名曰"鬼料窍"。世有数本，不胜其讹。今则取之仰观，以从稽定。然《步天歌》之言，不过《汉》、《晋》诸《志》之言也。《汉、晋志》不可以得天文者，谓所载名数灾详，丛杂难举故也。《步天歌》句中有图，言下见象，或约或丰，无馀无失，又不言休祥，是深知天者。今之所作，以是为本。旧於歌前亦有星形，然流传易讹，所当削去。惟於歌之后，采诸家之言以备其书云。

※《列宿图》一卷，《天象分野图》一卷

晁氏曰：未详撰人。

※《景祐乾象新书》三十卷

陈氏曰：司天春官正杨雄德等撰。以历代占书及春秋至五代诸史采摭撰集。元年七月书成，赐名，仍御制序。

晁氏曰：今惟三卷。

※《大宋天文书》十五卷

陈氏曰：不著名氏，《馆阁书目》亦无之，意其为太史局见今施行之书，盖供报、占验大抵出此。

※《天经》十九卷

陈氏曰：同州进士王及甫撰，不知何人。其书定是非，协同异，由博而约，儒者之善言天者也。

※《天象法要》二卷

陈氏曰：丞相温陵苏颂子容撰。元祐三年新造浑天成，记其法要而图其形象进之。

※《历代星史》一卷

陈氏曰：不著名氏。钞集诸史天文志。

※《天文考异》二十五卷

陈氏曰：昭武布衣邹淮撰。大抵袭《景祐新书》之旧。淮後入太史局。

※《二十四气中星日月宿度》一卷

陈氏曰：此书传之程文简家，云得於荆判局，荆名大声，太史局官也。

※《天象义府》九卷

陈氏曰：宜黄帝衣应垕撰。其书考究精详，论议新奇，而多穿凿傅会。象垂於天，其曰某星主某书者，人实名之也。开辟之初，神圣在御，天地之道未绝，其必有得於仰观俯察之妙者，故曰"天垂象，圣人则之"。夫天岂谆谆然命之乎？如必一切巧为之说，而以为天意实然，则几於矫诬矣。

△右天文

※《合元万分历》一卷

晁氏曰：唐曹氏撰，未知其名。历元起唐高宗显庆五年庚申，盖民间所行小历也。本天竺历为法，李献臣云。

※《历法》一卷

晁氏曰：未详撰人。历草也。

※《唐大衍历议》十卷

陈氏曰：唐僧一行作新历，草成而卒，诏张说与历官陈元景等次为《历术》七篇、《略例》一篇、《历议》十篇，《新史志》略见之。十议者，一《历本》，二《日度》，三《中气》，四《合朔》，五《卦候》，六《九道》，七《日晷》，八《分野》，九《五星》，十《日食》。大抵皆以考正古今得失也。《历志》略取其要，著於篇者十有二，曰《历本》，曰《中气》，曰《合朔》，曰《卦候》，曰《日卦》，曰《日度》，曰《九道》，曰《日食》，曰《五星》。盖《历议》之八篇而分《卦候》为二，故共为九条。其《没灭》、《盈缩》、《晷漏中星》三条，则皆取之《略例》。馀《历议》、《日晷》、《分野》二篇，则具之《天文志》。嘉定辛未，辞科用为序题，有刘澹如者，盖得其书，自许必在选中，而考官但据史文，初不知此书尚存於世也，以其篇次与史文不合黜之。要之，史官因此书以述《志》，考官因史《志》以命题。当以书为本，参考《志》之所载，乃为全善。

※《崇天历》一卷

陈氏曰：司天夏官正、权判监宋行古等撰。天圣二年上。学士晏殊序。国初有建隆《应天历》，次有《乾元历》、《仪天历》，详见《三朝史志》。

※《纪元历》三卷《立成》一卷

陈氏曰：姚舜辅撰。崇宁五年成。自《崇文》之後，有《明天历》、熙宁《奉元历》、元祐《观天历》。至崇宁三年，舜辅造新历，曰《占天》。未几，蔡京又令舜辅更造，用帝受命之年、即位之日，元起庚辰，日命巳卯，上亲制序，颁之天下，赐名《纪元》。本朝承平诸历，略具正史志，不见全书。此二历近得之蜀人秦九韶道古，故存之。

※《统元历》一卷

陈氏曰：常州布衣陈得一更造，秘书少监朱震监视，绍兴五年上。历家不以为工。

※《会元历》一卷

陈氏曰：夏官正刘孝荥造，礼部尚书李巘序，绍熙元年也。孝荥判太史局，凡造三历，此其最後者，胜前远矣。

※《统天历》一卷

陈氏曰：冬官正杨忠辅撰。丞相京镗表进。其《历议》甚详。至於星度，明言不曾测验，无候簿可以立术，最为不欺。绍熙五年也。其末有《神杀》一篇，流於阴阳拘忌，则为俚俗。

※《开禧历》三卷《立成》一卷

陈氏曰：大理评事鲍澣之撰进，时开禧三年。诏附《统天历》推算。至今颁历，用《统天》之名，而实用此历。当时缘金虏闰月与本朝不同，故於此历加五刻。天道有常，而造术以就之，非也。大扺中兴以来，虽屡改历，而日官浅鄙，不知历象之本，但模袭前历，而於气、朔皆一时迁就尔。

※《金虏大明历》一卷

陈氏曰：亡金大定十三年所为也。其术疏浅不足取。积年三亿以上，其拙可知。然《统天》、《开禧》改历，皆缘朝论以北历得天为疑。贵耳贱目，由来久矣，寔不然也。

※《数术大略》九卷

陈氏曰：鲁郡秦九韶道古撰。前世算术，自《汉志》皆属历谱家。要之数居六艺之一，故今《解题》列之杂艺类，惟《周髀经》为盖天遗书，以为历象之冠。此书本名《数术》，而前二卷《大衍》、《天时》二类於治历测天为详，故亦置之於此。秦博学多能，尤邃历法，凡近世诸历皆传於秦。所言得失，亦悉著其语云。

※《集圣历》四卷

晁氏曰：皇朝杨可集。可久为司天冬官正，正辑古今阴阳书，汇为四时，以涓择日辰云。

※《百中经》三卷

晁氏曰：自绍兴二十一年以上百二十年历日节文也。

※《刻漏图》一卷

晁氏曰：皇朝燕肃撰。肃有巧思，上《莲花漏法》。尝知潼州，有石刻存焉。洛阳宋君者增损肃之法，为此图。

※《官历刻漏图》一卷，《莲花漏图》一卷

陈氏曰：太常博士王普伯照撰。

△右历算








◇宝亮法师涅义疏序

非言无以寄言，言即无言之累，累言则可以息言，言息则诸见竞起，所以如来乘本愿以托生，现慈力以应化，离文字以设教，忘心相以通道，欲使珉玉异价，泾渭分流，制六师而正四倒，反八邪而归一味，折世智之角，杜异人之口，导求珠之心，开观像之目，救灼烧於火宅，拯沈溺於浪海，故法雨降而焦种受荣，慧日升而长夜蒙晓，发迦叶之悱愤，吐真实之诚言，虽复二施等於前，五大陈於後，三十四问，参差异辩，方便劝引，各随意答，举要论经，不出两途，佛性开其本有之源，涅明其归极之宗，非因非果，不起不作，义高万善，事绝百非，空空不能测其真际，玄玄不能穷其妙门，自非德均平等，心合无生，金墙玉室，岂易入哉！有青州沙门释宝亮者，气调爽拔，神用俊举，少贞苦节，长安法忍，耆年愈笃，《齿》齿不衰，流通先觉，孳孳如也。後进晚生，莫不依仰，以天监八年五月八日敕亮撰大涅义疏，以九月二十日讫，光表微言，赞扬正道，连环既解，疑网云除，条流明悉，可得略言。朕从容暇日，将欲览焉，聊书数行，以为记别云尔。（《高僧传》八，《艺文类聚》七十七，《广弘明集》二十。）


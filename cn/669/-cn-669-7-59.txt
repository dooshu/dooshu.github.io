85　文子言人性天理　樂記作者


文子曰：「人生而静，天之性也；感物而動，性之害也；物至而應，智之動也。智與物接，而好憎生焉。好憎成形，而智怵於外，不能反己，而天理滅矣。」此文子道原篇文。與樂記相出入，古之遺言歟？致堂云：「樂記，子貢作。」

【閻按】文子明於「人生而静」上繫以「老子曰」，蓋古有是言而老子傳之，記禮者亦傳之，非必有取於老也。〇樂記載子夏、魏文侯問答，爲文侯二十五年事。是時子夏年一百有八歲，子貢尚存乎？

【何云】張守節謂公孫尼子者猶有所受。

【元圻案】四庫全書總目道家類：「文子十二卷。案漢志『道家文子九篇』注曰：『老子弟子，與孔子並時，而稱周平王問，似依託者也。』隋志：『文子十二篇。』史記貨殖傳有范蠡師計然語，又因裴駰有『計然姓辛，字文子，其先晉國公子』語，北魏李暹作文子注，遂以計然、文子合爲一人。案馬總意林列文子十二卷，注曰：『周平王時人，師老君。』又列范子十三卷，注曰：『計然者，葵丘濮上人，姓辛，名文子。』其書皆范蠡問而計然答，是截然兩人兩書，更無疑義。」〇陳振孫曰：「默希子注文子，以文子爲計然之字，不可攷信。柳子厚亦辨其爲駁書，而亦頗有取焉。默希子，晁公武以爲唐徐靈府自號。」〇史記注，徐廣曰：「計然，范蠡師，名鈃。」〇史記孔子弟子列傳：「子貢少孔子三十一歲，子夏少孔子四十四歲。」故閻氏云然。






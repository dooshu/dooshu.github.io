留别晓沧次题行教图韵


南风吹大海，日轨走南陆。我行君尚留，慷慨念时局。神方置不用，谁起国病笃？同抱救世心，栖栖行海曲。空言要何补？长身只食粟。此来已三月，共惜流光速。群山送我行，海气清而肃。眷念君平生，抱道过王蠋。临歧为我歌，高响振林木。林中双异鸟，飞鸣正相逐。勉哉保令名，何必愧异服。晓沧时改南洋商人服。






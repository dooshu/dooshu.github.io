○赐王鉷自尽诏

人臣无将，有必诛之义；王制所禁，在难舍之刑。银青光禄大夫御史大夫兼京兆尹殿中监闲厩使陇右群牧监使及天下户口色役和市和籴坊作园苑长春宫栽接并京畿及关内采访等使鉷，性本凶愎，行惟艰险。徒以早膺擢用，累践崇班，持宪尹京。委重斯大，八闲六尚，宠寄惟深。殊不知外饰公忠，干冒非据；内怀奸诈，包藏不测。任海川狂愚不逞，妖惑无良，而乃潜与通情，仍希非望。及觉彰露，便令灭口。韦会闻此事迹，话於私庭，遽令追掩，殒於县狱。邢縡久怀逆谋，专构恶党。其弟銲，始终结约，常与交通。讬云弟职其由，已令神明所殛。凶党伏辜，纵刑且疏，欲逃其罚。然天地虽广，何所容身，宜赐自尽。户部郎中王銲，蓄积枭獍之心，包藏狂悖之计，与逆人邢縡，久讬深交，供其资粮，同为凶恶。自申款暱，十载於兹，所有逆谋，咸供谋画，此而不罚，其若法何？犹宽殊死之典，俾从杖刑之责。宜於朝堂，集众杖杀。


44　傅至樂上周益公啓　東門之柳玄都之桃　刀頭之舐蜜井眉之居瓶


傅至樂名自得，已見卷三〔一〕。上周益公啓云：「東門之柳自凋，玄都之桃何在？彼刀頭之舐蜜，得未錙銖；況井眉之居瓶，怳如夢寐。」蓋指張説也。

【元圻案】全唐詩話：鄴侯家傳云：「賦詩曰：『青青東門柳，歲晏復憔悴。』楊國忠訴於明皇，上曰：『賦柳爲譏卿，則賦李爲譏朕可乎？』」〇宋王得臣麈史：「劉禹錫遊玄都觀，舊無桃花，貞元末至京師，則有道士植桃，滿觀如紅霞，賦詩曰：『紫陌紅塵拂面來，無人不道看花回。玄都觀裏桃千樹，盡是劉郎去後栽。』太和初，重遊玄都觀，已蕩然無一枝，再題詩曰：『百畝庭中半是苔，桃花浄盡菜花開。種桃道士歸何處，前度劉郎今又來。』」〇四十二章經：「佛言：財色於人，人之不捨，譬如刀刃有蜜，不足一飡之美；小兒舐之〔二〕，則有割舌之害。」〇漢書游俠陳遵傳：「揚雄作酒箴，其文爲酒客難法度士，譬之於物，曰：『子猶瓶矣。觀瓶之居，居井之眉，處高臨深，動常近危。』」〇張説，開封人，以父任爲右職，娶壽聖皇后女弟。乾道七年三月，除簽書樞密院事。張栻在經筵力争之，范成大不草詞，遂罷説。出栻知袁州〔三〕。八年，復簽書樞密院事。李衡、王希吕交章論之，莫濟不書録黄，周必大不草詔，皆被斥予祠，自此聲勢赫然，無敢攖之者。九年，仍拜同知樞密院事。淳熙元年，帝廉知説欺罔數事，命范仲芑究之。湯邦彦又劾其姦贜，責居撫州。三年，許自便。卒于湖州。

〔一〕按見本書卷三第二六「艾軒云」條注。

〔二〕「舐」，原作「甜」，據佛説四十二章經改。

〔三〕「出栻」，原脱，據中華本宋史卷四七〇張説傳補。






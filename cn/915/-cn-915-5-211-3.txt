◇上疏论典校

伏闻诸典校挝抉细微，吹毛求瑕，重案深诬，趣欲陷人以成威福；无罪无辜，横受大刑，是以使民天地，谁不战栗？昔之狱官，惟贤是任，故皋陶作士，吕侯赎刑，张、于廷尉，民无冤枉，休泰之祚，实由此兴。今之小臣，动与古异，狱以贿成，轻忽人命，归咎于上，为国速怨。夫一人吁嗟，王道为亏，甚可仇疾。明德慎罚，哲人惟刑，书传所美。自今蔽狱，都下则宜谘顾雍，武昌则陆逊、潘，平心专意，务在得情，骘党神明，受罪何恨？（《吴志·步骘传》。中书吕壹典校文书，多所纠举，骘上疏云云，又见《宋书·五行志五》）

天子父天母地，故宫室百官，动法列宿，若施政令，钦顺时节，官得其人，则阴阳和平，七曜循度。至於今日，官僚多阙，虽有大臣，复不信任，如此，天地焉得无变？故频年枯旱，亢阳之应也。又嘉禾六年五月十四日，赤乌二年正月一日及二十七日，地皆震动。地阴类，臣之象，阴气盛故动，臣下专政之故也。夫天地见异，所以警悟人主，可不深思其意哉！（同上。又《晋书·五行志下》，《宋书·五行志五》。《御览》八十载此两段，有删节也。）

丞相顾雍、上大将军陆逊、太常潘，忧深责重，志在竭诚，夙夜兢兢，寝食不宁，念欲安国利民，建久长之计，可谓心膂股肱，社稷之臣矣。宜各委任，不使他官监其所司，责其成效，课其负殿。此三臣者，思虑不到则已，岂敢专擅威福，欺负所天乎？（《吴志·步骘传》）

县赏以显善，设刑以威奸，任贤而使能，审明於法术，则何功而不成？何事而不辨？何听而不闻？何视而不睹哉？若今郡守百里，皆各得其人，共相经纬，如是，庶政岂不康哉！窃闻诸县并有备吏，吏多民烦，俗以之弊。但小人因缘衔命，不务奉公而作威福，无益视听，更为民害，愚以为可一切罢省。（同上。）


○請停止無名賞賜揭帖 【 停止賞邊銀兩】

本月二十三日該司禮監太監蕭敬等傳奉　聖旨以　皇上巡歷宣府大同等處地方、憫念邊兵寒苦、著戶部上緊處置銀一百萬兩、委堂上官一員、管領前去該鎮交收、以備犒勞之用、臣等窃惟沿邊將領士卒、皆國家之臣子、自其祖父以來。世受　朝廷厚恩、官有俸祿軍有粮米、冬衣布花并馬匹草料盔甲弓箭等項、一皆給之于官、今一旦恭遇　聖駕巡邊、凡防禦扈從、皆其本等職分、雖曰少效微勞、孰敢希望賞賜、况今各處地方水旱相仍、民窮財盡、府庫田野、在在空虛、戶部見在各處解到折粮折艸等項銀兩、止凑得二十萬兩、又查太倉銀庫正銀全無、止有每年積下餘銀一十五萬兩、二項共凑得三十五萬兩、緣太倉餘銀、原係備邊軍需之物、該部見在折粮折艸銀兩、又係見該補給在京軍官夏季俸銀、眾情懸懸、日以盼望、今巳歷過秋季、而夏季該関俸銀、尚未得関支、奈何奪此以與彼、豈宣大邊兵、宜加憫念、而在京軍官、獨不宜加念哉、又該部欲開各處生員納銀入監之例、緣前項事例、非遇兵荒緊急事情、不可輕易開行、今以無名之賞、妄開事例、他日萬一或有如往年流賊之變及去年白羊口北虜犯順之舉、事出倉卒、欲用粮艸、無從措辦、又將設何方法以應急哉、伏望　皇上節用愛民、停止無名之賞、收回前日傳奉　旨意、止令該部將太倉餘銀解赴見差侍郎鄭宗仁處交收、准作該鎮正額粮艸之用、仍將該部見在銀兩、照數補給軍官俸銀、嚴敕該部今後不許妄開生員納銀入監事例、以致阻壞選法、尤望皇上重念　祖宗創造之不易、大內居守之無人、　朝廷政務、日有萬幾不可一時而或忽、即日廻鑾以安宗社、天下臣民、不勝至幸、


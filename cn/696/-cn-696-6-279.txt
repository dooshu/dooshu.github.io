明妃篇①


① 范史《南匈奴传》：「昭君以良家子，选入掖庭，数岁不得见御，积忿悲怨，乃请掖庭令求行。」故本其意成篇。
绝代良家十五馀，掖庭待诏上椒除。
三春花落收金钥，五夜灯微望玉舆。
竟宁年中宾北国，诏选才人归绝域。
胡儿已失燕支山，汉家何惜倾城色。
明妃慷慨自请行，一代红颜一掷轻。
薄命不曾陪凤辇，娇姿还欲擅龙城。
诏赐临行建章宴，顾影徘徊光汉殿。
单于亲御六萌车，侍女犹遮九华扇。
一曲琵琶马上悲，紫台青海日凄其。
当年应悔轻相弃，深愧君王杀画师。














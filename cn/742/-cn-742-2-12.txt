十二


○七言绝句（八十一首）

【灵岩寺放生鸡四首】

芥羽狸膏早擅场，争雄身属斗鸡坊。从今唤醒夫差梦，粉蝶低飞过讲堂。

△其二

缚栅开笼敢自专，云中谁许作神仙？如来为放金鸡赦，饮啄浮生又几年。

△其三

敢效山鸡惜羽毛，卑栖风雨自三号。汤泉夜半莲花涌，佛号锺声日未高。

△其四

鸡足峰头夜雨青，花冠锦臆影亭亭。《老》《庄》谈罢疏窗冷，闲向山僧学听经。

【口占赠苏昆生四首】

楼船诸将碧油幢，一片降旗出九江。独有龟年卧吹笛，暗潮打枕泣篷窗。

△其二

有客新经《堕泪碑》，武昌官柳故垂垂。扁舟夜半闻芦管，犹把当年《水调》吹。

△其三

西兴哀曲夜深闻，绝似南朝汪水云。回首兵侯坟下路，乱山何处葬将军？

△其四

故国伤心在寝丘，蒜山北望泪交流。饶它刘毅思鹅炙，不比君今忆蔡州。

【读史有感八首】

弹罢薰弦便《薤歌》，南巡翻似为湘娥。当时早命云中驾，谁哭苍梧泪点多？

△其二

重璧台前八骏蹄，歌残《黄竹》日轮西。君王总有长生术，忍向瑶池不并栖。

△其三

昭阳甲帐影婵娟，惭愧深恩未敢前。催道汉皇天上好，从容恐杀李延年。

△其四

茂陵芳草惜罗裙，青鸟殷勤入暮云。从此相如羞薄幸，锦衾长守卓文君。

△其五

玉靶轻弓月样开，六宫走动射雕才。黄山院里长生鹿，曾驾昭仪翠辇来。

△其六

为掣琼窗九子铃，君王晨起婕妤醒。长杨猎罢离宫闭，放去天边玉海青。

△其七

上林花落在芳尊，不死铅华只死恩。金屋有人空老大，任它无事拭啼痕。

△其八

铜雀空施六尺床，玉鱼银海自茫茫。不如先拂西陵枕，扶下君王到便房。

【为杨仲延题画册】

历阳山下访潜夫，指点云峰入画图。为读刘郎厅壁记，过江烟雨作姑苏。

【偶得三首】

莫为高赀畏告缗，百金中产未全贫。只因程郑吹求尽，却把黔娄作富人。

△其二

家居柳市匿亡逃，轻侠为生旧鼓刀。一自赤车收赵李，探丸无复五陵豪。

△其三

金城少主欲还家，油犊车轻御苑花。望继龙堆无雁字，黑河秋雨弄琵琶。

【题画四首】

泽潞千山绕讼堂，江程到日海城荒，王郎妙手驱名胜，厅壁云生见太行。

△其二

八咏楼头翠万重，使君家傍洞门松。不知尺许苍茫里，谁是双溪第一峰？

△其三

台池萧瑟故园秋，庾岭朱轮感昔游。文采尚存先业废，纸窗风雨写沧洲。

△其四

太守囊惟卖画钱，琴书长在钓鱼船。长官近欲知名姓，筑屋江村拟种田。

【夜游虎丘八首】

次顾西皞侍御韵。

△试剑石

石破天惊出匣时，中宵气共斗牛期。鱼肠葬后应飞去，神物沉埋未足奇。

△王珣故宅舍

宅风流尚可追，王郎别墅几人知？即今谁令桓公喜，正是山花欲笑时。

△千人石

碧树朱栏白足僧，相携刘尹与张凭。广场月出贪趺坐，天半风摇讲院灯。

△颜书石刻

鲁公戈法胜吴钩，决石锥沙莫与俦。火照断碑山鬼出，剑潭月落影悠悠。

△剑池

百尺灵湫风雨气，星星照出鱼肠字。辘轳夜半语空中，无人解识兴亡意。

△可中亭

白石参来共此心，一亭矫立碧潭深。松间微月窥人澹，似识高贤屐齿临。

△悟石轩

筑居缥缈北良常，有客逢僧话石廊。仙佛共参惟此石，白莲花发定中香。

△后山月黑不见

昼烛烧来入翠微，更邀微月映清辉。欲穷千里登临眼，笑约重游兴不违。

【戏题士女图十二首·一舸】

霸越亡吴计已行，论功何物赏倾城？西施亦有弓藏惧，不独鸱夷变姓名。

【戏题士女图十二首·虞兮】

千夫辟易楚重瞳，仁谨居然百战中。博得美人心肯死，项王此处是英雄。

【戏题士女图十二首·出塞】

玉关秋尽雁连天，碛里明驼路几千。夜半李陵台上月，可能还似汉宫圆？

【戏题士女图十二首·归国】

《董逃》歌罢故园空，肠断悲笳付朔风。赎得蛾眉知旧事，好修佳传报曹公。

【戏题士女图十二首·当垆】

四壁萧条酒数升，锦江新酿玉壶冰。莫教词赋逢人卖，愁把黄金聘茂陵。

【戏题士女图十二首·堕楼】

金谷妆成爱细腰，避风台上五铢娇。身轻好向君前死，一树秾花到地消。

【戏题士女图十二首·奔拂】

歌舞侯门一见难，侍儿何得脱长安？乐昌破镜翻新唱，换取杨公作旧官。

【戏题士女图十二首·盗绡】

令公高戟妓堂开，黄耳金铃护绿苔。博浪功成仓海使，缘何轻为美人来？

【戏题士女图十二首·取盒】

铜雀高悬漳水流，月明飞去女咨谋。何因不取田郎首，报与官家下魏州？

【戏题士女图十二首·梦鞋】

玉钗敲断紫鸾雏，消息声华满帝都。能致黄衫偏薄幸，死生那得放狂夫？

【戏题士女图十二首·骊宫】

天上人间恨岂消，双星魂断碧云翘。成都亦有支机石，乌鹊难填万里桥。

【戏题士女图十二首·蒲东】

背解罗襦避月明，乍凉天气为多情。红娘欲去唤锺动，扶起玉人钗半横。

【题寒香劲节图寿袁重其节母八十】

东篱漉酒泛芳樽，处士传家湛母恩。傲尽霜花长不落，箨龙风雨夜生孙。

【乌栖曲】

沉香为笮锦为牵，白玉池塘翡翠船。芙蓉翻水鸳鸯浴，卢郎今夜船中宿。

【读陈其年邗江白下新词四首】

漫写新词付管弦，临春奏妓已何年？笑它狎客无才思，破费君王十万笺。 △其二

钿毂珠帘燕子忙，宫人斜畔酒徒狂。阿<广婪>枉奏平陈曲，《水调》风流属窈娘。

△其三

落日青溪载酒时，灵和垂柳自丝丝。沈郎莫作齐宫怨，唱杀南朝老妓师。

△其四

冶习春来兴未除，艳情还作过江书。长头大鼻陈惊坐，白袷诸郎总不如。

【题思翁仿赵承旨笔】

佘山云接弁山遥，苕霅扁舟景色饶。羡杀当时两文敏，一般残墨画金焦。

【李青城七十有六以自寿诗积闰平分已耋年之句索和余题一绝赠之】

词家老宿号山农，移得青城八九峰。细数馀分添甲子，黄杨千岁敌乔松。

【偶成】

关河萧索暮云酣，流落乡心太不堪。书剑尚存君且住，世间何物是江南？

【题冒辟疆名姬董白小像八首（并序）】

（夫笛步丽人，出卖珠之女弟；雉皋公子，类侧帽之参军。名士倾城，相逢未嫁，人谐燕婉，时遇漂摇。则有白下权家，芜城乱帅，阮佃夫刊章置狱，高无赖争地称兵。奔迸流离，缠绵疾苦，支持药裹，慰劳羁愁。苟君家免乎，勿复相顾；宁吾身死耳，遑恤其劳。已矣夙心，终焉薄命，名留琬琰，迹寄丹青。呜呼！针神绣罢，写春蚓于乌丝；茶癖香来，滴秋花之红露。在轶事之流传若此，奈余哀之恻怆如何！镜掩鸾空，弦摧雁冷，因君长恨，发我短歌，诒以八章，聊当一慨尔。）

射雉山头一笑年，相思千里草芊芊。偷将乐府窥名姓，亲击云敖第几仙？

△其二

珍珠无价玉无瑕，小字贪看问妾家。寻到白堤呼出见，月明残雪映梅花。

△其三

钿毂春郊斗画裙，卷帘都道不如君。白门移得丝丝柳，黄海归来步步云。

△其四

京江话旧木兰舟，忆得郎来系紫骝。残酒未醒惊睡起，曲阑无语笑凝眸。

△其五

青丝濯濯额黄悬，巧样新妆恰自然。入手三盘几梳掠，便携明镜出花前。

△其六

《念家山破定风波》，郎按新词妾唱歌。恨杀南朝阮司马，累侬夫婿病愁多。

△其七

乱梳云髻下妆楼，尽室仓黄过渡头。钿合金钗浑抛却，高家兵马在扬州。

△其八

江城细雨碧桃村，寒食东风杜宇魂。欲吊薛涛怜梦断，墓门深更阻侯门。

【又题董君画扇二首】

过江书索扇头诗，简得遗香起梦思。金锁涩来衣叠损，空箱须记自开时。

△其二

湘君浥泪染琅玕，骨细轻匀二八年。半折秋风还入袖，任他明月自团圆。

【古意六首】

争传婺女嫁天孙，才过银河拭泪痕。但得大家千万岁，此生那得恨长门？

△其二

豆蔻梢头二月红，十三初入万年宫。可怜同望西陵哭，不在分香卖履中。

△其三

从猎陈仓怯马蹄，玉鞍扶上却东西。一经辇道生秋草，说著长杨路总迷。

△其四

玉颜憔悴几经秋，薄命无言只泪流。手把定情金合子，九原相见尚低头。

△其五

银海居然妒女津，南山仍锢慎夫人。君王自有它生约，此去惟应礼玉真。

△其六

珍珠十斛买琵琶，金谷堂深护绛纱。掌上珊瑚怜不得，却教移作上阳花。

【仿唐人本事诗四首】

聘就蛾眉未入宫，待年长罢主恩空。旌旗月落松楸冷，身在昭陵宿卫中。

△其二

锦袍珠络翠兜鍪，军府居然王子侯。自写赫蹄金字表，起居长信阁门头。

△其三

藤梧秋尽瘴云黄，铜鼓天边归旐长。远愧木兰身手健，替耶征战在他乡。

△其四

新来夫婿奏兼官，下直更衣礼数宽。昨日校旗初下令，笑君不敢举头看。

【题钱黍谷画兰（为袁重其禖祝）】

谢家燕子郁金堂，玉树东风绕砌长。带得宜男春斗草，众中推让杜兰香。

△其二

北堂萱草恋王孙，膝下含饴阿母恩。错认清郎贪卧雪，生儿强比魏兰根。

【题王石谷画二首】

绿树参差倚碧天，波光潋滟尚湖船。烟峦自绕王维墅，不必重参画里禅。

△其二

初冬景物未萧条，红叶青山色尚娇。一幅天然图画里，维摩僧寺破山桥。

【临终诗四首】

忍死偷生廿载馀，而今罪孽怎消除？受恩欠债应填补，总比鸿毛也不如。

△其二

岂有才名比照邻，发狂恶疾总伤情。丈夫遭际须身受，留取轩渠付后生。

△其三

胸中恶气久漫漫，触事难平任结蟠。磈垒怎消医怎识，惟将痛苦付汍澜。

△其四

奸党刊章谤告天，事成糜烂岂徒然。圣朝反坐无冤狱，纵死深恩荷保全。








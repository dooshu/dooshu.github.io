失烟


童时，闻邻翁扑其孙甚厉，孙哭之哀，且呼冤。先君不忍闻，就问何故。翁曰：“吾予以一饼金，使购阿芙蓉，归，则得一空器。是非亡其金，即以烟与人矣。”问其孙，则曰：“吾固已购烟，且满一器，至于归而空，非我所知也。”先君曰：“是大易事，盍偕至烟肆一审乎？”翁诺。时已晡，笼灯而往。即至，肆主曰：“是儿与我一饼金，购烟去者，亡金，其冤也。或以烟与人，则不可知。”翁将复施扑责。肆主验其器，良久，忽咋曰：“翁勿扑，童子其冤。使彼以烟与人，虽尽，器必不净。彼以器来时，四周之余烟尚可滴也。今验此器，虽百涤不得如是之净，此中其有异乎？”翁验之，良然。而器底有翁自注之轻重数字，绝非以他器易者。遂相率谓为鬼所摄云。

或曰：此事恐不信。趼人氏曰：吾信之且笃。不观于有烟痼者乎，依时以进，俄顷不可延；量率以授，锱铢不能爽。苟不然，则涕唾涟如，面无人色矣。人即如是，为鬼可知，死且不能绝，何怪其攘之路人也？撄是痼而不戒者，其亦将沦为此鬼也欤！






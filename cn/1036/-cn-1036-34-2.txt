吕文仲　题义门胡氏华林书院

世世趋庭列雁行，烟萝泉石绕书堂。

分题月下联书版，聚宴花前献寿觞。

旌表异恩逢圣代，隐居佳致接仙乡。

因知孝治垂风化，青史留名道允光。

吕文仲

吕文仲　题义门胡氏华林书院

簪裾几世住南昌，讲学旌闾曄日光。

旧里葛山同井邑，远方庐阜出门墙。

康成业自诗书显，卜世家由孝弟彰。

二隐昔惭联懿分，同将姓字列东堂。

吕文仲

吕文仲　题义门胡氏华林书院

君家高谊冠南州，旧辑书堂聚北流。

此饭未尝轻下客，名园不羡觅封侯。

挂冠令有陶彭泽，访道人希许远游。

他年濯缨江海去，终期此日挹浮邱。


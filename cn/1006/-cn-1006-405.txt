张嵲　再次前韵六首

曩日不缘逃暑空，今朝端为採春来。

梅花落去香逾烈，去去还应首重回。

张嵲

张嵲　再次前韵六首

若认诸空犹是妄，莫言众有便非真。

今朝试遣木居士，问取头陀庵里人。

张嵲

张嵲　再次前韵六首

斋国馈时堪出走，东山携处未生憎。

道人莫谓全无念，行乐须知此日曾。

张嵲

张嵲　再次前韵六首

乱蕊晚迎晴日暗，疏枝迥映暮山长。

萧然一榻安禅夜，细雨轻风为发香。

张嵲

张嵲　再次前韵六首

野泉决决贯城来，红紫商量次第开。

尚想梅横却月观，遥知云雨暗阳台。

张嵲

张嵲　再次前韵六首

晴空杳杳冥鸿远，阿阁沉沉社燕回。

酬酢风光堪一醉，却虞蜂蝶浪打猜。

张嵲


忆东山二首





施宿《会稽志》：东山，在上虞县西南四十五里，晋太傅谢安所居也。一名谢安山，巍然特出于众峰间，拱揖亏蔽，如鸾鹤飞舞，其巅有谢公调马路，白云、明月二堂遗址，千嶂林立，下视沧海，天水相接，盖绝景也。下山出微径，为国庆寺，乃太傅故宅。旁有蔷薇洞，俗传太傅携妓女游宴之所。



不向东山久，蔷薇几度花?

白云还自散，明月落谁家?





其二





我今携谢妓，长啸绝人群。

欲报东山客，开关扫白云。






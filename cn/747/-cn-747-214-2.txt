○为建安王王尚书送生口书

使至，所传斩首及生擒获马等，具如来状，仰以欣快，三军共之。狡寇逋诛，此来擒馘，师徒企踵，争望先锋。尚书远略英谋，临机果断，潜制凶丑，枭首伏辜。在此诸军，实增募勇，既壮尚书之节，又美行登之功，幽州士人，尤以庆快。破竹之势，自此为阶，某方擐甲负戈，为尚书後列，登高临阵，坐观俘虏，此期在即，豫以慰怀。初春犹寒，愿保休胜，裨将已下，各慰问之云云。


◇克青冀二州下书

朕承天序，临御兆民，思阐皇风，以隆治道。而荆吴僭傲，跨寺一方，天降其殃，以罚有罪，篡戮发于萧墙，毒害婴于群庶，徐州刺史薛安都，司州刺史常珍奇，深体逆顺，归诚献款。遭难已久，饥馑荐臻，或以糊口之功，私力穷盗，或不识王命，藏窜山薮，或为囚徒，先被执系，元元之命，甚可哀愍。其曲赦淮北三州之民，自天安二年正月三十日壬寅昧爽以前，诸犯死罪以下系囚见徒，一切原遣。唯子杀父母，孙杀祖父母、弟杀兄、妻杀夫、奴杀主，不从赦例。若亡命山泽，百日不首，复其初罪。

今阳春之初，东作方兴，三州之民，各安其业，以就农桑。有饥穷不自存，通其市籴之路，镇统之主，勤加慰纳，遵用轻典，以莅新化，若绥导失中，令民逃亡，加罪无纵。其普宣下，咸使闻知朕意焉。（《宋书·索虏传》。薛安都遣使引虏，虏攻克青、冀二州，执沈文秀、崔道固，又下书。）



卷三


○加马总检校刑部尚书制

门下：吏久其职，人安其业，此前代所以称理者也。况夺二军慈爱之师，换百姓仁惠之长，有迎新送故之弊，因朝令夕改之烦，自非有为而为，曷若且仍其旧。前天平军节度使检校礼部尚书马总，始以檄奏翩翩，早从军府，儒学之外，自此知兵。践历他官，所至皆理，处驭南海，仁声甚遥，还珠之祥，前事复出。先皇帝以淮夷未殄，命相出征，总虽元僚，亦佐参画。大憝既翦，台辅复归，遂以丞相度旌旗授之於总。总果善於其职，蔡人宜之。会郓寇底平，复换麾，丕变污俗，大苏嫠，不时成功，周月报政。朕饱其声绩，渴见仪形。如闻就路之初，颇有拥辕之恋，由是罢徵黄霸，复借寇恂，诚阻急贤之心，姑务从人之欲。仍加宪部，以壮戎藩。勉服新恩，用彰前效。可检校刑部尚书依前天平军节度使。


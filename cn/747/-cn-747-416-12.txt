○为崔中丞贺讨田承嗣表

臣某言：中使某至，奉宣某月日敕，承嗣本辅逆臣，罪当参夷，陛下垂包荒之德，开自新之路，假以台衮，冀其悛革。岂谓豺狼之心，饱而增凶，动摇邻境，慢易君命。天下臣子，虽扼腕攘臂愿食其肉，畏惧陛下，不敢自发。今陛下殷然震雷霆之怒，下诛购之令，戴发横目，莫不愤激。臣受国恩，守在远藩，不得驱策驽蹇，列於将臣，巨猾之首，竟为他断，抚剑惭耻，心魂驰越。臣又知鲸鲵既尽，蜂虿自灭，陛下垂衣裳以临万邦，无为之政，行同大舜。无任太快感愤之至。


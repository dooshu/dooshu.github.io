5　爲將之法行險而順


「趙使樂乘代廉頗，頗怒攻樂乘」；「使趙葱、顔聚代李牧，牧不受命」，見史記本傳。此非爲將之法，頗、牧特戰國之將爾。易之師曰：「行險而順。」

【閻按】樂毅便有賢將之風。

【全云】李牧受誣而死，與廉頗微不同。

【元圻案】史記廉頗藺相如列傳：「趙孝成王卒，子悼襄王立，使樂乘代廉頗。廉頗怒攻樂乘，樂乘走，廉頗遂奔魏之大梁。其明年，趙乃以李牧爲將攻燕。」「趙王遷七年，秦使王翦攻趙，趙王使李牧、司馬尚禦之。秦多與趙王寵臣郭開金，爲反間，言李牧、司馬尚欲反。趙王乃使趙葱及齊將顔聚代李牧。李牧不受命，趙使人微捕得李牧斬之。」〇唐書郭子儀傳贊曰：「子儀再造王室，及大難略平，遭讒惎，詭奪兵柄，然朝聞命，夕引道，無纖介自嫌。」信非頗、牧所能及。頗、牧意在功名，汾陽志安社稷也，所謂「行險而順」者，庶幾近之。






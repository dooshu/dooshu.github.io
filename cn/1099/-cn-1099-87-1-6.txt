○正法守疏 【 法司治獄】

廠衛可以察小奸而時梗大法公為刑官每力爭之先朝大臣風槩如此

嘉靖二年該太監崔文題為分豁妄捏虗詞陷害良善事、切惟　祖宗設立刑部都察院大理寺、謂之法司、凡大小罪犯、無不由之、錦衣衛謂之親軍、伺察諸奸細、鎮撫司鞫訊大盜妖言、洪武二十年、我　太祖以鎮撫司非法凌虐、燒其刑具、以所繫囚送刑部、洪武二十六年、申明鞫刑之禁、凡罪囚俱送法司、永樂以後、任遇漸加、而職事仍舊、見之　大明會典者如此、　列聖相承、恪遵無易、正德年間、劉瑾錢寧等、相繼擅權、凡意中憂惡、輒奪付鎮撫、文致成獄、以遂其奸。而　祖宗之法大壞。劇盜四起巨逆繼作。皆　陛下所習聞而痛惡者。天啟我　皇上入正大統、撥亂世而反之正、先朝之牢奸錮弊、一舉而剪除之、天下方仰中興之治、不意忽有此未思之舉、豈崔文有所膚愬或假手以濟其私乎、夫法本大公、罪必居一、使宋鈺所告崔文等涉虗、目有反坐之律、所告果實亦有必當之條此　祖宗成法。在　陛下亦有所不得私者。况臣等微末之臣耶。今不待法司問結、而輒付鎮撫、是固臣等奉職無狀。只可治臣等之罪。而未可廢　祖宗之法。况今風霾雨土、赤日無光、天之示戒甚明、正上下內外省身修德之日、今此小事尚爾有拂于天、萬一有大於是、將何如耶、誠恐將來之變、有不可測者、伏願　皇上念　祖宗之法、畏上天之戒、收回成命、仍將李陽鳳等付法司、從公問結、以為將來之戒、則刑罰當而天下服矣、


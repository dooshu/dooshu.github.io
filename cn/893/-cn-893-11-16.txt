赠汉阳辅录事二首





唐时，刺史属官司马之下，有录事参军事，上州者从七品，中州者正八品，下州者从八品。有录事，皆从九品。每县亦有录事，在丞尉之下，则流外官也。



闻君罢官意，我抱汉川湄。借问久疏索，何如听讼时?天清江月白，心静海鸥知。应念投沙客，[一]空余吊屈悲。[二]

[一]投沙，详见十卷《赠崔秋浦》第三首注。



[二]《风俗通》：贾谊为长沙太傅，既之官，内不自得，及渡湘水，投吊书曰：“阘茸尊显，佞谀得志。”以哀屈原离谗邪之咎，亦因自伤为邓通等所诉也。





其二





鹦鹉洲横汉阳渡，[一]水引寒烟没江树。南浦登楼不见君，君今罢官在何处?汉口双鱼白锦鳞，令传尺素报情人。[二]其中字数无多少，只是相思秋复春。

[一]《潜确居类书》：鹦鹉洲，在湖广汉阳渡之上。祢衡尝作《鹦鹉赋》，后埋玉于此，故名洲。虽跨汉江，而尾连黄鹤矶，故图经属武昌郡云。秋水涨盛时，隐没不见，至水落乃出。《一统志》：汉阳渡，在汉阳府城东南，浦在武昌府城南三里。



[二]汉口在大别山北，即汉水与水合流入江处。胡三省《通鉴注》：汉口，汉水入江之口，其地在鄂州汉阳县东大别山下。杨升庵曰：古乐府：“尺素如残雪，结成双鲤鱼。要知心里事，看取腹中书。”据此诗，古人尺素结为鲤鱼形，即缄也。《文选》：“客从远方来，遗我双鲤鱼。”即此事也。下云：“呼儿烹鲤鱼，中有尺素书。”亦譬况之言，非真烹也。五臣及刘履谓古人多于鱼腹寄书，引陈涉罩鱼倡祸事证之，何异痴人说梦。






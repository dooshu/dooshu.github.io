卷十


【李齐贤：词作53首】

○沁园春

将之成都

堪笑书生，谬算狂谋，所就几何。谓一朝遭遇，云龙风虎，五湖归去，月艇烟蓑。人事多乖，君恩难报，争柰光阴随逝波。缘何事，背乡关万里，又向岷峨。幸今天下如家，顾去日无多来日多。好轻裘快马，穷探壮观，驰山走海，总入清哦。安用平生，突黔席暖，空使毛群欺卧驼。休肠断，听阳关第四，倒卷金荷。

○江神子

七夕冒雨到九店

银河秋畔鹊桥仙。每年年。好因缘。倦客胡为，此日却离筵。千里故乡今更远，肠正断，眼空穿。夜寒茅店不成眠。一灯前。雨声边。寄语天孙，新巧欲谁传。懒拙只宜闲处着，寻旧路，卧林泉。

○鹧鸪天

过新乐县

宿雨连明半未晴。跨鞍聊复问前程。野田立鹤何山意，驿柳鸣蜩是处声。千古事，百年情。浮云起灭月亏盈。诗成却对青山笑，毕竟功名怎么生。

○鹧鸪天

九月八日寄松京故旧

客里良辰屡已孤。菊花明日共谁娱。闭门暮色迷红草，敧枕秋声度碧梧。三尺喙，数茎须。独吟诗句当歌呼。故园依旧龙山会，剩肯樽前说我无。

○鹧鸪天

饮酒其法不篘不压，插竹筒瓮中，座客以次就而吸之，傍置杯水，量所饮多少，挹注其中，酒若不尽，其味不喻

未用真珠滴夜风。碧筩醇酎气相通。舌头金液凝初满，眼底黄云陷欲空。香不断，味难穷。更添春露吸长虹。饮中妙诀人如问，会得吹笙便可工。

○鹧鸪天

场州平山堂，今为八哈师所居

乐府曾知有此堂。路人犹解说欧阳。堂前杨柳经摇落，壁上龙蛇逸杳茫。云澹泞，月荒凉。感今怀古欲沾裳。胡僧可是无情物，毳衲蒙头入睡乡。

○鹧鸪天

鹤林寺

夹道修篁接断山。小桥流水走平田。云间无处寻黄鹤，雪里何人闻杜鹊。夸富贵，慕神仙。到头还是梦悠然。僧窗半日闲中味，只有诗人得秘传。

○太常引

暮行

栖鸦去尽远山青。看暝色、入林坰。灯火小于萤。人不见、苔扉半扃。照鞍凉月，满衣白露，系马睡寒厅。今夜候明星。又何处、长亭短亭。

○浣溪沙

早行

旅枕生寒夜惨凄。半庭明月露凄迷。疲僮梦语马频嘶。人世几时能少壮，宦游何处计东西。起来聊欲舞荒鸡。

○浣溪沙

黄帝铸鼎原

见说轩皇此炼丹。乘龙一去杳难攀。鼎湖流水自清闲。空把遗弓号地上，不蒙留药在人间。古今无计驻朱颜。

○大江东去

过华阴

三峰奇绝，尽披露、一掬天悭风物。闻说翰林曾过此，长啸苍松翠壁。八表游神，三杯通道，驴背须如雪。尘埃俗眼，岂知天上人杰。犹想居士胸中，倚天千丈气，星虹闲发。缥缈仙踪何处问，箭筈天光明灭。安得联翩，云裾霞佩，共散麒麟发。花间玉井，一樽轰醉秋月。

○蝶恋花

汉武帝茂陵

石室天坛封禅了。青鸟含书，细报长生道。宝鼎光沉仙掌倒。茂陵斜日空秋草。百岁真同昏与晓。羽化何人，一见蓬莱岛。海上安期今亦老。从教吃尽如瓜枣。

○人月圆

马嵬效吴彦高

五云绣岭明珠殿，飞燕倚新妆。小颦中有，渔阳胡马，惊破霓裳。海棠正好，东风无赖，狼藉春光。明眸皓齿，如今何在，空断人肠。

○水调歌头

过大散关

行尽碧溪曲，渐到乱山中。山中白日无色，虎啸谷生风。万仞崩崖叠嶂，千岁枯藤怪树，岚翠自蒙蒙。我马汗如雨，修径转层空。登绝顶，览元化，意难穷。群峰半落天外，灭没度秋鸿。男子平生大志，造物当年真巧，相对孰为雄。老去卧丘壑，说此诧儿童。

○水调歌头

望华山

天地赋奇特，千古壮西州。三峰屹起相对，长剑凛清秋。铁锁高垂翠壁，玉井冷涵银汉，知在五云头。造物可无物，掌迹宛然留。记重瞳，崇祀秩，答神休。真诚若契真境，青鸟引丹楼。我欲乘风归去，只恐烟霞深处，幽绝使人愁。一啸蹇驴背，潘阆亦风流。

○玉漏迟

蜀中中秋值雨

一年唯一日。游人共惜，今宵明月。露洗霜磨，无限金波洋溢。幸有瑶琴玉笛，更是处、江楼清绝。邀俊逸。登临一醉，将酬佳节。岂料数阵顽云，忽掩却天涯，广寒宫阙。失意初筵，唯听秋虫呜咽。莫恨姮娥薄相，且吸尽、杯中之物。圆又缺。空使早生华发。

○菩萨蛮

舟中夜宿

西风吹雨鸣江树。一边残照青山暮。系缆近渔家。船头人语哗。白鱼兼白酒。径到无何有。自喜卧沧洲。那知是宦游。

○菩萨蛮

舟次青神

长江日落烟波绿。移舟渐近青山曲。隔竹一灯明。随风百丈轻。夜深篷底宿。暗浪鸣琴筑。梦与白鸥盟。朝来莫漫惊。

○洞仙歌

杜子美草堂

百花潭上，但荒烟秋草。犹想君家屋乌好。记当年，远道华发归来，妻子冷，短褐天吴颠倒。卜居少尘事，留得囊钱，买酒寻花被春恼。造物亦何心，枉了贤才，长羁旅、浪生虚老。却不解消磨尽诗名，百代下，令人暗伤怀抱。

○满江红

相如驷马桥

汉代文章，谁独步、上林词客。游曾倦、家徒四壁，气吞七泽。华表留言朝禁闼，使星动彩归乡国。笑向来、父老到如今，知豪杰。人世事，真难测。君亦尔，将谁责。顾金多禄厚，顿忘畴昔。琴上早期心共赤，镜中忍使头先白。能不改、只有蜀江边，青山色。

○木兰花慢

长安怀古

骚人多感慨，况故国、遇秋风。望千里金城，一区天府，气势清雄。繁华事，无处问，但山川景物古今同。鹤去苍云太白，雁嘶红树新丰。夕阳西下水流东。兴废梦魂中。笑弱吐强吞，纵成横破，鸟没长空。争如似犀首饮，向蜗牛角上任穷通。看取麟台图画，□余马鬣蒿蓬。

○木兰花慢

书李将军家壁

将军真好士，识半面、足吾生。况西自岷峨，北来燕赵，并辔论情。相牵挽，归故里，有门前稚子候渊明。对酒欢酣四坐，挑灯话到三更。高歌伐木鸟嘤嘤。怀抱向君倾。任客路光阴，欲停归骑，更尽飞觥。人间世逢与别，似浮云聚散月亏盈。但使金躯健在，白头会得寻盟。

○巫山一段云

潇湘八景平沙落雁

玉塞多缯缴，金河欠稻粱。兄兄弟弟自成行。万里到潇湘。远水澄拖练，平沙白耀霜。波头人散近斜阳。欲下更悠扬。

○巫山一段云

远浦归帆

南浦寒潮急，西岑落日催。云帆片片趁风开。远映碧山来。出没轻鸥舞，奔腾阵马回。船头浪吐雪花堆。画鼓殷春雷。

○巫山一段云

潇湘夜雨

潮落蒹葭浦，烟沉橘柚洲。黄陵祠下雨声秋。无限古今愁。漠漠迷渔火，萧萧滞客舟。个中谁与共清幽。唯有一沙鸥。

○巫山一段云

洞庭秋月

万里天浮水，三秋露洗空。冰轮辗上海门东。弄影碧波中。荡荡开银阙，亭亭插玉虹。云帆便欲挂西风。直到广寒宫。

○巫山一段云

江天暮雪

风紧云容惨，天寒雪势严。筛寒洒白弄纤纤。万屋尽堆盐。远浦回渔棹，孤村落酒帘。三更霁色妒银蟾。更约挂疏帘。

○巫山一段云

烟寺晚钟

楚甸秋霖卷，湘岑暮霭浓。一舂容罢一春容。何许日沉钟。摇月传空谷，随风渡远峰。溪桥有客倚寒筇。一径入云松。

○巫山一段云

山市晴岚

远岫螺千点，长溪玉一围。日高山店未开扉。岚翠落残霏。隐隐楼台远，蒙蒙草树微。市桥曾记买鱼归。一望却疑非。

○巫山一段云

渔村落照

远岫留残照，微波映断霞。竹篱茅舍是渔家。一径傍林斜。绿岸双双鹭，青山点点鸦。时闻笑语隔芦花。白酒换鱼虾。

○巫山一段云

平沙落雁

醉墨疏还密，残棋整复斜。料应遗迹在泥沙。来往岁无差。水暖仍菰米，霜寒尚苇花。心安只合此为家。何事客天涯。

○巫山一段云

远浦归帆

解缆离淮甸，扬舲指楚乡。风声飒飒水茫茫。帆席上危樯。断送浮云影，惊回过雁行。江楼红袖倚斜阳。远引客心忙。

○巫山一段云

潇湘夜雨

暗澹青枫树，萧疏斑竹林。篷窗夜雨冷难禁。敧枕故乡心。二女湘江泪，三闾楚泽吟。白云千载恨沉沉。沧海未为深。

○巫山一段云

洞庭秋月

衡岳宽临北，君山小近南。中开北百里湖潭。吴楚入包含。银汉秋相接，金波夜正涵。举杯长啸待鸾骖。且对影成三。

○巫山一段云

江天暮雪

向夕回征棹，凌寒上酒楼。江云作雪使人愁。不见古潭洲。声紧云边雁，魂清水上鸥。千金骏马拥貂裘。何似卧渔舟。

○巫山一段云

山市晴岚

海气蒸秋热，山容媚晓晴。森森万树立无声。空翠袭人清。镜里双蛾敛，机中匹练横。隔溪何处鹧鸪鸣。云日翳还明。

○巫山一段云

渔村落照

雨霁长江碧，云归远岫青。一边残照在林坰。绿网晒苔扃。波影明重绮，沙痕射远星。鲈鱼白酒醉还醒。身世任浮萍。

○巫山一段云

松都八景紫洞寻僧

傍石过清浅，穿林上翠微。逢人何更问僧扉。午梵出烟霏。草露沾芒屦，松花点葛衣。鬓丝禅榻坐忘机。山鸟漫催归。

○巫山一段云

青郊送客

芳草城东路，疏松野外坡。春风是处别离多。祖帐簇鸣珂。村暖鸡呼屋，沙晴燕掠波。临分立马更婆娑。一曲渭城歌。

○巫山一段云

万壑烟光动，千林雨气通。五冠西畔九龙东。水墨古屏风。岩树浓凝翠，溪花乱泛红。断虹残照有无中。一鸟没长空。

北山烟雨

○巫山一段云

西江风雪

过海风凄紧，连云雪杳茫。落花飘絮满江乡。偷放一春狂。渔市关门早，征帆入浦忙。酒楼何处咽丝簧。愁杀孟襄阳。

○巫山一段云

白岳晴云

菖杏春风后，茅茨野水头。晴云弄色蔼林丘。雨意未能休。京县民无赋，郊田岁有秋。明朝去学种瓜侯。身世寄菟裘。

○巫山一段云

黄桥晚照

隐见溪流转，纵横野垅分。隔林人语远堪闻。村径绿如裙。鸢集蜈山树，鸦投鹄岭云。来牛去马更纷纷。城郭日初曛。

○巫山一段云

长湍石壁

插水云根耸，横空黛壁开。鱼龙吹浪转隅隈。百里绿徘徊。日浸玻璃色，花分锦绣堆。画船载酒管弦催。一日绕千回。

○巫山一段云

朴渊瀑布

日照群峰秀，云蒸一洞深。人言玉辇昔登临。盘石在潭心。白练飞千尺，青铜彻万寻。月明笙鹤下遥岑。吹送水龙吟。

○巫山一段云

紫洞寻僧

老喜身犹健，闲知兴更添。芒鞋竹杖度千岩。迎送有苍髯。坐久云归岫，谈余月挂檐。但教沽酒引陶潜。来往意何厌。

○巫山一段云

青郊送客

野寺松花落，晴川柳絮飞。临风白马紫金袜，欲去惜芳菲。聚散今犹古，功名梦也非。青山不语暗相讥。谁见二疏归。

○巫山一段云

西江风雪

雪压江边屋，风鸣浦口樯。时登草阁挂南窗。云海杳茫茫。斫脍银丝细，开尊绿蚁香。高歌一曲礼成江。肠断贺头网。

○巫山一段云

北山烟雨

澹澹青空远，亭亭碧巘重。忽惊雷雨送飞龙。欲洗玉芙蓉。稍认岩间寺，都迷壑底松。良工吮笔未形容。疑是九疑峰。

○巫山一段云

白岳晴云

晓过青郊驿，春游白岳山。提壶劝酒语关关。一听一开颜。村舍疏林外，田畦乱水间。郊原雨足信风还。羡杀岭云间。

○巫山一段云

黄桥晚照

旷望苽田路，嵯峨柳院楼。夕阳行路却回头。红树五陵秋。城郭遗基壮，干戈往事悠。村家童子不知愁。横笛倒骑牛。

○巫山一段云

朴渊瀑布

绝壁开嵌窦，长川挂半天。跳珠喷玉几千年。爽气白如烟。岂学然犀客，谁期驻鹤仙。淋衣暑汗似流泉。到此欲装绵。

○巫山一段云

长湍石壁

瘦骨千年立，苍根百里盘。横张侧展绿波间。一带玉孱颜。猎骑何曾顾，渔郎只漫看。诗人强欲状天悭。赢得鬓毛斑。

强村丛书用明刊益斋乱稿本，不知用何本，其中有误字，兹据南京图书馆藏明钞万历刊本校改

【李仁山：词作1首】

○西江月

瑶英轻洒。姑射飘仙驾。巧夺孤山能变化。夭娇飞来白下。绝怜玉骨清姿。不随红紫芳时。要识天然标格，竹篱茅舍横枝。

附见天籁集卷下内。原题云，李仁山次韵，自注蟠桃来自杭和靖诗句，得于孤山也。

【李时：词作1首】

○木兰花慢

春日游晋祠（石刻，至元壬午谷雨前一日刊）

忆兰亭佳致，从宪长，剩追寻。问开花高山，晋祠流水，谁是知音。虽无凤笙龙管，劝行杯、时有不弦琴。马首家家明月，眼前处处禅林。一觞一咏畅怀襟。尘世任浮沉。莫论兴亡，休争人我，且乐欢心。韶华岂能常在，又斜阳、西下暮云深。好袖东风归去，春宵一刻千金。

金石萃编补正卷四

【李天翼：词作1首】

○临江仙

和元遗山

南去北来人自老，落花飞絮悠悠。思君一度一登楼。无穷烟水里，何处认并州。忽见姓名双泪落，新诗聊浣离愁。若为重醉绣江秋。芙蓉明月下，来往一扁舟。

附见遗山乐府内

【李庭：词作5首】

○水调歌头

史侯生朝

辕门奏归凯，旭日上初筵。东风万家香火，春信到梅边。侧听称觞新语，一滴愿增一岁，门外酒如川。诏领八州督，声动九重天。茁兰芽，辉花萼，树堂萱。一门余庆如此，今古几人全。多少山东父老，久望太平勋业，毕竟在何年。整顿乾坤了，拭目认凌烟。

○满庭芳

冀德修生朝

燕寝凝香，金貂贳酒，挽将天上春回。踵门为寿，尽道谪仙才。谁识元龙豪气，沈雄自、湖海中来。十年梦，新亭风景，惟有岁寒梅。老来。须共约，凤皇山下，竹杖芒鞋。要从今浇下，胸次崔嵬。酿取周郎醇酎，更休用、桃李传杯。衡门外，柘荆尚在，千岁看花开。

○水调歌头

张耀卿寿日

伤心庚开府，书剑忆游梁。十年流落冰雪，如履柏台霜。昨日螳螂当辙，今日豺狼当路，牛背置神光。竟访赤松去，不顾紫微忙。汉貂蝉，万人杰，八州王。有君如是何事，高卧北窗凉。传得黄州密印，有病安心是药，此外更无方。莫袖经纶手，遗爱在甘棠。

○水龙吟

萧公弼生朝

喜逢天上天人，一尊共醉梅花底。朝元已了，读书未遍，复来人世。憩鹤台边，景龙门外，十年游戏。自归来，却过赵州桥上，阅桥下，东流水。尽道翱翔物外，解牛刀、刃游余地。谁知别有，香山远韵、谪仙豪气。应笑蹉跎，半生书剑，今犹如此。待西风，拂口貂裘尘土，进黄公履。

○望月婆罗门引

史尚书生朝

太平有象，老人星、喜照滹阳。前衔曾近文昌。寿乐今年余庆，新到五花堂。看鸡鸣问寝，鳞次称觞。白眉最良。八州督，汉侯王。院院琼林玉树，画戟清香。一椿五桂，更休说、燕山窦十郎。谈麈上，白日羲皇。

强村丛书校孔荭谷藏钞寓庵集本，兹另据藕香零拾本校改。

【李献能：词作3首】

○春草碧

紫箫吹破黄州月。簌簌小梅花，飘香雪。寂寞花底风鬟，颜色如花、命如叶。千里涴兵尘、凌波袜。心事鉴影鸾孤，筝弦雁绝。旧时雪堂人，今华发。断肠金缕新声，杯深不觉琉璃滑。醉梦绕南云，花上蝶。

○江梅引

为飞伯赋青梅

汉宫娇额倦涂黄。试新妆。立昭阳。萼绿仙姿，高髻碧罗裳。翠袖卷纱闲倚竹，暝云合，琼枝荐暮凉。璧月浮香。摇玉浪，拂春帘，莹绮窗。冰肌夜冷滑，无粟影，转斜廊。冉冉孤鸿，烟水渺三湘。青鸟不来天也老，断魂些，清霜静楚江。

○浣溪沙

河中环胜楼感怀

垂柳阴阴水拍堤。欲穷远目望远迷。平芜尽处暮天低。万里中原犹北顾，十年长路却西归。倚楼怀抱有谁知。

以上三首见中州乐府

【李孝光：词作22首】

○念奴娇

江南春暮，看麦枯蚕老，故乡风物。缟袂青裙桑下路，笑动斜阳村壁。鹅鸭比邻，牛羊日夕，父老头如雪。桑麻旧语，宁论汉庭人杰。谁办草草杯盘，朱樱绿笋，逸兴尊前发。冉冉年华吾老矣，目送孤云明灭。拾穗行歌，摘瓜抱蔓，此事真毫发。逢君轰饮，与吾唤取明月。

○水调歌头

题于彦明新居

东湖浸南麓，北荡带西山。其中大有佳处，元不减商颜。上有雁峰千叠，下有龙滩百曲，别是一人寰。昨夜雨新过，流水到花间。一张琴，一壶酒，伴渠闲。诗成真宰应妒，万象入嘲讪。北海尊罍依旧，东里杖藜无恙，未放鬓毛斑。吾亦秣吾马，不怕路盘盘。

○水调歌头

月来印千水，云去露千山。乾坤一草亭耳，为我洗愁颜。东户太湖摇碧，北户长松立铁，此岂是尘寰。老子乐何事，在山水之间。算吾生，□□□，只饶闲。平时斗酒本劳，笑语亲讥讪。千古武陵溪上，鸡犬也应问讯，春梦落花斑。李愿大佳士，谁为赋归盘。

○临江仙

寿李后山

种竹栽花溪上宅，此翁初赋归欤。试尝菊水味何如。人间霖雨手，天上寿星图。把酒祝翁千岁寿，翁言政不关渠。少令高大我门闾。平反亦多矣，有驷马高车。

○水龙吟

与北山觉公

倚阑蓝玉西边，长松千尺鼪鼯走。风吹香雾，云生幽树，泉鸣缺甃。嘻笑山翁，看山不厌，别来浑瘦。且休嫌俗客，竹床乌几，半分与，真耆旧。已办泽车款段，时时过、竹扉花牖。人来问我，功名老矣，狂歌摇首。袖里经纶，与时消息，只令杯酒。唤香山居士商量，添个似侬肯否。

○满庭芳

赋醉归

昨夜溪头，潇潇风雨，柳边解个渔舟。狂歌击楫，惊起欲眠鸥。笑杀子猷访戴，待到门、兴尽归休。得似我，裳衣颠倒，大叫索茶瓯。长怪天翁，赋人以量，偏曲如钩。有大于江海，小径盈抔。爱酒青莲居士，又何苦、枕藉糟邱。玉山倒，风流脍炙，底为子孙谋。

○水调歌头

与于云峰

吾子钓游处，一过一徘徊。旧时酒壶茶碗，重洗古莓苔。点检东头松菊，料理西头水竹，一一手亲裁。别有古人意，石上五株梅。马少游，陶元亮，大佳哉。世间荣枯宠辱，我辈未须猜。此是君家邱墓，此是君家第宅，缘底不归来。我有一杯酒，准拟拂尘埃。

○鹧鸪天

千载循良汉鲍宣。云仍儒雅故依然。龙门他日文章客，雁荡今朝行地仙。鱼鲙玉，酒流泉。紫萸黄菊斗清妍。祝君此会年年健，药裹阴功已付天。

○鹊桥仙

为邱梅边赋

山蟠屋上，水蟠屋下，个里花香竹秀。天翁老去更多情，遣青女、幻无为有。天根老石，云根老树，谁解逡巡挥就。只应炼石补天时，□留取、刀圭为寿。

○念奴娇

男儿堕地，便试教啼看，定知英物。老去只追风月债，天地应空四壁。黄石残书，赤松归去，不料头如雪。子房何信，竟推何者为杰。醉后一笑掀髯，狂歌拍手，四座清风发。竹帛功名人安在，去去云鸿灭没。枣下枯枝，黄金虚牝，此事真毫发。豪吟轰饮，直须唤取明月。

○沁园春

花压双溪，月满千门，气象峥嵘。□乡村父老，踏歌旧曲，闾阎小子，弦诵新声。鸡犬无惊，桑麻如画，酷似驱车过武城。谁为此，事鲁人姬姓，公旦云仍。欲知政理功成。吾父母、斯民只至诚。太夫人九十，板与春暖，公年六十，彩袖风轻。富贵康宁，天公赋予，老去功名照汗青。祈公处，□人间霖雨，天上文星。

○满庭芳

山色挼蓝，溪光鉴玉，天□流转精神。鹤盘松顶，松下坐高人。好个寿星图画，爱花间、流水长春。侬知否，此山老子，元是宰官身。胸蟠书万卷，翰林才调，独次冠巾。是僧中龙象，天上麒麟。送客虎溪三笑，溪头□、鸥鹭相亲。香一瓣，祝公眉寿，双巘碧嶙峋。

○水调歌头

坐上且停酒，听我别时歌。人生会面何少，离别一何多。我有两行铁汁，平生不为人泣，但恐也滂沱。劝尔且轰饮，挈脚打琵琶。走儿童，骑竹马，折桃花。沙头日日风雨，犹自鼓频挝。今日玉箫台下，明日天台路上，是处是天涯。鹏搏扶摇稳，我欲趁飞车。

○水调歌头

和韵送公弼

酒酣肝胆露，把手共高歌。中年底用离别，作恶渐应多。春尽江头苦雨，日暮风沙万里，重俯大江沱。行李几时发，别意满琵琶。仲宣楼，桓公柳，少陵花。别时政自凄断，忍听祢生挝。宁作丈夫意气，莫作妻孥恋嫪，后会渺无涯。风外柳花急，骏马夹轻车。

○满江红

烟雨孤帆，又过钱塘江口。舟人道、官侬缘底，驱驰奔走。富贵何须囊底智，功名无若杯中酒。掩篷窗、何处雨声来，高眠后。官有语，侬听取。官此意，侬知否。叹果哉忘世，于吾何有。百万苍生正辛苦，到头苏息悬吾手。而今归去又重来，沙头柳。

○水调歌头

高云上鹏鹗，大路展骅骝。天风万里吹上，容易莫遮留。把酒长亭烟雨，问讯西湖风月，梅老暗香浮。更尽一杯酒，应忆旧时游。功名事，为霖雨，济川舟。少试经纶，便尔老去合封侯。季子他年佩印，庞统行看展骥，竹马候沙头。富贵逼人甚，快揽黑貂裘。

○水龙吟

举头南极星明，五云飘作天花雨。龟游莲叶，鹤栖松顶，□□□露。阿母瑶池，琼花新好，正逢初度。对碧梧翠竹，黄庭读罢，更细味，全生处。二十四番花信，待持入薰风旧谱。琴鸣瑟和，兰清玉暖，云翩彩舞。身在箫台，月明风细，犹闻笑语。想胡麻饭熟，只应流出，向桃源路。

○感皇恩

算富贵康宁，于公独厚。天公着意君知否。古今盛事，百岁在堂寿母。斑衣鹤发、真稀有。三载河阳，种花插柳。惯父老歌谣拍手。名香朝野，公旦云仍无负。剑光连紫气、横牛斗。

○青玉案

儿童齐唱民安作，问底事、来何暮。酷似当年廉叔度。春风千里，□□□□，绿到棠阴处。玉壶清贮金茎露。翻向人间作霖雨。今日东瓯成乐土。清都虎豹，借恂无计，衮职须君补。

○感皇恩

五马东来，人歌襦夸，春晚棠阴绿如许。草堂诗梦，应费湖中箫鼓。清香生画戟、连嘉树。父老踏歌、道君侯来何暮。容易君侯又归去。凤凰池上，去作九州霖雨。儿童骑竹马，沙堤路。

○水调歌头

伯仲见伊吕，前日补天归。平生盖世勋业，何用藉群儿。出领绣衣龙节，入拥绣裳赤舄，名字在金闺。磊落正如此，焉学古人为。济川舟，调羹手，看当时。功成便引身去，大不负书诗。两鬓萧萧华发，总为爱君忧国，臣老系安危。天子方好老，领取帝王师。

○水龙吟

倚阑遥见江南，狒狸前度愁风雨。英雄安在，龙颠虎倒，空悲朝露。落日荒宫，北风过雁，柰何踌伫。见行人指点，战场犹说，三城下，西州路。有客登高长啸，访诸君、旧游无处。麒麟何物，累累谁者，消沉千古。北海人豪，骆驼坡下，而今黄土。算无过何逊风流，便拟赋，官梅去。

以上四印斋本五峰词二十二首

【李晏：词作4首】

○婆罗门引

保德西楼作

汗融畏日，岂知高处有风清。倚阑襟袖凉生。坐看崩云脱壤，不碍乱峰青。待目穷千里，却怕伤情。河分古城。听裂岸、怒涛惊。好是烽沈幽障，鼓卧边亭。西楼老子，更无用，胸中十万兵。酒到处、莫放杯停。

○虞美人

佳人酒晕红生颊。滟滟霞千叠。雨馀红泪湿黄昏。误认当年人面、倚朱门。飘零又送青春暮。怅望刘郎去。教人不恨五更风。只恨马蹄、无处避残红。

○鹧鸪天

苒苒萋萋雨后村。芳尘不到五侯门。曾随晓泪撩诗思，又向春风入烧痕。春去后，忆王孙。啼红南浦记芳温。夕阳楼外连天远，乞与骚人怨楚魂。

○菩萨蛮

回文

断肠人去春将半。半将春去人肠断。归客倦花飞。飞花倦客归。小窗寒梦晓。晓梦寒窗小。谁与画愁眉。眉愁画与谁。

以上四首见中州乐府

【李真人：词作20首】

○望江南

初学道，须认得真铅。采取铅中金白雪，却将金雪作丹田。方始见重玄。

○望江南

分明道，不离黑铅中。领取五行寻药体，五行之内觅金公。法象在参同。

○望江南

分明道，朦胧在君家。龙虎见君君不见，徒将金宝作河车。争得见黄芽。

○望江南

还丹道，金水号良媒。须得华池终见宝，徒将砂向黑铅坯。莫妄损三才。

○望江南

丹砂道，学者亦如麻。不识铅中含白虎，竞烧粪秽觅金华。争得跨云霞。

○望江南

金花道，世上少人知。莫弄黑铅将造化，淮南金秘在华池。争肯泄天机。

○望江南

真龙虎，玉兔与金精。广见青冥含万象，朦胧降气结朱英。凡汞岂长生。

○望江南

金与水，相见两交并。复卦发爻依刻漏，壶中日月结成形。沧海几回清。

○望江南

北方水，其数是真铅。一气剋凝抽摘雪，须令金体重初元。此结道中玄。

○望江南

北方水，龙虎自交彰。水火运时归一体，临炉早见五神光。根本昔中方。

○菩萨蛮

还丹根蒂将何作。须凭金火相销铄。金火得长生。方成夫与妻。夫妻情重重。共隐真人洞。真洞约回期。天符来便归。

○菩萨蛮

还丹父母将何作。木从火里生枝博。枝博既芳荣。离宫火渐明。渐明终却灭。化土生金屑。土谢玉金乡。金来归北方。

○菩萨蛮

还丹龙虎将何作。北方玄武南朱雀。朱雀变为龙。元宫养大虫。大虫食草木。龙爱吞金玉。交战向沧溟。俱伤血满形。

○菩萨蛮

还彤铅汞将何作。砂须剥面铅沉脚。砂精与铅精。露形不露形。争得相违背。须用三才理。汞采日中精。铅须铅里金。

○菩萨蛮

还丹水火将何作。须知两位相交错。火在水中求。水从火里流。水流遭火克。为有中男力。水被火凌持。相携一室归。

○菩萨蛮

还丹鼎器将何作。戊己正土为城郭。城郭善堤防。堤防生药王。药王能御众。臣下难飞动。外隔坎离城。谁人见鼎形。

○菩萨蛮

还丹火法将何作。初从复卦终于剥。旦暮用屯蒙。潜行造化工。进为春夏月。退象秋冬节。既未入坤宫。还丹道已穷。

○菩萨蛮

还丹秘诀将何作。因师口授亲糟粕。未悟莫施为。前程路崄巇。寻文终不的。义在文中出。文义纵惺惺。抟量早晚成。

○菩萨蛮

还丹节行将何作。师曾嘱咐留言约。莫近贵豪门。贵豪赚杀人。不须夸富有。富有难长久。隐循且悠悠。愿将天地俦。

○菩萨蛮

夸丹功用将何作。仙人尽号长生药。服人得延年。方知此理玄。至药终须觅。只在坎离侧。向此得真微。天长地久期。

以上李真人述还丹诀十首案宋元间道士姓李者颇多，以上词未著名字，不知李真人确为谁，姑作道谦。

【李治：词作5首】

○摸鱼儿

雁双双、正飞汾水，回头生死殊路。天长地久相思债，何似眼前俱去。摧劲羽。倘万一幽冥，却有重逢处。诗翁感遇。把江北江南，风嘹月唳，并付一丘土。仍为汝。小草幽兰丽句。声声字字酸楚。拍江秋影今何在，宰木欲迷堤树。霜魂苦。算犹胜、王嫱有冢贞娘墓。凭谁说兴。叹鸟道长空，龙艘古渡。马耳泪如雨。

遗山乐府上附

○摸鱼儿

为多情、和天也老，不应情遽如许。请君试听双蕖怨，方见此情真处。谁点注。香潋滟银塘，对抹胭脂露。藕丝几缕。绊玉骨春心，金沙晓泪，漠漠瑞红吐。连理树。一样骊山怀古。古今朝暮云雨。六郎夫妇三生梦，肠断目成眉语。须唤取。共鸳鸯翡翠、照影长相聚。西风不住。恨寂寞芳魂，轻烟北渚。凉月又南浦。

遗山乐府上附

○江梅引

陌头杨柳恨春迟。被寒欺。淡依依。瘦损王孙，青琐小腰围。墙外琼枝空照影，翠娥敛，游丝百丈飞。燕归雁归书问寂。月细风尖供怨笛。玉骨成灰圣得回。梦里音容，良是觉来非。多少江州司马泪。断肠曲，河声送落晖。

遗山乐府中附

○鹧鸪天

太一沧波下酒星。露醽秘诀出仙扃。情知天上莲花白，压尽人间竹叶青。迷晚色，散秋馨。兵厨晓溜玉泠泠。楚江云锦三千顷，笑杀灵均话独醒。

遗山乐府下附

○鹧鸪天

十丈冰花太一峰。拍浮来赴酒船中。碧筒象鼻秋泉滑，泽国幽香笑卷空。云淡泞，月朦胧。醉乡千里鲤鱼风。冯夷击鼓休惊客，罗袜生尘恐恼公。

遗山乐府下附

【廉希宪：词作1首】

○水调歌头

读书岩

杜陵佳丽地，千古尽英游。云烟去天尺五，绣阁倚朱楼。碧草荒岩五亩，翠霭丹崖百尺，宇宙为吾留。读书名始起，万古入冥搜。凤池崇，金谷树，一浮鸥。彭殇尔能何许，也欲接余眸。唤起终南灵与，商略昔时名物，谁劣复谁优。白鹿庐山梦，颉颃天地秋。

永乐大典九千七百六十五岩字韵案大曲岩字韵引此词作廉文靖公集。又引元明善清河集读书岩记，谓读书岩为故相太傅魏国廉文正公之别业，在京兆樊川少陵原之阳，可证大典作廉文靖公，当为廉文正公之误。

【梁曾：词作1首】

○木兰花慢

西湖送春

问花花不语，为谁落，为谁开。算春色三分，半随流水，半入尘埃。人生能几欢笑，但相逢、尊酒莫相催。千古幕天席地，一春翠绕珠围。彩云回首暗高台。烟树渺吟怀。拚一醉留春，留春不住，醉里春归。西楼半帘斜日，怪衔春、燕子却飞来。一枕青楼好梦，又教风雨惊回。

词品卷六

【梁梅：词作1首】

○水龙吟

梅花

天教占了，百花头上，和羹未晚。

续夷坚志卷四

【梁寅：词作39首】

○昼夜乐

怀金陵

秣陵犹忆豪华地。醉春风、花明媚。碧城彩绚楼台，紫陌香生罗绮。夹十里秦淮笙歌市。酒帘高曳红摇翠。油壁小轻车，间雕鞍金辔。同游放浪多才子。诧酣歌、如高李。傲时江海狂心，怀古虹霓雄气。归卧云庐霜满鬓，十年间、多少愁思。春梦绕天涯，度烟波千里。

○烛影摇红

后汉匈奴传，言呼韩邪单于来朝，愿为汉婿。后宫王嫱以积怨自请行，此事之实也。西京杂记乃云，元帝使画工毛延寿图宫人形貌，按图名幸。王嫱以赂金少，画不及貌。王嫱当行，帝见之悔，乃杀延寿。夫元帝柔仁之主也，而谓其因女色杀画工，余固不信。而无宠自请行，诚一污贱女子耳。后之为昭君曲者多归咎元帝，殊不当也。因此赋

深锁宫花，绣生鱼钥重门闭。美人何事怨东风，独抱伤春意。月照黄沙万里，到毡城、芳心自喜。尊前歌舞，马上琵琶，宠深谁比。毳服胡妆，那思旧日娇罗绮。年年秋雁向南飞，肯寄相思字。岁久玉颜憔悴，似花落，悔随流水。草青坟上，应是香魂，尚含愁思。

○木兰花慢

桃源

爱山中日月，春渐去，又还来。望水绕人家，云生窗户，岫转峰回。层层绛桃千树，似丹霞、散绮映楼台。世上从教桑海，人间自有蓬莱。渔郎未必是仙才。偶尔到天台。喜相问相邀，山中殽簌，树里尊罍。何便寻归路，是风波险处未心灰。要似秦民深隐，桃花只好移栽。

○绮罗香

天台

翠谷吞霞，丹厓隐日，瑶草绿迷仙路。复宇层台，鸡犬不知何处。花对发、洞里娇娥，璧双美、人间才子。信奇缘、水合云交，香风满径共归去。嘈嘈鸾凤箫管，九酝琼浆碧，冰盘麟脯。沧海深深，将比此情难侣。奈尘臆未断愁根，被啼鸟苦催归思。叹多少乐极生悲，落花思故树。

○八声甘州

赠易自然祷雨有感

喜神龙飞雨遍秋郊，黄河自天来。是蟠溪逸士，胸中造化，掌上云雷。坛峙吟峰东畔，稽首望仙台。绛节霓衣，拥阊阖朝开。凭仗小心风送，绿章上奏，咫尺瑶阶。念鱼头赤子，濈濈困炎埃。赖皇穹、恩波滂沛，便千村万落总春回。人都道先生功行，山岳崔嵬。

○阮郎归

自洪还家

归来长啸碧山河。结茅牵翠萝。衰颜借问近如何。吴霜侵鬓多。衣裋褐，卧行窝。眼前随分过。一溪风月与烟波。闲中宜钓蓑。

○醉落魄

苍厓翠谷。闲云一片无拘束。田庐村巷经行熟。无取无求，曳杖看修竹。道人邀我岩居宿。小槽白酒过醽醁。醉来只唱山中曲。无价清欢，何必论金玉。

○南歌子

或以山蒲萄为献，其味与家园者无异

虬蔓悬秋露，骊珠撼晓风。倚崖点漆变殷红。味与凉州珍贡，却相同。御苑堪移植，雕盘合上供。猿猱余颗寂寥中。多谢樵人分送，到山翁。

○忆秦娥

为南溪廖氏题古梅

湖山曲。山头花照湖波绿。湖波绿。盈盈仙子，镜中颜玉。百千年树繁英簇。春光却在幽人屋。幽人屋。自然富贵，海珠千斛。

○鱼游春水

避乱还家，见桃花盛开

家临千峰翠。幽径重开荆棘里。小桃花艳，春日盈盈霞绮。香入骚人碧玉杯，色映游女青螺髻。带露更娇，迎风尤媚。古有墙东避世。况似武陵风光美。时时独酌花间，别有天地。不教扫迳看尤好，意欲寻仙从兹始。岩前白云，石边流水。

○谢池春

花朝

薄寒山阁，当亭午、潇潇雨。鸟静桃花林，水坐兰苕渚。玉勒骢稀出，油壁车何处。欲簪花、簪不住。花红发白，应笑人憔悴。春过一半，东去水、难西驻。前半伤多病，后半休虚负。白醴匏尊满，紫笋山殽具。心无累，皆佳趣。自辞觞酌，劝客须当醉。

○缑山月

雨夕

急雨响岩阿。阴云暗薜萝。山中春去更寒多。纵紫门不闭，花满径，苍苔润，少人过。兰舟曾记兰汀宿，牵恨是烟波。而今林下和樵歌。看风风雨雨，滋造物，时时变，总心和。

○玉蝴蝶

闲居

天付林塘幽趣，千章云水，三径风篁。虽道老来知足，也有难忘。旋移梅、要教当户，新插柳、须使依墙。更论量。水田种秫，辟圃栽桑。荒凉。贫家有谁能顾，独怜巢燕，肯恋茅堂。客到衡门，且留煮茗对焚香。看如今、苍颜白发，又怎称、紫绶金章。太痴狂。人嘲我拙，我笑人忙。

○破阵子

黯黯凄凄草色，狼狼藉藉花枝。江上烟波天共远，树外云山路更迷。故人音信稀。因病纵教废酒，非愁自懒题诗。芍药荼蘼开渐近，蹴踘秋千乐有谁。雨僝风僽时。

○人月圆

春夜

三春月胜三秋月，花下惜清阴。锦围绣阵，香生革履，光动兰襟。棠梨枝颤，乍惊栖鹊，夜久寒侵。明朝风雨，休孤此夕，一刻千金。

○燕归慢

上巳雨

花径萧条。恰桃霞已尽，梨雪初飘。云霾嗔丽景，风雨妒佳期。山中行乐本寥寥。那更值、年荒酒价高。诸生共高咏，只闲静，胜嬉游。千嶂暝，故人远，泞妨马，水平桥。象筵宝瑟何由见，与谁共羽觞浮。兰亭遗迹长蓬蒿。怎能句、山阴棹小舟。对景度新曲，独堪向，故人求。

○雨霖铃

夏景

螺峰堆绿。夜来经雨，浑似膏沐。飞泉怒泻崖谷，悬霜练□鸣苍玉。虎迹岩前过处，踏破翠苔褥。听啼鸟，山北山南，树杪残云自相逐。蓬门昼掩稀来躅。称幽人、独步看新竹。移床松下零露，三四点、怎沾缃轴。日永如年，况是身闲不受拘束。休妄想、鵷鹭朝班，聊且伴麋鹿。

○金菊对芙蓉

秋思

玉刻奇峰，蓝拖秀水，秋光浑似耶溪。渺苍烟十里，白鸟孤飞。恨无越女芙蓉艳，兰舟小、桂棹轻移。西风残照，樵人渔子，结伴尤宜。无柰物理难齐。叹鱼虾苦瘦，雁鹜多肥。望茫茫江海，今更何之。溪头绿树亲曾种，耐寒暑、应笑人衰。青山千仞，白云万顷，须理荷衣。

○玉蝴蝶

丙午元夕

霁景烟霞五色，黄金柳袅，碧玉桃开。再观升平气象，处处春回。且追随、村歌里巷，休耽恋、绮席楼台。独徘徊。人看月上，月趁人来。因怀。金陵旧曾游玩，御街灯火，远照秦淮。胜友同欢，醉听箫鼓闹春雷。几年间、风驰云往，千里外、水复山回。是仙才。飙轮许借，重访蓬莱。

○诉衷情

李花当户间桃花。妍景雪兼霞。春风送将春色，照耀野人家。回蝶使，罢蜂衙。日初斜。双莺窗外，双燕帘间，共惜秾华。

○浪淘沙

夜雨

檐溜泻泉声。寒透疏棂。愁如百草雨中生。谁信在家翻似客，好梦先惊。花发恐飘零。只待朝晴。彩霞红日照山庭。曾约故人应到也，同听啼莺。

○采桑子

孟夏

舍南舍北多桃李，子满青枝。曲径冥迷。新竹增高旧竹低。扫苔坐石何妨久，行步常迟。伫立移时。云起东峰日坠西。

○宴清都

端午

带恨湘江水。无柰远、楚云天际千里。灵均一去，芳荪翠减，香篱青死。龙舟鼍鼓声沸。叹旧俗、空夸水戏。乐少年、越女吴姬，□□王孙公子。曾记南浦芙蓉，东湖杨柳，斜日歌吹。彩舟载酒，纶巾挥扇，胜友同醉。而今白头蓬卷。但谙惯、独醒滋味。好只把、兰佩荷衣，从今料理。

○望江南

傍村之民兄弟四人，坐豪夺民产远流

山深处，豺虎纵跳踉。但爱体肥贪肉食，那知腹饱是身殃。天网甚恢张。千里外，魑魅可同乡。三尺正当严律令，四凶那得诧强梁。稽首谢君王。

○天仙子

苦热

六合似炉云似火。热气蒸肌烟雾锁。此时那得羽翰生，冰壑过。风岩坐。瀑布溅衣珠万颗。未旱先愁愁怎躲。如在颠崖惟恐堕。急须霖雨慰苍生，名誉播。江之左。谁在东山深处卧。

○苏幕遮

秋旱喜雨

白萍乾，红蓼悴，日减溪流，尘拥浑如雾。一日云凝千嶂雨。黄叶潇潇，却又添新翠。垦蒿烟，耕草露。种麦栽菘，生计那嫌暮。预羡登高欢会阻。门掩黄花，也自多幽趣。

○永遇乐

丙午岁仲秋，与胡中山同舟往南昌，至樟镇而返。别逾一月，作此寄之。中山能谈泰定数

年少羡君，有如琼树，相见何晚。虎瞰山前，轻船同载，正桂花香满。封溪一夕，孤篷听浪，又趁朔风遄返。计行藏、只堪一笑，怕令白鸥惊见。君如管辂，聪明夐异，能道山翁奇蹇。绛阙蓬莱，人间天上，翘首仙凡远。何时访我，竹溪松壑，尽有白云堪玩。写长怀、且寄南飞秋雁。

○浪淘沙

冬景

锦树分明上苑花。晴花宜日又宜霞。碧烟横处有人家。绿似鸭头松下水，白于鱼腹柳边沙。一溪云影雁飞斜。

○洞仙歌

舍后山中见群鹿

孤峰碧峭，长云中瑶草。群鹿甡甡怪希有。想嵩阳少室，曾伴松乔，知踏遍、白石苍苔多少。逸人尘外趣，医凤骖鸾，梦上瀛洲历蓬岛。蓦见此山中、便对烟霞，喜共约、长为侪友。为借问、仙翁在何方，愿同往从之，遍窥岩岫。

○木兰花慢

贺彭子寿伯埙叔侄新居

羡楼台有地，不改换、旧林塘。想叔父东山，郎君玉树，筹画非常。云霄正期勋业，见先恢、庭户揽风光。苍霭昼生翠牖，丹霞晓映雕梁。春莺求友候春阳。应恋木千章。宜永日图书，凉飙丝竹，皓月壶觞。蓬莱宛然异境，爱琪花、瑶草近人香。老矣犹夸能赋，忆君梦到华堂。

○珍珠帘

丙午冬雪

西窗梦断檐光晓。雪交坠、□□山僮惊报。岩岫化银宫，似白云仙岛。万树梨花都开遍，怪一夜、春风来早。凝眺。想千家晏起，村巷幽悄。谁解唤扫庭除，命雕鞍迎客，玉壶注酒。金帐拥红妆，惜盛欢难久。何似袁安门昼掩，抱清冷、年年如旧。须候。候暖日烘梅，竹松回秀。

○踏莎行

江上阻风

叠浪堆琼，横烟织素。停桡避险湾头住。汀洲连水水连云，何曾迷却归人路。今夕聊淹，明朝须去。休愁休怨休嗔怒。还家正属好风光，啼莺无数花千树。

○虞美人

舟中

岷峨雪尽生春水。江阔盘蛟喜。兰桡晓发大江东。回望银宫金阙五云中。来时秋渚蒹葭老。归日春花早。客身千里似征鸿。恰恰秋来春去总相同。

○谒金门

舟中对月

天似洗。遥望楚山千里。归雁数声云外去。此身犹滞此。半夜潜蛟不起。潭月金鳞光细。独倚孤篷浑不寐。碧流清见底。

○谒金门

采石花朝

春正美。处处艳桃秾李。记省花晨今日是，柰何辞帝里。采石兰桡暂倚。且与舟人同醉。心已到家身尚未。客中聊复尔。

○临江仙

舟中

十日江程春过半，渚青新长芦芽。李花几树间桃花。嫩黄烟际柳，远白水边沙。老子老来心似水，肯教愁绪如麻。扁舟来往似仙槎。还家今有日，那得更思家。

○菩萨蛮

湖口

海门西上帆如电。神灵借与天风便。容易见庐山。云中双鹤还。风匀波不怒。水碧涵山翠。沽酒酹神君。醉吟湖上春。

○金缕曲

泊南浦

南浦归帆暮。喜重看、螺江烟柳，鹤汀云树。画栋朱帘歌舞地，风景已非前度。只浩荡、江涛如故。相望飞楼鹏翅展，羡雄城、防卫多貔虎。又喜免，乱离苦。旧时犹记登临处。共诗朋、赋友同欢，咏今怀古。两鬓星星今老矣，却似荼蘼孤注。叹桃李、不知春去。独有洪崖青不改，似于人、恋恋能相顾。招我隐，有佳趣。

○八声甘州

近里有妄男子，为妻所诟，遂忿而远去，誓云非富贵不归。其妻亦誓独守无妄，既历十五年，夫竟旅困羞归，而妻能洁以自守，独理其家，因咏其事以励薄俗

记年时波荡两鸳鸯，雌雄各分流。恨郎情似水，妾心如石，此恨难休。自古恩深沧海，富贵等云浮。何忍轻离别，翻爱为仇。君看江头枯树，纵春风虚过，根干仍留。且牵萝空谷，蓬户自绸缪。想秋胡、未忘故态，怕无金、相赠却怀羞。归来日，郎嗔妾忿，都合冰消雾收。

原无雾收二字，据光绪十五年集本补以上嘉靖刻本石门集卷上，并以光绪十五年石门集刻本及朱氏强村丛书本校订








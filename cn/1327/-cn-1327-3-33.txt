龙


龙之为物，曾无有睹之者。小说家或有所记载，大都寓言十九，或故神其说者耳。

光绪某年，济南大风雨，雷击一龙，掷市上。时吾乡李山农观察需次山左，督办某金矿，寓省城。其仆入城，斫一爪以归，其大如婴儿腿，腥羶不可近。观察取其鳞数片，使化学师验之，不得其原质。鳞为方式，累无数薄层而成，其大如掌，然终不知其果为龙与否也。

粤中有秃尾龙之说。相传某童子，豢一小蛇，蛇渐长，至室不能容，乃纵之溪涧中，而断其尾曰：“将以为识验也。”既而蛇成龙，以秃尾故，不能升天，每飞腾至半空中即复下。其飞腾一次，必大风雨为灾。光绪初（在丙子、丁丑之间，时余尚稚，不及忆其真矣），三月初九日之灾为最巨，覆舟以百计，死伤人畜以千计。广州槥具，为市一空，至有以缸翁殓者。诚奇灾也。当难发时，余方随族老扫墓花县，舟次赤泥（地名），舟子忽惊告秃尾龙起，急维舟大树下，人则避至岸上。舟人遥指曰：“是秃尾龙也。”望之，第见天际黯云一段而已。俄而风雨大作，雷电挟冰雹至，一时顷即止，花县幸不成灾。翌日，返舟省河，则死尸塞流而下，俯者、仰者、残胫断肢者、失其颅者、穿肠破腹者，掩面不忍睹，偶瞥及之，毛发为之森竖也。而谈者莫不归罪于秃尾龙。

甲辰游山左，知山左亦有秃尾龙之说。胶州猫儿岭下，有虹溪，溪尽处，有泉曰龙泉。相传李氏妇浣矶上，有鳅绕矶，游泳数匝而去。妇若有所歆感，归遂娠。数月，忽产蛇，骤离母腹，即暴长七八尺。其夫骇甚，执锹斩之，仅断其尾，蛇夺门去，入溪而没。是秋大雷雨，溪暴涨，有黑龙游戏波间，秃尾宛然。俄风云拥之去。龙去而泉涌出，故曰龙泉。祈雨辄应。每将大雨，龙或隐约掉尾云中，人咸呼为“秃尾老李”云。同一秃尾龙，一为患，一不为患，殊不可解；而其不能使人直见之，则一也。

俗又有龙起水之说。新会黄伯棠为余言：童时偶行江边，忽一老农呼之曰：“童子速伏，龙起水矣。”语已先俯伏。黄不知何故，亦随之伏。一瞬间，有声如吼，自顶间过。微窥之，水也，映日光如五色玻璃，闪烁不定。骇极，闭目不敢动。时有水如块，自上下坠，移时始息。老农掖之起，曰：“幸哉！子之遇我也，脱不急伏，已为水夹去矣。”

审是，则水之自起，或为气吸起，亦无所谓龙也。大抵山川之气，起而为云，云状善变，偶幻作此形，人特从而附会之者欤？昔者禹平水土，“驱蛇龙而放之菹”，能驱之，能放之，与蛇并称，是特与蛇同类之一物耳。窃谓当日必曾有此物，惟大而无当，其能力不足以自存，久已归于天演淘汰之中，故仅得留一名于世界，其物则已绝矣。若鸾凤、蛟麟等，有其名而无其物者，当以此例之，窃敢武断斯言。

按：驱蛇龙而放之菹：菹：《集韵》：“子邪切，音嗟。泽生草曰菹。”《唐韵》：“侧鱼切。”《说文》：“酢菜也。”《侯鲭录》：“细切曰齑，全物曰菹。”是皆作小菜之属解。每见塾师教童蒙，辄读作侧鱼切。是禹平水土时，以蛇龙为小菜矣。附记于此，亦一笑柄。






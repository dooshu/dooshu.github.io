即日


一岁林花即日休，江间亭下怅淹留① 。重吟细把真无奈② ，已落犹开未放愁③ 。山色正来衔小苑，春阴只欲傍高楼。金鞍忽散银壶漏④ ，更醉谁家白玉钩⑤ ？

【题解】

一春之林花忽尽，一日之光景遽暮，此真刻意伤春也。首联谓一春林花尽于一日，太匆匆也。诗人于江间亭下对将尽之林花惆怅盘桓，无可奈何也。颔联谓对林花吟赏把玩，不忍其遽去也。林花已落犹开，讨人爱怜，反使我添愁也。颈联谓暮色苍茫，青山与小苑被晚霭包衔；雾失楼台，更令我羁愁不解。末谓江亭今夜散后，明日更醉于谁家？倦旅之人，将税驾于何处？低回婉转，愈转愈深，情意深长，绵绵不尽。

【注释】

①淹留：谓徘徊不忍去。

②把：把玩。

③未放：未尽。

④金鞍：指坐骑。银壶漏：即铜壶滴漏。金壶银壶，皆铜壶之美称。此谓夜尽更残之时。

⑤白玉钩：白玉酒钩。






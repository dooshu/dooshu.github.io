○敕授十道使

敕：言念苍生，必必遍於天下，自古良牧，福犹润於京师。所以历选列城，聿求连率，岂徒刺察？将委辑宁。朝散大夫检校御史中丞关内道宣慰赈给使上柱国卢绚等，任寄已深，声实兼茂，咸贯通於理道，益纯固於公心。或华发不衰，或白无玷，可以范仪郡国，康济黎元。岁已来，数州失稔，颇致流亡，能勿殷怀？吏又不畏不仁，人或不安不便，诚须矫过，必在仗贤。而前此使车，不无殷鉴：事皆掣肘，务欲总权，小有举於毫发，大莫振於纲领，本不条察，却用烦苛，永言所期，岂云自弊？今既各膺重寄，允谓通才，以蠲疾苦之原，当叶大中之义。若令行一道，利及万人，朕所设官，以待能者，朝之优秩，必归令誉，言可复也，宜副朕怀。可依前件。


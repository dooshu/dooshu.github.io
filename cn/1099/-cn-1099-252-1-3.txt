○為披瀝愚衷備陳末議以飭戎務事 【 戎務】

臣惟國之大事在戎、孔子所慎在戰、自古帝王安定天下、未有不以克詰戎兵為至要者也、恭惟　皇上應運中興、　聖神文武、擢臣以尚書之職、授臣以京營恊理之司、切念營中要務、節目固多、而綱領之大、不過曰選將練兵也、足食備器、修馬政而查役占也、革奸弊而明賞罰也、臣數月以來、徧訪羣謀備閱往牒、于斯八者、諸臣屢言之、兵部屢覆之、見其于選將也、則用慣戰之邊才。罷積弱之庸帥。于練兵也。合操以習營陣。分操以習技能。于足食也。粮草按月放支口粮防秋加給。于器械也。車兵為之列營。射銃為之攻擊。議修馬政。則月有查比。而歲有參究。議查役占。則冊有開報。而營有抽點。議革奸弊。則將領清扣。而廵視稽察。議明賞罰。則一年小閱。而三年大閱。宏綱要領。可謂畢舉之矣。今日之事、臣惟與當事諸臣、以一誠行之。而不為虗文耳。謹條為七事、上塵　睿覽、

計開

一曰議營陣以定操演、臣見今之合操、不過列以方陣、開以四門、外為裝塘、內為衝敵、一出而三疊、能事畢矣、問之分合變化、未講也、即一營而十二總、馬步多寡不一也什伍左右不定也、况合二營而為偶、鼎列之而為三、再合之而為伍、為八乎、以定之營操似矣、用之臨敵其能整乎、臣願于營中、擇選將之曾經戰陣者非敢遽以古人、如諸葛之八陣、李靖之五花、始自今方陣三疊法、但要開闔變化、進退周旋、隨機應用、什伍隊哨有定矢?見、左右前後有定次、舉一營而十二總、馬步什伍器械同也。合二三營四五營、而馬步什伍器械無弗同也。自易而難。自簡而數。久久服習。則目熟旌旗。耳熟金鼓。手熟擊剌。足熟步武。呼吸變化。動中機宜斯誠節制之師。奇正分合。井井有條。自然臨敵而不亂矣。臣又見今之分操演銃。每軍止放。一銃。豈能習熟。演射雖用四矢。止于五十步。豈能習遠。所設銀牌。每重三錢。豈能可繼。臣願習銃。加以三發。把仍其舊。而銀牌易以一錢習射展以八十步。亦以三矢。把准銃式。銀牌亦以一錢。葢銃三發、則教法可盡射八十步。則巧力俱全。賞牌俱以一錢雖久而可繼矣。恐說者謂三銃多費彈藥。不知省費技生。反致徒費。欲精技藝。當不惜此。

二曰練步技以全戰兵。臣惟醜虜所恃、惟騎與射耳、跡其入犯。一身而聯數徤馬。我馬莫敢能當也。一手而挾數利鏃。我射弗能及也。其來山崩其去鳥疾。况我馬不多。而欲與馳逞。是以我所短。敵彼所長矣。然我之長技。惟恃火器。但火藥有時而窮。短兵素不能備。苟一遇賊。心膽俱破。輒發銃砲。一舉盡也。彼虜伺便。鐵騎橫衝。而我之火器。又不足恃。不格明矣。考之宋臣岳飛。常用麻札刀入陣。屢破兀朮拐子馬數萬之眾。臣願于戰兵每營三千中、因其技力而三分之、一用馬軍、一用火器、一用短兵、短兵即今之長刀、利鎗鉤鐮滾牌之類是也。酌量分授。定以行伍。付諸教師。分練短兵。悉照射銃之例。而行其賞罰焉。賊于百步之外。舉砲擊之。五十步之外。舉弓射之。至于合戰短兵奮擊。非人則馬。專為制馬之策。虜無馬。則無足。是以我所長。攻彼所短矣。

三曰增戰兵以固車營。臣惟醜虜入犯。逞騎長驅。我兵猝逢。無所捍衛。前議車兵。行而為陣。止而為營。可矣。今按車制。每營軍三千人。計車一百六十輛。每輛用軍十人。共用軍一千六百人矣。餘者則金鼓旌旗執役雜冗與放火器而持弓矢耳。每營騎兵多者二百。少者數十。但既少騎射。又乏短兵遇賊衝突。人無固志。夫誰與守。原議曰戰兵六枝。不敢獨騁必恃兵車以為營衛車兵十枝不敢恃守必恃戰兵以為爪牙。是戰兵與車兵相倚。而不可相無明矣。今車兵□枝。戰兵止于六枝。尚少四枝。能不為缺典乎。况戰兵原備征調。又顧車兵。能不為單弱乎。臣願于車兵每營三千中。再加酌議。合用挽車若干人。火器弓矢。若干人。仍增短兵若干人。馬軍較之戰兵。宜從少減。定用若干人馬有不足。兵部查照補給。使兵車十枝。一例而行。再於城守兵一十四枝內。選出四枝。以為戰兵。將用邊才。兵挑壯勇。其馬步火器。短兵教練之法。與前六枝。一一相同。使戰兵十枝。一例而行。如此非但車兵有唇齒之勢。而戰兵有虎豹之威矣。臣尤慮焉。兵將之心。貴于相識。操練之法。難以速成。先該兵部議題。原統將官。用意訓練。務底成效。不得輕易推遷誠得其要矣。即今戰兵車兵。共該將官二十員。所用必謀勇。所退必庸怯。即有缺員。務擇邊將之良。貴之訓練之事。仍期積有成效。立有顯功。然後超格擢用。庶幾營有久練之將。將有久練之兵。戰兵可戰。而車兵可營。不拘分合。皆有所賴矣。

四曰實行伍以壯城守。臣惟三大營之兵。在　國初時三十餘萬員名。至景泰年間。挑為十二團營。每營一萬員名。三大營之兵。遂不可用矣。至正德年間。又挑為東西兩官廳。共兵三萬六千員名。十二團營之兵。又不可用矣。仰惟　皇上洞照屢更之積弊。光復三營之舊矢?見　欽定將官三十員。領兵三十枝。謂之正兵。外剩官軍一萬餘員名。謂之備兵。各專訓練。其正兵不堪。即於備兵選補。法至善矣。臣今見議戰兵增為十枝。餘下城守兵。則十枝矣。但其數原皆不足其心又安于城守。若不整理。又復至于不可用矣。臣訪得備兵內尚有隱下壯兵。及於內擇委廉幹將官。照數選補。如有不足。仍從兵部再行京衛清勾。或併清餘丁。或發新軍。或另召募。務足十枝。各滿三千之數。量用馬匹。較與車兵。宜再少減議定撥給。使守兵十枝。一例而行。既選之後。本部查實入冊。戶部照冊收粮。其訓練亦照戰兵之法。如此則我　皇上三大營之宏矢?見。與三千之定數。可以練成精銳。可以鎮壓華夷。允為一代之兵制矣。

五曰正兌支以裕軍儲。臣惟京營官軍。惟賴俸粮以資俯仰。所係誠至切也邇來放支。雖巳及時。倉中積弊。未能盡革。每月官軍。各出使用。與倉官吏書斗給等役。方得好米。否則不支朽腐。或支插和。臣嘗訪之倉粮收貯。挨陳序支。即有陳腐之儲。已議調停間放。如有插和之弊。宜從曬揚。始收。此戶部巳行之法也。何以有此哉。臣先任浙江廵撫時兩年。兌軍甚費心力。葢粮長交兌。米之美惡。誠有不齊。運軍承兌。因役艱難。備極刁揹。雖曬掠有三日之限。加增有百石之矢?見。計其所索。年多一年。少不如意。羣呼聚毆。詐人命而辱粮官。譟城市而挾公署。有司懼其連累。只得隱忍勉完。有等奸民。賄托勢家。與之壓兌亦有奸軍收買粃稻。潛移兌所。恣行攙和。及至抵京。仍又打點以圖倖收。積弊巳久。各省皆然。臣在浙時。巳有查治之者。凡此壞交兌之紀綱。蠹軍需之命脉。干係誠非小矣。臣願戶部申明監兌舊矢?見。行之各省撫按于當兌之期。嚴督粮儲。守廵各道。會同監兌衙門。親至水次。從公督兌。其京倉官斗吏書。收粮必要乾圓潔淨。坐粮官廳。撥倉必要挨次調停。于中果甚不堪。或再議為別處。不使吏書得行其私。而官軍偏受其苦。倉房滲漏。即時查修。人情請託。通行盡革。庶紀綱正而儲積精。官軍口食有資。而敵愾自勵矣。

六曰足班軍。以充拱衛、臣惟山東河南中都留守三都司。輪班官軍。　祖宗朝。原為保固　京師。彈壓奸宄而設。凡有失誤。一班二班三班。在迯一次二次三次者。問罪有差等。立功有遠近。至于領班各官務在軍政之內。掌印僉書。挨次輪流。該班者。不許避難改委。回班者。仍從掌印僉書。正使官不失職。軍不失伍。法至密矣。邇來官以領班為苦。差軍以上班為故事。春秋二季。每不依期。甚至文到而官軍不來。半至而中途迯脫。徒有該道都司查解之名。廵撫廵按　題知之例耳彼衛所亦就空虗此京營未見充實兩地躲閃一事無資。况三營之兵。未及十萬。比之往昔。見稍耗矣。臣願兵部申明　累朝失班迯班之法。兵備都司點查督解之矢?見。廵撫廵按。必須查實起程。方行據實題奏。到京之後。本部查明發營。本營查明發操。律之營兵。宜若稍寬。較之營操。不可或廢。以不失　祖宗京班之深意焉如有仍前迯誤。或中途在迯、或班期未滿。不取本營批廻。竟取府部批廻。遂即迯歸。捏文搪塞。俱從兵部照例參治。夫班軍如此。萬一有警、用之征戰。雖苦不能。責之城守。亦甚有所賴矣。

七曰錄久勞以示鼓舞。臣惟營中將領。有副參游佐以總各營之綱。其練兵巳成。功績久著者。見經臣議。從兵部超格擢用外。然奔走其下。大號頭則有八員。中軍則有三十一員。千總則有六十餘員。把總則有三百餘員。皆分理所甚賴。而訓練所由成也。于中考其歷任。或至十一二年者。察其才品。亦有謀勇勤慎者。况京營事體艱難。武流俸資凉薄。而把總之官。乃薦揚所不加。推陞所不及。抑何以勸厥良而鼓羣動哉除各官之內。有不堪任者。仍聽廵視科道差滿論劾。臣等年終閱退外。前項各官。果有歷年久遠。謀勇勤慎。堪備採錄者。俱從廵視科道差滿量行薦揚。臣等年終訪具考語送部。俱從本部再加體察。各因才器。內外陞遷。庶使賢勞者。足以勸于前。而向上者。自能勵于後矣。伏乞　聖裁。

皇明經世文編卷之二百五十二終








敕封承德郎刑部山西司主事云谷曹公墓表


语曰：不知其父，视其子；不知其主，视其所使。此言积习率化然也。河南有隐君子，曰云谷曹公。余不识云谷公，而识公之仲子亨，今缙绅中所称曹仲子者也。始仲子宪副于楚，扼强宗室，治巨狱，有能名，楚人思之。迁浙江参政。无何，奔云谷公丧归。明年，遣使持其乡人所为撰述公之行实，走京师，求表其墓。乃余则又获知公之潜德隐行，曰：嗟乎！曹仲子之贤，盖由世德云。

云谷公者，讳大夏，字子禹，汝宁新蔡人也。先世祖曰世隆，居县东胡庄，至曾大父英，始自东徙县西九沟坡。大父端。父凤，举进士，稍迁至都察院右副都御史。母刘孺人。当武皇帝时，竖瑾窃国政，势若烈焰，一旦不如意，所夷灭者不可胜道。而都宪公独抗直不为少屈，遂为瑾所陷。至鬻其产以赎，产且尽，都宪公益窘。公曰：‘吾闻峣峣者易折，皎皎者易污，大人以直道忤时，命也。苟不负所学，虽终窭何憾！’是时公方弱冠，其器识卓异如此。逾年，而都宪公卒。卒六年，公以儒士应试，有司不录，乃退而躬耕。嘉靖十三年，仲子始举进士，授刑部主事。十五年，大祀覃恩，封公如其子官。公伤都宪公之志，为书诫仲子曰：“嗟乎！吾先大夫以修正蒙难，为世名臣，至于予而中废乎。夫不辱其先之谓孝，移以事君之谓忠，而勉哉！毋忘吾所欲承继先志者矣。”仲子则祗奉公命，不敢坠，以故曹仲子之仕，所至辄显名。守兖州日，积俸金为公寿，公却之曰：“吾欲汝以清白养，不欲汝以金养。且吾自食其力，何用金为？”二十九年，仲子徙浙江参政也。自楚归省，是时公年六十余。仲子念公老，业不欲行。公故强饮食，振步，以示尚健，曰：“趣行矣，毋以吾为念。”仲公不敢留，去一年所而公卒。

公生而莹朗，声如钟磬。既长，博学无所不该，尤善礼射楷书。性至俭，耻为豪侈，其治产取足衣食，不求余。夫豪子弟，袭父兄余焰，乘坚策肥，过诧闾里，乃其常态。而公以都宪子，恒力田自敛，约同齐民。当是时，邑中贤士大夫，皆多公能摧强为弱也。与人交，无论贵贱贤不肖，皆处之无忤。所见即善，虽疏远，必愿慕交纳；即恶，亦矜容不峻绝。人曰：“太浑矣。”公曰：“不然。夫分别善恶，贤贤贱不肖者，有司之事也。吾为乡人，与世大同而已，安所不可，而欲沾沾自异乎？”于是邑中人愈益多公。按《状》载公之为人如此，隐不违亲，贞不绝俗，殆近古所谓逸民者与！

夫世未尝无瑰伟倜傥之士也。或远迹于鹿豕，或泥蟠于岩穴，乏青云之媒，阙骥尾之援，长湮灭而无闻者多矣。曹公以硕人之德，栖迟考槃，即如劝都宪公以守正抏节，与所以训迪其子者，斯亦无愧于当时之士矣，乃竟不获显于时。彼睢盱淟忍，纡金紫而绾章绶者，是遵何德哉？先民有言，臂彼农夫，是穮是蓘，虽有饥馑，必有丰年。曹公之贤，至其子乃章。所谓不于其躬，于其子孙者乎？

公生成化甲辰，终嘉靖辛亥，年六十八。配张氏，封安人。三男子：长直，庠生，先公卒；次即亨；次亶，崇府典膳。五女子：长适元镇，仲高生，季庠生萧儒，余皆殇。孙男五，女三。以　　年　　月　　日，葬于□□之原。

史张氏，取公行事，勒之于石，以诏后人。呜呼！凡厥子孙，尚其瞻哉！






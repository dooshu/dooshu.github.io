52　真德秀選文用春秋之法


宣之於仲遂，定之於意如，以私勞忘大誼，不若叔孫昭子遠矣。晉文公以定襄王而請隧，王弗許，曰：「班先王之大物以賞私德。」又曰：「余敢以私勞變前之大章！」事在僖公二十五年。亦見周語。真文忠文章正宗以此篇爲首，其有感于寶慶之臣乎？閻按：「寶慶，理宗初即位，乙酉改元。之臣，謂史彌遠〔一〕。」懍懍焉春秋之法也。

【元圻案】左傳文十八年：「文公二妃，敬嬴生宣公。敬嬴嬖，而私事襄仲。宣公長而屬諸襄仲。冬十月，仲殺惡及視而立宣公。」杜注：「惡，太子。視，其母弟。」〇定公元年：「夏，叔孫成子逆公之喪于乾侯。公子宋先入。戊辰，公即位。」〇宋即定公，昭公之弟，季孫意如立之。〇昭公四年：「叔孫卒，牛立昭子而相之。」五年：「昭子即位，朝其家衆曰：『豎牛禍叔孫氏，使亂大從，殺嫡立庶，必速殺之。』豎牛懼，奔齊。孟、仲之子殺諸塞關之外〔二〕。」〇史彌遠，字同叔，浩之子。嘉定元年，拜右丞相兼樞密使。寧宗太子詢薨，復立宗室貴和爲皇子。寧宗崩，廢貴和，擁立理宗，皆彌遠主之，朝廷初不預聞也。寶慶六年，改封魯國公，拜太傅，加爵會稽郡王。獨相理宗九年，擅權用事，耑任憸壬。〇書録解題總集類：「文章正宗二十卷，參知政事真德秀希元撰。自序云：『以明義理、切世用爲主，其體本乎古而旨近乎經者，然後取焉。否則辭雖工亦不録。其目凡四，曰辭命，曰議論，曰敘事，曰詩賦。』」

〔一〕「史彌遠」，清嘉慶本冠以「何云」。

〔二〕「之」，原脱，據中華本春秋左傳注昭公五年補。






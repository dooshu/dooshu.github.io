【戏作谢惠连体十三韵诗】

杂蕊映南庭。庭中光景媚。可怜枝上花。早得春风意。春风复有情。拂幔且开楹。开楹（广《文选》作盈盈。《诗纪》同。）开碧烟。拂幔拂（广《文选》作复。《诗纪》同。）垂莲。（广《文选》作帘。）偏使红花散。飘□落眼前。眼前（玉台误作亦。）多无况。参差郁可（广《文选》作相。《诗纪》同。）望。珠绳悲翠帷。绮幕芙蓉帐。香烟出窗里。落日（广《文选》作月。）斜阶上。日（广《文选》作月。）影去迟迟。节华（广《文选》作花。）咸在兹。桃花红若点。柳叶乱如丝。丝条转暮光。影落暮阴（广《文选》作光。）长。春燕双双舞。春心处处扬。（玉台作场。按当作伤。）酒满心聊足。萱枝愁不忘。（○玉台新咏七。广《文选》十五。《诗纪》六十八。）


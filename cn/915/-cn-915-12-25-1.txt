◇新宫赋

拟二仪而构路寝，法三山而起翼室。何大厦之耽耽，而斯干之秩秩，岂西京之足伟，故东都之所匹。尔其状也，则环谲屈奇，澜漫陆离，嵯峨崔嵬，岩参差，若密云之乍举，似鹏翼之中垂。布菱华之与莲蒂，咸反植而倒施，若承露而将转，似含风而欲披。土成黼黻，木化蛟螭，布红紫之融泄，间朱黄之赫曦。兽狂顾而犹动，鸟将骞而以疲。木神水怪，海若山，千变万化，殊形异宜。阴梁北注，阳鸟南施，百楹列倚，千栌代支。或据险而形固，或居安而势危。（《艺文类聚》六十二。）


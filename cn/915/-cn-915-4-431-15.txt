◇奏封禅故事

当用方石再累置坛中，皆方五尺，厚一尺，用玉牒书藏方石。牒厚五寸，长尺三寸，广五寸，有玉检。又用石检十枚，列于石傍，东西各三，南北各二，皆长三尺，广一尺，厚七寸。检中刻三处，深四寸，方五寸，有盖。检用金缕五周，水银和金以为泥，玉玺一方寸二分，一枚方五寸。方石四角又有距石，背再累。枚长一丈，厚一尺，广二尺。皆在圆坛上，其下用距石十八枚，皆高三尺，厚一尺，广二尺，如小碑，环坛立之，去坛三步。距石下皆有石跗，入地四尺。又用石碑，高九尺，广三尺五寸，厚尺二寸，立坛丙地，去坛三丈以上，以刻书。（《续汉祭祀志上》「建武三一年，议封禅所施用，有司奏。）


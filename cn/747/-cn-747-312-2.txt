○湖中宴王使君序

书曰：“寇贼奸宄。”又曰：“夺攘矫虔，延於平人，干国之纪。”常州刺史王公，奉若天命，肃清江服。德之至也，不言而默信；令之行也，不言而知惧。政未期月，路不拾遗，斯武子、郑太叔、常从事於兹矣。岁三月，使车行郡，轻舟入湖，自公及私，寓物成趣。水照金章，春明朱绂，倚禹穴於前棹，回越城於後屏。南国春暮，莺花乱飞，东山昼晴，林岭皆出。载酒公宴，寻幽水嬉。班秩以节，在宴乐而有礼；簪笏斯皇，觉湖之增价。夫皇华乘传，朝寄之重；邱壑林薮，幽趣之适。在此行也，兼而有之。请赓载歌，用旌厥美。


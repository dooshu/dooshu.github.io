◇议丞相进爵九锡与荀书

昔周旦、吕望，当姬氏之盛，因二圣之业，辅翼成王之幼，功勋若彼，犹受上爵。锡土开宇，末世田单。驱强齐之众，报弱燕之怨，收城七十，迎复襄王，襄王加赏于单，使东有掖邑之封，西有上之虞。前世录功，浓厚如此。今曹公遭海内倾覆，宗庙焚灭，躬擐甲胄，周旋征伐，栉风沐雨，且三十年。芟夷群凶，为百姓除害，使汉室复存。刘氏奉祀，方之曩者数公，若泰山之与丘垤，岂同日而论乎？今徒与列将功臣，并侯一县，此岂天下所望哉？（《魏志·董昭传》》注引《献帝春秋》）


○对荐贤能判

〈甲荐贤能之士，三诣公车试，皆高第，表请锡彤弓矢，廷尉致诘，词云三适有功。〉

举善惟微，知人则哲。妙闻音者，识穷山之竹；能追芳者，赏幽径之兰。甲位登八命，才高四岳。言刈其楚，有异错薪；载絷其驹，屡闻骧首。文举之一鹗，陶洪之披二龙，曷足思齐，宁将比价？懿兹擢桂，便请锡弓，自伐诚则躁求，议功何妨懋赏？稽诸汉史，轨躅昭然，名器不可假人，升降固宜合礼。爵土互锡，理或酬功；弓矢斯张，雅符谬请。六卿司过，三适胡为？


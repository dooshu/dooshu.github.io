○封孔德纶为襃圣侯诏

宣尼以大圣之德，天纵多能。王道藉以裁成，人伦资其教义，故孟轲称生人以来，一人而已。自汉氏驭历，魏室分区，爰及晋朝，暨於隋代，咸相崇尚，用存禋祀。朕钦若前王，宪章故实，亲师宗圣。是所庶几，存亡继绝，抑惟通典。可立孔子后为襃圣侯，以隋故绍圣侯孔嗣悊嫡子德纶为嗣，主者施行。


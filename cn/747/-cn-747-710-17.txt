○舌箴（并序）

戊辰岁仲春月戊申夜，馀宿於洞庭西，梦与中书令姚公偶坐，如旧相识，问馀曰：“君见仆所作《口箴》乎？”馀对曰：“去岁居守东周，於公曾孙谏议某处睹金石之刻。”遂莞尔而笑曰：“孙子犹能记之。”馀以仲夏月达於海曲，尝窃思之，圣哲之言，上可以动天地，成典谟，次可以正人伦，明得失，默而不言，後代何述焉？《系辞》云：“不善则千里之外违之。”在慎其所言而已矣，岂必缄其口，铭其背，以矫当世哉？杨子称孰有书不由笔，言不由舌，张仪以舌存而交乱，亦善不善之效也。馀感姚公之梦，乃为《舌箴》云：

粤有帝舜，洎於殷宗。龙命惟允（原注：舜命九官，自禹至龙，允以龙出纳朕命，故曰龙命），说言乃雍（原注：殷高宗梦傅说其代予言，故曰说言）。周有良弼，王之喉舌。鼓舞而至，涣汗乃发。《传》以言从作，《易》以讲习施悦。天以卷舌屏谗，儒以金舌驾说。伯阳之诫，柔存刚缺。言贵无瑕，辩贵若讷。则知门犹是闭，囊不在括。是以杨雄悼谗者之冤，梅福痛忠臣之结。善乎先圣之言，既明且清，国以之宁。人之不朽，犯无隐情。无恃尔言，驷马不追。嗟尔君子，念兹在兹。勿以寤一言而取宰相，以舌三寸而为帝师。徒见娄敬掉而获爵，不知魏其以可悲。虽言必有中，而适其时。子房能用其策，难以争立爱；奉春善建不拔，无以免系缧。卫武警夫莫扪，叔向哀於是出。惟敬仲之难明，由匠石之无质。杨子曰：“重则有法，轻则招忧。”言能如是，可以寡尤。








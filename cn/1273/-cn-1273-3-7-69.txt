道君岩　二首


论治人方咎祸胎，化胡更向海天来。青牛西域流沙远，朱鸟南荒古洞开。

聚窟乳泉飞法雨，空岩蛮语答春雷。独怜混沌年年凿，谈道难教劫运回。岩后，西人方以机器取白石。

三月南洲选胜行，冥冥雾雨破春晴。海中山是无名妙，天下人方有锡争。岩左右皆挖锡成湖。

出洞冷云含石态，抱崖老树纳溪声。大荒闲说犹龙旨，笑看东来紫气生。






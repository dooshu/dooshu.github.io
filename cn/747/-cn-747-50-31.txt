○还马燧家资诏

忠臣之事君也，愿隳家以奉国；良将之养士也，或均财以周惠。爰自古昔，其俦益鲜，故窦婴陈金於庙庑，赵奢散财於部曲，皆受之天府，不取私门，犹能垂名史册，遗芳千载。而况执上将之旗鼓，率先登之士卒，将行命赏，罄乃家财。上以彰忧国之诚，下以竭奉公之效，不有襃美，孰旌忠贤。河东节度使马燧，诚美夙著，宏略载宣，克扬经武之规，实重安人之寄。属河朔干纪，磁邢当寇，而能忠义奋发，奉辞问罪。出师之际，宣布明诚，誓将资产，分给战士。故得三军之众，相与感激；百胜之绩，於兹竞劝。朕当遂其恳怀，以成厥美，殊常之迹，古人所难。举而行之，用明信赏，仍班王府之货，式表忠臣之节。宜令度支出钱，充给将士，其马燧家资，并却还之。


○復翁見海撫院 【 濬河移倉】

一水利於地方所繫甚重、先朝因有水患、葢嘗專遣大臣治之、僕為諸生時、見梧山李公嘗興此役、于時合十三府之力、凡費數十萬金而後訖事、旋復淤塞、論者不究海潮多沙、妄以咎作事之虗冐、其後再不復議及者、不獨諸公無梧山之志、亦以費鉅難處、而吳人多口難調耳、今吳中風俗財力、比梧山時、似更不類、請公先計此費所出、然後起而為之也。僕又記得蘇松諸郡縣。原設有水利官及塘長等役。今若欲大疏濬誠不易能。若只令水利官塘長督率百姓。各即其田之四圍疏濬支河。使寬深足以蓄水。而取河中之土。築其圩岸而高之。使足以禦水。則不必起夫聚財。而於旱潦亦少有所濟。且於倭寇。可省由白茅入犯之防矣。

一移水次倉濟農倉之說甚是甚是、外城之築。尤見公為百姓計慮深遠。兩年來士民有以此說告僕者。然動以貴縣為比。欲不出一錢。甚至欲不役一夫不毀一廬舍墳墓。然後快於其心。僕私竊計之。勢有不能而論者又謂築外城一難於取土。一難於跨河。寬則苦於列守之無兵。窄則病於所容之不廣。議多不一。故久不敢以告當路諸君子。今亦望公先計費之所出。及畫定規制。然後為之耳。


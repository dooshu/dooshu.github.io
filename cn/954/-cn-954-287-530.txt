陈与义　早起

竟夜闻落木，雨歇窗如新。

披衣有忙事，檐前看归云。

初阳上林端，鸦背明纷纷。

我亦迫经课，日计在一晨。

再烧结愿香，稍洗三生勤。

群公持世故，白发到幽人。

幸不识奇字，门绝车马尘。

谁能共此窗，竹影可与分。

陈与义

陈与义　早起

晓寒生木枕，窗白梦难续。

自起开柴扉。空庭立乔木。

濛濛井气上，澹澹天容肃。

尘心忽昭旷，何异居涧谷。

学道审不遥，忍饥差已熟。

皇天赐丰年，菜本如白玉。

一简了百事，狡狯嗤颜歜。

幽鸟行屋山，悠然寄吾目。

陈与义


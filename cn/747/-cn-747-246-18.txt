○谢腊日赐腊脂口脂表

臣某等言：品官刘阿道至，奉墨敕，赐臣等腊脂、口脂等物。恩命忽临，喜交至，手舞足蹈，心惭意悚。伏以安宁戒序，嘉平在节，白日临於阳，繁霜入於露寒。蘅末始亭（疑），桂筵丰暇，青牛帐裹，未辍炉香；朱鸟窗前，新调铅粉。因三冬之吉庆，造六官之脂泽，糅之以辛夷甲煎，燃之以桂火兰苏。气溢象奁，香冲翟幄，以光金屋之仙御，以赐瑶房之帝嫔。南国容华之人，从来未识；西京妖冶之妾，何时可见？臣等叨膺天命，谬总留台，虽天动星回，违於侍从；而行雨施，更延於恩渥。猥承邮驿，曲赐丝纶，分八子之膏腴，及三臣之琐贱。窃窥明镜，已觉衣冠之不任；旋顾妆奁，遂成箕帚之多幸。身轻尘露，佩德空深，贶等邱山，殒身何答？无任踊跃屏营之至。


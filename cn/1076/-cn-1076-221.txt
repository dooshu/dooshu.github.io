卷二百二十一

<史部,诏令奏议类,奏议之属,历代名臣奏议>

钦定四库全书

历代名臣奏议卷二十二百一

明　杨士奇等　撰

兵制

宋哲宗即位初守门下侍郎司马光乞罢将官上状曰臣伏以州县者百姓之根本长吏者州县之根本根本危则枝叶何以得安故自古以来凡置州郡必严其武备设长吏必盛其侍卫非以重其权骄其人也乃所以安百姓卫朝廷也秦惩周室干弱枝强之弊既灭六国以为天下不复用兵虽分三十六郡置郡守更以御史监之隳名城销兵器束以奇法举动施为皆不得自专是以陈胜吴广以匹夫奋臂大呼郡县莫能制多杀长吏以应之虽由其残虐取亡亦守令无权无兵之所致也晋武帝平吴亦以为天下既一兵无所用悉去州郡兵陶璜山涛皆言州郡武备不可废帝不听及永宁以後盗贼群起州郡无备不能擒制天下遂大乱夫兵者所以威不轨而昭文德谁能去兵州县无虞则国家安矣州县不守则国家危矣臣窃见国朝以来置总管钤辖都监监押为将帅之官凡州县有兵马者其长吏未尝不兼同管辖盖知州即一州之将知县即一县之将故也先帝欲征伐四夷患诸州兵官不精勤训练士卒懈弛於是有建议者请分河北陕西河东京东京西等路诸军若干人为一将别置将官使之专切训练其逐州总管以下及知州知县皆不得关预及有差使量留羸弱一军及剩员以充本州官白直及诸般差使其余禁军皆制在将官专事教阅臣愚以为职事修举在於择人不在设官苟得其人虽总管等皆能训练士卒不得其人虽将官亦何所为况今之将官即曏之为总管等者也岂为总管等则不能举职为将官乃能举职乎此徒变易其名无益事实非惟无益兼复有害凡设官分职当上下相维如身之使臂臂之使指纪纲乃立今为州县长吏及总管等官而於所部士卒有不相统摄不得差使殆如路人者至於仓库守宿街市廵逻亦皆乏人虽於条许差将下兵士而州县不得直差须牒将官将官往往占护不肯差拨万一有非常之变州县长吏何以号令其衆制御奸宄哉又顷岁以来自转运使知州以下白直及迎送之人日朘月减出入导从大为萧条供承荷担有所不给观望削弱无以威服吏民臣略举目覩一事以证其余西京城郭周数十里卑薄颓缺犬豕可踰又瀍洛二水交贯其中每夜诸门扃鐍虽严而滩流之际人皆可以平行往来其属水南北廵检下所管兵士除出军外余数不多通判以下诸官白直来往防送仓库守宿街市廵逻尽出其间曏者先帝违豫勅西京留守亲诣嵩山起建道塲其将下禁军充白直者於条皆不得出城经宿所敢留者剩员七八人而已西京天子别都也其守御不固如此留守前宰相重官也其侍卫单寡如此况僻小州县其守御之备侍卫之衆可知矣万一有凶狡之贼驱乌合之衆突入城邑或劫质?贼长吏以焚烧庐舍杀掠吏民将何以制之哉此特天下太平之久习俗淳厚羣心安固敌不测虚实胆智怯弱故未敢为之耳岂可忽略谓之必无而不为之备哉今独缘边州军城隍完固士卒衆多可以守御自余腹内州县既无深沟高城又乏士卒群盗猝至何以责其竭节守义不弃城窜匿或以酒食迎贼以甲兵献贼敛民财以赂贼者乎群盗尚尔况外裔倾国大举长驱而来者哉易曰君子安不忘危存不忘亡治不忘乱兵法曰不恃敌之不我犯恃我之不可犯国家岂可恃即目平宁晏然高枕不以为虑谓其必不敢来乎臣愚以为河北陕西河东京东京西等路腹内州县宜以渐候丰年农间之际委提点刑狱与本处长吏相度各修筑所治之城州城稍高县城次之不必广大所以然者高则难踰小则易守故也其缘边屯驻兵士遇春夏无事之际委经略安抚使与转运使公共商量减放归住营州军或於内地就粮勿听怯懦将帅多有虚占以自守卫其腹内军量其大小紧慢大藩常留千余人小州亦留数百人不得差发往别州军见兵不足即行招添悉罢将官其逐州县禁军并委长吏与总管等官同共提举教阅及诸多差使其有不能精勤致士卒懈弛者委提点刑狱常切按察闻奏严行责降仍令逐县各选有勇力武艺之人充弓手以守卫城邑讨捕盗贼其州县吏所给白直迎送之人皆如嘉佑编勅以前之数如此力可以守然後遇寇盗之至责其弃城等罪而诛之彼亦甘心矣

光又奏曰臣窃见先帝以契丹骄傲侵据汉唐故地有征伐开疆之志故置保甲今开封府界及河北陕西河东三路皆五日一教阅京东西两路保甲养马仍各置提举官权任比监司既而有司各务张皇以希功赏其提举官专护本局不顾他司事干保甲州县皆不得关预管内百姓不得处治其廵检指使保正保长竞为侵扰蚕食无厌稍不如意擅行捶挞其保丁习於游惰不复务农或自为劫掠或侵陵乡里其本家耕种耘获率皆妨废供送不办率敛无穷赀产耗竭无以为生弱者流移四方壮者亡为盗贼行之数年先帝浸知其弊申?州县令保甲应有违犯并廵教官指使违法事件并许州县觉察施行及陛下践祚听政首令京东西路保甲养马并依元降年限收买其剩买过数目并以充次年之数又令开封府界三路团教已及半年经朝廷按阅者每月并教两日未经按阅者并教三日陕西团教未及半年者每月两次并教三日又令见教人身材弱小或久来疾病及本家止有一丁病患不堪营作并第五等已下地土不及二十亩者并许州县保明提举司审验放免又令一县不得放免过二分此皆圣泽矜寛民力於保甲劳费虽什减五六然保甲保马向去点择买养补填尚犹如旧其廵教指使保正保长名目犹在於所辖保甲恐不免须有陵逼侵渔其四时教阅虽减日数未免妨农臣愚以为此保甲若使之逐捕贼盗则近已有指挥廵检县尉及弓手兵级人数并令依保甲未上番以前人数复置其保甲更不令管勾捕盗若使之攻讨四夷则此皆畎亩白徒教阅虽熟未尝见敌与敌人战鬬必望风奔溃登极诏书戒勅边吏令不得侵扰外界务要静守疆场然则此保甲保马的实有何所用徒令府界及五路农民不堪愁苦幸赖社稷之灵适值累年丰稔犹流民甚多盗贼充斥若遇明道年之蝗康?年之旱至和年之水则其为国家大患岂可尽言近者群盗王冲乘保马诸处行劫置保马本欲逐盗今更为盗资又获鹿县保甲斫射殴伤提勾孙文廵检张宗师以下陵上是乃大乱之源渐不可长凡保甲保马有害无利天下之人莫不知之臣不知朝廷何惮而久不废罢伏乞断自圣志尽罢诸处保甲保正保长使归农依旧置耆长壮丁廵捕盗贼户长催督税赋其所养保马拣择勾收太仆寺量给价钱分配两骐骥院坊监及诸军召提举官还朝其勾当公事廵检指使并送吏部与合入差遣如此则开封府界及五路之民孰不欢呼鼔舞荷戴圣德若以保甲中武艺已成之人可惜使之归农即乞令逐县户数每五十户置弓手一人略依缘边弓箭手法许?本户田二顷与免二税或税轻者与免若干石斗税及户下诸般科役本户田不足听?戚田务在优假使人劝慕然後召募本县乡村户有勇力武艺者投充弓手计即令保甲中有勇力武艺者必多愿应募若一人缺额有二人以上争投者即委本县令佐拣试武艺高强者充若见充弓手人有勇力武艺衰退许他人指名比较若胜於旧者即令充替如此则不须教阅武艺自然常得精熟一县之中其勇壮者既充弓手其羸弱者虽使之为盗亦无能为患仍委本州及提点刑狱常切按察令佐有取舍不公者重加刑典若无人投名乞更议优法若尚召募不足即且於乡村户上依旧雇人候有投名者即令充替若弓手数多即令分番更互在县只应一年一替其余各分定地分廵捕贼盗每获贼勘得赦後住止及窝藏去处其本地分严行科责及令出赏钱与获贼之人其贼发地分更不作三限科校只令捕贼给赏如此则贼发之处捕盗之人不复掩蔽住止窝藏之处捕盗人不肯庇匿盗贼无所容身自然稀少

知陈州韩维上宣仁皇后论保甲马曰臣窃闻陛下濬发德音斥宋用臣等出就外省罢其所领职事黜吴居厚使离本道责以掊克扰民中外喧传晓然知陛下忧国爱民之深意莫不欣悦相贺臣虽在哀戚之中不觉失声欢呼然臣尚有愚恳不敢不尽以上闻臣窃恐议者以嗣君新即位且当循守父道三年无改此大不然伏惟太皇太后於大行皇帝为母仪於今上皇帝有祖母之尊此时称制临政盖为社稷大计事有不便弛以利民考古相时理无不可臣以为万一有敢为此论上惑天听者若非奸人沮害圣政即是俗儒不识时变愿陛下切勿听之臣近去都下日尝具奏陈陛下深察盗贼所起之原罢非业之令寛训练之程盖为保甲保马发也何则农民以稼穑为生使之出钱市马已非其愿又守护灌饲素昧其方万一死损复更偿买昔时一马直钱二三十千者今贵至百千矣农民如此未有已时愁叹之声闻於道路近岁保甲以筑垣为塲号为团教一丁在官训练更须一丁供馈饮食家阙耕作身受劳苦不无怨怼夫使失业怨怼之人操兵习器为击刺之事岂无可虑近者又闻京西保马颇为群盗掠取换易乘骑如其外廐河北保甲渐亦作过陵暴良民州县几不能禁此患在耳目之前臣恐更易措置不可缓也且臣非谓国马遂可不养但官置监牧可矣非谓民兵遂可不教但於农隙一时训练可矣孟子曰天时不如地利地利不如人和人和可胜天地可不务乎臣伏望太皇太后陛下更留圣虑详酌施行

左司谏朱光庭上奏曰臣伏见朝廷近降指挥河东陕西保甲自来年正月一日罢教只於冬三月轮番教阅此诚安民之急务也内有兵器一节臣方自外来不知朝廷己未处置伏缘自教阅保甲以来兵器未尝禁止今既许三时务农从事於耒耜田亩之间则兵器岂可依旧蓄於私家窃恐缓急有所资藉起而为盗为患不细欲望朝廷速行指挥三路保甲自罢教日将应教阅兵器不问官给自置并令纳官为置库如法收贮俟冬教日旋行给付教罢即复行拘收如官已拘收之後民间辄复私置者乞依法禁止施行所贵小人无所资藉亦销弭盗贼之一端也臣又闻朝廷已降指挥州县招置弓手今来保甲有事艺精熟之人欲乞充弓手其逐县旧役弓手亦乞委令佐拣择内有瘦软者将应募保甲替换如是则弓手尽得强勇之人可以擒制盗贼如允所乞伏望圣慈早赐施行

知庆州范纯仁上奏曰臣伏覩进奏院状报七月六日奉圣旨府界三路保甲自来年正月以後并罢团教止令每岁农闲月分依义勇旧法赴县教阅一月所有差官置场准备军器及教阅法式番次按赏费用等仰枢密院取索会校措置条画与三省同共立法取旨施行臣愚窃以先帝留神训练保甲今已是累年其间甚有人材武艺超出群衆者乞并给盘缠赴阙委殿前司拣阅其间人材事艺可及诸班者与等第於诸班至散直殿侍安排如不愿者委逐路安抚都总管司合量材於敢勇効用或弓箭手军员十将内安排更不愿者即於本乡保甲守阙副都保正或依弓箭手例特置正副都头指挥使都虞候都指挥使等阶级及立定年限迁转候至都指挥使与换近下班行则人人皆有进身之望有所顾藉不肯轻易犯法其间武艺寻常惰於作业者即委郡县觉察仍许父母尊长陈告与刺充本土禁军上可以增壮禁卫次可使强民有归下可絶败羣游惰之人及免凶年饥岁聚为寇盗如此则圣制曲尽久远无弊兹古人所以虑事於未然弭患於未萌也天下幸甚

纯仁又上奏曰臣伏覩提举保甲司牒准枢密院劄子指挥钤束保甲子弟不令聚集饮博即遇闲暇於本家阅习事艺窃缘保甲每月虽蒙指挥并教两日或三日比之自来全少然未免往来聚集有妨农务盖子弟惯入镇市渐喜游惰托以修葺弓弩箭器或期约同保私阅为名不肯专意生业官司及父兄终难钤束觉察自古三时务农一时讲武又曰皆於农隙以讲事此古人不易之法所以东作西成得尽其力三年之食可足武艺不废民力不穷三代兴王同此道也盖农事播种敛获不可少有失时常若寇盗之至苟一日愆期或致终岁之阙则职在劝农者所当申陈也臣亦欲乞应三路教阅保甲计一岁合教日数并就农闲之月其余月分并归农业则官司与父老易为拘管不唯农不失时亦因并教多日事艺必得精熟

监察御史王岩叟上奏曰臣近以三路第四第五等保丁多贫乏乞依义勇旧法免冬教及畿内旧无义勇今亦乞罢保甲未蒙施行臣窃以道有弛张故法有损益不可以为常要在酌民之言因时之宜而损益之为国家长久之计耳臣见保甲之法陛下每损之则民心每加喜民心之加喜国计之益以为利也按义勇旧法三丁方取一丁而保甲两丁便取其一比义勇立法为甚密而得兵为甚多臣今不敢请取丁如义勇但乞如义勇免下户冬教而已冬教虽免而姓名犹存於籍亟召则亟得非释然放之也臣昨为民官每亲见下户保丁赴团教不以习技为难而常以艰食为苦未尝不疾首蹙頞以应一日之教况无衣无褐隆冬大寒当一月之久乎陛下推臣之言以观其情之乐否也人情之所不乐而必为之非天下之所以望於陛下者也又畿内之民素倚京师以为重浸溃仁恩而安於无事自与保甲以来往往切切偶语曰三路教民固将缓急当护边之用也我曹岂亦将驱而为此乎臣诚知国家无意至此徒使人心常疑而不自宁何益也议者皆以谓罢之便伏望陛下省臣前奏今去起教月分不远早赐指挥施行以慰人心

岩叟又乞废罢保甲奏曰臣昨在河北为知县亲见保甲之患非止一端及蒙恩召为御史即详具保甲利害条列劄子欲求面奏而未到阙间已承朝廷有指挥止令冬教一月暨臣赴台供职适主兵察窃见新降保甲法尚存提举教阅一司及改逐县廵教官为监教官乃知朝廷未察所以为保甲之患者大本犹在臣须至以先所具到劄子上进仰冀陛下委曲知保甲之害盖由提举一司官属不体朝廷之本心倚法用情奉行深刻所至百姓一闻其名自己疾首蹙頞无安乐意今虽曲为之防须亦别自生奸终恐为害不已伏望陛下深察民情废提举保甲一司及监教官但令州县及安抚司主之使百姓安心於为生以乐圣政不胜幸甚若不罢提举保甲司及逐县监教官则是保甲无事之时犹遭脇制未免侵渔终年不减骚扰之患此朝廷不可不察也且一司官属三路不下数百员虚负廪禄亦非久远可行之理今犹指挥自十月至正月分四番教阅臣窃见民间十月塲圃未终正月夫役将兴农绪亦起此时教习未免有妨唯是分为两番於十一十二两月教毕民情颇为利便不消分作四番臣深曾体访备得其情伏望朝廷更加详度若罢提举官司自於保甲都保不减在国家民兵之势无所亏损又人人既得平居泰然以为生则国家一日用之必乐於为用伏乞陛下勿以为疑早发睿断以安百姓如每年自京差指使往逐处同共监视教阅窃虑麄勇之人挟恃朝廷所差妄作气势搔扰生事只乞令安抚司差那使臣为便

岩叟又论保甲之害奏曰臣窃以保甲之法行之累年朝廷固已知人情之所共苦而前日下诏蠲疾病汰小弱释第五等田不及二十亩者省一月之六教而为三日之并教甚大惠也然其司尚存其患终在今臣蒙恩由河北知县擢置御史敢以其所目见而身自历之者为陛下言不敢隐其实以欺朝廷亦不敢饰其事以罔成法惟陛下垂听幸甚朝廷知教民以为兵而不知教之太苛而民不易堪知别为一司以总之而不知扰之太烦而民以生怨教之欲以为用也而使之至於怨则恐一日用之者不能如吾意矣不可不思也民之言曰教法之难不足以为苦也而羁縻之虐有甚焉羁縻不足以为苦也而鞭笞之酷有甚焉鞭笞不足以为苦也而诛求之无已有甚焉方耕而辍方耘而罢方干而去此羁縻之所以为苦也其教也保长得笞之保正又笞之廵检之指使与廵捡者又交挞之提举司之指使与提举司之干当公事者又互鞭之提举之官长又鞭之一有逃避县令又鞭之人无聊生每相与言曰恨不死尔此鞭笞之为甚苦也创袍市巾买弓修箭添弦换包指治鞍辔盖凉棚画象法造队牌缉牌架僦椅卓团典纸墨看厅人雇直均菜缗纳稭粒之类其名百出不可胜数故其父老之谚曰儿曹空手不可以入教塲非虚语也都副两保正大小两保长平居於家婚姻丧葬之问遗秋成夏熟丝麻谷麦之邀求遇於城市一饮一食之责望此迫於势而不敢不致者也一不如意则以艺不应法为名而捶辱之无所不至又所谓廵检者指使者多由此涂以出贪而冒法不顾後祸有踰於保正保长者此诛求之所以为甚苦也又有逐养子出赘壻再嫁其母而兄弟析居以求免者有毒其目断其指炙烙其肌肤以自致於残废而求免者有尽室以逃而不归者有委老弱於家而保丁自逃者保丁者逃则法当督其家出赏钞十千以募之使其家有所出当未至於逃至於逃则困穷可知而督取十千何可以得故县县皆常有数十百家老弱嗟咨於道路哀诉於公庭如臣之愚且知不忍使陛下仁圣见之当何如也又保丁之外平户之家凡有一马皆令借供逐塲教骑终日驰骤往往至於饥羸残坏而就毙谁复敢言或其主家偶因出处一误借供遂有追呼笞责之害又或其家官逋督迫不得已而易之则有抑令还取之苦故人人以有马为祸此皆提举司官吏倚法以生事重为百姓之扰者也臣窃惟古者未尝不教民以战也而不闻其有此何则因人之情而为之法尔夫缘情以推法则愈久而愈行倚威以行令则愈严而愈悖此自然之理也兽穷则搏人穷则诈自古及今未有穷其下而能无危者也臣观保甲一司上下官吏无毫发爱百姓之意故百姓视其官司不啻虎狼积愤衔怨人人所同比者保丁执指使逐廵检攻提举司干当官大狱相继今犹未已虽民之愚顾岂忘父母妻子之爱而喜为犯上之恶以取祸哉盖激之至於此极尔臣以谓蓄而益深安知其发有不甚於此者情状如此不可不先事而处以保大体为安静计夫三时务农一时讲武先王之通制也臣愚以谓一月之间并教三日不若一岁之终并教一月农事既毕无他用心自安於讲武而无憾遂可罢提举司废廵教官一以隶州县而俾逐路安抚司总之每俟冬教则安抚司旋择教官分诣诸邑与令佐同教於城下一邑分番当一月起发则与正长论阶级罢教则与正长不相谁何而百姓获优游以治生无终年逃遁之苦无侵渔苛虐之患无争陵犯上之恶矣且武事不废威声亦全岂不易而有功哉惟陛下深计远虑断在必行以省多事以为生灵安乐之惠以为国家安静之福天下幸甚

岩叟於元佑八年又乞保甲并用冬教奏曰臣伏见近降保甲画一指挥仍旧逐岁遣使按阅者窃敢为朝廷论其害臣每见使者所向其骑从之盛风声之峻供亿之繁承迎之厚郡县为之骚然一小郡坊市户有旋染缣帛五六百疋为供张之具者推此一事其余可知虽非使者使之如此则州郡望风畏惮不敢不然故所至人情甚以为害又其所按保下虽各得银绢三五疋两而备按阅饮食衣服之费自己不轻既得之为衆人耗蠧又亦不少所存以归能有几许臣深曾体问皆云若国家冬教使不失农时则家之所得自可有余天恩深厚非一按阅赐赉之比也窃考其情盖不以得一时之赏为足而以安终年之业为乐也况所谓赐赉者却秖是出於保丁人家所纳钱数内耳所谓取诸其怀而与之割其肉而啖之孰若不取不割之为两得也臣愚伏望圣慈因冬教以为恩罢逐年按阅之烦省役钱封桩之扰一以安静养其力而舒其心斯民幸甚

元佑元年右司谏苏辙上奏曰臣闻薄赋敛散蓄聚若以致贫而民安其生盗贼不作县官食租衣税廪有余粟帑有余布久而不胜其富也厚赋敛夺民利若以致富而民所入有限所害无穷大者亡国小者致寇寇若一起尽所得之利不偿所费之十一久而不胜其贫也臣未敢远引陈胜吴广庞勋黄巢之类只如淳化中李顺庆历中张海熙宁中廖恩此数火盗贼计其燔烧官寺劫掠仓库以致发兵命将转输粮食耗失兵械募士赏功之费大率不下数百万贯但得事了岂敢言费然方其未发有能建言乞捐数十万贯以消其变则上下争执如惜支体不肯割截此天下之大迷古今之通患也故臣愿於元丰库或内藏库乞钱三十万贯上以为先帝收恩於既往下以为社稷消患於未萌伏愿陛下权祸福之重轻较得丧之多少断而行之毋使有司吝於出纳以害大计河北之民喜为剽劫所从来尚矣近岁创为保甲驱之使离南亩教之使习凶器一夫在官一家资送穷苦无聊靡所不至椎埋为奸十人而九号为保甲莫敢谁何若更一年不罢则广胜之事可立而待也今虽已罢而弓刀之手不可以复执锄酒肉之口不可以复茹蔬既无所归势必为盗今河北寇贼成群访闻皆是保甲余党若因之以饥馑则变故之作不可复知近岁富弼知青州是时河北流民百万转徙京东弼既设方略振活其老幼而招其壮悍者为军不待朝旨皆刺指挥二字其後皆为劲兵百万之衆无一人为盗者弼为人臣便宜行事犹能若此况陛下富有四海而元丰及内库钱物山积莫可计数只如近日内降睿思殿金银一色令别库收贮者自约及百余万贯皆是先帝多方收拾以备缓急支用不取於民圣筭深远非凡所及若积而不用则与东汉西园钱唐之琼林大盈二库何异於先帝圣德不为无损故臣愿乞三十万贯为招军例物选文武臣寮有才干者各一二人分往河北逐路於保甲中招其强勇精悍者为禁军随其人才以定军分本州无阙则自近及远或押上京不过一二万人则河北豪杰略尽矣其间武艺絶伦旧日以补班行者押赴阙试验有实以补内六班之阙或以补本贯及隣近门额军员但当严赐指挥候了日当遣人覆按有不如法重坐官吏臣闻先帝本谓保甲可用欲隐兵於农以渐消正兵是以禁军多有阙额今保甲既罢正使无事犹合补填况如前件所陈者惟陛下深察果断而力行之

辙又论京畿保甲冬教等事状曰臣窃见仁宗朝河北河东初置义勇至英宗朝推行其法渐及陕西皆以地接边陲有守御之备每岁冬教一月民虽以为劳而边防之计有不得已及熙宁中更置保甲使京畿三路之民日夜教习二圣临御知其不便率皆罢去民得归秉耒耜盗贼因此衰息歌舞圣德无有穷已惟有冬教一月之法三路以被边之故民习为常不敢辞愬至於京畿诸县累圣以来为辇毂所在素加优厚今乃与三路边郡为比一例冬教情所未安伏乞圣慈深念根本之地所宜寛恤特与蠲免兼访闻京畿三路见今皆修盖冬教场屋宇州县颇以为劳臣昔守官河北窃见义勇冬教并不置教场屋宇每遇教日皆权於系官屋宇及寺院等处安泊别无阙事朝廷若允臣所奏免畿内冬教则其教场屋宇已自不修如三路冬教乞下逐路监司相度只如目前权於系官屋宇及寺院等处安泊无有不便如别无不便亦乞罢修以寛民力

四年尚书右丞王存上奏曰臣伏见范纯仁劄子奏畿内保甲乞今後更不教阅臣窃详先帝教阅畿内保甲思虑深矣盖以京师之地四达而平非有重山峻岭之险金城汤池之固所以维御四方威制敌国为根本之固者以宿衆营卫严也庆历治平间禁厢之籍至百余万新城里外连营相望其後论者以兵冗费广供馈不给乃议并营裁决其後中外禁军五十八万为额而京师兵籍益削於是三路添籍民兵畿内亦置保甲四时教阅使人为胜兵平日不费县官钱粮缓急得为武备此先帝之意也但当时教阅之法太密官吏之责太苛以此人情有所不安陛下即位之初罢三时之阅止冬间一教教阅条制事伎精熟者十日便放稍精熟者二十日生踈者止於一月每教至旬日往往放者太半如是灾伤放税五分又即权免此法既寛人情未有所害前此洊饥法当权免今岁丰稔若遂不教即其法遂废甚可惜也大率民兵之法创置则难放罢即易先帝不惮艰难而为之数年之间人既就绪一旦无故而废之深为可惜臣非不知附会时论可以干百姓之誉但职任至此为国家长久之虑不敢嘿嘿耳伏望圣慈再三思虑不胜幸甚

哲宗时陈次升奏曰臣访闻河北路禁军例多老病怯弱不任征役盖招军官司上下通同作弊或以老小为丁壮或以病患为强健招刺之後年甲具载兵籍每岁拣选惟据籍点检而已未尝以籍考其年顔岁数虚实是以老病者常多而强壮者常少徒费军粮无济於用况边庭粮草最为难得御戎备寇要在兵强今所养之兵既非可用仓卒之际恐致败事此不可不虑也伏望圣慈严?本路招军官司今後所招兵士务要强壮的实年甲及责监司每岁拣军必以兵籍考其年甲顔貌若有不实即行按发无令老病怯弱之人虚占兵籍侵耗边储如敢依前不切用心拣选官当行重责庶使官吏知畏守御有备天下幸甚

毕仲游上言曰为国者患在因喜事之人开进取之说而不知无以善其後或者乘已厌之机为可废之论而不戒异日之非常二者循环相从迭为用舍可以资一时之策而非天下长久不易之道也传曰天生五材民并用之废一不可孔子亦曰足食足兵民信之矣则兵何可略略之则天宝之市人将复入於六军之中矣老子曰兵者凶器不得已而用之而三代以来乱亡相寻鲜不以兵则兵何可长长之则蒙恬之役重兴於後世故兵不可长亦不可略藏之於不用之地若无兵及其用则若雷霆风雨之骤至不知所从来者兵之道也盖惟三代之时则有此兵矣昔周之兵寓於比闾族党州乡别於邻里鄼鄙县遂成於五两卒旅至五师为军之大法其不用也则为六乡之民用之也则为六军之衆而将之者又皆出於六乡之吏故平日不知兵之所在而兵行则无敌於天下其後管仲相齐粗得三代之遗意亦分国为乡寓军於政比其居以轨里连乡之法五家为轨故五人为伍而率之以轨长十轨为里故五十人为小戎而率之以里有司四里为连故二百人为卒而率之以连长十连为乡故二千人为旅而率之以乡良人五乡一率故万人为一军有中军之鼓有国子之鼔有高子之鼔以教士三万人亦横行於诸侯之国管仲而下无足道者惟唐府兵之制无事则耕於野有事则出於征事办辄罢兵散於府将归於朝而天下无宿兵之费虽云三代之兵益远亦略得管仲之遗意故犹足道本朝黥市人为卒赋敛齐民以养之齐民之力十耗其七八及其战也才足以备行伍而不足以禽将破敌故神宗皇帝为伍保之法欲使民知战而足以破敌禽虏也盖闻太宗皇帝之北征独取三晋之民得十万衆命曰义军而咸平亦诏陕西户出一丁以戍边命曰保毅着於籍者至六万八千则土兵之议亦不可以伍保为嫌而不讲今若取天下户絶之产与官田弃地募人耕凿蠲其赋役使家出一人以为兵户絶之产岁岁有之而有官田弃地开之则亦无穷其有中民之户丁多地少而愿为兵者可益授以地略依唐府卫之制番上宿卫或为州县之守御教之战阵击刺坐作进退之节耕於野者则春秋大阅而已勿重扰之久以岁月则府卫之制渐复而营卒亦渐省以除天下之大费所谓非常者令下之日已可禁御而十年之後将亦如三代之无敌

李廌上奇正论曰臣闻天下之事有能以胜不能有术以胜无术皆有能矣能之精者又胜焉皆有术矣术之多者又胜焉借以羿与般而譬之羿善射般善工学射者有彀的善工者有规矩特其大略也般之所以巧又有巧焉故学羿之射既与羿之巧均则有胜羿之心焉必曰吾与乃技相若羿不胜其忿而鬬羿果相若则为羿之过失於尽其巧而传之故却视般之教示以巧而不尽其所以巧者诚为自胜之计也兵始於黄帝法成於太公黄帝而上兵未设以有兵胜无兵太公而上法未备以有法胜无法太公而後何其纷纷耶用兵者既频学兵者既衆一定之法不足以相胜故管仲穰苴孙武吴起尉缭留侯孔明李靖之徒始出而论奇正奇正者因古以御时依体以立用千变万化以制胜兵策用之之法可观也而所以用之者不可见也战之理可踰也而所以战者不可陈也胜之道可制也而所以胜者不可传也彼用兵之书布在方册既已人人皆可习矣用兵之法试於行阵既已人人皆能布矣人人皆习我亦习焉人人皆能我亦能焉是亦衆人也以衆人敌衆人尚何议先胜故奇正之理古人议而不辨奇正之法古人论而不议奇正之变古人存而不论非不论也不可论也不可论故不弊而常新以俟後世君子俾因袭致用可以神遇而不可以智知可以道运而不可以迹究法犹奕之局也兵犹奕之棊也奇正犹奕之智也智无一揆棊无定形观其黑白不相容新故不相仍咫尺数路情状万变胜负得失在於一子然则奇正之形所以使敌人前後不相及衆寡不相待贵贱不相救上下不相扶亦一二策而已故四为正四为奇黄帝握机之文也一术为正一术为奇曹公新书之义也前向为正後却为奇太宗所以胜宋老生也先合为正後出为奇曹公所以辨孙武也方为正圆为奇步为正骑为奇受於君者为正将所自出者为奇固曰妙矣然人既用之则为故智不足袭蹈何哉不惟黠慧者知之而愚者亦知之故当益为变化以出意外所谓形人而我无形致人而不致於人者非陈迹相沿而能胜也苟惟正此固亦觕矣能求奇正之义於意外古今几人哉故学兵虽衆不足畏之诚以胜之又胜者犹在人也臣观唐太宗与李靖论奇正之理所谓无不正无不奇又曰奇亦胜正亦胜善夫能知变通故其论左右逢原莫非奇正之变其言曰以奇为正以正为奇吾之奇使敌视之以为正吾之正使敌视之以为奇因其汉长於弩而蕃长於马则为之法使马亦有正弩亦有奇变其号而易其服也则为之法使蕃而示之以汉为奇汉而示之以蕃为奇方其阵之散也以合为奇方其阵之合也以散为奇触类长之变而通之使奇正相生生生不穷奇正相变变变不测惟欲多方误敌乖其所之岂复胶柱哉却视孙子所谓以正合以奇胜犹为胶柱矣李靖论韩擒虎以谓但能识正为正奇为奇不知奇正之相变知奇正之相变者其知神之几乎故早晏者天之隂阳左右者人之隂阳奇正者天人相变之隂阳相生也无穷如天地相因也无竭如江河相济也终而复始如日月相成也死而复生如四时味止於五五味之变不可胜食声止於五五声之变不可胜听色止於五五色之变不可胜视兵虽奇正奇正之变不可胜穷巧历不能尽其数圣智不能极其端此之谓兵妙或曰奇正固有宜分合固有变如之何以训偏裨如之何以教士卒臣曰简其节目异其号令正为一法奇为一法或进或退各以何别或分或合各以何验吾以号令使之号令所指变亦随之既一吾之耳目又变敌之耳目兵惟知有号令不知为奇正车果何出骑果何来徒果何从敌人虽知吾有奇正不知奇正所在士卒虽为吾用知吾以奇正取胜不知奇正何先方料吾以正而吾忽以奇方意吾以奇而吾止以正不惟敌之不知而士卒亦莫之知孙子曰见胜不过衆人之所知非善之善也战胜而天下曰善非善之善也知吾有制胜之形而不知吾所以制胜之形非善之善不足以与於此或曰奇正之情何如臣曰兵家之要贵我专而敌分为奇正者在我故专应奇正者在敌故分以知吾之有奇正也则备我备前则後寡备左则右寡备我者所以寡彼也无所不备者无所不寡也我专为一彼分为十以十击一者也我专则安彼分则扰以安击扰者也胜负之理不言可喻故能正不能奇守将也能奇不能正鬭将也守将可以用奇劫鬬将可以用正老能奇能正乃国之辅今夫以武为业动累亿万鬭力勇而已鲜知兵之法学兵之法动累数千分行阵而已鲜穷兵之理穷兵之理动累数十分强弱而已鲜知奇正借或有人但能知奇为奇正为正而已鲜知奇正之变臣故曰兵法贵胜胜之所以胜以奇正法可传而奇正不可传学兵虽衆不足畏者以胜之所以胜者犹在人也或曰羊叔子之平吴也不为掩?之计尅日而後战柰何专论奇正哉臣曰乃所以为奇正也偿禾纵俘归禽馈药奇正之用也怀其心逮祜死而王濬舟师东下一举而俘其主夷其社孰知夫正在荆州而奇在益州耶兹奇正之大者也人君俾贤将之用奇正必若羊叔子则成功必大矣

殿中侍御史吕陶奏曰自三代之衰井田破坏军赋之法大变而兵农不一农不可使之为兵而兵不可复之为农天下始有养兵之弊而生民之力多耗於此其间有为之君善计之臣深思远虑讲求法制以救天下之弊而收其利宏规大略载於方册可得而见者不过开屯田置府兵使之无事则耕而食也今天下之兵猥过百万养之之弊甚於前古而民力遂至大困天下之田皆耕而农夫无以食天下之桑皆蚕而织妇无以衣转输馈挽之劳及於上农而犹不给厚赋重敛而持之为定制山泽之利毫毛皆归于公而无遗关征市榷类贾人之贪竞而不知愧以交剂募商旅输粟于边而给之倍直国家财用日益窘生民日益困养兵之弊可谓极矣昔开元之初边费岁不过二百万缗至天宝之末兵已失制大盗群起而费乃七倍乎元和长庆之际掎角之师犬牙杂处大都通邑无不有兵数犹未满百万赋租所入止可赡足其半今天下辟田虽广计户虽多而兵籍又踰长庆之数滥恩寛惠积行而不可暴革平居无事衣食帑廪莫能少休赋税货币之入用於军者什尝八九而犹不足岂特天宝之费哉如之何国用不窘而生民不困也欲为古之屯田乎则古之为屯者多减战士以耕闲田衆至於数万而广及於千里今之兵固不可驱而使之耕而昔之所谓屯田者抑亦堙废而无几其利不可一日而获也欲复古之府兵乎则古之为府者皆出於民故不战之时耕而自养今之兵既不可使之耕矣又安得而府哉其法不可一日而变也昔之所以救养兵之弊者莫大於此两端语今之势而皆不可骤用则养兵之敝果无以救矣窃尝闻之有兴利以除害有去害以就利为术不同而为功则一要在使天下蒙其利焉且夫欲兴二利者以去养兵之害也今势既不可而未能兴则胡不反求其端而去其所以害者哉夫能去其害而使生民免於重困则天下孰不曰利矣今养兵之弊甚於前古者盖兵多而费广也兵多而费广者召募之格滥而不程其武力也简阅之法踈而疲病有未黜也死亡辄补而不敢不足也深惟艺祖受命之初国家之兵十有二万东征西伐赖而成功及太宗皇帝削除僭叛中外混一始有三十余万之数章圣在御四海富殖欲强主威以制敌人之命故又增其籍至五六十万自庆历已来遂及百万之冗此其衆寡可见昔祖宗之初屡有战伐之事而兵少今安闲固守而兵多者不独精冗之异也盖今三路师屯甚衆而四方郡县出戍颇劳也师屯甚衆而出戍颇劳则其势不得不滥募以完其数也疲病者未可遽出而死亡者宜辄补也夫势有急缓而理有损益计今三路之兵不过四十万固不可一日而阙至於四方之戍多止於千人而少才一二百扞御之効未必可责而徒有往返之费臣愚以为诸非要害之地可少减其出戍夫出戍既减则兵不阙用兵不阙用则召募之格可以严而程其武力也简阅之法可以精而疲病必黜也死亡者可以不尽补而无虑不足也三者相参而要以数岁则冗兵之去不亦多乎冗兵既去之多则徐观其变而议所以应之然後可以定万世之制也臣伏思国家患兵之冗而久未变易者惧其徒类大盛乘而乱生也苟以向之三说不变常不动衆而隂夺其势何乱之为哉虽国家亦坐享其利而不之觉也然议者犹曰减四方之戍则武备弛废非所以安郡县矣斯又不然且生民之治乱不在於此也岂千兵之防百卒之聚而可以致郡县之安欤顾朝廷临抚之道何如耳

陶又奏曰兵多而杂不如其少而精杂则弱精则强强则用之易以胜弱则用之易以败此兵法之所辨而人情之共知也今天下方患兵之太多而国费不足以取济故臣为说以献欲隂夺其势而稍稍汰之三说既行而冗兵尽汰则天下之兵皆可以精乎臣愚亦知其未能然也彼三说者可以去冗食而未可得精兵也夫精兵生於去冗冗食既去而兵未能精者何也御之失其道也御之失其道者姑息有余而讲练不足也姑息有余则骄讲练不足则惰既骄且惰非去冗之可救也夫凶悍不义之徒凡数十万成军着籍目曰禁旅聚之京师三辅以为拥卫散之四方郡县以为屯守此天子所恃以安敌人所望而畏寇盗所知而息者也然而天下久无事法度弛废国威不申士气不振温衣饱食竭民之膏血而自谓宜然滥恩横赉动踰纪极而不能厌满其意悖慢之态日益滋长而上下恬不为异平居终日揺揺然惟赐与之望不幸有非常之事则羣聚而议赏典之厚薄小慊於心则出不逊语以骇惑衆听其甚者至以禋燎之赐物估过重而起犯州吏大率知可爱之恩不知可畏之法有偷生之色无敢死之气虽四时阅习以预戒先备而纪律不甚严明器用不甚坚鋭坐作进退之节有类嬉戏特文具而事举耳非所以感动鬭志而奋扬天威也以之卫天子则不可恃以为安以之制敌人则不畏以之扞寇盗则不息卒有一日之警而驱以扫荡羣丑斩刈蓬蒿其可望成功乎臣故曰御之失其道也昔唐之章武诛削僭叛以强国势元和之际谓中兴矣而穆宗嗣立闇於御兵之道务以姑息为本即政之始倾竭府库以赏士卒虽人获钜万而横赐犹不敢已是故军旅益骄法令益失奸臣悍将迭乘其危而唐祚遂底於亡及夫後唐之庄宗亦以豪雄盖世之才南向而图中原仅得天下之半然而不知御兵之道失於禁戢每田猎近郊卫士有匄恩赏者必如所欲以给之是以赏赉不节威令不行而卒至於乱由此言之则御兵之道岂不难乎有兵而不能御者不可适用而可以召乱也方安闲无事之时详计密虑而执其至要则遽急有为之际岂涉於颠危哉昔我祖宗皆以睿谋英略御遏四海险暴之萌而立成富强不拔之势深知兵旅之事而善御以权术不以噢咻为恩而人皆有戴惠之心不以暴怒为威而人皆有畏罪之意何则恩无常得而威有不测以加也法制案定而备预谨严也川班诉赏则诛之索求凶迹而钳锢踰年也侍卫将校虽领刺史有罪则杖降仕伍以任力役诸军不逞者籍为四等分而徙之虽赐赦不宥也大讲近郊亲阅便殿者岁月率常也较击刺骑射之艺而黜其无勇也取禁兵之伉健为亲军而以罢软补郡卒也选气质端谨勇而知礼者训以挽强而弧矢之利奇异惊听也拳勇絶技皆籍记之而以次迁用也陛下神圣明断有祖宗之风而思社稷之大计则御兵之道固宜只宪先烈而奉循故事也选将帅提法令而授之节滥恩以寛生民之力峻罪典以完固主威万政之余留神讲练间集六师阅试武力进能退否以立军政则天下骄惰之兵耸动警惧而百倍其气天声可以薄四海而异域不能窥中国之隙岂不伟哉

陶又曰天下之兵精而不骄则中国之武备完矣安得良将而付之邪国之无良将久矣岂真无其材乎四海九州之广大谋臣猛士之衆多高爵重禄养而用者纷纷於天下智信忠义可以扞社稷之难刚毅勇果可以致身而死节盖有之耳惟国家任之未得其道而志有所不申才有所不尽功有所不成也古者因井田以制军赋兵出於农而将出於六乡之大夫所主之兵皆其乡之民而所附之将乃其乡之吏居处相安动作相应祸福相济休戚相均故其兵皆常信服而可与之同其生死至于齐桓欲速得志於诸侯亦作内政以寓军令三分其国而使贤人为之里君而作三军之帅卒伍定於里而军政成於郊人相保家相受耳目足以相闻见而欢忻足以相死故其兵皆有节制而守则固战则胜今之兵虽不出於农与古大异惟其所以为兵而欲禁暴御侮之意则亦何异於古哉然而将无常兵兵无常将出师数万而以生杀存亡之柄授人於仓卒之中把旄赐钺建灵旗以启行而三军之士不知其谁何莫敢仰视其面而欲与之同其死生攻取战捷不亦难乎古之能办疆场之事者盖非责以岁月之劳要之迟久而务有以克敌也李牧赵充国之迹断可知矣今乃不然备边守塞要害重地而以为武臣更践之涂迟止再岁速或累月若寓居於传舍而指期以去则敌情安能知军政安能立深谋远略安?施乎古之取将不独贵其节义智勇虽或贪冒不法亦录其材而用之万一抵罪则天子以功覆过不绳以法所以养其豪纵敢为之气而使之尽智能竭死力也陈汤魏尚之事举可知矣今乃不然边鄙武人而一切责以小亷细谨有毫毛之失而使文吏议其罪刀笔挫於前网罗施於後则倜倘不羁之士踰义反常以立奇效岂可得乎古者捐兵与人而军中之事听其处决与夺之权不从中御而求其成功盖虽天子之诏有所不闻者矣今乃不然暴师千里之外而日有禀听於朝廷敌人在境而一兵不敢辄发则乘机决胜安所望乎古者推赤心而待之以不疑情志相通而上下相信无间色可窥无流言可动故能专诚一意以求报其上盖有谤书之箧而人君未尝惑者矣今乃不然重兵要地方仰其临制而浮说横议苟可眩於群听则辄为罢徙取信责成不甚异乎此五者皆任将之大敝臣故曰未得其道也昔太祖太宗之初天下未尽宁四远未尽服故博求通选得李汉超辈十有四将分治三边之地远或二十载而近亦十年虽非古之素将而皆久其任则视其兵如家人子弟而足为之用征榷回图之利恣其所取骁勇之士听其自募而养军中之政许以便利裁决或毁之则付以奏牍或讼之则使受而快意当此之时诸将皆怀服恩义竭忠致力以靖天下之难而朝廷遂无四方之忧此任将致兵得其道之明验大効也今天下名为无事而其实将至於用兵故臣愿陛下於无事之时设用兵之备虚心广听以求诸将或命之保任而收特异之才或观之践历而任已试之効别三路之兵为数部而各隶以将使兵有常主而将有常用则平居素信而危遽可以责其力戒数易以尽其经营之心寛文法以养其驰骋之气事涉几会则不必牵制於中旨苟非大过慎以间言辄罢至诚以结之隆礼以遇之则必有良将为陛下用而宁天下服四夷何愧於祖宗之世欤不逆为虑而一日任之虽有智者不能善其後康定之战可以惩而监也陶又曰君子小人之不同类而势各有胜此天下之情可见而治乱之所由生也人之乐从其类者善恶皆然耳其类相?则其势必胜在君子则为治於小人则为乱此物理之常也有天下者莫不恶乱而好治然则小人固不可使之势胜矣其势苟胜则推类而从而天下祸乱之本遂萌而不可遏盍预虑先计以杜其变乎兵者聚天下之小人而授以不仁之器责以杀戮之事也制御之道一失则资不仁之心而倡杀戮之祸况助其将胜之渐而开其相从之端哉昔唐之中世兵纪坏败而方镇多变者盖小人势胜而推类以从之故也帐下之兵小有拳勇则任为爪牙而亲信积日累劳至於禆将乃为三军之所属目一旦威不能惧恩不能悦攘臂大呼起为乱首杀监军迁主帅而数万之衆甘心以归焉不然则其军自叛而求以为长朝廷亦因而锡之爵命岂其人素有忠义智信足以感服三军之士邪盖衆人之心以为吾类之可从而遂推之也虽朝廷亦不得已而与之矣夫素无忠义智信之人而为三军所属目则安能禁其藉而生变哉此助其胜而开其?之敝耳梁崇义者羽林之射生也来瑱既诛戍卒倚以为将连结羣盗拥衆二万而有襄汉七州之地田承嗣者卢龙之禆校也为仆固怀恩之援刺史魏州而迁节度隂图自固得衆十万而致魏卫数世之患王智兴者李洧之衙卒也以军抗纳乃为徐将逐崔羣而处其位也朱克融者刘緫之之军校也在镇日久内张洪靖而统其务也昭义之裴志清河阳之王惟恭泾州之田希监魏博之田兴镇州之王庭凑汴州之李?幽州之陈行泰皆以牙将夺帅而授节岂非拔卒之易而导兵之叛乎天下方患兵之骄而无术以制则固宜稍抑其势矣自西鄙用师甘陵平乱南寇继起军校以矢石之劳而进擢者凡几人也三岁逓迁禁卫之长以罢权而陟高位也便殿阅武取其匹勇而处以右列也此三者欲以劝励军功而不知久之将弊矣何者不究其智识谋虑之何若而骤赏之滥也虽忠纯厚重间有其人而凶暴愚闇多以幸得也朝为隶夫暮享贵爵则固未能革其素行矣而乃假之兵柄委以扞边其甚者副一道之经制又其甚者帅禁旅而为天子之卫殊可骇也今之所谓防团刺史者布列要郡矣臣恐十数年之後补擢愈衆在在处处皆分任之而天下之兵权多其手足以动其徒类之心而重劳国虑也至和之末都邑大水万衆詾詾公卿相视而失色者其故何哉昔太宗皇帝深明兵旅之事而通其情故阅择军校参验勲绩先循谨而後武健尝谓不更事任而?蹻捷者未可以为帅领虽有一夫之勇亦何足用至于章圣则又能观其词气而知其志操品第所长而试之边寄其於名器事权岂辄付之哉由是而言则慎功赏精补擢者亦今日制兵之急务也

陶又曰古之人创立法制皆可以宜民而後世行之者少其故何也非法制之不足经远後世不能谨守而用之多从而废坏也古之法既已废坏则时异事变不可得而复用矣得其近於古者而用之斯可也有近古之法可益於当世而又不能讲修循奉以用於天下使之渐至废坏而乃求考三代之空文掇拾汉唐之故事欲变常动衆大有兴作以补斯世之弊不已迂乎此与夫家有良田而不勤三时之务以图敛获必得井牧沟洫之制而後耕者何异矣盖天下之情难於更新而易於?故将有所为而遽变其耳目则震骇惊惧而不?因其素所习熟之势而渐以驱之则为力不劳而享利甚博故也然则有可用之法者不可使之废有可因之势者不可舍而谋他方今之事固有类此矣天下皆知兵之为弊而欲救之者必曰复府兵也府兵之法废坏已久臣愚窃知其不可复矣田不足以处兵而兵不可使之耕也然有近於府兵者可举其法而用之三路之民兵是也晋魏秦雍自古干戈百战之地山川气势刚劲猛健土风豪勇有舍生取义之俗武卒锐士着称前世国家之兴亦尝籍而为兵矣陕右之振武保毅河朔之忠烈宣勇河东之广锐神武其初皆民而遂兵之尝有战鬬之劳於祖宗之世此民兵已试之効也今三路义男之籍凡数十万集而拘之者盖累年矣非一日恐之而骤募也田事既隙常有讲閲之令行阵之出入金鼓之进退粗识其略皆知其欲使之战也武力勇锐亦有超然於伦类可以赴敌而御暴者田畴庐舍各安其居父母昆弟各得其养其心皆自爱重而不忍为不义苟为术以诱之而致其力则必有敢死立胜之功非若四方凶悍之徒群聚而异情骄惰而不用命也所谓法之可用而势之可因以驱者此也兵说有之凡人之所以守战至死而不怨其上者亲戚坟墓之所在也田宅富厚足居也不然则州党宗族足怀乐也不然则慈爱之於民也厚无所往得之也皆为兵之数今夫亲戚坟墓之所在田宅富厚之足居州党宗族之足怀则民兵之情有余於此矣若乃慈爱於民厚无所往则上之人犹有不足於此焉何者取之於农而拘之以为兵列以部伍而教以杀伐是将使之战也则抚而待之宜有加於农矣今平居无毫毛之惠铢两之报以示寛假一旦有不幸则欲蹈白刃以效死彼之心安所利而乐为哉郡县之吏又多弃略其事而少尝经意此民兵所以名存而实去也岂非有法而不善用以至於废有势而不能因以就其功欤昔秦人有并吞六国之志使其民所以要利於上者非战不可得故能斩捕甲首则自复其役小者相长其邻里大者或优以爵禄是以四世有胜谓之数而不谓之幸後世见秦之速亡而遂讥其使民之不以义亦已过矣苟能为术以使天下而享其利皆善使者也顾其利之何如耳国家有民兵而欲讲修其法以强中国又何愧哉臣愿以义勇为上下之籍精其閲习而课其艺能择其武壮健勇而中於式度者处之上籍或蠲不急之役或寛过重之敛以慰其为兵之心以闭其奔走不已之渐则人人要利而竞劝举三路之农夫半为异时之精兵而不可胜用抑亦善使天下之术欤

历代名臣奏议卷二百二十一








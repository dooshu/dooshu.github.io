龙衣船

连帆蔽日江水黑，鹢首龙文烂五色。
举樯捩舵重如山，不遇大风行不得。
曳舟官给夫有馀，得钱纵脱重捉夫。
裸体天寒被鞭挞，荒村夜索闻哀呼。
猪鸡祭赛舟人乐，白夺樵薪不为虐。
有时故遣触他船，反眼嗔人横搒缚。
尊严秪为载龙衣，箫鼓船头黄绣旗。
高架一箱衣什袭，客货深藏无是非。
巨舰年来频坐兵，沿涂夫卒多吞声。
船大行迟河欲冻，严秋督促伤人情。
官差到处闻荼毒，怪此篙工作威福。
造船苦耗水衡钱，取材伐尽江南木。
侧闻圣主仁如天，再浣还衣天下传。
筐篚置邮亦良速，何似重牵万斛船。



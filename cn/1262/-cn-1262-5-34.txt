义妓陈氏：

万历乙卯，楚掾某狎姑苏妓陈氏，倾橐，姆厌之。陈私留掾，身托疾他避，求里中豪贷掾，得嫁之。而所携橐颇饶，毫不累掾也。归楚后，同掾谒选，北道鄱阳湖，同舟徽人窥陈色艺，问许掾千金。掾以情告陈，陈叹曰：「君装薄，果进其千金可耳。」俄千金具，别掾更登徽人舟。望掾帆发，渐不复见，拊膺嗟喟，投水死。明年掾还渡湖中，感陈设祭，俄风晦舟没。




永寜县治记

永寜之为县也始自元至正间析永新胜业郷地而鵞峯玉笥诸山盘错如蚕丛距郡最远壤僻以贫供赋不给明末县治灾二十余年不克复吏皆夺民舍庄君梯云至三岁始力新之不请帑不浚民烝徒咸集朞月以成左为鵞峯书院悉仍旧观邑进士谢君上举来数百里以其图谒记夫君子之於民也毋苟劳毋苟逸苟劳则扰苟逸则窳古之人有听讼於树下者岂不欲简易亲民哉而义取向明南面而治者所以明有等示民不佻也故为政者在予民以可亲不予人以可狎寜固蕞尔邑民社在焉今使一邑之长与荜门圭窦之氓比户杂处执事无所尊卑上下无辨岂政体然哉予参藩湖西四稔矣寜民之质讼者不数人甚矣其朴且简也庄君又治以无事讼狱不作赋税克供其民安之谓邑父母不有其署则吾侪小人弗有其庐故虽兴作而民不为病民之愿也宓子贱宰单父不下堂而治在能取人寜不乏二三贤士大夫试以时询其利病梳爬喣噢政平事简其治绰尔也然山民易驯亦易犷寜北枕七溪南接郑汉实与楚茶酃相逼处多盗贼薮岁比水旱山谷僻远其暴桀犷悍之徒或相煽为奸往往有之其日进父老子弟训饬之以礼义俾先赋税尚诗书敦本崇让毋听邪说阻声教以椎野相雄长谢君曰诺请书之乃作歌示吏民曰

寜之山盘盘兮宅民以安兆人用欢宁之石齿齿兮人民以理远人至止尔父兮尔母邑以永寜俾民淳古


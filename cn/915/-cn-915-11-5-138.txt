◇追诏高聪等（太和十七年九月丁丑）

比于河阳敕卿，仍届洛，周视旧业，依然有怀，固欲先之营之，后乃薄伐。且以颐丧甫尔，使通在昔，乘危幸凶，君子弗取。是用辍兹前图，远期来会，爰息六师，三川是宅，将底居成周，永恢皇宇。今更造玺书，以代往诏，比所敕授，随宜变之，善勖皇华，无替指意。（《魏书·高聪传》。聪使于萧昭业，高祖定都洛阳，追诏聪等。）


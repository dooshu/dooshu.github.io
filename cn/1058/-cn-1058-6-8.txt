與吳季重書


植白：季重足下，前日雖因常調，得為密坐。雖燕飲彌日，其於別遠會稀，猶不盡其勞積也。若夫觴酌陵波於前，笳簫發音於後，足下鷹揚其體，鳳觀虎視，謂蕭、曹不足儔，衛、霍不足侔也。左顧右眄，謂若無人，豈非吾子壯志哉？過屠門而大嚼，雖不得肉，貴且快意。當斯之時，願舉太山以為肉，傾東海以為酒，伐雲夢之竹以為笛，斬泗濱之梓以為箏。食若填巨壑，飲若灌漏卮。其樂固難量，豈非大丈夫之樂哉？然日不我與，曜靈急節，面有逸景之速，別有參商之闊。思抑六龍之首，頓羲和之轡，折若木之華，閉濛汜之谷，天路高邈，良無由緣。懷戀反側，如何如何。

得所來訊，文采委曲，曄若春榮，瀏若清風，申詠反覆，曠若復面。其諸賢所著文章，想還所治，復申詠之也。可令喜事小史，諷而誦之。夫文章之難，非獨今也。古之君子猶亦病諸。家有千里驥而不珍焉；人懷盈尺，和氏無貴矣。夫君子而不知音樂，古之達論謂之通而蔽。墨翟不好伎，何為過朝歌而回車乎？足下好伎，值墨翟回車之縣，想足下助我張目也。

又聞足下在彼，自有佳政。夫求而不得者有之矣，未有不求而自得者也。且改轍而行，非良樂之御；易民而治，非楚、鄭之政。願足下勉之而已矣。適對嘉賓，口授不悉，往來數相聞。曹植白。






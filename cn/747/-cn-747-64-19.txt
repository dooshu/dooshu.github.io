○授元稹平章事制

朕闻御大器者，登俊贤以为辅弼；敷大化者，擢公忠以施政教。故能成天下之务，达天下之情，俾三光宣明，百度贞正。我之倚注，方得其人，天实赉予，允副佥望。中散大夫守尚书工部侍郎元稹，珪璋茂器，鸾凤贞姿，文涵六义之微，学探百氏之奥。刚而有断，忠不近名，劲气尝励於风霜，敏识颇知於今古。自恪居朝序，休问再扬，不自饰以取容，不苟安而回虑。处直忘屈，在屯若夷，卓然怀陶铸之心，豁尔见江湖之量。间者司文禁署，主朕枢机，每因事以立言，累据诚而献计。心惟体国，义乃忘身，深陈济物之才，雅见经邦之志。朕思宏理本，用洽生灵，式资康济之材，以畅和平之化。於戏！尔率於正，则不正者知慎；尔进於善，则不善者必悛。惟直道可以事君，惟至公可以格物。具兹数德，毗予一人，永孚於休，以厎於道。可守尚书工部侍郎同中书门下平章事，散官勋封赐如故。


○新浑仪赋

夫象之大者曰天地，理之广者曰阴阳。分八极，悬三光；不言而化，有形而彰。虽羲氏代掌，初闻乎钦若；而畴人离散，覆乱其纪纲。魏灭晋绍，易齐为梁；莫革其弊，有失其方。将以事极则反，否泰何常；故浑仪之制，而新之我皇。则天工协谋，凫氏毕至；煽洪炉以效役，珍金以为器。管之应一十二律，罔极为期；天之列二十八宿，各分尔位。然仰观俯察，以参以稽；森罗乎象纬，穷极乎端倪。视朔於初，时必书於云物；履端於始，岁如得乎摄提。候月不殊於萤草，测景方异乎土圭；侔汉历之黍累不失，同舜年之风雨不迷。且人之常性也，重更改，贵因循；罔知失善，是与谋新。更苟有利，何惮革？循苟有失，何必相因？故天乖象，圣人以审度；历乖次，圣人以创陈。亦将利物安下，适时补政；齐上方之斗极，为来代之龟镜。其义既美，於斯为盛；恐贻诮於不谈，故形之乎赋咏。

张之宏

之宏，天宝中官曲阜县令。


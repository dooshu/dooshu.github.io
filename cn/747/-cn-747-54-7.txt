○襃赠淮宁军忠义将吏敕

王者体至公而立极，申明赏以垂法，旌德表善，发挥忠贞。其有推丹诚以奉君，临大节而不夺，守志明节，杀身定难，则襃劝之典，所宜优异。李希烈背天逆物，通结群盗，奸谋藏於汴宋，罪迹彰於汝郑，倾陷城邑，虐毒蒸黎。忠义之徒，因怀感激。故淮宁军节度都虞候正议大夫试大理卿兼许州别驾占阙兼御史大夫上柱国政和郡王食实封一百户周曾，贫奸邪之乱纪，处危逼而思正，阴建明义，叶诛元凶。遂与故许州都督镇遏兵马使同淮宁军节度副使开府仪同三司赐太常卿兼御史中丞上柱国定州郡王食实封五十户王玢、故淮宁军节度左厢兵马使兼十将开府仪同三司赐太常卿兼潞州长史占阙兼御史中丞上柱国常林郡王食实封五十户吕从贲、故十将辅国大将军行右金吾大将军员外置同正员兼赐太常卿上柱国合浦郡王食实封五十户康秀琳、故节度监押衙宣德郎监察御史裹行赐绯鱼袋姚憺、故十将银青光禄大夫赐太子宾客上柱国梁兴朝、故十将开府仪同三司太常卿河东县开国伯贾乐卿、故辅国大将军员外置同正员兼赐太常卿侯仙钦等，誓心定志，潜结忠谋。将临汝海之郊，师於襄城之野，方议枭其同恶，献首镐京，率彼戎旗，南屯蔡邑，传一檄以定许，冀克日而方就。许冀有应，歼弭可期，事方垂成，为魁渠之所纠察。缅怀义烈，悉婴屠戮，无辜殒命，万夫增愤。形质委於原野，忠魂越於草莽，恍惚幽壤，茫茫无依。

朕所以负扆长叹，坐朝兴悼，念忠良之不造，空名在而身殁。休德壮志，贯於神明，而为元恶矫诬，翻欲归过，岂可使义烈之绩，泯而不彰，宜加襃赠，以示中外。曾可太尉，赐食封二百户，通前三百户。玢可司徒，赐食封二百户，通前二百五十户。从贲可尚书左仆射，赐食封一百户，通前一百五十户。秀琳可赠尚书右仆射，赐食封一百户，通前一百五十户。憺可赠兵部尚书，赐食封二百户；兴朝可赠户部尚书，赐食封一百户；乐卿可赠刑部尚书，赐食封二百户；仙钦可赠工部尚书，赐食封一百户。仍令右散骑常侍萧昕往汝州界首，以礼致祭，并委李勉、哥舒曜与州计会，访其家口，父子兄弟，具其名闻，即当类叙，别有优奖。有子者仍许其同父官爵，其子孙三代以来有过犯者，得以递减一等罪论，用彰峻节。淮宁军节度押衙中散大夫试殿中监兼唐州别驾占阙上柱国韦清，与周曾、姚憺始末同志，曾等遇害，清以智免。率其麾下，间道归诚，大节可嘉，公赏宜茂。可银青光禄大夫守太子宾客兼御史大夫定安郡王，食邑三千户，仍赐实封二百户，勋如故。

朕抚临亿兆，於今五年，每旰食宵衣，勤求政理，推诚委下，日冀休兵。明未烛幽，德惭柔远。戎车尚戒，大信犹郁，使忠烈之士，殒身贼庭，静言兴怀，一食三叹，罪己之责，实谓在予。其周曾等所赐实封，可载於典策，传其子孙，永固山河之誓，代代无绝。自建中以来，如有为国竭诚，密图元恶，事或未就，翻被诛夷，或名氏未彰，或休声未振者，既死节於王事，宜书勋於竹帛，并委诸道招讨节度所在博访，明加晓示，得其事迹，具以奏闻，特以襃奖。朕方建明义於蛮貊，宣大信於四海，申必罚以惩其奸慝，施厚赏以报其勋庸。宣布天下，令知朕意。


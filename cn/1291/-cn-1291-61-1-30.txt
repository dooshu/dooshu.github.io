【饭牛歌】

〖甯戚饭牛车下。叩角而商歌曰云云。齐桓闻之。举以为相。〇逯案。此篇原失题。今据《诗纪》标之。又案。《吕氏春秋》、《淮南子》皆及甯戚叩角商歌以干齐桓公事。然皆无歌辞。后汉高诱注吕览。以为即诗经硕鼠篇。至《史记》、《淮南子》各注及三齐略记、琴操等始出七言饭牛歌。可知皆汉人伪托。各歌大同小异。今并附之。〗

南山矸。白石《石阑》。生不逢尧与舜禅。短而单衣裁至骭。长夜漫漫何时旦。

（〇琴操补遗。《类聚》九十四。《诗纪前集》一。）

【附】

南山矸。白石烂。生不逢尧与舜禅。短布单衣适至骭。从昏饭牛薄夜半。长夜漫漫何时旦。

（〇《史记》邹阳传应劭注。《书钞》百六。又《文选》十八啸赋注并引应劭注。《诗纪前集》一。又《御览》八百九十八引《史记》引禅、骭、旦三韵。）

沧浪之水白石粲。中有鲤鱼长尺半。弊布单衣裁至骭。清朝饭牛至夜半。黄犊上坂且休息。吾将舍汝相齐国。

（〇《书钞》百六引三齐略记）。

《类聚》四十三。《诗纪前集》一。又《书钞》百二十八引三齐略记。录骭韵一句。《御览》六百九十一、九百三十六引半、骭二韵。〇逯案。三齐略记谓康浪水在齐城西南。其下经甯戚饭牛歌。则作康浪者是。以人习知沧浪。故误。）

出东门兮厉石斑。上有松柏青且兰。鹿布衣兮缊缕。时不遇兮尧舜主。牛兮努力食细草。大臣在尔侧。吾当与尔适楚国。

（〇淮南道应训许慎注。《文选》十八啸赋注引《淮南子》。《诗纪前集》一。〇《诗纪》原注云。此首见刘向《别录》。逯案。此说非是。盖啸赋甯子捡手而叹息下注先引刘向《别录》。次引《淮南子》及此歌。冯氏不察。故有此误。）

南石粲。白石烂。短褐单衣长至骭。生不逢尧与舜禅。终日饲牛至夜半。长夜漫漫何时旦。

（〇《御览》五百七十二引《淮南子》。）


○韦氏月录序

人之所重者，义与生也。成义者莫如行，存生者在於养。所以为养者资於用，用足而生不养者多矣，用不足而能养其生者，天下无之。养生之物，禁忌之术，散在杂方，虽有力者欲行之，而患不能备知。杜陵韦行规，博学多艺，能通《易》《传》《论语》、老聃、庄周之书，皆极师法。穷览百家之方，撮而集之，成两轴，各附於本月，阅之者简而详。以授於余，且曰：“《齐人要术》，传行寡验。行规集此书，经试验者，然後摭取，实可以有益於养生者。若执事序而名之，则所谓无翼而能飞者，必传於天下矣。”余因号之为《月录》。


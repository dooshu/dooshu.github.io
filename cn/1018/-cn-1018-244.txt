曹勋　和曾守祈雪二首

怪来六幕了无风，虚室光摇表里同。

端木已飞花委积，老蟾应借色朦胧。

忍寒须放儿辈喜，清赏莫令樽酒空。

想得明朝呼舞处，森严冠佩大廷中。

曹勋

曹勋　和曾守祈雪二首

天其或使不轻飞，有待随轩故作心。

风静圆虚才半夜，雪随精意若前期。

影藏寂寂沙头鹭，寒入青青垅首岐。

千里欢谣归太守，邦人固已播声诗。

曹勋


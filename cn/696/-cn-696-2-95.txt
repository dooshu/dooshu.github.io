登长干浮屠


其一


阿育灵标迥翠浮，中天缥缈瞰神州。
疑通瑶阙三千界，下俯金门十二楼。
文帝祠坛丹鹤夜，孝陵云树玉龟秋。
雄图万祀垂丰镐，指点危栏动客愁。

其二


帝城台殿郁葱葱，极上层霄顾盼雄。
山压衡庐帘外雨，江分吴楚槛前风。
平冈百转浮天阙，锦树千章绕汉宫。
紫盖一飞齐北向，金轮还在五云中。





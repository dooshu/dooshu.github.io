卷一　元文宗天曆元年戊辰九月至順帝至正二十三年癸卯


鹽官談遷孺木著

大明太祖聖神文武欽明啓運駿德成功統天大孝高皇帝

御諱元璋，字國瑞，濠州鍾離東鄉人，朱姓，出顓頊氏，周封曺挾于邾，楚滅之，子孫去邑爲朱，世居沛國相縣，其後散居江南。家句容之通德鄉，稱著姓，云朱家巷，譜系無考。而世艱難農業，有重八府君，娶陳氏，生子三。長伯六，娶胡氏，後追尊德祖玄皇帝。次子四九，娶侯氏，後追尊懿祖恆皇帝。長子初一，娶王氏，生宋末元初，籍淘金戶，金非地產常他市供賦，困焉，遂棄田廬，攜二子，徙泗州。五一，世珍，長年十二，次八歲，仍力田營家泗上足給，有二羽人指其地法當大貴，折枯枝植而驗之，尋蘖，試拔之，羽人再過，謂如冢嫡何？竟卒葬，後追尊熙祖裕皇帝，卒，漸家落。五一兄弟徒盱眙五河，無定居，五一兄弟皆敦謹務德，嘗言凡人守分得財，如置田產稼穑收穫，歲有常利，用之無窮，若悖理得財，如污吏貪官，獲利雖博，有喪身亡命之憂，故一鄉皆稱次公長者。世珍，娶陳氏，徒盱眙，生興隆，徙五河，生興盛興祖，徙鍾離東鄉。蓋濠古塗山氏國，大禹會諸侯處，周世宗鑿其地，至是王氣始復，太祖生，又徙西鄉，晚徙太平鄉之孤莊村。有一翁指次公曰：“美哉八十公，終歸仁德焉。”後追尊仁祖淳皇帝，與歲合。

談遷曰：周秦以降，帝王之興，雖崛起闤闠，或世沾一，命劉氏至寒素矣。泗上亭長，亦食秦人之斗粟。惟我朱氏，其興也勃焉，起家耕桑，有公劉后稷之風，又劉裕祖漢，蕭道成祖酇侯，出自史臣，未足深信。今玉牒始重八府君，不妄有所祖，先是下集慶，句容之族父，昆弟四十餘人皆來會。或不法，疏外之，聞之稗史曰：“上欲祖朱熹，適徽人典史朱某，問之熹後乎，對曰：‘否’”。因意寝，此蓋瞽說，非知太祖者也。

戊辰　元文宗天暦元年

九月丁丑，帝生。陳嫗夢羽人授藥丸一，燁然有光，吞之，覺而口香，明日蓐于土地祠，白氣貫空，異香經宿，祠神驁避數里，至今地丈餘赭而不草，浴汲河水，紅羅浮而衣之，水今色一紅一白，里人夜望光，謂次公長者，何火也，趨救則無有。生數日不乳，公出求醫，有僧坐門，告之愈期，良久不見，公異之，欲捨于釋氏。

己巳　天曆二年

庚午　文宗至順元年

辛未　至順二年

壬申　至順三年　宿州人馬公，無子，婦生女，卽高皇后。

癸酉　順帝元統元年

甲戌　元統二年

乙亥　至元元年

丙子　至元二年

丁丑　至元三年　上十歲

戊寅　至元四年

已卯　至元五年

庚辰　至元六年


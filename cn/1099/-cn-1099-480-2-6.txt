○與葉相公 【 計處遼夷】

善馭戎者、不難一時之順逆、而在我制之之術、苟我無以制之、第見一時之順、以為輸誠、而狃之以為不足慮、他日未有不受其禍者、我　國家久苦海建進貢人多費繁、然終不能一減、今貢夷十減其二、又歲省驛逓車價數萬金、雖地未全退、而亦以一山峽與我四面、奴酋之所以就我約束者亦可矣。顧嘗靜而思其所以至此者。有虞於我而然乎。抑別有虞者姑以紓目前之急而然乎。如其別有所虞而不出於我。將來別虞去。而更以全力向於不足虞之我。正恐東方之憂方大耳。夫奴酋之所虞者何也。北關其世仇。南關灰叭諸部其腹心之仇也。前年奴酋賄誘宰賽共併北關。弼急遣間之。宰賽遂歸所奪北關馬匹。復甥舅之好。北關酋長白羊骨金台失各遣其婦來謝。弼厚遇之。而探以虛實其中軍代酋婦應曰。我畏奴步奴畏我騎原自均敵。只緣奴誘占南關灰叭諸部。又誘宰賽來搶。而烏龍一帶江夷。向背由我北關買賣於開原者。又被奴以利誘去。唆令搶我。四顧皆敵。不能不懼。今蒙勸和宰賽。若再稍以恩信招致江夷我北關請悉兩寨之兵繇此言之奴酋之與北關固不兩立。奪奴後山。牽令北救。而天兵從南直搗其巢。可一鼓擒也。弼心然其說、而依違聽之、自是北關之氣始振。而奴酋北併之謀始寢。若南關灰叭諸部。常有擁故主恢復之意顧力不能耳前秋見我召軍買馬西兵四集。遂謀叛去。事覺誅其頭目三十餘人。餘皆陸續來奔。而是時拱兔宰賽俱受款西邊無釁。又乖奴酋漁人之謀以此恐我兵一動。而南北俱起腹背皆潰。不得不聽我減夷革價。以緩我一時。而徐圖再逞。此奴酋之情也。得其情而因以制之。所以制奴之策葢亦已備矣然奴禍未烈在朝諸公亦未知奴之當備如此反以建議者為多事耳厚撫北關以掣其肩背羈縻西虜以伐其羽翼招致江夷以散其手足寵厚南關灰叭諸降夷召集遺眾以潰其腹心將我不煩指麾。而奴酋且豕駭狼顧。終身老死於穴中。而不敢動。此制之之術也。三年以來、為此一事、日夜籌算至熟、以此人言北關不肯忘仰逞之仇、而弼必厚之。人言宰賽當勦而弼必撫之。人言拱兔不可款。而弼必復之。雖屢蒙人誚而不恤凡此非為北關拱宰計也為奴酋計也茲幸制伏有緒矣、獨地方議論、尚不歸一、顧疏北關、親奴酋、甚有謂奴酋不及江南一富家、從前悖狀、皆我一二武弁所誣、而為之去其忌者、豺狼難親、蜂蠆有毒、弼竊為封疆他日憂之、


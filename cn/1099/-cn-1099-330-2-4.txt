○二曾夜談記 【 客兵之害】

言客兵之禍可謂慘烈矣今盜起而日夜徵客兵客兵至而盜又以撫愚我不戰而坐視者何為哉

督儲曾君以戊午十二月二十三日至延平、分廵顏君與余夜觴之、而余因問君曰、君自天津來、則聞諸相君談南事哉、君曰諸相君言不聞其他、則聞厭客兵云、余曰天津故稱北兵者、亦畏兵乎、君曰何畏、顧其心驩甚矣、盖有鬻其婦而南者。人曰婦而鬻、歸安取婦則曰去鬻一婦耳歸尚獲二婦奈何不鬻哉。余曰唐太史奉命視江南戎事也何談。君曰盖嘗揖太史西湖之上矣則言客兵不宜調宜罷也。會有客兵過江西之洪路。白日攖市。市人逐之。遂格殺市人數十人而有司惧亂。至不敢問。則太史之不予客兵有見哉有見哉。君既去而余因與顏君累嘆、盖是時閩巳往檄湖兵四千故云。而侍御曾君奉其尊公諱歸泉也、道出延、余與顏君謁慰、而君衰麻悲戚、問之他事不談。獨談兵一。至揮涕而問曰湖兵至未。吾惧閩人之被禍深也。余曰何曰余之至玉山也。盖遇粵兵云。粵兵屯玉山者六日。家掠戶殘。會有嫁其女於人者其夕將遣而粵兵聞其有女而遣也。則持刀闢門舁其女以去。及他闚有少婦輒舁之。而又三之曰塗問為誰。則曰兵所攜來粵婦也。有敢言狀者殺。而輿中人嚶嚶泣。塗之人聞而悲之。不敢問也。而玉山簿流上言曰兵再一日屯此吾將逸矣。而閱之塗中血盈盈滿路其戎戎若絲而黑者盖人髮也而鷄豕牛馬。皮毛被道矣。余與顏君因太息曰天乎天乎。何蒼生多難至此乎。是日建寧舒君遺余書。慮所以防客兵者。余為書以報、其詞曰、曾侍御至具言粵兵狀可為隕涕。來札更詳。仁人君子之用情殷矣嘗謂客兵之禍甚於盜寇。何者寇之害猶有方也。客兵者無不及之矣。寇之至也。人猶得持梃逐之。客兵者殺人。而人不敢怒而訴也。即有訴者反益之禍矣。今之論者輒云客兵。而不知數千里間。父哭其子。夫哭其妻。母哭其女。主哭其僕者。耳不忍聞也。血塗原野。四體毀殘。鷄犬牛馬。戶牗門屏。俄然一空者。目不忍見也。然有聞言客兵之禍。則反勃勃怒其言者斯何心哉。今巳無可奈何。則其策莫急於清野矣。近者檄其城中預稅一廬、稍遠者檄其三十里之外預稅一廬。客兵訊至。則徙其妻孥老穉而避之。庶幾其可免乎。不然持刅大呼若羣虎而翼。即號令何施也、區區之愚、敢再拜以獻、二緘書以授使者、而因采綴所聞、作二曾夜談記以俟後之談客兵者觀焉。時巳未正月十四日也、督儲君各于拱號文泉、泰和人、侍御君名承芳號龍山、泉州人、分廵君名嘉會、號衡?、長沙人、建寧君名春芳、號徤菴、鄱陽人、

皇明經世文編卷之三百三十終








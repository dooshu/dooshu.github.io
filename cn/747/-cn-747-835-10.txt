○为西川崔仆射谢却赴剑南表

臣某言。自中使马承倩送臣却至所部汉川回，监军中使孟游仙等续发，北面拜天，南旋旧镇，望九门而弥远，顾三蜀而何情。如丹之心，具列前表。庶明臣子之分，以期君父之知。臣某中谢。臣四度兴师，每冬献捷，愿将边事，亲达宸聪。比恐三军，阻臣行计。潜装密办，亦既经年。上都赢粮，傍路支费。事皆前定，誓众遂行。日望京阙，天威咫尺。岂知时乖运末，属彼外虞。徵发之期，指踪又切。进退难处，彷徨以还。有心未明，有口犹闭。若挞之耻，空思於尧舜。恋主之诚，倍惭於犬马。臣知从事官王忻傅遥，自经驱使，积有岁时。言行惟一，为臣腹心。当今切务，具如别状。悉令密启，远达由衷。伏乞圣慈，俯回神鉴。仍赐容纳，许以毕辞。天下幸甚！天下幸甚！其有不载文墨，更令附口奏闻。皆是刳心所陈，岂为亿中之说。倘可裨补，虽死犹生。区区赤实，敢希万一。臣以今月某日却至成都讫，整齐戎事，即赴行营。西藩动静，续冀奏闻。众星微象，长拱北辰。勺水细流，尽朝东海。惟臣不及，饮恨何言。无任感恋屏营之至，谨奉表陈谢以闻。


○為請設江防守備以重上流疏 【 請設江防】

卷查先該廵按江西監察御史?顧言案行司道諏訪官邪吏弊民瘼盜情四事、據布政司會同都按二司各道議稱鄱陽守備、應於康山駐劄、以便居中往來、廵緝調度、所以為湖防謀者似矣、但少船隻兵仗官廨營房、除別議行造給外、內稱江洋之寇。率靖江泰興等處之沙民。龍潭蕪湖等處之洲民。隨風直上。由安慶以達湖口。人船俱便。往來甚捷。又謂并??蜀江漢諸水。會於九江。贑吉撫饒諸水。匯于湖口。則湖口也者。乃湖寇所由以出江江寇所由以入湖為第一要害之地。雖設有九江衛與兵備道。然相距尚遠。防守弗專。至於湖口要地。曾無半旅一卒之戌。殊為失策。謂宜於湖口之南湖嘴地方。增設守備一員。操練廵邏以扼要衝。庶江寇不得入湖。湖寇不得出江。等因前來、查行間、該臣接管以來、會同廵按御史?顧言議照前項湖口江防一帶。不獨沙民洲民。即今鹺徒礦盜、往往托于商舟賈舶。乘便四刼。又前此各處徵調土苗等。兵雖稱發回。亦多有逋迯竄匿于洲渚港嶼萑芄之間。所在而是。且近日閩廣諸賊。侵境澒洞。而姦宄惡少。又多蠢動相煽。尤當預防。今湖口置兵即以遙備江北之寇所據湖口之南湖嘴。增置守備一員。誠為先事之備。但須於九江府衛摘撥軍民二精兵足二百名。造給多槳戰船三四十隻。付之操駕。以時演習廵緝。給與循環赤籍。每半月一次。令與鄱陽守備盡會于適中之地。時而送騐、以稽惰勤虗實。仍有盜發互相通報。迭為犄角。而皆聽兵備該道守廵道稽察。若江盜侵入湖中。害及居行。則九江兵備湖口守備首任其責。守廵該道次之。湖盜侵入江中。害及商民。則饒州兵備鄱陽守備首任其責。守廵該道次之。如此庶事相協心。不致掣肘。患生戮力。不事虗文。責守既專。經理漸密。廵緝復嚴。聲實布張。氣勢聯絡。伏機隱禍。可漸消弭。留都上游之重。不致空疏蹠盭如往日矣。


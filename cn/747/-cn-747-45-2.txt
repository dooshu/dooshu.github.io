○乾元元年南郊赦文

朕闻皇天有命，皇王受之，命之为君，孝理为本。莫不钦崇前烈，聿修裸享之仪；对越上元，式陈郊禋之敬。美其盛德，《商颂》有奏鼓之音；告厥成功，《夏书》有锡珪之庆。国之大事，实在於斯。间者孽胡乱常，暴殄天物，致图书礼乐，或阻於干戈，宗庙神祗，有亏於享祀。朕诞受明命，龚行天罚。群妖克殄，封鲸鲵以示威；王室既宁，奉銮舆而载复。太上圣皇天帝功格天地，道迈胥庭，思凝神於姑射，将释负於宸扆。俾予小子，缵承大统，夙夜祗惧，俯尽臣子之心，亲亲尊尊，庶极於此。是用追崇先后，建立中宫：永言孝思，感徽音於文母；俾行妇道，想釐降於虞嫔。情理於是获申，人伦以之攸叙。然后执瓒清庙，歌五圣之重光；燔柴圆丘，睹百神之受职。复修祭礼，再备乐章，尊祖配天，不失旧物。

今大礼斯举，元符允答。行庆施惠，尚属於阳和；出系挺囚，必当於时令。思与天下，更布惟新，宜覃肆眚之恩，以洽雍熙之化，可大赦天下。除反逆之党缘坐谋杀十恶劫盗临监主掌，自馀一切原免。其馀逆贼元谋及胁从，今但归投，并原其罪，仍与官赏。其成都元从圣皇功臣，及灵武元从功臣，并收两京将士，三京留守，诸道节度采访使，普恩外，三品已上赐爵一级，四品已上加一阶，行人赐勋三转。自寇贼以来，官吏百姓中，有劳未经酬赏者，委所在官长具状奏闻。当与甄录。

天下百姓，除正租庸外，一切不得别有使役。如缘军务所要，自令和市。兵士有尫弱羸老，并拣择放。其长安、万年两县，各借钱一万贯，每月收利，以充和雇。其别敕索物，及供诸司并蕃客等，左藏虽给价值，奏请每引时月，宜先给两县各五十贯，贮於两市，差官专知，旋还价值。其州府县门夫勋官，并於旧额数减一半。其庸丁残疾人等，不须更差。其州县官上什物，并以公廨及官人料钱，依时价和雇造买，不得分配典正。其年支口味，宜减一半。诸使应进膺鹞狗豽等，一切并停。应缘南郊，百司张设，有损百姓苗稼者，委京兆尹随损多少赔酬。所损钱物，便即闻奏。百姓中有能行仁义，分济贫穷，免填沟壑，赖救恤者，具名闻奏，当宠以官职。鳏寡茕独，笃疾不能自存，及阵亡人家并捐免户，州县随事优恤赈给。百姓中有事亲不孝，别籍异财，点汙风俗，亏败名教，先决六十，配隶碛西。有官品者，禁身奏闻。

京官九品以上，许上封事，极言时政得失，朕将亲览，用伫嘉谋。才有可观，别当甄录。草泽及卑位之间，有不求闻达未经推荐者，一艺已上，恐遗俊乂。令兵部、吏部作徵召条目奏闻。录事参军，职司纠举，自今已后，宜升判司一政，以彰委任。国子监学生明经法帖策口试各十，并通四已上、进士通三与及第。乡贡明经准常式。州县学生，放归营农，待贼平之后，任从常式。二王三恪各与一子官。内外文武官，三品已上赐爵一级，四品已下加一阶。


五味所宜五脏生病 大论第九


〔一〕黄帝问曰：谷气有五味，其入五脏，分别奈何？岐伯对曰：胃者，五脏六腑之海，水谷皆入于胃，五脏六腑皆禀于胃，五味各走其所喜。故谷味酸，先走肝。《九卷》又曰：酸入胃，其气涩一作涩以收 ，不能出入，不出则留于胃中，胃中和温则下注于膀胱，膀胱之胞薄以软，得酸则缩绻，约而不通，水道不行，故癃。阴者，积筋之所以终聚也，故酸入胃而走于筋。《素问》曰：酸走筋，筋病无多食酸。其义相顺。又曰：肝欲辛，多食酸，则肉胝 而唇揭。谓木胜土也。木辛与 《九卷》义错，《素问》肝欲辛作欲酸。

苦先走心。《九卷》又曰：苦入胃，五谷之气皆不能胜苦，苦入下脘，下脘者，三焦之路，皆闭而不通，故气变呕也。齿者，骨之所终也，故苦入胃而走骨，入而复出，齿必黧疏，是知其走骨也。苦走心，此云走骨者，水火相济，骨气通于心。《素问》曰：苦走骨，骨病无多食苦。其义相顺。又曰：心欲酸，食苦，则皮槁而毛拔。谓火胜金也。火酸与《九卷》义错。

甘先走脾。《九卷》又曰：甘入胃，其气弱少，不能上至上焦，而与谷俱留于胃中。甘者，令人柔润也，胃柔则缓，缓则虫动，虫动则令人心闷。其气通于皮，故曰甘走皮。皮者，肉之余，盖皮虽属肺，与肉连体，故甘润肌肉并皮也。《素问》曰：甘走肉，肉病无多食甘。其义相顺。又曰：多食甘，则骨痛而发落。谓土胜水也与《九卷》不错 。

辛先走肺。《九卷》又曰：辛入胃，其气走于上焦，上焦者，受诸气而营诸阳者也。姜韭之气熏至营卫，营卫不时受之，久留于心下，故洞一作煴 心。辛者，与气俱行，故辛入胃，则与汗俱出矣《千金》云：辛入胃而走气，与气俱出，故气盛 。《素问》曰：辛走气，气病无多食辛。其义相顺。又曰：肺欲苦，多食辛，则筋急而爪枯，谓金胜木也。肺欲苦与《九卷》义错。

咸先走肾。《九卷》又曰：咸入胃，其气上走中焦，注于诸脉，脉者，血之所走也，血与咸相得则血涘一作凝，下同 ，血涘则胃中汁注之，注之则胃中竭，竭则咽路焦，故舌干而善渴。血脉者，中焦之道，故咸入而走血矣。咸先走肾，此云走血者，肾合三焦，血脉虽属肝心，而为中焦之道，故咸入而走血矣。《素问》曰：咸走血，血病无多食咸。其义相顺。又曰多食咸，则脉涘泣而变色。谓水胜火也。虽俱言血脉，其义不同。

谷气营卫俱行，津液已行，营卫大通，乃化糟粕以次传下。

问曰：营卫俱行奈何？对曰：谷始入于胃，其精微者，先出于胃之两焦，以溉五脏，别出两焦，行于营卫之道，其大气之揣揣一作摶 而不行者，积于胸中，名曰气海，出于肺，循于喉咙，故呼则出，吸则入。天地之精气，其大数常出三而入一，故谷不入，半日则气衰，一日则气少矣。

问曰：谷之五味可得闻乎？对曰：五谷：粳米甘，麻《素问》作小豆 酸，大豆咸，小麦苦，黄黍辛。五果：枣甘，李酸，栗咸，杏苦，桃辛。五畜：牛肉甘，犬肉酸，豕肉咸，羊肉苦，鸡肉辛。五菜：葵甘，韭酸，藿咸，薤苦，葱辛。五色：黄宜甘，青宜酸，黑宜咸，赤宜苦，白宜辛。

脾病者，宜食粳米、牛肉、枣、葵。甘者入脾用之。心病者，宜食麦、羊肉、杏、薤。苦者入心用之。肾病者，宜食大豆、豕肉、栗、藿。咸者入肾用之。肺病者，宜食黍、鸡肉、桃、葱。辛者入肺用之。肝病者，宜食麻、犬肉、李、韭。酸者入肝用之。肝病禁辛，心病禁咸，脾病禁酸，肺病禁苦，肾病禁甘。

〔二〕肝，足厥阴少阳主治，肝苦急，食甘以缓之。心，手少阴太阳主治，心苦缓，食酸以收之。脾，足太阴阳明主治，脾苦湿，急食苦以燥之。肺，手太阴阳明主治，肺苦气上逆，急食苦以泄之。肾，足少阴太阳主治，肾苦燥，急食辛以润之。开腠理，致津液，通气也。

毒药攻邪，五谷为养，五果为助，五畜为益，五菜为充，气味合而服之，以补精益气。此五味者，各有所利，辛散，酸收，甘缓，苦坚，咸软。

肝病者，两胁下痛引少腹，令人善怒。虚则目 无所见，耳无所闻，善恐，如人将捕之，取其经厥阴与少阳血者。气逆则头痛，耳聋不聪，颊肿，取血者。又曰：徇蒙招尤，目瞑耳聋，下实上虚，过在足少阳、厥阴，甚则入肝。

心病者，胸中痛，胁支满，两 下痛，膺背肩胛间痛，两臂内痛。虚则胸腹大，胁下与腰相引而痛，取其经少阴、太阳血者《素问》云舌下血者 。其变病，刺郄中血者。又曰：胸中痛，支满，腰脊相引而痛，过在手少阴、太阳《素问》云：心烦头痛，病在膈中，过在手巨阳、少阴 。

脾病者，身重善饥，肌肉萎，足不收行，善瘛疭，脚下痛，虚则腹胀，肠鸣飧泄，食不化，取其经太阴、阳明、少阴血者。又曰：腹满 胀，支满 胁，下厥上冒，过在足太阴、阳明。

肺病者，喘咳逆气，肩背痛，汗出，尻阴股膝挛，髀 足皆痛。虚则少气不能报息，耳聋，喉咙干，取其经手太阴足太阳外，厥阴内少阴血者。又曰：咳嗽上气，病《素问》作厥 在胸中，过在手阳明、太阴。

肾病者，腹大胫肿痛，咳喘身重，寝汗出，憎风。虚则胸中痛，大肠小肠《素问》作大腹小腹 痛，清厥，意不乐，取其经少阴、太阳血者。又曰：头痛癫疾，下虚上实，过在足少阴、太阳，甚则入肾。






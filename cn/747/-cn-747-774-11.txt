○为荥阳公上荆南郑相公状

不审近日尊体何如？道济明时，德彰暗室。固已神荐祉，寒暑均和。窃料寝兴，常保休祜，下情无任忭慰之诚。近者上台，出为外相。伏思元老，已注宸心。况十叔相公师律克贞，功成允懋。运筹调鼎，已著於他年；反风起禾，更在於今日。不唯宗族，实系蒸黎。伏为俯为休明，善加颐养。某实无材术，叨处察廉。唯当规奉上游，因依下顾。庶将兢惕，以免悔尢。寻欲慎择时才，式将好币。属楚南越北，苦异繁华；捆载橐装，更无珍妙。又虞菲废，以辱藩条。冒之诚，陈喻无所。李支使商隐，虽非上介，曾受殊恩。常愿拜叔子於蓟州，更谘鲁史；谒季良於南郡，重议齐论。抒其投迹之心，遂委行人之任。其他诚款，附以谘申，伏惟俯赐恩察。


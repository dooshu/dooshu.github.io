○皇太后寝疾权不听政敕

朕闻事亲之礼，问安虽限於晨昏；为子之心，就养在勤於左右。斯实虞帝明训，周王遗风，朕率而行之，不敢有坠。伏以皇太后母临万国，子惠兆人，存神保和，养素全道。属韶阳改候，濡露感思，旧恙有加，常膳顿减。夙夜惶惕，不知所宁，今当专奉庭闱，躬尝药饵。脱冠解带，且无暇於寝兴；负扆临轩，安能亲於听断。起今月三日以后，权不听政。故兹宣示，宜体朕怀。


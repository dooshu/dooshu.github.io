○衢州刺史郑群可库部郎中齐州刺史张士阶可祠部郎中同制

敕：某官郑群等：今之正郎，班望颇重，中外要职，多由是选。故其所选，不得不慎，必循名实，而後命之。群与士阶，久典名郡，谨身化下，有循吏之风。会课陟明，宜当是选。国之大事，在祀与戎，一掌祠曹，一司武库，各领其要，尔宜敬之。群可库部郎中，阶可祠部郎中。


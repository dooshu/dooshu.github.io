卷二百五



卷之二百五

洪武二十三年冬十月己未朔，享太庙。

擢陕西道监察御史陈宗礼为户部左侍郎。

先是，钞法既行岁久，有昏软者，因置例钞库，听民换易，官收朱墨费三十之一。然细民利新钞，非昏软者亦揉烂以易新者，上闻，遂罢之。至是，复出新钞于承天门外，听民易换，命行人主之，凡五阅月而复罢。

壬戌，升刑部主事黄绍祖为本部右侍郎，监察御史严震为刑部左侍郎。

诏兵部：凡武袭久任外卫副千户者皆升正千户，其近升副千户俱与世袭。

遣老人往福建诸郡县收籴备荒粮，储凡钞四十万八千四百五十五锭。

癸亥，赐国子生冬衣、绵衾。

甲子，置太仆寺江东、当涂二牧监，设监正、监副、录事各一人。江东牧监所属八群，曰开宁、泉水、惟正、清化、神泉、新亭、长泰、光泽，当涂牧监所属十一群，曰石城、永保、化洽、姑孰、延福、多福、丹阳、德政、繁昌、东塘、寿安，每群设群长一人。

丙寅，以工部司务杨幼文为苏州府知府，宋信为同知，徐震为通判。初，震为江西参政，信为参议，二人尝以纵酒得罪，发刑部书写，至是授今官。

改都匀安抚司为都匀卫。时都匀所属苗蛮屡叛，都督何福讨平之，请置卫屯守，遂改为卫。

戊辰，上谕户部尚书赵勉曰：“曩造大明宝钞与历代铜钱通使，以利民。近闻两浙市民有以钞一贯折钱二百五十文者，此甚非便。尔等与工部议：凡两浙市肆之民，令其纳铜送京师铸钱，相兼行使，且再定钱制，每小钱一用铜二分，其余四等钱依小钱制递增，凡钞一贯准钱一千文。榜示天下知之。”

己巳，诏公侯府第俱立坛祭祀本处山川，以御制祭文并神坛图式颁之。

庚午，太白入亢宿。

辛未，升尚宝司丞何宏为少卿，以太子洗马詹绂为尚宝司丞。宏，东莞伯真之次子；绂，左都御史兼吏部尚书徽之子也。

置马隆卫。初，西平侯沐英以越州阿资叛服不常，马隆地当冲要，故请置卫以镇之。

壬申，诏修泗州祖陵及扬王、太原长公主坟茔。

乙亥，太仆寺左少卿祝孟献奏：“应天府上元、江宁二县、太平、镇江二府养马人户，比句容、溧水县例，每十一户同养马一匹。已令应天等府核实其数，分属江东、当涂二监、开宁等十九群，计养种马六千六百五十一匹。而留守等卫又令上元、江宁马户牧餋官羊，间有私易羊者，法司逮治其罪，当谪云南。臣恐见存马户多寡不均，请别为编甲。”上曰：“既令餋马，责其课驹，又令牧羊，是重其役也。宜免其牧羊，其易羊之罪，悉宥勿问。”

兵部奏：“太仆寺丞李秉彝等在任不事事，请逮治其罪。又太仆所畜种马已有定数，而所设群监过多，宜裁革之，以汰冗官。”诏从其言，遂罢秉彝等官，及汰监群官王道安、江治等四十三人别叙。

东川侯胡海等讨赣州贼夏三等，平之，斩首三千七百级，生获蛮人万三千四百人，追擒夏三，并俘其党又三千五百余人，遂班师还京。

丙子，更兵马指挥司治所，以旧南城兵马指挥司改为中兵马指挥司，聚宝门外为南城兵马指挥司，正阳门里为东城兵马指挥司，清凉门里为西城兵马指挥司，惟北城兵马指挥司仍旧。每司设指挥一人，正六品，副指挥四人，正七品，吏目一人，杂职，以京师内外地方分隶之。

丁丑夜，太阴犯五诸侯南第二星。

戊寅，诏刊行《韵会定正》。时《洪武正韵》颁行已久，上以其字义音切未能尽当，命翰林院重加校正。学士刘三吾言：“前太常博士孙吾与所编韵书，本宋儒黄公绍《古今韵会》，凡字切必祖三十六母，音韵归一。”因以其书进。上览而善之，赐名曰《韵会定正》，命刊行焉。

己卯，赈湖广荆州、襄阳二府、沔阳、安阳二州被水之民及递运驿夫，凡钞十六万九千四百七十三锭。

辛巳，赐诚意伯刘基孙廌及基次子仲璟金织文绮、袭衣、鞍马、靴袜，仍令廌还乡省墓。

壬午，遣老人往苏州府长州等县收籴备荒粮储，凡钞二十四万五千七百四十七锭。

夜，填星行太微垣端门中，太阴在太微垣内。

甲申，东川侯胡海、普定侯陈桓、靖宁侯叶昇、景川侯曹震征南还，各赐钞五伯锭，从征宣宁侯曹泰四百锭，仍赐东川、靖宁、宣宁三侯黄金各二百两、白金二千两、文绮三十疋、钞一千锭，还乡。

封右军都督府都督佥事张铨为永定侯。诰曰：“大丈夫有志于功名者，必夙夜勤劳，始终无怠，方能建立勋业，流芳千载。朕历观往古之名臣，未有不由此道而能然也。尔都督张铨，自结发从朕渡江，东征西讨，数著勋劳，至今三十余年，而苍颜皓首矣。昨命从大将征西南诸夷，尚能不惮鞍马之劳，驱驰矢石之间，奋勇当先，一鼓而破强悍之夷，年虽高矣，志实壮哉。非始终无怠者，女能如是？今特封尔为开国辅运推诚宣力武臣、柱国、永定侯，食禄一千五百石，子孙世袭，以报功能。尔其敬哉！”铨，凤阳定远人。岁甲午，从军克滁州，充列校。壬寅，升百户，从战鄱阳。丙午，升千户。吴元年，累功升和阳卫指挥佥事。及征中原，破沂州，下济南，以功升本卫指挥同知。四年，征西蜀，升指挥使，调羽林卫。十一年，拜大都督府都督佥事。十三年，调右军都督府。十四年，征云南还，以事左迁复州卫指挥佥事。十九年，复为右军都督府都督佥事。至是，再征云南有功，始封侯爵。

追封宣宁侯曹良臣为开国辅运推诚宣力武臣、光禄大夫、右柱国、安国公，谥忠庄，并改封其三世祖父皆安国公，妣皆安国夫人。

乙酉，命孙名、张遵署江西布政使司事。二人初授知府职，历事于吏部，未之官，至是，有是命。

置各门使依宋制秩，正六品，以前诚意伯刘基子仲璟为之。

诏户部申严交通外番之禁。上以中国金银、铜钱、段疋、兵器等物自前代以来，不许出番，今两广、浙江、福建愚民无知，往往交通外番，私易货物，故严禁之。沿海军民官司纵令私相交易者，悉治以罪。

夜，太阴犯房宿。

戊子，升监察御史桂满为都察院左佥都御史，以王起东为礼部试右侍郎。起东，上虞人，献《大明颂》，故不次用之。

命行人张时中往东昌给赐东平侯韩勋所练将士万九千九百余人钞有差。

给陕西所属军士九万二千一百余人绵布三十五万三千一百疋、绵花十三万八千二百斤。

给京卫官军及外国朝贡使臣百二十一万九千五百余人钞二百九十四万二百锭。

遣老人往徐州及豊、沛等县收籴备荒粮储，凡钞一万一千三百六十三锭。

城平坝卫。








57　疏五丈河


五丈河。

【元圻案】通鑑後周紀世宗顯德四年：「詔疏汴水北入五丈河，由是齊、魯舟楫皆達於大梁。六年，命袁彦浚五丈渠，東過曹、濟、梁山泊，以通青、鄆之漕。」





五丈河開寶改爲廣濟河　引京索二水入斗門


五丈河，開寶六年改爲廣濟河。自都城北歷曹、濟及鄆，其廣五丈，以通東方之漕。此通鑑胡三省注文。又引薛史曰：「浚五丈河東流於定陶，入于濟，以通齊、魯運路。」建隆二年，浚五丈河，【原注】命陳承昭於京城之西，夾汴河造斗門，自滎陽鑿渠百餘里，引京、索二水通城濠，入斗門，架流於汴，東匯於五丈河，以便東北漕運。以京、索河爲源。禹貢之菏澤。【原注】九域志在祥符縣、東明縣。〇集證：「今開封府蘭陽縣，宋東明縣也。」






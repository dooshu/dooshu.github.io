○與王秉衡 【 關中事宜】

計事者誠貴詳慎周遠、倉卒之際、雖固有如意者、小如意率小敗。大如意率大敗。此雖聖人復起。不能易也。何也、天下之事、其眾若牛毛、其大彌宇宙、其細極纖眇、彼以倉卒小慧謂可進之矣。其道固無有弗敗也。今關中雖不罹兵燹、然山南之寇、煩餉數年矣、老弱枕籍於溝壑之中、山南至于今未平也、而北地上郡、悉數歲稱歉、貧民剝樹膚發草彀以為食、寧夏雖新淨蠭蠆、一被狼籍、倉廩虛尠矣、延綏甘肅諸鎮虜數梗道、居者不得耕牧、攙運者不得輪送、其害葢數倍關東也、直未焚城邑掠婦女殺黔首似安平爾、而軌事者不思久遠、妄遂巳意、輕忽行事、罷費百姓如彼、彼固飲藥昏毦矣、此其民何罪也、故不避僣踰輒上與兄計、承平無備日久一有亡命格鬪官兵皆披靡矣夫城北之鬪。直張氏十數人爾。合邊腹數百之兵。晝夜圍捕但獲其三四人。餘皆冐圍而出。官軍物故與之相稱。彼且未有劉齊之盛也。至知府不敢遽出祀勵。盛借兵衛。若備大敵而關東之賊。鄉嘗欲西望入關矣。關東之勢。豈如張氏甚少耶。軌事者何不近以此慮也。曩聞兄與鎮廵諸公、極力區處、防守要害、修繕城邑、訓練兵民、警策官吏、即承命者未必盡如約法、然亦今古恒事、民不勞、事不廢也、民私若曰、即莫之盛、亦可以粗守矣、此備之道、事之理然也、故選置壯夫、肄戰修具者、凡以為此而巳、今軌事者徒以尊官崇階、握持朝命、抗厭羣列、悉取其約束而更之、罷壯夫之置、寵無籍之人、揀用民兵當取村朴無市籍者游猾之人不可用也令郡縣另擇光棍游手者。食以精廩。給以利器。又汰不堪供役之戶。徵取銀十兩。資其裝束。此法一行。關中之禍成矣。故無待關東也。昔韓德夫以此施之真定。彼時民方承平畏法。愛念性命也。尚嘵嘵以為厲巳而勝盜勝盜者害過於盜也其施於今。雖三尺之童。孰知其不可矣。夫民自賦役之外。瘁瘁崪崪。勞苦終歲。莫能養妻子。給喪葬也。山南及三邊數歲供億之費。又沓沓相仍。若疊緯積蓰。小民懷亡思亂之志。靡有弗及矣。乃又以此重之。夫常役之制。今年力差。則明年銀差。百夫之戶。官吏徵歛無法民兵未練而百姓巳困矣銀差歲不過十五兩或二十兩。而舉族號饑寒矣。彼不堪供役之戶。則常制不過一二錢。多則五六錢。又多止一兩耳。而益之以十兩。不知十兩者。為力差算耶。此雖盡誅其戶。悉繫其妻子。有不能也。彼又何以給光棍游手耶夫民之至無賴。不可訓導為善者。世之所指為光棍游食者也。人之至親莫如父母。篤愛莫如妻子。而光棍者方且不顧父母妻子之養。今以官府升斗之食。責以守衛城邑之事。其故心宿志。又固有因是以感觸他移者矣。宋人之行保甲猶尚不無此患况于游滑之徒耶一旦寇至吾方束手孤立借効于彼彼亦恃其馴練之素驕悍於我促之則心違容之則事敗彼誠兩顧於寇我之間。在我者養無太厚。動有峻法。而在彼者。恣意致欲。罔不周遂。寇未之入。而彼先為內潰矣。故於是雖有頗牧之將。不能為之用也。非不能也。勢不能也。譬之虓虎在押。苟就飼喂。稍若馴服。一出其檻。必反噬飼者。此會稽之守。所以嘗項梁之劍也。史記所載。除肇創草昧之始。不論有邦之主。經略之故。自黃帝制兵以來。訖於今日。僕亦嘗究極之矣。未聞出良民進游手以為武者况今日羣盜政彼曹輩也乃又以此輩預養。而待為之資。此盲瞽女子聞之而大笑者。不知何所為尊官高年之士。反亟趨劇行如此。彼劉齊者。將巳鼓掌瀝酒而私慶矣。夫內失庶民之心。而外資盜賊之援。危國亂邦。孱臣愚士之末計也。盛世公卿。乃望是以弭盜。非愚則痼矣。兄於此何不急為之圖、以安其眾、此聲一揚。向之壯夫。欣然散去如釋負。而游手無籍之徒。攘臂爭先矣壯夫散。則武備廢。而盜無靳志。游手無籍之徒先。則孽禍蔓而敵有厚資。若然則關中之事去矣。夫事本易集而效本明著也。古之人動難于老成持重之臣者。以有深遠長顧之慮。行易而効長也。今不求之於其易。而索之於其難不圖之於著効而望之於隱福。此妖人燒符致鬼之術。殂身死軀之道也。或曰古之興國之君。由屠沽盜賊與之成事者多矣。子以游手亟絕勿用。不巳過乎。曰其大略吾巳言矣。此政所以塞其釁也。夫特收良民習戰馴守者勿但善戰可恃又以陰奪游手無憚之志也故以戰可以成殄寇之功。無戰不失其守家。城守之事係于民志民志既定而後可固也若養游滑之徒急則走耳即又萬不得志。必懷愛妻子屋廬田畛。死不為亂。此孟子所謂有恒產者有恒心也游手之徒則異此巳。勢孤則俛伏放下。甘為人役有大盜小警。則趁順掏摸。無忌親故。甚至因財而異父也。若教之為兵。資其食力。養藉以藝。有小寇即亦可以小有勩績。大寇至劫仇姓殪恩家反戈往迎矣何也戰則不可勝敗則受罰罷食又失利也所謂無恒產者無恒心也今天下幸獨關中無事。東盜欲窺關中。有無不可知。然古用武之國。不可不慎也。惟兄速巳其事、而亟圖之、賜不肖以闤闠優遊之樂、則莫大之幸矣、况百二之險、萬萬之命乎、


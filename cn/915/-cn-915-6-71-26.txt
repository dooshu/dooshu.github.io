◇帝加元服议

礼虽有丧冠，当是应冠之年，服制未终，若须服终，便失应冠之年故也。礼所以冠无定时月，春夏不可，便用秋冬。若今岁内修复未毕，入新年，卜仲春之日，加元服，不失年，不失礼。今便准丧冠，阙飨乐而行事，诚有倚傍。然加衮冕，火龙焕然，以准丧仪；情有不体。若别有事，必速加元服，权诸轻重，不须修复毕者，便当准丧冠耳。《通典》五十六「孝武将冠」太常王彪之议。

新年至尊当加元服。今若依成帝故事用三元日者，冠有金石之乐，恐修山陵未必，於乐便阙。礼，冠自卜日。又云「夏葛履，冬皮履」，明无定时，不必三元也。按晋故事及两汉，皆非三元，当任时事之宜耳。（《通典》五十六）

近访得成皇帝加元服仪注，阙无拜庙事。按礼，冠皆於庙。《仪礼》云：「既毕，宾出，主人送於庙门」。明必在庙。近代以来，不复在庙。成皇帝既加元服，拜太庙以告成，盖亦犹拟在庙之仪。今既加元服，亦应拜庙。（《通典》五十六）


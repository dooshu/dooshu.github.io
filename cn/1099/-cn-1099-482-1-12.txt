○與監事道高參政 【 戰守十策】

頃雖臥病、遊魂未嘗不繞瀋奉而北也、得年兄親往督視諸營、官軍自是警惕一番、而弟且得片時安寢于枕上、仰賴何似、賊大眾見屯撫順城下、去瀋奉各僅九十里、然邊裏五六十里撥夜皆巳撲盡、墩臺皆為賊哨、名九十里、而實止三四十里也、月夜鳴鏑一聲可到。城下兩帥。側身虎穴。隄防自不待祝。但恐防哨官軍、如于文魁輩、必至于誤。前一回鄉為弟言奴在邊露宿、時合營團坐、傳箭傳靴、至曉不輟、豈我軍而反放心安睡耶、寧日間假寐、勿夜間失覺、兩帥與諸將當設法譏察、而提儆之、至于瀋奉城下、尤當照行、勿以囑付多而反成漠漠也、此其一、賊之撲我撥夜也、或數人、或十數人、或數十人、或百千人、舉無遺著、諸鎮將見此、豈不心寒、豈不面頳、屢属令照賊算我撥者還算賊撥竟不見行。頃又許以中千把能撲賊撥數十人者。即陞將官。即加總兵官。懸賞如此。而亦未見應也豈謂擒賊須擒王而不屑于此輩耶。斷賊耳目開我耳目關係甚大。幸語兩帥督諸將亟圖之。千把總之功。即諸將之功。兩帥之功也。此其二、大砲戰車團練步卒、而夾之以騎、此搪衝涉險進入賊巢之具非為守城設也。詳在前檄中、而西北諸將以不習為辭、則阿朮劉整以北人習水戰事。惟年兄詳告之。且問諸將他日進取。于險阻不能用馬處。當何施而可。幸與商一法子見教。此其三、今瀋奉沿城部署定操習熟、而守事備矣、當進而日日講求勦賊之事。步步算計尋賊之法。夫撫順我之城。馬根單一帶我之邊也。賊可來。我更可往。由遼陽而進守瀋奉。由瀋奉而進逼撫順。此始謀也。兵馬陸續漸集。今冬即不進攻賊巢。可併撫順而不一往乎。往則家當作何樹立。駐劄作何鼎峙。遊徼作何分布。策應作何調遣。以至蓬帳刁斗。一應行營之需。皆不可不預備者也。此其四、操練之檄。何月不行。操練之事。何日不說。乃諸鎮將自一二蓄養內丁外。皆視營兵為無用。而不屑操。不惟不操也。且使為內丁廝役。且奪其馬與內丁騎。而代為喂養。及騎瘦又換又奪。而營兵弟終年壓領養瘦而不過。夫軍無常強。主將鼓之強則強。亦無常弱。主將摧之弱則弱。今之家丁即古之選鋒但以為家丁則恩弘而用小以為選鋒則勸廣而用大今之能將但知家丁之可用而不知訓練精恩紀明則人人可為內丁耳誠如是雖使岳家軍到今日亦將逃亡乞丐不暇而奚暇能軍幸語諸鎮將以視內丁之心視營兵則無不強也以收拾內丁之心操練營兵則無不可戰也一將官以百十內丁戰何如以一二千營兵戰一大帥以一二千內丁戰何如以一二萬營兵戰是大有益于自家者。此其五、今兵部動云援兵到遼者十餘萬、屢欲查一確數、上疏催討後兵、竟不肯實報、豈以見兵果足而不欲我再討耶、夫侵扣逃故錢粮以實巳、如陳倫輩之所為、知諸將所不敢、而必留逃故以便募。則誘彼益此。惑軍心亂營伍。亦今日弊政。所當亟釐者。每報冊大帥憑各將。各將憑千把總。千把總憑字識開數。中間侵漁多。字識串千把總分用。而各將或未盡知也。間有知而偶一染手者。礙口不敢言。又恐與每月支粮數不對。致惹究問而不敢實報。不知但求此後清楚。不問從前過差。曾有誓言。何諸將之不相信若此。法曰。將識兵心兵識將意為將不識管下軍士之姓名面貌技藝數目而但憑千把總與字識以為多寡此平日什伍之法不立操練之道不熟也為大帥者不與有失耶。幸語諸將今查務以實回。免滋駁擾。而其本尤以立什伍。若伍法既精自然無影冐矣勤操練為主。此其六、去冬今春馬死殆半、前會咨討馬價十萬、部中止發六萬、除付一萬與商人駢存信市買外、其五萬兩見頓關上、今所靠者惟此見存馬匹、若再不驗喂、不知諸鎮將憑何馳突、此時草肥子實、凡馬長臕全在七八兩月、若過此失臕而馬不能過冬矣、夫馬軍之足。將帥之足也。不但立功。兼可救命。此其七、昨川兵東行、前後參差、一路騷然、奪民牛車運送、牛竟烏有、發防虎皮驛一帶、盡牧馬于民田、病中聞此恨不按劍欲往、且恐不止川兵為然、去年大軍駐虎皮三塊石、害人田禾、開人粮窖、致使人逃地荒、此大將及諸帥所嘗過而見也、即賊未猝平。亦須留幾庄民。作官軍地主。亦一便事也。川將自稟軍法甚肅、而縱放竟若此、頃童副將不肯總攝巳辭矣、會間幸嚴加申飭、無試吾法也。此其八、法曰知巳知彼、賊有李永芳等、金之郭藥師、元之劉整李文煥輩也。于我虛實險易無不瞭然、而我獨閴處闇室。無一亮隙可窺。今賊兵馬步若干。某子婿。某頭目。各轄若干。用兵誰智誰勇。領兵誰前誰後。誰為奴賊所信。誰為軍中所服。賊心是否懼勦。人心果否荒怨關險何處難攻。何處易奪。地方何處可戰。李永芳等何計可招。何方可間。此皆大帥所當預求明白于胸中者。幸秘問之一一見教、此其九、前大帥及諸將歃血同盟、誓共殺賊、此封疆之福也、近雖為軍馬砲具、彼此爭討、亦是自為營伍著力、及十二日之役、而一提兵拒之于北、一率眾逆之于南、彼此相照。不約而同。即古人上殿相爭如虎。下殿不失和氣。何以加此甚聞而喜之。會兩帥幸為致此意。仍期此後將官軍馬第聽公撥、不必預計、併此些須痕跡而亦冺之。豈不更和美、更妙適乎。此其十、以上欵件、皆擬親與諸鎮將面相訂確、今病不能起、敬一一以託年兄商之


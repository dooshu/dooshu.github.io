●容台别集卷之四

华亭董其昌玄宰甫着　冢男祖和

海上叶有声君实甫较冢孙庭　辑

题跋（二）

◆题跋（二）

杂纪

书品

○杂纪

天启四年秋河南抚臣程绍以传国玺进其昌时官礼部左侍郎故事进奉必繇礼部因奉表副使张梦鲸先有摹榻绢本得此藏之家以为家庆玺重一百二十两方各四寸面厚一寸二分螭钮高一寸八分进之日为十一月十三皇上御殿传视廷臣受朝贺羣臣称万岁三舞蹈而出有诏赏赉抚臣以下有差

运筹帷幄之中决胜千里之外宰相事也战必胜攻必取大将事也天下安注意相天下危注意将此论之舛者也有相则任将必得其人如李邺侯赞皇是也土木之变巳是无相于忠肃之成功赖无相以挠之若更有一人在忠肃之右即为掣肘又使有诸言事者旁挠之则社稷为重君为轻之语能无不忠不道之抨击乎辽左之役无相无将而又有言官益不可为熊中丞疏云辽左之亡必亡于台谏之手遂为笃论矣此时虽有忠肃庸济乎

东坡在海外所至不容僦僧寮以居而与子过自縳屋三间仅庇眠食尝行吟草田间有老妪向之曰内翰一场富贵却都春梦也东坡然其言海外归至阳羡买宅又以还券不果葢终其世无一椽视今之士大夫何如耶乐志论故隐沦语然开口便云良田广宅去东坡远矣

东坡守汝阴作择胜亭以帷幕为之世所未见也铭畧曰凿枘交设合散靡常赤油仰承青幄四张我所欲往十夫可将与水升降除地布床又云岂独临水无适不臧春朝花夕秋郊月场无胫而趋无翼而翔弟子由亦云吾兄和仲塞刚立柔视身如传苟完即休山盘水嬉习气未瘳岂以吾好而俾民忧颖泉堪清颖谷孔幽风有翠幄雨有赤油匪舟匪车亦可相攸

岸公每岁入畵溪林密山深处采茶加以焙制分布好事家且口授火候委曲觉君谟茶录犹为逗漏陈征君锡以嘉名进之果位而唐居士重说偈言要使吃赵州茶者洗佛图澄肠胃不负授记因缘也

绝学无为者禅栖惟恐不深了断生死者经行虑其不远然修证虽殊劳逸自一拄佛担簦究竟此游山耳奇峯上人以拾字纸为生活忽谓余纸拾巳竟灵云活水是我无字处因为书此元李氏有古纸长二丈许光润细腻相传四世请赵文敏书文敏不敢落事但题其尾至文征仲止押字一行耳不知何时乃得书之

青囊中书九卷不言相宅乃竹筮前知之术门人未及读而为火所焚今世所传青囊伪可知矣

抱朴子云洪闻之谚曰子不夜行则安知道上有夜行人今不得仙者安知山林间羽客升仙哉夫草泽间士以隐逸得志以经籍自娱不耀文彩不扬声名不修求进不营闻达人犹不能识之况仙真者亦何急急令朝阙之徒知其所云为哉

孔北海告援刘玄德玄德喜过望曰孔北海亦知有刘备耶曹公视北海不异敌国曹刘皆人雄未易动也

昔年见一书载崔莺莺有子七人客有言鳯凰一将九子者余以为喻然其书不知所出今日读郑恒为崔夫人埋志子六人曰顼佩瑾玘璇琬女一适卢损恒字行甫崔七子有六而合葬此碑成化间出于旧魏县废冢古之淇澳也碑立于大中十二年当以会真记岁月参考之

张东海题诗金山有西飞白日忙于我南去青山冷笑人有一名公见而物色之曰此当为海内名士东海在当时以气节重其书学怀素名动四夷自吴中书家后出声价稍减然行狎书尤佳今见者少耳

余每闻吴中袁尚书之清德今年以僦居至一楼房居亭曰此楼不甚久曾为袁尚书僦之每就楼上炊炊着处屋辄无色其贫如此

袁尚书妇无裩孙女以饿缢死尚书善噉平生不能餍每市蚬为晚餐可竟一斗有一门生馈以十金辄作三封以一封置袖中乘月叩穷交之户呼与偕步以袖中金赠之而别其贫都繇此然每携妓泛泊一日不能废也

吾松前辈曹定庵以宪副归里中家甚贫太守使人馈粟以斗为数易箦前太守以粟至曹公不受复书曰老夫不食三日矣不敢虗贤府公之赐其介如此此公当不愧古人若苏之袁安节则定庵之流也

余与仲醇以建子之月发春申之浦去家百里泛宅淹旬随风东西与云朝暮集不请之友乘不系之舟壶觞对引翰墨间作吴苑酹真娘之墓荆蛮寻懒瓒之踪固巳胸吞具区目瞠云汉矣夫老至则衰倘来若寄既悟炊粱之梦可虗秉烛之游居则一丘一壑惟求羊是羣出则千峯万壑与汗漫为侣兹余两人敦此夙好耳

吕梁县瀑二千仞石骨出水上忆余童子时父老犹道之今不复尔东海扬尘殆非妄语

高邮夜泊望隔堤大湖月色微晦以为城也至诘旦水也竺典化城无乃是乎

北固山在京口有米元章牓书天下第一江山寺名甘露寺在山下平冈逶迤里许铁瓮最胜处也辛卯五月四日余与陈从训李将军游眺惠山寺余游数次皆其门庭耳壬辰春与范尔孚戴振之范尔正家侄原道共肩舆从石门而上路窄险孤绝无复游人扪萝攀石涉其巅际太湖淼茫三万六千顷在决眦间始知惠山之大全

吴中山有两支一自大阳山起祖尽于天平金山皆为兽形其山石带土一自穹窿起祖尽于上方皆为鱼形其山土带石苏之胜在具区具区独有七十二峯

摇城在府城东南越摇王居之今名大姚米元晖有大姚村图讹也

梅都官园梅圣俞晚年谢事卜筑沧浪之傍与苏子美为邻

石湖别墅在横山东宋范成大创因越来溪故城为亭榭内有天镜阁孝宗赐御书石湖二大字范号石湖居士以此

吾松之山机云以古贤名为名锺贾罗畲以居人姓为名惟南干北干以山之形势为名鳯凰天马以鸟兽为名神山原名辰山在诸山之东南次于辰位今作神者讹也大都江山自开辟以来何有名字皆世谛流布相承踵耳词人挟江山以为境江山亦以词人为境齐鲁青不了澄江净如练是为山水传神写照语也山水亦乐得之

吾郡九峯之间有小赤壁余顷过齐安至赤壁其高仅数仞广容两亭耳吾郡赤壁乃三四倍之山灵负屈莫为解嘲昔时名人卤莽如是因书赤壁一正向来之谬然余以是并疑吾郡有小昆山未知去抵鹊村路几许使余得凿空游之或亦如小赤壁不须多逊也

澄鉴寺在中泖唐船子和尚载月钓鱼处也近仲醇修葺之余为题其门曰蒹葭苍苍白露为霜其幽胜可知矣

客从黔粤来述点苍阳邨之胜乃赋家未曾题一语也如高人韵士岩居僻处迥绝人境而弓旌不到竹帛无书方之东南丈山尺水便有点缀如石湖虎丘云云者真有幸有不幸矣第不知埋名铲采亦复山灵所自幸否

三衢有烂柯山是王积薪遇仙处石梁亘空六月不暑

武夷有大王峯峯极尊胜故名武夷君为魏王子骞曾会羣真于此奏人间可哀之曲

武夷接笋峯奇绝为天人名山最佳处余不能登峯舟行仰视巳在别一世界

普明墖在沙县东山墖始建即工余为题曰普明广数十丈邑文学其成之而水有立石石有题字水蚀其半余意得之为宋马少游墓然何以在洄流最深处而又以墖成忽踊出揆之物理皆不可晓

大田县有七岩临水山下皆平田秋气未深树雕叶落衰桺依依

洞天岩在沙县之西十里其山壁立多松樟其上有长耳佛像水旱祷着灵迹其岩广三几二榻高三仞余滴水不绝闲人未之赏也余创而深索之得宋人题字石刻十余处皆南渡以后名手诗歌五章岩中有流觞曲水县令徐君与余饮竟日颇尽此山幽致

曩于徐文贞公续集中读迂直先生集引因念郡大夫修志当采以传而恨未覩其集也兹从其孙见先生手书诗若文大雅平淡正始之音葢陶南村杨东里风流未远不作钩棘翻空习态而书法亦近宋仲温特闲窓信笔不甚作意本色故可想见也文贞公于近世名公之集鲜所许可顾以先辈典型重先生而以先生之不用为世道惜品藻如此非夸毗子所能知矣

世人以生时为定命释家则谓之定业定业唯具宿命通者能知之吉凶祸福与善恶不应者果报也与善恶相应者花报也花报在现世人人可以理推果报在前生虽李虗中张果老亦穷于术吾未知夏越龙着此书有禆于星平否虽然其言五行生死之变则几矣世有明眼人必能赏之秘之

王弇山先生戒子弟勿攻诗恐为举子业病即弇山举子业无称也王文恪瞿文懿圣于举业皆不能为诗乃近时诗人往往拾青紫如俛芥则何以故岂往哲无兼材而时流多双美乎葢文章之窍至今而始露其解粘去縳不主故常不落言筌者皆诗法也假令王瞿而在必易其故辙否则拱手入老经生队矣余始识京山李宗文于童子科叹其早慧何诣不极去楚十余年而王幼度传其杜曲集迫读之不卑元白不沿王李解粘去缚超乘而上所为文章法者具在即称诗又奚为举子业病乎宗文为本宁先生之小阮当为宗文倾秘密之藏极其才情之所如以昌其诗弇山为失言矣

昔王心斋先生居泰州为贾人居停主较然不欺人归之如流水先生自悟忠信可以动众独目不识字无如圣人道何也乃就塾中听学究课童蒙久之又从缝掖为经生师者听其解传注豁然有省先生乃自立难有闻其说者惊诧曰此非吾辈所及越东有王阳明公者其指类是盍往辩证乎先生以弟子礼见阳明既数日复疑之请阳明还四拜礼阳明如所请不称师而令徐曰仁诸高足与酬义先生乃更执弟子礼为阳明羽翼而是时有会首举林公春者师事先生先生无所逊也今吾乡徐乐野亦起家居停以忠实心诚信于士大夫虽未尝高谈性命要以舍什一而风雅既治生而达生岂夜行不休者可同日语哉余友陈太仆高亮少许可顾心重君为之立传斐亹千言摹写神照葢有名巨所不能得之太仆者而君得之其与林公之重王先生无以异也君今年八十所为八千岁春八千岁秋者斯文在矣

作书与诗文同一关捩大抵传与不传在淡与不淡耳极才人之致可以无所不能而淡之玄味必繇天骨非钻仰之力澄练之功所可强入萧氏文选正与淡相反者故曰六朝之靡又曰八代之衰韩桺以前此秘未覩苏子瞻曰笔势峥嵘辞采绚烂渐老渐熟乃造平淡实非平淡绚烂之极犹未得十分谓若可学而能耳畵史云若其气韵必在生知可为笃论矣余初释褐时琴师第一手讽余学之谋于严中舍中舍曰此事极难但初下指一声不合即终身无复合理余悟其语遂辍琴不学尝见妄庸子有摹仿黄庭经及僧家学圣教序道流学赵吴兴者皆绝肖似转似转远何则俗在骨中推之不去又东施不捧心未必为人所憎厌也唐宋文人着集至百卷者无数消灭殆尽而独韩桺欧苏曾王江湖万石欧虞褚薛之书各有门庭学之不深亦得彷佛惟颜鲁公行书了无定法此其故殊可参寻每举示人不得解者今为平仲尽勿视麤心人也 【 魏平仲字册】

玄宗幸蜀时曰此去剑门水绿山青鸟啼花落无非助朕悲悼故知峤诗之工羯皷催花听霓裳曲时峤诗乃如嚼蜡耳文生于情信然

白香山有诗云病与乐天相伴住春随樊素一时归东坡感其语以樊素竟弃香山去矣独侍儿朝云与坡公终始颇以自喜然又有岭南之诀此辈何幸得附两公以传又岂止杜甫少游黄鹂野鸳之论乎

白香山得法于鸟窠有六渐偈深入禅悦不知何以多为情语今年欢笑复明年秋月春风等闲度葢千古壮夫惜时之感魏武老骥伏枥之句堪令人击碎唾壶岂关铜雀台伎者耶知此可与读琵琶行矣又乐天有诗云病与乐天相伴住春随樊素一时归此亦所谓春尽絮飞留不得随风好去落谁家刺当时党人行径所云又抱琵琶过别船亦可为琵琶行解也

东坡云诗人有写物之工桒之未落其叶沃若他木不可以当此林逋梅花诗疏影横斜水清浅暗香浮动月黄昏决非桃李诗皮日休白莲诗无情有恨何人见月冷风清欲堕时此必非红莲诗裴璘咏白牡丹诗长安豪贵惜春残争赏先开紫牡丹别有玉杯承露冷无人起就月中看

明月照积雪大江流日夜客心悲未央澄江净如练玉绳低建章池塘生春草秋菊有佳色俱千古奇语不必有所附丽文章妙境即能了然齐隋以还神气都尽矣

东坡戒杀自谓经忧患之余今有不罹世网而深念物命行刀涂火涂道薄滋味养悲心者尤可尚也

于藩赠余七言近体二章格调雄厚词人之超超玄著者中有牢愁语余亦慨其意然亦成诗谶矣忆余丙申持节长沙有题畵寄友人陈征君仲醇诗云随雁过衡岳冲鸥下洞庭何如不出户手把离骚经葢十年而余再游三湘事与境会若预为咏怀者又甲辰出山时有题畵一绝云征书虽到门猿鹤幸相恕缘知湘楚游故是离忧处及余行部以法裁诸贵人楚善怨又有耽耽者余自解组归犹恨在陶令八十日之后二诗皆成诗谶余与于蕃赠言而三人出处有定数何足逆计也于蕃寓书于余谓以好收余书囊为之涩夫富人欲杀而清士好之特甚余则幸矣于蕃得无有诗人之穷也乎

李道生枯兰再花诗刻余不以为花谱直以为诗之纬书岂君家太白所云声名从此大汨没一朝伸者此花为魄兆乎大都诗人于下乘诗魔大所不取即其枯境龙蛇之蛰于隆冬者禽气守也醇醴之醉以千日者酒力厚也太阴炼形五百年应真入定一小劫荣可枯枯可再荣亦何常之有顾其枯何若耳道生刳心去智而专力于诗今固枯后再荣时吾安得以发国香通姞梦等常语缀其后

白太傅唐之达人出处之际大有渊明之概读长庆集足以动悟此赋是初应省试之作巳近闻道者不待参鸟窠禅后方能为八渐偈 【 动静交养赋】

悲秋为赋家鼻祖季子观乐至韶而止为之后者不亦难乎欧阳公乃于宋王之外别构一奇虽陈言尽去而典则森然良繇深于六经故可奴仆命骚耳宋人犹有谓欧九不读书者是何言与 【 秋声赋】 陈思王诗曰丈夫志四海万里犹比邻恩爱苟不亏在远分日亲何必同衾帱然后展殷懃忧思成疾疹无乃儿女仁可为文通此赋转语陆鲁望祖之曰丈夫非无泪不洒别离间仗剑对樽酒耻为游子颜亦是铁中铮铮 【 别赋】

王介甫金陵怀古词东坡于壁上观之叹曰此老狐精也其推服如此米元章又称荆公书绝似五代杨少师苏之词米之书皆横绝千古独不敢傲介甫此公若不作宰相岂至掩其长耶宋人持工于词曲苏欧秦黄其最著者惟王半山为之风骨棱棱脱去艳冶态虽秀铁面严冷不得以教坏人家男女相嘲也

顾光禄公清宇于前己卯岁造青莲舫余时与莫廷韩徐孟孺宋安之辈常为泛宅之游距今五十年矣原之思其所处重为修餙山阳闻笛人物眇然独百谷词翰依依当日情踪宛然在眼题此志慨

金陵春卿署中时有以松萝茗相贻者平平耳归来山馆得啜尤物询知为闵汶水所蓄汶水家在金陵与余相及海上之鸥舞而不下葢知希为贵鲜游大人者昔陆羽以精茗事为贵人所侮作毁茶论如汶水者知其终不作此 【 论矣】

国之有是非犹中国夷狄不容并立必有膺惩夷狄者而中国安必有排折邪说者而清议立若听其自相角而袖手旁观以免于谤怒得夷狄中国听其自相屠戮而曰恐夷狄之怨也可乎

天下无事则庸人得以势位而屈英雄天下有事则贤者得以识力而治不肖犹之宋延清之夺袍李景让之举杯虽公卿满前拱手相让不复序爵矣土木之变于忠肃第一少司马岂无公卿在其右者而举国听其成算无敢或哗是其验也

赵子昂宋宗室有隽才丰姿瑰秀元世祖召见曰翰林学士器也虽宋之裔不复意忌遂见宠任时有建白关国事知其翰墨者鲜知其文章知其文章者鲜知其经济畵与书皆入玅品畵尤胜世共宝之

又子昂得定武兰亭于东屏上人爱其有右军风神携入上都舟中作十七跋复题之与丙舍帖绝相似今在涿鹿冯少保家

又子昂有鹊华秋色图彷王右军小楷以过秦论内景黄庭为第一又有六体千字文皆予家藏然予与之同学李北海未尝临之也岁在癸酉嘉平二十七日书时年七十有九学书六十年矣

又黄庭经为右军换鹅经相传巳久又有谓换鹅乃道德经太白经可据而华阳隐居与梁武帝书巳有黄庭之评至孙过庭亦唐时书家称黄庭者不一而足乃今世所传石刻字形大小各本不同何论用笔吾家藏本宋榻师古斋帖宋高宗刻于大内字形稍开扩元人称为越州石氏本较之宝晋斋綘帖等刻颇异然以为右军迹未必可信况换鹅何据也要知二王之书世间罕存吾辈但向墓田丙舍官奴玉润稧帖想其风韵神情不落唐人蹊径自成一家去山阴何远隔十由旬也

又转笔处放笔处精神血气易于放过此正书家紧要关津造物待是而完也但知出笔不知转笔放笔必不诣极

又书须参离合二字杨凝式非不能为欧虞诸家之体正为离以取势耳米海岳一生夸诩独取王半山之枯淡似不能进此一步所谓灵花满眼终难脱去凈尽赵子昂则通身入此玄中觉有朝市气味内景经曰淡然无味天人粮此言可想

又米海岳有一帖云予自十岁学书临仿碑帖有谓似李邕者心恶之巳学沈传师王献之遂成一家法又有书评云李北海如暴富小儿北海颇为米家钝置恐非公论

杨少师有挽诗僧二首予家有此帖巳失之今尚能纪一首

○书品

唐人书皆回腕宛转藏锋能留得笔住不直率流滑此是书家相传秘诀微但书法即畵家用笔亦当得此意

晋人书取韵唐人书取法宋人书取意或曰意不胜于法乎不然宋人自以其意为书耳非能有古人之意也然赵子昂则矫宋之弊虽巳意亦不用矣此必宋人所词葢为法所转也

唐人诗律与其书法颇似皆以秾丽为主而古法稍远矣余每谓晋书无门唐书无态学唐乃能入晋晋诗如其书虽陶元亮之古淡阮嗣宗之俊爽在书法中非虞褚可当以其无门也因写唐人诗及之

褚河南书如瑶台婵娟不胜绮靡乃其人以大节着所课宋广平铁心石肠而赋情独冶艳颜鲁公碑书如其人所谓骨气刚劲如端人正士凛不可犯也然世所重惟其行书如争坐位祭侄蔡明远刘太冲马病鹿脯乞米诸帖最为烜赫有名直接二王出唐人之上葢以气格胜磊磊砢砢不受绳朿最是端人正土本色耳痴人前不得说梦说着如端人正士便作算子书安能使木佛放光照诸天世界耶

颜常山兄弟忠义大节惟褚河南不媿而鲁公书法郁勃奇宕不似登善瑶台婵娟姿媚自喜葢书法本同工力但鲁公以艰危增其气耳又不知河南入长沙书后更如何也

东坡先生书世谓其学徐浩以余观之乃出于王僧虔耳但坡公用其结体而中有偃笔又杂以颜常山法故世人不知其所自来即米海岳书自率更得之晚年一变遂有氷寒于水之奇书家未有学古而不变者也

大字难于结密而无间小字难于宽展而有余犹非笃论若米老所云大字如小字小字如大字则以势为主差近笔法今榜书如米老之宝藏第一山吴琚之天下第一江山皆赵承旨之上虽颜鲁公犹当让席其得力乃在小行书时留意结构也书家之结字畵家之皴法一了百了一差百差要非俗子所解

余十七岁学书二十二岁学畵今五十七人矣有谬称许者余自较勘颇不似米颠作欺人语大都畵与文太史较各有短长文之精工具体吾所不如至于古雅秀润更进一筹矣与赵文敏较各有短长行间茂密千字一同吾不如赵若临仿历代赵得其十一吾得其十七又赵书因熟得俗态吾书因生得秀色赵书无弗作意吾书往往率意当吾作意赵书亦输一筹苐作意者少耳古人云右军临池池水尽黑假令躭之若是故当胜余于赵亦然米老云吾书无一点右军俗气吾畵无一点李成关仝俗气然世终莫之许也政恐余所自评犹类怜儿不觉丑耳

邢子愿侍御尝为余言右军之后即以赵文敏为法嫡唐宋人皆旁出耳此非笃论文敏之书病在无势所学右军犹在形骸之外右军雄秀之气文敏无得焉何能接武山阴也虽然其可传者自成一家望而可知为赵法非此则鲜于康里得并驱墨苑矣

古人作书必不作正局葢以奇为正此赵吴兴所以不入晋唐室也兰亭非不正其纵宕用笔处无迹可寻若形模相似转去转远桺公权云笔正须善学桺下惠者参之余学书三十九年见此意耳

今年游白下见褚遂良西升经结构遒好于黄庭像赞外有笔思米元章以为经生书又云是一种好伪物余曾以顾虎头洛神图易之主人迫欲朱提力不能有遂落贾人手如美人为沙叱利拥去矣书家以豪逸有气能自结撰为极则西升虽俊媚恨其朿于法故米漫仕不甚赏心若儿子辈能学之亦可适俗因作小楷书卜之

行书十行不敌楷书一行米南宫语也时一为之以敛浮气竟此纸凡十起对客信乎孙虔礼所云神怡务闲之难也

苏端明畵古木竹石赠贾耘老欲好事家月给米周贾者方与之余书畵浪得时名润故人枯肠者不少又吴子赝笔借余名姓行于四方余所至士大夫辄以所收视余余心知其伪而不辩此以待后世子云又不知苏公有此否也苏公好为人作书但棐几笔精张笺素以俟便得乘兴若求其书必不可得余亦不喜人求对面作书即勉应之亦不能工又俗子自称解书者不应也

昔阮居士手自蜡屐曰未知一生着得几两屐余自十七岁学书今七十二人矣未知一生纸费几何笔退几何在礼部时高丽进贡使者询知余坐堂上便谓异事想笔迹亦传流彼中又同年夏子阳黄门使琉球归追请余书以应琉球使人曰彼国中所宝如白集故事不如诸夏或在此耳

丹青不知老将至富贵于我如浮云老杜语殊可味又云惜哉功名迕徒见书畵传似犹不免俗态

吾书无所不临仿最得意在小楷书而懒于拈笔但以行草行世亦多非作意书苐率尔酬应耳若使当其合处便不能追踪晋魏断不在唐人后乘也

卢鸿字浩然亦曰鸿乙余题戏鸿堂帖曰飞冥易肆高戏海书家玅将开鸿乙堂或免斥鷃笑用此事也严君平为冥鸿锺元常书如飞鸿戏海又宋刘次庄有戏鱼堂帖而浩然亦有草堂图行于世

孙虔礼所称书有五合余无感惠殉知之合而亦无意违势屈之乖身为士夫但以此为悦生之事虽赞毁非所问也

吾于书似可直接赵文敏苐少生耳而子昂之熟又不知吾有秀润之气惟不能多书以此让吴兴一筹畵则具体而微要亦三百年来一具眼人也

醉后磨墨一斗以三文钱鸡毛笔书此篇迅疾如追风逐电畧无凝滞皆是颜尚书米漫仕书法得来书家当有知者

忆余为此书是甲辰冬时余初有楚中之命偃蹇不欲出颇念山阳语可以自老书以见志今年秋解绶归来虽落彭泽八十日之后然再披此卷差可不愧矣闻于蕃于余书有昌独之嗜当书告墓文以贻之

丙午除夜前二日忆雪不可得家有王右丞郭恕先雪山须雪乃悬壁游赏今年未之试也遂竟写雪赋一篇若上元无月当燃烛写月赋

昔人以剧秦美新为后人赝作此太玄赋又是辩诬公案故书之

余性好书而懒矜庄鲜写至成篇者虽无日不执笔皆纵横断续无伦次语耳偶以册置案头遂时为作各体且多录古人雅致语觉向来肆意殊非用敬之道然余不好书名故书中稍有淡意此亦自知之若前人作书不苟亦不免为名使耳

文待诏每旦必书千文一卷余此卷先后七年纸成堆墨成臼无望矣书道安得进乎

千文凡书四载先后作止笔墨间阔几如写一大藏经今至延津始成之山中自恃多暇乃至不如吏牍之余余所愧于嵇叔夜也

江右甘侍御雨以所藏鲜于伯几书老杜茅屋秋风歌见示余为跋其后并临一卷侍御颇讶其相肖不知余乃降格为之耳因识于此

隐居所谓此一人或即许先生也今阁帖中多许书黄长睿米元章各有辩误况玉着凭秘殿仿书摹版尤为失真吾尝谓古帖不是学学书必见真迹以此 【 陶隐居与梁武帝论书启】

此吴太学集余书而填廓入石者以余不耐多书故也昔蔡君谟书昼锦记每一字辄书数十择其合者存之名为百衲碑吾乡陆文裕公书一纸尝废十余纸书家之不欲自见其瑕如此今余既多所存鲜所废令太学得收其疲卒辄为一军则余实拙于匿瑕太学不能为余护也然其结习之勤所期托吴太史之笔以不朽乃公者真孝子事矣 【 吴宪副养微行状】

不觉利欲之感情一语乃此篇提纲非此何以服礼法之士哉颜光禄诗云刘伶善闭关驰情灭闻见酒徒故不易承当也

弇州公尝呵唐宋人文字如此篇索之四部藁中曾有一否王公且尔况蚍蝣撼大树者哉 【 杜樊川晚晴赋】

韩退之桃源行谓神仙渺茫子瞻祖其说谓渔父所见乃避秦之子孙世居武陵者右丞此诗真为渊明误矣然退之从子湘在仙藉子瞻一生好轻举延年为通人之一蔽何独于武陵人致疑耶右丞作此诗时年十九及中岁好道晚年有白发终难变黄金不可成之语当亦有味于韩苏两公之持论矣

蔡忠惠公进小团荼至为苏文忠所讥谓与钱思公进姚黄花同失士气然宋时君臣之际情意蔼然犹见于此且君谟未尝以贡茶干宠第点缀太平世界一叚清事而巳东坡书欧阳公滁州二记知其不肯书茶录余以苏法书之为公忏悔不则蛰龙诗句几临汤火有何罪过凡持论不大远人情可也

张循王之孙镃舍宅为寺有发愿文集米元章书为之行于世今五百年矣寺废复兴则余友吴中丞本如为方伯时金汤之力径山禅师慧空兹来住山将引同志为四十八愿众生以钱刀为脑髓昔时深山穷岩尚有衔花之鸟今虽通都大国犹如缘木之鱼葢戞戞乎其难之然张公愿力能感五百年后之宰官慧公愿力何难信当世之长者慧公勉之

今日观周密烟云过眼录有陶隐居写小楷黄庭外景经与大洞经此二经尚无石刻何论真迹又有杨凝式书千文今皆无传想见元末国初法书犹为衰中之盛今东南惟晋陵唐氏姑苏韩氏绣水项氏收藏差富亦渐为好事者所构此外寥寥无闻余行游天下往往地阅千里无一卷一帖可入眼者欲如米老之作宝章待访录矣

罗大纮鹤林玉露谈山居闲适之趣可以动悟政恐缨緌之流以为不情语耳余自出春明来十余年日涉此境深解其趣故时书之不敢以贻贵人惟一丘一壑与吾同好者方为拈出所谓一日清福上帝所靳吾辈不可不知足为达者笑也

诗家以曹氏父子为三祖若其文章之品推属陈王萧选所载为表为书皆声叶宫商体含风雅未有势险节短若离若合如子桓此篇之萧散缥缈可歌可舞开晋人清言之端洗子云艰深之习子建安能独占八斗真难为弟者矣

每至暮春稧日写兰亭叙一通今日舟次泖上简箧中得乌丝唐笺但可作行楷遂书此序自正月至今两都士大夫未得黜幽之期羣飞刺天黑风簸荡人人自危安知有黜陟不闻之适乎此时写盘谷叙较胜兰亭多矣

今日偶读山谷老人题跋随意书数则其推挹东坡千古交谊可想李伯时米元章皆叛公于追论元佑党籍之日当时物论薄之人益以此重山谷世人以须臾富贵而卖友排贤至有助之羽翅而反戈相向者其于忠孝大节何有也丙辰二月之望偶笔书此一似诗谶是年八月二十日重题志慨

范希文岳阳楼记宋人犹以为传奇文东坡醉白堂记一似韩白论耳文章家之重体如此若夫希文之先忧则不愧其自许矣宋之古文实繇范公推尹师鲁开之又以公书法绝类乐毅论虽文与书非所以重公在此道中未尝不称当行名家也

蔡忠惠公书此记凡一字数十更存其合者纔得颜碑什七耳今日得宋榻徐季海书洛州府君碑以其意为此如黄金铸范少伯一铸而就止以速成自喜不计工拙也 【 昼锦堂记】

余曾书古诗十九首自锺王以至苏米各拟之为十九体山东许尚宝一本新安门生方冑子亦一本与此而三但此本不用各体似无忘羊岐路耳

朱阳舟次奉陈琪华馆丈良觌谈义兴吴文肃家藏米元章书离骚经世世珍之葢李文正题尔尔余独命之蔡元长然以沅兰湘芷不当辱于奸相之笔明知非米而仍命之米正是权教非实语也琪华丈肯余言且谓苏黄米蔡正是蔡元长今属之君谟书谱中自具史家衮钺聊记之

鲸鲵荐食海若震惊大中丞张公夙受圯桥之一卷亲统越绝之六千筑观献俘杀虎征应公是以有此诗舂容大雅则杜陵縳鸡之篇郁勃恢奇似昌黎驱鳄之作缓带临戎登高能赋殆兼之矣弁以拙书详见图跋 【 张中丞射虎行】

此赵文敏为仇山村书者余得观其真迹以意仿之后有鲜于太常跋云子昂此书深得北海笔意与其它应副人情者不同乃知古人以偶然欲书者为一合非云出自玅指纵横皆 【 合也】

王右丞应制诗昌黎所云愉乐之词难工者不为摩诘设也古人才大无所不宜耳

裴将军舞剑张长史运笔吴道子畵变相鲁公辈人也因观鲁公真迹临之

娄水王尚书家藏颜鲁公赠裴将军诗余曾临数卷此其一也今为伯应所收伯应自其尊公幕府携来所谓剑舞跃游电随风萦且回者目见之海上舟师何止公孙大娘浑脱舞可助书兴余恶札益自愧矣

右米元章行楷阴符经世无别刻惟晋陵唐君俞有宋榻余友陈懿卜摹之入石米老自称书课平生不知几十本顾于经文时有脱误独所谓三盗既宜者改作既冥最佳此亦必有所自非能凿空信笔也

右李后主词刻于淳熙秘阁续帖者后主传揆镫法七字世人罕能得之其词凄惋真亡国之音也然在词场中犹不失作南面王当得衙官周美成秦少游辈耳

李后主书太白诗出于欧阳率更蔡京师之所题徽宗书畵皆用此笔意余家有雪江归棹图楚公跋正同要得散卓方可为也

东坡大江东去词旧名念奴娇又改为百字令后即名赤壁词余以胡浩然宋谦甫櫽括二赋皆于赋外旁出二十余字故限字为此于字无出入于腔不无出入也然次阕可为东坡传神东坡取忌不在口在笔文与可尝规其作诗诗岳之后喜为诗益甚前赋以曹孟德比时宰故曰时宰欲杀之时宰巳矣赋自千古常新耳

东坡此词次阕自伤不如周瑜之遇主子美一饭不忘君同意

灯咏三百篇以花影为乱最是达人大观人间世可歌可咏之事谁非花影何但观灯 【 跋王观察花影诗】

唐子畏诗有曰杜曲梨花杯上雪灞陵芳草梦中烟又曰秋榜才名标第一春风脂粉醉千场皆学白香山子畏之才何须以解首矜诩其亦唐人所谓今朝旷荡春无涯不免器小之诮

小楷书不易工米元章亦但有行押尝被命仿黄庭作千文一本以进今观其迹但以研媚飞动取态耳邢子愿谓余曰右军以后惟赵吴兴得正衣钵唐宋皆不及也葢谓楷书得黄庭乐毅论法吴兴为多要亦有刻画处余稍反吴兴而出入子敬同能不如独胜余于吴兴是巳

余少时写小楷刻画世所传黄庭经东方赞后见晋唐人真迹乃知古人用笔之玅殊非石本所能传既折衷王子敬顾恺之自成一家因观昔年书月赋漫题

久不作蝇头小楷偶然欲书为竟此赋大都学女史箴笔法今人罕见之不知吾所自也 【 雪赋】

高丽侧理隐起界道因而用之虽黄素黄庭之织成朱丝不是过也孙虔礼以纸墨相发为书家一合有以哉此书在处当以鹪鹩名馆知足不辱居然鳯德 【 书鹪鹩赋】

仲宣登楼赋在依刘荆州之日余至荆州访其遗迹惟城楼刻此赋耳赋亦非古人名手所书不如曹娥碑之有右军北海笔也

往余以黄庭乐毅真书为人作牓署书每悬看辄不得佳因悟小楷法欲可展为方丈者乃尽势也题牓如细书亦跌宕自在惟米襄阳近之襄阳少时不能自立家专事摹帖人谓之集古字巳有规之者曰须得势乃传正谓此因书舞鹤赋及之

东坡书唐林夫惠砚云行至泗州见蔡景繁附唐林夫书信与余端砚一枚张遇墨半螺砚极佳但小而凸磨墨不甚便作砚者意待数百年后砚平乃便墨耳一砚犹须作数百年计而作事乃不为明日计可不谓大惑耶 【 书砚铭】

击壤诗有云争先径路机关恶向后语言滋味长白香山云此身不向今生度更向何生度此身永明云举世岂为身后虑何人暂省事前空皆崔子玉此铭之鼓吹也

西京十人侯其显者具史传若勒歙王吸亦必有一时功伐太史公不书则万世不能举故知汗马奇勋必假柔翰而重又列侯百四十三人乃吕后朝陈曲逆所差次颜师古以第一至十八为十八侯蹙项兴刘韩彭最着以是吕后所收遂不齿及当时无一男子讼冤如唐时椎碎韩昌黎碑事亦可叹也语至此惟范少伯堪以金铸子房虽从赤松游蚤落第三有哙后之耻矣 【 十八侯赞】

有余庚子岁所临阁帖凡得五卷一为余门人魏澹明工部所请去其一卷为东昌许周翰太守藏之今止存一卷又一卷不甚全亦为友人分割渐散失尽矣此二谢书亦其余也俞彦直以高丽纸征余书属趣装多酬应不能辄暇因拾箧中书所谓神怡务闲所称合作者以之塞请云

盐官陈奉常家藏米襄阳真迹感慨激昂自以世无知巳独不忆子瞻所许清标绝俗之诗佳玅入神之字乎葢绍圣间时移事变禁苏黄之迹米公亦讳言知巳交态如此何论蔡天启二杨小小物色也独其书韵逸巾法度森严一为仿之己巳武林邹孟阳访余山中见此卷辄瞠目呌好谓米颠之作以米家笔书之雅称双美收置箧中视识者恐不免痂僻之诮 【 临萧闲堂阽】

余见怀素一帖云少室中有神人藏书蔡中郎得之古之成书欲后天地而出其持重如此今人朝学执笔夕巳勒石余深鄙之清臣以所藏余书摹勒具见结习苦心此犹率意笔遂为余行世余甚惧也虽然余学书三十年不敢谓入古三昧而书法至余亦复一变世有明眼人必能知其解者为书各体以副清臣之请 【 酣古斋帖】

苏端明遇佳纸精笔横陈几案辄自作书不休有从索书者辄怒不许近时祝布哲亦然余虽好书都不自作书每胜日闲窻为人所强而应者当时率意涂抹宁知后来尽用入石不得少藏其拙也耶因观书种续刻题此

大慧禅师论参禅云譬如有人具百万赀吾皆籍没尽更与索债此语殊类书家关捩子米元章元如撑急水滩船用尽气力不离其处葢书家玅在能合神在能离所以离者非欧虞褚薛名家伎俩直要脱去右军老子习气所以难耳那叱拆骨还父拆肉还母若别无骨肉说甚虗空粉碎始露全身晋唐以后惟杨凝式解此窍耳赵吴兴未梦见在 【 蒹葭帖】

锺太传书余少而学之颇得形模后得从韩馆师借唐榻戎辂表临写始知锺书自有入路葢犹近隶体不至如右军以还姿态横溢极鳯翥鸾翔之变也阁帖所收惟宣示表还示帖皆右军之锺书非元常之锺书但观王世将宋儋诸迹有其意矣辛卯冬因临宣示表及之

单炳文论阁帖止皇象宣示王■〈礻冀〉二表不及二上书其精鉴如此葢怀素所云右军真不如锺之论也■〈礻冀〉书大类宣示表

唐相褚河南临褉帖白麻墨迹一卷曾入元文宗御府有天历之宝及宣政绍兴诸小玺宋景濂小楷题跋吾乡张东海先生观于曹泾杨氏之衍泽楼葢云间世家所藏也笔法飞舞神采奕奕可想见右军真本风流实为希代之宝余得之吴太学每以胜日展玩辄为心开至于手临不一二卷止矣苦其难合也

桺诚悬书极力变右军法葢不欲与褉帖面目相似所谓神奇化为臭腐故离之耳凡人学书以姿态取妍鲜能解此余于虞褚颜欧皆曾彷佛十一自学桺诚悬方悟用笔古淡处自今以往不得舍桺法而趣右军也

此定武本项氏所藏唐摹刻石于北宋时者以褚摹较之有异赵子昂得独孤东屏二本一作十三跋一作十七跋正是此种以藏锋为纲骨取态弗论也丙寅中秋之望

兰亭叙六朝时巳有刻石余收开皇本是隋时刻者唐文皇因见刻本遂访真迹于越州辩才得之命汤普澈冯承素褚遂良欧阳询各摹一本原与隋时本相似不知宋代何以独称定武为欧阳询摹下真一等羣公聚讼缘此而起以至点画波撇之间各加辩证又有五字损本七字损本及会前缀行有阙有全纷纷同异如王顺伯尤延之辈而吴兴踵之为十三跋十七跋独尊定武不知右军肯点头否也

兰亭叙最重行间章法余临书乃与原本有异知为聚讼家所诃然陶九成载褉帖考尚有以草体当之者政不必规规相袭今人去古日远岂在行款乎

赵文敏临褉帖无虑数百本即余所见亦至伙矣余所临生平不能终篇然使如文敏多书或有入处葢文敏犹带本家笔法学不纯师余则欲绝肖此为异耳

随手书褉帖乃脱数字此不常临写所致藉令如吴兴日数十舒卷岂有是耶书以志吾愧

因书兰亭叙有脱误再书一本正之都不临帖乃以势取之耳

兰亭叙以行款为重米元章得褚摹真迹割截成袖珍帖乃知续凫截鹤皆不为害

米元章书多从褚登善悟入登善深于兰亭为唐贤秀颖第一此帖葢其衣钵也书授清臣清臣其宝之

此本发笔处是唐人日日相授笔诀也米海岳深得其意舟过崇德县观

定武褉帖惟贾秋壑所藏至百余种令其客寥莹中缩为小本或云唐时褚河南巳有之此本余己丑所书亦从馆师韩宗伯借褚摹缩为蝇头体苐非定武帖耳

章子厚日临兰亭一本东坡闻之谓其书必不得工禅家云从门入者非是家珍也惟赵子昂临本甚多世所传十七跋十三跋是巳世人但学兰亭面欲换凡骨无金丹山谷语与东坡同意正在离合之间守法不变即为书家奴耳因临此本及之四月六日过俞彦直斋中晴窻啜新茗重题

余书兰亭皆以意背临未尝对古刻一似抚无弦琴者觉尤延之诸君子葛藤多事耳

此帖在淳熙秘阁续刻米元章所谓绝似兰亭叙昔年见之南都曾记其笔法于米帖曰字字骞翥势奇而反正藏锋里铁遒劲萧远庶几为之传神巳闻为上海潘方伯所得又后归王元美王以贻余座师新安许文穆公文穆传之少子冑君一武弁借观因转售之今为吴太学用卿所藏顷于吴门出示余快余二十余年积想遂临此本云抑余二十余年时书此帖兹对真迹豁然有会葢渐修顿证非一朝夕假令当时力能致之不经苦心悬令未必契真怀素有言豁然心胸顿释疑滞今日之谓也时戊申十月十有三日舟行洙泾道中日书兰亭及此帖一过以官奴笔意书褉帖尤为得门而入

赵吴兴之兰亭与丙舍帖绝相似官奴帖与丙舍又一家眷属也

书法虽贵藏锋然不得以模糊为藏锋须有用笔如太阿剸截之意葢以劲利取势以虗和取韵颜鲁公所谓以印印泥如锥画沙是也细参玉润帖思过半矣

宋高宗于书取法最深观其以兰亭赐太子令写五百本更换一本即工力可知思陵运笔全自玉润帖中来学褉帖参取

右军官奴帖事五斗米道上章语也己卯秋余试留都见真迹葢唐冷金笺摹者为阁笔不书者三年 【 官奴帖】

右余近购王右军行穰帖宣和谱载忆东坡题送梨帖云家鸡野鹜同登俎春蚓秋蛇总入奁君家两行十三字气压邺侯三万签余家行穰十五字当更得坡公妆点耳彦直索余书因临此帖赠之古人用笔似疏实密如环无端余此书仿黄庭乐毅颇得右军遗法然所谓鳯翥鸾回非所敢当也

王右军有太师箴小楷今无传帖余书以拟之示束晳补亡意也

余此书学右军黄庭乐毅而用其意不必相似米元章为集古字巳为钱穆父所诃云须得势自此大进余亦能背临法帖以为非势所自生故不为也

天下几人学杜甫谁得其皮与其骨世人但学兰亭面欲换凡骨无金丹老杜诗政如右军书学之转远李邕云学我者死良然

今日写各体书烦熇未平对客拈笔每仿一种不能百字仅尝一脔似穷五技然使纸有余地凉风嘘之当不止此商丞百里见访不孤其意未知得如贾耘老换羊书否偶背临锺王楷书各一种失其文句不能与原本相合

先太史墓在震泽玙洋山每岁拜墓辄憩灵岩村居留连旬日间弄笔墨以破寂寥今年寒食过数日犹未有茶欲采茶先墓归荐祠堂雨窻漫兴为锺王揩书各数行明日修褉之晨恨纸无余地不及写兰亭也

唐摹右军真迹以十七帖为致佳余临数十本皆为好事者取去亦复有赝本如此本差称意乃以王方庆进帖笔法参合用之所谓万岁通天帖者是也

余曾有右军行穰帖真迹十五字正是十七帖一种书及武林杨侍御自安福传来唐摹绝交书纸墨用笔与行穰帖同中缺鸾字仍悟为右军书萧斋所摹避子鸾讳而后人悞以为李怀琳耳侄孙彦京为余勒石因识之

十七帖硬黄本宋时魏泰家藏淳熙秘阁续帖亦有刻余在都下友人汝阳王思延得硬黄本曾借临一卷巳于济南邢子愿冏卿见所刻石即王本也余以临卷质之子愿谬称合作苐谓赵吴兴临十七帖流落人间尚不下数十本请多为之足传耳余是以时临此帖以懒故终不能多也

此韩宗伯家藏子敬洛神十三行真迹余以闰三月十一日登舟以初八日借临是日也友人携酒过余旅舍者甚多余以琹棋诸品分曹款之因得闲身仿此帖既成具得其肉所乏神采亦不足异也

文氏二王帖有洛神赋称为子敬非也此李龙眠书宣和谱所云出入晋魏不虗耳又龙眠摹古则用绢素洛神卷是绢本或唐人书李临仿之乃尔遒隽耶要须以十三行帖称量之

太令洛神赋真迹元时犹在赵子昂家今虽宋榻不复见矣今日写此四行亦唐摹冷金旧迹余见之檇李项氏遂师其意试朝鲜鼠须笔

赵文敏得宋思陵十三行于陈灏葢贾似道所购先九行后四行以悦生印款之此子敬真迹至我朝惟存唐摹耳无论神采即形模巳不相肖惟晋陵唐太常家藏宋榻为当今第一曾一见于长安临写石刻恨赵吴兴有此墨迹未尽其趣葢吴兴所少正洛神疏隽之法使我得之故当不啻也

乐毅论乃扇书俊人以为右军自书刻石梁世所摹与唐摹字形各异淳熙秘阁续梁摹本也余家鸿堂帖唐摹本也又有一本唐摹在长安李氏曾属余跋亦文寿承跋葢贞观中太宗命褚遂良等摹六本赐魏征诸臣此六本自唐至今余犹及见其二恨梁摹白麻纸真迹为新都吴生所有余亦不甚临乐毅论每以大令十三行洛神赋为宗极耳

桺诚悬小书玄真护命经不知其所自因临畵像赞知诚悬用其笔意小加劲耳唐人书无不出于二王但能脱去临仿之迹故称名家世人但学兰亭面谁得其皮与其骨比临书者不可不知此语

昔年见晋人畵女史箴云是虎头笔分类题箴附于畵左方则大令书也大令书女史箴不闻所自据孙过庭续书谱有云右军太师箴岂即女史而讹承于后人耶然其字结体全类十三行则又非王右军也暇日适发典欲书遂复仿之不见真迹聊以意取乃不似耳

锺太傅书自晋渡江时止传宣示表百余年间玅迹巳绝宁知今世有索靖出师颂耶此书在檇李项子京家故是甲观

谢惠连墨迹新都汪氏所藏余令人摹勒入鸿堂帖观其字形用笔全是宋高宗书岂德寿学谢书耶余以巳意书此二章未尝规摹谢 【 迹也】

黄涪翁云大字无过瘗鹤铭小字无过遗教经今世所传遗教直唐经生手耳瘗鹤则陶隐居书山谷学之余为缩为小楷偶失此帖遂以黄庭笔法书之

昔人以瘗鹤为陶隐居书谓与华阳帖相类然华阳是率更笔文氏停云误标之耳

怀仁真迹在余家一纪余未尝展观今乃临石本政如汉元杀毛延寿

每以怀仁圣教序书有蹊径不甚临仿欲用虞永法为之方于碑刻习气有异此册亦其一也苦不能竟耳

古人摹书用硬黄自运用绢素此卷首有宋徽宗金书缥字与内景经同一黄素知为怀仁一笔自书无疑书苑所云杂取碑字右军剧迹咸萃其中非也黄长睿书家董狐亦以书苑为据恨其不见真迹辄随人言下转耳

此书视陕本特为姿媚唐时称为小王书若非怀仁自运即不当命之小王也吾家有宋舍利塔碑云习王右军书集之为习正合余因此自信有会

右军告墓表宝晋斋刻相传为智永集右军书余曾临智永千文真迹知后人集智永为之非右军之旧迹也久矣此帖应于蕃教书此遂有错落岂直兰亭临本以僧权押字误入行间为曾不知老之将至而巳耶

虞永兴尝自谓于道字有悟葢于发笔处出锋如抽刀断水正与颜太师锥画沙屋漏痕同趣前人巧处故应不传学虞者辄成算子笔阵所诃以此余非能书能解之耳

虞永兴正书惟夫子庙堂碑行于世至如龙马图赞乃以碑中字集成其文在桺州集非真虞迹也破邪论则唐人小楷与桺诚悬清凈经并是真笔一见之义兴吴光禄家虽摹刻之鸿堂帖中未尽其法破邪论偶得宋榻临此

褚河南书此赞真迹在馆师韩宗伯家余尝借观近于分隶非二王法褚书哀册最佳千文孟法师碑皆不及也

壬辰九月过嘉禾所见有褚摹兰亭徐季海少林诗颜鲁公祭豪州伯父文藁赵文敏道德经小楷皆真墨也是日仲醇又借得王逸季虞永兴汝南公主志适到余为手摹之

学李北海书五十五年矣初时专习颇为近之自见米老运笔多有诋诃辄复忘其旧学然时一拟书亦不落吴兴后也

李北海碑帖余见数本皆不全不可读最后得此帖文义了然以大照禅师碑笔意参合临之昔人评北海为书中仙手至宋时米元章微有异论姜尧章赵子固亦踵之惟赵子昂以为宗极葢子云太玄必俟后世子云如此 【 仿北海娑罗树碑】

新安之溪上有吴太学家藏此诗真迹以为杜甫书余玩其用笔知是徐季海真书蔡君谟宗之虽方实圆虽劲实婉所未及颜鲁公者在有笔墨蹊径未脱欧虞褚薛姿态耳 【 书杜少陵谒玄元皇帝庙诗】

右军有揆镫法传于晋唐诸名家所谓口诀手授者南唐李后主犹传此法余于徐季海三藏碑悟笔意当于内擫留笔取之正自觅解人不可得

辛亥六月将书方正学求忠书院记先临碑数种以发笔思因以玉枕兰亭法缩季海此碑

唐世官诰皆出善书名公之手颜鲁公为礼部尚书犹书朱巨川诰如近世之埋志非藉手宗工以为孝慈不足其重如此国朝制诰乃使中书舍人为之写轴而书法一本沈度姜立刚何能传后余两掌制词及先太史诰欲自书之忽有非时之命持节长沙封吉藩颁诰之时王程于迈不获从鲁公自书之例因临颜帖为之抚然

颜鲁公受笔法于张长史尝有锥画沙印印泥之喻又谓之屋漏痕然其碑帖严整蚕头鼠尾即不无锥沙印泥屋漏痕未之见也独此碑落笔与放笔处和缓挺劲兼之余临写之次恍若有悟鲁公曰自锺王至虞陆皆口诀手授以至张长史信矣

锥沙三喻皆喻藏锋不知出锋亦有之因出锋之遒故成藏锋之浑此碑是也东坡偃笔虽形类颜失在用笔矣其学王僧虔亦然 【 仿颜鲁公书宋广平碑侧帖】

余近来临颜书因悟所谓折钗股屋漏痕者惟二王有之鲁公直入山阴之室绝去欧褚轻媚习气东坡谓诗至于子美书至于鲁公非虚语也颜书惟蔡明远序尤为沉古米海岳一生不能彷佛葢亦为学唐初褚公书稍乏骨气耳灯下为此都不对帖虽不至入俗苐神采璀璨即是不及古人处渐老渐熟乃造平淡米老犹隔尘敢自许逼真乎题以志吾愧

鲁公碑版中兴颂最为奇伟余在楚中祁阳令以榻本进因作歌刻石记之以其字形颇大临成此卷便是几格间物不须扶藜夜读如山谷所云也

鲁公祭季明文昔在殷尚书家其孙携至长安留余斋两月无以酬直遂落贾人手不复可得矣鲁公书惟行体最佳绝去唐人纤媚之气余好之不减二王因临书识之

因观颜鲁公　神功八关斋会记拟其事意书此经米元章重颜行而不许颜真书故无楷行世亦是缺陷张长史郎官壁记乃狂草之筑基也

余既失颜鲁公送蔡明远帖借米帖及杨少师合浦散帖乞花帖洛阳帖遂欲焚砚今又作一观如张泽端清明上河图本因南渡后想见汴京繁华旧事故摹写不遗余巧若在汴京未必为此每落笔时想二家神情风韵所及当反深也直恐珠还之日仍添我懒耳

新都汪太学儒仲以宋榻争坐位帖见示神采奕奕字形较陕刻差肥余临写之次时有讹字乃知是米海岳所临尝自记有临争坐帖在浙中此殆其真迹

鲁公行书在唐贤中独脱去习气葢欧虞褚薛皆有门庭平淡天真颜行第一伯肇年侄工于书征余为颜书真具眼者漫尔背临以塞 【 其请】

颜清臣书深得蔡中郎石经遗意后之学颜者以觚棱斩截为入门所谓不参活句者也余此书窃附鲁男子学桺下惠之意

怀素自叙帖真迹嘉与项氏以六百金购之朱锦衣家朱得之内府葢严分宜物没入大内后给侯伯为月俸朱太尉希孝旋收之其初吴郡陆完所藏也文待诏曾摹刻停云馆行于世余二十年前在檇李获见真本年来亦屡得怀素他草书鉴赏之惟此为最本朝素书鲜得宗趣徐武功祝京兆张南安莫方伯各有所入丰考功亦得一班然狂恠怒张失其本矣余谓张旭之有怀素犹董源之有巨然衣钵相承无复余恨皆以平淡天真为旨人目之为狂乃不狂也久不作草今日临文氏石本因识之

蔡忠惠公书以学杨凝式者为胜于学颜葢蔡书多守定法学景度者乃不定法此卷其众尤之尤也

白香山琵琶行以自写羁臣怨士之绪以彼旷怀深悟惮悦岂为沦落摩登伽女湿青衫之泪也山谷故是白太傅后身所作艳词与琵琶行同致犹为禅德所诃谓不止堕驴胎马腹此书殆是未见秀铁面时所作耶原是吾乡朱司成所藏山谷他书学醉素独此规摹章草以行书意写流艳语正似香山以无情人落有情 【 痴也】

待访录有智永不全本千文余昔于宋光禄见永师千文后有永师押字薛绍彭收藏印及是笔绍彭书乃令穰欲以王维雪山易智永千文语也今见第三卷

是日海上顾氏以米襄阳真迹见视余为临此大都米家书与赵吴兴各有门庭吴兴临米辄不能似有以也吴典书易学米书不易学二公书品于此辩矣 【 题壮观楚辞】

陆俨山祭酒有题米海岳方圆庵记之前数行磨灭不知何人补之今越中刻本仍全文也见淮海集

米元章书沉着痛快直夺晋人之神少壮未能立家一一规模古帖及钱穆父诃其刻画太甚当以势为主乃大悟脱尽本家笔自出机轶如禅家悟后拆肉还母拆骨还父呵佛骂祖面目非故虽苏黄相见不无气慑晚年自言无一点右军俗气良有以也此为乐圃书志遒劲奔轴又是平生得意笔太史公作信陵君传蔡中郎为陈仲弓志皆以得意人不轻赞誉正似此书耳 【 乐圃帖】

此卷阳关诗自余定为米南宫笔意无疑葢乙未年于长安见之未为飞凫点破意欲购之空橐为窘不知何年落东明穆中翰手中翰余门下士曾于丁巳之春不远三千里走吴山荐慰出此卷求跋今五年矣又于新城王长公所见之而余亦再入长安前后二十八年与此卷乍离乍合有婆娑铜狄之感

米海岳有壮观台诗真迹余刻于续戏鸿堂帖中亦真州诗竟与多景楼南北相望甘露海岳庵皆一时风流所托米尝以京口拟潇湘楚山清晓图于铁瓮城取之书畵故当超耳

米元章云祝融高坐两行素书入神其前尚有四行未见此帖共六行然亦未全也

宋时有人以黄素织乌丝界道三丈成卷诫子孙相传待书足名世者方以请书凡四传而遇元章元章自任腕有羲之鬼不复让也

观米老论书亦可想见米家笔法顾其诃诋唐人终非笃论山谷评米书如仲繇未见孔子时气象则米老未必心服葢米于前代书法盘旋甚深非苏黄所及也

米海岳云少时未能立家但规摹法帖谓之集古字今观九歌良然左方有伯时畵畵史所称与伯时经营九歌者是巳伯时孝经力追锺法宣和谱谓书逼晋魏不虗耳二帖皆节文

朱晦翁自言书学曹孟德宋时当有孟德书锓版今晦翁书自榜额之外不可多见余得端州友石台爱其奇崛缩为小本大都近锺太传法亦复有分隶意晦翁论书谓天下字被苏黄写坏自负不小

吴琚书自米南宫外一步不窥京口北固山有天下第一江山牓书即其笔也始于都下□七言律诗一帖不款名姓但有云壑居士印偶阅经籍志云壑集吴琚撰知为琚书巳于新安白岳下山客持晦翁书归去来辞乃绝似米元章后有云壑二字因得审定今藏余家此诗没于焦山江中润州字霍君为余拓墨本然巳在若明若晦间不可临摹矣

康里子山工于书自赵承旨以后即及之尝问人曰一日写得几字曰承旨一日万字子山曰吾日写三万字

米元章云吾书无一点王右军俗气乃其收王畧帖何珍重如是又云见文皇真迹使人气慑不能临写真英雄欺人哉然自唐以来未有能过元章书者虽赵文敏亦于元章叹服曰今人去古远矣余尝见赵文敏作米书一册在吏部司务蒋行义家颇得襄阳法今海内能为襄阳书者绝少辛丑七夕后书于湖庄

学书不从临古入必堕恶道苏子瞻自谓悬帖壁间观之所取得其大意今所流传醉僧图王会稽尺牍终不似真赵子昂欲补米元章海月赋落笔辄止曰今人去古远矣皆为临学所困也二公犹尔况余子乎朝学执笔暮夸其能书家通病止园此册人巧天工悉敌观止矣

曹娥碑真迹卷有高宗跋是北宋物元文宗命柯九思鉴定御府书畵因赐之以旌其劳赵承旨题云如亲见吕仙闻吹玉笛可以称量天下之书矣在娄江王文肃公家灵飞六甲经锺绍京书为玉真公主写进御明皇有宋徽宗标题后有倪云林虞伯生跋全仿黄庭经赵子昂师之十得其三耳海宁陈太常次公所藏

黄庭外景经真迹此卷未见据友人云与内景经同一绢素同一笔法又有云是宋高宗临者在吴江吴宪副家顾恺之女史箴不全本在嘉禾项氏其书类大令十三行洛神赋古劲 【 可爱】

行书兰亭序褚河南临澄心堂帋米元章跋在海宁陈家缺三行又兰亭褚临墨迹绢本王弇州家藏复归新都汪太学有米元章小行楷跋今在广陵

兰亭唐标第七本绢素奕奕无题跋亦似褚笔今在新都王氏书畵舫

大令东山松帖真迹送梨帖真迹皆曾见之今不知归何人右军零落数字成者甚多不能殚述

颜鲁公送刘太冲序绿笺书北京国学刻石真迹奇宕为辽东李帅所藏其家图书皆散今不知所在

颜鲁公祭季明文真迹鲜于伯机所藏跋云吾家无第一天下无第二在新都吴太学家停云馆所刻乃米临余刻之鸿尚帖者是也

容台别集卷之四终








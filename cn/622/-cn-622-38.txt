梁母

梁母者，盱眙人也，孀居无子，舍逆旅于十原亭。客来投憩，咸若还家，不异住客，还钱多少，未尝有言，客住经月，亦无所厌。粗衣粝食之外，所得施诸贫病。曾有少年住经月，举动异于常人，临去云：“我是东海小童。”母亦不知小童何人也。宋元徽四年丙辰，马耳山道士徐道盛暂至蒙阴，于蜂城西遇一青羊车，车自住，见一小童子唤云：“徐道士前来。”道盛行进，去车三步许止，又见二童子年十二三许，齐着黄衣绛里，头上角髻，容服端正，世无比也。车中人遣一童子传语云：“我是平原客舍梁母也，今被太上召还，应过蓬莱寻子乔，经太山检考召，意欲相见，果得子来。灵辔飘飘，玄岗峻峨，津驿有限，日程三千，侍对在近，我心忧劳，便当乘烟三清，此三子见送玄都，因汝为我谢东方清信士女，太平在近，十有余一，好相开度，过此无忧危也。”举手谢去，云太平相见。驰车腾游，极目而没，道盛还逆旅，访之，正是梁母度世日相见也。


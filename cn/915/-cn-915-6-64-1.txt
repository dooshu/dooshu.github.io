◇奏追崇郑太后

按太常臣胤等议，以春秋之义，母以子贵，故仲子、成风，咸称夫人。《经》云「考仲子之宫，明不配食也」。且汉文诏，二太后并系子号。宜远准春秋考宫之义，近摹二汉不配之典，尊号既正，宜改筑新庙。显崇尊称，则罔极之情申；别建寝庙，则严祢之道著；系子为称，兼明贵之所繇。一举而三义以允，固哲王之高致；可如胤等议，追尊会稽太妃为简皇太后也。（□□□□□□□□）


◇答云法师请开讲书

统览近示，知欲见令道义。夫释教凝深，至理渊粹，一相之道，杳然难测，不二之门，寂焉无响。自非深达玄宗，精解妙义，若斯之处，岂易轻办。至於宣扬正教，在乎利物耳。弟子之於内义，诚自好之、乐之，然钩深致远，多所未悉，为利之理，盖何足论。诸僧并入法门，游道日广；至於法师，弥不俟说。云欲见参禀，良所未喻。想得此意，不复多云。统和南。（《广弘明集》二十一）


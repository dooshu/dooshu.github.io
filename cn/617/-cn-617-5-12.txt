兰花


【原文】

球人嗜兰，谓之孔子花。

陈宅尤多异产。有风兰，叶较兰稍长，篾竹为盆，挂风前，即蕃衍。

有名护兰，叶类桂而厚，稍长如指，花一箭八九出，以四月开，香胜于兰。出名护岳岩石间，不假水土，或寄树桠，或裹以棕而悬之，无不茂。

有粟兰，一名芷兰，叶如凤尾花，作珍珠状。

有棒兰，绿色，茎如珊瑚，无叶，花出桠间，如兰而小，亦寄树活。

又有西表松兰、竹兰之目，或致自外岛，或取之岩间，香皆不减兰也。因得一诗，诗云：

移根绝岛最堪夸，道是森森阙里花。

不比寻常凡草木，春风一到即繁华。

题诗既毕，并为写生，愧无黄筌之妙笔耳。



【注释】

蕃（fán）衍：繁衍。



名护岳：琉球山名。位于日本冲绳岛。



黄筌（903-965）：字要叔，成都人。五代时西蜀宫廷画家。擅花鸟与山水松石。今有《写生珍禽图》传世。






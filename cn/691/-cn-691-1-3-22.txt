◎嘉义令

道光十二年台湾陈办之乱，大抵为贪酷吏所激而成。有嘉义令某者，闻变逃入民舍，适堂后有空棺，遂卧其中。贼至，见虚无人，已相率去，有一贼以大便急独留后。某令以为贼去尽，又郁闷已久，微露呵欠声，为贼所觉，奔告前贼，遂返开棺，将某令曳出横加掠，令其将某案得赃若干逐案供明。凌虐移时，然后刃于腹焉，不知者方以为不屈被难也。时三山诗社以此命题，家大人有句云："固难擢发顽民罪，岂有甘心众母家？"可谓婉而讽矣。








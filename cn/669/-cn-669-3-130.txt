130　畢命以風俗爲本證史


畢命一篇，以風俗爲本。殷民既化，其效見於東遷之後。盟、向之民，不肯歸鄭；事見桓公七年左傳。陽樊之民，不肯從晉。事見僖公二十五年左傳。及其末也，周民東亡而不肯事秦，王化之入人深矣。全云：「豈特春秋之世，至七國時，上黨之民猶不肯入秦。」唐賈至議取士，以安、史之亂爲鑒，謂：「先王之道消，則小人之道長；小人之道長，則亂臣賊子生焉。」蓋國之存亡在風俗，「四維不張」閻按：「賈誼語。」而秦曆促，「恥尚失所」閻按：「干寶語。」而晉祚覆，至其知本之言哉！

【元圻案】吕成公左傳説三：「盟、向之民，不忍輕棄周而服鄭；陽樊、温、原之民，亦不忍輕棄周而服晉。以此見周之德澤結民深處，不肯捨周服諸侯如此。」〇史記周本紀：「王赧五十九年，秦昭王攻西周。西周君犇秦，盡獻其邑三十六。秦受其獻，歸其君於周。周君、王赧卒，周民遂東亡。」〇唐文粹二十八賈至議楊綰條奏貢舉疏曰：「今試學者以帖字爲精通，而不窮旨義；考文者以聲病爲是非，而務擇浮艷。上失其源，而下襲其流，乘流波蕩，不知所止。先王之道，莫能行也。夫先王之道消，則小人之道長；小人之道長，則亂臣賊子由是生焉。臣弑其君，子弑其父，非一朝一夕之故，其所由來者漸矣。漸者何？謂忠信之陵頽，恥尚之失所，末學之馳騁，儒道之不舉。四者皆由取士之失也。」又曰：「近者趨仕靡然向風，致使禄山一呼而四海震蕩，思明再亂而十年不復。向使禮讓之道弘，仁義之風著，則忠臣孝子比屋可封，逆節不得而萌也。」〇賈至，字幼鄰，洛陽人。曾之子，唐書有傳。肅宗寶應二年，楊綰上條奏貢舉疏，詔諸司通議，李棲筠、賈至、嚴武並是綰議，即此疏也。






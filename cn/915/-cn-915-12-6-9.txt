◇养生论

王叔和，高平人也。博好经方，洞识摄生之道。尝谓人曰：食不欲杂，则或有所犯，当时或无灾患，积久为人作疾。寻常饮食，每令得所，多餐令人彭亨短气，或改暴疾。夏至秋分，少食肥腻饼霍之属，此物与酒食瓜果相妨，当时不必即病，入秋节变阳消，阴寒气总至，多至暴卒。良由涉夏取冷大过，饮食不节故也。而不达者，皆以病至之日，便谓是受病之始，而不知其所由来者渐矣。岂不惑哉。（《御览》七百二十）

王叔和性沈静，好著述，考核遗文，采摭群论，撰成《脉经》十卷，编次张仲景《方论》为三十六卷，大行于世。（《御览》七百二十二）


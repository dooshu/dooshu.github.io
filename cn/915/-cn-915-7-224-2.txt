◇重与顾欢书（并颂）

谢镇之白：猥辱反释，究详渊况，既和光道佛，而泾渭释李，触类长之，爰至棋奕，敷佛弥过，精旨逾昧。夫饰柜贸珍，曜夜不售，所谓驰走灭迹，跳动息影，焉可免乎？循雅论所据，正以虫鸟异类，夷夏舛俗。余以三才均统，人理是一。俗训小殊，法教大同，足下答云，存乎《周易》，非胡书所拟，便谓素旗已举，不复伸检，玄旌为素麾，异乎曹子之观旗，辄复略诸近要，以标大归。然髻珠虽隐，暮四易显，聊以寄谑，傥不贻忤。夫太极剖判，两仪妄构，五阴合兴，形识谬彰。识以流染因结，形以爱滞缘生，羲皇之前，民多专愚，专愚则巢居穴处，饮血茹毛，君臣父子，自相视胡越，犹若禽兽。又比蒙童，道教所不入，仁义所未移，及其甚欲沦波，触崖思济，思济则祈善，祈善则圣应。夫圣者何邪，感物而遂通者也。夫通不自通，感不自感，感恒在此，通每自彼。自彼而言，悬镜高堂。自此而言，万象斯归。故知天竺者，居娑婆之正域，淳善之嘉会，故能感通於至圣，土中於三千。圣应既彼，声被则此。睹日月之明，何假离朱之察；闻雷霆之音，奚事子野之听。故卑高殊物，不嫌同道，左右两仪，无害天均，无害天均，则云行法教；不嫌同道，则雨施夷夏。夫道者一也，形者二也，道者真也，形者俗也。真既犹一，俗亦犹二，尽二得一，宜一其法。灭俗归真，必反其俗。是以如来制轨，玄劫同风，假令孔老是佛，则为韬光潜导，匡救偏心，立仁树义，将顺近情。是以全形守祀，恩接六亲，摄生养性，自我外物，乃为尽美，不为尽善。盖是有涯之制，未鞭其後也。何得拟道菩提，比圣牟尼，佛教敷明，要而能博，要而能博，则精疏两汲。精疏两汲，则刚柔一致。是以清津幽畅，诚规易准。夫以规为圆者易，以手为圆者难。将不舍其所难，从其所易邪？道家经籍简陋，多生穿凿，至如《灵宝》《妙真》，采撮《法华》，制用尤拙，及如《上清》《黄庭》，所尚服食，咀石餐霞，非徒法不可效，道亦难同，其中可长，唯在《五千》之道，全无为用。全无为用，未能遣有，遣有为怀，灵芝何养？佛家三乘所引，九流均接，九流均接，则动静斯得，禅通之理，是三中之一耳，非其极也。禅经微妙，境相精深，以此缔真，尚不能至。今云：道在无为，得一而已。无为得一，是则玄契千载，玄契千载，不俟高唱。夫明宗引会，导达风流者。若当废学精思，不亦怠哉！岂道教之筌邪。敬寻所辨，非徒止不解，佛亦不解道也。反乱一首，聊酬启齿。

颂曰：运往兮韬明，玄圣兮幽翳。长夜兮悠悠，众星兮哲哲。太晖灼兮升曜，列宿奄兮消蔽。天轮扌角兮殊材，归敷绳兮一制。苟专迷兮不悟，增上惊兮远逝。卞和恸兮荆侧，岂偏尤兮楚厉，良刍蔑兮般若，焉相责兮智慧。（《释藏》车六，《弘明集》六。）



卷五十七


○为武中丞谢赐新茶表

臣某言：中使窦某至，奉宣旨，赐臣新茶一斤者。天眷忽临，时珍俯及，捧戴惊忭，以喜以惶。中谢。臣以无能，谬司邦宪。大明首出，得亲仰于云霄；渥泽遂行，忽先沾于草木。况兹灵味，成自遐方，照临而甲坼惟新，煦妪而芬芳可袭，调六气而成美，扶万寿以效珍。岂臣贱微，膺此殊锡？衔恩敢同于尝酒，涤虑方切于饮冰。抚事循涯，陨越无地。臣不任感戴欣忭之至。


◇致周书

近闻檀越叙二缔之新意，陈三宗之取舍，声殊恒律，虽进物不速，如贫道鄙怀，谓天下之理，唯此为得焉。不如此，非理也。是以相劝，速著纸笔。比见往来者，闻作论已成，随喜充遍，特非常重。又承檀越恐立异当时，干犯学众，制论虽成，定不必出，闻之矍然，不觉悲悲。

此义旨趣似非初开，妙音中绝六十七载。理高常韵，莫有能传。贫道年二十时，便参得此义，常谓藉此微悟，可以得道，窃每欢喜，无与共之。年少见长安耆老，多云关中高胜乃旧有此义，当法集盛时，能深得斯趣者，本无多人。既犯越常情，后进听受，便自甚寡，传过江东，略无其人。贫道捉麈尾已来，四十馀年，东西讲说，谬重一时，其馀义统，颇见宗录，唯有此途白黑无一人得者。贫道积年，乃为之发病。既衰癃未愈，加复旦夕西旋，顾唯此道，从今永绝不言。

檀越天机发绪，独创方寸，非意此音，猥来入耳，且欣且慰，实无以况。建明斯义，使法灯有种，始是真实行道第一功德。虽复国城妻子，施佛及僧，其为福利，无以相过。既幸已诠述，想便宜广宣，使赏音者见也。论明法理，当仁不让，岂得顾惜众心，以失奇趣邪？若此论已成，遂复中寝，恐檀越方来，或以此为巨障，往之恳也，然非戏论矣。想便写一本为惠。贫道赍以还西，使处处弘通也。比小可牵曳，故入山取叙，深企付之。（《高僧传》八，《南齐书·周传》，《广弘明集》二十四，《南史》三十四）


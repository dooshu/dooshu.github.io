论相

楚王患其令尹蔿吕臣之不能，欲去之，访于宜申。宜申曰：“未可。”王曰：“何故？”宜申曰：“令尹楚相也，国之大事，莫大乎置相，弗可轻也。今王欲去其相，必先择夫间之者，有乃可耳！”王蹙然曰：“令尹之不足以相楚国，不惟诸大夫及国人知之，鬼神亦实知之，大夫独以为未可，寡人惑焉。”宜申曰：“不然。臣之里有巨室，梁蠹且庒，将易之，召匠尔，匠尔曰：‘梁实蠹，不可以不易，然必先得材焉，不则来可也。’其人不能堪，乃召他匠，束群小木以易之。其年冬十有一月，大雨雪，梁折而屋圮。今令尹虽不能，而承其祖父之余，国人与之素矣。而楚国之新臣弱，未有间者，此臣之所以曰未可也。”


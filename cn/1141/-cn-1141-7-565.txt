送张友鸿归云间

施子官比部，与时彦诸公数集友鸿所。张谯明、许菊溪、赵锦帆、顾介石、吴六益、沈绎堂，皆词学相友者也。居无何，或迁或出，友鸿又别我去。仆虽病，其能无一言？为作长歌壮之矣。
张子十日不相见，一日别我去如箭。
把酒留君君不留，笑索新诗当祖饯。
京华旅食似君稀，文采风流谁不羡。
丹青已入明光宫，词赋还传柏梁殿。
云间才薮不可当，吴子沈子争翱翔。
墙东招手顾子出，春灯夜雨倾壶觞。
中州三子各意气，回鞭联辔登君堂。
祇言醉歌共朝夕，谁知转眼愁河梁。
燕吴秦豫各分散，东西咫尺成参商。
张子别我情更苦，踌躇把袂九回肠。
平生好客哀王孙，鹔鹴典尽开金樽。
众中许我独知己，纷纷交态声欲吞。
长安谒客如叩阍，浩然鼓枻归江村。
辟疆园亭颇不恶，柴桑松菊今犹存。
溯吴淞兮斫鲈脍，搴薜荔兮纫芳荪。
回首它年西北望，应怜方朔老金门。



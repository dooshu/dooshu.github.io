◇即位下诏（永明十一年八月）

朕以寡薄，嗣膺宝政，对越灵命，钦若前图，思所以敬守成规，拱揖群后。哀荒在日，有懵大猷，宜育德振民，光昭睿范。凡逋三调及众债，在今年七月三十日前，悉同蠲除。其备偿封籍货鬻未售，亦皆还主。御府诸署池田邸冶，兴废沿事，本施一时，於今无用者，详所罢省。公宜权禁，一以还民关市征赋，务从优减。（《南齐书·郁林王纪》）


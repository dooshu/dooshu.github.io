○三藏圣教序

盖闻苍苍者天，列星辰而著象；茫茫者地，奠川岳以成形。仰观天文，既如彼也；俯循地理，又若斯焉。夫以妙旨幽微，名言之路攸绝；真如湛寂，性相之义都捐。然则发启心聋，资法雷之激响；奖导迷众，俟觉首以司方。故知假名不坏於常名，乐说乃诠於无说。至若象外之象，独称三界之尊；天中之天，爰著六通之圣。法王利见，孕育於七十二君；梵帝乘时，牢笼於万八千岁。周星阅彩，言符诞降之徵；汉日流祥，载叶通神之梦。故能威扬沙劫，化彼尘区，玉毫舒耀而除昏，金口宏宣而遣滞。破烦恼之贼，讵藉干戈；坏生死之军，惟凭慧力。辟圆明之界，广纳於无边；开常乐之门，普该於有识。纵使浮天欲浪，境风息而俄澄；涨日情尘，法雨霑而便廓。归依者销殃而致福，回向者去危而获安。可谓巍巍乎其有成功，荡荡乎而无能名者矣。但四生蠢蠢，未悟无常；六趣悠悠，俱缠有结。讵智空华不实，水月非坚，驰逐於五阴之中，播迁於三界之域，纳诸品汇，终俟法门。自白马西来，元言东被，世尊则随类敷演，众生乃逐性开迷。马鸣擅美於琼编，龙树腾芳於宝偈。於是遥通震旦，远布阎浮，半满之教区分，大小之乘并骛。澄安俊备，接武於胜场；琳远高人，骈踪於法宇。遂使微言著范，历千古而畅英声；至赜流规，周十方而腾茂实。顷属后周膺运，大扇魔风，遂使天下招提，咸从毁废；寰中法侣，并混编甿。嗟乎！阒寂禅居，空留宴坐之处；荒凉慧苑，无复经行之踪。爰洎开皇，重将修建，旋逢大业，又遇分崩。鬼哭神吟。山鸣海沸，既遭涂炭，宁有伽蓝。正法消沦，邪魔增长，於是人迷觉路，邅回於苦集之区；俗蔽真宗，羁绊於盖缠之内。我大唐之有天下也。上凌巢燧，俯视羲轩，三圣重光，万邦一统。威加有截。泽被无垠，掩坤络以还淳，亘乾维而献款。再悬佛日，重补梵天，龙宫将八柱齐安，鹫岭共五峰争峻。大宏释教，谅属皇朝者焉。

大福先寺翻经三藏法师义净者，范阳人也，俗姓张氏。五代相韩之后，三台仕晋之前。朱紫分辉，貂蝉合彩。高祖为东齐郡守，仁风远扇，甘雨随车，化阐六条，政行十部。爰祖及父，俱厌俗荣。放旷一邱，逍遥三径，含和体素，养志恬神。摘芝秀於东山，挹清流於南涧，可谓寻幽丹峤，栖偃白云。皋鹤於是吞声，场驹以之絷影。法师幼挺明悟，夙彰聪敏。才逾辩李之岁，心乐出家；甫过游洛之年，志寻西国。业该经史，学洞古今。总三藏之元枢，明一乘之奥义。既而闲居习静，息虑安禅，托彼山林，远兹尘累。三十有七，方遂雅怀。以咸亨二年行至广府，发踪结契，数乃十人，鼓棹昇航，惟存一己。巡南溟以遐逝，指西域以长驱。历岩岫之千重，凌波涛之万里。渐届天竺，次至王城。佛说法华，灵峰尚在；如来成道，圣躅仍留。吠奢城中，献盖之迹不泯；给孤园内，布金之地犹存。三道宝阶，居然目睹；八大灵塔，邈矣亲观。所经三十馀国，凡历二十馀载。菩提树下，屡攀折以淹留；阿耨池边，几濯缨而藻鉴。法师慈悲作室，忍辱为衣，长斋则一自资，长坐则六时无倦。

又古来翻译之著，莫不先出梵文，后资汉译，摭词文凭於学者，铨义别禀於僧徒。今兹法师，不如是矣。既闲五天竺语，又详二谛幽宗，译义缀文，咸由於己出；措词定理，匪假於旁求。超汉代之摩腾，跨秦年之罗什。所将梵本经仅四百部，合五十万颂，金刚座真容一铺，舍利三百粒，以证圣元年夏五月方届都焉。则天大圣皇帝出震膺期，乘乾握纪，绍隆为务，宏济为心。爰命百寮，兼整四众，虹幡扌彗日，凤吹遏云，香散六铢，华飘五色，锵锵济济炜炜煌煌，迎於上东之门，置於授记之寺。共于阗三藏及大福先寺主沙门复礼西崇福寺主法藏等翻《华严经》，后至大福先寺，与天竺三藏宝思未多及授记寺主惠表沙门胜庄慈训等译《根本部律》。其大德等莫不四禅凝虑，六度冥怀，悬法镜於心台，朗戒珠於性海。词林挺秀，将觉树而联芳；慧炬扬辉，澄桂轮而合影。浑金璞玉，谅属其人。诚梵宇之栋梁，实法门之龙象。已翻诸杂经律二百馀卷，缮写云毕，寻并进内。其馀戒律诸论，方俟后诠。五篇之教俱明，八法之因备晓，鹅珠尚护，虫命无伤。浮囊必取於不亏，油钵终期於靡覆。崇圣教之纪纲，启含生之耳目。伏愿上资先圣，长隆七庙之基；下逮微躬，恒佐九天之命，迁怀生於寿域，致薄俗於淳源。岁稔时和，远安迩肃，顾以万几务总，四海事殷，用凭乙夜之馀，式赞弥天之德。课虚扣寂，聊题序云。


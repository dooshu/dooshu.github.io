杨万里　和王司法雨中二首

绝怜法曹三尺啄，不辩太仓五升米。

胡奴走送今寂然，公路如何令至此。

春花秋月千首诗，一字不曾堪疗饥。

黄独已空鑱底用，玉徽冻脱琴为灰。

穷鬼偏随天下士，再结柳车君但试。

不应满腹贮六奇，岂有逐贫无一计。

诗中哀怨海样深，青灯搔首夜沉沉。

一尊往慰风雨晚，莫管带围宽一眼。

杨万里

杨万里　和王司法雨中二首

无那诗愁着莫人，风颠雨急更昏昏。

登临无地可散策，剥啄阿谁来扣门。

安得与渠呼玉酒，醉余同看落金盆。

斋厨索寞如悬罄，惭愧酸寒遣一尊。

杨万里


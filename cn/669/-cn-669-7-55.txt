81　朝廷曰退進不可貪　燕遊曰歸樂不可極


少儀「朝廷曰退」，進不可貪也；「燕遊曰歸」，樂不可極也。

【元圻案】陸農師蔡州召還上殿劄子：「記曰『朝廷曰退，燕遊曰歸』，燕遊有出而無歸則縱，朝廷有進而無退則争。」〇衞氏禮記集説八十六：「陳氏祥道曰：『朝廷曰退，寵榮之地人所競進，君子之道雖行而猶請退也。燕遊之事人所樂爲而忘本者衆，故曰歸者不忘反其本也。』」






83　不知命無以爲君子證史


君子不因小人而求福，孔子之於彌子也；不因小人而避禍，叔向之於樂王鮒也。事見左傳。朱博之黨丁、傅，福可求乎？賈捐之之諂石顯，禍可避乎？故曰：「不知命，無以爲君子。」

【元圻案】吕氏春秋慎大覽貴因篇：「孔子道彌子瑕見釐夫人，因也。」淮南子泰族訓：「孔子欲行王道，東西南北，七十説而無所偶，故因衞夫人、彌子瑕而欲通其道。」此皆戰國策士誣聖之言，故孟子辭而闢之。〇漢書朱博傳：「贊曰：博馳騁進取，不思道德〔一〕，已亡可言。又見孝成之世委任大臣，假借用權。世主已更，好惡異前，復附丁、傅，稱順孔鄉。事發見詰，遂陷誣罔，辭窮情得，仰藥飲鴆。」〇又賈捐之傳：「時石顯用事。捐之數短顯，以故不得官。而長安令楊興，新以材能得幸，與捐之相善，曰：『顯鼎貴，上信用之。今欲進，第從我計，且與合意，即得入矣。』捐之即與興共爲薦顯，又共爲薦興。石顯聞之，白之上，乃下興、捐之獄。捐之竟坐棄市。」

〔一〕「思」，原作「師」，據中華本漢書卷八三朱博傳改。






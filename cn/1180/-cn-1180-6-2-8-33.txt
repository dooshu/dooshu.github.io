答云南抚院王毅庵


辱华翰，领悉。前奉询滇中积贮，以曾闻之砺庵云云，将谓彼中尚有此数，不意年来遂以解进。今所余但令所司谨守之，以备缓急。一二年间，调停酌量，内帑渐充，加以北虏纳款，边费少省。仆朝夕所告于上者，谆谆惟以节用爱民为急，此后搜括之令，或可免下。所以琐琐奉问者，惟欲知郡国财赋虚实之数耳。

矿金之害，往大理李中溪先生亦曾言之，第以此项专供御用，宫中视为额办，未敢轻议停寝，稍俟机会，当有处也。续刻小疏一通，奉览。






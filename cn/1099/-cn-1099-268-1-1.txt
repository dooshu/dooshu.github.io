○復劉沂東加耗書 【 加耗】

伏蒙詢及加耗一節、仰荷造物之仁、幸甚幸甚、切以郡內華亭一縣言之、有東西二鄉、東鄉糧輕而收利薄、此願糧上加耗者也。西鄉糧重而收利甚厚。此願田上加耗者也。偏聽之、則必有受病之處、然歸于截。長補短之論、則有金花銀一節為之權衡也、往年金花銀、每兩折米四石、近自廵撫歐公一變、止得折米二石、大略金花銀十萬兩、共折米四十萬石、今每兩減去二石、是減去二十萬石矣、不知此米作何下落、但查出此米、若田上加耗、則將此銀盡派與輕額之田。若糧上加耗、則將此銀盡泒與重額之田。如此庶幾彼此無病、而民或少瘳矣、但西鄉之田、大抵盡屬士大夫之家。而冊籍類寄于東鄉。田多征緩之處。而東鄉之田。少有寄籍于西鄉者。只此可鑑東西鄉之利病矣。而府縣總書、食民膏血、盡在隱弊糧稅之內。故無肯明其實迹。及明指金花銀下落。區區徒有憂民之心而不知其籍。伏望廣訪經知之人。只此一節。不輕放過。便是利民之大政。便是任內第一官方也。尚湏面陳其詳、以副門下憂世之心、先此附復不備、


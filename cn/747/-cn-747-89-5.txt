○灵宝道场设周天醮词

嗣皇帝臣某，以流星谪见，分野虑灾。谨遣赐紫道士杜光庭等於宗元观修灵宝道场、丈人观设周天大醮。伏以至道无形，时符於人事；元天垂戒，必见於星文。非凭悔谢之门，岂格修禳之念，是用斋心宣室，稽首名山，为百姓希恩，设周天大醮。臣自尘惊关辅，驾出襃梁，九庙靡依，群生失庇。致祖宗之大业，危若缀旒；念士庶之求生，势同累卵。省过敢忘於罪己，恤人深切於救焚。布服蔬餐，赎愆尤於既往；祈天悔过，希保助於将来。大道以慈惠为基，高明以广大为本，降福必归於有德，除灾当务於庇人。使沴气潜消，飞星暗逝。蜀郡士庶，永绝於札瘥；京国黔黎，早离於霾曀。誓将仁育，以答元功，仰望灵恩，不任恳悃之至。








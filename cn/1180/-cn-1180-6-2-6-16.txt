答蓟辽督抚吴环洲言虏情


修边之议，旧督抚甚不以为然，谓边人连年修筑，劳瘁已甚，宜少体之；乃方公则又说意欲举。揆之二议，方为优焉，已下本兵议覆。

近日虏情，大略可见。彼之心离势涣，偷活苟安，我则政事修明，内外辑睦，盛衰之机，昭然可睹。故向者奉书，谓后不当议守，且当议战，良有为也。辱示云云，深慰鄙念。诚得敢战之士二万人，足办吾事矣。然不宜轻示机缄，令人窥测。

昨养廉地土事，已喻意陈道长，以古人不问市租之意。顷疏至，处之甚优。为将者，亦宜戴恩图报可也。






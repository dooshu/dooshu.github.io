中秋夕坐光明顶看月歌

同洪美周、江允冰、许雪怀。是夕允冰吹铁笛。

人间何处无中秋，谁向仙岩绝顶游。
白头牖下苦局促，浮云转眼空烦忧。
君不见黄山天海光明顶，横绝千峰冠万岭。
芒鞋踏破层巅云，石鼓人归日未暝。
夕阳散映青山红，珊瑚万树琉璃中。
绝壁寒光出沧海，赤霄皎月随长风。
云门仙老影重重，九龙旖旎群追从。
坐指莲花见花瓣，遥窥玉女临虬松。
此时大笑皆拍手，香溪客到贻美酒。
割吾炙，倾一斗。
客吹笛，吾击缶。
昨日风雨今日晴，天上良宵真不偶。
银汉疏星明玉盘，山蔬野果资清欢。
眼底高擎出仙掌，劝我把盏为加餐。
独怜五老堕云雾（黄山亦有仙掌、五老诸峰。），相思不得同盘桓。
夜未阑，露将漙。
白鹤唳兮回青鸾，翠云裘敝天风寒。
于乎，万古此山此明月，何人不愧峰头客。



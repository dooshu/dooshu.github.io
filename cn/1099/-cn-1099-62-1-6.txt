○恤軍士以蓄銳氣疏 【 恤軍】

切惟克敵制勝、莫先于軍士之効勞、養銳蓄威、必在乎衣食之充足、古之名將、所以與士卒同其甘苦而頻加犒勞者、葢以此也、照得陝西腹裏衛所軍士俱在三邊操備、有一年一次回衛休息者。有十八箇月回衛休息者又有一家正軍餘丁二三名在邊操備者。其在衛餘丁。又要種納屯糧子粒、守城等項差使、且以在邊軍士言之、既有官給騎操馬匹。赴邊之日。彼處總兵副參等官。每軍一名。又要腳力或馬或騾壹匹頭。其軍士既無營生、又無產業。止靠月糧六斗養贍。置備軍裝。整理盤纏亦皆仰給。如此懼怕到邊責打只得原籍戶下津貼財物。置買前去。比至則邊方該管官旗。或指以置買旗號纓頭為名。或假以修理城垣門樓為由節次科歛、逼迫無柰、又將原買腳力馬騾變賣出辦、未及一年。使用盡絕。或又有倒死官馬隨要買賠逼追緊急。只得揭借。或本管指揮千百戶彼處副參等官馬匹錢物。馬一匹還銀二三百兩者有之。銀一兩。還本利三四兩者有之。彼至回衛。各官家人隨即前來索取。在衛官員。懼其勢要。只得監追。或典賣妻子。或揭借月糧。歸還前去。賠馬一匹。巳至破家蕩產。倘再倒死。將何所買賠。因此而逃亡者十常八九。如此軍士安得不迯軍衛安得不穴?干所以各邊軍士日見闕。少。且以官馬倒死。責令賠補。固為良法。其馬之倒死。若不論其急病瘦損倒死之分。一槩令軍賠補。誠恐年復一年。艱難益甚又不止于逃亡之患。而恐有意外之虞矣。罷敝軍士莫甚於斯。況在邊軍士、多有衣不遮體。食不充口、瘦損尫羸、形容枯槁總兵等官、略不介意、臣在石城、目所親覩者如此。而欲望其用命效勞。克敵制勝。葢亦難矣。所以一遇虜寇犯邊。多有不能支持。必湏奏討京軍若不肯著實優恤。蓄養銳氣。誠恐因循年久。益加困敝。北虜窺伺我軍虗實。擁眾犯邊。重有以貽國家之大患也。乞敕兵部計議行移各邊太監總兵都御史等官、今後將所屬官軍領騎操馬匹。置立印信文簿。每月三次點視。臕息肥壯者列為一等。臕息瘦者列為一等。若三次點視俱瘦。以後馬匹倒死者。著令買補。以戒軍士不肯用心喂養之弊。其三次臕息肥壯。遇有緊急病証倒死者。免其追賠。以蘇軍士艱難之苦。如果例該買補。本軍在邊艱難者。行移原衛著落戶下餘丁買補完備。本都司差人解送前去。若是各軍將及下班倒死馬匹者。就仰回衛從容置買。上班之日。騎坐赴邊。及遇有纓頭旗號損壞湏該置備者。令總兵廵撫等官設法措置買辦應用。如果無處措置。行移陝西都布二司派屬買辦解去並不許分毫科擾于軍及非奉奏准事例。亦不許擅自役使酷害。其各軍士上班腳力。隨其貧富或騾或驢或二人共買驢者各聽從其便。總兵等官俱不許追究逼迫及不許仍前放債于所管軍士。令家人前去各衛取討。逼軍迯竄。果有前項奸弊。許廵按御史指實具奏區處、仍用心優恤軍士、作興銳氣、務令得所、不致迯亡、如此庶使軍士感激而可以成克敵制勝功矣


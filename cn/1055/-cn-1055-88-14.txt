【贺延州程太尉〈戡〉加节度使再任启〈治平元年〉】

伏审赐节中宸，建侯巨屏，伏惟庆慰。恭惟太尉阁下刚明禀哲，纯一端诚，嘉猷夙著于本朝，伟望尤先于旧德。久郁岩廊之用，屡淹藩翰之居。惟关陕之一方，苦干戈而累岁。用兵之后，疲伤尤急于抚绥；难信之盟，丑黠宜先于经制。是膺帝眷，实允朝佥。大纛高牙，虽暂烦于节度；鸿钧元鼎，行即俟于登庸。乃公议之久然，匪私情之独祷。春阳式序，幕府肇开，伏惟上为邦家，精调寝膳。


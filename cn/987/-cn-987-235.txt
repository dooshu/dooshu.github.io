苏轼　次韵和刘贡父登黄楼见寄并寄子由二首

青派连淮上，黄楼冠海隅。

此诗尤伟丽，夫子计魁梧。

世俗轻瑚琏，巾箱袭武夫。

坐令乘传遽，奔走为储须。

邂逅我已失，登临谁与俱。

贫贪仓氏粟，身听冶家模。

会合难前定，归休试後图。

腴田未可买，穷鬼却须呼。

二水何年到，双洪不受橹。

至今清夜梦，飞辔策天吴。

苏轼

苏轼　次韵和刘贡父登黄楼见寄并寄子由二首

与子皆去国，十年天一隅。

数奇逢恶岁，计拙集枯梧。

好士余刘表，穷交忆灌夫。

不矜持汉节，犹喜揽桓须。

清句金丝合，高楼雪月俱。

吟哦出新意，指画想前模。

自写千言赋，新裁六幅图。

传看一座耸，劝著尺书呼。

莫使骚人怨，东游不到吴。

苏轼


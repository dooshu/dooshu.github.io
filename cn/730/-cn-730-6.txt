卷六 神语


雷神

雷州英榜山，有雷神庙。神端冕而绯，左右列侍天将，一辅髦者捧圆物色垩，为神之所始，盖鸟卵云。堂后又有雷神十二躯，以应十二方位，及雷公、电母、风伯、雨师像，其在堂复，则雷神之父陈氏鉷也。《志》称：陈时雷州人陈鉷无子，其业捕猎，家有九耳犬甚灵。凡将猎，卜诸犬耳。一耳动，则获一兽，动多则三四耳，少则一二耳。一日出猎，而九耳俱动，鉷大喜，以为必多得兽矣。既之野，有丛棘一区，九耳犬围绕不去。异之，得一巨卵径尺，携以归，雷雨暴作，卵开，乃一男子，其手有文，左曰雷，右曰州，有神人尝入室中乳哺，乡人以为雷种也，神之。天建三年，果为雷州刺史，名曰文玉。既没，神化大显，民因祀以为雷神。此事诞甚，然厥初生民，皆由气化，〈鸟乚〉卵吞于简狄，帝武感乎姜嫄，神圣之生，天必示之怪异，况雷于天地为长子。《易》曰：震，一索而得男。神生于霹雳，为天地始阳所孕，理诚有之。况雷与龙同体，其从龙而伏也则在山，从龙而起也则在田。雷者龙之声也，电者龙之光也。龙本卵生，故雷神亦卵生，卵不从天降而从地出，又所谓雷出地奋也。又雷与风牝牡也，雷风相薄，雷之精入于风之血，故卵生焉。卵得乾之初气，故为雷子。其生于雷州，则以雷州乃炎方尽地，瘴烟所结，阴火所熏，旧风薄之而不散。溟海荡之而不开，其骇气奔激，多鼓动而为雷，崩轰砰嗑，倏忽不常，故雷神必生于雷州，以镇斯土而壁除灾害也。庙名灵震，创于陈，禋祀于伪南汉，赐王爵于宋，明初改称雷司，定祀上元，俾雷神子孙世守之。岁之二月，雷将大声，太守至庙为雷司开印。八月，雷将闭藏，太守至庙为雷司封印。六月二十四日，雷州人必供雷鼓以酬雷，祷而得雷公之墨，光莹如漆，则以治邪魅惊痫，及书讼牒得雷屑，或霹雳砧，则以辟婴儿惊以催产。霹雳砧一名雷公石，郁溪云：天地之初，雷起于地。中则起于水，过中则起于石。起于石，雷之最迅烈者，故曰介于石，不终日。介者，言乎雷起于石之介也。夏间雷雨骤发，多在午后，而皆不终日，是其验云。又邵子云：石为雷，而龙常生石中，龙之生即雷之生也。雷以石为胎，其起也破石而出，石迸散于人间，故为雷公之石也。

飓风神

粤在离方，飓者，离风之郁而不得出，火气暴发而为灾患者也。粤岁有飓，多从琼、雷而起。离之极方也，故琼、雷皆有飓风祠。其神飓母，有司以端午日祭，行通献礼，诚畏之也。飓者具也，飓一起，则东西南北之风皆具而合为一风，故曰飓也。曰母者，以飓能生四方之风而为四方之风之母，分其一方之风，可以为一大风，故曰母也。又巽为风，乾之长女主之，雷以复万物之性，有父之道，故曰公。风以复万物之命，有母之道，故曰母也。大风为母，而微风则曰少男少女也。起于泽为少女风，起于山为少男风，而皆以飓为之母。又巽为风主，巽者月与水之本，月与水皆生于风，故曰母。或曰：飓母即孟婆，春夏间有晕如半虹是也。此盖以虹为飓母也，然婆即母也。

天地之神莫大乎雷、风，雷、风者所以生日月者也。事雷之神，所以事日，事风之神，所以事月。而雷之神在雷州，风之神在琼州，以二州南之极也。南之极其地最下，雷生于地之最下而风从之，故雷与风之神在焉。

罗浮山神

罗浮巍然高大，盖昌黎所谓最远而独为宗，其神必灵者也。考罗浮自安期生始游，而青精先生继之，故茅君内传云，罗浮山洞名朱明耀真之天，青精朱灵芝治之。今山中伏虎岩上有朱子庵，盖青精之所尝居。青精者，罗浮始开辟之人，故居人称之曰青精君，而号华子期曰玉源君。子期淮南人，相传甪里先生弟子，居罗浮玉源，玉源在分水〈山奥〉，所谓泉源福地也。他如阴长生居铁桥，葛孝先居飞云顶，鲍靓居酥醪观，葛稚川居麻姑峰下，单道开居石室。苏玄朗居青霞谷，轩辕集居蛇穴，是皆罗浮君所与共治斯山者。罗浮君亦称四百三十二君，盖山之神也。罗浮君每尝出见，陈武帝时见于大石楼上，长三丈所，通体皓然，衣服楚丽，山中人莫不伏拜。其祀肇于晋，著于唐，唐玄宗尝于五龙堂南筑坛以祷，使道士申太芝主之。又于都虚观置守祠者十家，宋乃著为令，岁十月下元，长吏醮山以礼事神。淳熙甲午，守臣王宁奉祀，有庆云起于祠所，五色轮囷，绘图以奏，谓为太平之应。而先朝永乐中，遣官设醮，瘗所降玉简于观中，盖皆以罗浮之神绝灵，为望秩所必先焉者也。葛稚川云，罗浮乃正神所居，中多地仙之人，可以避难。若有道者登之，则山神援助，其药必成，故今入山者或是贤哲，山神辄遣五色鸟相迎，或有异云郁起如幡幢华盖以覆导之，而神亦尝乘哑虎巡山，不使怪物为害。予二十年间数数往来，盖未尝佩五岳之图，服雄黄之粒，以辟除不祥也。

海神

溟海吞吐百粤，崩波鼓舞百十丈，状若雪山。尝有海神临海而射，故海浪高者既下，下者乃复高，不为民害。父老云，凡渡海至海安所，闻涛声哮吼，大地震动，则知三四日内有大风雨，不可渡。又每月十八日勿渡，渡则撄海神之怒。又云，凡渡海风波不起，岛屿晴明，忽见朱旗绛节，骖驾双螭，海女人鱼，后先导从，是海神游也。火长亟焚香再拜则吉，其或日影向西，巨舶相遇，帆樯欹侧，楼舵不全，或两或三，时来冲突，火长必举火物色之，举火而彼不应，是鬼船也。火长亟被发掷钱米以厌胜，或与之决战，不胜，必号呼海神以求救。海神甚灵，嘉靖间有渡琼海者，见海神特立水上，高可丈余，朱发长髯，冠剑伟丽，众惊伏下拜。海神徐掠舟而过，有光景经久不灭，次日有三舟复见，大譟拒之，风波大作，舟尽覆。语云："上海人，下海神。"盖言以海神为命也。粤人事海神甚谨，以郡邑多濒于海，而雷州出海三百里余。琼居海中，号特壤，每当盛夏，海翻飓作，西北风挟雨大至，海水湓湓十余丈，漂没人畜屋庐，莫可胜计，盖海神怒二郡民之弗虔也。故以生人饷蛟鱼，蛟鱼食之而弗餍。又为之嘘噏咸雨，放为咸潮，使水卤积于洋田，逆流万顷，禾苗朽烂，数年而不可复耕，以病二郡之民也。噫嘻。民之生长于雷、琼，其不幸若是。然今粤人出入，率不泛祀海神，以海神渺茫不可知。凡渡海自番禺者，率祀祝融、天妃，自徐闻者，祀二伏波。祝融者，南海之君也。虞翻云，祝，大也。融，明也。南海为太明之地，其神沐日浴月以开炎天，故曰祝融也。祠在扶胥江口，南控虎门，东溯汤谷，朝暾初出，辄见楼殿浮浮，如贝阙鲛宫，随潮下上。每当天地晦冥，鲸呿鳌掷，飓风起乎四方，雾雨迷其咫尺，舟中之人，涕泣呼号，皆愿少缓须臾之死以请于祝融。其声未干，忽已天日晴朗，飘行万里，如过衽席。而天妃神灵尤异，凡渡海卒遇怪风，哀号天妃，辄有一大鸟来止帆樯，少焉红光荧荧，绕舟数匝，花芬酷烈，而天妃降矣。其舟遂定得济，又必候验船灯，灯红则神降，青则否。其祠在新安赤湾，背南山，面大洋，大小零丁数峰，壁立为案，海上一大观也。凡济者必祷，谓之辞沙，以祠在沙上故云。而二伏波将军者，专主琼海，其祠在徐闻，为渡海之指南。苏子瞻云，自徐闻渡海适朱厓，南望连山，若有若无，杳杳一带耳。舣舟得济，股栗魂丧，相庆再生，咸以伏波为恩我。李伯纪常祷于二将军，北得生还，乃书子瞻所作碑，刻石祠中。祠有二，正祠为新息，别祠为邳离。

南海神

南海神庙在波罗江上，建自隋开皇年，大门内有宋太宗碑、明太祖高皇帝碑，其在香亭左右，则列宗御祭文，使臣所勒者也。韩昌黎碑在东廊，宋循州刺史陈谏重书，神自唐开元时，祭典始盛，尝册尊为广利王，岁以立夏气至，命广州刺史行事祠下，祝文书御名，宋真宗锡王玉带。至和元年，加王冕九旒、犀簪导、青纩充耳、青衣五章、朱裳四章、革带钩〈角枼〉、綪韨、素单、大带、锦绶、剑、佩、履、袜。内出花钗九株、袿、衤属、簪、钅奠，署曰赐明顺夫人。明顺者，王之夫人，皇祐所封号也。元时，数遣使奉锦幡、销金幡、金银香盒，吴莱古迹记言，南海庙有玉简、玉箫、玉砚、象鞭，林霭所献铜鼓，面阔五尺，脐隐起，有海鱼虾蟆周匝。及宗真宗所赐玉带、蕃国刻金书表、龙牙火、浣布，今皆不存。洪武六年，赐黄金香盒，重十六两，黄绫幡一副。藩臬大夫每春秋仲月壬日致祭，先出香盒于官库，赍至神前，祭毕复归藏焉。其礼器，柷一，笾四，豆四，簠二，簋二，爵三。鉶如爵之数，篚一，尊一，羊、豕函各一，祭品羊一俎，豕一俎，和羹三鉶，帛一篚，黍稷二簠，稻粱二簠，枣、栗、盐、藁鱼四笾，韭、菹、醓醢、鹿醢四豆，皆有司存。庙向无祭田，宣德间，吾从祖萝壁、秋泉、南窗三公，始施四六顷六十八亩，在波罗海心沙、东马廊、西马廊、深井、金鼎、石鱼塘，田乃潮田，岁一熟，淤泥所积，子母相生，今又增数顷矣。庙中有道士一房，僧二房，收其租谷。岁仲春，十二、十三日，有事于庙，萝壁子孙主道士，秋泉、南窗子孙主于僧，予从兄士煌有碑志其事。而吾乡沙亭，与庙仅隔一江，一舸随潮，瞬息可至，以有祭田之供，辄视之为家庙焉。而沙亭亦有南海离宫，高曾之所俎豆，灵怪之所凭依，世修其祀罔或懈。盖生乎南海之上者，祠南海。生乎南岳之下者，祠南岳。亦庶民之礼也，非僣也。予尝为文以祭曰：

"洪惟灵德，重润南中。茫茫百越，潮汐咸通。火膏滋沃，金气冲融。

洋洋发育，天一之功。三门以外，浩淼如空。天墟洒北，日母浮东。

君王百谷，莫不朝宗。扶胥南岸，有庙巃嵸。高阳苗裔，俎豆其恭。

此方士女，所恃离宫。天吴海怪，饮食咸丰。咸波不溢，禾稼芃芃。

分龙有雨，怒飓无风。清和春仲，远近来同。波罗望拜，相应雄钟。

虔申礼荐，以达玄聪。"

南海之帝

予尝于南海祠书额曰"南海之帝"。盖以家语云：水、火、木、金、土，是为五帝。又庄生云：南海之帝为倏故也。南海之帝实祝融，祝融，火帝也，帝于南岳，又帝于南海者。石氏《星经》云：南方赤帝，其精朱鸟，为七宿，司夏，司火，司南岳，司南海，司南方是也。司火而兼司水，盖天地之道，火之本在水，水足于中，而后火生于外，火非水无以为命，水非火无以为性，水与火分而不分，故祝融兼为水火之帝也。其都南岳，故南岳主峰名祝融。其离宫在扶胥，故昌黎云，南海阴墟，祝融之宅，海在南而离宫在北，故曰阴墟也。体阴而用阳天之道，故以阴为宅也。四海以南为尊，以天之阳在焉，故祝融神次最贵，在北东西三帝、河伯之上。

祝融，赤帝也。《淮南子》云：南方之极，自北户之界至炎风之野，赤帝祝融之所司是也。《正义》云：赤帝，南方赤熛怒之神。赤熛怒者，火赫赫炎炎之象。火者南人之命，南人之事赤帝，盖事火也，事火者事其命也。岁之冬日，必为火清之醮以答神庥，龙车冕服，极其珍丽为之，所在皆然。

真武

吾粤多真武宫，以南海佛山镇之祠为大，称曰祖庙。其像被发不冠，服帝服而建玄旗，一金剑竖前，一龟一蛇，蟠结左右，盖天官书所称，北宫黑帝，其精玄武者也，或即汉高之所始祠者也。粤人祀赤帝，并祀黑帝，盖以黑帝位居北极而司命南溟。南溟之水生于北极，北极为源而南溟为委，祀赤帝者以其治水之委，祀黑帝者以其司水之源也。吾粤固水国也，民生于咸潮，长于淡汐，所不与鼋鼍蛟蜃同变化，人知为赤帝之功，不知为黑帝之德。家尸而户祝之，礼虽不合，亦粤人之所以报本者也。或曰真武亦称上帝，昔汉武伐南越，告祷于太乙，为太乙鏠旗，太史奉以指所伐国，太乙即上帝也。汉武邀灵于上帝而南越平，故今越人多祀上帝。

五帝

汉武帝迷于鬼神，尤信越巫，尝令越巫立越祝祠，安台无坛，亦祠天神上帝百鬼，而以鸡卜，至今越祠多淫，以鬼神方惑民菑祥者，所在皆然。诸小鬼之神者，无贵贱趋之，况于五方之帝及五岳神，不更謟事乎哉。吴廷举知顺德，尝禁淫祀，其言曰：律，祀典神祗，有司致祭。不当祀而祭，杖。顷行龙山龙江，见五岳庙，中禺五帝，冕而执圭。夫五岳视三公，诸侯在其域内，乃得祭之。祭用木主，号如其山，坛而不屋，天子有事告以芗，无则已。今帝之而不知其公也，僣诸侯之事而不知其庶人也。季氏旅于泰山，孔子讥之，况庶人乎。淫昏之鬼，充斥闾巷，家为巫史，四十保大抵尽丛祠矣。岁时伏腊，醵钱祷赛，椎牛击鼓，戏倡舞像，男女杂沓，忽祖祢为出门之祭。富者长奢，贫者殚家，甚至攻剽嚚讼之徒，资以决筴，是奸盗之主而礼法之蠹也。知县不佞，有人民社稷之寄，民神杂扰，不可放物，罪则在予。四十保淫祠悉毁之，其材以修保之亭坛，有余输县营缮，象投水火，民孝弟力田奉公，自求多福。不然于我政人得罪，求助鬼神无及已。于是毁淫祠八百余所，御史汪宗器恶之，计竹木斤两以罪。呜呼，不辨善淫，而以其睚眦报，愧淫鬼矣。

五谷神

晋吴修为广州刺史，未至洲，有五仙人骑五色羊负五谷而来，止州厅上。其后州厅梁上图画以为瑞，号广州曰五仙城。城中坡山，今有五仙观，春秋粤人祈谷，以此方谷为五仙所遗。一仙遗一谷，谷有五，故为五仙。而五仙当日复有丰年之祝，故皆称为五谷之神，州厅之绘以重谷也。城名曰五仙，亦重谷也。

禾谷夫人

香山村落，多祀禾谷夫人，或以为后稷之母姜嫄云。予谓里有社稷，社，土神也。稷，谷神也。祈年报赛，以二神为归足矣。乃立淫宇而享祀无度，非礼莫甚焉。姜嫄之祠在武功，天下无之，无已则改祠田祖乎，田祖者先农也。《诗》曰："琴瑟击鼓，以御田祖。"然古时田祖之祀，与社稷皆坛而不屋，社稷之坛有常，田祖之坛无常，有常以为主，无常以为客。然则社稷而外，民有侯禳禳襘之事，亦可以无之他所矣。

伏波神

伏波神，为汉新息侯马援。侯有大功德于越，越人祀之于海康、徐闻，以侯治琼海也。又祀之于横州，以侯治乌蛮大滩也。滩在横州东百余里，为西南湍险之最，舟从牂牁至广必经焉。滩有四，曰雷霹，曰龙门，曰虎跳，曰挂舵。每滩四折，折必五六里，出入乱石丛中，势如箭激，数有破溺之患。夹岸皆山，侯庙在其北麓，凡上下滩者必问侯，侯许乃敢放舟，每岁侯必封滩十余日，绝舟往来。新舟必磔一白犬以祭。有大风雨，侯辄驾铜船出滩，橹声喧豗，人不敢开篷窃视。晴霁时有铜篙铁桨浮出，则横水渡船必破覆，须祭禳之乃已，此皆侯之神灵所为云。凡过滩，每一舟拨招者四人，使舵者四人，前立望路者一人。左右侧竖其掌则舵随之，然此地仅一姓人知水道，世为滩师，余人则否，其人亦马流遗裔也。滩为交趾下流，征侧叛时，侯疏凿以运楼船，至今石势纵横，宛如壁垒，大小石分曹角斗，奇阵森然，戈甲之声，喧阗十余里外，侯威灵盖千年一日也。祠中床、帐、盘、盂诸物，祝人拂拭惟谨。居民每食必以祭，事若严君。予亦尝以交趾簳珠为荐，簳珠者薏苡也。

伏波祠广东、西处处有之，而新息侯尤威灵，其庙在交趾者，制狭小，周遭茅茨失火，庙恒不及，交趾绝神之。交趾人每惧汉人诉其过恶于侯而得疫病，于是设官二人守庙，不使汉人得入。而其君臣入而祭者，必膝行蒲伏，惴惴然以侯之诛殛为忧。侯之神长在交趾，凡以为两广封疆也。

飞来神

罗定州西五里许，地曰牛头湾，有尉佗庙。万历间，庙乘风雨飞越数里，至玉树冈谭石乡，民乃增饰而祀之，号其神曰飞来神，庙曰飞来庙。其钟与香炉未飞去者，数移入庙而数去。噫，异甚。越人故俗鬼，越人勇之谓汉武帝云。越人尚鬼，而其祠皆见鬼，数有效。昔东瓯王敬鬼，寿百六十岁。佗固东瓯王之流也，以一人之身，而历中原七八主，享国数十年，寿至百有余岁，意者亦尝敬鬼耶。而其相吕嘉与佗同起，死时亦百有余岁，皆异人也。佗死而庙食至今，民畏其神，复示之以怪异，其以越人禨故耶。

天妃

天妃海神，或以为太虚之中，惟天为大，地次之，故天称皇，地称后。海次于地，故称妃，或曰非也。《易》：兑为泽。泽通于天，故曰天泽。以海为大，故曰天池。而兑为少女，故曰妃。艮之男为地公侯，故兑之女为天妃，然今南粤人皆以天妃为林姓云。

龙母

龙母温夫人者，晋康程水人也。秦始皇尝遣使尽礼致聘，将纳夫人后宫，夫人不乐。使者敦迫上道，行至始安，一夕龙引所乘船还程水，使者复往，龙复引船以归。夫人没，葬西源上，龙尝为大波，萦浪转沙以成坟，会大风雨，墓移江北，每洪水淹没，四周皆浊，而近墓数尺独清。墓之南有山，天将雨，云气必先群山而出，树林阴翳，有数百年古木，人不敢伐，以夫人有神灵其间云。夫人姓蒲，误作温，然其墓当灵溪水口，灵溪一名温水，以夫人姓温故名。或曰，温者，媪之讹也。夫人故称蒲媪，又称媪龙。唐李绅诗；风水多虞祝媪龙，然媪非生龙者也。得大卵而畜之，龙子出焉。养之以饮食物，龙得长大，盖古之豢龙氏也。始皇以为神，遣使迎媪。以尝闻徐福言，海神之使者铜色而龙形，光上照天，意媪其同类也，求三神山患且至，船风辄引而去，岂亦龙之所为耶。

斗姥

斗姥像在肇庆七星岩，名摩利支天菩萨，亦名天后。花冠璎珞，赤足，两手合掌，两手擎日月，两手握剑。天女二，捧盘在左右，盘一羊头，一兔头，前总制熊文灿之所造也。文灿招抚郑芝龙时，使芝龙与海寇刘香大战，菩萨见形空中，香因败灭。文灿以为菩萨即玄女，蚩尤为暴时，黄帝仰天而叹，天遣玄女下，授黄帝兵符伏蚩尤。又尝下天女曰〈鬼女〉，以止蚩尤风雨。古圣人用兵，皆以神女为助，于是倾赀十余万为宫殿极其壮丽以答之。论者谓，文灿当时以此十余万金钱募召壮士，为朝廷办贼，必有功业可观。当剿贼时，菩萨何不再见，岂所谓福无重至者耶。

西王母

广州多有祠祀西王母，左右有夫人，两送子者，两催生者，两治痘疹者，凡六位。盖西王母弟子，若飞琼、董双成、萼绿华之流者也。相传西王母为人注寿注福注禄，诸弟子亦以保婴为事，故人民事之惟恐后。考西王母见《山海经》、汲冢《周书》、《穆天子传》、《汉武帝内传》。而庄子云：夫道在太极之先。西王母得之，坐乎少广，莫知其始，莫知其终。是则开辟以来，有天地即有西王母，而道家以为西王母者，金母也。木公生之，金母成之。人类之所以不绝于天地间者，以有金母之成之也。金母者，天下之大母，故曰王母。居于西，以成物为事，故曰西王母云。壁上多绘画保婴之事，名子孙堂，人民生子女者，多契神以为父母，西王母与六夫人像，悉以红纸书契名帖其下，其神某，则取其上一字以为契名，婚嫁日乃遣巫以酒食除之。

花王父母

越人祈子，必于花王父母。有祝辞云："白花男，红花女。"故婚夕亲戚皆往送花，盖取《诗》"华如桃李"之义。诗以桃李二物，兴男女二人，故桃夭言女也，摽梅言男也，女桃而男梅也。华山上有石养父母祠，秦人往往祈子，亦花王父母之义也。

金华夫人

广州多有金华夫人祠，夫人字金华，少为女巫不嫁，善能调媚鬼神，其后溺死湖中，数日不坏。有异香，即有一黄沉女像容貌绝类夫人者浮出，人以为水仙，取祠之，因名其地曰仙湖，祈子往往有验。妇女有谣云："祈子金华，多得白花。三年两朵，离离成果。"越俗今无女巫，惟阳春有之，然亦自为女巫，不为人作女巫也。盖妇女病辄跳神，愈则以身为赛，垂髾盛色，缠结非常，头戴鸟毛之冠，缀以璎珞，一舞一歌，回环宛转，观者无不称艳。盖自为身为媚，乃为敬神之至云。女巫琼州特重，每神会，必择女巫之姣少者，唱蛮词，吹黎笙以为乐，人妖淫而神亦尔，尤伤风教。

东莞城隍

洪武二年三月朔，上在朝阳殿，梦一臣幞头象简，一白髯老者随之，山呼舞蹈，称臣东莞城隍，老者县中钵盂山土地，谨奏陛下，东莞岁中致祭无祀。一次不敷，乞敕有司，递年祭三次，庶幽魂得以均沾。上觉而异之，召礼部议，乃封东莞城隍显佑伯，仍管城隍司事。赐伯爵仪仗，暨异锦龙缎一端，印曰东莞县城隍之印。递年三月三日、九月九日，有司以少牢致祭，别颁敕封钵盂山土地，赐以冠带，诏东莞及天下无祀者。岁中清明日、七月望日、十月朔日致祭，著为令，敕书今藏庙中。而钵盂山土地像塑冠带，与他处幅巾深衣者异。

祭厉

叶石洞为惠安宰，淫祠尽废，分遣师巫充社夫。遇水旱疠疫，使行禳礼。又遵洪武礼制，每里一百户，立坛一所，祭无祀鬼神。祭日皆行傩礼，或不傩则十二月大傩。傩用狂夫一人，蒙熊皮，黄金四目，鬼面，玄衣朱裳，执戈扬盾。又编茅苇为长鞭，黄冠一人执之，择童子年十岁以上十二以下十二人，或二十四人，皆赤帻执桃木而噪，入各人家室逐疫，鸣鞭而出，各家或用醋炭以送疫。黄冠倡，童子和曰，甲作食〈歹凶〉，胇胃食虎，雄伯食魅，腾简食不祥。揽诸食咎，伯奇食梦，强梁、祖明共食磔死寄生，委随食观，错断食巨，穷奇、腾根共食蛊。凡使十二神追恶凶，赫汝躯，拉汝幹，节解汝肉，抽汝肺肠。汝不急去，后者为粮，此乃古礼，虽孔子所不敢违也。后世此礼废绝，每逢灾疾，乃至禳星告斗，作诸无益，其伤民财甚矣。予至东莞，每夜闻逐鬼者，合吹牛角，呜呜达旦作鬼声。师巫咒水书符，刻无暇晷，其降生神者，迷仙童者，问觋者，妇女奔走，以钱米交错于道，所在皆然。而诸县寻常有病，则以酒食置竹箕上，当门巷而祭。曰设鬼，亦曰抛撒。或作纸船纸人燔之，纸人以代病者，是曰代人。人以鬼代，鬼以纸代，真愚夫妇之所为也。博罗之俗，正月二十日以桃枝插门，童稚则以桃叶为佩，曰禁鬼也。广州妇女患病者，使一妪左持雄鸡，右持米及箸，于闾巷间皋曰某归，则一妪应之曰某归矣，其病旋愈，此亦招魂之礼，是名鸡招。人知越有鸡卜，不知复有鸡招，亦曰叫鸡米云。至始死，则召师巫开路安魂灵，投金钱于江，买水以浴。而七七日百日皆为佛事，破家以从，无贫富皆然，善乎石洞之能导民以礼也。始下车，即召作佛事者云。知县到任二十日，礼教未敷，致百姓居丧而作佛事，罪在知县。即取幡幢鬼〈鬼畾〉铃铎等焚毁。孝子僧众，听讲小学一章，有何选卿者，居丧不作佛事，石洞以为贤于峨寇博带诵法孔子者，特具羊酒，遣父老亲礼其庐，以示旌异。

绿郎

广州女子年及笄，多有犯绿郎以死者，以师巫茅山法治之，多不效。盖由嫁失其时，情欲所感，致为鬼神侵侮。睽之象，兑女泽动而下，则见有豕负涂。离女火动而上，则见有鬼一车，此其征也。绿郎者，车中之鬼也。未得夫而张之弧，已得夫而说之弧。夫者雨也，遇雨则吉矣。又广州男子未娶，亦多有犯红娘以死。谚曰："女忌绿郎，男忌红娘。"皆谓命带绿郎红娘者可治，出门而与绿郎红娘遇者不可治，此甚妄也。咸之象，二少憧憧，则朋从其思。少女之思往，则绿郎之朋来，少男之思往，则红娘之朋来，皆婚姻不及其时所致。绿郎一曰过天绿郎，亦曰驸马。

二司

崖有二司神者，一日降魂童言曰：欲与萧公斗法。于是二司神各发马脚。马脚者，神所附之人也。以枪自刺其腹洞贯焉，刺咽亦如之。有疾病者，许火棚。既愈，如数伐薪，请二司神酬愿。病者率众舆二司神，跣行烈焰，毫发无损。广有三界神者，人有争斗，多向三界神乞蛇以决曲直。蛇所向作咬人势则曲，背则直。或以香花钱米迎蛇至家，囊蛇而探之，曲则蛇咬其指，直则已。有许愿者不还，蛇则腾至人家索饮食。又或有仇怨，于神前书其人年生八字，以碗覆之。神前碗大小纷然，无有敢动其一者。有急脚先锋神者，凡男女将有所私，从而祷之，往往得其所欲，以香囊酬之，神前香囊堆积，乞其一二，则明岁酬以三四。新兴有东山神者，有处女采桑过焉。歌曰："路边神，尔单身。一蚕生二茧，吾舍作夫人。"还家果一蚕二茧，且甚巨。是夜风雨大作，女失所之，有一红丝自屋起，牵入庙中，追寻之，兀坐无声息矣。遂泥而塑之，称罗夫人。番禺石壁有恩情神者，昔有男女二人，于舟中目成，将及岸，女溺于水，男从而援之，俱死焉。二尸浮出，相抱不解，民因祠以为恩情庙，此皆丛祠之淫者，民未知义，以淫祠为之依归，可悲也。

《广东新语》　清·屈大均








○命张说修国史诏

肇有书契，是兴简册，所以彰乎得失，示以劝惩。非夫详而有体，辨而不华，含阳秋之蕴，总坟诰之赜，岂能光我司典，崇其立言。右羽林军将军摄御史大夫权检校并州大都督府长史持节天兵军节度大使燕国公张说，多识前志，学於旧史，文成微婉，词润金石。谅可以昭振风雅，光扬轨训，可兼修国史，仍赍史本就并州修撰。


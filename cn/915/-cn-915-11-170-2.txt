◇狱成许家人陈诉议

律文：狱已成及决竟，经所绾而疑有奸欺，不直于法，及诉冤枉者，得摄讯覆治之。检使处罪者，虽已案成，御史风弹以痛诬伏。或栲不承引，依证而科；或有私嫌，强逼成罪。家人诉枉，辞案相背，型宪不轻，理须讯鞠。既为公正，岂疑于私。如谓窥不测之泽，抑绝讼端，则枉滞之徒，终无申理。若从其案成，便乖覆治之律。然未判经赦，及覆治理状，真伪未分；承前以来，如此例皆得复职。愚谓经奏遇赦，及已覆治，得为狱成。（《魏书·刑罚志》：「延昌三年六月，兼廷尉卿元志监王靖等上言，狱成不容家人陈诉。大理正崔纂、评杨机丞申休、律博士刘安元等议。」）


○增诸州刺史俸料奏（会昌六年十二月中书门下）

应诸州刺史，既欲责其洁已，须令俸禄稍充。但以厚薄不同，等级无制，致使俸薄处无人愿去，禄厚处终日争先。应诸中下州司马军事俸料共不满一百千者，请添至一百千。其紧上州不满一百五十千者，请添至一百五十千。其雄望州不满二百千者，请添至二百千。其先已过者，即得仍旧，并任於军事杂钱中，方圆置本，收利充给。如别带使额者，并仍旧不在添限。








○姚栖霞诗词

女士姚栖霞，吴江人，幼慧工诗，时出新意，年十七卒。其父瘦吟［岱］，取其“燕翦翦愁愁不断，翻衔愁入小窗来”句，名所著为翦愁吟。越百年，郭频伽、郑瘦山诸君，为之刊行，各倚凤凰台上忆吹箫调，赋词悼之，其诗遂显。袁朴村［景辂］松陵诗徵，言其填词亦秀雅可诵。并附牡丹，满庭芳断句云：“但恐荼蘼开後，风怀减、谁共芳尊。添愁恨、红妆泪洒，无语暗销魂。”惜未录全阕。瘦吟亦工诗，家极贫，以笔耕饣胡口，恒馆於外。清明有感一绝尤佳，诗云：“林香漠漠草萋萋。水自东流日自西。最是销魂寒食节，一庭花雨燕双栖。”


○管城新驿记

大和二年闰三月，荥阳守归厚上言：“臣治所直天下大逵，肘武牢而咽东夏。谁何宜谨，启闭宜度。先是驿於城中，驿遽不时，四门牡键，通夕弗禁。请更於外隧，永永便安。”制曰：可。守臣奉诏，无征命，无夺时，縻羡财，募游手，逮八月既望，新驿成。郑人胥说，琢石而记曰：在兑之方，面元负阳，门衔周道，墙阴行桑（一作墙荫行栗），境胜於外也。远购名材，旁延世工，暨涂宣皙，瓴甓刚滑，术精於内也。蘧庐有甲乙，床帐有冬夏，庭容牙节，庑卧囊橐，示礼而不也。内庖外厩，高仓邃库，积薪就阳，峙刍就燥，有素而不愆也。主吏有第，役夫有区，师行者有飨亭，孥行者有别邸。周以高墉，乃楼其门。劳迎展蠲洁之敬，饯别起登临之思。溱洧波澜，嵩邱云烟，四时万象，来贶於我。走毂奔蹄，遄征急宣，入而忘劳，出必屡顾，其传舍之尤乎！

太守姓杨氏，字贞一，华阴宏农人。郑为雄州，非闻人大吏不得在其选。夫驿之宜迁於外也，前此二千石尝言之而重改作，若贞一可谓果於从政而决行其言，惜乎未施於大也。


◇大司马曹休诔（太和二年）

於穆公侯，魏之宗室。明德继踵，奕世纯粹。阐弘泛爱，仁以接物。艺以为华，体兹亮实。年没弱冠，志在雄英。高揖名师，发言有章。东夏翕然，称曰龙光。贫而无怨，恐以为难。嗟我公侯，屡空是安。不耽世禄，亲悦为欢。好彼蓬枢，甘此瓢箪。味道忘忧，逾宪超颜。矫矫公侯，不挠其厄。呵叱三军，躬奋雄戟。足蹴白刃，手接飞镝。终弭淮南，保我疆场。（《艺文类聚》四十七）


○对本正为主判

妇人闻人死，无亲族。兄为主，本正亦为主，乡人吊者兄拜争为主（阙）

洪波振海，终不到於蓬瀛；流电促人，讵有固於金石？无不魂游北斗，水阅东川，咸促半夜之山，共尽明朝之露。闻人不幸，一去无归，洛川之风雪共销，阳台之雨俱霁。泉门永闭，但闻松柏之声；む帐空悬，无复绮罗之色。惜乎丈夫独立，亲属蔑如，秋兰匪植於庭砌，春华讵荣於棣萼？眷言为主，寂寞无人，切哀痛於仁兄，恸悲凉於本正。争承即礼，竞执丧仪，未终白鹤之荣，讵尽青蝇之哭，县司直申情理，非究礼经，徒开弄法之门，未杜簿书之路。窃寻州断，实允公途，以邻主丧，雅叶春卿之礼；舍兄於罚，殊乖秋典之文。


○便宜五事疏 【 四川事宜】

一松潘衛臨極邊、湖廣總兵不居常永而居武昌四川總兵不居松潘而居成都皆非制也去四川城八百餘里。番寇常出為害、總兵官都督陳懷常居四川城中。緩急非便雖曰委官領軍、豈能盡如。約束、若令懷往彼鎮守。則士卒奉令。番寇畏威。邊境平寧。軍民安便。其二松潘茂州諸衛所官軍月粮。皆成都諸府州縣百姓運送。道途參差不齊。多被番人刼掠。若令暫于成都等衛倉收貯。農隙之際。類集有粮之人。齊力起運。都司撥軍護送布政司委官交量。非惟道路無虞。亦得收受無弊其三四川所屬吏典、自洪武至今、多不給由、在鄉起滅詞訟、把持官府、良民受害、若立限許令自首免罪、其不首者、事發之日、皆發附近衛所充軍、屯田里老人等隱匿者、各治以罪、則訟息民安、政清事理、其四四川諸府縣社學久廢、民不知教、所以爭訟多而禮讓少、若依洪武中事例、不問土官衙門。俱設社學。使民夷子弟。皆知讀書。則禮義興行。民俗歸厚。其五四川會州衛、開設銀塲、布政司歲運粮八千餘石、供給軍夫、往復數千里、若以四川三司及所屬衙門所問罪囚、除文職官吏犯賍及真犯死罪外、其餘皆依陝西囚人納米贖罪例。自備粮米。往彼納足。依運磚例發遣。則民省轉輸。官足供給。

周文襄公集（疏）

周忱


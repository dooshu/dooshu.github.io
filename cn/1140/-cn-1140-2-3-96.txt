寄周处州宿来【旧同官比部】

故人别我六年余闻道故人青鬓疎层山叠嶂几千里殷勤却寄双鲤鱼天隂雨久重云黑开缄狂喜复叹息新诗险絶语惊人苦调悲凉泪沾臆括苍岩洞多烟霞九盘石门仙如麻谢公游处莓苔厚春风古树犹开花兵荒作吏真可悯鞭挞催科心不忍满眼青山未散愁平生意气一朝尽瓯江日夜流滔滔相思心曲翻洪涛欲问论诗兴酣发断肠还忆白云曹


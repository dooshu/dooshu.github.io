58　導汴水入蔡水


蔡水。【原注】見前。

【元圻案】通鑑後周紀：「世宗顯德六年，命馬軍都指揮使韓令坤自大梁城東導汴水入于蔡水，以通陳、潁之漕。」胡三省注：「魏收地形志曰：『汴水在大梁城東分爲蔡渠。』九域志曰：『浚儀縣之琵琶溝，即蔡河也。』」





古琵琶溝所指　胡宗愈議開浚古八丈溝　楊侃言天設二渠曰蔡汴


蔡河貫京師，兼閔水、洧水、潩水以通陳、潁之漕，蓋古琵琶溝也。元祐四年，知陳州胡宗愈議古八丈溝可開浚，分蔡河之水自爲一支，由潁、壽入淮。楊侃皇畿賦：「天設二渠，曰蔡曰汴。通江會海，縈畿帶甸。千倉是興，萬庾是建。」

【元圻案】水經：「洧水出河南密縣西南馬領山。」注：「水出山下，亦言出潁川陽城山，山在陽城縣之東北，蓋馬領之統目焉。」水經：「潩水出河南密縣大騩山。」注：「大騩，即具茨山也。黄帝登具茨之山，升于洪堤上，受神芝圖于華蓋童子，即是山也。」






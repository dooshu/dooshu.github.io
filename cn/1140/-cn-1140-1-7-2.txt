业师刘伯阳先生墓表

於乎先生盖古之遗民也为人谨廉朴厚读书无所遇龃龉固穷然多艺能取自资藉闰章七岁从受业先生善讲解工书法督以孝经小学未尝嫚言笑居六岁闰章能属文始自辞去初娶王氏继孙氏各生一女年六十三生万历己丑四月十八日以顺治八年辛卯八月二十日卒先生父讳尚安字宁我与先大父同事讲学吾父吾仲父尝从受易窭而笃义邻人告饥减炊而饷之生四子其长则先生事亲孝交友信与兄弟族党和以让其弟三人白旦昐皆有材业或娶或未娶皆先殀而四人者皆无子一时闾里亲旧皆诧叹为出涕天邪人邪以善世其家固如是邪初闰章官刑部主事将行先生来属曰吾旦暮且死未举亲之丧子它日念我恐不待得一棺地瘗我父母足矣闰章泣不能语逾数岁闰章在官家叔父以先生之丧并其考妣葬湖北大家山先茔之左岁时附祀且勒铭示後人先生姓刘字伯阳行鼎三其讳曰光昱以穷老布衣时人罕知者闰章哀无以报先生又系之碑隂曰

艾以繁兰则燔其根高高者天有号不闻生懽我祖考殁以毘其坟我祀则从飨以永世世夫乌知谁之子孙


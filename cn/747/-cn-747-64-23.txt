○命元稹守同州刺史充本州防御长春宫使制

宰相者，位列岩廊，权参造化，内操政柄，上代天工。朕嗣守丕图，思兴至理，每於擢用，冀获隽良。为善有闻，必资奖宠，罹於愆谤，用罢台阶。通议大夫守尚书工部侍郎同中书门下平章事上柱国赐紫金鱼袋元稹，游艺资身，明经筮仕，累应科选，益振芳华。茂识宏才，登名晁董之列；佳辞丽句，驰声鲍谢之间。顷在宪台，尝推举职，比及迁黜，亦以直闻。是用擢以周行，典斯诰命，洎参密近，旋委台衡。宜竭谋猷，尽於毗赞，而乃不思宏益之道，遂婴诖误之嫌。察以中情，虽非为已，行兹左道，岂曰效忠，体涉异端，理宜偕黜。朕以君臣之分，贵获始终，任使之时，亦闻献恳，每思加膝，宁忍坠泉？犹宏在宥之心，俾列专城之寄。左郡之大，三辅推雄，控压关河，连属宫苑，勉於政绩，副我恩私。可使持节同州诸军事守同州刺史充本州防御长春宫等使，散官勋赐如故。


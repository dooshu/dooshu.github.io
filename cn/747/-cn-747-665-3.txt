○与恒州节度下将士书

敕成德军节度下将士等：朕以王者之道，与物无私，若违命执迷，则罔有容舍，若知非改悔，则无不含宏，不穷无告之人，不塞自新之路。顷属奸臣从史，谋构异端，致使恒阳，隔於恩外，六郡之地，皆废农桑，三军之人，并惧锋镝，每一念至，中心恻然。今卿等继献表章，远输诚款，省承宗之勤恳，艰阻其情，思武俊之功劳，不能无念，况事因诖误，而理可哀矜。今已降制书，各从洗雪，承宗仍复旧官爵，充恒冀深赵德棣六州观察使成德军节度使，将士等官爵实封，并宜仍旧，待之如初。卿等各宜协力同心，知恩感德，共保终始，称朕意焉。故令宣慰，宜并知悉。


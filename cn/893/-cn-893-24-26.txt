题雍丘崔明府丹灶





唐河南道汴州陈留郡有雍丘县。



美人为政本忘机，服药求仙事不违。叶县已泥丹灶毕，瀛洲当伴赤松归。[一]先师有诀神将助，[二]大圣无心火自飞。九转但能生羽翼，[三]双凫忽去定何依。[四]

[一]瀛洲，海中仙山，见十五卷注。赤松子，古仙人，见二卷注。



[二]《抱朴子》：古之道士合作神药，必入名山，山神必助之为福，药必成。



[三]又云：一转之丹服之，三年得仙。二转之丹服之，二年得仙。三转之丹服之，一年得仙。四转之丹服之，半年得仙。五转之丹服之，百日得仙。六转之丹服之，四十日得仙。七转之丹服之，二十日得仙。八转之丹服之，十日得仙。九转之丹服之，三日得仙。魏文帝诗：“服药四五日，身轻生羽翼。”



[四]《风俗通》：俗说孝明帝时，尚书郎河东王乔迁为叶令。乔有神术，每月朔尝诣台朝。帝怪其来数而无车骑，密令太史候望。言其临至时，常有双凫从南飞来，因伏伺，见凫举罗，但得一双舄耳。使尚方识视，四年中所赐尚书官属履也。






◇答司马懿等再陈符命令（延康元年十一月癸丑）

世之所不足者道义也，所有余者苟妄也。常人之性，贱所不足，贵所有余，故曰「不患无位，患所以立」。孤虽寡德，庶自免于常人之贵。夫「石可破而不可夺坚，丹可磨而不可夺赤」。丹石微物，尚保斯质，况吾托士人之末列，曾受教于君子哉？且於陵仲子以仁为富，伯城子高以义为贵。鲍焦感子贡之言，弃其蔬而槁死；薪者讥季札失辞，皆委重而弗视。吾独何人？昔周武，大圣也，使叔旦盟胶鬲于四内，使召公约微子于共头，故伯夷、叔齐相与笑之曰：「昔神农氏之有天下，不以人之坏自成，不以人之卑自高。」以为周之伐殷以恭也。吾德非周武而义惭夷、齐，庶欲远苟妄之失道，立丹石之不夺，迈於陵之所富，蹈柏成之所贵，执鲍焦之贞至，遵薪者之清节。故曰：「三军可夺帅，匹夫不可夺志。」吾之斯志，岂可夺哉？（《魏志·文帝纪》注引《献帝传》）


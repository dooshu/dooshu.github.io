赠熊坛石大司马


筚路开荆域，灵源启大风。
南州时誉重，北斗夜光融。
绝俗标清议，横波见直躬。
人惊山岳气，名入顾厨空。
开府临江左，英声到海东。
浮云摇组练，落日静艨艟。
谪籍看钩党，清朝录旧功。
正当胡牧马，得计梦非熊。
玄扈天符大，丹书睿算通。
四夷怀盭绶，九伐贲彤弓。
勋业风云际，须眉图画中。
自辞黄钺去，还与素门同。
礼乐宗孺子，江湖老谢公。
功成祠济北，道在访崆峒。
嗣子金闺彦，传家玉帐雄。
更闻持手诏，安坐策西戎（余同年熊伯甘司马，公长嗣也）。





寿黄封翁七十

渭川萦玉塞，华岳耸金天。
月映千年雪，花开十丈莲。
关门瞻紫气，瑶海纪彤编。
鹤识传经地，龙耕画卦田。
地形誇上国，文物产高贤。
月旦声名远，儒林经术专。
孝称江夏后，德掩太丘前。
祭酒枌榆社，忘机胥葛年。
鲤庭亲授简，凤羽早腾骞。
不替青缃业，争看赤帜搴。
是诚千里骏，深愧九方甄。
问字人如玉，挥毫笔似椽。
竞传枚叔赋，已著祖生鞭。
赐宴红绫盛，仙班玉笋联。
归鞍珠簇急，拜舞锦袍鲜。
象纬君门聚，人伦乐事偏。
良时侔稷契，佳气动雍汧。
户习王褒颂，家操言偃弦。
剖符花县美，飞舄豫章传。
五裤闻歌咏，三农得晏眠。
哀鸿于野集，猛虎渡河迁。
令誉驰江介，嘉名继颍川。
舆论归郭汲，淑问借庭坚。
贯索芒初敛，桁杨草欲芊。
寅清爰有诏，邦礼庶无愆。
汉畤虔圭璧，周桢执豆笾。
斑衣元学楚，华发始游燕。
旧典存三五，新丰醉十千。
壶觞青玉案，纶綍紫泥笺。
鹓鹭方舒翼，夔龙幸比肩。
暂劳青案吏，兼领度支权。
旌节皇华使，笙歌乌榜船。
宾寮成祖道，冠盖羡登仙。
筐篚荆扬胜，津梁吴越连。
王程三泖外，子舍五湖边。
杖倚支公石，茶烹陆羽泉。
支硎探胜迹，林屋访真诠。
绕膝看兰蕙，充盘有鲔鳣。
北辰催柄转，南极正星悬。
上客纷珠履，芳辰列绮筵。
鸾箫声哕哕，羯鼓夜鼘鼘。
酌醴惟张仲，骖云下偓佺。
黄眉将箓至，青鸟致书还。
鲙说吴中好，梅思陇上妍。
紫芝供素饵，皓鹤映丹颧。
谬忝交三世，长惭寄一廛。
得天公独厚，降福尔尤先。
泛斝称欢只，登堂咏慎旃。
春游期汗漫，醉舞任蹁跹。
百岁从兹始，还赓华黍篇。


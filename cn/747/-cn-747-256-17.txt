○夷齐四皓优劣论

论曰：君子疾没世而名不称，耻当年而节莫睹，故发义以立志，从道以成功，激清一时，流誉千古。然立志者必义也，成功者必道也，资於义而志可明，徵於道而功可见。志以立节，功以成名：名之成，昭其道也；节之立，昭其义也。能洁其身，後代有准，非夷、齐欤？能利其国，当时翳赖，非四皓欤？揆而度之，忧而柔之，循其事而理于是乎在，考其功而论於是乎著。荩周德既广，则夷、齐让国而归焉；汉业既兴，则四皓受命而出焉。天之弃商矣，谏武王。正臣礼也；人之戴汉矣，护太子，忠主道也：忠之所存者大，则正之所行者高。高而能行者节，所谓立也；大而能行者名，所谓成也：若夫志士仁人，将合而已。进足以成，退足以立，用足以兼济，否足以独善。不辱其身。则安食其粟？不降其志，则言采其薇：墨胎氏之子不屈也。嬴之德衰，则岩穴全生；刘之德盛，则衣冠就列：夏黄公之徒知时也。举其成事，各同乎其成矣；究其立事，各异乎其立矣：深惟终始，敢无优劣：统而论之，其美也一；别而叙之，其迹也二：弃身以遂志，夷齐之烈矣；爱国以屈身，商皓之行矣。曰若稽古，以质乎今，四皓见贤於子房，夷、齐称仁於宣父。与其称仁於宣父，不犹愈於见贤於子房哉？


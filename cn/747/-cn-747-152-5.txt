○定宗庙乐议

臣闻七庙观德，义冠於宗祀；三祖在天，式彰於严祀。致敬之情允洽，大孝之道克宣。是以八佾具陈，肃仪形於缀兆；四悬备展，被鸿徽於雅音。著作乐之明义，择皇王之令典，前圣所履，莫大於兹。伏惟皇帝陛下天纵咸通，率由冥极。孝治昭懿，光被於八埏；爱敬纯深，追崇於百世（一作叶）。永言锡祚，思宏颂声。锺律革音，播铿锵於享荐；羽成列，申蹈厉於蒸尝。爰制典司，加隆（一作加崇）称号，循声实，敬阐尊名。窃以皇灵滋庆，源长委，迈吞燕之生商，轶扰龙之肇汉。咸韬光於九二，渐发迹於三分。高祖纽地补天，重张区宇，返魂肉骨，再造生灵。恢恢帝图，与二仪而合大；赫赫皇道，共七曜以齐明。虽复圣迹神功，不可得而窥测，经文纬武，敢有寄於名言。敬备乐章，式昭彝范，具列如左，皇祖宏农府君宣简公懿王三庙乐请同奏长发之舞；太祖景皇帝庙乐请奏大基之舞；世祖元皇帝庙乐请奏大成之舞；高祖大武皇帝庙乐请奏大明之舞；文德皇后庙乐请奏光大之舞；七庙登歌请每室列奏。谨议。


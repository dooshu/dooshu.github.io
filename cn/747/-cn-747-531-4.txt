○贺连理棠树合欢瓜白兔表

臣某言：臣闻至德有感，嘉瑞必呈。非汪洋滂霈，不能动神灵；非葳蕤合Ш，无以彰明盛。伏惟陛下登建皇极，二纪於兹，情无忘於一日，德弥新於万载。怀徕反侧，优容直谅。至仁所渐，潜销於毒螫；大赉所及，无间於忽荒。故得正祥荐臻，策简填委。迨於今日，不可胜书。此实上天所以丁宁，俟登封告成也。今又见许州长社县刘斌地内连理棠树图，徐州彭城县阳守志园中合欢瓜图，又进白兔并图等。伏以甘棠符於国号，连理表於邑中，瓜瓞颂於诗人，合欢守於园内。兔居卯位，白顺金色：金者取象於武臣；白者，明资於义邑。足表巍巍宗社，长庆於大同；赫赫天枝，永崇於皇度。俾秉旄节，必效精诚，县象告人，焯乎明著。窃览前志，历考休徵，积彼千载之祥，无兹一岁之盛。臣忝私恩，睹所未闻，舞之诚，倍百恒品。无任。


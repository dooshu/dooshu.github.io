淮南行送张鞠存同年

张子天官之大夫文章氷监当代无凤池螭陛含香趋崚峋玉树凌天衢少年努力策高足胡为拂袖归江湖神龙矫首不得志有时戢角走平地人生富贵风中尘蓬转沙飞愁杀人要津挂冠那可得不尔左迁亦抽身闻说淮南多桂树枝叶连蜷暗朝暮半亩草堂桂树边八公蹁跹下烟雾张子自是张季鹰秋风未动思蓴羮留侯晩逐赤松子彭泽岂辱陶渊明如淮之酒百斛倾高歌激楚金石声东山捉鼻恐不免请君大笑淮南行


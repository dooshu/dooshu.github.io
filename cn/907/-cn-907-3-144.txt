▼与客携乐游宝积山遂泛石湖

云山拥春郭，烟花涨晴川。

看花入山中，诸峰恣攀缘。

客吹玉管笙，合以金柱弦。

清阴度碧嶂，松风助冷然。

宛若鸾凤吟，杳眇入紫烟。

行人尽矫首，响遏云中仙。

下山兴未阑，相携更登船。

虹收岭外雨，鸟没湖中天。

岚翠破夕阳，楼阁影倒悬。

酒倾绿脂腻，鲙斫琼丝鲜。

独恨无红妆，清波写婵娟。

微风吹帆缓，欲使归途延。

众宾起欢呼，船遡水漫舷。

回橹掠寺过，杨柳山门前。

此地有离宫，美人艳当年。

罗裙罢春舞，草色余芊绵。

况我昔此游，冠葢十里连。

重来复谁在，新知满中筵。

人事既若斯，今古俱可怜。

能游即称达，何须问愚贤。

我欲叫冯夷，捧月出海边。

醉后不归去，相照船中眠。


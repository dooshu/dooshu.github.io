○进六经法言表

臣闻三皇讲道，五帝讲德，三王讲仁，五霸讲义。所讲不同，同归於理。理道之极，备於《六经》。虽质文相变，忠敬交用，损益因时，步骤不一，然而释三纲越五常而致雍熙者，未之有也。自秦火荡，孔壁穿蠹，曲学异辨，专门多惑。营道之轨并驰，希圣之堂盖寡。芜文错起，浮义互生，简册混散，篇卷繁积。劳神於累代，弊形於当年。其知愈博，其得愈少。夫然，通方之士，达识之儒，且犹不为也。况南面之尊，司道之契，岂不贪其精而遗其粗者乎？伏惟文武孝德皇帝陛下精义神授，博识天资，山峻词峰，泉蓄学海。膺休运则混六合而不让，思屈己则舞两阶而不疑。故当希皇踵帝，肩王轹霸，可以区区近躅，拟於圣德哉！臣处厚臣随采合《易》《诗》《书》《左氏春秋》《孝经》等，因其本篇，掇其精粹，论纪先师微旨，今亦附於篇末，总题曰《六经法言》，合二十卷献上。取诸身必本於五事，通诸物兼畅於三才。始九族以及於百姓，刑室家以仪於天下。圣君良主之住行，哲人壮士之前言，天人相与之际，幽明交感之应，穷理尽性之辨，药石攻磨之规，尧舜禹汤文武理乱之道尽在，君臣父子夫妇朋友之义必举。其兴可以劝，其违可以戒，此其所存者也。至如爻象错综，阴阳难名，比兴箴诲，幽隐难释；诰命训论，古今不合，威仪数制，命诸有司，褒贬扬榷，归诸史法，此其所遗者也。商鞅之说秦王，叹帝道之难行；太宗之纳魏徵，流王泽而广被。繇是言之，道无远近，德无重轻，能者挈之如毛羽，不能者举之如嵩岱。今逢希代之君，当难合之运，故不能以百家邪说，六国纵横，秦汉刑名，魏晋偷薄，为盛时道。历代帝王，皆务纂集，魏称《皇览》，梁著《进略》，邺中则有修文之作，江左则有寿光之书。但夸炫於闻见，非垂谋於理本。臣今所贵，实异斯作。陆贾奏甚卑之论，尚称善於高皇；方朔献杂糅之说，犹见知於武帝。伏惟陛下机务之馀，燕息之暇，时降省览，天下幸甚。


○送孟秀才序

今年秋，见孟氏子于郴，年甚少，礼甚度，手其文一编甚巨。退披其编以读之，尽其书无有不能，吾固心存而目识之矣。其十月，吾道于衡潭以之荆，累累见孟氏子焉，其所与偕，尽善人长者，吾益以奇之。今将去是而随举于京师，虽不有请，犹将强而授之，以就其志，况其请之烦耶？京师之进士以千数，其人靡所不有，吾常折肱焉，其要在详择而固交之。善虽不吾与，吾将强而附；不善虽不吾恶，吾将强而拒：苟如是，其于高爵犹阶而升堂，又况其细者耶？


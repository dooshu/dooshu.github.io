178　竇犨言三哀三不哀　竇犨鳴犢異稱辨


晉語：竇犨對趙簡子曰：「君子哀無人，不哀無賄；哀無德，不哀無寵；哀名之不令，不哀年之不登。」味其言，見其賢矣。史記孔子世家：「孔子將西見趙簡子，聞竇鳴犢之死，臨河而歎。」索隱云：「鳴犢，犨字。」通鑑外紀於周敬王二十八年書「簡子殺鳴犢」，三十年書「竇犨對簡子」，誤也。

【集證】容齋四筆：「漢書劉輔傳：『谷永等上書曰：「趙簡子殺其大夫鳴犢，孔子臨河而歎。」』顔師古曰：『戰國策説二人姓名云「鳴犢、鐸犨」，而史記、古今人表並以爲鳴犢、竇犨，蓋鐸、犢及竇，其聲相近，故有不同耳。』余按今本史記孔子世家，乃以爲竇鳴犢、舜華。説苑權謀篇云：『晉有澤鳴、犢犨。』其不同如此。」

【元圻案】索隱云：「鳴犢，犨字。」孔子世家作「竇鳴犢、舜華」，是以鳴犢、竇犨爲一人也。師古劉輔傳注云：「今永等指舉殺鳴犢一人，不論竇犨。」是以爲二人。而班氏古今人表「中上」亦列鳴犢、竇犨爲二。外紀蓋從班氏。






◇天监三年策秀才文

问秀才，朕长驱樊邓，直指商郊，因藉时来，乘此历运，当永念，犹怀惭德。何者？百王之弊，齐季斯甚，衣冠礼乐，扫地无馀，斫雕元刂方，经纶草昧，采三王之礼，冠履粗分，因六代之乐，宫判始辨，而百度革创，仓廪未实，若终亩不税，则国用靡资，百姓不足，则恻隐深虑，每时入刍槁，岁课田租，愀然疚怀，如怜赤子。今欲使朕无满堂之念，民有家给之饶，渐登九年之畜，稍去关市之赋，子大夫当此三道，利用宾王，斯理何从，伫闻良说。

问，朕本自诸生，弱龄有志，闭户自精，开卷独得，九流七略，颇常观览，六艺百家，庶非墙面，虽一日万几，早朝晏罢，听览之暇，三馀靡失，上之化下，草偃风从，惟此虚寡，弗能动俗。昔紫衣贱服，犹化齐风，长缨鄙好，且变邹俗；虽德惭往贤，业优前事，且夫绅道行，禄利然也。朕倾心骏骨，非惧真龙，辎青紫，如拾地芥；而惰游废业，十室而九，鸣鸟蔑闻，子衿不作，弘奖之路，斯既然矣，犹其寂寞，应有良规。

问，朕立谏鼓，设谤木，於兹三年矣，比虽辐凑阙下，多非政要，日伏青蒲，罕能切直，将齐季多讳，风流遂往，将谓朕空然慕古，虚受弗弘。然自君临万寓，介在民上，何尝以一言失旨，转徙朔方，睚眦有违，论输左校；而使直臣杜口，忠谠路绝，将恐弘长之道，别有未周，悉意以陈，极言无隐。（《文选》。）


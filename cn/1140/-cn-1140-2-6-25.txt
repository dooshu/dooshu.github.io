临江荅宋荔裳西湖见寄【君按察浙江坐蜚语逮系至是难始解】

老友几时见频年双涕零伤离禁远道多难逼颓龄路历羊肠尽身从虎口经定交怜旧雨转眼诧晨星吾子真无敌高言谁见听抚膺盘岱岳摇指动沧溟扬马亲齐辔庄骚类建瓴艰虞书不废宾客户难扃北寺长牋赠西湖画舫停衙齐连竹榻午夜竭银缾才大偏婴网机危屡震霆卵巢垂殄灭日月付沉冥请室头空白穷途眼孰青被　恩寛对簿决憝快扬庭【时下石者反坐】孤愤传梁狱饥虚忆楚萍检书拚卖尽仗酒得无醒摧折惊魂断哀歌带血腥浙潮云淰淰楚树雨泠泠混沌随雕琢江山备使令星摇埋劒匣雷殷化梭亭执义同胶漆关情甚鶺鴒膺滂仍激烈王贡太伶仃久隔田园梦还浮江汉舲十年思射虎七子岂枯萤【往同在部曹有燕台七子之目】公等宜朱绂吾将老翠屏长吟凭玉笥愁绪满郊垧

送王仲昭还武林【时以吾友宋荔裳难後书至】

武林多逸俊之子旧峥嵘浩荡游京洛艰难亟友生荒亭金凤渚古寺石龙城一月诗盈帙双江水共清翩翻看翡翠怒掣走长鲸赏惬沧洲趣交游白首情离心百结苦归櫂片云轻身世宜丛桂江天止杜蘅怀人书嬾作拙吏计无成惟有萧滩月随君湖上明


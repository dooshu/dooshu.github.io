○宣慰元谊等诏

元谊、李文通等，皆有勋庸，久於戎旅。顷者事因疑误，城守经时，自致危惧。比献章表，请率师人，愿赴京西，用申诚效。亦遣使宣慰，待之如初，俟至阙庭，期於任使。而行李之际，士众摧离，虽非本图，情亦可恕。且处之东夏，镇在西郊，皆我王事，诚为一体。况田绪任兼将相，寄重方州，委之抚绥，必能加辑。言念将士，素著勤劳，既有申明，各宜安堵。仍委田绪切加存恤，以副朕怀。


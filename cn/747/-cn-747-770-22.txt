○多稼如云赋（以“遍野连山，如云委积”为韵）

暇日闲望，秋田远分。彼盈畴之多稼，乃极目以如云。垦陇亩以青连，乍疑（一作凝）散漫；叠畲而绿合，长带氤氲。岂不以膏泽调均，薰风顺适，致南亩以丰稔，若西郊之重积。芒既抽而散紫，花已飞而带白。几多嘉穗，高低稍类於垂天；无限芳田，远近有同於抱石。旁观夫曼衍平川，绵延大田。接层阜而如从岫出，极低空而若与天连。农夫既惬於望岁，野老咸欣其有年。满原隰以苍苍，遥迷晓雾；被沟塍而，常混晴烟。有地皆匀，无川不遍。何秋成之色可羡，疑暮敛之容斯见。似能扶日，帝尧之日上临；如欲随风，後稷之风旁扇。故得屯阝落心泰，田家景闲。竞秀发於郊之外，同垂阴於疆理之间。生因桀溺之耕，宁由触石；起自樊迟之学，岂肯思山。市高下以鲜若，幂东西而波委。苟含颖以斯在，谅无心而若此。不稂不莠，同玉叶以纷敷；弥阜弥冈，异奇峰之逦迤。是知黍翼翼以相杂，麦而不如。诚匪揠苗之後，犹疑荷锸之初。若昧躬亲，奚百亩以斯盛；将其刈获，获千箱而有馀。且君之宝以谷而为，人之宝惟食是假。观稼盛於五地，若云凝乎四野，若不属此以歌谣，终虑取嗤於樵者。


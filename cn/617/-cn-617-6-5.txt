居室


【原文】

余所居室，四边皆窗户，遇风即阖，风息即开。

余所居室，前帘后屏，太明即下帘，以和其内映；太暗则卷帘，以通其外耀。内以安心，外以安目，心目俱安，则身安矣。

禅师称二语告我曰：“未死先学死，有生即杀生。”有生，谓妄念之初生。杀生，谓立予铲除也。此与孟子勿忘勿助之功相通。

孙真人《卫生歌》云：

卫生切要知三戒：大怒大欲并大醉。

三者若还有一焉，须防损失真元气。

又云：

世人欲知卫生道，喜乐有常嗔怒少。

心诚意正思虑除，理顺修身去烦恼。

又云：

醉后强饮饱强食，未有此生不成疾。

入资饮食以养身，去其甚者自安适。

又蔡西山《卫生歌》云：

何必餐霞饵大药，妄意延龄等龟鹤。

但于饮食嗜欲间，去其甚者将安乐。

食后徐行百步多，两手摩胁并胸腹。

又云：

醉眠饱卧俱无益，渴饮饥餐尤戒多。

食不欲粗并欲速，宁可少餐相接续。

若教一顿饱充肠，损气伤脾非尔福。

又云：

饮酒莫教令大醉，大醉伤神损心志。

酒渴饮水并啜茶，腰脚自兹成重坠。

又云：

视听行坐不可久，五劳七伤从此有。

四肢亦欲得小劳，譬如户枢终不朽。

又云：

道家更有颐生旨，第一戒人少嗔恚。

凡此数言，果能遵行，功臻旦夕，勿谓老生常谈。



【注释】

外耀：日光。



孙真人：孙思邈（581-682），京兆华原（今陕西铜川）人。唐代医药学家。三十五岁后常以灵芝为食，寿一百零一岁而终。后世尊称为“药王”。著有《千金方》《千金要方》等。



蔡西山：蔡元定（1135-1198），字季通，自号西山先生，建宁府建阳（今福建南平市建阳区）人。南宋理学家、律吕学家、堪舆家。朱熹弟子，时有朱门领袖之誉。著有《大衍详说》《律吕本源》《洪范解》《阴符经注解》等。



餐霞：以晨时霞光为食。道教修仙学道用语。



嗔恚（huì）：恼怒，怨恨。



臻（zhēn）：达到。






○襄州节度使赵匡凝妻豫章君罗氏可进封燕国夫人制

敕。随夫之爵，考礼有文。册勋既集於藩维，流泽可荣於闺室。具官赵匡凝妻豫章郡罗氏，肃雍有美，柔顺不违。爰自和鸣，克融懿范。旁济中权之盛，实资内助之劳。致我良臣，表於诸夏。眷言淑德，疏封未称於宜家。越被旧章，用典俾光於开国。勉修妇式，无忽人伦。可依前件。


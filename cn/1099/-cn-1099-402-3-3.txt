○檄劉贊畫 【 設險禦倭】

一為設險守國、以杜倭患事、照得朝鮮幅員六千里本形勝之區。重山內障。大海外環。八道相依。三都連峙。若潮隨江上。必舟楫。始可濟人。更泉出地中。遇畦畝。悉皆陷膝。誠哉四塞。可保萬安。顧本國躭文墨而不詰兵戎。棄天險而不知修守。遂使倭奴藐焉狂逞。按查往歲四月中。倭犯釜山。曾未浹旬。飛渡洛江。徑踰鳥嶺。連陷東萊密陽開城金海等城。直擣慶尚忠清京畿咸鏡等道。任彼縱橫。全無攔阻。國不絕者如綫。朝鮮立國備禦甚弱日本攻之于前建夷攻之于後皆入境不踰旬朔而數道並毀王京旋陷今幸　天討敷張。故土盡復。據報倭奴雖步步退奔猶程程阨險因嘆朝鮮昔日布置能如此倭何能使倭一無忌憚至此往事難追、姑無論巳、但倭奴遠居日本。彼欲內犯。勢必先據朝鮮。而後南犯登萊。北犯遼薊。惟其所之。近察降倭所報。益見關白狡謀。故倭奴雖宵遁。難保不再來。大兵雖凱旋。難保必無事。朝鮮瘡痍殘破。倭再來犯。必至淪亡。今議留兵恊守。亦不過酌量權衡。暫為修備。葢多留則思歸將士孰肯樂從少留則眾寡強弱埶難與敵是今日借箸而籌朝鮮者。無過於因地設險。因險設防。為苐一策。亟應查明以便咨會國王、上緊修舉、牌仰該司會同李提督、行令鄭趙二參軍、及知謀材官策士等、多方採訪、先以今日追倭經歷之處。得之目擊者。如鳥嶺崎嶇倣彼劍閣相度。或造重關或挑濠塹。如洛江深濶為我要津。有警或守渡口。或截舟船。或東萊海口可絕則絕之。或密陽江口可阻則阻之。某城寥廓低薄。應否斂小增高。本或糧食皆係野積應否俱令上納緊要郡邑分貯。無仍前委置路左。以資盜糧。江邊樹木在南岸者應否盡行刊去使倭來無木為栰以阻其濟。他如王京抱漢江。開城抱臨津。平壤抱大同。應否俱堪設險。又如慶尚居東南。全羅居正南忠清居西南。倭犯必由此處。應否酌其衝緩設險預防。其餘未歷地方。或詢諸耳聞。或查彼該國。凡可設險之處。一體舉行。不拘土城石牆木柵。不拘滾石擂木深坑務宜條議妥帖。然後酌量衝緩。或某處應撥朝鮮官兵、若干守把。或我留兵量撥若干恊助。或用火砲若干。并沿途沿海。或五里或十里。應否修設烽堠。如中國之制。有警相傳。得以堅壁清野。使倭四無所掠。本國得以預行防備。葢倭來利在速戰惟深溝高壘彼計自窮是今日為朝鮮善後之策或不出此中間有未盡事宜。悉聽區處停當。畫圖貼說呈報。以憑移咨國王修舉。并委官監督。務期成功。若止藉留兵恐不足與敵且為守也

皇明經世文編卷四百二終








○为崔大夫贺破吐蕃表

臣某言：伏见关内河东副元帅朔方节度使司徒兼中书令汾阳郡王郭子仪八月日奏状，“今月日，先军李怀光於盐州界大破吐蕃及吐谷浑贼一万馀众，获马六千七百五十匹，牛羊器械未知定数”者。臣闻戎狄无厌，厚将自毙，凶残不革，举必生擒。惟此犬羊，屡侵疆埸。陛下顷虽遣将，犹命缓追，冀承含育之恩，以变贪婪之性。今乃先时入塞，乘间犯边，鬼得而诛，人皆自战。偏师暂出，举众大奔，系彼牛马，获其生级，数逾万计，威慑四夷。陛下神化无方，圣功潜被，资於秘略，成此殊勋。臣承恩入朝，次行分陕。虽捷书传庆，已窃於途中，而贺表陈诚，愿先驰於阙下。无任之至。

冯宿

宿，字拱之，婺州东阳人。贞元中进士，长庆中累转太常少卿。敬宗立，改左散骑常侍兼集贤殿学士，大和中历工、刑、兵三部侍郎，拜东川节度使，封长乐公。开成元年卒，年七十，赠吏部尚书，谥曰懿。


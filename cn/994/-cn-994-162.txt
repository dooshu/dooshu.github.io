吴芾　和李光祖二首

漏残休更问铜壶，自视平生分已逾。

每叹奔驰非得计，只知静退是良图。

耽诗况味今虽在，爱酒情怀近已无。

诏比二疏吾岂敢，或言出处亦相符。

吴芾

吴芾　和李光祖二首

天资洒落更瑰奇，何患诸公不己知。

运蹇尚须资汲引，时来宁复藉维持。

家声况是钧公裔，文采还高幼妇碑。

大器成时须在晚，如君方壮未为迟。

吴芾


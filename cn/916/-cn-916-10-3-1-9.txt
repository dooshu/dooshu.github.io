【预麟趾殿校书和刘仪同诗】

止戈兴礼乐。修文盛典谟。壁开金石篆。河浮云雾图。芸香上延阁。碑石向鸿都。诵书徵博士。明经拜大夫。璧（文苑或作壁。）池寒水落。学市（文苑或作树。）旧槐疏。（文苑作枯。诗集同。）高谭（《初学记》作谈。文苑同。）变白马。雄辩（文苑误作办。）塞飞狐。月落将军树。风惊御史乌。子云犹（《初学记》作方。）汗简。温舒正削蒲。连（文苑或作莲。）云虽有阁。终欲（文苑或作叹。）想江湖。（○本集三。《初学记》十二。文苑英华二百四十作和刘仪同。文苑英华三百十一。庾开府诗集上。《诗纪》百十六。）


○薛亻丕坊观察使制

延安，抵於中部，羌夷种落，散在其间，戎夏杂居，易扰难理，宜选宽明之使通知边事者，委以符节，而纠绥之。右金吾将军薛亻丕，服勤戎职，练达吏道，出入中外，绵历岁年，能一乃心，以宣其力。自加宠遇，再执金吾，徼巡有严，夙夜匪懈。在公若是，何用不臧？况为人沈静，内肃外和，按俗守封，是其所善。宜辍务於谁何，俾宣风於廉察，庶乎劳徕诸部，纲纪列城，奏诏条以安人，参戎索以训旅。钦承厥命，往复乃官，仍践冬卿，式光重寄。可检校工部尚书充坊等州观察使。


大田

四章，二章章八句，二章章九句


首章讲：此农夫颂美其上，以答前篇之意也。若曰：君以民为本，民以君为心。我农夫被曾孙之德深矣，安敢忘所自哉？





大田多稼，既种既戒，既备乃事。

种，择其种。戒，治其器。备，完备。事，治田也。我曾孙有田一成，田则大也；种而为稼，稼则多也。夫稼多则为种亦多，故于今岁之冬，具来岁之种，盖凡百谷之异，罔不择矣。田大则为事亦大，故于今岁之冬，戒来岁之事，盖凡覃耜之器，罔不饬矣。凡既备矣，然后后而事之。





以我覃耜，俶载南亩。

覃，是利。耜，是田器。俶载，始事。于是以其所戒之覃耜，而始事于南亩之中，其耕之何甚时也。





播厥百谷，既庭且硕，曾孙是若。

播，是布。庭，直也。硕，大也。若，顺也。以其所择之百谷，而播之于南亩之中，其播之何甚时也。人力既尽，而地利遂兴，但见百谷之生，既庭然而直，且硕然而大。盖虽未及于有秋，可以卜其终之善有，我曾孙所以穀士女、充国用者，皆将有赖矣。不有以顺其心之所欲乎？

二章讲：夫庭硕之苗，固有以顺曾孙之心矣，然不自庭硕而已矣。





既方既皁，既坚既好，不稂不莠。

但见日至之时，有孚甲始生而成房者，则既方矣；又有孚甲既合而成实者，则既早矣。由是成实，日益完固，而既坚也；由是形味颓然充美，而既好也。以至童梁之苗，似苗之莠，无不悉去；苗而秀，秀而实，竟亩如一，其生可谓盛矣。





去其螟螣，及其蟊贼，无害我田稚。

使四虫之害不去，何以遂其盛乎？是必去其食心之螟，食叶之螣，及其食指之蟊，食节之贼，然后可以无害我田中之幼禾。而今日方皁坚好之苗，固其所自盛也已。





田祖有神，秉畀炎火。

秉，是执。畀，是寘。然此岂我农夫之力所能及哉？惟赖田祖有神，素监曾孙爱民之德，为我持此四虫，而付之炎火之中，不得以肆其害耳。是苗害之除，固赖神之庇也，而亦君之德有以感乎神者也。

三章讲：夫苗害除矣，使云雨之降不时，亦何以遂其盛哉？然云雨之降自天，非我农夫所可必也，惟愿天监曾孙爱民之德。





有渰萋萋，兴雨祁祁。

渰，云兴。而云之渰也，萋萋其盛乎；雨之兴也，祁祁其徐乎！





雨我公田，遂及我私。

公田，乃井田，中百亩者。私，乃私田，外八百亩者。公田，十千之禄所自出也，其先雨之，既溥乎优渥之泽。私田，士女之穀所由资也，徙而遂及之，亦蒙乎沾足之休。盖吾君爱民之心，甚于爱己，故天眷君之德，因以眷及于民。而今日方皁坚好之苗，固其所自盛也。





彼有不获稚，此有不敛穧。

获，是刈。稚，幼禾。穧，束也。是以及其收成之际，彼有不及获之稚禾，此有不及获之稚禾。





彼有遗秉，此有滞穗。伊寡妇之利。

遗，弃也。秉，是把。寡妇，乃无田之穷民。利，得赖以养。彼有迂弃之禾把，此有滞漏之禾穗。使寡妇之无产可恃者，亦得取之，以给朝夕之养也。夫以收成富而利及寡妇，固天之泽也，而亦吾君之德，有以盛乎天者也。若然，则我农夫之利赖，于曾孙岂其征哉？

末章讲：夫农夫之利赖，于曾孙岂无图报之心乎？然而力不能报尔，惟有赖于方社之神耳。





曾孙来止，以其妇子，馌彼南亩，田畯至喜。

来止，是来省敛。故曾孙之省敛也，农夫相戒而言，曰：曾孙来矣。载获之事，固农夫所当效力，而馌饷之责，又在我妇子也。于是曾孙与妇子之来馌者，偕至于南亩焉。是其人力之齐，有以惬君之愿，田畯之劝农者，亦至而喜之也。





来方禋祀，以其骍黑，与其黍稷。

来，是曾孙来。精意以享曰禋。骍，赤色。黑，黑色。然而曾孙之来，非徒以省敛为也，盖将举禋祀之典，以报四方之神。由是以其骍黑，而牺牲之必成也；与其黍稷，而粢盛之必洁也。





以享以祀，以介景福。

于以享祀四方之神，而报其成物之功焉。若此者，曾孙似续古人，固无心徼福于神者也。然一诚所通，而神之格之，不有以介景福乎？而受禄于天，宜稼于田者，自以身而膺其眷矣。此固感通必然之理也，宁非吾人之所深顾于曾孙乎？

吁！上之人以我田既臧，为农夫之庆，而欲报之以介福。农夫以雨我公田，遂及我公，而欲其享祀，以介景福。上下之情，相赖而相报之如此，然要非公卿之盛德，其孰能有是哉？






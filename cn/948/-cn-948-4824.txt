陆游　枕上作

寒夜卧林庐，萧然适有余。

虫悲号坏壁，灯暗守残书。

养拙天知我，安贫老似初。

虽非漆园吏，也作蝶蘧蘧。

陆游

陆游　枕上作

水涨池新满，山寒屋尽低。

愁多憎夜雨，睡少喜晨鸡。

社肉初分胙，春芜已再犁。

明朝寻父老，不怕蹋街泥。

陆游

陆游　枕上作

一室幽幽梦不成，高城传漏过三更。

孤灯无焰穴鼠出，枯叶有声邻犬行。

壮日自期如孟博，残年但欲慕初平。

不然短楫弃家去，万顷松江看月明。

陆游

陆游　枕上作

谢事还家一老农，悠然高卧听晨舂。

虽无客共樽中酒，何至僧鸣饭後钟？

采若未能浮楚泽，思鲈犹欲钓吴松。

自余万事慵开眼，知结宗门案几重？

陆游

陆游　枕上作

龙锺七十岂前期，矮帽枯筇与老宜。

愁得酒卮如敌国，病须书卷作良医。

登山筋力虽犹健，闭户工夫颇自奇。

今日快情春睡足，卧听檐鸟语多时。

陆游


○宗镜录序

详夫域中之教者三，正君臣，亲父子，厚人伦。儒，吾之师也。寂兮寥兮，视听无得，自微妙升虚无，以止乎乘风驭景。君得之则善建不拔，人得之则延贶无穷。道，儒之师也。四谛十二因缘三明八解脱，时习不忘，日修以得，一登果地，永达真常。释，道之宗也。惟此三教，并自心修。《宗镜录》者，智觉禅师所撰也。总乎百卷，包尽微言，我佛金口所宣，盈於海藏。盖亦提诱後学，师之智慧辩才，演畅万法，明了一心，禅际河游，慧闲布，数而称之，莫能尽纪。聊为小序，以颂宣行云尔。


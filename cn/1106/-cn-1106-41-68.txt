○柳州城西北隅种甘树

手种黄甘二百株，春秋新叶遍城隅。（“新”，一本作“枝”。）方同楚客怜皇树，（《楚词》，屈原《橘颂》：后皇嘉树，橘来服兮；受命不迁，生南国兮。王逸注云：言皇天后土，生美橘树，异于众木。来服习南土，便其性也。屈原自喻材德如橘树，亦异于众也。）不学荆门利木奴。（襄阳李衡，种甘橘千株。临死，敕儿曰：“汝母恶吾治家，故穷，然吾州里有千头木奴，不责汝衣食，岁止一匹绢，亦可足用尔。”吴末橘成，岁得绢数千匹。）几岁开花闻喷雪，何人摘实见垂珠？若教坐待成林日，滋味还堪养老夫。


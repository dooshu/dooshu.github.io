【后汉田君碑〈延熹年间〉】

右汉《田君碑》，今在沂州，其名字皆已摩灭，惟云“其先出自帝舜之苗裔，自完适齐，因以为氏”，乃知为姓田尔。又云“周、秦之际，家于东平阳。君总角修《韩诗》、《京氏易》，究洞神变，穷奥极微，为五官掾、功曹、州从事，辟太尉。延熹二年辛亥诏书：泰山琅邪盗贼未息，州郡吏有仁惠公清、拨烦整化者试守，满岁为真。州言名，时牧刘君宿操，表上试守费”。自此以后残缺不可次第，而隐隐可见，盖无年寿、卒葬月日，而有“故吏薛咸等立石勒铭”之语，乃费县令长德政去思碑尔。治平元年六月二十九日书。


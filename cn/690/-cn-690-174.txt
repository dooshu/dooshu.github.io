卷一百七十四



卷之一百七十四

洪武十八年秋七月辛酉朔，享太庙。

癸亥，高丽权国事王禑复遣门下评理尹虎、密直副使赵胖上表，献马，请袭爵，并请其故王王颛封谥，从其请。

乙丑，镇江丹徒知县胡孟通、县丞郭伯高以事当就逮，耆民韦栋等数十人诣阙疏其抚民有方，举留之。上特命释之，仍遣使往劳以酒，敕曰：“朕闻天道至公无私，帝王法天之道亦至公无私。夫国之大权，惟赏与罚，故赏无私，赏必因民之所共好而赏之，罚无私罚必因民所共恶而罚之，所以示至公也。乃者，有司失职，民受其害，欲穷治而更张之，惟丹徒父老诣阙举留知县胡孟通、县丞郭伯高。朕闻而惊异，夫一县之民生齿寔繁，为之官长者非必人人而悦之也，今其相率来言，必尔平日为政能尽父母斯民之道，有以感动其心矣。狂澜之中，砥柱屹然，疾风之余，劲草不偃，尔实有焉。今特赐酒二樽以劳，尔其慎终如始，毋废前劳，则予汝嘉。”复以酒赐耆民韦栋等而谕之曰：“昔者，明王任官，布列中外，爵分五等，章以五服，禄士尊贤，造民福于宇内，所以命敷五教，敕用五刑，世无偏党之私，人乐雍熙之治。朕握乾符，抚蒸黎，于今十有八年矣，孜孜求贤，期于致治，然职任方隅者无牧民之政而有殃民之患，于是欲尽革其人而更张之，以措生民于治安。丹徒知县胡孟通等亦在更张之数，尔耆民韦栋等列状来，言令丞之政，境内怀泽，审如是官，得其人矣。呜呼！昔者，人君狩于四方，询于民情，知政之得失，然后赏罚行焉，所以官之贤否，民情为验。今尔等使朕知县官之贤而留福一方，故于尔等有嘉，特以酒劳尔，尔其会享，坚尔善心，永宜多福。”时金坛县丞李思进亦坐事当逮，邑民丁原德率数十人诣阙言思进在官多善政，乞留。上亦遣使赍酒劳之，敕曰：“善善恶恶，人之至情，故善者必赏之以为劝，恶者必惩之以为戒，非有所私，盖顺人心而奉天道。究观前代帝王，循斯道者，前后一辙。故曰：‘国无赏罚，虽尧舜不能以治。’朕缵旧服，惟恐有乖，比年以来，职内外者相为朋比，有司尤为失职，故夙夜忧虑，思欲革故而更新之。金坛父老丁原德等列状来，言尔为政有方，士民乐业，词恳意诚，咸欲举留。朕闻惊叹，虽古循吏何以加此？今特遣使劳尔酒二樽，尔其享焉。呜呼！朕非私尔，特为民也，尔宜慎终如始，益勤厥职，毋废前劳，则爵赏之加，朕实不吝。”复以酒赐丁原德等，其敕谕如韦栋。

丙寅，命户部以天下税粮课程一岁收用之数刊石于厅事。

己巳，命五军都督府及户部：凡公侯家属亲戚有在他处占籍为民及隶戎伍者，皆除其藉，给与完聚。

罢四川普定军民府。

赏宁川等卫征云南将士二万一千三百六十人钞凡一十三万一百余锭、绵布三万五千六十余疋。

夜，填星犯天樽。

辛未，陕西布政使司、按察司奏：“延安府属县频年欺隐田粮十二万七千余石，请如数徵之。”上曰：“民果欺隐所司，当即发之，今积有年矣，乃欲一时徵纳，岂不厉民？”不许。

壬申，浙江按察使陶晟坐罪死。

癸酉，礼部言：“桂林府临桂县民李文选早丧父，事母莫氏至孝，具甘旨候，寒温晨昏不少懈，母喜则喜，母或不乐，则拜问其故，致婉辞以慰之，必母喜乃止。尤能友爱其兄弟，乡闾宗族称之。无间，言有司，请表其行于旌善亭。”从之。

甲戌，给北平、燕山等卫士卒七万四千三百余人钞凡一十四万九千九百锭、绵布四十四万三千匹、绵花一十三万八千斤。

诏颁诰于高丽国，封王禑为高丽国王，其故王颛赐谥恭愍，以国子学录张溥为诏使，行人段裕副之，国子典簿周倬为诰使，行人雒英副之。

丙子。时州县父老有诣阙上言县官善政，当罢任而举留者。上赐手敕奖厉复职，加赐衣币。侍臣曰：“县令抚民，职所当然，陛下加以厚恩，待之至矣。”上曰：“郡县之治，自守令始，朕向在民间，尝见县官由儒者多迂而废事，由吏者多奸而弄法，蠹政厉民，靡所不至，遂致君德不宣，政事日坏，加以凶荒，弱者不能聊生，强者去而为盗，此守令不得其人故也。今县官能为吾抚循百姓，达吾爱养斯民之意，得其欢心，岂不深可嘉尚？且为政以得民心为本，能得民心，则其去也民岂得不爱而留之？不才者，民疾之如仇讎，惟恐其去之不速，岂肯留也？即此可以知其人之贤否矣，使守令皆能抚民，天下何忧不治？赏而劝之，非滥恩也。”

戊寅，上问近臣：“今天下百姓安否？”左春坊左赞善刘三吾对曰：“赖陛下威德，四方无虞，盗贼屏息，岁比丰登，民皆安乐。”上曰：“天下人民之众，岂能保其皆安？朕为天下主，心常在民，惟恐其失所，故每加询问，未尝一日忘之。”三吾对曰：“圣心拳拳，若此恩德之及民者深矣。”上曰：恩德亦非泛。然医如臾扁，不施药石，疾不自瘳；匠如公输，不施绳墨，木不自正。君如尧舜，无纪纲法度之施，而但曰恩德，所谓徒善，不足以为政也。

以金吾后卫指挥同知何福为前军都督府佥事，羽林左卫指挥同知祝哲为右军都督府佥事。

己卯，礼部议天下府、州、县先师孔子及社稷、山川等祀：“如县之附府者，府既祭，县亦以是日祭，诚为烦渎，自今县之附府者府祭，县罢之。”诏从其议。

庚辰，五开洞蛮吴面儿复聚众为乱，诏发武昌、宝庆、岳州、长沙、辰沅诸卫官军讨之。

甲申，礼部言：“府、州、县岁贡生员不中式者，提调官吏论以贡举非其人律，教官、训导罚俸一年，贡不如期者以违制论。”从之。

乙酉，长兴侯耿炳文奏简阅陕西诸卫军士，凡一十二万四千二百五十三人、马二万五千九百五十疋。

丙戌，命礼部：凡国子监生患病者，官给医药，久病不痊者遣行人送还其家，俟愈入监，经过所司供药物，有死亡者，给官歛之，仍归其丧。

丁亥，给太原诸卫士卒十万余人绵布四十七万七千七百匹、绵花一十四万五千三百斤。

八月庚寅朔。

乙未，诏以邠州姜嫄、公刘二庙入祀典。礼部议：“按祭法：‘有功于民则祀之。’姜嫄，后稷之母也，德淑子圣，后稷教民稼穑，泽被万世；公刘，后稷之曾孙，初居西戎，后迁于邠，能脩后稷之业，有功于民。诚宜载之祀典。”诏从之。

湖广长宁洞蛮答呼什用等贡方物，上其伪夏所授印。

丁酉，遣官释奠于先师孔子。

夜，太阴犯南斗，辰星入太微垣。

戊戌，祭大社、大稷。

己亥，命都察院左佥都御史高翼招集莱阳、即墨等处故元将校一百九十八人为军。

辛丑，夕月。

癸卯，吏部言：“天下役满吏员凡千八十人，宜避贯用之。如湖广人用于江西、四川，江西、四川人用于湖广，其福建与浙江，广东与广西，直隶与山东，河南与陕西，北平与山西，皆互相迁用。”从之。

甲辰，遣官祀历代帝王。

诏五军都督府核在外将校士卒之数，赐钞有差。都指挥人十二锭，卫指挥人十锭，千户卫镇抚人八锭，百户所镇抚人六锭，俱于所在有司给之。

乙巳，祭太岁、风云雷雨、岳镇、海渎、山川、月将、城隍诸神，遣官祭旗毒。

丙午，赐公、侯钞人一万锭，俾还乡建第宅。上谕礼部臣曰：“诸功臣于京师既有第宅，而乡里尚仍故居，若既老而归，于礼不称。其各赐钞，俾还置第以居，乐其高年，传之子孙，亦优待功臣之礼。”

丁未，命旗手卫百户杨林招集光州固始诸县故元将校万七千八为军。

己酉，以赐进士出身方昇、同进士出身梁德远等六十七人为六科给事中、六部试主事。上谕之曰：“忠良者，国之宝；奸邪者，国之蠹。故忠良进则国日治，奸邪用则国日乱。观唐太宗用房、杜则致斗米三钱，外户不闭之效；玄宗用杨、李则致安、史之乱，有蒙尘播迁之祸。此可监矣。”

庚戌，遣官祭忠臣蒋子文等五庙。

贵州宣慰使霭翠遣把事阿夷、云南马龙他郎甸副长官普赐遣把事鲁知来朝，贡马。

命宋国公冯胜为征虏大将军，偕颍国公傅友德、永昌侯蓝玉等率京卫将士往北平，会诸道兵操练沟边。

癸丑，复设粮长，以民户粮多者为之。

丙辰，上御华盖殿，与群臣论及治天下之道。文渊阁大学士朱善进曰：“古者，人主致治，重在任人，盖择众贤为耳目，则视听周乎四海，任众智为计虑，则利泽施于万民。今天下太平，惟选任贤才，宜留圣虑。”上曰：“然任人之道当严于简择，简择严则庸鄙之人不进；当专于任使，任使专则苟且之意不行。然必贤者乃可以专任之，非贤而专任者必生奸也，是以任人为难，然人亦有谨于始而怠于终者，亦有过于前而改于后者，则固不能保其始终，惟始终如一者，其怀忠报国之心坚如金石，安得不任之？若匿诈似信、怀奸若忠者，决不可任也。”

戊午夜五鼓，有大星赤色有光，起自东南云中，东北行至云中没。

己未，命内外指挥千百户镇抚凡年五十之上者，许以子代职。

是月，河南水，出内帑钞一十二万三千五百八十五锭，遣使往赈其民。

上以成都卫指挥佥事楚华、黄州卫千户徐亮皆征讨有功，命华子瑛为留守中卫指挥，佥事亮为邳州卫指挥佥事。








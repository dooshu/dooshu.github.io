○嚴飭山西內郡兵務專責任以伐虜謀疏 【 專責修守】

照得山西一省、原設四府、關南內地、分隸冀寧冀南河東守廵六道、關北大同、分隸冀北守廵兵備四道、沿邊三關、累設雁平寧武岢嵐兵備三道、內外各分信地、間有專奉　勑諭、職兼兵備、分轄各府州縣軍衞有司、撫治軍民、其平時選軍伍民兵、修葺城堡、編立保甲、置備軍火器具、盤詰姧細、督捕盜賊、催徵稅粮、乃其職守每秋申嚴城守、嚴設哨報、有警督率有司分投收斂、扼塞險阻、處備供餉、保守疆圉、尤為專責、在邊各道、伊邇虜境、連年虜患頻仍、責任艱大其經理邊務、亦有成績腹裏各道及府州縣各官向緣虜患鮮至、各以民事訟獄為職、未以修防武備為重其腹裏衞所、各官員冒襲世祿、不通技藝剝軍營私優游坐食、邊事不知、騎射未慣、一遇盜賊生發轉相畏避、無能追捕、尚望防禦虜患哉臣連年總督陝邊查照　勑諭摠轄三邊四鎮、文武各属分別邊腹責成各道、除訟獄民事、臣不經理、餘一切武備軍儲、各有考成、其軍衞有司、歲辦錢粮完欠、職官勤惰、各有督查、遵先臣經略之懿矩、盡節制督理之職任以故憲體昭肅武備咸飭緩急可恃、近奉移鎮之　命、山西本屬臣鄉、民事武備、夙切疚心邊腹地里尤所諗知、歷查節年虜犯山西者十餘次、沿邊則偏老興嵐河曲保德岢嵐寧武繁峙五臺無所不至、近關則大原各屬忻代汾石壽陽平定漸次侵掠、城堡多被攻毀軍民累遭毒虜、遊騎兩薄平陽靈石霍州之境散搶巳至潞安北境諸邑、比至石州之陷、深入五百餘里殺虜數萬生靈汾州僅餘孤城、沿鄉攻破百堡軍民之害極矣、臣近繇平陽歷汾西一路、北出雁門、所至荒村破堡、壘壘相望鷄犬稀聲、室廬焚毀、遺黎哭訴、骨肉殘傷、家業蕩廢、不忍見聞虜欲既盈虜志愈肆、益以版升逆黨轉相搆煽、垂涎平陽澤潞、欲肆深犯觀此知　世庙寇劇如是萬一突入太原則徐溝以南即可直上大行。侵擾冀南靈石以西。即可南越霍山或繇興嵐鄉寧直入石隰。亦可徑出汾西俱近平陽內地處處無兵。城城鮮備何恃自固。且虜入動稱數萬。沿山架梁。彌漫奔突。在邊兵馬。既難力拒。其衝。腹裏官兵。尤難責以接戰。若非責成各道。督率軍衞有司。各守信地。高城深池。扼塞險阻。慎固城守。預遺哨探。多方收歛。堅壁清野。人皆可戰。堡皆可守。使虜攻不能克。掠無所獲虜既深入重地。沿邊兵馬。前後邀阻。必有斬獲。自將遯去。免復垂涎深入矣。必須查照陝西議定事規。每年春和。各道各將所屬城堡嚴行有司逐一踏勘。舊修者是否城高三丈之上城濠深闊二丈有餘門櫓橋舖敵臺角墩。有無全備。或責派軍民或量動官銀。嚴限責修。務及秋完。仍選熟知道路土官。逐境踏閱。何處通虜要路。可以斷塞。何處受敵戰塲。所當防範。何山險隘。可拒而阻遏。何溝紆深。可伏而邀擊。何處可張疑以攝虜。何處可屯兵以示備。何處曾經虜患。民力可守。當令自固。何處僻在腹裏。民力脆弱。當設援兵。軍火器械。衣甲遮牌。凡守城禦虜之具。缺者補造。必多精完。無者修製。務極堅利。州縣大城。湧珠連珠三眼快鎗。大小火器千餘件。火藥二三千斤。鄉村城堡。各五七百件。火藥各千餘斤。各城堡內外之守。選布有略。擊刺射打之法。訓練精熟。備查所屬軍衞官馬。州縣有馬民壯額數。清除役占。選取精壯。編成伍隊。擇取知兵素任邊方軍職。專司合營訓練。每衞所或千人。或五七百人。每州縣鄉保各千餘人。各分技萟。各攢伍隊。間日操演。弓矢盔甲。務各完備。騎射放打。務各中把。各存兵籍。仍將衞所各官。各分布城堡。責令隨帶教師教演火器守具。每秋定擬各道本境逼近太原大川及西路石隰等口通虜衝要處所駐劄居守。即將素練軍兵。或分布要險。或統駐境上。果虜騎入關。分援城堡伏守邀擊。雖未能戰卻大營之虜亦可擒斬零搶之騎虜知內地有兵。城堡堅固。必不敢肆志攻圍。遠越山險矣。節年撫臣、雖嘗分布責成、向未題奉　明旨、上下玩愒、率視故常、今歲虜勢異常、秋防期迫、各道缺官、兼以文塲典試、必須撫臣酌量地里之險易、定委各道以署管、或即擇各府佐貳、分投經理、虜衝州縣正官、免取科塲供事、即如昔年汾州知州齊宗堯虜寇衝劇之地守土者不可不知或以晉謁各臺而至城虛失守者初出試塲。急回防守。始保州城。稍遲三日。幾至陷沒。其餘有司。責以專城之守。示以失陷之罪。戒其驕縱慢令之暴。考以武備修守之略。以定其賢否。如或恃才妄作。傲上虐下。以搏擊為丰裁。而不恤民隱依甲科為怙勢。而不修武備。致有疏虞者。聽各道指名參呈撫按、及臣軍門、定行遵照　勑諭、應拿問者逕自拿問具奏、應參治者、會同參究、庶可保安全晉生靈、免罹毒掠虜患、臣亦知督臨鄉土。若可襲故。勉成厚道。但目擊軍民之害。剝牀及膚。武備之弛。緩急難恃。桑土綢繆之防。當先陰雨。待虜伐謀之道。必於未至。即如石州之陷。州官全家殺戮。督撫蒙辜。該道遣戍。上下交禍。悔將何追。伏乞　勑下兵部、議行山西撫臣、查照陝西事規、分道分境、責成修守、永保晉氓、坐伐虜謀、雖樷怨招尤、義所難辭、


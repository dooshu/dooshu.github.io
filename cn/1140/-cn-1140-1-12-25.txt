上总宪魏环溪

老先生正色立朝为清流领袖固宜朝夕侍左右奉提命比者旷日累月不溷迹於阁下之门诚不敢冒凟清严且数有狗马疾虽在辇下僵卧如深山也顷有私心所痛者莱阳宋茘裳以诗雄於山左其人不无纯疵要是豪士滇黔未变时朝觐赴阙旋阻兵难旦夕西望忧伤郁郁客死目且不瞑盖以其家百口尽在成都也诸公卿怜之为助殡而归其丧闻蜀抚罗君颇恤其家近见桐城姚经三问之言渠发川中其家人尚无恙惟遣一无子妾辄为之悲且喜茘裳六十无儿晩纳吴姬数人生二子此盖千钧一髪者也今

王师底定蜀疆即秋毫无犯窃恐玉石俱焚不能免於难矣

皇上尧仁天覆凡文武大吏陷贼而返正者如少司寇冯公銮仪卫严公家口在蜀皆许觅取完聚况如茘裳万里辑瑞王事贤劳倘得达

宸听当无不垂恤者前已具告言路一二公未见入告老先生或可作计请敕彼中将吏物色但能保取遗孤母子俾之东还得继宗祊感且不朽夫官非陷贼事有成例其人既死无可引嫌老先生言人所不敢言所不能言者天下既皆被其泽矣勉为此举肉将枯之骨续垂絶之祀使若敖氏不终馁逝者有知当泣拜於九原矣当时同入觐者云贵川三省多人能更查列其姓名为德逾普伏惟采择黄俞邰奉书至再三前已托汤荆岘同年转送掌记惟魏郑公奏议一册暂留钞写今并补上倘赐数行以慰驰仰庶不致疑洪乔耳


○诫励吏部兵部礼部掌选知举官等敕

敕：官邪则败国，赏僭则利淫，自昔至言，政之明诫。朕祗膺大宝，岂忘兢业！临驭已来，且逾二纪，期大道之成化，冀天下之为公。凡百卿士，岂不协力？而选举之司，委任尤重，若名器失序，则劝沮何施？近者流外铨曹，颇多渝滥，有尘清议，实紊彝章。胥吏之徒，虽则微贱；仕进之路，终为厥初。必澄源流，无杂泾渭。不慎於细，其伤则多，小既不可不惩，大亦不可不诫。其吏部、兵部、礼部掌选知举等官，各宜饬励，当尽至公，必须杜邪枉之门，绝请托之路。何止一变，仍图永清。且铨综九流，必仗贤俊，取诸赏鉴，立断可知。何至淹时，至稽团奏？开闻之後，馀甲未终，既滞官曹，长兹罪过。旧选未毕，新格复修。此乃因循，实为烦弊。自今以後，吏部选人，三月三十日已前，团奏事毕；兵部二月内毕。其流外铨及武学，专委郎官，恐不详悉，共为取舍，适表公凭。每至留放之时，皆就尚书侍郎对定。既上下检察，庶在得人，而覆车尚在，殷鉴非远。法不可废，宜识朕怀。


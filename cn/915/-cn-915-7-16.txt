◎江夏王义恭

义恭，武帝子。景平末为冠军将军南豫州刺史，镇历阳。元嘉元年封江夏王，进抚军将军，寻授散骑常侍，都督荆、湘、雍、益、梁、宁、南北秦八州诸军事、荆州刺史，迁征北将军、开府仪同三司、南兖州刺史，镇广陵。进司空，征为侍中、司徒录尚书，领太子太傅。进太尉，领司徒，寻领国子祭酒。以虏寇出镇彭城，降号骠骑将军。寻领南兖州刺史，移镇盱眙。又改授大将军南徐州刺史。元凶弑立，进太保，领大宗师。孝武即位，授侍中太尉，录尚书、南徐徐二州刺史，假黄钺，进太傅，镇京口，征为扬州刺史，进位太宰，领司徒。大明中加领中书监兼尚书令。前废帝即位，除太尉录尚书事。永光元年，以谋废立遇害。明帝即位，追崇丞相，谥曰文献王，有集十五卷。


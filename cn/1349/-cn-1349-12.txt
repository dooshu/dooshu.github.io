第十二回　惑群小赵王窃神器　讨国贼宗室起义兵


却说赵王正命人入宫，请惠帝临朝议事，忽接到孟观捷报，孙秀大惊，私谓赵王曰：“孟观拥兵在外，而其子孟平在京被杀，恐有他变，为之奈何？”赵王亦惊曰：“似此如之奈何？”正商议间，恰好小黄门出报，说惠帝方才受惊，心神不安，有事明日早朝再议。赵王乃同孙秀回至府中，专议稳住孟观之法。适张林来见，孙秀告知此事。张林笑曰：“何不智也？糜以高官，耸以危词，尚忧其不服耶？至于孟平之死，彼远在边外，亦不过凭足下一言耳。”孙秀恍然大悟，即商于赵王，加孟观为右将军，封上谷郡公。草就诏书，就在府中出发。孙秀附一私书，盛称赵王威德，谓足下此次立功，倘仍是张华等为政，必吝此爵赏。又言孟平拟助赵王平乱，事泄，被淮南王所害，今赵王已表赠为黄门侍郎，以礼安葬云云。孟观既得升迁锡爵，又得孙秀之书，果然相安无事。此是后话，表过不提。

且说次日惠帝临朝，百官咸集，赵王奏闻昨日之事，言：“淮南王年轻浮躁，误听人言，率兵攻臣。臣惟闭门守御，不与计较，希冀百官中必有人出来排解，劝其休兵。不料伏胤矫诏，擅将淮南王杀害，请诛伏胤，以谢天下。”惠帝尚未回言，孙秀已叱武士将伏胤擒下。胤大呼曰：“汝子汝阴王与吾折箭为誓，富贵与共，教我杀淮南王，何反加罪也？”武士急掩其口，推出朝门斩讫。赵王又奏孟观已讨平齐万年，上表献捷。惠帝大喜，即日升赏文武，以孙秀为中书令。孙秀倡言曰：“赵王肃清宫闱，斩除奸佞，扫荡群丑，重振朝纲，望重功高，威德远著，宜请加九锡。”吏部尚书刘颂曰：“不可，昔汉之锡魏，魏之锡晋，皆一时之用，非所通行。周勃、霍光，其功至大，不闻有九锡之命也。况汉之锡魏，不久魏即代汉，魏之锡晋，不久晋亦代魏。是不利于朝廷之举动也。”张林怒曰：“曹氏代汉为魏，司马氏代魏为晋，是易姓也；今赵王宗藩，纵代亦犹司马氏，何不利耶？”叱武士推刘颂出斩之。孙秀附耳言曰：“此人颇有声誉，前者杀张毕、裴已伤时望，今不可更杀此人。”因叱令将刘颂乱棒打出。惠帝遂下诏加赵王九锡。赵王又奏请加齐王冏平东将军，使之出镇许昌，即日起行。

原来废贾后之时，齐王自以为功劳最大，而不见封赏，心滋不悦。孙秀又甚忌之，屡言于赵王，设法使之出外，故有此举。自此赵王威权日重，一切政事均由赵王府中出，张林、孙秀狼狈为奸，朝野侧目。孙秀、张林两个商量，朝中诸事，既皆得手，惟宫内消息不通，惠帝在内有何举动，皆不得知，仍须设法。孙秀忽想起一个人来，即入见赵王曰：“自废黜贾后以来，中宫之位久虚，似非所宜。尚书郎羊玄之有一女，极称贤淑，何不立为中宫？”赵王即奏知惠帝。惠帝不敢不从，即日下诏，册立羊氏为中宫，封羊玄之为兴晋侯。原来羊玄之之外父孙旂，与孙秀同族，因此玄之与孙秀交好，故特荐其女为中宫，以便传递宫内消息。玄之无端得此宠遇，自然感激孙秀，日来趋承。争奈羊后生性淫浪，除修饰之外，一无所知，远不及贾后机警，是以宫中消息，仍旧寥寥。

孙秀又生出一个计策来，便来要求赵王，求赵王做媒，使其子孙会，尚河东公主为驸马。原来孙秀一子名会，年已二十岁，生得鼻仰唇翻，眉低眼凹，颧高腮削，发黄面黑，诸般丑态，莫不齐备。时为射声校尉，虽然身列仕版，却终日与洛阳富家儿，在城外踢球驰马为戏，绝不务正事。人见其貌，莫不疑为下等奴仆。赵王既与之做媒，惠帝焉敢不从？即下诏定日行聘下嫁。洛阳人民，听得天家招驸马，到公主下嫁之日，都相聚来看热闹。遥见驸马锦衣花帽，披红挂彩，骑马而来，都料定是一位少年美貌郎君。及至近前一看，原来是踢球驰马的十丑孙会，莫不哄然大笑。一时洛阳城厢内外，传为笑柄。及至三朝之后，入宫谢恩，宫女们亦争先来看新附马，却只吓得人人掩面飞跑。自此孙秀权势日盛，惠帝宫中举动，纤悉皆知，邪佞之辈，罗致满门，旦夕图谋不轨。又恐赵王心中活动，乃召牙门将赵奉来，授以计策，如此如此，事后当有重赏。赵奉领命而去。

一日赵王大宴门下各官，正当酒酣之际，忽一人闯入中门，仆地遂倒，忽又一跃而起，径奔堂上，居中坐下，大言曰：“我乃宣皇帝是也。”指赵王曰：“孺子昏庸，不堪付托，神器应归汝得，汝乃迟迟不举，岂欲我数世经营缔造之事业，一旦付诸流水耶？汝当勉力为之，我当在北芒，遥为汝助。”吓得赵王和众官罗拜庭下。须臾，此人复倒地，良久乃苏，则牙门将赵奉也。顾见多官，顿起错愕之色，自言不知如何闯入，伏地请罪。赵王慰之使去，众官皆拜贺。孙秀曰：“既宣皇帝有言，在北芒遥助，可使人在芒山盖做一所宣帝庙，殿下亦不宜违先皇之旨也。”赵王大喜，于是一班竞荣趋利之徒，终日聚议篡夺，内外分布心腹，部署大定。赵王乃仗剑入宫，谓惠帝曰：“陛下昏庸，天下人莫不知之，妻子且不能自庇，焉能治天下？何不让有德者居之？”惠帝闻言，吓得目定口呆，不知所对。赵王瞪视良久，冷笑而出。

惠帝目送赵王出去，不觉放声大哭。哭罢，抬头见义阳王威【夹】司马孚之曾孙。侍立在侧。威素性凶暴，膂力过人，惠帝平昔见之，每带三分害怕。近日谄事赵王，赵王拜为散骑常侍，兼侍中，惠帝见之，不禁股栗。威曰：“赵王之言，陛下会其意乎？”惠帝曰：“不知也。”威冷笑曰：“人言陛下昏庸，果不诬矣。赵王内清宫禁，外殄匈奴，功德巍巍，伊、周莫及。天命有在，神器宜归。陛下犹不省悟，岂待刀架颈上耶？”惠帝哭曰：“朕虽不德，然以祖宗付托之重，岂可一日委诸他人？”威大笑曰：“晋家基业，肇自宣皇帝，受魏封为晋公。宣帝崩，景帝【夹】司马师。嗣立，基业日固。景帝既崩，自当为景帝立后。汝祖【夹】司马昭。恃强乘丧夺兄之基业为己有，始传及汝父子。今赵王为宣帝之子，以宣帝之基业，还诸宣帝之子，何得谓之他人？且汝祖于景帝为兄弟，赵王于景帝亦为兄弟，汝祖可夺景帝之基业，赵王独不可承景帝之基业耶？”一席话说得惠帝目灼灼而视，应答不出。威早就御榻之前，取笔草就禅让之诏，逼着惠帝钤用御玺。惠帝此时，惟有啼哭。威怒曰：“事已至此，尚作儿女子态耶？”惠帝曰：“此事重大，容明日在廷众议。”威冷笑曰：“必经众辱，始甘心耶？”惠帝不敢再拗，只得钤上御宝。威曰：“便并玺绶带去，岂不爽快？”惠帝曰：“且等赵王来面授。”

威乃捧伪诏，驰至赵王府曰：“禅诏已到，请速备法驾。”说罢即当堂开读。此时宗室诸王，群公卿士，咸集于赵王府中。读诏既毕，诸人一齐劝进。赵王尚假意推辞，威大呼曰：“自己一家人做事，又非异姓授受，何必多此繁文缛节哉？即速备法驾，吾当再到宫中，取印绶去也。”说罢，带同骆休、满奋、崔随、乐广等率领兵士，来取玺绶。孙秀命司马雅先带领甲士入殿，晓喻一众群臣，有敢违议者，即擒治之，夷三族。又使张林及其子孙会等，分领兵士，屯扎各门，以防有变。时夜漏未尽，孙秀率同各官，备齐法驾，赵王乘坐逍遥辇，左右护卫虎贲五千人，入自端门，登太极殿。王公百官，乱烘烘挤满殿廷，只等玺绶。

却说义阳王威率骆休等到宫内，惠帝正抱玺与羊后二人对哭。威大声曰：“奉新天子诏，来取玺绶，速速交出来，以免取辱。”惠帝以头抢玺而哭。威近前，将惠帝双手扳开，当面夺去。惠帝哭谓羊后曰：“朕与卿结局，无非一废，不如与卿先往金墉城，免得被人押送。”言罢，遂与羊后共乘云母车至华林园，开了西门，带着卤簿数百人，径投金墉城去。只有尚书和郁、琅琊王睿、中书侍郎陆机三人，送到城下而回。

且说义阳王威等夺得玺绶，径至太极殿呈上，赵王大喜。百官欢呼如雷，众人既扶赵王登皇帝位，王公以下，排班舞蹈，山呼万岁。改元建始，大赦天下，升赏百官，凡有职之人，一律封侯。立世子荂为太子，废皇太孙臧为濮阳王。以孙秀为侍中中书监、骠骑将军、仪同三司。所有同谋之人，一律超阶越次，不可胜纪，甚至奴隶卒役，亦加爵位。又以齐王冏、河间王颙、成都王颖各拥重兵，据守要镇，恐有他变，乃派心腹三人，分往各处，名为为三王参佐，实则暗中临视。

分拨方毕，只见和郁、司马睿、陆机三人入内朝贺。赵王曰：“来何迟也？”陆泫然流涕曰：“故主远行，仓皇走送，故来迟耳。”赵王惊曰：“何处去矣？”陆机曰：“舍金墉城，更何有安身之处？”孙秀密奏曰：“不可便废，可加以虚荣以收人心。”赵王乃降诏曰：“皇帝以谦和之德，禅位于朕，避居金墉城。今朕谨率百官，尊皇帝为太上皇，改金墉城为永昌宫，即为太上皇驻跸之地。”处置已毕，即时散朝。

是日封赏，张林仅得封为卫将军，心中未免怨望。平日与孙秀二人只是外面和睦，心内各怀妒忌。自赵王篡位之后，孙秀益复专权，朝中事无大小，必先启孙秀，后奏赵王。赵王所定之诏，孙秀每每任意改篡，有时就在私第草了诏书，随意即发。一时趋炎附势之流，奔走满门。张林相形之下，愈觉冷淡，心中愈觉不平。乃密作一书，呈与太子荂，言孙秀专权，动违众心。皇上登位，立功之人，类皆小人，党附孙秀，扰乱朝政，宜皆加以显戮，明正其罪，庶几朝纲可以整肃。小人退，则贤人进，天下可望承平云云。荂得书，即呈于赵王。赵王阅过，却交与孙秀。孙秀阅毕，汗流遍体，伏地请罪。赵王笑曰：“张林言卿有罪，朕知卿无罪，何必如此？”孙秀叩头曰：“陛下明鉴万里，既知臣无罪，则毁谤大臣者，似不能委其罪。”赵王曰：“卿言是也。卿且勿动声色，朕为卿处决之。”孙秀拜谢而出。赵王遂定日大宴宗室王公、文武群臣于华林园。至时，多官咸集，饮酒作乐。赵王令张林出席听旨，又命太子将张林之书当众宣读，因书中有“立功之人，类皆小人”一语，不觉大动众怒，齐声呼杀。赵王谓张林曰：“此间皆小人，不能容汝一君子。”叱令武士推出斩之，一时呈上首级。

正要洗盏更酌，忽报齐王冏、成都王颖、河间王颙，三路兵马杀来，更有常山王乂、新野公歆，亦起兵相应。赵王大惊失色。不知五路兵马杀来，两家胜败如何，且听下回分解。






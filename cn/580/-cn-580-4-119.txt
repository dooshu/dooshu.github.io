列传第一百十九 李璮　王文统


李璮，小字松寿，益都潍州人，李全子也。或曰璮本衢州徐氏子，其父尝为扬州司理参军，全盖养之为子。太祖二十一年，全叛宋，举山东州郡归附，国王孛罗承制，拜全山东淮南楚州行省，而以其兄福为副元帅。太宗三年，全攻宋扬州，败死。其妻杨妙真率余众北归，仍授益都行省开府，辟官属文士多为所用。

妙真死，璮袭为益都行省，专制山东。朝廷数征兵，辄诡辞不至。宪宗七年，又调其兵赴行在，璮诣行在言曰：“益都乃宋航海要津，分军不便。”帝然之，命璮归取涟海数州，璮遂发兵攻拔涟水四城，大张克捷之功。

中统元年，世祖即位，加璮江淮大都督。璮言：“近获生口，知宋调兵将攻涟水，且谍见许浦、射阳湖舟舰相望，势欲出胶州，向益都，请缮城堑以备。”诏出金符二十、银符五授璮，以赏将士有功者，赐银三百锭，降诏奖谕。蒙古汉军，咸听节制。璮复扬言：“宋吕文德合淮南兵七万五千来攻涟水，且规筑城堡以临我。及得贾似道、吕文德书，辞甚悖傲。知朝廷近有内顾之忧，必将肆志于我，乞选将益兵，臣当帅以渡淮，雪慢书之辱。”执政得奏，谕以“朝廷方通好于宋，边将惟当固封圉，且南人用间，其诈非一，彼既不至，毋妄动。”璮乃上言：“臣所领益都，土旷人稀，自立海州，今八载，将士未尝释甲，转挽未尝息肩，民力凋耗，莫甚斯时。以一路之兵，抗一敌国，众寡不侔，人所共患。赖陛下神武，既克涟海二州，复破夏贵、孙虎臣十余万之师，然臣岂敢恃此必敌人之不再至？且宋人今日西无掣肘，得并力而东，若以陆师缀涟，而遣舟师遵海以北，捣胶、莱之虚，然后帅步骑直指沂、莒、滕、峄，则山东非我有矣。岂可易视而不为备！臣昨追敌至淮安，非不能乘胜取扬、楚，徒以执政止臣，故臣不敢深入。若以枣阳、唐、邓、陈、蔡诸军攻荆山，取寿、泗，以亳、宿、徐、邳诸军，合臣所统兵，攻扬、楚，则两淮可定。两淮既定，则选兵以取江南，自守以宽民力，将无施不可，此上策也。因上将校冯泰等功第状，诏以益都官银分赏之。

二年正月，璮言于行中书省：“宋人聚兵粮数十万，列舰万三千艘于许浦，以侵内郡。而宣抚司转输不继，恐一日水陆道绝，缓急莫报，请选精骑倍道来援，表里协攻，乘机深入，江淮可图也。”既而来献涟水捷，诏复奖谕之，仍给金符十七、银符二十九增赐将士。璮辄发兵修益都城堑，且报宋人来攻涟水。诏阿术、哈喇拔都、阿实克不花等悉兵赴之。璮遂请节制诸道所集兵马，且请给兵仗。中书议与矢三万，诏给矢十万。三年二月，又以宋贾似道诱总管张元、张进等书来上。

璮父子专制山东三十余年，其前后所奏凡数十事，皆恫疑虚喝，挟敌国以要朝廷，而自为完缮益兵计。闻帝自将讨阿里不哥，料内难非旦夕可平，反意遂决。璮子彦简质于朝，僭为私驿，自益都至京师质子营。至是，彦简逃归，璮乃以涟海三城献于宋，歼蒙古戍兵，引麾下还攻益都，陷之，发府库以犒其死党，遂寇蒲台，陷淄州。民闻璮反，皆入保城郭，或奔窜山谷。自益都至临淄，数百里道路不通。帝下诏暴璮罪，发蒙古汉军讨之，命水军万户解成、张荣实、大名万户王文幹及严忠范会东平，知济南府事都元帅张宏、归德万户邸浃、炮手元帅薛胜会滨棣，又命济南军民万户张邦彦、滨棣路安抚使韩世安修城堑，尽发管内民为兵以备之，以诸王合必赤总督诸军。已而真定、顺天、河间、平滦、大名、邢州、河南诸路兵皆至。

时前宣抚副使王磐挺身走济南驿。召磐，令姚枢问计，磐对：“竖子狂呆，即成禽耳。”帝然之。是月诛中书平章政事王文统，以与璮通也。璮盗据济南。命史枢、阿术各帅所部进讨，璮出掠辎重，官军邀击，大败之，斩首四千级。璮退保济南。帝又命右丞相史天泽督师，诸将皆受节度。五月，大军筑长围困之。璮自是不能复出，犹日夜拒守，取城中子女赏将士，以悦其心，且分军就食民家，发其盖藏，以赡军食。然人情溃散，璮不能制，相率缒城以出。七月，璮知城且破，乃手刃爱妾，乘舟入大明湖，自投水中，水浅不得死，为官军所获，缚至合必赤帐前。史天泽言：“宜即戮之，以安人心。”遂与蒙古军官囊加台并伏诛。

王文统，字以道，益都人。多机智，遍谒东诸侯，无所遇，乃往见李璮。璮与语，大喜，留置幕府，命其子彦简师事之。文统亦以女妻璮，由是军旅之事，咸与咨决，岁上边功，虚张敌势，以固其位，用官物，树私恩。取宋涟、海二州，皆文统谋也。”

世祖伐宋，围鄂州，闻宋宰相贾似道之才，叹曰：“吾安得如贾似道者而用之？”刘秉忠以文统对，帝问廉希宪，希宪亦誉之。及帝即位，厉精求治，亟召用文统，立中书省以总内外百官之政，擢文统为平章政事，委以更张庶务。建元为中统，诏谕天下，立十路宣抚司。寻诏行中书省造中统元宝交钞，立互市于颍州、涟水、光化军。是年冬，初行中统交钞，自十文至二贯，凡十等，不限年月，诸路通行，税赋并听收受。

明年二月，世祖在开平，召行中书省事祃祃与文统，率各路宣抚使俱赴阙。帝自去秋亲征阿里不哥，凡民间差发宣课盐铁等事，一委文统等裁处，故召文统等至，询以成效。诏量免民间课程，复以所议条格颁各路行之，如劝农桑，抑游惰，礼高年，问民疾苦，举文学才识及茂才异等，列名上闻，其职官污滥不孝弟者，量轻重议罚，皆当时善政焉。未几，又诏宣抚司并达鲁花赤管民官课税所官，申严私盐酒醋曲货等禁。帝命举读史者一人，文统以中书详定官周止应其选。

文统为人忌刻。初立中书省，张文谦为左丞。文谦素以经济自负，凡讨论之时，辄相可否，文统积不能平，思有以排之。文谦竟以本职行大名等路宣抚司事而去。时姚枢、窦默、许衡，皆世祖所敬信者。文统言于世祖，授枢为太子太师，默为太子太傅，衡为太子太保，外佯尊之，实不欲使朝夕侍侧。默尝与王鹗及枢、衡俱侍世祖，面诋文统曰：“此人学术不正，必祸天下，不可处以相位。”世祖曰：“若是，则谁可为相者？”默以许衡对，世祖不怿而罢。鹗尝请以右丞相史天泽监修国史，左丞相耶律铸监修辽史，文统监修金史，世祖曰：“监修阶衔，俟修史时定之。”

又明年二月，李璮反，以涟海三城献于宋。先是，其子彦简由京师逃归，璮遣人白之中书，及反书闻，人多言文统尝遣子荛与璮通书问。世祖召文统，问之曰：“汝教璮为逆，举世皆知，朕今问汝，所策云何，其悉以对。”文统对曰：“臣亦忘之。容臣悉书以上。”书毕，世祖命读之，其间有曰：“蝼蚁之命，苟能获全，保为陛下取江南。”世祖曰：“汝今日犹欲缓颊于朕耶！”会璮遣人持文统三书自洺水至，为逻者所获，以书示之，文统始错愕骇汗。书中有“期甲子”语。世祖曰：“甲子之期云何？”文统对曰：“李璮久蓄反心，以臣居中，不敢即发。臣欲告陛下缚璮久矣，第缘陛下用兵北方，不能兼顾。比至甲子，犹可数年，臣为是言，姑迟其反期耳。”世祖曰：“无多言。朕拔汝布衣，授之政柄，遇汝不薄，何负而为此！”文统犹枝辞傍说，终不自言“臣罪当死”。乃命左右斥去，始出就缚。犹召窦默、姚枢、王鹗、刘秉忠及张柔等至，示以前书曰：“汝等谓文统当得何罪？”文臣皆言：“人臣无将，将则必诛。”柔独疾声大言曰：“宜剐。”世祖又曰：“汝等同辞言之。”诸臣皆曰：“当死。”世祖曰：“渠亦自服矣。”乃诛文统，并戮其子荛。

文统虽以反诛，而元之立国，其规模法度出于文统者居多。初廉希宪、商挺并为世祖所信任，希宪誉文统，挺亦荐其有宰相才。及文统伏诛，世祖逮挺下狱，又因事免希宪官，始疑书生不可用。阿合马、桑哥等遂以言利进焉。

史臣曰：明张溥史论亟称李璮能盖前愆，跻之忠臣孝子之列。璮世受蒙古豢养，辜恩反噬，欲乘时徼利，自为帝王，非忠于赵氏者也。君子一言以为不知，其溥之谓欤！




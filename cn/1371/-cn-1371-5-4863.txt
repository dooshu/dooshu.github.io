醉中歌

文章日益近衰陋，风节久己嗟陵夷。

元佑大苏逝不返，庆历小范今谁知！



闭门学古人共笑，低头就俗我却疑。

脱衣幸可买渔艇，烂醉浩歌随所之。

醉中歌

吾少贫贱真臞儒，贪食嗜味老不除。

折腰歛版日走趋，归来聊以醉自娱。



长缾巨榼罗杯盂，不须渔翁劝三闾。



牛尾膏美如凝酥，猫头轮囷欲专车，黄雀万里行头颅，白鹅作鮓天下无，浔阳糖蟹径尺余，吾州之蔊尤嘉蔬，珍盘餖飣百味俱，不但项脔与腹腴。



悠然一饱自笑愚，顾为口腹劳形躯。



投劾行矣归园庐，莫厌粝饭尝黄葅。




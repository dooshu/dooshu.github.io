曾惇


惇字谹父，纡之子。绍兴中，守台州，黄州。十八年（1148），知镇江府。二十六年（1156），知光州。曾以寿词谀秦桧。有曾谹父诗词一卷，皆在台州所作，直斋书录解题卷十二著录，今不传。周泳先辑有曾使君新词。

朝中措

幽芳独秀在山林。不怕晓寒侵。应笑钱塘苏小，语娇终带吴音。

乘槎归去，云涛万顷，谁是知心。写向生绡屏上，萧然伴我寒衾。

又

绿华居处渺云深。不受一尘侵。细看宜州新句，平生才是知音。

凌波一去，平山梦断，谁是关心。惟有青天碧海，知渠夜夜孤衾。

念奴娇

送淮漕钱处和

绣衣直指，问凌风一笑，翩然何许。诏山层霄持汉节，千里秋风淮浦。鉴远江山，竹西歌吹，曾被腥膻污。须君椽笔，为渠一洗尘土。

休厌共倒金荷，翠眉重为唱，渭城朝雨。看即扬鞭归骑稳，还指郁葱深处。宝带兼金，华鞯新绣，直上云霄去。回头莫忘，玉霄今夜风露。

诉衷情

别意

鄞江云气近蓬莱。花柳满城隈。风流谢守相遇，应覆故人杯。

烟浪暖，锦帆回。莫徘徊。玉霄亭下，芍药荼，都望归来。

浣溪沙

无数春山展画屏。

无穷烟柳照溪明。

花枝缺处小舟横。

紫禁正须红药句，

清江莫与白鸥盟。

主人元自是仙卿。

点绛唇

重九饮栖霞

九月传杯，要携佳客栖霞去。满城风雨。记得潘郎句。

紫菊红萸，何意留侬住。愁如许。暮烟一缕。正在归时路。








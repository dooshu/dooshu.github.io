升官图


吾国人最喜博，且不独以博具为博，即非博具，彼亦必设法使之入于博。如粤人之以手权肉（悬一数十斤之肉于架上，而割离一小方，近皮处留一丝相连之地。来博者以手掂此小方之肉，投资估其轻重。资大集，乃取下权之，中者获彩，头家坐分其利焉）、估柑核（悬一柑，使人投资估其核之确数，输赢颇巨）等类是也。顾不如“升官图”之通行而可怪，明明为朝廷名器也，而取以为博胜负之用，不可怪乎？且不独此也，吾国人无一事有改良进步之望，惟此借为赌具之“升官图”，则改良进步甚速。盖“文升官图”出后，未几即有“武升官图”，又未几而有“文武满汉升官图”，通商之后更有“洋务升官图”，日新月异，不更可怪乎？去年改定官制之后，曾否有“改制升官图”，吾未及知，纵其未有也，不出明年新岁，吾敢决其必有为之者矣。虽然，吾谓初制是图者，盖隐隐有讽世之心焉。彼之视以为升迁调降者，为目六，曰：德、才、功、良、由、赃。而此所谓德、才、功、良、由、赃者，惟枯骨所斫之骰是凭，亦可谓骂尽官场矣。吾旧有咏此物之句云：

尊拳司降调，枯骨主升沉。






◇与庐陵王义真笺

会境既丰山水，是以江左嘉遁，并多居之。但季世慕荣，幽栖者寡，或复才为时求，弗获从志。至若王弘之拂衣归耕，逾历三纪，孔淳之隐约穷岫，自始迄今，阮万龄辞事就闲，纂戎先业，浙河之外，栖迟山泽，如斯而已。既远同羲、唐，亦激贪厉竞。殿下爱素好古，常若布衣，每意昔闻，虚想岩穴，若遣一介。（《南史》作「个」。）有以相存，真可谓千载盛美也。（《宋书·王弘之传》，又南史二十四。）


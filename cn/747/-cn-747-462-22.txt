○韩度支盐铁转运等使制

食货所资，邦家大本，总领之重，必推元臣。故周以冢宰制国用，汉以丞相调军食，官给人足，谓之善经。今户口凋伤，财产衰耗，边疆未靖，役遇尚多。思欲均厚薄之征，权重轻之制，国无匮乏，人不怨咨，运筹佐时，其在良辅。金紫光禄大夫检校尚书左仆射同中书门下平章事、充镇海军浙江东西节度兼江淮转运等使晋国公韩，昔事先朝，常掌邦赋，贞心独立，一志在公。吏无奸欺，财以饶羡，自临江甸，事举风行，职贡有加，转饷相继，成功允集，艰食用康。介於方隅，未极材术，宜其宏济，式副具瞻。可充度支及诸道盐铁转运等使，馀如故。


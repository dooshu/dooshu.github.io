卷一百十四



卷之一百十四

洪武十年八月丁未朔，遣官释奠于先师孔子。

戊申，祭大社、大稷。

己酉，置定远牧监，隶太仆寺，以宫门奉御李善为监副，御马司副胡清、尚衣奉御董兴为御良。

庚戌，诏改建圜丘于南郊。初，圜丘在钟山之阳，方丘在钟山之阴，上以分祭天地，揆之人情，有所未安。至是，欲举合祀之典，乃命即圜丘旧址为坛，而以屋覆之，名曰大祀殿，敕太师韩国公李善长等董工。

辛亥，置宝泉库。

壬子，定光禄司官、散官品秩。上即位以来，所用光禄司官，或内官，或流官，或庖人，出身不同，同于散官。至是，命吏部：凡内官除授者，照内官散官给授；流官除授者，照文官散官给授；庖人除授者，卿，从三品尚膳大夫，少卿，正五品奉膳大夫，司丞，从六品司膳郎，各署丞，从七品掌膳郎，监事，从八品执膳郎。

夜，太阴犯心宿。

癸丑，命大都督府官选武臣子弟入国子学读书。上谕之曰：“武臣从朕定天下，以功世禄，其子弟长于富贵，又以父兄早殁，鲜知问学，宜令读书，知古今，识道理，俟有成立，然后命官，庶几得其实用也。昔霍光功非不高，身死未久而子孙横肆，卒致夷灭者，不学故也；郭子仪中兴唐室，功盖天下，位极人臣而心常谦退，保全令名而福及后嗣者，识道理也。今武臣子弟，但知习武事，特患在不知学耳。”

命改建社稷坛。先是，上既改建太庙于雉阙之左，而以社稷国初所建，未尽合礼，又以大社、大稷分祭配祀，皆因前代之制，欲更建之为一代之典，遂命中书下礼部详议其制。至是，礼部尚书张筹奏曰：“臣等奉诏考社稷配祀、合祭、分祭之制及社主之设，谨按《通典》，颛顼祀共工氏子勾龙为后土，后土为社，烈山氏子柱为稷。稷，田正也，高辛、唐、虞、夏皆因之，周弃亦为稷，自商以来祀之，此社稷之祀所由始也。商汤以旱而迁社，以后稷代柱，欲迁勾龙无可继者，故止。然王肃谓社祭勾龙，稷祭后稷，皆人鬼，非地神；而《陈氏礼书》又谓社所以祭五土之祗，稷所以祭五榖之神；郑康成亦谓社为五土总神，稷为原隰之神，勾龙以有平水土之功，故配社祀之，稷以有播种之功，故配稷祀之。二说为不同。汉元始五年，以夏禹配食官社，后稷配食官稷，唐、宋及元则又以勾龙配社，周弃配稷，盖本郑氏之说。此配祀之说缘于古昔，初无一定之论也。至于社、稷分合之义，《书·召诰》言：‘社于新邑’孔氏注曰：‘社稷共牢。’又封人掌设王之社壝，注云：‘不言稷者，举社则稷从之。’如是则当时社与稷固已合而一之矣。《陈氏礼书》曰：‘稷非土无以生，土非稷无以见生生之效，故祭社必及稷，以其同功均利而养人也。’而《山堂考索》则曰：‘土爰稼穑，其本一也，社为九土之尊，稷为五榖之长，稷生于土，则社与稷固不可岐而二之矣。’又曰：‘祭主乎诚而已，诚苟不至，分祭何益？’是则社、稷之祭合而一之，于古自有明证也。至于坛位，则考之周制，小宗伯掌建国之神位，右社稷，左宗庙，起大事，动大众，必先告于社而后出，其制在中门之外，外门之内，尊而亲之，与先祖等。汉建官大社、大稷，光武立大社稷于洛阳，在宗庙之右，唐因隋制，建于含光门之右，大抵皆本成周左祖、右社之意。社主之设，《周礼·大司徒》设其社稷之壝而树之主，各以野之所宜木名其社，《小宗伯》立军社。郑氏注：社主用石为之，盖以石者，土地所生，最为坚实故也。《论语》哀公问社于宰我，宰我对曰：‘夏后氏以松，殷人以柏，周人以栗。’《米子》云：‘观古人意，正以树为主，如今人称神树之类。’又曰：‘社有主而稷无主，此不可晓，恐不可以己意增添。’唐神龙中，议立社，韦叔夏引郑玄议，以为社主用石。《韩诗外传》云：‘天子社主长五尺，方二尺，剡其上以象物生，方其下以象地体，埋其半以象根在土中而本末均也。’宋初，祭社稷正配位用神位，版大社又以石为主，其形如钟，长五尺方二尺，剡其上培其下半，其中植槐，是则木主、石主前代盖兼用矣。今拟社、稷合祭，共为一坛，皆设木主而丹漆之，祭则设于坛上，祭毕收藏，仍用石主埋坛之中，如唐、宋之制。至于以勾龙配社，以弃配稷，弃虽唐、虞农官而勾龙共工氏之子也，祀之无义，商汤欲迁之而未果，汉尝易以夏禹，而夏禹今已列祀帝王之次，弃稷亦配享先农，请罢勾龙与弃配位。谨奉仁祖淳皇帝配享大社、大稷，以成一代之盛典，以明祖祀尊而亲之之道。”上览奏称善，遂命改作社稷坛于午门之右。其制：社、稷共为一坛，坛二成，上广五丈，下如上之数而加三尺，崇五尺，四出陛，筑以五色土，色如其方，而覆以黄土，坛四面皆甃以甓。石主崇五尺，埋坛之中，微露其末。外壝墙崇五尺，东西十九丈二尺五寸，南北如之。设灵星门于四面壝墙，各饰以方色，东青、西白、南赤、北黑，外为周垣，东西广六十六丈七尺五寸，南北广八十六丈六尺五寸，垣皆饰以红，覆以黄琉璃瓦。垣之北向设灵星门三，门之外为祭殿，以虞风雨，凡六楹，深五丈九尺五寸，连延十丈九尺五寸。祭殿之北为拜殿六楹，深三丈九尺五寸，连延十丈九尺五寸。拜殿之外复设灵星门三，垣之东、西、南三向设灵星门各一。西灵星门之内近南为神厨六楹，深二丈九尺五寸，连延七丈五尺九寸。又其南为神库六楹，深广如神厨。西灵星门之外为宰牲房四楹，中为涤牲池一、井一。

丙辰，夕月。

丁巳，更定京城及中都兵马指挥司俱为正六品。

三佛齐国王怛麻沙那阿者卒，子麻那者巫里立，遣其臣生阿烈足谏奉表，请印绶，贡犀牛、黑熊、火鸡、红绿鹦鹉、白猴、龟筒及胡椒、丁香、木香、肉豆蔻、番油子、米脑等，又贡小番奴一人。诏赐麻那者巫里及其臣生阿烈足谏等金织文绮、纱罗、靴袜等物有差。

戊午，遣官祀历代帝王。

己未，祭太岁、风云雷雨、岳镇、海渎、山川、月将、城隍诸神，遣官祭旗纛。

壬戌，降浙江布政使司左参政王澍为户部主事。

丙寅，荧惑犯天樽。

丁卯，遣神策卫镇抚余忠往四川招集明氏故将丁氏校卒。

夜，有星赤白，曳尾而芒，自阁道经大将军，至游气没。

戊辰，上闻圜丘之役民夫有运木而溺死者，命工部人赐钞十锭，给槥椟，送还其家。

壬申，定官员仪从及公使人数。初，丞相、大都督准侯例，仪从用十五人，从一品十三人，正、从二品九人，三品七人，四品五人，五品四人，六品、七品三人，八品、九品二人。至是，议自从五品以上仍前例，六品至九品比前例各减一人，其各司听差公使人数：中书省、御史台各二十六人，六部各十人，断事司、察院各八人，应天府十五人，上元、江宁二县各十人。

癸酉，革在京幕府、金陵二门。

甲戌，汰河南邓、裕二州同知，真定阜平县丞、簿，俱以户不及数也。

是月，平凉府陨霜，杀禾稼。








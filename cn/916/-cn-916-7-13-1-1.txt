【上云乐】

〖杂言〗

〖隋书乐志曰：梁三朝乐第四十四。设寺子导、安、息孔雀、凤凰、文鹿、胡舞、登连、上云乐、歌舞伎。《乐府诗集》曰：上云乐有老胡文康辞。周舍作。或云范云。〗

西方老胡。厥名文康。遨游六合。傲诞三皇。西观□泛。东戏扶桑。南泛大蒙之海。北至无通之乡。昔与若士为友。共弄彭祖扶床。往年暂到昆仑。复值瑶池举觞。周帝迎以上席。王母赠以玉浆。故乃寿如南山。志若金刚。青眼眢眢。白发长长。蛾眉临髭。高鼻垂口。非直能俳。又善饮酒。箫管鸣前。门徒从後。济济翼翼。各有分部。凤皇是老胡家鸡。狮子是老胡家狗。陛（乐府误作阶。）下拨乱反正。再朗三光。泽与雨施。化与风翔。觇云候吕。志游大梁。重驷修路。始届帝乡。伏拜金阙。仰瞻玉堂。从者小子。罗列成行。悉知廉节。皆识义方。歌管□□。铿鼓锵锵。响振钧天。声若□皇。前却中规矩。进退得宫商。举技无不佳。胡舞最所长。老胡寄箧中。复有奇乐章。赍持数万里。愿以奉圣皇。乃欲次第说。老耄多所忘。但愿明陛下。寿千万岁。欢乐未渠央。（○《乐府诗集》五十一。《诗纪》八十九。）


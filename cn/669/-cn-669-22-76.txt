114　王坦之廢莊論多用莊語　春秋綱領有取莊子言　朱子贊莊子見得分明


王坦之著廢莊論，而其論多用莊語。胡文定春秋綱領有取於莊子之言，其可廢乎？

【元圻案】王坦之，字文度，湛之孫，述之子。晉書本傳謂「坦之有風格，尤非時俗放蕩，著廢莊論」。論具載本傳。〇胡文定取莊子「春秋經世先王之志也，聖人議而不辨」、「春秋以道名分」之言。〇朱子語類舉天運「天其運乎」一段，曰：「數語好，是他見得如此，方説到此，其才高如老子。天下篇言『詩以道志，書以道事，禮以道行，樂以道和，易以道陰陽，春秋以道名分』，若見不分明，焉敢如此道！」






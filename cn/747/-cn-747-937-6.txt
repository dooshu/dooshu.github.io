○马元通火醮词

伏闻乾坤覆载，阴阳有消息之殊；日月照临，寒暑有推迁之候。吉凶在运，否泰相沿，虽历数使然，有尧水汤灾之变；而修禳有道，见返风退舍之文。惟此郊原，方当厄会，蒸黎末泰，戈甲继兴，徵彼星图，实惟火曜。是用归心大道，虔叩上元，开太乙之坛，行三五之法，蹑红飚而请福，步元斗以祈天。所希列火腾威，应星芒於上境；阳光散焰，荡阴秽於下方。仰福圣躬，大庇川蜀，人登福寿，野息戈，同沐神功，永销忧患。不任。


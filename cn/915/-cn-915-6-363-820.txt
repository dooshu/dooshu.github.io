○答姚兴通三世论书



雅论大通甚佳，去来定无，此作不通。佛说色阴，三世和合，聪明为色，五阴皆尔。又云：“从心生心，如从谷生谷。”以是故，知必有过去，无无因之咎。又云：“六识之意识，依已灭之意为本。”而生意识，又正见名过去业，未来中果报也。又十方中第二力，知三世诸业。又云：“若无过去业，则无三涂报。”又云：“学人若在有漏心中，则不应名为圣人。”以此诸比，固知不应无过去。若无过去未来，则非通理，经法所不许。又十二因缘，是佛法之深者。若定有过去未来，则与此法相违。所以者何？如有谷子，地水时节，芽根得生。若先已定有，则无所待有；若先有，则不名从缘而生。又若先有，则是常倒，是故不得定有，不得定无。有无之说，惟时所宜耳。以过去法起行业，不得言无。又云：“今不得昔对，不得言有。”雅论之通，甚有佳致，又大品所明，过去如不离未来，现在如未来。现在亦如不离过去。如此，亦不言无也。此实是经中之大要，俟得高对，通复尽之。（《广弘明集》二十一，又见《十六国春秋》六十二。）




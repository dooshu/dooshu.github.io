◎周封翁二事

浦城周封翁（之缙）兄弟五人，翁其季也。稍长，即贩运于福州，辄获利。其第三兄妒之，效其贸易，辄失利。因侦弟所置货物及行期，必与同，翁亦乐为兄伴。于是各运米至省，半途翁船破，应修治，客有传省城米贵者，兄遂别翁先往，果获利，复市他货旋浦。翁方至省，则价倍长，更获利无算。其兄叹其福厚，妒心顿消。后因运米至省，登陆后，见船底一大孔，为巨石横塞，如人工嵌成者，乃悚然曰："贪天之功，不如知足。"遂不复贾。每与人清厘账项，凡分应归己者，必扫去尾数，佯为不知。或以误告，翁笑曰："不误，吾为子若孙留余也。"以孙风雏得，赠四品衔。凤雏字仪轩，由邑庠生入赀为盐运，同喜书画，善鉴藏。家大人掌教南浦书院日，与讲论此事，遂相交好。仪轩慷慨好施与，日以济物为心，而尤有功于桑梓。县城东祝家冈为地脉所关，自因修城凿石其巅，大有高岸深谷之惧，乡试亦屡脱科。时令浦城者，为金溪陈士竹（），与绅士谋所以补苴之者，屡不得当。仪轩乃慨然独任之，不半年而工竣，费白金一千有奇。逾年，而县人登乡荐者至五人之多，前此所未见也，？又逾年，而仪轩之子启丰、启棠相继游庠，而启棠即登乡荐。见义必为，旋自食其报，陈士竹为勒共事碑。


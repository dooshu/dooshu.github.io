○天行健赋（以“天德以阳，故能行健”为韵）

大哉乾元，神不可测，其内也刚，其外也直。直所以保合太和，刚所以运行不息，故王者奉之而垂化，君子体之而进德者也。原夫天者乾之形，乾者天之名，用九以则，得一而清。名也者纯阳之经，形也者太无之精，语其动兮，孰知其动，语其行兮，孰知其行。得不详其所由，稽其所以，历土圭以穷妙，因浑仪而探理。左出右没，不行则何以变三辰之度；上腾下降，不动则何以为万物之始？履柔兮居常，配坤兮秉阳。笠也谁覆？亏也谁张？四德虽具，未足以拟议；“十翼”虽广，未足以披攘。微乎哉！得於幽者道，盛乎哉，得於道者王。绵绵若存，户枢不蠹，较之则火井易灭，当之则金尼难固。持刚靡失，既兼柔克之资；用壮罔亏，亦取易知之故。是以为君为首，为金为冰，杳冥兮不虑乎盈缩，寂寥兮何於骞崩。喻彼成形，是显飞龙之象；旌其致远，且推良马之能，且夫天也者阳，乾也者健。窥之於里，则其象历历；瞻之无表，则其容。不言非涉於可名，不拔方知乎善建。大道非物，岂容娲後之功；小说惑人，何伤秦宓之论？皇家恩流品物，礼达上元，垂文明画一之令，秉神武不杀之权。推之荡荡，守之乾乾，儒不知其易（一作异），信所谓亲上而法天者欤！

林虑山人


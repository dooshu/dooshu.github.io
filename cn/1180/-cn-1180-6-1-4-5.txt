进郊礼图考疏


兹者，恭遇皇上肇举郊禋大典，臣等谨辑郊礼新旧图考，进呈睿览。旧礼者，太祖高皇帝所定也；新礼者，世宗皇帝所定也。按天地之祭，自周以来，或分或合，其礼不一，然大率合祭者为多。国朝自洪武以后，一向合祭。嘉靖年间，始建分祭之制。然议者咸以合祭为便。顾兹重典，今且未敢轻议，谨辑为礼书二册，首叙分合沿革之由，次具坛陈设规制图，次列仪注乐章等项，而以臣等浅陋之见，略述其概，窃附于后，以备圣明他日裁择，且以仰赞明禋之万一。

臣等又惟国之大事在祀，祀之大者曰郊。兹者皇上亲郊之始，正百辟具瞻之初。况郊坛高旷，霜露凝寒，登降周旋，礼文繁缛，必须寅竭诚悃，乃可孚格于重玄；必须收敛精神，乃能成全乎大礼。虽圣敬乾诚，昭格有素，然兹当行礼之期，凡起居饮膳、念虑动止之间，尤宜倍加谨慎，务期积诚致洁，真如上帝之降临可也。臣等又无任恳切祈望之至。

（万历三年十一月初三日奉圣旨：览卿等奏进郊礼图册，又导朕以积诚致洁，恭承大祭，具见忠敬。朕知道了。图册留览。礼部知道。）






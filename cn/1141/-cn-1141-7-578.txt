陆大夫庐母墓双鹳来巢生二雏有鹤在焉或曰孝所感也绘以传之

荒丘郁郁寒泉深，松楸手植成青林。
中有慈乌口流血，哀啼绕树伤人心。
老鹳翱翔下寥廓，将雏双鹳复孤鹤。
鹳鹤徘徊未忍飞，啁啾墓侧悲离索。
于乎陆大夫，鹳兮鹤兮今在无，至诚感物理不殊。
吾母佳城求未得，浅葬荒丘天一隅，为君短歌泪沾襦。



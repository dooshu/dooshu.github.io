列传第八十三 张惠　石天麟　杨湜　张昉　张天祐　高祇　张九思　郝彬　王伯胜


张惠字廷杰，成都新繁人。大兵入蜀，惠年十四，被俘至杭海。居数年，尽通诸国语。孟速思爱其才而荐之，入侍世祖藩邸，以谨敏称，赐名兀鲁忽讷特。世祖即位，授燕京宣慰副使，为政宽简，奏免分数钱，罢硝碱局。至元元年八月，拜中书参知政事，行省山东。赎俘囚二百余家为民，其不能归者，使为僧建寺居之。李璮之乱，山东民被掠者甚众，惠大括军中，悉纵之。迁制国用使司副使，会改制国用司为尚书省，拜参知政事。迁中书左丞，进右丞。

伯颜伐宋，诏惠主馈饷，凡江淮钱谷皆领之。十三年，宋降，伯颜命惠与参知政事阿剌罕等入城，按阅府库版籍，收其太庙与景灵宫礼乐器，及郊天仪仗，籍江南民为工匠凡三十万户，惠选通艺业者十余万户，余悉奏还为民。伯颜以宋主北还，使惠居守，惠不待命，辄启府库封钥，伯颜以闻，诏左丞相阿暐、平章政事阿塔海诘之，征还京师。

二十年，拜荣禄大夫、平章政事，行省扬州。二十二年，复命以平章政事行省杭州。至无锡，卒，年六十二。惠所至有能声，然依附阿合马，士论少之。以潜邸旧臣，故世祖眷顾独厚云。

石天麟字天瑞，大都顺州人。年十四，入见太宗，因留宿卫。天麟好学，通诸国文字，帝命耶律楚材厘正庶务，择贤能为参佐，天麟预选，赐名蒙古台。宗王旭烈兀征西域，以天麟为断事官。

宪宗六年，遣天麟使于海都，拘留久之。既而叛王劫皇子北安王以往，寓于天麟所，天麟与其用事者习狎，因告以逆顺祸福之理，海都遂遣天麟与北安王同归。天麟留二十八年始还，世祖大悦，赏赐甚厚，拜中书左丞兼断事官。天麟辞曰：“臣奉使无状，陛下幸赦弗诛，何敢叨荣宠，贻庙堂之羞。”帝嘉其诚恳，从之。

或谮丞相安童尝受海都官爵，帝怒，天麟奏曰：“海都亲藩，非仇敌比，安童不拒绝之，殆欲导其归命。”帝怒乃解。江南道观，藏宋主画像，有僧与道士交恶，发其事，将置极刑，帝以问天麟，对曰：“辽帝后铜像今尚在西京佛寺，未闻干禁令也。”事遂寝。天麟年七十余，帝以金龙头杖赐之，曰：“卿年老，出入宫掖，可杖此。”时权臣桑哥用事，人莫敢言。天麟独劾其奸，无所顾忌。

成宗即位，加荣禄大夫、司徒，召宴玉德殿，醉，命御辇送还。武宗即位，进平章政事。至大二年秋八月卒，年九十二。赠推诚宣力保德翊戴功臣、开府仪同三司、太师、上柱国，追封冀国公，谥忠宣。子珪，累官治书侍御史，迁枢密副使，复为治书侍御史，拜河南行省中书右丞、南台御史中丞，卒。次子怀都，累官刑部尚书。

杨湜字彦清，真定稿城人。工书算，始以府吏迁检法。中统元年，辟中书掾，与中山杨珍、无极杨卞齐名，时人以三杨目之。中书省初立，国用不足，湜论钞法宜以榷货制国用，朝廷从之，使掌其条制。四年，授益都路宣慰司谘议，迁左司提控掾，请严赃吏法。

至元二年，除河南大名诸处行中书省都事。三年，制国用司总天下钱谷，以湜为员外郎，佩金符。改宣徽院参议。湜计帑立籍，具其出入之算，每月终上之，遂定为令。加诸路交钞都提举，上钞法便宜事，谓平准行用库白金出入，有盗滥之弊，请以五十两铸为铤，文以元宝，用之便。

七年，改制国用司为尚书省，拜户部侍郎，仍兼交钞提举。时用壬子旧籍定民赋役之高下，湜言：“贫富不常，岁久浸易，不可以昔时之籍，而定今之赋役。”廷议善之。湜心计精析，时论财政者咸推其能。未几卒。子克忠，安丰路总管。孙贞。

张昉字显卿，东平汶上人。父汝明，金大安元年进士，官至治书侍御史。昉性缜密，遇事敢言，以任子试补吏部令史。金亡，还乡里，严实辟为掾。乡人有执左道惑众谋不轨者，事觉逮捕，诖误甚众，僚佐莫敢言。昉独别白出数百人，实才之，擢幕职。有将校死事，以弟袭其职者，至是革去，昉辩明复之，持金夜馈昉，昉却之，惭谢而去。同里张氏，以丝五万两寄昉家，俄昉家被火，资用悉焚，惟张氏丝以家人营救独完，人尤义之。

权知东平府事，以疾辞，家居养母。中统四年，参知中书省事。商挺表为四川等处行枢密院参议。至元元年，入为中书省左右司郎中。三年，迁制国用使司郎中。丁内忧，哀毁逾制。寻诏起，复录囚东平，多所平反。七年，转尚书省左右司郎中。九年，改中书省左右司郎中。昉有识虑，损益古今，裁定典宪，名为称职。

十一年，拜兵刑部尚书，上疏乞骸骨，致仕卒。赠中奉大夫、参知政事，追封东平郡公，谥庄宪。子克遹，平阴县尹。孙振，秘书著作郎；揆，中书省左司都事；拱，常德路蒙古学教授。

张天祐字吉甫，开封浚仪人。幼给事裕宗，以年劳授工匠总管府经历，有能名。至元十四年，转历城尹，未赴，改同知棣州。十八年，诏发济南十路民丁五万浚胶河，以通海运，责天祐董其役，丞相哈必赤监之。冬寒，天祐数言：“宜休众，待春征集。”哈必赤不从。天祐行堤，见僵尸枕籍，叹曰：“吾曹媚上急功，使民冻死，可乎？”悉纵遣之。言于哈必赤，曰：“有罪吾请身坐，不以相及。”事闻，帝大为嗟异。裕宗擢为功德司经历，寻改总判院，晋奉训大夫。二十二年，出为太原路总管，有惠政，部民刊石颂之。召参议尚书省事。二十五年，拜中书参知政事。大德四年，改佥宣政院事，进资善大夫、同知江南行宣政院事。卒，年六十三。

高觿，字彦解，本女直渤海部人，后改高氏，徙潞州上党。父守忠，国初为千户。太祖九年，从亲王口温不花攻黄州，殁于兵。

觿事世祖，备宿卫，甚见亲幸。至元初，立燕王为皇太子，诏选才俊充官属，以觿掌艺文监，兼领中酝、宫卫监门事，又监作皇太子宫，规制有法。帝嘉之，锡金币、厩马，因觿面黄，赐名失剌。十八年，授工部侍郎，行同知王府都总管府事。十九年春，皇太子从帝北幸。时丞相阿合马留守大都，专权恣横，益都千户王著与高和尚等谋杀之。

三月十七日，觿宿卫宫中，有番僧二人至中书省，言今夕皇太子与国师来建佛事。省中疑之，使出入东宫者杂识之，觿等皆不识，乃作番语询僧曰：“皇太子及国师今在何处？”二僧失色。又以汉语诘之，仓皇不能对，遂执二僧属吏。讯之皆不伏，觿恐有变，乃与尚书忙古儿、张九思，集卫士各执弓矢以备。顷之，枢密副使张易，亦将兵驻宫门外。觿问何为，易曰：“夜当自见。”觿固问，乃附耳语曰：“皇太子来诛阿合马也。”夜二鼓，忽闻人马声，遥见烛笼仪仗，将至宫门，一人前呼启关，觿谓九思曰：“他时殿下还宫，必以完泽、赛音二人先，请见二人，然后启关。”觿呼二人不应，即语之曰：“皇太子平日未尝行此门，今何来此？”贼计穷，趋南门。觿留张子政守西门，亟走南门伺之。但闻呼省官姓名，烛影下遥见阿合马及左丞郝祯已被杀。觿乃与九思大呼曰：“此贼也。”叱卫士急捕之，高和尚等皆遁去，惟王著就擒。黎明，中丞也先帖木儿与觿等，驰驿至上都，以其事闻。高和尚等寻被获，皆伏诛。

二十二年，迁嘉议大夫、同知大都留守司事、少府监。久之，迁中奉大夫、河南等处宣慰使。卒年五十三。后赠推诚协亮功臣、太傅、仪同三司、上柱国、鲁国公，谥庄僖。

张九思字子有，大都宛平人。父滋，蓟州节度使。至元二年，九思入备宿卫，裕皇居东宫，一见奇之，以父荫当补外，特留不遣。江南平，宋库藏金帛输内府，分授东宫者置都总管府以主之，九思以工部尚书兼府事。

十九年春，世祖幸上都，皇太子从，阿合马留守。妖僧高和尚、千户王著等谋杀之，夜聚数百人为仪卫，称皇太子，入健德门，传令启关甚遽。九思适直宿宫中，命卫士勿擅启关，语在高觿传。贼知不可绐，循垣趋南门外，击杀阿合马、郝祯。时变起仓卒，且昏夜，众莫知所为，九思审其诈，叱卫士并力击贼，贼遁去，惟王著就擒。贼之入也，矫太子命，征兵于枢密副使张易，易遽以兵与之。易既坐诛，刑官复论以知情，将传首四方。九思启太子曰：“张易应变不审，授贼以兵，死复何辞。若坐以同谋，则过矣，请免其传首。”从之。九思讨贼时，右卫指挥颜进中流矢死，怨家诬为贼党，将籍其家，九思力辩得免。

是年冬，立詹事院，以九思为丞，遂举名儒上党宋衟、容城刘因、滕州夹谷之奇、郓州李谦分任东宫官属。二十二年，皇太子卒，朝议欲罢詹事院，九思抗言曰：“有皇孙在，固宗社之所属，人心之所系也，奈何为斯言乎！”众韪之。

三十年，丞相完泽荐之曰：“昔妖僧之变，能审诈御贼者也。”遂拜中书左丞，兼詹事丞。明年，世祖崩，成宗即位，改詹事院为徽政院，以九思为副使。十一月，进资善大夫、中书右丞，兼领修裕宗实录事。大德二年，拜荣禄大夫、中书平章政事，兼领徽政院副使如故。五年，改授大司徒、徽政院副使，领将作院事。赐小车，得乘出入殿门，谕之曰：“朕知卿必以礼辞，诚念卿宫府旧臣，不忍卿步履之艰也，其毋辞。”既而又诏曰：“昔在东朝，卿于事无所违缺，朕素念之。今佐朕理天下，如詹事，朕所望也。”时人荣之。

六年，加光禄大夫，卒，年六十一。追封鲁国公，赠推诚翊亮功臣、太傅、上柱国，谥惠献。子金界奴，天历三年为大都留守。文宗建奎章阁，金界奴为都主管公事，帝嘉其才，命为九思立神道碑以宠之。历官河南行省右丞。

郝彬，字景文，后改名元良，霸州信安人。年十六，为东宫宿卫。擢扬州路治中。宋末，鄞县贼顾闰聚众劫掠海上，宋郤縻以官，内附后益横，彬讨擒之。泰兴人有被杀者，贼二年不获，吏诬平人，狱已具，彬疑其诬，谳之果得真贼。

二十二年，迁同知淮西道宣慰司事。核户版，理屯田，诸废修举。改江淮财赋府总管府，掌东宫田赋，宫属皆以詹事奏授，不隶中书，往往为奸利，诛求无厌。彬为总管，入见，请受宪司纠察，以革私弊，罢所隶六提举司以便民，从之。两淮盐课，当天下之半，法日弊坏，以彬行户部尚书经理之。彬请度舟楫所通，建六仓，煮盐于场运之，岁首听群商于转运司探仓筹买券，又定河商、江商市易之法，著为令。

大德中，入为工部尚书，改户部尚书。至大元年，拜中书参知政事，俄以病自免归。尚书省立，拜参知政事，辞不获命，出为江西行省参知政事。三年，复为尚书参知政事。仁宗在东宫，彬恳辞，至称疾笃，时相强起之，彬坚卧一榻至数月。迨尚书省臣得罪，彬独不与焉。家居七年，仁宗召为大司农卿，又固辞。延祐七年卒，年六十二。彬从兄从，河间清盐使；从子志善，监察御史；并有时名。

王伯胜霸州文安人。兄伯顺，给事内廷，为世祖所亲幸，因以伯胜入见，命直宿卫。伯胜年十一，广颡巨鼻，状貌伟丽，帝顾谓伯顺曰：“此儿当胜卿。”因赐名伯胜。帝尝沃盥，水温冷适当，问谁进者，内侍以伯胜对。帝曰：“此儿达人情，他日必知为政。”

至元二十五年，从征乃颜，以功授朝列大夫、拱卫直都指挥使。初，拱卫直隶教坊，市井无赖往往窜名卫卒，伯胜尽募良家子易之。大德五年八月，扈从上都，天久雨，夜闻城西北有声如战鼓，伯胜出视，乃大水暴至。伯胜立具畚锸，以土石、毡罽塞门，分决壕城，至旦始定，而民弗知。丞相完泽以闻，帝嘉之。以侍成宗疾，忤安西王，出为大宁路总管，伯顺亦出为梁王傅。

武宗即位，召拜大都留守，兼少府监。大都土城，岁必蓑苇以御雨，日久城日坚，徒为劳费，伯胜奏罢之。仁宗即位，敕百司改升品级者悉复至元旧制，降授资政大夫，寻复进荣禄大夫，拜辽阳等处行中书省平章政事。辽阳俗陋敝，民不知学，伯胜增置州学子弟，择名师教之。度田百顷，募民耕种，以给廪饩。岁大旱，祷雨立应，人谓之平章雨。延祐二年，仍为大都留守，辽阳民具状乞留，不得请，相与涕泣而去。三年，特授银青荣禄大夫。至治二年，赐金虎符，授武卫亲军都指挥使，兼大都屯田事，仍大都留守。奉诏监修太庙及咸宁殿。泰定三年卒。赠翊忠宣力保惠功臣、太保、金紫光禄大夫、上柱国，追封蓟国公，谥忠敏。

长子恪，初名安童，累官兵部尚书、南台治书侍御史，佥宣徽院事。次马儿，以宣武将军袭武卫亲军都指挥使。孙善果袭伯顺官至大司徒。




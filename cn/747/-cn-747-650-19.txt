○论教本书

臣伏见陛下降明诏，修废学，增胄子，选司成，大哉尧之为君，伯夷典礼，夔教胄子之深旨也。然而事有万万急於此者，敢冒死而言之。

臣闻诸贾生曰：“三代之君仁且久者，教之然也。”诚哉是言！且夫周成王，人之中才也，近管、蔡则谗入，有周、召则义闻，岂可谓天聪明哉？然而克终於道者，得不谓教之然耶？始其为太子也，未生胎教，既生保教，太公为之师，周公为之傅，召公为之保，伯禽、唐叔与之游，《礼》《乐》《诗》《书》为之习，目不得阅淫艳妖诱之色，耳不得闻优笑凌乱之声，口不得习操断击搏之书，居不得近容顺阴邪之党，游不得恣追禽逐兽之乐，玩不得有遐异僻绝之珍，凡此数者，非谓备之於前而不为也，亦将不得见而为之矣。及其长而为君也，血气既定，游习既成，虽有放心快已之事日陈於前，固不能夺已成之习、已定之心矣。则彼忠直道德之言，固吾之所习闻也，陈之者有以谕焉；回佞庸违之说，固吾之所积惧也，谄之者有以辨焉。人之情，莫不欲耀其所能，而党其所近，苟将得志，则必快其所蕴矣。物之性亦然，是以鱼得水而游，马逸驾而走，鸟乘风而翔，火得薪而炽，此皆物之快其所蕴也。今夫成王，所蕴道德也，所近圣贤也，是以举其近，则周公左而召公右，伯禽鲁而太公齐，快其蕴，则兴礼乐而朝诸侯，措刑罚而美教化。教之至也，可不谓信然哉！

及夫秦则不然。灭先王之学，曰将以愚天下；黜师保之位，曰将以明君臣。胡亥之生也，《诗》《书》不得闻，圣贤不得近。彼赵高者，诈宦之戮人也，而傅之以残忍戕贼之术。且日恣睢天下以为贵，莫见其面以为尊。是以天下之人未尽愚，而胡亥固已不能分兽畜矣；赵高之威慑天下，而胡亥已自幽於深宫矣。彼李斯者，秦之宠丞相也，因谗冤死，无以自明，而况於疏远之臣庶乎？若此，则秦之亡，有以致之也。汉高承之以兵革，汉文守之以廉谨，卒不能苏复大训。是以景、武、昭、宣，天资甚美，才可以免祸乱，哀、平之间，则不能虞篡弑矣。然而惠帝废易之际，犹赖羽翼以胜其邪心。是後有国之君议教化者，莫不以兴廉、举孝、设学、崇儒为意，曾不知教化之不行，自贵者始，略其贵者，教其贱者，无乃邻於倒置乎？

洎我太宗文皇帝之在藩邸以至於为太子也，选知道德者十八人，与之游习。即位之後，虽宴游饮食之间，若十八人者实在其中。上失无不言，下情无不达，不四三年，而名高盛古，岂一日二日而致是乎，游习之渐也。贞观已还，师傅之官，皆宰相兼领，其馀宫僚，选亦甚重，马周以位高，恨不得为司议郎，此其验也。文皇之後，渐疏贱之，至於母後临朝，剪弃王族，当中、睿二圣危难之际，虽有骨鲠敢言之士，既不得在调护保安之职，终不能措扶卫之一词，而令匠胡安金藏剖腹以明之，岂不大哀哉！兵兴以来，兹弊尤甚。师资保傅之官，非疾废毛不任事者为之，即休戎罢帅不知书者处之。至於友谕赞议之徒，疏冗散贱之士，甚者绅耻之。夫以匹夫之爱其子，犹求明哲慈惠之师以教之，直谅多闻之友以成之，岂天下之元子，而可以疾废毛不知书者为之师，疏冗散贱不适用者为之友乎？此何不及上古之甚也！近制，宫僚之外，往往以沉滞僻老之儒，充侍直、侍读之选，而又疏弃斥远之，越月逾时，不得召见，彼又安能傅成道德而保养其躬哉！臣以为积此弊者，岂不以皇天眷佑，祚我唐德，以舜继舜，以尧继尧，传陛下十一圣矣，莫不生而神明，长而仁圣，以是为屑屑习仪者，故不之省耳。臣独以为於列圣之谋则可也，计无穷之业以传後嗣则不可。脱或万代之後，有若周成王之中才者，而又生於深宫优笑之间，无周、召保助之教，则将不能知喜怒哀乐之所自矣，况稼穑之艰难乎！

今陛下以上圣之资，肇临海内，是天下之人倾耳注目之日也。特愿陛下思成王训导之功，念文皇游习之渐，选重师保，慎简宫寮，皆用博厚宏深之儒，而又练达机务者为之，更进迭见，日就月将。因令皇太子洎诸王定齿胄讲业之仪，行严师问道之礼，至德要道以成之，撤膳记过以警之。血气未定，则辍禽色之娱以就学；圣质既备，则资游习之善以宏德。此所谓“一人元良，万国以贞”之化也，岂直修废学、选司成而足伦匹其盛哉！而又俾则百王，莫不幼同师，长同术，识君道之素定，知天伦之自然，然後选用贤良，树为藩屏，出则有晋、郑、鲁、卫之盛，入则有东牟、朱虚之强，盖所谓宗子维城，犬牙磐石之势也，又岂与夫魏晋以降，囚贼其兄弟，而自剪其本枝者，同年而语乎？微臣窃不自揆，思为陛下建永永无穷之长算，辄敢冒昧殊死而言之。臣稹谨奏。








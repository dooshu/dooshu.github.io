○谢敕书赐腊日香药口脂等表

臣某言：中使某至，奉宣圣旨，赐臣腊日香药口脂等。宸私曲被，殊赐荐加，祗奉恩荣，荷戴惶灼，臣某中谢。陛下德施周普，蜡百神而鱼虫不遗；慈泽旁流，锡群下而细微皆及。谬承良药之贶，岂当同体之荣，龟手既沐其芳馨，香膏又沾于唇吻。贲饰之道，备幸于臣，泽浃肌肤，恩深骸骨。抚心揣分，惭厚施於天休；贱质庸躯，荷曲诚於元造。实为侥幸，何以克堪，涓埃无补，于纲维，濡渥有加于蓬贱。邱山惠重，蝼蚁命轻，厚颜于死生，觊忘躯而徇节。


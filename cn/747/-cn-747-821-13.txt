○请对不召极谏疏

君与臣一体相成，安则同宁，危则共难。昔日西幸，不告南司。故宰相御史中丞京兆尹悉碎於贼，唯两军中尉以扈乘舆得全。今百官之在者，率冒重险出百死者也。昨昔黄头乱火照前殿，陛下惟与令孜闭城自守，不召宰相，不谋群臣，欲入不得，求对不许。且天下者，高祖太宗之天下，非北司之天下。陛下固九州天子，非北司之天子。北司岂悉忠於南司，廷臣岂无用於敕使？文宗时宫中灾，左右巡使不到，皆被显责。安有天子播越，而宰相无所豫，群司百官，弃若路人？已事诚不足谏，而来者冀可追也。

王说

说，天时人。


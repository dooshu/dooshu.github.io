○令三京诸道祭山川祠庙诏

朕猥以冲人，获膺大宝，赖神之赞助，显天地之休祯。夷夏骏奔，式符於眷命；声教绵远，虔荷於炳灵。德薄承祧，忧深驭朽，克奉治平之道，谅繇冥助之功，集是殊祥，敢不寅畏？赖阴阳行运，致时雨以应期，稼穑顺成，得岁功而叶望。咸臻上瑞，普泰兆民。宜令三京诸道州府，界内名山、大川、祠庙有益於民者，以时精虔祭祀，称朕意焉。


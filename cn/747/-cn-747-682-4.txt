○奏黄州录事参军张绍弃妻状

右，臣得张绍妻卢氏状，其张绍宠婢花子，每令无礼相陵，臣推问有实者。伏以张绍忝迹衣冠，幸陶德化，不敦二姓之好，敢渎三纲之经，嬖惑女奴，蔑侮妻室，非特衣服饮食，贵贱浑同，兼亦待遇等威，衽席颠倒，款招明白，愆尤至多。纵禀性庸愚，靡及於教义，而历官州县，合闻於宪章，逞其邪心，曾不惧法，顾兹丑行，恐玷大猷。臣职在观风，事先按俗，有关政理，敢不申闻？伏乞明示罪名，流窜远地，使人知家道，以诫士林。谨具奏闻，伏听敕旨。


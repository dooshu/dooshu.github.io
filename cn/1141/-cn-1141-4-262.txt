偶同王侍读弘衍庵看海棠即次王韵

其一

频年春事属谁家，送客青门日又斜。
烂熳相逢禁不得，凭阑深坐半楼花。

其二

把酒听莺计已迟，花宫锦树自垂垂。
饱看三十年前事，犹记韦公寺里时。

其三

老年不许重关情，遮莫韶光过帝城。
何事东风太无赖，几人春恨此中生。


偶同王侍读弘衍庵看海棠即次王韵 其四

干戈休忆蜀川红，携手犹怜一笑同。
肠断山园馀老树，丛枝冷亚石阑东。



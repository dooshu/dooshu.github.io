卷二百二十七

<史部,诏令奏议类,奏议之属,历代名臣奏议>

钦定四库全书

历代名臣奏议卷二百二十七

明　杨士奇等　撰

征伐

汉元帝时珠厓反发兵撃之诸县更叛连年不定上与有司议大发军待诏贾捐之建议以为不当撃上使侍中驸马都尉乐昌侯王商诘问捐之曰珠厓内属为郡久矣今背畔逆节而云不当撃长蛮夷之乱亏先帝功德经义何以处之捐之对曰臣幸得遭明盛之朝蒙危言之策无忌讳之患敢昧死竭卷卷臣闻尧舜圣之盛也禹入圣域而不优故孔子称尧曰大哉韶曰尽善禹曰无间以三圣之德地方不过数千里西被流沙东渐于海朔南暨声教迄于四海欲与声教则治之不欲与者不强治也故君臣歌德含气之物各得其宜武丁成王殷周之大仁也然地东不过江湖西不过氐羌南不过蛮荆北不过朔方是以颂声并作视听之类咸乐其生越裳氏重九译而献此非兵革之所能致及其衰也南征不还齐桓捄其难孔子定其文以至乎秦兴兵远攻贪外虚内务欲广地不虑其害然地南不过闽越北不过太原天下溃畔祸卒在於二世之末长城之歌至今未絶赖圣汉初兴为百姓请命平定天下至孝文皇帝闵中国未安偃武行文则断狱数百民赋四十丁男三年而一事时有献千里马者诏曰鸾旗在前属车在後吉行日五十里师行日三十里朕乘千里之马独先安之於是还马与道里费而下诏曰朕不受献也其令四方毋来献当此之时逸游之乐絶奇丽之赂塞郑卫之倡微矣夫後宫盛色则贤者隐处佞人用事则诤臣杜口而文帝不行故諡为孝文庙称大宗至孝武皇帝元狩六年太仓之粟红腐而不可食都城之内贯朽而不可校乃探平城之事录冒顿以来数为边害籍兵厉马因富民以攘服之西连诸国至于安息东过碣石以玄菟乐浪为郡北郤匈奴万里更起营塞制南海以为八郡则天下断狱万数民赋数百造盐铁酒榷之利以佐用度犹不能足当此之时宼贼并起军旅数发父战死於前子鬬伤於後女子乘亭障孤儿号於道老母寡妇饮泣巷哭遥设虚祭想魂乎万里之外淮南王盗写虎符隂聘名士关东公孙勇等诈为使者是皆廓地泰大征伐不休之故也今天下独有关东关东大者独有齐楚民衆久困连年流离离其城郭相枕席於道路人情莫亲父母莫乐夫妇至嫁妻卖子法不能禁义不能止此社稷之忧也今陛下不忍悁悁之忿欲驱士衆挤之於大海之中快心幽冥之地非所以救助饥馑保全元元也诗云蠢尔蛮荆大邦为雠言圣人起则後服中国衰则先畔动为国家难自古而患之久矣何况廼复其南方万里之蛮乎骆越之人父子同川而浴相习以鼻饮与禽兽无异本不足郡县置也颛颛独居一海之中雾露气湿多毒草虫蛇水土之害人未见虏战士自死又非独珠厓有珠犀瑇瑁也弃之不足惜不撃不损威其民譬犹鱼鼈何足贪也臣窃以往者羌军言之暴师曾未一年兵出不踰千里费四十余万万大司农钱尽乃以少府禁钱续之夫一隅为不善费尚如此况於劳师远攻亡士无功乎求之往古则不合施之当今又不便臣愚以为非冠带之国禹贡所及春秋所治皆可且无以为愿遂弃珠厓专用恤关东为忧对奏上以问丞相御史大夫陈万年以为当撃丞相于定国以为前日兴兵撃之连年护军都尉校尉及丞凡十一人还者二人卒士及转输死者万人以上费用三万万余尚未能尽降今关东困乏民难揺动捐之议是上廼从之下诏罢珠厓

冯奉世上奏曰羌人近在境内背畔不以时诛亡以威制远蛮臣愿帅师讨之上问用兵之数对曰臣闻善用兵者役不再兴粮不三载故师不久暴而天诛亟决往者数不料敌而师至於折伤再三发軵则旷日烦费威武亏矣今敌兵无虑三万人法当倍用六万人然羌人弓矛之兵耳器不犀利可用四万人一月足以决丞相御史两将军皆以为民方收敛时未可多发万人屯守之且足奉世曰不可天下被饥馑士马羸耗守战之备久废不简邻敌皆有轻边吏之心而羌首难今以万人分屯数处敌见兵少必不畏惧战则挫兵病师守则百姓不救如此怯弱之形见羌乘诸种并和相扇而起臣恐中国之役不得止於四万非财币所能解也故少发师而旷日与一举而疾决利害相万也固争之不能得有诏益二千人

王莾欲发三十万衆齎三百日粮穷追匈奴因分其地立呼韩邪十五子莽将严尤谏曰臣闻匈奴为害所从来久矣未闻上世有必征之者也後世三家周秦汉征之然皆未有得上策者也周得中策汉得下策秦无策焉当周宣王时猃狁内侵至于泾阳命将征之尽境而还其视敌人之侵譬犹蟁蝱之螫敺之而已故天下称明是为中策汉武帝选将练兵约齎轻粮深入远戌虽有克获之功敌辄报之兵连祸结三十余年中国罢耗匈奴亦创艾而天下称武是为下策秦始皇不忍小耻而轻民力筑长城之固延袤万里转输之行起於负海疆境既完中国内竭以丧社稷是为无策今天下遭阳九之戹比年饥馑西北边尤甚发三十万衆具三百日粮东援海岱南取江淮然後乃备计其道里一年尚未集合兵先至者聚居暴露师老械弊埶不可用此一难也边既空虚不能奉军粮内调郡国不相及属此二难也计一人三百日食用粮十八斛非牛力不能胜牛又当自齎食加二十斛重矣边地沙卤多乏水草以往事揆之军出未满百日牛必物故且尽余粮尚多人不能负此三难也边地秋冬甚寒春夏甚风多齎鬴镬薪炭重不可胜食糒饮水以历四时师有疾疫之忧是故前代北伐不过百日非不欲久势力不能此四难也辎重自随则轻锐者少不得疾行敌徐遁逃势不能及幸而逢敌又累辎重如遇险阻衔尾相随敌要遮前後危殆不测此五难也大用民力功不可必立臣伏忧之今既发兵宜纵先至者令臣尤等深入霆撃且以创艾敌人莽不听尤言转兵谷如故天下骚动

东汉光武初昼卧温明殿耿弇入请间曰吏士死伤者多请归上谷益兵王曰王郎已破河北略平复用兵何为弇曰王郎虽破天下兵革乃始耳今使者从西方来欲罢兵不可听也铜马赤眉之属数十辈辈数十百万人所向无前圣公不能办也败必不久王起坐曰卿失言我斩卿弇曰太王哀厚弇如父子故敢披赤心王曰我戏卿耳何以言之弇曰百姓患苦王莽复思刘氏闻汉兵起莫不欢喜如去虎口得归慈母今更始为天子而诸将擅命於山东贵戚纵横於都内元元叩心更思莽朝是以知其必败也公功名已着以义征伐天下可传檄而定也天下至重公可自取毋令他姓得之

建武三年彭宠反於渔阳帝欲自征之大司徒伏湛上疏谏曰臣闻文王受命而征伐五国必先询之同姓然後谋於羣臣加占蓍龟以定行事故谋则成卜则吉战则胜其诗曰帝谓文王询尔仇方同尔兄弟以尔钩援与尔临冲以伐崇庸崇国城守先退後伐所以重人命俟时而动故参分天下而有其二陛下承大乱之极受命而帝兴明祖宗出入四年而灭檀乡制五校降铜马破赤眉诛邓奉之属不为无功今京师空匮资用不足未能服近而先事边外且渔阳之地逼接边疆敌人困廹必求其助又今所过县邑尤为困乏种麦之家多在城郭闻官兵将至当已收之矣大军远涉一千余里士马罢劳转粮艰阻今兖豫青冀中国之都而宼贼纵横未及从化渔阳以东本备边塞地接外域贡税微薄安平之时尚资内郡况今荒耗岂足先图而陛下舍近务远弃易求难四方疑怪百姓恐惧诚臣之所惑也复愿远览文王重兵博谋近思征伐前後之宜顾问有司使极愚诚采其所长择之圣虑以中土为忧念帝览其奏竟不亲征

九年帝使来歙悉监护诸将屯长安大中大夫马援为副歙上书曰公孙述以陇西天水为藩蔽故得延命假息今二郡平荡则述智计穷矣宜益选兵马储积资粮今四州新破兵人疲馑若招以财谷则其衆可集臣知国家所给非一用度不足然有不得已也帝然之於是诏於汧积谷六万斛

十九年妖贼单臣傅镇等相聚入原武城自称将军诏大中大夫臧宫围之不下帝召公卿诸侯王问方略皆曰宜重其购赏东海王阳独曰妖巫相刼势无久立其中必有悔欲亡者但外围急不得走耳宜小延缓令得逃亡逃亡则一亭长足以擒矣帝然之即敕宫彻围缓贼贼衆分散遂拔原武斩臣镇等

光武时隗嚣发兵拒汉马援乃上疏曰臣援自念归身圣朝奉事陛下本无公辅一言之荐左右为容之助臣不自陈陛下何因闻之夫居前不能令人轾居後不能令人轩与人怨不能为人患臣所耻也故敢触冒罪忌昧死陈诚臣与隗嚣本实交友初嚣遣臣东谓臣曰本欲为汉愿足下往观之於汝意可即专心矣及臣还反报以赤心实欲导之於善非敢谲以非义而嚣自挟奸心盗憎主人怨毒之情遂归於臣臣欲不言则无以上闻愿听诣行在所极陈灭嚣之术得空胸腹申愚策退就陇亩死无所恨帝乃召援计事援具言谋画

时匈奴饥疫自相分争帝以问臧宫宫曰愿得五千骑以立功帝笑曰常胜之家难与虑敌吾方自思之二十七年宫乃与杨虚侯马武上书曰匈奴贪利无有礼信穷则稽首安则侵盗缘边被其毒痡内国忧其抵突乃今人畜疫死旱蝗赤地疲困之力不当中国一郡万里死命县在陛下福不再来时或易失岂宜固守文德而堕武事乎今命将临塞厚县购赏喻告高句骊乌桓鲜卑攻其左发河西四郡天水陇西羌人撃其右如此北敌之灭不过数年臣恐陛下仁恩不忍谋臣狐疑令万世刻石之功不立於圣世诏报曰黄石公记曰柔能制刚弱能制强柔者德也刚者贼也弱者仁之助也强者怨之归也故曰有德之君以所乐乐人无德之君以所乐乐身乐人者其乐长乐身者其乐不久而亡舍近谋远者劳而无功舍远谋近者逸而有终逸政多忠臣劳政多乱人故曰务广地者荒务广德者强有其有者安贪人有者残残灭之政虽成必败今国无善政灾变不息百姓惊惶人不自保而复欲远事边外乎孔子曰吾恐季孙之忧不在颛臾且北敌尚强而屯田警备传闻之事恒多失实诚能举天下之半以灭大宼岂非至愿苟非其时不如息人自是诸将莫敢复言兵事者明帝永平十五年谒者仆射耿秉数上言请撃匈奴上令窦固等共议之耿秉曰昔匈奴并左袵之属故不可得而制孝武既得河西四郡及居延朔方羌人分离唯有西域俄复内属故呼韩邪单于请事欵塞其势易乘也今有南单于形势相似然西域尚未内属北敌未有衅作臣愚以为当先撃白山得伊吾破车师通使乌孙诸国以断其右臂伊吾亦有匈奴南呼衍一部破此复为折其左角然後匈奴可撃也上善其言

章帝即位初焉耆龟兹攻没都护陈睦北匈奴围已校尉关宠宠上书求救诏公卿会议司空伦以为不宜救司徒鲍昱曰今使人於危难之地急而弃之外则纵蛮夷之暴内则伤死难之臣诚令权时後无边事可也匈奴如复犯塞为宼陛下将何以使将又二部兵人裁各数十匈奴围之历旬不下是其寡弱力尽之効也可令敦煌酒泉太守各将精骑二千以赴其急帝然之和帝即位初朔部大乱加以饥蝗降者前後而至南单于将并北庭会帝崩窦太后临朝其年七月单于上言臣累世蒙恩不可胜数孝章皇帝圣思远虑遂欲见成就故令乌桓鲜卑讨朔部斩单于首级破坏其国今所新降虚渠等诣臣自言去岁三月中发虏庭北单于创刈南兵又畏可令鲜卑遯逃远去依安侯河西今年正月骨都侯等复共立单于异母兄右贤王为单于其人以兄弟争立并各离散臣与诸王骨都侯及新降渠帅杂议方略皆曰宜及朔部分争出兵讨伐破北成南并为一国令汉家长无北念又今月八日新降右须日逐鲜堂轾从北庭远来诣臣言北方诸部多欲内顾但耻自发遣故未有至者若出兵奔撃必有响应今年不往恐复并壹臣伏念先父归汉以来被蒙覆载严塞明候大兵拥护积四十年臣等生长汉地开口仰食岁时赏赐动辄亿万虽垂拱安枕慙无报效之义愿发国中及朔方诸部新降精兵遣左谷蠡王师子左呼衍日逐王须訾将万骑出朔方左贤王安国石大且渠王交勒苏将万骑出居延期十二月同会北地臣将余兵万人屯五原朔方塞以为拒守臣素愚浅又兵衆单少不足以防内外愿遣执金吾耿秉度辽将军邓鸿及西河云中五原朔方上郡太守并力而北令北地安定太守各屯要害冀因圣帝威神一举平定臣国成败要在今年已勅诸部严兵马讫九月龙祠悉集河上惟陛下裁哀省察太后以示耿秉秉上言昔武帝单极天下欲臣虏匈奴未遇天时事遂无成宣帝之世会呼韩来降故边人获安中外为一生人休息六十余年及王莽簒位变更其号耗扰不止单于乃畔光武受命复怀纳之缘边壤郡得以还复乌桓鲜卑咸胁归义威镇西夷其效如此今幸遭天授朔部分争以夷伐夷国家之利宜可听许秉因自陈恩分当出命效用太后从之永元元年以秉为征西将军与车骑将军窦宪率骑八千与度辽兵及南单于衆三万骑出朔方撃北敌大破之

帝议遣车骑将军窦宪与征西将军耿秉撃匈奴侍御史鲁恭上疏谏曰陛下亲劳圣思日昃不食忧在军役诚欲以安定北垂为人除患定万世之计也臣伏独思之未见其便社稷之计万人之命在於一举数年以来秋稼不熟人食不足仓库空虚国无畜积会新遭大忧人怀恐惧陛下躬大圣之德履至孝之行尽谅隂三年听於冢宰百姓阙然三时不闻警跸之音莫不怀思皇皇若有求而不得今乃以盛春之月兴发军役扰动天下以事远方诚非所以垂恩中国改元正时由内及外也万民者天之所生天爱其所生犹父母爱其子一物有不得其所者则天气为之舛错况於人乎故爱人者必有天报昔大王重人命而去邠故获上天之佑夫外域者四方之异气也蹲夷踞肆与水草相逐若杂居中国则飞扬难制转辗无常是以圣王之制覊縻不絶而已今边境无事宜当修仁行义尚於无为令家给人足安业乐产夫人道乂於下则隂阳和於上祥风时雨覆被远方敌国重译而至矣易曰有孚盈缶终来有他吉言甘雨满我之缶诚来有我而吉已夫以德胜人者昌以力胜人者亡今匈奴为鲜卑所杀远臧於史侯河西去塞数千里而欲乘其虚耗利其微弱是非义之所出也前太仆祭彤远出塞外卒不见一敌而兵已困矣白山之难不絶如綖都护?没士卒死者如积迄今被其辜毒狐寡哀思之心未弭仁者念之以为累息奈何复欲袭其迹不顾患难乎今始徵发而大司农调度不足使者在道分部督趣上下相廹民间之急□已甚矣三辅并凉少雨麦根枯焦牛死日甚此其不合天心之效也羣僚百姓咸曰不可陛下独柰何以一人之计弃万人之命不恤其言乎上观天心下察人志足以知事之得失臣恐中国不为中国岂徒匈奴而已哉惟陛下留圣恩休罢士卒以顺天心书奏不从

安帝永初元年凉州先零种羌反畔遣车骑将军邓隲讨之故左校令河南庞参於徒中使其子俊上书曰方今西州流民扰动而徵发不絶水潦不休地力不复重之以大军疲之以远戌农功消於转运资财竭於徵发田畴不得垦辟禾稼不得收入搏手困穷无望来秋百姓力屈不复堪命臣愚以为万里运粮远就羌戎不若総兵养衆以待其疲车骑将军隲宜且振旅留征西校尉任尚使督凉州士民转居三辅休徭役以助其时止烦赋以益其财令男得耕种女得织絍然後畜精锐乘懈沮出其不意攻其不备则边人之仇报奔北之耻雪矣

建光元年高句骊王宫死玄莬太守姚光上言欲因其丧发兵撃之陈忠曰宫前杰黠光不能讨死而撃之非义也宜遣使吊问因责让前罪赦不加诛取其後善帝从之

顺帝永和二年日南象林儌外蛮夷区怜等数千人攻象林县烧城寺杀长吏交址刺史樊演发交址九真二郡兵万余人救之兵士惮远役遂反攻其府二郡虽撃破反者而贼势转盛会侍御史贾昌使在日南即与州郡并力讨之不利遂为所攻围岁余而兵谷不继帝以为忧明年召公卿百官及四府掾属问其方略皆议遣大将发荆扬兖豫四万人赴之大将军从事中郎李固駮曰昔荆扬无事发之可也今二州盗贼盘结不散武陵南郡蛮夷未辑长沙桂阳数被徵发如复扰动必更生患其不可一也又兖豫之人卒被徵发远赴万里无有还期诏书廹促必致叛亡其不可二也南州水土温暑加有瘴气致死亡者十必四五其不可三也远涉万里士卒疲劳比至岭南不复堪鬭其不可四也军行三十里为程而去日南九千余里三百日乃到计人禀五升用米六十万斛不计将吏骡马之食但负甲自致费便若此其不可五也设军到所在死亡必衆既不足御敌当复更发此为刻割心腹以补四支其不可六也九真日南相去千里发其吏民犹尚不堪何况乃苦四州之卒以赴万里之艰哉其不可七也前中郎将尹就讨益州叛羌益州谚曰寇来尚可尹来杀我後就徵还以兵付刺史张乔乔因其将吏旬月之间破殄宼仇此发将无益之效州郡可任之验也宜更选有勇略仁惠任将帅者以为刺史太守悉使共住交址今日南兵单无谷守既不足战又不能可一切徙其吏民北依交址事静之後乃命归本还募蛮夷使自相攻转输金帛以为其资有能反间致头首者许以封侯列土之赏故并州刺史长沙祝良性多勇决又南阳张乔前在益州有破敌之功皆可任用昔太宗就加魏尚为云中守哀帝即拜龚舍为太山太守宜即拜良等便道之官四府悉从固议即拜祝良为九真太守张乔为交址刺史乔至开示慰诱并皆降散良到九真单车入贼中设方略招以威信降者数万人皆为良筑起府寺由是岭外复平顺帝时西羌反叛征西将军马贤与护羌校尉胡畴征之而稽久不进武都太守马融知其将败上疏乞自効曰今西域诸羌转相钞盗宜及其未并亟遣深入破其支党而马贤等处处留滞羌人百里望尘千里听声今逃匿避回漏出其後则必侵宼三辅为民大害臣愿请贤所不可用关东兵五千裁假部队之号尽力率厉埋根行首以先吏士三旬之中必克破之臣少习学艺不更武职猥陈此言必受诬罔之辜昔毛遂厮养为衆所蚩终以一言克定从要臣惧贤等专守一城贤攻於西而羌出於东且其将士必有高克溃叛之变朝廷不能用又陈星孛参毕参西方之宿毕为边兵至於分野并州是也西北诸部殆将起乎宜备二方寻而陇西羌反乌桓宼上郡皆卒如融言

时西羌衆大合攻烧陇西朝廷患之上计掾皇甫规乃上疏求名自効曰臣比年以来数陈便宜羌戎未动策其先反马贤始出颇知必败误中之言在可考校臣每惟贤等拥衆四年未有成功悬师之费且百亿计出於平人回入奸吏故江湖之人羣为盗贼青徐荒饥襁负流散夫羌戎溃叛不由承平皆因边将失於绥御乘常守安则加侵暴苟竞小利则致大害微胜则虚张首级军败则隐匿不言军士劳怨困於猾吏进不得快战以徼功退不得温饱以全命饿死沟渠暴骨中原徒见王师之出不闻振旅之声酋豪泣血惊惧生变是以安不能久败则经年臣所以搏手叩心而增叹者也愿假臣两营二郡屯列坐食之兵五千出其不意与护羌校尉赵冲共相首尾土地山谷臣所晓习兵势巧便臣已更之可不烦方寸之印尺帛之赐高可以涤患下可以纳降若谓臣年少官轻不足用者凡诸败将非官爵之不高年齿之不迈臣不胜至诚没死自陈时帝不能用桓帝诏问护羌校尉段熲曰先零东羌造恶反逆而皇甫规张奂各拥强衆不时辑定欲熲移兵东讨未识其宜可参思术略熲因上言曰臣伏见先零东羌虽数叛逆而降於皇甫规者已二万许落善恶既分余宼无几今张奂踌躇久不进者当虑外离内合兵往必惊且自冬践春屯结不散人畜疲羸自亡之势徒更招降坐制强敌耳臣以为狼子野心难以恩纳势穷虽服兵去复动惟当长矛挟胁白刃加颈耳计东种所余三万余落居近塞内路无险折非有燕齐秦赵从横之势而久乱并凉累侵三辅西河上郡已各内徙安定北地复至单危自云中五原西至汉阳二千余里匈奴种羌并擅其地是为痈疽伏疾留滞胁下如不加诛转就滋大今若以骑五千步万人车三千两三冬二夏足以破定无虑用费为钱五十四亿如此则可令羣羌破尽匈奴长服内徙郡县得反本土伏计永初中诸羌反叛十有四年用二百四十亿永和之末复经七年用八十余亿费耗若此犹不诛尽余孽复起于兹作害今不暂疲人则永寜无期臣庶竭驽劣伏待节度帝许之悉听如所上灵帝初窦太后临朝中郎将张奂上言东羌虽破余种难尽破羌将军段熲性轻果虑负败难常宜且以恩降可无後悔诏书下熲熲复上言臣本知东羌虽衆而輭弱易制所以备陈愚虑思为永寜之筭而中郎将张奂说虏强难破宜用招降圣朝明监信纳瞽言故臣谋得行奂计不用事势相反遂怀猜恨信叛羌之诉饰润辞意云臣兵累见折衂又言羌一气所生不可诛尽山谷广大不可空静血流污野伤和致灾臣伏念周秦之际西北为害中兴以来羌宼最盛诛之不尽虽降复叛今先零杂种累以反覆攻没县邑剽略人物发塜露尸祸及生死上天震怒假手行诛昔邢为无道卫国伐之师兴而雨臣动兵涉夏连获甘澍岁时丰稔人无疵疫上占天心不为灾伤下察人事衆和师克自桥门以西落川以东故宫县邑更相通属非为深险絶域之地车骑安行无应折衂案奂为汉吏身当武职驻军二年不能平宼虚欲修文戢戈招降犷敌诞辞空说僭而无徵何以言之昔先零作宼赵充国徙令居内煎当乱边马援迁之三辅始服终叛至今为梗故远识之士以为深忧今傍郡户口单少数为羌所创毒而欲令降徒与之杂居是犹种枳?於良田养虺蛇於室内也故臣奉大汉之威建长久之策欲絶其本根不使能植本规三岁之费用五十四亿今适期年所耗未半而余宼残烬将向殄灭臣每奉诏书军不内御愿卒斯言一以任臣临时量宜不失权便

灵帝熹平六年鲜卑檀石槐宼三边护乌桓校尉夏育上言鲜卑宼边自春以来三十余发请徵幽州诸郡兵出塞撃之一冬二春必能禽灭朝廷未许先是护羌校尉田晏坐事论刑被原欲立功自效乃请中常侍王甫求得为将甫因此议遣兵与育并力讨贼帝乃拜晏为破鲜卑中郎将大臣多有不同乃召百官议朝堂议郎蔡邕议曰书戒猾夏汤伐鬼方周有猃狁蛮荆之师汉有阗顔瀚海之事征讨殊类所由尚矣然而时有同异势有可否故谋有得失事有成败不可齐也武帝情存远略志辟四方南诛百越北讨羌人西伐大宛东并朝鲜因文景之蓄藉天下之饶数十年间官民俱匮至乃兴盐铁酒榷之利设告緍重税之令民不堪命起为盗贼关东纷扰道路不通绣衣直指之使奋鈇钺而并出既而觉悟乃息兵罢役丞相为富民侯故主父偃曰夫务战胜穷武事未有不悔者也夫以世宗神武将相良猛财赋充实所拓广远犹有悔焉况今人财并乏事劣昔时乎自匈奴遁逃鲜卑强盛据其故地称兵十万才力劲健意智益生加以关塞不严禁网多漏精金良铁皆为贼有汉人逋逃为之谋主兵利马疾过於匈奴昔段熲良将习兵善战有事西羌犹十余年今育晏才策未必过熲鲜卑种衆不弱于曩时而虚计二载自许有成若祸结兵连岂得中休当复徵发衆人转运无已是为耗竭诸夏并力蛮夷夫边陲之患手足之蚧搔中国之困胷背之瘭疽方今郡县盗贼尚不能禁况此远方而可伏乎昔高祖忍平城之耻吕后弃慢书之诟方之於今何者为甚天设山河秦筑长城汉起塞垣所以别内外异殊俗也苟无?国内侮之患则可矣岂与虫螘狡宼计争往来哉虽或破之岂可殄尽而方今本朝为之旰食乎夫专胜者未必克挟疑者未必败衆所谓危圣人不任朝议有嫌明主不行也昔淮南王安谏伐越曰天子之兵有征无战言其莫敢校也如使越人蒙死以逆执事厮舆之卒有一不备而归者虽得越王之首而犹为大汉羞之而欲以齐民易远人皇威辱外域就如其言犹已危矣况乎得失不可量邪昔珠崖郡反孝元皇帝纳贾捐之言而下诏曰珠崖背畔今议者或曰可讨或曰弃之朕日夜惟思羞威不行则欲诛之通于时变复忧万民夫万民之饥与远蛮之不讨何者为大宗庙之祭凶年犹有不备况避不嫌之辱哉今关东大困无以相赡又当动兵非但劳民而已其罢珠崖郡此元帝所以发德音也夫恤民救急虽成郡列县尚犹弃之况障塞之外未尝为民居者乎守边之术李牧善其略保塞之论严尤申其要遗业犹在文章具存循二子之策守先帝之规臣曰可矣帝不从遂遣夏育出高柳田晏出云中匈奴中郎将臧旻率南单于出鴈门各将万骑三道出塞二千余里檀石槐命三部大人各率衆逆战育等大败丧其节传轻重各将数千骑奔还死者十七八三将槛车徵下狱赎为庶人

光和三年巴郡板楯复叛宼掠三蜀及汉中诸郡帝遣御史中丞萧瑗督益州兵讨之连年不能尅帝欲大发兵乃问益州计吏考以征讨方略汉中上计吏程包对曰板楯七姓射杀白虎立功先世复为义人其人勇猛善於兵战昔永初中羌入汉川郡县破坏得板楯救之羌死败殆尽故号为神兵羌人畏忌传语种辈勿复南行至建和二年羌复大入实赖板楯连摧破之前车骑将军冯绲南征武陵虽受丹阳精兵之锐□倚板楯以成其功近益州郡乱太守李顒亦以板楯讨而平之忠功如此本无恶心长吏乡亭更赋至重仆役箠楚过於奴虏亦有嫁妻卖子或乃至自颈割虽陈寃州郡而牧守不为通理阙庭悠远不能自闻含怨呼天叩心穷谷愁苦赋役困罗酷刑故邑落相聚以致叛戾非有谋主僭号以图不轨今但选明能牧守自然安集不烦征伐也帝从其言遣太守曹谦宣诏赦之即皆降服

献帝时奋武将军公孙瓒怒袁绍杀其从弟越遂出军屯盘河将以报绍乃上疏曰臣闻皇羲已来君臣道着张礼以导人设刑以禁暴今车骑将军袁绍托承先轨爵任崇厚而性本淫乱情行浮薄昔为司隶值国多难太后承摄何氏辅朝绍不能举直措枉而专为邪媚招来不轨疑误社稷至令丁原焚烧孟津董卓造为乱始绍罪一也卓既无礼帝主见质绍不能开设权谋以济君父而弃置节传迸窜逃亡忝辱爵命背违人主绍罪二也绍为勃海当攻董卓而默选戎马不告父兄至使大傅一门累然同毙不仁不孝绍罪三也绍既兴兵涉历二载不恤国难广自封植乃多引资粮专为不急割刻无方考责百姓其为痛怨莫不咨嗟绍罪四也逼廹韩馥窃夺其州矫刻金玉以为印玺每有所下辄皂囊施检文称诏书昔亡新僭侈渐以即真观绍所拟将必阶乱绍罪五也绍令星工伺望祥妖赂遗财货与共饮食尅会期日攻钞郡县此岂大臣所当施为绍罪六也绍与故虎牙都尉刘勲首共造兵勲降服张杨累有功效而以小忿枉加酷害信用谗慝济其无道绍罪七也故上谷太守高焉故甘陵相姚贡绍以贪惏横责其钱钱不备毕二人并命绍罪八也春秋之义子以母贵绍母亲为傅婢地实微贱据职高重享福丰隆有苟进之志无虚退之心绍罪九也又长沙太守孙坚前领豫州刺史遂能驱走董卓扫除陵庙忠勤王室其功莫大绍遣小将盗居其位断絶坚粮不得深入使董卓久不伏诛绍罪十也昔姬周政弱王道陵迟天子迁徙诸侯背畔故齐桓立柯会之盟晋文为践土之会伐荆楚以致菁茅诛曹卫以章无礼臣虽闒茸名非先贤蒙被朝恩负荷重任职在鈇钺奉辞伐罪辄与诸将州郡共讨绍等若大事克捷罪人斯得庶续桓文忠诚之效遂举兵攻绍时诏州郡一时罢兵安东将军陶谦上书曰臣闻怀远柔服非德不集克难平乱非兵不济是以涿鹿版泉三苗之野有五帝之师有扈鬼方商奄四国有王者之伐自古在昔未有不扬威以弭乱震武以止暴者也臣前初以黄巾乱治受策长驱匪遑启处虽宪章勅戒奉宣威灵敬行天诛每伐辄克然妖宼类衆殊不畏死父兄殱殪子弟羣起治屯连兵至今为患若承命解甲弱国日虚释武备以资乱损官威以益寇今日兵罢明日难必至上忝朝廷宠援之本下令羣凶日月滋蔓非所以强干弱枝遏恶止乱之务也臣虽愚蔽忠恕不昭抱恩念报所不忍行辄勒部曲申令警备出芟强宼惟力是视入宣德泽躬奉职事冀效微功以赎罪负又曰华夏沸扰於今未弭包茅不入职贡多阙寤寐忧叹无日敢寜诚思贡献必至荐羞获通然後销锋解甲臣之愿也蜀先主初法正说曰魏曹操一举而降张鲁定汉中不因此势以图巴蜀而留夏侯渊张合屯守身遽北还此非其智不逮而力不足也必将内有忧偪故耳今策渊合才略不胜国之将帅举衆往讨必可克之克之之日广农积谷观衅伺隙上可以倾覆宼敌尊奨王室中可以蠺食雍凉广拓境土下可以固守要害为持久之计此盖天以与我时不可失也先主乃进兵

後主时大司马蒋畹以为昔诸葛亮数闚秦川道险运艰竟不能克不若乘水东下乃多作舟船欲由汉沔袭魏兴上庸会旧疾连动未时得行而衆论咸谓如不克捷还路甚难非长策也於是遣尚书令费禕中监军姜维等喻指琬承命上疏曰芟秽弭难臣职是掌自臣奉辞汉中已经六年臣既闇弱加婴疾疢规方无成夙夜忧惨今魏跨带九州根蔕滋蔓平除未易若东西并力首尾犄角虽未能速得如志且当分裂蚕食先摧其支党然吴期二三连不克果俯仰惟艰实忘寝食辄与费禕等议以凉州地塞之要进退有资贼之所惜且羌人乃心思汉如渴又昔偏军入羌郭淮破走筭其长短以为事首宜以姜维为凉州刺史若维征行衔持河右臣当帅军为维镇继今涪水陆四通惟急是应若东北有虞赴之不难由是琬遂还往涪疾转剧

魏太祖初主簿司马懿言曰刘备以诈力虏刘璋蜀人未附而远争江陵此机不可失也今克汉中益州震动进兵临之埶必瓦解圣人不能违时亦不可失也太祖曰人苦无足既得陇复望蜀邪刘晔曰刘备人杰也有度而迟得蜀日浅蜀人未恃也今破汉中蜀人震恐其势自倾因而?之无不克也若小缓之诸葛亮明於治国而为相关羽张飞勇冠三军而为将蜀民既定据险守要则不可犯矣今不取必为後忧不从

太祖时代郡大乱以裴潜为代郡太守乌丸王及其大人凡三人各自称单于专制郡事前太守莫能治正太祖欲授潜精兵以镇讨之潜辞曰代郡户口殷衆士马控弦动有万数单于自知放横日久内不自安今多将兵往必惧而拒境少将则不见惮宜以计谋图之不可以兵威廹也

时曹仁为关羽所围太祖遣徐晃救之不解太祖欲自南征以问羣下羣下皆谓王不亟行今败矣桓阶独曰大王以仁等为足以料事势否也曰能大王恐二人遗力邪曰不然则何为自往曰吾恐虏衆多而晃等势不便耳阶曰今仁等处重围之中而守死无贰者诚以大王远为之势也夫居万死之地必有死争之心内怀死争外有强救大王案六军以示余力何忧於败而欲自往太祖善其言驻军於摩陂贼遂退

时将军许攸拥部曲不附太祖而有慢言太祖大怒先欲伐之羣臣多谏可招怀攸共讨强敌太祖横刀於膝作色不听长史杜袭入欲谏太祖逆谓之曰吾计已定卿勿复言袭曰若殿下计是邪臣方助殿下成之若殿下计非邪虽成宜改之殿下逆臣令勿言之何待下之不阐乎太祖曰许攸慢吾如何可置乎袭曰殿下谓许攸何如人邪太祖曰凡人也袭曰夫惟贤知贤惟圣知圣凡人安能知非凡人邪方今豺狼当路而狐狸是先人将谓殿下避强攻弱进不为勇退不为仁臣闻千钧之弩不为鼷鼠发机万石之钟不以莛撞起音今区区之许攸何足以劳神武哉太祖曰善遂厚抚攸攸即归服

时袁尚攻兄谭於平原谭使辛毗诣太祖求和太祖将征荆州次于西平毗见太祖致谭意太祖大悦後数日更欲先平荆州使谭尚自相弊他日置酒毗望太祖色知有变以语郭嘉嘉白太祖太祖谓毗曰谭可信尚必可克否毗对曰明公无问信与诈也直当论其势耳袁氏本兄弟相伐非谓他人能间其间乃谓天下可定於已也今一旦求救於明公此可知也显甫见显思困而不能取此力竭也兵革败於外谋臣诛於内兄弟谗?国分为二连年战伐而介胄生虮蝨加以旱蝗饥馑并臻国无囷仓行无裹粮天灾应於上人事困於下民无愚智皆知土崩瓦解此乃天亡尚之时也兵法称有石城汤池带甲百万而无粟者不能守也今往攻邺尚不还救即不能自守还救即谭踵其後以明公之威应困穷之敌击疲弊之宼无异迅风之振秋叶矣天以袁尚与明公明公不取而伐荆州荆州丰乐国未有衅仲虺有言取乱侮亡方今二袁不务远略而内相图可谓乱矣居者无食行者无粮可谓亡矣朝不谋夕民命靡继而不绥之欲待他年他年或登人自知亡而改?厥德失所以用兵之要矣今因其请救而抚之利莫大焉且四方之宼莫大於河北河北平则六军盛而天下震太祖曰善乃许谭平

文帝初即位以贾诩为太尉帝问诩曰吾欲伐不从命以一天下吴蜀何先对曰攻取者先兵权建本者尚德化陛下应期受禅抚临率土若绥之以文德而俟其变则平之不难矣吴蜀虽蕞尔小国依岨山水刘备有雄才诸葛亮善治国孙权识虚实陆逊见兵势据险守要泛舟江湖皆难卒谋也用兵之道先胜後战量敌论将故举无遗策臣窃料羣臣无备权对虽以天威临之未见万全之势也昔舜舞干戚而有苖服臣以为当今宜先文後武文帝不纳

黄初元年刘晔为侍中吴孙权遣使求降帝以问晔晔对曰权无故求降必内有急权前袭杀关羽取荆州四郡备怒必大兴师伐之外有强宼衆心不安又恐中国承衅而伐之故委地求降一以却中国之兵二则假中国之援以强其衆而疑敌人权善用兵见策知变其计必出於此今天下三分中国十有其八吴蜀各保一州阻山依水有急相救此小国之利也今还自相攻天亡之也宜大兴师径渡江袭其内蜀攻其外我袭其内吴之亡不出旬月矣吴亡则蜀孤若割吴半蜀固不能久存况蜀得其外我得其内乎帝曰人称臣降而伐之疑天下欲来者心必以为惧其一不可孤何不且受吴降而袭蜀之後乎对曰蜀远吴近又闻中国伐之便还军不能止也今备已怒故兴兵撃吴闻我伐吴知吴必亡必喜而进与我争割吴地必不改计折怒救吴必然之势也帝不听遂受吴降即拜权为吴王晔又进曰不可先帝征伐天下兼其八威震海内陛下受禅即真德合天地声暨四远此实然之势非卑臣颂言也权虽有雄才故汉骠骑将军南昌侯耳官轻势卑士民有畏中国心不可强廹与成所谋也不得已受其降可进其将军号封十万户侯不可即以为王也夫王位去天子一阶耳其礼秩服御相乱也彼直为侯江南士民未有君臣之义也我信其伪降就封名之崇其位号定其君臣是为虎傅翼也权既受王位却蜀兵之後外尽礼事中国使其国内皆闻之内为无礼以怒陛下陛下赫然发怒兴兵讨之乃徐告其民曰我委身事中国不爱珍货重宝随时贡献不敢失臣礼也无故伐我必欲残我国家俘我民人子女以为僮隶仆妾吴民无缘不信其言也信其言而感怒上下同心战加十倍矣又不从遂即拜权为吴王权将陆逊大败刘备杀其兵八万余人备仅以身免权外礼愈卑而内行不顺果如晔言

时上幸宛征南大将军夏侯尚等攻江陵尚欲乘舟将步骑入渚中安屯作浮桥南北往来议者多以为城必可拔侍中董昭上疏曰武皇帝智勇过人而用兵畏敌不敢轻之若此也夫兵好进恶退当然之数平地无险犹尚艰难就当深入还道宜利兵有进退不可如意今屯渚中至深也浮桥而济至危也一道而行至狭也三者兵家所忌而今行之贼频攻桥误有漏失渚中精锐非魏之有将转化为吴矣臣私戚之忘寝与食而议者怡然不以为忧岂不惑哉加江水向长一旦暴增何以防御就不破贼尚当自完奈何乘危不以为惧事将危矣惟陛下察之

上军大将军曹真征朱然于江陵辛毗行军师还封广平亭侯帝欲大兴军征吴毗谏曰吴楚之民险而难御道隆後服道洿先叛自古患之非徒今也今陛下祚有海内夫不宾者其能久乎昔尉佗称帝子阳僭号历年未几或臣或诛何则违逆之道不久全而大德无所不服也方今天下新定土广民稀夫庙筭而後出军犹临事而惧况今庙筭有阙而欲用之臣诚未见其利也先帝屡起锐师临江而旋今六军不增於故而复循之此未易也今日之计莫若修范蠡之养民法管仲之寄政则充国之屯田明仲尼之怀远十年之中强壮未老童齓胜战兆民知义将士思奋然後用之则役不再举矣帝曰如卿意更当以虏遗子孙耶毗对曰昔周文王以纣遗武王惟知时也苟时未可容得已乎帝竟伐吴至江而还

时三公奏曰臣闻枝大者披心尾大者不掉有国有家者之所慎也昔汉承秦弊天下新定大国之王臣节未尽以萧张之谋不备录之至使六王前後反叛已而伐之戎车不辍又文景守成忘战戢役骄纵吴楚养虺成虵既为社稷大忧盖前事之不忘後事之师也吴王孙权幼竖小子无尺寸之功遭遇兵乱因父兄之绪少蒙翼卵煦伏之恩长含鸱枭反逆之性背弃天施罪恶积大复与关羽更相觇伺逐利见便挟为卑辞先帝知权奸以求用时以于禁败於水灾筭当讨羽因以委权先帝委裘下席权不尽心诚在恻怛欲因大丧寡弱王室希托董桃传先帝令乘未得报许擅取襄阳及见驱逐乃更折节邪辟之态巧言如流虽重译累使发遣禁等内包隗嚣顾望之奸外欲缓诛支仰蜀贼圣朝含宏既加不忍优而赦之与之更始猥乃割地王之使南面称孤兼官累位礼备九命名马百驷以成其势光宠显赫古今无二权为犬羊之姿横被虎豹之文不思尽力致死之节以报无量不世之恩臣每见所下权前後章表又以愚意采察权旨自以阻带江湖负固不服狃?累世诈为成功上有尉□英布之计下诵伍被屈强之辞终非不侵不叛之臣以为晁错不发削弱王侯之谋则七国同衡祸久而大蒯通不决袭历下之策则田横自虑罪深变重臣谨考之周礼九伐之法平权凶恶逆节萌生见罪十五昔九黎乱德黄帝加诛项羽罪十汉祖不舍权所犯罪衅明白非仁恩所养宇宙所容臣请免权官鸿胪削爵土捕治罪敢有不从移兵进讨以明国典好恶之常以静三州元元之苦

明帝即位孙资进爵乐阳亭侯时诸葛亮出在南郑议者以为可因大发兵就讨之帝意□然以问资资曰昔武皇帝征南郑取张鲁阳平之役危而後济又自往拔出夏侯渊军数言南郑直为天狱中斜谷道为五百里石穴耳言其深险喜出渊军之辞也又武皇帝圣於用兵察蜀贼栖於山岩视吴虏窜於江湖皆挠而避之不责将士之力不争一朝之忿诚所谓见胜而战知难而退也今若进军就南郑讨亮道既险阻计用精兵又转战镇守南方四州遏御永贼凡用十五六万人必当复更存所发兴天下搔动费力广大此诚陛下所宜深虑夫守战之力力役参倍但以今日分兵命大将据诸要险威足以震慑强宼镇静疆场将士虎睡百姓无事数年之间中国日盛吴蜀二虏必自罢弊帝由是止太和元年征蜀锺繇以散骑常侍上疏曰夫策贵庙胜功尚帷幄不下殿堂之上而决胜千里之外车驾宜镇守中土以为四方威势之援今大军西征虽有百倍之威於关中之费所损非一且盛暑行师诗人所重实非至尊动轫之时也

四年大司马曹真征蜀王肃上疏曰前志有之千里馈粮士有饥色樵苏後?师不宿饱此谓平涂之行军者也又况於深入阻险凿路而前则其为劳必相百也今又加之以霖雨山坂峻滑衆逼而不展粮悬而难继实行军者之大忌也闻曹真发已踰月而行裁半谷治道功夫战士悉作是敌偏得以逸而待劳乃兵家之所惮也言之前代则武王伐纣出关而复还论之近事则武文征权临江而不济岂非所谓顺天知时通於权变者哉兆民知圣上以水雨艰剧之故休而息之後日有衅乘而用之则所谓悦以犯难民忘其死者矣

六年公孙渊数与吴通帝使汝南太守田豫自海道幽州刺史王雄自陆道讨之散骑常侍蒋济谏曰凡非相吞之国不侵叛之臣不宜轻伐伐之不能制是驱使为贼也故曰虎狼当路不治狐狸先除大害小害自已今海表委质不乏职贡而议者先之正使克之无益於国倘不如意是为结怨失信也不听豫等往皆无功青龙元年征东将军满宠上疏曰合肥城南临江湖北远夀春敌攻围之得据水为势官兵救之当先破敌大辈然後围乃得解敌往甚易而兵往救之甚难宜移城内之兵其西三十里有奇险可依更立城以固守此为引敌平地而掎其归路於计为便护军将军蒋济议以为既示天下以弱且望烟火而坏城此为未攻而自拔一至於此刼略无限必以淮北为守帝未许宠重表曰孙子言兵者诡道也故能而示之以弱不能骄之以利示之以慑此为形实不必相应也又曰善动敌者形之今敌未至而移城却内此所谓形而诱之也引敌远水择利而动举得於外则福生於内矣尚书赵咨以宠策为长诏遂报听

青龙中吴围合肥时东方吏士皆分休征东将军满宠表请中军兵并召休将士须集撃之刘劭议以为敌衆新至心专气鋭宠以少人自战其地若便进撃不必能制宠求待兵未有所失也以为可先遣步兵五千精骑三千军前发扬声进道震曜形势骑到合肥疏其行队多其旌鼓曜兵城下引出敌後拟其归路要其粮道敌闻大军来骑断其後必震怖遁走不战自破矣帝从之时幽州刺史毋丘俭上疏曰陛下即位以来未有可书吴蜀恃险未可卒平聊可以此方无用之士克定辽东光禄大夫卫臻曰俭所陈平战国细术非王者之事也吴频岁称兵宼乱边境而犹案甲养士未果寻致讨者诚以百姓疲劳故也且公孙渊生长海表相承三世外抚夷戎内修战射而俭欲以偏军长驱朝至夕卷知其妄矣俭行军遂不利

时欲伐吴诏扬烈将军王基量进趣之宜基对曰夫兵动而无功则威名折於外财用穷於内故必全而後用也若不资通川聚粮水战之备则虽积兵江内无必渡之势矣今江陵有沮漳二水溉灌膏腴之田以千数安陆左右陂池沃衍若水陆并农以实军资然後引兵诣江陵夷陆分据夏口顺沮漳资水浮谷而下知官兵有经久之势则拒天诛者意沮而向王化者益固然後率合蛮夷以攻其内精卒劲兵以讨其外则夏口以上必拔而江外之郡不守如此吴蜀之交絶交絶而吴禽矣不然兵出之利未可必矣於是遂止

大司马曹真伐蜀遇雨不进少府杨阜上疏曰昔文王有赤乌之符而犹日昃不暇食武王白鱼入舟君臣变色而动得吉瑞犹尚忧惧况有灾异而不战竦者哉今吴蜀未平而天屡降变陛下宜深有以专精应答侧席而坐思示远以德绥迩以俭间者诸军始进便有天雨之患稽阂山险以积日矣转运之劳担负之苦所费以多若有不继必违本图传曰见可而进知难而退军之善政也徒使六军困於山谷之间进无所略退又不得非主兵之道也武王还师殷卒以亡知天期也今年凶民饥宜发明诏损膳减服技巧珍玩之物皆可罢之昔邵信臣为少府於无事之世而奏罢浮食今者军用不足益宜节度帝即召诸军还

齐王嘉平四年征南大将军王昶征东将军胡遵镇南将军毋丘俭等表请征吴朝廷以三征计异诏访尚书傅嘏嘏对曰昔夫差胜齐陵晋威行中国不能以免姑苏之祸齐闵辟土兼国开地千里不足以救颠覆之败有始不必善终古事之明效也孙权自破蜀兼平荆州之後志盈欲满罪戮忠良诛及胤嗣元凶已极相国宣文侯先识取乱侮亡之义深建宏图大举之策今权已死托孤於诸葛恪若矫权苛暴蠲其虐政民免酷烈偷安新惠内外齐虑有同舟之惧虽不能终自保完犹足以延期挺命於深江之表矣昶等或欲泛舟径渡横行江表收民略地因粮於宼或欲四道并进临之以武诱间擕贰待其崩坏或欲进军大佃偪其项领积谷观衅相时而动凡此三者皆取贼之常计也然施之当机则功成名立苟不应节必贻後患自治兵已来出入三载非掩袭之军也贼丧元帅利存退守若撰饰舟楫罗船津要坚城清野以防卒攻横行之计殆难必施贼之为宼几六十年君臣伪立吉凶同患若恪蠲其弊天去其疾崩溃之应不可卒待今边壤之守与贼相远贼设罗落又持重密间谍不行耳目无闻夫军无耳目校察未详而举大衆以临巨险此为希幸徼功先战而後求胜非全军之长策也唯有进军大佃最若完牢可诏昶遵等择地居险审所错置及令三方一时前守夺其肥壤使还耕塉土一也兵出民表宼钞不犯二也招怀近路降附日至三也罗落远设间构不来四也贼退其守罗落必浅佃作易之五也坐食积谷士不运输六也衅隙时闻讨袭速决七也凡此七者军事之急务也不?则贼擅便资?之则利归於国不可不察也夫屯垒相偪形势已交智勇得陈巧拙得用策之而知得失之计角之而知有余不足虏之情伪将焉所逃夫以小敌大则役烦力竭以贫敌富则敛重财匮故敌逸能劳之饱能饥之此之谓也然後盛衆厉兵以震之参惠倍赏以招之多方广似以疑之由不虞之道以间其不戒比及三年左提右挈虏必冰散瓦解安受其弊可坐筭而得也昔汉氏历世常患匈奴朝臣谋士早朝晏罢介胄之将则陈征伐搢绅之徒咸言和亲勇奋之士思展搏噬故樊哙愿以十万之衆横行匈奴季布面折其短李信求以二十万独举楚人而果辱秦军今诸将有陈越江陵险独步虏庭即□向时之类也以陛下圣德辅相忠贤法明士练错计於全胜之地振长策以御之虏之崩溃必然之数故兵法曰屈人之兵而非战也拔人之城而非攻也若释庙胜必然之理而行万一不必全之路诚愚臣之所虑也故谓大佃而偪之计最长时不从嘏言其年十一月诏昶等征吴五年正月诸葛恪拒战大破衆军於东关

历代名臣奏议卷二百二十七








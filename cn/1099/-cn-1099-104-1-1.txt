○革徐淮二倉內臣疏 【 裁革管倉內臣】

該總督漕運都御史劉□題、查得撫属淮安府并徐州、永樂十三年、設立常盈廣運二倉、收受浙江等布政司直隸蘇松等府民運糧米、近百萬石、常盈倉于淮安府設經歷一員、倉大使一員、副使二員、廣運倉于徐州設判官一員、倉大使一員、副使四員、專一管理、景泰年間糧巳减半、而奸弊日滋、至于天順年間、戶部奏差主事各一員監督收放、禁革奸弊、復差內臣一員、奉　勑管理、成化初年、復又各添內臣一員兼管、成化八年以後、議將常盈倉江西應天蘇松鎮江廣德等處米三十一萬一百石、廣運倉浙江淮揚鳳徐等處米一十八萬四千八百石、改于?淮等處水次官軍交兌、常盈倉止收淮揚常鎮四府夏稅小麥五萬六千六百石、廣運倉止收鳳陽淮徐三府夏稅小麥四萬八千一百五十石、以為官軍行糧等項支給、比前所收糧米。不過五分之一而巳。至於正德年間、常盈倉內臣添至一十三員、廣運倉內臣添至五員、嘉靖年間、陸續取回、廣運倉尚存太監一員莫昂、少監一員金奉、常盈倉尚存監丞一員何英、奉御一員孟昇、在倉管理、會同廵按直隸監察御史葉照議、淮徐地方、疊遭水旱蝗蝻之患田地荒蕪、民力困憊極矣、頻年以來、該納稅糧馬草并備用馬匹、一應歲派雜派錢糧、節經該前撫按等官連章披瀝、荷蒙皇上特賜寬免、凡裁革冗員、節省冗食、减削冗費、無一而不備、皆以為民故也、至于內臣差遣、如江西河南山東雲南之鎮守、浙江之市舶、廣東之珠池、節奉欽依以次取回、天下臣工、莫不仰戴　皇上英明果斷、出于尋常萬萬也、夫以常盈之倉、所收小麥、止有五萬六千餘石、廣運之倉、所收小麥、止有四萬八千餘石、各差主事一員監督。巳為有餘。而每倉復有內臣二員。束手高坐。無所事事。然而廩給口糧之費、紙劄柴菜之需。門皂夫牢斗級倉墻軍民匠作之役或當供應而倍取其值、或當役使而加折其銀或取于州縣。或取于衞所。或取于驛逓月以十數計。歲以數百計。積久則以數千萬計。而其害有不可勝言者矣。竊以淮徐連災之地、久困之民當均徭里甲門役之差、富者典田賣地、貧者賣妻鬻子、竭其財力以備內臣廩食供奉之需、以充其豢養僕從之費、夫何忍哉當此　聖明在上百度惟貞。額設之官。尚當裁革。而况增添者乎。正供之給。尚當節省。而况多濫者乎。經常之需尚當减削。而况浮冗者乎。豐稔之地。富足之民。尚當愛惜。而况屢歉而極困者乎。臣又查得臨清州原差管倉內臣、近年山東撫按等官、陳請取回、止存一員、地方軍民、不勝欣忭、如蒙　皇上推廣德澤一視同仁、特勑該部、再加詳議合無查照鎮守市舶珠池等差、將常盈管庫二倉管倉內臣、通行取回、惟復比照臨清州事體、于內止留一員、永不加增、庶使冗濫之費、十去其五、民力得以少息、地方得以稍安、奉　旨抄出送司、案呈到部、看得總督漕運都御史劉、題稱淮安常盈倉止收淮揚等府夏稅小麥五萬六千六百石、徐州廣運倉止收鳳徐等府夏稅小麥四萬八千餘石、以為官軍行糧、各差主事一員監督、巳為有餘、而每倉復有內臣二員、束手高坐、無所事事、廩給口糧、紙劄柴菜門皂夫牢斗級倉墻軍民匠作之役、為費不貲、及稱淮徐連災之地、久困之民、乞要比鎮守市舶珠池等差、將常盈廣運二倉管倉內臣通行取回、惟復比照臨清事體、于內止留一員、未不加增一節、為照常盈倉廣運倉先年坐派數多、成化年間會議將常盈倉米二十九萬八千一百石、廣運倉米一十九萬六千三百石、改泒附近水次令官軍與正兌糧米一同支兌以後每年、本部止是坐派漕運官軍行糧、常盈倉五萬六千六百石、廣運倉四萬八千一百五十石、既各有主事一員又各有內臣二員、事少官多。實為冗矌。且地方災傷、供給煩擾相應議處、合候　命下、移咨漕運都御史劉、將淮安常盈倉監督糧儲內臣何英孟昇、徐州廣運倉監督糧儲內臣莫昂金奉、各俱取回聽候別用、惟復比照臨清倉事體、不敢言盡数撤回亦是該部依違避咎一端也每倉量留一員、仍舊監督、伏乞　聖裁、奉聖旨、只留一員在彼監督、


○谢赐假营葬启

沙门元奘启：元奘殃深衅积，降罚明灵，不能殒亡，偷存今日。但灰律骤改，盈缺匪居，坟垄沦颓，草棘荒蔓，思易宅兆，亟历岁年，直为远隔关山，不能果遂。幸因陪随銮驾，得届故乡，允会宿心，成兹改厝。陈设所须，复蒙皇帝皇後曲降天慈，赐遣营佐，不谓日月之光，在瓦砾而犹照；云雨之泽，虽蓬艾而必г。感戴屏营，喜鲠兼集，不任存亡衔佩之至。附启谢闻。事重人微，不能宣尽。


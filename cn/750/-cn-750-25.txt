卷二十五


○汉宫春

甲子天元，遇明朝圣代，神仙出世。仙师密遣，故我水云东历。山遥路远，渡难阻、岂辞迢递。惟念念，人人未悟，虚华恋著家计。轮回最苦省悟，照前贤作用，如何脱离。尘缘屏绝，渐迤可亲玄理。功成气结，得指日、身超仙位。归去后，鸾鹤引赴，蓬莱真会。

○汉宫春

欲入无为，乐闲中闲里，只这些儿。惟论目下，未来已往休披。常行坦荡，远财色、人是人非。新来凭，怡怡内乐，境上无挂毫丝。昏昏默默得也，向无中捉住，真个根基。惺惺洒洒，无用无作无持。头头返照，自然理、触处晖晖。谁会得，清风皓月，湛湛两个人知。

○汉宫春

自慕贫闲，便摧强挫锐，柔弱和光。尘缘顿舍，慧烛朗爇灵房。七门返照，用七宝、密密铺妆。擒猿马，邪生智巧，锻炼列另端行。清净自然守守，守无为常善，一炷心香。平康宴乐，玉液酬泛琼觞。云朋霞友，笑喧哗、金玉玎珰。人去后，云收雾敛，澄澄月满虚堂。

○长思仙

朝思仙。暮思仙。思忆真师四五年。惟愁功未圆。功须圆。行须圆。功行双全作大仙。携云归洞天。

○长思仙

外奔驰。痛鞭持。习性调和路不迷。清溪香草肥。芒儿归。牛儿随。明月高空照古堤。人牛不见时。

○长思仙

金要多。银要多。奴马田园苦要多。临行孽更多。贫如何。富如何。万事无心只恁何。将来奈我何。

○长思仙

道人心。处无心。自在逍遥清净心。闲闲云水心。利名心。纵贪心。日夜煎熬劳役心。何时休歇心。

○长思仙

修行心。包容心。一怎清虚冷淡心。闲闲无用心。灭嗔心。去贪心。寂寞清贫合圣心。无生现本心。

○长思仙

好颜容。似花红。莫待馨香逐晚风。临头始悟空。妙搜穷。脱凡笼。猛烈灰心出世雄。功成三岛峰。

○长思仙

遇风仙。接幽诠。云水飘蓬镇日闲。灵明现本元。结真铅。溉清泉。须信壶中别有天。逍遥得坦然。

○长思仙

得还无。合虚无。湛湛澄澄有若无。元初无更无。理清虚。证空虚。一点灵源实若虚。光明彻太虚。

○长思仙

得玄玄。悟三三。火灭烟消风害谭。昏昏保玉男。趣闲闲。认憨憨。一性浑如月正南。澄澄现碧潭。

○忆王孙

神舟稳驾出沉流。明月辉辉命自周。两个先生暗点头。有来由。万劫轮回向此休。

○忆王孙

修行谁会把心降。赤凤驱将饮碧江。调引婴娇笑舞双。剔银釭。物物头头现晓窗。

○忆王孙

从初得得便风流。降伏龟蛇住定州。千日丹成永永收。好因由。自在逍遥万事休。

○忆王孙

心中无事气神和。不觉欣欣言语多。剑用道钢磨更磨。害风哥。割了舌头赶退魔。

○忆王孙

尘寰财色苦相萦。着爱浮华役此身。好悟灵源一点真。绝贪嗔。便是逍遥到岸人。

○忆王孙

无无无有有无无。悟得无无便不愚。日月年时损壮粗。见元初。万道霞光攒宝珠。

○忆王孙

茫茫苦海两无边。无限迷鱼□黑渊。我掷金钩钓有缘。线儿牵。引上神舟采玉莲。

○减字木兰花

全真门户。静静清清无作做。非易非难。财色无明尽结丹。真龙真虎。境灭心忘知去处。铅汞相传。交媾须离种种边。

○减字木兰花

逍遥自在。去去来来无挂碍。一片灵空。处处圆明无不通。无分内外。莹彻周沙含法界。遍照无私。明月高穹秋夜时。

○减字木兰花

心颠意耍。难辨身中真共假。意耍心颠。招得全生罪孽愆。心宁意息。定里闲闲明慧力。意息心宁。道自归而神自灵。

○减字木兰花

遇而不悟。可惜惺惺逐慾去。目下蹉跎。教我如今怎奈何。他时若到。悔晚投玄亲妙道。早早回修。免向三涂六道游。

○减字木兰花

水云皮袋。似水如云长自在。自在闲人。闲里搜寻物外身。任行任住。色外真空闲里做。欲觅真空。只在南山尽静中。

○减字木兰花

尘心起处。隔了逍遥云水路。不起尘心。色相还空猿马擒。而今勘破。保守天真闲里过。欲识天真。白玉黄金铸就身。

○武陵春

赠李道人拆字

日劝君君不省，下越贪忙。识常常内转伤。肯恁思量。养灵根牢固取，目好回光。兀腾腾万事忘。内爇仙香。

○南乡子

物物不追求。免有人前宠辱忧。世路巧机齐放下，休休。顺著人情不自由。最好把身囚。落魄随缘云水游。乞食存心消旧孽，修修。譬似无常限到头。

○永遇乐

赠濬州王三校尉

飘逸闲行，坦然稳路，任云任水。落魄婪耽，蓬头垢面，朝日常如醉。腾腾兀兀，遨游闲散，去住并无萦系。觅残馀、填肠塞肚，到处夜来闓睡。人人未悟，修持都是，自着难为割离。爱欲无涯，煎熬苦海，生灭何时已。一蓑笠，随缘且过，便是道人活计。你咱自、迷情未肯，且只恁地。

○踏莎行

云水闲人，婪耽布素。逍遥物外烟霞步。存心乞化度朝昏，巡门诺须分付。水定云闲，不随他去。烟消灭清凉趣。此游圣境又空回，携筇独上长安路。

○踏莎行

屡劝聪明，聪明不悟。寻常相付留词句。词中唯是劝回修，何曾词里依他做。早悟轮回，速寻出路。二轮催促朝还暮。今生荣贵是前缘，来生果报将何去。

○踏莎行

舍俗修行，超尘归素。安恬寂淡忘思虑。颠狂猿马锁空房，灵源一点常教住。莫觅金翁，休搜龙虎。清清闲暇逍遥做。慧风吹散岭头云，一轮月照曹溪路。

○踏莎行

步步无生，缘亲禅道。明来暗合通庄老。风仙十载去朝元，处端云路将应早。悟正身中，无穷真宝。因缘漏果何须造。闲闲活计我家风，逍遥坦荡吾门好。

○踏莎行

既得修真，须搜玄理。心中事事都忘弃。因师妙旨悟元初，山头一点光明起。落魄生涯，水云活计。遨游坦荡红尘里。诸公休讶这风人，寻常只恁哩啰哩。

○踏莎行

戆戆憨憨，无言无说。自惭谩设虚分别。从今更不外奔驰，其中尤妙偏宜拙。收卷精神，藏辉迹灭。空生烦恼齐休歇。只陀圆里种琼花，芬芳一朵金莲结。

○踏莎行

才见春花，又逢秋月。春花秋月何时彻。劝君速悟勿蹉跎，壶中别有佳时节。断爱超尘，当须猛烈。元阳固炼搜玄诀。神珠磨炼莫交昏，无来不去超生灭。

○踏莎行

忍辱常餐，永除浊酒，洗心涤意忘诸有。存存损损了空虚，安安稳稳无他走。静静清清，天长地久。春花秋月坚坚守。腾腾兀兀向前行，昏昏默默合着口。

○踏莎行

一颗玄珠，从来蒙昧。贪嗔痴染难分解。顿修涤荡不交昏，轮回生死都无碍。急急行持，休生退怠。绵绵锻炼须宁耐。了心何处是归期，彩云鹤引蓬莱会。

○踏莎行

赠兴平赵六士

百岁荣华，星移光烈。人身难保朝昏彻。恩情眷爱已收空，不时大限将分别。早悟轮回，惊生惨切。割情舍爱亲玄诀。公还猛烈人清虚，风人许你开心月。

○踏莎行

寄京兆徐公

方寸灵田，何曾拂扫。尘埃久暗生荒草。神泉散漫不凝澄，如何结得长生宝。云水寻真，逍遥访道。离家便是离烦恼。聪明如悟肯休心，孤峰共饮蟠桃老。

○踏莎行

赠王三校尉

稽首王公，微言少告。残年霜鬓君今到。攀缘恩爱几时休，闲身强健灰心好。深理幽微，世情颠倒。寂寥潇洒搜玄奥。水云同步访丹阳，孤峰共饮蟠桃老。

○踏莎行

赠濬州王四郎

贤兄来到，说公深浅。我闻听、忽生叹羡。一母三枝背长情，安忍心变。悔前非、改行方便。聪明首会，速来见面。与仁兄、和颜欢宴。稍有违情定风子，决成宛转。水去、更无厮见。

○浣溪沙

辞贾公

云水飘飘物外游。垂纶独钓大神舟。遇迷苦海不吞钩。却返碧波归去后，家山重会马丘刘。玉壶金液宴仙俦。

水云集卷下此下原附刘处玄满庭芳一首，删归刘作。

○太常引

非僧非俗亦非仙。茅屋两三椽。白石与清泉。更谁问、桃源洞天。一炉宝篆，一瓯春雪，浇灌净三田。闲想谷神篇。不觉松枝月圆。

鸣鹤馀音卷之四

○南乡子

原误作行香子

交泰一声雷。迸出灵光万道辉。尤遇迅雷重脱壳，幽微。射出金光透顶飞。一性赴瑶池，得与丹阳相从随。显现长真真妙理，无为。出涌阳神独自归。

见金莲正宗仙源像传传云，大定二十五年乙巳，谭处端令门人预营葬事，遂书此词而逝。

【汤弥昌：词作2首】

○虞美人

题钱德钧水村图

翰林妙写溪村趣。茅屋知何处。溪翁想像住溪湾。一笑如今，家在画图间。西风门掩芦花溆。聊与渔家伍。人间不信有张翰。剪取吴淞，空向卷中看。

延祐丁巳中秋日，德钧携此卷，俾赋小词，为赋虞美人一阕。

○祝英台近

题钱德钧水村图

染秋云，图泽国，野趣入游戏。能事何须，五日画一水。重重杨柳陂塘，茅茨村落，鲈乡外、西风渔计。晚烟霁。有客乘扁舟，延缘度疏苇。欲访幽居，宛在碧溪尾。浩然目送飞鸿，醉歌欸乃，溪光里、乱山横翠。

以上二首见珊瑚木难卷二

【唐桂芳：词作2首】

○水调歌头

游武夷和罗庆

武夷最佳处，晴气碧于蓝。远瞻崖壑溪曲，六六与三三。莫问尘生沧海，休叹鹤归华表，好景且容探。铁笛破龙睡，黑雨满深潭。笑神仙，留蜕骨，阅空岩。几人蹭蹬不遇，太史滞周南。最好擅场老子，笔底文章如许，何必事清谈。暂憩桃花下，白马税飞骖。

武夷山志卷十五

○南乡子

送李仲先还集庆

社雨燕交飞。不解行人有别离。明月凤凰台上酒，堪思。天阔云昏海树低。风正一帆迟。帘卷芙蓉江上移。去去霜台消息近，谁知。满眼江山太白诗。

词综卷三十六

【陶宗仪：词作6首】

○南浦

会波村，在松江城北三十里。其西九山离立，若幽人冠带拱揖状。一水兼九山南过村外，以入于海。而沟塍畎浍，隐翳竹树间。春时桃花盛开，鸡犬之声相闻，殊有武陵风概，隐者停云子居焉。一舟曰水光山色，时放乎中流，或投竿，或弹琴，或呼酒独酌，或哦咏陶谢韦柳诗，殆将与功名相忘，尝坐余舟中作茗供，襟抱清旷，不觉度成此曲。主人即谱入中吕调，命洞箫吹之，与童子棹歌相答，极鸥波缥缈之思云

如此好溪山，羡云屏九叠，波影涵素。暖翠隔红尘，空明里，着我扁舟容与。高歌鼓枻，鸥边长是寻盟去。头白江南，看不了，何况几番风雨。画图依约天开，荡清晖，别有越中真趣。孤啸拓蓬窗、幽情远，都在酒瓢茶具。水葓摇，晚月明，一笛潮生浦。欲问渔郎无恙否。四首武陵何许。

○一萼红

赋红梅，次郭南湖韵

水云乡。又南枝逗暖，绰约汉宫妆。春艳浓分，朱铅浅试，翠袖独倚修篁。想应道东风料峭，翦霞彩，零乱补绡裳。勾漏尊真，丹丘授诀，傲睨冰霜。毕竟孤标还在，纵夭桃繁杏，难侣寒香。玛瑙坡头，珊瑚树底，江南别是春光。且莫倚、高楼玉管，怕轻盈飞处误刘郎。依旧小窗疏影，淡月昏黄。

○露华

赋碧桃，用南湖韵

武陵夜寂。记露影璇空，一笑曾识。素脸晕铅，巧把黛螺轻幂。莫是歌渡烟江，浣却旧家颜色。还又讶，深宫绀袖，唾花犹湿。问他阿母消息。甚落莫梨云，青鸟难觅。不比锦红轻薄，容易狼籍。嫩绿护出溪头，谁顾采香仙客。春晚也，频温玉笙是得。

○念奴娇

九日有感，次友人韵

黄花白发，又匆匆佳节，感今怀昔。雨覆云翻无限态，故国寒烟榛棘。杜老飘零，沈郎瘦损，此意天应识。划然长啸，不知身是孤客。呼酒漫祓清愁，玉奴频劝，两脸添春色。眼底平生空四海，倦拂红尘风幘。戏马台荒，龙山人老，往事休追惜。山林无恙，也须容我高屐。

○木兰花慢

次胡笔峰迁居韵

占中山一＊，云晻霭，水萦纡。便小理蔬畦，深锄菊圃，细甃花衢。平生几番卜隐，到而今、方称列仙臞。问字溪翁载酒，执经弟子将军。猗欤。心迹混樵渔。安用绝交书。向石上围棋，松阴捣药，乐意偏殊。当年辋川图画，有林泉、如此更何如。旋买良田种秫，只知吾爱吾庐。

○月下笛

赋落梅

东阁诗悭，西湖梦残，好音难托。香消玉削。早孤标顿非昨。阿谁底事频横笛，不道是、江南摇落。向空阶闲砌，天寒日暮，病鹤轻啄。情薄。东风恶。试快觅飞琼，共翔寥廓。冰魂漠漠，谩怜金谷离索。有时巧缀双蛾绿，天做就、宫妆绰约。待一点脆圆成，须信和羹问却。

以上景印元人十种诗本南村诗集

【滕宾：词作10首】

○点绛唇

墨本水仙

缟袂啼香，为谁一滴春心碎。淡黄深翠。不似当时态。东洛缁尘，依旧交情耐。空憔悴。玉人何在。细雨疏烟外。

读画斋丛书本元草堂诗馀卷上

○最高楼

呈管竹楼左丞

梅花月，吹老角声寒。剑气拂云端。台星才入朝天阙，将星旋出破烟蛮。半年来，勋业事，笑谈间。谁更说元龙楼下卧。谁更说元规楼上坐。终不似、竹楼宽。有时呼酒摘星斗，有时提笔撼江山。问何如，容此客，倚栏干。

读画斋丛书本元草堂诗馀卷上

○洞仙歌

送张宗师捧香

醉骑黄鹄，飞下红云岛。铁笛吹寒洞天晓。被人间识破，惹起虚名，惊宇宙，一笑天高月小。仙槎人去后，殿上班头，除却洪崖总年少。看天香袖里，散作东风，吹不断、海北天南都到。试容我、从游五陵间，便吹入苍寒，一蓑烟钓。

读画斋丛书本元草堂诗馀卷上

○玉漏迟

七夕行台诸公见饯

问谁争乞巧。谁知巧处成烦恼。天上佳期，底事别多欢少。雨梦云情半饷，又早被西风吹晓。愁未了。星桥隔断，银河深杳。可笑儿女浮名，似瓜果登盘，情丝萦绕。百拙无能，赢得自家华皓。我笑姮娥解事，但岁岁孤眠空老。归去好。江上绿波烟草。

读画斋丛书本元草堂诗馀卷上

○归朝欢

画角西风轰万鼓。犹忆元戎谈笑处。铁衣露重剑光寒，海波飞立鱼龙舞。匆匆留不住。万里玉关如掌路。空怅望，夕阳暮霭，人立渡傍渡。木落山空人掩户。得似旧时春色否。雁声叫彻楚天低，玉骢嘶入烟云去。无人凭说与。梅花泪老愁如雨。犹记得，颠崖如此，细向席前语。

读画斋丛书本元草堂诗馀卷上

○鹊桥仙

斜阳一抹，青山数点。万里澄江如练。东风吹落橹声遥，又唤起、寒云一片。残鸦古渡，荒鸡村店。渐觉楼头人远。桃花流水小桥东，是那个、柴门半掩。

读画斋丛书本元草堂诗馀卷上

○齐天乐

题樟镇华光阁，与宋梅洞、周秋阳、刘尚友、萧高峰别，以重与细论文分韵，得与字（原题作前题分韵得与字，兹从刘辑滕宾涵虚词改）

片帆呼渡西山曲，匆匆载将春去。路人苍寒，浪翻红暖，一枕欹眠烟雨。酒朋诗侣。尽醉舞狂歌，气吞吴楚。一样风流，依然犹是晋风度。人生如此奇遇。问老天何意，五星来聚。句落瑶毫，香霏宝唾，惊倒世间儿女。渭川云树。怅后夜相思，月明何处。怕有新诗，雁来频寄与。

元草堂诗余卷中

○瑞鹧鸪

赠歌童阿珍

分桃断袖绝嫌猜。翠被红裩兴不乖。洛浦乍阳新燕尔，巫山行雨左风怀。手携襄野便娟合，背抱齐宫婉娈怀。玉树庭前千载曲，隔江唱罢月笼阶。

词品五

○百字令

赠宋六嫂

柳颦花困，把人间恩怨，尊前倾尽。何处飞来双比翼，直是同声相应。寒玉嘶风，香云卷雪、一串骊珠引。元郎去后，有谁着意题品。谁料浊羽清商，繁弦急管，犹自余风韵。莫是紫鸾天山曲，两两玉童肩并。白发梨园，青衫老传，试与留连听。可人何处，满庭霜月清冷。

词品五

○夺锦标

送李景山西使

老气盘空，才名照世，万里秋风行色。人物中朝第一，司马题桥，班生投笔。记承流宣化，早威声，先驰殊域。看吟鞭、笑指关河，历历当年曾识。自古人心忠义，白水朝宗，众星拱极。铜柱无端隔断，两戒平分，天南地北。念瞻依丹阙，捧红云、金泥调屑。到明年归对西山，细说安边妙策。

此首见刘辑滕宾涵虚词，不知据何本。周泳先辑滕宾玉霄集无此首。检花草粹编卷十有此首，但作者注应滕宾。（疑当作滕应宾）题无西使二字，才名误作牙名，照世脱世字，秋风作西风，中朝作朝中，班生作班超，历历脱一历字，朝宗作朝东，两戒平分四字全脱，地北作天北，瞻依无依字，调屑作香屑，妙策无妙字。

【同恕：词作3首】

○鹊桥仙

韦国器约赏梨花

莺莺燕燕，蜂蜂蝶蝶。酒债几时还彻。韦郎又约醉梨花，对一树、玲珑香雪。盈盈脉脉，翻翻折折。小雨朝来乍歇。一年最是好光阴，算只有、清明三月。

○鹊桥仙

香飞玉屑，光凝粉蝶。不比精神莹彻。春风一树倚东栏，还称道、仙肌胜雪。凭谁与说，容吾捡折。老去情缘未歇。＊船一棹百分空，直吃到、花梢有月。

○临江仙

寿窦长卿

我友西溪上老耽，□书未省华颠。春工醖酿一家天。花栏红日染，柳岸绿风牵。有子有孙兰映玉，可人不坠青毡。吟诗酌酒过年年。幅巾藜杖子，真个隐神仙。

以上四库珍本榘庵集卷十五

【完颜从郁：词作1首】

○西江月

题邯郸王化吕仙翁祠堂

壁断何人旧字，炉寒隔岁残香。洞天人去海茫茫。玩世仙翁已往。西日长安道远，春风赵国台荒。行人谁不悟黄梁。依旧红尘地陌上。

中州乐府案此首金绳武本花草粹编误作储泳

【完颜璟：词作2首】

○蝶恋花

聚骨扇

几股湘江龙骨瘦。巧样翻腾，叠作湘波皱。金缕小钿花草门。翠条更结同心扣。金殿珠帘间永画。一握清风，暂喜怀中透。忽听传宣须急奏。轻轻褪入香罗袖。

○生查子

软金杯

风流紫府郎，痛饮乌纱岸。柔软九回肠，冷怯玻璃碗。纤纤白玉葱，分破黄金弹。借得洞庭春，飞上桃花面。

以上二首见归潜志卷一

【完颜亮：词作4首】

○昭君怨

雪

昨日樵村渔浦。今日琼川银渚。山色卷帘看。老峰峦。锦帐美人贪睡。不觉天孙剪水。惊问是杨花。是芦花。

案此首词品卷三误作韩驹词

○鹊桥仙

待月

停杯不举，停歌不发，等候银蟾出海。不知何处片云来，做许大、通天障碍。虬髯捻断，星眸睁裂，唯恨剑锋不快。一挥截断紫云腰，仔细看、嫦娥体态。

○喜迁莺

赐大将军韩夷耶

旌麾初举。正駃騠力健，嘶风江渚。射虎将军，落雕都尉，绣帽锦袍翘楚。怒磔戟髯，争奋卷地，一声鼙鼓。笑谈顷，指长江齐楚，六师飞渡。此去。无自堕，金印如斗，独在功名取。断锁机谋，垂鞭方略，人事本无今古。试展卧龙韬韫，果见成功旦莫。问江左，想云霓望切，玄黄迎路。

以上三首见＊史卷八

○念奴娇

天丁震怒，掀翻银海，散乱珠箔。六出奇花飞滚滚，平填了、山中丘壑。皓虎颠狂，素麟猖獗，掣断真珠索。玉龙酣战，鳞甲满天飘落。谁念万里关山，征夫僵立，缟带占旗脚。色映戈矛，光摇剑戟，杀气横戎幕。貔虎豪雄，偏裨真勇，非与谈兵略。须拚一醉，看取碧空寥廓。

花草粹编卷十引水浒传

【完颜璹：词作9首】

○朝中措

襄阳古道灞陵桥。诗兴与秋高。千古风流人物，一时多少雄豪。霜清玉塞，云飞陇首，风落江皋。梦到凤凰台上，山围故国周遭。

○春草碧

几番风雨西城陌。不见海棠红、梨花白。底事胜赏匆匆，正自天付酒肠窄。更笑老东君、人间客。赖有玉管新翻，罗襟醉墨。望中倚阑人，如曾识。旧梦回首何堪，故苑春光又陈迹。落尽后庭花，春草碧。

○青玉案

冻云封却驼冈路。有谁访、溪梅去。梦里疏香风似度。觉来惟见，一窗凉月，瘦影无寻处。明朝画笔江天暮。定向渔蓑得奇句。试问帘前深几许。儿童笑道，黄昏时候，犹是帘纤雨。

○秦楼月

寒仍暑。春来秋去无今古。无今古。梁台风月，汴堤烟雨。水涵天影秋如许。夕阳低处征帆举。征帆举。一行惊雁，数声柔橹。

○沁园春

壮岁耽书，黄卷青灯，留连寸阴。到中年赢得，清贫更甚，苍颜明镜，白发轻簪。衲被蒙头，草鞋著脚，风雨潇潇秋意深。凄凉否，瓶中匮粟，指下忘琴。一篇梁父高吟。看谷变陵迁古又今。便离骚经了，灵光赋就，行歌白雪，愈少知音。试问先生，如何即是，布袖长垂不上襟。掀髯笑，一杯有味，万事无心。

○西江月

一百八般佛事，二十四考中书。山林城市等区区。著甚由来自苦。过寺谈些般若，逢花倒个葫芦。少时伶俐老来遇。万事安於所遇。

○临江仙

倦客更遭尘事冗，故寻闲地婆娑。一尊芳酒一声歌。卢郎心未老，潘令鬓行皤。醉向繁台台上问，满川细柳新荷。薰风楼阁夕阳多。倚阑凝思久，渔笛起烟波。

以上七首见中州乐府

○渔父

杨柳风前白板扉。荷花雨里绿蓑衣。红稻美，锦鳞肥。渔笛闲拈月下吹。

中州集五

○渔父

钓得鱼来卧看书。船头稳置酒葫芦。烟际柳，雨中蒲。乞与人间作画图。

中州集五

【完颜雍：词作1首】

○减字木兰花

赐玄悟玉禅师

但能了净。万法因缘何足问。日月无为。十二时中更勿疑。常须自在。识取从来无挂碍。佛佛心心。佛若休心也是尘。

沈雄古今词话下引法苑春秋

【汪斌：词作5首】

○踏莎行

雪晴纵步

踏雪桥边，访梅溪曲。春风初破梢头玉。村村茅屋晚炊烟，更寻村酒穿茅屋。兔月初眉，瑶峰眩目。礛筇振屐鸣空谷。夜深不谓故人来，声声误道风敲竹。

○酹江月

吴山怀古

登临遐眺，叹当年、一夜朔风狼藉。石塔镇南人共怒，怒气上轰霹雳。废苑荒凉，粉墙颓圮，万事空陈迹。阙庭何在，钟声敲断岑寂。闻道十里西湖，荷花香里，歌舞成悲戚。湖上有山山有恨，应恨旧京永隔。秦老和□，贾生罔上，后世见之方策。兴亡回首，暮烟衰草凝碧。

○江神子

水涸泊舟严岸

停桡严濑画桥边。水涓涓。鹭翩翩。午热追凉，穿竹强留连。无奈日□□欲暝，吹短笛，嚖新蝉。家山只在水家源。隔云天。恨萦牵。愿得甘霖，逐日趱归船。惟有紫阳溪山月，随着我，伴愁眠。

○长相思

秋夜

海蟾升。砌蛩鸣。别院俄闻裂帛声。凭轩与细听。竹风生。桂香清。问道小山来未曾。还应寻旧盟。

○蝶恋花

送春

蝶懒莺慵芳草歇。绿暗红稀，柳絮飘晴雪。有意送春还惜别。杜鹃争奈催归切。绣阁无人帘半揭。暗忆边城，十载音书绝。惟有东风无异说。年年来趁梅花月。

以上五首新安文献志卷六十

【王处一：词作95首】

○沁园春

予自七岁，遇东华帝君于空中警唤，不令昏昧。至大定戊子，复遇重阳师父，因作此词词，用纪其实云

元禀仙胎，隐七岁玄光混太阳。感东华真迹，飘空垂顾，悟人间世梦，复遇重阳。密叩玄关，潜施高论，皓月清风炼一阳。神丹结，继璇玑斡运，羽化清阳。欣欣舞拜纯阳。又虚妙天师同正阳。命海蟾引进旌阳。元妙古任安，尹喜关令丹阳。大道横施，驱云天下，绝荡冤魔显玉阳。诸仙会，讲无生天理，空外真阳。

○满庭芳

住铁查山云光洞作

俯视沧溟，屏山掩映，万重松桧森然。金波滚滚，云锁翠峰巅。书对清光浩渺，更阑显、月印新鲜。圆明聚，红霞影里，捧出洞中仙。无初真面目，如今了了，高卧云轩。为丹炉无漏，颐养三千。圣祖垂光下降，诸天举、婴子朝元。功成也，金书紫诏，常在玉皇前。

○满庭芳

中夼于大郎索

一点灵光，无中显现，太平高步烟霞。清风皓月，流注玉京砂。五气三元结秀，升腾处、云辂交加。蓬瀛会，瑞光缥渺，盈座散香花。堪夸真妙用，仙丹一粒，洞焕东华。满太虚寥廓，清境无涯。认得元初至性，因修炼、清净根芽。圆成也，玉蟾影里，稳赴大罗家。

○满庭芳

上京刘朝真索

四大容仪，三田灵秀，炼成九转丹砂。虚无自在，以道作生涯。净土祥光瑞彩，玲珑贯、天外烟霞。冲和处，乌飞兔走，同运紫河车。真仙开妙趣，菩提佛果，一理无差。指玉清境界，此际何赊。伫听金书紫诏，人间事、元没交加。当归去，庆霄高会，风景向谁夸。

○满庭芳

赠卢宣武二首

日里金鸡，月中玉兔，变通玄象盈亏。无形斡运，三界现慈悲。长养诸天大地，资三教、天下归依。真明了，观天之道，清净更无为。十方诸道众，回头猛悟，拂袖云归。养神胎灵骨，锻灭阴尸。定是回颜易质，通玄奥、物外精持。丹圆满，根源了了，皆作度人师。

○满庭芳

心爇真香，神排妙供，满空遥送丹方。收藏灵宝，嘉瑞自呈祥。一点穿联浩动，两仪内、反复阴阳。全真乐，团团性月，光散满空香。搜详玄妙理，根源无漏，道德芬芳。聚神砂玉液，无致倾亡。结果真仙妙道，超三界、无极清凉。全家悟，颐神养浩，皆得到蓬庄。

○满庭芳

赠莱阳县宰刘显武

今古相传，昌阳胜地，好修六度三坛。休心绝虑，颐养紫金丹。玉洞收归万化，昆冈上、风月珊珊。云光聚，三田结秀，返老变童颜。玄关牢锁闭，金婴玉姹，仙诏追攀。挂六天如意，复采芝兰。杳杳长天高举，飘飘聚、罗列仙班。君知否，缘深行广，达道本非难。

○满庭芳

因福山县王远村北丹灶山道友聚话，论及此山，乃方平修炼之处，话间空中忽有报应，遂作

丹灶为冈，清洋蟠绕，昔居王远家庄。八山耸翠，四水聚贤良。五彩祥云覆罩，三天上、仙韵琅琅。金童报，九霄传送，无外我容光。空生初请问，真如善应，大法空王。演苦空般若，左右圆方。立教分乘引度，通十地、诸圣藏岁。虚空里，希夷大道，洗劫永无疆。

○满庭芳

赠出家众

米麦精华，冲和恬淡，自然造化成神。无生妙道，迆逦变良因。既得长生久视，明颠倒、月伴风邻。先师教，颐真了性，富国更安民。清新腾朗耀，天威扫荡，馘灭祆氛。布大慈甘露，广被人伦。却返生前混沌，重加遇、枯朽逢春。方知道，三田宝满，一性免沉沦。

○满庭芳

三宣到都住持天长观，复敕修新道院，乃作

诏赴天长，敕修堂宇，道弘一布归真。我师玄化，谭马并加恩。七朵金莲显异，清朝喜、优渥惟新。重宣至，车乘驷马，祝谢圣明君。皆成诸法会，亲王宰职，里外忠臣。遇太平真乐，道德洪因。更望参玄众友，遵三教、千古同欣。齐回向，吾皇万寿，永永御枫宸。

○满庭芳

赞丹阳公

久宦东牟，清门高广，自然别有行藏。吕真遗训，一指遇重阳。拂袖西秦顺化，真功就、复返吾乡。朝元去，回颜换质，处处显嘉祥。昌阳留异迹，普天设教，劝爇心香。得灵源开悟，独处清凉。宝鼎丹成九转，明颠倒、返照回光。同成道，称扬盛德，呈上满庭芳。

○满庭芳

黄县久旱，请作黄箓醮，得饱雨作二首

暂别东牟，西游登郡。万灵遥列金乡。无穷仙眷，空外总呈祥。休道蓬莱路远，诸真圣、都会芝阳。星坛下，凉天静夜，云宴礼虚皇。十方同法会，丹诚对圣，出罪行香。度九幽离苦，悉睹三光。见在俱蒙福祐，沾甘露、同免灾殃。逍遥乐，圆坛罢散，齐唱满庭芳。

○满庭芳

龙转西江，金光摇曳，踊身飞上穹苍。兴云吐雾，威力大施张。槁稼俄逢饱雨，人心尽、欣喜洋洋。将何喻，如收瑞宝，恰似到仙乡。真阳胜朗耀，虚无象外，剔现容光。住混元三界，永劫无央。深荷三清降福，为东南、云海行香。休言破，太平随喜，以道证真常。

○满庭芳

赠范明叔

寸步西流，冲开牛斗，清风皓月容光。满宽空众，把我好相将。俯赐鸾骖凤驾，献金鼎、丹药馨香。天河转，星坛月殿，端的景非常。老来云汉去，皮囊脱下，一别吾乡。返玉京金阙，仙路悠扬。稳挂天衣可体，灵风散、环佩玎珰。朝元会，十方三界，齐唱满庭芳。

○满庭芳

示门人，令往文登设贫

彭李刘哥，三人一志，能和满县知交。宁心效力，相助各坚牢。今日文山去也，设贫会、无论卑高。严冬苦，迎风冒雪，认取莫辞劳。搬柴并运水，依时救济，粒米休抛。禀合堂高意，宠辱含包。灭火须凭法忍，除阴鬼、全仗禅刀。真阳动，烹金炼玉，永永列仙曹。

○满庭芳

赣榆县诸王庙黄箓醮罢，赠众

海郡行缘，赣榆阐化，良因复显诸王。谨修黄箓，特地召嘉祥。万里云收雾卷，微风息、灯烛荧煌。星坛上，步虚声举，月下正悠扬。频频施拜跪，虔诚仰彻，列圣闻香。降无边恩惠，普救存亡。从此皆成快乐，离阴府、升上天堂。开云宴，保生接寿，齐唱满庭芳。

○满庭芳

抄化孤魂经纸

杳杳穷魂，冥冥长夜，沉沉莫辨年龄。全无知识，何处问亲情。一自飘零浩散，空愁苦、宁得超升。同垂救，巡门拜覆，乞纸复抄经。明公宜省察，慈悲愿广，福利咸增。感三天诸圣。悉副微诚。火翳翻为莲沼，恩光射、枯骨回灵。皆遭遇，永除愆过，悉得悟圆明。

○满庭芳

述怀

苦海奔波，荆山劳役，欲救宝璧嘉祥。周而复始，瞥地悟真常。两凑玄关运度，升灵曜、飞出扶桑。回光看，璇玑万象，一一现明堂。人还穷此理，尘缘悉屏，世梦都忘。觉身心和畅，无限清凉。万化收归鼎内，红光迸、丹熟馨香。吞服了，还童返老，出自满庭芳。

○满庭芳

丹阳升霞作黄箓，醮罢忆师，遂作

的祖纯阳，随时显异，密传师父仙宗。重阳悯化，遗教马扶风。斡运玄机顺应，真功就、三界圆融。垂光降，亡灵济度，都在碧霄中。诸公还悟解，顿抛俗海，体道皆同。聚玄珠丹宝，返老还童。定是超凡入圣，腾云外、光满山东。真无妄，汞成九转，直赴大罗宫。

○满庭芳

赠出家

厌贵辞荣，甘贫慕道，谦和柔弱行藏。通真内炼。随步变清凉。一点灵空顿晓，明显现、千古嘉祥。因缘济，玉阳自此，同保见重阳。心香通内外，氤氲遍彻，三界十方。感大罗仙众，俯降恩光。总救九玄七祖，离幽夜、高赴仙乡。天元会，万神庆悦，齐唱满庭芳。

○满庭芳

赠广陵镇散人

圣诀仙方，玄机玄理，无文口口相传。幸蒙师诲，说破未生前。默把周天斡运，见参罗、万象推迁。成造化，真龙真虎，真汞与真铅。黄庭交会处，五行颠倒，八卦穿连。仗玉炉金鼎，巨火烹煎。九转功夫数足，丹成也、阴尽阳全。长生道，非遥非近，非缺亦非圆。

○满庭芳

攒三字

三光。从道，神守清凉。悟正，遥唱满庭芳。上朝归去，性、光泛纯阳。觑闻者，同我证真常。我开化，信顺，福寿延长。仁丹结，四大圆方。明中叫笑，出、通阐嘉祥。语，道德，随步任飘扬。

○神光灿

石中隐玉，蚌内藏珠，须凭匠手功夫。里面真光，显现恰似元初。欲要明心识性，把般般、打破空虚。清净处，见天如玉案，秋夜蟾孤。自是十方明彻，握阴阳枢要，尘垢难拘。古往达人，因此妙入无馀。论甚千枝万叶，与儒门、释道同居。常归一，证圆成了了，得赴仙都。

○满路花

普天诸道众，的可认真修。九关无漏果，万神留。金铅玉汞，水火自添抽。三田云浪滚，搬载金丹，玉人稳驾神舟。乾坤净、日月交流。功行悉圆周。一娄真性在，任遨游。满空仙眷，接引按云头。浩然超法界，应化人间，大罗玉簿名收。

○满路花

赠三州五会善众

文山崇七宝，宁海涌金莲。三光同照耀，玉华天。能持平等，结果好因缘。五方清邪致，和气盈盈，化成瑞霭祥烟。吐仙花、四季新鲜。光焰射云轩。收藏天地髓，上朝元。金婴玉姹，不语内传言。万神皆伫听，都会龙祥，大金东土神仙。

○满路花

寄朝元公

深蒙频见召，惊悚可奔驰。三州缘未尽，不能离诸方主醮，叨忝度群迷。忽承佳翰至，不久亲来，再同一话玄微。善称扬、大道根基。开发众心疑。前程关要处，谨精持。玄珠收得，时复饮刀圭。宝华圆满后，透过晴空，玉京别有佳期。

○满路花

赠文山周先生

仙花常烂熳，不减四时荣。因凭真水火，锻金精。功圆丹结，步步彩云轻。满头风月爽，一粒刀圭，太虚仙路亲行。任消除、万劫尘情。别有好前程。这回无老死，得长生。仙风道骨，自觉太孤清。万派银河转，拨弄天关，大罗真性圆明。

○木兰花慢

赣榆县诸王村三殿庙黄箓醮罢作

恣逍遥豁畅，乃容膝小金山。用妙力加持，兴洪大醮，真圣临坛。恩光遍施下界，救存亡、离苦列仙班。明贯从容法体，宴居一味萧闲。回还诱演幽深，将内外事都删。聚五蕴清凉，天宁地静，撞破三关。皇天助弘大道，度群生、万类不为难。指日金书诏下，永辞俗海尘寰。

○一枝花

药方

普劝门中友。妙药时人有。先师亲说下，与君修。一味真心，系缚休教走。柔弱为引子，低下服之，论甚食前食后。大忌气财并色酒。闹处稀开口。忘情恩爱断，罢忧愁。依方修合，更不伤怀袖。谨服三五载，返老还童，管得长生不朽。

○软翻鞋

谢人助缘

清信出宽怀。都莫乱参猜。累蒙施惠宴重开。又无百回奉，相酬赛，春深去，夏归来。斋会好编排。增福更消灾。始终如一不生乖。守无为清净，真功满，离尘世，赴蓬莱。

○青玉案

初宣作

奉宣请住天长观。圣语何曾断。特赐恩童为管伴。随机赏宴。百端严备，举上云霞唤。玉楼金殿空中满。万象相交贯。一颗明珠光灿烂。瑶池仙会，万神都聚，永永居霄汉。

○青玉案

第三宣作

自从得遇真空伴。独把顽心锻。现出天如青玉案。神宫起火，内丹光满。了性真无乱。三宣赐紫天长观。一阐清风岸。扫荡妖灵无打算。十方三界，化生清净，天外无拘管。

○青玉案

诏赴太清宫普天醮作

上天容许清贫汉。随处香风散。万祸千灾真不乱。宁心行教，普开心月，了悟回光看。太清宫下重游玩。万事俱无绊。仰答皇恩酬本愿。逍遥回步，密州安化，复隐元居观。

○谢师恩

谢师提挈沉沦外。生死难交代。不堕轮回超法界。诸天运度，化生无相，一点圆明在。荡摇浮世常安泰。闲把琼芝采。护法君威力大。流铃掷火，扫尘千里，屏尽诸魔害。

○谢师恩

赠皇亲四官人

出尘同结逍遥伴。更不争长短。自有元初真容面。增延福寿，妙通玄奥，品位重迁换。静调龙虎常交战。灵宝攒心转。四大光明同一炼。升烟降雾，电驰雷震，瞥地神童现。

○谢师恩

赠众道友二首

玉阳一遇疑云断。不落升沉绊。试问青州云侣伴。俱怀妙用，每持斋施，步步心香爨。福星空外明昭焕。应化真无乱。宝璧瑶花通内观。金丹结就，紫书来诏，指日登云汉。

○谢师恩

随缘顺化行方便。岂敢微生倦。唯望英豪皆向善。遵崇内教，外施洪行，各把顽心炼。两肩童子相攀恋。报应头头显。家道兴隆多喜宴。同跻福寿，永除灾障，勿昧修真愿。

○谢师恩

请观额度牒

须知尘世光阴短。当种福兴仙观。浩劫长存功德案。添名注寿，补还愆过，出了阴司管。庆云缭绕恩无断。霞友云朋唤。共赏仙花香烂熳。流霞泛饮，醉归何处，宴息蓬莱馆。

○谢师恩

赠福山县仁寿保善众

福山仁寿堪予羡。各各施方便。感得天公垂照管。迁恩布德，灭衍消过，福禄随年转。搜真去假心无变。渐渐通修炼。俱得拿云亲手段。先亡往逝，尽令超度，满却平生愿。

○谢师恩

李悟真索

大都七宝真如体。不可空抛弃。玉藏常收无根水。纯阳锻炼，滴成珠露，变化真祥瑞。三般妙物腾空戏。雪暖金花丽。无色神容方显异。鸾骖凤驾，一升霄汉，占断清凉位。

○谢师恩

答皇亲见召

三冬凛冽彤云布。六出飘飞絮。地冻天寒难进步。满途冰雪，唤回童稚，且向茅庵住。贵州大醮无推诉。必要功圆聚。远逝新亡皆济度。加持妙道，展舒云宴，一会朝元去。

○谢师恩

警俗回心

好儿好女心头气。生死难相替。不测无常先到你。皮囊臭烂，骨骸分散，空惹冤家泪。悟来不使心猿戏。慧剑磨教利。六贼三尸都趁离。炎炎紫焰，载搬丹宝，上献三清帝。

○谢师恩

文登丹霞观二首

市民官吏同兴观。立志皆无倦。起建丹霞功不浅。修真修浩，绝除贪爱，一点重明显。混元三界光辉满。了了登云汉。下拔存亡都著岸。施弘正道，永超无碍，有个灵童唤。

○谢师恩

保身功德须圆满。认取元初面。早把前程同了干。三田运度，二仪交泰，上下光明贯。知音推举相邀唤。此理诚幽远。皆作天元真法眷。神超云外，更留名姓，记在丹霞观。

○谢师恩

赠赣榆善众

神光欲列真仙法，道德休轻弃。默养玄珠无玷颣。五般光彩，一轮圆相，见了生惭愧。两条玉路分天地。个内呈嘉瑞。跃入云霄朝玉帝。永无生灭，到兹方契，般若经中偈。

○谢师恩

前后带喝马一声

就中偏许同音耗。一例谁能晓。有个人人灵复俏。攒星步斗，暗符颠倒。金书报。升降朝元道。碧虚仙眷重迁号。方喜圆明了。皓月堂前天风扫。晴空来往，我从玄教。仙无老。超越蓬莱岛。

○江神子

述怀

青天为被地为氈。覆灵源。照心田。玉汞金铅。两脉吐流泉。自是道芽横碧汉，频浇灌，再新鲜。云朋霞友暗相传。意绵绵。运胎仙。密锁玄关。光透九重天。丹就万神齐庆贺，真灵性，复朝元。

○江神子

进道

神光涌涌透穹苍。凑灵阳。悟真常。般运三车，都会聚明堂。撞过天门归紫府，无衰老，免危亡。寄身浮世效风狂。性芬芳。骨坚刚。了了圆成，不假暗遮藏。八表飞腾无挂碍，随万物，显圆方。

○江神子

投真

本源真性静寥寥。任飘飘。恣逍遥。便是虚空，天外显灵苗。独乐闲闲无彼我，呼皓彩，吸清飚。青莲池上瑞光摇。赴层霄。玉名标。慧剑挥空，除怪斩群妖。开阐古今清净道，洪普济，法轮桥。

○蓦山溪

示门人

出离苦海，须要明修炼。渐渐灭尘情，默默神功斡旋。虚无造化，丹鼎紫芝香，金花结，玉泉流，全体神光满。千灾不染，万病都消散。七窍总冲和，八脉飞升内院。九宫十地，六贼杳无形，三光显，二童传，一性无移变。

○蓦山溪

赠都下门人

都城吾辈，办道休生退。百行勿相违，常体三光不昧。天玄地妙，真慧撮灵明，亲益友，论长生，此理应无赛。太平逸乐，亘古真无坏。一粒化生珠，两道光明作对。人天法界，随处爇心香，超造化，越娑婆，稳赴瑶池会。

○蓦山溪

于二翁染疾求教

青山渌水，独我为生计。百病总消除，一性圆明不讳。丹成果满，都会玉虚坛，观自在，乐逍遥，别有神仙位。公还猛悟，万事俱抛弃。细细数前程，速速超离浊世。结成仙眷，积累大功深，通妙理，脱凡笼，永永无倾逝。

○蓦山溪

赠刘七翁

清心静坐，自是天加护。处处鬼神钦，复感仙贤救助。善星罗罩，黑部绝尸各，常快乐，永安闲，千载成遭遇。心香不断，丹恳重敷露。目下显嘉祥，贵子贤孙云聚。若还回首，别有好生涯，清养浩，静颐神，决得真师度。

○蓦山溪

赠卑一翁

欲通微妙，听取些儿话。性定乃神留，一颗圆明运化。灵宫起火，深鼎玉泉流，喷紫焰，辊金丹，表里光明射。银河灌顶，满面天风洒。空外走蟾轮，摆弄周天八卦。双关撞过，真性达穹苍，忘世梦，出阴阳，自在逍遥也。

○归朝欢

继古韵五首

业尽神生光一簇。颐养长生真面目。心目还似月当天，神清有若风摇竹。醉唱仙部曲。更令般载瑶台玉。透昆宫、星坛月殿，日射喷红绿。不向人间贪福禄。时得诸天常整覆。五方霞彩结成雯，洪波里面金丸漉。灿烂明胜烛。七宝九宫光透熟。转玲珑、刀圭入腹。不论惊荣辱。

○归朝欢

四大圆光攒一簇。明月清风开慧目。法身养就道根芽，仙童身执天花竹。会弹弦外曲。本性莹若荆山玉。乐真欢、闲吟碧洞，闪出祥烟绿。苦尽甘来天赐禄。日月交宫真反覆。无中别有好家风，免投胎舍重捞漉。性灯常照烛。应化太虚通纯熟。个灵明、包罗万象。出离生死辱。

○归朝欢

玉姹金婴围绕簇。玉蕊金莲清骨目。金光笼罩玉鳞龙，玉泉浇灌金棱竹。玉锋鸣胜曲。玉楼金殿金间玉。玉金交、玉炉金鼎，焰迸青黄缘。玉饭金浆非世禄。玉兔金乌常往覆。玉山玉海玉乾坤，玉人玉性无淋漉。玉蟾明匪烛。玉乌蟠桃仙果熟。玉京丹、玉阳服了，不被诸仙辱。

○归朝欢

无限神光常围簇。瑞霭祥云盈满目。青鸾赤凤舞仙宫。不投尘世栖凡竹。性珠明九曲。静中炼金并炼玉。做生涯、坐观浮世，几度黄河绿。天女天男天衣禄。仙语仙言仙禀覆。谢天谢地谢神祗，免教玉性拖泥漉。圣真常照烛。不亏功行丹渐熟。透晴空、太玄之外，无宠还无辱。

○归朝欢

羽盖霓旌满空簇。暗合朝元真数目。逍遥自在乐真欢，何须一派喧丝竹。洞仙歌雅曲。佩环时响清韵玉。做奢华、琼浆玉醴，不让金杯绿。宴罢高真重赐禄。从此灵明无盖覆。回嗟尘世谩贪饕，皆将根本成波漉。不知昏性烛。盖因那边光景熟。怎超升、复投幽暗，刬地遭凌辱。








舟中听客话故乡事　三首（限冬、青、尤韵）


盼到家山一发青，轻舟踪迹聚浮萍。乡关旧梦圆人月，水国高谈集客星。

莼菜情怀维缆话，梅花消息倚篷听。归心此夕因君急，唤起篙师去莫停。

守风闷坐木兰舟，有客乡音话柁楼。万里家山增梦想，十年湖海愧淹留。

停船合谱长干曲，去国难忘下泽游。听罢月明人不寐，江干触起故园愁。

偶然俦侣一舟中，听到乡音气味同。笑语如披耆旧传，江湖最爱滑稽雄。

停桡话久沉山月，隔舫愁生忆土风。从此大家情谊切，每谈家事便收篷。






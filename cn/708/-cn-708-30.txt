卷三十 贡举部 氏族部


贡举

总叙进士科（出《国史补》）

进士科，始于隋大业中，盛于贞观、永徽之际。缙绅虽位极人臣，不由进士者，终不为美。以至岁贡，恒不减八九百。其推重，谓之白衣公卿，又曰一品白衫；其艰难，谓之三十老明经，五十少进士。虽负倜傥之才、变通之术、苏张之辨说、荆聂之胆气、仲由之武勇、子房之筹画、弘羊之书算、方朔之诙谐，咸以是而晦之。其有老死于文场者，亦无所恨。【眉批】公道话科第，不得骄人矣。故有诗曰：“太宗皇帝真长算，赚得英雄尽白头。”其都会，谓之举场。通称，谓之秀才。投刺，谓之乡贡。得第，谓之前进士。互相推敬，谓之先辈。俱捷，谓之同年。有司，谓之座主。京兆府考而升者，谓之等第。外府不试而贡者，谓之拔解。将试相保，谓之合保。群居而赋，谓之私试。造请权要，谓之关节。激扬声价，谓之还往。既捷，列姓名于慈恩寺塔，谓之题名。大宴于曲江亭子，谓之曲江会。在关试后，亦谓闻喜宴。后同年各有所之，亦谓为离会。籍而入选，谓之春闱。不捷而醉饱，谓之打毷氉。匿名造榜，谓之无名子。退而肄业，谓之过夏。执业以出，谓之夏课。挟藏入试，谓之书策。此其大略也。其风俗系于先达，其制置存于有司。

唐末举人，不论事行文艺，但勤于请谒，号曰“精切”。

放榜 谢恩（出《摭言》）

进士榜头，坚粘黄纸四张，以毡笔淡墨，衮转书“礼部贡院”四字，象阴注阳受之状。或曰，文皇以飞帛书之。后仿为例。

放榜后，状元已下，到主司宅门下马，缀行而立，敛名纸通呈门人，并叙立于阶下，北上东向。主司列席褥，东面西向。主事揖状元已下与主司对拜。拜讫，状元出行致词。又退著行，各拜，主司答拜。拜讫，主司云：“请诸郎君叙中外。”状元已下，各各齿叙，便谢恩。余人如状元礼。礼讫，主事云：“请状元谢衣钵。【夹批】衣钵，谓得主司名第。其或与主司先人用名第，即谢大衣钵。如践世科，即感泣而谢。谢讫，叙座，饮酒数巡，便起，赴期集院。三日后，又曲谢。其日，主司方一一言及荐导之处，俾其各谢挈维之力。苟特达而取，亦要言之。

大凡未敕下已前，每日期集，两度诣主司之门。三日后，主司坚辞，即止。同年初到集所，团司所由先参状元，后更参众郎君讫，俄有一吏当中庭唱曰：“诸郎君就坐，双东只西，其乱者罚不少。又出抽名纸钱，每人十贯文。铺底钱，每人三十贯文。

敕下后，新及第进士过堂，其日先于光范门里具供帐，备酒食。同年于此候宰相上堂。宰相既集，堂吏来请名纸，生徒随座主至中书，宰相横行，都堂门里叙立。堂吏通云：“礼部某姓侍郎领新及第进士见相公。”俄而有一吏，抗声屈主司。及登阶，长揖而退，立于门侧，东向。然后状元以下叙立阶上。状元出行，致词云：“今月某日，礼部放榜，某等幸忝成名，皆在相公陶镕之下，不任感惧。”言揖退位。状元以下，一一自称姓名讫。堂吏云：“典客。”主司复长揖，领生徒退。诣舍人院，主司拦入。舍人公服靸鞋，延接主司。随事叙杯酒。然后于阶前铺席褥。舍人登席，诸生皆拜，舍人答拜。状元出行致词，又拜如初，便出。于廊下候主司出，一揖而已。当时诣宅谢恩，便致饮席。

题名（出《摭言》）

神龙已来，杏园宴后，皆于慈恩塔下题名。同年中推一善书者。他时有将相，则朱书之。及第后，知闻或遇未及第时题名处，则为添前字。故昔人有诗云：“曾题名处添前字，送出城人乞旧衣。”

试杂文（出《摭言》）

垂拱元年，吴道古等二十七人及第，榜后敕批云：“略观其策，并未尽善。意欲广收，通滞并许及第。”后至调露二年，考功员外刘思立奏，议加试帖经与杂文，文高者放入策。寻以则天革命，事复因循。至神龙二年，方行三场试。故恒列诗赋题目于榜中矣。

内出题（出《卢氏杂说》）

开成中，高谐知举，内出霓裳羽衣曲赋。太学创置石经诗。进士试诗赋，自此始。

进士归礼部（出《摭言》）

俊秀等科，此皆考功主之。开元二十四年，员外郎李昂性不容物，乃集贡士与之约曰：“文之美恶，悉之矣。考校取检，存乎至公。如有请托于人，当悉落之。”【眉批】不行请托可也。有意落之，便是好名。昂外舅常与进士李权邻居相善，遂言之于昂。昂果怒，集贡人，数权之过。权谢曰：“人或猥知，窃闻于左右，非求之也。”【夹批】理或有之。昂因曰：“观众君子之文，信美矣。然古人云：‘瑜不掩瑕，忠也。’其词或有不典雅，与众详之，若何？”皆曰：“唯。”权出，谓众曰：“昂之言，其意属我也。吾落必矣。”乃阴求昂瑕。他日，昂果摘权章句小疵，榜于通衢以辱之。权拱而前，谓昂曰：“礼尚往来，鄙文之不臧，既得闻矣；而执事昔以雅什，尝闻于道路。愚将切磋，可乎？”昂怒而应曰：“有何不可。”权曰：“‘耳临清渭洗，心向白云闲’，岂执事之词乎？”昂曰：“然。”权曰：“昔唐尧老耄，厌倦天下，将禅许由，由恶闻，故洗耳。今天子春秋鼎盛，不揖让于足下，而洗耳何哉？”【夹批】恶口。昂闻惶骇，诉于执政，谓权狂不逊，遂下权吏。初昂强愎，不受嘱请。及是有势位求者，莫不允从。由是廷议以省郎位轻，不足以伏多士，乃命礼部侍郎专知焉。【眉批】只要公道服人，岂在权位。无识者多若此。

府解 诸州解（俱出《摭言》）

京兆府解送，自开元、天宝之际，率以在上十人，谓之等第。必求名实相副，以滋教化之源。小宗伯倚而选之，或悉中第。不然，十得其七八。苟异于是，则往往牒贡院，请放落之僭，仍期集人事。真实之士，不复齿矣，所以废置不定。

同华解与京兆无异，若道送，无不捷者。元和中，令狐楚镇三峰，时及秋赋，榜云：“特置五场试。”盖诗歌文赋帖经为五。常年以清要诗题求荐者，率不减十数人。其年莫有至者，虽不远千里而来，闻是皆寝去。惟卢弘正独诣华请试。公命供帐酒馔，侈靡于往时。华之寄客毕纵观于侧，弘正自谓独步。楚命日试一场，务精不务敏也。弘正已试两场，马植下解状。植将家子，从事辈皆窃笑。楚曰：“此未可知。”既而试《登山采珠赋》，略曰：“文豹且异于骊龙，釆斯疏矣。白石又殊于老蚌，割莫得之。”楚大伏其精当，遂夺弘正解头。后弘正自丞郎使判盐铁，俄而为植所据。弘正以手札戏植曰：“昔日华元，已遭毒手；今来鹾务，又中老拳。”

蔡南史（出《国史补》）

贞元十二年，驸马王士平与义阳公主反目，蔡南史、独孤申叔播为乐曲，号义阳子，有团雪散雪之歌。德宗闻之怒，欲废科举。后但流斥南史乃止。

宴集（出《摭言》）

开成五年，李景让中榜，于时上在谅，乃放新人游宴，率常雅饮。诗人赵嘏以诗寄之曰：“天上高高月桂丛，分明三十一枝风。满怀春色向人动，遮路乱花迎马红。【眉批】意气生动。鹤驭回飘云雨外，兰亭不在管弦中。居然自是前贤事，何必青楼倚翠空？”宝历，杨嗣复具庆下，继放两榜。时杨于陵自东洛入觐，嗣复率生徒迎于潼关。既而大宴于新昌里第。于陵与所执坐于正寝，诸生翊坐于两序。时元、白俱在，皆赋诗于席上。唯刑部侍郎杨汝士诗后成。元、白览之失色。诗曰：“隔座应须赐御屏，尽将仙翰入高冥。文章旧价留鸳掖，桃李新阴在鲤庭。再岁生徒陈贺宴，一时良史尽传馨。当时疏传虽云盛，讵有兹筵醉醁醽。”汝士其日大醉，归来谓子弟曰：“我今日压倒元、白。”【眉批】此诗何便压倒？

宣宗（出《卢氏杂说》）

宣宗酷好进士及第，每对朝臣问及有科名者，必大喜。便问所试诗赋题目及主司姓名。或有人物稍好者，偶不中第，叹惜移时。常于内自题乡贡进士李道龙。【眉批】宣宗有进士及第癖。

【总评】乡贡进士，不博上州刺史。文宗朝，举场中已有此语。

杜正玄（出《谈宾录》）

隋仁寿中，杜正玄、正藏、正伦，俱以秀才擢第。隋代举进士总一十人，正伦一家三人。

冯氏张氏杨氏（出《传载》《谈宾录》及《摭言》）

冯宿之三子陶、韬、图，兄弟连年进士及第，连年登宏词科。一时之盛，代无比焉。当大和初，冯氏进士及第者，海内十人，而公家兄弟叔侄八人。

【总评】按《北梦琐言》：宿子藻文彩不高，酷爱名第，已十五举。有相识道士谓曰：“某曾入静观之，此生无名第，但有官职也。”亦未之信。更应十举，已二十五举矣。姻亲劝令罢举，且谋官。藻曰：“譬如一生无成。”更誓五举无成。遂三十举方就仕宦。历卿监峡牧，终于骑省。以冯氏科第之盛，而藻独艰一举如此，信乎其有命矣。

张环兄弟七人，并举进士。

杨敬之拜国子司业，次子载进士及第，长子三史登科。时号“杨三喜”。

卢渥（出《唐阙史》《北梦琐言》）

唐左丞相卢渥，轩冕之盛，近代无比。伯仲四人，咸居显列。乾符初，母忧服阕，渥自前中书舍人拜陕府观察使。又旬日，其弟绍自前长安令除给事中。又旬日，弟沆自前集贤校理除左拾遗。又旬日，弟沼自畿尉迁监察御史。诏书叠至，士族荣之。及赴任，自居守分司朝臣已下，互设祖筵，遮于行路，洛城为之一空。都人观者，自临都驿以至于行，凡五十里，连翩不绝。有白须传卒鸣指叹曰：“老人为驿吏垂五十年，阅事多矣，未见祖送之盛有如此者。”时士流窃语，以此日在家者为耻。

虽卢氏衣冠之盛，而累代未尝知举，卢相携耻之。卢渥自陕州廉察入朝，特拔为主文。是年秋，黄寇犯阙，不及终场。迨复京都，裴贽连知三举，渥有羡色。赵崇戏之曰：“阁下所谓出腹不生养主司也。”

崔群（出《独异志》）

崔群，元和中知贡举。夫人李氏因暇，尝劝树庄田，以为子孙之业。笑曰：“予有三十所美庄，夫人何忧？”夫人曰：“不闻君有此业。”群曰：“吾前岁放春榜三十人，岂非良田耶？”夫人曰：“若然者，君非陆贽相门生乎？”曰：“然。”夫人曰：“往年君掌文柄，使人约其子简礼，不令就试。如以君为良田，即陆氏一庄荒矣。”群惭而退，累日不食。

湛贲（出《摭言》）

彭伉、湛贲俱袁州宜春人，伉妻又湛姨也。伉举进士擢第，湛犹为县吏。妻族为置贺宴，皆官人名士。伉居席之右，一座尽倾。湛至，命饭于后阁。湛无难色。其妻忿然责之曰：“男子不能自励，窘辱如此，复何为容？”湛感其言，孜孜学业。未数载，一举登第。伉常侮之。其时，伉方跨驴纵游于郊郛，忽有家僮驰报，湛郎及第，伉失声而坠。故袁人谑曰：“湛贲及第，彭伉落驴。”

赵琮（出《玉泉子》）

赵琮妻父为钟陵大将。琮以久随计不第，穷悴甚。妻族益相薄，虽妻父母不能不然也。一日，军中高会，百戏俱集。大将家相率列棚以观之。其妻虽贫，不能无往，然所服故弊，众以帷隔绝之。宴方酣，廉使忽驰吏呼将。将惊且惧。既至，廉使临轩，手持一书笑矣。即授所持书，乃榜也。将遽以榜奔归，呼曰：“赵郎及第矣！”妻之族，即撤去帷障，相与同席，竞以簪服而庆遗焉。【眉批】绝妙一出传奇。

李翱女（出《抒情诗》）

李翱江淮典郡，有进士卢储投卷，翱礼待之，置文卷几案间，因出视事。长女及笄，闲步铃阁前，见文卷，寻绎数四，谓小青衣曰：“此人必为状头。”【眉批】女鉴。李闻之，深异其语。乃令宾佐至邮舍，具白于卢，选以为婿。来年果状头及第。才过关试，径赴嘉礼。催妆诗曰：“昔年将去玉京游，第一仙人许状头。今日幸为秦晋会，早教鸾凤下妆楼。”

李尧（出《摭言》）

李尧及第，俯逼起居宴，霖雨不止，因遣赁油幕以张之。尧先人旧卢升平里，凡用钱七百缗，自所居连亘通衢，迨一里余。参御辈不啻千余人，鞯马车舆，阗咽门巷，往来无有沾湿者，而金壁照耀，别有嘉致。尧时为丞相韦保衡所委，干预政事，号为“李八郎”。其妻又南海韦宙女，恒资之金帛，不可胜纪。

郑昌图（出《玉堂闲话》）

郑侍郎昌图应举时，同里有亲表家仆过洛京，于谷水店边逢见二黄衣使人西来，遂与同行。至华岳庙前，二黄衣使与此仆告别，谓曰：“君家郎君应进士举否？”仆曰：“我郎主官已高。”又问：“莫有亲戚家儿郎？”曰：“有。”使人曰：“吾二人乃是今年送榜之使也。自泰山来到金天处，子幸相遇。”仆遂请窃窥其榜，使者曰：“不可。汝但记之。”遂画其地曰：“此年状头姓，偏旁有阝，名两字。下一字在口中。榜尾之人姓，偏旁亦有此阝，名两字。下一字亦在口中。记之，记之。”遂去。郑公亲表颇异其事，遂访郑具话之，且勉以就试。昌图其年状头及第，榜尾邹希回也，姓名画点皆同。

苏张（出《摭言》）瑝嵎（出《北梦琐言》）

大和中，苏景胤、张元夫为词翰主人。杨汝士与弟虞卿及汉公，先为文林表式。故后进相谓曰：“欲入举场，先问苏张。苏张犹可，三杨杀我。”大中、咸通中，太平王崇、窦贤二家，率以科目为资，足以升沉后进。故科目举人相谓曰：“未见王窦，徒劳谩走。”

大中后，进士尤盛。封定卿、丁茂珪，举子与其交者，必先登第，而二公各二十举方成名。何进退之相悬也？先是李都、崔雍、孙瑝、郑嵎四君子，蒙其眄睐者因是进升。故曰：“欲得命通，问瑝、嵎、都、雍。”

乔彝（出《幽闲鼓吹》）

乔彝，京兆府解试时，日午扣门，试官令引入，则已醺醉。视题曰《幽兰赋》。彝不肯作，曰：“速改之。”遂改《渥洼马赋》。曰：“此可矣。”奋笔斯须而成。警句云：“四蹄曳练，翻瀚海之惊。一喷生风，下湘山之乱叶。”京兆曰：“乔彝峥嵘甚，以解副荐之可也。”

李程（出《摭言》）

李程，贞元中试《日五色赋》。杨于陵省宿归第，遇程于省门，询其所试。程探靴中，得赋稿示之。其破题曰：“德动天鉴，祥开日华。”于陵览之，谓程曰：“公今须作状元。”翌日，杂文无名。于陵深不平，乃于故册子末缮写，而斥其名氏，携以诣主文，从容绐之曰：“侍郎奈何用旧题？”主文辞以非也。于陵曰：“不止题目，向有人赋此，韵脚亦同。”主文大惊。于陵乃出程赋示之，主文叹赏不已。于陵曰：“当今场中若有此赋，侍郎何以待之？”主文曰：“无则已，有即非状元不可。”于陵曰：“苟如此，侍郎已遗贤矣。此乃李程所作。”亟命取程所纳而对，不差一字。主文因面致谢，谋之于陵，于是擢为状元，前榜不复收矣。【夹批】或云出榜重收。程后出镇大梁，闻浩虚舟应宏词，复赋此题，颇虑浩愈于己，专驰一介取原本。既至，将启缄，尚有忧色。及睹浩破题曰：“丽日焜煌，中含瑞光。”程喜曰：“李程在裹。”

高湜（出《摭言》）公乘亿（出《摭言》）

咸通十二年，礼部侍郎高湜知举，榜内孤贫者，公乘亿有赋三百首，人多书干壁。许棠有《洞庭诗》，尤工，时人谓之许洞庭。最者有聂夷中，少贫苦，精于古体，有《公子家诗》云：“种花满西园，花发青楼道。花下一禾生，去之为恶草。”又咏《田家诗》云：“父耕原上田，子山下荒。六月禾未秀，官家已修仓。”又云：“田当日午，汗滴禾下土。谁念盘中餐，粒粒皆辛苦。”又云：“二月卖新丝，五月籴新谷。医得眼前疮，剜却心头肉。我愿君王心，化为光明烛。不照绮罗筵，只照逃亡屋。”所谓言近意远，合三百篇之旨也。

【总评】李绅有诗云：“春种一粒栗，秋成万颗子。四海无闲田，农夫犹饿死。”“锄禾日当午，汗滴禾下土。谁知盘中餐，粒粒皆辛苦。”吕温览之云：“斯人必为卿相。”诗意略同。

公乘亿，魏人也。以词赋著名。咸通十三年，垂三十举矣。尝大病，乡人误传已死。其妻自河北来迎丧，时阔别已十余岁。会忆送客至坡下，在马上见一妇，粗缞跨驴，依稀与妻类，因睨之不已。妻亦如是。乃令人诘之，果亿内子。与之相持而泣。路人叹异。后旬日，亿登第。

薛保逊（出《摭言》）

薛保逊好行巨编，自号金刚杵。大和中，贡士不下千余人。公卿之门，卷轴填委，为阍媪脂烛之费。因曰：“若薛保逊卷，即所得倍于常也。”

常衮（出《欧阳詹哀词叙》）

唐德宗初，宰相常衮为福建观察使。衮以辞进，乡县小民有能读书作文辞者，亲与为主客之礼，观游宴飨，必召与之。未几，翕然皆化。于时欧阳詹独秀出，衮加敬爱，诸生皆推服。闽越之人举进士，繇詹始也。

刘蜕（出《摭言》）

荆南解比号天荒，大中四年，刘蜕以是府解及第。时崔铉作镇，以破天荒钱七十万资蜕。蜕谢书略曰：“五十年来，自是人废；一千里外，岂曰天荒。”

顾非熊（出《摭言》）

顾非熊，况之子，滑稽好辩，凌轹气焰子弟，为众所怒。非熊既为所排，在举场垂三十年，屈声聒人耳。会昌中，陈商放榜，上怪无非熊名，召有司追榜，放及第。【眉批】圣主。时天下寒进，皆知劝矣。

牛锡庶（出《逸史》）

牛锡庶性静退寡合，累举不第。贞元元年，因问日者，曰：“君明年合状头及第。”锡庶殊不信。时已八月，未命主司。偶至少保萧昕宅前，值昕杖策将独游南园。锡庶遇之，遽投刺，并贽所业。昕独居，方思宾友，甚喜，与之语。及省文卷，再三称赏。因问曰：“外间议者以何人当知举？”锡庶对曰：“尚书至公为心，必更出领一岁。”昕曰：“必不见命。若尔，君即状头也。”锡庶起拜谢，复坐未安，忽闻驰马传呼曰：“尚书知举！”昕遽起。锡庶复再拜曰：“尚书适已赐许，皇天后土，实闻斯言。”明年，果状头及第。

尹极（出《闽川名士传》）

贞元七年，杜黄裳知举，闻尹极时名籍籍，乃微服访之。问场中名士，极唯唯。黄裳乃具告曰：“某即今年主司也。受命久矣，唯得一人。某他不能尽知，敢以为请。”【眉批】真心爱才，何妨采名。极耸然谢曰：“既辱下问，敢有所隐？”即言子弟有崔元略，孤进有休藻、令狐楚数人。黄裳大喜。其年极状头及第，试《珠还合浦赋》。藻赋成，忽假寐，梦人告曰：“何不叙珠来去之意？”既寤，乃改数句。及谢恩，黄裳谓藻曰：“叙珠来去，如有神助。”

杜牧（出《摭言》）

崔郾侍郎既拜命，于东郡试举人，三署公卿皆祖于长乐传舍，冠盖之盛，罕有加也。时吴武陵任太学博士，策蹇而至。郾闻其来，微讶之，乃离席与言。武陵曰：“侍郎以峻德伟望，为明天子选才俊，武陵敢不薄施尘露！向者偶见太学生数十辈，扬眉抵掌，读一卷文书，就而观之，乃进士杜牧《阿房宫赋》。若其人，真王佐才也。侍郎官重，恐未暇披览。”于是缙笏朗宣一遍。郾大奇之。武陵请曰：“侍郎与状头。”郾曰：“已有人。”武陵曰：“不然，则第三人。”郾曰：“亦有人。”武陵曰：“不得已，即第五人。”郾未遑对。武陵曰：“不尔，却请此赋。”郾应声曰：“敬依所教。”既即席，白诸公曰：“适吴太学以第五人见惠。”【眉批】唐人之重文章如此。或曰：“为谁？”曰：“杜牧。”众中有以牧不拘细行问之者。郾曰：“已许吴君。牧虽屠狗，不能易也。”【眉批】更高！

牛僧孺（出《摭言》）

牛僧孺始举进士，致琴书于灞浐间，先以所业谒韩愈、皇甫湜。时首造愈，值愈他适，留卷而已。无何，愈访湜，时僧孺亦及门。二公览刺，忻然延接。询及所止，对曰：“某方以薄伎小丑呈于宗匠，进退惟命。一囊犹置于国门之外。”二公披卷，卷首有《说乐》一章。未阅其词，遽曰：“且以拍板为何等？”对曰：“谓之乐句。”二公相顾大喜，因教以税居庙院。僧孺如所教，造门致谢。二公又诲之曰：“某日可游青龙寺，勿早归。”至日，二公联镳至寓。因大署其门曰：“韩愈、皇甫湜同访牛进士不遇。”翌日，辇毂名士咸观焉。奇章之名，由是赫然。

司空图（出《北梦琐言》）

王凝牧绛州，时司空图方应进士举，自别墅到郡，谒见后，更不访亲知。阍吏遽申司空秀才出郭矣。或入郭访亲知，即不造郡斋。王知之，谓其专敬，愈重之。及知举，司空列第四人登科。同年讶其名姓甚暗，有浮薄者号之为“司徒空”。王知此说，因召一榜门生开筵，宣言于众曰：“某叨忝文柄，今年榜帖，全为司空先辈一人而已。”由是图声彩益振。【眉批】凝每寝，必叉手，虑梦中或见先祖。盖拘方之士而曲奖人才，乃如此。

李固言（出《酉阳杂俎》《摭言》等）

相国李固言，元和六年，下第游蜀，遇一姥，言郎君明年芙蓉镜下及第。明年果状头及第。诗赋有人镜芙蓉之目。时许孟容以兵部侍郎知举。固言访中表间人在场屋之近事者，问以求知游谒之所。斯人且以固言文章，甚有声称，必取甲科。因绐之曰：“吾子须首谒主文。仍要求见。”固言不知其误之，则以所业径谒孟容。孟容见其著述甚丽，乃密令从者延之。谓曰：“举人不合相见，必有嫉才者。”使诘之，固言遂以实对。孟容许第固言于榜首，而落其教者姓名。【夹批】大快，大快!乃遣秘焉。【眉批】怜才至矣。若遇今人，方将借之以立名誉，肯置榜首乎？

一说李固言始应进士举，舍于亲表柳氏京第。时许孟容为右常侍，朝中薄此官，号曰“貂脚”，颇不能为后进延誉。固言未熟造谒，谋于诸柳。柳与导行卷去处，先令投许常侍。又以不闲人事，俾习趋揖之仪。候其磬折，密于头巾上帖文字云：“此处有屋僦赁。”固言不觉。及出，朝士见而笑之。既诣孟容，孟容谢曰：“某官署闲冷，不足发君子声彩。”虽然，亦藏之于心。又睹头巾。上文字，知其朴质。无何，来年许知礼闱，乃以固言为状头。【眉批】数也。

章孝标（出《云溪友议》及《摭言》）

章孝标元和十三年下第，时辈多为诗以刺主司，独章为《归燕诗》，留献侍郎庾承宣。承宣得诗，展转吟讽，诚恨遗才。仍候秋期，必当荐引。庾果重典礼曹，孝标来年擢第，诗曰：“旧累危巢泥已落，今年故向社前归。连云大厦无栖处，更望谁家门户飞？”

章孝标及第后，寄淮南李绅诗曰：“及第全胜十政官，金汤渡了出长安。马头渐入扬州郭，为报时人洗眼看。”绅亟以一绝答之曰：“假金只用真金镀，若是真金不镀金。十载长安得一第，何须空腹用高心？”【眉批】二语大有禅理。

李德裕（出《玉泉子》及《摭言》）

李德裕不由科第，其为藩府从事日，同院李评事以词科进，适与德裕官同。时有举子投文轴，误与德裕。举子既误，复请之曰：“某文轴当与及第李评事，非与公也。”由是德裕志在排斥。

进士卢肇，宜春人，有奇才。德裕尝左宦宜阳，肇投以文卷，由此见知。后随计京师，每谒见，待以优礼。旧例，礼部放榜，先呈宰相。【眉批】宰相果肯奖拔孤寒，合当先呈。会昌三年，王起知举，问德裕所欲，答曰：“安用问所欲。如卢肇、丁棱、姚鹄，岂可不与及第耶？”起于是依其次而放。

元和十一年，岁在丙申，李逢吉下三十三人，皆取寒素。时有语曰：“元和天子丙申年，三十三人同得仙。袍似烂银文似锦，相将白日上青天。”李德裕颇为寒进开路，及谪官南去，或有诗曰：“八百孤寒齐下泪，一时回首望崖州。”

白敏中（出《摭言》）

王起，长庆中再主文柄，志欲以白敏中为状元，病其人与贺拔惎还往，惎有文而落拓。因密令亲知申意，俾敏中与惎绝。敏中忻然，皆如所教。既而惎造门，左右绐以敏中他适，惎迟留不言而去。俄顷，敏中跃出，连呼左右召惎，悉以实告。乃曰：“一第何门不致，奈何轻负至交！”【夹批】妙绝。相与尽醉，负阳而寝。起闻之曰：“我比只得白敏中，今当更取贺拔惎矣。”【眉批】我更取王起。

【总评】一说中令白敏中，方居郎署，未有知者，惟李相德裕特以国器重之。于是缙绅间多所延誉，然而资用不充，无以祗奉僚友。一旦，相国遗钱十万，俾为酒肴之备。约省阁名士数人，克日同过其第。时秋暮，沉阴，涉旬霖沥。贺拔任员外，甫罢，求官未遂，将出薄游。与白公同年登第，羸驹就门告别。阍者以俟朝客，乃以他去对之。贺拔驻车留书，备述羁游之意。白览书曰：“丈夫处穷达，当有时命。苟不才者，以侥幸取容，未足为发身之道，岂得家畜饮馔，止邀当路豪贵？曩时登第贫交，今日闭门不接，纵使便居荣显，又安得不愧于怀？”遽令仆者命贺拔回车，遂以杯盘同费。俄而所约朝客，联骑而至，阍者具陈与贺拔从容，无不惋愕而去。翼日，于私第谒见相国，询朝士来者为谁？白公对以宾客未至，适有同年出京访别，悯其龙钟委困，不忍弃之，留饮数杯，遂阙只接，既负吹嘘之意，甘从谴斥之罪。相国称叹逾时，云：“此事真古人之道。由兹贵达，可以激劝浇薄。”不旬日，贺拔自使下评事，先授美官。白公以库部郎中，入为翰林学士。未逾三载，便秉钧衡。同一贺拔，二说不知孰是？岂白公及第后复有此事耶？然总之白公高谊，今古所无，不妨详述也。

汪遵（出《摭言》）程贺（出《北梦琐言》）

许棠，宣州泾县人，早修举业。乡人汪遵者，幼为小吏。洎棠应二十余举，遵犹在胥徒，然善为绝句诗，而深晦密。一旦辞役就贡，会棠送客至灞浐，忽遇遵于途中。棠讯之曰：“汪都【夹批】都者吏之呼也。何事至京？”遵对曰：“此来就贡。”棠怒曰：“小吏无礼。”而果与棠同砚席，棠甚侮之。后遵成名五年，棠始及第。

崔亚郎中典眉州，程贺以乡役充厅仆。崔公见贺风味，有似儒生，因诸之曰：“尔读书乎？”贺降阶对曰：“薄涉艺文。”崔公指一物，俾其赋咏，雅有意思，因令归。选日，装写所业执贽，甚称奖之。俾称进士，依崔之门，更不他岐，凡二十五举及弟。每入京，馆于博陵之第，常感提拔之恩。亚卒之日，贺为崔公衰服三年。人皆美之。

【总评】许棠侮小吏，崔公奖厅仆。识量相悬，何啻千里！

翁彦枢（出《玉泉子》）

翁彦枢，苏州人，应进士举。有同乡里僧，出入故相国裴公垣门下，以其年耄优惜之。虽中门内，亦不禁其出入。手持贯珠，闭目诵佛不辍。垣主文柄，入贡院。二子勋、质，日议榜于私室。僧多处其间，二子不之虞也。其拟议名氏，迨与夺进退，僧悉熟之矣。归寺而彦枢访焉。僧问其将来得失之耗。彦枢对以无成遂状。僧曰：“公成名须第几人？”彦枢谓僧戏己，答曰：“第八人足矣。”即复往裴氏之家。二子议如初。僧忽张目谓之曰：“侍郎知举耶？郎君知举耶？夫科第国家重事，朝廷委之侍郎，欲侍郎刬革前弊，孤平得路。今之与夺，率由郎君。侍郎宁偶人耶？且郎君所与者，不过权豪子弟，未尝以一孤平议之，可乎？”即屈其指，自首及末，不差一人。【眉批】此僧大有心人，大有用人。其豪族私雠曲折，毕中二子所讳。勋等大惧，即问僧所欲，且以金帛啖之。僧曰：“贫僧老矣，何用金帛为。有乡人翁彦枢者，徒要及第耳。”勋等曰：“即列在丙科。”僧曰：“非第八人不可也。”勋不得已，许之。僧曰：“与贫僧一文书来。”彦枢其年及第，竟如其言。

杨暄（出《明皇杂录》）

杨国忠之子暄，举明经，礼部侍郎达奚珣考之，不及格，将黜落，惧国忠而未敢定。时驾在华清宫，珣子抚为会昌尉，珣遽以书报抚，令候国忠，具言其状。抚既至国忠私第，五鼓初起，列火满门。国忠方乘马趋朝，抚因谒于烛下。国忠谓其子必在选中，向抚微笑，意色甚欢。抚乃白曰：“奉大人命，相君之子试不中，然不敢黜退。”国忠却立大呼曰：“我儿何虑不富贵，岂藉一名，为鼠辈所卖耶！”不顾，乘马而去。抚惶骇，遽奔告于珣曰：“国忠恃势倨贵，奈何校其曲直？”因致暄上第。

崔元翰（出《国史补》）

崔元翰为杨炎所引，欲拜补阙，恳曰：“愿举进士。”由此独步场中，然不晓程试，先求题目为地。崔敖知之。旭日，都堂始开，敖盛气白主司曰：“若出白云起封中题，敖请退。”主司为其所中，愕然换之。是岁，二崔俱捷。

王维（出《集异记》）

王维右丞，年未弱冠，文章得名。性闲音律，妙能琵琶。游历诸贵间，尤为岐王所眷重。时进张九皋声称籍甚，客有出入公主之门者，为其地。公主以词牒京兆试官，令以九皋为解头。维方将应举，言于岐王，仍求庇借。岐王曰：“贵主之强，不可力争。吾为子画焉。子之旧诗清越者，可录十篇；琵琶新声之怨切者，可度一曲。后五日，至此。”维如期而至。岐王谓曰：“子以文士请谒贵主，何门可见哉？【眉批】文士请谒，自古难之。子能如吾教乎？”维曰：“谨奉命。”岐王乃出锦绣衣服，鲜华奇异，遣维衣之。仍令赍琵琶，同至公主之弟。岐王入曰：“承贵主出内，故携酒乐奉宴。”即令张筵，诸伶旅进。维妙年洁白，风姿多美，立于行。公主顾之，谓岐王曰：“斯何人哉？”答曰：“知音者也。”即令独奉新曲，声调哀切，满坐动容。公主自询曰：“此曲何名？”维起曰：“号《郁轮袍》。”公主大奇之。岐王因曰：“此生非止音律，至于词学，无出其右。”公主尤异之。则曰：“子有所为文乎？”维则出献怀中诗卷呈公主。公主既读，惊骇曰：“此皆儿所诵习，常谓古人佳作，乃子之为乎？”因令更衣，升之客右。维风流蕴藉，语言谐戏，大为诸贵钦瞩。公主因曰：“何不遣其应举？”岐王曰：“此生不得首荐，义不就试。然已承贵主论托张九皋矣。”公主笑曰：“何预儿事，本为他人所托。”顾谓维曰：“子诚取，当为子力致焉。”维起谦谢。公主则召试官至第，遣宫婢传教。维遂作解头，而一举登第矣。【眉批】唐时公主有权如此。然公主通文擅才，亦无唐比。及为太乐丞，为伶人舞黄师子，坐出官。天宝末，禄山初陷西京，维及郑虔、张通等皆处贼庭。洎克复，俱囚于宣杨里杨国忠旧宅。崔圆因召于私第，令画数壁。当时皆以圆勋贵无二，望其救解。故运思精巧，颇绝其艺。后由此事，皆从宽典。

裴思谦（出《摭言》）

高锴再知举，诫门下不得受书题。裴思谦自怀仇士良一缄入贡院，【眉批】科第由北司荐拔，他日官联皆北司腹心矣。虽然当时天位亦由北司废置，何有于科第？乃易紫衣，趋至阶下，白锴曰：“军容有状荐裴思谦秀才。”锴不得已，遂接之。书中与思谦求巍峨。锴曰：“状元已有人，此外可。”思谦曰：“卑吏面奉军容处分，裴秀才非状元，请侍郎不放。”锴俯首良久曰：“然则略要见裴学士。”思谦曰：“卑吏便是。”思谦人物堂堂，锴见之改容。不得已，遂从之。

【总评】会昌中，蔡、李岩士各将两军书题求状元，时谓之对军解头。又有芳林十招，皆与内臣交游者，科目已成秽途。李崖州痛抑此辈，非私憾也。

刘（出《摭言》及《玉泉子》）

大和二年，裴休等二十三人登制科。时刘对策万余字，深究治乱之本，又多引《春秋》大义，虽公孙弘、董仲舒不能肩也。自休已下，靡不敛衽。然以指斥贵幸，不顾忌讳，有司知而不取。时登科人李邵诣阙进疏，请以己名易。【眉批】高人。疏奏留中。期月之间，屈声播于天下。刘，杨嗣复之门生也。既以直言忤中官。仇士良谓嗣复曰：“奈何以国家科第，放此风汉邪？”嗣复惧，答曰：“嗣复昔与及第时，犹未风耳。”

陆扆（出《北梦琐言》）

陆扆进士，属僖宗幸梁洋，随驾至行在，与中书舍人郑损同止逆旅。扆为韦相昭度所知，欲身事速了，屡告昭度。昭度曰：“奈已深夏，复使何人为主司？”扆以郑损对。昭度从之。因令扆致意，榜帖皆扆自定。其年六月，状头及第。后在翰林署，时苦热，同列戏之曰：“今日好造榜矣。”然扆名冠一时，兄弟三人，时谓“三陆”。希声及威也。

王璘（出《摭言》）

长沙日试万言，王璘词学富赡，非积学所致。崔詹事廉问，持表荐于朝。先是试之于使院，璘请书吏十人，皆给几砚，璘袗扪腹，往来口授，十吏笔不停辍。首题《黄河赋》，三千字，数刻而成。又《鸟散余花落诗》三十首，援毫立就。忽风雨暴至，数幅为回飙所卷，泥滓沾渍，不胜舒卷。璘曰：“勿取，但将纸来。”纵笔一挥，斯须复十余篇矣。时未停午，已积七千余言。崔公语试官曰：“万言不在试限，但请召来饮酒。”《黄河赋》复有僻字百余，请璘对众朗宣，旁若无人。至京时，路岩方当轴，遣一介召之。璘意在沽激，曰：“请俟见帝。”岩闻之大怒，亟命奏废万言科。【眉批】岩揽权如此，宜其及也。璘杖策而归，放旷于杯酒间，虽屠沽无间然矣。

颜摽（出《摭言》）

咸通中，郑侍郎薰主文，时徐寇作乱，薰志在激劝忠烈，得颜摽，谓是鲁公之后，即以为状元。既而问及庙院，摽曰：“摽寒素，无庙院在京。”薰始悟，塞默久之。寻为无名子嘲曰：“主司头脑太冬烘，错认颜摽作鲁公。”

宋济（出卢氏《小说》）温庭筠（出《摭言》及《北梦琐言》）

唐德宗微行，一日至西明寺，时宋济在僧院过夏，上忽入济院，方在窗下，葛巾抄书。上曰：“茶请一碗。”济曰：“鼎水方沸，请自泼之。”上又问作何事业，兼问姓行，济云：“姓宋，第五，应进士举。”又曰：“所业何？”曰：“作诗。”又曰：“闻今上好作诗，何如？”宋济云：“圣意不测。”语未竟，忽从辇递到，曰“官家”。济惶惧待罪。上曰：“宋五大坦率。”后礼部放榜，上命内臣看有济名？使回奏无名。上曰：“宋五又坦率也。”

唐温庭筠，字飞卿，旧名岐。【夹批】吴兴沈徽云：温曾于江淮为亲表槚楚，由是改名。【眉批】温游江淮事见杂部。与李商隐齐名，时号“温李”。才思艳丽，工于小赋。每入试，押官韵作赋未尝起草，但笼袖凭几。每赋一韵，一吟而已。故场中号为“温八吟”。又多为举人假手。侍郎沈询知举，别施铺席授庭筠，不与诸公邻比。李义山尝得一联句云：“远比赵公，三十六年宰辅。”未得偶句。温曰：“何不云：近同郭令，二十四考中书。”【眉批】赵公，长孙无忌也。郭令，汾阳王也。宣宗尝试诗，上句有“金步摇”，未能对。遣问进士，庭筠乃以“玉条脱”对。宣宗赏焉。又药有名“白头翁”，温对“苍耳子”。他皆此类。宣帝爱唱《菩萨蛮词》，丞相令狐绹假其笔撰进，戒令勿泄，而遽言于人，由是疏之，温亦有言云：“中书内坐将军。”讥相国无学也。宣皇好微行，遇于逆旅，温不识龙颜，傲然诸之曰：“公非长史司马之流耶？”帝曰：“非也。”又曰：“得非大参簿尉之类耶？”帝曰：“非也。”谪为方城尉，竟流落而死。

豳国公杜悰自西川除淮海，庭筠诣韦曲杜氏林亭，留诗云：“卓氏垆前金线柳，隋家堤畔锦帆风。贪为两地行霖雨，不见池莲照水红。”豳公闻之，遗绢千匹。

五老榜（出《摭言》）

天复元年，杜德祥榜，放曹松、王希羽、刘象、柯崇、郑希颜等及第。时上新平内难，闻放新进士，喜甚。诏选中有孤贫屈人，宜令以名闻，特敕授官。故德祥以松等塞诏，各授校正。松，希舒州人，学贾司仓为诗，此外无他能，时号松启事为送羊脚状。希羽，歙州人，词艺优博。松、希羽，甲子皆七十余。象，京兆人。崇、希颜，闽人，皆以诗卷及第，亦俱年逾耳顺矣。时谓“五老榜”。

潘炎（出《嘉话录》）

侍郎潘炎，进士榜有六异：朱遂为朱淊太子；王表为李纳女婿，彼军呼为驸马；赵博宣为冀定押衙；袁同直入番为阿师；窦常二十年称前进士；奚某亦有事。时谓之“六差”。窦常新及第，薛某给事宅中逢桑道茂，给事曰：“窦秀才新及第，早晚得官。”桑生曰：“二十年后方得官。”一坐皆不信。果五度奏官，皆敕不下，即摄职数四。

令狐峘（出《摭言》）

大历十四年，改元建中，礼部侍郎令狐峘下二十二人及第。时执政间有怒荐托不从，势似倾覆。峘惶恐甚，因进其私书。上谓峘无良，放榜日窜逐，不得与生徒相面。【眉批】上得大体。后十年，门人田敦为明州刺史，峘量移本州别驾，敦始使陈谢恩之礼。

张（出《摭言》）

张，会昌五年陈商下状元及第。翰林覆，落等八人。赵胃南贻诗曰：“莫向春风诉酒杯，谪仙真个是仙才。犹堪与世为祥瑞，曾到蓬山顶上来。”

卢尚卿（出《年号记》）

咸通十一年，以庞勋盗据徐州，久屯戎卒。连年飞挽，物力方虚。因诏权停贡举一年。是岁，进士卢尚卿自远至关，闻诏而回。乃赋《东归诗》曰：“九重丹诏下尘埃，深璅文闱罢选才。桂树放教遮月长，杏园终待隔年开。自从玉帐论兵后，不许金门谏猎来。今日霸陵桥上过，关人应笑猎前回。”

氏族

李氏（出《朝野佥载》及《国史补》）

后魏孝文帝定四姓，【眉批】四姓：郑、卢、崔、李也。陇西李氏大姓，恐不入，星夜乘鸣驼，倍程至洛。时四姓已定讫，故至今谓之“驼李”焉。

唐李积，酒泉公义琰侄孙，门户第一，而有清名。常以爵位不如族望，官至司封郎中怀州刺史。与人书札，唯称陇西李积。

王氏（出《国史补》）

太原王氏，四姓得之为美，故呼为钑镂王家，喻银质而金饰也。

七姓（出《国史纂异》）

高宗朝，以太原王、范阳卢、荥阳郑、清河博陵二崔、赵郡陇西二李等七姓。其族望耻与诸姓为婚，乃禁其自相姻娶。于是不敢复行婚礼，密装饰其女以送夫家。

【总评】后又申明四姓。岗头卢，泽底李，土门崔，皆为鼎甲。

类例（出《国史补》）

世有山东士大夫《类例》三卷，其非士族及假冒者，多不见录。署云相州僧昙刚撰。后柳冲刺相州，询问旧老，云：“自隋已来，不闻有僧昙刚。”盖惧嫉于时，故隐其名氏。








○平陽兵事略 【 平陽兵事】

先生為平陽備兵時所著今采其切要者數篇

兵防二、夫平陽所急。唯在備河。河去鎮四百里。山險迂曲。升空入谷。輿垂徑外。不可輿以馬。不可馬以步。至扳挽而進、日夜行不過百里、是以道臣從不至、即總捕若查盤廳佐、亦不至也、賊至必三四日乃得報。又三四日兵乃集。又三四日乃抵河。賊飽而去矣。兵向不得見賊賊熟知兵期會伎能。必出此。故不備而笑。往年賊住日多。故兵得及之。然率疲無糧、枵腹雨中、語曰、百里趨利、蹶上將、固其所也、時余欲設兵河上、選鋒三百、相踐更、以一指揮、或兩戶侯將之、會高太守條四事曰建城堡、備糧餉、買戰馬、造戰船、皆要務而首所需者餉也。觀此則軍衛之空籍冐糧者猶可核也乃檄之衛。使清冐餉以充。得老弱幼曠役五百名。名月餉四錢。歲得二千四百有奇。餉既得以三百不足分防。別以選卒為先鋒。得三十七人。太守募勇敢武生任道統道洪、親丁合十八人、敢戰邊卒為項領、且教習之、四人踐更卒、月餉六錢。還衛如舊。選鋒邊卒親丁月八錢。不踐更。踐更以二季為期。將軍廩月三兩。兩翼武生減三之一、回來寇大寧吉州為衝、兵須屯馬鬪關、河逼山不可城、沿山壘石而屋、不足者僦廢舍居之、營一官舍與三將、費三十餘緡、武生選卒壁於永和、亦僦廢舍歲費三數緡、炊具皆畧備、有儆則選鋒偵探先登、山河山?欽崎不便馬、為諸將武生裝重市五十匹、臣率十緡、駃騠在焉、弓矢衣甲、如軍將數、費二百餘緡、皆出冐饟、歲時私犒若勞、將則以本道贖充之督撫魏公、近有造攻具、亦費數百緡、別取府藏、其目與收補法具原移中、卒不習技擊、督撫發材官六、使營帥婁鴻業統而教之、壬子八月、賊以三十至、往時奪舟來。即舍筏而登、飽乃掠舟去。以本道沈諸舟。無所掠。賊據其舟不敢下。任道統率十人者、泝流捕之、賊見兵少抵岸、射武生據山發勁弩殪之、賊怒、羣矢皆發、射傷略相當、親丁田萬鍾者、奮矛而下、曰殺不殺胡射為、賊披靡皆爭趨舟、見無後繼、又下羣射之萬鍾中目死、賊奮而登、道統手刃一人、削半面乃退、復據舟順流抵關、見山上列幟成城、移舵西岸、西岸山上曰、大鼻奴爾為賊使山西沈吾舟、失生計、又來作祟耶、下大石椎之賊叩頭盡棄其所有而奔、是役也、親丁斃一人、傷十二人寇殲二人、傷十餘人、自是不敢至矣。癸丑四月寇恨前不得意、又遣一人、曰劉繼河、來視兵強弱、為羅卒所獲、鞫得諸寇黨主名、可三四百人散處延鄜綏德諸郡邑、繫繼河以其主名移秦、捕得四人、發延川獄、會晉邊吏雜鞫之、賊不敢出一歲矣、先是賊狡黠、恐喝人或稱回回即回夷也、或稱延綏邊上勁兵、以故諸軍虎視不敢近、至道統以十八人敵三十人、賊何異之有、夫回賊來寇、必自興嵐以上。掠舟順流乃能至晉。然不棄船則不可行劫其後不掠本地之船。則無從過陝歸巢。本地過渡之船。則賊寇逃命之慈航也。往時船丁多與賊通。茹其厚賄。渡送過河。是以兵難追逐。船難斷絕。屢曾嚴為厲禁使舟遠賊該州縣至使人守之、巳而守者與船丁同犯不以為懼。則厚餌之故。薰其心也是以本道親至河上、碎其舟而流之。重椎無算。彼則以不便土人往還為解。河為秦晉通道所當防守不止回夷小寇也不思國家設險。全在河流。以為東西天塹潼關開鎮往來者必道於彼乃其正路也若處可徑渡。則潼關不必設。是以孛劉之變。有　旨盡廢渡船。非近事之明鑑乎。而秦人必以不便為說。且云秦非晉土。何得併禁其渡。彼生理於秦。吾不得而問之矣。彼盜賊於晉吾亦不得而問之乎秦人之在晉獄者何限也。若以為秦人不可問。則回亦不必捕矣。往來渡河所關者小。巨寇行劫所關者大。邇來寇至躍馬攻村。與北虜無異。焚人屋宇。穢人婦女、毀敗人陰陽。殺傷官軍。把總指揮。皆受其擄辱。此尚可以過渡之小便。博夷虜之大害乎。而秦人必欲敗此禁防、不舍通回之利、即使禁船不便。亦不過商賈行人之小阻。迂曲其路徑而巳。豈若屠戮盜劫之慘。慘及沿河之郡邑哉。或曰為其渡賊禁渡賊耳。何必罷船。葢渡船既多。則禁防不便即船丁不與賊市賊自奪船而歸處處皆是梯航、隨在都有便路、即欲把截逐捕、從何而施、惟絕其渡船、則賊之歸路既斷而賊之垂涎自消、彼在敵境如在陷阱既無歸路。無論勝兵剪除。即使數十人尾而隨賊。前不得食。後又何往三數日間。不為禽虜。則投河流。彼何敢輕入為寇哉唯是鄉寧而南。至於蒲州。率有炭船往來。地方久享其利。又有內臣稅錢多係宗室勢要人家。有司不肯禁絕。要自賊來自北。多在吉州大寧之間。下水易行。尤自可慮。若蒲坂而北。係是逆流賊舟無自南而北者即使歸路奪舟。不在此間猶屬稍緩。要之事出所忽、不可不防、平居無事之時、炭船或可容留、但許自鄉寧南行。不許北過吉州。一有盜儆則一切炭船、盡各屏絕、不得載渡、該縣須將各炭船取有于結編定字號、有不遵約束、擅敢抗違者、無論失事與否、以通賊論、沒船破家、重遣不貸、其間多有載塩者、仍當呈允塩院轉行陝西、一體遵照、葢塩院兼制秦晉法自易行故也

語曰重賞之下、必有勇夫是也顧今不饒於鏹、即賞之無措、要使自為生計、亦可謂不費之賞矣、諸軍在河。常二百餘人操習之暇。率是坐食不虗此有用之力乎。似應移府、將其應得之餉、殊見調度細心蚤發一二月以為工本。本管官旗就其所能。勸使工作。織屨編巾鐵冶土木、或沿河屯種曠也。皆可規利。厚者長其生計。貧者娶婦成家。既有得利之懽。亦免久戍之鬱。吾在松江常以施之水哨一日獻衣甲雜貨八十擡超距而出殊可快也倘亦巳然之事乎。

要之養兵屯戍然眉之計耳、而回非不可撲滅之寇也、直地方成玩養此癰耳、要地方自足辦此。不須兵也。回之來寇。不過數十人。一縣設備。不難百人。見有弓兵。巳足三十人。再以鄉兵六七十人。則回何難制哉吾嘗檢馬鬪弓兵本三十人。而少七人。問何往曰該縣取以充書佐之用也。何名乎。其二十三人者。半老弱人。則弓兵無矣鄉寧縣以六百門夫、張典史率之而走則無鄉夫矣舉一處而他處何不然哉趙梧羣一村人。鳴鼓控弦以待而回不敢近賀元徵以兄弟斬賊二受督撫賞諸賊相戒不入大寧。彼非鄉丘乎。各處捕官廵檢有能實加訓獎。養其精銳、彼習見回之不足畏。則自能賈勇致防。人固其圉。縣各將縣。若有大寇臨疆犄角之。烏有連數邑之力。而不能禦三數十之侮哉。如此、則典史廵即將鄉甲即兵守令即大帥以本道綱領之。又何以久戍為哉。由此則歲省冐餉二千四百二千四百此先生在平陽查衛籍所得積十年可充縣官重大之用。則國家吏民。自足了地方之事。別議兵將者贅痝也。非正道也。則即以此事進退河上諸吏可也。

一操習軍士處有之、而處率虗文、至平陽有軍衛設兵道、而操習之虗文亦少、平時領操官員、雖按期稟請、遙聞鳴礮數聲而巳。武備之弛、不在下而在上、上勤而下未有敢怠者、顧操習之法、行營校射而巳、近日督撫魏公、倣邊方製火器、始有校打礮法。此亦射之類也。教士卒、須先教將、今之將、則各武職是巳、武職平昔。半無弓矢。即間行操習。如或月而食。豈能濟於緩急。然考武職者。必以弓馬。如士子之習帖括。若士子不知帖括、即精於騎射何用、武職不閑武事、即閑於雜技何用、因與諸職約、今後查注官考、一以騎射為據、騎射精能。即素有小疵。仍考上。騎射不習。即他衙門注優。仍考下。由此各弁始習於其本業。朋為偶以領操。大吏督之。其卒校以次而校。旬凡三。即不俱穿楊。而十得其五。上者命中。余以隙校閱之、然有罰必賞、初校費可五十緡、費出府收該衛還官月銀之積、後以賞不充、不能常挍、再挍而賞其甚優不濫及、庶可常也、昔种世衡在青澗、苦士不能射、由此是非曲直。一斷以射。而兵稱無敵後之挍兵如大理者其可哉、余之考武弁以射。竊种之意而未竟也。夫操練衛軍。止可備調發。若河上回賊之類也。北偏去石州近。震鄰邊儆。各處深山曠谷。多有土賊。如岳陽山中。積在沁源文水靜樂流民。常以數百計。該縣城內居民。不過二百家。往年聽其嘯聚。遂為諸盜淵藪劫不敢捕。力不能驅。幸其小竊耳。假使其狂逞乘隙。以二百家之城而當彌山之寇。寧可幸耶。該縣傅尹密發其事、號召隣境、漸次驅之、而先之道檄、此從來養癰之禍、幸不至於決裂者、尹之力也、至于霍州而東彌望空山。汾西之墟。四連荒嶠。垣曲界於河南。歲暮分兵防守。然此等諸處平居無事。可無桑土之慮哉各處皆有鄉兵。多設民壯。鄉兵既無專責。而民壯遠廑上邊。天上邊修守故事也。而多逋逃不濟一錢事。故邇來各縣多議解銀。免其上邊者。此議實為兼得。合將餘下壯丁。官給弓矢利器。廵捕官率而習之。朔望之期長官時一挍練。其鄉間武勇之人。有願効力者。籍名在官。免其丁差。農隙之時。教習保甲。為之領袖。鄉隣有急。捕官率民壯鄉兵相機捕捉。有功之人。給賞如格。本道出廵即以挍練能否為諸吏之惰勤四季比挍即以盜賊有無為捕官之殿最若捕官不務練兵捕盜。而干與他事。即各冊稱賢稱能、決不免於下考。其指練民壯。而受常例。指查鄉兵而科下程一有犯者便即斥之。夫以各州縣之兵。可作各州縣之備。若西北各道俱能率属如此即地方俱干城矣脫有不虞。連友邦而為勢。其細可以弭盜其大可以禦虜澤潞兵為諸道最。正是練土人。豈其取給於尺籍哉。至于本道諸快、率係孱夫、僅知弓矢、止供郵筩之役、不堪禦伍當鋒、前河上有急而出、單車輕於一葉、此豈所謂居重之道也、即不能增役加費。而衙門諸役。頗有閒人。如民壯輿夫舍人門皂。皆懸弧矢之目。可充爪牙之材。遴選當以弓射進身。居閒亦宜射力相競。有急而出。皆是走?斗走?斗武夫。誰謂坐食百人無一隊之用乎昔种君教射。婦人小子。亦皆習之由此乃成盛旅。吾數數有意。而未之成也。

一弭盜莫如保甲、自昔人人言之、各衙門亦屢屢申飭之、然行自行、盜自盜、曾未見有得尺寸之益者、而點查搔擾失盜繫累之害不與焉、此何也、法難必信。而眾不可槩也。夫保伍連坐。商君之法也。有商君之烈。而後法可必行。無其烈而用其法。則難免於狎視而戲應之。夫盜至暴惡也。捕盜至險慘也。以田夫白徒而趨此不測之役。死傷在前。又非父兄子弟之戚不以斬馘之法促之。誰其樂趨。非但不樂亦不敢也彼時即有連坐重究之文。豈暇顧乎。比其失事。逮繫朴責則有之即欲連坐重治。彼非有應捕之任。又非有廩食於官。若何而可以窮治也。既不可以窮治。則連坐重究之文虗矣。臨盜既無斬馘以相迫。事後又難重法以示信。以虗喝而責人於實禍。以犯難而輕望於路人。此必不得之數也。無論敵捕盜、即伺察紏舉、於本伍亦不易行、如一村之中、某善某惡易知也、如曰某人出往某處、某人密作某事、則何能盡知、若曰必偵伴踪跡之、彼為盜奸徒踪跡詭秘、遠近不常、孰有餘閒常伴而跡之、即善良之人、亦多商賈遠出、豈以出入不常、便能決其在外為盜、一槩紏舉、勢所必難、失於紏舉、又坐同保、誰能各不營生、終年閉戶、而坐待行保伍法也、大要此法、止可輕行。不必峻法。止可備一策。不足全恃。行之以輕則朴責逮累。便可示信。守望犄角。或可助防。然富室乃患盜。驅貧為富人情不樂。孤村乃患盜。強眾保孤。勢遠難行。要厚積勢孤之家。亦蚤自為計。何待委命於官也。州縣捕盜之人、莫眾於守城民壯、各處多者五百、少亦二三百、廵緝逐捕、正其事任、然往日使此輩廵路、城之四方、每役一人、以一人而責令捕一路盜是兒戲事也。此輩領役、全不問盜、惟通同地方火甲羅事生端、搔擾騙詐、或報喧鬧、或呈廝毆、為捕官心腹、雞犬不寧、莫若就法為法、去其為害。而增其為利。然一人捕一路。為盜笑耳。路俱各增為十人。該州縣選其精壯武勇者。予以弓刀大杖。繫以年貌姓名木牌。擇忠實稍長之人。編為頭領。使統領十人。日夜廵徼一面。但許夥行不得分散葢夥行則有統紀。勢眾賊懼。分散則勢孤難保。人便其私。喫緊之處、全在於此遇逃賊則齊力捕獲。遇行劫則紏眾捄援。獲得賊贓半以充賞。止許一意緝盜。不得絲干他事。但有食人一物、騙人一錢、呈報一雜事、毆辱一鄉民、重責八十枷遊究罪、廵行要在不測、忽此忽彼。徧歷鄉村。食宿無常。風飡野止。迎官聽差。決不許奪、此諸人兩月一更。以均其勞。武職之闒冗不良亦在于考核之失此可通行也武職官考、與文職又自不同、文職年年去來、人各一考、武職一生在任。少有遷移。從來注考率是錄舊。即府道亦以為無甚關要、襲而仍之、不惟材技無以自見、一經劣考。終身朴責。夫戒飭官邪、冀其改也、無問改否、而常年戒飭、彼即有改心、自知無益、不如縱任不過戒??人方?而巳、是阻人之遷善、而長其不肖。此積習為之也。吾常見百戶張國用李時春皆年六十矣、猶縣女孽之罪、問其事曰、幼時不知法誠有之、三十餘年矣、夫淫穢之行、委玷官常、顧經戒十次尚不盡法、其人巳老、戒之何用、或曰如此之類、亦不忍波及各弁、寧以巳破之甑當之、是則然矣。豈考官之意乎。凡武職取其技能勇力而巳。故曰材官。洙泗誾誾中林赳赳。乃公侯干城在此不在彼。亦何必過責諸曹以不必然之法哉。大悖倫常、重于操守、法無赦、尺寸之朽、可以略之、巳然之玷、不復再追、而一以騎射材力為主夫主在材勇。是其本科。凡鄉曲睚眦送訪奸徒不得脇而枉之。所取在大。不　細過。則連抱之具。有以自奮。而疆塲得用。其經戒而懼者。亦思及於寬政。而洗垢可期矣。指揮馮承祖諸人、千戶黃元慶諸人百戶秦世雄諸人、命中穿札。其皭然者也。崔天胤雖陷於賊、而獨力難支、譚世輔何義元、引避不前而知過自奮、武徤矯捷、殊是空羣、故亦戒而用之以責後功、其諸類此、難以名盡、葢武職非同文員。須人獎拔如河上有事。出頭成功。便是薦本。誰得而掩之哉。故願諸世職自力焉。

皇明經世文編卷四百五十七終








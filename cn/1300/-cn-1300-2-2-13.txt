李晟伤国体

将帅握重兵居阎外，当国家多事时，其奉上承命，尤当以恭顺为主。唐李最在德宗朝，破朱泚，复长安，功名震耀，盖社稷宗臣也。然尝将神策军戍蜀，及还以营妓自随，节度使张延赏追而返之，由是有隙。最既立大功，上召延赏入相，晟表陈其过恶，上重违其意，乃止。后岁余，上命韩滉谕旨于晟使释怨，滉因使晟表荐，延赏遂为相。然则辅相之拜罢，皆大将得制之，其伤国体甚矣。德宗猜忌刻薄，渠能释然！晟之失兵柄，正缘此耳。国学武成王庙，本列最于十哲，乾道中有旨，退于从祀，寿皇圣意岂非出此乎？


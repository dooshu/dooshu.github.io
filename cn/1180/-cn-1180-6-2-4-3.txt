答荆州道府辞两院建坊


往者，察院建坊，仆屡书止之，竟不获命，仆窃以为未为知我者。今闻汪、凌二公，又有此举，使仆疾首蹙额，跼蹐无措。

敝郡连年水患，民不聊生，乃又重之以工役，使万姓睊睊，口咀咒而心咨怨，将使仆为荣乎？辱乎？若欲给与折价，尤不敢当。家有薄田数亩，足为俯仰之资。仆又时时以其禄入，奉上老亲，击鲜为宾客费，家不患贫。而诸公所馈，铢两皆民膏也，仆何功以堪之，何德以享之？顷已有书，恳控二公，恐未见谅。愿公再以鄙意固请，必望停寝，乃见真爱。若不可止，如向者面渎云云，准作废府纳价，贮库作数，仆亦受惠多矣。仆虽无德于乡人，而亦惧丛怨以重吾过。诸公诚爱我者，宜视其所无者而与之，奈何益其所有以滋毒于仆。

恃公道谊骨肉之爱，故敢沥竭肝胆，直露其愚。若谓仆心或欲之，而姑饰辞以沽名，则所谓穿窬之徒，不可以列于君子之林矣。义激心违，语无伦次，统惟鉴原。






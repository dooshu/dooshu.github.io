王敬荛


王敬荛，颍州汝阴人也。事州为牙将。唐末，王仙芝等攻劫汝、颍间，刺史不能拒，敬荛遂代之，即拜刺史。敬荛为人状貌魁杰，而沈勇有力，善用铁枪，重三十斤。颍州与淮西为邻境，数为秦宗权所攻，力战拒之，宗权悉陷河南诸州，独敬荛不可下，由是颍旁诸州民，皆依敬荛避贼。是时，所在残破，独颍州户二万。梁太祖攻淮南，道过颍州，敬荛供馈梁兵甚厚，太祖大喜，表敬荛沿淮指挥使。其后梁兵攻吴，庞师古死清口，败兵亡归，过颍，大雪，士卒饥冻，敬荛乃沿淮积薪为作糜粥餔之，亡卒多赖以全活，太祖表敬荛武宁军留后，遂拜节度使。天祐三年，为左卫上将军。太祖即位，敬荛以疾致仕，后卒于家。






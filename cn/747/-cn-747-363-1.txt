○唐尚书省郎官石记序

夫上天垂象，北极著於文昌；先王建邦，南宫列为会府。六官既辨，四方是则，大总其纲，小持其要，礼乐刑政，於是乎达，而五道备矣。圣上至德光被，睿谋广运，提大象以生人，躬无为以风天下。三台淳曜，百辟承宁，动必有成，举无遗策。年和俗厚，千载一时，而犹搜择茂异，网罗俊逸，野罄兰芳，林殚松秀，尽在於周行矣。夫尚书郎廿四司，凡六十一人，上应星纬，中比神仙，咸擅国华，以成台妙。修词制天一之议，伏奏为朝廷之容，信杞梓之薮泽，衣冠之领袖。顷朝荣初拜，或省美中迁，降年名，各书厅壁，讹误多矣，总载阙如，非所以传故实、示不朽者矣。今诸公六联同事，三署并时，排金门，辚华毂，鸾跄凤寺，肩随武接，而不因佥谋，补其阙典，其於义也，无乃太简乎？左司郎中杨公慎馀，於是合清论，创新规，徵追琢之良工，伐荆蓝之美石，刊刻为记，建於都省之南荣。断自开元廿九年，咸立石于次。且往者不可及，来者不可遗，非贵自我，盖取随时。班位以序，昭其度也；丰约从宜，昭其俭也。俾夫金石长固，英华磨绝。不编班固之年，自然成表；未读马卿之赋，已辨同时。不其伟欤！

林谔

谔，开元中濮州鄄城县尉。


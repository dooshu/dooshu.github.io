卷一百



卷之一百

洪武八年五月庚申朔，上谓侍臣曰：“人君深居高位，恐阻隔聪明，过而不闻，其过阙而不知其阙，故必有献替之臣、忠谏之士日处左右，以拾遗补阙言而是也，有褒嘉之美言而非也。无谴责之患，故人思尽职，竭其忠诚，无有隐讳，如此则嘉言日闻，君德日新，令闻长世，允为贤明。若昏庸之主吝一己之非，拒天下之善，全躯保禄之臣或缄默而不言，或畏威而莫谏，塞其聪明，昧于治理，必至沦亡而后已。由此观之，能受谏与不能受谏之异也。”

贵州江力、江松、剌向四十余寨土酋把具播共桶等连结苗獠二千余人作乱，势甚猖獗，平越安抚司乞兵救援，命贵州卫指挥同知胡汝率兵往讨之。

丙寅，播州宣慰使杨铿遣其弟锜来朝，贡马，赐铿及锜衣物有差。

丁卯，罢济南府济阳县仁风、辛市、商河县归化、三叉口四巡司。

戊辰，遣内使赵成往河州市马。初，上以西番素产马，其所用货泉与中国异，自更钱币，马之至者益少。至是，乃命成以罗绮、绫帛并巴茶往市之，仍命河州守将善加抚循，以通互市，马稍来集，率厚其直偿之，成又宣谕德意。自是番酋感悦，相率诣阙谢恩，而山后、归德等州西番诸部落皆以马来售矣。

己巳，召凤阳行都督府都督佥事胡海赴京，以都督佥事丘广代之。

诏永嘉侯朱亮祖等率师同頴川侯傅友德往北平备胡。

陕西按察司佥事虞以文言：“洪武七年冬，巡按至汉中，见其民多居深山，少处平地，其膏腴水田除守御官军及南郑等县民开种外，余皆灌莽弥望，虎豹所伏，暮夜辄出伤人。臣尝相视其地，本皆沃壤，若薙其榛莽，修其渠堰，则虽遇旱涝，可以无忧，已令各县招谕山民，随地开种，鲜有来者。盖由归附之后，其民居无常所，田无常业，今岁于此山开垦，即携妻子诛茅以居，燔翳下种，谓之刀耕火种，力省而有获，然其土硗瘠，不可再种，来岁又移于他山，率以为常暇，日持弓矢，捕禽兽以自给，所种山地皆深山穷谷，迁徙无常，故于赋税，官不能必其尽实，遇有差徭则鼠窜蛇匿。若使移居平地，开种水田，则须买牛具，修筑堤堰，较之山地用力多而劳，又亩徵其租一斗，地既莫隐，赋亦繁重，以是不欲下山。今若减其租赋，宽其徭役，使居平野，以渐开垦，则田益辟而民有恒产矣。”上善其言，诏陕西行省度行之。

庚午，五色云见。

丁丑，赐在京各卫军士薪钞有差。

庚辰，以户部尚书宋冕为陕西行省参政。

辛巳，赐山东、山西、北平、陕西、河南、定辽、浙江、福建、江西、直隶、苏州、太仓等卫军士钞布有差。

癸未，五色云见。

丙戌，故元广平王保咱、司徒保保、威宁王帖木儿等十一人自大同来降，上其印章，献马六匹。上纳其马二匹，余命还之，赐酒醴、衣服。越数日，召见，复赐保咱、保保绮罗及帛各十六匹，帖木儿等赐物有差。以保咱为蒙古右卫指挥佥事，保保为镇抚，令往大同招抚其属，帖木儿与所部军校五十八人皆居京师。

戊子，诏赐京师营造工匠钞有差。

大同、太原二府暨山阴诸县雨雹，真定等府平山等县蝗。

以常州府通判邹彰为浙江按察司佥事。彰，广西临桂县人，秩满以廉能称，故擢之。

六月己丑朔。

壬辰，五色云见。

甲午，安南陈煓遣其通议大夫阮若金等来请朝贡期。上令群臣议，皆曰：“古者，诸侯之于天子，比年一小聘，三年一大聘，蕃邦远国但世见而已。”于是命中书省臣谕安南、高丽、占城等国自今惟三年一来朝贡，若其王立则世见可也。

乙未，改蒙古卫为蒙古左卫，调保咱为指挥佥事，仍置蒙古右卫。

丙申，赐诸司历事监生夏布人四匹。

丁酉，以李扩等为监察御史。初，上择国子生年少聪敏者入文华、武英二堂说书，谓之小秀才，甚见宠遇。至是，俾职清要，俱为监察御史。扩寻为给事中兼齐相府录事。

己亥，五色云见。

以武官子弟冯震等五十三人荫袭英武卫指挥同知等官。

辛丑，赐江西都卫所属军士钞有差。

壬寅，免两浙盐运使李世杰官，以江西行省参政夏礼代之。

贵州卫指挥同知胡汝率兵讨江力、江松、剌向等寨蛮酋，平之。

置浙江绍兴府织染、杂造二局。

丁未，以户部尚书赵好德为陕西行省参政。

庚戌，夜有星青白色，自天船流至五车没。

丙辰，处州府青田县杨山民叶保伍等为盗，命钱塘卫指挥佥事贾珍讨捕之。

戊午，高邮州奏言大水没下田。上谕中书省臣曰：“民资食以餋生，今高邮下田既没于水，民将缺食，租税将何所出？“即命免其租，凡六万三百四十三石，仍敕有司赈恤之。

沧州、景州、河间旱，免租。

吏部尚书吕熙卒。

秋七月己未朔，日有食之。

庚申，上御右顺门，谓侍臣曰：“举大器者，不可以独运；居大业者，不能以独成。故择贤任能，列布庶位，安危协心，盛衰同德。昔殷、周之兴也，用伊尹、周公诸贤，故卜世永久，历祚灵长；秦、隋之季，弃群策于汉高，委英雄于唐主，独任其智，未几而亡。盖根疏者易拔，源浅者易涸，人君欲弘其德，惟当广览兼听，博达群情，则治益盛隆，道亦光大矣。”

以孔克伸为曲阜知县。敕曰：“昔君天下者，官以五爵，自汉以下，职分九第。凡斯之职，非功德者弗登，可见昔君慎名爵而重志能者矣。朕值胡运天更，衣布衣而起草莱，天命归而群英附，不五七年间，偃兵息民，一华夏，主兆民，纪年洪武，当建国之初，已定人神之分，故天地位其位，黔黎务焉。其于先圣先师，朕不敢外，稽诸历代载在祀典者，则仲尼有血食，后嗣有袭封，于是法前代，仍旧章，孔希学受封，世为县令者希大，职如前，何期希大不依祖训，屡干国宪，自蹈罪戾，以失世官。今特选本族，以尔克伸，受从仕郎，知济宁府兖州曲阜县事。尔尚夙夜忠勤，承流宣化，宜鉴前车之失，求无忝于圣裔，则予汝嘉，尔其勉之。”

辛酉，以改作太庙，躬祀后土、太岁等神。祝曰：“祖宗神室，旧建皇城东北，愚昧无知，始建之时，未尝省察，是致地势少偏。兹度地阙左，以今日集材兴功，特告神知。”其庙制按唐、宋为正殿，同堂异室，殿东西为两庑，殿之后为寝殿，前殿之前为正门，左右为角门，正门之前为灵星门。

壬戌，命曹国公李文忠为征虏左副将军，济宁侯顾时为左副副将军，往山西、北平整率军马，代颍川侯傅友德、永嘉侯朱亮祖还京。

乙丑，享太庙。

遣官祭功臣于鸡笼山庙。

戊辰，诏百官闻父母丧者不待报，许即去官。时北平按察司佥事吕本言：“近制，士大夫出仕在外，闻父母之丧，必待移文，原籍审核，俟其还报，然后奔丧。臣切以为中外官吏，去乡或一二千里，或万余里，及其文移往复，近者弥月，远者半年，使为人子者衔哀，待报比还家，则殡葬已毕，岂惟莫睹父母容体，虽棺柩亦有不及见者。若此之类，深可怜悯，臣请自今官吏若遇亲丧，许令其家属陈于官，移文任所，令其奔讣，然后核实，庶人子得尽送终之礼，而朝廷孝理之道彰矣。”上深然之，故有是命。

京师地震。

庚午，诏国子生于诸司历事有未娶者，赐钱婚聘，更赐女衣二袭，月给米一石赡之。

辛未，翰林待制王僎致仕。僎字幼度，开封之祥符人，初仕元为国子助教。洪武初，以故官召至，授翰林修撰兼编脩官，命于大本堂授吴王经，迁待制。至是，上悯其老，听致仕。后其子弘为龙江递运所官，丞相胡惟庸家人舟经江上，与官船相触，两舟之人忿争，家人归愬于惟庸，惟庸怒寘弘于法，罚输作。僎来视其子，贫无赀，乃授徒京师市中以给之。惟庸败，上忽念僎，问近臣僎安在，有言其故者。上即召僎，慰劳之，赐以绮帛，给舟车，送其父子还乡。僎为人质直严重，年七十余，以疾终于家。

丁丑，直隶应天、太平、宁国、镇江及湖广蕲、黄诸府州久旱伤稼，诏免今年田租。

甲申，礼部奏：“五祀之礼，考之周、汉、唐、宋，其制不一。今拟以孟春祀司户之神，设坛于皇宫门左，司门主之；；孟夏祭司灶之神，设坛于御厨，光禄寺官主之；季夏祀中霤之神，设坛于乾清宫丹墀，内官主之；孟秋祀司门之神设坛于午门之左，司门主之；孟冬祀司井之神，设坛于井前，光禄寺官主之。四孟月之祭，则于有事太庙之日；季夏之祭，则于土旺之日。牲用少牢。”制可。自是，五祀之礼，岁率以为常。

乙酉，设工部广积场大使、副使各一人，以掌材木。

丙戌，命礼部尚书章善署湖广行省参政。

淮安、北平、河南、山东大水，伤禾稼。

八月戊子朔。

辛卯，遣官祀历代帝王。

壬辰，祭太岁、风云雷雨、岳镇、海渎、山川、城隍、旗纛诸神。

丁酉，遣官释奠于先师孔子。

戊戌，祭大社、大稷。

夕月。

己亥，敕太师韩国公李善长、永嘉侯朱亮祖、南安侯俞通源抚谕诸屯，劝督农事。

壬寅中秋，宴群臣于奉天门。

甲辰，赐河南、山西、北平、陕西、山东各卫军士钞布有差。

升贵州卫指挥同知胡汝为武昌都卫都指挥使，以其平苗獠之功也。

己酉，遣使往西凉、甘肃赐卫经历熊鼎、蔡秉彝绵衣、皮裘。

故元将王保保卒。先是，保保自定西之败，走和林，爱猷识理达腊复任以事。后从徙金山之北，至是卒于哈剌那海之衙庭，其妻毛氏亦自经死。

癸丑，颍川侯傅友德等至京师。

册广西都指挥使徐成女为靖江王守谦妃。

乙卯，开封府陈州雨雹。

丙辰，赐汝宁卫军士战衣各一领、钞一锭、绵花二斤。

丁巳，涿州房山、赵州宁晋等县蝗。

降翰林修撰答禄与权为典籍，以不脩职也。

太白昼见。

是月，开登州蓬莱阁河，役万五千人。








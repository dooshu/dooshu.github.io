○授中书舍人崔凝右补阙沈文伟并守本官充翰林学士制

敕。具官崔凝等，凡帝王有应制侍从之人，盖思其朝夕匡益也。下诏先视，质疑如流。兹所以润色出言，交修发号。大汉氏设玉堂内署，开金马外门。得人甚多，斯道大振。顾是眇末，敢忘师虞。职思其流，以备左右。俄闻家遗清风，人怀恭德。能济其美者，伊凝有之。三代丝纶，一门冠盖。不坠其业者，伊文伟有之。而皆以墨妙词芬，策名试第，谦无矜物，敏以适时。周旋鸣玉之仪，颉颃攀之路。访於执事，亦进厥良。真我雍容之列所宜者也。敬承密命，允叶同时。可依前件。


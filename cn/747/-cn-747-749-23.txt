○吕卫除左卫将军李铢右威卫将军令狐朗除滑州别驾等制

敕。忠武将军前左武卫将军兼沣州长史合川郡公赐紫金鱼袋吕卫等。卫为天骄之魁，来就诸臣之位，诚敬忠信，不失其常。铢、朗入仕岁久，阅官颇多，闻无尤违，是率理道。将军上佐，半剌之任，言於清时，皆为美仕。帖以禄秩之绶，用嘉慕义之心，慎无自轻，勉於敬畏。何依前件。


56　無競維人證史　曾是莫聽證史


鄭用三良未可間，衞多君子未有患，季梁忠謀彊敵畏，汲直守節亂萌弭；詩曰：「無競維人，四方其訓之。」正先諫誅嬴運促，李雲忠隕漢宗覆，章華罹僇陳業隳，昭圖嬰禍唐鼎移；詩云：「曾是莫聽，大命以傾。」

【何云】章華，見南史傅縡傳後。

【元圻案】僖公七年左傳：「鄭有叔詹、堵叔、師叔，三良爲政，未可間也。」又襄公二十九年：「吴公子札適衞，説蘧瑗、史狗、史鰌、公子荆、公叔發、公子朝曰：『衞多君子，未有患也。』」又桓公六年：「楚武王侵隨，鬪伯比曰：『少師侈，請羸師以張之。』熊率且比曰：『季良在，何益？』」〇漢書賈捐之傳：「置之争臣則汲直。」注：「汲黯方直，故世謂之汲直。」汲黯傳：「黯，字長孺，濮陽人也。淮南王謀反，憚黯，曰：『黯好直諫，守節死義。至説公孫弘等，如發蒙耳。』」又京房傳：「昔秦時趙高用事，有正先者，非刺高而死，高威自此成。故秦之亂，正先趣之。」注：「正先，秦博士。」〇後漢書李雲傳：「雲，字行祖，甘陵人也。桓帝延熹二年，誅梁冀，而中常侍單超等五人皆以誅冀功封列侯。雲露布上書曰：『梁冀雖持權專擅，虐流天下，今以罪行誅，猶召豪奴搤殺之耳。而猥封謀臣萬户以上，高祖聞之，得無見非？西北列將，得無解體？』帝震怒，逮雲，死獄中。」〇南史傅縡傳：「時有吴興章華，字仲宗。後主時，除大市令。禎明初，上書極諫，其略曰：『陛下溺於嬖寵，惑於酒色。老臣宿將，棄之草莽，諂佞讒邪，升之朝廷。今疆埸日蹙，隋軍壓境，陛下如不改絃易轍，臣見麋鹿復遊於姑蘇矣。』後主大怒，即日斬之。」〇唐書僖宗紀：「中和元年，七月，田令孜殺左拾遺孟昭圖。」又宦者田令孜傳：「孟昭圖上疏曰：『昨昔黄頭亂，火照前殿，陛下惟與令孜閉城自守，不召宰相，不謀群臣。且天下者，高祖、太宗之天下，非北司之天下；陛下固九州天子，非北司天子。北司豈悉忠於南司？廷臣豈無用於敕使？』疏入，令孜匿不奏，矯詔貶昭圖嘉州司户參軍，使人沈于蟇頤津。」〇錢易南部新書己集：「孟昭圖爲田令孜矯詔沈蜀江，裴相徹有詩弔之曰：『一章何罪死何名，投水惟君與屈平。從此蜀江煙月夜，杜鵑應作兩般聲。』」






【行经孙氏陵诗】

时在零陵（文苑作炎灵。建康志同。）厌。神器若无依。逐兔争先捷。掎鹿兢因机。呼吸开伯（文苑作霸。建康志同。）道。叱咤（文苑作咤叱。）掩江畿。豹变分奇略。虎视肃戎威。长蛇衄巴汉。骥马绝淮淝。交战（文苑作戟。建康志同。）无内御。重门岂外扉。成功举（文苑作终。建康志同。）已弃。凶德复而违。水龙忽东骛。青盖乃西归。□（文苑作碣。）来已（《类聚》作易。文苑、建康志同。《诗纪》云。一作易。）永久。年代暧微微。苔石疑文字。荆坟失是非。山莺空曙（诗人玉屑作树。）响。陇月自秋晖。银海终无浪。金凫会（文苑作永。建康志同。）不飞。阒寂（文苑作阒阒。建康志同。）今如此。望望沾人衣。（○本集一。文苑英华三百六、景定建康志四十三并作经孙氏陵诗。《诗纪》八十三。又《类聚》四十引归、微、非、晖、飞、衣六韵。诗人玉屑八作行孙氏陵。引晖一韵。）


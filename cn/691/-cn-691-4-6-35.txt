◎金陵周氏

金陵周石生廉访，先代皆孝友，廉访之高祖忠信乐善，施与不倦。昆弟凡三人，尝推财让两弟，每于岁暮裹白金自数两至数十两累累，盛以囊，亲拿之，策蹇出，遇有穷迫不能卒岁者，叩扉授之，不告姓氏而去。数十年如一日。家业渐替，再传遂贫乏。嗣诞生其祖中翰公，幼岐嶷聪颖，年十二即游庠，十六食饩，未几登拔萃科。乾隆三十年，恭值南巡，召试授中书，入直枢庭。中翰公有二子，长为甲寅孝廉官县令者。次即廉访之封翁，年二十登已酉拔萃科，以体弱早世。时廉访才五岁，太夫人守节抚孤，赖舅氏家延师训读，教养成立。道光癸未，以第三人成进士，入词馆。历科道，出为监司，擢按察使。居官慈祥仁恕，当更有以善其后。论者皆以为先世厚德之胎，慈闱苦节之报也。闻县令公尝语廉访曰："吾生不及见曾祖，而幼为大母所钟爱，挈与卧起。一日夜寝偶觉，瞥见榻前一老人倚案立，目有光奕奕，如两竿竹，随目以运。愕然问大母曰：'彼立者何人？'大母叱曰：'深夜间童子毋得呓语。'遂不敢言。而其人面目须眉历历犹在目。后度岁时，悬供先代像，瞻曾祖真容，如曾经见者。熟思之，即曩夜见之老人也。彼时双眸光炯炯远射，其殆没而为神矣。"





【长安百姓为王氏五侯歌】

〖《汉书》曰：成帝河平二年。悉封舅大将军王凤庶弟谭为平阿侯。商为成都侯。立红阳侯。根曲阳侯。逢时高平侯。五人同日封。故世谓之五侯。时五侯群弟。争为奢侈。后庭姬妾。各数十人。罗钟磬。舞郑女。作优倡。狗马逐驰。大治第室。起土山渐台。洞门高廊阁道。连属弥望。百姓歌之。言其奢侈如此。案。高都、外杜皆长安里名。〗

五侯初起。曲阳最怒。坏决（《御览》或作决坏。）高都。连竟（水经作竟连。《御览》或作竟连。或作连境。）外（《御览》或作五。）杜。土山渐台西（不经西上有像字。《文选》注、《御览》并同。惟字作象。）白虎。（○《汉书》元皇后传。水经渭水注。《文选》十四征赋注。《御览》六十二、四百六十五。《乐府诗集》八十五。《诗纪》八作五侯歌。○此歌末句西字上。水经、《文选》注及《御览》并有象字。案《汉书》。曲阳侯第土山渐台类白虎殿云云。似原有象字。今本《汉书》盖脱。当据补。）


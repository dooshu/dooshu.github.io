◇谢敕参解讲启

臣某启：主书周昂奉宣敕旨，垂参臣今解讲。伏以至理希夷，微言渊奥，非所能钻仰，遂以无庸，叨兹宣释。将应让齿，反降教胄之恩；允宜尚学，翻荷说经之诏。窃以挟八威之策，则神物莫干；服九丹之华，则仙徒可役。臣仰承皇威，训兹学侣，奉场圣旨，同晓群儒，鼓冶异师，陶钩久滞，方使惠施恧其短长，公孙罢其坚白。王生挫辩，即尽神气；法开受屈，永隐东峰。中使曲临，弥光函席。仰戴殊慈，不知启处。无任下情，谨奉启事谢闻。谨启。（《广弘明集》二十一）


○與郭一泉論邊事 【 宣大邊防】

我國家設北邊之防、皆外設巨鎮、內建雄關、重險相顧。京師天府。所謂太山四維之勢也。自大寧內遷。周防從此隙矣。今受其患則前此失策。可為覆車之戒。自三衛與北虜連和。不復為我籓籬。虜騎一馳、可至。遵化之界。倏忽不及措手。鄙意欲倣張仁愿築二城之計、於黃花鎮以東。境外有故城可因。及今當控扼要區。擬設大城數處。蓄其兵糧。具其畚鍤。一齊舉事。不日而成。即各移兵守之。又設烽燧於外。以時哨報。聲援相接。為內邊虎落。斯可以補大寧之缺也。此追既往、為不得巳之圖耳、獨惜宣鎮無上事、舍其鎮城。退守南山。殊不可曉何謂。兵馬既南。則零賊出沒無忌。堡人不敢輕出。生理既荒。迯移必至。墩堡既空。鎮城孤懸。黠虜偵虗而入。鎮城不守矣。虜馬牧懷來之間。居庸關敢一日開門乎。此可為寒心者。而當事者不慮。謂之何哉。守南山薊鎮事也。與宣府何干。兵在後則虜必不敢越而攻南山。若萬一有之。則宣兵於後夾攻。有何不可。退信地而舍本防。衛空山而弃實寨。恐非　高皇帝設鎮之初意也。若謂南山須宣府併守則潮河川外三衛夷人肯來併守乎今虜恒從西入豈以關門之兵強宣大之兵弱耶况連年虜入。皆自東方。不務塞東而厚屯於西。何其舛也。此當亟復舊矢?見。以修守在四夷之義。計之晚。則不可捄也。又春秋戰國各國為兵而戰互有勝負不聞其借兵也。令各邊鎮之兵。只可以防本鎮。入衛京師。只可偶一行之。今薊鎮留陝兵數枝。經年坐費。巳難為度支。客兵久苦於外。意外之事。不可無慮。不如練土兵。則有妻子鄉土之安。無逃亡躲避之患。無事則耕。有警則備。萬全之長計也。


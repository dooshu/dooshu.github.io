山阴息柯亭（故朱相国别业。）作四首

其一

谢傅东山池馆幽，到门石槛系兰舟。
疏帘白昼松云入，丛桂清阴涧水秋。
觅径邻僧时接杖，含情客子独登楼。
凭谁解取柯亭竹，暮雨潇潇长笛愁。

其二

此地曾闻狮子林，千年灵迹独登临。
天青孤塔星辰动，日落沧波烟火深。
北极遥看游子泪，东山高枕故园心。
眼前尚有柯亭竹，寂寞谁知长笛音。

其三

青眼朝朝竹万竿，狂来真懒著衣冠。
杜陵作客惟多泪，禹穴藏书谁去看。
烽火楼船沧海窄，园林风雨薜萝寒。
钓滩傥有生涯在，不省人间行路难。

其四

松篁飒飒冷于秋，昨夜凉风催白头。
络纬新声初近榻，紫薇一树正当楼。
书来故里看鸿雁，窗倚天河望女牛。
泽国只今皆赤地，五湖何处有扁舟。



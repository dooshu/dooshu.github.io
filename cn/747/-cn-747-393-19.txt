○祭滁州李庶子文

年月日，常州刺史独孤及，谨以清酌嘉蔬之奠，敬祭於故右庶子滁州刺史扬州大都督府司马兼侍御史陇西李长夫之灵：呜呼！才与上寿并者，吾不得见之矣，得见中寿者斯可矣。呜呼长夫！曾未半之，官不展才，事不如志，奄谢昭世，溘归黄泉，虽欲茹哀，哀可茹乎？追惟长夫，行茂神俊，孝爱友睦，谅直仁勇。卓荦夸迈，英明旷达，文武志略，邦家必闻。为州治行，成百城之最；诗赋歌事，穷六义之美。休声喧於里巷，佳句被於管弦，璋令问，中外注耳。谓当入拜九卿，出分四岳，万人所望，一旦中止，行路悼惜，岂直同心者之心！沧州长挹之谈，玉溪独往之兴，竟迫身世，永孤愿言，傥魂而有知，当饮痛泉下。往岁滁城之会，俱未以少别为，临歧道旧，坎坎鼓我，酒酣气振，言尽欢甚，孰知此际，以是永诀。今万事如昨，书札犹新，惟故人音容，不可复见。悲莫悲兮生别离，况长往之别乎？王事拘限，莫由执绋，卮酒豆肉，後会无期。彼苍悠悠，逝者何之？长夫长夫，魂兮来斯！尚飨！


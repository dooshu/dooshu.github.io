○答或问从舅是族外弟相称



或问冯怀曰：“景之母，丁之从祖姊也；丁之母，景之族姑也。丙年长于丁。若从父族为亲，则景以丁为族外弟，而丁以景为从甥；若从母族，则景以丁为从舅，而丁以景为族内兄，名体乖谬，尊卑无序。若景以父族称丁，丁以母族称景，则例不通。将若之何？”怀答曰：“闻诸前训，名者人之纲，故‘夫属于父道，其妻为母；夫属于子道，其妻为妇。’今则舅是母班，而兄弟是己列，故不敢以己之列，废母之班矣。谓景宜执从舅之礼。”（《通典》六十八）

翟铿

铿，咸康中为庾翼安西掾。




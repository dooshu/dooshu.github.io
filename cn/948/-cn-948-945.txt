陆游　读史

马周浪迹新丰市，阮籍兴怀广武城。

用舍虽殊才气似，不妨也是一书生。

陆游

陆游　读史

青灯耿耿夜沉沉，掩卷凄然感独深。

恤纬不遑嫠妇叹，美芹欲献野人心。

孤忠要有天知我，万事当思後视今。

君看宣王何似主？一篇庭燎未忘箴。

陆游

陆游　读史

夜对遗编叹复惊，古来成败浩纵横。

功名多向穷中立，祸患常从巧处生。

万里关河归梦想，千年王霸等棋枰。

人间只有躬耕是，路过桑村最眼明。

陆游

陆游　读史

民间斗米两三钱，万里耕桑罢戍边。

常使屏风写无逸，应无烽火照甘泉。

陆游

陆游　读史

南言蓴菜似羊酪，北说荔枝如石榴。

自古论人多类此，简编千载判悠悠。

陆游

陆游　读史

缃帙牙签满架书，流泉决决竹疏疏。

人生得志宁无命？一室何妨且扫除。

陆游

陆游　读史

萧相守关成汉业，穆之一死宋班师。

赫连拓跋非难取，天意从来未易知。

陆游

陆游　读史

人间著脚尽危机，睡觉方知梦境非。

莫怪富春江上客，一生不厌钓渔矶。

陆游

陆游　读史

王侯到底是虚名，何物能为我重轻！

徒步出关胡不可？向来常笑弃繻生。

陆游

陆游　读史

荣悴纷纷醉梦中，转头何事不成空？

全家采药鹿门去，我忆襄阳庞德公。

陆游

陆游　读史

颜良文丑知何益，关羽张飞死可伤。

等是人间号骁将，太山宁比一毫芒。

陆游

陆游　读史

男子胸中正要奇，立京能立太平基。

君王玉钺无穷恨，千载茫茫谁复知？

陆游

陆游　读史

自古功名亦偶谐，胸中要使浩无涯。

可怜赫赫丹阳尹，数颗槟榔尚系怀。

陆游


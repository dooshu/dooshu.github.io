上丹

养五脏，补不足，秘固真元，均调二气，和畅荣卫，保神守中。久服轻身耐老，健力能食，明目，降心火，交肾水，益精气。男子绝阳，庶事不堪，女子绝阴，乃不能妊，腰膝重痛，筋骨衰败，面色黧黑，心劳志昏，寤寐恍惚，烦愦多倦，余沥梦遗，膀胱邪热，五劳七伤，肌肉羸瘁，上热下冷，难任补药，服之半月，阴阳自和，容色肌肉，光润悦泽。开心意，安魂魄，消饮食，养胃气。

五味子（半斤） 百部（酒浸一宿焙） 菟丝子（酒浸别研） 肉苁蓉（酒浸） 杜仲（炒断丝）巴戟（去心） 远志（去心） 枸杞子 防风（去叉） 白茯苓 蛇床子（炒） 山药 柏子仁（别研，各二两）上为末，蜜丸，梧子大。食前温酒、盐汤任下三十丸。春，煎干枣汤；夏，加五味子四两；四季月，加苁蓉六两；秋，加枸杞子六两；冬，加远志六两，食后兼服卫生汤。

五痿治法


◇即位告天策

皇帝臣裕，敢用玄牡，昭告皇天后帝。晋帝以卜世告终，历数有归，钦若景运，以命於裕。夫树君宰世，天下为公，德充帝王，乐推攸集。越ㄈ唐虞，降暨汉魏，靡不以上哲格文祖，元勋陟帝位，故能大拯黔首，垂训无穷。晋自东迁，四维不振；宰辅凭依，（《南史》作「焉依」。）为日已久。难棘隆安，祸成元兴。遂至帝主迁播，宗祀堙灭。裕虽地非齐晋，众无一旅，仰愤时难，俯悼横流，投袂一麾，则皇祀克复，及危而能持，颠而能扶，奸宄具歼，僭伪必灭。诚兴废有期，否终有数。至於大造晋室，拨乱济民，因藉时来，实尸其重。加以殊俗慕义，重译来庭，正朔所暨，咸服声教。至乃三灵垂象，山川告祥，人神协祉，岁月滋著。是以群公卿士，亿光夷人，佥曰皇灵降鉴於上，晋朝款诚於下，天命不可以久淹，宸极不可以暂旷。遂逼群议，恭兹大礼。

猥以寡德，托於兆民之上。虽仰畏天威，略是小节；顾深永怀，祗惧若。敬简元辰，升坛受禅。告类上帝，用酬万国之情。克隆天保，永祚於有宋。惟明灵是飨。（《宋书·武帝纪》下，又《礼志》三「万国之情」作「万国之嘉望」，又见《南史·宋本纪》一）


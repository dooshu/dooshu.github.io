【赠嵇康诗三首】

〖旧抄嵇康集作五言诗三首郭遐周赠。〗

吾（旧抄嵇康集作亮。）无佐世才。时俗所不（《诗纪》作不可。）量。归我北山阿。逍遥以倡（旧抄嵇康集作相。）佯。同气自相求。虎啸谷风凉。惟予与嵇生。未面分好章。（旧抄嵇康集作面分好文章。）古人美倾盖。方此何不臧。援筝执鸣琴。携手游空房。栖迟衡门下。何愿于姬姜。予（旧抄嵇康集作甘。）心好永年。年永怀乐康。我友不斯（《诗纪》作期。）卒。改计适他方。严车感（《诗纪》作严东咸。）发日。翻然将高翔。离别在旦夕。惆怅以增伤。（○旧抄嵇康集一。《诗纪》十八。）

风人重离别。行道犹迟迟。宋玉哀登山。临水送将归。伊此往昔事。言之以增悲。叹我与嵇生。倏忽（旧抄嵇康集作忽然。）将永离。（《诗纪》作违。）俯察渊鱼游。仰观双鸟飞。厉翼太清中。徘徊于丹池。钦哉得其所。令我心独违。言别在斯须。□焉如朝（《诗纪》作调。）饥。（○同上）

离别自古有。人非比目鱼。君子不怀土。岂更得安居。四海皆兄弟。何患无彼姝。严穴隐传说。空（《诗纪》作寒。）谷纳白驹。方各以《类聚》。物亦以群殊。所在有智贤。何忧不此（《诗纪》作此不。）如。所贵身名存。功烈在简书。岁（旧抄嵇康集作年。）时易过历。日月忽其除。勖哉乎嵇生。敬德在（旧抄嵇康集作以。）慎躯。（○同上）


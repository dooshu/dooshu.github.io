汝坟

三章，章四句


首章讲：此被化妇人喜君子行役而归作也。若曰：论夫妇则有不忍忘之情，论君臣则有不容辞之义。吾今幸君子之归矣，追昔未见而其情何如哉？





遵彼汝坟，伐其条枚。

遵，循行也。汝，汝水名。坟，大防可行之处。汝坟之上有条枚生焉，我则循汝坟而伐其条枚矣。斯时也，君子未归，而未得以见之。





未见君子，惄如调饥。

君子，指其夫也。惄，乱意。调，重也。不胜其暌违之感而思之切，有如饥饥之重而不能堪焉。此昔日未见而忧思之情如此矣。

二章讲：乃今既得见止，而其情何如哉？





遵彼汝坟，伐其条肄。

汝坟之上有条肄生，我则遵彼汝坟而伐其条肄矣。





既见君子，不我遐弃。

遐，远也。斯时也，君子来归而得以见之，适慰其契阔之思，何幸君子不忘偕老之约，而不远弃我也！此今日既见，而喜乐之情如此矣。

末章讲：夫今昔殊遭而忧喜，殊情在吾夫妇之情，大抵然也。然有君臣之义，则君子当不以行役为劳矣。





鲂鱼赪尾，王室如毁。

鲂，鱼名。赪，是赤。王，指纣。毁，火焚。彼鱼劳则尾赤。鲂尾本白而今赤，则其劳甚矣。我君子之从役劳瘁，何异是哉？然女之劳既如此，而王室酷烈之政，如火方焚。则征役不息，而君子从役之劳犹未艾也。





虽则如毁，父母孔迩。

父母，指文王。迩，近也。然王室虽如毁，岂无可以自慰者乎？彼西伯保民之仁，体恤周至，不啻如父母。然今德泽在南国，即父母之爱在南国，而吾民莫不有瞻有依，望之盖甚近也。今尔既以父母之命，供王室之役，则当为父母而忘其劳矣。夫妇人于君子，既极忧喜之情，必致悯劳之意。其于夫妇之恩，君臣之义胥得之矣，非其德泽之深，风化之美能有是哉？






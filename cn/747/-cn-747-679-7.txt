○唐故银青光禄大夫秘书监曲江县开国伯赠礼部尚书范阳张公墓志铭（并序）

公讳仲方，字靖之。其先范阳人，晋司空茂先之後。永嘉南迁，始徙居於韶之曲江县，后嗣因家焉。唐朝赠太常卿讳宏愈，公之曾祖也；岭南节度使广州刺史殿中监讳九皋，公之王父也；赠尚书右仆射讳抗，公之皇考也；赠颍川郡太夫人陈氏，公之皇妣也；都昌令仲端以下四人，公之兄也；监察御史仲孚以下二人，公之弟也；博陵郡夫人崔氏，公之夫人也；右清道率府胄曹景宣、进士茂元、明经智周，公之子也；监察御史里行杨、校书郎陆宾虞，公之婿也。

公即仆射府君第五子。贞元中进士举及第，博学亚科，初补集贤院校书郎，丁内忧。丧除，复补正字，选授咸阳县尉。坊节度使辟为判官，奏授监察御史里行，俄而真拜。历殿中，转侍御史、仓部员外郎、金州刺史、度支郎中，驳宰相事议，出为遂州司马。移复州司马，俄迁刺史，改曹州刺史、河南少尹、郑州刺史。入为谏议大夫福建观察使兼御史中丞，征还为太子宾客，再为左散骑常侍京兆尹、华州刺史兼御史大夫、秘书监。勋至上柱国，阶至银青光禄大夫，封至曲江县开国伯，食邑七百户。开成二年四月某日，薨於上都新昌里第，诏赠礼部尚书。以某年八月某日归葬於河南府某县某乡某原，仆射府君之封域焉。

公幼好学，长善属文，俯取科第，如拾地芥。著《文集》三十卷，藏於家；纂制诏一百卷，行於代；尤工五言章句，诗家流称之；尝撰《先仆射府君神道碑》及《丞相文献始兴公庙碑》，由文得礼，秉笔者许之。文献始兴公九龄，即公之伯祖，开元中以儒学诗赋独步一时，及辅弼明皇帝，号为贤相。馀庆济美，宜在於公。公沿其业，袭其文，而不嗣其位，惜哉！矧公为人温良冲淡，恬然有君子德；立朝直清贞谅，肃然有正人风；在官宽重易简，绰然有长吏体。为子弟孝敬，为伯父慈和，与朋友信，宠辱不惊其心，喜愠不形於色。入仕四十载，历官二十五，享年七十二。才如是，禄如是，寿如是，宜哉！居易与公少同官，老同游，结交慕德，久而弥笃，故景宣等以论撰先德，见托为文。式序且铭，勒於墓石。铭曰：

在唐张氏，世为儒宗。文献既殁，郁生我公。我公氵风氵风，学奥词雄。缘情体物，有文献风。庆袭於家，道积厥躬。骏足逸翮，天骥冥鸿。始自筮仕，迄於达官。六刺藩部，再珥貂蝉。大谏选重，尹京才难。宾於望苑，宠在蓬山。凡所践历，皆有可观。终然允臧，已矣归全。呜呼！洛郊北阡，邙阜西原。佳城一闭，陵谷推迁。所不泯者，令名蔼然。


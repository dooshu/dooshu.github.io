潮阳东山张许二公祠为文丞相题沁园春词处旁即承相祠也秋日过谒敬赋二律







潮阳东山[73]张许二公祠[74]为文丞相题沁园春词处旁即承相祠也秋日过谒敬赋二律


夜半元旌出岭东，文山曾此拜双忠。百年胡运氛何恶，一旅王师气尚雄。

沧海梦寒天水碧，《沁园》歌断夕阳红。荒郊马冢寻遗碣，秋草萧萧白露中。

石阙苔荒一径深，悲秋怀古此登临。九州难画华夷限，万死思回天地心。“安知天地心”，张睢阳句也。

南客旅愁观海大，东山云气压城阴。斜阳照起英雄恨，枯木寒鸦泪满襟。






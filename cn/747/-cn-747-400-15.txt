○奉和圣制喜雨赋

圣人在位，体天法地；示人以五行，应天以五事。修其貌也时两若，正其言也时至；彼气象之或乖，将反身而可致。皇哉我君，元德敷闻；御极而三才交正，乘时而四序平分。十有六年，以至今载。旬有一雨，不愆乎晦；所谓元化之功，行於太平之代。粤在春馀，而乘夏初；或土官以位，或火正其居。土胜於水，午冲於子；阳景且曜，阴风莫起。当天数之适然，非岁行之常纪。惟帝念兹，闻诸有司；莫献舞雩之请，或陈斋社之期。省而不录，云夺农时；直以万乘之贵，躬亲三日之祠。王言既出，圣心惟一；天昭厥诚，神降之吉；霈然为雨，不俟终日。明明圣后，知微知彰；迪彼炎暑，化为清凉。恐二气之相迫，於兆人而不臧；以身作戒，因物考祥。当是时也，收其威而雷不敢作，隐其耀而电不能烁；昭其令而风不愦愤，布其和而气不交错。徒以元默为贞，清明惟神；简服用，兴德仁。如此者上独感其行，下独成其雨施；六合虽广，一朝毕被。其始至也，历乱希微，雾杂烟霏；其少进也，湛覃凌厉，泉飞飙逝。惊碎滴於瑶池，喷悬流於锦砌，传声竹树之末，濯色菱荷之际。乘日月而此多，仰年丰而可计。帝乃罢薰风之弦，奏其雨之篇；归功於大造，致美於皇天。词因喜降，义以情传。是礼也，且高於商武；斯文也，复掩於周宣。非圣德之兼济，何以臻於此焉？巍乎圣主，谦以自辅；虑其率土，犹称疾苦。申命文武，更求多祜；又吹之以轩后大风，又沐之以殷宗霖雨；润再洽兮恩重溥，自朝廷兮至草莽。铄皇篇兮熙帝谱，於胥德兮振万古。


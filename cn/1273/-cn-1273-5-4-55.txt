淡定村心太平草庐图记


按：此文写于一九〇九年。曾刊于中山大学中文系编《中国近代文学研究》第二辑（一九八五）。今据丘逢甲诗文手稿第十六册校录。淡定村是丘氏乙未内渡后举家定居的山村，位于广东蕉岭文福镇西侧的庐山山麓。心太平草庐是丘氏于一八九六年始修的住宅。三门两进，正门匾额曰“培远堂”，上厅额曰“心太平草庐”，左右两厢建有书房、客厅“岭云海日楼”和“念台精舍”。一九〇九年草庐竣工摄影成图时丘曾赋诗记之，继作五古六首以抒怀述志，宅居“因地因事各命之名而题之额”，含意深长。

南大岭出粤入闽，其支山有复夹闽之汀河，下而尽于粤之三河镇者。此山脉间为县治三：属闽者二，其属粤曰镇平。粤境镇为最北。镇之北有山，方而屹峙，曰玉屏山。与玉屏分而东南者，山脉尽松口；自玉屏而西南，则尽于县境之长潭；将尽未尽间折而东向，若张两翼而下，是曰庐山。其中峰曰松光，右为天马，而左为天冠。其山层递俯趋成高原，是为淡定村。县故以乡统村。乡凡十有二，名福者五，曰文福，则村在焉。

予由海上归，卜宅于村。买山原，周以墙，后为果林，中为堂、为轩、为亭、为斋，左右为群室。引山泉入厨，出而前潴为鱼池，再出而蔬圃，而四周为秔秫之田。村固西扆庐山，宅因之亦背阴而面阳。山气阴敛而阳舒，无过寒过暑，于居人最宜，多老寿无疾病者。

环村皆山也。村口之山，诸水出其下者，独低平若几案。故自玉屏而东南诸山，若玉华，若徵君，若员子，若金简，百十里间历历可指数。初霞早阳，晚虹华月，光景万状，尤为奇绝。而山中人视之，乃若故常，盖山中烟云雨雪、草木泉石、禽虫之属，耳目所及，灵异光怪，无时无地无之，习焉不之奇也。庐山故宜松，老甲雏鳞，龙族十万，散布岩崖间。入村径路，重苍叠翠，罔非松者。而吾居独多树柏，以海上故居柏庄，不忘旧也。山中四时，有奇花幽卉，烂漫若云锦。而吾居独多树梅，以岭南固梅花国，特表而出之，贵之也。村复有古桂，亭亭若盖，翠覆亩许，花时举村十里香。相传明代树，五百年矣。有社树名朴，亦传植自明，雷火，干中枯再生，孙枝犹青耳。吾居因地因事各命之名而题之额，而其中则颜曰“心太平草庐”。

客有造吾庐请其名义者。予曰：“此《黄庭经》语，古人尝用之矣。”客曰：“子非道家者流，古人吾不敢知，若子则今方自乱地归，得毋以此地乱未及目为太平，聊用写心乎？”予曰：“是未必然。然客于此必有说？”客曰：“《春秋》张三世之义，所谓太平，儒家言，非道家言也。”予曰：“然。”客曰：“吾观南大岭之下，交于闽粤，其州县以平名者七八。其初，皆山民不靖，长吏政刑不能治，而以兵胜之。已自以为功，复揭其名划而致之用兵之区，旌焉以为后之民戒。上自以为平，而下弥益不平，子毋以乱偶不及，遂心以为此地太平也。”予曰：“然。”客曰：“子亦知太平者，为天下言之，非为一方言乎？”予曰：“固知之。”客曰：“夫易代之后，大乱之馀，民稀而土旷，谋生事易，在上者姑与之休息，其时天下积困方苏，圉圉然，洋洋然，此世俗所谓太平也。然上下之交，不平如故，或加甚焉。故其所谓太平，表似焉而已，暂而不能久也。若吾儒所谓太平，夫岂若是？”予曰：“然。”客曰：“然则子心太平，心世俗之太平耶，抑心吾儒之太平也？”予曰：“吾儒哉！”客曰：“子休矣！今世俗之所谓太平且不易遇，子乃于儒者梦寐想象中所谓太平，冀或遇之。然则子且先日存《黄庭》，希道者长生之说，或验山村蛰伏，几世几年，于是心中悬拟之所谓太平世者，一旦或顿现于天下，子且出其草庐，经略以佐太平，否亦鼓腹击坯，扶杖熙熙，以为太平之民，吾将先为子祝道之成，更为天下预祝太平也，子休矣！”予曰：“客之言太平，辨矣，而未得吾心也。且客以为天下太平不易遇，固也。吾谓天下之太平，亦视天下之人心何如。天下之人心皆太平，则天下亦何不太平之有？”客曰：“子视今天下人心果易太平耶？”予曰：“天下不可知，若吾心则无不可知，吾亦求吾心太平耳。”客曰：“子自言心学可矣。若以太平求之天下，则且姑待焉，毋或幸冀也。”予初闻客言，为之震。既以其与吾左，且吾易也，亦慢听之。奔走四方，山居日少，卒卒十馀年，天下事多变矣。上观天时，下察人事，求所谓太平者犹未之遇，而未尝不日存于心。时返山居，视吾庐额，则亦往往思及客言。

今年春，以近人摄影法成山居图。门下张生，为题七言古诗一首，已次其韵。姚叟为移写其图于纸，复成五言古诗六首。其山川之胜、时物之美，图与诗所不能详尽者，为记于此，并记客言，冀心之所谓太平者，天下他日或遇之。若夫吾心，则固无日不太平也。






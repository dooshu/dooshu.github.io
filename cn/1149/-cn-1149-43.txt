卷四十三

钦定四库全书

续後汉书卷四十三　　　　元　郝经　撰

列传第四十

魏臣

刘馥【子靖孙弘】　司马朗　司马芝【子岐】　梁习【王思刘类】张既【徐英】　游楚【父殷】　杨沛　温恢　贾逵

刘馥字元頴沛国相人也避乱扬州建安初说袁术将戚寄秦翊使率衆俱诣曹操操悦之辟为司空掾孙策所置庐江太守李述【谨案述通志作术陈志郝书荀彧传注亦作术】攻杀扬州刺史严象庐江梅乾雷绪陈兰等聚衆数万在江淮间郡县残破操方有事於袁绍谓馥可任以东南之事遂表为扬州刺史馥受命单马造合肥空城建立州治南怀绪等皆安集之贡献相继数年中恩化大行百姓乐其政流民越江山而归者以万数於是聚诸生立学校广屯田兴治芍陂及茄陂【谨案今陈志作茹陂太平御览作茄陂与此合】七门吴塘诸堨【原注於割反】以溉稻田官有储蓄【谨案陈志作官民有蓄】又高为城垒多积木石草苫数千万翻【谨案翻志作枚】益贮鱼膏数千斛为战守备建安十三年卒孙权率十万衆攻围合肥城百余日时天连雨城欲崩於是以苫蓑覆之夜然脂照城外视敌所作而为之备权以破走扬州士民益追思之以为虽董安于之守晋阳不能过也【原注战国策襄子召张孟谈而告之曰夫智伯之为人阳亲而隂疏三使韩魏而寡人弗与焉其移兵寡人必矣今吾安居而可张孟谈曰夫董阏安于简主之才臣也世治晋阳而尹铎循之其余政教犹存君其定居晋阳君曰诺乃使延陵王将车骑先之晋阳君因从之至行城郭按府库视仓廪召张孟谈曰吾城郭之完府库足用仓廪实矣无矢奈何张孟谈曰臣闻董子之治晋阳也公宫之垣皆荻蒿苫楚廧之其高至丈余君发而用之於是发而试之其坚则箘簬之劲不能过也君曰足矣吾铜少若何张孟谈曰臣闻董子之治晋阳也公宫之室皆以链铜为柱质请发而用之则有余铜矣君曰善】及陂塘之利永以为用【谨案陈志作至今为用盖夀当晋时目覩故曰至今郝经则但言其为用之久立言各有当也】馥子靖黄初中从黄门侍郎迁庐江太守诏曰卿父昔为彼州今卿复据此郡可谓克负荷者也转河内迁尚书赐爵关内侯出为河南尹散骑常侍应璩书与靖曰入作纳言出临京任富民之术日引月长藩落高峻絶穿窬之心五种别出远水火之灾农器必具无失时之阙蚕麦有苫备之用无雨湿之虞封符指期无流连之吏鳏寡孤独廪振之实加之以明擿幽微重之以秉宪不挠有司供承王命百里垂拱仰办虽昔赵张三王之治未足方也【原注汉书孝武置左冯翊右扶风京兆尹而吏民为之语曰前有赵张後有三王谓赵广汉张敞王尊王章王骏也】靖之为政初虽如碎密终於百姓便之毋丧去官後为大司农卫尉进封广陆亭侯邑三百户上疏陈儒训之本曰夫学者治乱之轨仪圣人之大教自黄初以来崇立太学二十余年而寡有成者盖由博士选轻诸生避役高门弟子耻非其伦故无学者虽有其名而无其人虽设其教而无其功宜高选博士取行为人表经任人师者掌教国子依遵古法使二千石以上子孙年从十五皆入太学明制绌陟荣辱之路其经明行修者则进之以崇德荒教废业者则退之以惩恶举善而教不能则劝浮华交游不禁自息矣阐宏大化以绥未宾六合承风远人来格此圣人之教致治之本也後迁镇北将军假节都督河北诸军事靖以为经常之大法莫善於守防使民夷有别遂开拓边守屯据险要又修广戾渠陵【谨案水经注作戾陵堨车箱渠据此当作戾陵渠】大堨水溉灌蓟南北三更种稻边民利之嘉平六年卒追赠征北将军进封建成乡侯諡曰景侯子熙嗣熙弟弘字叔和与晋武帝同年且同里閈相亲善有重德大畧为车骑将军开府荆州刺史都督荆州交广州诸军事封新城郡公王室多难保完江汉威惠并着为晋名臣【原注晋阳秋曰刘弘字叔和熙之弟也弘与晋世祖同年居同里以旧恩屡登显位自靖至弘世不旷名而有政事才晋西朝之末弘为车骑大将军开府荆州刺史假节都督荆交广州诸军事封新城郡公其在江汉值王室多难得专命一方尽其器能推诚羣下励以公义简刑狱务农桑每有兴发手书郡国丁宁欵密故莫不感悦颠倒奔赴咸曰得刘公一纸书贤於十部从事也时帝在长安命弘得选用宰守徵士武陵伍朝高尚其事牙门将皮初有勲江汉弘上朝为零陵太守初为襄阳太守诏书以襄阳显郡初资名轻浅以弘壻夏侯陟为襄阳弘曰夫统天下者当与天下同心治一国者当与一国推实吾统荆州十郡安得十女壻然後为治哉乃表陟姻亲旧制不得相监临事初勲宜见酬报听之衆益服其公当广汉太守辛冉以天子蒙尘四方云扰进从横计於弘弘怒斩之时人莫不称善晋诸公赞曰于时天下虽乱荆州安全弘有刘景升保有江汉之志不附大傅司马越越甚衔之会弘病卒子璠北中郎将】谨案目録此下有司马朗司马芝传今阙

梁习字子虞陈郡柘人也为郡纲纪曹操为司空辟为漳长累转乘氏海西下邳令所在有政绩还为西曹令史迁为属并土新附习以别部司马领并州刺史时承高干荒乱之余胡狄在界张雄跋扈吏民亡叛入其部落兵家拥衆作为寇害更相扇动往往棊跱习到官诱喻招纳礼召豪右稍稍荐举使诣幕府豪右已尽乃次发诸丁强以为义从又因大军出征分请以为勇力吏兵已去稍移其家前後送邺凡数万口其不从命者兴兵致讨斩首千数降附者万计单于恭顺名王稽颡部曲服事供职同於编户边境肃清百姓布野勤劝农桑令行禁止贡逹名士咸显於世操嘉之拜为真长老称咏以为自所闻识刺史未有及习者建安十八年州并属冀州更拜议郎西部都督从事统属冀州总故部曲又使於上党取大材供邺宫室习表置屯田都尉二人领客六百夫於道次耕种菽粟以给人牛之废後鲜卑大人育延常为州所畏而一旦将其部落五千余骑诣习求互市习念不听则恐其怨听则又恐为暴畧於是许之与会空城中交市敕郡县自将治中以下军往就之市易未毕市吏收缚一胡延骑皆惊上马弯弓围习数重吏民惶怖不知所为习徐呼市吏问缚胡意而胡实侵犯人习乃使驿呼延延到习责延曰汝胡自犯法吏不侵汝汝何为使诸骑惊耶遂斩之余胡竦栗不敢动尔後无复寇虏二十二年操拔汉中诸军还到长安因留骑督太原乌桓王鲁昔使屯池阳以备卢水昔有爱妻在晋阳昔既思之又恐遂不得归乃以其部五百骑叛还并州留其余骑置山谷间而单骑独入晋阳盗取其妻已出城州郡乃觉吏民畏昔善射不敢追习乃令从事张景募鲜卑使逐昔昔负其妻【谨案陈志作昔马负其妻】累骑行迟未及与其衆合而为鲜卑射杀之始操闻昔叛恐其为乱於北边闻其死大喜以习有策畧赐爵关内侯後单于入侍西北无虞皆习之绩也曹丕立复置并州复为刺史进封申门亭侯邑百户政治常为天下最曹叡太和二年徵拜大司农习在州二十余年而居处贫穷无方面珍物叡异之礼赐甚厚四年卒子施嗣初济隂王思与习俱为西曹令史思因直日白事失操指操大怒教召主者将加重辟时思近出习代往对已被收执思乃驰还自陈已罪罪应受死操叹习之不言思之识分曰何意吾军中有二义士乎【原注裴松之曰习与王思同寮而已亲非骨肉义非刎颈而以身代思受不测之祸以之为义无乃乖先哲之雅指乎史迁云死有重於太山有轻於鸿毛故君子不为苟存不为苟亡若使思不引分主不加恕则所谓自经於沟渎而莫之知也习之死义者岂其然哉】後同时擢为刺史思领豫州思亦能吏然苛碎无大体思与薛悌郤嘉俱从微起官位畧等三人中悌差挟儒术所在名为闲省嘉与思事行相似曹丕诏曰薛悌駮吏王思郤嘉纯吏也各赐爵关内侯思虽烦苛而晓练文书敬贤礼士正始中为大司农封列侯年老目瞑瞋怒无度下吏嗷然不知所据性愎多疑时有吏父病笃近在外舍自白求假思疑其诈怒曰世有思妇病母者岂此谓乎遂不与假明日吏父果死思又性急尝执笔作书蝇集笔端驱去复来如是再三思恚怒自起逐蝇不得还取笔掷地蹋坏之高阳刘类苛慝尤甚嘉平中为弘农太守吏二百余人不与休假过无轻重辄捽头乱杖挝之牵出复入者数四乃使掘地求钱所在市里皆有孔穴又外托简省每出入勑督邮不得使官属曲修礼敬而隂识不来者辄中伤之内懦多猜每遣大吏出使小吏随覆察之昼则於墙壁间规觇夜使干廉察诸曹复以干不足信又遣钤下及奴婢相检验尝按行宿民家瘈狗逐猪猪挿头栅间号呼良久类以为吏擅屠豕饮食不复徵察使伍伯曳五官掾孙弼入顿头责之弼以实对乃已旧俗民谤官长者有三不肯谓迁免与死也类在弘农吏民患之乃题其门曰刘府君有三不肯类犹不悛司马昭西征过弘农人告类荒耄不任宰郡乃召入为五官中郎将卒

谨案目録此下有张既传今阙

游楚字仲允冯翊高陵人也父殷为郡功曹张既儿童时殷异之引既过家殷先归勑家设宾馔及既至殷妻笑曰君其悖乎张德容童昬小儿何异客哉殷曰卿岂知斯方伯器也殷遂与既论霸王之畧以子楚托之殷与司隶校尉胡轸有隙轸诬构杀殷月余轸得疾但曰游功曹来伏罪遂死咸谓殷以鬼诛之楚忠果质直为蒲阪令曹操定关中时汉兴郡缺操以问既既称楚才兼文武遂以为汉兴太守後转陇西楚为人慷慨历位宰守所在省刑任德太和中汉丞相亮出陇右吏民骚动天水南安太守各弃郡东下楚独据陇西会吏民告之曰太守无德於民今蜀兵至诸郡皆已应之此亦诸卿富贵之秋也太守本为国家守郡义在必死卿诸人便可取太守头持往吏民皆涕泪言死生当与明府同无有二心楚曰今东二郡已去必以寇来但共坚守国家救到寇必去是为一郡守义人人获爵宠也若官救不到蜀攻日急尔取太守降未晚也遂城守而南安果将汉兵就攻陇西楚闻兵到乃遣长史马顒出门设陈而自於城上晓谓蜀帅曰汉兵卿能断陇使东兵不上一月之中则陇西吏人不攻自服卿若不能虚自疲弊使顒纵兵击之汉兵收去後十余日诸军上陇汉兵破走南安天水皆坐应汉破灭而楚以功封列侯长史掾属皆赐拜曹叡嘉其志诏特听朝引上殿楚为人短小而声大自为吏初不朝觐被诏登阶不知仪式叡令侍中赞引呼陇西太守前楚当言唯而大声称诺叡顾笑而劳勉之罢会自表乞留宿卫拜驸马都尉楚不学而性好遨游音乐乃畜歌者琵琶筝箫每行来将以自随所在摴蒲投壶懽忻自娯数岁复出为北地太守年七十余卒

杨沛字孔渠冯翊万年人也初平中为公府令史以牒除为新郑长兴平末人多饥乏沛课民益畜乾椹收?【原注音劳】豆阅其有余以补不足积得千余斛会曹操为兖州刺史西迎天子过新郑无粮沛谒见进所畜椹豆操甚喜及辅政迁沛为长社令时曹洪宾客在县界徵调不奉法沛先挝折其脚遂杀之操闻以为能累迁九江东平乐安太守并有治迹坐与督军争鬭髠刑五岁输作未竟操出征在谯闻邺下颇不奉科禁乃发教选邺令当得严能如杨沛比故沛从徒中起为邺令已拜操问曰何以治邺沛曰尽心竭力奉宣科法操曰善顾谓坐客曰诸君此可畏也赐生口十人绢百匹曰且以报乾椹也沛辞去未到而军中豪右曹洪刘勲等畏沛各驰骑告子弟使自检敕沛为令数年以功能转为护羌都尉十六年马超反操遂西讨沛随军都督孟津渡事操已南过其余未毕而中黄门前渡忘持行轩私北还取之从吏求小舩欲独先渡吏呵不肯沛问黄门有疏耶黄门云无疏沛怒曰何知汝不欲逃耶遂使捽其头与杖欲捶之而逸去衣帻自裂坏自诉于操操曰汝不死为幸矣由是声名益振及关中平代张既领京兆尹黄初中儒雅并进而沛本以事能见用遂以议郎冗散里巷沛前後宰历郡县不可千以私又不事贵人故身退之後家无余积治疾于家借舍从儿无他奴婢後占河南夕阳亭部荒田二顷起瓜牛庐居其中妻子冻饿病亡乡人亲友及故吏民为殡葬之

谨案目録此下有温恢传今阙

贾逵字梁道河东襄陵人也本名衢自为儿童戱弄常设部伍祖父习异之曰汝大必为将率口授兵法数万言【原注魏畧逵世为着姓少孤家贫冬常无袴过妻兄柳孚宿其明无何着孚袴去故时人谓之通健】初为郡吏守绦邑长郭援之攻河东所经城邑皆下逵坚守援攻之不拔乃召单于并军急攻之城将溃绦父老与援要不害逵绦人既溃援闻逵名欲使为将以兵刼之逵不动左右引逵使叩头逵叱之曰安有国家长吏为贼叩头王府君临郡积年不知足下何为者也援怒将斩之绦吏民皆乘城呼曰负要杀我贤君宁俱死尔左右义逵多为请遂囚之壶关闭着土窖中覆以车轮使人固守逵从窖中谓守者曰此间无健儿耶而使义士死此中乎时有祝公道适闻其言乃夜盗往引出破械遣去不语其姓名遂得免後援破乃知公道出已公道河南人坐市当诛【谨案志作坐他事当伏诛】逵救之不能免请代其死不从为致服焉初逵过皮氏曰争地先据者胜及围急知不免乃使人间行送印绶归郡且曰急据皮氏援既并绦衆将进兵逵恐其先得皮氏乃以他计疑援谋人祝奥援由是留七日【谨案由是陈志作山是误】郡从逵言故得无败孙资举河东计吏到许荐於相府曰逵在绦邑帅厉吏民与贼郭援交战力尽而败为贼所俘挺然直志顔辞不屈忠言闻於大衆烈节显於当时虽古之直髪据鼎罔以加也【原注直髪蔺相如事见前注　国语文公伐郑欲得郑詹而师还郑人以詹与晋晋人将烹之詹据鼎耳而疾号公乃命弗杀厚为礼而归之】其才兼文武诚时之利用遂举茂才除渑池令高干之反张琰将举兵应之逵不知其谋往见琰闻变起欲还恐见执乃为琰画计如与同谋者琰信之时县寄治蠡城城堑不固逵从琰求兵修城诸欲为乱者皆不隐其谋故逵得尽诛之遂修城拒琰琰败逵以丧祖父去官司徒辟为掾以议郎参司隶军事曹操拒马超至弘农曰此西道之要以逵领弘农太守召见计事大说之谓左右曰使天下二千石悉如贾逵吾何忧其後发兵逵疑屯田都尉藏亡民都尉自以不属郡言语不顺逵怒收之数以罪挝折脚坐免然操心善逵以为丞相主簿操欲伐吴而大霖雨三军多不愿行操恐有谏者教曰今孤戒严未知所之有谏者死逵受教谓同寮三主簿曰今实不可出而教如此不可不谏也乃建草以示三人三人不获已皆署名入白操怒收逵送狱取造意者逵言我造意遂走诣狱狱吏以逵主簿不即着械逵曰促械我尊者且疑我在近职求缓於卿今将遣人来察逵着械适讫而操果遣人就狱视逵既而原复其职始逵为诸生畧览大义取其可用最好春秋左氏传及为牧守常自课读之月常一遍【原注魏畧逵在弘农校尉争公事不得理乃发愤生瘿後所病稍大自启愿欲令医割之太祖惜逵忠恐其不活教谢主簿吾闻十人割瘿九人死逵犹行其意而瘿愈大】操攻昭烈先遣逵至斜谷观形势道逢水衡载囚人数十车逵以军事急辄竟重者一人皆放其余操善之拜谏议大夫与夏侯尚并掌军计操卒雒阳太子丕在邺鄢陵侯未到士民颇苦劳役又有疾疠於是军中骚动羣寮恐有变欲不发丧逵建议以为不可秘乃发丧令内外皆入临临讫各安叙不得动而青州军擅撃鼓相引去衆以为宜禁止之不从者讨之逵以为大丧在殡嗣王未立宜因而抚之乃为作长檄告所在给其廪食鄢陵侯彰从长安来赴问逵先王玺绶所在逵正色曰太子在邺国有储副先王玺绶非君侯所宜问也遂奉丧还邺丕立以邺县户数万在都下皆不法乃以逵为邺令月余迁魏郡太守【原注魏畧初魏郡官属颇以公事期会有所急切会闻逵当为郡举府皆诣县门外及迁书到逵出门而郡官属悉当门谒逵於车下逵抵掌曰诣治所何宜如是】及丕出征复为丞相主簿祭酒逵尝坐人为罪丕曰叔向犹为十世宥之况逵功德亲在其身乎从至黎阳津渡者乱行逵斩之乃整至谯以逵为豫州刺史逵进曰臣守天门出入六年天门始开而臣在外惟殿下为兆民计无违天人之望是时天下初复州郡多不摄逵曰州本以御史出监诸郡以六条诏书察长吏二千石已下故其状皆言严能鹰扬有督察之才不言安静寛仁有恺悌之德也今长吏慢法盗贼公行州知而不纠天下复何取正乎兵曹从事受前刺史假逵到官数月乃还考竟其二千石以下阿纵不如法者皆举奏免之丕曰逵真刺史矣布告天下当以豫州为法赐爵关内侯州南与吴接逵明斥堠缮甲兵为守战之备敌不敢犯外修军旅内治民事遏鄢汝造新陂又断山溜长谿水造小弋阳陂又通运渠二百余里所谓贾侯渠者也黄初中与诸将并伐吴破吕范於洞浦进封阳里亭侯加建威将军曹叡立增邑二百户并前四百户时孙权在东关当豫州南去江西四百余里每出兵为寇辄西从江夏东从庐江北方征伐亦由淮沛【谨案陈志作淮沔通志作淮沛与此合】时州民在项汝南弋阳诸郡守境而已权无北方之虞东西有急并军相救故常少败逵以为宜开直道临江若权自守则二方无救若二万无救则东关可取乃移屯潦口陈攻取之计叡善之吴将张婴王崇率衆降太和二年叡使逵督前将军满宠东莞太守胡质等四军从西阳直向东关曹休从皖司马懿从江陵逵至五将山休更表贼有请降者求深入应之诏懿驻军逵东与休合进逵度贼无东关之备必并军於皖休深入与贼战必败乃部署诸将水陆并进行二百里得生口言休战败权遣兵断夹石诸将不知所出或欲待後军逵曰休兵败於外路絶於内进不能战退不能还安危之机不及终日贼以军无後继故至此今疾进出其不意此所谓先人以夺其心也贼见吾兵必走若待後军贼已断嶮兵虽多何益乃兼道进军多设旗鼓为疑军吴人见逵军遂退逵据夹石以兵粮给休休军乃振初逵与休不善黄初中丕欲假逵节休曰逵性刚素侮易诸将不可为督丕乃止及夹石之败微逵休军几无救也【原注魏畧曰休怨逵进迟乃呵责逵遂使主者敕豫州刺史往拾弃仗逵恃心直谓休曰本为国家作豫州刺史不来相为拾弃仗也乃引军还遂与休更相表奏朝廷虽知逵直犹以休为宗室任重两无所非也休犹挟前意欲以後期罪逵逵终无言时人多之　习凿齿曰夫贤人者外身虚已内以下物嫌忌之名何由而生乎有嫌忌之名者心与物为对存胜负于己身者也若以其私憾败国殄民彼虽倾覆于我何利我苟无利乘之曷以为是称说?获之心尔今忍其私忿而急彼之忧冒难犯危而免之於害使功显于明君惠施于百姓身登於君子之涂义愧於敌人之心虽豺虎犹将不觉忻伏而况于曹休乎然则济彼之危所以成我之胜不计宿憾所以服彼之心公义既成私利亦弘可谓善争矣在於未能忘胜之流不由于此而能济胜者未之有也】会病笃谓左右曰受国厚恩恨不斩孙权以下见先帝丧事一不得有所修作卒年五十五諡曰肃侯子充嗣豫州吏民追思之为刻石立祠青龙中叡东征乘辇入逵祠诏曰昨过项见贾逵碑像念之怆然古人有言患名之不立不患年之不长逵存有忠勲没而见思可谓死而不朽者矣其布告天下以劝将来甘露二年曹髦东伐屯项复入逵祠下诏曰逵没有遗爱历世见祀追闻风烈朕甚嘉之昔先帝东征亦幸於此亲发德音褒扬逵美徘徊之心益有慨然夫礼贤之义或扫其坟墓或修其门闾所以崇敬也其扫除祠堂有穿漏者补治之充有传【原注陈夀评曰自汉季以来刺史总统诸郡赋政於外非若曩时司察之而已太祖创基迄终魏业此皆其流称誉有名实者也咸精达事机威恩兼着故能肃齐万里见述于後也】议曰始汉置刺史以六条督察守令而已东京以来总统诸郡赋政於外曹氏因之职任渐重方列国兵争故有能吏而无循吏此皆精达事几鉏荒垦秽斩断肃齐拓土立政有恤民之心有禁暴之畧有守御之备暵旱为虐时雨一溉亦贤侯伯也锺繇王粲谓非圣人不能致太平司马朗以伊顔之徒虽非圣人使数世相承太平可致夫太平非有太高难为者酌天道人情之公使万事自理不以其私害之而已虽中材可致也岂必大圣大贤而後能之耶曹参一椎鲁鬭将尔丙吉一敦厚长者尔皆能致宁一公明之治故人能去其私虽中材皆尧舜伊顔之徒太平可致也诬上行私虽上智皆幽厉桀跖之徒欲少康不可得况太平乎伊尹圣之任顔渊未逹一间尔辄以为非圣人非也伊尹相汤伐桀身致太平又相太甲终使思庸顔渊虽处陋巷即问孔子以为邦苟得时行道亦必身致太平矣岂必数世相承哉皆不通之论也

赞曰民未即业运属军兴抑奸弭寇吏资严能馥习既逵隐然方面立国立疆递为耕战伊顔几圣伯达焉知治平何难出处有时








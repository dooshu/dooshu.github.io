117　馮當可評諸家易説　伊川捨畫求易　晁公武易廣傳


馮當可謂：「王輔嗣蔽於虚無，而易與人事疏；伊川專於治亂，而易與天道遠。」又謂：「近有伊川，然後易與世故通，而王氏之説爲可廢。全云：「輔嗣疵纇誠有之，然未嘗不近人事，未可廢也。」然伊川往往捨畫求易，故時有不合。又不會通一卦之體以觀其全，全云：「誠齋易傳亦然。」每求之爻辭離散之間，故其誤十猶五六。」晁子止閻按：「晁子止，名公武，即撰晁氏讀書志者。」爲易廣傳，當可答書曰：「判渾全之體，使後學無以致其思，非傳遠之道。」

【元圻案】書録解題：「昭德易詁訓傳十八卷，敷文閣直學士清豐晁公武子止撰，乾道中上之。其議論精博，不主一家，然亦略於象數。沖之叔用，其父也。」〇經義考：「詁訓傳，一名易廣傳，佚。」






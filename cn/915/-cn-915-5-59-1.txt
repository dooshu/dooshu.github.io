◇历议

圣人迹太阳于晷景，效太阴于弦望，明五星于见伏，正是非于晦朔。弦望伏见者，历数之纲纪，检验之明著也。（《晋书·律历志中》）

昔伏羲始造八卦，作三画以象二十四气。黄帝因之，初作调历，历代十一，更年五千，凡有七历。颛顼以今之孟春正月为元，其时正月朔旦立春，五星会于天历营室也。冰冻始泮，蛰虫始发，鸡始三号，天曰作时，地曰作昌，人曰作乐，鸟兽万物，莫不应和，故颛顼圣人为历室也。汤作殷历，弗复以正月朔旦立春为节也。更以十一月朔旦冬至为元首，下至周鲁及汉。（案：当有删节。《御览》十六引此云：「武王作周历，周公作鲁历。」）皆从其节，据正四时，夏为得天，以承尧舜，从颛顼故也。《礼记》大戴曰：「虞夏之历，建正于孟春，此之谓也。」（《晋书·律历志中》）


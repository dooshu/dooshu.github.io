贺冬至表五


六琯吹葭，缇室迓一阳之来复；三垣正斗，璇霄睹万象之维新。弘开发育之机，茂著裁成之绩。暖回寒谷，人乐熙台。

恭惟皇上大智先天，至仁遍物。刚健体乾行而不息，文明焕离照以无疆。尽制尽伦，兼千圣再王作述之盛；丕承丕显，增二祖七宗谟烈之光。礼序乐和，德化征于有象；民安物阜，惠泽浃于无垠。夏霖冬雪皆应祈，而岁功已就；北狄东夷俱效顺，而边警不闻。兹逢南至之辰，益进大来之吉。午中立表，圭日布影于初长；子半迎阳，璧月流辉于既望。推元纪历，数符月统之得天；观气书云，瑞协轩辕之获鼎。黄舆贡祉，元象昭庥，景运当三十年，周而复始；圣寿绵亿万载，久而弥昌。

臣等袜线才微，愧无裨于龙衮；涓埃念切，期仰答乎鸿钧。对时陈献履之衷，叩阙致呼嵩之祝。伏愿道同阳长，由临入泰以亨隆；治与日升，咸五登三而炳耀。乾坤高厚，永固奕世之金瓯；日月光华，恒映泰阶之玉烛。







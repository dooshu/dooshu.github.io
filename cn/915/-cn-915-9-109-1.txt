◇答敕问雩祭燔柴

敕问：「凡求阴阳，应各从其类，今雩祭燔柴，以火祈水，意以为疑。」懋答曰：「雩祭燔柴，经无其文，良由先儒不思故也。按周宣《云汉》之诗曰：「上下奠瘗，靡神不宗。」毛注云：「上祭天，下祭地，奠其币，瘗其物。」以此而言，为旱而祭天地，并有瘗埋之文，不见有燔柴之说。若以祭五帝必应燔柴者，今明堂之礼，又无其事。且《》礼又云：「埋少牢以祭时。」时之功是五帝，此又是不用柴之证矣。昔雩坛在南方正阳位，有乖求神；而巳移於东，实柴之礼犹未革。请停用柴，其牲牢等物，悉从坎瘗，以符周室《云汉》之说。（《梁书·许懋传》）


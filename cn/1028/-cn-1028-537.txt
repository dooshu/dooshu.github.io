方岳　山中

莫怪山翁老更迂，竹庵终日一团蒲。

万言万当不如默，百技百穷同是愚。

往事自惊天大胆，近诗空捻雪成须。

未忧卒岁无衣褐，紫凤天吴柝海图。

方岳

方岳　山中

此身只合着林泉，安得缠腰十万钱。

百事懦无拖地胆，一生愚似信天缘。

青山有约不知老，黄犊与人相对眠。

问讯春蓑故无恙，乱云深处更超然。

方岳

方岳　山中

山中从事亦贤劳，安得眠云独自高。

两席地栽青紫芥，一株树接碧红桃。

春风多可移可信，夜雨无声入土膏。

那办工夫到诗句，溪灯穿屋未编茅。

方岳

方岳　山中

缭碧萦青一径深，倦随扶老上遥岑。

耕云自识本来面，曝日谁知见在心。

浮世事如风雨过，贵人头亦雪霜侵。

草庵虽窄乾坤阔，野鹤孤云不可寻。

方岳

方岳　山中

久无筋力踞虬龙，西崦东塘漫倚筇。

白练带随红练带，木夫容并水夫容。

宁消几两生前屐，忽忆当年饭后钟。

孤负草堂今夜月，径眠谁与吐奇胸。

方岳

方岳　山中

寂寞空山久掩扉，残书谁与解重围。

推貀时作橐驼坐，恍惚化为蝴蝶飞。

春事已归双雪鬓，生涯尽在一荷衣。

夜寒扣角悲声壮，但得牛肥道亦肥。

方岳

方岳　山中

茅茸山堂竹打篱，尚余老鹤共襟期。

一生朝市几何日，五亩园林都是诗。

身后谁浇胸磊磊，命中不带印累累。

薄田有秫聊堪酿，尽足秋崖作受持。

方岳

方岳　山中

长啸出门山月高，古来宁独我蓬蒿。

拙於生事岂无粥，犹有故情焉用袍。

垅亩桑麻豳雅颂，亭皋木叶楚离骚。

不知公相今谁是，已与人间久绝交。

方岳

方岳　山中

溪村杨柳好藏鸦，春水池塘已吠蛙。

诗外共谁千里月，雨中老却一山花。

蝶将梦去客欹枕，燕寄声来社到家。

数掩断篱春且住，莫随芳草遽天涯。

方岳

方岳　山中

解缨聊复濯沧浪，晞发松阴藓石床。

有味是贫琳馆俸，无功於懒玉函方。

自参老子鼻端白，未羡诸公腰下黄。

蔗境渐佳惟习静，笔床茶灶并荒唐。

方岳

方岳　山中

十亩荒园斸野烟，蔬畦麦陇带平田。

相忘鱼鸟无余地，自信貂蝉有老天。

静处亦忙诗意思，贫中之乐酒因缘。

梅花不隔前村路，只有霜桥雪屋边。

方岳

方岳　山中

世间尘土隔丘林，竹绕松园不厌深。

一片野云人寂寂，几番山雨夜沈沈。

桑麻事业本来面，竹帛功名过去心。

持戒十年今始定，邯郸梦不到寒衾。

方岳

方岳　山中

人间久矣倦迎逢，归路牛羊带夕春。

千点梅沈山店月，一溪烟咽寺楼钟。

穷犹羞涩巉岩面，老自平夷磊磈胸。

曾笑古人多晚谬，草庵虽小幸相容。

方岳

方岳　山中

老去筋骸转觉衰，閒忙犹复费支持。

傍山新接gui头屋，为菊重编麂眼篱。

仕宦已忘如隔世，力田断不似逢时。

北窗高卧美无价，山鸟竟知吾是谁。

方岳

方岳　山中

草草庵居绝似僧，不同劣有发鬅鬿。

空山一夜雷驱雨，老屋四围云拥灯。

诗骨瘦来人似鹤，书幐懒去字如蝇。

开门桃李俱尘土，春到园林曾不曾。

方岳

方岳　山中

野烟啼鸟各忻然，一枕山篱又几年。

不可奈何天有命，久当已矣世无缘。

跨牛仰面自横笛，骑鹤缠腰那办钱。

芦苇秋声石桥月，只餐荷气亦成仙。

方岳

方岳　山中

已付身心毕意空，念头了不到穷通。

即愚宁免日三省，是圣未妨时一中。

物外禽鱼相尔汝，生前鸟兔几西东。

谁云双手都无用，自种山田岁便丰。

方岳

方岳　山中

古木苍藤正一丘，草庐吾亦爱深幽。

断无俗物敢排闼，尽有好山堪倚楼。

已老始知书作崇，不才宁与命为仇。

石床只在松阴底，拳手支头百不忧。

方岳

方岳　山中

漫道高眠昼掩关，南冈北岭几曾閒。

隰桑已作虾蟆眼，山笋蛙窥虎豹斑。

一味懒堪医传僻，五穷技不害诗孱。

着身何幸山岩裹，多阅人间百险艰。

方岳

方岳　山中

半坞幽深近物情，一筇老健惬山行。

月於水底见逾好，风打松边过便清。

鹤睡不惊舂药臼，鸟啼时作读书声。

山翁两手浑无用，只把犁锄做太平。

方岳

方岳　山中

消防閒必在林泉，要自胸中别有天。

面壁九年曾悟道，观棋一局偶成仙。

不知老圃风烟外，请祝圣人香火缘。

莫道秋崖长是懒，无求何处不超然。

方岳

方岳　山中

暄风已惬绿阴凉，小簟初横六尺床。

如宇宙宽容膝地，与尘埃隔及肩墙。

鸟乌声乐樱桃熟，田舍人忙麦饭香。

留得壁间双不借，尚堪锄水共移秧。

方岳

方岳　山中

剩斸荒寒地百弓，尽供弄月与吟风。

太平世界丰登外，小有洞天閒适中。

野服染成驼样褐，山花开到雁来红。

夕阳篱落谁呼唤，盂酒蹄肩赛社翁。

方岳

方岳　山中

无心出岫懒於云，生死交情一付君。

五柳当门陶令宅，百梅共坞老逋坟。

山虽甚浅略堪隐，砚不能灵并可焚。

我亦平生轻俗子，向来鱼鸟自同群。

方岳

方岳　山中

黄纸红旗总不宜，绿蓑青笠久相知。

躬耕莘野一犁雨，亲见豳风七月诗。

老已自催蚕作茧，死时须用豹留皮。

山深未省人间世，黑白纵横几局棋。

方岳

方岳　山中

寂寂门无长者车，穿深逗密惬幽居。

花能红白锦相似，山自青苍画不如。

鹤骨政应先狗马，雏孙殊未辨龙猪。

皇天老眼何缘错，高枕松风莫管渠。

方岳

方岳　山中

只合空山着此身，野猿骨相鹤精神。

何关亲戚傥来物，自笑痴顽向上人。

手可持杯宁是病，瓶犹储粟未为贫。

公卿满壁非无画，不画公卿画钓缗。

方岳


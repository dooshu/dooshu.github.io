大水


《洪范论》曰：大水者，皆君臣治失而阴气蓄积盛强，生水雨之灾也。

太祖天赐三年八月，霖雨，大震，山谷水溢。

太宗泰常三年八月，河内大水。

世祖延和元年六月甲戌，京师水溢，坏民庐舍数百家。

真君八年七月，平州大水。

高祖太和二年夏四月，南豫、徐、兖州大霖雨。

六年七月，青、雍二州大水。

八月，徐、东徐、兖、济、平、豫、光七州，平原、枋头、广阿、临济四镇大水。

九年九月，南豫、朔二州各大水，杀千余人。

二十二年戊午，兖、豫二州大霖雨。

二十三年六月，青、齐、光、南青、徐、豫、兖、东豫八州大水。

世宗景明元年七月，青、齐、南青、光、徐、兖、豫、东豫，司州之颍川、汲郡大水，平隰一丈五尺，民居全者十四五。

正始二年三月，青、徐州大雨霖，海水溢出于青州乐陵之隰沃县，流漂一百五十二人。

永平三年七月，州郡二十大水。

延昌元年夏，京师及四方大水。

二年五月，寿春大水。

肃宗熙平元年六月，徐州大水。

二年九月，冀、瀛、沧三州大水。

正光二年夏，定、冀、瀛、相四州大水。

孝昌三年秋，京师大水。

出帝太昌元年六月庚午，京师大水，谷水泛溢，坏三百余家。

孝静元象元年，定、冀、瀛、沧四州大水。

兴和四年，沧州大水。






50　論卦辭爻辭誰作


易正義云：「伏犧制卦，文王繫辭，孔子作十翼。」案：見卷首論卦辭爻辭誰作。朱子本義謂繫辭本文王、周公所作之辭，繫於卦爻之下者。上繫、下繫乃孔子所述繫辭之傳也。彖即文王所繫之辭。象者，卦之上下兩象及兩象之六爻，周公所繫之辭也。彖、象、上下傳者，孔子釋經之辭也。案：易正義曰：「周易『繫辭』，凡有二説：一説所以卦辭、爻辭並是文王所作知者。案繫辭云：『易之興也，其於中古乎？作易者其有憂患乎？』又曰：『易之興也，其當殷之末世，周之盛德邪？當文王與紂之事邪？』又乾鑿度云：『垂皇策者犧，卦道演德者文，成命者孔。』準此諸文，伏犧制卦，文王繫辭，孔子作十翼。易歷三聖，只謂此也。故史遷云：『文王囚而演易。』即是作易者其有憂患乎！鄭學之徒，並依此説也。二以爲驗爻辭，多是文王後事。案升卦六四『王用亨于岐山』，武王克殷之後，始追號文王爲王，若爻辭是文王所制，不應云『王用亨于岐山』。又明夷六五『箕子之明夷』，武王觀兵之後，箕子始被囚奴，文王不宜豫言箕子之明夷。又既濟九五『東鄰殺牛不如西鄰之禴祭』，説者皆云西鄰謂文王，東鄰謂紂。文、武之時〔一〕，紂尚南面，豈容自言己德受福勝殷，又欲抗君之國，遂言東西相鄰而已。又左傳韓宣子適魯，見易象云『吾乃知周公之德』，周公被流言之謗，亦得爲憂患也。驗此諸説，以爲卦辭文王，爻辭周公，馬融、陸績等並同此説。今依而用之。」又繫辭正義曰：「謂之繫辭者，取繫屬之義。聖人繫屬此辭於卦爻之下，則上下二篇經辭是也。夫子本作十翼，申説上下二篇經文。繫辭條貫義理，别自爲卷。總曰繫辭，分爲上下二篇。」愚按：釋文云：「王肅本作繫辭上傳，訖於雜卦，皆有『傳』字。」本義從之。漢儒林傳敘云：「孔子晚而好易，讀之韋編三絶，而爲之傳。」王肅本是也。

【何云】揚子雲解難云：「伏犧氏之作易也，綿絡天地，經以八卦。文王附六爻，孔子錯其象而彖其辭。」似與正義及朱子之説異。顔師古儒林傳注亦云：「傳謂彖、象、繫辭、文言、説卦之屬。」

【元圻案】宋晁氏郡齋讀書志一：「周易正義十四卷，唐國子祭酒孔穎達等撰。序稱王弼之學，獨冠古今，以弼爲本，采諸説附益之。」又：「經典釋文三十卷，唐陸德明撰。釋易、書、詩、三禮、三傳、孝經、論語、爾雅、老、莊，頗載古文及諸家同異。德明蓋博極群書也。」〇三國志魏王肅傳：「肅字子雍，善賈、馬之學，而不好鄭氏。采會同異，爲尚書、詩、論語、三禮、左傳解，及撰定父朗所作易傳，皆列於學官。」

〔一〕「武」，原作「王」，據四庫本周易注疏卷首論卦辭爻辭誰作改。






○大唐怀州河内县木涧魏夫人祠碑铭（并序）

盖闻元圃青宫，仙客於焉来往；丹邱紫府，羽人之所栖集。徵秘於淮王，时逢八老；采神奇於魏帝，取觌双童。子乔控翮，翱翔赤霄之上；琴高扰鳞，游泳渌波之下。斯并心符寂蔑，神契窈冥，匪尘俗之能羁，簪缨之所屈者矣。兹有皎容雅质，贞规淑熊，韫真气於闺房，挺仙才於阃阈。嫦娥采药，奔月フ以含精；灵媛投壶，昱电光而吐耀。汉皋游女，持珠对南国之宾；洛浦神妃，鸣玉俟东藩之后。莫不名芬紫翠，道标黄白，列真非一，往往致焉。魏夫人者，即是晋剧阳侯任城魏阳元之女也。本传曰：“夫人年二十四，适南（阙一字）刘幼彦。幼彦为修武令，善为德政，仁风惠著，时夫人随在修武之馆焉。虽魏同舍县内，常斋於别寝。季冬之月，夜半闻空中有钟鼓笳箫之声，羽光耀，降夫人之静室，举辇被服，非人所闻见。有四真人告夫人曰：‘大帝敕我来教子以神真之道，注子於玉札应为紫虚元君上真司使山之号，封南岳夫人。’後为洛阳山成真人，因为立祠，土俗号阿夫神。”

原夫镐京疏社，公高克勤於小物；参墟命族，毕万连休於大名。丞相之匡翌汉庭，比踪萧邴；司空之弼谐晋室，方誉裴山。积德攸锺，馀庆斯在。况复彤云授彩，衍丰之灵苗；白水开源，导舂陵之茂族。乘龙合好，鸣凤於飞，结大义於丝萝，谐佳音於琴瑟。刘氏弦歌作吏，铜墨临人，惟彼外持，爰资内辅。服勤纂组，良毗制锦之工；肃事蘩，且佐烹鲜之术。犹以为六法四行，岂离梦幻之场；九转三仙，方出尘劳之境。朱庭翠阁，事甚樊笼；元鬓红颜，理同泡沫。於是拨烦疏黩，练志凝魂，洁成道室之阶，列竟师门之宇。悠悠永夕，紫烟而庭院虚；凛凛穷阴，元霜冽而池馆静。有仙钟簇韵，如发汉鲸；法鼓扬音，似栖吴鹤。箫声寥亮，仍符弄玉之台；笳奏凄清，有异文姬之殿。绿轺朱节，真卫相趋；霞佩云裾，仙仪在列。昔安公之冶，叶冥契於龙；木羽之乡，应祥期於御马：眷兹元感，异代同符。故能迥骛三清，高超八会，持法印而含元气，合真符而太极。金记五千，职隶九元之史；玉言十万，名彰八素之书。足使上元夫人，恧其嘉号；元妙玉女，丑其芳声。岂与夫障日巫山，荐枕席而通寝；顺风江澳，怀环而申赠。复有跃鱼酬惠，爱鸟遗灾，清溪白岸之姑，阮氏弦生之俪，若斯而已矣。

夫以王母既集，西汉列其宵筵；帝子斯臻，北渚歌其夕涨。是用恢胜宇，创祠坛，想希夷其若存，庶恍忽其无昧，建立之始，年代莫详。尔其周晋名区，覃怀奥壤，苏子攒茅之域，寇君剖竹之郊。孟津南注，控河流於马颊；太行北指，启山路於羊肠。川原相属，风烟交会，郁彼仙观，揭焉中立。彩之以丹青，陈之以藻绘，效灵妃之启齿，图殷女之练色。行亭三袭，俯瞰川湄；茅栏四注，却连山阜。巨石崔嵬，像莲峰而特秀；奔泉氵节洒，泻松涧以飞湍，微霭触而流津，清飚激而成韵。琼桃仙枣，散绿垂红；珠实金条，含缃佩紫。八林芳桂，凌冬霰以扬葩；五株仙杏，负春而布叶：莫不夹户罗生，垂詹接荫，可以返魂驻寄，忘忧愈疾。至若吉日良辰，高人胜士，黄冠紫绶，忘贵贱而同归；白屋朱门，混荣枯而毕萃。敬而不黩，诚禀训於怀柔；感而遂通，谅虔心於正直。於是采蔬东海，折果西山，倾玉酒而泛流霞，酌金浆而挹甘露。神交妙有，想白凤之来仪；道契虚无，伫黄雀之为使。丹梯可蹑，必超上汉之（阙一字）练驭斯（阙二字）越无生之浪。诚洞真之苑囿，灵宝之区域者焉。

秋官尚书检校怀州刺史南阳邓府君，道光天爵，庆登地灵，泰阶而高视，实蓍天而骋力。题剑朝，秉刑之寄攸重；佩金增秩，仰福之任逾隆。长史陇西李知人、司马南阳邓楷、河内县令钜鹿耿仁惠，或展骥亨衢，化康邦国；或割难游刃，功茂邑民。思静力於回天，厌劳生於寂地，识明元牝，迹寄道枢。半夹刂毗藩，则晨趋飞其鹤岭；一同作宰，则元会降其凫舄。每虑阳轶再旬，具虔馨於斯；阴衢洁朔，荐行潦於兹峦。县令仁惠，禀气孝恭，祭则神飨；天然感物，祈必灵歆。所请甘霖，未回车而降泽；但求膏液，迎举意以零滋。弥丑神之厚恩，故勒铭而旌德。而碧落清窗，显在百城之次；椒庭桂门，近临千室之中。瞻石梁而靡阔，仰瑶台而何远？夫降仙成宅，西岳纪桓谭之赋；寻真起咏，南溪闻郭璞之诗。是以轻率下民，仰追前列，寄诸贞炎，题其颂云：

毕筮初占，系复其始。甯门有相，甥膺庙美。珠胎孕宝，玉仙昭祉。实唯灵媛，作嫔君子。取譬鸾凤，言边鲂鲤。早明八素，夙晤三元。咒神争术，餐蓬募仙。紫书题记，白简开编。游芝圃，倏见华田。轻飞起月，高训垂烟。戒遵灵坛，载规神宇。却倚岩壁，前临涧浦。偃蹇云楝，清泠风户。怪石奇木，鸣虫啸羽。居兹他圣，坐同天柱。犊妃去魏，弄女辞秦。阳台之下，暮雨称神。洛川之侧，朝霞韫真。窈冥高蹈，寥廓上宾。思（阙一字）道业，用述微尘。

苏诜

诜字廷言，雍州武功人，宰相环子。举贤良方正高第，补汾阴尉，迁秘书详正学士，累转给事中，出为徐州刺史。卒赠礼部侍郎。


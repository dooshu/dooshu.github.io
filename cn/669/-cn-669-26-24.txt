24　與父老約法三章句讀


「與父老約」爲句，下云「法三章耳」。【原注】唐高祖入京師，約法十二條，蓋倣此語而失之。

【何云】厚齋亦因紀末有「初順民心，作三章之約」，故改舊讀。

【又云】刑法志中稱「約法」者非一，不必好新，反爲唐人笑。後漢楊終上疏亦有「約法三章」之語。終與班固同時人。

【閻按】何屺瞻曰：「刑法志言『約法三章』者二，似當仍以八字爲句。」余謂此上文「吾與諸侯約」，「約」句絶。「先入關者王之，吾當王關中。則與父老約」，亦當句絶。至「約法三章」，乃班氏組織成文，於沛公語氣不相蒙。

【元圻案】宋劉昌詩蘆浦筆記曰：「『與父老約法三章耳』，合於『約』字斷句，則先與諸侯約，今與父老約，不惟上下貫串，而『法三章耳』方成句語。」






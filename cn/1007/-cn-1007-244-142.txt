张元干　叶少蕴生朝三首

绛节霓旌下九天，括苍初识地行仙。

桃华海上三千岁，凤历人间五百年。

可但彤弓寻节制，要知黔首望陶甄。

香凝燕寝森兰玉，会见貂冠总附蝉。

全

张元干　叶少蕴生朝三首

绿发耴翔翰苑春，升平三辅已朱轮。

诗成山谷句中眼，名应石林天上人。

耆旧政须廊庙具，蕃宣聊寄股肱臣。

生朝剩欲为公寿，醉里苹花度曲新。

张元干

张元干　叶少蕴生朝三首

元戎玉帐凛霜威，谈笑何妨羽扇挥。

平日丹心驰象阙，长年彩服奉慈闱。

谁无五马人生贵，独有三奇命世稀。

志在麟经成事业，颇闻天子诏公归。

张元干


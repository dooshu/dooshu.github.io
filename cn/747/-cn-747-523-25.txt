○与常州独孤使君书

月日，崔元翰再拜上书郎中使君阁下，天之文以日月星辰，地之文以百谷草木，生於天地而肖天地。圣贤又得其灵和粹美，故皆含章垂文，用能裁成庶物，化成天下。而治平之主，必以文德致时雍；其承辅之臣，亦以文事，助王政。而唐尧、虞舜、禹汤、文武之代，则宪章、法度、礼乐存焉；皋陶、伯益、伊傅、周召之伦，则诰命、谟训、歌颂传焉。其後卫武、召穆、吉甫、仍叔，咸作之诗，并列於《雅》；孔圣无大位，由修《春秋》，述《诗》、《易》，反诸正而寄之治；而素臣邱明、游夏之徒，又述而赞之。推是而言，为天子大臣，明王道，断国论，不通乎文学者，则陋矣；士君子立於世，升於朝，而不繇乎文行者，则僻矣。然患後世之文，放荡於浮虚，舛驰於怪迂，其道遂隐。谓宜得明哲之师长，表正其根源，然後教化淳矣。

阁下绍三代之文章，播六学之典训；微言高论，正词雅音，温纯深润，溥博宏丽，道德仁义，粲然昭昭，可得而本。学者风驰云委，日就月将，庶几於正。若元翰者，徒以先人之绪业，不敢有二事，不迁於他物。而其颛蒙朴，难以为工；抗精劳力，未有可采。独喜阁下虽处贵位，而有仲尼诲人不倦之美，亦欲以素所论撰，贡之阁下，然而未有暇也。不意流於朋友，露其嗤鄙，而乃盛见称叹，俯加招纳，顾惟狂简，何以克堪？今谨别贡五篇，庶垂观察。傥复其一字，有逾拱璧之利；假以一言，若垂华衮之荣。不宣。元翰再拜。


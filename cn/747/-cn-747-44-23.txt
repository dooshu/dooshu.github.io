○立成王为皇太子德音

守器为重，择贤而立。万国繇其永贞，百王以之垂范，盖以重社稷而奉粢盛也。朕缵承洪绪，惟怀永图。丕膺皇极，既符域中之大；茂建元储，用崇天下之本。皇太子俶，植性恭懿，因心孝友。文武之德，克闻於日跻；君亲之诚，实原於天性。往以时属艰阻，义扶宗社，故能外清元祲，内复皇图，繇是肇启承华，懋昭嘉绪。今撰辰斯及，册命攸行，宜承继明之庆，俾广洊雷之泽，可大赦天下。

顷者频兴大典，累洽殊私，率土之间，屡经荡涤，犹虑近有冒法，或滞狴牢。其天下见禁囚，徒已下罪，一切放免。内外文武官，三品已上者赐爵一级，四品已上各加一阶，五品已上官子为父后者赐勋两转。顷因国用不足，颁赐未周，今所铸新钱，数盈於万。其京官文武五品已上，及常参官六军将士，东北京留守，及诸道节度将士等，各赐有差。其唐元功臣，成都元从，及朕元从功臣等，普恩之外，更赐一爵，四品已下更加两阶。其在灵州及宁州至凤翔者，仰所司类例，更递加一等，皇亲及诸色陪位人等各赐勋两转。其鸿胪蕃客赐绢一千匹，天下义夫节妇，孝子顺孙，旌表门闾，终身不事。

京官五品已上，各举忠正孝友文儒周慎堪任东宫官者，务取实才，不得虚荐。今馀寇未殄，有胁在贼中未归顺者，一切不以为罪。其有受贼节制，能以兵降者，酬其封爵。且为政之要，求紧是急。比令中外荐举，多非实才，所以询事考言，登科盖寡。犹虑岩穴之内，尚有沈沦，宜令所在州县，更国搜择。其怀才抱器，隐遁邱园，以礼徵送，如或不赴，具以名闻。凡与前诏科目相当，一切委内外文武五品已上官，有所知者，不限人数，任各荐闻。如自举者，亦听於所在投状。有堪任用，不限常资。其行人家，及羸老单贫，鳏寡茕独，已频有处分，宜令州县长官，倍加优恤。应缘册礼职掌要重者，及撰册书舁宝官礼官等，普恩之外，赐勋两转。其礼仪使特赐一阶，副使普恩之外，赐爵一级。敕文有不该者，所司类例奏闻。


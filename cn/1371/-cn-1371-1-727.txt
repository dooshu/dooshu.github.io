道室杂咏

精神有限惟当啬，造化无心不汝私。



此事安须知决择，鸡鸣勿後老人期。



道室杂咏

黄褐长绦七尺身，袖中一剑隐红麈。



城门万屦日来往，众里安知无此人？



道室杂咏

冰霜难与夏虫语，晦朔岂容朝菌知。



忿欲至前能小忍，人人券内有期颐。



道室杂咏

万法元须一理通，长生极治本同功。



广成千岁无它术，祗在唐虞二典中。



道室杂咏

莫缘侯印学阴谋，生世惟须一钓舟。



轻用镆邪终折缺，善刀何止解千牛。



道室杂咏

放翁耄齿犹朱颜，一物不留方寸间。



已吞八九云梦泽，更著百亿须弥山。



道室杂咏

鸟化双凫杖化龙，云山回首不知重。

药园夜啸丹台月，酒市秋听紫阁钟。



岂但烟霄随步武，故应冰雪换形容。

小童开户惊奇事，野鹤来巢砌下松。



道室杂咏

莫怪先生阅事多，人间何处不经过。

天山八月霜枯草，阳谷三更日浴波。



酒熟春风归掌握，丹成神物共谁何。

散人本带江湖号，四百年来一钓蓑。



道室杂咏

身是秋风一断蓬，何曾住处限西东。



棋枰窗下时闻雹，丹灶岩间夜吐虹。



采药不辞千里去，钓鱼曾破十年功。



白头始悟颐生纱，尽在黄庭两卷中。




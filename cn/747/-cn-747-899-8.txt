○论浙潮

渔翁问曰：“浙江之潮特大，何也？”答曰：“诸江淮河，发源皆远，其水多（按楚江出岷山，淮出桐柏山，河出昆仑山）。江水既多，则海水入少。水入既少，其潮皆小也。而浙江发源独近，其水少（浙江之源，近者三四百里，远者不过千里）。江水既少，则海水入多。水入既多，故其潮特大也。”问曰：“潮来有头，何也？”答曰：“地势广远，垂入海中（今人见海岸谓之海际，非也。殊不知地势渐低为海水所漫，其际不可见也）。地下则潮生（下音暇），潮生於地际自际涌，涌则蹙，蹙则奔，奔则有头，水之常势也。”渔翁问曰：“浙江之潮，或东或西，何也？”答曰：“夫水之性，攻其盈而流其虚。沙随其流百积其虚。积而不已，变虚为盈。盈则受攻，终而复始。所以或东或西也。”问曰：“何故浙江之水，独能攻其盈乎？”答曰：“大川皆然，非独浙江也。凡水之回折之处，涯岸皆迭盈迭虚，或三十五十年而一变，水势使之然也（今黄河及诸大川之岸皆有移易是也）。《易》曰‘地道变盈而流谦’，此之谓也。”


◇答刘之遴上春秋义诏

省所撰《春秋》义，比事论书，辞微旨远，编年之教，言阐义繁。丘明传洙泗之风，公羊禀西河之学，铎椒之解不追，瑕丘之说无取，继踵胡毋，仲舒云盛，因循《谷梁》，千秋最笃，张苍之传《左氏》，贾谊之袭荀卿，源本分镳，指归殊致，详略纷然，其来旧矣。昔在弱年，久经研味，一从遗置，迄将五纪，兼晚冬晷促，机事罕暇，夜分求衣，未遑搜括，须待夏景，试取推寻，若温故可求，别酬所问也。（《梁书·刘之遴传》，又《南史》五十。）


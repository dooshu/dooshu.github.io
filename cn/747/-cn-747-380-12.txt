○请节度使表

臣某言：臣自以愚弱无堪，远迹江湖，全身之外，无所冀望，陛下过听，徵臣顾问。今臣起家数月之内，官忝台省，尔来三岁，无益效用，愧耻之甚，在臣无逾。臣窃以荆南是国家安危之地，伏愿陛下不轻易任人。陛下若独任武臣，则州县不理；若独任文吏，则戎事多阙。自兵兴以来，今八年矣，使战争未息，百姓劳弊，多因任使不当，致使败亡，伏惟陛下审择重臣，即日镇抚，全陛下上游之地，救愚臣不逮之急。谨遣某官奉表以闻。


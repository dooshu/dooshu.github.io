○加恩处分流贬官员诏

刑政之本，皇王大要。政事或失於厥中，帝道则乖於御下。王者持平慎恤，盖在於此。朕缵服洪绪，躬临庶政，何尝不内轸泣辜之念，外覃解网之恩。诏书所下，期於必当。往以衣冠之伍，受职贼中，量其重轻，俾申贬黜。比闻三司处置，未甚均平。或同科之中，升降有异；或谪任之所，风宜不一。颇招情故，殊非至公，是以搢绅之间，不无窃议。有司奉法，其若是邪？又流降量移，久申诏令，省司类例，事亦稽迟。遂使岭嶂逾时，积流荒之叹；雨露凝泽，壅如丝之旨。逖听遐迩，颇闻咨嗟！斯乃主者怠官，甚无谓也。宜令中书门下类例三司先所贬官，各据科目，均平改拟。仍审勘前后制敕，应合霑恩，并速处分，准制合量移人。亦令吏部速比类闻奏。

又缘顷经逆乱，中夏不宁，士子之流，多投江外。或扶老携幼，久寓他乡，失职无储，难归京邑。眷言悯念，实恻於怀。宜令中书门下牒本道责取名品，应五品已上官并即与进取，六品已下官合序用名品可收者，亦量才叙用。仍据中外员阙，均听授官。其授京官者，仰本道勾当装束，即令赴京，授外官者，各令之任。馀不合授官，是士流者，所在州县一切安存。无害公私，勿令干扰。


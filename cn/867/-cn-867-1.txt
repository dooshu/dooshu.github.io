卷一（丙辰、丁巳）


○錢塘江懷古

江上錢王舊跡多，我來重唱百年歌。勸王妙選三千弩，不射江潮射汴河。

○釣臺

夜泊釣臺旁，客星如月大。想見嚴子陵，投竿在此坐。朝隨漁翁嬉，暮陪至尊臥。為念故人重，轉覺天子輕。偶展榻上足，乃驚天上星。

○書子陵祠堂

士各有志在，投贈須良時。乃欲臣老子，張眼發狂癡。巢由效孤忠，唐堯何能知？當時西漢衰，士氣一何卑。四十二萬人，尊莽稱巍巍。先生隱蘆中，惻然心腸悲。故人作天子，臣請為伯夷。甘與子同夢，伸腳踏紫微。贈子以不拜，王丹吐微詞。將軍有揖客，衛青賢可思。何況赤伏符，可無王者師？雲台麟鳳旁，漁者張一旗。果然東漢風，名節爭扶持。相助為理處，於後乃見之。我留壁間墨，當贈先生詩。

○羅昭諫墓

遠望鼉江氣寂寥，江東遺塚草蕭蕭。三生金榜無名字，一卷唐詩殿本朝。照壁紅紗曾誌寵，隔簾嬌女罷吹簫。傷心枉進英雄計，花醉華堂淚未消。

○臨安懷古

曾把江潮當敵攻，三千強弩水聲中。霸才越國追勾踐，家法河西仿竇融。宰樹重重封錦繡，宮花緩緩送春風。誰知苦創東周局，留與平王避犬戎！

○吳桓王廟

擲戟神亭一笑分，英雄名號尚郎君。南來劍奪中原色，獵罷龍驚草上雲。自覺風流誇二婿，有誰旗鼓鬥三軍？千年願獻《鐃歌》曲，帳下還愁子布聞。

○琵琶亭

孤亭月落九江秋，彈過琵琶水尚愁。今日蘆花笑詞客，不曾老大已飄流。

○謝太傅祠

一笑翩然載酒行，東山女妓亦蒼生。能支江左偏安局，難遣中年以後情。花下殘棋兒破敵，燈前老淚客彈箏。荒祠隔葉黃鸝語，猶似當初絲竹聲。

○夜渡彭蠡風浪大作

半夜顛風欺客過，奪取孤舟當箕簸。桅折群驚大纛崩，燈昏不辨何艙破。騎虎由來勢莫停，駕鼇且向西南征。滿眼黃泉不見路，呿噏但聞龍蛇聲。青蘆颯颯濘而止，長老大呼吾生矣！拍拍群鷗扶浪起，彼此相看面如紙。衣裳都付宓妃洗，一身之外水而已。編詩不編前甲子，墮地重生從此始。

○野行

野行逐流水，花裏得茅廬。中有龐眉叟，旁堆數卷書。衣冠非漢魏，妻子半樵漁。拱手詢名姓，無言指太虛。

○看山

看山有所得，日暮聊為詩。舟子多曳足，村歌以答之。江湖發天籟，秋光亦平分。我歌船頭月，爾歌船尾雲。

○浯溪碑

夷吾雖歸辱社稷，射姑來朝無貶詞。從曰撫軍守監國，古來塚嗣良如斯。宋儒不明春秋義，題浯溪碑多刺譏。當時明皇躍馬去，五更昏黑西川馳。若非靈武張位號，九州不見天皇旗。望賢宮前重返蹕，黃袍手著如嬰兒。一辭一畀見真性，此際慈孝天皆知。玉真公主具尊酒，上皇父老相娛嬉。監奴攬權豔妻惑，從此兩宮生猜疑。君子原情論大義，事有後累無前非。魯公忠孝立人極，金石腕力尤淋漓。先拜新君心抃舞，後望南內空淒其。書罷《大唐中興》一頌刻山石，再書《請朝上皇》一表鋪丹墀。

○長沙謁賈誼祠

江口瞻遺廟，長沙最少年。才雖王者佐，運是漢家天。屈子堪同調，相如敢比肩？虛無宣室問，卑濕楚江遷。道大功臣忌，心孤鵩鳥憐。三湘知數盡，七國悟機先。飄泊傷靈化，穠華委逝川。綠蘿蟠敗壁，饑鼠拱殘筵。神鬼真無狀，風雲合有緣。長懷夫子哲，轉憶孝文賢。遇合終如此，功名更惘然。我來剛弱冠，流涕返吳船。

○巴陵道中

洞庭西去女郎祠，來慰行人有畫眉。山縣城荒關店早，戍樓燈遠泊船遲。方言莫辨思重譯，異鳥無名愧學詩。難得篙工解人意，每開窗處對花枝。

○旅懷

欲采芙蓉贈楚狂，幾番漁笛聽《滄浪》。洞庭霜淺橘全綠，湘浦雨深荷暗香。行色喜逢秋八月，家書孤負雁千行。無端側耳鄰船泊，有個人音似故鄉。

○書倉頡廟

黃帝上天不識字，玉皇大笑人間俗。特遣倉公來造作，電光熒熒開四目。遠采龍魚篆，近取蝌蚪行。一畫生枝葉，六書加偏旁。可以記名姓、通九州，三才萬象相谘諏。天公賜粟萬萬石，厥功猶未酬。千鬼何事哭啾啾？上古無黎丘，疑是三王五帝之靈爽相悲愁。倉公不知故，賤子請致詞：行公之道享公福；古今惟有尼山師，與公初意無相違。其餘竄經冒聖紛紛者，坑之不足蔽其辜；而乃辟睨兩廡犧牲乎？摩騰借此來中華，侏亻離梵偈盈百車。學仙誤仙書，白骨如撐麻。此外深文刀筆萬萬條，張湯、趙禹日喧嘩。《官禮》亡新室，血流誣武王。元凶講《孝經》，妖僧造明堂。董侯強解事，《皇羲》五十章。穿錘大將軍，腕脫校書郎。蠹魚食盡三萬字，上天不如蜻蜓翔。腐儒識之無？公然搔首怨彼蒼。我自與公有瓜葛，亦復咿唔如蚊虻。不能腰鐮田中，騎馬沙場。三升墨水非瓊漿，他日餓死分所當。故鬼哭未已，新鬼淚沾裳。功過不相掩，請公自思量。公如肯補過，請公南面坐：周公右，孔子左，始皇在旁手把火。刪除《六經》質諸聖，黜陟百家來問我。朝不必多書，野不必多儒。拔兔一毛利天下，欽明文思追唐、虞。再拜尊椒酒，臣言是與否？倉公頷之不開口，但見神鴉鬼馬雲中各點首。

○萍鄉紀事

遠望碧桃盛，不知何家村。停舟搴裳往，頗聞書聲喧。柴門數學子，列坐何彬彬。聞有江南客，欣然喜動顏。各將文章來，願聞所未聞。為之小講解，圍坐點頭頻。歸各具雞黍，手自擎瓦尊。父兄荷鋤歸，亦來覘佳賓。但勸客小住，不知天黃昏。我乃行役者，風中不定身。告以勢難留，紛然淚滿巾。攀衣送登船，姓名僉云云。「後會知難期，前途君自珍。」感茲醇樸意，如逢羲軒民。方知古桃源，依然在人間。但恨無緣留，回頭空白雲。

○同金十一沛恩遊棲霞寺望桂林諸山

奇山不入中原界，走入窮邊才逞怪。桂林天小青山大，山山都立青天外。我來六月遊棲霞，天風拂面吹霜花。一輪白日忽不見，高空都被芙蓉遮。山腰有洞五里許，秉火直入衝烏鴉。怪石成形千百種，見人欲動爭谽谺。萬古不知風雨色，一群仙鼠依為家。出穴登高望眾山，茫茫雲海墜眼前。疑是盤古死後不肯化，頭目手足骨節相鉤連。又疑女媧氏，一日七十有二變，青紅隱現隨雲煙。蚩尤噴妖霧，屍羅袒右肩。猛士植竿發，鬼母戲青蓮。我知混沌以前乾坤毀，水沙激蕩風輪顛。山川人物熔在一爐內，精靈騰踔有萬千，彼此遊戲相愛憐。忽然剛風一吹化為石，清氣既散濁氣堅。至今欲活不得，欲去不能，只得奇形詭狀蹲人間。不然造化縱有千手眼，亦難一一施雕鐫。而況唐突真宰豈無罪，何以耿耿群飛欲刺天？金台公子酌我酒，聽我狂言呼否否。更指奇峰印證之，出入白雲亂招手。幾陣南風吹落日，騎馬同歸醉兀兀。我本天涯萬里人，愁心忽掛西斜月。

○薦鴻詞北上辭別桂林中丞

萬里投知己，千秋見偉人。掃門才授贄，倒屣已迎賓。弱冠終軍小，憐才鮑叔真。牛心先賜啖，馬骨倍精神。一卷文章獻，千回諷誦頻。百僚參謁處，八座散衙辰。譽我如誇寶，稱詩似數珍。人聲齊諾諾，公口尚津津。詔舉通經士，慚非珥筆臣。毅然標姓氏，直自奏楓宸。計吏爭供具，材官盡捧輪。辦裝錢絡繹，祖餞酒溫醇。石重鼇難戴，風高草易春。未開花獨賞，久屈蠖應伸。多感雲霞契，能增骨肉親。窮途來阮籍，有叔愛蘇秦〈（叔健磐以公故，加刮目焉。）〉。桂嶺三秋月，長安一路塵。拜辭先灑淚，圖報屢看身。夫子宮牆遠，男兒事業新。

○別常寧〈（叔家青衣）〉

六千里外一奴星，送我依依遠出城。知己那須分貴賤，窮途容易感心情。漓江此後何年到，別淚臨歧為汝傾。但聽郎君消息好，早持《僮約》赴神京。

○黃鶴樓

萬里青天月，三更黃鶴樓。湘簾才手捲，漢水拍天流。山影如爭渡，漁歌半入秋。深宵無鐵笛，空自泊孤舟。

○過洞庭

秋老一峰晴，巴船過洞庭。水搖天地白，山入混茫青。雲氣飛篷背，霜花落雁翎。今朝吟不得，窗外有龍聽。

○題柳毅祠

風鬟雨帶藕絲裙，素手傳箋寄暮雲。世上女兒多誤嫁，諸龍休惱洞庭君。

○漢江遇風

風急蒲帆葉葉張，蘆花飛雪打瀟湘。似盛漢水湖猶小，欲上君山浪太狂。行役自來多涉險，少年何事便離鄉。黃昏漸喜驚濤定，遠遠漁歌唱夕陽。

○途中見薦章感而有作

一紙封章薦禰衡，秋風八月動行旌。三朝曠典儒林重，二十華年海內驚。粵嶺懷人丹桂影，瀟湘聽雨竹枝聲。疏中溢美吾尤愧，道有奇才應運生。

○赤壁

一面東風百萬軍，當年此處定三分。漢家火德終燒賊，池上蛟龍竟得雲。江水自流秋渺渺，漁燈猶照荻紛紛。我來不共吹簫客，烏鵲寒聲靜夜聞。

○峴山

浮生幾載青山酒，名士常為萬古愁。雙淚偶揮羊太傅，一碑如補《晉春秋》。樓傳黃鶴仙何在，珮解明珠水自流。今日敬兒天下滿，襄陽片石若為留？

○銅雀台

停車欲訪魏遺宮，銅雀荒涼片瓦空。生對河山常感慨，死猶歌舞是英雄。君王氣盡高台酒，兒女春殘甲帳風。七十五來神恍惚，西陵可與茂陵同。

殿上歸來履幾雙，三分天下更分香。一家樂府商聲老，八尺燈帷鄴水涼。疑塚尚存兵法意，招魂只用美人妝。傳心曾許諸姬嫁，老去將軍話竟忘。

○題張睢陽廟壁

刀上蛾眉喚奈何，將軍鄰境尚笙歌。殘兵獨障全淮水，壯士同揮落日戈。六射須眉渾不動，一城人肉已無多。而今雀鼠空啼竄，暮雨靈旗冷薜蘿。

○大梁弔信陵君

魏王沉醉美人起，羅袖無聲符取矣。父仇已報國仇未，妾請將符授公子。翩翩公子玉手擎，深宮箭漏傳三更。侯生迎來指而笑，彼執椎者須同行。晉鄙嚄唶未張口，撲殺此獠如屠狗。壁上高懸救趙旗，精兵八萬邯鄲走。坐中忽失白頭人，淋漓血作送行酒。更有布衣魯仲連，來大笑平原君。一聲帝秦便蹈海，海水欲立奔秦軍。秦軍退避五十里，咸陽虎狼心欲死。美人壯士兼清流，一齊來與秦為仇。秦宮縱有鈞天樂，不如且歌《秦女休》。魏王醉眼終朦朧，至死不愛將軍功。醇酒婦人即東海，甘心一蹈真英雄。籲嗟乎！君不見：高皇赤龍只解罵，騎馬墳前悚然下；又不見：張耳滅秦封王聲赫赫，原是郎君門下客！

○牛口谷

一旅中原振鼓鼙，夏王仁義偃王齊。空爭孤注黃河北，不解連環太華西。牛口谷深天意在，虎牢關失陣雲低。英雄回首書生計，夜夜青山杜宇啼。

○博浪城

真人采藥走蓬萊，博浪沙連望海台。九鼎尚沉三戶起，六王才畢一椎來。黃金宮闕神仙遠，白璧光陰山鬼催。此日西風如力士，當車還擊布幃開。

○澶淵

路出澶河水最清，當年照影見親征。滿朝白面三遷議，一角黃旗萬歲聲。金幣無多民已困，燕雲不取禍終生。行人立馬秋風裏，懊惱孱王早罷兵。

○過鄴下弔高神武

唱罷陰山《敕勒歌》，英雄涕淚老來多。生持魏武朝天笏，死授條侯殺賊戈。六鎮華夷傳露布，九龍風雨聚漳河。衹今尚有清流月，曾照高王萬馬過。

○白馬驛

清風不斷霧不生，清流不斷國不傾。千年古驛黃河邊，鬼過猶作鳴珂聲。當時嘲賊朝門寫，三千詩人骨一把。已聞裘甫惱青蟲，更見朱三來白馬。迂哉裴十四，觥觥矜門第。三百年唐交與誰？猶說太常卿不置。崔裴物望冠中朝，甘為官家受一刀。半夜鴟梟啄孤鳳，彗星三丈風蕭蕭。君不見太原樓下美人啼，一片凝脂刀上飛？時來阿父監軍寵，運去傾城名士悲。又不見墜笏司空圖，請兵羅昭諫，從古詩人報國心，不曾一識君王面！

○銅駝街

洛陽銅駝昂首坐，愁容似見晉宮破。晉宮太子美少年，敦《詩》說《禮》人稱賢。一局殘碁難着手，宮寢紛紛胡騎走。柘弓銀研舊交情，猶着青衣喚行酒。椒房窈窕劉貴嬪，往來兩受君主恩。軹道早知誅孺子，劍門悔不作公孫。人將隱慝尤司馬，我道善淫報者寡。吳蜀降王富貴終，此例分明天不假。君不見商臣盜跖終天年，冒頓當時且配天。

北魏帝移宮處

佛狸子孫土運終，魚羊食人來九龍。抱獅帝子顏如玉，垂衣班朔明光宮。臣澄獻酒陛下聖，忽然三拳狗腳朕。此人又似不相容，請別六宮無所恨。握璽親辭白玉床，美人泣下空斷腸。二千花枝帶紅雨，一齊灑向黃衣裳。中有窈窕李賢妃，掩泣請歌曹王詩。願王加餐保玉體，願王永享黃髮期。明知此別難相見，長歌且作須臾戀。新朝司馬在勞催，不送君王出寢殿。碧海青天白日斜，生生世世帝王家。剛送故君低泣淚，便迎新主強簪花。吁嗟乎如虎如龍未十年，又見灣頭乞小憐。

景泰陵

雨帝當年一曲闌，西山藁葬草漫漫。目夷守國才何大，叔武迎君事本難。金鎖門高星象動，玉連環小淚珠乾。阿兄南内如嫌冷，五國城中雪更寒。








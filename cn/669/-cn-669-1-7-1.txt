胡敬序


姚江翁太常鳳西先生，性嗜學不勌，而於宋王厚齋尚書困學紀聞尤篤好之，嘗輯閻、何、全諸家之説，益以己所心得爲之注。自通籍以至膴仕，敷政之暇，丹槧未嘗一日去手。歸田後，復與同鄉老宿往復商訂，始付諸梓。爲文凡八十五萬言，可謂集大成矣。敬弱歲亦嘗留意是編，家貧既鮮藏書，又厚齋所讀書今多不傳，其所稱述之人，非皆有專傳專集可以按録稽者，蓄疑於心，積數十年無所質正。得觀先生書，而嚮之蓄疑不決者，乃涣然冰釋，砉然理解也。卷帙既富，竟月讀始一周。其淹貫成一家言，則李善之注文選也。其疏證之旁見側出，足與原書相輔而行，則裴松之之注三國志也。凡厚齋所引之書與其人，靡不觸類引伸，核其本文，詳其貫履。於書之已佚姓氏之就湮者，則博采墜簡零篇，力索冥搜，期於必獲。於諸説之不全不備、踳駁抵牾者，則下己意補之正之。辭旨和平，不務攻擊，是真能爲厚齋之學者也，是真能讀厚齋所讀之書者也。厚齋之書，由博而約，擇之精，著書之體宜然也；先生之書，由約而博，語之詳，注書之體宜然也。厚齋積數十年之功，成是書以霑溉後人；先生積數十年之功，注是書以表章絶學，豈直是書功臣，即謂厚齋復生可也。敬譾陋，何足以知先生，惟是嚮所蓄疑，藉以解釋。師資在是，難已於言，用敢附名青雲，以誌向往之意云。道光六年秋七月朔日，錢塘胡敬謹序。






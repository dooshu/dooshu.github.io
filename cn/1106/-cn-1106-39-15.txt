○杨氏子承之哀辞

（考之表系，杨凭子侄皆以“之”字命名，曰浑之，曰后之，曰敬之是也。独未详承之所出，然必凭诸侄耳。辞谓“世父孔艰兮，湘水滔滔”。据《水经》，冯水出临贺，下注湘水。此必元和四五年凭谪临贺时作。）

杨氏子承之，既冠，有成人之道。其明年四月，不幸而夭。其外姻（《左传》：天子七月而葬，同轨毕至。士俞月，外姻至。）解人柳宗元。（公娶杨凝女，而承之，凝诸子也。）为之恸且出涕。噫！是子也，气淳以愿，志专以勤，确然而直方，吾未知其止也。作辞赋书论，其言甚伟，余方爱之，谓可以为器者，故不知恸且出涕，况其亲戚者乎？凡天之生物也，不类，精粗纷，（，杂也。一作“精粗乱。”）贤愚混同，或远而合，或亲而殊，然则虽人（一作“圣人”）亲戚，亦将有不克知其美者。若杨氏子者，其亲戚皆贤，咸得知之者也；使知之，徒以增其悲愁怨号之声，无为也。用是为之辞，以相其哀焉。

葆醇熙兮（葆，守也。）承贞则，懿文章兮好循直。诚耿介兮又绰宽，学之勤兮行弥专。质圭璋兮文虎豹，超凌厉兮驰圣道。力未具兮志求通，道之远兮足先穷。有母敫敫兮，（敫，音叫。）有弟哀号；世父孔悲兮，（父之兄弟，先生为世父，后生为叔父。孔，甚也。世父当是杨凭。）湘水滔滔。去昭旷兮沉幽寞，魂冥冥兮竟难托。（“难”。一作“谁”。）死者静兮生者愁，子之淑兮徒增忧。志甚良兮命甚蹙，子之生兮又何欲！悲吾耳兮动吾神，（“吾耳”，一作“于身”。）谁使子兮淑且仁？呜呼已乎不可追，终怨苦兮徒何为！（“徒”，一作“独”。）






○寒素论

尧舜兴於畎亩之中，以仁义而得天下。曾颜非诸侯之祚，以德行而居儒道之首。以曾颜比之於天子，天子喜之。以桀纣比之於匹夫，匹夫怒之。岂在其贵贱之位哉！为仁义一日则为君子，不为仁义一日则为小人。岂在世载相袭，冠裳相承。吁哉！蒲轮不往诸侯之家，束帛不在阙庭之下。皆岩穴隐逸之人，行仁抱义之子。化之於乡里，闻之於郡国，达之於朝廷，然後求之。岂在卿大夫之子哉？诸侯乡饮之礼，敬年尚齿。使少年知礼，老者获养，修长幼之道也。天子太学，父事三老，兄事五更，教人以孝，教人以悌，兴教化之本也。文不以爵禄为差也，况布素对策，名闻於天下者有之矣，徒走以取公卿者有之矣。郑康成舍胥吏之役，归为儒者。黄叔度牛医之子，以德行闻。今服冕之家，流品之人，视寒素之子，轻若仆隶，易如草芥，曾不以为之伍。寒贱之子，能以道德自尊，文艺自将，见之若敬大臣，避之若逢挚兽，又不自审之所致也。尧舜何人也？犹将比肩其道。流品何人也？余何人也？曾不自敬其身。故且朝为匹夫，暮为卿相者有之矣；朝为诸侯，暮为馁鬼者有之矣。道之用舍，在於我而已。是玉之美者，不产於廊庙之下，为瑚琏之器。材之美者，不出於里之内，为栋梁之用。士之美者，非贵胄之子，而登卿相之位。况投竿而为王者师，挽车而为王者相，岂白屋之士，可自遗之哉？


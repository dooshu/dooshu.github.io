○对请侯降者判

〈浙江西防御使请侯降者。御史台守约而争，云非功臣。〉

褒德禄贤，建封列爵，以劝能者，且旌善人。惟彼轩，是职防御，敷其七德，耀以五兵。故戎狄之人，重译来朝北阙；蛮夷之类，稽颡愿沐南薰。使司欲以德招携，请封茅土；宪台以旧非心膂，未许繁缨。得失可知，与夺斯在。且官不必备，器无假人，愿取则於《周书》，无贻诮於汉法。


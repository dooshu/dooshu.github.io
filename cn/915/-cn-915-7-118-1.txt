◇奏理庐陵王义真

臣闻仁义之在天下，若中原之有菽，理感之被万物，故不系於贵贱。是以考叔反悔誓於及泉，壶关复冤魂於湖邑。当斯之时，岂无尊卿贤辅，或以事迫心违，或以道壅谋屈，何尝不愿闻善於舆隶，药石于阿氏哉。臣虽草芥，备充黔首，少不量力，颇高殉义之风，谓蹈善於朝闻，愈徒生於白首。用敢干禁忘戮，披叙丹愚。

伏惟高祖武皇帝诞兹神武，抚运龙兴，仰清天步，则齐德有虞，俯廓九州，则侔功大夏，故虔顺天人，享有万国。虽灵祚长，圣躬弗永，陛下继明绍统，遐迩一心，藩王哲茂，四维宁谧，倾耳康哉之咏，企踵升平之风。

窃念庐陵王少蒙先皇优慈之遇，长受陛下睦爱之恩。故在心必言，所怀必亮，容犯臣子之道，致招骄恣之愆。至於天姿夙成，实有卓然之美，宜在容养，录善掩瑕，训尽义方，进退以渐。今猥加剥辱，幽徙远郡，上伤陛下棠棣之笃，下令远近忄匡然失图，士庶杜口，人为身计。臣伏思大宋之兴，虽协应符纬，而开基造次，根条未繁，宜广树藩戚，敦睦以道，使兄弟之美，比鲁卫，龟策告同，祚均七百，岂不善哉！陛下富於春秋，虑未重复，忽安危之远算，肆不忍於一朝。特愿留神允思，重加询采。上考前代兴亡之由，中存武皇缔构之业，下顾苍生之望，时开曲宥，反王都邑。选保傅於旧老，求四友於髦俊，引诱情性，导达聪明。凡人在苦，皆能自厉，况王质朗心聪，易加训范。且中贤之人，未能无过，过贵自改，罪愿自新。以武皇之爱子，陛下之懿弟，岂可以其一眚，长致沦弃哉。谨昧死诣阙，伏地以闻，惟愿丹诚，一经天听，退就斧镬，无愧地下矣。（《宋书·庐陵王义真传》。）


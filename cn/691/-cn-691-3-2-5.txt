◎晋宁科甲

叶庶常（桂），甘肃晋宁州人。其先德官把总，自以不能读书，望子尤切，因子久困场屋，郁郁以终。某科乡试，初八夜，叶梦其父来，责之曰："屡试不第，总由尔不用心之故。某某今已中了，尔若努力，今科亦有望，勉之，勉之。"语方毕，号军已唤接题纸矣。叶惊晤，犹惴惴也。然梦中所举获隽之两人，绝不记其名。榜发，晋宁获第者三人，而叶与焉。其二人为刘伯欧、王汝舟，梦中所举，盖即是人。晋宁自国朝以来，无一科中三人者，此为欢舆，故其先德欣喜之而因勉之也。壬午春，叶成进士，出毛春门礼部（鼎亨）门下。授庶吉士日，毛梦一人前致辞曰："叶某，我之子也。荷蒙成全，特来拜谢。"毛以语叶，且为述梦中人风采举动，一一肖其生前。平生结念，一旦得遂，至不远数千里犹致感焉。然则孝子慈孙有显扬之愿者，当何如奋勉哉。然则彼孙山之外，冥冥之中不胜流涕欷献者，又不知凡几矣。


○张道士

太仓沙头市道士张碧虚，早岁游江湖，得异术。所居村中一教书学究家，仅足衣食。尝有五人泊舟其门，衣冠如贵游公子，延学究入舟，盛设享之，学究因亦设馔以谢。自是无日不来，来必欵饮，所费浸多，渐不能给，至典卖衣物以继之。其所饮酒瓶罂，堆积满场，其家苦之而不能远也。邻人怪之，扣以五人居止姓名，谢不知，乃曰：「此必祟也，闻张碧虚精于斩勘，盍招之？」乃使人请张。张先令其家迎所奉王灵官像供其室，为怪摄去，继挂真武亦如之，乃以令牌、天蓬尺往，复被摄置梁上。张怒，自备香纸符檄至其家，行持数日，忽所摄牌、尺自梁上坠下 【 忽所摄牌尺自梁上坠下　原本「所」作「数」，据说库本改。】 ，仍用学究馆生所写仿书裹之。张喜曰：「是计穷矣。」已而，其家一羣儿奔入，告云：「有数百个鬼，朱发蓝肤，头目狞恶，在场上逡巡。」又传报云：「一将军红衣兜鍪，从者数百人，皆着红，将军立场间，指麾红衣人将诸鬼一一捽之入诸酒瓶中。诸鬼彷徨抢攘，势甚汹汹。」张知将军是灵官神也，使儿伺其每入一鬼，则持瓶来，书一符封之，投于水，便沉下去。瓶投尽，鬼亦尽，将军及从者一时都灭。乃设祭谢将，未毕，学究家忽失其长子，徧寻不得，数日乃归。问之，云：「被五人者捽我入舟，意象迷罔，行百数十里，身忽在岸，恍如梦觉，乃在苏州吴山下。因从居民问路得归。」吴山地近楞伽，疑五鬼者，五通也。


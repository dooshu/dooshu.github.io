怨歌行


商颜芝草不足采，首阳薇蕨方彫枯。
有酒惟应召屠狗，无米安敢轻侏儒。
青天欲没烛龙死，男儿失意无时无。
金镜珠囊尽倾倒，鸾文虎变今何愚。
天门迢遥不可扣，风云为我昏清昼。
沐日浴月久无人，击鼓投壶常邂逅。
归期未见白乌头，醉里时闻剪鹑首。
六鳌已吞龙伯钩，九闺空守开明兽。
问尔微物同尘埃，何为慷慨令心哀。
君不见丰碑初立琅琊台，东井联珠殊未来。
监门已受小吏责，恶少何识王孙才。
一朝腾骧势莫测，平齐下赵如风雷。
又不见威斗方持建章殿，四七之期龙又战。
牧羊陇漠（一作头）岂见奇，贩马渔阳何足羡。
开拓三巴最有名，遨游二帝追英彦。
但知势去作庸人，岂识时乎会当变。
昨夜天吹广莫风，海水冻立扶桑东。
倾河决溜哭无益，且将万事随飞蓬。
锦衣绣袷胡青骢，翠扇（一作眉）粉压（一作靥）桃花红。
牛背读书马上饮，冬春射猎南山中。





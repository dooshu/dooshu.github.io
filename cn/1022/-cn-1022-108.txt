仇远　和两山二首

世事枰棋入角危，有人袖手只攒眉。

路通巴蜀那须檄，马立澶渊更要诗。

公竟醉耶从汝笑，树犹如此信吾衰。

传闻双珥消兵气，犹把葵心向郁仪。

仇远

仇远　和两山二首

穷乡何处觅新丰，身世悠悠醉梦中。

未学伏波尸马革，且随甫里问龟蒙。

檐头喜有桑榆日，兵后那无草木风。

亦欲飞神游八极，扁舟坦卧不须篷。







卷57

仇远


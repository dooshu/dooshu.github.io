○较农

功以救於民，赖其功者有违顺；德以化於民，敦其民者有疾徐。夫以三月除谷地，五月谷入土，虽当世不拔其苗，后世不毁其谷，其饮食之道，顺於情也。故生不疵疠其道，死则俎豆其功。圣人救坏以礼，垂世以法。当世伐其树，后世毁其示，所以礼违其情，法违其欲者也。是以生为旅人疵疠於天下，肉腐於俎，酒乾於器，然后为圣人。是愚民赖圣人之功，忘圣人之道。呜呼！礼亡而争器矣，虽有粟，弱者安得而食之？法坏夺其三时矣，虽有山泽，农者安得而种也？


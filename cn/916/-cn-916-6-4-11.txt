【和刘中书绘入琵琶峡望积布矶诗】

昔余（《类聚》作馀。）侍君子。历此游荆汉。山川隔旧赏。朋僚多雨散。图南矫风翮。曾非息短翰。移疾觏新篇。披衣起渊玩。惆怅怀昔践。仿佛（《类聚》作仿像。）得殊观。□（草堂诗笺作赫。）紫共彬□。云锦相凌乱。奔星上未穷。惊雷下将半。回潮渍崩树。轮（本集字缺。）□轧倾岸。岩筱或傍翻。石菌芜修干。澄澄明浦媚。衍衍清风烂。江潭良在目。怀贤兴累叹。岁暮不我期。淹留绝岩畔。（○本集四作刘中书。《诗纪》六十。又《类聚》二十七作和刘绘琵琶峡望积布矶诗。引汉、散、观、乱四韵。草堂诗笺八戏韦诗注引乱一韵。）


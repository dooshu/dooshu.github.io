王安国


安国字平甫，临川人，王安石之弟。生于天圣八年（1030）。熙宁元年（1068），应茂才异等科入等。赐进士出身，除西京国了教授、崇文院校书。熙宁七年（1074）时，为大理寺丞、集贤校理。坐郑侠事，于八年（1075）初，放归田里。熙宁九年（1076）卒。有王校理集，不传。

点绛唇

秋气微凉，梦回明月穿帘幕。井梧萧索。正绕南枝鹊。

宝瑟尘生，金雁空零落。情无托。鬓云慵掠。不似君恩薄。

清平乐

春晚

留春不住。费尽莺儿语。满地残红宫锦污。昨夜南园风雨。

小怜初上琵琶。晓来思绕天涯。不肯画堂朱户，春风自在梨花。

减字木兰花

春情

画桥流水。雨湿落红飞不起。月破黄昏。帘里馀香马上闻。

徘徊不语。今夜梦魂何处去。不似垂杨。犹解飞花入洞房。








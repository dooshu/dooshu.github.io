奇经八脉第二


〔一〕黄帝问曰：脉行之逆顺奈何？岐伯对曰：手之三阴，从脏走手；手之三阳，从手走头；足之三阳，从项走足；足之三阴，从足走腹。

问曰：少阴之脉独下行何也？对曰：冲脉者，五脏六腑之海也，五脏六腑皆禀焉。其上者出于颃颡，渗诸阳，灌诸阴。其下者注少阴之大络，出于气冲，循阴股内廉，斜入 中，伏行 骨内，下至内踝之后属而别。其下者，并于少阴之经，渗三阴。其前者，伏行出属跗，下循跗，入大指间，渗诸络而温肌肉，故别络结则跗上不动，不动则厥，厥则寒矣。问曰：何以明之？对曰：以言道之，切而验之，其非必动，然后可以明逆顺之行也。

〔二〕冲脉、任脉者，皆起于胞中，上循脊里，为经络之海。其浮而外者，循腹上一作右 行，会于咽喉，别而络唇口。血气盛则充肤热肉，血独盛则渗灌皮肤，生毫毛。妇人有余于气，不足于血，以其月水下，数脱血，任冲并伤故也。任冲之交脉，不营其唇，故髭须不生焉。《素问》曰：任脉者，起于中极之下，以上毛际，循腹里，上关元，至咽喉。冲脉者，起于气冲，并少阴之经《难经》作阳明之经 ，夹脐上行，至胸中而散其言冲脉与《九卷》异 。任脉为病，男子内结七疝，女子带下瘕聚。冲脉为病，逆气里急。督脉为病，脊强反折。亦 与《九卷》互相发也。

问曰：人有伤于阴，阴气绝而不起，阴不为用，髭须不去，宦者独去，何也？对曰：宦者，去其宗筋，伤其冲脉，血泻不复，皮肤内结，唇口不营，故无髭须。天宦者，其任冲之脉不盛，宗筋不成，有气无血，口唇不营，故髭须不生。督脉者，经缺不具，见于《营气》曰： 上额循巅下项中，循脊入骶，是督脉也。

《素问》曰：督脉者，起于少腹以下骨中央，女子入系廷孔，其孔，溺孔之端也。其络循阴器，合纂间，绕纂后，别绕臀，至少阴与巨阳中络者，合少阴上股内后廉，贯脊属肾，与太阳起于目内眦，上额交巅上，入络脑，还出别下项，循肩 内，夹脊抵腰中，入循膂络肾。其男子循茎下至纂，与女子等。其小腹直上者，贯脐中中央，上贯心入喉，上颐环唇，上系两目之中。此生病：从小腹上冲心而痛，不得前后，为冲疝；其女子不孕，癃痔遗溺，嗌干，督脉生病治督脉。

《八十一难》曰：督脉者，起于下极之俞，并于脊里，上至风府，入属于脑，上巅循额至鼻柱，阳脉之海也。《九卷》言营气之行于督脉，故从上下；《难经》言其脉之所起，故从下上，所以互相发也。《素问》言督脉似谓在冲，多闻阙疑，故并载以贻后之长者云。

〔三〕问曰：跷脉安起安止，何气营也？对曰：跷脉者，少阴之别，起于然骨之后，上内踝之上，直上循阴股入阴，上循胸里入缺盆，上循人迎之前，上入鼽《灵枢》作鬧字 ，属目内眦，合于太阳、阳跷而上行。气相并相还，则为濡一作深 目，气不营则目不合也。

问曰：气独行五脏，不营六腑，何也？对曰：气之不得无行也，如水之流，如日月之行不休，故阴脉营其脏，阳脉营其腑，如环之无端，莫知其纪，终而复始。其流溢之气，内溉脏腑，外濡腠理。

问曰：跷脉有阴阳，何者当其数？对曰：男子数其阳，女子数其阴，其阴一本无此二字 当数者为经，不当数者为络也。《八十一难》曰：阳跷脉者起于跟中，循外踝上行，入风池。阴跷脉者亦起于跟中，循内踝上行，入喉咙，交贯冲脉。此所以互相发明也。 又曰：阳维、阴维者，维络于身，溢蓄不能环流溉灌也。故阳维起于诸阳会，阴维起于诸阴交也。又曰：带脉起于季胁，回身一周。自冲脉以下，是谓奇经八脉。 又曰；阴跷为病，阳缓而阴急；阳跷为病，阴缓而阳急。阳维维于阳，阴维维于阴，阴阳不能相维，则怅然失志，容容不能自收持。带脉之为病，腰腹纵容如囊水之状。一云：腹满腰溶溶如坐水中状 。此八脉之诊也。维脉、带脉皆见如此，详《素问·病论》及见于《九卷》。






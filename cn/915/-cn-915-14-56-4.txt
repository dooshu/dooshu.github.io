◇吊延法师书

八月二十三日，薛道衡和南：俗界无常，延法师迁化，情深悲怛，不能已已。惟哀慕摧割，当不可任。法师弱龄舍俗，高蹈尘表。志度恢宏，理识精悟。灵台神宇，可仰而不可窥；智海法源，可涉而不可测。同夫明镜，屡照不疲。譬彼洪锺，有来斯应。往逢道丧，玄维落纽。栖志幽岩，确乎不拔。高位厚礼，不能回其虑；严威峻法，未足惧其心。经行宴坐，夷险莫二；戒德律仪，始终如一。圣皇启运，像法重兴。卓尔缁林，郁为称首。屈宸极之重，伸师资之义。三宝由其弘护，二谛藉以宣扬。信足以追踪澄什，超迈安远。而法柱忽倾，仁舟遽没，匪直悲缠四部，固亦酸感一人。师（等）杖锡挈瓶，夙承训导，升堂入室，具体而微。在三之情，理百恒恸。往矣奈何！无常奈何！疾碍，不获展慰。但深悲结，谨白书惨怆不次。弟子薛道衡和南。（《释藏》轻九，《广弘明集》二十四）


○命诸州恤刑诏

朕以敷政之勤，惟刑是重，既未能化人於无罪，则不可为上而失刑。况时当长嬴，事贵清适，念囹圄之闭固，复桎梏之拘縻，处於炎蒸，何异焚灼？在州及所属刑狱见系罪人，卿可躬亲录问，省略区分，於入务不行者令俟务开系，有理须伸者速期疏决，俾皆平允，无至滞淹。又以狱吏逞任情之奸，囚人被非法之苦，宜令加简察，勿纵侵欺。当令净扫狱房，洗刷枷匣，知其饥渴，供与水浆。有病者听骨肉看承，无主者遣医工救疗。勿令非理致毙，以至和气有伤。卿忠干分忧，仁明莅事，必能奉诏，体我用心，眷委於兹，兴寐无已。馀从敕命处分。


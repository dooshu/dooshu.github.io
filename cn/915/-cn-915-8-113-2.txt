◇第一品（五人）

△陆探微（事五代宋明帝，吴人。）

穷理尽性，事绝言象，包前孕後，古今独立，非复激扬所能称赞。但价重之，极乎上上品之外，无他寄言，故屈标第一等。

△曹不兴（五代吴时，事孙权，吴兴人。）

不兴之迹，殆莫复传，惟秘阁之内一龙而已。观其风骨，名岂虚成。（案：《御览》七百五十一《历代名画记》引谢赫云，不兴之迹，代不复见，秘阁内一龙头而已。观其风骨，擅名不虚，在第一品矣。）

△卫协（五代晋时）

古画之略，至协始精，六法之中，迨为兼善。虽不说备形妙，颇得壮气，凌跨群雄，旷代绝笔。

△张墨、荀勖

风范气候，极妙参神，但取精灵，遗其骨法。若拘以体物，则未见精粹，若取之象外，方厌膏腴，可谓微妙也。


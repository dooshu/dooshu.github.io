赴都答蔡大美及同里诸游好

其一
羲和凛莫节，白雪积皛皛。
鸡鸣启重关，严驾一何早。
祖帐供东门，送我长安道。
长安万里馀，双阙浮云表。
越鸟栖朔风，羽翮岂长好。
盈觞日在御，孰缓忧心捣。

其二
双鹤来云间，嘹呖我东厢。
翱翔得所欲，岂曰谋稻粱。
清歌展善谑，嬿婉纷难忘。
谁能舍兹去，雨霰零衣裳。
今夕曲水湄，明发大河阳。

其三
巾车伫修坂，眷我同怀人。
同怀二三子，齐辔扬芳尘。
搴华俯六叶，蹑轨追典坟。
瞻前恐不逮，努力良已勤。
园庐复相望，荣木无冬春。
多君岁寒意，勖我以先民。
列爵非所志，柔翰垂清芬。

其四
白云出深谷，摇摇离旧山。
仆夫竞前路，客子心缠绵。
虽糜东方粟，犹赧祖生鞭。
雅执冯公戟，未草子云玄。
功德有消陨，何况扬空言。
所念平生交，幽栖圭筚间。
鼻犊足常温，安用狐白鲜。
各勉金石欢，珍尔桂树篇。



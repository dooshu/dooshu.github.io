少将行


平营十里春风路，锦旗牙帐连烟树。
黄须奚奴控青骊，铁叶金钱向官渡。
五营画戟青茫茫，龙幡虎纛云霞墙。
高台绣幄团红玉，晓韱昼角声苍凉。
河阳小将绫纹紫，珊瑚软鞭佩朱鲤。
二十五骑嘶向风，阵后芊绵骄射雉。
将军初拜冠军侯，帐前爱将双吴钩。
昨夜独身砍妖垒，歌姬送酒弹箜篌。
酒酣便赐金凿落，更乞青娥归凤幕。
五鼓拔营星月寒，香衾草草娇情薄。





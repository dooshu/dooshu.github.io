◇长殇中殇变三年葛

《服问》云：「麻之有本者，变三年之葛。既练，遇麻断本者，於纟免之。」次云：「小功不易丧之练冠」，因说麻之有本，乃能变上服之葛。」方云「殇长中变三年之葛，终殇之月，而反三年之葛，是非重麻，为其无卒哭之税，下殇则不。」当是论周殇之大功。若是大功之殇，记当明之。周殇最在上，所以不言周耳。郑玄当谓周殇长中已目大功，不复指明殇服之异，不於卒哭而变上服之葛。又明下殇之麻。虽不断本，以其幼贱，亦不变能上服之葛。《间传》大明斩变受之节，因备列五服麻葛之分。缌小功之麻，不变上服之葛，已自别见。故此虽连言，而在兼服之例，是以不复曲辩。若如郑说，谓大功亲之殇者，其如缌小功之，麻既断本，又与三年之葛，大小殊绝，安得相变邪。（《通典》九十七。）


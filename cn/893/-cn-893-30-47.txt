汉东紫阳先生碑铭





呜呼!紫阳竟夭其志以默化，不昭然白日而升九天乎?或将潜宾皇王，非世所测。□□□□□□□□□□□挺列仙明拔之英姿，明堂平白，[一]长耳，广颡，挥手振骨，百关有声，殊毛秀采，居然逸异。□□□□□□□□□□而直达。何龟鹤早世，蟪蛄延秋?[二]元命乎?遭命乎?[三]予长息三日，[四]懵于变化之理。

[一]《黄庭经》：明堂四达法海源。梁丘子注：“眉头一寸为明堂。”



[二]蟪蛄，见五卷注。



[三]《论衡》：传曰：说命有三，一曰正命，二曰随命，三曰遭命。遭命者，行善得恶，非所冀望，遭逢于外，而得凶祸，故曰遭命。《礼记正义》：按《援神契》云：命有三科，有受命以保庆，有遭命以谪暴，有随命以督行。受命，谓年寿也。遭命，谓行善而遇凶也。随命，谓随其善恶而报之云。陈子昂《弟孜墓志铭》：“岂其夭绝，丧兹良图。呜呼!其元命欤?遭命欤?”



[四]东方朔《答客难》：“东方先生喟然长息。”



先生姓胡氏，□□□□□□族也。代业黄老，[一]门清儒素，[二]皆龙脱世网，鸿冥高云。[三]但贵天爵，何征阀阅。[四]

[一]《史记》：胶西有盖公，善治黄老言。张晏曰：“黄帝、老子之书也。”



[二]《晋书》：王隐以儒素自守，不交势援。



[三]《法言》：“鸿飞冥冥，弋人何篡焉。”



[四]《韵会》：阀阅，《史记》：明其等曰阀，积其功曰阅。又：有功曰阀，有劳曰阅。《汉书·车千秋传》：无伐阅功劳。师古曰：伐，积功也，阅，经历也。今人以世家门户为阀阅，误矣。琦按：人臣有功于国，方得世禄。阀阅之家，犹言“世禄之家”耳。又《通鉴》：裴子野论曰：“降及季年，专限阀阅。”胡三省注：门在左曰阀，在右曰阅。则以世家门户为阀阅，更有由也。



始八岁经仙城山，□□□□□□□□□□□有清都紫微之遐想。[一]九岁出家，十二休粮。二十游衡山，云寻洞府，水涉冥壑。神王□□□□□□□□召为威仪，[二]及天下采经使。因遇诸真人，受赤丹阳精石景水母。故常吸飞根，吞日魂，[三]密而修之。□□□□□□所居苦竹院，置飡霞之楼，手植双桂，栖迟其下。[四]

[一]《列子》：王实以为清都紫微，钧天广乐，帝之所居。



[二]威仪，道家职名。如释家“维那”之类。白玉蟾《玉隆万寿宫道院记》：唐有左右街威仪，五代末周太祖因避讳改为道录。是威仪即今之道录司也。



[三]《真诰》：日中五帝字曰：“日魂珠景，昭韬绿映，回霞赤童，元炎飙象。”凡十六字。此是金阙圣君采服飞根之道，昔受之于太微天帝君。一名《赤丹金精石景水母玉胞之经》。梁丘子《黄庭内景经注》：《上清紫文灵书》有采飞根之法，常以日初出东向叩齿九通，毕，阴咒日魂，名日中五帝字曰：“日魂珠景，昭韬绿映，回霞赤童，元炎飙象。”咒呼此十六字毕，瞑目握固，存想日中五色流霞来绕一身，于是日光流霞俱入口中，名曰日华飞根，玉胞水母也。



[四]《诗·国风》：“衡门之下，可以栖迟。”《毛传》曰：“栖迟，游息也。”



闻金陵之墟道始盛于三茅，[一]波乎四许。[二]华阳□□□□□□□陶隐居传升元子，[三]升元子传体元，体元传贞一先生，[四]贞一先生传天师李含光，李含光合契乎紫阳。[五]

[一]《真诰》：句曲山，汉有三茅君来治其上，时父老又转名茅君之山。三君往会各乘一白鹄，各集山之三处，时人互有见者，是以发于歌谣。乃复因鹄集之处，分句曲山为大茅君、中茅君、小茅君三山焉。总而言之，尽是句曲之一山耳。山生黄金，汉灵帝时诏敕郡县采句曲之金以充武库。逮孙权时，又遣宿卫人采金，常输官，兵帅百家遂屯居伏龙之地，因改为金陵之墟名也。三茅者，汉景帝中元间人，长兄名盈、次弟名固、又次弟名衷，俱得仙道。老君拜盈为司命真君，固为定录真君，衷为保生真君，故号为三茅君。



[二]四许者，许穆，汝南平舆人，官至护军长史，晋太和中入茅山修道，功成仙去，为上清真人。第三子玉斧，先于太和五年在茅山尸解，为上清仙官。长子揆、次子虎牙，并亦得道。



[三]《南史》：陶弘景，丹阳秣陵人，为诸王侍读，除奉朝请，上表辞禄，止于句容之句曲山。恒曰此山下是第八洞宫，名金坛华阳之天，周回一百五十里。昔汉有咸阳三茅君，得道来掌此山，故谓之茅山。乃中山立馆，自号华阳陶隐居。人间书疏，即以“隐居”代名。



[四]《旧唐书》：王远知，琅琊人，少聪敏，博综群书，入茅山师事陶弘景，传其道法。太宗登极，将加重位，固请归山。贞观九年，谓弟子潘师正曰：“吾见仙格，以吾少时误损一童子吻，不得白日升天，见署少室伯。将行在即。”翌日，沐浴加冠衣，焚香而寝，卒，年一百二十六岁。调露二年，追赠太中大夫，谥曰升真先生。天授二年，改谥曰升元先生。潘师正，赵州赞皇人，师事王远知，尽以道门隐诀及符授之。高宗幸东都，因召见焉。永淳元年卒，时年九十八。高宗追思不已，赠太中大夫，赐谥曰体元先生。司马承祯，字子微，河内温人。少好学，薄于为吏，遂为道士，事潘师正，传其符及辟谷导引服饵之术。师正特赏异之。卒时年八十九。其弟子表称，死之日，有双鹤绕坛，及白云从坛中涌出，上连于天，而师容色如生。玄宗深叹异之，赠银青光禄大夫，号贞一先生。



[五]颜真卿《元静先生李君碑》：先生姓李，讳含光，广陵江都人，本姓弘，以孝敬皇帝庙讳改焉。提孩则有殊异，晬日，独取《孝经》，如捧读焉。开元十七年，从司马炼师于王屋山，传授大法《灵文金记》，一览无遗，综核古今，该明奥旨。玄宗知先生遍得子微之道，乃诏先生居王屋山阳台观以继之。岁余，请归茅山，纂修经法。频征，皆谢病不出。天宝四载冬，乃命中官赍玺书征之，既至，延入禁中，每欲咨禀，必先斋沐。他日请传道法，先生辞以足疾不任科仪者数焉。玄宗知不可强而止。先生常以茅山灵迹剪焉将坠，真经秘录亦多散落，请归修葺，特诏于杨许旧居紫阳观以宅之，仍赐绢二百匹、法衣两副、香炉一具、御制诗及序以饯之。初，隐居先生以《三洞真经》传升元先生，升元付体元先生，体元付正一先生，正一付先生。自先生距于隐居，凡五叶矣，皆总袭妙门大正真法。



□□□□□于神农之里，[一]南抵朱陵，[二]北越白水，[三]禀训门下者三千余人。邻境牧守，移风问道，忽遇先生之宴坐，[四]□□□□□隐机雁行而前，[五]为时见重，多此类也。

[一]《路史》：世言神农生而九井自出。按：九井，在赖山。《荆州记》云：江夏随县北界，厉乡村南重山也。井在山北，重堑周之，广一顷一十亩，内有地云神农宅，神农生此。神农既育，九井自穿，旧说汲一井则八井皆动。《寰宇记》：在县北百里，人不敢触。按：今惟存一穴，大木旁荫，人即其处为神农社，年常祀之。亦引《荆州记》所言，厉乡村厉山下之穴，神农所生，穴口方一步，容数人，上有神农庙，即《荆州图》永阳县西北二百三十里厉乡山东石穴也。高三十丈，长二百尺，谓之神农穴。



[二]《名山洞天福地记》：南岳衡山，周回七百里，名朱陵之天，在衡州衡山县。



[三]白水，即白河也，一名淯水，在南阳府，详七卷注。



[四]宴坐，静坐也。见二十三卷注。



[五]《埤雅》：“雁行，斜步侧身。”故《庄子》谓士成绮“雁行避影，而问老子”。



天宝初，威仪元丹丘，道门龙凤，厚礼致屈，传箓于嵩山。东京大唐□□宫三请固辞。偃卧未几，而诏书下责，不得已而行。入宫一革轨仪，大变都邑。然海鸟愁臧文之享，[一]猿狙裂周公之衣，[二]志往迹留，称疾辞帝。克期离阙，临别自祭，其文曰：“神将厌予，予非厌世。”乃顾命侄道士胡齐物具平肩舆，[三]归骨旧土。王公卿士送及龙门，[四]入叶县，次王乔之祠。目若有睹，泊然而化，天香引道，尸轻空衣。[五]及本郡太守裴公以幡花郊迎，举郭雷动。□□□□开颜如生。观者日万，群议骇俗。至其年十月二十三日，葬于郭东之新松山，春秋六十有二。

[一]海鸟，见《大鹏赋》注。



[二]《庄子》：“今取猿狙而衣以周公之服，彼必龁啮挽裂，尽去而后慊。观古今之异，犹猿狙之异乎周公也。”



[三]《晋书》：王献之尝经吴郡，闻顾辟强有名园，先不相识，乘平肩舆径入。



[四]《文章正宗》：龙门在河南县。地志曰：阙塞山，一名伊阙，而俗名龙门。王乔祠，在南阳府叶县治东北，相传即乔飞凫之所，故后人立祠于此以祀之，今谓之双凫观。



[五]《晋书》：葛洪卒时年八十一，视其颜色如生，体亦柔软，举尸入棺，甚轻如空衣。世以为尸解得仙云。



先生含弘光大，[一]不修小节。[二]书不尽妙，郁有崩云之势；[三]文非夙工，时动雕龙之作。[四]存也，宇宙而无光；殁也，浪化而蝉蜕。[五]岂□□□□□□□□乎?

[一]《周易》：“含弘光大，品物咸亨。”《正义》云：“包含以厚，光着甚大也。”



[二]《后汉书》：刘陶为人居简，不修小节。



[三]梁昭明太子《锦带书》：“丛谈发流水之源，笔阵引崩云之势。”



[四]《史记》：齐人颂曰：“谈天衍，雕龙奭。”裴骃注：刘向《别录》曰：驺衍之所言，五德终始，天地广大，书言天事，故曰“谈天”。驺奭修衍之术，文饰之，若雕镂龙文，故曰“雕龙”。



[五]左思《吴都赋》：“赤须蝉蜕而附丽。”刘渊林注：“言此人升仙，如蝉之脱壳也。”



有乡僧贞倩，雅仗才气，请予为铭。予与紫阳神交，饱飧素论，十得其九。弟子元丹丘等，咸思鸾凤之羽仪，想珠玉之云气。洒扫松月，载扬仙风，篆石颂德，与兹山不朽。其词曰：贤哉仙士!六十而化，光光紫阳，善与时而为龙蛇。[一]固亦以生死为昼夜，[二]有力者挈之而趋。劫运颓落，终归于无。惟元神不灭，湛然清都。延陵既没，仲尼呜呼。[三]青青松柏，离离山隅。篆石颂德，名扬八区。[四]

[一]《庄子》：一龙一蛇，与时俱化，而无肯专为。



[二]《淮南子》：以利害为尘垢，以死生为昼夜。



[三]《方舆胜览》：延陵季子墓，在常州晋陵县北七十里申浦之西。孔子尝题曰：“呜呼!有吴延陵季子之墓。”旧石湮灭，唐玄宗命殷仲容摹以传。



[四]扬雄《长杨赋》：“洋溢八区。”李善注：“八区，八方之区也。”



按：宋敏求《后序》谓吕缙叔出《汉东紫阳先生碑》，而残缺间莫能辨，不复收入本集。《太平寰宇记》：《紫阳先生塔铭》：李白撰，在废光化县，今不知存否。此本从《道藏》刘大彬《茅山志》中录出，虽有缺文，然与集中所称紫阳先生、元丹丘、僧倩公、仙城山、飧霞楼等句多所取证，且其文系太白真作，铭词玄奥可喜。宋氏弃之不收，固矣。

右一篇见刘大彬《茅山志》。






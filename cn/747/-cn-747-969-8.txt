○定刺史县令赏罚奏（同光二年三月中书门下）

赏善罚恶，致理之源；选材任能，为政之本。所在刺史县令，有政绩尤异，为众所知；或招复户口，能增加赋税者；或辨雪冤狱，能活人生命者；及法害物之积弊，立利人之新规，有益於州县，为众所推者，即仰本处逐件分明开奏，不得辄加缘饰，以为浮词。据事状不虚，则加奖激，以劝能吏。如在任贪猥，诛剥生灵，公事不治，为政怠惰，具事节闻奏，勘不虚，当加谴罚，以戒慢官。其州县官任三考满，即具阙申送吏部格式，候敕除铨注。本道不得擅差摄官，辄替正授者。


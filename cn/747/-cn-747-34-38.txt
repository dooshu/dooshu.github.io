○禁重徵租庸敕

如闻天睛诸州送租庸，行纲发州之日，依数收领，至京都不合有欠。或自为停滞，因此耗损；兼擅将货易，交折遂多。妄称举债陪填，至州重徵百姓。或假讬贵要，肆行逼迫。江淮之间，此事尤甚。所由既下文牒，州县递相禀承，户口艰辛，莫不由此。自今以后，所有损欠，应须陪填。一事已上，并勒行纲及元受领所由人知。其受纳司不须为行下文牒，州县亦不得徵打。仍委按察使采访，如有此色，所由官停却，具状奏。


○鸲鹆舞赋（以“屈伸俯仰，傍若无人”为韵）

谢尚以小节不拘，曲艺可俯。愿狎鸳鸯之侣，因为鸲鹆之舞。於是褫貂裘，岸章甫。在容止可观之际，方见翼如；当管弦互奏之时，俄逞退旅。伊昔王导，延为上宾。陪谒者让登之处，遇群贤式燕之辰。俎豆在列，尊卑且伦。始服膺於末席，方酬赏於主人。导曰：久慕德音，众皆倾想。愿睹ェェ之态，用答嘤嘤之响。非敢玩人以丧德，庶使栖迟而偃仰。徒欲见长觜利距之能，岂比乎弋林钓渚之赏。公乃正色洋洋，若欲飞翔。避席俯伛，抠衣颉颃。宛修襟而乍疑雌伏，赴繁节而忽若鹰扬。由是见多能之妙，出万舞之傍。若乃三叹未终，五音铿作。贪若燕而蹙频，德如毛而矍铄。众客振衣而望，满堂击节而称乐。且皇々之奏未终，而泄泄之容自若。於是愧饮啄，尽欢娱。听式歌而调兼吐凤，观屡起而势若将雏。以乐忄舀忧，既醉者於焉已矣；手舞足蹈，冁然者岂得而无。是知因此名闻，那辞迹屈。同渔阳之慷慨，鄙五原之噎郁。将美其率尔不矫，怡然任真。自动容於知已，非受侮以求伸。况乃意绰步蹲，然後知鸿之志，不与俗态而同尘。


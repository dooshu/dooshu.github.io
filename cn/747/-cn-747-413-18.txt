○授陈少游浙江东道团练使制

敕：东南一尉，在吴越之境；海隅苍生，连瓯闽之俗。既分八使，兼督诸戎，录勋任良，以济烦重。朝散大夫宣州刺史兼御史中丞宣歙池等州都团练守捉及观察处置等使上柱国赐紫金鱼袋陈少游，寅亮肃清，识通才达，度於礼而举得其中，积於理而动必归当。参考经术，交修政刑，列三台之郎吏，首四方之俊选。左辅内史，尝寄风化，中军大夫，实毗镇抚。事任皆适，声华朗然，自鄣郡分忧，于湖申儆。悉心以周务，忘已以爱人，举纲条之目，缮完守之备。忠敏内缉，服而不离，威略外怀，亲而不暴。载清苛慝，尽复流庸，虽胶东之户口八万，颍川之理行第一，殆无以过也。明试以功，允兹章陟，称迁大镇，用表懋能，仍副丞相，以戒群岳。可使持节都督越州诸军事守越州刺史兼御史大夫充浙江东道都团练守捉观察处置等使，散官勋赐如故。


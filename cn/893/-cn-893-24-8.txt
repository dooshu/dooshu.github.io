寻阳紫极宫感秋作





《旧唐书》：开元二十九年正月制：两京诸州各置玄元皇帝庙。天宝二年三月，改西京玄元庙为太清宫，东京为太微宫，天下诸郡为紫极宫。《方舆胜览》：江州紫极宫，去州二里，即今天庆观。苏东坡曰：李太白有《浔阳紫极宫感秋》，时紫极宫，今天庆观也。道士胡洞微以石本示予，盖其师卓玘之所为。



何处闻秋声，翛翛北窗竹。[一]回薄万古心，[二]揽之不盈掬。[三]静坐观众妙，[四]浩然媚幽独。[五]白云南山来，就我檐下宿。[六]懒从唐生决，[七]羞访季主卜。[八]四十九年非，[九]一往不可复。野情转萧散，世道有翻覆。陶令归去来，田家酒应熟。[十]

[一]谢朓诗：“飒飒满池荷，翛翛荫窗竹。”古《塘上行》：“边地多悲风，树木何翛翛。”



[二]《皇娥歌》：“万象回薄化无方。”



[三]陆机诗：“揽之不盈手。”



[四]《老子》：“众妙之门。”



[五]谢灵运诗：“幽独赖鸣琴。”



[六]陶潜诗：“白云宿檐端。”



[七]张衡《思玄赋》：“感蔡子之慷慨，从唐生以决疑。”用唐举相蔡泽事，见十七卷注。



[八]《史记》：司马季主者，楚人也，卜于长安东市。



[九]《淮南子》：蘧伯玉年五十而知四十九年非。



[十]陶潜《问来使》诗：“归去来山中，山中酒应熟。”






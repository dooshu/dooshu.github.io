◇又表逊位

近冒表闻，披陈愚管，实冀天鉴，体其至诫。而奉被还诏，未蒙酬察，徒尘圣览，仰延优旨，顾影惭惶，罔识攸厝。臣忝荷要重，四载於今，既违前史量力之诚，又微古人进贤之美，尸位固宠，日积官谤，旋观周行，兴愧已厚。况在亲贤，朝野归德，甫思引身，曷云能补，惟尘大典，亏丧已多。不悟天眷之隆，复垂恩奖，名器弗改，蒙宠如旧，愚惑自揆，茫若无涯。臣义康既总录百揆，毗赞盛化，忝厕下风，谘凭有所。内朝细务，庶可免竭，神州任重，望实兼该，臣何人斯，寇窃不已。为尔推迁，覆败将及，就无人事之愆，必有阴阳之患。伏念惟忧，疹如疾首，不知何理，可以自安。但成旨已竭，涣汗难反，加臣懦劣，少无此志，进不能抗言陈辞，以死自固，退不能重茧置冰，鲜食为瘠，祗畏天威，遂复俯仰。至於摄督所部，料综文案，曹局吏役，所须不多，其馀文武，皆为冗长。相府初建，或有未充，请留职僚同事而已。自此以外，及诸资实，一送司徒。臣受恩深重，休戚是预，义无虚饰，苟自贬损。伏愿圣察，特垂许顺，不令诚诉，其见抑夺。（《宋书·王弘传》。）


卷四十五　韩世家第十五

韩之先与周同姓，

【索隐】：按：左氏传云“邗、晋、应、韩，武之穆”，是武王之子，故诗称“韩侯出祖”，是有韩而先灭。今据此文，云“其後裔事晋，封于韩原，曰韩武子”，则武子本是韩侯之後，晋又封之於韩原，即今之冯翊韩城是也。然按系本及左传旧说，皆谓韩万是曲沃桓叔之子，即是晋之支庶。又国语叔向谓韩宣子能修武子之德，起再拜谢曰“自桓叔已下，嘉吾子之赐”，亦言桓叔是韩之祖也。今以韩侯之後别有桓叔，非关曲沃之桓叔，如此则与太史公之意亦有违。

姓姬氏。其後苗裔事晋，得封於韩原，

【正义】：括地志云：“韩原在同州韩城县西南八里。又韩城在县南十八里，故古韩国也。古今地名云韩武子食菜於韩原故城也。”

曰韩武子。武子後三世

【索隐】：系本云：“万生赇伯，赇伯生定伯简，简生舆，舆生献子厥。

有韩厥，从封姓为韩氏。

韩厥，晋景公之三年，晋司寇屠岸贾将作乱，诛灵公之贼赵盾。赵盾已死矣，欲诛其子赵朔。韩厥止贾，贾不听。厥告赵朔令亡。朔曰：“子必能不绝赵祀，死不恨矣。”韩厥许之。及贾诛赵氏，厥称疾不出。程婴、公孙杵臼之藏赵孤赵武也，厥知之。

景公十一年，厥与郤克将兵八百乘伐齐，败齐顷公于鞍，

【正义】：音安。括地志云：“故鞍城今俗名马鞍城，在济州平阴县十里。”

获逢丑父。於是晋作六卿，而韩厥在一卿之位，号为献子。

晋景公十七年，病，卜大业之不遂者为祟。韩厥称赵成季之功，今後无祀，以感景公。景公问曰：“尚有世乎？”厥於是言赵武，而复与故赵氏田邑，续赵氏祀。

晋悼公之七年，韩献子老。献子卒，子宣子代。宣字徙居州。

【索隐】：宣子名起。州，今在河内是也。【正义】：括地志云：“怀州武德县本周司寇苏忿生之州邑也。”

晋平公十四年，吴季札使晋，曰：“晋国之政卒归於韩、魏、赵矣。”晋顷公十二年，韩宣子与赵、魏共分祁氏、羊舌氏十县。晋定公十五年，宣子与赵简子侵伐范、中行氏。宣子卒，子贞子代立。贞子徙居平阳。

【索隐】：系本作“平子”，名须，宣子子也。又云“景子居平阳”。平阳在山西。宋忠曰“今河东平阳县”。【正义】：平阳，晋州城是。

贞子卒，子简子代。

【集解】：徐广曰：“史记多无简子、庄子，而云贞子生康子。班氏亦同。”【索隐】：徐广云：“史记多无简子、庄子，而云贞子生康子。班氏亦同。”按：系本有简子，名不信；庄子，名庚。赵系家亦有简子，名不佞。

简子卒，子庄子代。庄子卒，子康子

【索隐】：名虎。

代。康子与赵襄子、魏桓子共败知伯，分其地，地益大，大於诸侯。

康子卒，子武子

【索隐】：名启章。

代。武子二年，伐郑，杀其君幽公。十六年，武子卒，子景侯立。

【索隐】：纪年及系本皆作“景子”，名处。

景侯虔元年，伐郑，取雍丘。二年，郑败我负黍。

六年，与赵、魏俱得列为诸侯。

九年，郑围我阳翟。景侯卒，子列侯取立。

【索隐】：系本作“武侯”。

列侯三年，聂政杀韩相侠累。

【集解】：徐广曰：“六年救鲁也。”【索隐】：战国策作“杀韩傀”，高诱曰“韩傀，侠侯累也”。

九年，秦伐我宜阳，取六邑。十三年，列侯卒，子文侯立。

【索隐】：按：纪年无文侯，系本无列侯。

是岁魏文侯卒。

文侯二年，伐郑，取阳城。伐宋，到彭城，执宋君。七年，伐齐，至桑丘。郑反晋。九年，伐齐，至灵丘。

【正义】：灵丘，蔚州县也，此时属燕也。

十年，文侯卒，子哀侯立。

哀侯元年，与赵、魏分晋国。二年，灭郑，因徙都郑。

【索隐】：按：纪年魏武侯二十一年，韩灭郑，哀侯入于郑。二十二年，晋桓公邑哀侯于郑。是韩既徙都，因改号曰郑，故战国策谓韩惠王曰郑惠王，犹魏徙大梁称梁王然也。

六年，韩严弑其君哀侯。而子懿侯立。

【索隐】：按：年表懿侯作“庄侯”。又纪年云“晋桓公邑哀侯于郑，韩山坚贼其君哀侯而立韩若山”。若山即懿侯也，则韩严为韩山坚也。而战国策又有韩仲子，名遂，又恐是韩严也。

懿侯二年，魏败我马陵。

【正义】：在魏州元城县东南一里。

五年，与魏惠王会宅阳。

【正义】：在郑州也。

九年，魏败我澮。

【集解】：徐广曰：“大雨三月也。”【正义】：澮，古外反，在陵州澮水之上也。

十二年，懿侯卒，子昭侯立。

昭侯元年，秦败我西山。二年，宋取我黄池。

【集解】：徐广曰：“在平丘。”

魏取硃。六年，伐东周，

【正义】：河南巩县。

取陵观、邢丘。

八年，申不害相韩，脩术行道，国内以治，诸侯不来侵伐。

十年，韩姬弑其君悼公。

【索隐】：纪年“姬”亦作“?”，并音羊之反。姬是韩大夫，而王邵亦云不知悼公何君也。

十一年，昭侯如秦。二十二年，申不害死。二十四年，秦来拔我宜阳。

二十五年，旱，作高门。屈宜臼

【集解】：许慎曰：“屈宜臼，楚大夫，在魏也。”

曰：“昭侯不出此门。何也？不时。吾所谓时者，非时日也，人固有利不利时。昭侯尝利矣，不作高门。往年秦拔宜阳，今年旱，昭侯不以此时恤民之急，而顾益奢，此谓‘时绌举赢’。”

【集解】：徐广曰：“时衰秏而作奢侈。”

二十六年，高门成，昭侯卒，

【索隐】：按：纪年“郑昭侯武薨，次威侯立。威侯七年，与邯郸围襄陵。五月，梁惠王会威侯于巫沙。十月，郑宣王朝梁”，不见威侯之卒。下败韩举在威侯八年，而此系家即以为宣惠王之年。又上有杀悼公，悼公又不知是谁之谥。则韩微小，国史失代系，故此文及系本不同，盖亦不可复考。

果不出此门。子宣惠王立。

宣惠王五年，张仪相秦。八年，魏败我将韩举。

【索隐】：韩举则是韩将不疑，而纪年云韩举，赵将，盖举先为赵将，後入韩。又纪年云其败当韩威王八年，是不同也。

十一年，君号为王。与赵会区鼠。十四，秦伐败我鄢。

【集解】：徐广曰：“颍川鄢陵县。音於乾反。”【正义】：今许州鄢陵县西北十五里有鄢陵故城是也。

十六年，秦败我脩鱼，

【索隐】：地名。

虏得韩将宧、申差於浊泽。

【集解】：徐广曰：“一云鲠、申差。长社有浊泽。”【索隐】：宧、申差，二将。宧音瘦，亦作“鲠”。【正义】：按：浊泽者盖误，当作“观泽”。年表云“秦惠文王更元八年，与韩战，斩首八万。韩宣惠王十六年，秦败我脩鱼，得将军申差。魏哀王二年，齐败我观泽。赵武灵王九年，与韩、魏击秦。齐湣王七年，败魏、赵观泽”，浊泽定误矣。徐广又云“浊泽在长社”，不晓错误之甚。括地志云“观泽在魏州顿丘县东十八里”。

韩氏急，公仲

【索隐】：韩相国，名侈。

谓韩王曰：“与国非可恃也。今秦之欲伐楚久矣，王不如因张仪为和於秦，赂以一名都，具甲，与之南伐楚，此以一易二之计也。”

【索隐】：一，谓名都也。二，谓使不伐韩而又与之伐楚也。

韩王曰：“善。”乃警公仲之行，

【索隐】：警，戒也。战国策作“卫”。

将西购於秦。

【索隐】：战国策作“讲”。讲亦谋议，与购求意通。

楚王闻之大恐，召陈轸告之。陈轸曰：“秦之欲伐楚久矣，今又得韩之名都一而具甲，秦韩并兵而伐楚，此秦所祷祀而求也。今已得之矣，楚国必伐矣。王听臣为之警四境之内，起师言救韩，命战车满道路，发信臣，多其车，重其币，使信王之救己也。纵韩不能听我，韩必德王也，

【索隐】：言韩王信楚之救，虽不能听待楚救至，折入於秦，犹德於楚也。

必不为雁行以来，

【索隐】：言韩以楚必救己，己虽随秦来战，犹德於王，故不为雁行而来，言不同心旅进也。

是秦韩不和也，兵虽至，楚不大病也。为能听我绝和於秦，秦必大怒，以厚怨韩。韩之南交楚，必轻秦；轻秦，其应秦必不敬：是因秦、韩之兵而免楚国之患也。”楚王曰：“善。”乃警四境之内，兴师言救韩。命战车满道路，发信臣，多其车，重其币。谓韩王曰：“不穀国虽小，已悉发之矣。原大国遂肆志於秦，不穀将以楚殉韩。”

【索隐】：殉，从死也。言以死助韩。

韩王闻之大说，乃止公仲之行。

【索隐】：止不令西之秦。

公仲曰：“不可。夫以实伐我者秦也，以虚名救我者楚也。王恃楚之虚名，而轻绝彊秦之敌，王必为天下大笑。且楚韩非兄弟之国也，又非素约而谋伐秦也。已有伐形，因发兵言救韩，此必陈轸之谋也。且王已使人报於秦矣，今不行，是欺秦也。夫轻欺彊秦而信楚之谋臣，恐王必悔之。”韩王不听，遂绝於秦。秦因大怒，益甲伐韩，大战，楚救不至韩。十九年，大破我岸门。

【集解】：徐广曰：“颍阴有岸亭。”【正义】：括地志云：“岸门在许州长社县西北十八里，今名西武亭矣。”

太子仓质於秦以和。

二十一年，

【集解】：徐广曰：“周王赧之三年也。”

与秦共攻楚，

【集解】：徐广曰：“围景痤也。”

败楚将屈丐，斩首八万於丹阳。

【索隐】：故楚都，在今均州。【正义】：左传释例云：“楚居丹阳，今枝江县故城是也。

”是岁，宣惠王卒，太子仓立，是为襄王。

【集解】：徐广曰：“一云周赧王六年，韩襄哀王三年，张仪死。赧王九年，襄哀王六年，秦昭王立。”

襄王四年，与秦武王会临晋。其秋，秦使甘茂攻我宜阳。五年，秦拔我宜阳，

【正义】：括地志云：“故韩城一名宜阳城，在洛州福昌县东十四里，韩宜阳城也。”

斩首六万。秦武王卒。六年，秦复与我武遂。九年，秦复取我武遂。十年，太子婴朝秦而归。

【集解】：徐广曰：“与秦会临晋，因至咸阳而还。”

十一年，秦伐我，取穰。

【正义】：穰，人羊反，邓州县也。郭仲产南雍州记云：“楚之别邑。秦初侵楚，封公子悝为穰侯。後属韩，秦昭王取之也。”

与秦伐楚，败楚将唐眛。

十二年，太子婴死。公子咎、公子虮虱争为太子。时虮虱质於楚。苏代谓韩咎曰：“虮虱亡在楚，楚王欲内之甚。今楚兵十馀万在方城之外，

【索隐】：方城，楚之北境。之外，北境之北也。【正义】：括地志云：“方城山在许州叶县西南十八里。左传云楚大夫屈完对齐侯曰‘楚国方城以为城’，杜注云‘方城山在南阳叶县南’。”

公何不令楚王筑万室之都雍氏之旁，

【集解】：徐广曰：“在阳翟。”正义括地志云：“故雍氏城在洛州阳翟县二十五里。故老云黄帝臣雍父作杵臼也。”

韩必起兵以救之，公必将矣。公因以韩楚之兵奉虮虱而内之，其听公必矣，必以楚韩封公也。”韩咎从其计。

楚围雍氏，

【集解】：徐广曰：“秦本纪惠王後元十三年，周赧王三年，楚怀王十七年，齐湣王十二年，皆云‘楚围雍氏’。纪年於此亦说‘楚景翠围雍氏。韩宣王卒，秦助韩共败楚屈丐’。又云‘齐、宋围煮枣’。皆与史记年表及田完世家符同。然则此卷所云‘襄王十二年，韩咎从其计’以上，是楚後围雍氏，赧王之十五年事也。又说‘楚围雍氏’以下，是楚前围雍氏，赧王之三年事。”

韩求救於秦。秦未为发，使公孙昧入韩。公仲曰：“子以秦为且救韩乎？”对曰：“秦王之言曰‘请道南郑、蓝田，

【正义】：南郑，梁州县。蓝田，雍州县。秦王言或出雍州西南至郑，或出雍州东南历蓝田出峣关，俱绕楚北境以待韩使而东救雍氏。如此迟缓，近不合於楚矣。

出兵於楚以待公’，殆不合矣。”

【索隐】：殆不合於南郑。

公仲曰：“子以为果乎？”对曰：“秦王必祖张仪之故智。

【集解】：徐广曰：“祖者，宗之习之谓也。故智，犹前时谋计也。

”楚威王攻梁也，张仪谓秦王曰：‘与楚攻魏，魏折而入於楚，韩固其与国也，是秦孤也。不如出兵以到之，

【索隐】：到，欺也，犹俗云“张到”。然战国策作“劲”，劲，强也。

魏楚大战，秦取西河之外以归。’今其状阳言与韩，其实阴善楚。公待秦而到，必轻与楚战。楚阴得秦之不用也，必易与公相支也。

【索隐】：言楚阴知秦，不为公用，亦必易为公相支拒也。

公战而胜楚，遂与公乘楚，施三川而归。

【正义】：施犹设也。三川，周天子都也。言韩战胜楚，则秦与韩驾御於楚，即於天子之都，张设救韩之功，行霸王之迹，加威诸侯，乃归咸阳是也。

公战不胜楚，楚塞三川守之，

【正义】：楚乃塞南河四关守之，韩不能救三川。

公不能救也。窃为公患之。司马庚

【集解】：徐广曰：“一作‘唐’。”

三反於郢，甘茂与昭鱼

【集解】：徐广曰：“楚相国。”【索隐】：战国策谓之昭惇。

遇於商於，其言收玺，

【索隐】：刘氏云“诈言昭鱼来秦，欲得秦官之印玺”。收即取之义也。

实类有约也。”公仲恐，曰：“然则柰何？”曰：“公必先韩而後秦，先身而後张仪。

【正义】：先以身存韩之计，而後知张仪为秦到魏之计，不如急以国合於齐楚。

公不如亟以国合於齐楚，齐楚必委国於公。公之所恶者张仪也，

【正义】：恶，乌故反。公孙昧言公仲所恶者张仪到魏之计，虽以国合於齐楚，其实犹不轻欺无秦也。`

其实犹不无秦也。”於是楚解雍氏围。

【集解】：徐广曰：“甘茂传云‘楚怀王以兵围韩雍氏，韩使公仲告急於秦，秦昭王新立，不肯救。甘茂为韩言之，乃下师於殽以救韩也’。又云‘周赧王十五年，韩襄王十二年，秦击楚，斩首二万，败楚襄城，杀景缺’。周本纪赧王八年之後云‘楚围雍氏’，此当韩襄王十二年，魏哀王十九年。纪年於此亦说‘楚入雍氏，楚人败’。然尔时张仪已死十年矣。”【正义】：自此已上十二年，并是楚後围雍氏，赧王之十五年一段事也。前注徐广云“‘楚围雍氏’之下，是楚前围雍氏，赧王三年事”，徐说非也。徐见下文云“先身而後张仪”及“公之所恶者张仪也”，言张仪尚存，楚又两度围雍氏，故生此前後之见，甚误也。然是公孙昧卻述张仪时事，说韩相公仲耳。

苏代又谓秦太后弟琇戎

【集解】：徐广曰：“号新城君。”【索隐】：琇，姓；戎，名。秦宣太后弟，号新城君。

曰：“公叔伯婴恐秦楚之内虮虱也，

【索隐】：按战国策，公叔伯婴与虮虱及公子咎并是襄王子。然伯婴即太子婴，婴前死，故咎与虮虱又争立。此取战国策说，伯婴未立之先亦与虮虱争立，故事重而文倒也。

公何不为韩求质子於楚？

【索隐】：令韩求楚，更以别人为质，以替虮虱也。【正义】：为，于伪反。後同。

楚王听入质子於韩，

【索隐】：质子，虮虱也。【正义】：质子，虮虱。苏代令琇戎为韩求虮虱入於韩，楚不听。公叔伯婴知秦楚不以虮虱为事，必以韩合於秦楚。“楚王听入质子於韩”当云“楚王不听入质子於韩”，承前脱“不”字耳。次下云“知秦楚不以虮虱为事”，重明脱“不”字。

则公叔伯婴知秦楚之不以虮虱为事，必以韩合於秦楚。秦楚挟韩以窘魏，魏氏不敢合於齐，是齐孤也。公又为秦求质子於楚，

【索隐】：令琇戎教秦，於楚索韩所送质子，令入之於秦也。

楚不听，怨结於韩。韩挟齐魏以围楚，楚必重公。

【正义】：言韩合齐魏以围楚，楚必尊重琇戎以求秦救矣。

公挟秦楚之重以积德於韩，公叔伯婴必以国待公。”於是虮虱竟不得归韩。

【正义】：自此已前苏代数计皆不成，故韩竟立咎为太子也。

韩立咎为太子。齐、魏王来。

【正义】：苏代为韩立计，故得齐、魏王来。

十四年，与齐、魏王共击秦，至函谷而军焉。十六年，秦与我河外及武遂。襄王卒，太子咎立，是为釐王。

釐王三年，使公孙喜率周、魏攻秦。秦败我二十四万，虏喜伊阙。五年，秦拔我宛。

【正义】：宛，於元反。宛，邓州县也，时属韩也。

六年，与秦武遂地二百里。

【正义】：此武遂及上武遂皆宜阳近地。

十年，秦败我师于夏山。十二年，与秦昭王会西周而佐秦攻齐。齐败，湣王出亡。十四年，与秦会两周间。二十一年，使暴烝

【正义】：音捐。韩将姓名。

救魏，为秦所败，烝走开封。

二十三年，赵、魏攻我华阳。

【正义】：司马彪云：“华阳，山名，在密县。”郑州管城县南四十里。

韩告急於秦，秦不救。韩相国谓陈筮

【集解】：徐广曰：“一作‘筌’。”【索隐】：徐广云一作“荃”。战国策作“田荼”。

曰：“事急，原公虽病，为一宿之行。”陈筮见穰侯。穰侯曰：“事急乎？故使公来。”陈筮曰：“未急也。”穰侯怒曰：“是可以为公之主使乎？夫冠盖相望，告敝邑甚急，公来言未急，何也？”陈筮曰：“彼韩急则将变而佗从，以未急，故复来耳。”穰侯曰：“公无见王，请今发兵救韩。”八日而至，败赵、魏於华阳之下。是岁，釐王卒，子桓惠王立。

桓惠王元年，伐燕。九年，秦拔我陉，城汾旁。

【正义】：陉音刑。秦拔陉城於汾水之旁。陉故城在绛州曲沃县西北二十里汾水之旁也。

十年，秦击我於太行，

【正义】：太行山在怀州河内县北二十五里也。

我上党郡守以上党郡降赵。十四年，秦拔赵上党，

【正义】：韩上党也。从太行山西北泽、潞等州是也。

杀马服子卒四十馀万於长平。十七年，秦拔我阳城、负黍。

【集解】：徐广曰：“负黍在阳城。”【正义】：古今地名云：“负黍在洛州阳城西三十七里也。”

二十二年，秦昭王卒。二十四年，秦拔我城皋、荥阳。二十六年，秦悉拔我上党。二十九年，秦拔我十三城。

三十四年，桓惠王卒，子王安立。

王安五年，秦攻韩，韩急，使韩非使秦，秦留非，因杀之。

九年，秦虏王安，尽入其地，为颍州郡。韩遂亡。

【正义】：亡在秦始皇帝十七年。

太史公曰：韩厥之感晋景公，绍赵孤之子武，以成程婴、公孙杵臼之义，此天下之阴德也。韩氏之功，於晋未睹其大者也。然与赵、魏终为诸侯十馀世，宜乎哉！

【索隐述赞】韩氏之先，实宗周武。事微国小，春秋无语。後裔事晋，韩原是处。赵孤克立，智伯可取。既徙平阳，又侵负黍。景赵俱侯，惠又僭主。秦败脩鱼，魏会区鼠。韩非虽使，不禁狼虎。








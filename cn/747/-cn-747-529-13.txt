○宛陵公署记

博陵崔公端，宪台出九江，涉吴换虢，三牧作，仁声上腾，上褒之以宣歙等，州团练观察采石军使。内栖茂行，外传纯德。德铺生人，生人受赐。所部无事，缉乎井屋，高栋大庑，楼传高亭，署以崇牙，虔君命也。略五千架，圬墁赭垩，烛乎一川，竹钉木屑，皆适所用，前镇未之有也。其辟一士，未尝不当其任；其裁一简，未尝不以忧人为心。兵马使南阳张伯阳，承公指挥，应接不暇，广而不费，华而中俭，堡有严柝，封有巨防。巢洞之寇，化为平民。铜官战马牛渚姑熟之隘，笼波络谷，莫不帖焉。夫宣户五十万，一户二丁，不待募於旁郡，而宣力之半，已五十万矣。劲弩，耀雄戟，吞敌如脯，戎心不启。其或有启戎心，备锐而袭之，淮海之援，过宾之宠，亦所以补凡例也。庚辰年正月下旬日，前秘书著作郎顾况记。


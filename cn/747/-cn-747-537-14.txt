○代李大夫请朝觐表

臣闻天道君也，高而下济；地道臣也，卑而上行。上下交感，然後万物生焉，庶政成焉。其或蓊郁不通，则为灾之气，必在宣达，使之光明。太平之风，实系於此。伏惟文武大圣广孝皇帝洪覆品汇，光宅寰区，飞行，皆得其所。况臣器识庸陋，遭遇便蕃。始事宪宗，过蒙驱策；复事先帝，猥加爵命。大恩无报，终惧且惭。以至今日，又承宠寄。涓毫未效，齿发将衰。起在山南，不远甸服。宴安厚利，拜受轩阶。此则为君之道，下济有馀；为臣之道，上行不足。尸禄弥久，心魂若惊，日往月来，浸成忧塞。伏希降鉴，特许入觐，冀得少谢万一，使无壅情。然後退归里闾，降避贤路，虽则万殒无恨，可谓百生之幸。况李光颜、薛苹，皆武臣也，淮海以为要重，然犹逦迤而至，述职明庭。臣儒臣也，梁汉无事，道途孔迩，若泰然自安，贪冒荣显，任为公相，众所指名，又何以表率四方，仪刑多士？臣不胜倾心延首瞻系天衢之至。


○播州地界疏 【 播州地界】

題為播界累歲相持、微臣義不容默懇乞　聖明早賜决斷此襄毅公自蜀中止?帚後為河□時所上以免纏牽以靖地方事、臣近見邸報川省按臣李時華以安順臣之事、論列先後在事諸臣、臣讀其疏、其禆補新疆不小、惟是地界之事、似在兩持、尚未歸一、夫播地、臣所定也、清疆界、臣所建議也、乃自憂歸以來五年於此、迄無定議、臣亦安得默默無言乎、夫今之清播界所連者。永寧水西二土司、二司之事。都門議論。每與地方不同葢以賞格有瓜分地土之說。二司為平播與事之人。故每每以賞功清界合併言之。不知此自在臣原題善後疏內。但歷年巳久。人不及知耳。臣原題善後疏內正彊域一款、有云賞格所謂瓜分者。謂不動朝廷兵馬錢糧。土司能建義自取之也。今兵糧之費。騷及海內。土司一旅之師。不啻背上之毛腹下之毳。猶且多支本折。優議敘錄。此亦何負於彼。乃復垂涎土地。唐世討叛藩者時為隣鎮求割而於朝廷不益尺寸是以叛易叛也則此一番大勞大費。止為土司營家事乎。據此則賞功自是賞功。清界自是清界。必兩事不混、而後可以言二司之事。臣請先言永寧、夫永寧無難處也、臣記平播之初、永寧即具文申請、將仁懷赤水儒溪甕平石寶桃紅村安羅村緝麻山李愽埡各地方賞伊、提調糧馬、下南道參議劉一相亦為轉文、且謂此其故土當與、無至開釁、臣查儒溪等里、播州五十四里之數。後雖為奢氏所侵。楊應龍在事。仍恢復之。其頭目如袁初袁切等皆兩下任納糧馬。至安羅桃紅等村、其頭目羅國明羅國顯等、則皆從楊應龍巢穴中投出歸降。緝麻李愽則皆官軍隨處斬級報功取之。著在塘報。因逐一批駁之。久之、一相見臣曰在兵間不知其來。歷若此。幾誤矣。自是奢氏亦具文認罪辯豁謂不敢有希望瓜分之意。其後河西一帶。照舊属播。皆經督臣王象乾查覈巳明。處置巳定。此無容復議者。臣又記臣臨行時、劉安民有一疏條陳五六款、內一款言永寧所求地當與之、臣謂此為土司所紿耳、批行該道查議未報而臣去、葢其誤與劉一相等耳、當時若如其說則取之播州。送之永寧。便使不招物議。亦復何所取裁乎。葢臣在川時、安彊臣為其弟堯臣求襲鎮雄、布政司巳為呈詳、臣與按臣俱未之允、遂欲棄而謀永寧、又見永寧人情皆願改流、奢世續一老婦無子、不能自固、遂扛幫奢氏爭地自廣。實欲自為之地耳。臣既巳嚴為駁正、比新督臣至、又力加清查、此志不遂、迄今仍播此說、以惑亂官司、搖撼忠良、奢安二氏向為唇齒將令人謂永寧業以非情。水西自當罷手。則一可植不拔之基。一可冀不遠之復。此孫臏走魏都之謀。子產立公孫洩之義。何物狡夷。計亦出此。後來諸臣。原不在事。遂以為然。而不知寔不爾也。此永寧之事也。臣請言水西、臣在川時、聞水西自播州前宣慰楊相避禍、逃之水西、後以病死、播人取屍、水西不與、乃多開其供費之銀、求以地贖屍、播人難之、有為之謀者曰。以鹽水漬紙晒乾為劵與之。三年之後。必且碎爛不可舉。而後與之爭地。彼無憑矣。如其議。屍果歸。後數年而爭地。水西之劵。果靡碎而不可舉。然地終不肯歸。後經告爭勘。亦不肯與。以此時有讎殺。竟為兩爭不决之地。此其言不知的否。而贖屍之事則真。此播地八水之一也。又聞尚書葉夢熊廵撫貴州時、應龍逆形巳著、夢熊欲剿之、召安疆臣之父安國亨與謀、國亨自任取應龍之首。出而洩之。令應龍逃之川省。求救撫按。國亨遂乘機占其水煙。天旺一帶地土。此後時剿時撫。播人歲無寧日。至應龍浸尋造逆。懼失水西之援。亦未敢動兵相爭。但亦僉派頭目。催辦糧馬。若兩属然。此又播地入水之一也臣之起家河上也。督臣有使入京上地界疏、竝以揭帖示臣、臣見其議尚未決、因復之曰、當日清界、鄙意欲張嚴局而寬收之。使國法夷情兩得其平耳。今宜從寬歸結為妥。近數月前督臣又有入京之使、帶書報臣、言、僕亦非敢過求也、止緣彊臣全不退地、而貴州又不肯擔承、直令我擕而全與之、我不能清以前未下之地、而竝其巳清者失之、可乎、比日來撫臣郭子章有人與臣相聞、則謂臣原開止水煙大旺等四處、今多至一百二十處、何以歸結、臣謂不必論原開新開、只查係先年者姑與水西係近時者當歸遵義內有應認糧者令之多認。必與地相當。倘夷情尚未厭也。另為加恩以償其勞。且令同心相?。務求早結。繇是觀之。則地界歸結。亦不難矣。臣閱邸報見督臣一次疏內述兵部咨云據法而論、查係播州故土、應盡退還以明朝廷之威令、平心而論、查係嘉隆以前侵占、應稍加曲處、以示朝廷之寬仁、此即臣所謂張嚴局而寬收之說也。所當遵照歸結者也。臣又見督臣一次疏稱該道委官勘明水西侵地、有洪武年間者。有嘉靖年間者。有萬曆年間者。甚有在平播之後者。此即臣所謂遠年應與水西。近年應歸遵義之說也。所當查照分別、責令退還、與稍加曲處者也。臣又見近日諸臣條議、似應與應歸、地界巳定、止議認納糧銀多寡之間耳、臣謂事至今日。在水西既欲得地。必須增糧。何者。昔為兩爭不定之地。今為一成不毀之業。必須數倍認納。方於情理為順。不然。均一播地也。如此則新設二府不無故主之惑矣歸之朝廷則糧重歸之安氏則糧輕地巳歸於安氏糧猶累夫播民在土夷事事求勝在朝廷事事相假無論非朝廷所以處安氏亦豈安氏所以自處乎臣初委官入播也。奢氏具文紛擾、安氏寂無一言。臣固知其欲俟臣去。別為伎倆矣。臣發保寧、猶移文諭之、令他日恭聽處分、無至據地求勝、再蹈楊氏覆轍、當是時、水西內有鳳氏、外有陳恩、彼二人者、尚知分義、識時勢、臣計歸結無難、乃近聞鳳氏物故、陳恩見疏、當是王嘉猷李希聖張聞達一派蠢愚小人撥唆彊臣、葛藤不斷、以至今日、嗟夫、平播以前。猶是取之楊氏。平播以後。乃是取之朝廷。既欲寸土不失。又欲斗糧不增。此於臣節。順耶逆耶。於安氏福耶禍耶。臣謂當此之時。即地界從寬歸結。其於安氏。似宜加以戒諭。督其糧馬。庶以尊國體而戢夷情。倘於土司則待之太寬。於處土司者則責之太備。適以張其勢而益之疚耳。且不虞土司謀臣從傍謂秦無人耶。葢臣因是而有感於任事之難也、當播州初發難也、四方畏之如虎。文武避之如蠆、乃一二書生身在行間披堅執銳、與羣賊從事於矢石瘴癘之間、即有小過不及、亦宜暫且相寬矣、而土司狐兔情深、彊土念重、動則張齦裂眥、跋扈跳梁、冀以動後事者念亂之心。而重首事者貪功之罪。誠恐平播諸人、他日但有事端、便當追論、王伯安為江西訟功疏亦如此則立一時之功、返以賈終身之罪、非所以勸勞臣、鼓敵愾也、此臣所感於任事者也。臣又因是而有感於論事之難也、西南夷其人皆犬羊也、其政皆水火、其民皆蜉蝣也、以前不論、自臣所見、彭元錦追逐冉御龍直至重慶酉陽境內數百里、死者如麻、勘問竟從寬貸、霑益州刼取奢世統、赤水之街、人頭滿地、有司亦不以報、曰此土人耳、葢其民雖在治朝。常如亂世。從朝至夕。莫必其命。夫非天地所生耶。向使皆為郡縣。有是事否。說者以土司起自漢諸葛亮所置。謂為當然。夫亮方規取中原。力自無餘耳。何獨亮哉。　高皇帝定鼎金陵。百戰之餘。急在東南。故緩在西南也。　文皇帝建都北平。三犁之後。急在北夷。故緩在南夷也。後世則承平日久自不宜無故而發大難之端。故從古帝王。有先天以開人。有因時而立政。亦各以其時耳。夫播民之在水火八百年矣、向以逆酋自干天討、遂至興師、糜費雖多、然此一方之民、從此遂長辭水火、永保妻拏、亦未為非　帝王覆載生成之全功也。當定亂之初。乘此無敵之威。復其自有之土。則一方小民。既永出陷溺。隣境土司。亦莫敢枝梧。何詎非長猷便計哉。閩粵邛棘?火皆從蠻夷中取之兼覆并包□獨難此區區耶乃在事之人。中遭多故。遂至不了。其在今日。議論巳多。觀聽漸淆。自不得不斟酌於予奪之間矣。此所謂因時立政者也。但即欲善處。亦不過近者歸地。遠者認糧。如督撫所議。住種巳久。墳墓難移。姑以順蠻夷之心。示寬大之政云爾。么麼小夷。亦重爵土。應龍之事。彼不見耶。亦何必以敵國相視。甚至不問事體大小。但一清查。便曰開釁。今日以清地為開邊。他日必有以失地為安邊者。今日以持法為避事。他日必有以廢法為任事者。久之無論未清之地不能得。將至見有之地不能守。坐使朝廷鞭撻四夷之威。頓成慴伏強隣之勢。且不見狂狗之噬人者乎。人益退。狗益進。不至激其怒而杖殺之不巳。然則釀成播州之剿。恐不在彼而在此也。豈不惜哉。且人各有心。人各有口。此亦一是非。彼亦一是非。此曰胡為避嫌而失羌戎之和。彼曰胡然?嫌而棄盧龍之塞。此曰吾為急公而置毀譽於度外。彼曰吾俟論定而置死生於目前。令舉世之人。如穴中觀鬬。強弱難分。久之必至兩家袖手。一事無成。避空談而貽寔禍則亦議論相勝之流弊也。臣謂邊彊為重心術難明今日之事。止宜論是非而速為處分。不必定人品而遂為軒輊。庶目前既得結局。將來亦免反覆。此臣所感於論事者也。


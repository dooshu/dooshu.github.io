○对初税亩判

〈所司初税亩，怨者实多，佥议罪其变。法中尉云：匪躬之故，两执不同。〉

大道既行，农不易亩，中孚斯及，国有常税。各修九赋之职，宁夺三农之勤，惟彼所司，於何妄作？隳周公之垂法，行鲁宣之弊政。谷出不过籍，已举邱明之凡；法乃变於人，宁规商鞅之律。则胥怨，谁任其辜？主上情殷纳隍，虑一物质之乖所；见夫栖亩，欣五谷之荐登。德泽既滂，和气充塞，诚可减从轻赋，须允下人之喜；遂行厚敛，虚凭中尉之词。事则匪躬，罪当诸已，则屦校灭趾，兹咎未深；而剥床以肤，取凶斯在。

杜挺

挺，天宝时擢书判拔萃科。


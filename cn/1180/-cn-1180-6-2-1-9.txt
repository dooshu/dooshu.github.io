与中丞孙淮海


比者冒昧，妄有论建，辱奖誉过情，深以为愧。大厦之成，非一木之干。仆既已唱之矣，尚赖一时贤士，同心和之，庶克有济。奈何人心玩愒已久，溺于故常，蔽于私意，虽心知其当然，而终不能踊跃以趋赴也。今惟积此真意，渐次薰蒸，假以一二年，庶可少变。但仆以病躯久欲弃人间事，恐不能从容以需之耳。辱道谊知己，辄尽其愚。






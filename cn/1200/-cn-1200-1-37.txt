第三十七送货卦〔阴获外阳离火正南〕：三上二中一下丰利之象

象曰：客从南来，遗我良材，宝货珍玩，金碗玉杯。

颜曰：主有人送物来，居家吉，行人还，得宝及财物。又曰：以阴处中，应乎外阳，有朋远来，不亦宜乎？南者阳位，故曰南来。宝货珍玩，贵人之资也。金碗玉杯，良宴之具也。

何曰：嫁娶吉。所求得。病者瘥。市贾有利。官事散。行人至。此卦大吉。

陈曰：一与二相应，而一阳居地，富有之象也。三阳在上，阳明下照，故曰云云。

刘曰：客从南来，刚柔应也。金碗玉杯，以将敬也。

此课少阴居中，一阳为比于下，而盛阳得位于上，阴以柔顺应乎外阳，故必得珍货之南来。下者，三为离。离，南方也。金碗玉杯者，下一为乾。乾为金碗玉杯之象也。初者，上之应，而与中为耦，是受客之遗也。占者求财、婚姻、百事大吉。

诗曰：金谷纷纷花正开，群仙缥缈集瑶台。倾银注玉惊人眼，共醉春风日几回。


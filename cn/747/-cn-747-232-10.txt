○节愍太子妃杨氏墓志铭

开元十有七年二月癸未，中宗节愍太子妃杨氏薨於京师太平里第之内寝。越五日景申，诏葬於新丰之细柳原，黄陵不从，古之道也。呜呼哀哉！妃氏之先，代居河华，赤泉启国，清白传家，东都之公胄，西晋之后族。高祖士达，隋开府纳言，天授中，以孝明高后之父，追封郑王，赠太尉。曾祖缄，隋符玺郎，抗节王充，朝廷旌载，赠灵州刺史。祖全节，左内率，赠魏州刺史。考知庆，千牛豹韬二将军。若夫轩冕王官，同许史之繁汉；婚姻帝室，比姜吉之宜周。是故二华降灵，五河飞誉，拜玉册於文庙，俪金玺於青宫，入参视膳之仪。出友元真之乐。《礼》陪茧馆，祭服如於北郊；《诗》替鹊巢，王化终於南国。岂知言违斗水，神往邙山，七日之望不归，千秋之言何及？於是视身知苦，幽探白马之偈；觉心等空，坐证青莲之叶。久以乔木无怙，柏舟早誓，棣华先落，圣善相依。[QE55]门正家，称未亡而全礼；高堂终养，不胜哀而遂绝：此又礼外之礼，孝中之孝者也。

初上在东宫时，妃有女娣选为良媛，生忠王，卜者曰：“不宜养。”爰自襁褓，命妃举字。及开元正位，良媛为摈而卒，妃之视忠王也，隐亻亲之，教诲之，谒从母之仁慈，陪犹子之珍爱。忠王之妃也，敬爱焉，听顺焉。生尽因心之乐，没过如母之。且夫慈懋鞠育，孝思顾复，仁叶恩亲，爱备恭睦，成天下之百行，致生人之五福：斯盖皇极之端，国风之首者矣。湖阳王当小宗之祭，元妃之丧，故丧挟两孤，而祭殷二国，何必鼓吹山上，遥传慈母之名；石阙庙中，独立少姨之像？史官承诏，勒铭沈碧。词曰：太华北足，长河东肘。总粹阴灵，妃德储后。鸣美玉佩，炯光金钮。贵嫔长姨，宠王从母。永诀上宾，死孝哀亲。顾怀孺子，忍别天人。昔贞万国，今抚百神。泉灯我夜，宫树他春。陵麦秀兮渐渐，陇月生兮纤纤。元灞去兮无积险，青门绝兮不可瞻。石兽涩兮绿苔粘，宿草残兮白露沾。园寝闭兮脂粉腻，不知何人兮开镜奁。


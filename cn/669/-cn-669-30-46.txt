46　永濟渠所在


永濟渠。

【元圻案】元和郡縣志十六：「貝州永濟縣永濟渠，在縣西郭内。漢武時河決館陶，分爲屯氏河，東北經貝州、冀州而入渤海〔一〕。此渠蓋屯氏古瀆，隋氏修之，因名永濟。」





永濟渠引沁水辨


國史志：「大名府永濟縣有永濟渠。」【原注】今省爲鎮，入臨清縣。

【全云】隋大業四年，正月，詔穿永濟渠，引沁水南達於河北，通涿郡。通鑑考異曰：「雜記以爲引汾水者，謬也。」

【元圻案】隋書煬帝紀亦作沁水。通鑑注：「班志：『沁水出上黨穀遠縣羊頭山世靡谷。』師古曰：『今至懷州武陟縣界入河。』穀遠，隋爲沁源縣。」考異曰：「永濟渠，即今御河，未嘗通汾水。」

〔一〕「貝州」，原作「貝川」，據中華本元和郡縣圖志卷一六河北道一改。






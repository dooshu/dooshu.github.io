重刻何大复诗集序

吾友金长真以比部郎出守汝宁盖何氏大复之乡也因取其诗雠定而重版之寓书属序观其所论既推高之出李上又引康德涵称其文有相如子长之遗惜世无知者於信阳可谓功臣而此书又久行盖不待余序也古人称诗莫尚於六经书曰诗言志歌永言诗曰穆如清风曰其风肆好记称温柔敦厚诗教也於乎蔑以进已风雅逓变义归正始率多清明广大一唱三叹之遗音焉明正德间李空同虎视鹰扬望之森森武库学者风靡固其雄也大复起而分路抗旌如唐之李杜各成一家虽尝贻书辨论不相下而卒以相成至今称何李当时又有高子业与空同并居汴中倡和希阔独为清疎闲远之作视大复稍亚抑亦振古之士不随人踵者也昔人目谢诗初日芙蓉自然可爱余谓惟大复不媿此语及其深蔚警健未尝不泉涌而山立尝考其世当刘瑾用事时大复官中书舍人名藉甚亟谢病归瑾诛荐起复以中书入直内阁掌制慷慨上封事指斥宦官贵幸闻者咋舌幸而不及於难其忧时抗节厌进喜退可谓独立不滓者矣年未四十卓然成一书垂後有得乎风人之指其或孱而稍懈於古盖多少作向使及空同之年手自编定其伯仲更不知何等至其所谓诗弱於陶文亡於韩钱东涧尝力辨其非盖文人矫枉过当有为而言也长真既盛推其文而兹集又专行其诗其故何与余尝涉河洛登嵩高将求大复之故里而凭吊其遗风以距大梁远不获至聊序其集以致余尚友之怀要其诗之定论久矣


○安兴公主谥议文

议曰：臣闻表终受名，按存考行。王姬内范，胎教潜流，徽问积中，知之在下。公主降灵宸极，外庆高，贞惠日严，柔明天纵。英姿灼乎龆龀，夙智形于襁褓。孝为德本，资色以养亲；礼即敬舆，履谦而轨物。生成天族，长自华宫，珠玉满堂，不忘於浣濯；歌钟成列，载玩於图史。恭闻懿风，庶睹嫔则，未延百两，奄遘重泉。皇产正位瑶图，追荣金榜，华失秀，轸馀悼於生前；彤管凝芳，追令名於没後。谨按《周礼》谥法：“容仪恭美曰昭，慈仁短折曰怀”，请谥曰昭怀公主。谨议。

吴少微

少微举进士，调晋阳尉，中兴初拜右台监察御史。


【燕歌行】

〖以下七言。〗

燕赵佳人本自多。辽东少妇学春歌。黄龙戍北花如锦。玄菟城前（文苑作中。《诗纪》云。一作南。）月似蛾。如何此时别夫婿。金羁翠□毛往交河。不闻入汉去燕营。怨妾愁心百恨生。漫漫悠悠天未晓。遥遥夜夜听寒（文苑作严。注云。一作寒。）更。自从异县同心（文苑作心同。）别。偏恨同时成异节。横波满脸万行啼。翠眉暂（文苑作渐。注云。一作暂。）敛千里结。并海连天合不开。那堪（文苑作宜。注云。一作堪。）春日上春台。乍（《类聚》作唯。文苑、乐府同。）见远舟如落叶。复看遥舸似行杯。沙汀夜鹤啸羁雌。妾心无趣坐伤离。（文苑作无怨生伤离。）翻嗟汉使音尘断。空伤贱妾燕南垂。（○《类聚》四十二。文苑英华百九十六。《乐府诗集》三十二。《诗纪》七十。）


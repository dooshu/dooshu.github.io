张枢


枢字斗南，一字云窗，号寄闲，西秦（今陕西省）人，居临安。善词名世。

瑞鹤仙

卷帘人睡起。放燕子归来，商量春事。风光又能几。减芳菲、都在卖花声里。吟边眼底。被嫩绿、移红换紫。甚等闲、半委东风，半委小桥流水。

还是。苔痕湔雨，竹影留云，待晴犹未。兰舟静舣。西湖上、多少歌吹。粉蝶儿、守定落花不去，湿重寻香两翅。怎知人、一点新愁，寸心万里。

风入松

春寒懒下碧云楼。花事等闲休，红线湿透秋千索，记伴仙、曾倚娇柔。重叠黄金约臂，玲珑翠玉搔头。

薰炉谁熨暖衣篝。消遣酒醒愁。旧巢未著新来燕，任珠帘、不上琼钩。何处东风院宇，数声揭调甘州。

南歌子

柳户朝云湿，花窗午篆清。东风未放十分晴。留恋海棠颜色、过清明。

垒润栖新燕，笼深镇旧莺。琵琶可是不堪听。无奈愁人把做、断肠声。

谒金门

春梦性。人静玉闺平帖。睡起眉心端正帖。绰枝双杏叶。

重整金泥蹀躞。红皱石榴裙褶。款步花阴寻蛱蝶。玉纤和粉捻。

庆宫春

斜日明霞，残虹分雨，软风浅掠蘋波。声冷瑶笙，情疏宝扇，酒醒无奈秋何，彩去轻散，漫敲缺、铜壶浩歌。眉痕留怨，依约远峰，学敛双蛾。

银床露洗凉柯。屏掩得销，忍扫茵罗。楚驿梅边，

吴江枫畔，庾郎从此愁多。草蛩喧砌，料催织、迥文凤梭。相思遥夜，帘卷翠楼，月冷星河。

壶中天

月夕登绘幅堂，与筼房各赋一解

雁横迥碧，渐烟收极浦，渔唱催晚。临水楼台乘醉倚，云引吟情闲远。露脚飞凉，山眉锁暝，玉宇冰奁满。平波不动，桂华底印清浅。

应是琼斧修成，铅霜捣就，舞霓裳曲遍。窈窕西窗谁弄影，红冷芙蓉深苑。赋雪词工，留云歌断，偏惹文箫怨。人归鹤唳，翠帘十二空卷。

恋绣衾

屏绡裛润惹篆烟。小窗闲、人泥昼眠。正雪暖、荼架，奈愁春、尘锁雁弦。

杨花做了香云梦，化池萍、犹泛翠钿。自不怨、东风老，怨东风、轻信杜鹃。

清平乐

凤楼人独。飞尽罗心烛。梦绕屏山三十六。依约水西云北。

晓奁懒试脂铅。一员纟呙鸾髻微偏。留得宿妆眉在，要教知道孤眠。

木兰花慢

歌尘凝燕叠，又软语、在雕梁。记剪烛调弦，翻香校谱，学品伊凉。屏山梦云正暖，放东风、卷雨入巫阳。金冷红条孔雀，翠间彩结鸳鸯。

银缸。焰冷小兰房。夜悄怯更长。待采叶题诗，含情赠远，烟水茫茫。春妍尚如旧否，料啼痕、暗里浥红妆。须觅流莺寄语，为谁老却刘郎。

惜花春起早

琐窗明。

失调名

金谷移春，玉壶贮暖。

又

拥石池台，约花阑槛。








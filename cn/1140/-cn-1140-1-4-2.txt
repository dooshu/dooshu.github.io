九江总督袁公传略

袁继咸字季通号临侯宜春人少砥志节登天啓乙丑进士授行人奉使致祭寿阳王礼成王赠以所乘名马不受崇祯庚午拜御史疏请辨君子小人进退之介甫两月条奏盈箧左迁南行人司司副转主事礼部时中官王坤以监视贪悍而张彞宪总理户工事怙势凌轹诸郎吏率望风蒲伏公屡疏痛言上颇采用癸酉典广东乡试迁山西提学巡抚吴甡疏荐其治行以忤巡按御史张孙振被诬逮问晋诸生傅山韩霖等伏阙讼寃都御史白其事逮孙振公得复原官分守武昌改淮扬道副使尤多擿发性倔强与督盐中贵扬显名抗礼显名佯荐其才请加敕兼视盐事实抑公受节制也公不问抗礼如故遂坐免流贼张献忠寇湖广督师杨嗣昌檄公监军累陞佥都御史抚治郧阳数困贼辛已二月贼袭陷襄阳而公实分治郧阳军为部议所摭复被逮繋谪戍壬午荐起总理河北屯田大师左良玉以襄郢连败引踞安池间转饷不继兵寖为暴上下数百里江帆中断公径趋小孤致书良玉责以大义复告都御史李邦华檄移川黔饷十余万饷之左兵自是不暴掠然不肯一战上特命阁部吴甡出视师始议设督府九江扼吴楚吭于是以公总督诸军事公闻献忠围武昌疾驰趋左师西援见浮屍蔽江下指谓良玉曰大将军忍见此乎左面赤然难其行公让之曰大将军功多罪亦不少朝廷不督过之一岁两遣中使宣谕开国徐中山所未有也奈何不图报称良玉左右以他词为解公叱曰人孰无死张睢阳死贺兰进明亦死某行矣宁为睢阳死不为贺兰生左大惭始进师先以五千人往公捐金犒师授方略败贼收复蕲州大冶武昌诸州县贼弃武昌走岳州亡何吴甡中谗罢公复改屯田会新督抚吕大器与良玉有郤闻於朝复移公督九江军良玉挈兵还武昌弘光立进封良玉宁南侯气益盛公之再为总督也虽以夙望见推兵事多挠掣不尽由已出乙酉四月贼闯东逼时江南用事者乱政良玉指清君侧劫诸将盟欲东下公集诸将城楼洒泣曰兵谏非正晋阳之甲春秋所恶可同乱乎肃冠带誓死未几兵将汹汹良玉不能制拊胸曰吾负江督吾负江督遂呕血卒是时

国兵将定金陵英王师压九江矣良玉子梦庚以军降挟公俱北公再四求死不得八月抵京数奉

谕旨令易服以朝公引疾辞自寒徂暑坐一室读易春秋史监及谢臯羽诸集作经观史观二书未就丙戌六月二十四日复


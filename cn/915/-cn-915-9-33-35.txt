◇齐王谢冕旒诸法物表

臣王言，以轩冕云跸，既非常之饰，宫悬玉戚，乃配天之礼，故呈襟效虑，必期蠲亮，重被远旨，芳讯愈越，镜休殊私，情影远震。昔大启营丘，未备树羽之赏，光它曲阜，始兼龙之贵；况臣道狭庆隆，身薄器尊，粉玺争辉，ロ火竞耀。夫太常图列星之采，华盖观古人之情，所以耸绝百县，崇隔万寓，凤阁因此而神，琼都由兹而丽，故愧功惭德，违仪避荣，诚不遥孚，理无达，遂贻严诰，爰断辞表，惊栗迟回，祈鉴何地，便当肃对王休，敬昭异宠，佩服盛文，以愧以惧。（《本集》，《艺文类聚》六十七。）


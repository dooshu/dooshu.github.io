陈造　赠陈钱二别乘

蜂蝶如相识，窥人却怪生。

平时被花恼，因病此心轻。

笑语初疑梦，香红旋问名。

杖藜回白首，颓景歨衔城。

陈造

陈造　赠陈钱二别乘

花气浮迟日，莺歌佐缓觞。

肯孤留客意，兼贷著书忙。

畴昔朋游乐，扶携醉后狂。

因君话尘外，清兴顿能长。

陈造

陈造　赠陈钱二别乘

小筑萦人梦，诗翁况旧期。

定携桃叶女，犹羡羽家池。

莺燕听歌惯，风烟取醉宜。

饯春馀几日，一笑更容迟。

陈造


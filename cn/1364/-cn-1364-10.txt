燕女墳

宋末，娼家女姚玉京，嫁襄州小校敬瑜。敬瑜溺水而死，玉京守志養姑舅。常有雙燕巢梁間，一日爲鷙鳥所獲，其一孤飛悲鳴徘徊至秋，翔集玉京之臂，如告别然。玉京以紅縷繫足曰：新春定來爲吾侣也。明年果至，因贈詩曰：

昔年無偶去，今春猶獨歸。

故人恩義重，不忍更雙飛。

自爾秋歸春來，凡六七年。其年玉京病卒，明年復來，周章哀鳴，家人語曰：玉京死矣，墳在南郭。燕遂至□所，亦死。每風清月明，襄人見玉京與燕同游漢水之上。



◇乐舞名议

夫乐所以乘灵通化，舞所以象物昭功，金石播其风声，丝竹申其歌咏。郊天祠地之道，虽百世而可知，奉神育民之理，经千载而不昧。是以黄帝作《咸池》之乐，颛顼有《承云》之舞，尧为《大章》，舜则《大韶》，禹为《大夏》，汤为《大获》，周曰《大武》，秦曰《寿人》，汉为《大予》，魏名《大钧》，晋曰《正德》。虽三统互变，五运代降，莫不述作相因，徽号殊别者也。皇魏道格三才，化清四宇，奕世载德，累叶重光，或以文教兴邦，或以武功平乱，功成治定，于是乎在。及主上龙飞载造，景命惟新，书轨自同，典刑罔二，覆载均于两仪，仁泽被于四海，五声有序，八音克谐，乐舞之名，宜以详定。案周兼六代之乐，声律所施，咸有次第。灭学以后，经礼散亡，汉来所存，二舞而已。请以《韶舞》为《崇德》，《武舞》为《章烈》，总名曰《嘉成》。汉乐章云：「高张四县，神来燕飨。」宗庙所设，宫悬明矣。计五郊天神，尊于人鬼，六宫阴极，体同至尊。理无减降，宜皆用宫悬。其舞人冠服制裁，咸同旧式。庶得以光赞鸿功，敷扬大业。（《魏书·乐志》。永熙二年春，长孙稚、祖莹表乞定乐舞名。其年夏，集群官议之，莹复议。又略见《通典》一百四十二。）


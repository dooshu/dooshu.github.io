○乞解职待罪表

臣闻在运其工，用人代之而理；礼行其化，为政资之以和。所谓佐弼万机，主赞百揆；其康庶绩，宏阐大猷。得其理则阴阳以调，失其和则灾斯作。故举才而授，帝惟其难；论疲乏於邦，官不必备。苟非其任，自古缺之。

臣樗栎散材，桑榆暮齿，识非经远，器不济时。徒以宿忝周行，历登朝庑，再睹兴运，累辱宠章。执典禁戎，不雪四郊之耻；忝尸端右，更居八座之荣。任重材轻，恩深效浅。空旷职事，亻黾亻免岁时。莫能师长具寮，损益大政。况疲弊已至，年浸衰，心欲自︹，力终不及。无德而禄，必为小人之患；非材妄居，果致大臣之咎。

顷自中夏，及乎首秋，郡国水灾，屡为人害；濒阳奥壤，流溺邑居。淇上名区，漂坏闾井。又雒水溢，决溃是防，惊惶居人，辄动皇念。将政教之吏，罔副天心；实燮理之才，未知王度。夫水阴气也，臣实主之。臣忝职右枢，致此阴。是不能调理其气，而乃旷居其官。虽运属尧年，则无治水之用，位侔殷相，且阙济川之功。犹负明刑，坐逃皇谴，皇恩不弃，其若天何？昔汉官故事，丞相以天灾免职，况窃在圣朝，臣岂敢颜居位？乞解所职，待罪私庭。冀移阴咎之徵，复免夜行之眚。


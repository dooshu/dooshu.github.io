山西：

太原府定襄县东北二十里，圣阜山有温泉。龙朔中尝赐锦幡李冶，有碑记。辽州东八里温泉，冬寒，热气上腾五六尺。口沁水南一里暖泉，隆冬不冰。

孟县北百二十里，温泉有三穴。一穴出盘石中尤热。旧《经》云，北齐济南王有疾，于此沐浴遂愈。其水南注滹沱河。一出县东二十里，名温池泉。孝义县西九十里，高唐山之侧温泉，灵液淡淡，和气如熏，经严冬积雪不冰。

大同府治东北火井，南北七十步，广减尺许，深不见底。炎热上并，常若雷霆。以草爨之，则烟腾火发。又东北去火五六尺汤井，广轮如火井，热势亦同。以草内之，皆沾濡露结，故俗以汤井为日升井。

静乐县东十五里，北山下石缝中温泉，流入碾河。

蔚州府西三十里暖泉，夏凉冬暖，可资灌溉。

岢岚州城南山下温泉，其穴数十，引为水磨。

永宁州城西崖下，温泉涌出，南流与川水合。

宁乡县西南百里暖泉村，其泉有气，又名牛尾泉，西北流入黄河。

五台县东南四十里有温泉，东流入清水。




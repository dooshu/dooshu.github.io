●卷六十　职官考十四

○东宫官总叙

凡三王教世子，必以礼乐，乐所以修内，礼所以修外，礼乐交错於中，发形於外，是故其成也怿，恭敬而温文（中，心也。怿，悦也）。立太傅、少傅以养之，欲其知父子君臣之道也（言养者，积浸成长也）。太傅审父子君臣之道以示之，少傅奉世子以观太傅之德行而审谕之。太傅在前，少傅在後（谓其在学时也）。入则有保，出则有师（谓燕居出入时也。汉班彪上书曰："昔成王为孺子，出则周公、召公，入则太颠、闳夭、南宫适、散宜生，左右前後皆正礼。"）。是以教谕而德成也。师也者，教之以事而谕诸德者也。保也者，慎其身以辅翼之而归诸道者也（慎其身者，谨安护之）。秦、汉以下，始加置詹事、中庶子及诸府寺等官，亦有以他官而监护者（汉孝宣帝欲令中郎将许舜监护太子家，疏广以为示狭，非所以广太子也。後汉顺帝立太子居承光宫，以侍御史种暠监护。有中常侍卒乘衣车来载太子太子，太傅杜乔忧惧不能止，开门将出，而暠至，手剑当车曰："太子国之储副，人命所系。常侍来，无尺一，何以得将太子去，何知不与内宠奸臣共挟邪谋？今日之事，有死而已。"乃遣乔诣台启自，得中奉敕，乃听之）。自魏明帝以後，久旷东宫，制度阙废，官司不具（吴孙权即位，孙登为太子，兼置四友等官。以诸葛恪为左辅，张休为右弼，顾谭为辅正都尉，陈表为翼正都尉，是为四友。於是东宫号为多士）。晋初，詹事、左右率、庶子、中舍人诸官并未置，惟置卫率令典兵，二傅并摄众事。至咸宁元年，始置詹事，以领宫事。宋孝武置东宫率更令等官，其中庶子、庶子、中舍人、舍人、洗马各减旧员之半。後周加置太子谏议员四人。至隋罢詹事，分东宫置门下坊、典书坊（北齐已有典书坊），以分统诸局（比门下、内史二省）。门下坊有左庶子二人，内舍人四人，录事二人，统司经、宫门、内直、典膳、药藏、斋师等六局。典书坊有右庶子二人，舍人、通事舍人各八人，领内坊。唐置詹事府以统众务，置左右二春坊以领诸局（龙朔二年，改门下坊为左春坊，典书坊为右春坊。咸亨初复旧，景雲元年又改为之）。左春坊置左庶子二人，中允二人，司议郎四人，录事二人，左谕德一人，左赞善大夫五人，崇文馆校书郎二人，亦统六局（六局之中，唯改斋师为典设，馀局名与隋同。其六局长官，唯司经置洗马、宫门置大夫，馀各置监，以局名冠之，所职如其名。龙朔中，改宫门大夫及诸监并为郎，遂为永制也）。右春坊置右庶子二人，中舍人二人，舍人四人，录事二人，右谕德一人，右赞善大夫五人，通事舍人八人，兼领内坊（内坊置典内二人，掌閤内诸事。诸坊局小吏各有差）。因隋制也。

宋仍唐制，东宫有六傅，下至率更令、仆，右官存而无职司。至道元年，建储闱，置宾客二人，左右庶子、谕德、中舍各一人，并以他官兼充。左右春坊铸印，置吏员，及太子登极则省春坊司，累朝皆然。真宗在东宫建堂习射，名继照堂，有句当官三人（以诸司使及内侍充）。仁宗在东宫肄学，建堂名资善堂，有都监一人（以入内侍都知、押班充）。

○太子六傅

太子师保二傅，殷、周已有，逮乎列国，秦亦有之（孝公时，商鞅设法黥太子师傅是也）。汉高帝以叔孙通为太子太傅，位次太常，後亦有少傅（高帝东征，留太子监关中兵，谓张良曰："子房虽病，强卧而傅太子。"时叔孙通为太傅，留侯行少傅事。又疏广字仲翁，为太傅，兄子受为少傅，父子并为师傅，朝廷以为荣。又韦玄成、丙吉并为太傅。又匡衡、王丹并为少傅）。後汉太傅礼如师，不领官属，而少傅主太子官属。汉、魏故事，太子於二傅执弟子礼，皆为书不曰令。少傅称臣，而太傅不臣（吴薛综、综子莹、莹子兼，三代并为太子少傅）。晋泰始三年，武帝始建置东宫，各置一人，尚未置詹事，官事无大小，皆由二傅。少傅立草，太傅书真，以为储训。并有功曹、主簿、五官。秩与後汉同。皇太子先拜，诸傅然後答之，如弟子事师之礼，二傅不得上疏曲敬。武帝後以储副体尊，遂命诸公居之；以本位重，故或行或领。时侍中任恺，武帝所亲敬，复使领之，盖一时之制也。咸康元年，以给事黄门侍郎杨珧为詹事，掌宫事，二傅不复领官属。及杨珧为卫将军，领少傅，复省詹事，遂崇广傅训，命太尉贾充领太保，司空、齐王攸领少傅，所置吏属复如旧。二傅皆进贤两梁冠，黑介帻，五时朝服，佩水苍玉（《晋令》曰："太子太保，银印青绶。"）。其後，太尉汝南王亮、车骑将军杨骏、司空卫瓘、石鉴皆领傅、保，犹不置詹事，以终武帝之代。惠帝元康元年，复置詹事（二傅给菜田六顷，田驺五十人，夏後不及田者，食奉一年，给赤耳安车一乘）。又愍怀建官，乃置六傅三太、三少，以景帝讳师，故改太师为太帅，通省尚书事，詹事文书关由六傅（《职官要录》曰："晋太子六傅，各有丞一人。"）。自元康之後，诸傅或二或三，或四或六。渡江之後，有太傅、少傅，不立师保。宋有太傅、少傅，各兼丞一人。其保傅并银章青绶。齐与宋同。武帝时，以王俭为少傅，旧太子敬二傅同，至是朝议接少傅以宾友之礼。梁太傅位视尚书令，少傅视左仆射（《职官要录》曰："三少旧视左仆射，冠服同三太也。"）。陈因之。自宋以下，惟有傅而无师保。後魏有太师、太傅、太保，谓之东宫三师；少师、少傅、少保，谓之东宫三少（孝明在东宫，宣武皇帝欲以崔光为太子师傅，光固辞。帝令太子南面再拜，宫臣皆从太子拜。光北面立，不敢答拜，唯西面拜谢而出，乃授光太子少傅）。北齐皆有之，出则三师在前，三少在後。後周不置。隋与北齐同。唐六傅不必备，唯其人，太子出则乘辂备仪，以为後从。贞观中，太宗撰太子接三师之仪："出殿门迎，太子先拜，三师答拜，每门让。三师坐，与三师书，前名惶恐，後名惶恐再拜（先天元年十二月诏："东宫三师、三少宜开府，置令、丞各一人，隶詹事府。"寻罢）。"

宋朝师傅不常设。仁宗升储，置三少各一人。李文定公昉以参知政事兼掌宾客，及升左相，遂进兼少傅，此宰相兼宫僚之所从始也。丁谓兼少师，冯拯兼少傅，曹利用兼少保，是时实为东宫官，馀多以前宰执为致仕官。若太子太师、太傅、太保，以待宰相官未至仆射者，及枢密使致仕，亦随本官高下除授。太子少师、少傅、少保，以待前执政，其少师非经顾命不除。若本官至尚书即除少傅，丞郎、给谏只除少保。若因迁转，则递进一官，至太师即迁司空矣。天禧末，皇太子同听政，乃以首相兼少师、枢密曹利用兼少保。自後神宗、钦宗、孝宗、光宗在东宫，皆不置。开禧三年，史同知弥远自詹事入枢府，乃进兼宾客。已而太子侍立，遂以钱丞相象祖兼太子少傅。明年，景献太子立，并置二相，钱左相改兼少师，史右相兼少傅。未几，右相丁内艰，左相亦去位。又明年，右相起复，遂进兼少师焉。

○太子宾客

汉高帝时，有四人年老，以上慢侮，逃匿山中，义不为汉臣，谓之四皓（东园公、绮里季、夏黄公、角里先生）。高帝不能致。及将废太子，太子迎四人至，侍从太子，须眉皓白，衣冠甚伟。高帝既见，曰："烦公幸卒护太子。"太子由是不废。至孝武帝，又为太子立博望苑，使通宾客。晋元康元年，愍怀太子始之东宫，惠帝诏曰："遹幼蒙，今出止东宫，虽赖师傅群贤之训，其游处左右，宜得正人能相长益者。太保卫瓘息庭，司空陇西王泰息略、太子太傅杨济息毖、太子少师裴楷息宪、太子少傅华廙各道義之門，有不肅之訓。其令五人更往来，与太子习数，备宾友也。"其时虽非官，而谓之东宫宾客，皆选文义之士，以侍储皇。其後无闻。唐显庆元年正月，以太子太傅兼侍中韩瑗、中书令来济、礼部尚书许敬宗、左仆射兼太子少师于志宁并为皇太子宾客，遂为官员，定置四人。掌调护、侍从、规谏。凡太子有宾客之事，则为上齿，盖取象於四皓焉。资位闲重，其流不杂（天宝中，贺知章自太子宾客度为道士，还乡，舍宅为观。玄宗赋诗赠别，时议荣之）。

宋至道元年建储，乃置宾客二人，以他官兼。天禧四年，参政任中正、枢副钱惟演、参政王曾并兼太子宾客，执政兼东宫官自此始。中兴後，宾客罕除。开禧三年，景宪太子立，始以执政兼宾客，後复省。

○太子詹事（少詹　丞　主簿　司直）

詹事，秦官（应劭曰："詹，省也，给也。"），汉因之。掌皇后、太子家（皇后、太子各置詹事，随其所在以名官。《汉官》曰："詹事位长秋上，亦宦者，主中诸官。"《後汉志》曰："初，成帝鸿嘉三年，省詹事职并大长秋。是後，皇后当法驾出，则中谒中宦者职吏权兼詹事，奉引讫罢。宦者诛後，尚书选兼职吏一人奉引，此皆皇后詹事也。"）。汉时，太子门大夫、庶子、洗马、舍人，皆属二傅。其太子家令丞、率更令丞、仆、中盾、卫率等官，并属詹事。後汉省詹事，而太子官悉属少傅。魏复置詹事，领东宫众务。晋不置，至咸宁元年复置，以掌宫事（事具《六傅篇》）。及永康中，复不置。自太安以来又置，终孝怀之代。其职拟尚书令，掌三令、四率、中庶子、庶子、洗马、舍人等官。银印青绶，介帻，进贤两梁冠，绛朝服，佩水苍玉。宋与晋同。齐置府，领官属（齐沈文季为太子詹事）。梁、陈任总宫朝。後魏有太子左、右詹事。北齐东宫众事，无大小皆统之，领三寺及左右卫二坊。後周置太子宫正、宫尹。隋开皇初，置詹事，二年罢之。唐复置詹事府，詹事一人，掌内外众务，纠弹非违，总判府事，置少詹事一人以贰之。龙朔二年，改詹事为端尹（詹事府为端尹府），少詹事为少尹，咸亨初复旧。垂拱元年，又改詹事为宫尹，少詹事为少尹，神龙初复旧。

丞，秦官。汉因之。後汉省。魏、晋隋詹事省置。至晋永康中，詹事特置丞一人，掌文书关通六傅。过江，多用员外郎，迁尚书郎。宋、齐因之。梁、陈制，一梁冠，皂朝服，铜印墨绶。後魏、北齐并有之（後魏杨昱字元略，为詹事丞。孝明为太子，尚在怀抱，其所出入，唯乳母而已，不令宫僚闻知。昱谏曰："太子动止，宜令翼从。陛下若召太子，必降手敕，令臣下咸知。"乃诏曰："自此已後，非朕手敕，勿令儿出宫。宫臣在直，从至万岁门。"）。隋初置一人。唐置二人。掌文武官簿帐、朝集、假使（分判府事）。

主簿一人，晋始置。自後历代皆有。唐因之。掌府事，句稽、监印、纸笔。

司直二人。唐龙朔三年置桂坊，比御史台；置令一人，比大夫；司直二人，比侍御史。掌弹劾宫府僚。其後废桂坊，以司直隶詹事府。

宋东宫官有詹事。仁宗升储，置詹事二人。神宗、钦宗升储，并置二人，皆以他官兼，登位後省。乾道元年，庄文太子立，置詹事二人。逾月，诏太子詹事遇东宫讲读日，并往陪侍。七年，光宗正储位，以敷文阁直学士王十朋、敷文阁待制陈良翰为太子詹事，不兼他官，非常制也。

○太子庶子（中允　司议郎　中舍人　舍人　通事舍人　谕德　赞善　崇文馆学士　洗马　文学　校书　正字　典膳　药藏　内直　典设　宫门等郎）

古者天子有庶子之官（《周官》谓之诸子），职诸侯卿大夫之庶子，掌其戒令与其教理，有大事则帅国子而致於太子，惟所用之。秦因之，置中庶子、庶子员（《宋志》云後汉置中庶子。按：齐人邹阳上疏云秦皇帝任中庶子蒙嘉之言而匕首窃发，则秦官明矣）。汉因之，有庶子，员五人。史丹、王商、欧阳地馀并为中庶子（王莽改曰中尚翼子）。後汉员五人，职如侍中，而庶子无员，职如三署中郎。凡庶子主宫中并诸吏之適子及支庶版籍。魏因之。在吴为亲近之官。晋中庶子、庶子各四员，职比侍中、散骑常侍及中书监、令，皆以俊茂者为之，或以郡守参选（郑默为中庶子，朝廷以为太子官属宜称陪臣，默上言："皇太子体皇极之尊，无私於天下。宫臣皆受命天朝，不得同之藩国。"事遂施行。又王珣启以桓谦为中庶子，曰："东宫之选中庶子，总管门下，尤不可不得其才。"）。若释奠，中庶子扶左，庶子扶右。宋与晋同。武冠平巾绩，绛朝服。元嘉初，诏二率、中庶子随太子入直上宫。十四年，又诏还直东宫。至齐，其庶子用人卑杂。梁天监七年诏革选，其年以太子中舍人、司徒从事中郎为之。凡中庶子四人，以功高者一人为祭酒，行则负玺，前後部护驾，与功高中舍人一人共掌其坊之禁令。庶子四人，掌侍从左右，献纳得失，与功高通事舍人一人共掌其坊之禁令。冠服并同前代。陈因梁制。後魏亦有中庶子、庶子官。北齐门下坊，中庶子四人领之；典书坊，庶子四人领之。隋分为左、右庶子各二人，分统门下、典书二坊事。唐亦各二人，分掌左、右春坊事。龙朔二年改左、右庶子为左、右中护，咸亨初复旧。左拟侍中，右拟中书令（贞观中，诏曰："皇太子与百官书疏未有制式。近代以来，例皆名，即无以别贵贱。今凡处分论事之书，皇太子并宜称令，右庶子以下署名宣奉行书。其馀与诸亲及师傅等书，不在此限。"）。中允、司议郎、司经、洗马、文学、校书、正字、典膳、药藏、内直、典设、宫门等局郎丞，崇文馆，并属右春坊。中舍人、舍人、通事舍人，并属左春坊。谕德、赞善亦左、右分隶。

中允，後汉太子官属有之，职在中庶子下，洗马上。汉制，太子五日一朝，其非朝日，即使仆及中允朝，朝请问起居。其後无闻。宋、齐有中舍人，是其职也。唐贞观初，改太子中舍人为中允，置二员。其後复置中舍人。龙朔二年，又改中允为左赞善大夫。咸亨元年，复为中允，而左赞善仍置焉。中允掌侍从礼仪，駁正启奏，并监药及通判坊局事。若庶子阙，则监封题。职拟黄门侍郎。永徽三年，以皇太子讳"忠"，改为内允，太子逊位而官复旧。

司议郎。唐贞观五年，皇太子上表请置史职，用司箴诫，乃於门下坊置太子司议郎四人，精选名士以居之。龙朔中分为左、右，以左司议郎替司议郎，以右司议郎替舍人。咸亨初复旧。掌侍从规谏，駁正启奏，并录东宫记注，分判坊事，职拟给事中。

中舍人。晋咸宁初置中舍人四人，以舍人才学之美者为之，与中庶子共掌文翰，在中庶子下，洗马上（晋陆雲为中舍人）。凡奏事文书皆综典之，监和尝药，月检奏直臣名，更直五日，典文疏如中书郎。宋亦四人。齐有一人。梁时，功高者一人与中庶子祭酒共掌其坊之禁令。陈因之。後魏、北齐并有之。隋曰内舍人，四员，属门下坊。炀帝减二人。唐中舍人二员，掌侍从令书奏疏，通判坊事，拟中书侍郎。永徽三年，以皇太子讳"忠"，改为内舍人。太子逊位而官复旧。或谓之太子中书舍人（《孝和实录》曰："王友真，太子中书舍人。"）。

舍人，秦官也。汉因之，比郎中，选良家子孙（晁错、郑当时并为太子舍人）。後汉无员，更直宿卫如三署郎中。凡帝初即位，未有太子，太子官属皆罢，唯舍人不省，属少府。魏因之。晋有十六人，职比散骑、中书侍郎，从驾则正直从，次直守；妃出则次直从。宋有四人。齐有一人。梁有十六人，掌文记。陈因梁制。後魏亦有之。北齐典书坊置二十人。隋典书坊有八人。炀帝改为管记舍人，减四员。唐复为太子舍人，四人，掌侍从、表启、宣行令旨，分判坊事。龙朔二年，改为右司议郎，咸亨元年复旧。

通事舍人。齐中庶子属官有通事守舍人，庶子下有内典书通事舍人二人，掌宣传令旨，内外启奏。梁亦有之，视南台御史，多以馀官兼职。陈因之。北齐门下坊有通事舍人八人。至隋亦有之。炀帝改为宣令舍人，八员。唐复为通事舍人，亦有八员。掌引导辞见、承旨劳问。

左右谕德，龙朔三年，初置太子左、右谕德各一员。掌侍从赞谕，职比常侍。

左右赞善大夫。龙朔二年，置左赞善大夫替中允，置右赞善大夫替中舍人。咸亨元年，中允、舍人复旧，而赞善大夫别自为官，左、右各五人。掌侍从、翊养，比谏议大夫。

掌文馆学士，魏文帝始置崇文观，以王肃为祭酒。其後无闻。贞观中，置崇贤馆，有学士、直学士员，掌经籍图书，教授诸王，属左春坊。龙朔二年，改司经局为桂坊，管崇贤馆而罢隶右春坊，兼置文学四员，司直二员。司直正七品上，职为东宫之宪司，府门北向，以象御史台也。其後省桂坊，而崇贤又属左春坊。後沛王贤为皇太子，避其名，改为崇文馆，其学士例与弘文馆同。

洗马，秦官。汉亦曰先马（如淳曰："前驱也。"《国语》曰："句践亲为夫差先马。"先或作洗）。後汉员十六人，职如谒者，太子出则当直者前驱，导威仪也（汉选郎中补）。安帝时，太子谒庙，洗马高山冠，非乘从时著小冠。魏因之。晋有八人，职如谒者，准秘书郎。进贤一梁冠，黑介帻，绛朝服。掌图籍，释奠讲经则掌其事，馀与後汉同。宋与晋同。齐置一人。梁有典经局，又置八人，掌文翰，尤为清选，皆取甲族有才名者为之，位视通直郎。陈因之。北齐典经坊洗马二人。隋曰司经局，置洗马四人。炀帝减二人。唐司经局洗马二人。龙朔二年，改洗马为司经大夫。三年，改司经局为桂坊（一云析司经局置桂坊）。司经大夫通判坊事，罢隶左春坊。咸亨初复旧。掌侍奉及经史图籍，判局事。

文学。汉时郡及王国并有文学，而东宫无闻。魏武置太子文学，自後并无。至後周建德三年，太子文学十人，後省。龙朔三年，置太子文学四员，属桂坊，桂坊废而属司经。开元中，定制为三员。掌侍奉，分掌四部书，判书坊事。

校书，宋孝建中，洗马有校书吏四人，自後无闻。北齐有太子校书。隋太子校书有六人。唐四人，掌雠校经籍。

正字，隋太子正字二员。炀帝改为正书。唐复为正字，亦置二人。掌刊正文字。

典膳郎，汉、魏以来，并有太子食官局。至北齐，门下坊始别置典膳局，有监、丞各二人。隋如北齐之制。唐典膳局有郎二人，丞二人。郎掌进膳尝食之事，丞贰之（乾封元年，皇太子久在内不出，典膳丞邢文伟请减膳。其年，右史阙，宰臣进拟数人，高宗曰："邢文伟嫌我儿不读书，不肯与肉吃。此人甚直，可用。"遂拜焉）。

药藏郎。北齐门下坊领药藏局，有监、丞各二人，侍药四人。隋如北齐之制。唐药藏局有郎二人，丞二人。郎掌和剂医药之事，丞贰之。

内直郎。齐有太子内直兵局，内直兵史二人。梁有直内、主玺、主衣、扶侍等局，各置有司，以丞其事。陈因之。北齐门下坊领殿内局，有内直监二人，副监四人。隋如北齐制。唐内直局有郎二人，丞二人，掌符玺、伞扇、几案、衣服之事，丞贰之。

典设郎。南齐置居局斋库，丞一人。梁斋内局各置有司，以丞其事。陈因之。北齐门下坊有斋师局，有太子斋师、内閤师各二人。隋如北齐制。唐典设局有郎四人，掌凡大祭祀、汤沐、洒埽、铺陈之事。

宫门郎。秦有太子门大夫。汉因之，员二人（《汉官仪》曰："门大夫选四府掾属。"），职比郎将（《汉官仪》曰："安帝时，太子谒庙，门大夫乘从，冠两梁冠。"）。魏因之。晋太子门大夫准公车令，掌通笺表及宫门禁防。宋因之。梁代视谒者仆射。陈因之。北齐谓之门大夫坊，并统伶官。隋炀帝改门大夫为宫门监。唐初为宫门大夫。其门宫局有监郎二人，丞二人。郎掌东宫殿门管钥及启闭之事，丞贰之。

宋制，东宫官有左右庶子、谕德，旧不常设。每储闱之建，随宜制官，以备寮偒，多以他官兼领。仁宗、神宗升储，庶子、谕德各置二人。钦宗升储，置一人。乾道中，庶子、谕德除左不除右。七年，诏庶子、谕德轮日入宫，仍同供职事。太子侍读、侍讲，唐太宗为秦王，府有侍讲，及为太子，亦置焉。其後或置或否。开元初，十王宅引辞学子书者，入教，亦命名为侍读，而初不设侍讲之官。至宋神宗升储时，始定制，置侍讲、侍读各一人。中舍人、舍人，至道、天禧建储，各置一人。神宗、钦宗登储皆置。中兴後省。嘉泰初始除王元实，後以馆职任伯起兼之。庆元令太子舍人与中舍人皆从七品，而中舍人又在舍人上。然故事未尝除。资善堂，大中祥符八年，仁宗肄学始置，至绍兴五年，孝宗以建国公就傅，就禁中置学馆，建资善堂，以范冲、朱震为翊善。旧制有翊善、赞读、直讲。中兴以後，增置说书、小学教授。开禧初，皇子初封荣王，命程少逸、赵子中领赞读，不称王府，而以资善系衔，盖以未出閤之故。

乾道七年，礼部、太常寺言："讨论东宫开讲并节朔贺庆辞谢礼仪：宫僚讲读无已行故事，当依仿讲筵，稍杀其礼。每遇讲读，詹事以下至讲读官上堂，并用宾礼参见，依官职序坐。皇太子正席，讲读官迭起如延英仪，讲罢复位。节朔不受宫僚参贺。元日、冬至，詹事以下笺贺。谢辞，初以常见之礼，後离位致辞，复位就坐，茶汤罢，退。詹事初上参见皇太子拜，皇太子答拜。庶子等初上参见皇太子拜，皇太子受拜。庶子、谕德及讲读官虽有坐受之礼，止是《五礼新仪》所载。兼日逐致拜之礼，近例皆已不行，或遇合致拜日，更不参酌天禧、至道故事施行。"并从之（按天禧二年，左庶子张士逊等言："臣等日请资善堂参见皇太子，虽令升阶列拜，然後跪受，望令皇太子坐受参见。"诏不许。至道元年，皇太子每见宾客，必先拜，迎送常降阶及门）。

○太子家令（丞　主簿　食官署　典仓署　司藏署）

家令，秦官，属詹事（服虔曰："太子称家，故曰家令。"）。汉因之，有丞主仓榖、饮食，职似司农、少府。汉代太子食汤沐邑十县，家令主之。後汉则属少傅，主仓榖、饮食。魏因之。晋又兼主刑狱、榖货、饮食，职比廷尉、司农、少府。其家令、率更令及仆，为太子三卿。太康八年，进品与中庶子、二率同。自汉至晋，家令在率更下，宋则居上。铜印墨绶，进贤两梁冠，绛朝服。主内茵褥床几诸供中之物及官奴婢、月用钱、库内、盐米、车牛、刑狱。齐因之。自宋、齐以来，清流者不为之。至梁天监六年，武帝以三卿陵替，乃诏革选，家令视通直常侍，率更、仆视黄门。陈因之。後魏亦曰三卿。北齐家令有功曹、主簿，领食官、典仓、司藏等三署，及领内防令、丞。隋掌刑法、食膳、仓库、奴婢等。炀帝改为司府令。唐复为家令寺，置家令一人，唯不主刑法，馀与隋同。龙朔二年，改家令寺为宫府寺，家令为宫府大夫。咸亨初复旧。丞二人，主簿一人。领食官署、典仓署、司藏署，署令各一人，丞各二人。

丞。汉家令有丞，後无闻。《宋书》云家令丞一人，晋置。宋、齐以後并有之。後周无。隋家令丞二人，唐因之。龙朔二年，改为宫府丞。咸亨元年复旧。掌判寺事。

主簿。晋家令有主簿，宋、齐因之，自後无。北齐家令有主簿员，隋亦然，唐因之。掌印并及句举。

食官署令、丞。汉詹事属官有食官令长丞，後汉亦有，而属少傅。主饮食。晋太子食官令职如太官令。宋则属中庶子，齐则属詹事。掌厨膳之事。梁食官局属庶子。陈因之。後魏亦有。北齐有食官令、丞，又别领器局、酒局二丞。隋家令寺统食官令、丞，令一人，丞二人。唐因之，掌饮膳之事。

典仓署令。後汉太子仓令属少傅，主仓榖。魏以下无闻。後魏有之。北齐家令寺领典仓署令、丞，典仓署又别领园丞。隋家令寺统典仓令、丞，令一人，丞二人。唐因之。掌榖藏出纳及醯醢庶羞之事。

司藏署令。晋家令有主物吏四人。梁有锡赐库局丞庶子，又有东宫卫库丞。北齐家令寺领司藏署令、丞司，藏又别领仗库、兴作二局丞。隋家令统司藏署令一人，丞二人。唐因之。掌藏库财货、营缮之事。

宋有主管左、右春坊事二人（以内臣兼），同主管左、右春坊事二人（以武臣兼），承受官一人（以内侍兼）。仁宗、神宗升储位，并有之。中兴後，孝宗、光宗正储位，及庄文、景献太子皆置其官。

○太子率更令（丞　主簿）

率更令，秦官（颜师古曰："掌知漏刻，故曰率更。"）。汉因之，有丞、主簿、庶子、舍人更直，职似光禄勋而属詹事。後汉因之，後属少傅。魏因之。晋主宫殿门户及赏罚事，职如光禄勋、卫尉而属詹事。宋制，铜印墨绶，进贤两梁冠，绛朝服。梁、陈、後魏并有之。北齐领中盾署，掌周卫禁防、漏刻钟鼓，亦属詹事。隋掌伎乐、漏刻，有令、丞、录事各一人。唐因之，加掌皇族次序及刑法事。龙朔二年，改率更寺为司更寺，改令为大夫。咸亨初复旧，丞、主簿各一人。

丞，後汉率更置丞一人，历代悉有，唯後周无。唐因隋。掌判礼乐、刑罚之事。

主簿，晋置一人，宋无，齐有之，自後无闻。北齐、隋又有之，唐因之。掌印及句举。

○太子仆（丞　主簿　厩牧署）

仆，秦官。汉因之，又有长、丞主车马（又有太子厩长一人，亦主车马）。後汉因之而属少傅，职如太仆。太子五日一朝；其非太子朝日，即与中允入问起居。魏因之。晋主舆马，兼主亲族，如太仆、宗正；从驾乘安车，次家令而属詹事。宋、齐并有之。梁视黄门郎。陈因之。後魏亦有。北齐詹事领仆寺，置令、丞、功曹、主簿，领厩牧署令。隋仆寺置仆一人，掌皇族亲疏、车舆骑乘，领厩牧署令。唐因之，加掌仪仗丧葬，而不掌亲族。龙朔二年，改仆寺为驭仆寺，改仆为大夫。咸亨初复旧。丞、主簿各一人，统厩牧署。

丞，梁有之，陈因之。後魏、北齐、隋并有之，唐因之。

主簿，晋置，宋无，齐有之。梁、陈、後魏无，北齐、隋皆有之，唐因之。

厩牧署令、丞，汉有太子厩长、丞，属詹事。後汉亦有而属少傅，主车马。魏、晋因之。齐东宫属有内厩局、外厩局，皆有丞。梁、陈因之。後魏有之。北齐则曰厩牧署令丞、车舆局丞。隋仆寺统厩牧署令、丞。唐因之。掌车马、闲厩、牧畜之事。

○左右卫率府（副率　长史以下官属）

卫率府，秦官。汉因之，属詹事。後汉主门卫徼循卫士，而属少傅。魏因之。晋武帝建东宫，置卫率，初曰中卫率。泰始五年，分为左、右卫率，各领一军。惠帝时，愍怀太子在东宫，又加前、後二卫率（《晋志》曰："凡太子出，前卫率导在前，黄麾，左右二率从，使导舆车；後卫率从，在乌皮外。并带戟执刀，其服并视左、右卫将军。"刘卞为愍怀太子左率，知贾后必害太子，乃谓张华曰："东宫隽又如林，四率精兵万人。公居阿衡之任，若得公命，皇太子因朝，使录尚书事，废贾后於金墉，两黄门力耳。"华不从。）成都王颖为太弟，又置中卫率，是为五率。及江左，省前後率，孝武太元中又置。宋、齐止署左、右二率。梁二率视御史中丞，铜印墨绶，武冠绛，朝服。左率领七营，右率领四营。陈有二率。後魏曰左、右卫率。北齐谓之左、右卫率坊。後周东宫有司戎、司武、司卫等员。隋曰左、右率，兼有副率二人。炀帝改左、右卫率为左、右侍率，兼置副率二人。唐为左、右卫率府。龙朔二年，改其府为左、右典戎卫，咸亨元年复旧。置率各一人，领兵宿卫、督摄队伍、总判府事（李靖为中书令、行左卫率，转兵部尚书）。副率二人（掌贰率事）。

长史各一人，隋置。唐因之。掌通判自长史以下胄曹。以上诸率府并同。

录事参军各一人，隋置。唐因之。掌句稽、监印。

仓曹参军各一人，隋置。唐因之。掌官员假使、仪式、粮廪、膳羞、田园、公廨、遇所、监药等事。

兵曹参军各一人，隋置。唐因之。掌府内卫士以上名帐差科及公私马驴等。

胄曹参军各一人，隋置，为铠曹。唐长安中，改为胄曹参军。神龙初，复为铠曹。太极中，复为胄曹。掌军器、仪仗、公廨营造、罪罚。长吏以下官局所领职务，诸率府并同。

亲府、勋府、翊府中郎将各一人。梁左、右卫率共领十一营，一率各领殿中将军十人、员外将军十人。北齐左、右卫坊率，各领骑官备身员外，又有内直备身正副都督。隋左、右卫率下直閤四人，直寝八人，直斋、直後各十人。唐则曰亲、勋、翊三府，各置中郎将、左右郎将各一人。唐置录事、兵曹参军各一人。

宋制，左右卫、司御、清道、监门、内率府率率府副率，不常置。中兴後，惟监门率府副率为环卫阶官。

○左右司御率府

隋文帝置左、右宗卫，官制如左、右卫，各掌以皇族侍卫。炀帝改左、右武侍率。唐为左、右宗卫率府。龙朔二年，改为左、右司御卫，後改卫为率府。神龙初，复为宗卫。景雲二年，复为司御率府。置率各一人，掌与左、右卫率同（副率以下职亦同，他准此）。副率二人。长史、录事及仓、兵、胄参军各一人。

○左右清道率府

隋有左、右虞候，各置开府一人，掌斥堠，伺奸非。长史以下如左、右卫。炀帝改开府为左、右虞候，并置副率二人。唐为左、右虞候率府，职拟左、右金吾。龙朔二年，改为左、右清道卫。神龙初，又为虞候率府。开元初，为清道率府。各置率一人，掌斥堠道路，先驱、後殿，伺察奸非。副率二人，长史、录事及仓、兵、曹参军各一人。

宋至道元年，东宫置左清道率府副率兼左春坊谒者，主赞引。真宗登位省。仁宗在东宫，复以郭承庆、夏元亨为之，登位复省。

○左右监门率府

隋左、右监门率各置一人，掌诸门禁。炀帝改为监门将军。唐复为左、右监门率，拟左、右监门。龙朔二年，改为左、右崇掖卫。咸亨初复旧。垂拱中，改为鹤禁卫。神龙初，复旧。各置率一人，掌门禁、副率各二人，长史、录事参军及兵、胄二曹参军各一人。

○左右内率府

隋置左右内率、副率各一人，掌领备身以上（所领千牛以下，与千牛卫同），禁内侍卫，供奉兵仗。唐为左、右内率府。龙朔二年，改为左、右奉裕率。咸亨初，复旧。各置率一人，掌侍卫左右，供奉兵仗。副率、长史、录事参军及兵、胄二曹参军各一人。千牛各十六人，掌执细刀弓箭，宿卫侍从。备身各二十八人，掌宿卫侍从。龙朔二年，改太子左、右千牛备身为太子左、右奉裕，寻复旧。

○太子旅贲中郎将

旅贲中郎将一人，职如武贲中郎将，宋初置。天子有武贲，习武训也；诸侯有旅贲，御灾害也。唐诸率府初有中郎、郎将官。永徽元年，以太子名"忠"，改诸率府中郎将为旅贲郎将，其郎将改为翊军。後或改或省。

○太孙官属附

唐永淳元年三月，立皇孙重照为皇太孙，将置府寮，高宗召吏部郎中王方庆问曰："前代故事如何？"方庆进曰："臣按《周礼》，有嫡子无嫡孙。汉、魏以来，皇太子在，亦不立太孙。晋惠帝永宁元年，立愍怀太子第三子襄阳王尚为皇太孙，太子官属即转为太孙官属。南齐永明十年，立文惠太子长子南郡王昭业为皇太孙，便居东宫。今皇太子在而立太孙，旁求载籍，未有前例。"上曰："自我作古，可乎？"对曰："五帝不相沿乐。苟不失上下之序，不亏政理之道，亦何事而不可？"上悦，使方庆详求典故、官属、乃奏太孙府置师、傅、友、文学、祭酒，及长史、曹掾、主簿、管记、司录以下六曹从事等官，各加王府一级。上後颇以为疑，竟不补授而止。

《朱子语录》曰："或问东宫官属，曰：'《唐六典》载太子东宫官制甚详，如一小朝廷。置詹事以统众务，则犹朝廷之尚书也。置左、右二春坊以领众局，则犹朝廷之中书、门下省也。左、右春坊又皆设官，又各帅其属之意。崇文馆犹朝廷之馆阁。赞善大夫犹朝廷之谏议大夫。其官职一视朝廷，而为之隆杀。此等制度犹存，今之东宫官属极苟简。左、右春坊，旧制选贤德者为之，今遂用武弁之小有才者，其次惟有讲读数员而已。如赞善大夫诸官，又但为阶官，非实有职业。神宗以《唐六典》改官制，当时亦有不曾讨论者，如东宫官属之不备是也。旧尝入劄，论东宫官制疏略，宜仿旧损益之，不报。'"

○六院四辖

◎检院

周置大司寇。南梁武帝天监元年，诏於公府置。唐天宝九载，改理匦使为献纳使，後又改知匦使。

宋雍熙元年，改匦为检（东延恩曰崇仁，南招谏曰思谏，西申冤曰申明，北通元曰招贤）。景德四年，改为登闻检院，命枢密直学士张咏判（仍差内品监门，不得关预公事）。隶谏议大夫，掌受文武官及士民章奏表疏。凡言朝政得失、公私利害、军期机密、陈乞恩赏、理雪冤滥及奇方异术，皆受以通达。凡进状者先鼓院，若为所抑，则诣检院（外有理检院使，今不置。始於淳化三年置理检院於乾元门西北廊，以知制诰钱若水领之，复唐制也。至道三年废。天圣七年，上因读《唐史》，见匦甬达下民冤枉之事，乃置匦甬，仍专命御史中丞为理检院使，以分记）。中兴之初，因旧制，置局於阙门之前（旧左宣德门外，仗隶门下省），建炎三年，专隶谏院。南渡以来，创治所於和宁门之下。绍兴戊寅，复承平之制，移置居双阙之左。

◎登闻鼓院

古者，朝有诽谤之木、敢谏之鼓，所以通治道而来谏者也。

宋朝曰鼓司，以内臣掌之，鼓在宣德门南街北廊。至道三年，命太子中舍王济句当鼓司，用朝臣句当自此始。景德四年，诏改为登闻鼓院，掌诸上封而进之，以达万人之情，隶司谏、正言。凡文武臣僚閤门无例通进文字者，先经登闻鼓院进状，未经鼓院者，检院不得收接。建炎元年，因旧制，置局於阙门之前。（高宗即位於南京，召李纲为宰相，纲奏曰："今艰难之际，四方休戚利害，日欲上闻，而士民之愿效其智虑者尤多，而检、院鼓犹未置，恐非所以通下情而急先务也。"）三年，专隶谏院。

◎进奏院

唐藩镇皆置邸京师，以大将主之，谓之上都留後，大历十二年，改为上都知进奏院官。五代以来，支郡不隶藩镇补人为者，听其置邸，隶藩镇者兼掌焉。

宋缘旧制，皆本州镇补人为进奏官。其军监、场务、转运司则差知後官则副知掌之。逐州就京师各置进奏院。太平兴国六年，诸州罢知後之名，简知後官，得李楚等百五十人，并充进奏官，命供奉官张文璨提辖诸道进奏院。监官以京朝官及三班使臣充，掌受诏敕及诸司符牒，辨其州府军监以颁下之，并受天下章奏案牍状牒以奏御，及分授诸司。中兴以来，隶门下後省，给事中点检。讫乾道九年，依旧隶後省，合传报事，令後省录以报行。

◎官诰院

宋初於右掖门置院，四司诰身案并集於此，以备中书除改，本司郎官各主其事。淳化五年，始专置官司於省内。凡官诰，各以本司诰身印印之，文臣用吏部，武臣用兵部，王公、命妇用司封，加勋用司勋。掌文武官将校诰身及封赠。官诰院提举一人，以知制诰充；判院一人，以带职京朝官充。元丰五年行官制，文武诰身属吏部，蕃官诰属兵部，封赠及命妇诰属司封，加勋并将校诰属司勋。官诰院四部诰身案及吏人，随事隶本部。七年，并司封、司勋、诰身案入吏部预书库收掌。崇宁四年，吏部转置造官诰局。五年罢，令尚书右选主管。大观元年复置，寻改为官诰院，仍隶左右司。三年复罢归吏部。政和三年六月，诏依旧置官诰院，差官二员主管，少府监铸印记，吏部制造诰身案记为文。中兴以来，因仍不改。

◎审计院

宋朝以三司使总邦计，司各有院，以秉中外泉榖出入之政，盖会计之府也。然案牍从委，典者不能偏察，而奸容焉。淳化三年，始用户部使樊知古奏，剔其冗籍，复别为院，置官专领之，以听稍食之要贰。置院之初，特掌骑兵、徒兵给受之数，犹未及诸司也。元丰三年，合步、骑两院为一，遂以其一主诸司。自宫禁朝廷下至斗食佐史，凡赋禄者，以式法审其名数而稽其辞受。唯郊赐给己乃审，禄有疑予，则诏以法。凡四方之计籍上於大农，则逆其会。凡有司议调度会赋出则诹焉。设员二，曰左、右厅。分案六，史八人。其名旧为诸军诸司专句司，建炎元年避高宗御讳，改诸军诸司审计官。

◎粮料院

宋初仍旧制，以三司大将军为都粮料使。自开宝六年，以著作佐郎陆光范充，改用京官自此始。太平兴国五年，分诸司、马军、步军为三院。八年，以马军、步军合为一院。雍熙四年，命供奉官陈处晦句当诸司粮料，供奉官曾祚句当马步军粮料。自後复分马、步军为两院，或以诸司使、副分主之。端拱二年，复以京朝官主之。元丰末，并马、步军与诸司为二院，隶太府寺。掌以法式颁廪禄，凡文武百官、诸司、诸军俸料，以券准给。中兴以来，行在有诸军诸司粮料院；镇江、建康有分差诸军粮料院，鄂州有分差户部粮料院，四川总所有分差户部鱼关粮料院、分差利州户部粮料院。

◎榷货务都茶场

榷货务掌折博斛米、金帛之属，以朝官诸司使副、内侍二人监。太平兴国中，以先平岭南及交趾诸国入贡通关市，议於京师置榷易院。大中祥符中，并入榷货务。建炎中兴，又创都茶场，给卖茶引，随行在所於榷货务置场。虽分两司，而提辖、监官并通衔管幹（建炎四年，诏："榷货务都茶场依旧隶左、右司，其提领措置并罢。其都茶场仍令提辖榷货务官兼行提辖。"）。寻徙越州一务场於建康，又并真州一务场归建康。绍兴五年，诏建康、镇江两务场，只是给卖钞引。三十二年，诏三省今後选差文臣充监官，更不差武臣。乾道六年，诏依旧通差武臣。先是课入不立额，唯视旧岁为等差，是岁始昈分有定数。岁总为钱二百四十万万，行都受藏之所为数八十万万，於建康者一百二十万万，於镇江者四十万万。

◎杂买杂卖务

宋朝杂买务旧曰市买司，太平兴国四年改，至道中废，咸平复置。以京朝及三班、内侍三人监。掌和市百物，凡官禁官物所需，以时供纳。杂卖务，景德四年置，掌受内外币馀之物，计直以待出货，或准折支用。以内侍及三班二人监，後亦差文武朝官。绍兴六年，诏杂买务杂卖场置提辖官一员。

◎文思院

宋朝太平兴国三年置，掌造金银犀玉工巧之物、金彩绘素装钿之饰，以供舆辇册宝法物及凡器服之用，隶少府监。熙宁三年，诏："文思院两界监官立定文臣一员、武臣一员，朝廷选差。其内侍句当官并罢。"绍兴三年诏："少府监并归，文思院其上、下界监官从工部辟差。"工部言："所辖文思院旧分上、下界，监官三员，内一员文臣系京朝官。上界造作金银珠玉，下界造作铜铁竹木杂料。欲依旧分为上、下界。"从之。隆兴三年，诏并礼物局入文思院。

◎左藏库

掌受四方财赋之入，以待邦国之经费，其原盖起於周职内主赋入，职岁主赋出，而邦布之入出则外府又主之，皆其职也。晋始置左、右藏令。唐於左、右藏分建东、西库，以太府少卿知出纳，於左长庆门之东。

宋初，左右止一库，置使领焉。太平兴国二年，分为二库。淳化三年，分置左、右藏各二库。四年，废右并入左。政和六年，修建新库，以东、西库为名。中兴，因仍东、西库，各以文臣监，武臣同监。其东，币帛絁绸之属在焉；其西，金银泉券丝纩之属在焉。绍兴二十七年，诏户部於辖下丞簿内选一员，兼充左藏库提辖官。此提辖所由始也。孝宗即位，诏将御前桩管激赏库拨归左藏库，以左藏南库为名，专一桩管应副军期支遣，於是有东、西、南三库。寻罢南库。大抵国家用度多靡於赡军。西蜀、湖、广、江、淮之赋类归四总领所，以饷诸屯，其送京者殆无几，唯闽、浙悉输焉。东、西库藏入以端计者，率百四十万，以缗计者率二千万，给遣称是，而大军居十之七，宫禁百司禄赐才三，之间有非泛浩繁之费，则请於朝，往往出内帑封桩，以补所阙。监官凡五人，分帑而治。旧以京朝官为之，今唯才是用，故四选通得人。

《建炎以来朝野杂记》曰："六院官，检、鼓、粮、审、官诰、进奏也，例以京官知县有政绩者为之，亦有自郡守除者，则继即除郎，如鹿伯可是也。故恩数略视职事官而不入杂压。绍兴十一年，胡汝明以料院除监察御史，遂迁副端。乾道後，相继入台者有宋敦书、萧之敏、陈升卿、傅淇等数人，而六院弥重，号为察官之储矣。淳熙初，龚实之秉政，其内弟林宓幹办审计司，遇郊恩而林尚京秩，乃白上以六院官班寺监丞之上，林用是得封赠父母。龚後为谢廓然所论，南窜，此其一事也。绍兴二年夏，六院官始复入杂压，在九寺簿之下焉。"

又曰："六院官入杂压事，《甲记》已具。淳熙四年既削去，近岁乃复举行，其班在五寺主簿之下，太学博士之上。六院官通计十二人，皆得转对，但不入品耳。然六院以为邑有政绩者为之，故例为察官之选。"

又曰："四提辖谓榷货务都茶场、杂买务杂卖场、文思院、左藏东西库是也。榷货务场掌醝、茗、香、矾、钞引之政令。绍兴初，沿宣、政旧例，置提领官，率以故省吏为之，後乃改用士人。行在、建康、镇江三务场，岁入凡二千四百万缗（建康一千二百万，行在八百万，镇江四百万），皆以都司提领，不系户部之经费，而在建康、镇江者分属总领所焉。开禧末，以总所侵用储积钱，始径隶提领官，不属总所。买务卖场，盖唐宫市之遗制。近制，凡宫禁月料、朝省纸劄、文思院之制造、和剂局之修合，皆所取给焉。至若斥左帑封桩之币馀，编估打套，则卖场掌之。绍兴六年，始置提辖官总其事。先是，四辖官外补则为州，内迁则寺监丞簿，亦有径为杂监司，或入三馆者（乾道八年十二月，榷货王禋除福建市舶，左藏王楫除九路铸钱司。熙七年三月，熊子复自文思校书郎）。近岁望稍轻，往往更迁六院官，或出为添倅，非曩日之比矣。"

◎总宫观

宋朝设祠禄之官以佚老优贤。祖宗时员数绝少（《官制旧典》云："祖宗待臣以礼，虽年及挂冠，未尝直令致仕，皆以宫观处之，假以禄耳。"），熙宁以後乃增焉。是时方经理时政，患疲老不任事者废职，欲悉罢之，乃使任宫观，以食其禄。时相王安石亦欲以此处异议者，遂诏宫观毋限员，并差知州人，以三十月为任。

◎在京宫观

宋朝旧制，以宰相、执政充使，或丞郎、学士以上充副使，两省或五品以上为判官，内侍官或诸司使、副（政和改武臣官制，以使为大夫，副使为郎）为都监，又有提举、提点、主管官。其戚里、近属及前宰执留京师者，多除宫观，以示优礼之意。绍兴二十一年，在京宫观依在外宫祠，以三十个月为任（又绍兴五年诏："任在京观请给、人从，前宰执依见任减十分之二；阁学士已上，依六曹侍郎；直学士已上，依中书舍人；太中大夫已上，依左右司郎中；任枢密都承旨、阁学士已上，依天曹尚书；直学士已上，依六曹侍郎；太中大夫已上，依中书舍人。"）。

◎宫观使

唐天宝七载，以给事中杨钊充九成宫使，宫使之名自此始（《南部新书》）。

宋朝祥符中，真宗建玉清昭应宫，王魏公旦为首相，始命充使，宫观置使自此始。又有景灵宫、会灵观使，然每为宰相兼职。天圣元年，吕夷简为相，时朝廷崇奉之意稍缓，因请罢使名。熙宁中，富郑公弼领集禧观使居洛，此宫观使居外之所从始也。徽宗建玉清万寿宫，乃命宰执兼使、副，用真庙故事也。近以前宰执奉朝请者领在京宫观使，而在外旧相只除提举宫观，非祖宗优待宰相之体。靖康以来，犹未釐正，盖朝廷未暇讲也。政和八年，太师、鲁国公蔡京，少傅、太宰郑居中，少保、少宰余深，检校太保领枢密院事童贯，并兼充神霄、玉清、万寿宫使；知枢密院事邓洵武、门下侍郎薛昂、中书侍郎白时中、尚书左丞王黼、宣和殿大学士蔡攸，并兼充副使。渡江後，前执政在经筵者，不以官高卑，率为观使；若他官，则使相已上乃得之；其居外者，必官至三少乃除。淳熙中，崇宪靖王自节度使拜使相，封郡王，中书进熟拟提举洞霄宫，周文忠当制，引故事宗室使相外居者当得观使，上批如所请。绍熙初，赵文定以使相判潼川府，乞奉祠，乃除醴泉观使，非旧典也。开禧末，陈勉之以特进罢相，不带职，乃亦除观使，盖章逵之侍郎当制失之。翊日，李季章进呈，改提举洞霄宫，合故典矣。天禧以前，崇、观以後，宫观使之名甚众，渡江以後，宫观不复置。而观使有三，前宰相则得醴泉，宗戚则得万寿，又其次则得佑神云。宣、政间，又有提点宫观官，在提举之下、主管之上，今省。

◎提举宫观

宋朝真宗时，东西太一宫提举，以两省、两制、丞郎官为之，掌奉斋醮之事。天圣七年，玉清宫灾，遂罢使，而景灵、会灵、祥源三宫观，以学士、舍人管句。李若谷罢参政为资政殿大学士，提举会灵观，自是学士、待制、知制诰皆得为提举。晏元献以旧相提举万寿观，武臣李端愿止得管句祥源观。今朝官亦云提举，非故事也。

◎在外宫观岳祠

宋朝宫观皆俟力请而後授，侍从而上任宫观者绝少，若因责降改作主管，方且差焉。熙宁初，王安石相，异已者方直除宫观。大抵宫观非自陈，而朝廷特差者，如降黜之例。二年，诏："杭州洞霄宫、亳州明道宫、华州雲台观、建州武夷观、台州崇道观、成都府玉局观、建昌军仙都观、江州太平观、洪州玉隆观、五岳庙，并依嵩山崇福宫、舒州灵仙观，置管句或提举、提点官。四年，诏："宫观、岳庙留官一员，馀听如分司、致仕例，从便居住。"六年，诏："卿监、职司以上提举，馀官管句当者。"又诏："年六十以上者乃听差。毋过两任。兼用执政恩例者，通不得过三任。"後蔡京用事，增广职任。崇宁三年添宫观十，政和三年添宫观三十（名见《续会要》，多不录），选人亦许乞岳庙。宣和王黼用事，外开新边，以熙宁法革之，一切不恤，士夫於是失禄矣。








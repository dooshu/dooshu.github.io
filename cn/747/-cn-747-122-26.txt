○定抽税蕃汉粜盐诏

青白池务，素有定规，祗自近年，颇乖循守。比来青盐一石，抽税钱八百文，足陌盐一斗，白盐一石，抽税钱五百文，盐五升；其後青盐一石，抽钱一千，盐一斗。访闻改法已来，不便商贩，蕃人汉户，求利艰难，宜与优饶，庶令存济。今後每青盐一石，依旧抽税钱八百文，以八十五为陌盐一斗；白盐一石，抽税五百，盐五升。此外更不得别有邀求。蕃人入界，本州务及诸巡镇，倍加安抚，不得侵欺。如蕃人将羊马，货价须平和交易，不得纵任牙人，通同脱略，故为抑凌，访闻边上镇铺於蕃汉户人市易，粜馀衷私抽税，今後一切止绝，如违必加深罪。各令知悉。


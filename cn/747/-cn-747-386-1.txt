○景皇帝配昊天上帝议

谨按《礼经》，王者其祖之所自出，以其祖配之。凡受命始封之君，皆为太祖。继太祖而下六庙，则以亲尽迭毁。而太祖之庙，虽百代不迁，此五帝三王所以尊祖敬宗也。故受命於神宗禹也，而夏后祖颛顼而郊鲧；缵禹黜夏汤也，而殷人郊冥而祖契；革命作周武王也，而周人郊稷而祖文王。则明自古必以首封之君配昊天上帝。惟汉氏崛起丰沛，丰公太公皆无位无功德，不可以为祖宗，故汉以高皇帝为太祖，其先世微故也，非足为後代法。伏惟太祖景皇帝以柱国之任，翼周弼魏，肇成王业，建封於唐。高祖因之，以为有天下之号，天所命也。亦犹契之封商，后稷之封邰。郊宗祖之位，宜在百代不迁之典。郊祀太祖，宗祀高祖，犹周之祖文王而宗武王也。今若以高祖创业，当跻其祀，是弃三代之令典，遵汉氏之末制，黜景皇帝之大业，同於丰公、太公之不祀，反古违道，失孰甚焉？夫追尊景皇帝庙号太祖，高祖、太宗所以崇尊尊之礼也。时更七圣，载经二百，名臣硕儒，备经讨论，未尝有献同异於宗庙。今将议其全典，变更先圣制度，曷知其可？若配天之位既易，则太祖之号宜废，祀不修，庙亦当毁。尊祖报本之道，其坠於地乎！汉制，擅议宗庙，以大不敬论。今武德、贞观之宪章未改，国家方将敬祀事以和神人，郊之间，恐非所宜言。臣谨稽礼之旧文，参诸夏殷周汉故事，配飨天帝之制，请仍旧典。谨议。


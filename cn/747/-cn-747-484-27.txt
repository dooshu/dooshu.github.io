○中书门下奉韦皋奏南诏奉圣乐章状

右。中书门下奏：“中使杨明义奉宣，韦皋所奏南诏奉圣乐章，嘉其远诚，昨已阅试，卿宜知悉者。”伏闻乐以导志，感而成声。故有翕纯绎之音，任禁昧之奏；以节百事，以平八风。伏惟陛下覆露法天，和泽柔远。顺气旁达，殊方洽欢。愿为保障，以禀声朔。纳邸献乐，赞扬时休。制氏新其曲度，舌人协其辞礼。虽渝舞可玩，夷歌成章，两汉所书，未若今日。伏望宣付有司，编诸史册。


○谢赐碑额表

臣说言：伏奉今日恩旨，赐先臣碑额。悲荷交心，拜捧以泣，臣某中谢。臣亡父先臣骘，安贞下位，不待昌辰，先帝赠之以专城，陛下目之以积善。光贲重渥，感庆三泉，举宗悲喜，外姻欢贺。昔孔篆吴札之坟，秦存里子之垄，事轻列国，义小陪臣。岂若天王礼士，凤书旌墓，荣轶曩贤，道映来籍。在臣在子，移孝为忠，心效草木，何酬雨露？无任幽明感戴之至，谨奉表陈谢以闻。


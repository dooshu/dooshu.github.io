江淮之俗

江淮之俗，以斗指寅、申、亥为天、地、水三官，按罪锡福之月，而致斋以邀祥焉。满三年计之，多不得祥而得祸。人曰：“若是乎鬼神之渺茫也。”郁离子曰：果若是，则鬼神不渺茫矣。夫神聪明而正直者也。惟其聪明也，故无蔽焉；惟其正直也，故无私焉：无蔽无私不可欺也，则亦不可媚也。今择其按罪锡福之辰而齐焉，是欺之也、焚香焫烛，朝夕稽叩拜跪，是媚之也。人之稍有知识者不受欺与媚，而况于聪明正直之鬼神乎？今之致齐者，非滥官、污吏、奸胥、悍卒，即市井豪侩及巨商大贾之为富而不仁者，使鬼神果有按罪锡福之典，则斯人也降之祥乎？降之祸乎。故曰若是则鬼神不渺茫矣。


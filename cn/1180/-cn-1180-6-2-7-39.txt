答刘虹川总宪


天下事有欲速而反迟，求得而顾失者，公是也。公昔在郧台，有惠政，无端被诬，世所共惜。荐言屡至，召用有期。公乃急于求进，若不能须臾少竢者，异时抚台有缺，仆即以公属之铨衡，乃当事者对言，此公才信可用。独无奈其竿牍频仍，本部以是引嫌，不敢用之。而仆自是亦默然惭阻，不敢复言公事矣。此非所谓欲速而反迟，求得而顾失者乎？

方今明主在上，方博搜贤俊，以兴太平之治。仆之求士，甚于士之求己。虽越在万里，沉于下僚，或身蒙訾垢，众所指嫉，其人果贤，亦皆剔涤而简拔之。其为贤者谋也，又工于自为谋，公闻之往来之人，岂不诚然乎哉？胡乃不以贤者自处，以待仆之求？而用市道相与，馈之厚仪，要之以必从，又欲委之于私家，陷之以难却，则不知仆亦甚矣。

古人言：“非其义而与之，如置之壑中。”诚不意公之以仆为壑也！以公夙所抱负，又当盛年，同时所当用者，此后阖门养重，静以竢之，弓旌之召将不求而自至。若必欲如流俗所为，舍大道而由曲径，弃道谊而用货贿，仆不得已，必将言扬于廷，以明己之无私，则仆既陷于薄德，而公亦永无向用之路矣。是彼此俱损也。恃在夙昔至契，敢直露其愚，惟公亮而宥之，幸甚。






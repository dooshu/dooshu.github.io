○兵部尚书王绍神道碑

元和九年冬十一月晦，银青光禄大夫兵部尚书判户部事上柱国太原郡公食邑二千户王公殁於位。君失所重，人怀其旧。大事在戎，以宁祸乱，公实居兵部；聚人曰财，以迁有无，公实领地官。天子以兵、赋之柄俾於公，公以忠劳之力事於上。垂玉佩，累金印，锡锡剑，书社开国，郁积公望，绸缪主恩，出入三朝，始终二纪，非重而何？非旧而何？

公讳绍，字德素。其先秦将翦之後，翦孙离，楚汉之际，以秦围赵，死於师，子孙家於太原，世为令族。曾祖威，衡州耒阳令；祖思献，襄州襄阳令；父瑞，工部员外郎，及公贵，累赠礼部尚书。咸以盛时，沉於下位，积有德，宜生达人。公，尚书第三子也，少以厚实为士友所重。太师颜鲁公守吴兴，特器之，表授武康尉。相国萧徐公察守冯翊，并随府授檄。丁继太夫人忧，服除，累授殿中侍御史江西观察推官，遂践台阁，自仓部员外郎迁户部、兵部郎中，专判户部事。未半岁，超拜户部侍郎，宠赐金紫，复加朝散大夫，即旧官判度支，特迁户部尚书，所领仍旧。顺宗谅暗，奸竖窃柄，拜工部尚书，以钱谷自（阙）俾去异己，诚私计也。上即位，天下文明，彝伦攸叙，检校吏部尚书东都留守判都省事兼御史大夫，充东都畿汝州都防御使，保厘东郊，镇卫旧都，风令既行，奸盗出奔。迁检校尚书右仆射徐州刺史兼御史大夫，充武宁军节度支度营田兼徐、泗、宿、濠等州观察处置等使。居镇六年，复徵拜兵部尚书。明年春，诏兼判户部事。在位三岁，享龄七十有二，彻席於长安永乐里之私第。优诏追赠尚书右仆射。长子前门下省典仪元泰，次子剑南东川节度掌书记大理评事摄监察御史元质，幼子前右威卫仓曹参军元弼等，克禀《诗》《礼》，备著文行。以十年秋八月四日，奉窀穸於万年县之洪固乡，以夫人赠西河郡夫人相李氏焉。夫人故河南少尹知府事赠工部侍郎造之长女，茂於懿范，归於令人，先公而殁，距兹十九年矣。异时同穴，周公之制也。

夫君子之行己事上也，必执心而端其始，立事而保其中，践道而要其终。当建中末，盗起毂下，乘舆南狩，巴梁厄区，藏空虚，武旅气下，德宗色动。公时为御史大夫包佶水陆运盐铁判官，怀章表，披荆棘，悬束车马，陵践山谷，达本府之诚恳策书，献当使金彩缣帛，烂若波涛，积如邱陵。上於是敷大号以布天地之施，士由是濡厚泽以奋雷霆之用。将加宠授，以奖忠劳，公方以国难疚怀，求以诏书复命。致远之度，当时所称。岂不曰有其始乎？贞元中，公以材智任职忠勤，注意不疑，可以进退海内之士，可以绾摄天下之柄，人心所倾，台位如寄。公理财以义，下不厌其取；处权以道，上不恶其专。内守持盈之诫，外宏推美之度，及门而进，与公同升，布於显列，由乎阴骘，诚无二事，绩著一心。岂不曰有其中乎？元和初，徐方丧师，帅人怙乱，乐於祸以幸其利，鼓其变以成其私，氛已凝，气焰方作。公授钺以出，投袂而驰，倍道而乘其未备，轻骑而出其不意，先迷得主，大众归心。於是安进达以三百骑叛於河城，械系而行乎军令；唐重靖以一千人奔於甬桥，檄召而收其武力。散私积以劳赏，发义徒以弊，推以诚信，涤其疵瑕，顽固革心，疆内如春。武经戎略，存为故事。岂不曰有其终乎？是三者，忠存於国，政在於人，遗绩未映，美化犹新。况乎显持世权，阴行相事，造膝承顾，沃心献议，注百辟之耳目，奔九流之车骑，入司国赋之重，出膺邦阃之寄，考终厥命，归全於位。非夫贞固干事，明哲保身，曷以臻於是乎。然则篆贞珉，表陵谷，庶乎实德，宜无愧辞。其洪纤之迹，显晦之用，应机之速，奋才以光赫其位，得君以薰灼於时，备用於陇西之状，精核於宏农之志。今所书，大者远者而已。文有详略，盖《春秋》之义焉。铭曰：

天赋才兮遇有期，臣择君兮审厥时。公之达兮世所资，道之行兮人罕窥。国榷兮家以肥，庭邦赋兮物不欺。人意倾兮主念随，阴德及兮显命施。龙上空兮盗乘机，位阳尊兮奸用奇。圣运启兮大人造，王气荡兮英风扫。用邦镇兮徐方道，洛邑思兮彭城祷。顺者化兮叛者讨，肃如霜兮偃如草。中外便兮恩宠殊，迁司马兮领司徒。趋丹墀兮伏青蒲，杜私门兮辟公途。期方远兮帝命俞，运何屈兮吾道孤。松楸列兮龟筮符，琬玉琢兮陵谷虞。往矣已焉兮噫б呜呼！








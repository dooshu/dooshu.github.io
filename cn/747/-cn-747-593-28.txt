○祭李中明文

致祭于亡友中明之灵。夫子之道，邈以恒兮。夫子之志，励以兢兮。求中慊末，若履冰兮。敦仁以孝，实兮。唯毁死亏礼，其他莫惩兮。秉端守一，信厥明兮。月逾岁长，行若登兮。外温其颜，内类直绳兮。谩言来加，不遽陵兮。举世群非，自视宏兮。庶化游于道，大赉是承兮。掩冤舒抑，与类升兮。胡茫茫其不信，卒以祸仍兮。岂韬忠裒信，鬼所憎兮。将教言吾欺，终不可征兮。吾方期子于暮，冀有兴兮。今而弃予，志若崩兮。若将援而上，丧厥肱兮。怛其陨心，交背膺兮。水之绵绵，山万层兮。又淫以雨雪，纡委困委曾兮。互鸺夜啼，群瞑凝兮。魂鬼以行，中道克兮。魑魅呵，曷可凭兮。聊致吾愤，斯言孰称兮。


○行監軍廵海等道 【 造船】

提督軍門都御史塗、為軍務事、十二月十一日、准總兵李手本、開稱原議巨艦底板定厚官尺三寸、今龍溪縣所造。止厚二寸。無以敵賊之堅、欲令拆改。但工巳垂成、似難輕廢、然加掣雖厚亦欠堅固矣除行該縣加板一層、實以油灰、以為夾底、誠恐各縣皆然、合請通行如式、及查各寨戰船。多用竹箬。易為火燃。且收放不便。今當以礬布為裏。外編以篾、摺疊成扇。庶克有濟。合用手本、轉行各縣一體遵照等因、准此牌仰監軍分廵廵海興泉分守建寧福寧道、即便徑行各造巨艦縣分、掌印官親自閱驗、如見在打造者、底板務要官尺三寸、如巳造成底板不及官尺三寸者、即加板一層、實以油灰、以為夾底、其船篷務照本鎮今議以礬布為裏、外編以篾、摺疊成扇、母得仍用竹箬捲篷、致不堪用、悞事不便


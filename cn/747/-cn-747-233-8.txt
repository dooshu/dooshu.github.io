○祭霍山文

长安二年月日，皇帝使并州道大行军副大总管尹元凯等，敬荐酒脯时果，敢告霍山之神：皇帝天覆万物，各遂其性，祠於群神，罔不咸秩。独彼凶虏默啜，悖天虐人，窥边猾夏，略无宁岁。皇帝哀此黎献，勤於征役，悯彼夷落，毒於昏暴，常欲诛其魁首，安是藩。寇虐盈稔，神人同弃，今自送死并朔，近惊山陵，命将出师，龚先天罚。惟神炳灵参野，作镇冀方，歆是正直，替扬威武，俾胡马化为沙虫，王师众於草木。献捷之日，昭报神休。尚飨。


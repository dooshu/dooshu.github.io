○奉旨擬定七廟名額疏 【 七廟名額】

竊惟古者天子宗廟、三昭三穆、與太祖之廟而七、其有功德者、則立百世不遷之廟、不在三昭三穆之數是故太廟合享、則太祖東向、羣昭列於北牖而南、義取向明、故稱昭、羣穆列於南牖而北、義取深遠、故稱穆、是昭穆之名。但有取於南北以敘世。無取于尊崇以觀德。况古人廟制。以東向為尊。與今宮室之制不同所見殊為通達茲欲定建名額恐不當遂以昭穆為廟名也按祭法有曰考廟。曰王考廟。曰皇考廟。曰顯考廟。曰祖考廟。然名稱雖實。而尊表無文。矧第可施於嗣王。而不可施于臣下。故祭法則有。而王制則無。似亦未見其為不易之定名也。臣謹竊取周制以義起之。惟　聖明裁焉。夫周制曰。太廟者。太祖廟也。文世室。文王廟也。武世室。武王廟也。太者。太始之義。所以尊創業之祖也。文武之稱。則其謚也。古者葬則有謚。謚以尊名。亦以誄行。子之於親。臣之于君。得通稱也。此周人以謚名廟之義。見於經可考者也。自漢氏而下。更數千餘年。襲為同堂異室之制。而先王宗廟之制。竟不可復。故昭穆之稱無聞。歷代既無專廟。故其所稱廟號。亦虛名耳。我　皇上今日復古廟制。既正　太祖高皇帝南向之位。則　太廟之名。實符周典。又以　太宗文皇帝功德隆盛。特為之建百世不遷之廟。茲欲立廟定名。臣請以　太宗廟。宜曰　文祖世室。在左三昭之上。　仁宗皇帝為昭第一廟。宜曰仁廟。　宣宗皇帝為穆第一廟。宜曰宣廟。　英宗皇帝為昭第二廟。宜曰英廟。　憲宗皇帝為穆第二廟。宜曰憲廟。孝宗皇帝為昭第三廟。宜曰孝廟。　武宗皇帝為穆第三廟。宜曰武廟。庶幾功德昭顯。而稱號章明。足以為萬世不刊之定制矣。

得旨依擬行


○慎防守以安重地疏 【 防守江南】

臣會同南京守備司禮監大監敦王?放、何緩南京守備掌南京中軍都督府事撫寧候朱岳、恊同守備兼管南京右軍都督府事安遠候柳震議、照　聖祖開基、刱立大小神機、新江口浦子口等伍營葢以根本重地、干係匪輕、強幹弱枝。控節為要。故設重兵以為捍衛。後因承平日久、消耗日甚、近者倭寇滋蔓侵迫畿輔、分兵把截、在水路、則設於京口龍潭、觀音港等處地方、在陸路、則設於句容白土秣陵等處地方、多者一千、少者五百、而各營之軍、所餘巳無幾矣、以今日事勢揆之、據險守要。則前兵尚為不足。居重馭輕。則京都尤有可虞。臣等竊計京口地方、乃入江要路。長江之險。此最為先。以地形論之則鎮江?洲、南北對峙、皆為繁盛之區固賊所垂涎者也、以建官言之。既有廵撫操江、復有新設兵備二員、凡皆以任安攘之責。而謹要害之防耳。南京去彼二百餘里。若以京軍遠為守把。不惟聲援不及。而內地益致空虛。殊非長計。查照先年操江衙門、調取鎮江衛軍七百名、前來團操、以資恊守、今既掣回本衛、相應用為江防、及在彼軍衛有司、皆有見操軍兵、合無行令各廵撫操江衙門、著落各兵備副使、調集官軍民兵、共二三千員名、如有不足、設法增益、仍處給器械、修理戰船、專一於京口地方。平居常行操練。有警僇力勦截。其京營官軍、掣守龍潭地方、萬一京口告急。即互相策應。以成犄角之勢。或速為聲援、以杜窺伺之謀。務使聲勢聯絡江防益嚴。至於陸路官軍、近准總督軍門調取徐潁應天安慶池州太平寧國各民兵、前來恊守、相應分布要害地方。列營防禦。合候各兵至日、分發白土句容龍潭秣陵等處、京軍於京城內外把截。各守一處又無兩相撓阻之患以民兵捍外以京軍衛內庶處置停妥。緩急無虞。再照設官分職、事權各有攸司致治保邦、責任貴於專一。茲因倭寇陸梁、京城內外防守事宜、雖該臣等逐一舉行、然自京城而外、地方廣袤、非臣等所及、各該府縣、雖奉明文防禦、而總領無人。設施互異。一有緩急、渙不相屬、將何所恃以無恐乎。如操練兵馬、固守城池、整搠器械、團練鄉兵處備錢粮、修築墪堡、控扼要害、撫安百姓、皆廵撫之責也。查得應天廵撫都御史、南轄蘇松常鎮、北轄徽寧池太安慶諸府、京城內外、咸歸統理、地大遼闊?以照應即今料理蘇松。日不暇給。況其他乎。往往府縣告急。下令防禦、文移往返、動經旬月、未免緩不及事。近查蘇松常鎮通泰各巳新添兵備官員、合無比照前例、以安慶池州為一道、徽寧太平兼應天府属縣為一道、各設兵備一員、其安慶府舊属九江兵備、今宜改轄、各官專一整理戎務、防禦寇盜、悉聽廵撫調度。以濟目前之急、事寧之日、另議裁革、庶幾責任專一、而安攘之效可圖、屏翰修飭、而根本之地益固矣。惟復查照廵按南北分設事體、於應天等府添設廵撫一員、以便責成、伏望　聖明遠鑒、　敕下吏兵二部詳議題請施行、


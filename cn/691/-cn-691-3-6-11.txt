◎借躯托生

某甲素封，放债私质，颇事刻剥。年六十余，妻妾既丧，仅一幼子，病亟濒死。漏三下，有人持镪赎物，怒其夤夜剥啄，人曰："迨天明，吾物不得返，亏折数缗钱，吾故罗雀掘鼠以副限期。"某甲怃然，念儿死，焉用多金，悔剥算籍没之病民也，明日悉举各家所质田产衣物召而给之，债券亦焚去。儿既死，夜半犹抚尸饮泣，突见一人排闼而入，识素负欠者，谓某曰："勿悲，此讨债者，债偿自死，念尔无后，吾蒙焚券高义，请为尔子以奉余年。"忽不见，儿竟渐苏，病旋愈。访之某家，某乃是夜死，知借躯托生也。此福建南平诸生姚格亭（学信）所言。吁！结怨施恩，皆人自作，一念之悔，遂使已绝之嗣复续。讨债儿去，还债儿来，即在一身。借因结果，善恶之报捷于影响如此。


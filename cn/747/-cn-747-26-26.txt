○免崔涤从坐诏

明王垂训，则罪不相及，善人惧罚，则刑不可滥。由是每尝有言，岂坐赵括，鱼既从戮，宁遗叔向，古之道也，朕所务焉。卫尉少卿崔涤，竭诚奉国，忘躯事君。曾同下杜之游，颇寄中阳之旧。诚表於先觉，节全於后凋。其兄湜，素蓄异图，交结凶党。涤虽怀在原之急，深忧阖室之刑，动静则闻，始终必尽。为臣无隐，惟涤有之，言念厥功，曷云从坐。况老父就殒，诸兄继殁，摇落变衰，有闻矜悯。赏罚劝惩，宜判忠邪。涤家除兄湜一房外，馀并不须为累。


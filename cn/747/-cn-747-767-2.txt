○授曹确充翰林学士制

敕。职奉命书，选归於鸿藻；名参侍从，任切於端人。由具美而方升，非一善而能进。我今慎择，得自佥言。起居郎曹确，秀发人伦，行修儒阃。保此全器，彰乎令名。负贾生之才识，窥夫子之墙仞。礼乐尽在，襟情甚夷。贞而能和，用则善晦。遐志陵厉，早超脱於池中；茂业宏深，动声华於日下。爰自侯府，列於王庭。践霜台而职举方书，立文阶而事光载笔。持以风表，居然羽仪。稽其行能，雅副铨擢。是用宠尔良吏，为予近臣。俾从琐闼之荣，更侍玉堂之奥。皇猷思畅，用宣秘密之文；清秩不移，尚受无私之旨。秉心勿替於正道，视草勉高乎训词。无忘懿图，伫答休命。可守本官充翰林学士。


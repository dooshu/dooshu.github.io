◇拟招隐士

修竹苞生兮山之岑，缤纷葳蕤兮下交阴。木笼丛兮巍峨，川泽泱漭兮云雾多。悲猿鸣噪兮啸俦侣，攀折芳条兮联停伫。夫君兮不还，蕙华兮雕残。岁晏兮忧未开，草虫鸣兮凄凄。萧兮森兮玄涧深，怅彷徨兮沈吟。纷纷兮，穷岩穴兮熊窟，幽林杳冥兮吁可畏，兮险山羲。岌峨兮倾欹，飞泉兮激沫。散漫兮淋漓，弱萝兮修葛。互蔓兮长枝，绿林兮被崖，随风兮纷披。猛兽兮封狐，眈眈兮视余，扶藤兮直上，岩岩兮嶷嶷，霏霏兮敷敷。赤豹兮文狸，攀腾兮相追。思慕公子兮心迟迟。寒风厉兮鸱枭吟，鸟悲鸣兮离其群，公子去兮谁与亲，行露厌兮似中人。（《文苑英华》三百五十八。）


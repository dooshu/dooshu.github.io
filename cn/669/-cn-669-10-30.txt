30　定公書元年先於即位　春秋志火存陳意


定公六月即位，而於春夏書元年。隱元年。正義謂：「漢、魏以來，雖於秋冬改元，史於春夏即以元年冠之，因於古也。」通鑑漢建安二十五年之初，漢尚未亡，即以爲魏黄初元年。朱文公謂：「奪漢太速，與魏太遽，非春秋存陳之意。」

【何云】是時昭公既薨，不書元年，則遂無君矣。故定雖未即位，而先以元年繫之，又春秋之變例也。漢、魏之事，惟光武建武之元以六月即位，可從此例。以更始失政，天下亟望有君故也。若延康、黄初之予奪，春秋之罪人也。

【全云】温公亦非奪漢與魏，只是要書法一例，其實書法何嘗不可變通。

【元圻案】朱子與吕成公書曰：「温公舊例，年號皆以後改者爲正〔一〕，此殊未安。如漢建安二十五年之初，漢尚未亡，今便作魏黄初元年，奪漢太速，與魏太遽，大非春秋存陳之意，恐不可以爲法。」〇昭公九年公羊傳：「陳已滅矣，其言陳火何？存陳也。」穀梁傳：「火不志，此何以志？閔陳而存之也。」〇書録解題編年類：「資治通鑑二百九十四卷，目録三十卷，丞相温公河内司馬光撰。初，光嘗約戰國至秦二世，如左傳體，爲志八卷，以進。英宗悦之〔二〕，遂命論次歷代君臣事迹，起周威烈，迄乎五代，就祕閣置局。神宗御製序，賜名資治通鑑。」

〔一〕「年號」，原脱，據四庫本晦庵集卷三三書答吕伯恭補。

〔二〕「英宗」，原作「神宗」，據四庫本直齋書録解題卷四編年類改。






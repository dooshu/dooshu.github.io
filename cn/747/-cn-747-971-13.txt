○请量减选数奏（长兴四年一月中书门下）

诸道州府官甚有阙员，前资官皆拘选限。其间有朝廷选择，侯伯荐扬，得者无多，馀难骤进，或病ㄣ於陋巷，或老谢於穷途，宜开振滞之门，雅合推恩之道。今等第减选者，一选者无选可减，亲公事得资考者宜优与处分，不得资考者准格施行。两选、三选者减一选，四选、五选者减两选，六选、七选者减三选，八选、九选者减四选，十选、十一选者减五选，十二选者减六选。千牛、进马、童子、斋郎、挽郎，宜准元和处分。


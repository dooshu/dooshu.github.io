○贺赦表

臣某言：伏奉二月二十四日制书，大赦天下。德洋恩溥，远洽迩安。亿兆欣欣，罔不幸甚。臣某诚欢诚喜，顿首顿首。伏惟陛下体元圣之姿，膺出符之运，统理万事，建中於人。躬大禹之菲薄，奉元元之慈俭。损已以益下，约身而爱人。捐珠玉而不玩，斥绮丽而不御。事有妨於农业，物有害於女工，人力所疲，上心攸荡，自此罢黜，归於典常。若乃投荒御魅之伦，触网婴罗之类，或炎裔沦屈，骨肉相从，或囹圄幽囚，馈饷不至，皆阳和所未煦，雨露所罕沾，靡不沐浴天波，昭睹白日。然後表捐躯之烈，所以劝忠；广累叶之仁，所以敦孝。虔奉寝庙，辍玉舆之资；惠缓市估，发金钱之积。异类均怀土之志，高年加挟纩之恩。斟酌泉货之源，变通惠利之弊。逋债咸已，谠直必容，如天之湛恩广矣，稽古之能事备矣。彼鹑衣之徒，鲐背之叟，孰不击中衢之壤，共乐於尧年；咏泰阶之符，同跻於寿域！况臣谬当共理，职在抚循，欣之诚，倍万恒品。不任踊悚之至，谨遣当州军事衙前虞候王国清奉表陈贺以闻。臣某诚欢诚喜顿首顿首。谨言。


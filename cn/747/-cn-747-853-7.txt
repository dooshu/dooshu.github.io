○请停诸卫官遥授刺史疏

臣闻自古创业之君，开基之主，设官分职，革故鼎新，必有强名，用为公器，以诱英彦，皆不徒然。伏见近年酬赏在京诸指挥使，皆遥授刺史。得非朝廷以贵其地望，优其禄利乎？臣以为大辂起椎轮之始，滥觞成方舟之流。但恐滋深，不可改易，非创业制命之所宜也。今六军诸卫，品秩皆高。不用酬勋，是成虚设。遂使掌禁军者，鄙升朝之贵。贪外任者，无恋阙之心。稍涉官邪，徒费国用。其六军诸卫官员，伏望委宰臣约前唐故事，依文班品第，加以料钱。自此後非有军功，不可轻授名器，无假中外迭居。岂惟正於等威，抑亦省於经费。

卢灿

灿，晋天福中官洪洞县主簿。

慎刑策

伏以刑狱至重，朝廷所难。尚书省分职六司，天下谓之会府。且诸道决狱，若关人命，即刑部不合不知。欲请州府凡断大辟罪人讫，逐季具有无申报刑部，仍具录案款事节，并本判官马步都虞候司法参军法直官马步司判官名衔申闻。所贵或有案内情曲不圆，刑部可行覆勘。如此则天下遵守法律，不敢轻易刑书。非惟免有衔冤，抑亦劝其立政者。

贾元

元，晋开运元年官殿中侍御史。


○对大斗酌酒判

〈元日会序宾，光禄以大斗酌醴祈黄，比部以无令式勾徵，诉称以引以翼，古之道也。〉

设樽养老，序宾惟贤，将必发乎直言，用光被乎孝德。徵元会之燕射，展古义於君臣。金奏洋洋，合明神於九变；青气霭霭，布庆云於一色。则当嘉宾戾止，彝伦孔彰，群儒就经之日，天子尊师之礼。袒割以俾其冕旒，乞言以成其福禄，昔之所废，今之所崇。瞻彼有司，未详光禄，嗟引翼之攸懵，何令式之无稽？徒欲致讥，诚堪耸诮。


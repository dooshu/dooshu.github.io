【代堂上歌行】

四坐且莫（乐府、《诗纪》并云。一作勿。）喧。听我堂上歌。昔仕京洛时。高门临长河。出入重宫里。结友（本集作交。）曹与何。车马相驰逐。宾朋好容华。阳春（广《文选》作和。）孟春月。朝光散流霞。轻步逐芳风。言笑弄丹葩。晖晖朱颜酡。纷纷织女梭。满堂皆美人。（《初学记》作女。《御览》同。）目成（《御览》作我。本集作自我。《初学记》同。）对湘（《初学记》作□。）娥。虽谢侍（乐府作诗。误。）君闲。明妆带绮罗。筝笛更弹吹。高唱好相和。万曲不关心。（乐府作情。注云。一作心。《诗纪》云。一作情。）一曲动情多。欲知情厚薄。更听此声（《初学记》作又听声相。）过。（○本集三。《乐府诗集》六十五作堂上歌行。《诗纪》五十。又《初学记》十九作堂上行。引酡、梭、娥、和、多、过六韵。《御览》三百八十一作堂上行。引梭、娥、和三韵。）


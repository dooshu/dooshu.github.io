○对兵部试射判

得兵部试举人长垛，请用乐节。太常称格令无文，此乃选士之礼。

射以观德，乐以和声，将选士於泽宫，必张侯於相圃，所以誓宗庙之宾客，备飨宴之威仪。何忽武夫，而要雅颂？岂徒强饮强食，劳祝史之正辞；采采蘩，令太常之奏曲。且五善之礼，无赳赳之武夫；三耦之间，尽呦呦之鸣鹿。苟用舍而有异，在格令而无文。责乃其不然乎，诉之又益耻也。

刘巨川

巨川，贞元时人。


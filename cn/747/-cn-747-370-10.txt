○济州谷城黄石公祠记

秦灭六国，遂并区宇，张良哀韩之亡，怒秦之暴，义感天地降神於圯。神授良之书，良为帝之师，灭秦报韩，成功遂志。祠黄石於济北谷城之山下，盖谓是矣。世用其道，传祠此山，惟德之馨，介福不替。天宝岁夏六月，旱既太甚，遍走群望，密卷而复舒，零雨而不降。太守河东裴公，聚黄而咨谋曰：“山川神，有不举乎？”闻斯行诸，夙夜展祭，祀事未毕，感而遂通，自寅及未，泽润千里，吁其灵也！夫圣哲立法制，君子理道，莫不顺承天则，祗畏神明。以天视无私，神功不测，或殄覆昏暴，或孚明德，与时推移，未始有极。盖将辅其善，必听於人。昔夏之兴也，崇山降焉；殷之兴也，丕山次焉；周之兴也，岐山鸣焉。汉兴，有圯桥之事；我唐之兴，有霍山之异。今古不爽，谓之神志，聪明正直而一者也。惟秦政灭德用刑，匮人从欲，冤痛在下，馨香不登。祚及二世，毒流四海，与天自绝。惟神不蠲，有开必先，祝降宝命，故其书极天人之际，备兴亡之端。子房将有行也，师焉而以言，酌消息於盈虚，通拟议於变化。楚汉之势，功利相百，天威扶乘，人谋协赞。观衅而动，极深研几，发八难消六国之印，招四人定重明之业。以断天下之疑，以夺敌国之计，正乾坤之位，发日月之光。所谓披坚执锐，其功狗也；居守馈粮，其功人也。运筹帷幄之中，决胜千里之外，其功神也。此其大者，岂徒效祉发祥於州里之间哉？方今淳风允塞，休徵荐臻，意者谓宜上闻，有以旌其异。尝学旧史，敢记所知。

刘晏

晏字士安，曹州南华人。七岁举神童，授秘书省正字。举贤良方正，累官户部侍郎，领度支盐铁转运铸钱租庸使。宝应二年迁吏部尚书平章事，罢为太子宾客，俄兼御史大夫。与第五琦分领天下金谷，军国之用，皆仰於晏。大历十三年为尚书左仆射。德宗立，杨炎诬构其罪，贬忠州刺史，寻赐死，年六十五。贞元五年，帝悟其冤，追赠郑州刺史，加司徒。


○奉迎车驾还京奏

伏以陛下暂违清庙，才过周星。初平作孽之守殷，次戮不臣之庭琬。今者败契丹之凶党，破真定之逆城。大振皇威，咸繇睿算。臣等久违宸极，俱恋圣恩。恨不随兽舞於汴郊，拜龙颜於梁苑。岂可只於清洛，坐俟回銮。愿於次舍之间，得展会同之礼。庶倾就望，咸竭欢呼。臣等今乞於偃师东排班迎驾称贺後，先赴雒阳东候。


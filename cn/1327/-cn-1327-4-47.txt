南海某生


光绪乙丑，南海某生入闱，一艺甫成，适为同号生某邀去，以疑义相质，谈良久，始返舍。搴帘欲入，见舍内一伟丈夫，俯首振笔，状极得意，疑误入他舍也。却步细认，良不诬。就帘隙窥之，见其人面黧黑，颔圆而顶锐，张口似笑，口之巨几占全面，唇上横列一目，黝而深。不觉大骇，惊极而叫，遂仆。邻舍闻声，咸来省视，救之苏，自言所见。科场果报之说，入人最深，众咸疑为冤鬼，不敢入舍相窥。号军启帘，无所睹，众遂散。生逡巡入，见几上三艺俱在，视己所作，被涂乙殆遍，不觉窃喜。惊定后竟录之，是科遂获售。

榜发之日，生梦伟丈夫来曰：“姓石名才，字贞吉。与若祖为文字交者几三十年，后在闱中相失，终身不复见。前日见汝，察为故人孙，故为成三艺，成汝之名。余被困闱中颇苦，今幸得出。越三日，当以百钱至城隍庙相赎也。”生梦中慑其貌，不敢多言，唯唯而已。三日后往游城隍庙，见冷摊上置一破砚，砚底仿佛有名，已为积泥所掩，洗而读之，铭曰：“不作廊庙之柱，乐受文人之笔，守墨虚心，字曰贞吉。”款识则其祖名也，大异之。叩其值，仅索百钱。遂购之归，携以返里，呈于父，备述其事。父曰：“是汝祖物也，宝之三十年，后忘于闱中，终身恒不乐。今幸得璧返，且具灵异，佐汝成名，宜持以告庙。”因纳诸其祖木主龛中，岁时奉祀，至今不衰。

世传神怪之事多矣，有伪造者，有寄托者。谈新之士，恒龁龁辩其为妄。吾谓造言者固妄，致辩者亦迂。姑妄言之，姑妄听之，有时或转足以博一噱，似犹胜于枯坐无聊也。






○上度支卢侍郎状

某行己及邓州，回望门阑，如隔霄汉，感知佩德，不任血诚。某揣摩莫闻，疏拙有素，侍郎奖其薄伎，夙降重言。而时亨命屯，道泰身否，属兹淹踬，不副提携。今者万里衔诚，一身奉役，湖岭重复，骨肉支离。交广之叹袁忠，荆蛮之悲王粲。思人抚事，古亦犹今。惟当幽祷鬼神，明祈日月，伏愿荣从司计，入赞大猷，鼓长楫以济时，运洪钧而播物。则某必冀言还上国，来拜恩门，一吐汉相之茵，一握周公之发。斯愿毕矣，伏惟图之。伏计亦赐念察。薛郎先辈，早敦分好，实慕风规，是敢托以缄题，致之几案，就有心恳，资其口陈，攀恋之诚，输罄无地。


○御史中丞刘九曜醮词

伏以太上元元，陶融万化；五老上帝，统御群生。九曜宣照烛之光，三官主赏刑之籍，共司品汇，以播元功。由是北台陈校勘之科，南府示奖延之。盖欲使人伦之内，知惩劝之方，各励精修，用寡尤悔。有过者可期於忏涤，有灾者可至於祈禳，广此宏私，大彰神化，真经奥典，幽显蒙恩。臣猥以尘凡，早崇至道。栖心稽首，常依清静之门；世网俗缠，莫遂逍遥之愿。久婴微恙，犹未痊除；近属伤寒，尤增羸瘵。值大运小运，与生日相刑；土星火星，照行年之位。天符飞旗，临本宫之上；飞天火曜，居今岁之中。支命纳音，气皆衰薄，以兹厄会，倍切兢忧。是敢虔罄丹诚，叩祈元圣，恭修醮礼，披沥上闻。伏惟大道宏慈，至真下济，垂好生之泽，降罔极之恩，赐臣以罪咎原除，冤仇和释，灾凶消解，疾疹瘳痊。续将尽之年龄，锡惟新之禄祚，息幽阴之债讼，绝往世之考延。六气内调，众邪摧殄，得励为臣之节，永奉昌期；誓勤修道之心，常宏大教。不任。








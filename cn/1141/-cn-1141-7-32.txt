雨中登刘仙岩同王德一侍御同年胡天声陈鸣迁王德迈诸公

旧传刘仙翁炼丹处。后有施公慕其风，亦弃官去。并祀岩洞中。

灵岩烟雨交，幽洞白日莫。
欲寻赤松子，遂枉青云步。
谷口歇鸣驺，崖端倚佳树。
神仙此窟宅，泉石莽回互。
刘公既蝉脱，施子亦凤翥。
采药窥天门，蹑迹向烟雾。
共作逍遥游，始知束缚误。
劳人在尘网，何异罝中兔。
于役转飞蓬，抱疴畏朝露。
庶几企高轨，解组得微悟。
日落众鸟归，踌躇下山路。



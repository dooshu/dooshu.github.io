○赐江南国主李景书

皇帝恭问江南国主，刘承遇至，赍到草表，分割庐舒蕲黄等州，画江为界。兼重叠见谢者，顷逢多事，莫通玉帛之欢，适自近年，遂构干戈之役，两地之交兵未息，蒸民之受弊斯多。一昨再辱使人，重寻前意，将敦久要，须尽缕陈。今者承遇爰来，封函复至，请割州郡，仍定封疆，猥形信誓之辞，备认始终之意，既能如是，又复何求？边陲顿静於烟尘，师旅便还於京阙，永言欣慰，深切诚怀。其常润一路，及沿江兵棹，今已指挥抽退。兼两浙荆南水路将士，各降诏示，并令罢兵。其庐黄蕲三路将士，亦遣抽拔。近内候彼中起揭逐处将员兵士及军都家口了毕，只请差人勾唤在彼将校，交割州城。所有江内舟船，或虑上下，须有往来，已指挥只令就北岸牵驾，尽合披陈，幸惟体认。


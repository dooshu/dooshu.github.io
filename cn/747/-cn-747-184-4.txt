○梓州飞乌县白鹤寺碑

原夫玉都琼室，紫垣光大帝之庭；金阙银台，元壁壮群仙之域。故能使神明有宅，驾日月以长驱；鸾凤知归，抚霓而上出。斯则层巢堇域穴，上皇迷栋宇之尊；考室灵台，中古识岩廊之贵。然後冕旒前序，提四海以为家；登步太阶，列千门而有闶；况乎耆山形见，旁行草昧之先；（阙）光宅乾坤之右。虽鹤临西，龙宫与正法同亡；而象化东流，雁塔与遗仪继起。

白鹤寺者，盖菩提寺之馀址，梁武皇之所建也。香城福地之旧，三巴五蜀之凑。裂岷山之奥域，分井络之荣光。西包玉垒之墟，北瞰铜陵之野。南扃列第，门庭万家；东户连峰，冈峦千里。实伽蓝之胜迹，得迦卫之英模。凭绝磴以图规，俯长溪而作固。

自金陵不竞，玉镜无章。城池兴南路之悲，亭障切北风之候。崩山斗水，触地网而三分；坠月奔星，划乾纲而五裂。中原错戾，慈门为虎豹之墟；沧海横流，定水穴鲸鲵之浦。怀山既荡法众咸沦；林院榛芜，轩堂委寂。遂使悲生弃并，堙玉於三泉；叹积为山，移琼峰於九仞。

皇上摄千秋之宝运，绪三圣之宏机。挟宇宙而先神，御雷风而首出。灵功不宰，华夷沾共贯之恩；至道无私，霜露得平分之序。考祯图於日慎，寤寐同符；稽妙册於年刀，幽明合贶。然後东巡巨镇，追六圣而抚寰中；南面太坛，朝万方而小天下。皇威既畅，宝应斋归；川岳荐灵，风烟动庆。丹乌抱日，疑增帝阁之华；素鹤低，若赴仙庭之会。昔白鱼黄竹，业未峻於崇封；赤雁芝房，名不登於梵宇。爰徵瑞典，肇锡嘉名。重兴般若之台，更起招提之院。金绳夕布，绵秀岭以开坛；玉榜晨舒，拥回峰而辟户。

爰有宏演上人者，法门之秀士也。行超常冻，思越恒饥。悲净域之为墟，喜皇波之普泛。纵还舟於苦海，惊浪旋夷；叱归驭於邪山，灵关非险。於是净财委，真众烟驰，如趋摩竭之宫，似向毗邪之国。县令梁宏悦，首加甄缉；县丞梁敬一，亲昭施典。上凭天旨，争开舍利之坛；俯会众心，竞起须弥之座。禺同故岭，石鲜坚华。广汉馀，地多疏斥。事关经始，人怀祗惧。重阶不就，空思太室之氓；宝像无资，未获黎阳之土。岂非冥期，功参造化之外？故能果唇间发，莲眸周映，贝齿含滋，毫起照。三十二相，临玉座以相辉；八十四仪，拥金山而圆立。层甍四合，烁奔电於丹楹；复殿三休，络浮烟於翠幌。因高积磴，疑迁倒景之台；架险连荣，似立迎风之观。雕檐竞注，萦雾道以龙回；绣桷争飞，亻素衢而凤矫。写归禽於宝镜，误接朝鸾；图走兽於文，疑栖夕兔。雷霆蓄泄，裁临承ニ之间；烟雨飞浮，未出层栾之下。辉丹青於菌壁，妙迹疑存；炳铣鋈於莲龛，神辉自烛。锵锵阎铎，声传桂叶之风；焰焰山炉，气结松阴之霭。仰真容於始旦，满月晨昭；窥列栋於方宵，长虹夜发。香泉激溜，有符温净之池；珍木成行，无忝园之树。信煦尼之别府，实兜率之殊庭者乎？

爱友上座法师等，情机藻莹，戒律圆明。披玉笥以研芳，候琼钟而肃虑。禅姿晓映，依稀同鸡岫之前；梵呗晨临，仿佛像鱼山之曲。县令独孤俭等，或鹏垂待运，终变道於中台；或蠖屈求伸，且毗风於下邑。乡望仪曹等，或盐泉锦室，家称三蜀之豪；或抱朴怀仁，誉拥双流之美。或以为山川肆践，犹纪石於州；陵谷生哀，尚沈碑於岘首。况乎德因时盛，庆流封拜之辰；名为功登，事属文明之运。岂可使猷被物，终昧燮於元机；金字韬华，不题勋於翠炎？敢作颂曰：

睿涂菌蔼，灵机翕忽。玉架天都，金裁地阙。法王利见，香城继发。雁塔齐，龙宫瘗月。长江近域，广汉遗居。禅扃共往，梵宇全疏。迹均梁後，义切泰馀。山川牢落，榛莽邱墟。有圣聿兴，惟皇降抚。因天因地，为为雨。日观龙骧，烟坛鹤举。肇开嘉号，重光净土。猗欤上士，道场真政。物观成章，子来兴咏。土石吴彩，人灵合庆。宝座晨严，金山夕映。紫微分殿，青岑曜郭。复袖萦楼，攒峰跨阁。月低镜，星连宝铎。彩凤将飞，蟠虹未落。森沈桂宇，肃穆筠坛。花明柳砌，叶暗朱栏。溪留夏雪，涧咽秋湍。山虚梵冷，谷静钟寒。法众爰依，禅徒戾止。望风三蜀，征尘千里。顿首元墀，归心翠。业超有色，功齐无始。伟哉冥化，妙矣能仁。去来均迹，前後俱身。寂灭为乐，般若为因。题芳翠珉，敢诣灵津。








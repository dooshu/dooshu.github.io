○英杰论

帝王之於英杰，当须御之以气，结之以恩，然後可使也。若不以英气折之，而宠以姑息，则骄不可任；若不以恩爱结之，而肃以体貌，则怨不为用。驾驭之术，唯汉高祖尽之。黥布归汉，高祖方踞床洗，而召布入见，布在怒悔来，欲自杀，出就舍帐，服御、饮食、从官如汉王居，布又大喜过望。武帝踞厕见卫青，青以大将军之贵，而隶人蓄之，此不得不绝大漠而荡荤粥猃狁也。蜀先主与关羽、张飞同卧起，而稠人广坐，侍立终日。皆用此道，故能成功。夫御英杰，使猛将，与见道德之人，接方正之士不同也，不可以繁礼饰貌，以浮辞足言，宜洞开胸怀，令见肝肺。气慑其勇，恩结其心，虽踞洗召之，不为薄矣。禄山，夷狄之谲诈者也，非将门英豪，草莱奇杰，其战斗之气，击刺之才，去关张远矣。天宝末受专征之任，托不御之权，入朝赐宴，坐内殿西序鸡障之下，非其所据，果蓄异图，幽陵厉阶，至今为梗。盖恩甚骄盈，以至於此，倘以徒隶蓄之，岂有斯恨？


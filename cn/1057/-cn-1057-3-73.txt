哭李给事中敏


阳陵郭门外 (1) ，陂阤丈五 (2) 坟 (3) 。九泉如结友 (4) ，兹地好埋君 (5) 。

(1) 《白虎通》：“葬于城郭外，何死生别处，终始异居。”

(2) 一云“五丈”。

(3) 《汉书·司马相如传》：“登陂阤之长坂。”《通鉴·汉纪》注：“平曰墓，封曰冢，高曰坟。”

(4) 《世说》：“庾道季云：‘廉颇、蔺相如虽千载上，使人懔懔，恒如有生气；曹蜍、李志虽现在，厌厌如九泉下人。’”《新序》：“晋平公过九原而叹曰：‘嗟乎！此地之蕴吾良臣多矣！使死者起也，吾将谁与归乎？’叔向对曰：‘其赵武耳。’”

(5) 原注：“朱云葬阳陵郭外。”○《汉书·朱云传》：“云年七十余，终于家，遗言：以身服敛，棺周于身，土周于椁，为丈五坟，葬平陵东郭外。”按：《元和郡县志》：“咸阳县汉阳陵，景帝陵也，在县东四十里。平陵，昭帝陵也，在县西北二十里。”与《长安志》所载方向里数多不合。《朱云传》明云“葬平陵东郭外”，而此云阳陵，未详。






○敕新罗王金兴光书

敕新罗王开府仪同三司使持节大都督难林州诸军事上柱国金兴光：贺正使金碣丹等至，兼得所进物，省表具之。海路艰阻，朝贺不阙，岁亦忠谨，日以嗟称，所谓君子为邦，动必由礼。顷者渤海，不识恩信，负恃荒远，且尔逋诛。卿嫉恶之情，常以奋励，故去年遣中使伺行成与金思兰同往，欲以叶谋。比闻此贼困穷，偷生海曲，唯以抄窃，作梗道路，卿当随近伺隙，掩袭取之。奇功若有所成，重赏更何所爱？适俗多有寄附，实虑此贼抄夺，不可不防，岂资穷寇？待荡灭之後，终无所惜。一昨金志廉等到，缘事绪未及还期，忽婴瘵疾，遽令救疗而不幸殂逝，相次数人，言念殊乡，载深轸悼，想卿闻此，良以增怀。然死者生之常，固其命也，固当理遣，无以累情。初秋尚热，卿及首领百姓已下并平安好，今有答信物及别寄少信物，并付金信忠往，至宣领取，遣书指不多及。


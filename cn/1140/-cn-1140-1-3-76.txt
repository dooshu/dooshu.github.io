石莲洞记

岁之丙午十月甲戍舟泊吉水桐江湾风日晴好与故人沈治先贺学林及少子恪策骑寻石莲洞盖罗文恭洪先栖隐处也行可三十里得二石室其一如覆盂高不盈丈周广三之今为僧庐其一石扇欹陿初稍暗委蛇数折则谽谺空朗上豁旁通洞门高处刻文恭手书梅关二字先生尝斋居独坐或闭目终日不语士大夫数来问学山故多虎置短垣署曰虎豹关虎遂絶迹人惊异之从学日衆环洞而庐者亭馆相属洞之南为正学书院今门前双桧岿然独存余攀崖危坐顾谓客曰若知文恭之乐乎方其廷对第一时天下方盛公年又甚少朝廷四方快覩其文采谓且大用公偃蹇朝列枕藉於虎豹魑魅之宫数十年以终老何哉今虽讲堂草阁荡为寒芜久矣尝试策杖层颠极目长啸四山靉靆夕阳乍隂安知先生不往来其间乎乃歌曰谷风凄兮山木疎迢嶤无人兮谁与居瞻赤螭兮望囘车又歌曰朝白云兮暮明月思美人兮坐超忽瑶草寒不死岩花开未歇歌罢而出谷口万树声飕飕余与客皆陶然若有遇也是夕止宿僧为予言文恭年六十夜闻洞外人声曰甲子年生甲子年与君相见月圆前公亟归望前一日逝矣其生死翛然如此世遂传为仙去不知所终云

学余堂文集卷十四







学余堂文集卷十五

钦定四库全书

学余堂文集卷十五

翰林院侍读施闰章撰


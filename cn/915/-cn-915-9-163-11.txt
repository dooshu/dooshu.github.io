◇多宝寺碑铭

宝传兹日，法像斯时。瞻风侯景，石陛开基。准绳秋子，取则迦夷。业隆千载，道盛一期。上当星纪，下接莲峰。还瞻朱阁，却昔青松。朝云暧暧，夕雾溶溶。阶通兽迹，径有禽踪。衣移峻岳，锡叩飞泉。土木绨锦，玉石雕镌。宝阶云构，绮壁霞鲜。莲舒藻井，芰绕兰椽。法堂每谊，禅室恒静。藏韬仙说，台含佛影。叶下秋林，烟生春岭。（《艺文类聚》七十七）


○列仙传赞



赞曰，易称太极，是生两仪。两仪生，然後有人民，有人民，然後有生死，生死之义著明矣。盖万物施张，浑尔而就，亦无所不备焉。神矣妙矣。精矣微矣。其事不可得一一论也。圣人仰则观象于天，俯则观法于地，日月运行，四时分治，五星受制于太微，监无道之国，吉凶预见，以戒王者，动静言语，应效相通，有自来矣。夫然，虽不言其变化云为，不可谓之无也。周书序，桑乔问涓子曰，有死亡而复云有神仙者，事两成邪？涓子曰，言固可两有耳。孝经援神契言不过天地造灵洞虚，犹立五岳，设三台，阳精主外，阴精主内，精气上下，经纬人物，道治非一。若夫草木，皆春生秋落必矣。而木有松柏檀之伦百八十馀种，草有芝英萍实灵沼黄精白符竹た戒火长生不死者万数，盛冬之时，经霜历雪，蔚而不凋，见斯其类也。何怪于有仙邪？余尝得秦大夫阮仓撰仙图，自六代迄今，有七百馀人，始皇好游仙之事，庶几有获，故方士雾集，祈祀弥布，殆必因迹托虚，寄空为实，不可信用也。若周公黄录，记太白下为王公，然岁星变为甯寿公等，所见非一家，圣人所以不开其事者，以其无常然虽有时著，盖道不可弃，距而闭之，尚贞正也。而论语云，怪力乱神。其微旨可知矣。




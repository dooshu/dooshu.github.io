○興國縣八議 【 興國縣議】

一屯田永樂二年、發軍下屯、大造屯田黃冊、軍民各有定分、誠足兵足食良法也、自是而後、軍無耕作之勞、倍收子粒之利、事猶可言、弘治末年、因出清查事例、各軍生奸、指鄰近居民田。報作巳力開墾。遂增餘田名目。查得屯田原一千餘。分三十畝。今餘田數約六千餘畝。當正田三分之一。查得隅都虗糧一千八百石。以田多人少。自國初至今。無一畝一坵開墾民坐都坐里。有虗糧屯軍。原不住屯。佃戶何利。何取工食。獨為之開墾。致有餘田若是耶。軍田大率間雜民田中。四旁非盡山地。何自開墾。軍之餘田。乃民之虗糧。冊籍巳成。徵收日久。小民賠糧。無能辯訴。猶曰往事可諉也。目今軍人生奸得慣。沿襲而來。凡屯田係是水衝沙漲。水涸拋荒。往往指鄰近田為巳田原有之數一佃其田百端生害。無事則子粒倍收萬一花費拖負運兌損數軍糧重事。料上司必為追理。又捏訟佃戶拖欠巳糧。一年不完。佃戶拖害一年不巳。是屯田之為害於民。自有屯至今。無止日也。竊以為請前日之餘田。補民田之虗貱。此其善之善者。地次之若於事體無妨。革去軍人名目。止此佃田之人。輸納子粒。而其輸納也。或併作於縣官。或上之衛所。隨宜行之。下之小民無軍人之擾上之屯糧無虧欠之累一舉無不利焉。第不知於事體何如也。

一地利、昔人謂江右有可耕之民。而無可耕之地。荊湖有可耕之地。而無可耕之人。葢為荊湖惜其地。為江右惜其民。欲一調停行之也興國縣山地。全無耕墾。姑置勿計。其閒地可田而未墾。及先年為田。近日荒廢。里里有之。兼山地耕植。尚可萬人。歲入所資。七八萬人。綽綽餘裕也。訪之南贑二府。大槩類興國。而吉安南昌等府之民。肩摩袂接。地不能盡之使農。貿易不能盡之使商。比比遊食他省。是一省民也。此有餘地。彼有餘民。目親覩。身親歷。聽其固然。而不一均之也可乎。即今吉撫昌廣。數府之民。雖亦佃田南贑。然佃田南贑者十之一。遊食他省者十之九。葢遠去則聲不相聞。追關勢不相及。一佃南贑之田。南贑人多強之入南贑之籍。可謂曲盡原籍之追捕不能逃新附之差徭不可減一身而三處之役加焉。民之所以樂於舍近。不憚就遠。有由然矣。今日若張主有人。凡願籍南贑者。與之除豁原籍。而又與之批照以固其心。給之無主山地荒田。使不盡佃僕於富戶。民爭趨之矣。民爭趨之。則來者附籍不歸。未來者仰慕。不數年間。南贑無餘地。村居聯絡。可以挾制諸巢之寇。吉安等府無餘民。衣食不窘。可無為逃流為盜賊之憂。一舉而合省之民。均有利焉。是亦撫綏一盛舉也。

一隘所。奉文查議各地方隘官。應否禁革。興國縣先年止設隘長總小甲。無隘官。千百長。不能詰奸緝盜。專一嚇騙商民。廵撿官。每年下鄉廵查。又往往需索過堡常例。雖卑職自到任以來。痛加禁革。然而深山窮谷。假稱盤訐。借口騙人。其弊其害。尚未知其無之否也。且隘所又多。設之無用之地。既非大村可守。其村又非高峻阨塞可據。其險料是先年里老人等。慮有鄉兵之擾。奸計以客戶充隘長總小甲等役。故亦即比客戶。隨田耕作。星散。寥寥數人為居之地為之也。此等客戶。居稅戶之庄所。資稅戶之牛穀。大槩無妻子。無家當。一有警聞。孑孑一身。挈而去爾。有萬分之害。無一分之利。盡舉革之。無不可者。但隘長總小甲。鄉兵之名也。因有此名。遂有此害。禦寇詰奸。鄉兵之實也。今日不能愛禮以存羊。他日必不能因名而責實。查得寇自雩都來者。牛枙小護二嶺勢得百二。近嶺無人居。當僉近二十餘里內居民充鄉兵。警報趨守。其餘皆無險峻。間有險峻。而旁多岐路。守此出彼。守之無益。再查得寇自寧都來者。入興國十餘里。村名營前。約有四百餘家。又一路入興國二十餘里。村名山寮。約有千家。除近縣十里。原不附隘所人。村不計。餘若方山與白石利藍田東里多村。惠化東中下都溫陂村藍田西下都長逕口村長信里胡家劉□相近二村。惲院燕山相近二村。六處多者有三四百家。少亦近二百家。二百家可起兵二百餘人。通前二嶺共十一。先年十八隘附近。此十隘者遷之。餘八隘除革。即險為隘。則有居高臨下之勢。即村為隘。人人各顧身家。可無逃避退縮之憂。若夫民心不樂為兵。則在縣官加之意。鼓舞之而巳。盤詰騙財。過堡常例。則在縣官加之意。禁革之而巳。鼓舞之。嚴禁之。而又非大警報廵撿不許廵堡非大警報隘所不許盤詰無故不得查點鄉兵。無故不得召喚隘長。方無事設此名而若無則地方無擾及有事因此名而責實則地方有賴若謂盡可除革。因噎廢食。無其名孰任其事。守望相助之俗。終無可成之日矣。此實心任事之言且無鄉兵必資緩急不得力之客兵客兵擄掠之害視賊有甚焉卑職未敢以為然也

一均賦役、古先聖王、九兩定民業、九職厚民生。而其取諸民也。又定為九賦之法。葢別內外遠近。多寡輕重。使適相均稱也。查得本縣官民糧一萬三千二百石有奇。自嘉靖三十年。至三十五年歲止派徵銀八千三百兩。三十九年。歲派徵銀八千九百六十九兩。四十年派九千九百零二兩。四十一年派九千七百二十六兩。四十二年派九千二百零七兩。即四十年較先年加銀一千六百兩嘉靖九年布政司頒額刻石。民糧每石折銀五錢八分。四十年每石徵銀七錢八分五厘。四十一年銀七錢六分六厘。四十二年七錢二分三厘。即四十年較先年加銀二錢五分。近年役銀雖減去瑞金湖陂廵撿司弓兵四十名。雩都胖襖銀七十一兩。翎毛銀一兩二錢。舉人水手銀四兩六錢。黃蠟銀五兩一錢。府柴薪增六名。府皂隸增二名。增府馬丁銀四十兩。增府各斗級一名銀十八兩。水西驛鋪陳一名原六兩。今十八兩。廩給庫子原六名。每名銀二十兩。今增共八名。每名四十兩。先驛館夫五名。每名三兩。今每名十五兩。逓運所防夫五名。先每名三兩。今每名十二兩。又新增鋪陳庫子銀十八兩。小溪驛水夫二十名。九牛驛十五名。橫浦四十四名。南埜二名。水西十二名。逓運所九十八名。攸鎮十一名。今名數如故。銀數日增。卑職自到任至今。縣民每告稱近日賦役日增。民多逃竄。雩都里分。雖少田廣糧輕。里甲富實。戶戶齊足。本縣猶以人各私巳。將疑信查戶口則各雖五十七里。實則不及一半。嘉靖三十年以前猶四十四里。今止三十四里卑職到任後。極力招徠。今亦止得四十里。其間半里一分二三分里分尚多。通十排年計之。該五百七十人。今止有四百三十二人。其間有有里長而全無甲首者。有有甲首而止存一二戶。戶止一二人者。以故去縣二十里外。行二十里三十里寥寥星居。不及十餘家。問其人又多壯無妻。老無子。今日之成丁他日之絕戶也人丁彫落。村里荒凉。嶺內縣分似此。葢絕少也。夫民庶無減於先年。而糧役增焉。猶不可也。乃今民數減前。秋糧徭役則增倍於昔。以糧計。無一畝田。輸七八十畝糧有之。以丁計。一丁供三四丁之差有之。滿望造冊年除豁。縣中又以失額不理所訴。其徧有輕重猶甚。奈之何民不窮而盜盜而逃也哉。乃知前日之言皆不得其平而鳴。疾痛則呼父母。窮困則呼天真情率心。間有過當之言。而非全私巳也。竊謂君子大心體天下之物。舉凡天下之人。皆不當分為彼此。况在一省一府。自篤近舉遠之道論之。情尤切也。今後當糧役之先。伏望批行司府。查議清查。各縣之丁糧虗實。各縣之人戶富貧。將各縣實徵丁糧。并原賦役。委官磨算。要見某縣止當儘某縣差糧。某縣差糧當取某縣津貼若干。又某縣當津貼某縣若干。上下四旁。均齊方正。君子有絜矩之道。而天下之情無不平矣。

一紅站馬船、江西均徭平。盡以一條鞭法行之。銀止總數役無指名。以此小民得止輸正數。較之他省。有一倍再倍三倍十餘倍輸當者。相遠便民良法也。獨紅站馬。又編正戶正名。募人自徵取。夫募人為利。而來積年趨利人也。少有可投之隙。必生倍取之奸。先年往往以過往繁多。府道院取用。借口倍取。小民不識官府。前後事用百端苦之。今任之募人。前任之募人也。查得吉安南昌等府。此役亦用一條鞭法。南贑獨不然。必曰路衝。軍門住劄。多兵事也。南昌亦有軍門廵按三司住劄在焉。用度料不減於南贑。南昌正數可足。南贑正數。萬無不足之事也。在南昌足。在贑州不足。是則上之人。不能加意裁節而巳。上之人加意裁節。萬一事出不可巳勢在不可裁。可增加役銀。不可編設正戶。葢增銀小民輸官有定額標之。正戶募人。得有倚望而垂涎焉。任意貪取。為害深也。馬船因有正戶正銀外、有官吏常例。兵部差人諸費。今紅船馬船編矣。正戶有名矣。止徵銀官給。禁募人私自徵取。量加南京路費。僉人齎解。是亦一條鞭法也。一條鞭。則便民。編正戶。勢必為害。似當速改。

一招撫逃民。居官幸值全美縣分。安之不使逃流。不幸適當疲困。去者招之使來。將去者撫之使得安集。縣官第一事也。即興國一縣論。逃絕戶極多。問其故。則虗糧不能貱。重役不能供也。而其去無還心。則拖欠之糧數未除。重役之差銀尚在。追徵如故。數年併之還之。尤不可也。是以招徠為難。次則富豪之債軸老帖存焉。又其次則先年詞訟。或被人誣扯。或自巳細小錯悞。案牘存焉。分數多少不同。要皆小民致逃故也。卑職到任而來。查得五十七里半里并不可為里甚多。間行鄉落。人烟寥寂村里蕭條。耳聞目擊。為心惻久矣。查追原業。本縣可得行之。債軸磨害。本縣得與豁之。其不得自行者。糧役之拖欠。及詞訟之未完也。夫虗糧拖負。或非上司得專。若夫未完徭銀。無人可取。無次丁可賠。其中經收人告是豫代。原有指賠秤頭。今日不得准理。先年案牘。府為多。守廵道次之。其壯者逃。老者死。存被告。無原告。存原被。無干証。完之不能。存之徒開吏胥騙局。瑞嘗謂假稱逃絕。與除豁。則滋刁猾之效尤。果逃絕不與除豁。則又不能開招徠之新路。當細為酌實。速為蠲除。蠲除酌實。本縣得請事。非本縣得專也。又今奉文量田。約在五月內可完事。荒田無人承丈者頗多。竊意無業復業之民可即此給之。三年後實有收成。依例報稅。收成稀少。則聽之。亦復逃流撫窮困急務也。

一哨官、查得先年原無哨官、有之始自嘉靖三十三年冬季。三十六年夏季停止。四十年冬季復取如故。奉文皆云僉取家道殷實。有武藝之人。一人之身。二端不可兼得。各縣止是以殷實之家奉行爾。每一僉點。泣告攀扯。累月日不能定若置之充軍徒罪然。問之則曰一季不止七八十兩費用。富者變產破家。問所費。則曰處處常例也。本院到任以來。減去不止一半矣。而未嘗無也。夫機兵百名。原有百長。三四十名。原有總甲。每一隊原有隊長。至團營又有把總諸員統之。可事哨官。膏梁子弟。無武藝堪倡導。一季。而更與機兵。心非親愛。非身之使臂。臂之使指也。於操戰無分毫之益。各機兵酒食之需各統兵諸員拜見之禮。各衙門人役常例之需。開一騙局不小也。似當裁革。

一革冗員。有是事。然後是官設焉。先年增設。夫豈無謂也哉。然前後之時事不同。則前後之官員。亦當酌處。興國縣先雖五十七里。近則戶籍空懸。民多逃憊。半里一二三分里分為多。先年設清軍縣丞一員。管糧主簿一員又捕盜主簿一員。典史一員。無所事。四十二年廵按陳某考察日。卑職曾以捕盜事歸典史。裁革主簿申詳今未示下。查得四十一年刑科侯給事。奏請裁革。四十二年禮科鄧給事。奏裁革。欵開一切人浮事者。可兼可併。非衝要而設驛逓。非要害而設廵撿者。皆可裁革。查得興國無大清軍事務主簿一人。清軍管糧兼之。事未繁瑣。又儒學生員止七十餘人。教諭一員。訓導一員。似亦冗矣。其一員當裁革。自贑吉二府論。東界寧都東南界雩都。西南界贑縣西北太和。西萬安。北廬陵。東北永豐。興國恰居其中。萬一諸巢寇發。奸細生焉。各縣盤訐之矣。一廵司弓兵三十名。廵撿官小權輕。所濟何事。况廵撿百餘年以來。住縣城不至寨所。徒有廵撿之名。若不生事。無一分之事。弓兵虗受工食。若不生事。了無一分詰盜之勞。夫有一官。則有一官之費若一官不安其分。則又有一官需索之擾。一官之費。分也理也。於民不無所妨。一官需索之擾。時變然也。通弊也。於民則為大害。昔人謂寬一分。民受賜一分。竊謂捕盜責之典史。主簿一員當革。清軍併之管糧主簿。縣丞一員當革。儒學當革訓導一員。衣錦廵撿司廵撿一員。廻龍廵撿司廵撿一員。非要害均當裁革。伏乞裁度。


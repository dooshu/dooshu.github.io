北窗哦诗因赋

二十来年赋远游，一窗又复寄南州。



双鹅戏雨陂塘晓，乱叶飘风院落秋。



颜鬓蹉跎愁览镜，江山重复怯登楼。



平生事业诗千首，残稿从教处处留。



北窗哦诗因赋

露下萤飞仲秋月，山围水绕建安城。



病多不辨酒中圣，身远且令心太平。



数卷蠹书行老矣，一盂蔬饭太憎生。



白云只在檐间宿，听我清宵咏句声。


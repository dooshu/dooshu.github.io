○李全质

陇西李全质，少在沂州。尝一日欲大蹴鞠，昧爽之交，假寐于沂州城横门东庭前。忽有一衣紫衣、首戴圆笠直造其前曰：“奉追。”全质曰：“何人相追？”紫衣人曰：“非某之追，别有人来奉追也。”须臾，一绿衣人来，曰：“奉追。”其言忽遽，势不可遏。全质曰：“公莫有所须否？”绿衣人曰：“奉命令追，敢言其所须！”紫衣人谓绿衣人曰：“不用追。”以手麾出横门。紫衣人承间谓全质曰：“适蒙问所须，岂不能终诺乎？”全质曰：“所须何物？”答曰：“犀佩带一条耳。”全质曰：“唯。”言毕失所在，主者报蹴鞠，遂令画犀带。日晚，具酒脯，并纸钱佩带，于横门外焚之。是夜，全质才寐，即见戴圆笠紫衣人来拜谢曰：“蒙赐佩带，惭愧之至，无以奉答，然公平生水厄，但危困处，某则必至焉。”洎太和岁初大水，全质已为天平军裨将兼监察，有切务，自中都抵梁郡城。西走百歇桥二十里，水深而冰薄，素不谙委。程命峻速，片时不可驻，行从等面如死灰，信辔委命而行。才三数十步，有一人后来，大呼之曰：“勿过彼而来此，吾知其径，安而且捷。”全质荷之，反辔而从焉。才不三里，止泥泞，而曾无寸尺之阻。得达本土，以财物酬其人，人固让不取。固与之，答曰：“若仗我而来，则或不让。今因我而行，亦何所苦。”终不肯受。全质意其鲜焉，乃益之。须臾复来，已失所在。却思其人，衣紫衣，戴圆笠，岂非横门之人欤？开成初，衔命入关，回宿寿安县。夜未央而情迫，时复昏晦，不得已而出逆旅，三数里而大雨，回亦不可。须臾，马旁见一人，全质诘之：“谁欤？”对曰：“邮牒者。”更于马前行，寸步不可睹。其人每以其前路物导之，或曰树，或曰椿，或曰险，或曰培娄，或曰穷，全质皆得免咎。久而至三泉驿，憩焉。才下马，访邮牒者欲酬之，已不见矣。问从者，形状衣服，固紫衣而首戴笠，复非横门之人欤？会昌壬戌岁，济阴大水，谷神子与全质同舟，讶全质何惧水之甚，询其由，全质乃语此。又云：“本性无惧水，紫衣屡有应，故兢栗之转切也。”（《太平广记》卷三四八）


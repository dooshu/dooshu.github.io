○答宰相杜佑等贺德音表

古先圣王，托於人上，与百姓同其欲，与天下共其忧，唯推是心，可底於道。朕临御万国，迨兹五年，惕厉之怀，虽勤於夙夜，愆伏之候，犹害於岁时。思革弊以救灾，在济人而损已，是用钦刑缓死，责己┰贫，罢郡国之贡珍，省宫厩之烦费，延春令而布仁行惠，先南风而解愠阜财，庶凭欢心，以召和气。卿等或匪躬献替，或悉力弼谐，启沃之间，已申霖雨之用，燮理之际，伫见阴阳之和。各宜勉之，以辅予理，所贺知。


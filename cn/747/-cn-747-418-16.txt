○谢敕书赐腊日口脂等表

臣某言：内侍蒙日新等至，奉宣恩命，赐臣面脂、口脂、香药、澡豆并银饼子等，伏以受任以来，殊私未答，每更节候，愧旷岁时。属元律送寒，清霜戒腊。陛下爰修大蜡，用告顺成，既息田夫，复祭先啬。臣以涓埃莫效，冰炭相仍，年谷未登，人财益匮，致兹不稔之咎，实愧报农之辰。兢惶失图，启处无地，圣慈全宥，宠锡过优。珍器鲜华，兰膏芳润，以疵贱之质，忽降御香；以冒之容，忽澡天泽。省躬无措，跪奉何施？粉骨酬恩，未伸万一。无任感戴欣惧之至，谨奉表陈谢以闻。


程公许　上元即事四首

放灯时节快晴天，红杏梢头璧月圆。

物色似嫌人意懒，故撩吟思着风烟。

程公许

程公许　上元即事四首

昭觉芙蕖万炬红，马蹄无处避香风。

胜游似梦难重省，最忆琼酥点缀工。

程公许

程公许　上元即事四首

懒慢无才可热官，良辰何以博亲欢。

翻思田舍朋簪盍，浊酒青灯语夜阑。

程公许

程公许　上元即事四首

不用长檠换短檠，一窗图史任纵横。

定知太乙青藜杖，合向书边分外明。

程公许


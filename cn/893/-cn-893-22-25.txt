商山四皓





《雍胜略》：商山，去商州东南九十里，一名楚山，一名商洛山，形如商字，汤以为国号，郡以为名，汉四皓隐处。盛弘之《荆州记》曰：商州上洛县有商山，其地险阻，林壑深邃，四皓隐焉。



白发四老人，昂藏南山侧。[一]偃蹇松云间，[二]冥翳不可识。云窗拂青霭，[三]石壁横翠色。龙虎方战争，[四]于焉自休息。秦人失金镜，[五]汉祖升紫极。[六]阴虹浊太阳，[七]前星遂沦匿。[八]一行佐明两，[九]欻起生羽翼。[十]功成身不居，舒卷在胸臆。窅冥合元化，茫昧信难测。飞声塞天衢，[十一]万古仰遗迹。

[一]《高士传》：四皓者，皆河内轵人也，或在汲。一曰东园公，二曰甪里先生，三曰绮里季，四曰夏黄公，皆修道洁己，非义不动。秦始皇时，见秦政暴虐，乃退入蓝田山而作歌曰：“莫莫高山，深谷逶迤。晔晔紫芝，可以疗饥。唐、虞世远，吾将安归?驷马高盖，其忧甚大。富贵之畏人，不如贫贱而肆志。”乃共入商、洛，隐地肺山，以待天下定。及秦败，汉高闻而征之，不至。深自匿终南山，不能屈己。陆机《周孝侯碑》：“昂藏寮采之士。”



[二]《后汉纪》：太原周党，偃蹇自高。详十七卷注。



[三]鲍照《登大雷岸与妹书》：“左右青霭，表里紫霄。”《广韵》：“霭，云状。”



[四]班固《答宾戏》：“分裂诸夏，龙战虎争。”



[五]《尚书考灵曜》：“秦失金镜。”注曰：“金镜，喻明道也。”



[六]紫极，王者所居之宫。曹植表：“情注于皇居，心存乎紫极。”



[七]《春秋潜潭巴》：“虹出日旁，后妃阴胁主。”杨齐贤注：“阴虹，以喻戚夫人。”



[八]《晋书》：“心三星，天王正位也。中星曰明堂，天子位。前星为太子，后星为庶子。”



[九]《周易》：“明两作，离。大人以继明照于四方。”虞翻注：“两，谓日月也。作，成也。日月在天，动成万物，故称作矣。”或以日与火为“明两作”也。



[十]《汉纪》：上欲废太子，吕后闻之，使留侯为太子计。留侯曰：“上有所不能致者四人，曰东园公、夏黄公、甪里先生、绮里季，皆逃在山中，然上高之。今令太子卑辞安车，迎此四人来，以为客，时随入朝，则一助也。”吕后从其计。四人果来，年皆八十，须眉皓白，故谓之“四皓”。及宴，置酒，太子侍，四人从。上怪而问之，四人前对，各言姓名，上乃惊曰：“吾召公等不奉诏，今侍太子者何?”四人对曰：“陛下喜骂轻士，臣等义不受辱，故亡。今闻太子仁孝，爱人敬士，天下莫不延颈愿为太子死者，臣等故来。”上曰：“烦公等幸卒调护太子。”四人退，上召戚夫人指示曰：“吾欲易太子，彼四人者为之辅，羽翼已成，难摇动也。”太子遂定。



[十一]卢谌诗：“日磾效忠，飞声有汉。”《汉书》：“攀龙附凤，并乘天衢。”






学义山烧香曲


小栏春放烟未缉，静夜花飞悬露湿。
楚宫猛兽光焭焭，劫灰葬火香云泣。
海山雷击枯枝红，千年沈水涎龙宫。
娇娥纤手擘小炷，调弦剔蜡迎新风。
玉凤颤声霜影瘦，月凉桂堕蟾蛛斗。
云母双屏漏细烟，梦染玉肌通翠袖。
香压茱萸透体莲，毾𣰆幽暖清眸眠。
触手暗帐凝芳泽，守宫收骨膏馀妍。
浓酣散浪红兰液，髯燕粉蛾不得惜。
启帏星落空光白，春野荒荒艳云魄。





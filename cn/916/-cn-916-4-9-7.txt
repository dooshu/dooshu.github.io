【豫州耆老为祖逖歌】

〖《晋书》曰：祖逖。元帝时为豫州刺史。躬自俭约。督课农桑。克己务施。不畜资产。子弟耕耘。负担樵薪。又收葬枯骨。

为之祭□□。百姓感悦。尝置酒大会。耆老中坐流涕曰：吾等老矣。更得父母。死将何慨。乃歌曰：〗

幸哉遗黎免俘虏。三辰既朗遇慈父。玄酒忘劳甘瓠脯。何以咏思（《晋书》作恩。）歌且舞。（○《晋书》祖逖传。《御览》九百七十九。《乐府诗集》八十五、《诗纪》四十三并作豫州歌。○逯案。《御览》二百五十八引祖逖别传童谣。与此略异。谣云。幸哉遗民免豺虎。三辰既明遇慈父。玄酒清醪甘瓠脯。亦何报恩歌且舞。）


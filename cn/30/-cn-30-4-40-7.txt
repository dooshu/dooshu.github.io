李邦瑞


李邦瑞，字昌国，以字行，京兆临潼人，世农家。邦瑞幼嗜学，读书通大义。尝被掠，逃至太原，为金将小史，从守阎漫山寨。国王木华黎攻下诸城堡，金将走，邦瑞率众来归，复居太原。守臣惜其材，具鞍马，遣至行在所，中书以其名闻。岁庚寅，受旨使宋，至宝应，不得入。未几，命复往，仍谕山东淮南路行尚书省李全护送，宋仍拒之。复奉旨以行，邦瑞道出蕲、黄，宋遣贱者来迎，邦瑞怒，叱出之，宋改命行人，乃议如约而还。太宗慰劳，赐车骑旃裘衣装及银十锭。邦瑞因奏：“干戈之际，宗族离散，乞归寻访。”帝谕速不、察罕、匣剌达海等：邦瑞驰驿南京，询访亲戚，或以隶诸部者，悉归之。

甲午，从诸王阔出经略河南，凡所历河北、陕西州郡四十余城，绘图以进，授金符、宣差军储使。乙未夏六月卒。子荣。






○祝氏牧儿

海盐祝主事家有牧羊儿，年十余，素善饭。一日牵羊归，就午食，庖妇故不与以戏之。牧儿去，泣于田间，一道士过，见之问曰：「汝何哭？」告以无饭。道士出怀中黑丸，大如龙眼，授之曰：「食此自当得饱，勿嚼碎。」儿吞之，觉腹中充然。道人戒曰：「无语人也。」遂去。儿暮归不飡，明日亦不饥，绝谷者五六日。庖妇疑其盗米自食也，白于主人。主人召儿将鞭之，儿畏而吐实，主人异之。明日使他儿与俱，曰：「若复遇道士，一人力挽其衣，一人归报。」二儿到向地，则道士又至矣，语儿曰：「为何漏言。」谢曰：「畏主责耳。」道士以一手支其颔，一手击其顶间，前黑丸自喉跃出，复藏于怀。儿极力挽留，问此何物，曰：「汝知有所谓交梨火枣者乎？此火枣也。」久之，主人闻报而至，将去数百步，道士双足遽陷入土中，稍近，益下，仅露其首，既而首亦不见，土上都无窍穴。惊顾道士，已在隔岸拱手而灭。自是牧儿复食。吾乡戴区人苏盘，时为祝塾师，亲见其事。 【 刘宗廉说。】


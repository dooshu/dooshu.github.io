相逢行

相逢霸陵下，路长知马良。
何来一男子，悍疾目有光。
家居鄂杜间，挟我登其堂。
门前双柳树，内厩两骕骦。
户下悬长剑，羽箭插两行。
下交钱百万，盎中无馀粮。
出门皆兄弟，千里如故乡。
有时一归来，举坐自辉煌。
自从入公府，独置千金装。
豪杰悉会饮，诸公尽行觞。
酒酣为楚舞，开我东西厢。
广筵复罗坐，沽酒烹肥羊。
上客朝大夫，中客羽林郎。
下客不为官，应募征西羌。
主人且安坐，众宾恣乐方。





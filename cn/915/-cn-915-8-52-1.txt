◇为豫章王嶷乞收葬蛸子响表

臣闻将而必戮，炳自《春秋》，罄於甸人，著於《经》、《礼》。犹怀不忍之言，尚有如伦之痛。岂不事因法往，情以恩留。故庶人蛸子响，识怀靡树，见沦不逞，肆愤一朝，致陷凶德，遂使迹邻非孝，事近无君，身膏草野，未云塞衅。但矢倒戈，归罪司戮，即理原心，亦既迷而知返。衅骨不收，辜魂莫赦，抚事惟往，载伤心目。昔闵荣伏痍。怆动坟园；思荆就辟，侧怀丘墓。皆两臣衅结於明时，二主议加於盛世，积代用之为美，历史不以云非。伏愿一下天矜，爰诏蛸氏，使得安兆末郊，旋窆馀麓，微列苇青之容，薄申封树之礼。岂伊穷骸被德，实且天下归仁。臣属忝皇枝，偏留友睦，以臣继别未安，子响言承出命，提携鞠养，俯见成人，虽辍胤蕃条，归体璇萼，循执之念不移，傅训之怜何已。敢冒宸严，布此悲乞。（《南齐书·鱼复侯子响传》，按，《刘绘传》云，子响诛後，嶷欲求葬之，召绘言其事，使为表。绘求纸笔，须臾便成。嶷足八字，云，「提携鞠养，俯见成人。」乃叹曰，「祢衡何以过此」。）


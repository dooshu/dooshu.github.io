○谢手诏慰抚表

臣某言：臣监军使判官刘寄至，伏奉敕书手诏，兼奉宣口敕。奏事官王穆回，又奉尺书手诏，兼宣口敕。并慰抚问臣及将士等。圣慈稠叠，感戴无阶。臣某中谢。臣迹忝总戎，力惭致果。一昨励兵秣马，破贼攻城；皆承睿略指踪，庙谟制胜。岂臣庸安，敢窃勋劳。每佳冯异推功，见称良史；常恶乐羊求赏，翻谢谤书。拳拳血诚，天实谅只。但以孤根独立，众口易诬，销骨为虞，抚心是惧。树杨恐拔，非独一人；《采葛》畏谗，信如三月。忘寝与食，以荣为忧。陛下圣聪听卑，宸鉴烛远。天书轸念，口诏宣慈，特荷知臣之明，累矜报主之效。许之纯直，慰以贞坚。北阙之恩，谬加倚赖；东门之倚，又切防虞。宠兼腹心，泽浸骨髓。载欣载跃，感戴无阶。岂惟翦逆枭凶，独申微效；实冀粉身灰骨，上答殊私。臣无任。


沈处士右四首

【叔方先生过咏归亭】

积雨空林喜夜晴，杖黎随意傍江行。

天寒木落青山出，日转沙墟白鸟明。

漫拟东林时酿黍，自怜南亩晚归耕。

颍川高士能相过，闲把瑶琴膝上横。

【顾仲贽移居诗次叔方先生韵】

城南陋巷居新僦，绿竹移来几个斜。

丛桂山中招旧隐，读书堆里认君家。

蜀人谩诧文园赋，吴市争看卫玠车。

断简味腴如啖蔗，虎头痴绝至今夸。

【次留笠泽别业诗】

步屟春风里，翛然忘世情。

闲门无客到，载酒泛江行。

雨过山如染，潮回水自生。

鸥沙割千顷，梦不到承明。

【来鹤诗赠周玄初】

缄诚上达魏元君，俄顷神霄下鹤群。

顶炼大还丹鼎火，翅沾南岳岭头云。

仙人骐骥秋风远，王子笙箫午夜闻。

惆怅世间留不住，却骖鸾鹤出霞雰。


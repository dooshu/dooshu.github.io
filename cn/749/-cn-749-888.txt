鄱阳护戎女


望海潮

云收飞脚，日祛怒暑，新蝉高柳鸣时。兰佩紫囊，蒲抽碧剑，吴丝两腕双垂。闻道五陵儿。蛟龙吼波面，冲碎琉璃。画鼓声中，锦标争处飐红旗。

使君冠盖追。正霞翻酒浪，翠敛歌眉。扇动水，风生玉宇，微凉透入单衣。日暮楚天低。金蛇掣电漾，千顷霜溪。宴罢休燃宝蜡，凭月照人归。

尹词客

词客，成都官妓。

西江月

韩愈文章盖世，谢安才貌风流。良辰开宴在西楼。敢劝一卮芳酒。

记得南宫高第，弟兄都占鳌头。金炉玉殿瑞香浮。名在甲科第九。

玉楼春

浣花溪上风光主。燕集瀛州开幕府。商岩本是作霖人，也使闲花沾雨露。

谁怜氏族传簪组。狂迹偶为风月误。愿教朱户柳藏春，免作飘零是堤上絮。








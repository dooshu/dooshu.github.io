方回　次韵袁提学题皇甫真人清虚庵二首

清地虚天渺何许，芒鞋未往意先飞。

山中叱石初平隐，月下吹笙子晋归。

不死真人千劫在，无垠浊世一尘微。

何当日燕丹池水，长共寒猿啸月霏。

方回

方回　次韵袁提学题皇甫真人清虚庵二首

犹忆清虚下云汉，转头劫堑已灰飞。

三山恍惚惊鳌动，千岁凄凉望鹤归。

风度羡君仙骨莹，年华迫我世缘微。

岂无道侣歌招隐，许脱红尘卧碧霏。

方回


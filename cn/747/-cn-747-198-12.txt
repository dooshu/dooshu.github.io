○上吏部侍郎帝京篇启

宾王启：昨引注日，垂索鄙文，拜手惊魂，承恩累息。楚丹质，在荆南以怀惭；辽豕白头，望河东而载恧。宾王散樗易朽，蟠本难容。虽少好读书，无谢高凤；而老不晓事，有类扬雄。徒以易象六爻，幽赞通乎政本；诗人五际，比兴存乎国风。故体物成章，必寓情於小雅；登高能赋，岂图荣於大夫？盖欲乐道遗荣，从心所好，非敢希声刻鹄，窃誉雕虫。至若资鬼行以自媒，庸音而苟进，固立身之殊路，行已之外篇矣。君侯蕴明略以佐时，虚灵台以照物。观梁父之曲，识卧龙於孔明；听康衢之歌，得饭牛於甯戚。是用异人翘首，俊归诚。独此疵贱之姿，谬奉清通之盼。虽仲由之瑟，终阙响於邱门；而宋玉之谣，傥均音於郢路。敢忘下里？轻用上呈。庶道叶起予，陈卜商之四始；恐吾几失子，效然明於一言。拜首增惭，忧心如醉。谨启。








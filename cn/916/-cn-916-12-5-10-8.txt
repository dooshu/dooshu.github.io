【言反江阳寓目灞□赠易州陆司马诗】

游人卖药罢。徐步反江干。行吟（文苑云。一作凝眸。）灞陵岸。回首望长安。晨华照城阙。参差复郁盘。千门含日丽。万雉映霞丹。云开承露掌。吹动相风竿。游童轻薄少。鲜服□□冠。花开傅粉晏。尘起副车韩。屡投双飞剑。曾操两色丸。挂（文苑作桂。）玉要游女。弹珠落矫翰。信美非吾乐。何事久盘桓。欲动（文苑作勒。注云。一作动。）南登（文苑作征。注云。一作登。）咏。还谣北上难。眷言思旧（文苑作故。）友。徂（文苑作德。注云。疑。）远路漫漫。燕陲望楚服。天际与云端。棹发吴涛上。荆歌易水寒。十年阻风月。万里别金兰。心期竟何许。怀抱日摧残。容华冉冉谢。衣带朝朝宽。盛宪宁延寿。刘琨自少欢。宿昔均取舍。同波岂异澜。赠言不尽意。掷笔起长叹。（○文苑英华二百四十八。《诗纪》百二十五。）


16　五典五教之義　左氏論五典不及孟子　古文尚書出孔子壁中


「五典克從」，孔安國傳本於左氏，程子解本於孟子。左氏言五教，不及君臣、夫婦、朋友，「天敘有典」而遺其三焉，惟孟子得之。

【元圻案】舜典正義曰：「文十八年左傳曰：『舜臣堯，舉八元，使布五教于四方，父義，母慈，兄友，弟恭，子孝。』以此知五典是五常之教。」〇伊川書説：「五典，謂父子有親，君臣有義，夫婦有别，長幼有序，朋友有信。言長幼，則兄弟尊卑備矣；言朋友，則鄉黨賓客備矣。孔氏謂父義、母慈、兄友、弟恭、子孝，烏能盡人倫哉？夫婦，人倫之本，夫婦正而後父子親，而遺之可乎？孟子云：『堯使契爲司徒，教以人倫。』五者人倫大典，豈舜有以易之乎？」〇漢書王莽傳「五教是輔」，顔師古注亦從左傳。〇宋林氏之奇尚書全解曰：「左氏傳與孟子論五典，皆本於舜典，而其文不同。竊謂左傳之言，不如孟子之説爲盡。契爲司徒，教天下以人倫，而君臣之義，夫婦之别，朋友之信，豈有忽而不教者哉？」〇書大傳曰「五作十道，孝力爲右」，注：「五作，五教也。十道，謂君令、臣共、父慈、子孝、兄愛、弟敬、姑慈、婦聽。」而不及朋友。〇漢書藝文志：「古文尚書者，出孔子壁中。武帝末，魯共王壞孔子宅，欲以廣其宫，而得古文尚書及禮記、論語、孝經凡數十篇，皆古字也。共王往入其宅，聞鼓琴瑟鐘磬之音，於是懼，乃止不壞。孔安國者，孔子後也，悉得其書，以考二十九篇，得多十六篇。安國獻之，遭巫蠱事，未列於學官。」〇晁氏讀書志卷一上：「伊川書説一卷，程正叔之門人記其師所談，四十餘篇。」






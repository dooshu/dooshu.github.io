103　六家要指宗道家　真德秀謂儒道無所不該


太史公論六家之要指，西山真氏曰：「列儒者於陰陽、墨、名、法、道家之間，是謂儒者特六家之一爾。而不知儒者之道，無所不該。五家之所長，儒者皆有之；其短者，吾道之所棄也。談之學本於黄、老，故其論如此。」

【全云】六家要指，原歸宿於道德家，雖儒弗如，故班固譏之。

【元圻案】太史公自序謂：「儒者博而寡要，勞而少功。道家使人精神專一，動合無形，贍足萬物。其爲術也，因陰陽之大順，采儒、墨之善，撮名、法之要，與時遷移，應物變化，立俗施事，無所不宜。指約而易操，事少而功多。」






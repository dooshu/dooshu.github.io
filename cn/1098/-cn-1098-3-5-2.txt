○陈员外奉使西域周寺副席中道别长句

汉家郎官头未白。扈从初为两京客。忽逢天边五色书。万里翩翩向西域。腰间宝剑七星文。连旌大斾何缤纷。解鞍夜卧营中月。揽辔朝看陇上云。黄沙断碛千回□。玉关渐近长安远。轮台霜重角声寒。蒲海风高弓力软。兹行骑从历诸蕃。毡帐依微绝漠间。残烟古树羗夷聚。远火荒原猎骑还。蕃酋出迎通汉语。穹庐蒲萄酒如乳。舞女争呈于阗妆。歌辞尽恊龟兹谱。当筵半醉看吴钩。上马便着金貂裘。山川遥认月支窟。部落能知博望侯。草上风沙乱骚屑。边头日暮悲笳咽。行穷天尽始回辕。坐对雪深还仗节。归来杂沓宛马羣。立谈可以收奇勋。却苦笑古来征战苦。边人空说李将军。

【卧子曰子启诗元美评为封节度东征之卒此作差有细柳部署】

【舒章曰此诗如徤儿跃马殊见风力】

【辕文曰声调似李颀】



卷890_4【舞马词】  张说

万玉朝宗凤扆，千金率领龙媒。眄鼓凝骄蹀躞，

听歌弄影徘徊。

天鹿遥征卫叔，日龙上借羲和。将共两骖争舞，

来随八骏齐歌。

彩旄八佾成行，时龙五色因方。屈膝衔杯赴节，

倾心献寿无疆。

帝皂龙驹沛艾，星阑骥子权奇。腾倚骧洋应节，

繁骄接迹不移。

二圣先天合德，群灵率土可封。击石骖驔紫燕，

摐金顾步苍龙。

圣君出震应箓，神马浮河献图。足蹋天庭鼓舞，

心将帝乐踟蹰。


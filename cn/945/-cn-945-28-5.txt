二司使祭安王文代上谷公

惟灵若木分辉浑金毓质性敦?友体茂温文爰自赐策汉庭作藩益部乃眷斗牛之分尽荒淮海之邦克树风声以屏王室洎膺乾出震运启重熙分器采章礼加异数茂徽猷於麟趾锡壤地於龟蒙方将传百世之庆灵奉两宫之欢讌俄遘梦楹之祸忽婴藏壑之悲药靡验於上池神遽归於太素梁园霰雪怅枚叟之何依缑岭烟霞与浮丘而共往今者将临远日永即幽扃卤簿宵陈铭旌前引哀深行路痛结宸关某幸忝国恩式司邦计怆磐维之永谢属窀穸之有期泣送灵车躬陈薄酹仰期聪直尚克歆尝


【长沙县君胡氏墓志铭】

故太子中舍张君讳某之夫人，曰长沙县胡氏。胡氏世为某人。父讳震，官至刺史。夫人年二十七，以归中舍君。君时为融州司理参军，历潭州宁乡县尉、凤州两当、福州宁德二县令以卒。夫人之为妇也，以勤俭恭肃主张氏之祭馈，而睦其内外之宗姻。生子男二人，女一人。男曰大年、大有，皆举进士。大年今为郑州原武县令，大有秘书丞。女适邵阳县令钱奕。夫人之为也，以礼义慈严教育其子，故其男也有立而克嗣其世，女也适于人而宜人之家。为妇为母之道无不备，而成其夫之家，享其子之禄。以某年某月某日以疾卒，享年七十有五。又用其子之恩，追封长沙县君。呜呼！可谓荣矣。中舍君先以某年某月某日卒，以葬于某州某县某乡。夫人以某年某月某日，合葬于中舍君之墓。铭曰：

妇德之备，功施也内。铭昭其幽，以法后世。


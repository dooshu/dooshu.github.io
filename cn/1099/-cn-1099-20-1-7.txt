○荅陳貳卿 【 交州戰守】

書中所喻必行之事、其目有六、此皆公相平昔之所用心、豈待今日而始注意也、而猶披瀝中誠、謙撝下問、輒忘固陋、謹布愚誠、夫効謀効力、得土得民、鎮之以武威、綏之以文德、治自古昔、豈惟今日、况交州至生蕨清化、及于九真演乂、達乎新平化州、海口風濤、山林瘴癘、迢迢數千里、殆不可以近地目也、若以謂恤我軍力。不可以有用之軍。而守無用之地。惜我人才。不可以可使之才。而治不可使之民。以演新平為凋弊之所、升華順化為寂寞之地。置于度外、屬之隣封而止、清化以裏、量其要衝、添置衛所。經營舊疆、此非君子遠大之言。開拓疆宇之事也。若盡驅其種類、實我近境、悉夷其城壘、虗彼遠地、則又非仁人君子之用心。弔民伐罪之初意也。厥後交南之叛亦以中國守兵少不能控禦耳愚以謂既得其地必保其民欲保其民必守以兵為守之道。豈有他圖。必也自演乂至于新平。由新平及于順化。量其山海之要衝。度其里路之遠近。當置衛者置衛。可立所者立所。多撥守兵。悉令足伍。又必漢與夷等。俾總握者得人。星羅棋布。務聲勢以相應撥。此間流土官。同彼處舊酋長土官。就治于有民之所。流官遙治于駐兵之地。仍擇有智識有力量都司官三二人。布政司官一二人。置于乂安。總司控制徐用官兵。參彼土兵。以廵沿海之盜。就運東都之糧兼行守哨撙節食用。待其民情既定。治道頗張將所在官軍專為操守以示全盛之武威留守土軍分撥屯田以為足食之長計任土人之勞。養我軍之銳。食足兵強。何為不可。誠能如是。久而不更。四三年後。必有可觀者焉。苟或不然。交南非平定之難而安撫之難使得如黃公之策又何必割而棄之哉而惟分此間之土官、以治彼處之民。留此間之土兵。以守彼處之地。乃一時之苟且。非長久之治安。則他日又不免有如阮帥者作也。但所有地方廣闊。合守去處眾多。又恐我軍有數。而或分守不敷。識時務之偉人。為利便之長計。則又在總戎之與公相、精思熟慮、處置得宜、不待區區遙度而膚料也、如解魁渠、除尤惡、乃握兵者當為之事、亦何待他人言耶、軍糧民去久不見回、非惟悞農、抑恐失信、宜待以寬。俾蚤回為幸、


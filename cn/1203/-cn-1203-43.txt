卷四十三

<集部，词曲类，词选之属，御选历代诗余

钦定四库全书

御选历代诗余卷四十三目录【起六十三字至六十六字】

凤衔杯【又一体】

柳永【二首】

别怨

赵长卿

怜薄命

戴复古妻

定风波【又一体】

孙光宪

甘州徧

毛文锡

青玉案

李孝光

风中柳

刘因

陈继儒

钱继章

行香子

许古

侍香金童

蔡伸

赵长卿

前调【又一体】

梁寅

钿带长中腔

万俟雅言

辊绣球

赵长卿

黄锺乐

魏承班

瑞鹧鸪【又一体】

晏殊【二首】

柳永【二首】

握金钗

吕渭老【二首】

品令【又一体】

周紫芝

吕渭老

献衷心

欧阳炯

醉春风

赵鼎

赵与仁

王微

缑山月

梁寅

殢人娇

毛滂【二首】

向子諲

李清照

麦秀两岐

和凝

感皇恩【又一体】

赵长卿

解佩令

蒋捷

淡黄柳

姜夔

张炎

酷相思

程垓

转调踏莎行

曾觌

喝火令

黄庭坚

青玉案【又一体】

黄知命

毛滂【二首】

吕渭老

黄公度

王炎

史达祖

沈端节

张炎

顾德辉

吴宽

文徵明

陈子龙

前调【又一体】

赵长卿【二首】

张大烈

卖花声

陆游

孙氏

黄裳

朱灏

王微

感皇恩【又一体】

汪莘

党怀英

解佩令【又一体】

王庭珪

史达祖

玉梅令

姜夔

锦纒道

宋祁

庆春泽

张先【二首】

厌金杯

贺铸

品令【又一体】

黄庭坚

垂丝钓

周邦彦

杨无咎【二首】

赵彦端【二首】

陈亮

方千里

吴文英

声声令

无名氏

看花回

柳永

御选历代诗余卷四十三目录

钦定四库全书

御选历代诗余卷四十三【起六十三字至六十六字】

司经局洗马掌局事兼翰林院修撰加二级【臣】王奕清奉旨校刋

凤衔杯

【又一体双调六十三字】

凤衔杯　　　　　　　　　　　柳　永

有美瑶卿能染翰千里寄小诗长简想初襞苔牋旋挥翠管红窗畔渐玉箸银钩满　锦囊收犀轴卷常珍重小斋吟翫更宝若珠玑置之怀袖时时看似频见千娇面

前调　　　　　　　　　　　　柳　永

追悔当初辜深愿经年价两成幽怨任越水吴山似屏如幛堪游翫奈独自慵擡眼　赏烟花听弦管图欢笑转加肠断纵时展丹青强拈书信频频看又争似亲相见

别怨

【双调六十三字各本止传赵长卿一首但咏本意或系词题而非词调然无可考证】

别怨　　　　　　　　　　　　赵长卿

骄马频嘶晓霜浓寒色侵衣凤帷私语处翻成离怨不胜悲更与丁寜嘱後期　素约谐心事重来了比看相思如何见得明年春事浓时稳乘金腰褭来烂醉玉东西

怜薄命

【双调六十三字止戴复古妻一首以第二句为调名也】

怜薄命　　　　　　　　　　戴复古妻

惜多才怜薄命无计可留汝揉碎花笺忍写断膓句道傍杨柳依依千丝万缕抵不住一分愁绪　指月盟言不是梦中语後回君若重来不相忘处把杯酒浇奴坟土

定风波

【又一体双调六十三字】

定风波　　　　　　　　　　　孙光宪

帘拂疎香断碧丝泪衫还滴绣黄鹂上国献书人不在凝黛晩庭又是落红时　春日自长心自促翻覆年来年去负前期应是秦云兼楚雨留住向花枝夸说月中枝

甘州徧

【亦是六州歌头之一双调六十三字】

甘州徧　　　　　　　　　　　毛文锡

春光好公子爱闲游足风流金鞍白马雕弓宝劒红缨锦韂出长秋　花蔽膝玉衔头寻芳逐胜欢宴丝竹不曾休美人唱揭调是甘州醉红楼尧年舜日乐圣永无忧

青玉案

【本张衡四愁诗语一名一年春双调六十三字】

青玉案　　　　　　　　　　　李孝光

儿童齐唱民安作问底事来何暮酷似当年亷叔度春风千里緑到棠阴处　玉壶清贮金茎露翻向人间作霖雨今日东瓯成乐土清都虎豹借恂无计衮职须君补

风中柳

【双调六十四字】

风中柳【饮仙亭留宿】　　　　　　　　刘　因

我本渔樵不是白驹空谷对西山悠然自足北窗疎竹南窗丛菊爱邨居数间茅屋　风烟草屦满意一川平绿问前溪今朝酒熟幽禽歌曲清泉琴筑欲归来故人留宿

前调　　　　　　　　　　　　陈继儒

燕燕于飞补葺旧巢堪宿草庵寛何须华屋水儿一曲山儿一幅翠微中须眉皆緑　拄杖敲门有客来看修竹但家常园蔬谿?菊花酒足松花饭熟日三竿图些清福

前调　　　　　　　　　　　　钱继章

一点遥钟渐觉霜披岩谷松尖影染成山足茶烟依竹篆烟依菊纸糊窗半间茅屋　散发披襟有客来观谿绿恰痛饮读骚初熟清讴非曲短吟非筑爱羣公寤言歌宿

行香子

【双调六十四字】

行香子　　　　　　　　　　　许　古

秋入鸣皋爽气飘萧挂衣冠初脱尘劳窗间岩岫看尽昏朝夜山低晴山近晓山高　细数闲来几处邨醪醉模糊信手挥毫等闲陶写问甚风骚乐因循能潦倒也逍遥

侍香金童

【双调六十四字】

侍香金童　　　　　　　　　　蔡　伸

宝马行春缓辔随油壁念一瞬韶光堪重惜还是去年同醉日客里情怀倍添凄恻　记南城锦迳名园曾徧历更柳下人家似织此际凭栏愁脉脉满目江山暮云空碧

前调　　　　　　　　　　　　赵长卿

一种春光占断东君惜算穠李韶华争并得粉腻酥融娇欲滴端的尊前旧曾相识　向夜阑酒醒霜浓寒又力但与氷姿添夜色绣幕银屏人寂寂只许刘郎暗传消息

前调【又一体】　　　　　　　　　　梁　寅

宝台蒙绣瑞兽高三尺玉殿无风烟自直迤逦传杯盈绮席苒苒菲菲断处凝碧　是龙涎凤髓恼人情意极想韩寿风流应暗识去似彩云无处觅惟有多情袖中留得

钿带长中腔

【双调六十四字】

钿带长中腔　　　　　　　　万俟雅言

簇真香似风前拆麝囊嫩紫轻红间鬭异芳风流富贵自觉兰蕙荒独占蘂珠春光　绣结流苏密致魂梦悠扬气融液散满洞房朝寒料峭殢娇不易当着意要得韩郎

辊绣球

【双调六十四字】

辊绣球　　　　　　　　　　　赵长卿

流水奏鸣琴风月净天无星斗翠岚堆里苍岩深处满林霜腻暗香冻了那禁频嗅　马上再三回首因记省去年时候十分全似那人风韵柔腰弄影氷腮退做成清痩

黄锺乐

【双调六十四字】

黄锺乐　　　　　　　　　　　魏承班

池塘烟暖草萋萋惆怅闲宵含恨愁坐思堪迷遥想玉人情事远音容浑似隔桃溪　偏记同欢秋月低帘外论心花畔和醉暗相携何事春来人不见梦魂长在锦江西

瑞鹧鸪

【又一体双调六十四字与前体之同七言律诗者迥别】

瑞鹧鸪【红梅】　　　　　　　　　晏　殊

越娥红泪泣朝云越梅从此学妖颦腊月初头庾岭繁开後特染姸华赠世人　前溪昨夜深深雪朱顔不掩天真何时驿使西归寄与相思客一枝新报道江南别様春

前调　　　　　　　　　　　　晏　殊

江南残腊欲归时有梅红亚雪中枝一夜前邨间破瑶英拆端的千花冷未知　丹靑改様匀朱粉雕梁欲画犹疑何妨与向冬深密种秦人路夹仙溪不待夭桃客自迷

前调　　　　　　　　　　　　柳　永

天将奇艶与寒梅乍惊繁杏腊前开暗想花神巧作江南信鲜染臙脂细翦裁　寿阳妆罢无端饮凌晨酒入香腮恨听烟坞深中谁恁吹羌笛逐风来绦雪纷纷落翠苔

前调　　　　　　　　　　　　柳　永

三吴嘉景古风流渭南往岁忆来游西子方来越相功成去千里沧波一叶舟　至今无限盈盈者尽来拾翠芳洲最好簇簇寒林遥认南朝画晩烟收三两人家古渡头

握金钗

【双调六十四字】

握金钗　　　　　　　　　　　吕渭老

风日困花枝晴蜂自相趁晩来红浅香尽整顿腰肢晕残粉弦上语梦中人天外信　青杏巳成双新尊荐樱笋为谁一和销损数着佳期又不稳春去也怎当他清昼永

前调　　　　　　　　　　　　吕渭老

向晩小妆匀明窗倦裁翦见花清泪遮眼开尽繁花又春晩心下事比年时都较嬾　蝴蝶入帘飞莺声似簧啭见来无计拘管心似芭蕉乍舒展归去也夕阳斜红满院

品令

【又一体双调六十四字】

品令【九日寓居】　　　　　　　　　　周紫芝

霜蓬零乱笑绿鬓光阴晩紫茰时节小楼长醉一川平远休说龙山佳会此情不浅　黄花香满记白苎吴歌软如今却向乱山丛里一枝重看对着西风搔首为谁肠断

前调　　　　　　　　　　　　吕渭老

绣衣未整傍窗格临清镜新霜薄雾这下几日隂晴不定欲插黄花心事又还记省　去年香径共粉蝶闲相趁宝香玉佩暗解付与多情荀令何日西楼重见暮帆烟艇

献衷心

【双调六十四字】

献衷心　　　　　　　　　　　欧阳炯

见好花顔色争笑东风双脸上晩妆同闭小楼深合春景重重三五夜偏有恨月明中　情未已信曾通满衣犹自染檀红恨不如双燕飞舞帘栊春欲暮残絮尽柳条空

醉春风

【双调六十四字】

醉春风　　　　　　　　　　　赵　鼎

宝监凌花莹孤鸾慵照影鱼书蝶梦两消沉恨恨恨结尽丁香痩如杨柳雨疎云冷　宿醉恹恹病罗巾空泪粉欲将远意托湘弦闷闷闷香絮悠悠画帘悄悄日长春困

前调　　　　　　　　　　　　赵与仁

陌上清明近行人难借问风流何处不归来闷闷闷回鴈峰前戏鱼波上试寻芳信　夜永兰膏烬春睡何曾稳枕边珠泪几曾乾恨恨恨惟有窗前过来明月照人方寸

前调　　　　　　　　　　【明妓】王　微

谁劝郎先醉窗冷灯儿背抱琴倩婢倚香帏睡睡睡忘却温柔一心只恋醉乡滋味　惭愧鞵儿谜担阁鸳鸯被问郎曾否脱罗衣未未未想是高唐巫云惜别不容分袂

缑山月

【双调六十四字】

缑山月　　　　　　　　　　　梁　寅

急雨响岩阿隂云暗薜萝山中春去更寒多纵柴门不闭花满径苍苔润少人过　兰舟曾记兰汀宿牵恨是烟波而今林下和樵歌看风风雨雨从造物时时变緫心和

殢人娇

【双调六十四字】

殢人娇　　　　　　　　　　　毛　滂

雪做屏风花为行幛屏幛里见春模様小晴未了轻阴一晌酒到处恰如把春黏上　官柳黄轻河堤緑涨花多处少停兰桨雪边花际平芜叠嶂这一段凄凉为谁怅望

前调　　　　　　　　　　　　毛　滂

短棹犹停寸心先往说归期唤做的当夕阳下地重城远様风露冷高楼误伊等望　今夜孤邨月明怎向依还是梦回绣幌还山想像秋波荡漾明夜里与伊画着眉上

前调【赠轻轻】　　　　　　　　　　向子諲

白似棃花柔於柳絮蝴蝶儿镇长一处春风骀荡蓦然吹去争得倩游丝半空惹住　波上精神掌中态度分明是采云团做当年飞燕从今不数只恐是高唐梦中神女

前调　　　　　　　　　　【宋媛】李清照

玉痩香浓檀深雪散今年恨探梅又晩江楼楚馆云闲水远清昼永凭栏翠帘低卷　坐上客来尊中酒满歌声共水流云断南枝可插更须频翦莫直待西楼数声羌管

麦秀两岐

【双调六十四字】

麦秀两岐　　　　　　　　　　和　凝

凉簟铺斑竹鸳枕并红玉脸莲红眉柳绿胷雪宜新浴淡黄衫子裁春縠异香芬馥　羞道交回烛未惯双双宿树连枝鱼比目掌上腰如束娇娆不争人拳局黛眉微蹙

感皇恩

【又一体双调六十五字】

感皇恩　　　　　　　　　　　赵长卿

碧水浸芙蓉秋风楚岸三岁光阴转头换且留都骑未许匆匆分散更持杯酒殷勤劝　休作等闲离别人看且对笙歌醉须如君才调掌得玉堂词翰定应不久劳州县

解佩令

【双调六十五字】

解佩令　　　　　　　　　　　蒋　捷

春晴也好春阴也好着些春雨也好春雨如丝绣出花枝红袅怎禁他孟婆合皂　梅花风小杏花风小海棠风蓦地寒峭岁岁春光被二十四番风吹老楝花风尔且慢到

淡黄柳

【双调六十五字】

淡黄柳【合肥】　　　　　　　　　姜　夔

空城晓角吹入垂杨陌马上单衣寒侧侧看尽鵞黄嫩绿都是江南旧相识　正岑寂明朝又寒食强携酒小桥宅怕棃花落尽成秋色燕燕飞来问春何在唯有池塘自碧

前调【有赠】　　　　　　　　　　张　炎

楚腰一捻羞翦青丝结力未胜春娇怯怯暗托莺声细说愁蹙眉心鬭双叶　正情切柔条未堪折应不解管离别奈如今已入东风睫望断章台马蹄何处闲了黄昏淡月

酷相思

【双调六十五字与极相思无涉】

酷相思【惜别】　　　　　　　　　程　垓

月挂霜林寒欲坠正门外催人起奈离别如今真个是欲住也留无计欲去也来无计　马上离情衣上泪各自空憔悴问江路梅花开也未春到也须频寄人到也须频寄

转调踏莎行

【双调六十五字】

转调踏莎行　　　　　　　　　曾　觌

翠幄成阴谁家帘幕绮罗香拥处觥筹错清和将近春寒更薄高歌看簌簌梁尘落　好景良辰人生行乐金杯无奈是苦相虐残红飞尽袅垂杨轻弱来岁断不负莺花约

喝火令

【双调六十五字】

喝火令　　　　　　　　　　　黄庭坚

见晩情如旧交疎分已深舞时歌处动人心烟水数年魂梦无处可追寻　昨夜灯前见重题汉上襟便愁云雨又难寻晓也星稀晓也月西沉晓也鴈行低度不会寄芳音

青玉案

【又一体双调六十六字】

青玉案【送兄山谷谪宜州】　　　　　　　黄知命

千峰百嶂宜州路天黯淡知人去晓别吾家黄叔度弟兄华发远山修水异日同归处　长亭饮散尊罍暮写别语不成句已断离肠能几许水邨山郭夜阑无寐听尽空阶雨

前调　　　　　　　　　　　　毛　滂

芙蕖花上蒙蒙雨又冷落池塘暮何处风来揺碧户卷帘凝望淡烟疎柳翡翠穿花去　玉京人去无由住恁独坐凭阑处试问绿窗秋到否可人今夜新凉一枕无计相分付

前调【竹间戏作】　　　　　　　　　　毛　滂

玉婴初有排云分向晩色娟娟静秋入风枝清不尽月和粉露徘徊孤映独夜扶疎影　子猷风调全相称是彼此无凡韵玉勒前头花柳近水边石上冷依烟雨时有幽人问

前调　　　　　　　　　　　　吕渭老

一尊聊对西风醉况九日明朝是曾与茱茰论子细江天虚旷暮林横远人隔银河水　碧云渐展天无际吹不断黄昏泪若作欢期须早计如何得似鬓边新菊双结黄金蕊

前调　　　　　　　　　　　　黄公度

邻鸡不管离怀苦又还是催人去回首高城音信阻霜桥月馆水邨烟市緫是思君处　裛残别袖燕支雨谩留得愁千缕欲倩归鸿分付与鸿飞不住倚栏无语独立长天暮

前调　　　　　　　　　　　　王　炎

深红数点吹花絮又燕子飞来语远水平芜春欲暮年年长是清明时候故遣人憔悴　竹鸡啼罢山邨雨正寥落无情绪猛省从前多少事绿杨堤上楼台如画此境今何处

前调　　　　　　　　　　　　史达祖

蕙花老尽离骚句绿染徧江头树日午酒消听骤雨青榆钱小碧苔钱古难买东君住　官河不碍遗鞭路被芳草将愁去多定红楼帘影暮兰灯初上夜香初炷犹是听鹦鹉

前调　　　　　　　　　　　　沈端节

使君标韵如徐庾更名节高千古卧治姑溪才小驻闲云无定阳春有脚又作南昌去　兴来亭上清歌度尽能唱公诗句记取诸生临别语从容瞻对天顔有喜千万留王所

前调　　　　　　　　　　　　张　炎

万红梅里幽深处甚杖履来何暮草带湘香穿水树尘留不住云留却住壶内藏今古　独清嬾入终南去有忙事修花谱骑省不须重作赋园中成趣琴中得趣酒醒听风雨

前调　　　　　　　　　　　　顾德辉

春寒侧侧轻阴薄整半月春萧索晴日朝来升屋角树头幽鸟对调新语语罢双飞却　红入花腮青入萼尽不爽花期约可恨狂风空自恶晓来一阵晩来一阵难道都吹落

前调　　　　　　　　　　　　吴　宽

西山於我如无分要游时春常尽住向京华凡六闰出城偏近山僧笑我此事无人信　故人书札劳相问可惜情怀不顺冒暑同游游也闷湖堤须待杏花疎雨吹湿双吟鬓

前调　　　　　　　　　　　　文徵明

老去无营心境净白发不羞明镜世事从渠心不定小馆停云山房玉磬自与幽人称　春色恼人浑欲病把菊无由驰赠吴楚江山云月夐清真逸少风流安石想见人清莹

前调　　　　　　　　　　　　陈子龙

青楼恼乱杨花起能几日东风里回首三春浑欲悔落红如梦芳郊似海只有情无底　年华冉冉随流水留不住人千里此际离怀谁可比芳筵吹散小窗惜别泪眼阑干倚

前调【又一体】　　　　　　　　　　赵长卿

结堂雄占云烟表万象争呈巧老木参天溪四遶乱山横秀一湖澄照天付阴晴好　夜空唤客清尊倒明月飞来上林杪凉满九霄风露浩酒慵起舞一声清啸平压波声小

前调　　　　　　　　　　　　赵长卿

恍如辽鹤归华表阅尽人间巧天乞一堂山对遶微波不动岸巾时照照见星星好　舞风荷盖从欹倒碧树生凉自天杪谁识元龙胷次浩骑鲸欲去引杯独啸醉眼青天小

前调　　　　　　　　　　　　张大烈

踏青芳伴来无数遶寻红紫路小桥流水画船度妒花怕雨媚花喜霁惟恐斜阳暮　香尘踏徧青鞵汚俏眼频窥宫扇护秋波引出金莲步闪归小院转过回廊怅入桃源去

卖花声

【双调六十六字一名谢池春一名风中柳一名玉莲花与浪淘沙之别名不相涉也】

卖花声　　　　　　　　　　　陆　游

贺监湖边初系放翁归棹小园林时时醉倒春眠惊起听啼莺催晓叹功名误人堪笑　朱桥翠径不许京尘飞到挂朝衣东归欠早连宵风雨卷残红如埽恨尊前送春人老

前调　　　　　　　　　　【宋媛】孙　氏

销减芳容端的为郎烦恼鬓慵梳宫妆草草别离情绪待归来都告怕伤郎又还休道　利鎻名缰几阻当年欢笑更那堪鳞鸿信杳蟾枝高折愿从今须早莫辜负凤帏人老

前调【本意】　　　　　　　　　　黄　裳

人过天街晓色担头红紫满筠筐浮花浪蕊画楼睡醒正眼横秋水听新腔一声催起　吟红叫白报道蜂儿知未隔东西余音软美迎门争买早斜簪云髻助春娇粉香帘厎

前调　　　　　　　　　　　　朱　灏

雾递烟邮初放靑螺当户小池中鸣哇两部花巢风埽有松涛堪晤伴伊尼夕阳闲步　嫩凉羇叶柳馆黄鹂常寓欵光阴全凭酒瓠一眉新月在峰尖偷露恨痴云又如虫蠧

前调　　　　　　　　　　【明妓】王　微

憔悴芳容祗被那人担阁为愁忙何曾寂寞残膏垂泪亦自伤离索翦频频不知花落　欲寄封题又怕鴈儿难托恨春光莺花送却画梁归燕更双穿帘幕这心情好生难着

感皇恩

【又一体双调六十六字】

感皇恩　　　　　　　　　　　汪　莘

年少寻芳早春时节飞去飞来似蝴蝶如今老大嬾趂五陵豪侠梦中时听得秦箫咽　割断人间柳枝桃叶海上书来恨离别旧游还在空锁云霞万叠举杯相忆处青天月

前调【赋叠罗花】　　　　　　　　　　党怀英

碧玉捻条蓝袍裁叶明艶黄深软金叠道装仙子谪堕蘂珠仙阙为春闲管领花时节　汉额妆浓楚腰舞怯襞积裙余旧宫褶东风着意留伴小庭风月任教鶗鴂唤羣芳歇

解佩令

【又一体双调六十六字】

解佩令【本意】　　　　　　　　　王庭珪

湘江停瑟洛川回雪是耶非相逢飘瞥云鬓风裳照心事娟姢山月翦烟花带萝同结　留环盟?贻珠情彻解携时玉声愁絶罗韈尘生早波面春痕欲灭送人行水声凄咽

前调　　　　　　　　　　　　史达祖

人行花坞衣沾香雾有新词逢春分付屡欲传情奈燕子不曾飞去倚珠帘咏郎秀句　相思一度穠愁一度最难忘遮灯私语淡月梨花借梦来花边廊庑指春衫泪曾溅处

玉梅令

【双调六十六字】

玉梅令【石湖畏寒不出戏之】　　　　　　　姜　夔

疎疎雪片散入南溪苑春寒锁旧家亭馆有玉梅几树背立怨东风高花未吐暗香已远　公来领客梅花能劝花长好愿公更健便揉春为酒翦雪作新诗?一日绕花千转

锦纒道

【双调六十六字】

锦纒道　　　　　　　　　　　宋　祁

燕子呢喃景色乍长春昼覩园林万花如绣海棠经雨臙脂透柳展宫眉翠拂行人首　向郊原踏青恣歌携手醉醺醺尚寻芳酒问牧童遥指孤邨道杏花深处那里人家有

庆春泽

【双调六十六字】

庆春泽　　　　　　　　　　　张　先

飞阁危桥相倚人独立东风满衣轻絮还记忆江南如今天气正白苹花遶堤涨流水　寒梅落尽谁寄方春意无穷靑空千里愁草树依依关城初闭对月黄昏角声傍烟起

前调【与善歌者】　　　　　　　　　　张　先

艶色不须妆様风韵好天真画毫难上花影灔金尊酒泉生浪鎭欲留春傍花为春唱　银塘玉宇空旷氷齿映轻唇蘂红新放声宛转疑随烟香悠扬对暮林静寥寥振清响

厌金杯

【双调六十六字】

厌金杯　　　　　　　　　　　贺　铸

风软香迟花深漏短可怜宵画堂春半碧纱窗影卷帐蜡灯红鸳枕畔密写乌丝一段　采苹溪晩拾翠沙空尽愁倚梦云飞观木兰艇子几日渡江来心目断桃叶青山隔岸

品令

【又一体双调六十六字】

品令【茶】　　　　　　　　　　　黄庭坚

凤舞团团饼恨分破教孤另金渠体净只轮慢碾玉尘光莹汤响松风早减了二分酒病　味浓香永醉乡路成佳境恰如灯下故人万里归来对影口不能言心下快活自省

垂丝钓

【双调六十六字】

垂丝钓　　　　　　　　　　　周邦彦

缕金翠羽妆成才见眉妩倦倚玉匳看舞风絮愁几许寄凤丝鴈柱春将暮向层城宛路　钿车如水时时花径相遇旧游伴侣还到曾来处门掩风和雨梁燕语问那人在否

前调　　　　　　　　　　　　杨无咎

燕将旧侣呢喃终日相语似惜别离情知几许谁与度为向人代诉空朝暮谩千言百句　怎生会得争如作个青羽又闻院宇不在当时住飞去无寻处肠万缕寄暴风横雨

前调　　　　　　　　　　　　杨无咎

玉纤半露香檀低应鼍鼔逸调响穿空云不度情几许看两眉碧聚为谁诉听敲氷戛玉　恨云怨雨声声总在愁处放杯未举倾坐惊相顾应也肠千缕人欲去更画檐细雨

前调【别富南叔】　　　　　　　　　　赵彦端

短篷醉檥江南秋意如水露草星明风柳丝委危槛倚为故人宴喜欢无几念青鞵紫绮　论诗载酒犹胜心忆双鲤倦游晩矣云路非吾事湖海从君意沙鴈起记夜阑隐几

前调　　　　　　　　　　　　赵彦端

暮云有信全胜春梦无准篆缕欲销衣粉堪认残梦醒枕夜凉满鬓想香迳正垂垂美?　晩花在否朱阑谁与同凭断云怨冷靑鸟无凭问红叶翻成恨三五近试预占破镜

前调　　　　　　　　　　　　陈　亮

菊花细雨萧萧红蓼汀渚景物渐幽风致如许秋未暮又值吾初度看天宇正澄清欲注　登高未也红尘当面飞舞几人吊古乌帽牢收取短发还羞覰眉寿身近五云深处

前调【次周美成韵】　　　　　　　　　方千里

锦鳞绣羽难传愁态颦妩岸草际天云影垂絮人何许漫并栏倚柱烟光暮怅榆钱满路　送春殢酒欢期幽会希遇彩箫凤侣回首分携处双脸吹愁雨无限语再见时记否

前调　　　　　　　　　　　　吴文英

听风听雨春残花落门掩乍倚玉阑旋翦夭艳携醉靥放溯溪游?波光闪映烛花黯淡　碎霞澄水吴宫初试菱监旧情顿减孤负深杯艶衣露天香染通夜饮问漏移几点

声声令

【双调六十六字】

声声令　　　　　　　　　　　无名氏

帘移碎影香褪衣襟旧家庭院嫩苔侵东风过尽暮云锁绿窗深怕对人闲枕剩衾　楼底轻阴春信断怯登临断肠魂梦雨沉沉花飞水远便从今莫追寻又怎禁蓦地上心

看花回

【取刘禹锡诗句名词双调六十六字】

看花回　　　　　　　　　　　柳　永

玉墄金阶舞舜干朝野多欢九衢三市风光丽万家急管繁弦凤楼临绮陌佳气非烟　雅俗熙熙物态姸忍负芳年笑筵歌席连昏昼旗亭斗酒十千赏心何处好唯有尊前

御选历代诗余卷四十三








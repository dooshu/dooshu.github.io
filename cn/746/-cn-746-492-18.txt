卷492_18「帝京二首」殷尧藩

列郡征才起俊髦，万机独使圣躬劳。

开藩上相颁龙节，破虏将军展豹韬。

地入黄图三辅壮，天垂华盖七星高。

迎春别赐瑶池宴，捧进金盘五色桃。

龙虎山河御气通，遥瞻帝阙五云红。

英雄尽入江东籍，将相多收蓟北功。

礼乐日稽三代盛，梯航岁贡万方同。

都将俭德熙文治，淳俗应还太古风。


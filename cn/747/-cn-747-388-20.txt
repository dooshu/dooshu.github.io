○送柳员外赴上都序

初弱用之拜也，吏者隐者相见皆贺曰：“朝廷搜贤不遗邱壑中人，则绅之贤者日至矣，未有贤人至而太平不兴者。”而弱用独以衰疾行迈为忧，谏议大夫昌黎韩幼深贻弱用书曰：“君子之命，知已之遇，其可易乎？”由是不敢言病，即日戒路。夫君子之道，进不苟容，退不怀安，不以欲弗人，不以私弃公，时止则止，时行则行。弱用之心也仁矣哉，与夫舍龟观颐、自盛以橐者异矣。方今主上用文思柔远，魏邴谋谟，惟贤是渴。想见眉大冠，俯偻於朝廷，与公卿大夫言三代故事，出入金马石渠之署，国人孰不宜之？今之史臣乐安蒋镇、博陵崔儒，顷与弱用同以德进。倘与夫二君子道旧，必话鄙夫疲於郡斋之状，勿使不知我者谓我不思。若夫抒今日秦吴之别，斗酒之外，诗而已矣。


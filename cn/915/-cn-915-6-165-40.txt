◇柳赋

美允灵之铄气兮，嘉木德之在春。何兹柳之珍树兮，禀二仪之清纯？受大角之祯祥兮，生之遐滨。参刚柔以定休兮，应中和以屈伸。长茎舒而增茂兮，密叶布而重阴。夹通涂与广庭兮，环清沼而成林。于是玄云反岳，素景含晖。泰液渥流，朝露未。似精灵之所钟兮，蔚郁郁以依依。居者观而弭思兮，行者乐而忘归。夫其结根建本，则固于泰山。兼覆广施，则均于昊天。虽尺断而逾滋兮，配生生于自然。无邦壤而不植兮，象乾道之屡迁。纷绮靡以从风兮，若将往而复旋，若乃丰葩茂树，长枝夭夭。阿冉阝四垂，凯风振条。同志来游，携手逍遥。（《初学记》二十八，又略见《艺文类聚》八十九）


○众修三元醮词

太上无极大道元始天尊、太上大道君、太上老君、十方自然灵宝天尊、五老上帝三元君、天地水府三官、三十六部尊经元中大法师、太极真人、三天法师、天曹地府三界真灵、三官曹府一切元司：臣等尘世凡微，积生福会，得遇元化，参奉至真。而迹处人寰，身拘俗网，沈浮声利，流浪死生，未穷超拔之源，徒慕清虚之旨。六情三业，动结罪条；阴简黑书，旋增衅咎。或前冤往债，尚系幽关，故杀误伤，未申忏露；或五行三命，灾运所临，暗曜明星，凶神所犯。常情靡测，祈谢无由。三元有考定之期，五帝无陟明之典。至或九元七祖，犹滞三途，注讼相延，愆过委积，福尽祸至，首悔何门。因今某官校录之辰，众申祈醮之礼，愿回元鉴，俯察丹诚，介福垂恩，延生保命。九元开度，除右简之罪名；众厄清销，上左宫之生录。永蒙道荫，常荷鸿休。上愿帝祚延洪，天元元晏；生灵和泰，远近安；九稼惟丰，五兵自偃。九幽六趣，罪爽穷魂，俱承旷荡之恩，各遂逍遥之性。不任归命虔诚忏请之至。谨词。


【经张子房庙诗】

王风哀以思。周道荡无章。卜洛易隆替。兴乱罔不亡。力政吞九鼎。苛慝暴三殇。息肩缠民思。灵鉴集朱光。伊人感（《类聚》作咸。）代工。聿来扶兴王。婉婉幕中画。辉辉天业昌。鸿门销薄蚀。垓下陨□枪。爵仇建萧宰。定都护储皇。肇允契幽叟。翻飞指帝乡。惠心奋千祀。清埃播无疆。神武睦三正。裁成被八荒。明两烛河阴。庆霄薄汾阳。銮ユ）六臣本《文选》注云。五臣作旌。）历颓寝。饰像荐嘉尝。圣心岂徒甄。惟德在无忘。逝者如可作。揆子慕周行。济注属车士。粲粲翰墨场。瞽夫违盛观。竦踊企一方。四达虽平直。蹇步愧无良。餐和忘微远。延首咏太康。（○《文选》二十一作张子房诗。《诗纪》四十九。又《类聚》三十八作引王、昌、枪、皇、乡、疆六韵。）


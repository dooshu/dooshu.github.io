阙里祭孔庙文

维戊戌冬十一月朔四日提督山东通省学政按察司佥事施闰章谨祭告於至圣先师夫子前曰於维夫子训万世而冠百王至德莫罄其揄扬夫子之学宫盈天下遐陬僻壤靡不瞻庙貌而岁烝尝而学者必向往乎阙里之堂譬日月之着明照及幽荒遡灵曜所自出必观乎阳谷与扶桑山海崇深功德及物必履泰岱之址观沧溟之滨而後知为五岳之长百谷之王维章小子祗承

王命敬敷文教再历於夫子之乡虽未获游圣人之门犹幸睹车服礼器之煌煌思齐鲁之一变弗称职其悚惶愿多士之无忝于四科七十而共闻乎夫子之文章


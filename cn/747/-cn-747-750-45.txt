○上郑相公状

某启。伏以相公自专魁柄，一阐大猷，镇抚四夷，训导百吏，无不信顺，皆有程品。犹尚不遗微贱，特降慰诲，重叠满幅，荣耀阖门，捧戴生光，启处无地。闻於白屋之辈，皆愿杀身；询於黄之徒，以为异事。慰示天下，长育人材，鱼颉鸿冥之潜，邱中岛上之隐，皆可以结恋随指，效用尽心，接地际天，日出月入，尽得臣妾，无不讴歌。苍生禺禺，实有所望，某一门骨肉，皆受恩知，效命之诚，沥血自誓，无任攀恋感激恳悃之至。谨状。


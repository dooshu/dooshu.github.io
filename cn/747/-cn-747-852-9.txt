○请修万石君庙疏

昔周武王奄有天下，过商容之闾必式，见比干之墓即封。盖褒赏贤良，尊崇忠义。伏惟皇帝陛下显膺天命，开创鸿图。解网行仁，救时顺动。乐业不知於帝力，悦随但听於山呼。盛德难名，太平可待。臣伏见荥阳道左有万石君庙，本前汉大中大夫石奋之庙。奋有子四人，各二千石禄。景帝曰：“人臣尊宠，毕集其门。”故号万石君。德行懿绩，备列前书。唐大中十三年，郑州司马石贯称裔孙，刊石庙廷，备纪其事。伏遇皇帝行幸浚郊，经过荥水。展义已闻於岐路，覃恩宜布於幽明。其万石君庙，伏乞俯宏霈泽，特降封崇。俾光远祖之徽猷，益茂我朝之盛典。

高鸿渐

鸿渐，晋天福中官将作少监。


刘氏太夫人天水县太君赵氏墓碣铭【并序】

咸平中诏以秘书丞直集贤院刘君隲同修起居注实执素臣之笔入践赤墀之涂侍从穆清亲逢旦暮出扈诏跸入宿周庐为儒之荣举无与比时君奉太夫人就养于京师夕膳晨羞既馨而洁出告反面式燕以宁诸孙在旁冢妇佐餕诜诜有後啓于公之高门蒸蒸承顔奉鲁侯之夀母搢绅钦羡人伦耸慕属天子两郊吉土推恩百执汤沐之典时庸显亲诏封夫人成纪县太君又徙天水恭惟疏邑之典用旌断几之训徵名数于石窌报劬劳于棘心人子之道斯为至矣而夫人从子之贵去国长怀当一喜一惧之年动维桑与梓之念君由是奉公车之奏牍求会稽之郡章天子俞之即命领衡阳郡事前席宣室从容话言赐金内府光宠行迈且以君出入交戟多历年所笔削汗简克谨官业又自曲台博士迁尚书外郎以坐曹应宿之重领案部行春之寄衣色五彩杂蒨绶以相鲜车朱两轓先版舆而奉引帐饮别墅上夀高堂合戚属以叙燕私道旧故而为笑乐挥金告竭家忘其贫常膳载加喜形于色呜呼不幸夫人以景德二年正月己未终于郡廨之正寝享年八十有六即以其年丁丑归葬于潭州长沙县长沙乡祔于太博府君之茔礼也夫人其先京兆人家世儒素父拯终澧州慈利令妣荣阳郑氏故连州刺史荛庭之女夫人既笄归于刘氏实澧州録事参军累赠太常博士讳延宇字赞明也博士君肯构其家以儒为业读易得伏羲之旨咏诗有骚人之风振迹丘园试吏州县实有仁惠在于闾阎凡历五官终以无过夫人辅佐君子宜其室家及茹痛未亡靡它誓志诸孤藐若四壁萧然夫人躬机杼以给伏腊男且就学择邻居以示训女将适人结衿褵以申戒鞠育勤苦越十五年而工部从赋乡书策名仕籍稽古干事为时闻人盖刘氏之族繄夫人而立也夫人雅性奉佛深通内典女工之暇唯诵金言寡居巳来殆废膏沐治家以正教子以严御下以仁奉身以俭用能闺风阃范式是六姻夀考康宁享兹五福迹其雅素岂徒然哉一女适鲁国曾弼举进士终殿中丞工部三子曰直方举进士任大理寺丞潭州通判曰直温直清并业进士二女长适会稽夏涣举进士得大理评事知鄂嘉鱼县次适谯国夏侯藏用亦进士内外姻戚莫匪文儒一门之中素风特盛积善之後余庆叵量工部君履霜露以涕洟奉几筵而栾棘五十而慕出于至性三年之制善守礼经且以封树克终岁月增逝大惧徽懿闇而不彰远咨游旧文以为托书邮络绎玉音荐委襃陶母之德诚媿春秋之徒表京兆之阡式谨樵苏之禁铭曰

嬿婉之德宗姻是式表南国兮嗃嗃闺门绳绳子孙昌後昆兮脂田换县兰陔洁膳夀觞荐兮莱衣斑斑冢妇执笲庆承顔兮融峰峻极湘波碧色啓封域兮报德昊天勒铭新阡垂亿年兮






卷九

<集部,别集类,北宋建隆至靖康,武夷新集>



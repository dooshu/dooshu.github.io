○授刘幽求同中书门下三品制

门下：弼谐庶政，亮采有邦，不遇人杰，孰膺王佐？金紫光禄大夫守尚书左仆射知军国大事兼修国史上柱国徐国公刘幽求，伟量天假，守才代出。子产之道四，既取诸身；咎繇之德九，以成其用。伊昔遘屯，感义谋始，洎于开泰，防萌衅初，景化俟其丹青，谗词变於白黑。顷居炎瘴，受之对莫闻；重践台衡，从政之言益启。眷兹密勿，方听︳谟，宜兼委於掖垣，仍具瞻於礼闼。可同中书门下三品，馀如故，主者施行。


◇大旱上武帝书

臣闻成汤遭旱，以六事自陈。宣王太甚，而圭璧斯竭。岂非远虑元元，俯哀兆庶。方今农要之月，时雨犹愆，率土之心，有怀渴仰。陛下垂情万类，子爱群生，觐礼百神，犹未丰洽者，岂或作事不节，有违时令，举措失中，傥邀斯旱。

《春秋》，君举必书，动为典礼，水旱阴阳，莫不应行而至。孔子曰：「言行，君子之所以动天地，可不慎乎。」《春秋》庄公三十一年冬，不雨，《五行传》以为是岁一年而三筑台，奢侈不恤民也。僖公二十一年夏，大旱。《五行传》以为时作南门，劳民兴役。汉惠帝二年夏，大旱。五年夏，大旱，江河水少，涧水艳。《五行传》以为先是发民十四万六千人城长安。汉武帝元狩三年夏，大旱。《五行传》以为是岁发天下故吏穿昆明池。然则土木之功，动民兴役，天辄应之以异。典籍作诫，倘或可思。上天谴告，改之则善。今若息民省役，以答天谴，庶灵泽时降，嘉谷有成，则年登可觊，子来非晚。《诗》云：「民亦劳止，迄可小康。惠此中国，以绥四方。」或恐极阳生阴，秋多水雨，年夏不登，民将无觊。如又荐饥，为虑更甚。（《周书·黎景熙传》，《北史》八十二）


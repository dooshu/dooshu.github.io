○辨权万纪劾房元龄王考官不平疏

元龄、王，俱是国家重臣，并以忠正任使，其所考者既多，或一两人不当，祗是见有左右，终非心有阿私。若即推绳，不相信任，此事便不可信，何以堪当重委？假令错谬有实，未足亏损国家，穷鞫若虚，失委大臣之体。且万纪每日常在考堂，必有乖违，足得论正，当时鉴见，一无陈说，身不得考，方始纠弹。徒发上嗔怒，非是诚心为国。无益於上，有损於下。所惜伤於政体，不敢有所阿党。


◇与刘延孙等诏

朕藉群能之力，雪莫大之耻。以眇眇之身，托於王公之上，思所以策勋树良，永宁世烈。新除侍中领前军将军延孙，率怀忠敏，器局沈正；协赞义初，诚力俱尽。左卫将军竣，立志开亮，理思清要；茂策忠谟，经纶惟始。俾积基更造，咸有勤焉。宜显授龟社，大启邦家。延孙可封东昌县侯，竣建城县侯，食邑各二千户。（《宋书·刘延孙传》。）


○卹民敕

浙江东西，去岁旱损，所出租赋，颇甚艰辛。今秋以来，复闻遭水，百姓重困，何以克堪？朕所以未明求衣，日旰忘食，思宏理道，良用疚怀。今所徵收，惟正租庸而已，其余差役，咸使矜量，颇亦申明，冀稍安缉。如闻诸道节度使，不承正敕，妄有徵科。州县望风，便行文牒，务为逼迫，自应诛求。事宜因循，转用生弊，不有惩革，何以息人？自今已后，宜令本道观察及租庸使严加访察。其州县除正敕支遣外，不得转承诸使文牒徵率，一物已上，如或有犯，便仰停务，具名弹奏。又闻杭越间疾疫颇甚，户有死绝，未削版图。至於税赋，或无旧业田宅，延及亲邻。言念疲人，岂堪兼役，致令逃散，诚可哀矜。亦委租庸使与本州审细勘责，据实户差遣，处置讫具状闻奏。仍委刺史、县令设法招携，课最之间，襃贬斯在。其有死绝家无人收葬，仍令州县埋瘗。朕临御寰瀛，为人父母：一物失所，每勤罪已之心；四方未宁，弥轸纳隍之虑。庶尹卿士，友邦冢君，宜悉朕怀，共敷至理。


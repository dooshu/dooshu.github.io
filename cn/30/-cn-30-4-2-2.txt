裕宗


裕宗文惠明孝皇帝，讳真金，世祖嫡子也。母昭睿顺圣皇后，弘吉烈氏。少从姚枢、窦默受《孝经》，及终卷，世祖大悦，设食飨枢等。中统三年，封燕王，守中书令。丞相史天泽入启事，王曰：“我幼，未尝习祖宗典则，闲于政体，一旦当大任，惟汝耆德赖焉。”复谕赞善王恂曰：“省臣所启，等国事也。尔宜入与闻之。”四年，兼判枢密院事。至元初，省臣奏请王署敕，每月必再至中书。于是王将入中书，乳母进新衣，笑却之曰：“吾何事美观也。”尝从幸宜兴，世祖违豫，忧形于色，夕不能寐。闻母皇后暴得风疾，即悲泣，衣不及带而行。七年秋，受诏巡抚称海，至冬还京。间谓诸王札剌忽及从官伯颜等曰：“吾属适有兹暇，宜各悉乃心，慎言所守，俾吾闻之。”于是撒里蛮曰：“太祖有训：欲治身，先治心；欲责人，先责己。”伯颜曰：“皇上有训：欺罔盗窃，人之至恶。一为欺罔，则后虽出善言，人终弗信；一为盗窃，则事虽未觉，心常惴惴，若捕者将至。”札剌忽曰：“我祖有训：长者梢，深者底。盖言贵有终始，长必极其杪，深必究其底，不可中辍也。”王曰：“皇上有训：毋持大心。大心一持，事即隳败。吾观孔子之语，即与圣训合也。”至王恂陈说尤多，事见恂传。

十年二月，立为皇太子，仍兼中书令，判枢密院事。受玉册：“皇帝若曰：咨尔皇太子真金，仰惟太祖皇帝遗训，嫡子中有克嗣服继统者，豫选定之。是用立太宗英文皇帝，以绍隆丕构。自时厥后，为不显立冢嫡，遂启争端。朕上遵祖宗宏规，下协昆弟佥同之议，乃从燕邸，即立尔为皇太子，积有日矣。比者儒臣敷奏，国家定立储嗣，宜有册命，此典礼也。今遣摄太尉、左丞相伯颜持节授尔玉册金宝。于戏！圣武燕谋，尔其承奉。昆弟宗亲，尔其和协。使仁孝显于躬行，抑可谓不负所托矣。尚其戒哉，勿替朕命。”九月丙戌，诏立宫师府，设官属三十有八员。起处士杨恭懿于京兆。

太子尝有疾，世祖临幸，亲和药以赐之。遣侍臣李众驰祀岳渎名山川，太子戒其所至郡邑，毋烦吏迎送，重扰民也。诏以侍卫亲军万人益隶东宫，太子命王庆端、董士亨选其骁勇者，教以兵法，时阅试焉。太子服绫袷，为渖所渍，命侍臣重加染治，侍臣请织绫更制之，太子曰：“吾欲织百端，非难也。顾是物未敝，岂宜弃之。”东宫香殿成，工请凿石为池，如曲水流觞故事。太子曰：“古有肉林酒池，尔欲吾效之耶！”不许。每与诸王近臣习射之暇，辄讲论经典，若《资治通鉴》《贞观政要》，王恂、许衡所述辽、金帝王行事要略，下至《武经》等书，从容片言之间，苟有允惬，未尝不为之洒然改容。时侍经幄者，如王恂、白栋皆朝夕不出东宫，而待制李谦、太常宋衟尤加咨访，盖无间也。

十八年正月，昭睿顺圣皇后崩，太子自猎所奔赴，勺饮不入口者终日，设庐帐居之。命宋衟择可备顾问者，衟以郭祐、何玮、徐琰、马绍、杨居宽、何荣祖、杨仁风等为言。太子曰：“是数人者，尽为我致之，宜自近者始。”遂召玮于易州、琰于东平。赞善王恂卒，太子闻之嗟悼，赙钞二千五百缗。一日，顾谓左右曰：“王赞善当言必言，未尝顾惜，随事规正，良多裨补，今鲜有其匹也。”时阿合马擅国重柄，太子恶其奸恶，未尝少假颜色。盗知阿合马所畏惮者，独太子尔，因为伪太子，夜入京城，召而杀之。及和礼霍孙入相，太子曰：“阿合马死于盗手，汝任中书，诚有便国利民者，毋惮更张。苟或沮挠，我当力持之。”中书启以何玮参议省事，徐琰为左司郎中。玮、琰入见，太子谕之曰：“汝等学孔子之道，今始得行，宜尽平生所学，力行之。”辟杨仁风于潞州、马绍于东平，复辟杨恭懿置省中议事，以卫辉总管董文用练达官政，与恭懿同置省中。按察副使王恽进《承华事略》：一曰《广孝》，二曰《立爱》，三曰《端本》，四曰《进学》，五曰《择术》，六曰《谨习》，七曰《听政》，八曰《达聪》，九曰《抚军》，十曰《明分》，十一曰《崇儒》，十二曰《亲贤》，十三曰《去邪》，十四曰《纳诲》，十五曰《几谏》，十六曰《从谏》，十七曰《推恩》，十八曰《尚俭》，十九曰《戒逸》，二十曰《审官》。太子闻汉成帝不绝驰道，唐肃宗改绛纱袍为朱明服，大喜曰：“使吾行之，亦当若此。”及说邢峙止齐太子食邪蒿，顾宫臣曰：“菜名邪蒿，未必果邪也。虽食之，岂遽使人不正邪？”张九思对曰：“古人设戒，义固当尔。”

诏割江西龙兴路为太子分地，太子谓左右曰：“安得治民如邢州张耕者乎！诚使之往治，俾江南诸郡取法，民必安集。”于是召宋衟大选署守长。江西行省以岁课羡余钞四十七万缗献，太子怒曰：“朝廷令汝等安治百姓，百姓安，钱粮何患不足，百姓不安，钱粮虽多，安能自奉乎！”尽却之。阿里以民官兼课司，请岁附输羊三百，太子以其越例，罢之。参政刘思敬遣其弟思恭以新民百六十户来献，太子问民所从来，对曰：“思敬征重庆时所俘获者。”太子蹙然曰：“归语汝兄，此属宜随所在放遣为民，毋重失人心。”乌蒙宣抚司进马，逾岁献之额，即谕之曰：“去岁尝俾勿多进马，恐道路所经，数劳吾民也。自今其勿复然。”

二十年春，辟刘因于保定，因以疾辞，固辟之，乃至，拜右赞善大夫，以吏部郎中夹谷之奇为左赞善大夫。是时已立国子学，李栋、宋衟、李谦皆以东宫僚友，继典教事，至是，命因专领之，而以衟等仍备咨访。尝曰：“吾闻金章宗时，有司论太学生廪费太多，章宗谓养出一范文正公，所偿顾岂少哉。其言甚善。”会因复以疾乞去。二十二年，以长史耶律有尚为国子司业。中庶子伯必以其子阿八赤入见，谕令入学，伯必即令其子入蒙古学。逾年又见，太子问读何书，其子以蒙古书对，太子曰：“我命汝学汉人文字耳，其亟入胄监。”遣使辟宋工部侍郎倪坚于开元，既至，访以古今成败得失，坚对言：“三代得天下以仁，其失也以不仁。汉、唐之亡也，以外戚阉竖。宋之亡也，以奸党权臣。”太子嘉纳，赐酒，日昃乃罢。谕德李谦、夹谷之奇尝进言曰：“殿下睿性夙成，阅理久熟，方遵圣训，参决庶务，如视膳问安之礼，固无待于赞谕。至于军民之利病，政令之得失，事关朝廷，责在台院，有非宫臣所宜言者。独有澄原固本，保守成业，殿下所当留心，臣等不容缄口者也。敬陈十事：曰正心，曰睦亲，曰崇俭，曰亲贤，曰几谏，曰戢兵，曰尚文，曰定律，曰正名，曰革敝。”其论正心有云：“太子之心，天下之本也。太子心正，则天心有所属，人心有所系矣。唐太宗尝言，人主一心，攻之者众，或以勇力，或以辨口，或以谄谀，或以奸诈，或以嗜欲，辐辏攻之，各求自售。人主少懈，而受其一，则其害有不可胜言者。殿下至尊之储贰，人求自售者亦不为少，须常唤醒此心，不使为物欲所挠，则宗社生灵之福。固本澄原，莫此为切。”论睦亲，以“宗亲为王室之藩屏，人主之所自卫者也。大分既定，尊卑悬殊，必恩意俯逮，然后得尽其欢心。宗亲之欢心得，则远近之欢心得矣”。其论正名、革敝，尤切中时政。太子在中书日久，明于听断，四方州郡科征、挽漕、造作、和市，有系民休戚者，闻之，即日奏罢。右丞卢世荣以言利进，太子意深非之。尝曰：“财非天降，安得岁取赢乎！恐生民膏血，竭于此也。岂惟害民，实国之大蠹。”其后世荣果坐罪。桑哥素主世荣，闻太子有言，讫箝口不敢救。

至元以来，天下臻于太平，人材辈出，太子优礼遇之，在师友之列者，非朝廷名德，则布衣节行之士，德意未尝少衰。宋衟目疾，赐钞千五百缗。王磐告老而归，官其婿于东平，以终养。孔洙自江南入觐，则责张九思学圣人之道，不知有圣人之后。其大雅不群，本于天性，中外归心焉。于是世祖春秋高，江南行台监察御史言事者请禅位于太子，太子闻之，惧。台臣寝其奏，不敢遽闻，而小人以台臣隐匿，乘间发之。世祖怒甚，太子愈益惧，未几，遂薨，寿四十有三。成宗即位，追谥曰文惠明孝皇帝，庙号裕宗，祔于太庙。






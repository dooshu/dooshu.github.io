○送孙侍御赴凤翔幕府序

右扶风之地，枕跨陇蜀，扼秦西门，帝命司徒，为唐方叔。开府之日，搜贤自贰，於是孙侯以监察御史领司徒掾。夫子卿族也，用文学缵绪，而兄弟皆材。伯曰宿，以秋官郎辟丞相府；仲曰绛，拾遗君前，及余为寮。夫子则以贞干肃恪之能，入主方书，出佐戎政。花萼灼於三台，时人荣之。二月丙午，乘传诣部，人谓扶风於是乎有三幸。获白额而南山有采藜藿者，一幸也，（先是司徒於南山擒贼帅高玉）；今夫操兵者如虎，而司徒仁而爱人，二幸也；其府君则贤，其幕府多士，而孙侯懿之以文德，三幸也。恪於德以临事，度於义以从政，力於忠以成绩，吾子勉之，其蔑不济矣！士为知己者用，岂干荣乎？请居者歌之，子其行乎！君子赠人以言，亦以是也。


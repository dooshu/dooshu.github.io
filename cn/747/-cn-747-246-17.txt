○谢端午赐衣表

臣某言：中使某至，伏奉手诏慰谕，并奉宣圣旨，赐臣端午衣一副，银碗百索等，大将衣两副者。王人远临，天赍下逮，承恩捧诏，心悸汗流。臣伏以正阳届节，初五授时，万国献珍以称寿，九天垂衣而纳庆。至如靡丽出於王府，颁赐及於方隅，盖所以褒宠有功，旌异有德。顾臣庸劣，未补涓毫，沐日月之齐光，与勋贤而并命，猥将固陋之质，获兹器用之深。衣降九天，惧兴刺於鹈翼；缕分五色，增长寿於尧年：何角黍之足称？岂纤缯之为比？况赍及裨将，泽被戎行，顾兹殊赐，实愧非据。臣一至湖湘，再周星岁，扇皇风而苏息黎庶，布圣泽而底定封疆，今井赋不愆，军旅知训，庶期犷悍之俗，获跻仁寿之域。伏惟鸿造，俯察丹诚，无任云云。


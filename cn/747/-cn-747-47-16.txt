○追赠不空和尚诏

大道之行，同合於异相：王者至理，总归於正法。方化成之齐致，何儒释之殊途？故前代帝王，罔不崇信，法教宏阐，与时偕行。特进试鸿胪卿大兴善寺三藏沙门大广智不空，我之宗师，人之舟楫。超诣三学，坐离於见闻；修持万行，常示於化灭。执律舍缚，护戒为仪。继明善教之志，来受人王之请。朕在先朝，早闻道要，及当付嘱，常所归依。每每执经内殿，开法前席，凭几同胶序之礼，顺风比崆峒之问，而妙音圆演，密行内持，待扣如流，自涯皆悟。涤除昏妄，调伏魔冤，天人洗心於度门，龙鬼受职於神印。固以气消灾厉，福致吉祥，实惟宏我之多，宁止利吾之美。当有命秩，用伸优礼，而得师为盛，味道滋深，思复强名，载明前志。夫妙界有庄严之士，内品有果地之仪，本乎尚德，敬顺时典。可开府仪同三司，仍封肃国公，赠司空。谥曰大辩正广智不空三藏和尚。


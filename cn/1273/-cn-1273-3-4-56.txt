书事叠前韵　十首


《逍遥》文字谢庄周，墨沈都成涕泪流。凄绝三闾香草意，秋江人赋畔牢愁。

接天烽火迫残年，孤负饶歌制凯旋。依旧元戎窦车骑，更无人与勒燕然。

何事悲天只自悲？寒斋倚枕苦寻思。书生惯作封侯梦，愁煞黄粱饭熟时。

都卢场辟万人观，民力东南近已殚。不惜水衡钱浪掷，汉家恩赐结呼韩。

故人塞外有书还，惆怅江天对白鹇。见说汉边瓯脱尽，秋风胡马满阴山。

黄河如带负前盟，满地洪流秋未清。东海茫茫尽鱼鳌，可悲不独是彭城。

《薤露》声哀秋气凉，出关有客更投荒。刊章钩尽甘陵党，流祸居然到吕强。

剑外音书屡滞留，西风愁说锦江游。黄巾破败连三郡，更遣刘焉牧益州。

战云黯黯遍天西。江上行吟夕照低。还向夔巫苦奔走，草堂空筑浣花溪。

漫诧扶桑旧挂弓，残棋欲着与谁同？东风吹冷英雄泪，海外扶馀局未终。






怨思




【原文】

贤士穷而隐处兮¹，廉方正而不容²。子胥谏而靡躯兮，比干忠而剖心。子推自割而飤君兮，德日忘而怨深³。行明白而曰黑兮，荆棘聚而成林⁴。江离弃于穷巷兮，蒺藜蔓乎东厢⁵。贤者蔽而不见兮，谗谀进而相朋⁶。枭鸮并进而俱鸣兮，凤皇飞而高翔⁷。愿壹往而径逝兮⁸，道壅绝而不通⁹。

【注释】

¹士，一作“者”。

²言时贪乱者众，贤者隐蔽，廉正之士不能容于世也。

³已解于《九章》也。一云“推自割而食君兮”。【补曰】靡，美皮切。飤音寺，粮也。食音同。

⁴荆棘多刺，以喻谗贼。言己修行清白，皎然日明，而谗人聚而蔽之谓之暗，使不得进也。聚，一作“藂”。

⁵墙序之东为东厢。以言贤者弃捐闾巷，小人亲近左右也。藜，一作“”。【补曰】曼音万。厢，庑也。

⁶相朋，一作“在位”。朋，一作“明”。

⁷言小人相举而论议，贤智隐而深藏也。

⁸壹，或作“一”。

⁹言己思壹见君，尽忠言而遂径去，障蔽于谗佞而不得至也。






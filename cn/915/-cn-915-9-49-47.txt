◇为卞彬谢修卞忠贞墓启

臣彬启，伏见诏书并郑义泰宣敕，当赐修理臣亡高祖晋故骠骑大将军建兴忠贞公壶坟茔，臣门绪不昌，天道所昧，忠遘身危，孝积家祸，名教同悲，隐沦惆怅，而年世贸迁，孤裔沦塞，遂使碑表芜灭，丘树荒毁，狐兔成穴，童牧哀歌，感慨自哀，日月缠迫。陛下弘宣教义，非求效於方今，壶馀烈不泯，固陈力於异世，但加等之渥，近阙於晋典，樵苏之刑，远流於皇代，臣亦何人，敢谢斯幸，不任悲荷之至，谨奉启事以闻，谨启。（《文选》。）


【陌上桑】

驾虹霓。乘赤云。登彼九疑历玉（《宋书》作王。）门。济天汉。至昆仑。见西王母。谒东君。交赤松。及羡门。受要秘道爱精神。食芝英。饮醴泉。拄杖桂（乐府无桂字。）枝佩秋兰。绝人事。游浑元。若疾风遊飆飘翩。（《宋书》作飘。乐府同。又注云。一作遥。《广文选》作□。）景未移。行数千。寿如南山不忘愆。（乐府云。右一曲晋乐所奏。○《宋书》乐志。《乐府诗集》二十八。《广文选》十三。《诗纪》十一。○逯案。《乐府诗集》于《宋书》所列相和曲。皆目为魏乐所奏。于《宋书》所列三调曲。皆目为晋乐所奏。今此篇乃相和曲。而曰晋乐所奏。疑晋为魏字之误。）


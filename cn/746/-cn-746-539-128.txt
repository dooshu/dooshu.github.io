卷539_128【留赠畏之】  李商隐

清时无事奏明光，不遣当关报早霜。中禁词臣寻引领，左川归客自回肠。

郎君下笔惊鹦鹉，侍女吹笙弄凤凰。

空寄大罗天上事，众仙同日咏霓裳。

待得郎来月已低，寒暄不道醉如泥。

五更又欲向何处，骑马出门乌夜啼。

户外重阴黯不开，含羞迎夜复临台。

潇湘浪上有烟景，安得好风吹汝来。


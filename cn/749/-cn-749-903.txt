邓有功


有功字子大，号月巢，南丰人。嘉定三年（1210）生。少举进士，累试礼部不中，以恩补迪功郎，为抚州金谿尉。得年七十以卒。后学尊称之日月巢先生。

点绛唇

卷上珠帘，晚来一阵东风恶。客怀萧索。看尽残花落。

自把银瓶，买酒成孤酌。伤漂泊。知音难托。闷倚阑干角。

过秦楼

燕蹴飞红，莺迁新绿，几阵晚来风急。谢家池馆，金谷园林，还又把春虚掷。年时恨雨愁云，物换星移，有谁曾忆。把一尊试酹，落花芳草，总成尘迹。

频自笑、流浪孤萍，沾泥弱絮，有底困春无力。银屏香暖，宝箪波寒，又负月明今夕。往事梦里，沉思惟有罗襟，泪痕犹湿。奈垂杨万缕，不紧西风白日。








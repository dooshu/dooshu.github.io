◎戒食鳖

新建渔人获一鳖，特巨，背列八卦形。观者异之，劝释放。渔蠢而狠，曰："犹是鳖也。"竟烹食之。越日，复渔于江，则鳖群无数，绕舟浮游，众渔竞前捕捉，遂致争斗，前获巨鳖之渔毙焉，而鳖群散矣。噫！鳖而有文，非凡介矣，顾不能避预且之醢，岂智有所昧哉。老杜《义鸟诗》云："物情有报复，快意贵目前。"渔者见报于其族类，可为妄杀者戒。甚矣，怨毒之所归也。此嘉庆已卯冬事。


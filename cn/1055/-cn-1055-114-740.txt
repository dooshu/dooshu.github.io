【与曾舍人〈巩，字子固〉四通】

△一〈庆历六年〉

某启。虽久不相见，而屡辱书及示新文，甚慰瞻企。今岁科场，偶滞遐举。畜德养志，愈期远到，此鄙劣之望也。某此幸自如，山州少朋友之游，日逾昏塞，加之老退，于旧学已为废失，而韩子所谓终于小人之归乎？因风，不惜远垂见教。未良会间，自重自重。

△二〈治平四年夏〉

某启。奉别匆匆，暑候已深，不审动履何似？某昨假道于颍者，本以归休之计初未有涯，故须躬往。及至，则敝庐地势，喧静得中，仍不至狭隘，但易故而新，稍增广之，可以自足矣。以是功可速就，期年挂冠之约，必不愆期也。甚幸甚幸。昨在颍，无所营为，所以少留者，盖避五月上官，未能免俗尔。亳之佳处人所素称者，往往过实，其余不及陈、颍远甚。然俯仰年岁间，如传邮尔，初亦不以为佳，盖自便其近颍尔。至此，便值酷暑，未能多作书。相知或有见问者，幸略道此意。惟慎夏自爱。

△三〈熙宁四年〉

某自归里舍，以杜门罕接人事，少便奉书。中间尝见运盐王郎中，得问动静，兼承传诲。近又闻曾少违和。急足至，辱书，喜遂已康裕，甚慰甚慰。某秋冬来，目、足粗可勉强，第渴淋不少减，老年衰病，常理不足怪也。余在别纸。某白。

见论乞颍且止，亦佳，此时尤宜安静为得理也。惠碑文，皆佳，多荷多荷。常笔百枚表信，不罪不罪。

△四〈熙宁四年〉

辱示《为人后议》，笔力雄赡，固不待称赞，而引经据古，明白详尽，虽使聋盲者得之，可以释然矣。父子三纲，人道之大，学者久废而不讲，缙绅士大夫安于习见，闾阎俚巷过房养子、乞丐异姓之类，遂欲讳其父母。方群口喧哗之际，虽有正论，人不暇听，非著之文章，以要于久远，谓难以口舌一日争也。斯文所期者远，而所补者大，固不当以示常人，皆如来谕也。某亦有一二论述，未能若斯文之曲尽，然亦非有识之士，未尝出也。闲居乏人写录，须相见，可扬榷而论也。自去年至蔡，遂绝不作诗，中间惟有答韩、邵二公应用之作，不足采。惟续思颍十余篇，是青州以前者，并传记，皆石本，今纳上。自归颍，他文字亦绝笔不作。恐知恐知。

青州十余篇乱道，为说道上石，彼近必见矣。


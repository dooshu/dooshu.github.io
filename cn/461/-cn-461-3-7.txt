忆秦娥


玉花骢，晚街金辔声璁珑。声璁珑。闲欹乌帽，又过城东。　富春巷陌花重重，千金沽酒酬春风。酬春风。笙歌围里，锦绣丛中。

【校】

〔忆秦娥〕汲古阁本作《秦楼月》。

【笺注】

〔玉花骢〕骏马名。杜甫《丹青引赠曹将军霸》诗：“先帝御马玉花骢。”

〔金辔〕杜甫《送从弟亚赴河西判官》诗：“快马金缠辔。”

〔璁珑〕贯休《马上作》诗：“柳岸花堤夕照红，风清襟袖辔璁珑。”

〔乌帽〕《隋书》卷十二《礼仪七》：“帽，古野人之服也。案宋齐之间，天子宴私，著白高帽，士庶以乌。”宋邵伯温《河南邵氏闻见录》卷十九：“始为隐者之服，乌帽绦褐，见卿相不易也。”






○常州府重建黃田閘記 【 常州建閘】

水之有閘、所以時啟閉、謹蓄泄、通舟楫之去來、資田疇之灌、溉其為利大矣、然唯仁民愛物之君子、斯能因其利而利之、不然則怠惰縱弛、苟目前之安、忽經久之、利其為民病、豈小哉、予於黃田閘之重建而知其用心之厚也、常州江陰城北黃田港、引江潮貫城中、而出於南門、凡二十里、會夏港之蔡涇以達于運河、實舟楫走集之地、附郭良田數千頃皆賴其灌溉、港因潮之消長為淺深、長則溢、消則涸、溢則舟通而足以溉田、涸則田不得受利而舟膠、且敗者有矣、唐長慶中、李德裕觀察浙西。始建閘於城北。潮長即啟以行舟。消即閉以蓄水。人賴其利。歷歲滋久。繕治不繼。日就頹毀。自洪武丙子以來。人失利也久矣。前之為郡縣者數十人、莫有少概於心者、宣德中、工部郎中桂林莫侯愚、被簡拔來為郡、　上賜璽書、俾興利除害、侯詢知其事、歎曰。此亦利害之大者也、今田利漕舟皆賴此、其可後乎、然以始至不暇為、久之政通民和、即具奏其事、　上命廵撫侍郎周忱經度之、周公廬陵人、忠以奉國、仁以惠民而侯與之恊議、重建于舊址南五丈許、以避水之衝、念役重費殷、不忍賦於下、公常廣儲蓄以備災、度可支數十年、欲稍發所備米市材僦工、一切不以煩民、計其費以聞、　詔可之、乃命通判邵武張侯齡董其役、然諸調度皆出周公、買石洞庭山、礱琢而後致之、凡用石工五十人。木工十人。金工五人、土工十人。役夫二千五百人。石四萬五千尺木二萬一千一百根。磚三十萬一千箇。石灰四千石。鐵一萬一千斤。食米二千九百石。經始於正統元年八月、而以其年十月成、自是歲獲大穰舟行無害。耕夫揖徒商人估客鼓舞而贊誦焉。郡中父老皆大喜曰、茲閘之建、吾郡襟抱嚴固、風氣完復、吾民其永有利哉


送袁明府任长江





《唐书·地理志》，剑南道遂州遂宁郡有长江县。



别离杨柳青，樽酒表丹诚。[一]古道携琴去，深山见峡迎。暖风花绕树，秋雨草沿城。自此长江内，无因夜犬惊。[二]

[一]《晋书》：披露丹城，不敢不尽。



[二]《后汉纪》：刘宠为会稽太守，正身率下，郡中大治，征入为将作大匠。山阴县有数老父，年各八十余，居若耶山下，去郡十里，相率共往送宠，曰：“他时吏发不去，民间或狗吠竟夕，民不得安。自明府下车以来，吏稀至民间，狗不夜吠，今闻当见弃，故自力来送。”






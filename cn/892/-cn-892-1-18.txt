诗集卷十八　古今体诗四十七首


人日猎城南，会者十人，以“身轻一鸟过，枪急万人呼”为韵，得鸟字


儿童笑使君，忧愠常悄悄。谁拈白接䍠，令跨金。东风吹湿雪，手冷怯清晓。忽发两鸣髇，相趁飞虻小。放弓一长啸，目送孤鸿矫。吟诗忘鞭辔，不语头自掉。归来仍脱粟，盐豉煮芹蓼。何似雷将军，两眼霜鹘皎。黑头已为将，百战意未了。马上倒银瓶，得兔不暇燎。少年负奇志，蹭蹬百忧绕。回首英雄人，老死已不少。青春还一梦，余年真过鸟。莫上呼鹰台，平生笑刘表。





将官雷胜得过字代作


胡骑入云中，急烽连夜过。短刀穿卤阵，溅血貂裘涴。一来辇毂下，愁闷惟欲卧。今朝从公猎，稍觉天宇大。一双铁丝箭，未发手先唾。射杀雪毛狐，腰间余一个。





台头寺步月得人字


风吹河汉扫微云，步屟中庭月趁人。浥浥炉香初泛夜，离离花影欲摇春。遥知金阙同清景，想见毡车辗暗尘。回首旧游真是梦，一簪华发岸纶巾。





台头寺送宋希元


相从倾盖只今年，送别南台便黯然。入夜更歌《金缕曲》，他时莫忘《角弓》篇。三年不顾东邻女，自注：取宋玉。二顷方求负郭田。自注：取季子。我欲归休君未可，茂先方议㔉龙泉。





种松得徕字


自注：其四在怀古堂，其六在石经院。

春风吹榆林，乱荚飞作堆。荒园一雨过，戢戢千万栽。青松种不生，百株望一枚。一枚已有余，气压千亩槐。野人易斗粟，云自鲁徂徕。鲁人不知贵，万灶飞青煤。束缚同一车，胡为乎来哉。泫然解其缚，清泉洗浮埃。枝伤叶尚困，生意未肯回。山僧老无子，养护如婴孩。坐待走龙蛇，清阴满南台。孤根裂山石，直干排风雷。我今百日客，自注：时去替不百日。养此千岁材。茯苓无消息，双鬓日夜催。古今一俯仰，作诗寄余哀。





作书寄王晋卿，忽忆前年寒食北城之游，走笔为此诗


北城寒食烟火微，落花胡蝶作团飞。王孙出游乐忘归，门前骢马紫金。如笙帐底烟霏霏，行人举头谁敢晞。扣门狂客君不麾，更遣倾城出翠帷。书生老眼省见稀，画图但觉周昉肥。别来春物已再菲，西望不见红日围。何时东山歌《采薇》，把盏一听《金缕衣》。





往在东武，与人往反作粲字韵诗四首，今黄鲁直亦次韵见寄，复和答之


苻坚破荆州，止获一人半。中郎老不遇，但喜识元叹。我今独何幸，文字厌奇玩。又得天下才，相从百忧散。阴求我辈人，规作林泉伴。宁当待垂老，仓卒收一旦。不见梁伯鸾，空对孟光案。才难不其然，妇女厕周乱。世岂无作者，于我如既盥。独喜诵君诗，咸韶音节缓。夜光一已多，矧获累累贯。相思君欲瘦，不往我真懦。吾侪眷微禄，寒夜抱寸炭。何时定相过，径就我乎馆。飘然东南去，江水清且暖。相与访名山，微言师忍粲。





雪斋


自注：杭僧法言作雪山于斋中。

君不见峨眉山西雪千里，北望成都如井底。春风百日吹不消，五月行人如冻蚁。纷纷市人争夺中，谁信言公似赞公。人间热恼无处洗，故向西斋作雪峰。我梦扁舟入吴越，长廊静院灯如月。开门不见人与牛，自注：言有诗见寄云：林下闲看水牯牛。惟见空庭满山雪。





以双刀遗子由，子由有诗，次其韵


宝刀匣不见，但见龙雀环。何曾斩蛟蛇，亦未切琅玕。胡为穿窬辈，见之要领寒。吾刀不汝问，有愧在其肝。念此力自藏，包之虎皮斑。湛然如古井，终岁不复澜。不忧无所用，忧在用者难。佩之非其人，匣中自长叹。我老众所易，屡遭非意干。惟有王玄通，阶庭秀芝兰。知子后必大，故择刀所便。屠狗非不用，一岁六七刓。欲试百炼刚，要须更泥蟠。作诗铭其背，以待知者看。





游桓山，会者十人，以“春水满四泽，夏云多奇峰”为韵，得泽字


东郊欲寻春，未见莺花迹。春风在流水，凫雁先拍拍。孤帆信溶漾，弄此半篙碧。舣舟桓山下，长啸理轻策。弹琴石室中，幽响清磔磔。吊彼泉下人，野火失枯腊。悟此人间世，何者为真宅。暮回百步洪，散坐洪上石。愧我非王襄，子渊肯见客。临流吹洞箫，水月照连璧。自注：谓王氏兄弟也。此欢真不朽，回首岁月隔。想像斜川游，作诗寄彭泽。





戴道士得四字代作


少小家江南，寄迹方外士。偶随白云出，卖药彭城市。雪霜侵鬓发，尘土污冠袂。赖此三尺桐，中有山水意。自从夷夏乱，七丝久已弃。心知《鹿鸣》三，不及胡琴四。使君犹慕古，嗜好与众异。共吊桓魋宫，一洒孟尝泪。归来锁尘匣，独对断弦喟。挂名石壁间，寂寞千岁事。





次韵田国博部夫南京见寄二绝


其一


岁月翩翩下坂轮，归来杏子已生人。深红落尽东风恶，柳絮榆钱不当春。





其二


火冷饧稀杏粥稠，青裙缟袂饷田头。大夫行役家人怨，应羡居乡马少游。





月夜与客饮杏花下


杏花飞帘散余春，明月入户寻幽人。褰衣步月踏花影，炯如流水涵青。花间置酒清香发，争挽长条落香雪。山城酒薄不堪饮，劝君且吸杯中月。洞箫声断月明中，惟忧月落酒杯空。明朝卷地春风恶，但见绿叶栖残红。





送蜀人张师厚赴殿试二首


其一


忘归不觉鬓毛斑，好事乡人尚往还。断岭不遮西望眼，送君直过楚王山。





其二


云龙山下试春衣，放鹤亭前送落晖。一色杏花三十里，新郎君去马如飞。





再次韵答田国博部夫还二首


其一


西郊黄土没车轮，满面风埃笑路人。已放役夫三万指，从教积雨洗残春。





其二


枝上稀疏地上稠，忍看红糁落墙头。风流别乘多才思，归趁西园秉烛游。





田国博见示石炭诗，有“铸剑斩佞臣”之句，次韵答之


楚山铁炭皆奇物，知君欲斫奸邪窟。属镂无眼不识人，楚国何曾斩无极。玉川狂直古遗民，救月裁诗语最真。千里妖蟆一寸铁，地上空愁虮虱臣。





答郡中同僚贺雨


水旱行十年，饥疫遍九土。奇穷所向恶，岁岁祈晴雨。虽非为己求，重请终愧古。鬼神亦知我，老病入腰膂。何曾拜向人，此意难不许。重云萋已合，微润先流础。萧萧止还作，坐听及三鼓。天明将吏集，泥土满靴屦。登城望麦，绿浪风掀舞。愧我贤友生，雄篇斗新语。君看大熟岁，风雨占十五。天地本无功，祈禳何足数。渡河不入境，未若无蝗虎。而况刑白鹅，下策君勿取。





留别叔通元弼坦夫


田三昔同僚，向我每倾倒。当年或龃龉，反覆看愈好。寇三我部民，孝弟化邻保。有如袁伯业，苦学到衰老。石生吾邑子，劲立风中草。宦游甑生尘，菽水媚翁媪。我穷交旧绝，计拙集枯槁。三子尤见存，往复纷纻缟。迎我淮水北，送我睢阳道。愿存金石契，凛凛贯华皓。





罢徐州，往南京，马上走笔寄子由五首


其一


吏民莫扳援，歌管莫凄咽。吾生如寄耳，宁独为此别。别离随处有，悲恼缘爱结。而我本无恩，此涕谁为设。纷纷等儿戏，鞭遭割截。道边双石人，几见太守发。有知当解笑，抚掌冠缨绝。





其二


父老何自来，花枝袅长红。洗盏拜马前，请寿使君公。前年无使君，鱼鳖化儿童。举鞭谢父老，正坐使君穷。穷人命分恶，所向招灾凶。水来非吾过，去亦非吾功。





其三


古汴从西来，迎我向南京。东流入淮泗，送我东南行。暂別复还见，依然有余情。春雨涨微波，一夜到彭城。过我黄楼下，朱阑照飞甍。可怜洪上石，谁听月中声。





其四


前年过南京，麦老樱桃熟。今来旧游处，樱麦半黄绿。岁月如宿昔，人事几反覆。青衫老从事，坐稳生髀肉。联翩阅三守，迎送如转毂。归耕何时决，田舍我已卜。





其五


卜田向何许，石佛山南路。下有尔家川，千畦种粳稌。山泉宅龙蜃，平地走膏乳。异时亩一金，近欲为逃户。逝将解簪绂，卖剑买牛具。故山岂不怀，废宅生蒿穞。便恐桐乡人，长祠仲卿墓。





泗州僧伽塔


我昔南行舟系汴，逆风三日沙吹面。舟人共劝祷灵塔，香火未收旗脚转。回头顷刻失长桥，却到龟山未朝饭。至人无心何厚薄，我自怀私欣所便。耕田欲雨刈欲晴，去得顺风来者怨。若使人人祷辄遂，造物应须日千变。今我身世两悠悠，去无所逐来无恋。得行固愿留不恶，每到有求神亦倦。退之旧云三百尺，澄观所营今已换。不嫌俗士污丹梯，一看云山绕淮甸。





龟山


我生飘荡去何求，再过龟山岁五周。身行万里半天下，僧卧一庵初白头。地隔中原劳北望，潮连沧海欲东游。元嘉旧事无人记，故垒摧颓今在不？自注：宋文帝遣将拒魏，太武筑城此山。





书泗州孙景山西轩


落日明孤塔，青山绕病身。知君向西望，不愧塔中人。





泗州过仓中刘景文老兄戏赠一绝


既聚伏波米，还数魏舒筹。应笑苏夫子，侥幸得湖州。





过淮三首赠景山兼寄子由


其一


好在长淮水，十年三往来。功名真已矣，归计亦悠哉。今日风怜客，平时浪作堆。晚来洪泽口，捍索响如雷。





其二


过淮山渐好，松桧亦苍然。霭霭藏孤寺，泠泠出细泉。故人真吏隐，小槛带岩偏。却望临淮市，东风语笑传。





其三


回首濉阳幕，簿书高没人。何时桐柏水，一洗庾公尘。此去渐佳境，独游长怆神。待君诗百首，来写浙西春。





舟中夜起


微风萧萧吹菰蒲，开门看雨月满湖。舟人水鸟两同梦，大鱼惊窜如奔狐。夜深人物不相管，我独形影相嬉娱。暗潮生渚吊寒蚓，落月挂柳看悬蛛。此生忽忽忧患里，清境过眼能须臾。鸡鸣钟动百鸟散，船头击鼓还相呼。





余去金山，五年而复至，次旧诗韵，赠宝觉长老


谁能斗酒博西凉，但爱斋厨法豉香。旧事真成一梦过，高谈为洗五年忙。清风偶与山阿曲，明月聊随屋角方。稽首愿师怜久客，直将归路指茫茫。





大风留金山两日


塔上一铃独自语，明日颠风当断渡。朝来白浪打苍崖，倒射轩窗作飞雨。龙骧万斛不敢过，渔舟一叶从掀舞。细思城市有底忙，却笑蛟龙为谁怒。无事久留童仆怪，此风聊得妻孥许。灊山道人独何事，夜半不眠听粥鼓。





游惠山


余昔为钱塘倅，往来无锡，未尝不至惠山。既去五年，复为湖州，与高邮秦太虚、杭僧参寥同至。览唐处士王武陵、窦群、朱宿所赋诗，爱其语清简，萧然有出尘之姿。追用其韵，各赋三首。





其一


梦里五年过，觉来双鬓苍。还将尘土足，一步漪澜堂。俯窥松桂影，仰见鸿鹤翔。炯然肝肺间，已作冰玉光。虚明中有色，清净自生香。还从世俗去，永与世俗忘。





其二


薄云不遮山，疏雨不湿人。萧萧松径滑，策策芒鞋新。嘉我二三子，皎然无淄磷。胜游岂殊昔，清句仍绝尘。吊古泣旧史，疾谗歌《小旻》。哀哉扶风子，难与巢许邻。自注：谓窦群。





其三


敲火发山泉，烹茶避林樾。明窗倾紫盏，色味两奇绝。吾生眠食耳，一饱万想灭。颇笑玉川子，饥弄三百月。岂如山中人，睡起山花发。一瓯谁与共，门外无来辙。





赠惠山僧惠表


行遍天涯意未阑，将心到处遣人安。山中老宿依然在，案上《楞严》已不看。攲枕落花余几片，闭门新竹自千竿。客来茶罢空无有，卢橘杨梅尚带酸。





赠钱道人


书生苦信书，世事仍臆度。不量力所负，轻出千钧诺。当时一快意，事过有余怍。不知几州铁，铸此一大错。我生涉忧患，常恐长罪恶。静观殊可喜，脚浅犹容却。而况钱夫子，万事初不作。相逢更何言，无病亦无药。





与秦太虚、参寥会于松江，而关彦长、徐安中适至，分韵得风字，二首


其一


吴越溪山兴未穷，又扶衰病过垂虹。浮天自古东南水，送客今朝西北风。绝境自忘千里远，胜游难复五人同。舟师不会留连意，拟看斜阳万顷红。





其二


二子缘诗老更穷，人间无处吐长虹。平生睡足连江雨，尽日舟横擘岸风。人笑年来三黜惯，天教我辈一尊同。知君欲写长相忆，更送银盘尾鬣红。





次韵关令送鱼


举网惊呼得巨鱼，馋涎不易忍流酥。更烦赤脚长须老，来趁西风十幅蒲。





次韵秦太虚见戏耳聋


君不见诗人借车无可载，留得一钱何足赖。晚年更似杜陵翁，右臂虽存耳先聩。人将蚁动作牛斗，我觉风雷真一噫。闻尘扫尽根性空，不须更枕清流派。大朴初散失浑沌，六凿相攘更胜败。眼花乱坠酒生风，口业不停诗有债。君知五蕴皆是贼，人生一病今先差。但恐此心终未了，不见不闻还是碍。今君疑我特佯聋，故作嘲诗穷崄怪。须防额痒出三耳，莫放笔端风雨快。





端午遍游诸寺得禅字


肩舆任所适，遇胜辄流连。焚香引幽步，酌茗开净筵。微雨止还作，小窗幽更妍。盆山不见日，草木自苍然。忽登最高塔，眼界穷大千。卞峰照城郭，震泽浮云天。深沉既可喜，旷荡亦所便。幽寻未云毕，墟落生晚烟。归来记所历，耿耿清不眠。道人亦未寝，孤灯同夜禅。





送刘寺丞赴余姚


中和堂后石楠树，与君对床听夜雨。玉笙哀怨不逢人，但见香烟横碧缕。呕吟思归出无计，坐想蟋蟀空房语。明朝开放观潮，豪气正与潮争怒。银山动地君不看，独爱清香生云雾。别来聚散如宿昔，城郭空存鹤飞去。我老人间万事休，君亦洗心从佛祖。手香新写《法界观》，眼净不觑登伽女。余姚古县亦何有，龙井白泉甘胜乳。千金买断顾渚春，似与越人降日注。






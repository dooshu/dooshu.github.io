○太子少傅李公墓志铭

唐之宗盟，有若武都公者，讳，（《英华》注云：“凉武昭王亦名，天宝间方追赠。”）字某。太原景皇之穆也，淮安靖王之允也。姓族本系，存乎帝籍。王之子曰虢州刺史讳某，（《世系表》云：“清河郡公灵州都督孝节。”）虢州之子曰郑州，（《世系表》云：“郑州刺史瑜。”）生公。世载明德，实维邦翰。昔我高祖之造区夏之也，则淮安王擐甲胄，诛暴强，以佐经纶之业；洎我皇帝之垂衣裳也，则武都公秉衡石，傅储贰，以宏邕熙之化。允武允文，同心同德，本枝百世，不亦宜哉！公应大贤之期，含正气之秀，弱而孤藐，克自激扬。六射五书，包礼乐之群艺；九流三变，探古今之至赜。生八年而当天授革命之事，宗室惧祸，至乃不全，艰贞保身，以免於难。久视之後，密纲少宽。公以太夫人在堂，无底禄之养，愿辱身以报德，岂养高而循名。解褐授荆州枝江县丞，维此之故也。贾尚幼，薛宣有能，深为州牧张汉阳所器重，尝谓所亲曰：“唐宗一日千里，吾见其人，国未可量也。”神龙兴，复拜通事舍人，其後历尚书工部司勋员外、屯田郎中、太仆、卫尉、太常三少卿、汝、汴二州刺史、兵部、黄门二侍郎、太原尹、太常卿、工部尚书、东都留守、兵部、吏部尚书、太子少傅。自枝江至於少傅，凡十有九迁，人臣宠秩，备更之矣。先是国朝旧制，不以宗亲任权。开元以来，内举无避，唯善所亲，擢拜右职，公为首也。公体正心直，色庄言厉，明而可畏，宽而能服。故所莅之职，必奸邪衰止，礼义兴行，国人宜之，有由然也。曩应列宿，迨亚象河，当官而行，既立名节。及夫典汝之国，为夏卿之贰，天下归最，朝廷让能，宠光大来，公望首出矣。黄门政之枢也，公执事举直，以替其否；太原邦之也，公灭私宽赋，克壮其猷。六官之长，是为人枢；三命益恭，遂掌邦理。综核流品，终始七年，凡所作法，皆成故事。其赏能拔异、彼周行者，可胜记乎？上难其人，公是以久，而深烦职事，累请归闲。留侯有疾，犹传太子；尼父不，终萎哲人。以开元二十八年五月十日，薨於位，春秋五十有人。寿不配德，皇慈震悼，追赠益州大都督，亲亲尊贤焉，礼也。其年十二月七日，葬於河南县九岭山之南原。惟公以文学业睡事之才，赡祗庸孝友之德。扬亲有立身之显，何止能养；执丧有过人之戚，匪惟率礼。公兄曰，弟曰晕，兄爱弟敬，夫和妻柔，闺门之间，内外以正。均养犹子，不殊所生，岂引而进之，乃因心则至。公为居守也，晕寝疾私第，沈痼弥年，公损膳绝荤，消形瘁色。及病革之际，冒禁而归，终以为职守管，不敢久留丧次。长号抚榇，雨泣还台，至性伤人，酸感行路。之丧公也，哀亦如之。死丧孔怀，其在是矣。所谓曾闵生九宗之地，邢茅为万石之门，盖本乎国风而为世范者。嗣子造等八人，无改於道，聿修厥德，永为罔极，靡所怀。以逖尝参使臣之戒，且为冢卿属，久承话言，猬托铭志。文仲事君之教，何日敢忘！鲍叔知我之恩，曷其能报！徒竭心於所事，终有恨於斯文。其辞曰：

高阳之族，才子克生。礼乐为宪，亲贤是程。六官尤重，祈父天卿。二柄皆执，理均政平。汲直多病，留侯强起。尚傅重明，俄惊阅水。泣尽遗爱，感深知已，铭德下泉，庶通神理。


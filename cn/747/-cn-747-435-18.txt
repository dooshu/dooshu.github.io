○对税千亩竹判

〈乙家於渭川有竹千亩，京兆府什一税之。云非九谷。〉

度田居民，因地制赋。出不过籍，汔可小康。贡之无艺，是称大桀。相维乙也，业乃齐民。营营四时，颇闻润屋；青青千亩，自比封君。京兆以任切都城，事繁供亿。主家戚里，无闻荻竹之奢；比屋编氓，何擅渭川之富？俾其什一而税，均夫播植之家。事虽合权，道恐非古。必也税同里布，征异漆林；自可责以所宜，诛其入观。（疑）九土之法，赋不同科。四人之事，业乃殊等。今乃责非其有，出不以地。仆虽无似，窃亦有疑。


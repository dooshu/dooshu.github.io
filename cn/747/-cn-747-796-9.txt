○请孟子为学科书

臣闻圣人之道，不过乎经。经之降者，不过乎史。史之降者，不过乎子。子不异乎道者，孟子也。舍是子者，必戾乎经史。又率於子者，则圣人之盗也。夫孟子之文，粲若经传。天惜其道，不烬於秦。自汉氏得其书，常置博士以专其学。故其文继乎六艺，光乎百氏，真圣人之微旨也。若然者，何其道奕奕於前，而其书没没於後。得非道拘乎正，文极乎奥，有好邪者惮正而不举，嗜浅者鄙奥而无称耶？盖仲尼爱文王嗜昌蜀以取味，後之人将爱仲尼者，其嗜在孟子矣。呜呼！古之士以汤武为逆取者，其不读孟子乎？以杨墨为达智者，其不读孟子乎？由是观之，孟子之功利於人，亦不轻矣。今有司除茂才明经外，其次有熟庄周列子书者，亦登於科。其诱善也虽深，而悬科也未正。夫庄列之文，荒唐之文也。读之可以为方外之士，习之可以为鸿荒之民。安有能汲汲以救时补教为志哉？伏请命有司去庄列之书，以孟子为主。有能精通其义者，其科选视明经。苟若是也，不谢汉之博士矣。既遂之，如儒道不行，圣化无补，则可刑其言者。


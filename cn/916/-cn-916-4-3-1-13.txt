【赠何劭王济诗（并序）】

朗陵公何敬祖。咸之从内兄。国子祭酒王武子。咸从姑之外孙也。并以明德见重於世。咸亲之重之。情犹同生。我则师友。何公既登侍中。武子俄而亦作。二贤相得甚欢。咸亦庆之。然自限（《初学记》作恨。）暗劣。虽愿其缱绻。而从之末由。历试无效。且有家艰。心存目（《初学记》作日。）替。（六臣本《文选》注云。善本无此一句。）赋诗申怀以贻之。

日月光太清。列宿曜紫微。赫赫大晋朝。明明辟皇闱。吾兄既凤翔。王子亦龙飞。双鸾游兰渚。二离（《初学记》作鸡。《御览》作难。）扬清晖。携手升玉阶。并坐侍丹帷。金□缀惠文。煌煌发令姿。斯荣非攸庶。（《初学记》作世所钦。）缱绻情所希。岂不企高踪。麟趾邈难追。临川靡芳饵。何为守空（李善本《文选》作空守。）坻。槁叶（《初学记》作枯槁。）待风飘。逝将与君违。违君能无恋。尸（《初学记》作尺。）素当言归。归身蓬荜庐。乐道以忘饥。进则无云补。退则恤其私。但愿隆弘美。王度日清夷。（○《文选》二十五。《初学记》十二。《诗纪》二十二。又《御览》二百十九此序及飞、辉二韵。）


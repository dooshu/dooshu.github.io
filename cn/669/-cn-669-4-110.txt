110　范甯論孔子正雅頌諸事


范甯穀梁序：「孔子就太師正雅、頌，因魯史修春秋，列黍離於國風，齊王德於邦君，明其不能復雅，政化不足以被群后也。」然左傳襄二十九年，季札觀樂於魯，已爲之歌王矣。孔子至哀十一年，始自衞反魯，樂正，雅、頌得所，則降王於國風，非孔子也。

【元圻案】哀公十一年左傳：「孔文子之將攻太叔也，訪於仲尼。仲尼曰：『胡簋之事，則嘗聞之矣。甲兵之事，未之聞也。』魯人以幣召之，乃歸。」〇晉書范汪傳：「子甯，字武子，以春秋穀梁氏未有善釋，遂沈思積年，爲之集解，爲世所重。」






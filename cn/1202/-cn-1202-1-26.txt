翡翠赋

彼二鸟之奇丽，生金洲与炎山。映铜陵之素气，濯碧磴之红泉。石锦质而入海，云绮色而出天。峰岑岩而蔽日，树静瞑而临泉。霞轻重而成彩，烟尺寸而作绪。热风翕而起涛，丹气赫而爲暑。对{氵修}流之蛟龙，冲汶漻之雾雨。耀绿叶於冬岫，镜朱华於寒渚。敛慧【一作惠】性及驯心，骞頳翼与靑羽。终绝命於虞人，充南琛於秘府。备宝帐之光仪，登美女之丽饰。杂白玉以成文，揉【一糅】作紫金而爲色。专妙彩於五都，擅精华於八极。传贵质於竹素，晦深声於百亿。嗟乎，鸡鹜以稻粱致忧，燕雀以堂构贻愁。旣衔利之情近，又遁害之无由。今乃依赮火之绝垠，出赤县之紘州。远人迹而独立，擥天倪而爲俦。竟同获於河雁，不俱恕於海鸥。必性命兮有当，孰能合兮可求？


○复佛寺奏

贱臣樵上言，臣以为残蠹於民者，群髡最大。且十口之家，男力而耕，女力而织，虽乘乐岁，其衣食仅自给也，栋宇仅自完也。若群髡者，所饱必稻梁，所衣必锦。居则邃宇，出则肥马。是则中户不十，不足以活一髡。武皇帝元年，籍天下群髡者凡十七万，夫以十家给一髡，是编户一百七十万困於群髡矣。武皇帝一旦发天下群髡，悉归平民，是时一百七十万家之心，咸知生地。陛下自即位以来，诏营废寺，以复群髡。自元年正月，洎今年五月，斤斧之声，不绝天下，而工未以讫闻。陛下即复之不休，臣恐数年之间，天下十七万髡如故矣。臣以为武皇帝即不能除群髡，陛下尚宜勉思而去之，以苏疲氓，况将兴於已废乎？请以开元之事言之。开元之间，大驾还自东封，从以千官之众，六军之事。三日留於陈留，民犹有馀力。今陛下即能东封，道次给一食，则民力殚矣。何开元之民力有馀，而陛下之民力不足耶？开元之间，率户出兵籍而为伍，春夏纵之家以力耕稼，秋冬聚之将以戒武事。如此则兵未始废於农，农未尝夺於兵，故开元之民力有馀也。今天下常兵不下百万，皆衣食於平民。岁度其费，率中户五仅能活一兵。如此则编户不五百万，不足以给之，故陛下之民力不足也。今陛下以力不足之民，而欲重困於群髡，将何以踵开元太平事耶？贞观以还，开元户口最为殷繁，不能逾九百万。即今有问於户部，其能如开元乎？借如陛下以五百万给天下之兵，今又欲以一百七十万给於群髡，是六百七十万无羡赋矣。即今户口不下於开元，其馀止二百万，而国家万故，毕出其间。陛下孰与其足也，则是盐铁不可除，而榷加算矣。天下之民，得不重困乎？日者陛下尝欲营国东门，谏议大夫入争於前。一言未及终，陛下非徒辍其工，而又赐帛以优之。今所复寺宇，岂特国门之急乎？丛徒啸工，岂特国民之役乎？宁谏议大夫不以言，而陛下不以听耶？陛下即不能复废之，臣愿陛下已复之髡，止而勿复加。已营之寺，止而勿复修。庶几天下之民尚可活也。今天下最不可去者兵也，臣尚为陛下日夜思去兵之术，究开元太平事，冀异日为陛下言之，况去无用之髡耶？臣樵昧死以言。


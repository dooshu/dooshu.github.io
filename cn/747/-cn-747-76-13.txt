○毁佛寺勒僧尼还俗制

朕闻三代已前，未尝言佛，汉魏之后，象教浸兴。是由季时，传此异俗，因缘染习，蔓衍滋多。以至於蠹耗国风，而渐不觉；诱惑人意，而众益迷。洎於九州山原，两京城阙，僧徒日广，佛寺日崇。劳人力於土木之功，夺人利於金宝之饰，遗君亲於师资之际，违配偶於戒律之间，坏法害人，无逾此道。且一夫不田，有受其饥者；一妇不蚕，有受其寒者。今天下僧尼，不可胜数，皆待农而食，待蚕而衣；寺宇招提，莫知纪极，皆云构藻饰，僣拟宫居。晋宋齐梁，物力凋瘵，风俗浇诈，莫不由是而致也。况我高祖太宗以武定祸乱，以文理天下，执此二柄，用以经邦，岂可以区区西方之教，与我抗衡哉。贞观开元，亦尝厘革，划除未尽，流衍转滋。朕博览前言，旁求舆议，弊之可革，断在不疑。而中外诸臣，协予至意，条流至当，宜在必行。惩千古之蠹源，成百王之典法，济人利众，予何让焉？其天下所拆寺四千六百馀所，还俗僧尼二十六万五百人，收充两税户；拆招提兰若四万馀所，收膏腴上田数千万顷，收奴婢为两税户十五万人。录僧尼属主客，显明外国之教，勒大秦穆护祓二千馀人还俗，不杂中华之风。於戏！前古未行，似将有待；及今尽去，岂谓无时。驱游惰不业之徒，已逾十万，废丹雘无用之室，何啻亿千。自此清净训人，慕无为之理；简易齐政，成一俗之功。将使六合黔黎，同归皇化，尚以革弊之始，日用不知。下制明廷，宜体予意。宣布中外，咸使闻知。


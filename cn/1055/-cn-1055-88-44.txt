【又上李学士启】

某启。伏自学士被渥帝宸，跻荣史局，尝贡跃螽之恳，谅尘隐几之观。然而偃宣父之风，草蒂何胜于余暖；望长安之日，葵心愈属于爱辉。计六气之顺调，降百祥而穰简。恭以学士星奎禀粹，玉镇凝华。敏学兼该，复一变而归乎道；美文鼓动，导元气而泄其和。自丁千载以亲逢，出协五灵而瑞圣，当天下之第一，履大名而久居。爰属国家盛纪无疆之休，慎求良史之实。仰惟俊望，允彼佥谐，入聚石渠之书，坐擅鸿都之笔。毕圣人之能事，曲畅大猷；约《春秋》而谨元，修明旧法。乙其处者三月，上览以忘疲；勒成书于一家，官藏而永秘。益注帝心之柬，行闻柄用之求。推相如之文章，坐朝而当大册；取公孙之儒雅，作相以绳群臣。岂伊纟由绎之勤，可滞久贤之业。窃揆妄庸之质，永怀栖庇之心。缇律已穷，凝寒方凛，冀保和倪之妙，益迎福履之绥。逖门墙，卑情不任。


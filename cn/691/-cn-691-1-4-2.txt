◎陈海霞述二事

陈海霞（标），吴江人，历司桂林抚署刑名，在家大人幕中最久，与余为忘年交。尝言其同里某氏适邑中赵某，赵私一仆妇，有身，氏故有子，知其故，乃匿仆妇于内，诈为己孕，俟其产而留抚之，人鲜知者。后仆妇所生子名平章，中某科举人，选嘉定教谕，氏得封如例，而己所生子则夭亡久矣。向使不留仆妇子，宗祧不遂斩乎？天之所以报不妒者如此。海霞又曰："有浙中皇甫某，乾隆某科进士，为某邑知县，罢归，来主吾邑笠泽书院。皇甫故长者，授徒有方，吾邑人士亦亲爱之。而暮年殊困顿，有一子，已登贤书而暴卒，惟老夫妇两口寄居吴江，亦相继而没。尝语人曰：'吾平生有三快意事，而因一事错误致受恶报，此生无复他望，虽悔曷追？言之可为戒也。吾少年时步游郊外，见一丽人，心殊爱慕，后娶妇归，即曩时所遇之人，快意者一；会试放榜日，随众往观，苦短视不能及远，又人众挤不得前，瞥见地上遗一眼镜，试戴之，与眼恰合，一举首见己姓名正巍然高列，快意者二；某年，吾子初应乡试，即登贤书，快意者三。迨吾为某邑知县，有门生某有才无行，中乡榜后，嫌已聘妻贫，诬以有外遇，此女适病鼓胀，乃指为有孕，控于吾，乞断离。吾信之，拘此女讯于公庭，不容置辨。女性故烈，袖出刀自剖其腹，急救不及，遂死。于是事上闻，某门生抵罪，而吾亦坐是失官，心殊惴惴。无何，吾子白昼睹女来，卒死。今吾夫妇老而无依，行见为他乡馁，而之鬼报亦酷矣。'闻者无不酸鼻。"当官者轻信之弊，至于如此，可畏也哉！


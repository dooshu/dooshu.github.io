○自到仙都山醮词

伏以元化既分，兹山作镇，前临楚望，旁控巴城。众流回环，严设龙蛇之府；群峰拱卫，秀为真圣之都。二真腾翥於前朝，千载昭彰於懿躅。岩峦蔽日，松桧参，祯祥时耀乎简编，福祉潜资乎邦国。蜀王扶天茂绩，命世雄姿。八国二江，早列封圻之内；黔城楚硖，皆归陶冶之中，惟此仙山，光於境。仰灵踪而稽首，遥展诚祈；望境以驰心，虔修醮酌。将以求书禹穴，伫逢八会之篇；探简洞庭，愿值五符之诀。敷宏奥赜，演畅真宗。况属大教凌迟，中原多难，俾其绍习，须俟流通。某躬泛长波，式遵成命，焚香昭告，愿鉴丹诚。所期汜水桥边，不独传於汉相；典阳泉上，岂止授於干君。捧秩西归，中兴圣教。不任。


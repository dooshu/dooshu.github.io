婺源蛇卵

徽州婺源县。绍兴二十三年七月三日。大雷雨。邑中有老树。蟠结数十围。震为数截。中藏蛇卵十余斛。或取碎之。每壳中必一物诘曲其间如鱓然。鸡猪食之辄死。小民食死猪肉者亦死。卵大小如弹丸。如小橘。去县十五里。有巨蟒同时震裂。皆疑其为蛇母云。予族人邦直。时为邑尉。尝取其卵碎之。实然。


○为皇甫怀州让官表

臣某言：伏奉今月一日制书，除臣使持节怀州诸军事守怀州刺史。成命俯临，兢魂自失，妨贤不退，无德而外，恩屡锡而知惭，禄弥高而转惧。中谢。臣闻国经选士，有一善而不遗；天爵与能，从九徵而可试。臣薄游宪府，累践礼闱，衣绣无执简之才，起草愧含香之列。移官望苑，日月其除，骖驾梁园，涓埃莫效。剖符南岘，既恧民谣，作镇西河，未宽人隐。二邦为政，抚熊轼而无功；八使回轩，同鹤鸣而有荐。遂谬沾束帛，猥赐褒扬，顿掩前瑕，更延今宠。山阳大郡，河内名区，桑竹映淇水之西，井田杂邙山之北：将何以润通京邑，化接神州？虽勉三载之勤，何补一年之借？封畿之要，历选称难，臣也胡颜，敢膺斯寄？伏乞再求遗王，更网潜珠，庶使贤才申共理之心，圣主得分忧之地。无任叨窃之至，谨诣朝堂奉表陈让以闻。臣所让人，别状封进。


○代杜司徒谢男授官表

臣某言：伏奉今月一日制，授臣长男师损秘书省著作郎，次男式方太常寺主簿；又得进奏官裴遘状报，伏承圣恩，特降中使送官告到臣宅分付师损者。宠渥非常，授任不次。惊跃无措，惧失容。臣某中谢。臣谬分重寄，获守外藩。受恩既深，无绩可纪。男师损等器惟凡品，教阙义方。早沐睿慈，已阶官次。每怀尘忝，常诫满盈。岂谓鸿霈曲覃，大明私照。宽臣尸素之责，念臣葵藿之诚。下延允息，叨践班级。天书出禁，中贵临门。荣冠等夷，庆流宗族。况著作乃撰论之地，惟史才是居；太常实礼乐之司，非儒者勿履。顾兹庸谬，忽此超升。内省惭惶，若坠冰谷。伏以圣朝立制，建官惟贤。名实无乖，轮辕尽适。微臣父子，独为幸人。非据逾涯，自中徂外。虚受邱山之赐，实增负乘之忧。进退彷徨，不知所据。无任战汗屏营之至。








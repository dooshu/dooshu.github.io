○松柏有心赋（以“君子得礼，岁寒不变”为韵）

观卉木之庶类，而松柏之异群。贯四时而不改柯易叶，挺千尺而恒冒雪凌。抗高标於物外，远卑冗於代纷。其干则直，其理则文，验受命於方地，信无奇於此君。於是载离风霜，多历年纪，持本性而常茂，抱幽贞而独美。太华之上，森森映仙掌之峰；台岭之傍，落落荫灵溪之水。经冬不改，怜江南之竹箭；乘春暂荣，笑东园之桃李。故见称於前圣，喻德於君子。夫其劲节可嘉，明心不忒，实繁众类，生我邦国。故将枝叶无隔於心源，岂同橘柚有限於南北？错万物以为佐，求其族而始得。是以後凋之义，久不刊於鲁经；有心之言，永昭著於戴礼。吉士远托，或亭亭於岭上；山苗乍凌，时郁郁於涧底。虽彼此殊轨，而荣华一体。若乃背徂年，当芳岁，林烟乍卷，秋雨时霁，仙侣或游，隐沦常憩。莫不对偃盖以潇洒，仰仙云而摇曳，畅方外之遐游，涤樊笼之流滞。若乃幽涧之侧，高岫之端，叶离离而日来冬暖，枝梢梢而风至夏寒，不以无人而不秀，又同美乎芳兰。至若大厦方构，长材是求，诣薮泽，访陵邱。远近必度，大小所谋，有斯木之特达，惟工亻垂而择不。重曰：“岁聿云暮兮何木不变，惟松柏兮凌霜葱。傥有心之可嘉，期君子之一眄。”

蒋谏


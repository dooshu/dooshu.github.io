○封和义公主出降宁远国王制

呼韩来享，位列侯王，乌孙入和，义通姻好。怀柔之道，今古攸同。宁远国奉化王骠骑大将军阿悉烂达干，志慕朝化，誓为边扞。渐声教而有孚，勤职贡而无阙。诚深内附，礼异殊邻，爰锡嘉偶，特申殊渥。四从弟前河南府阳城县令参第四女，质禀幽闲，性惟纯懿。承姆师之训导，寔宗人之光仪。固可以保合戎庭，克谐邦选，宜膺远好，以宠名蕃。可封和义公主，降宁远国奉化王。


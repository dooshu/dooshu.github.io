卷五十六

永乐四年秋七月戊子朔享  太庙  上还御奉天殿遣使祭告岳镇海渎之神曰安南城臣黎季犛及子仓屡杀国主歼夷其宗篡夺其国改易姓名僣称位号暴征横歛淫刑酷法一方嗷嗷无所控诉又纵兵劫掠侵夺邻封累谕弗悛而骋诉逆命肆其凶毒今命将出救民罪罪以是月十六日兵行时用致告惟神相之  上出视朝奉天门百官奏事退复召侍臣与语久之时已五鼓侍臣请曰  圣躬勤劳请少息  上曰朕常在宫中周思庶事或有一事未行或行之未善即不寐至且必行之乃心安积习既久亦忘其劳盖常自念才德不逮若又不专心忘勤思虑所行何由尽善生民何以得安盖勤于思则理得勤于行则事治勤之为道细民不敢废况君乎

○庚寅设四川松潘卫镇夷关

○裁省湖广新宁县丞并主簿

○户部言浙江嘉兴县水民饥命发县廪赈之国子监司业张智卒智字玄略延平顺昌人元末智久为江西儒学提举智侍父学于南昌后归隐建阳洪武中举明经为湖广夷陵州学正尚书赵勉言其学行召拜礼部右侍郎首建议颁书籍北方学校继数有建明居二岁以事左迁国子学录寻升博士建文中升司业智仪容俨肃多识典故教人以规矩其卒也士大夫悼惜之

○辛卯  命成国公朱能佩征夷将军印统总兵官西平侯沐晟佩征夷副将军印为左副将军新城侯张辅为右副将军丰城侯李彬为左参将云阳伯陈旭为右参将率师征讨安南黎贼命兵部尚书刘俊赞军事命都指挥同知程宽指挥佥事朱贵等为神机将军都指挥同知毛八丹朱广指挥佥事王恕等为游击将军都指挥同知鲁麟都指挥佥事王玉指挥使高鹏等为横海将军都督佥事吕毅都指挥使朱英都指挥同知江浩都指挥佥事方政等为鹰扬将军都督佥事朱荣都指挥同知金铭都指挥佥事吴旺指挥同知刘塔出等为骠骑将军  上谕之曰前安南王陈日煃在我  太祖皇帝时率先归顺恭修职贡始终一诚我国家亦待以优礼安南之人皆受其福日煃既死其后三王皆为贼臣黎季犛父子所弑篡夺其位更易姓名僣称大号杀陈氏子孙殆尽放兵四劫贼害不幸攻扰占城侵边境陈氏之孙天平被其迫逐归命朝廷贼乃伪陈词疑请归君子朕推诚不疑资遣还国彼包藏祸心又绐杀之侮辱朝使伤害命官军淫刑酷罚暴徵横赋虐其国人国人怨之深入骨髓  天地鬼神皆所不容朕恭天之命子育万方不敢不正特遣尔等率师吊伐夫安南之人皆朕赤子今其势如倒悬汝往当如救焚拯溺溺不缓也惟黎贼父子及其同恶在必获其胁从及无辜者必释尔宜深体朕心毋餋毋玩寇毋毁庐墓毋害稼穑毋恣妄取货财毋掠人妻女毋杀戮降附者有一于此虽有功不宥尔其慎之毋冒险肆行毋贪利轻退其爱恤士卒坚利甲兵本之以敬慎载之以智勇尔其勉之罪人既得即择陈氏子孙之贤者立之使抚治一方然后还师告成  宗庙扬功名于无穷此朕所望也其往勉之能等顿首受命时西平侯沐晟尚镇云南先遣左参将丰城侯李彬以征夷副将印及制谕往授晟俾同彬就云进师俟征夷将军朱能等广西进兵入境彼此声势相闻协力成功且以所谕能者谕之复敕之曰昔尔父事我  皇考能累效劳勤抚西域定云南功绩伟然既没之后越等追封尔兄弟继袭侯爵尔受一方之寄者数年边境安辑良有可嘉然丈夫贵自立功烈今命尔为左副将军副总兵官成国公朱能征罚安南黎贼尔当勉尽忠勤和以辑事建非常之功以光先人以启后嗣尔其懋哉夫智信仁勇严为将之道也畏懦则偾事委琐则罔切必务深远之谋毋狃目前之见毋骄于小得必戒于私昵则有以称朕之委任尔其懋哉

○壬辰浙江各卫指挥从征安南升辞  上曰发兵为诛暴为保民尔等必戒约军士经过无秋毫犯军民士馈饷一出民力民劳甚矣不宜复侵扰之既入安南之境当区别善恶毋致玉石俱焚今国家发兵以行吊伐将帅行师必严纪律吊伐以施仁义纪律以戢贪暴不戢则仁义不行宜勉尽尔职以副委任若有不遵朕命妄戮一人虽建奇功不得赎罪

○癸巳  敕征讨安南左副将军西平侯沐晟曰古人有言师克在和故军门谓之和门尔为副总兵官有所调遣相机审势如无妨碍即须应调或总兵官遥度与尔处事有所妨或且与贼相拒或道路梗塞势难赴之即明白具报不可故违以伤和气将师不和取败之道尔宜慎之

○修江西新建县石头冈等处圩岸

○甲午直隶丹徒建平湖广黄梅新宁浙江山阴县民饥给米稻赈之凡给八千四百七十余石

○丙申旌表济南府肥城县民赵让松江府上海县沈氏女孝行让母丧庐于墓侧有猛虎猝至让无惧容虎竟去又有强贼六人夜入让庐让以情诉贼悯之遣让钞而去沈氏名妙兰未嫁母患心疾贫不能致医剖胁刲肝为液进母食之遂愈时有广西桂林右卫指挥徐兴子妇陶氏夫丧叹曰烈女不更二夫独生何为遽自尽特表其门曰贞烈又苏州府吴县民陈汝言妻吴氏年二十九汝言卒姑老子继生甫十月而家故贫有遗书数千卷吴氏素读书知大义自治麻枲助衣食之费以餋姑子稍长亲授孝经论语而守志不二又同县民印仲彬妻周氏凤阳府临淮县民詹奎妻周氏扬州府仪真县民曹三妻闵氏宝应县民于朝宗妻张氏太平府当涂县民陶春妻孔氏常州守御千户左贵妾王氏江阴县民吴士振妻丘氏夔州府巫山县民向文质妻胡氏重庆府巴县民张启宗妻王氏赣州府赣县民朱崇文妻刘氏信广府永丰县民余得让妻郑氏南阳府郏县民姬顺妻胡氏开封府荣泽县民陈希贤妻王氏嘉兴府嘉兴县民张谷起妻徐氏平阳府临汾县民张晟妻李氏俱蚤岁夫亡守义不嫁并表其门曰贞节

○于阗遣使臣满剌哈撒木丁及阿端卫指挥佥事伦只巴来朝贡方物赐白金纱币有差

○丁酉谕征讨委南总兵官成国公朱能等曰今尔兵由广西左副将军兵由云南以入须两军合势和以辑事若贼乘官军未合以计间阻而并力一军诱以微利官军恃勇而贪此危道也或贼诈为款伏以怠我师而别出奸谋潜肆攻劫及据险设伏伺我不虞又或置毒饮食以待官军之饥困贼之诡谲千状万端不可不慎虽曰王者之师吊民伐罪动必以正然宋襄自谓仁义陈余不可奇计卒致败亡尔等加慎加慎相机而动择利而行朕不中制也敕左副将军西平侯沐晟亦知之

○大理寺右少卿袁复有罪下狱死

○己亥敕征讨安南左副将军西平侯沐晟左参将丰城侯李彬曰近远州土官知州刀吉罕遣人朝贡请以土兵四千随征已可其奏兵来宜一以军令约束

○赐朝鲜于阗诸国云南威远等州朝贡使臣宴

○给事中毕进等使真腊国还其王参烈昭平牙遣使臣坤偲俚任侬剌等偕来贡方物谢恩赐其使钞币袭衣

○夜有流星大如盏赤黄色光明润泽出虚宿东行至游气

○庚子谕征讨安南总兵官成国公朱能等曰闻安南气候虽热然过中夜极凉稍失盖覆輙生疾其冬月亦冷有附火者军中宜备绵衣又蛮俗好为蛊毒士卒皆宜凿井而饮躬爨而食

○除四川余庆九姓等长官司天全六番招讨司及雅州通江荣经二县绝户茶课三十七万七千九百余斤

○辛丑赐左春坊庶子兼翰林院侍读黄淮等五员二品金织纱衣各一袭

○壬寅昼太白见己位

○癸卯征讨安南总兵官成国公朱能等率师启行  车驾临祭大江诸神祭毕向其将士  上临江送之天日开朗顺风扬帆旗帜明鼓角讙亮  上喜知安南之必平也  敕征讨安南左副将军西平侯沐晟等曰总兵官成国公朱能等以今日师行期十月上旬由广西凭祥进兵入坡垒鸡陵十一月上旬度富良江观贼中地图尔之所由近贼西都恐其乘便先犯尔师须料成国公军近方可进兵缓急得以相援或由地道径趋富良江北两军会合亦一奇也然须预料程途先以行期急报成国公知之或遇险要贼以轻兵挑战须按兵勿动若以重兵乘我不得已应之尤宜敬慎务保万全

○甲辰  上燕闲与侍臣论及人之寿夭  上曰寿夭在天人贵勉其在己者人寿百岁世多有之然皆身没则无闻颜子三十令名无穷人苟有德可传何必百岁之寿

○乙巳  敕征讨安南总兵官成国公朱能等曰今天气上热师行在途宜善加抚恤毋令失所

○遣福建参政王平等随成国公朱能赴安南办事自是凡有才能足任使者次第遣行

○申严诽谤之禁

○丙午夜月犯垒璧阵东星

○丁未升金吾右卫指挥使陈亨为右军都督佥事

○戊申擢监生宋仲祥为监察御史

○己酉升国子监博士赵季通为司业起复都察院右副都御史刘观

○若因温都鲁河因只河兀者揆野钦真河哈流温河等处女直野人头目乞列门者里不花木秃答兰等百一十人来朝贡马赐钞币袭衣

○户部奏四川通海井民言成都府蕳县资阳乡旧有竹筒井久废乞分丁开煎岁可得盐万余斤覆验有实宜如所言从之

○庚戌  皇太子千秋节文武百官早朝毕具朝服赴文华殿行贺礼

○朝鲜国王李芳远遣陪臣崔士威等奉笺献金银器及物贺  皇太子千秋节赐士威等钞币

○夜金星犯井宿东扇南等一星

○辛亥赈陕西延安府甘泉县饥民二千余户给粟一千四百石有奇

○壬子敕征讨安南总兵官成国公朱能等曰师克安南凡国人先被黎贼掳掠者悉释遣还

○武臣有言黄福不宜复授重任者  上曰福才不逮尔耶对曰此建文旧臣且近有过  上谕之曰君臣相与在推诚不可畜疑唐太宗为君王圭魏徵初皆仇怨一体委任之不疑两人终能尽心辅政知无不言尉迟敬德亦仇敌也即获而用之便得其死力皆  太宗有至公之量故能得此今朕用人无间新旧惟贤才是用何尚存一毫私意有过者必体情容之有才者必推诚任之上能诚则人乐尽力若或畜疑则人苟图免责谁肯尽心尔自今慎之勿复妄言

○甲寅  命钦天监举精于实数者纂修阴阳星命等书

○乙卯设四川赤水宣抚司经历司置经历知事各一员增置北京顺天府千斯仓太仓副使各二员

○升大理寺评事雷声  户部主事王祉泰为广东按察司佥事刑部主事陈昭吏部主事侯龠为湖广按察司佥事刑部主事颜宪霍毅李蕳于佐为四川按察司佥事曹存礼为山西按察司佥事郭继宗为浙江按察司佥事朱敬为江西按察司佥事祝戒为河南按察司佥事

○丙辰复前东胜右卫指挥使陈景先以虐害军士罢戍边至是援恩例乞复官兵部言景先不恤军士复之无以儆众  上曰朕念此人旧劳姑宥之遂召景先至前谕之曰积功至指挥非一日之力朕尝戒尔辈善保名爵尔辈徒知得之于万死一生而不知失之于一旦不谨守法循理保名节之道也岂可不慎且为将岂可不惜士卒譬如人身将则头目士则手足手足常在捍御头目而为之用若将与士之心乖隔一旦有急将能独自为功乎尔罢职居卒伍以来悉知为卒之苦矣朕姑录功弃过以复尔职宜省己改行若复有犯国法所在朕不得曲蔽尔也

○旧港头目陈祖义遣子士良梁道明遣侄观政及西干达哩耶回回哈直马合默等来朝赐钞币有差

○丁巳木邦军民宣慰使罕的法缅甸军民宣慰使那罗塔遣头目刀闷等来朝贡方物赐钞及彩币








○诛兴元乱兵后加恩将吏敕

乃者蛮寇入犯蜀川，令兴元召募一千人，随事防遏。云蛮既退，赏设放归，事理之间，亦为得所。奸臣犯纪，戕害元戎，遂择新帅，委之穷竟，果副朕意，尽诛群凶。八百馀人，一时枭斩，并诸叛将，同日诛夷。省状念功，嗟赏何极。其卫志忠已下将吏等，委温造节级分付讫闻奏。王景延等，以李绛遇害时，皆能轻身徇节，奋不顾生，宜委中书门下即与褒赠。其王景延仍与一子官，兼委温造优恤家事，务令得所。宣示中外，咸使知闻。


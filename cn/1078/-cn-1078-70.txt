续集卷四十二

钦定四库全书

东里续集卷四十二　　　明　杨士奇　撰墓碣铭

族弟孟颐墓碣铭

吾杨氏当汴宋盛际自吉水徙西昌十三世至用霖府君以经学为乡硕师配萧兵乱偕冢妇刘死节见云章子高两刘先生之文仲子起予府君洪武辛亥举进士授黄陂知县有惠政民至於今思之配刘早寡守节建文中旌表其门一子畅即孟颐也自幼端重秀颖数岁父口授之小学书一二过辄能成诵七岁习声律俪语先生长者皆矜其不凡而父没於官外祖刘天和先生教育之稍长进学於从外祖本泉子彦两先生之门四书经传熟复精思日有造诣前辈莫能难也为文章根据义理未尝苟作於进学惟日不足惇行孝弟蹈履清素端慎恭俭而温然纯粹表里一致人率以远大望之时邑之後进晩学清质英发如孟颐者非独杨氏未见其比环邑百里之外盖未有也使假之年何古人不可至哉盖年二十有三而卒其卒以洪武辛未六月二十二日呜呼惜哉先儒有言气之清者不长非孟颐欤其亦吾宗之不幸乎吾於孟颐族兄弟少相好也其卒也吾思念悼惜之未尝忘又念今而後罔有知孟颐者矣遂大略为铭其墓将使其子孙刻之其子三人长辉举乡贡宣城县学训导次律次衡孙九人镛钧鏐监铭曰骛於学未极其至令於德未效诸试生之无意乎何其才之莫与等生之有意乎何其年之弗永云五采而倏过芝三秀而易朽顔何为短跖何为夀孰其司之嗟乎孟颐我曷铭之匪宗之悲

故奉训大夫户部员外郎张君墓碣铭

右春坊右庶子华亭沈君粲致其邑人张绍之意求铭乃父员外君墓上之碣且致员外君治命盖永乐中员外仕京师尝於余往还故不获辞乃按前福建布政司参政任君勉所述事状叙而铭之叙曰张氏出宋宰相商英之後徙杭至隐庵居士又徙松江生南山处士南山生碧云处士碧云生叔芳号云岩处士皆不仕云岩娶吴氏生员外君讳昕字宾阳尝名其轩居曰林岫乡里以林岫号之其仕也以字行员外君生有令质頴悟异常儿六岁入小学闻旁诵周兴嗣千文祸因恶积二语即知善之当务恶之当去进退恭逊如成人孙大雅王叔明一见异之曰此儿将来令器也其从先生授书遇解析要义必默识之退复味玩意会乃已侍长者言论敬听不敢忽十二三干父之蛊咸如父志时家以税长万石区凡奉公治私悉委之靡有遗阙十四姑之夫林鹤湖及人构讼诬辞连父代父白其情遂直乡誉勃起洪武乙丑职吏得罪者率无寓赃富家有司徵富家赃且罚输作父在诬中既内赃当诣京输作即代父行而诉於朝遂免输作戊辰应税户人才举授殿廷仪礼司序班敬慎职务无几陈亲老乞归养从之归作眉夀堂以奉亲又作归耕之轩自适而家仍长区税为画以授其弟侄井井有条理公家百需悉出已帑不烦庶氓徵内必时不先期以病下不後期以召责尝夏潦里税无出悉代之出又度高平地多作庐舍处里贫者其中予资为本教之贸迁虽水灾而人免馁死公私赖焉永乐初户部尚书夏公奉命治水松江举员外君自辅松旧江久塞衆议疏之员外君言此用力多而见效难不若疏范家浦用力寡而得效易夏公从之至於今郡蒙其利丁酉有以名闻者朝廷遣中使召至入见武英殿奏对称旨命光禄赐食用为户部主事授承直郎躬勤不懈西域大宝法王来朝承命迎於道还奏上嘉其奉使知礼苏松嘉湖杭常六郡旱潦洊臻先遣通政赵君任董治农务民苦烦苛仁宗皇帝监国奉命往副之至已七月中犹昼夜役民车水不已员外君言农事不及已徒劳无益即日散遣民皆感悦及冬当行视田之高下预为蓄泄之备岁余召还陞本部员外郎授奉训大夫在户部一以养民为心深为尚书夏公所重恒自念先人所遗幸有余自为主事即辞禄虽奉使在外不给公廪馈遗一无所取历事太祖皇帝太宗皇帝仁宗皇帝始终一心员外郎九载当陞以疾言於天官遂奏俾致事既归益以赈贫恤匮为务乡之寒馁者率资其衣食不能丧者皆资之有余贷为商贾者皆予之而不取息久贷不能偿归其劵不取以缗计者动数万间岁旱辄斋戒诣寺观请祷得雨或民无种谷给之恐後其居官居家盖未尝一日忘济人也旦暮以善道饬励其家人待臧获如子长辄为之婚嫁闺门秩然作义塾延师教其家及乡人之子弟乐闻善言日与贤士大夫游座上衣冠常满襟度萧散兼究空玄之旨释老之徒亦往来无间善奕尝在上前与待诏者奕待诏下之退而自叹非当以是事君也宣德八年十二月廿六日卒於家春秋六十有几娶王氏无子初以外兄弟之子为後者曰继曰嗣晩命从弟之子为後即绍也葬邑之某乡某原墓员外君所豫筑云铭曰

遡张之先厥有显闻转杭暨松养恬丘园履善蹈仁後昌以蕃迨宾阳甫孝德夙着中以召来洊班朝署曰慎曰恭靡懈晨莫惟国之经笃在养民惟臣之良养民时循惟宾阳甫克修于臣惟宾阳甫仕不受禄惟大司徒曰时贤属赞治有禆奉使无辱蹈高谢荣不俟年至济利攸存显隐弗贰表铭其藏用式有位

族弟复环墓碣铭

复环名复杨氏十六世祖允素宋盛际自吉水徙西昌传七世至尚真二子长德明七子其七梅卿淳熙贡士又三世至号益斋举漕贡授登仕郎二子仲号菊泉菊泉二子伯尚友尚友三子仲景云为族父文可後娶程氏里儒者明德之子生二子长复环也温纯靖庄事父母孝谨与弟延相笃爱敬有姊内赘婿同居爨十余年敬事之如兄复环始从学外家长而自力昼诵夜唯不少懈治周易有聘为学官者以亲老辞教授里中从之者衆能尽心训诱後有以科第升者为人辨於义利安澹素与人交悃欵谦和盖吾宗之良也永乐己丑八月念二日卒享年三十有九葬邑南三里所娶陈氏生男子二涣浩孙男二恩愈女一复环卒时家甚贫涣才数岁浩父卒後三月始生陈誓守节育孤今将三十年二子皆克树立而涣知好学今来北京求铭父墓复环吾族弟也吾尝重同宗弟之良者孟颐复环仲冈三人吾被召时孟颐仲冈皆已卒独复环在吾官京师不十年复环亦卒每为吾宗悼惜之今吾七十余矣虽衰病忍不铭贤弟哉铭曰

厥禀之纯厥履之惇弗永以骞庶将以遗於来昆乎故奉议大夫广西按察司佥事陈君墓碣铭

呜呼吾邑陈公延世何可多得也自其童冠时吾已期之远且大永乐初京师下第而归也余为文励之且举公延以励杨陈及乡人之子及公延取科第擢赞藩宪於是人皆期之远且大也盖於其立身之艰励志之确有以观之矣公延吾外兄陈仲述之子仲述在宪台十年廉介之操平恕之政焯着一时其卒也无一缕之畜以庇其後仲述子男惟公延一人父丧裁数岁母子依其叔岁余母卒公延栖栖局蹐困顿有人所不堪者然日益究知其父之行即有志绍续从其外兄梁用之兄弟学蚤莫不懈始克葬其父登永乐九年进士第历事都察院明年擢广西按察司佥事授奉议大夫到任一蹈其父之行而每事持大体戒苛细务寛厚於所按临咨民瘼饬学教礼贤德识者多其有前辈君子之风时宪司阙正贰张佥事者署司事张洪武中为御史实仲述同寮公延以父执敬事之张亦为之尽心宪司循故事分官廵视屯田稽刷卷籍当公延及佥事刘长吾行张私语公延廵屯可行公延请其故曰刷卷每郡非一月淹不了瘴乡何可久淹也廵屯少顷即过矣公延谢曰丈人见赐甚厚不敢忘然赏与长吾同郡交又同受命来不应异心赏初未有知即不敢违丈人既知赏敢自取便利死生有命赏请任刷卷遂行张虽惭悔出言然中心实重公延公延至梧州半月得疾求医药不获数日卒永乐十一年某月某日也明日长吾廵屯至梧为治丧歛归其榇张佥事迎榇哭之恸已而私叹曰公延终得长吾力殆天以报之乎他日张至京师道其事且扬言於衆曰甚哉陈公延古心古道之肖其父也公延名赏卒时年三十有六在官仅三月其曾大父元潮州路儒学敎授以道吾家曾大父子壻大父有庆博学擅文章父仲述洪武乙丑进士福建道监察御史母曾氏鸥江先生怀可孙公延娶蔡氏永州府学教授孟恺之子子男一异女一嫁杨静安孙男二俨杰公延每思念父母辄悲咽事其叔父母如父母处其从兄弟尽敬爱慎交处於姻戚朋友缓急必赴於利未尝苟取然能捐已以周人其卒也贫如其父初其父与叔同有先庐遗址颇裕父死叔之子益衆公延不能得公延之赴广西也过家拜叔或导之曰盍自言於叔可少得也公延曰我无父又敢伤叔父意不言而去公延卒後数年部使者至泰和闻其妻孥颠沛失所召询其叔始得寻仭地苟栖息焉可以观其遗後者矣公延治诗春秋为文简当於辨议是非邪正必自出意见不肯依随善施教其学者往往举进士去盖考其居家居官无一行不当於古人非用世之良者乎仕非不逹矣而不久於位不究其施非可惜与彼有蒙垢履汚无益有损於时而自少壮扬扬至白首者又何理欤抑皆出偶然欤则有秉德抱才将欲效於世者何所恃乎吾皆不得而诘也吾仕两京四十年今年始一至乡里过公延家追忆其为人又徧求杨陈两家与凡乡人之子弟有能少艰卓立如公延者皆不见也益用增慨因述公延平生大略为铭其墓铭曰

呜呼广右佥宪陈君之茔其源之澂其履之贞其归之宁跖长顔短噫余其铭

鲍处士墓碣铭

工科给事中鲍辉之父处士君既丧介中书舍人黄采以翰林修撰周旋所具处士君事状求书墓上之石采旋皆处士同郡能详其行采又示其父少保公所尝着处士小传表其清韵少保公余同官言有徵也按鲍之先居景城宋曰纯者元丰中仕为右谏议其後南徙临安人五世曰玄徙温之平阳至讳裕生讳景景生讳德善处士之曾祖祖考云母薛处士讳起字士高孝友出於天性蚤丧父恒念不逮养语及辄悲笃於事母母年几九十有疾昼夜侍不去侧躬扶掖治汤药衾衣浣涤皆自任不委侍婢母卒哀毁屡絶兄及嫂相继卒抚侄如子侄尚在襁褓极力鞠育长则教训之用底成立於教子尤笃不间其处与仕其为人耿介有守慎交际然喜奨进人善不善者谆谆化谕之人或慢之率阔略不校雅好义举賙穷恤患无靳贷不能酬者予之尝长区里徭赋数出赀以代细民之不胜事者里有叶氏者死独存一息族人利其资产而逐之处士力扶持之得全有避祸来依者馆糓庇护之甚厚祸息辞去具白金为谢固却之其人後远出潜寓厚资於处士岁余或传其客死者其家忧惧失措处士召其子语曰若父行时寓资於我无知者果若不幸即归汝居无何其人还益德之处士平居寡出一日以事经乡之飞云渡中流飓风作同载者恐甚处士叩首祷风遽止里尝失火迫其居焚香頫伏吁反风火灭盖其平素好善有诚云性澹泊虽富恒躬俭以率其家人晩厌城居喧杂去即方山之麓作别墅有钜松七八株结庐其中日取古人书读诵自适遂别号友松盖少保公所为高其韵者翰苑诸贤亦有为之文及诗焉正统庚申十月十五日以疾卒享年七十有一配林氏子男三长辉宣德癸丑进士擢给事中能持身勤职次澄次森女二长适詹次适冯皆士族孙男七魁彰凤显麟麒耀女四处士之葬以卒之明年某月某日墓在某乡某原铭曰

矫矫贞松挺特劲直傲兀氷雪寒不改色长山深谷积岁历年工师不知隐者盘旋嗟鲍处士亷静澹约惟义之行视松之确其操不贰其藏有坟春秋霜露振振云仍

故邹兼善甫墓碣铭

抚之安乐有君子曰邹兼善没四十有七年矣墓未有刻辞其子衡州知府良奉翰林检讨姜洪所述世出事行以求於余余固辞老且病良求益坚而继以泣则又念良於今卓然循良吏不愧前史所称其必有所本欤遂按状而书之邹氏乐安故家其先号筠窗生溥泉溥泉生思敬皆有隐德兼善之曾大考大考考也妣熊兼善讳达幼端重不喜狎数岁待宾客老长执弟子礼甚谨如素习老长皆奇之孝友出於天性尽心奉养嗜学强记博通而诗歌駸駸有老成语属时元季兵难未靖虽奔窜山谷手不释卷同里清介士黄本立生子惟女一择所归遂内兼善赘壻自是郡邑名士多与之游而声誉日起兼善於敬贤尚德尤惓惓每辍所有以助其不给至於乡里赈穷恤匮皆以为当然盖悯物之仁亦出於性云长徭赋里中坐造赋籍误被逮衆曰斯佣书者不谨曷白於公可免兼善曰彼窭故佣误岂所愿哉竟自承会以病卒於京洪武乙亥三月二十日也享年四十有八归葬其邑八都青原坳配黄闲家训有淑德克勤内助其子男三孟复仲斗季良永乐乙未进士历知松谿邵武两县贤声隐隐动八闽用大臣荐陞知府衡州所至民戴之如父母兼善可为有子矣女二长归姜某某用子贵赠孺人次归李伯旭孙男十三偶遇完聚福会贵荣壮序松樵湘女十一曾孙男十六恭号寛信天某敏华驎泰律衡安吕显衍玄孙男二重端述状者姜氏女之子也铭曰

猗嗟邹君有孝有仁应弗於身笃於後人惠爱被民有烜厥闻衍於孙曾蛰蛰振振为善为徵来者其循

钱惟庆墓碣铭

正统六年十月六日吴淞处士钱君卒钱出吴越武肃王之後初家於浙处士高祖宋将仕郎讳宥入元不仕徙松之南梁隐焉曾祖讳端甫祖讳德玉考讳华仲皆不仕母许氏二子伯存善仲处士也讳惟庆字汝明七岁丧其考哀毁如成人母守节教养之处士事母及兄甚谨部符赋民铜急遣使捕後期者存善与焉处士诣使者言老母赖兄终养皋缓实我罪我当行存善曰我主家事皋缓罪自我且弟老母爱子我当行兄弟争行至皆泣使者对之无不感泣验籍竟以存善行处士送之至姑苏会宥免兄弟偕还乡人两高其义母丧毁瘠不胜名其事亲之堂曰永思盖哀慕终身云事兄老而愈厚兄卒哭泣如丧父兄无子以其子为之後笃子之训积书资之且择明师俾从之急人之急赴之不择利害故居址为里横人所敓诉有司不能复後横者蹈危祸狠狈或导处士曰势可复矣叹曰向以理诉不得今困之於厄又所不忍处士於处物一以诚未尝或有机心颛颛谨礼度而明於智识决是非枉直豫计事成败率当襟宇洒落作迎薰书楼日焚香鼓琴吟咏其中家有无不计也春秋七十而卒元配汤继赵子男四永远溥博远即後其兄者溥正统四年进士授翰林检讨博六年京畿解试第一人会父丧不行女一嫁赵祥孙男四冈岷岐峄女一溥闻赴縗絰奉翰林侍读陈询所述处士事状求铭墓溥在翰林卓然有志盖观子可知其父矧侍读君子於述其父执德善之详且明宜有铭也铭曰

噫嘻兮钱君秉忱恂兮大伦孝於亲兮友於晜靡雕琢兮璞之惇恬憺在下兮申申佩兰茝兮芳芬致瑞羽兮五采文椉朝阳兮云汉之骞羌遽返兮九原後辚辚兮来华轩式之兮斯坟

赠都水主事洪君墓碣铭

赠承德郎工部都水清吏司主事淳安洪君卒之十有七年其子吏部侍郎璵泣拜请於余曰惟先考君之墓至今未有刻文敢冒昧布其私恳璵尝与余同翰林史馆中心重之故虽老且病不忍以辞遂按璵所述状叙曰洪东南世族晋金紫光禄大夫尚书门下侍郎曰绍自丹阳徙新安子纂为始新令再徙淳安遂为淳安人二十二世至嘉瑞宋绍兴中刘璋榜进士官至朝请大夫子隽庆元中曾从龙榜进士又四世至九龄咸淳中迪功郎江隂佥判都水君五世祖也曾祖讳雷飞祖讳文鋭考讳德元母江氏都水讳源字子泉号泉斋自幼頴异知务学稍长郡庠选补弟子员即昼夜淬砺博涉羣书治易经工文章见重於乡老长以贡上太学日亲明师友文学益进踰年有旨选太学生优等者补郡县学官都水得饶州安仁县教谕陛辞赐衣二袭及钞盖特恩云其教学者必务实践於解析经义必鬯乃已旦暮坐讲堂躬勤以率诸生学者日益见成效陞教滁州邵武福州三郡一如教安仁平居事母至孝母卒哀毁得禄不逮养父每祭必恸丧祭如礼不用浮屠老子法志意澹然无一毫荣利心家居教子外无他务初在安仁尝过旁邑贵溪乐其山水之胜遂为归老计命其子营别业焉後屡改官辄留家居之既老致事归贵溪以卒宣德丁未三月己丑也享年六十有八葬贵溪仙源乡东冈之原盖治命也以璵贵赠主事配许封太安人子男五璵永乐辛丑进士北京刑曹主事改工部都水司擢翰林侍讲兼史官陞吏部右侍郎亷洁明公人莫得干以私舆论翕归亦本其有家训云次珦次顼次珷次琦皆先卒孙男四凤翔某某女二曾孙男一铭曰混混乎有振於其前也式祗嗣之奕奕乎有奋於其後也式笃啓之嗟子泉甫全归宁矣我铭其藏过者钦只

宁波府同知萧伯龄墓碣铭

宁波府同知萧伯龄既卒後十年其弟仲龄来京师以国子助教欧阳贤所状事行来求铭墓余与伯龄兄弟皆从学海桑陈先生为同门义不可辞伯龄讳康泰自童丱已英敏知学诵习不倦崭然诸生中稍长益知自励从陈先生明六义之学下笔为文辞混混如源泉愈出而愈不穷也邑大夫举为邑学弟子员明年洪武丁卯大比中乡举病不果上益务进其所未至时陈先生已没更从萧尚仁先生延致家塾旦夕请益志愈鋭而力愈勤萧先生亦倾竭底里授之三年会试礼部下第为太学生奉命简閲军士於辽东还奏称旨明年选授金华府儒学教授赐冠带衣被楮币鞾韈前之为学官恩锡之厚未有踰於此者既至金华金华故文献郡而学政久圯诸生不知检束自励伯龄蚤莫孜孜尽力开导诱掖不徐不亟振起而作新之其学者皆靡然悦从数年出掇高科登膴仕者比比而是又缮治先圣庙及学舍因其旧而新之洪武已卯用荐者授宁波府同知未行以病卒於京师七月某日也享年三十有四妻王氏以其丧归葬邑城西五里所南溪之原萧氏世居泰和邑中父惟善母某氏子男二某某女二伯龄未卒先一岁谒告归省与余过清平山中遇邑之鄙人许云从许察人容貌气色以预论其吉凶休咎或时中伯龄曰察我何如许曰先生官不止此或者寿弗称乎既而私与余曰行当见矣余雅未之信孰谓甫一岁而果然哉呜呼君才明决长於剸剧使之莅民必能剔抉奸蠧以逹於政而民不病也然竟不及见诸设施以卒惜哉铭曰

孰不为政有弗逮者才子不难於才庶几宜施整高车以行迈遽轮仆而毂摧嗟嗟乎其命之为耶

杨府君墓碣铭

杨氏自吉水徙西昌世笃文献後析而居清溪者自先待制以经术发身至国朝或擢科第或举明经无以他岐进者其职有大小而皆持端洁之行或仕而退家居皆安贫乐道有以重乡闾表後进汉史所纪杨氏累叶载德其可谓不忝於前闻人者矣府君讳晦初字逸民一字彦季为赠富州尹骑都尉弘农郡伯复斋府君之曾孙会可府君之孙星子县学教谕安吾府君之子士奇之三从伯父也治诗经元进士吴中邹奕邃於诗洪武初守贑邂逅府君而深推其学曰先生得圣人立教之意宜用於时请更字莅民举送於朝授京仓副使满岁援例罢归府君简静凝重意度闲远以道自处凛然氷霜之操隐显如一日笃隣里宗族姻戚无间言焉导子侄必志於学恒戒之曰毋龊龊苟混世俗为也仪矩修正望之俨然即之而雍容学者多乐从之经其教者率底於成少尝从学陈海桑先生终身严事先生如父未尝一比匪人喜寻佳山水意之所惬超然独乐而忘返焉家故富产业悉弃不顾为文章古雅善笔札晚得痹疾年六十有几卒其卒以洪武某年月日葬县北山东马尾山之原子岐先府君四年卒一孙玄呜呼士习日下知德者鲜矣士奇窃惧先世所为可传於後者将冺没无闻谨述所知大槩勒铭墓道以励我後人铭曰赫赫杨宗自我弘农沿汉涉唐愈远而隆中迁江南爰徙庐陵爰止吉阳复止西昌秉德绩文奕世克承爵位以振自我高曾官有崇卑进必於儒於进於退笃操不渝允矣府君厥履经义皦乎清白仕止一致淠沸泉源湜湜其洁沿流於潨合污而一咨我後人宜考於源宜慎於流毋俾滑昬

封徵仕郎中书舍人邹君墓碣铭

君讳德明字观远姓邹氏世居吉万安之灌源里久而族益繁析处文溪历数世至子贵生兴可君之大父父也皆以耕学自娱不志仕进兴可尤好修洁巍冠褒衣??然恒以善道训诱为乡党所重称长者君生未冠遭元季兵乱与其兄奉父母奔窜山谷间无几父母皆没哀毁不胜乱定始归与兄谋以礼改葬其父母哭泣悲恸如初丧岁时荐祭尽诚敬其教人亦必以孝为先务平居躬穑事稍暇披览载籍究义理广知识谨礼守约泊然自得教其子务学下至僮仆亦砺之於善行用子贵封徵仕郎中书舍人春秋八十有七而卒其卒以永乐庚子十一月十六日其葬在易塘山先茔之次其配胡氏西昌冶陂名族封孺人先卒其子男三长世宁次进洪武戊寅进士为中书舍人再陞澧州知州次世?女三所归皆郭氏其孙男七女二曾孙男二女三余之初入翰林也进在中书相好甚笃後自澧州丁父忧服阕来京师遂以状求余铭墓为之铭曰

明善力本以续厥世秉礼率义以啓厥嗣式卷以休弗炫康施夀耄以宁命复从贵归全斯邱代百其祀

故蒲州税务大使陈先生墓碣铭

洪武辛酉七月十五日蒲州税务大使西昌陈先生没於官既归葬某乡某原又二十六年为永乐四年其子彦强自麻阳丞改崑山将行持其族兄孟洁所状先生行视余曰惟先人墓树郁然拱矣而铭文不具则是先德终冺弗闻彦强曷名为子子出於陈也请一言以光昭潜幽余幼不能识先生稍长盖闻乡之长老言先生外氏巨擘也讳威字子重其先五代时有讳晖自金陵徙泰和始为泰和人晖次子承逸举进士邑人高其行义请於朝以摄邑政承逸七世至褒徙邑之南冈诗书之业愈久愈盛褒四世至灿先生曾祖也祖居锡父云从明经笃行学者称玄间先生娶刘氏二子先生其季也自幼警敏有志操初入小学读书已了大义十岁能赋诗惊其座人未冠属元季盗起充斥先生父子兄弟扶老擕幼奔窜山谷间虽甚穷促稍憇息即赋诗更倡和为乐先生数告其兄曰即不幸遇贼不可脱兄当竭力保父母任其所难我以死婴之任其易也而亦卒未尝遇贼皇明奄有天下诏一切用经术士洪武癸丑先生以荐者授宁海州税务大使或谓其才德宜使长民使民有所利不宜使任征商先生曰征商不可利民哉顾所存何如耳先是任征商宁海者务察察先生到官一切剗去而行之以寛数月商旅争欲出其市岁商税所入视先之察察增数倍未几省檄摄宁海州事州多积狱未决先生听断明敏数日而尽无不悦服已而新知州至先生还理税务州民有争讼不平者犹走跪庭下求直曰得一言即罢矣七年调山西蒲州税务大使居数月得疾忽语彦强曰吾明日其死矣然平生行已庶几可无愧人所贵在行已无愧耳彼自外来者吾何与焉汝勉之翌日卒州守孙毅与其僚属吏民咸来哭吊治棺歛丧祭先生平生所行一求中礼处人以诚无大小贵贱皆敬爱之居官八年临没无铢寸之蓄呜呼古有清白吏如先生者庶几其人欤娶曾氏有淑德子男一人即彦强官麻阳六年吏民信爱之可谓能继述者矣铭曰

繄陈之先自妫氏周恪肇封啓来裔沿齐涉汉历唐世华声茂实代有继金陵南迁繇五季西昌庆源若川至绳绳相承耀德义崇科重禄久弗替司征後兴际隆治任庳道行昭惠施幼壮暨没罔攸愧永终藏斯名弗閟式谷承之系厥嗣

王均贤墓碣铭

均贤讳永武姓王氏王世居清江之淞湖宋末廸功郎国子助教讳某均贤大父也父讳某均贤天资頴敏自幼读书过目辄能成诵然涉大义而已不屑屑为章句学孝於亲信於友为人阔略有远志尝曰男子当行四方立功业柰何局蹐乡里与草木同腐哉於是道广入闽涉吴越泝江汉由蜀之秦之晋以达於京师而游公卿之门有荐其材於执政以为中书省宣使奉诏使海外暹罗诸国暹罗王见使者礼不恭从容谕以大义遂頫伏受命使还至闽属四方兵乱道梗不克复命遂留闽闽有平章汪三保者尤器重之已而闻其家在清江者悉殱於兵以女妻焉闽既归附遂还乡里踰年卒洪武庚戌三月某日也春秋六十有一平生能倾赀为义遇贫鬻子者予之直而归其子行道得遗金求其主归之行义大率类此初娶熊氏生一男一女皆先卒继汪氏生一男惟衡累官今为两淮盐运司同知孙男三懋达诲女二长适何次适张曾孙男七女六其葬於乡何家埠之原久矣至是惟衡以翰林编修尹凤岐所状事行来拜请铭为之铭曰

其志其才不与时偕六十天年卒归其全发潜有文来世弗冺

赠文林郎云南道监察御史任君墓碣铭

宣德十年制赠云南道监察御史任敬敏之考为文林郎监察御史妣为孺人於是敬敏具事状请铭其考之墓其考於家兄思贻先生有弥路之好余少时尝往还不得辞任之先居吉水世邃於医至和叔从文丞相勤王为兵马司医録空坑之败自兴国入太和始家洞源又再徙邑中家於城北自是子孙袭医而兼儒和叔生华甫元太和州医学録华甫生汉吉汉吉生光显光显生保冲敬敏之考也讳昭保冲其字幼有立志十余岁遭兵乱侍父母窜匿山谷父卒虽颠沛仓猝中治歛葬必为经久计天下既定奉母归而故庐悉毁矣蚤暮劳瘁畚砾薙芜以建居室躬勤俭约以殖生业谨先祀凡先茔因兵难葬远外者悉迁厝近乡於事诸父及兄克尽爱敬於族姻乡闾之子弟一励之於善与人交谦逊而诚能济匮乏平居喜诵老释书恒勉其子学曰必明经以发身吾少多故不及为汝曹不可废见其子能成其志则每自足曰他不足计也其生元至正己丑六月十八日卒於永乐丙戌十二月十一日享年五十有八卒时其母尚无恙遗命其子善事祖母余无他言其娶康氏里长者天得之女柔淑谨饬式勤内助先廿一年卒继室萧氏康二男三女男敬立为从兄保宜後泰和医学训科龙泉县儒学训导先卒敬敏永乐十六年进士授交址古藤知县又为监察御史彭学礼萧允敬兴国州同知邓时举其女之壻也萧三女刘邦泰何尚古曾某其壻也孙男二能绍能矩女若干曾孙男某某敬敏既奉合葬康孺人之墓山卯乙向辛酉铭曰

生有善行没有荣命後嗣之兴奕世其承

金孺人墓碣铭

行在吏部司务邹亮丧其母孺人十有九年矣未有葬铭间以其父某君之命奉事状属笔於余按状孺人姓金氏世居苏之长洲父讳益母孙氏父母惟四女其季孺人也讳守贞字静正蚤丧父三姊皆已归独与母居家素窭又无旁近亲戚依庇母子剪制结缕自给孺人天资明淑婉嬺致孝其母间闻母语及父行辄感涕或至废食而女德日益有闻同郡邹某为其子某求令配遂聘焉既归事舅姑尽妇道衣服饮食必躬造以进相夫以德治家蚤作夜息不以寒暑少懈自执俭约安疏粝惟寡母恒在念然未尝敢一毫私遗舅姑察之叹曰新妇事我如父母其母所乏我家柰何不有无相共遂恒致助用安孺人之心孺人凡奉祭宴宾皆亲致精洁笃於教子视其子有立志辄心悦而益加劝励夫诖误被逮时孺人已遘疾临别遂增剧以卒卒之日舅姑恸曰柰何丧孝妇母恸曰柰何丧孝女夫恸曰柰何丧贤内助嗟乎若孺人者其贤矣哉其卒以永乐十八年十月十三日享年三十有二子男二长亮举文学才行授司务次顺中应天府乡试入为国子生女一归庶吉士顾孙男一人豳孺人以卒之岁某月某日葬某乡某原铭曰

孝恭俭慈德多有命之弗长曷归咎其将昌之在厥後

刘母太孺人张氏墓碣铭

前四川按察副使刘鼎贯之母太孺人既卒而葬矣墓未有刻文以状属余刘氏故吉水文献家其先析自吾泰和故吾尝表鼎贯父之墓今又欲铭其母而孝子之志不容以老病辞按太孺人姓张氏张之先繇清河徙吉永丰明德乡之冷田里又繇冷田徙吉水永昌乡之漕泙曾祖祥甫祖元先父贤初母刘氏太孺人讳月字静贞张氏世有德善太孺人自幼淑惠静庄长益敬慎勤女事既笄刘君率性高其德聘为继室鼎贯父也逮事姑姑治家严肃太孺人恭巽以听而奉事尽诚姑甚宜之讫终而孝不衰教育率性前室女子如已出长而择佳壻归之处娣姒谦而和待下寛厚闺门之内雍雍秩秩蚤夜躬勤率下治织絍以助给公私之费率性以教子为切要太孺人力相於内率性没笃承厥志而加严焉子男女亦皆敬奉父母之训无敢怠迟太孺人孀居三十余年谨礼度始终一致洪熙元年以鼎贯贵封太孺人宣德九年春秋八十康宁无恙大夫士作为诗若文寿之是岁五月二十八日卒正统元年十有二月某日葬其里高州之原子男四伯鼎贯举进士为河南道监察御史陞四川按察司副使惇厚谨恪仲鼎实叔鼎峙季鼎重皆先卒女三长适王若旦次适常州府同知张宗琏又次适曾传昌孙男六孙女二曾孙男女各一铭曰

寿为福之首德为福之基懿太孺人惟德之祗以寿全归铭哉允宜

故太宜人杨氏墓碣铭

正统六年二月朔行在刑部右侍郎丰城丁铉之母没於家五月铉始克闻讣将归縗絰诣余泣拜请志墓上之石铉为太常博士居南京於余邻比常往来盖尝闻其父母之善初朝廷用铉贵封其父为太常博士母为孺人及进铉官父已没赠虞衡员外郎而封其母太宜人父讳某其没时铉尝求余铭墓余病不及为今其母没谊不得辞太宜人讳观杨氏杨丰城名族世有善德至讳某太宜人父也太宜人自幼有淑行精女事及笄归丁【阙】

吴母胡氏墓碣铭

陕西布政司参议南昌吴存之母【阙】

许师善甫妻陈孺人墓碣铭

国子博士庐陵许子谟泣告其【阙】

士奇曰

朋友之母犹母也何辞矧子之父之志乎其事何如遂具状泣拜而授之按孺人姓陈氏陈故庐陵安宁里名家父仲甄孺人讳妙秀生有令质自少已卓卓负志操安淡素父母爱之慎择所归时同里许氏以世德重於乡遂归为师善甫之配善甫务学守义孺人佐之善事舅姑靡或违元之将亡也举家出走避兵乱於所朝夕备养及没而备葬祭靡或不尽舅姑没已久而孝思不衰兵後家具田庐荡然无存者孺人躬俭勤以率於内久而滋殖或复於旧凡家之公私百需皆孺人综理师善甫不劳焉诸子男女朝夕训切以为人之道男初向学则曰人所以克善其身昌大其世者皆由於此奉师必隆於礼曰吾之子所由以善也子谟登第得官归省乡党矜艳为荣孺人顾其子曰士能守法不辱可以为荣也他日又以使命过家家人探其装萧然以为孺人贺又顾其子曰此事所当然者然宦成君子尤致谨也他所为成其子之善类此於处长少戚疏皆得其宜永乐甲申十月六日以疾卒距其生至顺戊寅凡六十有七年子男五子谟楬颧乐梁子谟洪武丁丑进士行人司行人国子博士有淳笃之行楬乐早卒梁继室罗氏出也女一嫁赵思贤孙男九女一墓在某乡列陂之原考孺人归许氏其行始终如此宜乎所为图不朽也撮以为铭铭曰

士之良相之以贤妇子之材本之於贤母孝德之行百行之纪子孙孙子绵绵垂祉

给事中郑君妻孺人王氏墓碣铭

封吏科给事中舒城郑君以文命其子泰賫翰林侍讲邢寛所状其配王孺人事行求着葬铭泰余考礼部会试时选奏应廷对贡士官近侍有年端直而温厚上嘉之陞吏科都给事中朝之士大夫皆贤之非其本之於家者欤故不辞铭按状王与郑同邑胜国时皆有仕者庐州路儒学提举荣卿孺人曾祖也祖某父应隆豁达博通儒学下至医卜种艺之说皆究知隐居教授乡里重其德行孺人讳某幼习闻父训其二儿勤学旦夕相讲论孺人又日薰渐其说故於孝经论语皆能成诵而涉知其大义郑故儒家曰伯仁兼熟孙吴兵法仕元长千军与应隆交厚知应隆之有令女也求为其子之配即以文也孺人归郑氏事舅姑诚於妇道躬治饮食必精衣服必洁而後进相夫内?家政条理井井训饬诸子力学务善日笃不倦孺人天资淑惠乐澹素服用屏去华靡虽布帛而鲜洁有常下人化之皆不敢以垢弊侍左右族姻仪之宣德二年二月二十四日以疾卒生於洪武元年正月十九日春秋六十男女各三长男即泰登永乐十九年进士第擢给事中再陞至今官次观次升女之壻王准余斆徐祯孙男三时明昕女七泰官近侍蒙恩封父吏科给事中母孺人固本於家训之厚亦其父母为善积庆之徵也孺人之葬在邑东五里所之沟原从先兆也铭曰

凡物有本本厚发荣凡民之荣原厥所生郑有贤父亦有令母厥嗣挺英恭侍帝所帝锡龙章昭示褒嘉嗟嗟令母奄逝则那其藏有坟既深既固子孙振振式繁厥祚

第二女瘗铭

资禀丰洁又秀慧父杨母严笃锺爱生年丙戌迄丁亥孟冬仲夏踰半岁忽然夭死孰所致世家庐陵澄江涘旅生於是复於是厥父士奇为之志永乐五年五月初九日

东里续集卷四十二








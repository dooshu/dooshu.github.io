卷二十三　表


撰表

贺册尊号表【已下皆代赵侍中作】

谢降御札表

贺雨表

贺雪表

贺罢谒庙大礼表

贺御楼肆赦表

慰公主薨表

乞归私第养疾表

为乾明节不任拜起陈情表

乞差官通摄谒庙大礼使表

求致仕表【四首】

让西京留守表【四首】

谢降御劄并宰臣就第传宣不允陈让留守乞候病愈日赴任表

谢许肩舆入内表

谢宣差长男送赴西京表

谢宣旨令次男西京侍疾表

贺册尊号表【巳下皆代赵侍中作】

臣某言伏奉去年十二月二十四日批答允百寮所上尊号内四字今年正月一日御朝元殿受册礼毕者日新盛德让茂实而不居天启羣心上尊名而得请事光简册庆洽华夷【中谢】伏惟尊号皇帝陛下受天灵符作民司牧元元本本咸臻富夀之乡战战兢兢未减焦劳之念一昨特颁凤诏尽省鸿名谦冲之道弥光推戴之心安仰百辟请仍於旧贯睿眷不回於新名玉章别上宸聪见纳尚以为法天之义可以体刚健而奉高明崇道之名可以守虚无而务清净见帝皇之自下却文武之大功俯顺万邦作程百代粤兹元日诞受徽章册镂乾文愈见流谦之道礼成帝籙更隆卜世之基臣擢列上台得观盛事伏限未任拜起不获称庆朝堂

谢降御劄表

臣某言今月二十二日夜伏蒙圣慈特降御劄云云者骄阳作沴乃相臣调燮之????乙夜飞文见圣主焦劳之旨引过咎以归已教刑政以留心捧读惊慙不遑启处【中谢】伏惟尊号皇帝陛下为民父母受天聪明覃恩而已灭妖星转祸而尚忧时雨侧身修行自符云汉之诗旰食宵衣莫有华胥之梦特形宸翰备见天心恨不自作牺牲何止靡爱珪璧谅至诚之所感致甘泽以非遥臣备位台司亲承睿旨当岁大旱多慙傅说之才谓天盖高必听汤王之祷未蒙册免尤愧搢绅而又诲以政刑敢不勤于夙夜少助忧心之意庶成澍雨之期伏限脚膝未痊不获拜谢阙庭

贺雨表

臣某言伏覩今月日甘雨大降宰臣吕某等便殿称贺者自秋以来时雨不降遇灾而惧至诚爰祷於上玄有感则通甘泽忽霈於下土丰登有望朝野同欢【中谢】伏惟尊号皇帝陛下七政咸齐五行为质夤畏昊穹之命焦劳刑政之源一昨妖彗告灾丰年失望宿麦播而未茁旱云垂而不沾陛下靡爱斯牲徧走羣望降廷臣而决狱御便殿以録囚御笔摛文一夜引万方之罪清词沥恳经旬祈五福之宫惟德动天而天不违至诚感神而神授职向夕而月离于毕崇朝而云上于天散丝徧洒於焦枯比屋重兴于耒耜岂止小康之兆将书大有之年尧眉舒八彩之颦免贻臣辱舜乐复九成之奏大悦民心凡在含生同知大赉臣为霖寡术和鼎备员方期册免之文以塞燮调之咎处台司而愈愧荷圣感以弥深伏限未任拜起不获称庆朝堂

贺雪表

臣某言伏覩今月九日腊雪应时宰臣吕某等便殿称贺伏以腊者四时之暮所以成岁功雪者五谷之精所以滋农亩实上玄之垂佑表圣主之忧民凡在昌朝共欣嘉瑞【中谢】伏惟尊号皇帝陛下勤劳庶政钦顺天时因百姓以为心思跻夀域虑一夫之不获常若纳隍而自秋徂冬密云不雨陛下念兆民之稼穑忧七庙之粢盛彻金石於尧轩减荤羶於舜甑而又京师之内鳏寡之徒大颁金帛之资用拯饥寒之累靡神不举有感则通遂令六出之祥大副三农之望连宵委积徧野沾濡彰圣德以弥光书有年而无愧臣方居假告忽覩休祥虽慙调燮之功但乐丰登之望

贺罢谒庙大礼表

臣某言伏覩御劄示谕内外文武百寮以彗孛之妖特罢八月二十四日谒庙大礼仍择日御丹凤楼肆赦者清庙陈议玄穹示诫引万方之罪皆在圣躬退三舍之祆伫光帝德凡居覆帱尽仰昭明【中谢】伏惟尊号皇帝陛下夤畏上玄祗严列圣垂象忽呈於恠异惟馨罢荐於祖宗洒宸翰以飞文出纶言而引咎仍行赦宥用答穹旻九土编甿尽闻哀痛之诏三边戍卒顿减歌吟之声伫见玄德升闻至诚感应五纬变连珠之状载耀乾文万邦倾执玉之诚同扶帝业臣久叨辅弼备熟忧勤慙非伊吕之致君但仰禹汤之罪已欢呼拚蹈倍万常情

贺御楼肆赦表

臣某言伏覩今月某日皇帝御丹凤楼大赦天下者谪见上玄乃降责躬之诏泽流率土仍推作解之恩凡在照临同深庆赖【中谢】伏惟尊号皇帝陛下顺考古道观乎天文有年将谢於祖宗玄象忽垂於躔次遂停吉礼用慰咎徵虑庶政之阙修欲普天而流惠楼开丹凤大昭引咎之诚竿掲金鷄咸与自新之路幽明靡间囹圄皆空人心已作於颂声天道顿回於和气伫观符瑞用答忧勤臣年在衰残功亏燮理册免尚稽於旧典御灾但仰於新恩愧畏兢虞罔知所措

慰公主薨表

臣某言今月某日得进奏院状报二十一日某国公主薨者云愁鲁馆风咽秦箫骖鸾辔以飇驰惨龙头而雪泣【中谢】伏以某国公主自天锺秀禀圣含华声诗早咏於肃雍选尚遂从於厘降行舅姑之礼克表人伦宜公侯之家诞彰妇道岂谓瑶台促召玉树先摧星沈而婺女难留月晦而嫦娥不见伏惟尊号皇帝陛下悲深天性痛极皇枝叹妫汭之逝波空惊长往望沁园之荒土无复归宁凡在人臣共增悲悼臣限拘留务不获陈慰阙庭

乞归私第养疾表

臣伏念臣久废常朝将临圣节紫宸咫尺难献夀以捧觞黄阁优闲但备员而调鼎不归私第实玷公朝是以辄述恳诚形于章奏伏蒙尊号皇帝陛下曲垂教谕未赐听从念畴昔之遭逢存终始之宠遇圣慈虽厚公议难安况廊庙具瞻台衡重务固当夙夜匪懈朝夕论思岂有半年之间殊无一拜之礼外论恐伤於冒宠私心未免於怀忧伏望皇帝陛下俯察衰残更容假告庶药石之有効俟筋骸之稍康尽瘁匪躬尚更期於晩节悬车告老敢轻议於明时倘遂允俞不胜恳愿

为乾明节不任拜起陈情表

臣伏念臣向婴羸疾久免起居顾圣节以将临候天顔而尚阻在百辟具瞻之地合展礼容当千官献夀之时未任拜起载循衰朽但积兢忧【中谢】伏惟尊号皇帝陛下甲观储祥华封祝圣万邦玉帛俱倾就日之诚五等公侯共乐後天之夀凡居覆帱孰不祷祈况臣首冠台司曲承天睠曳履方艰於步武捧觞实阻於欢呼有礼则安考格言而是惧无德而禄召厥疾以攸宜空存善祷之心愿恕不良之足筋力为礼虽临几杖之年股肱惟良深愧搢绅之籍

乞差官通摄谒庙大礼使表

臣?倾丹恳仰达紫宸再三虽黩於圣聪万一冀回於天睠伏念臣遭逢昌运忝窃台司三十年将相之权周旋备位一千载君臣之分终始无渝而自秋夏以来脚膝无力免常参於紫殿预大政於黄扉伏遇尊号皇帝陛下告谢丰登祗严宗庙既列三台之首合居五使之先顾筋力之不支虑趋跄之失度辄伸悃愊冀免遣差岂谓陛下虽念暮年犹敦後事猥将大礼责在老臣加以中使大医旁午於道路王言御劄稠沓於门庭既睿旨之丁宁岂自图於安逸受已行之命焉敢固违在临事之仪尚期通摄是敢预陈危恳上祷宸严庶於行事之晨免致乖仪之咎

求致仕第一表

臣某言臣闻知进知退贤达之格言有始有终君臣之大义将染乞骸之疏犹驰就日之魂冀仁主之悯嗟遂老臣之休退【中谢】伏念臣比乏宏才且非世胄邓仲华之素望不过功曹岑文本之初心止于县令偶以遭逢景运扳附先皇擢自宾从骤居相辅捐躯誓命不後他人任重才轻终无成绩洎盟津之出将遇代邸之兴王骏奔北阙之前备佐东宫之列臣此际已能知止便誓终焉岂期陛下轸念青氊重升黄阁但奉明文之教令曾无启沃之谋猷迩复陛下察以兢持均其劳逸连镇襄邓暂远唐虞节旄久窃於宠荣寒暑渐成於衰?前岁幸遇陛下躬事上帝亲耕千亩之田老臣位忝诸侯合预五推之礼请朝天阙寻奉帝俞得伸助祭之诚实有分司之望陛下过私天眷复列上台既责重以位高果积忧而成病今春始于微恙遂至沈疴陛下终赐哀怜多方治疗痊平未几步履犹艰自兹特免常朝仍司大政无一言以裨圣听无一拜而觐天顔在中书则省吏扶行羞看朝士归私第则鸣驺前导耻见都人已为废疾之身曷称具瞻之地近因岁暮转觉形羸虽云告假之中仍列钧台之上存问频劳於圣虑优容实玷於公朝况宰臣一月之俸金乃下位数年之禄食君恩虽厚斁有国之彛伦内府虽丰耗生灵之膏血苟不思止但冒宠光岂惟辜负圣知直恐招延鬼瞰伏望陛下听其告老惠以归全庶于瞑目之前少遂安身之计示君恩之有卒使贤路之无妨必也辞荣许归西洛幸而未死获见东封免令就木之年更取伐檀之刺尚虑陛下过存念旧便断来章虽犯严诛当期必遂限以尚艰步武不获躬拜朝堂谨遣次男六宅使承煦诣东上合门拜表陈乞以闻

第二表

臣某言今月日拜章上合告老悬车优诏未俞虽增宠遇残年无几须至哀鸣纵获戾於违天冀退身而得地【中谢】臣闻葛亮蜀之名相以二十罚而神伤裴度唐之钜贤始四十岁而髪白或成衰促益积忧虞况臣非武侯之才能无晋公之智略然以遭逢先帝际会圣君尘重位者三十年处浮生者七十载虽无功名报国常以畏慎周身衰老若兹死亡无日未解弼谐之任颇伤公共之朝但冒宠於三台终取笑於千古是以恳求致仕适合旧章陛下曲存始终过有敦谕听自天之成命虽没地以知荣其如老病弥加死期非远况庙堂三入贵极生人尸素万钱罪招隂谴与其速之以毙曷若优之以生伏望陛下惠以考终致之散地冀延余息尚见明时感圣主於生前从先臣於泉下幽魂无愧朽骨有光区区之诚实望于此

第三表

臣某言臣屡上封章请还朝政继蒙批答未赐帝俞七十悬车于礼文而非远再三则黩考易象以怀忧念老病之日加冀皇慈之见悯【中谢】臣闻老氏玄言诫于知足箕子洪范福尚考终臣虽至愚窃慕兹义况才非王佐位极人臣出则拥上将军之旗皷贵居方面入则佩大丞相之印绶首冠台司三代有赠官诸子居贵仕俸禄锡赉聚之则何啻万金官爵阶勲数之则无非一品日有秩酒月有飡钱奉此一身已踰二纪外不能出奇画策廓氛祲而偃干戈内不能阜俗安人救惸嫠而跻富夀玷圣朝之公道为陛下之私人齿发衰残形骸病弱此而不退是谓无厌向者祆彗忽生亢阳斯久天怨神怒实为老臣引咎责躬飜劳圣主今幸时雪大降丰年有期多慙燮理之功全赖文明之感陛下复颁诏旨尽去尊名臣则兼八字之功臣处三台之上列当万乘焦劳之日为一生尸素之人纵免国刑必招隂责臣所以号泣求退朝夕不安者正为此也伏望陛下察由衷之危恳行册免之时文庶延风烛之年获尽云龙之分若一旦溘先朝露尚秉洪钧则埋骨泉台幽魂负愧书名国史後嗣何观沥恳披肝期于得请

第四表

臣某言自今月五日至十四日三上封章恳陈致仕伏奉十七日批答不允令断来章者伸告老之诚实当暮齿拒已行之命合受常刑与其冒宠以招殃不若违天而获戾【中谢】臣闻上天之育万物各使得其时是以春则发生秋则肃杀示有成也明君之驭百官各使得其所是以壮而入仕老而悬车明有终也敢徵斯义以道微诚伏念臣遘疾弥深残年非永圣主不能载造神医不能有瘳自料此生必难报国惟当明代早遂退身继有哀鸣固非饰诈况去年十二月二十三日陛下幸臣私第见臣病容以至金口悯嗟重瞳沾泣臣此际潜忻得退志在不疑始望一表见俞岂谓三章未允曲形敦谕过念遭逢虽恋圣明其如病废臣今日暮途远居常待终气羸则药剂无功手颤则粥杯难把谓出纳惟允臣则蹇澁于言词谓股肱惟良臣又艰难於步履衰残之状备对天顔尸禄之愆累烦圣听实求归骨讵敢要君鄙志不移有死而已

让西京留守表

臣某言自今月五日至十五日四上表章恳求致仕伏覩二十一日内降白麻伏蒙圣恩授臣守本官兼中书令行河南尹兼功德使充西京留守者继上封章乞归骸骨未行册免忽用保厘顾残年而气若尸居听成命而魄疑天夺微躯殒越举族忧虞【中谢】臣闻掌王八柄是为生杀之权分务两都实总居留之地顾惟老朽曷称崇高伏念臣出自孤寒本非俊杰久处秉钧之任止因开国之期常依托诸侯三十五未谐释褐洎遭逢明主六十九尚占台司固无经国之谋猷但享逼身之富贵上辜圣德果有天殃自遘沈疴已踰新岁启手足而能余几日为股肱而深负明时是以泣血濡毫呼天抗表愿罢万钱之俸预营五尺之坟尽是哀鸣固非饰诈岂谓陛下过私天眷复降徽章别开荀令之池俾守周公之宅荷君亲终始之分近古殊无守宫阙宗庙之司非才莫可况臣手不能运足艰于行苟闻命以不辞是舍轻而即重前求罢相皆是欺天不惟受君子之诛兼恐取樵夫之笑有死而已臣不敢当伏望陛下悯念桑榆寝停纶綍放归私第明告公朝则老臣知止之荣没而不朽陛下有终之惠于义何如伏表叩头泪血俱下

第二表

臣某言今月某日蒙恩授臣某官臣当日上表陈让伏奉批答未允者留司重任垂死残年闻命不遑拜章陈让未回宸眷恐速天殃夙夜以来神魂飞越【中谢】伏念臣去年春季即染沈疴今岁正初方求致仕非不眷恋明代盖忧逼近死期述度德量力之心减尸禄素餐之咎所望尽停厚俸高谢台司随太平之老农作皇家之旧相是为大愿夫复何求岂期陛下特委居留仍加官秩改功臣之懿号付大尹之剧权虽荷皇恩实乖素望且念臣之富贵天下共知臣之衰羸陛下具见肯因休退复取宠荣况西都事繁中分邦政留守禄厚十倍宰臣臣若受之是无厌也岂止冒荣於当世亦将取笑於後人平生无致主之功临死有要君之罪此臣之所必不为也若以拒违成命冒犯严诛视死如归期不奉诏伏望陛下存退人之大体割念旧之小慈赐以安车期于就木虽死之日犹生之年

第三表

臣某言臣自听宣麻载陈让表伏奉答诏令断来章顾老疾之婴纒荷圣恩之稠沓因辞荣而就禄是冒宠以沽名泣血慙魂不遑启处【中谢】伏念臣去年抱病久在中书上有万乘聪明下有三臣辅弼臣安则署勅困则高眠尚多虚羸不任来往而况两京分务百职具存七世之庙甚严万夫之政斯在既非卧理之地尚增尸禄之尤且三千贯之俸金数百家之赋调夺其膏血奉此衰残虽曰优臣以恩乃是速臣之死兴言及此苟活何为臣又视前代退人自有常礼或有师事之旧或以定策之勲亦不过赐以千金与之驷马而已臣之富贵止是遭逢有位无功既老且病放归私第何负于臣岂烦朝廷过作礼数伏望陛下容其告老察以由衷俾谐知足之心尽寝已行之命朝退夕死臣无恨焉

第四表

臣某言臣伏奉今月某日第三道批答不许臣陈让恩命令断来章者上言则是拒命受宠则是要君忧惶失图进退无据【中谢】伏念臣累陈危恳未动宸衷实慙老病之身不称保厘之任万端忧悖三表哀鸣陛下累降纶言兼贻御劄且云开国勲旧惟卿一人又云颐养洛阳事光青史伏读圣语泣顾残骸恨不能追已往之年华换已废之筋力奔走上道应副天心其如步履艰难言辞蹇澁不求致政是谓贪荣安有始则让三百贯料钱终则受三千贯月俸必若均于庶吏可给数百员分于六师可养数千辈或使安民布政或令御寇备边割老臣之私恩成陛下之公道亦恐增臣微福减臣余殃因之剩活数年必得载见万乘若须令赴任不许罢官尸素转多忧劳速死恐无益也适足苦之伏望陛下思一物失所之言察匹夫不夺之志寝兹成命俾遂初心则长往九原免有冒宠之耻更生一日亦蒙载造之恩谢降御劄并宰臣就第传宣不允陈让留守乞候病愈日赴任表

臣某言今月日伏蒙圣慈特降入内小底押班韩守英载赐御劄当日晩宰臣吕某已下至臣私第奉宣圣旨重叠示谕兼再赐批答不允臣陈让恩命令断来章者宰臣谕旨中使传宣宸翰丁宁虽难封执残骸衰惫实不支持若伏枕坚拒於君恩飞章更烦於圣听为臣之道实不自安稍俟有瘳以膺成命谨当徧求良医精疗沈疴恳愿未间忧惶失次

谢许肩舆入内表

臣某言今月日准枢密院劄子奉圣旨许臣过清明节选日辞朝仍令乘担子於崇政殿入见者老病衰羸圣慈悯恻察其足疾听以肩舆实君父之殊私非人臣之常礼昔蔡义授经於宣帝则两吏扶以趋朝裴寂纳命於太宗则三卫舁之入觐臣无此勲旧有此宠荣自知杀身无以报主兢惶涕泗不知所裁

谢宣差长男送赴西京表

臣伏奉宣命差臣长男左羽林军大将军承宗送臣赴西京者自天有命举族知荣慰其父子之情益见君臣之分伏念臣比慙衰老未遂归休明君重委於保厘方忧旷位长子幸叨於环卫合预常参陛下辍自班行许随行李出于圣念实耀私门岐路有光室家感泣独亲独子既有玷於公朝尽孝尽忠岂敢忘於家训永言感遇空极涕洟

谢宣旨令次男西京侍疾表

臣某言今月日枢密院送到宣头一道付臣次男某令随臣赴任西京侍疾仍不落请受者君亲厚遇父子偕行只荷宠荣弥增感泣臣近以将之洛邑入觐尧堦少倾恋阙之心并写感恩之抱沐圣君之发问许幼子之侍行不落班行仍支俸给实非常例并出特恩想暮齿以知荣顾私门而积耀此盖陛下义敦天性恩厚孝思念黄髪之衰羸俾彩衣而侍养老夫耄矣罢相辅而忝居留童子何知奉晨昏而兼内职唯於忠孝以誓子孙过此以还不知所措














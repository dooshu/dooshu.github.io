诗集卷四十五　古今体诗四十二首


留题显圣寺


渺渺疏林集晚鸦，孤村烟火梵王家。幽人自种千头橘，远客来寻百结花。浮石已干霜后水，焦坑闲试雨前茶。只疑归梦西南去，翠竹江村绕白沙。





予初谪岭南，过田氏水阁，东南一峰，丰下锐上，里人谓之鸡笼山，予更名独秀峰。今复过之，戏留一绝


倚天巉绝玉浮图，肯与彭郎作小姑。独秀江南知有意，要三二别四三壶。





寄题潭州徐氏春晖亭


瞳瞳晓日上三竿，客向东风竞倚栏。穿竹鸟声惊步武，入檐花影落杯盘。勿嫌步月临玄圃，冷笑乘槎向海滩。胜概直应吟不尽，凭君寄与画图看。





乞数珠赠南禅湜老


从君觅数珠，老境仗消遣。未能转千佛，且从千佛转。儒生推变化，乾策数大衍。道士守玄牝，龙虎看舒卷。我老安能为，万劫付一喘。嘿坐阅尘界，往来八十反。区区我所寄，蹙缩蚕在茧。适从海上回，蓬莱又清浅。





郁孤台


自注：再过虔州，和前韵。

吾生如寄耳，岭海亦闲游。赣石三百里，寒江尺五流。楚山微有霰，越瘴久无秋。望断横云峤，魂飞咤雪洲。晓钟时出寺，暮鼓各鸣楼。归路迷千嶂，劳生阅百州。不随猿鹤化，甘作贾胡留。只有貂裘在，犹堪买钓舟。





虔守霍大夫、监郡许朝奉见和，复次前韵


大邦安静治，小院得闲游。赣水雨已涨，廉泉春未流。同烹贡茗雪，一洗瘴茅秋。秋思生莼鲙，寒衣待橘洲。扬雄未有宅，王粲且登楼。老景无多日，归心梦几州。敢因逃酒去，端为和诗留。旧箧藏新语，清风自满舟。





赠虔州术士谢晋臣


属国新从海外归，君平且莫下帘帷。前生恐是卢行者，后学过呼韩退之。死后人传戒定慧，生时宿直斗牛箕。凭君为算行年看，便数生时到死时。





虔州景德寺荣师湛然堂


卓然精明念不起，兀然灰槁照不灭。方定之时慧在定，定慧照寂非两法。妙湛总持不动尊，默然真入不二门。语息则默非对语，此话要将《周易》论。诸方人人把雷电，不容细看真头面。欲知妙湛与总持，更问江东三语椽。





次韵阳行先


自注：用《郁孤台》韵。

室空惟法喜，心定有天游。摩诘原无病，须洹不入流。苦嫌寻直枉，坐待寸田秋。虽未麒麟阁，已逃鹦鹉洲。酒醒风动竹，梦断月窥楼。众谓元德秀，自称阳道州。拔葵终相鲁，辟谷会封留。用舍俱无碍，飘然不系舟。





再用数珠韵赠湜老


嗣宗虽不言，叔宝犹理遣。东坡但熟睡，一夕一展转。南迁昔虞翻，却扫今冯衍。古佛既手提，诸方皆席卷。当年清隐老，鹤瘦龟不喘。和我弹丸诗，百发亦百反。耆年日凋丧，但有犊角茧。时来窥方丈，共笑虎毛浅。





和犹子迟赠孙志举


轩裳大炉鞲，陶冶一世人。从横落模范，谁复甘饥贫。可怜方回痴，初不疑嘉宾。颇念怀祖黠，嗔儿与兵姻。失身堕浩渺，投老无涯垠。回看十年旧，谁似数子真。孙郎表独立，霜戟交重。深居不汝觌，岂问亲与邻。连枝皆秀杰，英气推伯仁。我从海外归，喜及崆峒春。新年得异书，西郭有逸民。自注：阳行先以《登真隐诀》见借。小孙又过我，欢若平生亲。清诗五百言，句句皆绝伦。养火虽未伏，要是丹砂银。我家六男子，朴学非时新。诗词各璀璨，老语徒周谆。愿言敦宿好，永与竹林均。六子岂可忘，从我屡厄陈。





南禅长老和诗不已，故作《六虫篇》答之


凤凰览德辉，远引不待遣。鸸恋庭宇，倏忽来千转。那将坐井蛙，而比谈天衍。蠹鱼著文字，槁死犹遭卷。老牛疲耕作，见月亦妄喘。东坡方三问，南禅已五反。老人但目击，侍者应足茧。最后《六虫篇》，深寄恨语浅。





明日南禅和诗不到，故重赋数珠篇以督之，二首


其一


未来不可招，已过那容遣。中间见在心，一一风轮转。自从一生二，巧历莫能衍。不如袖手坐，六用都怀卷。风雷生謦欬，万窍自号喘。诗人思无邪，孟子内自反。大珠分一月，细绠合两茧。累然挂禅林，妙用夫岂浅。





其二


朝来取饭化，乃是维摩遣。全锋虽未露，半藏已曾转。说有陋裴，谈无笑王衍。看经聊尔耳，遮眼初不卷。三咤故自醒，一吷何由喘。请归视故椟，静夜珠当反。安居三十年，古衲磨山茧。持珠尚默坐，岂是功用浅。





用前韵再和霍大夫


文字先生饮，自注：谓刘执中。江山清献游。典刑传父老，尊俎继风流。度岭逢梅雨，还家指麦秋。自惭鸿雁侣，争集稻粱洲。野阔横双练，城坚耸百楼。行看凤尾诏，却下虎头州。君意已吴越，我行无去留。归途应食粥，乞米使君舟。





用前韵再和许朝奉


高门元世旧，客路晚追游。清绝闻诗语，疏通岂法流。传家有衣钵，断狱尽春秋。邂逅陪车马，寻芳谢脁洲。凄凉望乡国，得句仲宣楼。恨赋投湘水，悲歌祀柳州。何如五字律，相与一尊留。更约登尘外，归时月满舟。





用前韵再和孙志举


人众者胜天，天定亦胜人。邓通岂不富，郭解安得贫。惊飞贺厦燕，走散入幕宾。醉眠中山酒，结梦南柯姻。宠辱能几何，悲欢浩无垠。回视人间世，了无一事真。洒扫古玉局，香火通帝。我室思无邪，我堂德有邻。所至为乡里，事贤友其仁。之子富经术，蔚如井大春。蜿蟺楚南极，淑气生此民。唱高和自寡，非我谁当亲。譬彼嶰谷竹，剪裁待伶伦。俗学吁可鄙，纸缯配刍银。聊将调痴鬼，亦复争华新。愿子事笃实，浮言扫谵谆。穷通付造物，得丧理本均。期子如太仓，会当发陈陈。





崔文学甲携文见过，萧然有出尘之姿。问之，则孙介夫之甥也。故复用前韵赋一篇示志举


象服盛簪珥，岂是邢夫人。敝衣破冠履，可怜范叔贫。君看崔员外，晚就观国宾。当年颇赫赫，翁妪争为姻。自注：见退之《赠崔员外》诗。蹭蹬阻风水，横斜挂边垠。青衫映白发，今似梅子真。道存百无害，甘守吴市。自言总角岁，慈母为择邻。邦人惊似舅，矫矫恶不仁。诗文非他师，家法乃富春。岂非空同秀，为国产隽民。挺然齐鲁生，近出姬姜亲。为文不在多，一颂了伯伦。清诗要锻炼，乃得铅中银。自我迁岭外，七见槐火新。著书已绝笔，一嘿含千谆。蒉桴和苇籥，天节非人均。时时自娱嬉，岂为俗子陈。





戏赠虔州慈云寺鉴老


居士无尘堪洗沐，道人有句借宣扬。窗间但见蝇钻纸，门外惟闻佛放光。遍界难藏真薄相，一丝不挂且逢场。却须重说圆通偈，千眼熏笼是法王。





画车二首


其一


何人画此只轮车，便是当年攲器图。上易下难须审细，左提右挈免疏虞。





其二


九衢歌舞颂王明，谁恻寒泉独自清。赖有千车能散福，化为膏雨满重城。





虔州吕倚承事年八十三，读书作诗不已，好收古今帖，贫甚，至食不足


扬雄老无子，冯衍终不遇。不识孔方兄，但有灵照女。家藏古今帖，墨色照箱筥。饥来据空案，一字不堪煮。枯肠五千卷，磊落相撑拄。吟为蜩蛩声，时有岛可句。为语里长者，德齿敬已古。如翁有几人，薄少可时助。





王子直去岁送子由北归，往返百舍，今又相逢赣上，戏用旧韵，作诗留别


米尽无人典破裘，送行万里一邹游。解舟又欲携君去，归舍聊须与妇谋。闻道年来丹伏火，不愁老去雪蒙头。剩买山田添鹤口，庙堂新拜富民侯。





次韵江晦叔二首


其一


人老家何在，龙眠雨未惊。酒船回太白，稚子候渊明。幸与登仙郭，同依坐啸成。小楼看月上，剧饮到参横。





其二


钟鼓江南岸，归来梦自惊。浮云时事改，孤月此心明。雨已倾盆落，诗仍翻水成。二江争送客，木杪看桥横。





次韵江晦叔兼呈器之


横空初不跨鹏鳌，但觉胡床步步高。自注：器之言尝梦飞，自觉身与坐床皆起空中。一枕昼眠春有梦，扁舟夜渡海无涛。归来又见颠茶陆，自注：往在钱塘尝语晦叔，陆羽茶颠君亦然。多病仍逢止酒陶。自注：陶渊明有《止酒》诗，器之少时饮量无敌，今不复饮矣。笑说南荒底处所，只今榕叶下庭皋。





寒食与器之游南塔寺寂照堂


城南钟鼓斗清新，端为投荒洗瘴尘。总是镜空堂上客，谁为寂照境中人。红英扫地风惊晓，绿叶成阴雨洗春。记取明年作寒食，杏花曾与此翁邻。





器之好谈禅，不喜游山，山中笋出，戏语器之可同参玉版长老，作此诗


丛林真百丈，法嗣有横枝。自注：玉版横枝，竹笋也。不怕石头路，来参玉版师。聊凭柏树子，与问箨龙儿。瓦砾犹能说，此君那不知。





永和清都观道士，童颜鬒发，问其年，生于丙子，盖与予同，求此诗


镜湖敕赐老江东，未似西归玉局翁。攲枕未容春梦断，清都宛在默存中。每逢佳境携儿去，试问行年与我同。自笑余生消底物，半篙清涨百滩空。自注：予与刘器之同发虔州，江水忽清，涨丈余，赣石三百里，无一见者。至永和，器之解舟先去，予独游清都，作此诗。





赠诗僧道通


雄豪而妙苦而腴，只有琴聪与蜜殊。自注：钱塘僧思聪总角善琴，后舍琴而学诗，复弃诗而学道。其诗似皎然而加雄放。安州僧仲殊诗敏捷立成，而工妙绝人远甚。殊辟谷，常啖蜜。语带烟霞从古少，自注：李太白云：他人之文如山无烟霞，春无草木。气含蔬笋到公无。自注：谓无酸馅气也。香林乍喜闻薝蔔，古井惟惭断辘轳。为报韩公莫轻许，从今岛可是诗奴。





张竞辰永康所居万卷堂


君家四壁如相如，卷藏天禄吞石渠。岂惟邺侯三万轴，家有世南行秘书。儿童拍手笑何事，笑人空腹谈经义。未许中郎得异书，且与扬雄说奇字。清江萦山碧玉环，下有老龙千古闲。知君好事家有酒，化为老人夜扣关。留侯之孙书满腹，玉函宝方何用读。濠梁空复五车多，圯上从来一编足。





刘壮舆长官是是堂


闲燕言仁义，是非安可无。非非义之属，是是仁之徒。非非近乎讪，是是近乎谀。当为感麟翁，善恶分锱铢。抑为阮嗣宗，臧否两含糊。刘君有家学，三世道益孤。陈古以刺今，䌷史行天诛。皎皎大明镜，百陋逢一姝。鹗立时四顾，何由扰群狐。作堂名是是，自说行坦途。孜孜称善人，不善自远徂。愿君置座右，此语禹所谟。





绝句


柴桑春晚思依依，屋角鸣鸠雨欲飞。昨日已收寒食火，吹花风起却添衣。





梦中绝句


楸树高花欲插天，暖风迟日共茫然。落英满地君方见，惆怅春光又一年。





予昔作《壶中九华诗》，其后八年，复过湖口，则石已为好事者取去。乃和前韵以自解云


江边阵马走千峰，问讯方知冀北空。尤物已随清梦断，自注：刘梦得以九华为造物一尤物。真形犹在画图中。自注：道藏有《五岳真形图》。归来晚岁同元亮，却扫何人伴敬通。赖有铜盆修石供，仇池玉色自璁珑。自注：家有铜盆，贮仇池石，正绿色，有洞，水达背。予又尝以怪石供佛印师，作《怪石供》一篇。





次韵郭功甫观予画雪雀有感二首


其一


早知臭腐即神奇，海北天南总是归。九万里风安税驾，云鹏今悔不卑飞。





其二


可怜倦鸟不知时，空羡骑鲸得所归。玉局西南天一角，万人沙苑看孤飞。





次韵法芝举旧诗一首


春来何处不归鸿，非复羸牛踏旧踪。但愿老师真似月，谁家瓮里不相逢。





次旧韵赠清凉长老


过淮入洛地多尘，举扇西风欲污人。但怪云山不改色，岂知江月解分身。安心有道年颜好，遇物无情句法新。送我长芦舟一叶，笑看雪浪满衣巾。





睡起，闻米元章冒热到东园，送麦门冬饮子


一枕清风直万钱，无人肯买北窗眠。开心暖胃门冬饮，知是东坡手自煎。





梦中作寄朱行中


舜不作六器，谁知贵玙璠。哀哉楚狂士，抱璞号空山。相如起睨柱，头璧与俱还。何如郑子产，有礼国自闲。虽微韩宣子，鄙夫亦辞环。至今不贪宝，凛然照尘寰。





答径山琳长老


与君皆丙子，各已三万日。一日一千偈，电往那容诘。大患缘有身，无身则无疾。平生笑罗什，神咒真浪出。






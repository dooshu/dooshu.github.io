火石


火石与火镰，相撞相击而生火。火石曰：“此我蕴蓄之火也，于镰无与焉。”火镰亦曰：“此我击撞而出之火也，于石何与焉？”于是镰与石，各自以为是，背道而驰。一日，石欲得火，撞于他物之上，百撞不得火也；镰欲得火，击于他物之上，其不得火也亦如石。于是知相依之可贵，相与言和，复归一处，寸步不离。以为如是，则随时可得火矣。火绒闻之，趋而远避。镰与石相撞相击，火星四射，而旋起旋灭，有如电光，卒不得燃。君子于此，叹刚柔相济之功也。






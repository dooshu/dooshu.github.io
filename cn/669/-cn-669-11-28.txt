89　兵家權謀惟恐人之遷善


伯宗伐潞，曰：「後之人或者將敬奉德義，以事神人，而申固其命，若之何待之？」宣十五年。樂毅伐齊，曰：「待彼悔前之非，改過恤下而撫其民，則難慮也。」羊祜伐吴，曰：「若更立令主，雖有百萬之衆，長江未可窺也。」此皆兵家權謀，惟恐人之遷善，豈所謂以善養人者哉！

【集證】按通鑑晉王濬上疏曰：「孫皓荒淫凶逆，宜速征伐。若皓死，更立賢主，則强敵也。」與羊祜語同。

【元圻案】通鑑周紀四赧王三十一年：「燕王以樂毅爲上將軍伐齊，樂毅曰：『齊王伐功矜能，謀不逮下，廢黜賢良，信任諂諛，政令戾虐，百姓怨懟。今軍皆破亡，若因而乘之，其民必叛。若不遂乘之〔一〕，待彼悔前之非』云云。」〇又晉紀二武帝咸寧四年：「帝遣張華就羊祜問伐吴籌策，祜曰：『孫皓暴虐已甚，於今可不戰而克。若皓不幸而没，吴人更立令主』云云。」〇晏子春秋：「景公欲伐魯，晏子曰：『不可。魯好義而民戴之，伯禽之治存焉。不若修德而待其君之亂也。其君離上怨其下，然後伐之，則義厚而利多。』」亦與伯宗等同意。〇泰誓曰：「時者不可失。」似亦有此意。此先儒所以致疑于古文也。周世宗謂南唐使臣鍾謨曰：「歸語汝主，可及吾時完城郭，繕甲兵，據守要害，爲子孫計。」庶幾盛德之言矣。

〔一〕「若」，原作「君」，據中華本資治通鑑卷四周紀赧王三十一年改。






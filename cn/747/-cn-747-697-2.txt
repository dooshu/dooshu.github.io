○畏途赋（并序）

乙卯岁孟夏，馀俟罪南服，自历阳登舟，五月届於蠡泽。当隆署赫曦之候，涉浔阳不测之川，亲爱闻之，无不挥泪。今明主祝网，幸得生去炎方，或有勉馀改辕而陆者，因答此赋。

馀以轩冕来寄，庙堂非据。贺客旋轸，吊宾在户。自淮服而载驰，贯岷山而上溯。气溢於大浸，温风发於中路。於时行潦猥至，百川皆注。望九派而无际，横扁舟而径度。非如渔父之勇，已忘胥靡之惧。神将骇而还伏，蛟欲绝而自去。岂有幼安之感，幸无杜侯之虑。访浔阳之故里，怀靖节之旧居。陈一樽以遥奠，悲三径之久芜。当其辞簪组，返蓬庐。逸妻宾敬，稚子欢娱。临流赋诗，卧壑观书。对南山之幽霭，荫嘉木之扶疏。不为轩冕之累，焉得风波之虞。何夫子之早悟，居一世之不如。然代有覆舟之子，皆由任其智力。比舳为轻禽，以席帆为快翼。载已重而皆积，途既远而未息。志扰扰以争先，日冥冥而作慝。既而戕风鼓怒，氛改色。深则困於巨浪，浅则触於危石。虽有神人，莫能拯溺。谈者未知患难之所来，常以川流为怵惕。今馀所谓畏途，且作蠡泽。敬仲以为（阙二字），蒙庄以为衽席。苟能虑於几微，又何畏於行役。


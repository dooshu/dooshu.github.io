北征得失纪略

明鄞县张煌言玄著撰

寿镛谨案；诸家藏本有作「北征录」，惟「高本」作「北征得失纪略」，或先生原题如此；今从之。

余自乙酉倡大义于甬东，距今己亥十有五载矣。其间栖山蹈海，艰险备尝；俱无足论。

犹忆丁亥岁，持节监定西侯军西征，遭飓风覆舟，陷虏中七日；得间，行归海上。嗣后三入长江，登金山，掠瓜、仪；而师徒单弱，迄鲜成功。至戊戌，追随赐姓延平藩北伐，抵羊山，复遇风碎舟，返旆。

踰年，岁在己亥。仲夏，延平藩全军北指，以余练习江上形势，推余前驱。抵崇明，余谓延平：『崇沙乃江海门户，且悬洲可守；不若先定之为老营』。不听。

既济江，议首取瓜步。时虏于金、焦间以铁索横江，夹岸置西洋大砲数百位，欲遏我舟师。延平属余领袖水军，先陆师入。余念国事，敢爱躯命，遂扬帆逆流而上。次砲口，风急流迅，舟不得前。诸艘鳞次且进且却，两岸砲声如雷、弹如雨，诸艘或折樯、或裂帆，水军之伤矢石者，且骨飞而肉舞也。余叱舟人鼓棹，逆入金山；同■〈舟宗〉数百艘得入者，仅十七舟，而本辖则十三。嘻！危哉。次早，藩师始薄瓜城；一鼓而歼满、汉诸虏殆尽，乘胜克其城。

延平即欲直取石头，余以润州实长江门户，若不先下，则虏舟出没，主客之势殊矣；力赞济师铁瓮，而延平犹虑留都援骑可朝髮而夕至也。余谓『何不遣舟师先捣观音门，则建业震动，将自守不暇，何能分援他郡』？延平意悟，即属余督水师往，且以直达芜湖为约。夫芜湖，固七省孔道，商贾毕集；居江、楚下流，为江介锁钥重地。况踰金陵、历采石，悬军深入，此不可居之功也。余一书生耳，兵复单弱，何能胜任！虽然，倡义之谓何？顾入中原而不图恢复耶，余何敢辞！于是江潮缩朒，水下如驶；海舟行迟，余易沙船牵挽而前。

未至仪真五十里，吏民赍版图迎王师。盖彼都人士知余姓名有素，故遮道来归。迄余抵仪真，先一夕延平已遣李将军单舸往抚；余辄欲引去，阖郡士民焚香长跪雨中，固邀余登岸。不获已登江滨公署，延见慰谕之。众以李将军无兵，恐虏骑突至，则无以捍牧圉，咸稽首留余保障；余迄不可，遂行。鷁首所向，遗民无不具瓣香相送者。而江滨小艇，载果蓏来贸易如织，若不知有兵者。余顾而乐之，以为俨然王师气象矣。

舟次六合，得报藩师已于六月二十四日复润州。余计润城已下，藩师由陆逐北，虽步兵皆铁铠难疾趋，日行三十里，五日亦当达石头城下；即作书致张茂之（即所号为五军者）谓：『兵贵神速；若从水道进师，巨舰逆流迟拙，非策』！余恐后期，因昼夜牵缆，士卒瑟瑟行芦荻中，兼程而进。

抵观音门，乃六月二十八日也。不意藩师竟从水道来，故金陵得严为之备。余舣棹观音门两宿，藩师战船无一至者。余乃髮轻舟数十，先上芜湖，而身为殿，泊浦口。

七月朔，虏侦我大■〈舟宗〉尚远，遂髮快船百余载劲虏，侵晨出上新河，顺流而下，击棹如飞。余左右不满十舟，且无风战不利，几困；忽一帆至，则余辖下犁艚也。余即乘之复战，后■〈舟宗〉续至，虏始遁去；而日已曛矣。诘朝，整师前进，虏匿不出。余部曲驰报江浦已破，盖方余与虏对垒也，先一哨越浦口旁掠，止七卒抵江城，城中虏骑百余开北门遁，七卒遂由南城入；亦一奇也。捷闻，延平止余毋往芜关，而且扼浦口以抚江邑。此七月初四日事也。

翌日，延平大军亦抵七里洲，正商量攻取建康；而余所遣先往芜湖诸将捷书至，芜城已降矣。尔时上游声灵丕振，而留都守御亦坚；延平谓余：『芜城又上游门户，倘留都不旦夕下，则江、楚之援日至；知非公不足办此』！余谦让至再，延平但促余旋髮。于是率本辖戈船以行，而幕府之谋自此不复与闻矣。

七日，抵芜城。传檄诸郡邑，江之南北相率来归；郡则太平、宁国、池州、徽州，县则当涂、芜湖、繁昌、宣城、宁国、南宁、南陵、太平、旌德、贵池、铜陵、东流、建德、青阳、石埭、泾县、巢县、含山、舒城、庐江、高淳、溧水、溧阳、建平，州则广德、无为以及和阳。或招降、或克复，凡得府四、州三、县二十四焉。先是，余之按芜也，兵不满千、船不满百；惟以先声相号召、大义为感孚，腾书搢绅、驰檄守令。所过地方，秋毫不犯；有游兵闯入剽掠者，余擒治如法，以故远迩壶浆恐后。即江、楚、鲁、卫豪雄，多诣军门受约束，请归禡旗相应。余相度形势，一军出溧阳，以窥广德；一军镇池郡，以扼上游；一军拔和阳，以固采石；一军入宁国，以偪新安。而身往来姑熟间，名为驻节鸠兹，而其实席不暇暖也。

余日夜部署诸军，正思直取九江。然延平大军围石头城者已半月，初不闻髮一镞射城中；而镇守镇江将帅，亦未尝出兵取旁邑。如句容、丹阳，实南畿咽喉地，尚未扼塞；故苏、常援虏，得长驱入石头。余闻之，即上书延平，大略谓『顿兵坚城，师老易生他变；亟宜分遣诸帅，尽取畿辅诸郡。若留都出兵他援，我可以邀击歼之；否则，不过自守虏耳。俟四面克复，方可以全力注之，彼直槛羊、阱兽耳』。无何，石头师挫。缘士卒释戈而嬉，樵苏四出，营垒为空；虏谍知，用轻骑袭破前营，延平仓卒移帐。质明，军灶未就，虏倾城出战；军无斗志，竟大败。

时余在宁国府，受新都降。报至，遽返芜，已七月二十九日矣。初意石头师即偶挫，未必遽登舟；即登舟，未必遽扬帆；即扬帆，必且复守镇江。余故弹压上游，不少退。而虏酋郎廷佐、哈哈木、管效忠等遗书相招，余峻词答之。太平守将叛降于虏，余又遣兵复取太平，生擒叛将伏诛。然江中虏舟密佈，上下音信阻绝。余遣一僧赍帛书，由间道款延平行营；书云：『兵家胜负何常，今日所恃者民心耳！况上游诸郡俱为我守，若能益百艘相助，天下事尚可图也。倘遽舍之而去，如百万生灵何』！讵意延平不但舍石头城去，且弃铁瓮城行矣。

留都诸虏，始专意于余，百计截余归路；以为余不降，必就缚。各将士始稍稍色变，而刁斗犹肃然。余欲据城巴，与虏格斗，存亡共之；复念援绝势孤，终不能守，则虏必屠城。余名则成，于士民何辜？而辖下将士家属俱在舟，拟沉舟破釜，势难疾驰；欲冲突出江，则池州守兵又调未集。忽谍报：虏艘千余已渡安庆。余虑其与虏值，众寡不敌。因部勒全军，指上游，次繁昌旧县。池兵亦至，共议进退；咸言『石头师即挫，江、楚尚未闻也；我以艨艟竟趋鄱阳，号召义勇，何不可者？若江西略定，回旗再取四郡，髮蒙振落耳』。乃决计西上。〔八月〕初七日，次铜陵。海舟与江舟参错而行，未免先后失序。余一军将抵乌沙峡，而后队尚维三山所，与楚来虏舟果相值。余横流奋击，沉其四舟，溺死女真兵无算。以天暮，各停舟。夜半，虏舟遁往下流，砲声轰然。辖下官兵误为劫营，断帆解缆，一时惊散；或有转芜湖者，或有入焦湖者。西江之役，已成画饼矣。

余进退维谷，遂沉巨舰于江中；易沙船，由小港至无为州。拟走焦湖，聚散亡为再举计。适英、霍山义士来遮说：『焦湖入冬水涸，未可停舟；不若入英、霍山寨，可持久』。余然之。因尽焚舟，提师登岸。至桐城之黄金弸，有安庆虏兵驻守；此地乃入山隘口，余选锐骑驰击之，夺马数十匹，杀虏殆尽。遂由奇岭进山，一望皆危峰峭壁矣。余辖下将士素不山行，行数日，皆趼；且多携眷挈辎，日行三十里。余禁令焚弃辎重，而甲士涉远多疲。余虽知必有长坂之败，而赴义之众何忍弃置；亦按辔徐行。

八月十七日，已入霍山界，去县治七十里之遥；而所称阳山寨者，直咫尺间耳。寨在山巅，可容万人；饶水泉。向多义旅，近为虏招抚。有一褚良甫者，亦义师；受虏符，据寨中。余令将佐先以书往通，欲借寨屯众；而彼已闻石头师挫，有向背心，坚不纳。而寨居险，万夫莫能仰攻。余遂移札东溪岭，思走英山，入将军寨。但将士疲甚，偶语沙中，俱以途穷为忧。余强起按行，占一数，四应皆空陷。余大惊，因申令诘朝早髮。是日，余率骑兵前驱，但虑前有敌人，而岂意追骑之蹑其后哉！余方踰岭，后军忽报虏奄至。急回马，而旗靡辙乱，士卒皆惊窜山谷中，虏骑已当面矣。余顾左右止二十余骑，步卒不满百；因勒马高坡，以待后军稍集而击之。讵料后军已为截断，首尾不相顾矣。虏骑复合，余念斗死无名，单骑突围走，止一僮携印相随焉。嗟乎！余之入山，非避死也；尚图控联江、楚，收河南之大侠，云扰中原，天下事未可知也。奈何孤军无援，鼓声不振，卒以溃败；东溪不为控扼者，几希。天耶！人耶！

余去敌稍远，而土人利散兵财，皆手挟鸟铳游奕四山。余牙门将逃而复返，与余值，呼之偕行；纡回山冈间，迷失道。土人在山麓者觇知，即趋至山椒，阻去路。余出百金为寿，土人即送余山广，期以日暮导。余出山，三人始变服；而余将欲趋行下，惟恐土人之叵测也。余曰：『死固我分也。藉土人叵测，吾当明言姓氏，令舁至建康，从容就义耳。不然者，脱虎穴矣。是盖有命焉』！及酉，土人果来导余，复裹脱粟相饷。食毕，乘月而去。一夜行七十里，皆羊肠鸟道，崎岖特甚。初，余在马上著靴，后舍骑而徒。偶得双潟，纳之实不容足；中宵涉水，履益加窄。迨晓，十指血殷，踵尽裂，余尚竭蹶奔趋。而腹且馁，乃望门投止，谋朝炊。主人问所从来？导者答余为馆师，余将为贾客也；皆以兵难避去，而导为之往送。因具盘飧，余为之进一匕。复行，适余散兵十许遇诸涂，见余惊喜，欲相劳苦；而导者恐耳目，大骇疾走。余恐迷失道，亦蹑导疾走。而村中豪杰观者如堵，竟相遮问。盖村中惟闻余兵入山，风鹤甚惊。见蹶者、趋者，必谓兵之蹑其后也，故执途之人而问之。导者见村中遮余，疑必事露，计不返顾，并余袱被亦负之而趋。回顾余之将与僮，尚鹄立隔溪。余既失导，不得不反就余将与僮。步履仓皇，乡音复异；村中心疑余为虏卒败遁，益环拥，索金钱。余恐村中或有他变，亦姑妄应之；且倾囊分赠，诸人始稍稍解去。余视其中貌厚者，俾之导行，强而后可。

其人姓胡，昆季三；貌厚者，伯氏也。时余但欲导出山达康庄，他不遑计。

是日，又行三十里，託宿焉。逆旅主人，胡族属也。忽胡之季猝至，招其兄出，耳语；已而，主人咸出余意其识余行踪，必甘心于余；然已无可如何。胡却入语余曰：『君从海上来，非虏卒也』？余曰：『然！子何以知之？然则奈何』？胡曰：『君适在村中，不见有数人过我门乎？避予旁舍。予季问之，知君亦海上人也。恐吾等导不力，是以来耳』。然胡终不知余为何许人也。胡之老人重具鸡黍，为余言：『此村中豪杰，向年亦举义旗，卒不成，受虏残虐；故今莫有敢窥左右而动者。不料石头师挫，君辈又败绩，吾侪不复睹汉官威仪矣』！嗟泣久之。复前要盟，余易姓氏、里居相告，兼谋所向。佥曰：『当从安庆渡江』。当余之离芜关而趋江上也，余旧时宾从歙人朱君来谒；叩其近状，云变姓名卖药于安庆之高河埠市中，仍欲从余戎行。余谓『事已裂矣，此行利钝未卜』。赠以金，麾之使去。至是，余忆前语，遂令胡导至高河埠。而胡亦云：『导至高河埠，能事毕矣』。余益不得不访朱君而问道焉。

信宿，达高河埠，已薄暮。余令导与童子先之，问朱君药室所在？讵知朱君别余后他往，尚未返。高河市人见童子之问朱君也，觉有异，咸踪迹之。市中豪杰徐某、金某皆歙产，与朱善。偶从桥上闻童子之问朱君、市人之踪迹童子，亦觉有异；竟以数语解散市人，故余得无恙。然朱君未返，无居停主，转投逆旅。逆旅妪亦歙人，闻余为朱君来，故止余宿。而胡之导余者，将于次早别；余伥伥无所问津，益无聊。晨兴，忽忆安庆向有卖稻舟往来江南、北，必取道枞阳湖；而高河之枞阳，一水可通。遂令胡代余觅便帆，将渡江出池州，登九华山，徐图归计。买舟既定，舟人期亭午鼓棹，余故暂止逆旅。而徐某、金某自外入，与余联榻坐；问余何来？余告以馆谷归江南，便道访朱君。逆旅中无赖子遂诘余，访朱君胡为者？余亦谬为应对。而金与徐素昧平生，语言时，阴左右余；顷之，金目余起，引入空仓中，问余曰：『君得毋姓张乎』？余诡曰：『吴姓』。金曰：『不然。日者吾与朱某来江上，从邻舟窥见君丰采，君固司马公也。业提师入山矣，何以至是？将何之』？盖金同朱至江上，余方作焚舟计事。旁午，金无从晋谒，而朱别去；金亦踉跄而归，以故朱君与余交谊，金稔知之。而金与朱君行踪，徐固熟闻也。先一夕余过市，金固疑之；与徐谋曰：『兹二客之访朱君，得非山中使者乎？盍往物色焉』！故是晚之解市人及是晨之过逆旅，殆有天幸。及见余，徐不识也，金识之；余亦不讳，告以故。金转告徐，徐曰：『江上未解严，谁能为芦中丈人者？倘疏虞，可若何』！固要余至其家，匿之。始通姓名，备道夜来与朝来事如此；二君其诚有心人哉！

适安庆虏兵经高河，士民畏虏如虎，尽室避村野。余不得已，亦相随避兵至一何姓家，亦金、徐密友也。翌曰虏去，金、徐二人另买卖稻舟载余，藏舟次；令何某伴余，由枞阳出江。渡黄湓，抵张家滩登岸；而金与徐别从安庆来，相会于张家滩。滩属池之东流，徐之兄卖药于村中，故问津焉。

于是由建德、祁门两山中，走休宁；羊肠鸟道，较霍山尤甚。余复病疟，扶疾而行。头涔涔，汗下如雨；形容枯藁，几作沟中瘠矣。东、建延袤高山，多小寇出没，或乘夜剽掠；土人相率持兵守岭头。凡遇客，皆榷金，名为寇，而实为寇也。余冒险奔驰，道路以目。将次祁门，江右义旅陈九思屯朱桥，村舍逋逃、商旅裹足，而独余行行不止，人多怪之。顾导皆歙人，得无他。计程两日，可抵休邑；买棹溪行，即可达严陵。

未至休宁三舍，辄闻有兵阻；抵郊外，果峰屯蚁聚，闉闍昼闭。盖虏之叛将新复归伪，长吏虑有变，登陴。余缘是不得入，止郊外招提；戢耳潜鳞，虽子胥吹篪不是过也。而耳目渐集，乘间抵城中，寓徐之诸父家。其诸父善岐黄，有隐君子风。余至，盛为治具；然亦谓余馆师，与其犹子善，不知为余也。兵退，买棹严陵。过新安亭，亭长呵止之；索篙师金，始放行。达街口，有巡司廨，逻卒登舟讥察；见余将北音、魁梧，疑为亡虏，持之急。徐起而与逻卒鬨，而巡司适之郡不在廨，是以事得解。遂解维过淳安，已入浙矣。会省有文符插民艇载虏兵绝浮梁，余船藏他港不获进，卒为所司插去。行路难，一至是哉！余乃纡道走遂安，凡两买棹，始达严郡。

余既入浙，晦迹益难；计惟山行，可无恐。乃自婺之东、义出天台，以赴海壖。然羊肠鸟道，较徽更甚。时余将已令取道于杭，而金、徐诸人皆不谙浙道里；向者导导余，而兹则余导导；然余实茫然问途。已经得至海滨，居民咸来问讯，远近鬨然，知余得生还矣。

回思霍山奔走以来，之安庆、之池、之徽、之严、之婺、之浦江、之义乌、之天台、之宁海，计程二千余里；间关百折，何其穷也！复追思向者崇明进师，而瓜步、而润江、而太平、而宁国、而徽、而池、而庐之诸邑州；乘胜长驱，又何其壮也！然而转瞬成败异势、荣瘁殊形，是又戏耶、梦耶？余自丁亥迄己亥，前后入江；岂岁在双鱼而一再踬，疑若有数焉。然以十五载之简练揣摩，既得之而复失之；人寿几何？河清难俟！不亦重可慨也夫？

永曆十三年己亥岁，嘉平月书。








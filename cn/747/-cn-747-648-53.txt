○授白居易尚书主客郎中知制诰制

敕：先帝付朕四海九州之重，尚赖威灵，天下甫定，思获议论文章之臣，以在左右，俾之详考今古，周知物情。而朝议郎行尚书司门员外即白居易，州里举进士，有司升甲科。元和初对诏称旨，翱翔翰林，蔼然直声，留在人口。朕尝视其词赋，甚喜与相如并处一时，由是召自南宾，序补郎位。会牛僧孺以御史丞解制诰职，嗣掌书命，人推尔先。予亦饱其风猷，尔宜副兹超异。可守尚书主客郎中知制诰，馀如故。


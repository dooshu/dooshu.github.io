减字木兰花

天涯旧恨，独自凄凉人不问。欲见回肠，断尽金炉小篆香。

黛蛾长敛，任是东风吹不展。困倚危楼，过尽飞鸿字字愁。

◆此首写离恨至深，首句云“天涯旧恨，独自凄凉人不问”，下阕云“困倚危楼，过尽飞鸿字字愁”，恐是被放至湖南所作。其时似在绍圣三年丙子（1096）。（徐培均《淮海居士长短句笺注》）

◎近世尚奇者作香，篆其文，准十二辰，分一百刻，凡燃一昼夜而已。（宋洪刍《香谱》）

◆“回肠”二句及“黛蛾”二句，寻常之意，以曲折之笔写出，便生新致。结句含蕴有情。（俞陛云《唐五代两宋词选释》）


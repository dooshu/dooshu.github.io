冬夜读书

挑灯夜读书，油涸意未已；亦知夜既分，未忍舍之起。



人生各有好，吾癖正如此。



所求衣食足，安稳住乡里。

茆屋三四间，充栋贮经史，四傍设几案，坐倦时徙倚。



无声九韶奏，有味八珍美，寝饭签帙间，自适以须死。



岂惟毕吾身，尚可传儿子。



此心何时遂？

感叹岁月驶。



冬夜读书

平生喜藏书，拱璧未为宝！



归来稽山下，烂漫恣探讨。



六经万世眼，守此可以老。

多闻竟何用，绮语期一扫。



幽居出户稀，衰病拥炉早。



青灯照黄卷，作意勿草草。



冬夜读书

退食淡无事，一窗宽有余。



重寻总角梦，却对短檠书。

功业虽蹉跌，光阴且破除。



更须求半偈，回向此心初。



冬夜读书

霜雪纷纷满鬓毛，凋年怀抱独萧骚。



房栊夜悄孤灯暗，原野风悲万木号。



病卧极知趋死近，老勤犹欲与书鏖。



小儿可付巾箱业，未用逢人叹不遭。



冬夜读书

莫笑灯檠二尺余，老来旧学要耘鉏寒生点滴三更雨，喜动纵横万卷书。



本著儒冠那免此，可因吏牍顿抛渠？



善和旧赐今犹在，剩采芸香辟蠹鱼。



冬夜读书

茂陵病後非平昔，瘦骨竛竮短发疏。

红烛悔从长夜饮，青灯喜对小年书。



圣贤亲见生非晚，忿欲俱空死有余。

破屋颓垣君勿笑，更阑弦诵满吾庐。


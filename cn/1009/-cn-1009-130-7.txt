赵汝谈　环锦亭

与子乡邻信有年，故王遗事至今传。

爽鸠邑改风烟在，散骑园分水竹偏。

高架插书供夜读，满堂成彩敌春妍。

相如可是区区者，戏笔题桥亦偶然。

赵汝谈

赵汝谈　环锦亭

枌社交阴旧有缘，蹇驴那得到亭前。

青山谢傅携樽地，白水钱王守冢田。

尚友诗书厪暇日，养亲豚韭乐丰年。

异时驷马荣归里，虚左相迎更可贤。

赵汝谈


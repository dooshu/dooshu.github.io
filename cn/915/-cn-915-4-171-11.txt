◇风俗通义（案：《风俗通义》三十卷，见存十卷，不录。录其佚文为六卷）

《易》说天先春而后秋，地先生而后凋，日月先光而后幽。是以王者则之，亦先教而后刑。三皇结绳，五帝画像，三王肉刑，五霸黠巧（二字疑）。此言步骤稍有优劣也。（《御览》七十七）

传曰：「后稷冬垦田，汉汗而种。田不生者，人力非不至，天时不与。」（《御览》三百八十七）

俗说天地开辟，未有人民。女娲抟黄土作人，务剧，力不暇供（「力」一作「劣」），乃引绳于泥中，举以为人。故富贵者黄土人，贫贱凡庸者，纟互人也。（《御览》七十八，又三百六十）

上古之时，草居露宿，冬则山南，夏则山北。（《意林》）

大禹阙（疑）百品之羞而菲疱厨。殷汤寐寝黄屋，驾而乘露舆。（《御览》四百三十一）

孝文身履革舄而衣弋绨。（《御览》六百九十七）

秦政并吞六国，苞宇宙之宏敞。（《文选·齐敬皇后哀策文》注）

秦相赵高，指鹿为马，束蒲为脯，二世不觉。（《文选·西征赋》注）

不举并生三子。俗说生子至于三，似六畜，言其妨父母，故不举之也。谨案《春秋》《国语》，越王句践令民生二子者与之饩，生三子者与之乳母。三子力不能独养，故与乳母。所以人民繁息，卒灭强吴，雪会稽之耻，行霸于中国也。古陆终氏娶于鬼方，谓之女如此贵，是生六子，皆为诸侯。今人多生三子，子悉成长，父母完安。天所孕育，而害其父母兄弟者哉！（《意林》，《御览》三百六十一）

不举寤生子。俗说儿堕地便能开目视者，谓之寤生，举寤生子妨父母。谨案《春秋左氏传》，郑武公娶于申武姜，生庄公及共叔段。庄公寤生。惊姜氏，因名寤生。武公老终天年，姜氏亦然，安有妨其父母乎？（《御览》三百六十一）

不举父同月子，俗云妨父也。谨案：《左氏传》，桓公之子与父同月生，因名子同。汉明帝亦与光武同月生。（《意林》，《御览》三百六十一）

不举生鬓须子。俗说人十四五乃当生鬓须，今生而有之，妨害父母也。谨案：《周书》，灵王生而有髭，王甚神圣，亦克修其职，诸侯服享，二世休和。安在其有害乎？（《御览》三百七十四）

不宜归生，俗云令人衰。案：妇人好以女易他男，故不许归。（《意林》）

宅不西益。俗说西者为上，上益宅者，妨家长也。原其所以西上者，《礼记》南向北向，西方为上。《尔雅》曰：「西南隅谓之奥，尊长之处也。」不西益者，难（一作「恐」）动摇之耳。审西益有害，增广三面，岂能独吉乎？（《艺文类聚》六十四，《御览》一百八十）

无恙。俗说恙，病也。凡人相见及通书问，皆曰无恙。谨案：《易传》，上古之世，草居露宿。恙，噬人虫也。善食人心，故俗相劳问者云无恙，非为病也。（《匡谬正俗》八，《艺文类聚》七十五，《史记·刺客传》索隐，《意林》，《御览》三百七十六，又七百三十九）

菟髌。俗说腊正旦（一作「祖」）食得菟髌者，名之曰幸，赏以寒酒。幸者善祥，令人吉利也。或说食菟髌者，令人面免生髌，露见丑恶。今觉得之，嘉不为已疾也。谨案：《尚书》，夏禹始作肉刑，则天象而慎其过，故穿窬盗窃者髌。髌者，去膝盖骨也（「髌者去膝盖」五字旧脱，依《汉书·武帝纪》注补之，语方完）。逮至暴秦，乱狱纠纷，烹俎车裂（「车裂」下一有「抽胁」二字），黔首穷愁，饮泣永叹。凡人食得菟髌，以为佳瑞。物类相感，冀全己之膑也。（《艺文类聚》五，《初学记》二十九，《御览》三十三，又六百四十八，又九百七十）

俗说临日月薄蚀而饮，令人蚀口。谨案：日，太阳之精，君之象也。日有蚀之，天子不举乐。里语：「不救蚀者，出行遇雨。」恐有安坐饮食，重慎也。（《御览》八百四十九）

俗说雷不作酱。雷声发，不作酱，何也？令人腹内雷鸣也。谨案：子路感雷精而生，尚刚好勇。死，卫人醢之。孔子覆醢，每闻雷，心恻怛耳。（《北堂书钞》百四十六，《御览》八百六十五）

堪舆书云：「上朔会客，必斗争。」案：刘君阳为南阳牧，尝上朔设盛馔，了无斗者。（《御览》八百四十九）

俗云：「五月到宫，至免（似「死」字或「老」字）不迁。」今年有茂才除萧令，五月到官，破日入舍，视事五月，四府所表，迁武陵令。余为营陵令，正触太岁。主簿令余东北上，余不从。在事五月，迁太山守。（《意林》）

俗说二人共澡手，令人斗争。良无异器，共当澡者，其祝曰：「人相爱，狗相啮。」言狗斗时，洒之以水，便自解也。（《御览》四百九十六）

坐不移樽。俗说凡宴饮者，移转樽酒，令人斗争。（《御览》四百九十六，又七百六十一）

俗说帷帐不可依衣，令人病疠。（《书钞》百三十二，《御览》七百）

俗说卧枕户砌，鬼陷其头，令人病颠。（《御览》七百三十九）

五月盖屋，令人头秃。（《初学记》四，《御览》三十一）

诸郭皆讳秃。（《颜氏家训·书证篇下》，云：「当是前代人有姓郭而病秃者。」）

鸡伏鸭卵，雏成入水。鸡母随岸呼之，雏出而随母。鸭鸡异类，能相随也。（《御览》九百十八）

呼鸡曰朱朱。俗说鸡本朱公化而为之，今呼鸡，皆朱朱也。谨案：《说文解字》：[]二口为讠，州其声也。读若祝。祝者，诱致禽畜和顺之意，[]与朱音相似耳。（《初学记》三十，《御览》九百十八）

呼虎为李耳。俗说虎本南郡中庐李氏公所化，为呼李耳因喜，呼班便怒。（《御览》八百九十一）

肃肃虾蟆掉尾。俗说虾蟆一跳八尺，再跳丈六，从春至冬，袒裸相逐，无它所作，掉尾肃肃。谨案：虾蟆既处水中，其尾又短，正使能掉之，岂能肃肃乎？原其所以，当言夏马。夏马患蝇蚋，掉尾振击，常肃肃也。虾蟆、夏马音相似。（《艺文类聚》九十三，「御览」九百四十九）

户律。汉中、巴蜀、广汉自择伏日。俗说汉中、巴蜀、广汉土地温暑，草木早生晚枯，气异中国，夷狄畜之，故令自择伏日也。谨案：《汉书》，高帝分四郡之众，用良、平之策，还定三秦，席卷天下，盖君子所因者本也。诸公定封，加以金帛，重复宠异，令自择伏日，不同于风俗也。（《艺文类聚》五，《御览》三十一）

赤春。俗说赤春从人假贷，皆自乏之时。谨案：《诗》曰：「春日载阳，有鸣。」《月令》：「衣青衣，服苍玉。」又《尔雅》：「春曰青阳。」凡三春时，不得服赤也。今里语曰：「相斥角牛。」原其所以，言牛不当斥角，春不当从人求索也。斥与赤音相似。（《御览》二十）

夏至著五彩，辟兵，题曰游光厉鬼，知其名者无温疾。五彩，辟五兵也。案：人取新断织系户，亦此类也。谨案：织取新断二三寸帛，缀著衣衿，以己织维告成于诸姑也。后世弥文，易以五彩。又永建中，京师大疫，云厉鬼字野重游光。亦但流言，无指见之者。其后岁岁有病，人情愁怖，复增题之，冀以脱祸。今家人织新缣，皆取著后缣绢二寸许系户上，此其验也。（《御览》二十三，又八百十四）

五月五日赐五色续命丝，俗说以益人命。（《艺文类聚》四，《初学记》四，《御览》八百十四）

五月五日以五彩丝系臂者，辟兵及鬼，令人不病温。又曰亦因屈原。（《艺文类聚》四，《初学记》四，《御览》三十一）

五月五日集五色缯，辟兵。余问服君，服君曰：「青赤白黑，以为四方，黄为中央，襞方缀于胸前，以示妇人蚕功也。织麦绢悬于门，以示农工成。传声以襞为辟兵耳。（《御览》三十一，注云：「《麦》，麦茎也。」）

织女七夕当渡河，使鹊为桥。（《岁华纪丽》）

俗说高祖与项羽战，败于京索间，遁丛薄中。羽追求之，时鸠正鸣其上，追者以为必无人，遂得脱。及即位，异此鸟，故作鸠杖以赐老人也。谨案：少五鸠。鸠民者，聚民也。《周礼》罗氏「献鸠养老」。汉无罗氏，故作鸠杖以扶老。（《水经注》七，《艺文类聚》九十二，《御览》七百十，又九百二十一，《太平寰宇记》五十二）

禹入裸国，欣起而解裳。俗说禹治洪水，乃播入裸国。君子入俗，不改其恒，于是欣然而解裳也。原其所以，当言皆裳。裸国，今吴郡是也。被发文身，裸以为饰，盖正朔所不及也。猥也大圣之君，悦禹文德，欣然皆著衣裳矣。（《御览》六百九十六）

众口铄金。俗说有美金于此，众人咸共诋訾，言其不纯。卖金者俗其售，因取锻烧以见真。此所谓众口铄金。（《御览》八百十一）

众心成城。俗说众人同心者，可共筑起一城。同心共饮，雒阳酒可尽也。（《艺文类聚》六十三）

钱刀。俗说害中有利，利旁有刀。言人治下率多得钱财得，必有刀剑之祸也。（《御览》八百三十六）

烧穰杀瓠。俗说家人烧黍穰，则使田中瓠枯死也。（《御览》九百七十九）

城门失火，祸及池中鱼。俗说池中鱼，人姓字。居近城。城门失火，延及其家，仲鱼烧死。谨案：百家书，宋城门失火，因汲取池中水以沃灌之，池中空竭，鱼悉露见，但就取之。喻恶之滋，并中伤良谨也。（《艺文类聚》八十，又九十六，《意林》，《御览》八百七十，又九百三十五，《通鉴注·梁纪》十六）

两袒。俗说齐人有女，二人求之。东家子丑而富，西家子好而贫。父母疑不能决，问其女定所俗适：「难指斥言者，偏袒令我知之。」女便两袒。问其故，云：「欲东家食，西家宿。」两袒者也。（《艺文类聚》四十。《御览》三百八十二引云：「齐有一女，二家求之。其家语其女曰：『汝欲东家则左袒，欲西家则右袒。』其女两袒。父母问其故，对曰：『愿东家食而西家息。』以东家富而丑，西家贫而美也。」）

夜籴。俗说市买者当清旦而行，日中交易所有，夕时便罢。今乃夜籴谷，明其痴呆不足也。凡靳不施惠者曰夜籴。（《御览》四百九十，又七百三十九，又八百二十八多未一句）

徒不上墓。俗说新遭刑罪原解者，不可以上墓祠祀，令人死亡。谨案：《孝经》身体发肤，受之父母。曾子病因，启手足以归全也。遭刑者髡首剔发，身被加笞，新出狴犴，臭秽不洁。凡祭祀者，孝子致斋，贵馨香如亲存时也。见子被刑，心有恻怆，缘生事死，恐神明不歆家，当不上墓耳。（《御览》六百四十二）

俗说亡人魂气飞扬，故作头以存之，言头体然盛大也。或谓头为触圹，殊方语也。（《御览》五百五十二）

墓上树柏，路头石虎。《周礼》方相氏入圹驱魍象，魍象好食亡者肝脑。人家不能常令方相立于墓侧以禁御之，而魍象畏虎与柏。（《御览》九百五十四）

俗说齐人有空车行，鲁人有负釜者，便持釜置车中。行三百里，临别取釜，各不相问为谁，亦不谢。后车者系狱当死，釜主竟往篡之。穿壁未达，曰：「极哉！」车者怒，不肯出。釜主惭，欲与俱死。明日主者以事白齐君，齐君义而原之。（《御览》四百二十一，又七百五十七）

案：刘向《别录》：雠校，一人读书，校其上下，得谬误，为校；一人持本，一人读书，若怨家相对，为雠。（《文选·魏都赋》注）

杀青，书可缮写。谨案：刘向《别录》曰：「杀青者，青治竹作简，书之耳。新竹有汗，善朽蠹，凡作简者，皆于火上炙干之。陈、楚间谓之汗。汗者，去其汗也。吴、越曰杀，杀亦治也。」刘向为孝成皇帝典校书籍二十余年，皆先书竹，为易刊定，可缮写者，以上素也。由是言之，杀青者竹，斯为明矣。今东观书，竹素也。（《初学记》二十八，《御览》六百六，《文选·张景阳杂诗》注）

光武中兴以来，五曹诏书题乡亭壁，岁补正，多有阙误。永建中，兖州刺史过翔，笺撰卷别，改著板上，一劳而久逸。（《御览》五百九十三）

俗说有功德赐金者，皆黄金也。谨案：《孙子兵书》日费千金。千金，百万钱也。陈平谏楚千金，赠二疏五十斤，并黄金也。或云：「一金，亦是一万钱也。」（《意林》，《御览》六百三十三）

咸如炭。俗说咸亦与热正等，炭火不可以入口，人食得大咸亦吐之。谨案：东海朐人晓知盐法者云：「搅盐木多日，每ㄡ黑如炭。」非谓灶中火炭也。（《御览》八百六十五）

酢如荚。谨案：《孝经》说：古太平荚生阶，其味酸，王者取之以调味。后以醯醢代之。（《御览》八百六十六，又八百七十三）

俗说真马啖宾客。宴食已阙，主意未尽，欲复饮酒，余无施，更出脯椒姜盐鼓。言其速疾如真马之传命。（《书钞》百四十二，《御览》八百四十九）

案：《方言》，豚，猪子也。今人相骂曰孤豚之子，是也。（《文选·答客难》注）

马一匹。俗说相马比君子，与人相匹。或曰马夜行，目明照前四丈，故曰一匹。俗说度马纵横，适得一匹。或说马死卖得一匹帛。或云《春秋左氏》说，诸侯相赠，乘马束帛，束帛为匹，与马相匹耳。（《艺文类聚》九十三，《御览》八百九十七）

车一两，谓两两相与为体也。原其所以言两者，箱辕及轮，两两而耦，故称两耳。（《艺文类聚》七十一，《御览》七百七十三，又七百七十六，《通鉴注·汉纪》三十三）

鹿车，窄小裁容一鹿也。或云乐车。乘牛马者，М斩饮饲达曙，今乘此，虽为劳极，然入传舍，偃卧无忧，故曰乐车。无牛马而能行者，独一人所致耳。（《御览》七百七十五，《后汉书·赵熹传》注，《通鉴注·晋纪》二十）

俗说大饿不在车饭，谓正得一车饭，不复活也。或曰：「辅车上饭，小小不足济也。」案：吴郡名酒杯为杨皿。言大饿人得一杨皿饭，无所益也。宁相六，不守熟。案：蒸饭更泥，谓之馏，音与六相似也。（《御览》四百八十六，又八百五十）

疲马不能度绳。俗说马羸不能度绳索。或云不能度种菜畦塍也。谨案：齐有绳水，裁广三四步，言马之疲，乃不能度此水耳。（《艺文类聚》九十三，《御览》八百九十七）

杀君马者，路旁儿也。俗说长吏食重禄，刍藁丰美，马肥杀出。路旁小儿观之，却惊致死。案：长吏马肥，观者快之。乘者喜其言，驰驱不已，至于瘠死。（《艺文类聚》九十三，《御览》八百九十七）

卖牛勿握角，令不售。案：恐触人，人不敢取也。（《御览》八百九十七）



卷三十七

◎应劭（五）


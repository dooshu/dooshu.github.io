卷十六 流寇死战诸臣列传（有总论）

岳武穆曰：“文官不爱钱，武官不怕死，则天下太平矣。”我思宗烈皇帝反其语曰：“文官爱钱不怕死，武官怕死又爱钱。”盖先帝真见其一朝人物！凡为贪官汙吏者，刑法惕其前、死亡偪其后，毫不畏惧；而利之所在，性命以之。此时虽有汤镬在前，彼亦且冰顾之矣；则是「文官爱钱不怕死」之说也。先帝深知时病，切中膏盲；如扁鹊诊脉，料其必死，则亦无物可以救药之矣。至如「武官好钱」，则更进于是。文官攫钱，如穿窬之盗，尚畏人知；武官攫钱，如嚮马之贼，明使人见。文官爱钱，尚畏官评；武官爱钱，直无王法！遇贼不战，谁敢以畏缩罪之？见物即取，谁敢以贪横绳之？怕死之言，犹是盛世黜陟之爰书；不怕死之言，反取为脱巾鼓譟之口实。在先帝时，遂有唐通、白广恩、左良玉辈，乳虎饿鹰，弱肉强食；百姓遂有「贼过如梳，兵过如篦」之语。故宁可见贼，不愿见兵也。弘光登极，四镇横行，草菅多命；史阁部职司弹压，见其暴虐，亦敢怒而不敢言。鲁藩监国绍兴，方国安立四十八营兵、号四十八万，蹂躏江东，几成泥酱；打粮送扎，惨不可言。江上诸营，即贤如王武宁、张阁部，亦不能尽除此习。而郑遵谦以螳螂怒臂，亦思当辙；虎踞小亹，拘囚饷户，城市村落搜括无遗：遂使江东父老，有「时日曷丧」之悲！武官爱钱之祸，一至于此！而崇祯时，见贼则鸟兽散；弘光时，闻北兵渡河，四镇俱前途倒戈。而钱唐衣带水，有数骑浴马江，所谓四十八营及武宁阁部、义兴诸藩镇，梯山航海，一哄而散，靡有孑遗。夫人谁不怕死，亦未见怕死若斯之甚也！故凡见有贼至，则撄城以守；城破，则巷战以殁——如周遇吉、朱三乐之辈，生为虎将、死为国殇，非古今为将之道哉！视彼秋蚊啑血，嚵嚼可憎；举手一挃，非糜则散：犹悻悻然号于世曰：「吾将军也」！清夜思之，不直哑然一笑哉！

周遇吉

尤世威

朱三乐

李守鑅

马岱

崔文荣

刘忠嗣

贺赞

丁启宗

刘国能

王国昌

▼周遇吉，字萃宇，辽东人；锦州卫指挥使，任山西代州三关总镇。闯贼至宁武关，遣降将通融约降，以三日为限：一日守令迎，二日乡绅迎，三日百姓迎，男妇悉出城罗拜；不如命者屠之！融说司道献册纳款，不夺其官。诸人嗫嚅，不出一语。遇吉唾其面曰：“咄，汝以我为降将军耶？先斩尔头，以为降贼者榜样！”遂砍融头，开门出战；以大砲击贼，杀伤数千人。会火药尽，或言贼势重，且与款；遇吉曰：“战三日，杀贼且万，若辈何怯耶！能胜之，一军尽为忠义；万一不支，缚我以献，若辈可无恙也！”于是开门奋击，杀贼又数千人。贼惧欲退，或为贼谋曰：“我众彼寡，但使主客分明，以千击一，蔑不胜矣。请去帽为识，见戴帽者击之，不数日可尽。”贼引兵迭战，脱帽以自别；我兵大败。遇吉阖室自焚，挥短刀力斗，体被流矢如猬毛。力尽见执，不绝口骂；磔于市。遂屠宁武城。自成既杀遇吉，叹曰：“使守将尽周将军比，吾亦安能至此！”弘光赠少保，谥「忠武」，立庙祀之。

▼尤世威，榆林人。崇祯初年，为总兵官。闯贼攻榆林，发数万金，招榆林诸宿将。兵备副使都任集诸宿将王世显、侯世禄、侯拱极、尤世威、尤惠显及将士等问之曰：“若等守乎？降乎？”各言“效死无二！”遂立世威为长，主号令，缮甲兵。贼遣伪官说三日，不听。贼四面环攻，城上强弩叠射，更发大砲击之；贼尸山积。李自成大怒，益发贼合围之。诸将力战杀贼，贼死者万人。贼攻益力，以冲车环城穴之，城崩数十丈；贼拥入，城遂陷。副使都任阖室自经死；世威纵火焚其家百口，挥刀突入阵，力战死之。诸将各率所部巷战，杀贼千计。贼大至，杀伤殆尽，无一降者。阖城妇女，俱自尽；诸将死事者数百人。榆林为天下劲兵处，频年饷绝，军士饥困；而殚义殉城，志不少挫。阖城男子妇女，无一人屈节辱身者。自成遂屠榆林，髫寸不留。

▼朱三乐，西北人；为总兵官，镇守宣府。闯贼至，扬言降者不杀。百姓万余人，向辕门哀告，请献册投降，以救一城生命；三乐坚执不肯，据城死守。一日巡城，指红裔大砲曰：“汝曹能发一砲，我死亦甘心？”众不应。三乐自起举火，兵民自后掣之；三乐愤甚，拔佩刀自刎。

▼李守鑅，龙骧卫指挥使，为居庸昌平总兵官。闯贼破居庸关，守鑅提戈出曰：“吾不杀尽死贼，誓不生还！”冲入其阵，抵死格斗，杀伤数百人；为乱贼所杀。

▼马岱，山西人；为总兵官，守居庸关。流寇至柳沟——柳沟天堑，百人可守，竟不设备，总兵唐通、太监杜之秩迎降，抚臣何谦伪死私遁。岱勒马，驰至其家，先杀妻子、后杀妾媵，策马至山海关，与贼死战；力竭，死之。

▼崔文荣，山西人，为武昌参将。献贼将犯武昌，议撤江上兵，撄城守。文荣曰：“守城不如守江，守江不如守汉；磨盘、煤炭诸洲浅不过马腹，纵之飞渡而撄城坐困，非策也！”议者不从。贼果从煤炭洲而渡，直逼城下；文荣御之，小有斩获。贼攻武胜门，文荣率诸军拒之，多杀伤。次日，楚府新募兵为贼内应，开门迎贼。文荣跃马持矛大呼，手刃三贼；贼围住，攒矛刺之，洞腋死。

▼刘忠嗣，后卫人；指挥同知，英勇有志略。闻寇氛，即留心城守。及贼至城下，力不能支；忠嗣先令妻女自缢，仍登陴抗贼。及破，明叛将谢嘉福执之，索印于其宅。忠嗣怒叱，夺其刀，手刃两贼；被众缚去，遂肢解之。

▼贺赞，保定卫人；京营副总兵。生平以义侠闻。父总兵虎臣征西被围，讚率壮士五十骑出入围中，敌莫敢撄。莅京营，常以忠义励士卒。寇入居庸，六大营皆安列城外，望风投顺；讚独率所部迎击于高梁桥，贼奋勇乱射，讚与马俱死河之上流。

▼丁启宗，紫荆参将。贼檄到之日，到处开门迎降；行牌紫荆取印。启宗愤然，批其牌曰：“我只有「平寇印」一颗，再无别印。”遂迎战于塔鸦驿。力尽，被缚，至死不屈；衣尽裂，竖其体曰：“我丁启宗也。”

▼刘国能，初名闯塌天，与李自成同为贼。事母至孝，母以其为贼，不乐；国能请自拔归明。乃诣豫抚常道立投诚，道立招抚之；从左良玉杀贼，招降射塌天李万庆等贼四千余人，屡有战功。杨嗣昌命国能守叶县，闯贼破叶，国能自刎死；其妻先死。其子方八岁，闯贼入城，抱置膝上，欲收养之，不从；自解所佩小刀，亦刎死。

▼王国昌，陕西泾阳诸生。少谈兵，每下榻读书，辄以器盛两米稃身傍，以两手砻插之，令肌理坚健。习槊为文，得意时或起舞；或一弄槊，愤则狂叫，跃起七、八尺：同学者苦与为邻。

时流寇老回回初起，道梗，尝护巡抚李乔子归应天；遇贼辄败之，称「租公兵」云。盖国昌行兵盛气，行阵每不裹甲；而弟祚昌沈细，尝佐国昌出，止其轻战，故所向无失。久之，贼大队踵至。国昌轻裹疾起，提五百步兵出；诸壁不敢进，国昌独驰深入。祚昌促及，遥呼：“莫进！进必遇伏！”国昌不听。追二十余里，果遇伏。祚昌奋杀贼百余人，阴泽被围，贼益至；兄弟突围出，祚昌殿。当追，而国昌身不被甲，竟受一矢洞胁，不起。道路嗟叹曰：“此儒生死王事者也！”

石匮书曰：余读「离骚」「山鬼」、「国殇」与「云中君」、「河伯」、「洛神」同列九歌，诚见彼豪人烈士，战死沙场；无定河边之骨，真与草本同香！而古战场之血，化为马燐，其光燄尚在也。自闯、献跳梁，峨冠大纛开门迎贼者，不知凡几；而世有阖室自焚、挺戈战死——如周遇吉、尤世威诸君子者，又皆一二不读书、不识字之人为之；天下人亦何贵乎读书识字也哉！












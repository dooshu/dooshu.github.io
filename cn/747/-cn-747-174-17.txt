○廪牺令王尧上封事隹礼诸侯九推今之刺史古之诸侯令刺史无藉田处不可以训农（藉田一条）

《汉书》十志，农为有国之基；《洪范》九畴，食是生人之命。由是古之圣帝，躬事三推；昔者明王，亲行万乘。鼍鼓震地，銮舆动天，耸凤盖以来，建龙而拂日。青坛岳立，翠幕烟平，百司於是骏奔，三公以之肃事。绀辕黛耜，克遵应劭之仪；绿耦朱绂，允备曹之礼。周宣王之寝废，自有前讥；汉文帝之遵崇，斯为后则。王尧职参禀署，位掌甸师，钦承北极之尊，奉东郊之典。欲使载芟之咏，无替於前修；保介之容，有崇於古训。潘岳创赋，备陈执耒之端；曹植为文，具述勤耘之美。

以今之刺史，古之诸侯，既称字养之官，实曰教人之首。若令沮劝，必在躬亲，此虽识於朝三，犹未闻於暮四。若坛飞羽爵，便为劝稼之方；门列春牛，即是趋农之候。更施别法，於是为烦。


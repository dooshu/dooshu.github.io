○禁天下寺观停客制

敕：释教本以助化，道家先於理国，惩恶劝善，以齐死生，薰然慈仁，美利天下，所庇者大，所益者深，故历代崇尚而弗易也。朕以元元烈祖，庆我昌运，西方圣人，福兹下土，常所尽敬，敢忘致诚。且至真之体，尚於精洁，流俗所尊，不宜亵慢。如闻天下寺观，多被军士及官吏诸客居止，狎而黩之，曾不畏忌。缁黄屏窜，堂居毁撤，寝处於众设之门，庖厨於廊无之下。缅然遐想，慨叹良深，自今已後，切宜禁断。其军士委州县长吏与本将商量，移於稳便处安置。其官吏诸客等，频有处分，自合遵承，仰敕到当时发遣。应尊像有损坏处，俾随事修补，其有诸神所居，载在祀典，灵迹昭著，福及生人者，如有毁废，亦宜增葺。且王者以清净统法，圣人以神道设教，精意所在，感而遂通。非徼福於朕躬，斯降祥於黎庶，申明诏旨，用悉劳怀。


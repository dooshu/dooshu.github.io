○授李收谏议大夫制

敕：《书》曰：“后德惟臣，不德惟臣。”实赖左右前後有位之士，匡其不及。天子有诤臣，职在司过，若有犯无隐，献可替否，则旷然丕变，时惟休哉。中散大夫前行尚书兵部郎中赞皇县开国男李收，敏而好学，文以彰之，清澹寡欲，不以得丧干虑。往必时难，保兹艰贞，事君之节，足以存劝。历践郎署，率由旧章，而仗雅居正，可参讽议，无或尸官以罔闻，当灼见以箴阙也。可谏议大夫，散官封如故。


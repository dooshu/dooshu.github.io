康义诚


康义诚，字信臣，代北三部落人也。以骑射事晋王，庄宗时为突骑指挥使。从明宗讨赵在礼，至魏而军变，义诚前陈庄宗过失，劝明宗南向。明宗即位，迁捧圣指挥使，领汾州刺史。从破朱守殷，迁侍卫亲军马步军都指挥使，领河阳三城节度使。出为山南东道节度使，复为亲军都指挥使，领河阳，加同中书门下平章事。

秦王从荣素骄，自为河南尹，典六军，拜大元帅，唐诸大臣皆惧祸及，思自脱，独义诚心结之，遣其子事秦王府。明宗病，从荣谋以兵入宫，唐大臣朱弘昭、冯赟等皆以为不可，而义诚独持两端。从荣已举兵，至天津桥，弘昭等入，以反白，明宗涕泣召义诚，使自处置，而义诚卒不出兵。马军指挥使朱弘实以兵击从荣，从荣败走，见杀。

三司使孙岳尝为冯赟言从荣必败之状，义诚闻而不悦。及从荣死，义诚始引兵入河南府，召岳检阅从荣家赀。岳至，义诚乘乱，使人射之，岳走至通利坊见杀，明宗不能诘。义诚已杀岳，又以从荣故，与弘实有隙。愍帝即位，弘实常以诛从荣功自负，义诚心益不平。

潞王从珂反凤翔，王思同率诸镇兵围之，兴元张虔钊兵叛降从珂，思同走，诸镇兵皆溃。愍帝大怒，谓朱弘昭等曰：“朕新即位，天下事皆出诸公，然于事兄，未有失范，诸公以大计见迫，不能独违，事一至此，何方转祸？吾当率左右往迎吾兄，逊以位，苟不吾信，死其所也！”弘昭等惶恐不能对，义诚前曰：“西师惊溃，主将怯耳。今京师兵尚多，臣请尽将以西，扼关而守，招集亡散，以为后图。”愍帝以为然，幸左藏库，亲给将士人绢二十匹，钱五千。是时，明宗山陵未毕，帑藏空虚。军士负物扬言曰：“到凤翔更请一分。”朱弘实见军士无斗志，而义诚尽将以西，疑其二心，谓义诚曰：“今西师小衄，而无一骑东者，人心可知。不如以见兵守京师以自固，彼虽幸胜，特得虔钊一军耳。诸镇之兵在后，其敢径来邪！”义诚怒曰：“如此言，弘实反矣！”弘实曰：“公谓谁欲反邪？”其声厉而闻。愍帝召两人，争于前，帝不能决，遂斩弘实，以义诚为招讨使，悉将禁军以西。愍帝奔卫州。义诚行至新安，降于从珂。清泰元年四月，斩于兴教门外，夷其族。

呜呼！五代为国，兴亡以兵，而其军制，后世无足称焉。惟侍卫亲军之号，今犹因之而甚重，此五代之遗制也。然原其始起微矣，及其至也，可谓盛哉！当唐之末，方镇之兵多矣，凡一军有指挥使一人，而合一州之诸军，又有马步军都指挥使一人，盖其卒伍之长也。自梁以宣武军建国，因其旧制，有在京马步军都指挥使，后唐因之，至明宗时，始更为侍卫亲军马步军都指挥使。当是时，天子自有六军诸卫之职，六军有统军，诸卫有将军，而又以大臣宗室一人判六军诸卫事，此朝廷大将天子国兵之旧制也。而侍卫亲军者，天子自将之私兵也，推其名号可知矣。天子自为将，则都指挥使乃其卒伍之都长耳。然自汉、周以来，其职益重，汉有侍卫司狱，凡朝廷大事皆决侍卫狱。是时，史弘肇为都指挥使，与宰相、枢密使并执国政，而弘肇尤专任，以至于亡。语曰：“涓涓不绝，流为江河。荧荧不灭，炎炎奈何？”可不戒哉！然是时，方镇各自有兵，天子亲军犹不过京师之兵而已。今方镇名存而实亡，六军诸卫又益以废，朝廷无大将之职，而举天下内外之兵皆属侍卫司矣。则为都指挥使者，其权岂不益重哉！亲军之号，始于明宗，其后又有殿前都指挥使，亦亲军也，皆不见其更置之始。今天下之兵，分属此两司矣。






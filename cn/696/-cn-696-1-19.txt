欲偕舒章游金陵不果各赋诗十首


其一


自隔金陵道，今来第四秋。
星辰罗帝阙，龙虎抱江楼。
气象年年大，登临处处愁。
风流如晋代，无梦到西洲。

其二


区中仍故宅，不复寓荆扬。
襟带疑清渭，规图似洛阳。
御街营细柳，庙貌近长杨。
叹息西京老，柴门对未央。

其三


忆出东华省，钟山谒秘宫。
熊罴依日月，弓剑化崆峒。
陵户松杉下，群臣图画中。
不逢高帝世，深愧事雕虫。

其四


更忆鸡鸣埭，勋庸王者姿。
河山荒国邑，烟雨剥旌旗。
不见征诛事，惟看明盛时。
中原谁可问，六代令人悲。

其五


佳丽江南日，清流偃大航。
柳枝披市屋，莲子绕宫墙。
积翠迷飞阁，真珠拾画樯。
更经三女庙，明月夜焚香。

其六


城北清凉寺，前朝避暑游。
藤萝水上覆，鼯鼠谷中秋。
处处迎卢女，家家祀蒋侯。
应怜烟草地，不见景阳楼。

其七


侧足兴王地，伤心霸业衰。
化龙终寂寞，射雉已迷离。
月冷贵妃井，风寒太子池。
何年凭吊尽，江水不知悲。







其八


昔人多旷远，今日更繁华。
东府诸王宅，含章公主家。
月中望杨柳，天际弄琵琶。
亡国寻常事，非关玉树花。

其九


清心怜顾妇，水曲弄明珠。
迎女惭桃叶，无郎唱小姑。
浅烟双桨动，带月半窗扶。
莫恨情人少，千秋愁未殊（有感也）。

其十


昔共同门友，寂寥江表姿。
豪华羊侃伎，风调谢公姬。
晋代词人歇，吾家狎客衰。
此方愁绝地，何许更伤离（忆周、徐诸子）。





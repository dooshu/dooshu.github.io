◇下书厌盗贼（地皇元年）

予之皇初祖考黄帝定天下，将兵为上将军，建华盖，立斗献，内设大将，外置大司马五人，大将军二十五人，偏将军百二十五人，裨将军千二百五十人，校尉万二千五百人，司马三万七千五百人，候十一万二千五百人，当百二十二万五千人，士吏四十五万人，士千三百五十万人，应协於《易》「弧矢之利，以威天下」。予受符命之文，稽前人，将条备焉。（《汉书·王莽传》下）


【赠顾交趾公真诗】

〖《类聚》作直。《诗纪》作真。《文选》李善注云。晋百官名曰：交州刺史。顾秘字公真。〗

顾侯体明德。清风肃已迈。发迹翼藩后。改授抚南裔。伐鼓五领表。扬旌（《类聚》作声。）万里外。远绩不辞小。立德不在大。高山安（《类聚》作可。）足凌。巨海犹萦带。惆怅瞻飞驾。引领望归旆。（○《文选》二十四。本集五。《诗纪》二十五。又《类聚》二十九作送顾公直诗。引外、带二韵。）


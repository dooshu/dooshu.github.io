○砥石赋（有序）

南方气泄而雨淫，地慝而伤物。媪神噫湿，渝色坏味。虽金之坚，亦失恒性。始予有佩刀甚良，至是涩不可拔。剖其室乃出。溯阳眇视，传刃蒙脊，鳞然如痴，如黑子，如青蝇之恶。锐气中锢，犹人被病然。客有闻焉，裒密石以遗予。沃之草腴，杂以鸟膏，切靡刂下上，真质焯见。踌躇四顾，尔谢客：“微子之贻，几丧吾宝。”客曰：“吾闻诸梅福曰：‘爵禄者，天下之砥石也。高皇帝所以砺世磨钝。’有是邪！”予退感其言，作《砥石赋》。

我有利金兮，以利为佩。遭土卑而慝作兮，雄芒为之潜晦。如景昏而蚀既兮，与肌漆而为厉。顾秋蓬之不可弗刂兮，尚何游乎髋髀之外。利物蒙蔽，材人惆怅。悼百汰之至精，蟠一检而多恙。岂害气之独然兮，将久不试而然！彼屠者之刀兮，猎者之诞。不灌不淬兮，糅错衔铅。日鼓月挥兮，腴击鲜。睨以耀芒，氵翁淫夷而腾膻。岂不以涉暑而蒙兮，鼎用之而成妍？

有客自东，遗于越砥。圭形石质，苍色腻理。郭其鳞皴，滑以氵氵隋。如衣浣垢，如鼎出否。雾尽披天，萍开见水。拭寒焰以破毗，击清音而振耳。故态复还，宝心再起。即赋形而终用，一蒙垢焉何耻？感利钝之有时兮，寄雄心于瞪视。

嗟乎！石以砥焉，化钝为利。法以砥焉，化愚为智。武王得之，商俗以厚。高帝得之，杰才以奏。得既有自，失岂无因？汉氏已还，三光景分。随道阔狭，用之得人。五百余年，唐风始振。悬此大砥，以砻兆民。播生在天，成器在君。天为物天，君为人天。安有执砺世之具，而患乎无贤欤！


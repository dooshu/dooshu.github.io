○奉賀大中丞石汀殷公平古田序 【 討平古田】

今皇帝御極之五年、登用耆碩、采摭明智、相與畢力謀議、究意安攘、惟時德澤流暢、威燀旁達、普天之下、莫不摶心戢志、北虜首欵塞稱貢、暨吐蕃諸酋長咸望風繼踵、皆願內附、乞封號。輸職貢永永作西陲衛、天子乃稍紆西北憂、顧嶺表諸土猺、猶時跳梁弗靖、皇上軫念南顧、至分命重臣、開府握符、期盡撲滅乃巳、於是中丞石汀殷公、實專征我西粵、公先是嘗視學兩江、時出行部郡縣。即相視賊所出入險巇道。間走諜知其虗實。賊素懾公威名。巳拜命、則夙夜殫慮畢謀。鳩師旅。儲餉糗。一戰。竟擣其穴而覆之。葢不三閱月。而鉅功屹成矣。夫西粵即秦所置桂林郡。固交廣之間一都會也。乃古田又隸省邑。去郡不百里。宋元時多聞人。彬彬稱奧區焉。其後民猺錯居。始獷悍不可制。往者嘗抗王師。殪主將。稍蠶食臨桂義寧諸縣。邇乃至掠省帑、殲藩臣、闖靖邸、勢益囂驁不可禦。弘治正德間、嘗命兩將討之、聚兵數十萬、所靡餼犒亦不下數十萬、師比壓境、率憚險、逗撓不進、僅聽招撫、示羈縻而巳、迄未有能大創之者、葢其地連亘荔永。迂廻融洽。多陡崖深箐。我兵莫可側足。又其生而烙蹠跣躍。跳踉巉削。如兔興烏集。莫可俟其出沒。以故賊數得據險扼隘。而我軍聲息。顧動為賊所覯。不堅壁以俟我。則設伏以邀我。我且環視莫發。未幾而師老財匱逡廵阻郤、賊以是益輕中國、謂莫且誰何、若是者非獨其天性然也、乃其地勢則然矣、惟我殷公、以英爽桓毅之才、運博大通方之智、始至結其土著、假之偵視、巳熟察其險要、則分道競進、經隘搜伏、紆路駐守、賊相顧錯愕、無所用其技、公乃鼓行前驅、再戰再破、先後計斬首七千餘級、所破柵數十百。獲其魁韋銀豹獻之朝、葢自庚午十一月朔迄辛未之春、僅三月而百年之逋寇、一旦蕩平之矣、公之功顧不偉歟、昔我先臣襄毅韓公。新建王公。嘗帥永保田州之旅。討平修荔八塞。談者至今美之。余謂兩公即用兵神矣。其時江廣土漢之兵。調者幾何。所饋餉當幾何。即克有功矣。其為日又幾何。乃公所徵師及軍興費。率不逾十萬。而成功之速復過之。則公之功。固無論弘正中用兵諸臣。即兩公者。且瞠乎後矣。公既上其績、　天子嘉之、退復疏所以安粵事宜、即其地為永安州、割義寧永福屬之、而銅鼓富祿長安三鎮悉立之土司、俾世世守而勿失、夫公既巳出奇制勝、銷累世所不拔之憝、而復振其長策遠馭、貽西土以永奠之利、則是役也、公不惟上弭　天子南顧之憂而耀我一統之威靈、解我生民之怨毒、則四夷且益輯而萬邦且用休、所以綏　國家無疆之祚者將在茲矣、詩曰有嚴有翼、共武之服、共武之服、以匡王國者、公其有焉、


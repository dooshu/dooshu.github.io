72　旱山近漢廣之域


旱麓，毛氏云：「旱，山名也。」曹氏名粹中，著詩説。按：「漢地理志漢中南鄭縣有旱山，沱水所出，閻按：「『沱』，本作『池』，即『沱』字。」東北入漢。」旱山在梁州之境，與「漢廣」相近〔一〕，故取以興焉。

【元圻案】王氏詩地理攷曰：「九域志『興元府有旱山』，寰宇記『在南鄭縣西南二十里』，周地圖記云：『山上有雲即雨。』」〇嚴氏粲詩緝曰：「毛氏以旱爲山名，不知山之所在。或取漢地理志漢中郡南鄭縣之旱山以實之。詩人託興皆取其在境内者，何獨遠取漢中之旱山乎？闕其所不知可也。」王氏以嚴説爲不然，故曰「與『漢廣』相近」以正之。

〔一〕「漢廣」，此指詩經中漢廣之詩所咏的江、漢之地。






○中书门下贺新制中和乐状

右。中书门下奏：今月七日，伏蒙圣恩，赐臣麟德殿宴会，观上件新乐。臣闻先王作乐，必本人情，所以崇德，所以辨政。伏惟陛下以大中设教，以大和育物。肇创嘉节，於今十年，年皆顺成，俗以仁寿。今则睿谋广运，度曲惟新。三才位序，迈《韶》、《咸》之美；八卦成象，见天地之心。制氏未睹其铿锵，伶官甫披其行缀。声歌所感，遐迩同欢。臣等职忝台司，时逢交泰，昨巳面有奏陈，请付有司，颁示四方，永光乐府，仍请编入史册。伏望天恩，允臣所奏。


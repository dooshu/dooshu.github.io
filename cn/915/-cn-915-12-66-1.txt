◇为南安王思好与并州诸贵书

主上少长深宫，未辨人之情伪，昵近凶狡，疏远忠良。遂使刀锯刑馀，贵溢轩阶。商胡丑类，擅权帷幄。剥削生灵，劫掠朝市，暗于听受，专行忍害。幽母深宫，无复人子之礼；二弟残戮，顿绝孔怀之义。仍纵子立夺马于东门，光弁擎鹰于西市，骏龙得仪同之号，逍遥受郡君之名，犬马班位，荣冠轩冕，人不堪役，思长乱阶。赵君王睿，实曰宗英，社稷惟寄；左丞相斛律明月，世为元辅，威著邻国；无罪无辜，奄见诛殄。孤既忝预皇枝，实蒙殊奖，今便拥率义兵，指除君侧之害。幸悉此怀，无致疑惑。（《北齐书·宗室思好传》。思好迁朔州刺史，武平五年，举兵反，与并州诸贵书云云，行台郎王行思之辞也。）


进夔王周王志文状

右臣先奉勅撰故夔王周王志文者窃以奉大君之明诏纪贤王之令猷爰刻贞珉以志幽壤自非鸿笔曷振清芬如臣者谬典王言久尘官次发挥寡誉尸旷怀慙岂谓宸慈更令譔述只膺严命伏用兢惶辄巳罄竭謏闻奉扬遗懿属词之妙既异于色丝褒德之称敢同于华衮徒踯躅以燥吻实忸怩而厚顔芜秽颇多悚惕兹甚其志文二首谨缮写随状上进云云


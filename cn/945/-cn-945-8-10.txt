与内弟李休复序

陇西李生予之内弟也才十数岁能属文善楷隶性端谨介特外直而内温不读非圣之书不入非类之室孜孜为学匪懈州里之内名称蔼然咸平二年奉郷老荐书就试春官氏实在高第扬于王庭天子以其新进少年欲抑之俾进其业遂用旅退曾不屑怀去年本郡凡贡士三十八人实冠其首西望而笑与计吏偕方摩厉以须虚憍恃气将乘长风而破巨浪运溟海而徙天池适有功缌之丧不克其志怀宝待价岂虑迷邦杜门燕居亦云知命斯可尚也一日再拜而言曰夫名以定体有自来矣始肄业乡校名宗元及举进士更之曰琼由琼巳来一不利见再不克就试礼部求所以易之者予应之曰复之六二休复吉象曰休复之吉以下仁也盖得位处中恊比初九初九有仁德而能附顺之所以为亲仁善邻之象复之休也左氏传曰亲仁善邻国之宝也语曰德不孤必有邻夫七日来复天地之心也照邻殆庶顔子之德也处复而休择邻以德非君子儒者其孰能从事於斯矣宜更名曰休复字德邻若乃率性循道自诚而明复之体也迈种务滋聿修无忝德之度也所宜探中庸性命之理无或怵迫亲大雅明哲之士与之切劘使衆妙玄同虚室生白鸣谦受益心逸日休勤而行之进吾往也固当立功立事为世伟人岂徒发策决科智効一官而已古人耻名浮於实幸吾弟勉之哉外兄某序


闻海客谈澎湖事　二首


绝岛周星两受兵，可怜蛮触迭纷争。春风血涨珊瑚海，夜月磷飞牡砺城。

故帅拜泉留井记，孤臣掀案哭雷声。不堪重话平台事，西屿残霞怆客情。[67]

全台门户此荒礁，三载前仍隶大朝。斗绝势成孤注立，交争祸每弹丸招。

尚书墓道蛮云暗，大令文章劫火烧。我为遗民重痛哭，东风吹泪溢春潮。






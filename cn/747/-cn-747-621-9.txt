○对祭侯判

得甲祭侯辞曰：“强饮食。”御史纠非息宴之礼，不伏。

惟祀与戎，礼之大者，观射见德，侯其是欤。俾邀福於尔灵，将示威於我众。所以司马张皇於五射，梓人盛饰於三侯。系而有仪，下纲不及於地武；祭以盛礼，上射更揖於堂楣。是则俎豆克陈，熊武相间。多算少算，射人或觥於尔爵；强饮强食，祝史无愧於我辞。冀必惩於不庭，是有祈於介福。虽非宴礼，实曰武经。既庶几於戢兵，复何疑乎致祭？乘骢之纠，斯心奚至於加诸；而中鹄之诚，彼甲未越其典则。礼不渎也，神其吐之。

邱鸿渐

鸿渐，贝州人。官左司郎中。


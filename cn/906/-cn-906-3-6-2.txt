汉之季


《古今乐录》曰：“《汉之季》者，言孙坚悼汉之微，痛董卓之乱，兴兵奋击，功盖海内也。当汉《思悲翁》。”

汉之季，董卓乱。桓桓武烈，应时运。义兵兴，云旗建。厉六师，罗八阵。飞鸣镝，接白刃。轻骑发，介士奋。丑虏震，使众散。劫汉主，迁西馆。雄豪怒，元恶偾。赫赫皇祖，功名闻。

《汉之季》曲凡二十句，其十八句句三字，二句句四字。






○敕安西节度王斛斯书

敕王斛斯：累得卿表，知贼等肆恶，终冬不去，又闻将士与斗，数有杀伤。诸胡携离，将自此始，朕比为料，亦以为然。卿受寄远方，悉心奉国，抚巡将士，皆得输诚，万夫一心，以少击众，虽有狂寇，固无远忧。朕所悬官爵，惟赏忠义，苟能尽节，亦岂忘功？卿可慰勉将士，知朕此意，若有殊效，即具状以闻。且苏禄凶徒，本是乌合，今其师老，必有怨嗟。至如骨咄王子来投，已是其效；何国胡不受处分，亦是明徵；其下离心，已至於此。可令谍，更诱其馀，此贼败亡，将从内溃。且四镇绝远，皆是孤军，卒欲益兵，颇难救急。近已敕牛仙客且送五千人，其馀骁勇，亦即继发，并敕北庭计会。卿可与盖嘉运相知，张皇国威，诚在此举，俘灭丑虏，今也其时，勉树边勋，以成不朽。冬中甚寒，卿及将士比并如何，遣书指不多及。


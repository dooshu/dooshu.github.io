卷三



卷之三

乙未夏四月丁巳朔。

丁丑，常遇春来归。遇春，怀远人，性刚毅，有勇力。年二十三，为群盗刘聚所得，爱其骁勇，拔居左右。遇春见聚日事剽掠，无远图，察其必败。闻上居和阳，恩威日著，兵行有律，独率十余人来归。未至，困卧田间，梦神人被金甲拥盾呼之曰：“起。起，主君来，”忽寤。见上骑从至，即与其徒迎拜，乞归附。上喜其壮勇，用以为前锋。

子兴既卒，孙德崖欲统其军。子兴之子闻之，惧不能辩，乃以书邀上代辩之。上方日与元兵战。诸将闻上欲往，不悦，乃止。时汝颍倡乱者杜遵道、刘福通等自砀山夹河迎韩山童之子林儿为帝，居于亳，遣人诣和阳招诸将，欲为己用。诸将诣张天祐曰：“公度自能率众御元兵乎？不然，公当往。”天祐自揆不能，遂往。上时发兵及亲率将士取和阳西南民寨，次第平之。天祐寻自亳归赍杜遵道檄，推子兴之子为都元帅，天祐为右副元帅，上为左副元帅。上曰：“大丈夫宁能受制于人耶？”遂不受。

未几，和阳乏粮。上与诸将谋渡江，患无舟楫。时双刀赵、李普胜、俞通海父子拥众万余船千艘，据巢湖，结水寨，与庐州左君弼有隙，屡被其窘，惧为所袭。五月丁亥，遣俞通海间道来附，乞发兵为导使，凡三至。上谓徐达等曰：“方谋渡江而巢湖水军来附，吾事济矣。”遂亲往巢湖与李普胜等会，就观水道，以舟出和阳。时铜城闸、马场河等隘口皆为元中丞蛮子海牙水寨所扼，惟一小港可达，然浅涸不可通大舰。已而，大雨兼旬，川谷流溢，素非行舟处皆水深丈余。上喜曰：“天助我也！”遂乘涨发巢湖舟，鱼贯而出。至黄墩，双刀赵以所部叛去，余舟悉至和阳。方降舟之未至，遣人诱蛮子海牙军来互市，遂执之，得十九人，皆善操舟者。令其教诸军习水战，命廖永安、张德胜、俞通海等将之。

壬寅，上帅舟师攻蛮子海牙于峪溪口。敌舟高大，不利进退。永安等操舟如飞，左右奋击，大败其众。遂与诸将定渡江之计，诸将咸欲直趋金陵。上曰：“取金陵必自采石始。采石，南北喉襟。得采石，金陵可图也。”六月乙卯朔，上率徐达、冯国用、邵荣、汤和、李善长、常遇春、邓愈、耿君用、毛广、廖永安各引舟渡江。将出江口，会日暮。忽军后数十里黑云蔽天，雷电风雨大至，舟遂止。丙辰黎明，将渡。云分两道：右由西南，左由东北，俱覆牛渚矶。时西北风顺，舳舻齐发，军士皆讙跃。上与永安举帆前行，永安请所向。上曰：“采石大镇，其备必固。牛渚矶前临大江，彼难为备御。今往攻之，其势必克。”乃引帆向牛渚。风力稍劲，顷刻及岸。守者惊骇，出兵来拒。上麾甲士以进，敌不交，即走。常遇春奋戈先登，诸军鼓勇继之。采石镇兵惊溃，遂拔之。缘江诸垒望风迎附。诸将以和阳饥乏，见粮畜，各欲资取而归。上察诸军无进取意，乃谓徐达等曰：“今举军渡江，幸而克捷，当乘胜径取太平。若听诸军取财物以归，再举必难，江东非我有。大事去矣。”因令悉断舟缆，推置急流中，舟皆顺流东下。诸军大惊，问故。上曰：“成大事者不规小利。此去太平甚近，舍此不取，将奚为？”于是诸军皆听命，乃令军中皆食。食已，即率众自观渡向太平桥，直趋城下。元平章完者不花、万户万钧、达鲁花赤普里罕忽里闭城拒守。上纵兵急攻，遂拔之。完者不花与佥事张旭等弃城走，执其万户纳哈出。太平路总管靳义出东门，赴水死。上闻之曰：“义士也！”具棺歛葬之。耆儒李习、陶安等率父老出城迎上。安见上状貌，谓习等曰：“龙姿凤质，非常人也。我辈今有主矣。”上之发采石也，先令李善长为《戒戢军士榜》，比入城，即张之。及拔，城士卒欲剽掠，见榜揭通衢，皆愕然不敢动。有一卒违令，即斩以徇，城中肃然。富民陈迪献金帛，即以分给诸将士。

丁巳，上召陶安、李习与语时事。安因献言曰：“方今四海鼎沸，豪杰并争，攻城屠邑，互相雄长；然其志皆在子女玉帛，取快一时，非有拨乱救民安天下之心。明公率众渡江，神武不杀，人心悦服，以此顺天应人而行吊伐，天下不足平也。”上曰：“足下之言甚善。吾欲取金陵，足下以为如何？”安曰：“金陵，古帝王之都，龙蟠虎踞，限以长江之险。若取而有之，据其形胜，出兵以临四方，则何向不克。”其言合上意，由是礼遇安甚厚，事多与议焉。

改太平路为太平府，以李习知府事。置太平兴国翼元帅府，诸将奉上为大元帅。上命李善长为帅府都事，潘庭坚为帅府教授，汪广洋为帅府令史，以陶安参幕府事，命诸将分守各门，脩城浚濠，以固守御。

辛酉，元右丞阿鲁灰、副枢绊住马、中丞蛮子海牙等以巨舟截采石江，闭姑孰口，绝我归路。方山寨民兵元帅陈野先以众数万来攻城，其锋甚锐。上按兵城上，察其无他奇谋。乃遣徐达、邓愈、汤和引兵出姑孰，东迎战；复命别将潜师由间道绕出其后。达等转战至城北，忽有双龙见于阵，上云端，敌众方仰视惊愕。我师因夹击之，野先腹背受敌，大败，遂擒野先。上释不杀，与之语。野先性谲诈，谓上曰：“生我为何？”上曰：“天下大乱，豪杰并起，假号令据城邑者不知其几。然胜则人附，败则附人。尔既以豪杰自负，必能识达事机。岂不知生尔之故？”野先曰：“然则欲吾军降乎？”上曰：“然。”野先曰：“此易尔。军之将校皆吾亲故，喻之即来。”乃为书招之。明日，众皆降。阿鲁灰、蛮子海牙等见野先兵败，不敢复进攻，率其兵还驻峪溪口。

甲子，徐达克溧水州。

秋七月甲申朔。

壬辰，发兵攻集庆路，留陈野先于太平。命元帅张天祐率诸军及野先故部曲以行，兵至集庆，攻之，弗克而还。

八月甲寅朔。

庚申，复议遣兵攻集庆。初，陈野先以书招降其众，意其未必从，阳为招辞，阴实激之，不意其众遽降。野先自念失计，心恒不安，及闻再出师攻集庆，私谓其部曲曰：“汝等攻集庆毋力战。俟我得脱，还当与元合。”有以其谋告者。上曰：“吾久知其不诚。然杀之，恐失豪杰心。”乃召野先，谓曰：“人各有心，识见不同。从元，从我，任汝所适，不相强也。”野先自誓曰：“若背再生之恩，神人共殛之。”乃纵之还。野先既辞去，我师亦止不行。

克溧阳县。

戊辰，陈野先既归，收其余众，屯于板桥，阴与元福寿合而阳为报曰：“十二日，率师至台城八里冈，与元兵遇，杀获不可胜计，生擒五人，获马数十匹。”因言：“集庆城池右环大江，左枕崇冈，三面据水。以山为郭，以江为池，地势险阻，不利步战。昔王浑、王浚造战船谋之累年，而苏峻、王敦皆非陆战以取胜。隋取江东，贺若弼自扬州，韩擒虎自庐州，杨素自安陆，三道战舰同时俱进，然后克之。今环城三面阻水，元师与苗军联络其中，连寨三十余里。攻城则虑其断后，立寨则粮运不继。竭力前进，脱有不虞，反为后患。莫若进兵南据溧阳，东捣镇江，据险阻绝粮道，示以持久可不攻而自下也。”上知其诈，以书报之曰：“历代之克江南者，晋之殄吴、隋之平陈、曹彬之取南唐，皆以长江天堑，限隔南北。故须会集舟师，始克成功。今吾大军既渡江，据其上游。彼之天险，我已越之；彼之喉咽，我已扼之。舟师多寡，不足深虑。舍舟步进，足以克捷。自与晋、隋势殊事异。足下效勤宣力，正宜乘时进取，建勋定业。柰何舍全胜之策而为此迂回之计耶？”

丁丑，遣禆将习伯容攻芜湖县，克之；置永昌翼，以伯容为万户。

九月癸未朔，陈野先得书，知其诈不行，复谋以计致上。密约元将左答纳识里至其营，佯言生得之，绐上临其军受俘。上曰：“此贼多诈，最叵信。”姑许之不往。

丁亥，皇长子生，孝慈皇后出也。

戊戌，命元帅张天祐率所部军攻集庆。己亥，天祐等至方山，攻破左答纳识里营，走之。陈野先遂叛，与元福寿合兵来拒战于秦淮水上。我师失利，天祐、郭元帅皆战死。郭元帅，子兴之子也。

己酉，陈野先追袭我军于溧阳，经葛仙乡。乡寨民兵百户卢德茂恶野先反覆，谋杀之。遣壮士五十人衣青衣，出迎野先。野先不虞其图己，与十余骑先行。青衣兵自后击之，仆地，攒槊剌之，野先死。其下复推野先从子兆先领其众。初，野先自誓而归，即阴与元合。才三日，忽呕血。至是，身被重创而死，人皆以为违誓之谴。

冬十二月壬子朔，释元万户纳哈出北归。纳哈出者，木华黎裔孙也。上初获之，以其为元世臣子孙，待之甚厚。纳哈出居，常郁郁不乐。上遣降将万户黄俦察其去就，俦见纳哈出，言上所以待遇之意。纳哈出曰：“荷主公不杀，诚难为报。然我本北人，终不能忘北。”俦以告上。上曰：“吾固知其心也。”谓徐达等曰：“纳哈出，元之世臣，心在北归。今强留之，非人情也。不如遣之还。”达等以为虏心难测，若舍之去，恐贻后患，不如杀之。上曰：“无故而杀之，非义。吾意已决，姑遣之。”因召纳哈出及降臣张御史，谓之曰：“为人臣者，各为其主，况汝有父母妻子之念？今遣汝归，仍从汝主于北。”因资而遣之，纳哈出等辞谢而去。

元中丞蛮子海牙复率舟师进扼采石江，以阻绝南北，欲伺间攻太平。上知之，乃命治石礟，载以巨舰，选精兵守要害以待之。








○汰僧道议

衣者，蚕桑也；食者，耕农也；男女者，继祖之重也。而二教悉禁，国家著令，又从而助之，是以夷狄不经法，反制中夏礼义之俗也。《传》曰：“女子十四有为人母之道，四十九绝生育之理；男子十六有为人父之道，六十四绝阳化之理。”臣请僧道士一切限年六十四以上，尼女官四十九以上，许终身在道。馀悉还为编人，官为计口授地，收废寺观，以为庐舍。


代林尊五上吴鸾旗告贷启

代林尊五上吴鸾旗告贷启[1]

按：据张明正先生考证，林尊五是台中人林其中之次子。家道中落陷入困境时，请丘逢甲代笔告贷。吴鸾旗曾预领筹建台中城的工程款，富甲一方，乙未年日军侵台，台中城未建。此文当作于乙未割台事变之前。

顷据云：房妾之位置方安，县差之征收忽至。新人娇倚，碧玉瓜八字齐开；旧债迫偿，青苗钱一文未缴。佃人来矣，情田虽广垦而未荒；私囊萧然，笑金因常买而已尽。而乃一纸官司，急如星火；六街衙役，大展威风。名字朱勾，愁见粮房之下碟；闺门绿惨，惊同醋海之生波。上下忙忙真不了，魂与梦梦总难安。藏娇有屋，竟无避债之台；败兴无诗，偏有催租之吏。在上官锦衾梦预隐，殊无恩爱□□之情；在小妾妆镜愁看，殆有怜我怜卿之态。司马之裘可典，羞对佳人；牵牛之债未偿，恐离织女。倘若星逢贯索，庶难闻十索之歌；姑将假觅资钱，借以完三钱之府。恳将情事也，代达尊闻。惟老兄公子情多，怜残花之嵊泪；而小弟老婆心切，未临楮而神驰。所祈接到八行，筹予千贯。待春风之还信，吹到慈云；解夏日之官威，渴承甘露。将上可以纳为政之供，下可以解如燃之急。子母之蚨飞有准，雌雄之蝶梦无惊。从兹把酒而看文君，双眉不因蹙损；焚香而谢菩萨，一心永篆私恩。弟实因惧见官府，而玉惨珠愁；堪怜俯顾，乃为觅之去路，于花明柳暗，转乞鸿慈；所有公私两便之情，代为露布。可否千金之诺，谨候云针。

一八九三年






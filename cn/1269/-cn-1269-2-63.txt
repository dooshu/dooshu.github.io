沈：阴怀于阳，阳怀于阴，志在玄宫。

初一：沈耳于闺，不闻贞。测曰：沈耳于闺，失德体也。

次二：沈视白自见。贤于眇之眄。测曰：沈视之见，得正美也。

次三：沈于美，失贞矢。测曰：沈于美，作聋盲也。

次四：宛雏沈视，食苦贞。测曰：宛雏沈视，择食方也。

次五：雕鹰高翔，沈其腹，好憴恶粥。测曰：雕鹰高翔，在腐粮也。

次六：见粟如累，明，利以正于王。测曰：见粟如累，其道明也。

次七：离如娄如，赤肉鸱枭，厉。测曰：离娄赤肉，食不臧也。

次八：盼得其药，利征。测曰：盼得其药，利征迈也。

次九：血如刚，沈于颡，前尸后丧。测曰：血刚沈颡，终以贪败也。


○播州善後事宜疏 【 善後事宜】

議照播地改土設流、分置郡縣、於以昭　聖朝一統之輿圖、而新海內萬年之耳目、甚盛舉也、查該州地鄰三省、然楚止偏橋、路通一線、蜀與黔、葢無所不接壤、夫蜀無藉於播、黔瘠壤也。若乘此時而割播地以附黔、則於蜀無損。於黔有裨。且臣等別疏。又請以楚之四衛竝割附之。從此黔省幅巾?員。得與十二省比長絜大甚為長便。但盡屬之黔則地方千里。諸凡締造勞費尚多。亦黔所不能堪。因議設為二府。黔蜀之爭自此而始矣分隸黔蜀。庶建邦啟土。各自經營。成聚成都。指顧可就。除寬脅從、撤兵馬、招流移、厚賑恤、抑兼併、靖橫恣等項、凡　明旨所叮嚀而兵部所條議者、俱已陸續舉行、及見之後開款目外、謹集眾思列為十二事、進呈　御覽伏乞敕下覆議施行、

計開

一復郡縣、播州南極牂牁、西連棘?火道、東西廣一千二百二十里、南北袤一千四十里、漢唐故為郡縣。在川貴之間。亦一都會也。至唐乾符間陷於南詔。楊端取而據之。今逆酋既平、相應改土復流。以變夷俗。及照播州白田壩沃壤數百里。即播州遵義縣故地。當復府治。設縣附焉。桐梓當綦南之衝。走川貴道也。舊為夜郎縣故地。當復一縣。望艸南接婺思北達真培為綏陽縣故地。當復一縣。仁懷濱播枕永。襟合帶瀘。為懷陽縣故地。當復一縣真州即古珎州。川原平衍。?販周遊。應復一州。以上俱隸川省統轄。黃平為川貴要區。舊設撫苗通判一員。列銜重慶。駐鎮彼中。其與播勢相控馭。竝為重地。應設一府。湄潭龍泉。地里廣邈。各應建設一縣。甕水重安。合設一縣。餘慶白泥。合設一縣。并艸塘容山二司。應割隸各縣。以上地方去黔甚邇。相應改隸貴州統轄。總計增府二。州一。縣八。葢亂流初殄。地闊人稀。姑建數城以為繫屬。以後地闊民聚。無妨增設。其二府治與附郭縣分正佐首領各應照例全設。外州縣正佐首領俱應量減。以上擬定郡邑。并府治倉庫。凖今酌古。應新其名。統祈欽定。至於新設各官廩糧等項。暫於征播支剩軍餉銀內支給。俟播地田賦起科接支。議行停止。伏侯　聖裁。

一設屯衛、近日所稱有費而無益者。莫如衛所官軍。然亦不可盡廢者。播州地方千里。山川險惡。夷漢雜居。又逼鄰二大土司。時有啟彊之志。必須設官軍建屯衛以明居重馭輕之勢。而消睨聣跋扈之心。若夫時操練、汰冗弱、令為有用而不為無用。則在當事者之力行何如。固不可因噎而廢食也。應設一衛於白田壩。與府同城。指揮一員。同知二員。僉事二員。鎮撫一員。經歷一員。知事一員。所属前後中左右五所。每所正千戶一員。副千戶一員。百戶四員。所軍各一千共五千。衛所官於從征有功者酌量陞授。不足者於鄰近願入者調取移實之。其邊隅逼鄰土司地方。各設屯田。每軍照　祖制二十四畝。再加六畝為冬衣布花之費。共三十畝。即自種自食不必納糧於官又復領出紛紛滋弊各開屯處除養屯兵之外。餘田仍照民地起科。上納本折於各州縣。為衛官俸廩。及不時軍興之用。每年冬十月十一月春正二月農隙。各屯官時加操練。又以十月十五日二月十五日齊赴兵備道大操三日。騐其武藝。較其強弱而明賞罰焉老弱者汰之。一屯老弱多者。竝革其官。軍人之田。即另募壯丁補伍。庶軍得寔用。異時即募兵散盡。此五千軍與主兵三千。自有八千可用之兵矣。至於貴州衛所巳多。且黃平原有一所。不必增設。以滋冗濫。伏候　聖裁、

一設兵備、播地三面環夷。干戈甫戢。當此經綸草昧之始。設立有司。可以招撫流亡。或未能長駕遠馭而圖久安。布置將領。可以備禦倉卒。或易於生事徼功。而開邊釁。播州撫治流移兵備所自始欲以內脩戎備。外攝夷心。整肅羣僚。讋服眾志。為地方長久之計。則兵道不可不設矣。合無添設分廵兼兵備官一員。註銜四川按察司。請給敕書關防。於播州白田壩新建府城駐劄專　整飭新復郡縣。并重慶衛忠黔二所永寧酉陽石砫平邑等土司兵務。兼理有司錢粮獄訟。其重慶府巴縣綦江南川涪州武隆彭水切鄰地方。悉聽管轄。以便行事。黃平新設一府四縣。雖割屬貴州。但人心初附。田土毗連。與貴州水西宣慰司竝聽兼制。至於該道俸薪等項。查照敘馬瀘兵備道事規。暫於重慶府屬州縣編派。俟播地田賦定後改編於新設州縣。凡該地方一切招集兵民。脩築城堡。布置邊防。儲積糧餉。疏通驛逓。禁伏豪強諸事。聽其隨時督理。俟二三年間。田均食足。兵治民安。政教脩舉。遠近懷柔。即破格大用以酬其勞。庶重地無虞。安攘有賴。伏候　聖裁

一設將領、照得播淪於夷、閱八百餘年。風俗獷悍。法令杆格。所從來矣。今地方雖經蕩平。而逋孽潛藏。漢夷錯雜。招苗樹黨。越界侵田。時所必有。未可便謂晏然無事之秋也。儻非得一大將提重兵鎮壓之。欲其俛首帖心。惟吾有司之約束。其將能乎。今議播州留兵一萬。黃平留兵三千。粗足防守。然必得一大將鎮之。始可無事。查得先年克平九絲、議留總兵一員鎮守其地。今建武視播稍緩。即一參遊足領之。合無將軍門標下新添設練兵遊擊一員。改駐建武防守。原設總兵。移鎮播地。應留各兵挑揀家丁三千。買馬三百。內總兵標下家丁二千七百。馬二百七十。以坐營千把總領之。兵道員下家丁三百。馬三十。以一中軍領之。有事俱聽總兵提調。名為正兵。此外兵七千。酌量分布於白田壩真州桐梓等縣播川等驛防守。內以一遊擊領三千。以二守備各領二千。各用千把總分領之。有事征戰。無事即為築城鑿池。建郡縣。脩郵驛之用糧銀照依舊例支發。徐俟建置竣工之後。除家丁三千馬三百外。餘軍以次議撤。有願附籍當軍。及為民當差者聽從其便。千把總俱於附近衛所官內選用。其黃平留兵三千。仍設一參將領之。總聽防播總兵官節制。斯將兵之錯置得人。而邊境之姦萌自息矣。伏侯　聖裁

一急選調、郡縣既復。應設正佐官員。分理庶務。緣地方初定。需人為急。若非掄擇自近。亦何濟於目前。臣等再四諮詢、如龍安府同知劉安仁、堪任新設播州知府、重慶府同知王陞、烏蒙府通判劉之瀾、俱堪新府佐貳、劍州知州陳應楨、溪縣知縣寇克順、彭山縣知縣何珩、原任資陽縣知縣詹淑初、宜賓縣縣丞曹一科、以上各官、俱堪各州縣正官、但草昧經營、人不樂就、應從優陟、用示激勸、且劉安仁十年州郡、久著廉能、王陞劉之瀾、轉餉有功、陳應楨資俸巳久、應以劉安仁即為播州新府知府、王陞加運同銜管同知事、劉之瀾加同知銜、管通判事、陳應楨加同知銜、管真州知州事、知縣寇克順改附郭、何珩改桐梓、詹淑改望艸、縣丞曹一科陞仁懷、各知縣、臣又查得附近地方佐領等官、頗有幹才、堪以集事者、如經歷楊體寬等數員、俱應為新地佐領之用、重慶府經歷楊體寬、應改新府經歷、本府知事何遲、應陞新附郭縣縣丞、長壽縣縣丞劉學可、應改桐梓新縣縣丞、定遠縣主簿李愛宗、應改仁懷新縣、壁山縣典史蕭時寬、應陞望草新縣各主簿、忠州吏目吳從周、應改真州吏目、原任播州長官司吏目、今陞資縣典史徐里、應改新附郭縣、松坎驛驛丞張二南、應陞新桐梓縣、湄潭驛驛丞朱化龍應陞新望草縣、合陽水驛驛丞徐懋功應陞新仁懷縣、各典史、臣已經行令各官一面權宜任事。凡相度地形。建立衙門。脩築城池。清理彊界。丈量田土。召民受廛。按籍編戶。一切撫摩禁戢事宜但有利於生民。禆於新鎮者。俱聽公同在事文武悉心料理。務臻寔效。去後、仍請著為令。如三年之後。政績有成。別無他過。即照格超陞。以酬其勞。黃平新府并属縣正佐、除貴州撫按題有應補人員外、未足者、及播州新府推官、新衛經歷知事、附郭新縣主簿等官、應即銓補、其兵備員缺、臣查得兵廵下川東道僉事徐仲隹、前委南川一路糧運、時當戎馬倥傯之際、本官處夫處餉、轉運極其調停、本支折支、會計更多儲積、不動聲色、大事克濟、卓然為四路首稱、及查歷來新定夷方。兵備官員。皆於地方用事人員內。查其賢能卓異者。不次陞補應將本官加陞四川按察司副使職銜、管理分廵及整飭播州等處兵備、庶便彈壓、至於總兵付託尤重、臣等查得鎮守貴州總兵官李應祥、當改為鎮守四川總兵、駐劄播州、以綏夷方、又查得軍門標下守備江萬化堪陞遊擊職銜、赴播領兵、建越提調劉勝宜授領兵守備、尚少一員、容臣經行查委通乞敕下吏兵二部、酌議就近推補、伏候聖裁、

一丈田糧、環播幅巾?員千里田地無慮數千萬畝。及考其舊時額糧。止歲以五千八百石輸貴州。葢夷方賦稅。原自輕減。至應龍出而後巧取民財。定為新法。名曰等賨。每田一畝。徵銀數錢。初猶歛其財以招苗後竝奪其地以養苗。而賦法蕩然盡矣。今既改流。自當純用漢法以定田賦。合責成新道府親率州縣官插定彊界。沿丘履畝。逐一丈量。分為等則。造冊呈報以定賦法。第額糧輕重。蜀無定規。查克平九絲。丈量田地。分別上中下三等。每畝上田四升。中田三升。下田二升。今宜倣之以清播田。播地山水間雜。不止三等尚有上上下下者。宜逐項分析。最上者一畝可當上田幾畝。最下者幾畝可當下田一畝。則待臨時斟定難以預計丈完總計田地若干。糧若干。徵本色若干。折色若干。候二年之外起科。除足一年夏秋二稅銀力二差一切雜費外。餘解布政司充邊餉支用。其承丈各官。果能執法不撓。精覈不爽。事完從重優陟。若乘機作敝。委用不效者。兵備道不時參呈以憑究處庶賦稅一清公私胥賴。伏候　聖裁

一限田制、播土舊民自逆酋芟夷之後。大兵征討之餘。僅存者十之一二耳。遺棄田地。多無主人。惟冊籍不存。彊界莫考。復業之民。往往?認影占。原少而報多。原瘠而報肥。甚至一人占田一二千畝。尚有異省流徒。假播籍而希?占者。夫王者之師、弔民伐罪、罪人既得、孑遺之民、自當存恤、顧無知小民。何厭之有。若任其?占。而不為限制。不惟告擾紛紛。徒滋多事。恐將來田地門?舌而人民少。不能成府縣之規。且自應龍在事以來。與奪任意生殺自由。強凌弱。眾暴寡。凡業厚而田豐者。皆席應龍之寵。而魚肉細民所得也此輩初用事。後得罪。有逃避他方。至今方出者。有身為奏民起釁釀禍者。有其身巳殲。其家巳滅。而一二遠族。尚思承產者。誰為厲階。致此紛擾。卒令天朝以二十萬之師。費百萬之餉。殺人數萬。方得剪定此土宇。而猶令、此輩竊據以自封。即應龍地下亦不服矣今應將播之舊民號楊保子者。查果真的無論原業肥瘠。俱人給田三十畝。上中下攙配均給。若一處皆上田皆下田者。臨時酌給。大率純下田不得多過一百畝。純上田不得少過二十畝。其原非播民。必不能為楊保語。亦自易辨。無問其曾否寄住。皆不得妄認。斯詐?不行。爭競可息。至遺下無主民田。應另行招人承種。納糧當差應龍官莊竝楊兆龍田一鵬何漢良等諸擒斬過有名頭人莊田盡數沒官。聽三省之民願占籍播州者承種。其領地之人。查照時值。量行上納。以充目下建立城池衙門驛傳諸費。亦定為限制。平人不過得五十畝。指揮千百戶不得過百畝。俱於丈量時定糧定價。令不得那移。州縣官收過絕產價值給付印契。登入循環聽兵備道稽查轉報撫按查考。經該官吏。如有乾沒從重治罪。庶定經制之中。又得夫裕財用之意。伏候　聖裁

一設學挍、播故有學、宋元世俊茂朋興如冉從周猶道明白鎮之流俱登進士、蜚聲上國、自逆龍禁錮文字。寇讎儒生。以蒸報為禮義。視菹醢為名教。每自稱為秦始皇。葢坑儒焚書以愚黔首亦略相似。身為鮑魚。有由然矣。今干戈既戢。文教宜先。第新遭大兵。不惟士人廢沮。抑亦物力未嬴。若紛紛建設。徒以恣虛費之竇。開奔?之門。於弘文雅化無當也。今照府治網紀諸邑。寔為風化之首。白田黃平。舊有學官。補葺亦易。特師儒久虛耳。當於二府原學各補教授一員。益之訓導二員。以聯生儒。至愽士弟子員無論附郭外縣。但入學使之選者。蜀新四縣隸白田學黔新四縣隸黃平學。待各縣人文漸盛。物力稍紓。嗣各立學未晚。真州既改為流。其地方殷富。人物遒華。亦須建一學官。設一學正。以示維新之化。學挍既立。振鐸有地、明以人倫、風以禮讓、彼既才能崛起者、足以備國家徵辟之選、而移風易俗無難、不然而身被章縫、手執簡編、亦足以潛消邪心。興起善念。月劘歲漸。不自知其化於禮讓之內矣用夏變夷。莫要於此。伏候　聖裁

一復驛站、播州各驛、自逆酋閉關負固、驛官不敢赴任、過客不敢經行、站戶逃徙、館舍丘墟、十數年矣、茲者地方底定、道路大通、驛站之設、勢不容巳、查得播州舊轄松坎桐梓播川永安湘川烏江昌田沙溪仁水湄潭鰲溪岑黃白泥一十三驛、俱當川貴孔道、所有各該驛館、應合分令領兵千百總同見在驛丞、率領防兵、就彼採辦水石、燒造灰瓦、趂時興工、合用匠役、亦於兵夫內查有慣造者徑撥不足者於附近州縣取用、工食銀米、計筭於該邊支剩軍餉內動支、仍責成新設府佐一員、往來稽督、不許虛?錢糧、曠廢時日、事完冊報、又查各驛夫馬支應、及官吏俸薪、舊額上司供辦、今既改土設流、似應與腹裏驛站一體僉派、但流民授田方始。難便買馬行差。目前一切站銀暫應官為出辦。俟里甲稍定。即行編派。至於夫馬額數、應照衝僻為凖、湘川驛附郭為四路最衝、應設馬四十匹。夫八十名。松坎桐梓播川永安四驛、地衝路險。應各設馬三十匹。夫五十名。烏江仁水湄潭岑黃鰲溪白泥各驛俱欠衝應設馬各二十匹。夫各三十名。昌田沙溪止通水西次僻。應設馬各十匹。夫各二十名、伏候　聖裁

一建城垣、夫郡縣既設、必有城垣。所以明保障、防不虞也、播州之一府一州四縣、與黃平之一府四縣、竝宜城、城竝宜石、石少者以甎代、其兵備道總兵府并府衛州縣衙門公署、倉廒庫獄城隍廟演武埸、與二府一州儒學文廟殿廡齋舍等項、俱當以次修舉、而各官一抵地方、棲身為急、衙舍之建、尤宜首圖、一切應用木石甎瓦灰釘各若干、工匠兵夫各若干、應支帑廩錢穀各若干、分委督工員役各若干、城垣高廣丈尺若干、城樓城門敵臺垜口若干、衙門倉庫廟學房舍殿宇若干、俱應該兵備道督同各府州縣正官選委勤明佐二首領雜職等官、帶匠估勘、務要周悉呈詳撫按衙門、於堪動銀內行支應買備者買備、應召集者召集、剋期興工、多方稽督大約城垣以二十九年二月內起工、限年終落成、餘各以次修舉、就中員役有怠惰者、錢糧有?破者、工力有艸率者、俱應該道參詳拏究、事竣之日、造冊報撫按衙門奏繳、庶險要可資、防禦有賴、伏候　聖裁

一順夷情、播地皆夷也、大兵之後、為賊用力者刈夷蘊崇、巳無遺種、今見在者曰各司土官、曰七姓奏民曰投降夷目、皆宜安插得所。顧就中情事不同。亦宜分八。如八司曰播州真州白泥餘慶艸塘黃平重安容山內、安撫二、長官六、又一司甕水原無印信、亦稱長官、又有宣慰同知羅氏、此皆世有官號、與播竝建者、播州長官王積仁、以附播被擒獻俘、此當與楊氏俱滅、不待言矣真州附播多年、綦江之破、助兵三百著在耳目、同知羅氏與江外五司、首起釁端挑怨速禍、且具奏改流、致激應龍之怒、殃及墳墓、流禍鄰封致有今日之事、海內震動、流血千里、則諸司者罪之魁也。故說者謂真州宜正其附播之罪。而江外諸司、宜以起釁絕之不為無因。第王道如天、罰宜從輕賞宜從重、真州當進兵之初。率先歸附。正副長官。各以千人從軍。江外諸司。各招兵聚義充黔楚鄉導。此輩即不足為重輕顧一念誠款。自應量酬。合將真州正長官即為該州土同知。副長官即為該州土判官。江外諸司安撫與正長官。即為該縣土縣丞。副長官即為土主簿。同知羅氏為新府土知事。荒服當以夷漢法相參為治與之以官所以羈縻之也不然如安南事可鑒此則略其大罪。錄其微功。且令魋結氊毳之流。居然儕於衣冠文物之列。諸夷亦何幸焉。此外尚有投降夷目。原非長官。本無冠帶。但賞格曾坐名開諭。輒爾先事歸誠。亦宜少示眷酬。以明恩信。如上赤水里頭目袁年父遭酷禍。投降最早。宜授以所鎮撫職銜。下赤水里頭目袁鍪仁懷里頭目王繼先安羅二村頭目羅國明羅國顯安鑾以上五名、在王繼先臨時觀望、在袁鍪等兵進方投、即待以不死、亦為正法。但其返邪歸正。自宜量酬應各授以冠帶總旗。諸人田產。止將本身者照冊撥給。應納稅糧。通附州縣官處上納。其餘里人俱令附籍納糧當差不許仍以家人為名。恣行霸占。違者治其前罪。至於七姓奏民。始助楊氏之惡。繼傾楊氏之族。尤為禍首。天下恨之。但逆賊造反。罪大惡極。自難以餘波及人除在軍前作惡。著有顯蹟。見行監問者。照律正罪外。餘俱無論。槩與維新。如仍蹈故習。豪橫害民。該道徑行拏問發落。以後各地方人民亦不得指稱以前事體。將處分過播目播民告害。致起事端。官司亦不得受理違者竝罪。伏候　聖裁

一正彊域、播地東北接連三省、縣衛各有彊界、無容溷淆、西南左接水西、右逼永寧、雖犬牙相攙、未能齊一、然畫野分疆。亦自有相沿界至。惟是夷性犬羊。互為雄長。強則侵凌。弱則減削。甚至有一地而甲乙互臨。一人而齊楚兼事。如儒溪沙溪水煙天旺皆播州五十四里之數。見有黃冊可考。緝麻山李慱埡仁懷石寶甕平等處。亦皆播州世業。祗緣先年楊氏中衰時。曾為永寧水西侵占。後應龍當事。治兵相攻。恢復故業。各邊目又巳任其糧馬。兩下支持。此在土司可也今既改土設流。自宜各復其故。尚可混行爭占乎。乃水西止求清查。今二司究至叛滅永寧輒行凟擾。且動以瓜分為言不知賞格所謂瓜分者。謂不動朝廷兵馬錢糧。土司能建義自取之也。今兵糧之費。騷及海內。土司一旅之師。不啻背上之毛。腹下之毳。猶且多支本折。優議敘錄。此亦何負於彼。乃復垂涎土地。則此一番大勞大費。止為土司營家事乎。土官明於大義。必能引分自裁。第其邊隅目把。往往罔上行私。冀廣巳業。及今若不查明。將來未免多事。應行播州該道會同鄰近道分。清查一切相鄰地方。如原係播州者歸之播州。原係永寧水西者歸之奢安二氏。刻石立碑。永為遵守。其鄰邊目把。如不安分義。妄肆侵爭。重行究治。干礙土官。一竝參處。葢朝廷伐暴救民。原不為利。其土地。但無涯之欲。漸不可長。且楊氏之禍。止以下驕恣而上姑息。遂釀成滔天之患。今復苟且遷就。誨爭養亂。非地方之利。亦非土司之福也。伏候　聖裁

皇明經世文編卷四百二十三終








謝妻改封表


璽書：今以東阿王妃為陳王妃，並下印綬，因故上前所假印，以其拜授書以即日到。臣輒奉詔拜：其才質低下，謬同受私，遇寵素餐，臣為其首。陛下體乾坤育物之德，東海含容之大。乃復隨例，顯封大國，光揚章灼，非臣負薪之才所宜克當，非臣穢釁所宜蒙獲。夙夜憂嘆，念報罔極。洪施遂隆，既榮枝幹，猥復正臣妃為陳妃。光耀宣朗，非妾婦憃愚所當蒙被。葵藿草物，猶感恩養。況臣含氣，銜佩弘惠，沒而後已。誠非翰墨屢辭所能報答。






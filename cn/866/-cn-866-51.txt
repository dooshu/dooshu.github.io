毛晋跋


余舞象之年，应童子试，入郡受业于伯𬀩高师。师为府学博士员，率余登大成殿，礼夫子像，次谒韦刺史祠。见西庑方策半架，尘封蠹蚀，抽而视之，乃《吴郡志》。不知何人所作，何代所镌也？暨从太史公钱师荣木楼，获宋刻范文穆公《吴郡志》。珍为髻珠，亦不知其板何在也？

适禹修方公为云间刺史，葺理郡志，驰书招余，与眉公先生共事。因携此帙入顽山庐，眉公开卷见门类总止，击节叹赏，得未曾有题数语于后。时有史辰座，眉公指谓余曰：贵郡文献，都在此老腹笥中。史因掀髯纵谈，抚卷曰：“此志为赵宋绍定刻板，藏学宫韦刺史祠中。”余恍然昔年所见，深愧童蒙，觌面失之。亟理棹入吴门，再拜韦祠。但见朽木五片叠香炉下，摸板寻行，与藏本无二。叩访其余，已入庖丁爨烟矣。

呜呼，惜哉！异代异卖，不遇赏音，竟付煨烬。尚留蠹余木屑，岂神授余耶？亟锓诸梓，以答神贶。惜文穆公全集，杳不可得。活字诗稿，亥豕不堪着眼。仅存《田园杂兴》石版在石湖草堂。当与白太傅《诗石记》为一郡双璧。

郡人毛晋识








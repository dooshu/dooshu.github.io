卷三十六



卷之三十六上

洪武元年十一月戊戌朔。

己亥，上诣太庙告曰：“臣以今年十一月初三日冬至，祀上帝于南郊，先告祖考监知。历代有天下者，未尝不以祖配天，兹臣独不敢者，以臣功业犹有未就，政治或有缺失，惧有责焉。况去年上天垂戒，早暮兢惕，恐无以承上帝好生之德，故不敢輙奉以配。惟祖神与天通，恐上帝有问，愿以此言敷奏帝前，善恶无隐，惟上帝鉴之。候南郊竣事，臣当率百司恭诣殿庭，告成大礼，以共享上帝之锡福。”

敕天下有司，凡遇灾异，咸以实闻。

遣文原吉、詹同、魏观、吴辅、赵寿等分行天下，访求贤才。上谕之曰：“天生人材，必为世用。然人之材器有不同，明锐者质或剽轻，敦厚者性或迂缓，辨给者行或不逮，沉默者德或有余，卿等宜加精鉴。”同对曰：“陛下昭德四海，正贤俊丕应之日，臣等敢不尽心。”上曰：“人才不绝于世，朕非患天下无贤，患知人之难耳。苟所举非所用，为害甚大，卿等慎之。”于是各赐白金遣行。

庚子冬至，祀昊天上帝于圆丘正坛。第一成：设上帝位，南向。玉用苍璧，帛用苍色，牲用苍犊。笾、豆、簠、簋视宗庙。登一，实以大羹，爵三。坛上设大尊二，著尊、牺尊、山罍各一。坛下设大尊一，山罍二，实以五斋三。酒祝一，同玉、帛设于坛西。第二成：设大明位在东，星辰位次之，夜明位在西，太岁位次之。位用纯犊一，币各一。大明用赤，夜明、星辰、太岁皆用白。笾、豆各十，笾视上帝，则减糗饵、粉餈；豆则减饦食、糁食。簠、簋及登同上帝。东西各设著尊二，实醴斋事酒。先期，皇帝斋四日，致斋三日，陪祀、执事官同。前祀二日，皇帝服通天冠、绛纱袍，省牲、视鼎镬、涤溉。次日，有司陈设。至日清晨，车驾至大次，太常卿奏“中严”，皇帝服兖冕，太常卿奏“外办”，皇帝入就位。赞礼唱“迎神”，协律郎举麾奏《中和之曲》。赞礼唱“燔柴，请行礼”，太常卿奏“有司谨具，请行事”，皇帝再拜，皇太子及在位官皆再拜。赞礼唱“奠玉、帛”，皇帝诣盥洗位，太常卿赞曰“前期斋戒，今辰奉祭，加其清洁，以对神明”，皇帝搢圭，盥手帨手，出圭升坛。太常卿赞曰“神明在上，整肃威仪，升自午陛”，协律郎举麾奏《肃和之曲》。皇帝诣昊天上帝神位前跪，搢圭上香，奠玉、帛，出圭再拜，复位。赞礼唱“进葅”，协律郎举麾奏《凝和之曲》，皇帝诣昊天上帝神位前，搢圭奠葅，出圭复位。赞礼唱“行初献礼”，皇帝诣爵洗位搢圭涤爵、拭爵，以爵授执事者，出圭诣酒尊所，搢圭执爵受泛斋，以爵授执事者，出圭。协律郎举麾奏《寿和之曲》、《武功之舞》，皇帝诣昊天上帝神位前跪，搢圭上香、祭酒、奠爵，出圭。读祝官取祝跪读讫，皇帝俯伏、兴、再拜，复位。亚献，酌醴斋，奏《豫和之曲》、《文德之舞》。终献，酌盎斋，乐奏《熙和之曲》、《文德之舞》。仪并同初献，但不用祝终献。赞礼唱“行分献礼”，分献官诣盥洗位，搢笏盥手，出笏诣爵洗位，搢笏涤爵、拭爵，以爵授执事者，出笏诣从祀神位前，搢笏上香、祭酒、奠爵，出笏俯伏、兴、再拜，复位。赞礼唱“饮福受胙”，皇帝外坛至饮福位再拜、跪、搢圭，奉爵官酌福酒跪进，太常卿赞曰“惟此酒殽神之所与，赐以福庆，亿兆同霑”，皇帝受爵，祭酒、饮福酒，以爵置于坫。奉胙官奉胙跪进，皇帝受胙，以授执事者，出圭俯伏、兴、再拜，复位。皇太子以下在位官皆再拜。赞礼唱“徹豆”，协律郎举麾奏《雍和之曲》，掌祭官各徹豆。赞礼唱“送神”，协律郎举麾奏《安和之曲》，皇帝再拜，皇太子以下在位官皆再拜。赞礼唱，读祝官奉祝、奉币官奉币、掌祭官取馔及爵、酒各诣燎所，唱“望燎”，皇帝至望燎位。半燎，太常卿奏“礼毕”，上还大次，解严。其祝文曰：“臣荷眷佑，戡定区宇为亿兆主，今当长至。六气资始，典礼爰举，敬以玉、帛、牲、斋、浆、盛庶品，备兹礼燎，用伸昭告。”乐舞之制，与太庙同。乐章迎神曲云：“昊天苍兮穹窿，广覆焘兮庞洪。建圆丘兮国之阳，合众神兮来临之同。念蝼蚁兮微衷，莫自期兮感通。思神来兮金玉其容，驭龙鸾兮乘云驾风。顾南郊兮昭格，望至尊兮崇崇。”奠玉、帛云：“圣灵皇皇，敬瞻威光，玉帛以登，承筐是将，穆穆崇严，神妙难量，谨兹礼祭，功微是惶。”进爼云：“祀仪祇陈，物不于大，敢用纯犊，告其覆载，惟兹菲荐，恐未周完，神其容之，以享以观。”初献云：“眇眇微躬，何敢请于九重以烦帝聪？帝心矜怜，有感而通。既俯临于几筵，神缤纷而景从。臣虽愚蒙，鼓舞欢容，乃子孙之亲祖宗。酌清酒兮在钟，仰至德兮玄功。”亚献云：“荷天之宠，眷驻紫坛，中情弥喜，臣庶均欢，趋跄奉承，我心则宽，载献御前，式燕且安。”终献云：“小子于兹，惟父天之恩，惟恃天之兹，内外殷勤，何以将之？奠有芳斋，设有明粢，喜极而抃，奉神燕娭。礼虽止于三献，情悠长兮远而！”徹豆曰：“烹饪已陈，荐献斯就，神之在位，既歆既右。群臣骏奔，徹兹爼豆，物傥未充，尚幸神宥。”送神曰：“神之去兮难延，想遐袂兮翩翩，万里从兮后先，卫神驾兮迴旋，稽首兮瞻天，云之衢兮眇然。”望燎曰：“焚燎于坛，灿烂晶莹，币帛牲黍，冀徹天京，奉神于阳，昭祀有成，肃然望之，玉宇光明。”驾还，诣太庙，告祝辞曰：“日当长至，阳德初升，亲祀圆丘，大礼庆成，谨以牺牲庶品用伸报谢。”礼毕，上还御奉天殿，百官行庆成礼。翼日，宴君臣于奉天殿。

大将军徐达率兵发北平，进取山西，右丞薛显等从。

辛丑，宴东宫官及儒士，各赐冠服。先是，上建大本堂，取古今图书充其中，延四方名儒教太子、诸王，分番夜直选才俊之士充伴读。上时时赐宴、赋诗，商确古今，评论文字无虚日。是日，上命诸儒作《钟山龙幡赋》，置酒欢甚，乃自作《时雪赋》，故有是赐。

大将军徐达师次保定，明日遣右丞薛显率各卫兵取七垛寨破之，擒宣差闾闾、总管高元举等。

甲辰，以孔子五十六世孙希学袭封衍圣公，希大为曲阜世袭知县。置衍圣公官属曰掌书，曰典籍，曰司乐，曰知印，曰奏差，曰书写，各一人。立孔、颜、孟三氏教授司教授、学录、学司各一人，立尼山、洙泗二书院，各设山长一人。复孔氏子孙及颜、孟大宗子孙徭役，官属并从衍圣公选举，呈省擢用。授希学诰曰：“古之圣人，自羲农至于文、武，法天治民，明并日月德化之盛，莫有加焉，然皆随时制宜，世有因革，至于孔子，虽不得其位，会前圣之道而通之，以垂教万世为帝者师。其孙子思，又能传述而名言之，以极其盛。有国家者，求其统绪尊其爵号，盖所以崇德报功也。历代以来，膺袭封者，或不能绳其祖武，朕甚闵焉，当临驭之。初访世袭者，得五十六代孙孔希学，大宗是绍，爰行典礼，以致褒崇，尔其领袖世儒，益展圣道之用于当世，以副朕之至望，岂不伟欤？可资善大夫，袭封衍圣公。”授希大敕曰：“朕惟德相天地、道合四时若此者，古今罕焉，虽然始伏羲而至有元，圣相继、贤接踵未尝缺也，然如仲尼者无。且秦焚之后，亡于纪册，但存者未完，独仲尼诚通上下，泽敷宇内，所以自汉崇之，至唐追封文宣王，宋加至圣，元加大成，号封至极，血食无穷，其子孙世享荣禄，所以前代以阙里之邑职其子孙。今是邑缺官，导民族以贤推，惟孔希大最，今特以希大授承世郎，知济宁府兖州曲阜县事，汝往钦哉。”先是，元仁宗授孔思晦中议大夫，袭封衍圣公，赐四品印。泰定三年，山东廉访副使王鹏南言孔子之后袭爵上公而阶止四品，于格弗称，且非所以尊崇先圣之意。明年，升嘉议大夫。至顺二年，改赐三品印。至是，上谓礼部臣曰：“孔子万世帝王之师，待其后嗣秩止三品，弗称褒崇，其授希学秩二品，赐以银印。”希学，思晦之孙也。

置磁州及武安县，隶广平府。

丙午，遣中书照磨兰以权赍诏往谕广西左、右两江溪洞官民曰：“朕惟武功以定天下，文教以化远人，此古先哲王威德并施，遐迩咸服者也。眷兹两江，地边南徼，风俗质朴，自唐宋以来，黄、岑二氏代居其间，世乱则保境土，世治则修职贡，良由其审时知几，故能若此。顷者，朕命将南征，八闽克清，两广平定，尔等不烦师旅，奉印来归，向慕之诚，良足嘉尚。今特遣使往谕，尔其克慎乃心，益懋厥职，宣布朕意，以安居民。”以权至广西卫，镇抚彭宗、万户刘惟善以兵护送以权将抵两江。会来宾洞人潘宗富寇掠杨家寨居民，以权谓宗等曰：“奉诏远来，欲以安民，今见贼不击，是放虎于山林也，何以庇民？”乃督宗等击之，宗富败走，遂安辑其地，两江之民，由是慑服。

中书及礼部定奏：“天子亲祀圜丘、方丘、宗庙、社稷，若京师、三皇、孔子、风云雷雨、圣帝、明王、忠臣、烈士、先贤等祀，则遣官致祭。郡县宜立社稷，有司春秋致祭，庶人祭里社、土榖之神，及祖父母、父母并得祀。灶载诸祀典余不当祀者，并禁止。”上因谕群臣曰：“凡祭享之礼，载牲致帛，交于神明，费出己帑，神必歆之。如庶人陌纸瓣香，皆可格神，不以菲薄而弗享者，何也，所得之物皆己力所致也。若国家仓廪府库所积，乃生民脂膏，以此为尊醪俎馔，充实神庭，徼求福祉，以私于身，神可欺乎？惟为国为民，祷祈如水旱、疾疫、师旅之类可也。”

丁未，以中书省照磨孙安为兵部侍郎。上谕侍御史文原吉曰：“朕近以儒者为御史，盖儒者通经史，识道理，为政能知大体，但恐其不谙台宪。故实卿等，宜悉以告之，庶几临事有所持循也。盖台官之长，即御史之师，卿等毋惜善导之也。”

大将军徐达师至真定，会副将军常遇春于柳亭，调左丞赵庸守保定，令收诸未附山寨，又令安吉卫指挥赵兴贵往守通州。

辛亥，顺德方册寨头目大靴李、太子崖寨府判李伯帖木儿、宁晋水寨咸刘二等俱诣大将军降。

壬子，拜怀柔、密云二县地入檀州。

癸丑，以大都督府都事张明善为吏部尚书，吏部尚书盛原辅为山东行省参政，刑部尚书周祯为御史台治书侍御史。

复以永城县隶归德州。初，永城隶开封，而道远不便，分省以为言，诏从之。

大将军徐达遣参随王成守赵州，兼领州事。

右丞薛显追及故元詹同、脱因帖木儿于石州，大败之，脱因帖木儿遁去。

甲寅，户部侍郎杭琪言：“近工部欲发苏、松、嘉、湖四府均工夫，修浚城池，臣切见各郡秋租未输，农方种麦，时不可违，若令给役京师，计其往复道途及役作之期，必经两月，未免费粮食，妨农功。况今北征军士，战袄未备，亦欲令民制办，宜从宽假，以纾民力。”上曰：“古者役民用其一，则缓其二，既徵其布帛，岂宜复劳以力役？”遂罢四府均工夫，止令制战袄，以给军士。

乙卯，大将军徐达令指挥韦正守真定营垒，遣右丞薛显、参政傅友德将铁骑三千略平定州。明日，达发真定，次井陉，故元凤山寨守将李景春遣人来降。

戊午，都督同知康茂才克河中府。时解州闻喜县民结故元同佥吕德等据河中，与张思道连兵拒守，茂才调应天英武卫指挥朱明等兵击之，吕德等弃城遁。

大将军徐达等师度固关，至平定州，令右丞薛显取乱柳寨，不克而还。达进次新兴店，副将军常遇春逻骑获故元右丞汤和卿。庚申，达至寿阳县，守山寨头目郝某来降，令吉右丞守之，遂进至黄次站，获太原侦骑十五人，乃分兵扼榆次。

癸亥，上欲举行耕藉田礼，谕廷臣曰：“古者天子藉田千亩，所以供粢盛，备饙饎。自经丧乱，其礼已废，上无以教，下无以劝。朕莅祚以来，悉修先王之典，而藉田为先，故首欲举而行之，以为天下劝。”时监察御史有历班而言曰：“耕藉田则力本者知所重矣。”上曰：“欲财用之不竭，国家之常裕，鬼神之常享，必也务农乎。故后稷树艺稼穑，而生民之诗作；成王播厥百榖，而噫嘻之颂兴。有国家者，其可弃是而不讲乎？”遂命以来春，举藉田礼行之。于是礼官奏：“《祭诰》：为群姓立社，曰大社；王自为立社，曰王社，亦曰帝社。郑玄谓‘王社在藉田之中’。《诗戴芟序》云‘春，藉田而祈社是也’。又《周官·籥章》：凡国，祈年于田祖。《籨幽诗》：击土鼓以乐田畯。郑氏曰‘田祖，始耕者谓先农也’。汉立官社，文帝令官祠先农，先农，即神农也。晋武诏复二社。北齐及隋又改曰先农。唐神龙中，礼官祝钦明议以‘典礼无明文，先农与社本是一神’，妄为改作，请改先农坛为帝社坛，以应《礼经》王社之义。至开元，定礼又采齐、隋之议，复曰先农。宋陈祥道曰‘先儒谓王社建于藉田，然《国语》：王藉，则司空除坛农正，陈藉礼。而历代所祭先农而已，不闻祭社也。《诗戴芟序》所谓‘春，藉田而祈社’，非谓社稷建于藉田也’。今按祝钦明云‘先农，即社’、陈祥道云‘社，自社；先农，自先农。藉田所祭乃先农，非社也’，虽其说不同，要知其为重农报本之义一也！若夫藉田之制，则考于《月令》与《周官》，可见《月令》：天子孟春之月，乃择元辰，亲载耒耜置之车右，帅公卿、诸侯、大夫躬耕、藉田千亩于南郊，冕而朱纮，秉耒以耕，天子三推、三公五推、诸侯九推。返，执爵于大寝，三公、九卿、诸候、大夫皆御命曰‘劳酒’。季秋之月葳，帝藉之收于神仓地官、内掌，诏王后帅六宫之人，生种稑之种，献于王甸，师掌率其属而耕耨，王藉以时入之，以供粢盛，其制如此。然享先农之礼，与躬耕同日。礼无明文，惟《周语》云‘农正陈藉礼’，而韦昭注云‘陈藉礼者，祭其神，为农祈也’。至汉，以藉田之日祀先农，而其礼始著《汉书·仪》：春耕藉田，官祠先农，百官皆从，置藉田令丞。东汉《藉田仪》：正月始耕，常以乙日祠先农于田所，先农已享，耕于乙地。由晋以下，至于唐、宋，其礼不废。政和间，罢享先农为中祀，命有司行事，止行亲耕之礼。南渡后，复亲祠先农。元虽议耕藉，而竟不亲行，其祠先农命有司摄事。今议：耕藉之日，皇帝躬祀先农，礼毕，躬耕；藉田以仲春择日行事制。”从之。

上以手书召御史中丞刘基曰：“前太史令、御史中丞刘基世居括苍，怀先圣道，天下初乱，闻朕亲将金华，旋施建业。尔即别闾里，捐丘陇，弃妻子，应聘而起，从朕于群雄未定之秋，居则匡辅治道，动则仰观天象，察列宿之经纬，验日月之光华，发纵指示，三军往无不克。曩者攻皖城，拔九江，抚饶郡，降洪都，取武昌，平处城之内变，尔多辅焉。至于彭蠡之鏖战，礟声激烈，如雷霆之临乎上，诸军大呼，鬼神为之悲号，自旦至暮，如是者凡四，尔时亦在舟中，岂非同患难者哉？今秋告以失伉俪，携幼子还闾里，久而未至，朕心缺然。今天下一家，尔当疾至，辅成治功，庶不负昔者多难之相与，特以手书谕意，命驾一来，良慰朕心。”







卷三十六下



卷之三十六下

洪武元年十一月甲子，诏定乘舆以下冠服之制。先是，上即位之初，权宜创制服御之制，未遑详定。至是，命礼官及诸儒臣稽考古制以闻。礼部及翰林院等官议曰：“乘舆冠服，黄帝始作冕服，有虞制十二章。周制：王有五冕六服，祭昊天上帝则服大裘冕，祀五帝亦如之；享先王则服衮冕；享先公飨射，鷩冕；四望山川，毳冕；社稷五祀，希冕；群小祀，玄冕。凡兵事，韦弁服；眡朝，皮弁服；甸冠弁服；凶事，弁服；吊事，弁经服；燕居，玄瑞。汉高祖始制长冠以入宗庙，后汉明帝初服旈冕，备文十二章。晋祀天、明堂以大冕，祀太庙、朝会以法冕，小会及临轩以絺冕，征猎以绣冕，耕藉飨国子以纮冕，听政以通天冠，斋郊庙以平天冠服，临朝以通天冠、绛纱袍。隋祭天地、明堂服衮冕，朝、日、夕、月，宗庙、社稷、朝会皆服之，朔日受朝及大会、诸祭祀还，则服通天冠服。唐制：天子之服，十有四等，祀天地服大裘冕；践祚、享庙、征还、遣将、饮至加元服；纳后、元日受朝贺、临轩册拜，王公服衮冕；冬至受朝贺、祭还、宴群臣、养老，服通天冠。其鷩冕、毳冕、絺冕、玄冕、缁布冠、武弁、弁服、黑介帻、白纱帽、平由帻、白袷各因事而服之。宋祀天服大裘冕；祭宗庙、元日受朝贺及册拜，服衮冕；宴会及冬至受朝贺，服通天冠；常朝，衫袍；视事，窄袍。元祀天服大裘加衮；祀宗庙服衮冕；大朝，以本俗衣冠。今拟祀天地、宗庙及正旦、冬至、圣节朝会、册拜皆服衮冕、玄衣、纁裳。”

其制：冕服广一尺二寸，长二尺四寸，冠上有覆，玄表朱里，前后各十二旈，每旈五采玉珠十二，黈纩充耳，玉簪导朱缨，圭长一尺二寸。衣六章，画日月星辰、山、龙、花、虫。裳六章，绣宗彝藻火、粉米黼黻，中单以素纱为之。红罗蔽膝，上广一尺，下广二尺，长三尺，绣龙、火、山，三章。革带佩玉，长三尺三寸；大带素表朱里，两边用缘，上以朱锦，下以绿锦。大绶六采，用黄、白、赤、玄、缥、绿，纯玄质，五百首；小绶三色，同大绶间施三玉环。朱袜，赤舄。其郊庙省牲、皇太子诸王冠、婚礼、醮戒之类，则服通天冠、绛纱袍，冠加金博山，附蝉十二，首施朱翠，黑介帻，组缨玉簪导。绛纱袍、深衣制：白纱内单，皂领，褾、襈、裾绛纱。蔽膝白，假带，方心，曲领，白袜，赤舄。其革带佩绶，与衮衣同。朔望视朝，降诏、降香、进表，四夷朝贡、朝觐，则服皮弁，其制：用乌纱，帽之前后各十二绛，每绛中缀五采玉十二为饰，玉簪导红组缨。其服，绛纱衣，蔽膝隋衣色。白玉佩革带，玉钧觨，绯白大带，白袜，黑舄。其常服，则乌纱折角向上巾，盘领窄袖袍，束带间用金、玉、琥珀、透犀。

皇后冠服：周制，追师掌王后之首服，为副、编、次，追衡、笄。郑玄云：‘副者，覆也，覆首为饰，若今步摇也。编者，编发为之，若今假紒也。次者，次第发长短为之，所谓髲髢也。追，治也，衡笄皆以玉为之，衡垂于副之两旁，当耳其下，以紞悬瑱笄卷发者。’内司服掌王后之六服：祎衣、褕翟、阙翟、鞠衣、展衣、禒衣。《三礼图》云：‘祎衣色玄，刻缯为翟形，以五采画之，缀于衣，以为文章。褕翟青衣，刻缯为摇雉，画以五色。阙翟色赤，刻翟形而不画，三者皆王后助祭之服也。鞠衣色黄，如麴尘，王后亲蚕之服也。展衣色白，展与亶同，亶诚也，王后以礼见王及宾客之服也。禒衣色黑，王后接御于王之服也。’汉皇后首饰用假结，步摇簮珥，步摇以黄金为山题，贯白珠为桂枝相缪，八爵九华。熊、虎、赤罴、天鹿、辟邪、南山丰大特六兽，诸爵兽皆以翡翠为毛羽，金题，白珠珰绕，以翡翠为花。入庙所用服，绀上皂下，朝会用蚕服，青上缥下。隋皇后首饰用大小花十二树，祎衣、鞠衣、青衣、朱衣四等。祎衣深青色，织成领袖，文以翚翟五采，重行十二等；素纱中单，黼领，罗縠褾、襈，色皆以红，蔽膝随裳色，以緅为缘，用翟三章；大带随衣色，饰以朱绿之锦，青缘革带，白玉佩玄，组绶青袜，舄舄加金饰，助祭及朝会受册、大事则服之。鞠衣，黄罗为质，织成领袖，蔽膝，革带及舄随衣色，余同祎衣，亲蚕则服之。青衣去大带及佩绶金饰履，礼见天子则服之。朱衣如青衣。唐皇后首饰用大小花各十二树，服祎衣、鞠衣、钿钗礼衣三等。祎衣，深青色，画翚，赤质，五色十二等；素纱中单，黼领，朱罗縠褾、襈，蔽膝随裳色，以緅为领缘，为翟章三等；青衣革带，大带随衣色，朱里纰其外，上以朱锦，及悬以白玉双佩，黑组大绶，青袜舄舄，加金饰，朝会受册及助祭则服之。钿钗礼衣十二钿，兼用杂色，宴见宾客则服之，龙凤珠翠冠，泥金衣霞帔，常服之。宋皇后首饰用大小花各十二树，两博鬓冠，饰以九龙四凤，其服祎衣深青，织成翟文，素质，五色十二等；青纱中单，余同唐制，朝会、受册、助祭则服之。鞠衣色黄，蔽膝革带，舄皆随衣色，亲蚕则服之；其常服真红大袖，红罗生色为领，红罗长裙，红霞帔，药玉为坠，红罗背子，黄纱衫子，白纱襦裤，明黄裙，粉红纱，短衫。今拟皇后首饰冠为圆匡，冒以翡翠，上饰九龙四凤，大花十二树，小花如之，两博鬓十二钿，服祎衣，深青为质，画翟赤质，五色十二等；素纱中单，黼领朱罗，縠褾襈、裾，蔽膝随衣色，以緅为领缘，用翟为章，三等；大带随衣色，朱里纰其外，上以朱锦，下以绿锦，纽约用青纽玉，革带青袜，舄舄以金饰，凡朝会、受册、谒庙皆服之。燕居则服双凤翊龙冠，首饰、钏镯以金、珠宝、翡翠随用，诸色团衫，金绣龙凤，文带用金玉。

皇太子冠服：周礼有王世子服而不载。其制：汉制，皇太子服玄冠、绛衣。魏服五时朝服。晋服远游冠，介帻、翠緌，缀以白珠，佩瑜玉，垂组；朱衣绛纱襮，皂缘白纱，中单白曲领；带剑，火珠素首；革带，玉钩燮兽头鞶囊。至明帝泰始六年，始服衮冕九章朝贺。梁助祭则服衮冕九章，朝会则朱衣绛纱袍。隋皇太子从皇帝祭祀、谒庙，加元服，纳妃则服衮服，谒庙、还宫、元日、朔日、入朝、释奠则服远游冠、绛纱袍，五日常朝则服常服。唐制，皇太子之服有六：衮冕者从祀，谒庙加元服，纳妃之服也；远游冠者，谒庙、还宫、元日、朔日、入朝、释奠、五日常朝、元日、冬至受朝之服也；乌纱帽者，视事及燕见宾客之服也；弁服者，朔、望视事之服也；平巾帻者，乘马之服也；进德冠者，亦乘马之服也。宋皇太子从皇帝祭天、地、宗庙，服衮冕、九章，其朝会，服远游冠，服其常服、皂纱折上巾。其执圭之制，至道二年，册皇太子礼官上言：“周礼云：‘天子执镇圭，公执桓圭，无太子执圭之文，晋书太子出会在三恪之下，三公之上，请皇太子执桓圭以受册。’”从之。今拟皇太子从皇帝祭天帝、宗庙、社稷、受册、正旦、冬至、圣节、朝贺加元服，纳妃被衮冕九章。其制：冕九旒，每旒九玉，红组缨，金簮导，两玉填，圭长九寸五分。衮服，玄衣五章，画山、龙、华虫、大宗、彝纁。裳四章，绣藻、粉米、黼、黻。白纱中单，黼领，蔽膝随裳色，绣火、山二章。革带，金钩燮绶，五采赤、白、玄、缥、绿，纯赤质，三百二十首。小绶三，色同大绶，间施三玉环。大带，白表朱里，上缘以红，下缘以绿，白袜赤舄。其从皇帝郊庙省牲及册封公主，则服远游冠、绛纱袍。其制：金博山，附蝉，施青翠，黑介帻，犀簮导，绛纱袍。白纱中单，黑领，褾襈、裾，朱裳白裙。襦白假带，方心曲领，红纱蔽膝，白袜黑舄。其朔望朝、四夷朝贡、朝觐则服皮弁。其常服则乌纱折上巾。

诸王冠服：周制王子封建为诸侯，其服随封爵。汉封诸子为王，用远游冠，上衣下裳，玉佩钩履。唐亲王服远游冠，黑介帻，三梁，青緌，金钩燮，大带，金宝饰剑，玉缥首，纁朱绶，朱质，赤、黄、缥、绀为纯，二百四十首；黄金珰，附蝉，绛纱，单衣白纱，内单皂领，缘皂褾襈，革带钩燮，假带曲领，方心绛纱蔽膝，白袜乌皮舄。宋亲王服七梁冠，用金涂银棱，貂蝉笼巾，犀簮导，银立笔，朱衣朱裳，白罗中单，并皂褾襈蔽膝，随裳色，方心曲领，绯白罗，大带玉佩，晕银绶，青丝网间施三玉环，白袜黑履，革带以金涂银玉佩。今拟诸王受册、助祭、谒庙、元旦、冬至、圣节、朝贺、加元服、纳妃，服衮冕九章，冕用五采，玉珠九旒，红组缨，青纩充耳，金簮导，圭长九寸二分五厘。衮服青衣五章，画龙山、华虫、火宗、彝纁；裳四章，绣藻粉、米、黼、黻；白纱中单，黼领青缘蔽膝，纁色绣火、山二章；革带，金钩燮玉佩，绶五采赤、白、玄、缥、绿，纯青质，三百二十首，小绶三色，同大绶，间施三玉环；大带，表里白罗，朱绿缘，白袜朱履。其朔望朝、进表、四夷、朝贡、朝觐则服皮弁。

皇妃冠服：古者王后之下为夫人，次嫔，次世妇，次御女，则夫人即皇妃之位也。周制，内司服掌六服：祎衣、褕翟、阙翟之下，嫔服鞠衣，世妇服展衣，御女服禒衣。郑玄以为九嫔服鞠衣，则夫人服阙翟乎？阙翟者，王后第三等服也，玄以九嫔服鞠衣，故以类推而以夫人服阙翟。周制无明文可见。汉贵人首饰皆大手髻，黑玳瑁，加簮珥，妃以上又得服锦绮罗缯，采十二色，重缘袍。唐首饰两博，鬓饰以宝钿，花钗九树，翟衣九等，青质，绣翟，编、次于衣及裳，重为九等；青纱中单，黼领朱縠，褾襈、裾蔽膝，随裳色，以緅为领，缘皆文绣，重雉为章二等；大带随衣色，青衣，革带，青袜，舄佩绶。宋首饰大、小花各九株，两博鬓，冠饰以九翚、四凤；褕翟，青罗绣为摇雉之形，编次于衣，青质，五色九等；素纱中单，黼领，罗縠褾襈裾，蔽膝随裳色，褕翟为章二等，以緅为领，缘大带随衣色，朱里纰其外，上以朱锦，下以绿锦，纽约用青组；青衣革带，白玉双佩，黑组双大绶、小绶，三间施三玉环，青袜舄舄加金饰。今拟皇妃九翚、四凤，冠大花钗九树，小花如大花之数，两博鬓，九钿。翟衣青质，绣翟编、次于衣及裳，重为九等，青纱中单，黼领朱縠褾襈，裾蔽膝如裳色，加文绣、重雉为章二等，以緅为领，缘大带，随衣色，玉革带，青袜舄，佩绶，凡受册、助祭、朝会、诸大事则服之。其燕居则服鸾凤冠，首饰、钏镯用金、玉、珠宝、翠，诸色团衫，金绣鸾凤不用黄，束带用金玉犀。

皇太子妃、王妃冠服：凡受册、助祭、朝会诸大事与皇妃同，惟王妃以素纱中单为别，其燕居则服犀冠，刻以花凤，余与皇妃同，皆参酌唐宋之制而定之。

公侯以下朝祭冠服：周制，公侯伯以下，朝祭皆用冕服，燕居则用玄端服；公侯伯子男朝天子，则执圭以合瑞。汉明帝时公卿列侯朝觐，皆玄冠绛衣，其助祭，三公诸侯用山龙九章，九卿以下用华虫七章，皆备五采，大佩，赤舄，絇履，玄衣，纁裳，冕皆广七寸长一尺二寸，前员后方，朱绿里玄上，前垂四寸，后垂三寸，系玉珠为九旒，以其绶采色为组缨，三公诸侯青玉珠，卿大夫五旒黑玉珠，皆有前无后，郊天地、祀明堂则服之。唐群臣助祭，一品衮冕，二品鷩冕，三品毳冕，四品绣冕，五品玄冕，六品至九品爵弁；其朝服，陪祭、朝会、大事则服之；公服，朔望朝、谒见皇太子则服之；弁服，寻常公事服之。武官常服：平巾、帻裤、褶笏，三品以上前屈后直，五品以上前屈后挫，并用象牙；九品以上上挫下方，用竹木。宋群臣助祭，亲王、中书门下服九旒冕，九卿七旒冕，四品、五品五旒冕，为献，官则服之，大祝、奉礼服平冕无旒。其朝服用梁冠，一品、二品侍祠、朝会，五梁冠；诸司、三品、御史台、四品、两省、五品，三梁冠；四品、五品，两梁；中书门下则五梁冠加笼巾、貂蝉；御史大夫、中丞三梁冠加獬豸，衣有中单；六品以下两梁冠，无中单，去剑佩绶。常朝公服：一品至三品服紫，玉带；四品、五品服绯，金带；六品、七品服绿，银带；八品服青，鍮石带。元豊制：去青，服紫者佩金鱼，服绯者佩银鱼。今斟酌唐、宋，凡朝贺、辞谢等礼，皆服朝服，用赤罗衣，白纱中单，俱用皂饰领缘，裳与衣同皂缘，蔽膝同裳色，大带用赤、白二色，革带佩绶，白袜黑履，梁冠。一品、公侯、三师及左右丞相、左右大都督、左右御史大夫冠八梁，国公加笼巾、貂蝉；从一品、平章、同知、都督七梁，其带用玉钩燮锦，绶上用绿、黄、赤、紫四色丝织成云凤花样，下结青丝网，小绶用玉环二；二品冠六梁，革带用犀钩燮，小绶用犀环绶；同一品、从二品冠五梁，革带用金钩燮，锦绶用黄、绿、赤、紫四色丝织成云鹤花样，小绶用金环二；三品冠四梁，革带绶环俱同四品；五品冠三梁，革带用镀金钩燮，锦绶用黄、绿、紫、赤四色丝织成盘雕花样，小绶银镀金环二；六品、七品冠二梁，革带用银钩燮，锦绶用黄、绿、赤三色丝织成练鹊花样，小绶用银环二；八品、九品冠一梁，革带用铜钩燮，锦绶用黄、绿二色丝织成鸂鶒花样，小绶二，用铜环二。其笏，五品以上用象，九品以上用槐木。其陪祀祭服制与朝服同，惟衣色用青，加方心曲领。朔望朝见及拜诏、降香侍班、有司拜表、朝觐则用公服，皆赤色。一品服大独科花，直径五寸，玉带；二品小独科花，直径三寸，花犀带；三品散答花，直径二寸，金带，镂葵花一，蝉八；四品小杂花，直径一寸五分，金带，镂葵花一，蝉六；五品花同四品，金带，葵花一，蝉四；六品、七品花同五品，直径一寸，银带，六品镀金葵花一、蝉三，七品镀金葵花一、蝉二；八品、九品无花，通用光素银带，笏同前制，幞头靴并如宋元。常服用乌纱帽、金绣盘领衫，文官大袖阔一尺，武官弓袋窄袖，纻丝绫罗，随用束带，一品以王、二品犀、三品金钑花、四品素金、五品银钑花、六品、七品素银、八品、九品角。

命妇冠服：周制，追师为外内命妇之首服。郑玄云：‘外内命妇衣鞠衣、襢衣者服编衣，禒衣者服次，内司服辨内外命妇之服。’郑玄云：‘内命妇、九嫔鞠衣，世妇展衣，女御禒衣，外命妇其夫孤也服鞠衣，其夫卿大夫也则服展衣，其夫士也则服禒衣；三夫人及公之妻其服阙翟以下乎，侯伯之夫人褕翟，子男之夫人亦阙翟，二王之后祎衣。’汉制，朝会，公卿、列侯、二千石夫人首饰绀缯，帼簮珥，服用蚕衣。唐首饰两博鬓，饰以宝钿，服用翟衣：一品花钗九树，翟九等；二品花钗八树，翟八等；三品花钗七树，翟七等；四品花钗六树，翟六等；五品花钗五树，翟五等；宝钿视花钗之数，翟衣青质，绣翟编次于衣及裳。一品翟九等，二品翟八等，三品翟七等，四品翟六等，五品翟五等，并青纱中单，黼领，朱縠褾襈，裾蔽膝随裳色，以緅为缘领，加文绣重雉，为章二等，大带随衣色，青衣革带，青袜舄佩绶。宋制，青织罗为衣，绣为翟，编次于衣及裳，素纱中单。今拟依唐宋制度，惟色不用青，随其夫与子之服色，唐宋命妇一品至五品，今制一品至七品。其六品、七品母妻既命于朝，冠服亦当一体，六品两博鬓，花钗四树，翟四等，宝钿如花钗之数，七品两博鬓，花钗三树，翟三等，宝钿如花钗之数，余同前制。诸命妇私居服并八品、九品未命之妇并用团衫系腰，不许仍用胡俗服两截短衣，议定以闻。

上览之曰：“卿等所拟，殊合朕意，但公爵最尊，而朝祭冠服无异，侯伯以下于礼未安。今公冠宜八梁，侯及左右丞相、左右大都督、左右御史大夫七梁，俱加笼巾、貂蝉，余从所议。”寻命朝服衣裳中单，领缘俱用青，祭服领缘仍用皂；其公服一品至四品赤色，五品至七品青色，八品以下及未入流杂职俱绿色；大带一品用玉，二品花犀，三品、四品用金，以荔枝为花，五品以下用角。

大将军徐达遣兵逻太原，获其侦骑二人，乃令参政傅友德守平晋，密遣医士王质赍书往潞州，督右副将军冯宗异严师以进。

丙寅，上谓中书省臣曰：“吾念将士征战而死者，其父母妻子尤可念也，死者既不可见，所可见者惟生存者耳，其即为优恤之。凡遇时节，预给薪米钱物，使其死者受祭，生者有养，则吾君臣于岁时宴乐，心亦少安。”省臣曰：“陛下推广仁爱，遍及于下，而存没咸蒙恩惠。”上曰：“始者，将士相从，皆望成功，以取富贵。今天下已定，生者既膺爵赏，而死者不可复作，吾岂尝须臾而忘之？故优恤其家，以见不忘同济艰难之意。”

命礼部定冠礼。礼官议：凡皇太子冠，前期，太史监承制筮日，工部制衮冕、远游冠、折上巾服，翰林院撰祝文、祝辞，礼部备仪注，中书省承制命某官为宾，某官为赞。既筮日，遣官奏告天、地、宗庙，礼部告示文武百官于皇城守宿。至期之前一日，内使监令陈御座香案于奉天殿中，侍仪司设皇太子次于殿之东房，宾赞次于午门外，皇太子拜位于丹陛上正中，宾赞受制位于皇太子拜位之西北，东向，承制官位于御座之东，西向，宣制官位于皇太子位之东北，西向，宾赞拜位于内道之东北，面东上，余陈设如朝会仪。至日侵晨，执事官设罍洗于东阶东南，罍在洗东，篚在洗西。内使监官设皇太子冠席于殿上东南，西向，醴席于西阶上，南向，张帷幄于东序，内设褥席于帷中，又张帷于序外。御用监陈服于帷内东，领北上，衮服九章、远游冠、绛纱袍、折上巾、绛纱袍、缁纚、犀簮二物同箱，在服南，栉实于箱，又在南。司尊实醴于侧尊，加勺冪，设醴于席之南，设坫于尊东，置二爵于坫。进馔者实馔，设于尊北。诸执事者各就其所，冕九旒、远游冠十八梁、折上巾，冠、冕各盛一箱，执事者各执其物，立于阶西，东面北上。鼓初严，文武官具朝服；次严，护卫等各就位，东宫官导从皇太子至殿门，赞礼同太常博士引诣奉天殿东房，侍卫官入诣谨身殿奉迎；三严，文武官入就位。皇帝服通天冠、绛纱袍，御舆已出，乐作，升座，乐止，卷帘，鸣鞭。报时讫，宾赞就位，乐作，四拜，乐止。侍仪司跪承制，降自东阶，诣宾前，稍东，西向，称有敕。宾赞跪，侍仪宣制曰：“皇太子冠，命卿等行礼。”宣讫，宾赞皆四拜，文武侍从班俱就殿内位，宾赞及应行礼官诣东阶下位。东宫官太常博士诣殿东房，引皇太子入就冠席，乐作，皇太子即席，乐止。宾赞诣罍，洗乐作，搢笏，盥帨，出笏，乐止。升自西阶，执事者捧折上巾进，宾降一等受之。右执项，左执前，进皇太子席前，北而祝云云，皆随时撰述，祝毕，跪冠，乐作。兴，席南北面立。赞冠者进席前跪，正冠，兴，立于宾后。内侍跪进服，服讫，乐止。宾揖，皇太子复坐。宾赞降，诣罍洗如前仪，赞冠者进跪，脱折上巾，置于箱，兴，以授内侍，内侍跪受，置于席。执事捧远游冠进，宾降二等受之，乐作，进冠如前仪。赞冠者进跪，簮结纮讫，内侍进服，乐止。宾揖，皇太子复坐。诣罍洗，脱冠，俱如前仪，执事者捧衮冕进，宾降三等受之，进冠亦如前仪。毕，太常博士引皇太子降自东阶，乐作，由西阶升，即醴席，南向坐，乐止。宾诣罍洗乐，作盥帨，升自西阶，乐止。赞冠取爵，诣司尊前酌醴，授宾，跪进爵于皇太子，席前祝云云。祝毕，皇太子搢圭，跪受爵，乐作。饮讫，奠爵，执圭。进馔者捧馔，设于皇太子席前，皇太子搢圭，食讫，乐止，执圭。执事官彻爵与馔。太常博士引皇太子降自西阶，诣殿东房，易朝服，诣丹墀拜位，乐作。东宫官各就拜位，乐止。宾赞诣皇太子位稍东，西向。宾少进字之辞曰：“奉敕字某。”太常博士启皇太子，再拜，跪听宣敕。毕，复再拜，兴，进御前跪奏曰：“臣不敏，敢不祗奉。”奏毕，复位。侍立官并降殿，复拜位，在位官皆四拜。礼毕，皇帝兴，乐作，还宫，乐止。内给事导皇太子入内朝见皇后，如朝正仪，百官以次出。明日，谒庙，如时享礼，陪祭官先赴庙庭，皇太子服衮冕，执圭，太常博士前导，由南门入至拜位，皇太子及陪祭官皆再拜。兴，皇太子升殿，诣神位前，三上香，复位，及陪祭官香，再拜，毕，皇太子还宫。明日，百官具朝服诣奉天殿称贺，退易公服，诣东宫称贺，锡宴。亲王冠，亦如之。

品官冠礼：前期，择日，主者谒家庙，北面再拜告曰：“某之子某年渐长成，将以某月日加冠于其首，谨以告。”乃筮宾，主者北面再拜告曰：“卜以某甲子吉，冠某，速某宾加冠，庶几临之。”前二日，戒宾及赞冠者，主者至宾大门外，掌次者引之次，傧者受主人之命，入告曰：“某之子，某将加冠，愿吾子教之。”宾曰：“某不敏，恐不能供事，以辱吾子，敢辞。”主者曰：“某犹愿吾子教之。”宾曰：“吾子重有命，某敢不从。”主者再拜，宾答拜。主者还，宾拜送。戒赞冠者亦如之。明日，掌事者设次于大门外之右，南向。至日，夙兴，掌事者设洗于阼阶东南，东西当东霤，南北以堂深。罍水在洗东，加勺幂。篚在洗西南。肆实巾于篚，加幂。席于东房内西牖下，陈服于席东，领北上。筦筵四，加藻席四，在南。侧尊甒醴在服北，加勺幂，设坫在尊北。陈馔于坫北。设洗于东房，近北。罍在洗西，篚在洗东北，肆实以巾。质明，宾赞至于大门外，掌次者引之次，宾赞公服，诸掌事者各就位。某冠各一箱，人各执之，待于西阶之西，东面北上。设主席于阼阶，西面；宾席于西阶，东面；冠席于主席东北，西面。主者公服立于阼阶下，当东序，西面。诸亲公服立于罍洗东南，西面北上。傧者公服立于门内道东，北面。将冠者立于房内，南面；主之赞冠者公服立于房内户东，西面；宾及赞冠者出次立于门西，俱东面北上。傧者进受命，出立门东，西面，曰：“敢请事。”宾曰：“某子有嘉礼，命某执事。”傧者入告主者，迎宾于大门外之东，西面再拜，宾答拜。主者揖赞冠者，赞冠者报揖，又揖宾，宾报揖。主者入，宾赞次入，及内门至阶，主者立于东，宾赞立于西。主者请升宾，三辞主者升，自阼阶立于席东，西向。宾升自西阶，立于席西，东向。赞冠者及庭盥讫，升自西阶，入于东房，立于主者赞冠者之南，西面。主之赞冠者引将冠者立于房外之西，南面。宾之赞冠者取纚栉簮，跪奠于冠者筵南端席北少东，西面立。宾揖将冠者，宾、主俱即席坐。将冠者进升席西南坐。宾之赞冠者进筵前，东面，跪脱双童髻，置于箱栉。毕，设纚，兴，复位。宾、主俱兴，宾降至罍洗盥。讫，诣西阶。主者立于席后，西面；宾立于西阶上，东面。执缁布冠者升，授宾，宾降一等受之，右执项，左执前。进冠者筵前，东向立，祝曰：“令月吉日，始加元服，弃尔幼志，愿尔成德，寿考惟祺，介尔景福。”祝讫，跪冠，兴，复西阶上席后，东面立。宾之赞冠者进筵前，跪结缨，兴，复位。冠者兴，宾揖冠者。冠者适房，宾、主俱坐。冠者易青衣素裳出房户西，南面立。宾、主俱兴，宾揖冠者，冠者进升席，西向坐。宾之赞冠者跪脱缁布冠，置于箱，兴，复位。执进贤冠者升，宾降二等受之，进冠如前，祝曰：“吉月令辰，乃申尔服，恭尔威仪，淑慎尔德，眉寿永年，享受遐福。”乃跪冠，兴，复位。宾之赞冠者跪簮结缨，兴，复位。冠者适房，易绛纱服出房升席，俱如前。宾之赞冠者跪脱进贤冠，置于箱。执爵弁者升，宾降三等受之，进冠如前仪。祝曰：“以岁之正，以月之令，咸加尔服，兄弟具在，以成厥德，黄耇无疆，受天之庆。”乃跪冠，兴，复位。赞冠者适房，复如前。讫，主之赞冠者彻栉箱及筵，更设筵于室户西，南向。冠者易爵弁之服出房户西，南面立。宾、主俱兴。主之赞冠者盥手洗觯于房内，酌醴出房，南面立。宾揖冠者，冠者就筵西，南面立。宾受醴，进冠者筵前，北面立，祝曰：“甘醴惟厚，嘉荐令芳，拜受祭之，以定尔祥，承天之休，寿考不忘。”冠者于筵西拜受觯，宾复西阶上东面答拜。执馔者奉馔荐于冠者筵前，冠者左执觯，右取脯，祭于笾豆间。宾之赞冠者取胏一以授冠者，冠者奠觯于荐西以祭。冠者坐取觯，祭醴，奠觯，再拜，执觯，兴，宾答拜，宾、主俱坐。冠者升筵，跪奠觯于荐东。兴，进，北面跪取脯，降自西阶。入见母，进奠脯于席前。退，再拜以出。冠者母不在，则使人受脯于西阶下。初，冠者入见母，宾主俱兴。宾降，当西序东面立，主者降，当东序西面立。冠者既见母，出立于西阶东，南面。宾少进字之，曰：“礼仪既备，令月吉日，昭告尔字，爰字孔嘉，髦士攸宜，宜之于嘏，永受保之，曰伯某甫。”冠者再拜，跪曰：“某不敏，敢不夙夜祗奉。”宾出。主者送于内门外。主者西向，请曰：“吾子辱执事，请礼从者。”宾曰：“某得将士，敢辞。”主者固请，宾曰：“某既不得命，敢不从。”宾就次，主者入，设醴馔。初，宾出，冠者东面见诸亲，诸亲拜之，冠者答拜。冠者西面拜宾之赞冠者，宾之赞冠者。答拜讫，见诸尊于别室。宾主既释服，改席讫，宾与众宾俱出次立于门西，东面，主者立门东，西面。主者揖宾，宾报揖。主者先入，宾及众宾从之。至阶，宾赞立于西阶，东面；主者立于东阶，西面；众宾立于西阶下，东面。掌事者以币篚授主者，主者授币篚于宾及赞，宾赞受之，俱复位。主者还，阼阶上，北面拜送。宾赞降自西阶，主者送宾于大门之外，西面，再拜。宾出，主者入。孤子则诸父、诸兄戒宾。冠之日，主者紒而迎宾，冠于阼阶下，其仪亦如之。明日庙见，质明，赞礼者引冠者朝服入庙南门中庭道西，北面再拜出。

庶人冠礼：凡男子年十五至二十，皆可冠。将冠，筮日，筮宾于祠堂，戒宾，俱同品官仪。是日，夙兴，张帷为房于厅事之东，宾、主、执事者皆盛服。设盥于阼阶下东南，陈服于房中西牖下，东向北上。席二在南，壶在服北次盏注。幞头帽巾，各盛以盘，蒙以巾帕，执事者三人捧之，立于堂下西阶之西，南向东上，主人立于阼阶下，子弟亲戚立于盥东，傧者立于门外以俟宾。将冠者双紒袍，勒帛素履待于房中。宾至，主人出迎，揖而入。坐定，将冠者出于房，执事者请行事。宾之赞者取栉总篦幧头，置于席南端。宾揖将冠者，将冠者即席西向坐。宾之赞者为栉，合紒施总，加幧头。宾主皆降，主人立于阼阶下。宾盥讫，主人揖让，升自西阶，皆复位。执事者以巾进，宾降西阶一等而受之，诣冠者席前，东向。祝云云，跪为著巾。兴，复位。冠者兴，宾揖冠者，适房易服，深衣大带，出房即冠席。宾盥讫，降二等，受帽进祝，赞者彻巾，宾跪冠。旋襕衫腰带，出房即冠席。宾盥讫，降三等，受幞头。进祝。三祝皆同品官词。赞者彻帽，加幞头，复位。冠者兴，宾揖冠者。适房，易公服出房。执事者彻冠席，入帷中，更设醴席于西阶，南向。赞者酌醴出房，立于冠者之南。宾揖冠者，即醴席，西向立。宾受醴，诣席前北面祝，同品官词。冠者于席西拜受，宾答拜。执事者荐馔，冠者即席坐，饮食讫，再拜。宾答拜。冠者离席，立于西阶之东，南向。宾字，同品官词。冠者拜，宾答拜。冠者拜父母，父母为之起。拜诸父之尊者，遂出见乡先生及父之执友。先生执友皆答拜。讫，宾退，主人请礼宾，宾辞，固请，许诺，乃入，设酒馔，延宾及傧赞者。宾退，主人酬宾赞，侑以币，乃拜谢。礼毕，主人以冠者见祠堂，告曰：“某之子某，冠毕，敢见。”冠者北面焚香，再拜出。

是月,征戍将军邓愈率师讨蜀河莽张，获之，金商、均房之境悉定。

置颍州卫，命指挥佥事李胜守之。颍州自元季韩咬儿作乱，民多逃亡，城野空虚。上因如汴道，过其地，遂命胜筑城立卫，招辑流亡，民始复业。








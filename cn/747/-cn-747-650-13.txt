○为萧相公让官表

臣某言：伏奉今日制，授臣某官。恩加望外，宠过忧深。魂魄惊翔，手足失坠。臣某中谢。臣猥以凡才，谬居重任，当陛下惟新之始，辱陛下爰立之恩，有累枢衡，无裨衮职，外致匈奴之哂，内失苍生之心，推换炎凉，因循圣泽，妨塞贤路，尘忝台阶，自顾疲骖，方求息驾。岂谓陛下特迂宸鉴，曲用朽材，再提腹背之毛，重委股肱之地。大孤人望，犹简帝心，虽君父恩深，莫知其恶，而驽骀力竭，何以自安？岂敢退而生全，实愿求其死所。伏望再移天眷，重选时英，特回加膝之恩，别受沃心之相，全陛下始终之道，成微臣生死之荣。无任恳迫惭惶之至。


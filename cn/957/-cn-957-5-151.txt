王柏　送赵书记二首

相逢虽晚意无加，满腹经纶肯浪夸。

雅兴屡陪郊外乐，清谭不尚酒边哗。

忍於柳驿攀金缕，记取梅坡嚼玉花。

木落山空平野阔，浩然别思满天涯。

王柏

王柏　送赵书记二首

只将精识作生涯，评古论今吐粲花。

玉洁冰清官自大，云飞川咏吏无哗。

伟人落落难重见，余子纷纷未足夸。

老我不能歌颂语，杯中须减饭须加。

王柏


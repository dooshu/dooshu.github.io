列传第九十四 和礼霍孙　完泽　阿鲁浑萨里〔岳柱〕　彻里　秃忽鲁


和礼霍孙，佚其氏族。至元五年，中书省臣请设起居注，以和礼霍孙与独胡剌并为翰林待制兼充起居注官。十年，兼领会同馆事，主朝廷咨访及降臣之表奏，累擢翰林学士承旨。十五年，帝谕和礼霍孙以后用宰相及统兵将帅，与侍从老臣同议之。十七年，枢密副使张易荐妖人高和尚能役鬼为兵，帝信之，命和礼霍孙偕高和尚赴北边。和礼霍孙知其妄，不能强谏也。未几，召还。十一月，奏俱蓝、马八、阇婆、安南等国俱遣使奉表入朝，宜礼而归之。帝韪其言，诏赐安南使者职名及弓矢鞍勒。十八年，奏设蒙古提举学校官于扬州、隆兴、鄂州、泉州四路。是年以翰林学士承旨守大司徒。

十九年，王著高和尚杀阿合马，命和礼霍孙至中书省，与省台官同议阿合马所管财赋。和礼霍孙等请先封籍府库，帝从之。四月，拜中书右丞相，降右丞相瓮吉剌带为上都留守。五月，籍阿合马党七百十四人，褫其官。时阿合马之弊政尽为和礼霍孙所刬革。又请依刘秉忠、许衡所定官制，凡阿合马所增置者一切罢之。诉事者赴省台陈告，有敢上匿名书者罪死。中山人薛宝住为匿名书，妄效东方朔，捕下刑部狱。和礼霍孙言：“此奸诡之民，欺君侮上，罪不可逭。”敕即诛之。

和礼霍孙以儒雅为世祖所礼重，凡奏事多蒙俞允。惟论占城行省宰相至七人违制，忤帝旨，不报。二十一年正月，率百官奉册上帝尊号。是年，和礼霍孙建议兴科举。事下中书省议，会安童自北庭返。十一月，帝罢和礼霍孙，以安童代之，科举议遂寝。未几，和礼霍孙以病卒，后赠保德协课佐理功臣、太师、开府仪同三司，进封齐鲁国公，谥文忠。

和礼霍孙喜荐人材，麦术丁、温迪罕、张雄飞等，后皆至宰相，有时名。

完泽，土别燕氏。祖土薛，从太祖平诸部。睿宗伐金，以土薛为先锋，越汉江，略方城，而北破金兵于阳翟。金亡，从攻宋兴元、阆利诸州，拜都元帅。克成都，斩其将陈隆之，赐食邑六百户。父线真，宿卫禁中，掌御膳。中统初，从世祖北征。四年，拜中书右丞相。后罢为宣徽使。有问以朝政者，线真曰：“我为朝廷守大官庖，岂敢论时政？”其慎密如此。赠太师，追封秦益国公，谥忠献。

完泽以大臣子，选为裕宗府僚。裕宗为皇太子，署詹事长，太子甚重之。一日燕会宗室，指完泽语众曰：“亲善远恶，君之急务。善人如完泽，群臣中不易得者。”自是常典东宫宿卫。裕宗卒，从成宗抚军北边。至元二十八年，桑哥伏诛，世祖咨于廷臣，特拜中书右丞相。

完泽入相，革桑哥弊政。自中统初，积岁逋负之钱粟悉蠲免之。三十一年世祖崩，完泽受遗诏，合宗戚大臣之议，启皇太后，迎成宗即位。诏谕中外，罢安南之师。元贞以来，朝廷谨守成法，诏书屡下，散财发粟，济人饥困，百姓翕然以贤相称之。惟导成宗用兵于八百媳妇，致刘深丧师而返，为人所訾云。大德四年，加太傅，录军国重事。

七年，枢密断事官曹拾得诬告朱清、张瑄有异志，诏逮之。初，完泽奉世祖遗诏，清、瑄有大功，命完泽保护之。至是，完泽以遗诏为言，不从。清、瑄俱坐死。是年四月完泽卒，年五十八。追封兴元王，谥忠宪。子长寿，中书右丞。

史臣曰：阿合马败，世祖相和礼霍孙。桑哥败，世祖相完泽。皆以扫除秕政，获当时之誉。然和礼霍孙之荐士，则非完泽所及也。

阿鲁浑萨里，回鹘人。父乞台萨里，早受浮屠法于智全末利可吾坡地沙。业既成，其师字之曰万全。至元十二年入为释教都总统，拜正议大夫，同知总制院事，加资德大夫、统制使，卒。

阿鲁浑萨里以父字为全氏，幼聪慧，受业于国师八思巴，不数月，尽通其学，且解诸国语。世祖闻其才，俾习汉文，于是经史百家及阴阳历数之书靡不淹贯。后国师西还，携与俱。岁余乞归，国师送之，曰：“汝之学非为我弟子者，我敢受汝拜乎！”比至上都，国师已上书荐之。裕宗召入宿卫，以笔札侍左右。

至元二十年冬，有西域二僧自言知天象，译者不能通其说。世祖问：“谁可与语者？”侍臣脱烈对曰：“阿鲁浑萨里可。”诏与问难，二僧皆屈服。世祖大说，令宿卫内廷。有江南人告宋宗室谋反，命使者逮捕至都，使已行，阿鲁浑萨里趣入谏曰：“言者必妄。”世祖问：“何以知之？”对曰：“言者不告于州县，径赴阙廷，必其仇也。且江南初定，民未附。一旦信浮言辄捕之，恐人人自危，適中言者之计。”世祖悟，立召使者还，械言者，鞫之，果以贷钱不遂，诬人谋反。世祖曰：“非汝言，几误，但恨用汝晚耳。”自是命日侍左右。

二十一年，擢左侍仪奉御。阿鲁浑萨里劝世祖以儒术治天下，访求亡宋遗臣及山泽道艺之士，以备任使。世祖嘉纳之，命阿鲁浑萨里领馆事，让于司徒撒里蛮，乃迁为中顺大夫、集贤馆学士，兼太史院事，仍兼奉御如故。阿鲁浑萨里又言：“国学，人才之本。请置国子监学官，增博士弟子员，优其廪饩。”世祖从之。

二十三年，进集贤大学士。明年春，立尚书省，桑哥用事，诏阿鲁浑萨里佐之，固辞，世祖不许，授尚书右丞，兼太史院事。冬，拜荣禄大夫、平章政事，兼集贤大学士、太史院使。桑哥奏立征理司，征百姓逋欠，州县囹圄皆满，道路侧目，无敢言者。会上都地震，阿鲁浑萨里请罢征理司，以塞天变。诏从之，都人皆市酒相庆。未几，桑哥败，阿鲁浑萨里以坐累籍没。世祖问：“桑哥暴横如此，汝何无一言。”对曰：“陛下方信任桑哥，彼所忌祇臣一人。臣言不用，如抱薪救火，势益张，不如弥缝其际，俟陛下自悟。”世祖意乃释。桑哥临刑，吏以阿鲁浑萨里为问。桑哥曰：“我惟不听彼言，故致于败。彼何与焉？”世祖益知其无罪，诏还所籍资。裕圣皇后闻其廉正，以金帛赐之，辞。帝又使张九思赍金帛赐之，亦辞。

二十八年秋，乞罢政事，拜集贤大学士兼奉御如故。司天监丞告阿鲁浑萨里在太史院数言灾祥事，预国休戚，大不敬。世祖大怒，以为诽谤大臣，当抵罪。阿鲁浑萨里顿首曰：“臣赖天地含容之德，虽万死莫报。然欲被言者罪，恐自后无为陛下言事者。”其人始获免。

三十年，复领太史院事。明年，世祖崩，成宗在北边。裕圣后命为书趣成宗入践大位，又命率翰林集贤太常礼官备礼册命。元贞元年，以翊戴功加守司徒集贤院事，领太史院事，赐楮币二十万缗。

初裕宗殂，世祖未知所立，问于阿鲁浑萨里，以成宗对，且言成宗仁孝恭俭之德，于是大计遂决。裕圣皇后及成宗皆不知其事，数召阿鲁浑萨里，谢不往。及储位已定，成宗索棋具于阿鲁浑萨里，始一至。成宗曰：“人谁不求知于我，汝独不来。我非为棋具，欲见汝耳。汝可谓知大臣体者。”自是召对不名，赐坐视诸侯王等。常谓左右曰：“若全平章者，可谓全才矣，于今殆无其比。”左右或呼其名，帝怒责之，曰：“汝何人，敢称其名耶！”大德三年，复拜中书平章政事，七年罢。十一年卒，年六十三。

阿鲁浑萨里历事两朝二十余年，通夕未尝安寝，或一夕再三召见。日居禁中，其所言虽妻子不知也。延祐四年，赠推忠佐理翊亮功臣、太师、开府仪同三司、上柱国，追封赵国公，谥文定。子岳柱、久住、迈住。

阿鲁浑萨里兄回鹘萨里，累官资德大夫、中书右丞、行泉府太卿。弟岛瓦赤萨里。

岳柱，字止所，一字兼山。性颖悟，八岁观画师何澄画陶母剪发图，岳柱指陶母手中金钏，诘之曰：“金钏可易酒，何用剪发为也？”何大惊异之。既长就学，日记千言。年十八，从丞相答失蛮备宿卫，出入禁中，如老成人。至大元年，授集贤学士、正议大夫，即以荐贤才为事。皇庆元年进中奉大夫、湖广道宣慰使。延祐三年，进资善大夫。有欺之者，恬不为意。或问之，则曰：“彼自欺也，我何与焉。”母郜氏亦常称之曰：“吾子古人也。”子四：普达，同佥行宣政院事；次笞黑麻；次安僧，为久住后，章佩监丞；次仁寿，中宪大夫、长秋寺卿。

彻里，燕只吉台氏。曾祖塔赤，从太宗定中原，又败宋将彭义斌。太宗分功臣土地，以徐邳户不盈万，授为徐邳二州达鲁花赤。至治三年，追封襄安王。祖纳忽，从宪宗伐宋，攻合州钓鱼山，有战功。父奇鲁俱，袭达鲁花赤。

彻里幼孤，其母蒲察氏教之读书。蒲察氏性方严，彻里虽贵显，犹受杖。至元十八年，世祖召见彻里，应对敏捷，悦之，命侍左右。乃颜叛，从世祖亲征。军中夜惊，彻里宣上命抚定之，将士帖然。师还，奏言：“大军所过，民不胜扰累，宜加振恤。”世祖从之，赐边民谷帛牛马有差，擢彻里利用监。二十三年，奉使江南，访遗逸之士。时行省鬻所在学田，以价输官。彻里曰：“学田所以供祭祀、育人才者，安可鬻？”遽止之。还朝，奏闻其事，世祖嘉纳焉。

二十四年，桑哥为相，分中书省为尚书省，钩考天下钱粮。凡阿合马用事时逋欠者，举以为中书失征，奏诛参政郭佑、杨居宽。行省承风旨，督责尤峻，或逮及亲邻，械系搒掠，民不胜其苦，自杀及死于狱中者以千百计。中外汹汹，廷臣皆莫敢言。彻里乃于帝前具陈桑哥奸贪蠹国害民状，言辞激烈。世祖怒，谓其毁诋大臣，命左右批其颊。彻里辩愈力，且曰：“臣与桑哥无仇，所以数其罪而不顾身家者，为国计耳。苟畏圣怒而不复言，则奸臣何由而去！且朝廷置群臣犹人家畜犬，贼至犬吠，主人不见贼而棰犬，犬遂不吠，岂主人之福！”世祖悟，命卫士三百人往籍桑哥家，得珍宝如内藏之半。桑哥既伏诛，枉系者得释。复命彻里往江南籍桑哥姻党，江浙省臣乌马尔、蔑列、忻都、王济、湖广省臣要束木等弃市，天下快之。

江浙平章政事沙不丁与台臣有嫌，乘世祖怒，从旁激之，谓湖广廉访使盗烧钞八百锭，堂帖屡下，赃终未入。抱文书至世祖前曰：“稽是可见。”裂卷为两，缝留半印。彻里进曰：“缝用印者，以杜欺罔。汝为执政，执半印文书以讼人，余半安在？”沙不丁语塞，世祖叱之退，台臣诬始白。明日，拜御史中丞。

未几，进荣禄大夫、福建行省平章政事，赐金五十两、银五千两。汀漳剧贼欧狗，积岁未平，彻里引兵讨之，所过秋豪无犯。降者则劳以酒食而慰遣之，他栅闻之，望风款附。未几，欧狗为其党缚致军前，枭首以徇，汀漳平。

三十一年，世祖不豫，彻里驰还京师侍医药。世祖崩，与诸王大臣共立成宗。大德元年，拜江南行台御史大夫。既莅事，谓都事贾钧曰：“御史不知大体，巡按以苛为明，征赃以多为贵，至有迫子证父、奴讦主者，伤风败俗甚矣。君为我语诸御史，勿庸效也。”帝闻而善之。

七年，改江浙行省平章政事。吴淞江久淤，豪民封土为田，水道愈窒，由是泛滥，为诸郡灾。海运千户任仁发条其利病疏浚之法，中书省以闻，诏发卒万人，命彻里董其役，凡四月而工毕，置闸以时启闭，民便之。

九年，召为中书平章政事。时帝久不豫，彻里见左丞相阿忽台等阿附中宫，事事专决，乃引疾不出。十年卒，年四十七。卒之日，家赀不满二百缗，人服其廉。赠推忠守正佐理功臣太傅、开府仪同三司、上柱国，追封徐国公，谥忠肃。至治二年，加赠宣忠同德弼亮功臣、太师、开府仪同三司，追封武宁王，谥正宪。子朵儿只，江浙行省左丞。

秃忽鲁，字亲臣，康里亦纳之孙，亚里大石第九子。亦纳，部长之称。大石则部长之嫡子也。自幼给事世祖，命与不忽木、也先帖木儿从许衡学。帝一日问其所学，秃忽鲁与不忽木对曰：“三代治平之法。”帝喜曰：“康秀才，朕初使汝就学，不意汝即知此。”除蒙古学士客省使，迁兵部郎中，佥太史院事。至元二十年，迁中书右司郎中。未几，用大宗正薛彻干荐，掌宗正府判署。一日归，愀然不乐。家人问之，曰：“今日所议罪应死，我意有所疑，欲活之，未得其方耳。”他日归，喜曰：“我得之矣，法当流徙也。”擢吏部尚书。

哈剌哈孙为湖广行省平章政事，荐以自辅，拜湖广行省右丞。时湖南北多盗，哈剌哈孙患之。秃忽鲁曰：“树茂则鸟集，伐则散。戮其渠魁足矣。”盗首乔大使在九江，擒而尸诸市，阖境肃然，远近无剽掠者。二十九年，辰州獠叛，官军屡战不利，移文索辰、沅弩手三千人，哈剌哈孙弗许。秃忽鲁曰：“汉人不习弩。习弩者，皆蛮户也。以蛮攻蛮，何不可之有？”力请与之，獠患遂平。

成宗即位，迁浙江行省右丞、平章政事。不忽木卒，帝问左右：“孰有似不忽木者？”贺胜对曰：“秃忽鲁其人也。”召入都，拜枢密副使。大德七年卒，年四十八。赠推忠翊运佐理功臣、荣禄大夫、江浙行省平章政事、柱国、大司徒，追封赵国公，谥文肃。子山僧，晋宁路总管。




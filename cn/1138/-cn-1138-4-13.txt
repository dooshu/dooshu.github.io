为方尔止题抱鸳图四绝

其一


莺脰湖边避乱时，为郎曾赋定情诗。
何堪再见张京兆，绝笔三年不画眉。

其二

天意偏教杀绿珠，抱鸳人与坠楼殊。
可怜冢上相思树，夜夜啼鹃傍老乌。

其三

鹍弦一绝永无音，莫怪相如饮恨深。
犊鼻着来将泪浣，谁能更颂白头吟。

其四

图画诗篇总断肠，人间那得返魂香。
报仇才證西方果，来世应为聂隐娘⑴。
⑴ 尔止姬人死于怨家之手，作长恨歌记之。


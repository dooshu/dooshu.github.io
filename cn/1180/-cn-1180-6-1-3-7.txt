谢堂楼额名并赐金疏


昨者，臣以恭建楼堂，尊藏宸翰，不揣轻微，妄以额名上请。

伏奉圣旨：“览卿奏，具见忠敬。楼名与做‘捧日’，堂名‘纯忠’。工部制扁，差官悬安。朕知卿素秉廉节，特赐御前银一千两，少给工费，卿宜承命勿辞。钦此。”随又蒙皇上亲洒宸翰，特降手敕，谕元辅：“朕以卿纯忠为社稷，有捧日之功，故以为堂楼名，卿其钦承之。故谕。钦此。”及又颁赐御笔大字二幅、对句一联，特遣文书官尚文，恭捧到臣私寓。臣谨叩头祗领讫。

璇题昭揭，既黏制墨之新；宝橐焕颁，复荷赐金之渥。光腾里第，荣动朝绅。窃念臣猥以谫材，滥居首辅。龙飞虎变，幸逢千载之期；凤翥鸾回，屡拜十行之札。顾惟蓬荜，惧藏谟训以非宜；爰就枌榆，特建楼堂而祗奉。及是经营之始，僭求榜额之悬。何意圣明，即垂矜允。谓臣躬扶景运，颇殚捧日之勤；察臣志抱朴愚，知慕纯忠之节。遂纡神画，肇锡嘉名。琼翰辉煌，倬彼云章之丽；玉音谆复，蔚焉衮字之褒。犹曲轸乎小廉，乃特颁乎大赉。兼金千镒，出内庭麟之奇；广厦万间，遂寒士帡幪之愿。昔马周之遇唐主，但承给宅之恩；若方平之在宋朝，仅赐文儒之字。如臣所际，振古未闻。

兹盖伏遇皇上英资天纵，睿学日新。焕乎尧文，阐乾坤经纬之秘；康哉舜绩，追明良喜起之风。遂令一介之末踪，获沾九重之庥命。美增轮奂，江山藉以光华；彩溢图书，珠璧森其布列。臣敢不式严琰写，瞻天奉咫尺之威；载谨家藏，奕世作云礽之宝。尚当觌名思义，纯心奉公。就日云霄，勉罄丹忱于葵藿；输忠社稷，矢坚素履于冰渊。

（万历元年六月十八日奉圣旨：卿勋德并茂，朕亲撰堂楼额名以赐，用示褒嘉，未足以尽酬眷之意。览奏谢，知道了。礼部知道。）






高邮苏某

高邮苏某，夫妇年皆四十，只有一子，爱同拱璧。一日，小婢抱出外厅，因雨滑足，将儿跌于阶下，头破而亡。苏某见之，即嘱婢速逃回母家，自抱其子，入谓系己失手跌毙，盖知其妻之性急而暴也。迨其妻急寻婢，而婢已不见矣。未几，苏某复举一子。

按此事载《因果录》中，昔年家大人官京师时，亦曾微闻之朱文定公（士彦），盖公本高邮人，尝述其乡里美谈而未竟其绪，今亦不知苏氏子如何。以理度之，其必昌厥后无疑也。

吾乡前明马恭敏公（森）亦有是事，系除夕婢抱儿在门首游戏，儿误抢投邻家爆竹盆中死。恭敏之父亦令其速逃远方，而向妻婉转寝其事。儿身故有疤痣，后一年复生子，疤痕宛然，知为故儿投胎再来，即恭敏也。恭敏以户部尚书致仕家居，尝以数言定民变，屡纾乡里之难事。详徐兴公《榕阴新检》中。然则今之苏氏子，纵不能如马恭敏，而其父之厚德则与恭敏之封翁正同，将来亦必有所表见于时，吾将洗耳待之矣。













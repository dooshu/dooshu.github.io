卷十一 十一之二


《我行其野》，刺宣王也。刺其不正嫁取之数而有荒政，多淫昏之俗。

[疏]《我行其野》三章，章六句。○笺“刺其”至“之俗”。○正义曰：凡嫁娶之礼，天子诸侯一娶不改。其大夫以下，其妻或死或出，容得更娶。非此亦不得更娶。此为嫁娶之数，谓礼数也。昭三年《左传》子大叔谓梁丙、张趯说朝聘之礼。张趯曰：“善哉，吾得闻此数。”是谓礼为数也。今宣王之末，妻无犯七出之罪，无故弃之更昏，王不能禁，是不能正其嫁娶之数。《大司徒》曰：“以荒政十有二，娶万民。十曰多昏。”注曰：“荒，凶年也。郑司农云：‘多昏，不备礼而娶，昏者多也。’”彼谓国家凶荒，民贫不能备礼，乃宽之，使不备礼物，而民多得昏。今宣王之时，非是凶年，亦不备礼多昏。丰年而有此俗，故刺王也。经云“求尔新特”，言其不以礼来，不肯媵。是当时不备礼而昏也。诗所述者，一人而已。但作者总一国之事而为辞，故知此不以礼昏成风俗也。

我行其野，蔽芾其樗。昏姻之故，言就尔居。樗，恶木也。笺云：樗之蔽芾始生，谓仲春之时，嫁取之月。妇之父，婿之父，相谓昏姻。言，我也。我乃以此二父之命，故我就女居。我岂其无礼来乎！责之也。○蔽，必制反，徐又方四反。芾，方味反。樗，敕书反。

尔不我畜，复我邦家。畜，养也。笺云：宣王之末，男女失道，以求外昏，弃其旧姻而相怨。

[疏]“我行”至“邦家”。○毛以为，有人言，我行適於野，采可食之菜，唯得蔽芾然樗之恶木。以兴妇人言，我嫁他族以求夫，唯得无行不信之恶夫。既得恶夫，遇己不善，乃责之言：我以我父之昏，尔父之姻，二父敕命之，故我就尔而居处为室家耳。我岂无礼而来乎！而恶我也！尔既不我畜养，今当复反我之邦家矣。与之自诀之辞。郑唯上二句记时为异。馀同。○传“樗，恶木”。○正义曰：《七月》云“采荼薪樗”，唯取薪。薪，恶木也。毛以秋冬为昏，不得有记时之事。王肃云：“行遇恶木，言己適人遇恶夫也。”○笺“樗之”至“责之”。○正义曰：樗是木也，言蔽芾始生。谓叶在枝条始生，非木根始生於地也。仲春草木可采，故言仲春之时，嫁娶之月矣。“妇之父，婿之父，相谓为昏姻”，《释亲》文也。此及二章，并言昏姻，故言二父之命。卒章止有姻，唯据婿之父耳，故言“汝不思汝老父之命”。

我行其野，言采其蓫。昏姻之故，言就尔宿。蓫，恶菜也。笺云：蓫，牛蘈也，亦仲春时生，可采也。○蓫，敕六反，本又作“蓄”。“藬”，本又作“蘈”，徒雷反。

尔不我畜，言归斯复。复，反也。

[疏]笺“蓫，牛颓”。○正义曰：此《释草》无文。陆机《疏》云：“今人谓之羊蹄。”定本作“牛蘈”。

我行其野，言采其葍。不思旧姻，求尔新特。葍，恶菜也。新特，外昏也。笺云：葍，{艹富}也，亦仲春时生，可采也。婿之父曰姻。我采{艹富}之时，以礼来嫁女。女不思女老父之命而弃我，而求女新外昏特来之女。责之也，不以礼嫁，必无肯媵之。○葍音福。{艹富}音富。女并音汝。媵音孕，又绳证反。

成不以富，亦祗以异。祗，適也。笺云：女不以礼为室家，成事不足以得富也。女亦適以此自异於人道，言可恶也。○祗音支。恶，乌路反。

[疏]“不思”至“以异”。○正义曰：取妻者受父之命，故今引以责之。言父本命汝以我为妻，汝何不思忆旧时老父之命，反弃我而求汝新外昏特来之女也？汝如是不以礼为室家，成事不以是而得富，亦適可以此异於人耳。人悉偕老，汝独相弃，是异於人也。○传“葍，恶菜。新特，外昏”。○正义曰：陆机《疏》云：“葍，一名{艹富}，幽州人谓之燕{艹富}。其根正白，可著热灰中温敢之。饥荒之岁，可蒸以御饥。”昏姻对文，则男婚女姻，散则通，故外来之妇为外昏也。○笺“不以”至“媵之”。○正义曰：此解新特之义。特谓独来夫家，由不以礼嫁，必无人肯媵送之，故独来也。礼，大夫乃一妻二妾，是有侄娣为媵，士庶人则不能备矣。此诗所述，下及庶人，本自无媵。而云无肯媵者，《释言》云：“媵，送也。”妾送嫡而行，故谓妾为媵。媵之名不专施妾，凡送女適人者，男女皆谓之媵。僖五年《左传》“晋人灭虞，执其大夫井伯，以媵秦穆姬”，史传称伊尹有莘氏之媵氏之媵臣，是送女者虽男亦名媵也。此不以礼嫁，其父母之家，男子妇女皆无肯媵之，故独来耳。非谓当有侄娣媵也。

《我行其野》三章，章六句。

《斯干》，宣王考室也。考，成也。德行国富，人民殷众，而皆佼好，骨肉和亲，宣王於是筑宫庙群寝，既成而衅之，歌《斯干》之诗以落之。此之谓成室。宗庙成，则又祭祀先祖。○佼，古卯反。衅，许斳反。落如字，始也。或作“乐”，非。

[疏]《斯干》九章，首章七句，二章、三章、四章、五章章五句，六章七句，七章五句，八章、卒章章七句。○正义曰：作《斯干》诗者，宣王考室也。考，成也。宣王既德行民富，天下和亲，乃筑庙寝成，而与群臣安燕而乐之。此之谓成室也。人之所居曰室，宫寝称室，是其正也。但君子将营宫室，宗庙为先，故郑以为亦修宗庙，室是总称，言室足以兼之。毛传不言庙。王肃云：“宣王修先祖宫室，俭而得礼。”孙毓云：“此宣王考室之诗，无作宗庙之言。”孙、王并云述毛，则毛意此篇不言庙也。筑室必先修庙，但作者言不及耳。经虽皆是考室之事，正指其文，则“乃安斯寝”是也。故笺云：“寝既成，乃铺席与群臣安燕为欢以乐之。”是考室之事也。宣王中兴，贤君其所以作者，非欲崇饰奢侈，妨害民务，国富民丰乃造之耳。故首章言天下亲富，二章乃作之，三章言作之攻坚，四章言得其形制，五章言庭室宽明，六章乃言考之也。既考之后，居而寝宿。下至九章，言其梦得吉祥，生育男女，贵为王公，庆流后裔，因考室而得然，故考室可以兼之也。○笺“考成”至“先祖”。○正义曰：“考，成”，《释诂》文。德行者，即“秩秩斯干”是也。国富者，“幽幽南山”是也。人民殷众，而皆佼好，次二句是也。骨肉和亲，既下三句是也。宣王承乱离之后，先务富民。民富情亲，乃使之筑宫庙群寝。筑作既成，其庙，则神将休焉，则以礼衅涂之。其寝，则王将居焉，设盛食燕群臣，歌《斯干》之诗以欢乐之。此之谓成室也。言成者，非直筑成而已，通谓国富民和，乐共作力，以成其事。庙则既为衅礼，使神得安焉。室则既为欢燕，使人得处焉。人神各有攸处，然后谓之为成，故言“此之谓成室”以结之。《说文》云：“衅，血祭也。”贾逵云：“杀而以血涂鼓谓之衅鼓。”则衅者，以血涂之名。《杂记下》曰：“成庙则衅之。其礼，雍人拭羊，举羊升屋，自中屋南面，刲羊血流於前，乃降。”是衅庙礼也。昭四年《左传》叔孙为孟丙作钟，“飨大夫以落之”。服虔云：“衅以豭豚为落。”则又一名落，盖谓以血浇之也。《杂记》云：“路寝成，则考之而不衅。”注云：“设盛食以落之。”即引《檀弓》“晋献文子成室，诸大夫发焉”。是乐之事。下笺亦云“安燕为欢以乐之”，是也。据经“乃安斯寝”，是考室之事，而於经无衅庙之云。郑云“而衅之”者，郑以似续妣祖，为筑宫庙，庙成必当衅。室尚燕乐，明庙衅可知也。《杂记》之文，庙成则衅，寝成则考，此序言“考室”，笺得兼云衅庙者，此考之名，取义甚广，乃国富民殷，居室安乐，皆是考义，犹《无羊》云“考牧”，非独据一燕食而已，故知考室之言，可以通衅庙也。言歌《斯干》之诗以乐之者，歌谓作此诗也。宣王成室之时，与群臣燕乐，诗人述其事以作歌，谓作此诗。《斯干》所歌，皆是当时乐事，故云“歌《斯干》之诗以乐之”，非谓当乐之时已有《斯干》可歌也。本或作“落”，以衅又名“落”，定本、《集注》皆作“落”，未知孰是。云“宗庙成，则又祭先祖”，叙“君子攸跻”之言。笺以跻谓升庙祭祀，故又言此以叙之。

秩秩斯干，幽幽南山。兴也。秩秩，流行也。干，涧也。幽幽，深远也。笺云：兴者，喻宣王之德，如涧水之源，秩秩流出，无极已也。国以饶富，民取足焉，如於深山。○秩，直乙反。涧音谏。如竹苞矣，如松茂矣。苞，本也。笺云：言时民殷众，如竹之本生矣；其佼好，又如松柏之畅茂矣。

兄及弟矣，式相好矣，无相犹矣。犹，道也。笺云：“犹”当作“瘉”。瘉，病也。言时人骨肉用是相爱好，无相诟病也。○好，呼报反。犹，毛如字。郑改作“瘉”，羊主反。诟，呼豆反。

[疏]“秩秩”至“犹矣”。○毛以为，秩秩然出无极已者，此涧水之流也。以兴施无有穷者，此宣王之德也。言王德之无穷，犹涧水流之不竭。幽幽然深远，材物丰积者，南山也。以兴货殖盈足者。王，国也。王货物丰殖，民用饶足，亦似深山之有材也。民既丰富，得以生长，故其民众多，如竹之丛生，根本之众矣。其长大又佼好，如松木之叶，常冬夏畅茂，无衰落矣。其兄与弟矣，用能相好乐矣，无相责以道矣。○郑唯无相诟病为异。馀同。○传“干，涧”。○正义曰：《释山》云：“夹水曰涧。”不训干为涧，正以秩秩宜为流貌。斯干共秩秩连文，与南山相对，故知干为涧也。《渐卦》郑注云“干，谓大水之傍，故停水处”者，彼以鸿之所居，故为旧停水处，与此异也。○笺“国以”至“深山”。○正义曰：言宣王国富民又饶足，取则有之，如於山之取材，故以喻焉。言国富者，国以民为体，正谓民间饶足，非聚财於官，民取官材也。○笺“言时民”至“茂矣”。○正义曰：以竹言苞，而松言茂，明各取一喻。以竹笋丛生而本穊，松叶隆冬而不彫，故以为喻。其实竹叶亦冬青。《礼器》曰：“如竹箭之有筠，如松柏之有心，故贯四时而不改柯易叶。”是也。○传“犹，道”。○正义曰：《释诂》文。○笺“犹当”至“诟病”。○正义曰：笺以“相犹”与“相好”对文，言“无相犹矣”当谓无相恶之事。若相责以道，未是伤义贼恩。虽无此事，未足多善，不当举以为咏也。《角弓》曰：“不令兄弟，交相为瘉。”则相病是兄弟之恶事。犹、瘉声相近，故知字误也。言诟骂相病害也。

似续妣祖，似，嗣也。笺云：似读如巳午之巳。巳续妣祖者，谓巳成其宫庙也。妣，先妣姜嫄也。祖，先祖也。○似，毛如字。妣，必履反。嫄，本或作“原”，音同。筑室百堵，西南其户。西乡户，南乡户也。笺云：此筑室者，谓筑燕寝也。百堵，百堵一时起也。天子之寝有左右房，西其户者，异於一房者之室户也。又云南其户者，宗庙及路寝，制如明堂，每室四户，是室一南户尔。○乡，本又作“向”，同许亮反。下同。

爰居爰处，爰笑爰语。笺云：爰，於也。於是居，於是处，於是笑，於是语。言诸寝之中，皆可安乐。○乐音洛。

[疏]“似续”至“爰语”。○毛以为，言王既能使国富和亲，则又嗣续先祖先妣之功，故筑其居室，百堵皆起，或西其户，或南其户。言路寝群室皆作之也。作之既成，乃於是居，於是处，於是笑，於是语焉。先“妣”后“祖”者，取会韵也。又以下有男女安寝之事，故兼云先妣。○郑以为，宣王既以於国门之左，在巳之地，继续立先妣姜嫄、先祖后稷以下之庙。然后乃宫内筑燕寝之室，百堵同时起之，比一房之室为西其户，比宗庙路寝是室为南其户，於是燕寝之中，居处笑语焉。燕寝言筑及百堵之户，则宗庙与明堂路寝，亦筑而同时有户制可知。宗庙言所立之地，则燕寝亦有其处，各举义韵以言耳。○笺“似读”至“先祖”。○正义曰：笺以似、续同义，不须重文，故似读为巳午之巳。巳与午比辰，故连言之。直读为巳，不云字误，则古者似、巳字同。“於穆不巳”，师徒异读，是字同之验也。《周礼》左宗庙，在雉门外之左，门当午地，则庙当巳地也。谓既在巳地，而续立其妣祖之庙，然后营宫室，故云谓巳成其宫庙也。君子将营宫室，宗庙为先，故知巳成其宫庙乃筑室也。知妣是先妣姜嫄者，以特牲、少牢祭祀之礼，皆以其妃配夫而食，无特立妣之庙者。《春官·大司乐职》“舞《大濩》以享先妣，舞《大武》以享先祖。”妣先於祖，用乐别祭，则周之先妣有不系於夫而特立庙矣。《閟宫》、《生民》说姜嫄生后稷以配天，为周之王业，则周之先妣特立庙者，唯姜嫄耳。此妣文亦在祖上，故知是姜嫄也。祖，先祖，不斥号谥，则后稷、文、武兼亲庙亦在其中。司乐七庙同用乐，言先祖以总之，明先祖之文兼通诸庙也。○传“西”至“乡户”。正义曰：传不言此为路寝之制，则此据天子之宫，其室非一。在北者南户，在东者西户耳。推此有东向户、北向户，故孙毓云：“犹南东其亩。”○笺“此筑”至“乡户”。正义曰：以上为立庙，故此为居室。然“似续妣祖”之言，文中不容路寝，则“筑室百堵”，路寝亦宜在焉。独言此筑室谓筑燕寝者，路寝作与燕寝同时，而制与宗庙相类。此“西南其户”，非路寝之制，故特言燕寝。其路寝，文虽不载，亦作之可知。言天子之寝有左右房者，以天子之燕寝，即诸侯之路寝。礼，诸侯之制，聘有夹室。又《士丧礼》小敛，“妇人髽於室”，而《丧大记》诸侯之礼云：“小敛，妇人髽带麻於房中。”以《士丧》男子括发在房，妇人髽於室，无西房故也。《士丧礼》妇人髽於室，在男子之西，则诸侯之礼，妇人髽於房，亦在男子之西，是有西房矣。有西房自然有东房，是诸侯路寝有左右房也。天子路寝既制如明堂，自然燕寝之制当如诸侯路寝，故知天子之燕寝有左右房也。既有左右，则室当在中，故西其户者，异於一房之室户也。大夫以下无西房，唯有一东房，故室户偏东，与房相近。此户正中比之，为西其户矣。知大夫以下止一房者，以《乡饮酒义》云：“尊於房户之间，宾主共之。”由无西房，故以房与室户之间为中也。但大夫礼直言房，不言东西，明是房无所对故也。若然，《特牲》云“豆笾鉶在东房”者，郑注云：“谓房中之东，当夹北，非对西户也。”《乡饮酒记》云：“荐出自左房。”《乡射记》云“出自东房”者，以《记》人以房居东在左，因言之。《记》非经，无义例也。又解南其户者，宗庙及路寝制如明堂，每室四户，是燕寝之室，独一南户耳，故言西其户也。知宗庙及路寝制如明堂者，《明堂位》曰：“太庙，天子明堂。”又《月令》说明堂，而季夏云：“天子居明堂太庙。”以明堂制与庙同，故以太庙同名其中室，是宗庙制如明堂也。又宗庙象生时之居室，是似路寝矣，故路寝亦制如明堂也。又《匠人》云：“夏后氏世室，殷人重屋，周人明堂。”注云：“世室，宗庙也。”重屋者，王宫正室，若大寝也。明堂者，明政教之堂也。此三者不同，而三代各举其一，是欲互以相通，故郑云：“此三者，或举宗庙，或举王寝，或举明堂，互言之，以明其同制。”是宗庙及路寝制如明堂也。彼三者并陈，此言如明堂者，以周制举明堂为文，故以宗庙及路寝制如之也。彼文说世室曰“五室四傍两夹窗”。注云：“窗，助户为明也。”每室四户八窗，以言四傍，是四方傍开。又云“两夹窗”，是一户两窗夹之。以此知每室四户也。宣王都在镐京，此考室当是西都宫室。《顾命》说成王崩，陈器物於路寝，云：“胤之舞衣、大贝、鼖鼓在西房。兑之戈、和之弓、垂之竹矢在东房。”若路寝制如明堂，则五室皆在四角与中央，而得左右房者，《郑志》答赵商云：“成王崩之时，在西都。文王迁丰，作灵台、辟雍而已，其馀犹诸侯制度。故丧礼设衣物之处，寝有夹室与东西房也。周公摄政，致太平，制礼作乐，乃立明堂於王城。”如郑此言，则西都宗庙路寝依先王制，不似明堂。此言如明堂者，《郑志》答张逸云：“周公制礼土中，《洛诰》‘王入太室祼’，是也。《顾命》成王崩於镐京，承先王宫室耳。宣王承乱，未必如周公之制。”以此二答言之，则郑意以文王未作明堂，其庙寝如诸侯制度。乃周公制礼，建国土中，以洛邑为正都。其明堂庙寝，天子制度，皆在王城为之。其镐京则别都耳。先主之宫室尚新，周公不复改作，故成王之崩，有二房之位，由承先王之室故耳。及厉王之乱，宫室毁坏，先王作者，无复可因。宣王别更修造，自然依天子之法，不复作诸侯之制，故知宣王虽在西都，其宗庙路寝皆制如明堂，不复如诸侯也。若然，明堂，周公所制，武王时未有也。《乐记》说武王祀乎明堂者，彼注云“文王之庙为明堂制”。知者，以武王既伐纣为天子，文王又已称王，武王不得以诸侯之制为父庙，故知为明堂制也。○笺“於是”至“安乐”。○正义曰：居、处义同。以寝非一，散言之耳。此文虽承燕寝之下，理亦兼有路寝。《周礼》注云：“王路寝一，小寝五。”下云：“后六宫。”此文亦可兼之，故云“诸寝之中，皆可安乐”。

约之阁阁，椓之橐橐。约，束也。阁阁，犹历历也。橐橐，用力也。笺云：约谓缩板也。椓谓土也。○阁音各。椓，陟角反。橐音托，本或作“析”。缩，所六反。，吕忱丈牛反，沈吕菊反，《说文》音敕周反，“引也。从手，留声”。

风雨攸除，鸟鼠攸去，君子攸芋。芋，大也。笺云：芋当作“幠”。幠，覆也。寝庙既成，其墙屋弘杀，则风雨之所除也。其坚致，则鸟鼠之所去也。其堂堂相称，则君子之所覆盖。○除，直虑反，去也。芋，毛香于反，郑火吴反，或作“吁”。杀，所界反。致，直置反，本亦作“緻”同。称，尺证反。

[疏]“约之”至“攸芋”。○毛以为，王本作群寝之时，以绳约缩之，绳在板上历历然均。谓绳均板直，则墙端正也。既投土於板，以杵椓筑之，皆橐橐然用力。勤力而筑，则墙牢固也。至若王寝既成，其墙屋弘杀，则风雨之所除。其筑作坚緻，则鸟鼠之所去。君子於是居中，所以自光大也。○郑以为，总宫庙群寝，下句“君子之所覆盖”为异。○笺“约谓”至“土”。○正义曰：《绵》云“缩板以载”，是郑所据也。缩约皆谓以绳缠束之，若今之墙衽也。此“椓之橐橐”，犹《绵》云“筑之登登”，故传皆以为用力如椓杙之椓，正谓以杵筑之也。言椓谓土者，取壤土投之板中，使平均，然后椓之也。者，以手平物之名，故字从手。○传“芋，大”。○正义曰：孙毓云：“宫室既成，君子处之，所以为自光大。”○笺“芋当”至“覆盖”。○正义曰：芋作当“幠”，读如乱。如此，幠以声相近，故误耳。“幠，覆也”，郑以义言之。《尔雅》无此训也。以下“攸跻”为君子所升，“攸宁”为君子所安，则知此为君子所覆，故云“其堂堂相称，则君子之所覆盖”，故反以类上，去鸟鼠，除风雨，文势同也。

如跂斯翼，如人之跂竦翼尔。○跂音企。竦，粟勇反。如矢斯棘，如鸟斯革。棘，棱廉也。革，翼也。笺云：棘，戟也，如人挟弓矢戟其肘，如鸟夏暑希革张其翼时。○棘，居力反，《韩诗》作“朸”。朸，隅也，旅即反。革如字，《韩诗》作“<革羽>”，云：“翅也。”棱，力登反。挟，子沓反，又子协反，又音协。肘，张九反。

如翚斯飞，君子攸跻。跻，升也。笺云：伊洛而南，素质，五色皆备成章，曰翚。此章四如者，皆谓廉隅之正，形貌之显也。翚者，鸟之奇异者也，故以成之焉。此章主於宗庙，君子所升，祭祀之时。○翚者辉，雉名，《说文》云：“大飞也。”跻，子西反。

[疏]“如跂”至“攸跻”。○毛以为，言宫室之制，如人跂足竦此臂翼然，如矢之镞有此棱廉然，如鸟之舒此革翼然，如翚之此奋飞然。宫室如此之美，君子所以升处也。矢、鸟、翚指形言之。如跂不言人者，义取於跂，言跂则人可知也。又人手似鸟翼，以为韵。言跂翼，则如人弭手直立，以喻屋壁之上下正直也。言如矢棱廉，以喻四隅廉正也。其斯革、斯飞，言檐阿之势似鸟飞也。翼言其体，飞象其势，各取喻也。○郑以此章论宗庙，“如矢斯棘”，如人挟弓矢戟其肘，亦喻之棱廉；“君子攸跻”，言升祭，为异耳。○传“棘，棱廉”。○正义曰：言棱廉，则指矢镞之角为棘焉。盖古有此名。○笺“棘戟”至“翼时”。○正义曰：古语谓棘为戟，故《明堂位》曰：“越棘大弓。”隐十一年《左传》曰：“子都拔棘。”皆戟也。言如人挟弓矢戟其肘者，谓射者左手弣弓，而右手弯之，则戟其肘，谓右手之肘，亦喻室之外廉隅也。如鸟夏暑又布革张其翼者，《尧典》曰：“仲夏，鸟兽希革。”注云：“夏时，鸟兽毛疏皮见。”则言革者，谓夏暑毛希，皮革露见。於此之时，必舒其羽翼，故不言翼而言革，解其言革之本意。○传“跻，升”。○正义曰：《释诂》文。孙毓云：“君子之所升处。”○笺“伊洛”至“之时”。○正义曰：“伊洛而南，素质，五色皆备成章，曰翚”，《释鸟》文。李巡曰：“素质，五采备具，文章鲜明。”雉白质，五色为文。鸟如此色者希，故云“鸟之奇异者，故以成之”，解比象既多，最后言翚意也。下云“君子攸宁”，是寝息其中。此言“攸跻”，则是君子升下登上之辞。王所尊者，唯宗庙耳，故知此章主宗庙，言祭祀之时，下章主寝室，言燕息之时。

殖殖其庭，有觉其楹。殖殖，言平正也。有觉，言高大也。笺云：觉，直也。○殖，市力反。哙哙其正，哕哕其冥，正，长也。冥，幼也。笺云：哙哙，犹快快也。正，昼也。哕哕，犹煟煟也。冥，夜也。言居之昼日则快快然，夜则煟煟然，皆宽明之貌。○哙音快。正音政。哕，呼会反。冥，毛莫形反，郑莫定反。长，王丁丈反，崔直良反。幼，王如字，本或作“窈”，崔音杳。煟音谓，吕忱云：“火光貌。”

君子攸宁。笺云：此章主於寝，君子所安，燕息之时。

[疏]“殖殖”至“攸宁”。○毛以为，殖殖然平正者，其宫寝之前庭也。有觉然高大者，其宫寝之楹柱也。言宫寝庭既平正，楹又高大，宣王之所与翔列聚集於此者，皆是让德有礼之士。哙哙然宽博，其群臣之长者。哕哕然闲习，其群臣之幼者。长幼有礼，君子所以安也。○郑以为，言寝室殖殖然其庭平正，有调直者其楹柱。庭平柱直，处所宽明矣。快快然其昼日居之也，煟煟然其夜冥居之也。院宽室明，昼夜俱快，君子之所安息也。○传“有觉，言高大”。○笺“觉，直”。○正义曰：觉之为训，为大为直，故《礼记》注云：“觉，大也，直也。”传以屋之为美，在於高大，笺以柱之为善，贵於调直，故异训也。○传“正，长。冥，幼”。○正义曰：“正，长”，《释诂》文。“冥，幼”，《释言》文。王肃云：“宣王之臣，长者宽博哙哙然，少者闲习哕哕然。夫其所与翔於平正之庭，列於高大之楹，皆少长让德有礼之士，所以安也。”传意或然。而本或作“冥，窈”者，《尔雅》亦或作窈。孙炎曰：“冥，深闇之窈也。”某氏曰：“《诗》云：‘哕哕其冥。’”为冥窈於义实安，但於“正，长”之义不允，故据王注为毛说。冥所以得为幼者，郭璞曰“幼稚者冥昧”也。○笺“哙哙”至“之貌”。○正义曰：笺以此说宫室之形状，庭楹之平直，不得有长幼之义，故以正为昼，冥为夜，快快、煟煟为室宫宽明之貌。

下莞上簟，乃安斯寝。笺云：莞，小蒲之席也。竹苇曰簟。寝既成，乃铺席与群臣安燕为欢以落之。○莞音官，徐又九完反，草丛生水中，茎圆，江南以为席，形似小蒲而实非也。铺，普吴反，又音敷。乐音洛，本亦作“落”。乃寝乃兴，乃占我梦。言善之应人也。笺云：兴，夙兴也。有善梦则占之。○应，应对之应。

吉梦维何？维熊维罴，维虺维蛇。笺云：熊罴之兽，虺蛇之虫，此四者，梦之吉祥也。○熊，回弓反。罴，彼宜反。虺，许鬼反。蛇，市奢反。

[疏]“下莞”至“维蛇”。○正义曰：宣王命人下铺莞蒲，上施簟席，乃与群臣安燕为欢乐於此寝室之中。欢乐已讫，乃於其中寝寐焉。至晨乃兴起焉。於寐时有梦，乃占我所梦之事。其吉梦维何事乎？维梦见熊罴与虺蛇耳。言乃占我梦者，王自言已梦，命人占之。下云“大人占之”，乃是他人为王占梦也。言吉梦者，当时未有吉凶，据后占之为吉，故探言焉。此“乃安斯寝”之下无传，毛氏为燕以否，未可明也。○笺“莞小蒲”至“落之”。○正义曰：《释草》云：“莞，苻蓠。”某氏曰：“《本草》云：‘白蒲一名苻蓠，楚谓之莞蒲。’”郭璞曰：“今西方人呼蒲为莞蒲。今江东谓之苻蓠，西方亦名蒲，用为席。”言小蒲者，以莞、蒲一草之名，而司几筵有莞筵、蒲筵，则有大小，为席精粗，故得为两种席也。知莞用小蒲者，以《司几筵》设席，皆粗者在下，美者在上。其职云：“诸侯祭祀之席，蒲筵缋纯，加莞席纷纯。”以莞加蒲，明莞细而用小蒲，故知“莞，小蒲之席”也。竹苇曰簟者，以常铺在上，宜用坚物，故知竹簟也。且《诗》每云簟茀用为车蔽，是竹簟可知。以此考室之诗，室之初成，当有燕乐，故为寝室既成，铺席与群臣安燕为欢以乐之也。定本作“落”。此下莞上簟，虽是与群臣燕乐之席，其室内寝卧衽席亦当然也。《士丧礼》者，士礼也，云“下莞上簟，衽如初”，则平常皆莞簟也。其寝卧之席，自天子以下，宜莞簟同。○传“言善之应人”。○正义曰：梦者，应人之物，善恶皆然。此据下文言吉梦，故云“善之应人”也。故《占梦》云：“献吉梦於王。”又曰：“乃舍萌于四方，以赠恶梦。”是梦有善恶也。○笺“熊罴”至“吉祥”。○正义曰：以熊罴四足而毛，谓之兽。虺蛇无足之物，故谓之虫也。生男女之征，故四者梦之吉祥。《释兽》云：“罴如熊，黄白文。”舍人曰：“罴如熊，色黄白也。”郭璞曰：“似熊而长头高脚，猛憨多力，能拔树木。关西呼曰貑罴。”《释鱼》云：“蝮虺，博三寸，首大如擘。”舍人曰：“蝮，一名虺。江淮以南曰蝮，江淮以北曰虺。”孙炎曰：“江淮以南谓虺为蝮，广三寸，头如拇指，有牙，最毒。”郭璞曰：“此自一种蛇，人自名为蝮虺。今蛇细颈大头，色如艾，绶文，文间有毛，似猪鬛。鼻上有钭。大者长七八尺。一名反鼻，如虺类。足以明此自一种蛇。”如郭意，此蛇人自名蝮虺，非南北之异。蛇实是虫，以有鳞，故在《释鱼》，且鱼亦虫之属也。

大人占之：“维熊维罴，男子之祥；维虺维蛇，女子之祥。”笺云：大人占之，谓以圣人占梦之法占之也。熊罴在山，阳之祥也，故为生男。虺蛇穴处，阴之祥也，故为生女。○大音泰。后“大人”同。

[疏]笺“大人”至“生女”。○正义曰：以占梦之官，中士耳，而言大人占之，明其法天人所为，故云“圣人占梦之法占之”。圣人有法解则占之，故《左传》文公之梦，子犯占之；简子之梦，问诸史墨，不必要占梦之官乃得占也。此及《无羊》皆云“大人占之”，则占梦者，圣人之法。《正月》云：“召彼故老，讯之占梦。”讥之者，以王不尚道德，专信征祥，侮慢故老，故刺之。不谓梦不当占也。熊罴大较是山兽，亦居泽在穴，故《韩奕》云：“川泽訏訏，有熊有罴。”《秋官·穴氏》注云：“熊罴之属，冬藏者也。烧其所食之物於穴外，以诱出之。”是也。

乃生男子，载寝之床，载衣之裳，载弄之璋。半珪曰璋。裳，下之饰也。璋，臣之职也。笺云：男子生而卧於床，尊之也。裳，昼日衣也。衣以裳者，明当主於外事也。玩以璋者，欲其比德焉。正以璋者，明成之有渐。○衣，於既反。注“衣以裳”、下“衣之裼”同。璋音章。

其泣喤喤，朱芾斯皇，室家君王。笺云：皇犹煌煌也。芾者，天子纯朱，诸侯黄朱。室家，一家之内。宣王将生之子，或且为诸侯，或且为天子，皆将佩朱芾煌煌然。○喤音熿，华彭反，沈又呼彭反，声也。芾音弗。煌音皇。

[疏]“乃生”至“君王”。○毛以为，王前梦熊罴，果有效验，乃生男子矣。生讫，则寝卧之於床，尊之。又则衣著之以裳，玩弄之以璋也。裳明习为卑下，璋见效奉臣职。时已其泣声太煌煌然，至其长大，皆佩朱芾。於此煌煌然，由王家室之内，或为诸侯之君，或为天子之王，故皆佩朱芾也。○郑唯“裳为主外事”，“璋比德之有渐”。馀同。○传“半圭”至“之职”。○正义曰：知“璋，半圭”者，《典瑞》云：“四圭有邸以祀天。两圭有邸以祀地。圭璧以祀日月。璋邸射以祀山川。”从上而下，递减其半，故知“半圭曰璋”。“裳，下之饰”，《易·文言》文也。裳为下饰，以璋配裳，故知见臣之职也。宣王子孙当为君，而言臣下者，王肃云：“言无生而贵之也。明欲为君父，当先知为臣子也。”璋而得为臣职者，王肃云：“群臣之从王行礼者奉璋。”又《棫朴》曰：“奉璋峨峨，髦士攸宜。”是也。○笺“男子”至“有渐”。○正义曰：笺以下章与此相对。以下女子寝之地，明男子生而卧之床，尊之也。以下“载衣之裼”，裼是夜卧之衣，故云“裳，昼日衣”也。一昼一夜，明取内外为义，故知男子衣以裳，明当主外事；女子衣以裼，明当主内事也。女子弄之瓦，瓦，纺塼也，以女子之所有事；明玩以璋者，亦男子之所有事。君子於玉比德焉，故知以璋欲其比德也。玉不用圭而以璋者，明成人之有渐。璋是圭之半，故言渐也。下句乃言“其泣喤喤”，则此所陈，皆在孩幼。《礼记》郑注云：“人始生在地，男子已寝之床。”又非始生也。盖圣人因事记义。子之初生，暂行此礼，不知生经几日而为之也。何则？女子不可恒寝於地竟无裳，男子亦不容无褓，且甫言其泣，则未能自弄璋，明暂时示男女之别耳。○笺“芾者”至“黄朱”。○正义曰：笺以经言“室家君王”，则有诸侯与天子而同言朱芾，故云“天子纯朱，诸侯黄朱”也。芾从裳色，祭时服纁裳，故芾用朱赤。但芾所以明尊卑，虽同色而有差降。《乾凿度》以为，天子之朝朱芾，诸侯之朝赤芾，朱深於赤，故《困封》注云“朱深云赤”是矣。此论诸侯，则王子或封畿内，或以功德外封，皆为诸侯也。而文同朱芾，明对文则朱赤深浅有异，散之则皆谓之朱。故天子纯朱，明其深也；诸侯黄朱，明其浅也。举其大色，皆得为朱芾也。

乃生女子，载寝之地，载衣之裼，载弄之瓦。犭军，褓也。瓦，纺塼也。笺云：卧於地，卑之也。褓，夜衣也。明当主於内事。纺塼，习其一有所事也。○裼，他计反，《韩诗》作“褅”，音同。褓音保。齐人名小儿被为褅。纺，芳罔反。塼音专，本又作“专”。

无非无仪，唯酒食是议，无父母诒罹。妇人质无威仪也。罹，忧也。笺云：仪，善也。妇人无所专於家事，有非非妇人也，有善亦非妇人也。妇人之事，惟议酒食尔，无遗父母之忧。○诒，本又作“贻”，以之反，遗也。罹，本又作“离”，力驰反。遗，唯季反。

[疏]“乃生女”至“诒罹”。○毛以为，前梦虺蛇，今乃生女子矣。生讫，则寝卧之於地以卑之，则又衣著之以褓衣，则玩弄之以纺塼，习其所有事也。此女子至其长大，为行谨慎，无所非法，质少文饰，又无威仪，唯酒事。於是乃谋议之，无於父母而遗之以忧也。若妇礼不谨，为夫所出，是遗父母以忧。言能恭谨，不遗父母忧也。○郑唯以仪为善为异。馀同。○传“裼，褓也。瓦，纺塼”。○正义曰：《书传》说成王之幼云：“在襁褓，褓，缚儿被也。”故笺以为夜衣。以璋是全器，则瓦非瓦砾而已，故云“瓦，纺塼”。妇人所用瓦唯纺塼而已，故知也。毛以裳为下饰，则褓不必主内事。侯苞云：“示之方也。”明褓制方令女子方正事人之义。○传“妇人质”无“威仪”。○正义曰：以妇人少所交接，故云“质无威仪”，谓无如丈夫折旋揖让棣棣之多。其妇容之仪则有之矣，故《东山》曰“九十其仪”，言多仪也。○笺“仪善”至“非妇人”。○正义曰：“仪，善”，《释诂》文也。言有非有善，皆非妇人之事者，妇人，从人者也。家事统於尊，善恶非妇人之所有耳。不谓妇人之行无善恶也。

《斯干》九章，四章章七句，五章章五句。

《无羊》，宣王考牧也。厉王之时，牧人之职废。宣王始兴而复之，至此而成，谓复先王牛羊之数。

[疏]《无羊》四章，章八句。○正义曰：作《无羊》诗者，言宣王考牧也。谓宣王之时，牧人称职，牛羊复先王之数，牧事有成，故言考牧也。经四章，言牛羊得所，牧人善牧，又以吉梦献王，国家将有休庆，皆考牧之事也。○笺“厉王”至“之数”。○正义曰：此美其新成，则往前尝废，故本厉王之时。今宣王始兴而复之，选牧官得人，牛羊蕃息，至此而牧事成功，故谓之考牧。又解成者，正谓复先王牛羊之数也。言至此而成者，初立牧官，数未即复，至此作诗之时而成也。王者牛羊之数，经典无文，亦应有其大数。今言考牧，故知复之也。《周礼》有牧人下士六人，府一人，史二人，徒六十人。又有牛人、羊人、犬人、鸡人，唯无豕人。郑以为，豕属司空，《冬官》亡，故不见。《夏官》又有牧师，主养马。此宣王所考，则应六畜皆备。此独言牧人者，《牧人·注》云“牧人，养牲於野田者”。其职曰：“掌牧六牲而阜蕃其物。”则六畜皆牧人主养，其馀牛人、羊人之徒，各掌其事，以供官之所须，则取於牧人，非放牧者也。《羊人职》曰：“若牧人无牲，则受布於司马，买牲而供之。”是取於牧人之事也。唯马是国之大用，特立牧师、圉人，使别掌之。则盖拟驾用者属牧师，令生息者属牧人，故牧人有六牲。郑云：“六牲，谓牛、马、羊、豕、犬、鸡。”是牧人亦养马也。此诗主美放牧之事，经有“牧人乃梦”，故唯言牧人也。牧人六畜皆牧，此诗唯言牛羊者，经称“尔牲则具”，主以祭祀为重，马则祭之所用者，少豕犬鸡则比牛羊为卑，故特举牛羊，以为美也。

谁谓尔无羊？三百维群。谁谓尔无牛？九十其犉。黄牛黑唇曰犉。笺云：尔，女也。女，宣王也。宣王复古之牧法，汲汲於其数，故歌此诗以解之也。谁谓女无羊？今乃三百头为一群。谁谓女无牛？今乃犉者九十头。言其多矣，足如古也。○犉，本又作“”，而纯反。尔羊来思，其角濈濈。聚其角而息濈濈然。笺云：言此者，美畜产得其所。○濈，本又作“<角咠>”，亦作“戢”，庄立反。畜，许又反。

尔牛来思，其耳湿湿。呞而动，其耳湿湿然。○湿，始立反，又尸立反，又处立反。呞，本又作“<齿司>”，亦作“齝”，丑之反，一音初之反，郭注《尔雅》云：“食已，复出嚼之也。今江东呼齝为齥，音漏，洩也。”

[疏]传“黄牛黑唇曰犉”。○正义曰：《释畜》云：“黑唇曰犉。”传言黄牛者，以言黑唇，明不与深色同。而牛之黄者众，故知是黄牛也。某氏亦曰：“黄牛黑唇曰犉。”○笺“女宣王”至“如古”。○正义曰：以“谁谓”是发问之辞。“三百维群”，“九十其犉”，是报答之语，故知宣王汲汲於其数。诗人歌此以解之也。羊三百头为群，故一群有三百，不知其群之有多少也。犉者九十头，直知犉者有九十，亦不知其不犉者之数也。以一群三百，直犉者九十，则羊多牛众，故云足如古之法也。

或降于阿，或饮于池，或寝或讹。讹，动也。笺云：言此者，美其无所惊畏也。○讹，五戈反，又五何反，《韩诗》作“譌”。譌，觉也。尔牧来思，何蓑何笠，或负其餱。何，揭也。蓑所以备雨，笠所以御暑。笺云：言此者，美牧人寒暑饮食有备。○何，何可反，又音河。下及注同。蓑，素戈反，草衣也。笠音立。餱音侯。揭音竭，又其谒反。

三十维物，尔牲则具。异毛色者三十也。笺云：牛羊之色异者三十，则女之祭祀，索则有之。○索，色白反。

[疏]传“蓑所以”至“御暑”。○正义曰：蓑唯备雨之物，笠则元以御暑，兼可御雨，故《良耜》传曰：“笠所以御暑雨也。”《既夕礼》亦有蓑笠，注俱以为御雨。不以笠御暑者，以彼蓑笠同瑽车所载。槁车，潦车也，为雨而设，故不同也。○传“异毛色者三十”。○正义曰：经言“三十维物”，则每色之物皆有三十，谓青赤黄白黑，毛色别异者各三十也。祭祀之牲，当用五方之色，故笺云：“汝之祭祀，索则有之。”

尔牧来思，以薪以蒸，以雌以雄。笺云：此言牧人有馀力，则取薪蒸、搏禽兽以来归也。粗曰薪，细曰蒸。○蒸，之烝反。搏音博。下同。亦作“捕”，音步。尔羊来思，矜矜兢兢，不骞不崩。矜矜兢兢，以言坚彊也。骞，亏也。崩，群疾也。○兢，其冰反。骞，起虔反。

麾之以肱，毕来既升。肱，臂也。升，升入牢也。笺云：此言扰驯从人意也。○麾，毁皮反。肱，古弘反。驯音巡，又常遵反。

[疏]传“骞，亏”。○正义曰：定本亦然。《集注》“亏”作“曜”。

牧人乃梦，众维鱼矣，旐维旟矣。笺云：牧人乃梦见人众相与捕鱼，又梦见旐与旟。占梦之官得而献之於宣王，将以占国事也。○旐音兆。旟音馀。大人占之：“众维鱼矣，实维丰年；阴阳和则鱼众多矣。笺云：鱼者，庶人之所以养也。今人众相与捕鱼，则是岁熟相供养之祥也。《易·中孚卦》曰：“豚鱼吉。”○养，羊亮反。下同。供，九用反。

旐维旟矣，室家溱溱。”溱溱，众也。旐旟所以聚众也。笺云：溱溱，子孙众多也。○溱，侧巾反。

[疏]“牧人”至“溱溱”。○正义曰：牧人所牧既服，乃复为王兴梦。梦见众人维相与捕鱼矣，又梦见旐维旟矣。牧人既为此梦，以告占梦之官，占梦之官又献之於王。王乃令以大夫占梦之法占之。梦见众维鱼矣者，“实维丰年”，是岁熟相供养之祥。梦见旐维旟矣者，“室家溱溱”，是男女众多之象。岁熟民滋，是国之休庆也。○笺“牧人”至“国事”。○正义曰：知者，以下云“大人占之”，是王使占之，明有所由，得达於王。梦事，梦官所掌，明本牧人既作此梦，不知吉凶，以问占梦之官。占梦知其为国之祥，故献之也。《占梦职》曰：“岁终献吉梦於王。王拜受之。”彼所献者，谓天下臣民有为国梦者，其官得而献之，非占梦之官身自梦也，故知此以占梦之官得而献之。所梦是年丰岁熟民众之祥，故知以占国事。○传“阴阳”至“众多”。○正义曰：以《鱼丽》之义言之，太平而万物盛多，故知阴阳和。经言“众维鱼矣”，乃谓捕鱼者多。传云鱼多者，言由鱼多，故捕者众，解人共捕之意。○笺“鱼者”至“豚鱼吉”。○正义曰：鱼者，庶民之所以养者，以庶民不得杀犬豕，维捕鱼以食之，是所以养也。岁穀不熟，则无以相养。会众人相与捕鱼，则是岁熟相供养之祥。引《易·中孚卦》曰“豚鱼吉”者，《孟子》曰：“七十者可以食鸡豚。”豚鱼俱是养老之物，故引之以证鱼可供养也。彼注云：“三辰在亥，亥为豕，爻失正，故变而从小，名言豚耳。四辰在丑，丑为鳖蟹。鳖蟹，鱼之微者，爻得正，故变而从大，名言鱼耳。三体兑，兑为泽，四、上值天渊，二、五皆坎爻，坎为水，二侵泽，则豚利五，亦以水灌渊则鱼利。豚鱼以喻小民也，而为明君贤臣恩意所供养，故吉。”如彼注意，以豚鱼喻小民，与此乖者，以《彖》云“豚鱼吉”，信及豚鱼，喻则泽及民。观《彖》为说，此则断章取义，故不同也。

《无羊》四章，章八句。

《鸿雁之什》十篇，三十二章，二百三十句。






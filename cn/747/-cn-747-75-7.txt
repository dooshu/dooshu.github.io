○册鲁王永文

维太和四年，岁次庚戌，二月景午朔十二日丁巳，皇帝若曰：咨尔元子，其敬听朕命，我国家累叶重光，诒休昌运，奄有区宇，垂二百年。良以亲亲无私，建立子弟，克固磐石，作藩王家。洎予践位，敢忘丕训，是用酌於旧典，谋及台臣，撰兹吉日，锡以青社。惟尔道扶正性，天假令仪，已彰岐嶷之名，载嘉信厚之器，持大公之道，且不愧於知子，举守藩之命，亦将教於事君。爰择乐郊，俾王曲阜，环以沂水，遂荒海邦。今用命使兵部尚书平章事牛僧孺、副使左散骑常侍吴士矩，持节册命为鲁王。於戏！尔宜守正闲邪，去奢昭俭，害於德者不作，逆於耳者必听。无昵宵人，无远端士，纂东平之乐善，师河间之好古。日慎一日，行之为难，敬尔有国，无坠我休命。


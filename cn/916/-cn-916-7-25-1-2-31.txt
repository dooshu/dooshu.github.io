【望江中月影诗】

〖《诗纪》云。文苑英华作简文帝。今从艺文、初学作元帝。〗

澄江涵皓月。（《初学记》作月影。文苑同。）水影若浮天。风来如可泛。流急不成圆。秦钩（《初学记》作镜。文苑同。《诗纪》云。一作镜。）断复接。和璧碎还联。裂纨依岸草。斜桂逐行船。即此春（《初学记》作清。文苑同。）江上。无俟（《初学记》作侯。误。）百枝然。（○《类聚》一。《初学记》一作江中月。文苑英华百五十二作梁简文帝望江中月。《诗纪》七十。）


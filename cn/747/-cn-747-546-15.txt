○乡老献贤能书赋（以“行艺昭洽，可升王庭”为韵）

皇上尊教本，旌艺能。征乡举里选之人则哲，俾含光抱素之用必称。故讲信修睦之徒，坦然宏大；谦光素履之士，赫尔昭升。时乃正月初吉，乡老旁戾，奉简牍之词诣阙，倾葵藿之心献岁。且曰君不可以独理，必敷求以兼济。贤不可以失时，故修己而献艺。惟古训之是式，叶周官之旧制。自家刑国，率是道而克明；选贤与能，诚致远之不泥。逖览虞舜，稽古唐尧。明扬侧陋，惠访庶僚。由是金镜朗，玉烛调。礼崇俭约，乐奏咸韶。致王道之易易，启贤路之昭昭。岂不以道不远人，宏之在我。察言行之枝叶，执礼义为缰锁。惟仁是与，谅俾善以交修；在邦必闻，非据德而孰可。斯实义光前古，道冠百王。德政者介尔以昭进，学殖者暗然而日彰。贱不遐遗，邦教以顺乎九有；下无沉抑，圣谟犹洎于万方。矧乎职有司存，令申先甲。能自上而下下，诚德优而化洽。是以敦育德，礼穷经。激浮惰以食力，耨甫田于拾青。片善罔遗，君子何辞于在野；刍言式众，多士必见其盈庭。吾君于是纳远谋，守至正。钦若前典，申锡时命。曰酌尔之素德，竭尔之文行。俾敷奏沃余一人，而声教加乎万姓。是亦尊贤以崇德，致君而齐圣。丕休哉揭捍之道，成君人之大柄。

陆复礼

复礼，贞元八年宏词第一人。


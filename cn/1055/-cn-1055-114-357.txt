【后汉慎令刘君墓碑〈建宁四年〉】

右汉《慎令刘君墓碑》，在今南京下邑。其名已摩灭，其字伯麟。少罹艰苦，身服田亩。举孝廉，除郎中，辟从事、司徒掾，迁慎令。卒年六十有二。其铭曰：“於惟君德，忠孝正直。至行通洞，高明柔克。鬼神福谦，受兹介福。知命不延，引舆旋归。忽然轻举，志激拔葵。人皆有亡，贵终誉兮。殁而不朽，垂名著兮。”余家汉碑，常患其铭多缺灭，而斯铭偶完，故录之。


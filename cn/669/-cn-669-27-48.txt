48　魏文大饗於憂服之中　魏文篡漢自以爲舜禹


舜、禹有天下而不與焉。魏文喜躍於爲嗣之初，大饗於憂服之中，不但以位爲樂而已。其篡漢也，哆然自以爲舜、禹，可以欺天下乎？【原注】曹植拜先君墓，與友人宴於松柏之下，爲詩云：「樂至憂復來。」又云：「可不及娱情〔一〕。」其末流至於阮籍。禮法之亡，自魏文兄弟始。

【元圻案】魏辛毗傳注：世語曰：「毗女憲英，適太常泰山羊耽，外甥夏侯湛爲其傳曰：『憲英聰明有才鑒。初文帝與陳思王争爲太子，既而文帝得立，抱毗頸而喜曰：「辛君知我喜否？」毗以告憲英，憲英歎曰：「太子代君主宗廟社稷者也。代君不可以不戚，主國不可以不懼，宜戚而喜，何以能久？魏氏其不昌乎！」』」〇魏文紀：「建安二十五年改爲延康元年。七月，軍次于譙，大饗六軍及譙父老百姓于邑東。」注：「魏書曰：『設伎樂百戲。』孫盛曰：『處莫重之哀而設饗宴之樂，居貽厥之始而墜王化之基，及至受禪，顯納二女，忘其至恤以誣先聖之典，天心喪矣，將何以終！是以知王齡之不遐，卜世之期促也。』」〇魏文紀注：魏氏春秋曰：「帝升壇禪畢，顧謂群臣曰：『舜、禹之事，吾知之矣。』」

〔一〕「及」，元刊本作「極」。






续集卷七

钦定四库全书

东里续集卷七　　　　　明　杨士奇　撰序

送邓训科序

永乐十年泰和医学阙官邑大夫举邓迁请命于朝太医院试之曰能遂以为泰和医学训科将归其所与姻好鸿胪序班萧子敬求余赠以文盖以余与之同邑也邓邑中故家其先宋之时有兴举神童者诗书簪缨世不乏人元之时有子方子静两先生惇德硕学虽不仕隐然名动江乡之间所以冠冕儒林仪范後进至今灼灼着人耳目皇明统御天下文运丕显四方俊乂争先奋跃愿效用於时吾邑之士翕然云兴而杭州府通判杨自立先生德安府同知罗子理先生四川盐运经历邓崇志先生尤以清修苦节着闻时称为杨罗邓邓氏又有大椿先生崇雅先生相继而出虽其位崇庳不同而清洁之操炯然相映者盖未尝不同焉於今独崇雅先生岿然而在虽以疾废然老成典刑尚有以为乡闾斯文之重可谓邓氏盛泽者矣况又有如迁者继踵而出乎今迁虽以医见用於时夫医圣人之教而人之生死系焉此其术不可以不慎也子为诗书簪绂之裔又有温厚秀敏之资吾知子之必能慎也夫能慎乎此亦足以绍家声而不忝乎国命矣子必勉之子归而见崇雅先生其为我道向仰之意

送李昌明诗序

风俗之能移人尚矣自中人以下为善为不善未有不由风俗之化故邹鲁之儒风江汉之好游皆其俗渐陶薰习而然非邹鲁江汉之人其性独好儒与游而天下之人不能也吾庐陵古扬州之域杜佑称艺文儒术斯之为盛盖庐陵人表然者矣其家说诗书人服周孔益久而益盛此岂他邦之人其性有所不能哉惟其俗渐陶薰习非一日之积为士者皆知所自勉是以他郡之人不及焉然则士生於庐陵幸矣其可不自勉於其身哉吾家去郡城不百里闻李伯葵先生兄弟久矣而未识也来京师见学士解君侍读胡君道其行义学问为多今年先生之子昌祺举进士为庶吉士进学文渊阁挺特不群励操行能文章予固重其有所由矣居数月先生中子昌明道二千里来省其兄温然其资恭然其仪予数过之见手一卷未尝释也亦爱重之未几昌明以旷定省告予别而归且出诸君子所为赠行诗卷求序则告之曰夫生于文献之邦书礼之家入有贤父出有善俗薰炙濡染宜子之兄弟英英卓出也然不宜自足而不勉诸其身是行也子孝弟之心可见矣孝弟者行之本也语曰本立而道生勉哉昌明使他日称昌明之贤曰此庐陵之产也岂不伟哉

送陈硕望先生序

吾邑陈硕望先生持端洁之操藴通博之学擅奇伟之文弱冠举进士出佐百里之治於兴宁善政施焉善教行焉既去之二十年民犹至今思先生不忘後谪南徼虽武将悍卒皆知先生可贵重不可?慢声望益着远近慕其德义而求其文章者日继踵于门既还其乡乡先生耆德宿学者多已物故或宦游在外惟有郭子益先生与陈先生两人在矣郭先生洪武初尝徵诣阙下以目疾罢归杜门守道非其人不接也陈先生方以启导後学为重从学者有不远数百里而至三年阶高科而登者愈多矣今上咸和万方笃志稽古礼文之事永乐四年春悉徵天下名儒以事纂修先生与焉至则老矣例得赐环行且有日矣方先生徵诣公车也吾乡之学者咨嗟怅怏如失所凭恃如遂伥伥无有所启发则今闻先生之南辕也吾意其欢忻鼓舞拜上之赐踰越恒情可量哉盖人之学必有师师得然後道明道明然後由之则可以善其一身推之则可以善及乎人人事君也可以致君治民也可以泽民师道之所成夫岂细故也使陈先生归而尽发所藴以为学人志士之资将来有出於吾乡德修而材达功建而泽流者人皆曰此陈先生所成也是先生虽退不尚有裨於时甚博乎翰林庶吉士欧阳俊尝学於先生乐先生之归告朝之大夫士作诗送之余先生之外弟也故具述所由以引诸卷端

送郭推官序

先王之制刑非所得已也人之生有气禀清浊厚薄之不齐又有习俗之异也故制为教化之法以一道德而同风俗然天下至大也生民至衆也有从焉有违焉则又制为刑法以警惧之使之去彼而即此盖出乎不得已也先王何其爱民之深而制法之备哉我皇上临御以来惓惓宵旰念生民之命至重也罪之罹于大辟者覆奏必至四至五察辞阅实了然无疑而於天理人心必不可容者悯焉哀矜而与衆共弃之如其有纎芥之疑则曰宁失之不经而每岁数降德音戒饬司理之臣以钦恤之意尤深切也如此而职司理者犹有不体德意致讼弗得其平民之弗当乎罪此独何心哉吾友郭彦迁为琼州推官勤於职核於事达於理敏於断於是满两考矣三州十三邑之民皆爱服之广东之藩臬二司泝而至天官皆书其绩曰能彦迁所为非能上体德意下当人心者乎不然何以致交誉之如此也吾与彦迁游自髫齓以至于今知之有素为人温厚谦慎又出乎诗书簪缨之家薰陶之熟也如使天下司理者皆彦迁上之泽焉有不下究下之情焉有不知所警惧趍向哉今彦迁复还其职将以满其三考也然吾闻之行百里者半九十盖谓恒情率怠於垂成而终事之难不可不致其力也则夫谨宦成之戒持终如始以永休誉者固彦迁所当务哉诗曰靡不有初鲜克有终君子盖慎之矣余与彦迁别七年今相见未几且复别故重朋友责善之义既乐颂之又祝规之

送梁教谕序

梁氏吾世婣家本之自幼至今笃於事亲自父母至於闾巷皆称之曰孝爱兄弟之子如子推所有以周婣戚之贫者益久不倦擅经学有渊源负刚直之气勇於有为尝训导瑞州府学教谕溧阳县学两学教久弛诸生不自振本之至力作新之自是选科第进者皆接迹矣在溧阳五年积俸廪倡邑人修庙学之圮者焕然增其旧观岂非才德兼有者欤今以丁外艰起复改泸州纳溪县教谕繇泰和至纳溪五千里川路之险絶天下本之上有七十之母其长子官侍近今扈从在北京独幸本之得禄近地便娱养又违之而远去行道观者犹有不忍之色而况孝子之心哉故本之遑遑乎斯行者迫事亲爱日之诚天理之公也余从而解之曰凡人出处得失其各有命孟子曰行止非人所能君子以义安命所不可必於已者盖无容心也易曰官有渝贞吉出门交有功夫渝得其正何往不吉诚不系於其私何往无功吾且为本之贺虽本之志在其亲而不在乎已夫敬其身谨其言行勉焉效诸功业以光承国家之命以荣乐其亲者孝之大节也孳孳乎旦莫起处饮食之奉末矣君子亦务其远大者哉况有子能敦诗书之习承贤父之志旦莫起处饮食之奉有赖也本之之心可以自慰矣然本之诚孝人也士百行莫加於孝世之任教职者苟治於文艺衆则以为可矣求文行本末并举如吾本之盖寡见也纳溪远方之学者一旦得贤师独非幸欤夫得贤师而不力於进修以臻有成其果於自弃而何以仰副朝廷教育大德哉吾既以解本之又欲以勉纳溪之学者故引於诸贤赠言之首

送周添彰序

国家兴学用儒之盛古所未有内自都畿外至遐陬絶域万里之徼凡郡县莫不有学每岁郡县之学贡其成材者上於太学率二千人太学之六堂肄业者率数千人学舍至无所容太学生岁以次历事诸司而官之又有进士之科以简用太学及郡县学之生而比年繇太学生繇进士发身者多上所亲擢内之为给事中御史六卿之属外之为县令郡守有为布政使按察使者所以隆奬儒术何其盛也士生斯世苟有尺寸之具孰不庆幸愿效用於时况躬被秀民之选承教育之恩者哉郡周添彰自庐陵邑庠生充贡入太学历事礼部当授官矣拳拳念去其亲亟请归觐焉人之行有大於此哉添彰升堂拜庆奉觞介寿足以为亲荣退而与昔羣居之士道圣朝之盛事士有笃学而尚志者其不跃然兴起哉诗曰凤凰鸣矣于彼高冈梧桐生矣于彼朝阳菶菶萋萋雝雝喈喈於添彰之归吾三复此诗以致望於庐陵多士焉

送康遇衷赴柳州卫经历诗序

经历幕寮之长而卫之幕尤难於他司盖指挥使至佥事皆起身军功於凡政务设施緫其纲视其成而一理之於幕柳古百粤地去今京师数千里与蛮谿獠峒接壤军务之繁尤难於他卫又其四时地气不常特异於中州遇衷拜命而去视其色怡然无不堪之意岂遇衷之心独异乎常人哉遇衷自少读书乡校已能持守不逐流俗睢盱淟涊以苟利虽穷蹙不少变及来太学历事都察院夙夜敬慎勉勉不懈持洁清愈励衆迂视之遇衷独以为当然盖其心异乎常人久矣孔子曰得见有恒者斯可矣如遇衷非有恒者乎夫充是心无所往而弗济斯行也吾见其易不见其难也虽其地气不常然持其志积诚而不已有自胜之理亦在我焉耳余雅知遇衷故其戚监察御史王铉求余文赠之又求能赋者继于下方

送监察御史曾本清诗序

风宪之臣国家耳目所寄纲纪之所由肃百度之所由贞也古之任此职者必得廉重明公守道不回者而後授之是以风宪之臣所至善者有所恃而安不善者有所惮而格後世风宪或杂匪人而其所至善者无所恃而益危不善者无所惮而益肆盖由其非廉重明公守道不回而冒焉处之者也夫有正人之责者必先正已正已之道必自无欲无欲则所存者明存者明则所施者公而然後有以畏服人也廉耻道隳久矣士之仕能以无欲行道什盖得三四不能者率六七为风宪亦槩然也凡仕者之不能风宪得举正之风宪有不能於所罚之典加等示惩国家於用人图治惓惓激励之如此而士犹不知所自重是果何心也哉入国朝吾西昌之士为御史者九人始王子启而陈仲述继之子启没四十余年仲述亦三十余年至今其所过之处人诵道其善啧啧吾乡老长亦恒举其行事为子弟法四方士君子亦共推此两人为吾乡之望不贤而能得此欤曾泉本清举进士为庶吉士於翰林有年今授福建道监察御史当之南京本清果毅明敏志於有为乡荐绅先生皆期望之曰是必能不沗风宪不沗科第翰林所出者欤必能不忝王陈二先进及西昌者欤於是侍讲学士王行俭相率分题赋诗赠之余其所为主者也故引诸群玉之首

送余通判归泰和诗序

国家仁民之政择郡邑之吏为要邑视郡尤亲於民然举世所病刚毅者或失之急巽愞者或失之不振有矜物之心者或局於无施有驭衆之才者或堕於无守民未必被泽也长民者诚本乎仁确乎志明乎理人之道通乎古今之故悉乎事物之情斯必有及民矣吾泰和素号忠义邦礼让之俗厚文献之传远近自宋元至国朝之初所得贤长吏历历可数三四十年吏之人品不齐俗化不能不因之移易皇上临御之三年兴化余君叔炫以进贤政满用绩最陞吉安府通判掌泰和县事君和夷质直氷檗之操坚若金石而一志保民恪勤夙夜胥吏毫末之奸无所容上官势要一不得干以私素阿谀险诡把持揺撼之徒咸歛迹以避闾巷畎亩帖帖焉安於无事为县如余君盖於今絶无而仅有者郡太守四明陈侯治行为江西十三郡之最其於属邑独加礼余君之贤比以考绩来京告士奇曰余君浩然有归休之志余君去即邑之百弊皆复後邑人之至京者亦皆言余君浩然有归志余君去即百里之民皆失所矣言已皆若有戚色无几余君以觐来士奇勉之曰皇上选择贤良付君泰和奈何欲去郡侯与邑民愿君之久於位也如出一口奈何欲去余君默不应已而引疾白天官卿求退甚固天官卿亦固尼之盖尤知其得民之心也非余君诚於中积於行何以得上下之重其去如此哉若前史所称循吏视余君何有间也余君今复归泰和吾故次第其事作诗送之并致有终之祝云

送王教谕之象山序

王效先尝从学海桑先生陈公於予为同门始余事小学效先已冠下笔为文章滔滔也效先学成余亦渐长各东西散去不相见二十年今余窃禄近侍效先以佐教分宜县学满三考上京师得握手相劳苦申间阔虽效先论议志意不改於昔时而斑白照映容色枯槁於是其年五十余矣则思余之年亦非壮也而学无一进徒然滥士名玷时宠上不能有裨於时下不能措其身於寡过之地念先生之不作抚去日之如流其何能不有动於中哉效先虽栖迟下位是来也有司上其功天官最其能陞象山教谕夫施於事而有称受於上而无怍余岂能无愧欤然古者学校之教文艺末矣而今论学校之士往往视其文艺而高下之而其最下者有廪养十余年不能吐一辞此岂其资不及哉盖师道之不立师道之不立则讲学不明讲学不明则士不审於趍向欲振起而作新之必自师道始师道立则讲学明讲学明则士之趍向定虽欲追踪古之人为无难而况文艺之末乎往哉效先尚本诸其身乎本立於已而谓有不行於人者否矣效先行求余赠言余重同门之义故书今之所急务者以告效先亦有以处我乎

送王知县致仕诗序

永嘉王时中事太祖高皇帝为广陵华亭丞事上为光化令时中自为国子生已能??树立起才誉至临民为政清慎恺悌有及民之惠其民安之後坐累谪交址民老者数十人出三千里匐伏请於朝乞还时中时中之甥右春坊大学士黄淮时在上左右亦以为言有诏召还既还朝廷虽知其宜於民然视其貌老气衰不宜重劳命以前职致仕所以礼待之厚矣儒者有言事君不患无礼患其忠不足耳皇上宵旰劳勤以安民为务然而典一乡一邑者求能尽心致力庇利其民以不负任使如时中者鲜矣则所以承被厚恩非由尽已之所致乎今归故乡依止桑梓日与家人父子兄弟颂祝圣明以伸感荷之意与乡人长老觞咏酬酢以乐太平之世与後生俊秀讲论孝弟忠信以厚俗化灵台熙熙万虑皆静即天民至乐复有过此者乎其行也翰林检讨潘畿以同邑之好求大夫士为诗送之而以首简属余故次第所由来以为先生庆且以告今之为郡邑者宜务尽其在已者云

送李孟谦训导序

庐陵李草堂先生之季子孟谦训导分宜县学官满调安庆府学且行大夫士作诗送之吾友胡存渊属为之序余虽初识孟谦然童丱时侍海桑陈先生入郡城获拜草堂先生清伟凝重博学笃行近年先生冢子石埭教谕孟昭被召纂修永乐大典与余同在翰林孟昭端厚温雅文行表然孟谦为李氏令子弟又尝从游海桑先生经明而行修其在分宜也盖学者悦而归之夫导之而後善警之而後从自中人以下皆然故建学必重於立师安庆畿内名郡其山川秀厚又余忠宣公过化之地其人宜隽爽识所趋向今又得孟谦为之师表率而启廸之安庆之学夫安得无所成乎孟谦之道行固父兄之荣也孟谦勉之

送陈雍序

圣天子龙飞之明年诏翰林之臣修永乐大典尽出中秘书又广求天下载籍而统稡之包罗天地囊括古今浩浩穰穰盖自有书契以来篇帙纪载之富未有若此之盛者矣又明年悉徵天下博闻之士入预纂修又简太学郡县学生及秀民之工於书者以职缮写於是天下文艺之英济济乎咸集於京师而出入禁闼日食大官又有骈蕃之赐夫士遭明时预稽古制作之事而翺翔乎声明文物之会岂非千载盛遇乎而吾西昌之学以能书与於斯者陈雍曾贯刘选三子者可为遇矣而其居乡校也皆尝有志乎学雍来京师主吾家雍之心未尝一日忘其亲处人必信临事必慎亦学之力欤夫学之方在致其知识知之不豫则昩厥趣向而无以明乎善知所趣向矣在勉於修为为之不力则无所持循而不能诚其身雍庶其知之矣乎苟知之而不为之犹未尝知也吾所为重雍而愿之如此雍必勉哉子之遇岂止於是乎今竣事皆归进士邓贞王铉善雍属余赠以文故告之以此岂独告雍亦将以告夫二子者

送宗人思惠序

庐陵以忠节名天下杨氏以忠节名庐陵君子曰杨氏庐陵之元气也忠襄文节皆家吉水其後世至今服诗书秉德义未尝乏也此岂独於杨氏先德不辱盖於庐陵无辱焉吾家宋之时繇吉水徙泰和皆虞部府君之後水木本源之心吾未尝一日不存也往往遇吉水之族不忘敬爱况其修诸身见诸事自有可敬爱者前数年识今东平太守季琛先生博学谨行有政誉於时今年识惟效举进士从事宪台有能名超拜河南宪副继又识思惠则季琛从孙惟效从弟也温厚秀朗闓疏能慎来京师假舘授徒以务学问盖於见闻益广气韵益畅矣夫有高明祖父肇之於前又得贤子孙承之於後家未有不兴者然岂可必得古之圣贤有一再世遂荒落无闻?至於毁败污辱者矣如其本既立後之人又能加夫培养灌溉之功则枝条敷衍益茂而不替思惠之先世固如此使继今培养灌溉愈益不已将駸駸乎其盛亦不已也此固思惠尽力学问足以致之思惠将归来告别余无以益之故书此为赠思惠勉哉

送张日孜还泰和序

吾友张日孜以诗书故阀之裔忠厚数世之积明敏和易之资又出於钜儒先生之门得经学之传今岁邑令丞举之以副教其学弟子员而敦遣上京师请命焉既得命归且有其知日孜者皆为诗歌送之而属予为序夫有国者其兴学育贤用心之勤笃三代以还未有若我朝之盛者也其教育有法其责效有程职教有成绩者率超陟厥位怠废者必底黜罚由是效用於时者出於学校常八九焉而士亦以出於学校者为重然天下之大士之出于学校者莫盛於江西两浙吉安又江西之盛者而吉安之盛者泰和其一也宾兴之岁顒然而起者未尝不夥於诸邑盖由其风俗之美其人皆能尚志洗濯淬励以求不负上德意故受典教之职者以得其处为幸然而不出其乡而有天子之命享官禄之奉其居与俊人秀士讲道而论德其出与邑大夫相宾主论议与宗族朋友里巷之人朝夕相欵接好也岂不尤幸者乎於是日孜之归其所得多矣然吾因之有感焉国家初下建学之诏其时副教泰和县学者予伯父吏部公及继父德安贰守罗公四川□幕邓公当时翕然称曰杨罗邓盖其表然所自树务求合於古人者不独文艺之工而已予尝忆伯父初领乡荐时戏语二公吾三人者即皆获一命可不失为廉吏二公同声应之曰此士之素分耳其後皆出为显官而其家皆愈益贫薄则他行可知己继三公副教者得仙游县簿罗公国子学正严公杨子初先生又後得御史王公公操行方正峻洁屹然人不可干者又後得临晋令郭公国学录萧公之数君子其文学之正其德义之端虽时有小异要皆的然可以垂范於後进者而今皆不复作矣诗曰高山仰止景行行止予与日孜何可以忘也又曰伐柯伐柯其则不远则今日所以副教吾邑之学者何待以他求哉盖师者表也表端而影随必然之理也日孜其尚有取於予言

送邓主事南归序

庾岭之南大海之滨山川灵淑之气锺於物木有千岁之香禽有五采之珎及象犀珠贝之属填溢海陆岁贡献而北来者连属於道何其富也其锺於人为瑰玮杰特之才修洁廉正之资如张子寿余安道者往往出为世用然亦鲜矣夫灵气所锺人与物均得之非独厚於彼薄於此也岂由於世求之则出欤抑人固灵於物而不为世之所取乎自余仕於朝所得粤产之良两人前十余年校艺礼部与陈琏廷器同事比年校艺礼部又邂逅邓林士齐皆博学擅文负用世之具余间问粤之人才所以鲜遇之故皆莫得而知也廷器自良郡守擢陞宪使四川为国家正风纪於一方士齐自郡博士擢陞天官属日在冢宰左右商论天下贤才俾各宜厥职皆要任也功能日着而誉望日起矣今士齐蒙荷国恩追赠其亲方捧命书归故乡举焚黄之礼奎光龙文焕乎临照岭海之人有不仰而快睹頫而歆羡者哉其或才且贤而匿于下者有不幡然易虑者哉幸际明圣在上求贤若不及之时尚卷而自私区区穷老於一隅必非智者所为也试因士齐之行卜之士齐来告别遂书以赠

东里续集卷七








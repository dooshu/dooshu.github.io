○授安友权安南节度使制

门下。朕以伯侯之崇，列於藩翰。旌钺之寄，属在忠劳。况其俾奉诏条，伫乃声效。宜洽念功之典，用资抚俗之才。具官安友权，学奥六韬，术探三志。得子玉理兵之要，有少卿养士之心。自属艰难，勉励诚节。侍卫之劳既著，星霜之志靡渝。载陟周行，益恭环列。校其勋绩，宜举宠灵。乃眷海隅，地联越俗。每思封部，尤在抚安。往分瑞节之荣，更益公台之重。尔当奉兹七德，睦彼四邻。夙夜以励武功，周旋以修军政。成于乐土，副我朝恩。勉服训词，钦承厥命。


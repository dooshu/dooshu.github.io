○敕州县条奏利弊诏

应天下州县，或土风各异，或物产不同，或制置乖宜，或章条舛谬，或云施之岁久，或缘碍於敕文：有利於人而可举行者，有害於物而可革去者，并委所在县令录事参军，备论列於刺史，具以上闻。委中书门下据事件下观察使，详言列奏，当与改更，各从便安，自当苏息。如或在官因循不举，后来者无以申明利害，较然违慢可见，当重加惩罚。仍更不得授县令录事参军。刺史委中书门下具名奏闻，别议殿责。


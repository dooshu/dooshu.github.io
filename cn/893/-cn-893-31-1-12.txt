李翰林诗集序





临川晏公知止字处善，守苏之明年，政成暇日，出李翰林诗以授于渐曰：“白之诗历世浸久，所传之集率多讹缺。予得此本，最为完善，将欲镂板，以广其传。”渐切谓李诗为人所尚，以宋公编类之勤，而曾公考次之详，世虽甚好，不可得而悉见。今晏公又能镂板以传，使李诗复显于世，实三公相与成始而成始终也。元丰三年夏四月，信安毛渐校正谨题。

刻本有删去此篇者，以其无关于太白之事迹耳。然宋公编类之藁，镂木传世，实始于是，今所传诸刻，无不滥觞焉。不敢泯其所自，故仍旧本存亡。






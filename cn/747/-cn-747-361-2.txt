○耕田赋

揉为耒，剡为耜，取其象也远矣。农为本，食为天，惟其利也大焉。圣人利器致丰，躬亲莫重於稼穑；轨物励俗，敦劝克厚乎率先。於以奉神，昭报之诚达；於以祈社稷，孝享之德宣。则躬耕之义也，从古以然。皇帝勤惟国本，钦若人天。所务惟农，顺动而取诸豫；所宝惟谷，时行而应乎乾。洎正月之吉日，将有事乎昊天；列千官於近甸，屯万骑於遐阡。当是时也，其祭不戒而宿设，其工职竞以先後。大礼备兮和乐陈，啬夫驰兮庶人走。帝乃服葱乘御耦，我疆我理，礼正於三推；必躬必亲，义存乎千亩。四辅冢宰，六卿近臣；大夫师长之族，都鄙华裔之人。圣有作兮，万物咸睹。人胥效兮，天下归淳。且图匮者於其丰，防俭者於其逸；有备所以无患，克勤是用终吉。三推之礼废，则仓廪以之虚；肆眚之恩废，则简书以之佚。钦哉钦哉！能事斯毕矣！然则农功可大，农扈允臧；以农为本兮国有常令，以农率下兮人知向方。亦既奉宗庙，亦既备尝，一人垂训兮万国昌。罔有迷於日用，于胥颂美兮声洋洋。


○陈情表

臣某言：臣贫穷孤露，家资不满千钱；乳杖藜糗，朝夕才充一饭。有田三十亩，有粟五十石。闻陛下封神岳，举英才，货卖以充粮食，奔走而归帝里。京官九品，无瓜葛之亲，立身三十有馀，志怀松柏之操，不能籴贱贩贵，取利於锥刀。斗酒只鸡求举，将何以辨？投匦进款，奉敕送天官。捧以当心，似悬龙镜；家乏以守，若戴鳌山。於今立身，未蒙一任，臣恨不能益国，死将以选地，不赐臣一职，剖判疑滞，移风易俗，以报陛下深恩。若使臣平章军国，燮理阴阳，臣不如稷契；若使臣十载成赋，一代称美，臣不如左太冲；若使臣荷戈出战，除凶去逆，臣不如李广。若使臣七步成文，一定无改，臣不愧子建；若使臣飞书走檄，授笔立成，臣不愧枚皋。陛下何惜玉阶前方寸地，不使臣披露肝胆，抑扬辞翰？请陛下召天下才子三五千人，与臣同试诗、策、判、笺、表、论，勒字数，定一人在臣先者，陛下斩臣头，粉臣骨，悬於都市，以谢天下才子。望陛下收臣才，与臣官，如用臣刍尧之言，一辞一句，敢陈於玉阶之前。如弃臣微见，即烧诗书，焚笔砚，独坐幽岩，看陛下召得何人？举得何士？无任郁结之至？


○对吏脱帻判

〈得丁为吏，脱帻挂县门而去，断不应为。〉

天育万类，人含五情，行藏殊途，语默分绪。故有晏安荣利，入朝廷而风趋；脱落尘纷，遁精白以卧。丁以情忘宠辱，迹尚真闲。陶潜屈身，系在彭泽；安石有志，终忆东山。厌吏隐之喧卑，倚剑不乐；出都门之慷慨，挂帻长辞。得五伦之遗风，掩逢萌之往迹。清声可以激贪鄙，美事足以光图书。于何不臧，反以为罪？昔汉皇御宇，且高疏广之才；今唐尧握图，宜遂许由之性。


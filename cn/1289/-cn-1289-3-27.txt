手阳明及臂凡二十八穴第二十七


大肠合手阳明，出于商阳。商阳者，金也，一名绝阳。在手大指次指内侧，去爪甲如韭叶，手阳明脉之所出也，为井。刺入一分，留一呼，灸三壮。

二间者，水也。一名间谷。在手大指次指本节前内侧陷者中，手阳明脉之所溜也，为荥。刺入三分，留六呼，灸三壮。

三间者，木也。一名少谷。在手大指次指本节后内侧陷者中，手阳明脉之所注也，为输。刺入三分，留三呼，灸三壮。

合谷，一名虎口。在手大指次指间，手阳明脉之所过也，为原。刺入三分，留六呼，灸三壮。

阳溪者，火也。一名中魁。在腕中上侧两筋间陷者中，手阳明脉之所行也，为经。刺入三分，留七呼，灸三壮。

偏历，手阳明络，在腕后三寸，别走太阴者。刺入三分，留七呼，灸三壮。

温溜，一名逆注，一名蛇头，手阳明郄。在腕后少士五寸，大士六寸。刺入三分，灸三壮。大士少士，谓大人小儿也。

下廉，在辅骨下，去上廉一寸，怒辅齐兑肉，其分外邪。刺入五分，留五呼，灸三壮。

上廉，在三里下一寸，其分抵阳明之会外邪。刺入五分，灸五壮。

三里，在曲池下二寸，按之肉起兑肉之端。刺入三分，灸三壮。

曲池者，土也。在肘外辅，屈肘曲骨之中，手阳明脉之所入也，为合。以手按胸取之。刺入五分，留七呼，灸三壮。

肘 ，在肘大骨外廉陷者中。刺入四分，灸三壮。

五里，在肘上三寸，行向里大脉中央。禁不可刺，灸十壮。左取右，右取左。

臂，在肘上七寸繦肉端，手阳明络之会。刺入三分，灸三壮。






白田耕舎记

白田在吴淞之濵距郭三十余里吴淞由具区之水东流而为川去海不逺潮汐之所通焉其旁名田数十万顷悉頼以灌惟白田最下尝为水所冒嵗不得艺人因以是名之父老患焉相率筑堤以防其外畚土以培其中为勤累年而免于水今乃遂成腴沃与他田比耕者资其所出咸自致殷足焉丁志恭氏居田之左尝辟一室前临平畴后列嘉树日课僮奴以耕休则偃息于其中因名曰白田耕舎予居江上与其室甚迩志恭因造予固请为之记予惟志恭欲知耕之说则将求老农而学焉又奚俟扵予哉吾知所以记之矣盖尝观乎是田始为蒲苇之陂今则禾黍之所生焉始为鳬雁鱼鼈之所逰集今则耕者之来杂出扵其上焉岂地有变哉人力致然也嗟夫人之扵田能积用其力虽汚泽可使为美壤至扵其身而不思所以变之岂爱其身不若扵田乎故凡人欲之汨于其心者能由礼以防之充义以培之使礼义之根常发则愚者可为智不肖者可为贤矣志恭好学而修固当有务扵此岂徒服力畎亩为野人之事而已耶朝往于田夕归于斯室取圣贤之书而读之求所以自治之道至于有成则其所获不止扵有秋矣尚母曰无田甫田维莠骄骄也







凫藻集卷二

明　高启　撰


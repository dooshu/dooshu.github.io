○上蔡督府議處安南納款 【 安南納款】

安南表本、昨在孫僉事處、見陸布政議稿甚詳悉、愚見頗有不同者、并以呈請裁示、葢莫賊弒君篡國。有覆載不容之罪。此非辨說之所能釋。　上聦明神武、方敘彝倫以懼亂賊案輿圖以臨萬國、若言黎氏查無下落。暫與莫氏管束。及言炎瘴難居。不可為郡縣等語。恐皆不足以上煩聖聰。而紓南顧之懷也。洪武中朝鮮李仁桂連弒王氏三王、叩邊求貢、　高皇帝始惡其篡弒絕之、後又因邊臣以請、　高皇帝曰、彼夷狄也、姑令自為聲教、下詔許之、而李氏世効職貢以至今日、李仁桂亂賊也。朝鮮箕子之所封也。若牽於文儒之義則當正九伐之法。以復秦漢之故疆矣。然　高皇帝只斷以一言曰、聽其自為聲教。吾特取其效職貢不敢侵叛而已。推引聖祖故事可以折服人言可謂破拘滯之見獨觀昭曠之原。一言而天下定者也。夫欲勞十萬之師。甘心快意於無用之地。攻之未必可得。得之未必可守。守之未必可久。而以黎氏為辭。則是勞民動眾。深入夷地。以援立莫知所在。難必真偽之嬰兒。古無是理也而議者猶復疑黎正莫逆云云。胡不引　高皇帝聖語以斷之也。愚以莫賊信有不容誅之罪矣。今朝議既重為生靈愛惜。寬而未誅。此賊震懾兵威。叩關待罪。可因請罪之誠。聽其自為聲教。以管束所有之土地人民。如洪武中之待朝鮮李氏。且許之暫管。而不與以真封。如宣德初之待黎氏。其黎寧之強弱存亡。不必深究也。葢所以待之甚輕。所以責之者不求備。是謂以夷狄待夷狄。而中國禮義綱常之訓固昭如也。唐太宗之時。葢蘇文弒君。太宗為之興遼左之師。其後師久無功。淨峯此論實為爽快天下後世不病太宗之失賊而譏其為黷武則今安南事之是非利害鑒於太宗可見矣似此頗為直截脫灑。無許多委曲遷就難行之意。不知可用此意。轉聞於　上否。


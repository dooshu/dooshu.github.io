◎白发妇

吴人朱元蕙乾隆间应江宁乡试，首艺初创稿，见邻舍一生三艺俱已膳清。未几而己之诗文俱就，闻邻生犹作咿唔声，盖八韵诗颈联犹未对也，遂与捉刀了之。邻生大喜，同出玩月，因互通姓名，知为高邮刘敬，年五十四，应乡试已十二次矣。且言入场辄见一白发妇携绣绷小儿血满襟袖者，神即昏瞀若梦，妇去始渐清爽，平时文思泉涌，至此不能成一字，往往曳白而去。有一科，妇迟至，诗文俱就，方沾沾自喜。而妇忽来，以小孩置卷上，遂至为油墨所污。又一科卷中竟沾鲜血，为收卷官所诘，托词呕血而免。素拙吟咏，构八韵诗如作《三都赋》，前科鬼妇未至，文颇得意。又以诗句不全贴出。今日文锋亦利，诗赖鸿才助我。伏思元魁有足下在，不敢妄冀，要知贱名，定不再落孙山。方共互读所作未竟，而邻生忽面色如土，张皇四顾。众询之，但摇手乱指，遂发痫出。二场不到，想又见白发妇矣。


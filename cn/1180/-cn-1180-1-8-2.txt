酒诰


武王既封康叔于卫，以卫地素染商纣之恶，臣民皆酗酒败德，至于亡国，故作书以戒之，欲其禁饮以变俗。史臣记其辞，遂以“酒诰”名篇。





王若曰：“明大命于妹邦。乃穆考文王，肇国在西土，厥诰毖庶邦、庶士越少正、御事，朝夕曰：‘祀兹酒。惟天降命，肇我民，惟元祀。

王，是武王。妹，地名，即商之故都卫地也。穆，是敬。考，是父。肇，是始。毖，是戒。越，是及。元祀，是大祭祀。

武王告康叔说：“妹邦被商人淫湎败德之污，其风尚炽。今这土地人民皆属汝管领，汝往之国，必以我训告臣民的大命，宣扬于众，使都听我教训。昔者乃穆穆敬德的皇考文王，始立国在西土之日，此时受命为方伯，众邦皆在统理，亦尝忧其湎酒而毖戒之。众邦中有官之长为庶士，及官之副为少正，与凡治事之臣，无不朝夕戒敕他说：‘惟祭祀，则可用此酒。盖天始令民作酒，只为郊社宗庙的大祭祀，藉此以行灌献之礼而已，非以纵民酣饮为乐也。’夫西土庶邦，在我文考照临之下，其风俗人心岂商邑可比，而文王犹谆谆戒之如此，盖诚知崇饮之为害故也。况妹邦旧染污俗者，汝可不明我大命以诰戒之乎！”





“‘天降威，我民用大乱丧德，亦罔非酒惟行；越小大邦用丧，亦罔非酒惟辜。’

威，是威罚。辜，是罪。

“文王又告戒臣民说：‘酒之为物，用之而善，则为祭祀所赖，用之而不善，则为祸乱所阶。我观上天降威罚于人，小之丧身，大之丧邦，大抵皆由于酒。今夫修德励行，是庶民所以保身的道理。若或心志荒乱而亏丧德行，则天必厌之而覆败其身家。然考其丧德之故，无非因沉湎于酒，所以做出许多不好的事来，以至于丧身而不悟。是彼之好酒之时，即天心厌弃之日矣，为民者可不戒哉？奉法修职，是诸侯所以保邦的道理。若小国大国的诸侯，纵欲败度而不修政事，则天必恶之而丧亡其国家。然考其丧邦之由，也无非因沉湎于酒，所以造出各样的罪过，以至于败亡而后已。是彼崇饮之时，即天意降殃之日矣，为君者可不戒哉？下而百姓，上而邦君，衅端祸本，莫不因纵酒所致，则酒之为祸，亦烈矣哉！’”





“文王诰教小子：‘有正有事，无彝酒。越庶国，饮惟祀，德将无醉。

小子，年少之称。有正，是有官守的。有事，是有职业的。彝字，解作常字。将，是将持。

武王说：“我文王于庶邦臣民，固教之谨酒矣。然其中有年少的人，血气未定，尤易纵酒，又专诰教他说：‘群臣之小子，年虽幼少，然各有是官守，即有是职业，或常于酒，将至怠惰放纵，而不能勤其官职矣。必敬尔有官，恪恭乃职，无以饮酒为常而不戒也。及汝庶国之中，都当以此为戒。其饮酒，惟当于祭祀之时。盖祭有旅酬之礼，享尸之燕，于此虽可以饮，然饮之亦必有节，以德将持，无为麴糵所迷，或至于醉而内荒心志、外丧威仪可也。如此，则庶几能尽臣道，而亦远于酒祸矣。’”





“‘惟曰我民迪小子，惟土物爱，厥心臧。聪听祖考之彝训，越小大德，小子惟一。’

迪字，解作训字。土物，乃土地所生之物，若五谷之属皆是。臧，是善。聪听，是专心以听。

武王说：“我文王不特教臣之小子，于民之小子，亦进而教之，说道：‘人情为逸乐所移，便不晓得土物可爱。我民为父老的，平日常常训导其子孙，使他勿趋浮末，专于勤稼穑、服田亩。一意以此为爱，则心无外慕，善念日生，自然都以孝亲敬上为事，不暇于饮酒矣。而民之为子孙者，亦当于此专心，以听信尔祖考之常训，而服行之。盖德之在人，有日用饮食的细行，有纲常伦理的大德，何者不是当谨的？尔小子勿谓谨酒是小德。当思细行不谨，大德便亏；口腹不节，心志乃丧。德有大小，而一体视之，这便是能聪听祖考之训矣。’”夫四民之业，莫劳于农事。文王教西土，惟欲以土物为爱者，盖人心无二用，所重在土物，自不遑于逸乐；惟耽乐之从，则视土物反轻矣。此圣王教民，所以必开其为此而禁其为彼也。





“妹土嗣尔股肱，纯其艺黍稷，奔走事厥考厥长。肇牵车牛远服贾，用孝养厥父母。厥父母庆，自洗腆致用酒。

嗣，是续。纯，是大。肇字，解做敏字。服，是事。贾，是商贾。洗，是洁。腆，是厚。

武王教妹土之民说：“尔众百姓每，我非禁汝断酒而不饮，但酒也有当饮的时节。如务农的能勤其四肢，嗣续汝股肱之力，大修农功，树艺黍稷，不惮耕作之劳，奔走服勤，以事汝的亲长；为商的能敏于贸易，牵车牛，载货物，远事商贾，以其所得，用为孝养父母之资。那为父母的见得你为子的这等勤生理，务本业，将来家计有托，甘旨有赖，必然心生喜庆。你到这时节，然后整治些丰洁的饮食，致酒燕乐于家庭之间，则既足以承父母之欢，又可以笃天伦之乐，亦何不可之有哉！若沉湎自恣，不顾生理，且将贻父母之忧矣。”





“庶士有正越庶伯君子，其尔典听朕教：尔大克羞耇惟君，尔乃饮食醉饱。丕惟曰：尔克永观省，作稽中德。尔尚克羞馈祀，尔乃自介用逸。兹乃允惟王正事之臣，兹亦惟天若元德，永不忘在王家。”

有正，是有官守。庶伯，是庶官之长。典，是常。羞字，解作养字。耇，是老。羞耇惟君，是养老奉君。丕字，解做大字。作，是动作。介，是助。逸，是宴乐的意思。允，是信。若，是顺。元德，是大德。

武王教妹土之臣说：“汝妹邦庶士之有官守者，及庶官之长在朝的众君子，当常听我的教诲，不可有违。今我非禁汝等断酒而不饮，但酒也有当饮的时节。如国家行养老奉君之礼，必须用酒合欢。尔等若大能修举此礼，遇乡饮酒礼，则执爵奉俎以养老，而能敬其所亲；遇大庆宴会，则称觥献寿以奉君，而能敬其所尊。由是承长者之欢，而劝酬浃洽；享尊者之赐，而情意流通，则饮食之间，无非至礼所在。尔虽既醉既饱，亦不为过矣。又以事之大者而言，祭祀乃国事之最大者也。汝若能常常反观内省，在未承大祭之时，凡念虑营为，悉合乎中正，而无过与不及之差，则德全于身，而可以交于神明，庶几能供养馈食，而承祭享之大典。由是因鬼神之歆，而膺饮福之惠，虽自助而用宴乐焉，亦无害矣。若非养老祭祀，则断不可崇饮以自暇自逸。汝群臣能谨守我的训戒，则不但从君之教，而所以共臣职，顺天心者，亦在于此。盖人臣以勤事为忠，兹惟饮酒有节，则不妨正务，而职业修举，信乎为王朝奉公守法之臣矣。天之所眷在德，兹惟克慎于酒，则大德无亏，天必顺之，可以长保其禄位，而不忘在王家矣。夫能一谨酒而众善咸集如此，为臣者可不勉哉！”按上文，武王于民，许其以孝养父母之时饮酒；此条于臣，许其以养老祭祀之时饮酒。本欲禁绝其饮，今乃反开其端者，通其情于法之外，是以其教不拂，而能使天下易从也。非圣人导民之微权欤？





王曰：“封！我西土棐徂、邦君、御事、小子，尚克用文王教，不腆于酒，故我至于今克受殷之命。”

棐，是辅。徂，是往。腆字，解做厚字。

武王又特呼康叔之名而告之说：“谨酒虽若一事，而其效关于天命则甚大。昔我文王抚有西土之日，臣民湎酒的，谆谆然有训词教之矣。故凡辅佐文王于往日者，有邦君是分统方国的，有御事是分理庶职的，有小子是臣之年少的，庶几能遵用其教，都不敢厚自奉养以致用酒，是以内则职业修举，外则俗化淳美，馨香发闻，皇天眷之。故我至于今日，能代殷受命以有天下，实毖酒之明效，而文王之余荫也。”夫酒之不腆，似与天命无预，然而败德之原，实在于此。毖酒所以慎德，慎德所以格天。观于纣以酗酒亡国，则文王所以兴周可知矣。





王曰：“封！我闻惟曰：在昔殷先哲王，迪畏天，显小民，经德秉哲。自成汤咸至于帝乙，成王畏相。惟御事厥棐有恭，不敢自暇自逸，矧曰其敢崇饮？

《酒诰》一篇，自“王若曰：明大命于妹邦”以下，至于“克受殷命”，是训戒商邑的说话；自此以下至终篇，是告康叔的说话，皆禁人崇饮之辞也。

殷先哲王，指成汤说。迪畏，是畏惧而见于行。天显，是天理显然者。经，是常。秉，是持。帝乙，是商后代的贤君。成王，是成其君德。畏相，是敬畏辅相。棐，是辅。崇，是尚。

武王又呼康叔而告之说：“我周天命，固受于殷，而汝所治，又是殷民，抑知殷家所由兴乎？盖君道莫大于敬畏，敬畏惟贵乎躬行。我闻前人曾说道，在昔殷先哲王成汤，以上天的明命至重，小民虽至微难保，兢兢戒谨，以此为畏。然不但心存敬畏，凡一切见诸行事者，亦皆敬畏之所发，不敢有一些怠慢。其见于处己，则日跻圣敬，常其德而不为外物所变；见于用人，则克知宅俊，持其智而不为小人所惑。盖德者，天亲民怀之本，贤者事天治民之资。这两件都是人君最要紧的。汤能迪畏如此，则其垂统者无不善矣。是以后代为君为臣的，皆有所取法遵守。自汤至于帝乙，中间七王，皆是贤圣之君，莫不世守家法，都以天民所系至重，而成就其君德，又皆敬畏辅相，尊礼崇信，以共图国政。而当时治事之臣，亦皆为上为德，为下为民，尽道辅翼，责难于君以为敬。夫商继世君臣，同一敬畏，不敢自宽暇逸豫如此。暇逸且犹不敢，况说道他敢崇尚饮酒乎？此由汤贻谋之善，方能使后世君臣，莫不敬畏如此。商之兴，诚有所本矣。”





“越在外服，侯、甸、男、卫邦伯；越在内服，百僚、庶尹、惟亚、惟服、宗工，越百姓里居，罔敢湎于酒。不惟不敢，亦不暇。惟助成王德显，越尹人祗辟。

外服，指王畿之外。侯、甸、田、卫，是四等诸侯。邦伯，是诸侯之长。内服，是畿内。百僚，是百官之僚属。庶尹，是众官之正。亚，是次大夫。服，是服事之人。宗工，是尊官。百姓，是百官著姓于国的。里居，是致仕而居田里者。

武王说：“有商盛王之时，不止那御事之臣，不敢崇尚饮酒。及王畿之外，侯、甸、田、卫，四等诸侯与诸侯之长，这都是外臣；及王畿之内，有百官之僚属，有庶官之长，有官之副贰，有奔走服事之人，有百官之尊，与百官著姓于国、退休于里居者，这都是内臣。凡此诸臣，都不敢沉湎于酒。不惟畏惧法度，不敢放纵饮酒。他有职事的，勉于职事；无职事的，勉于德业，也无闲暇工夫去饮酒。所以然者，惟欲上以辅助成就君德，使昭著而不至昏昧，下以助百官诸侯之长，使敬其君而不至懈怠，此所以不暇也。当时君臣上下，内外大小，无一人不在敬畏之中如此。盖由殷先王以迪畏存心，故后世子孙法之，群臣法之，此有商盛时遗俗之美。汝封今往治商邑，岂可不以是为法哉！”





“我闻亦惟曰：在今后嗣王酣身，厥命罔显于民祗，保越怨不易。诞惟厥纵淫泆于非彝，用燕丧威仪，民罔不衋伤心。惟荒腆于酒，不惟自息乃逸。厥心疾狠，不克畏死。辜在商邑，越殷国灭无罹。弗惟德馨香，祀登闻于天，诞惟民怨，庶群自酒，腥闻在上，故天降丧于殷，罔爱于殷，惟逸。天非虐，惟民自速辜。”

后嗣王，是商纣。酣身，是纵酒沉酣其身。命，是命令。越字，解做于字。怨，是作怨之事。不易，是不肯改易。诞，是大。非彝，是非法。燕，是安。尽字，解做痛字。腆，是厚。无罹，是忧的意思。

武王又告康叔说道：“殷先哲王，崇敬畏以奉天保民，故能诞受天命，历祚久长，使子孙能世世守之，虽至今犹存可也。我闻其后代嗣王纣之为君，乃不法先王敬畏持身，纵酒以沉酣其身，遂致朝政荒废。凡所布的命令，都昏乱颠倒，无有显然昭示于民者，反将那酷刑暴敛，结怨于民的虐政，致敬而保守之，不肯改易。终日之间，只是大纵淫泆于礼法之外，如作奇技淫巧、酒池肉林之类，无所不至。以此心志溺于宴安，把居上临下的威仪，都丧尽了。故下民见之，无不痛伤其心，而悼殷国之将亡者。纣方偃然肆于民上，略无儆惧，惟荒怠益厚于酒，只图逸豫为乐，无少休息。其心为酒所使，忿疾强狠，虽至杀身，也不畏惧；罪恶贯盈，在于商邑，虽国家灭亡，亦甘心无所省忧。弗共上帝之祀，无馨香之德，升闻于天；惟有民心怨畔，及群酗腥秽之德，闻于上帝。于是天心弃绝商纣，降丧乱于殷邦，不少爱惜若此者，惟纣纵逸失道，自绝于天故也。天岂有意于虐殷哉？惟殷人酗酒荒淫，以自速其罪戾耳。人实为之，天何尤乎？此可见天命靡常，观于商先王以敬畏而兴，后王以逸欲而败，则得失之效，昭然可睹矣。”





王曰：“封！予不惟若兹多诰。古人有言曰：‘人无于水监，当于民监。’今惟殷坠厥命，我其可不大监抚于时？”

监，是监视。抚字，解做安字。

武王又呼康叔而叮咛之说道：“我之诰汝，既举殷先哲王兴王之由，又指其后王覆败之故，谆谆告戒，不厌其烦者，岂是好为如此多言？盖闻古人说道：‘凡人莫以水为监，当以人为监。盖监视于水，不过照见人的面貌妍丑而已，妍丑是一定的，监之何益。若监视于人，则其行事得失，何者为可法，何者为可戒，都了然明白，可以为我的纵违，故不若以人为监之为愈也。’古人之言如此。今殷人纵酒，自速其罪，坠失了天命，此昭然可监者，我岂可不以殷之失，大视为戒，以抚安斯时乎？是以不觉其辞之多也。汝封其念之哉！”





“予惟曰：汝劼毖殷献臣，侯、甸、男、卫，矧太史友、内史友越献臣、百宗工；矧惟尔事，服休、服采；矧惟若畴：圻父薄违，农父若保，宏父定辟；矧汝刚制于酒。”

劼，是用力的意思。毖，是戒谨。殷献臣，是殷之贤臣。侯、甸、男、卫，是邻国诸侯。太史、内史，都是掌法的官。百宗工，是百僚大臣。服休，是论道之臣。服采，是干事之臣。畴字，解做匹字。圻父，是司马。农父，是司徒。宏父，是司空。薄违，是迫逐违命。若保，是顺保万民。定辟，是正经界以定法。

武王又告康叔说：“导民之道，笃近而后可以举远，由尊而后可以及卑，而反身修德，正己率人又为治之本。汝今明训戒于妹邦，若殷之贤臣，与邻国侯、甸、男、卫众诸侯，乃殷民观望所系者，固当用力以戒谨之，使之崇敬畏而克慎于酒矣。然此尚其远者耳，法行当自近始。况汝之所友，若太史、内史掌法之官，及其贤臣百僚诸大臣，可不预戒之乎？然此尚其卑者耳，倡率须自尊者始。况汝之所事，若服休而论道之臣，服采而作事之臣，又可不预戒之乎？等而上之，况汝之畴匹而位三卿者，若圻父司马掌薄伐违命之政，农父司徒掌顺保万民之政，宏父司空掌经界定法之政，位愈尊则望愈重，尤宜正己率属，同以戒谨为事可也。然此皆责之于人者也。又况汝之身，乃一国之所视效者，有诸己而后可以求诸人，无诸己而后可以非诸人，或有不戒，将何以令人哉？故尤当刚果自持，以道制欲，务严沉湎之习，以端表率之原。庶乎汝之教人者，不徒以言而先之身，则人之从教者，不于其令而于其好矣。”





“厥或诰曰：‘群饮。’汝勿佚，尽执拘以归于周，予其杀。

佚字，解做失字。执拘，是械系。周，是京师。

武王又告康叔说：“崇饮之禁固不可不严，而其中犯禁者情有轻重，又不可不分别治之。若或有人告于汝说，殷民有无故成群相聚饮酒的，此等的民必是有所谋为朋兴作奸，比之寻常纵酒者不同。汝却不可轻纵了他，都械系来京，我其杀之而不赦。盖人欲为不善，最患其党与众多，则为害必大。而酒食乃聚党合众之资，故群饮者必诛，所以遏乱萌也。”





“又惟殷之迪诸臣惟工，乃湎于酒，勿庸杀之，姑惟教之。

迪，是导。

武王又说：“商民之群饮为奸者，固当执之而加以显戮。若是殷之诸臣百工，素染纣之污俗而沉湎于酒者，汝且勿骤用执拘之例，径施杀戮之刑，姑宜申明教训，许其自新。或示以羞耇馈祀之言，或诱以棐恭助德之事，使之悔悟，知所省改。盖沉湎纵饮以自丧其德，其罪止于一身，与百姓之群聚而为奸恶者殊科。且染恶素深，未能遽变，被化尚浅，情有可原，故未可骤加之以刑戮。此又视臣视民之别也。”





“有斯明享，乃不用我教辞，惟我一人弗恤，弗蠲乃事，时同于杀。”

享字，解做向字，古字通用。恤，是爱。蠲，是洁。

武王说：“不教而杀，固谓之虐；教而不改，法亦难容。今汝于商之诸臣，既告以羞耇馈祀之言，又诱以正事元德之赏，这是明明指示以向往之路矣。他乃不遵用我教词，而沉溺于湎酒之故习，不肯改变，似这等稔恶不悛的人，惟我一人，岂能复爱恤之乎？彼既不能洗涤其旧染之污，以自澡洁，则与顽民之不服教训、群饮为恶者其罪同矣。拘执之，诛杀之，何足惜哉！所以说“时同于杀”。盖恶其抗上违训，所谓怙终贼刑也。”





王曰：“封！汝典听朕毖，勿辩乃司民湎于酒。”

典，是常。辩字，解做治字。乃司，是有司。

武王又呼康叔而告之说道：“司教者，贵有常心；行法者，须自上始。若勉于一时，而忽于持久，或严于百姓，而略于有司，则教废而民玩矣。故我所示谨酒之教，汝毋但听受于今日而已，当常常奉行遵守以化导殷邦的臣民，不可懈怠。然百官有司，又庶民之所视效者，必须先治有司，使其礼法相守，毋蹈沉湎之非，斯下民有所观法，各相警戒，以从上之令。倘不能明劼毖之教，举赏罚之典，以治有司，而任其群饮，则民皆相率效尤，虽日颁条教以禁之，而其沉湎于酒者，犹夫故耳。盖上行下效，捷于影响。先群臣而后百姓，此施教之序也。汝封其终念之哉！”

按《酒诰》一篇，累数百言，丁宁反覆，以酒为戒，禁之而不得，至于用杀以威之。何先王之为酒禁，如是之严哉？良以人之一心，存敬畏则善心生，好逸乐则非僻作，而逸乐纵情之事，未有不由于酒者。人之饮酒，其始或用之以合欢，因之以畅意，及其饮之而无节，遂至耽好。耽好而不止，遂至荒淫。小则败行失仪，大则丧身亡国，其祸有不可胜言者矣。故大禹恶旨酒，伊尹儆酣歌，皆防其渐也。为人上者，可不戒哉！






【赠逸民诗】

〖十二章○《诗纪》作逸民。注云。一作逸民吟。四言。〗

任重悠悠。生涯浩浩。善难拔茅。恶易蔓草。逆思药石。□求非道。珠岂朝珍。璧宁国宝。想贤若焚。忧人如捣。

我闻在昔。有古天子。虞华骈圣。周昌多士。缉熙朝野。体邦经始。

惟河出图。唯岳降神。是代皆有。何代无人。怀宝迷邦。高尚隐沦。价待哲後。见须明君。伊予不聪。故阙斯闻。目因见生。才为时育。何为山阿。何为空谷。声殊ず雉。响异呦鹿。岂须托梦。宁俟延卜。想象屠钓。踟蹰板筑。仁者博爱。大士兼抚。慈均春阳。泽若时雨。心忘分别。情无去取。等皆长养。同加妪煦。譬流趋海。如子归父。

顾探怀抱。非为富贵。代既同人。时亦皆醉。六合岳崩。九州海沸。事须经纶。属当连师。投袂剑起。澄清泾渭。念我栖迟。安步任心。夏兴石泉。春游香林。欢逾丝竹。乐过瑟琴。无疑无难。谁诃谁禁。百非不起。万累俱沈。思怀友朋。远至欢（原作劝。今从适园丛书本。）适。躬开二敬。径延三益。缱绻故旧。绸缪宿昔。善言无违。相视莫逆。情如断金。义若投石。

仲节犹嫩。春色始娇。湛露未□。轻云已消。绿竹猗猗。红桃夭夭。香气四起。英蕊六摇。蜂开采花。雀戏新条。

风光绿野。日照青丘。孺鸟初飞。新泉始流。乘舆携手。连步同游。采芳中阿。折华道周。任情止息。随意去留。

如垄生木。木有异心。如林鸣鸟。鸟有殊音。如江游鱼。鱼有浮沉。岩岩山高。湛湛水深。事迹易见。理相难寻。

晨朝已失。桑榆复过。漏有去箭。流无还波。切念不减。疑虑益多。季俗易骄。危心少和。我之忧矣。用是作歌。（○文馆词林百五十八作赠逸人诗。又《类聚》三十六、《诗纪》六十五并作逸民诗。引第十一章。）


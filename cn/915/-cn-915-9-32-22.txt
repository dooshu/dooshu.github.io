◇空青赋

夫赤琼以燎为光，碧石以萎蕤为色，咸见珍於东国，并被贵於西极。况空青之丽宝，亦挺山海之不测。其所处则峻层石，龟穴龙壁，素岸成云，龟砂如碛，外隐青苔丹草，内伏玉枝玛瑙，铜铅合生，菪确坚英。自非索险觅危，乘鲎履螭，倦春厌秋，断异镌奇，能得厕於轩宇，接君子之光仪！於是写云图气，学灵状仙。宝波丽水，华峰艳山，阳谷之树，崦嵫之泉，西海之草，炎州之烟，银台之鸟，穆王之马，都广之国，番禺之野，皆咫尺八极，镜见四荒，云烟始出，日月既张。若夫邃古之世，汗漫窈微，惟此青墨，所以造之。至乃翠灿轩室，葱郁台殿，杂蛟龙之文章，发麟鹿之炳绚，骋神形於锺ね，舒怪物与雷电，亦有曲帐画屏，素女彩扇，锦色窈郁，绮质蔓衍，点拂浓薄，如隐如见。山水万象，丹青四变。咸百镒之可珍，亦千金而不贱。虽楚之夏姬，越之西施，赵妃、燕后，秦娥、吴娃，溺爱靡意，魂飞心离。侯青翳为藻饰，方艳红华与素仪。冠众宝而独立，信求之而无亏。（《本集》，《艺文类聚》八十一。）


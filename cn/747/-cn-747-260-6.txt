○对竞渡赌钱判

扬州申江都县人，以五月五日於江津竞渡，并设管弦。时有县人王文，身居父服，来预管弦，并将钱物赌竞渡，因争先，後遂折舟人臂。

月观遥临，旁分震泽；雷陂回瞰，近届邗沟。郊连五达之庄，地近一都之会，人多轻剽，俗尚骄奢。序属良辰，躔系令节，江可望，俱游白马之涛；邑屋相趋，并载飞龙之舳，泛长波而急浆，有类乘毛；涌修浪而鸣舷，更同浮叶。箫吟柳吹，疑传塞北之声；棹引莲歌，即唱江南之曲。王文闾阎贱品，蓬荜庸流，名教非闲，丧仪多阙。三年巨痛，无闻毁瘠之哀；五月佳游，且预歌弦之乐。重以情存胜负，志在雄豪，争驰赤马之津，竞赌青蚨之贯。先後由其不等，忿争於是遂兴，无思李老之言，俄折羊公之臂。然则居丧听乐，已紊科条；在服伤人，一何凶险！论情抚事，深秽泉猷，定罪明刑，理资丹笔。

周矩

矩，武后朝官侍御史。


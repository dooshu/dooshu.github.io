宣阳观赛雨文

近以愆伏之气沴于阴阳旱暵之灾延于稼穑某忝守兹土不敢遑宁虽天灾流行厥有冥数而神道正直享于至诚惟天师敷佑一方历祀浸远功济万彚化驰九幽惨舒天吏之权陟降上帝之右肇建真宇聿为殊庭尸祝具陈若亢仓之居?祭祀不絶犹朱邑之在桐乡灵贶孔昭斯民攸赖是用备菲薄之奠陈危苦之辞愿以一介之躯少赎百姓之命精意恳祷冥感玄通山川出云天地交泰祁祁甘泽濡涸辙而有余莓莓原田取嘉谷而可冀明神无乏祀之媿农夫慰望岁之心夫如是神之降祥至矣民之受赐深矣当与周弃播种百谷勾龙平易水土功德相若社而稷之虽肹蠁无方高明不宰然豺獭有祭亦出於自然黍稷非馨岂资於备物爰洁祀典以答神休适因昭报之辰更露?祈之恳以畏日流毒多稼向荣水泉枯乾山田硗确民非稻不食稻非雨不滋秋孟已来浸润恐竭岂昔也如响之斯答而今也为惠之不终一篑之功傥或中辍一溉之益亦必後枯神其鉴兹下诚终乃前烈殒越颠沛罔敢自安洗心沥肝仰冀冥助


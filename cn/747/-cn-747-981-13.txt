○对祭器奢僭判

〈甲饰祭器以琏珩，劾其奢僭。诉：“礼也。”〉

殷之六瑚，周之八簋，始有列於鸡象，终见衅於豚。陈其牺牲，备以鼎俎，用严庄敬，则著品章。是以有舟有，资适用之恒理；废禁於禁，分贵贱之攸宜。赙布之馀，则以是具；画布之幂，则见将施。苟礼典而是违，信奢僭而逾限。甲祧庙其主，祭器为先，方用展於尝，忽谬崇於朴斫。博以庶物，损其葆大，考挥风之妙思，得天巧之良工，规制旋开，鳞甲斯睹。闻弦乐影，宛似出於重泉；拥剑潜形，坐见仪於四豆。雕其物象，紊所钦崇。况黍稷而非馨，何刻画而为用？且外骨内骨，连行仄行，同於剞劂之功，以俪陶匏之器。非取义於卿士，本严礼於邦家，托以私门，实忘公宪。同管仲之镂簋，昔所为非；拟季氏之舞庭，孰不可忍？此而舍罪，予其何诛？尚未睹於灭口，实有违於噬嗑！


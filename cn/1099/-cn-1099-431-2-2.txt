○上山西王相公書 【 用人行政】

近得北中信、言先生再有論說、深忤　上意、亦且乞止?帚、將得允旨、傳來語或未真、病中得此、益自增劇、然不諗先生言何事、何以遽失　上心至此、某嘗窃謂主上雖少倦朝講、然用人行政、率能任属三四賢相即未必有轉圜之美、亦不至有投石之拂、今建言者勤于攻　主闕。而詘于言輔理。似亦非易心之語。某跡属疏外、見聞影響、不敢浪及、即據所傳邸報中一二、亦往往私置疑駭、本朝之設臺諫。專于糾劾不法耳。今亦有言及大臣。則臺諫群然起而攻之。雖同官亦自相矛盾不顧也。挾臺諫為重。而蔽塞正論。前代惟晚宋為然。乃最熾于今日矣。自古疏入而曰不報。曰寢不行者。乃得具載史冊。誠謂一時大建白。大綱紀。雖或見阻于昏亂。而令後世知當時亦有見遠詧微。補弊捄壞之術。所繫不小。故賈董衡向諸疏備于漢史者。皆所未嘗經行至劉蕡一策。不過一落第舉子。唐書亦備載其詞而不遺使。在今日。其湮沒可知矣。夫禁使不發鈔是何心。而又申飭之者。是又有何心也。國朝令甲、使人人皆得盡言、毋得阻隔、故雖遠者如振瑾、近者如嚴張、未嘗下詔明禁部属不許言事、獨創見于今日耳、夫吾無可涅之跡。人亦何樂于言哉、以此知非大公之體也。開國至今二百餘年、此指郭明龍也未嘗有請告居憂、巳甘退休、而復遭論劾者、即使其果鉅姦宿猾、猶將憫其廢棄而置之、况加于海內之名流哉、欲絕其向進之階、而豫為折萌之論謂天理人情、所安乎、氣節者厲世磨鈍之要机也、故淮南憚一汲黯、而驕豪之卿相、折心于房綰、彼誠慕其風而知戢也、今一切仇立節者為好異。日守正者為矯情。惟取模稜軟媚者。謂足以供吾之頤指。而猈比之。尊顯之。即間有拔及曩所嘗負峻節直諒者。亦必視其今日回面順旨之意。何如。然後驟貴久要以忻動天下。此輩既皆海內所慕尚。且感恩誦德之不暇。于是訑訑自侈其聲音。而巧猾無恥之徒。乘間鬪進。天下靡然顧化。而所謂真氣節者。折北而遠避。此人心士習之所以日就頺靡也。賞罰　朝廷之威福。務至公而不乘私意。則不獨賞足為榮。而罰亦可以鼓舞群志近年觸怒　主上者。無若潘大中丞、一旦以河决難其治者、遂起寄重任、是　皇上于喜怒之際、絕無專主也、乃如黃道瞻孫如法、久痼下位、此猶曰負犯上之嫌也、其直言忤時者、或正推別用、或遠調不遷、或久扼不理、借一二摩切人主者、詭托之于不可測之用舍、而盡憶亦不能盡言、倘先生猶可少逡巡焉、庶幾望異日之改圖、　宗社之幸也、


○劾李义府疏

臣闻附下罔上，圣主之所宜诛；心狠貌恭，明君之所必罚。是以隐贼掩义，不容唐帝之朝；窃幸秉权，终齿汉皇之剑。中书侍郎参知政事李义府，善柔成性，佞媚为姿。昔事马周，分桃见宠；後交刘洎，割袖承恩。生其羽翼，长其光价，因缘际会，遂阶通显。不能尽忠端节，对扬王休，策蹇励驾，奉皇眷，而反凭附城社，蔽亏日月，请托公行，交游群下。贪冶容之好，原有罪之淳于；恐漏泄其谋，殒无辜之正义。虽挟山超海之力，望此犹轻；回天转日之威，方斯更劣。此而可恕，孰不可容？金风戒节，玉露启途，霜简与秋典共清，忠臣将鹰并击。请君侧，少答鸿私，碎首玉阶，庶明臣节。伏请付法推断，以申典宪。


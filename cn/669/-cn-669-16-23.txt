23　仁術儒術術即道


仁曰仁術，儒曰儒術，術即道也。申不害以術治韓，晁錯言術數，何云：「六字閻按抄本補。」公孫弘謂「智者術之原」，君子始惡乎術矣。故學者當擇術。

【元圻案】史記老莊申韓列傳：「申不害學術以干韓昭侯，用爲相。内修政教，外應諸侯，十五年，終申子之身，國治兵彊，無侵韓者。」〇漢書晁錯傳：「錯上書言：人主之所以尊顯功名，揚於萬世之後者，以知術數也。」又公孫弘傳：「弘對策曰：『智者術之原也。擅殺生之柄，通壅塞之途，權輕重之數，論得失之道，使遠近情僞必見於上，謂之術。』」〇朱子語類曰：「術字，本非不好底事，只緣後來把做變詐看了，便道是不好。却不知天下事有難處，須着箇巧的道理方得。」






○与在朝诸贤书

昔张子房处太傅之尊，自疏於南山隐；公孙宏居丞相之位，亦伏於东方生。伯喈已亡，孔文举将老兵而造膝；方回尚在，王羲之就伧奴而共谈。良史书之，高贤不以为累，自古朝野，曷常以人废言？况下官抱疹东山，不干时事；借人唱和，何损於朋党？延州子期闻音窃，犹冀身膏丹壑，脱宝剑於山阿；骨掩黄尘，罢瑶琴於天下。则捐金抵玉於山谷者，非太平之美事乎？幽忧子白。


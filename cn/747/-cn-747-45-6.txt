○改元宝应赦文

上天降宝，献自楚州。神明告历数之符，合璧定妖灾之气。总集瑞命，祗承鸿休，因以体元，叶乎五纪。其元年应改为宝应元年，建巳月改为四月，其馀月并为常数，仍旧以正月一日为岁首。受兹福应，伫以升平。因日月之重光，布雨露之渥泽。其天下见禁囚徒，罪无轻重，并已发觉未发觉，已结正未结正，四月十五日昧爽以前，一切放免。左降官宜即量移近处，流人一切放回，有司更不得辄有类例条件。其楚州刺史并出宝县官及进宝官，量与进改。随进宝官典傔等，各量与一子官。宣示中外，宜知朕意。


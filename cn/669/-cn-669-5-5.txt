5　經禮三百　臣瓚以儀禮爲經禮　周禮之名異見有七處　經禮曲禮之别


禮器「經禮三百」，鄭氏注謂：「即周禮三百六十官。」漢藝文志「禮經三百」，案注：韋昭曰：「周禮三百六十官也。三百舉成數。」臣瓚注云：「周禮三百，是官名也。禮經謂冠、婚、吉、凶。」蓋以儀禮爲經禮也。朱子從瓚説，謂周禮乃設官分職之書，禮典在其中，而非專爲禮設也。

【元圻案】禮記正義曰：「周禮見於經籍，其名異者，見有七處。案孝經説云『經禮三百』，一也；禮器云『經禮三百』，二也；中庸云『禮儀三百』，三也；春秋説云『禮經三百』，四也；禮説云『有正經三百』，五也；周官外題爲周禮，六也；漢書藝文志云『周官經六篇』，七也。」〇朱子曰：「近世括蒼葉夢得曰：『經禮，制之凡也。曲禮，文之目也。』」諸儒之説，瓚與葉氏爲長。






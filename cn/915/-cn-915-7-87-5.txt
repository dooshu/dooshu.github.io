◇报南郡王义宣书

频奉二诲，伏对战骇。先在彭泗，闻诸将皆云必有今日之事，以鄙意量，谓无此理。去年九月，故遣参军先僧瑗修书表心，并密陈入相之计，欲使周旦之美，复见於今。岂意理数推，果至於此。昔因幸会，蒙国士之顾，思报厚德，甘起泉壤，岂谓一旦事与愿违。公崇长奸回，自放西服，信邪细之说，忘大节之重，溺流狡之志，灭君亲之恩，狎玩极宠，越希非觊，祖宗世祀，自图颠覆，瞑目行事，未有如斯之甚者也，乃复枉覃书檄，远示见招。此则丹心微款，未亮於高鉴，赤诚幽志，虚感於平日，环念周回，始悟知己之为难也。公但念提职在昔，不思善教有本，徒见徐鲁去就，未知仗义有人，岂不惜哉！有臣则欲其忠，诱人而导诸逆，君子忠恕，其如是乎？苟不忠恕，则择木之翰，有所不集矣。夫挑妾者爱其易，求妻则敬其难。若承命如响，将焉用之。原毂存舆，无礼必及，窃恐荆郢之士，已当潜贰其怀，非皇都陋臣，秉义不徙。公虽心迷迹往，犹愿勉建良图。柳抚军忠壮慷慨，亮诚有素，新亭之勋，莫与为等，而妄信奸虚，坐相贬谤，不亦惑哉。

幸承人乏，夙诫前驱，精甲已次近路，镇军骆驿继发。太傅、骠骑嗣董元戎，乘舆亲御六师，威灵遐振。人百其气，慕义如林，舟骑云回，赫奕千里，辄属秉锐，与执事周旋，授命当仁，理无所让。夫君道既尽，民礼亦绝，执笔裁答，感慨交怀。（《宋书·南郡王义宣传》，时讨义宣，遣豫州刺史王玄谟舟师顿梁山，洲内东西两岸，为却月城，营栅甚固，义宣屡与玄谟书要令降，玄谟书报。）


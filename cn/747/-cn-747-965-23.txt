○修圣政纪奏（长庆四年中书门下）

伏以尧舜之政，二典存焉。君臣之间，都俞之旨，罔不备载。厥後虽代有史官，多出於追书。所以其事或纪，其言盖略。太宗文皇帝躬勤庶政，朝多良臣，论思献替，动可纪录。故能远继尧舜，焕乎其文章。国朝旧制：每正衙奏事，史官载笔於玉阶之下，所有议论政事，悉得闻之。及永徽以後，仗下便退。宰臣谋议，外莫得闻。长寿二年，宰相姚以为帝王谟训，不可阙於纪述，史官疏远，无因得书。请自今已後，所论军国政要，委宰相一人撰录，号为“时政纪”。此事久废，史官不复得闻，惟写诰词记除授而已。臣等常窃愤悱，大惧皇猷未有以光扬於天下。伏望天恩许臣等，每坐日所有谋议，事关政事者，便日撰录，号为“圣政纪”。书纪缄封，至岁末则付史官，永为常式。庶得睿谋所载，如日月高悬；圣政惟新，与天地广运。臣等不胜大愿。


◇奏请详太子昏礼

案晋江左以来，太子昏，纳征，礼用玉一，虎皮二，未详何所准况。或者虎取其威猛有彬炳，玉以象德而有温润。寻璋既玉之美者，豹皮义兼炳蔚，熊罴亦昏礼吉征，以类取象，亦宜并用，未详何以遗文。晋氏江左，礼物多阙，後代因袭，未遑研考。今法章徽仪，方将大备。宜宪范经籍，稽诸旧典，今皇太子昏，纳征，礼合用璋豹皮熊罴皮与不？下礼官详依经记更正。若应用者，为各用一？为应用两？（《宋书·礼志》一，明帝泰始五年十一月，有司奏，又见《通典》五十八。）


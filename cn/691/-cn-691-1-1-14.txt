◎吴修撰

先叔祖太常公应乾隆乙未廷试，卷已拟元，旋改吴纯甫（锡龄）。是科三鼎甲皆不利，吴方二十四岁，逾年即逝。探花为沈鲁田（清藻），亦未及散馆而没；榜眼汪东序（镛）以夜醉到迟，误却胪唱，未授职即罚俸。相传是日午门中门有煞应避，而状元与探花当之，榜眼以未到故免，后官四品，以寿终。又传吴前身为僧，募修桥道，又之封翁侣捐甚力，工竣，见僧入房而生纯甫，优昙一现即作空花，然不归之因果不得也。


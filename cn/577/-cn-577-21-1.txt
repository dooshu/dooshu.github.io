唐故检校工部员外郎杜君墓系铭


元稹江陵士曹时作

叙曰：余读诗至杜子美，而知大小之有所总萃焉。始尧、舜时，君臣以赓歌相和。是后诗人继作，历夏、殷、周千余年。仲尼缉拾选练，取其干预教化之尤者三百篇，其余无闻焉。骚人作而怨愤之态繁，然犹去风雅日近，尚相比拟。秦汉已还，采诗之官既废，天下妖谣民讴、歌颂讽赋、曲度嬉戱之词，亦随时间作。至汉武赋《柏梁诗》，而七言之体兴。苏子卿、李少卿之徒，尤工为五言，虽句读文律各异，雅郑之音亦杂，而词意简远，指事言情，自非有为而为，则文不妄作。建安之后，天下文士，遭罹兵战，曹氏父子，鞍马间为文，往往横槊赋诗，其遒壮抑扬，冤哀悲离之作，尤极于古。晋世风概稍存。宋、齐之间，教失根本，士子以简慢歙习舒徐相尚，文章以风容色泽、放旷精清为髙，盖吟写性灵，流连光景之文也，意义格力，固无取焉。陵迟至于梁、陈，淫艳刻饰、佻巧小碎之词剧，又宋、齐之所不取也。唐兴，官学大振。历世之文，能者互出。而又沈、宋之流，研练精切，稳顺声势，谓之为律诗。由是而后，文变之体极焉。然而莫不好古者遗近，务华者去实，效齐、梁则不逮于魏、晋，工乐府则力屈于五言，律切则骨格不存，闲暇则纤浓莫备。至于子美，盖所谓上薄风雅，下该沈、宋，言夺苏、李，气吞曹、刘，掩颜、谢之孤高，杂徐、庾之流丽，尽得古今之体势，而兼人人所独专矣。使仲尼考[1]锻其旨要，尚不知贵其多乎哉。苟以其能所不能，无可无不可，则诗人以来，未有如子美者。是时山东人李白，亦以奇文取称，时人谓之李、杜。余观其壮浪纵恣，摆去拘束，模写物象，及乐府歌诗，诚亦差肩于子美矣。至若铺陈终始，排比声韵，大或千言，次犹数百，词气豪迈，而风调清深，属对律切，而脱弃凡近，则李尚不能历其藩翰，况堂奥乎。予尝欲条析其文，体别相附，与来者为之准，特病懒未就耳。适遇子美之孙嗣业，启子美之柩，襄祔事于偃师，途次于荆。雅知余爱言其大父之为文，拜余为志，辞不能绝。余因系其官阀而铭其卒葬云。

系曰：昔当阳成侯姓杜氏，下十世而生依艺，令于巩，依艺生审言，审言善诗，官至膳部员外郎。审言生闲，闲生甫。闲为奉天令。甫字子美，天宝中，献《三大礼赋》，明皇奇之，命宰相试文，文善，授右卫率府胄曹。属京师乱，步谒行在，拜左拾遗。岁余以直言失官，出为华州司功，寻迁京兆功曹。剑南节度严武，状为工部员外郎，参谋军事，旋又弃去。扁舟下荆楚间，竟以寓卒，旋殡岳阳，享年五十九。夫人弘农杨氏女，父曰司农少卿怡，四十九年而终。嗣子曰宗武，病不克葬，殁，命其子嗣业，嗣业贫无以给丧，收拾乞匄，焦劳昼夜，去子美殁后余四十年，然后卒先人之志，亦足为难矣。铭曰：

维元和之癸巳，粤某月某日之佳辰，合窆我杜子美于首阳之山前。呜呼，千载而下，曰此文先生之古坟。

	[1] 考：原脱，据《元氏长庆集》补。






○嚴禁令以杜奸謀疏 【 謹微杜奸】

邇者南京　孝陵神宮監司香內使谷大用、奏為懇乞天恩、司香圖報、以便調理一節、　陛下付之該部知道是盖不與其進也。仰惟　聖明銳意中興、决不為此輩所惑、而臣切有過慮者、則謂谷大用等罪大惡極無所逃于天地之間幸未即誅、方將喘息不寧猶恐不得首領巳沒而何敢于自鳴哉其為此謀。盖以嘗試　陛下也。不於此時。早辨而痛絕之。死灰復燃之心。羸豕躑躅之勢。豈一大用而已。此臣之所為過慮也。痛惟　先帝初政清明、可繼　列聖之美、未幾為大用等所誤、內連瑾賊、外引寧彬、樹八黨之兇釀十年之禍、而污我明百五十年之治、遂使　先帝不得正其終、論者言之備矣、　陛下知之悉矣、是故節奉欽依、列其罪狀、則曰他每隨侍　先帝、朋奸黨惡、百計蠱惑、雜間宮闈竊弄威柄、變亂成法、放逐大臣、陷死忠諫、導引巡遊、招權納賂、盜竊名器、冐濫爵賞、古今大惡、神人共怒、本都當從重治、姑且寬處、谷大用丘聚降俸、南京　孝陵司香、欽此、乃正德十六年四月之明旨也。禁其夤緣、則曰谷大用魏彬張永等首先黨比蠱惑、專權亂政、張銳張忠張雄于繼蘇縉孫和劉養等、相繼進用、彼此效尤、朋奸壞事、幾危社稷、貽累　先帝、俱罪惡深重、朕在藩邸、知之甚悉、且新政之初、姑從寬發遣黜革、豈容夤緣、再亂天下、即引明旨以立說不煩詞而意已明矣今後但有與他每交通請謁的、即係奸黨、一體從重治罪、嘉靖元年十月之明旨也。夫天語戒嚴。威于雷霆凜于鈇鉞。由前旨則大用等死有餘辜由後旨則大用等生無還理不知一旦何所窺瞷。何所倚賴。故違詔旨。而敢于陳乞如此。敘奉迎之勞。懷　康陵之便。假生還之語。投干進之機既誤　先帝。復欲誤　陛下。既誤　先帝于御前復欲誤　先帝于　康陵其為設謀積慮可知也。罪不容誅矣。臣謂不早辯而痛遏之。而姑從應之。恐乘間伺隙。每飯不忘。一邪先登。群兇競起擅久僨之毒。而甘心于熟路不但一大用。不但如往時而已也　先帝既誤　陛下容再誤耶。且今左右諸臣。號為老成練達者有之。所望中外夾持。共塞蹊徑。將小人自無容足之地。萬一慮不及此。而輕啟其竇。致被復亂天下。將來玉石不分矣。臣之所過慮。尤左右之所黨惡者也。関係匪輕。法宜禁絕。不惟是也。臣又風聞有等先年壞事罷閑文武官吏人等或以考劾。或以裁革。自宜畏罪遠去。老死牖下。未為不幸。顧乃潛住京師。交通往來。夜聚曉散。鬼秘神奸。或亂衣冠以混眾或假名姓以欺人。或挾貨以營求或流言以飛謗。變黑以為白。倒上以為下。權門乞哀。怨家致仇。恣肆浸淫。漸不可長。凡此皆先朝之罪人。新政之所宜誅而不誅者也。迹其奸謀、去谷大用等無幾矣。如臣愚慮亦合通行禁約、伏望　陛下大奮乾剛申嚴巽命、先將谷大用、遠徙以示决不復用之意然後敕司禮監及南京守備衙門務各嚴加鈐束其有夤緣如谷大用等。前項罷閑官吏人等。希圖復用。蠹害新政者。宜著緝事衙門通行訪拿斥逐。務在盡絕。不得容隱回護。知而不舉者許臣等科道指實劾奏。以故縱論。仍望　陛下以謹微之思圖勵精之治庶上下一德、法度整嚴、久安長治之策、端在此矣、

皇明經世文編卷之一百七十二終








○谢纥干相公启

某启。某材谢梗楠，文非绮组。闲关千里，仅为蛮国参军；荏苒百龄，甘作荆州从事。宁思羽翼可励，风岂知。持彼庸疏，栖於宥密。回顾而渐离缁垢，冥升而欲近烟霄。荣非始图，事过初愿。此皆扬芳甄藻，发迹门墙。邱门用赋之年，相如入室；楚国命官之日，宋玉登台。一日光阴，百生辉映。末由陈谢，伏用竞惶。


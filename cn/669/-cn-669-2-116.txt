116　易家分象數義理二説　程子言易重先得其義　朱子言易重先見象數　義理象數當一以貫之


程子伊川答張閎中書言易，謂「得其義，則象數在其中」，朱子答鄭子上問以爲「先見象數，方説得理，不然事無實證，則虚理易差」。愚嘗觀顔延之庭誥案：本傳「庭誥者，施於閨庭之内，謂不遠也。」云：「馬、陸得其象數，取之於物；荀、王舉其正宗，得之於心。」何云：「馬、陸，當指馬融、陸績；荀則荀爽也。」〇全云：「荀爽亦象數之學，何説恐誤。考隋志，於王弼易下附注：『魏散騎常侍荀煇易十卷。』意者近王弼之學，故附之。顔氏所指，或是煇耶。」其説以荀、王爲長。李泰發亦謂一行明數而不知其義，管輅明象而不通其理，蓋自輔嗣之學行，而象數之説隱。然義理、象數，一以貫之，乃爲盡善。故李鼎祚獨宗康成之學，朱子發兼取程、邵之説。

【元圻案】顔延之，字延年，琅邪臨沂人。宋書有傳。本傳録庭誥，節此數語不載。太平御覽六百八卷引之曰：「馬、陸得其象數而失其成理，荀、王舉其正宗而略其象數。四家之見，雖各爲所志，總而論之，情理出於微明，氣數生於形分。然則荀、王得之於心，馬、陸取之於物，其蕪惡迄可知矣〔一〕。」〇李泰發，名光，上虞人，謚莊簡。自號讀易老人，著讀易詳説。宋史有傳。〇一行，唐時僧也，精於曆數。其説見唐書曆志、天文志。唐書有傳。晁説之曰：「唐一行專明大衍之數，蓍以七備，卦以八用。」〇三國志管輅傳：「輅，字公明，平原人。」注引輅别傳曰：「及成人，明周易，仰觀風角占相之道，無不精微。」〇唐李鼎祚周易集解自敘曰：「刊輔嗣之野文，補康成之逸象。」蓋發明漢學者也。〇朱子發進易傳表曰：「馬、鄭、荀、虞，説雖不同，要之去象數之源猶未遠也。王弼盡去舊説，雜之以老、莊之言，於是儒者專尚文辭，不復推原大傳，天人之道，分裂而不合。臣以程頤易傳爲宗，和會雍、載之論，上採漢、魏、吴、晉、元魏，下逮有唐及今，包括異同，補苴罅漏，庶幾道離而復合。」〇晁説之曰：「易雜老、莊，而專明人事，自王弼始。江左祖尚玄虚，弼學始盛。然晉專立鄭學，宋元嘉王、鄭兩立，顔延之爲祭酒，而黜鄭置王。」

〔一〕「蕪」，原作「無」，據四庫本太平御覽卷六〇八學部二敘經典改。






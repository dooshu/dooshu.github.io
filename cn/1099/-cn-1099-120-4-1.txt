○送劉世熙任四川僉憲序 【 蜀中水利】

弘治二年、蜀中旱饑、廵撫右僉都御史丘鼐、言蜀以富饒稱、前代迄今、地非異也、葢人事未修焉耳、竊見成都有都江大堰、鑿自秦守李冰、所溉郫灌溫江崇寧雙流崇慶新津、新都眉州彭山、沃野數千萬頃、其後豪家、稍規小利、堰流隄坊、水失故道、蜀人始病於旱、臣嘗按行地勢、自非高山。皆可治陂塘堤堰。旱則灌澇則泄。為蜀人無窮之利。今山東淛江南直隸、皆設官治水利、葢任之專、則宜有成功。於是詔刑部員外郎姑蘇劉君世熙、陞按察僉事以往、吾於君之行、獨有感也、往旹關中大飢、人相食、於是陸輦荊襄水漕汴渭、百方拯之。而秦人死者過半矣。夫秦天下彊國也。辨論極確秦時豈必無旱旱而無捄天下且起而攻之則秦之亡久矣葢當時井田雖廢。溝洫尚存。而鄭國渠秦所賴以富彊。其後鄭當時兒寬白公。皆嘗為渠。至於今廢久矣。其遺跡亦往往有存焉。因而浚之。其功宜易。而議者輒以為不可復也劉世熙居吳。吳有白茆港者。三吳之水。由以入海。海潮日至。淤為沃壤。民遂占為田。或廬其上。於是吳中多水患。議者以白茆一濬。三州均利。迄今百年未聞有任其事。葢有任其事者。而浮議輒興。行且復止夫欲享其利則安得辭其勞欲有其功則安得辭其謗於戲、天下之事。其率類此乎。此吾之所感也。請以為君贈。


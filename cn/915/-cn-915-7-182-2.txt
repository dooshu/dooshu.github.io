◇丧遇闰议

礼，正月存亲，故有忌日之感。四时既已变，人情亦已衰，故有二祥之杀。是则祥忌皆以周月为议，而闰亡者，明年必无其月，不可以无其月而不祥忌，故必宜用闰所附之月。闰月附正，《公羊》明义，故班固以闰九月为後九月，月名既不殊，天时亦不异。若用闰之後月，则春夏永革，节候亦殊。设有人以闰腊月亡者，若用闰後月为祥忌，则祥忌应在後年正月。祥涉三载，既失周期之义，冬亡而春忌，又乖致感之本。譬今年末三十日亡，明年末月小，若以去年二十九日亲尚存，则应用後年正朝为忌，此必不然。若其不然，则闰亡者亦可知也，通闰并用，闰附於正，而正不假闰，得周便祥，何待於闰。且祥忌异月，亦非礼意。（《宋书·礼志》二，大明元年二月，太常丞庾蔚之议，又见《通典》一百。）


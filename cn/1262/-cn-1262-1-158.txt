分党：

万历末，朝士分党，竞立门户。有东林之党，无锡顾宪成、高攀龙、金坛于玉立等，废居讲学，立东林书院，而常镇人附之。有昆山之党，则顾天峻及湘潭李胜芳，苏人附之。有四明之党，则沈一贯，浙人附之。有宣城之党，则汤宾尹，而宁国、太平人附之。有江右之党，则邹元标；有关中之党，则冯从吾，各同省人附之。冯尝督学山西，则山陕合。冯、邹又讲学相善，又江右山陕合也。闽楚粤蜀，远不具论。庚戌大计，江右淮抚李三才庇东林，而诸党左矣。时攻东林俱见罪，四明至楚粤无一人台省者。天启初，东林独盛，起邹元标，而江右亦东林也。江夏熊廷弼，原江右籍，楚东林也。福清叶向高、归德侯执躬秉权趋风，天下咸奔走焉。仕涂快捷方式，非东林不灵。波及诸生，如复社、几社，不一而足。家驰人骛，恐汉末标榜不是过也。




江致平

江致平与能相老翁善。翁忽告之曰。君何为作损阴德事。不一年死矣。江、吉人也。应曰、吾安得有此。翁曰、试思之。江曰、自省无他恶。但昔年为试官时。置一亲旧在高等。其实有私焉。独此事耳。翁曰、是也。君以一己好恶。而私天爵以授人。其不免矣。未几而卒。呜呼。世人之过倍江公万万者比肩立。可不惧哉。


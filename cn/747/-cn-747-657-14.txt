○杜式方可赠礼部尚书制

敕：生有宠禄，殁有褒崇，此王者所以明终始之恩，厚君臣之道也。故桂州本管都防御观察等使正议大夫使持节都督桂州诸军事守桂州刺史兼御史中丞上柱国南阳县开国男赐紫金鱼袋杜式方，庆袭台庭，任当垣翰，服名教乃保家之子，树风声为守土之臣，尽礼事君，劳心奉职。奄忽沦逝，念之恻然。况近属连姻，远藩捐馆，闻讣之命，实悼中心。赠饰之恩，宜加常等，俾趋荣於八座，用贲宠於九原。可赠礼部尚书，仍赙布帛二百段、米粟二百石，委度支逐便支遣。


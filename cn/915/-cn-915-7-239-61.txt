◇奏谅暗不亲奉吉祭

七月尝祠，至尊谅暗之内，为亲奉与不？使下民通议。伏寻三年之制，自天子达。汉文愍秦馀之弊，於是制为权典。魏晋以来，卒哭而则就吉。案《礼记·王制》，「三年不祭，唯祭天地社稷，为越绋而行事。」郑玄云：「唯不敢以卑废尊也。」范宣难杜预、段畅，所以阙宗庙祭者，皆人理所奉，哀戚之情，同於生者。谯周《祭志》称：「礼，身有丧，则不为吉祭。缌庇之丧，於祖考有服者，则亦不祭，为神不飨也。」寻宫中有故，虽在无服，亦废祭三月，有丧不祭。如或非若三年之内必宜亲奉者，则应序昭穆。而今必须免丧，然後袷，故知未祭之意，当似可思。《起居注》晋武有二丧，两期之中，并不自祠。亦近代前事也。伏惟至尊孝越姬文，情深明发，公服虽释，纯哀内缠。推访典例，则未应亲奉。有司祗应，祭不为旷。仰思从敬，窃谓为允。臣等参议，甚有明证，宜如所上。（《宋书·礼志》四，泰豫元年七月，有司奏，诏可。）


101　論語迅雷風烈錯綜成文　春與猿吟秋鶴與飛所本　楚詞以蕙殽蒸對奠桂酒　古人錯綜其語以爲矯健


論語「迅雷風烈必變」，錯綜成文。「春與猿吟兮，秋鶴與飛」，本於此，非始於「吉日辰良」。

【何云】東坡先生書羅池詩作「秋與鶴飛」。

【全云】此追過沈存中一層。

【元圻案】宋陳善捫蝨新話曰：「楚詞以『日吉』對『良辰』，以『蕙殽蒸』對『奠桂酒』。存中云：此是古人欲錯綜其語以爲矯健故耳。予謂此法本自春秋，春秋書『隕石于宋五，是日六鷁退飛，過宋都』，説者皆以石、鷁、五、六先後爲義，殊不知聖人文字之法正當如此，既曰隕石于宋五，又曰退飛鷁于宋六，豈成文理？故不得不錯綜其語，因以爲健也。楚詞正用此法。其後韓退之作羅池碑云『春與猿吟兮，秋鶴與飛』，以『與』字上下言之，蓋亦欲語反而辭健耳。今羅池碑石刻古本如此，而歐陽公以所得李生昌黎集較之，只作『秋與鶴飛』，遂疑古本爲誤，惟存中爲始得古文意，然不知其自春秋出。」






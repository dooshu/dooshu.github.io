○辍朝答宰臣诏

朕闻礼非天降，固可酌於人情，事系孝思，谅无妨於国体。今以甫临忌日，暂辍视朝，冀全哀戚之情，用表始终之节。宰臣等累陈章表，备述古今，虑以万几之繁，议以五日之请。虽兹恳切，难尽允俞。况保身方荷於洪基，敢言过毁，而权制获申於至性，必在得中。宜自今月二十九日辍至六月七日，无烦抑请，深体朕怀。


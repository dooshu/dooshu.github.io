陈瓘


瓘字莹中，号了翁，沙县人。生于嘉祐二年（1057）。元丰二年（1079）进士。徽宗朝，历右司谏、权给事中，崇宁中，以党籍除名，编隶台州，移楚州。宣和四年（1122）卒。绍兴中，赐谥忠肃。有了斋集，不传。

减字木兰花

题韦深道独乐堂

世间拘碍。人不堪时渠不改。

古有斯人。千载谁能继后尘。

春风入手。乐事自应随处有。

与众熙怡。何似幽居独乐时。

又

题深道寄傲轩

结庐人境。万事醉来都不醒。

鸟倦云飞。两得无心总是归。

古人逝矣。旧日南窗何处是。

莫负青春。即是升平寄傲人。

满庭芳

槁木形骸，浮云身世，一年两到京华。又还乘兴，闲看洛阳花。闻道革呈红最好，春归后、终委泥沙。忘言处，花开花谢，不似我生涯。

年华。留不住，饥餐困寝，触处为家。这一轮明月，本自无瑕。随分冬裘夏葛，都不会、赤水黄芽。谁知我，春风一拐，谈笑有丹砂。

卜算子

身如一叶舟，万事潮头起。水长船高一任伊，来往洪涛里。

潮落又潮生，今古长如此。后夜开尊独酌时，月满人千里。

一落索

体上衣裳云作缕。不论寒暑。世间多少老婆禅，犹苦问、台山路。

堪笑庞翁无趣。临行却住。古人公案不须论，还了得、如今否。

减字木兰花

大江北去。未到沧溟终不住。

淮水东流。日夜朝宗亦未休。

香炉烟袅。浓淡卷舒终不老。

寸碧千钟。人醉华胥月色中。

又

华胥月色。万水千山同一白。

南北相望。独醉香山旧草堂。

淮岑妙境。十载醺酣犹未醒。

一腹便便。也读春秋也爱眠。

卜算子

只解劝人归，都不留人住。南北东西总是家，劝我归何处。

去住总由天，天意人难阻。若得归时我自归，何必闲言语。

又

黄了旧皮肤，最是风流处。多少纷纷陌上人，不听春鹃语。

触目是家山，到了须拈取。云散长空月满天，好个还乡路。

又

梦里不知眠，觉后眠何在。试问眠身与梦身，那个能祇对。

醉后有人醒，醒了无人醉。要识三千与大千，不在微尘外。

青玉案

碧空黯淡同云绕。渐枕上、风声峭。明透纱窗天欲晓。珠帘才卷，美人惊报，一夜青山老。

使君留客金尊倒。正千里琼瑶未经扫。欺压梅花春信早。十分农事，满城和气，管取明年好。

蓦山溪

扁舟东去，极目沧波渺。千古送残红，到如今、东流未了。午潮方去，江月照还生，千帆起，玉绳低，枕上莺声晓。

锦囊佳句，韵压池塘草。声遏去年云，恼离怀、馀音缭绕。倚楼看镜，此意与谁论，一重水，一重山，目断令人老。

减字木兰花

世间药院。只爱大黄甘草贱。

急急加工。更靠硫黄与鹿茸。

鹿茸吃了。却恨世间凉药少。

冷热平均。须是松根白茯苓。

满庭芳

扰扰匆匆，红尘满袖，自然心在溪山。寻思百计，真个不如闲。浮世纷华梦影，嚣尘路、来往循环。江湖手，长安障日，何似把鱼竿。

盘旋。那忍去，他帮纵好，终异乡关。向七峰回首，清泪班班。西望烟波万里，扁舟去、何日东还。分携处，相期痛饮，莫放酒杯悭。

又

淮叶缤纷，江烟浓淡，别尊同倒寒晖。未逢春信，霜露惹征衣。往事元无是处，无须待、回首知非。春鹃语，从来劝我，常道不如归。

家山，何处近，江楼帘栋，夕卷朝飞。问西江笋蕨，何似鲈肥。且置华胥旧梦，忘言处、千古同时。君知我，平生心事，相契古来稀。

醉蓬莱

问东州何处，境胜人幽，两俱难得。狼山相望，有高堂千尺。妙曲轰空，彩云翻袖，乐奏壶天长日。笑我飘然，蓬窗竹户，只延山色。

拟棹觥船，径冲花浪，直造雕筵，共醺仙液。仍乞蟠桃，向庐山亲植。未举江帆，早逢淮雁，问故人踪迹。远老池边，陶翁琴里，此情何极。

临江仙

闻道洛阳花正好，家家庭户春风。道人饮去百壶空。年年花下醉，看谢几番红。

此别又从何处去，风萍一任西东。语声虽异笑声同。一轮深夜月，何处不相逢。

蝶恋花

海角芳菲留不住。笔下风生，飞入青云去。仙箓有名天赐与。致君事业安排取。

要识世间平坦路。当使人人，各有安心处。黑发便逢尧舜主。笑人白首归南亩。

卜算子

咄咄汝何人，眼在眉毛下。明月相随万里来，何处分真假。

问著总无言，有口番成哑。荆棘林中自在身，即是知音者。

蝶恋花

有个胡儿模样别。满颔髭须，生得浑如漆。见说近来头也白。髭须那得长长黑。

□□□□□□□。子铒来，须有千堆雪。莫向细君容易说。恐他嫌你将伊摘。

减字木兰花

赠广陵马推官

一尊薄酒。满酌劝君君举手。

不是亲朋。谁肯相从寂寞滨。

人生如梦。梦里惺惺何处用。

盏到休辞。醉后全胜未醉时。

阮郎归

从来多唱杜鹃辞。如今真个归。健帆笑里落湖西。回看江浪飞。

说情话，复何疑。临流应赋诗。引觞自酌更何之。心闲光景迟。

失调名

吴樯越橹，都是利名人

又

彩衣长处。五世祥烟薰舞袖。








卷四十一

[集部,别集类,汉至五代,柳河东集]

钦定四库全书

柳河东集卷四十一

唐　柳宗元　撰

祭文十五首

舜庙祈睛文【按史舜葬於九疑实惟零陵零陵永州治也文谓勤事南巡祀典以跻此焉告终宜福遗黎此必在永代其州刺史作其时日则不可得而考】

年月日某官某敢用牲牢之奠昭祭於虞帝之神帝入大麓雷雨不迷帝在璿玑七政以齐九泽既陂锡禹玄圭至德神化後王与稽勤事南巡祀典以跻此焉告终宜福遗黎庙貌如在精诚不暌今阳德????候有渰凄凄降是水潦混为涂泥岸有善崩流或断堤泛滥畴壠坡陁圃畦【陁唐何切】恒雨获戾循咎增凄忍兹嘉生均彼蓬藜敢望诛黑蜧【音戾淮南子曰黑蜧神虬潜泉中而居天将雨则跃】抶隂蜺【抶音秩撃也春秋元命包云虹蜺者隂阳之精又月令章句云隂阳不和即生此气虹见有青赤色常依隂云而昼见於日冲】式乾后土以廓天倪粢盛不害余粮可栖或簸或溲为酒为?枪枪笙镛坎坎鼔鼙百代祀德甿心不携岂独苹藻徵诸涧溪帝其听之无作神羞

雷塘祷雨文【元和十年作或载之韩文公集非是盖公尝志其从父弟宗直之殡谓元和十年召为柳州七月南来宗直尝从谒雨雷塘则此文为公之作盖非文公之文明也】

惟神之居为坎为雷专此二象【一作状】宅于岩隈风马【一作輧】雷车肃焉【一作然】徘徊能泽【一作宅】地产以祛【一作抶】人灾钦兹有灵爰以庙飨【一作享】神惟智知【一作诚为致敬】我【一作敬】以诚往苟失其应人将【一作神】安仰岁既旱暵【音?又音汉乾也】害兹生长敢用昭告期于肸蠁【肸黑乙切又许讫切说文蠁布也蠁音响】某自朝【一作从】受命临兹裔壤莅政方初【一作一方】庶无淫枉洁亷自持忠信是【一作犹】仗苟有获戾神其可罔【一作誷】擢擢嘉生惟天之养岂使粢盛夷於草莽腾波通气出地奋响钦若成【一作神】功惟神是奬

祭纛文【纛音导又音毒以旄牛尾为之在左騑马首故文谓澧有大特化为巨梓秦人凭神乃建茸头正谓此也元和十四年代裴中丞行立讨黄贼时作】

维年月日某官以牲牢之奠祭于纛神惟昔澧有大特化为巨梓秦人凭神乃建茸头是为兵主用以行师【史记秦襄公二十七年伐南山大梓丰大特徐广曰今武都故道有怒特祠图大牛上生树本有牛从木中出後见於丰水之中】汉宗蚩尤亦作灵旗【汉高祖立为沛公祠黄帝祭蚩尤於沛庭而衅鼔旗帜皆赤应劭曰蚩尤古天子好五兵故祠祭之求福祥也】既类既禡指于有罪【禡音骂类禡皆师祭也】北面诏盟抗侯以射虽有古典今弃不用惟兹之制神实守祀有蠢黄孽保固虐人俾兹太平犹用戎律天子有命施威于下惟守臣某董正抚师秉羽先刃出用兹日敢修外事爰荐求牛庶无留行以殄有罪国有祀典属于神明伤夷大命无敢私顾惟克胜敌以全天兵去兹蟊蠈【上音矛下音贼并食苗?】达我涵育收厥?圉役于校人海隅黎献永底于理无或顿刃以为神耻急急如律令

禡牙文【周官典瑞掌牙璋以起军旅以治兵守注云牙璋瑑以为牙牙齿兵象故以牙璋发兵又兵书曰牙旗者将军之精凡始竖牙必以刚日刚日者谓上克也兵牙之日吉气来应大胜之徵与前文同时作】

维年月日某官某以清酌少牢之奠禡于军牙之神秦定百越【秦始皇幷天下分为三十六郡平百粤又置闽中南海桂林象郡四郡粤与越同】汉开九郡【汉地里志黄帝画野分州尧遭洪水分絶为十二州禹制九州周克商改禹徐梁二州合之於雍青分冀州之地为幽幷汉兴至武帝攘却胡越开地斥境南置交趾北置朔方之州兼徐梁幽幷夏周之制改雍曰凉改梁曰益凡十三部置刺史】自兹编列同于诸华天宝兆乱北方荐役惟是南方久稽讨伐藩蛮怙险乳字生聚悖傲威命虐夷齐人黄姓陋?【鱼列切】实恣盗暴僮壮杀老掠敓使臣【敓音夺】枭视洞窟以逃大戮今皇帝受天景命敷于有仁凡百凶毒罔不震伐齐鲁【一作青】谊殄赵魏显化溥天之下咸顺帝理唯是琐眇尚恣昬顽致天震怒命底于罚官臣某钦率邦典统戎于征惟尔有神懋扬廼职敢告无纵诡类无刘我徒【刘音流释云克也杀也】镞刃锋锷毕集于凶躬铠甲干盾【铠口代切甲也】咸完于义躯焚炀荡沃往如行虚俾 人怀于安以靖离之隅【离南方之卦也】在是举也往钦哉无作神羞急急如律令

祭井文【公集有井铭在元和十一年三月此文同时作】

致祭于水土之神惟神蓄是玄德演为人用不穷之养功齐乳湩【覩勇切又多贡切乳汁也】惟古有制八家所共是邦阙焉官守斯恐蕴利滋久閟灵则深爰告有神惟恻我心卜兹利兆于彼城隂神斯有仁是鉴是临惟昔善崩今则坚好惟昔逓【一作匝】石今则顺道终古所无聿从心祷非神是与人力焉保发自玄冥成于富媪克长厥灵不爱其宝敬修报礼式荐苹藻

禜门文【周礼鬯人之职荣门用瓢齎注云荣谓营鄼所祭门?门也春秋传曰日月星辰之神则雪霜风雨之不时于是乎荣之山川之神则水旱厉疫之不时于是乎荣之礼记曰雩荣祭水旱也据文云荣于城门之神又云淫雨斯降害于麰麦岂次前篇在柳州作欤禜音咏】

禜于城门之神惟神配隂含德司其翕辟能收水沴以佑成绩淫雨斯降害于麰麦野夫兴忧官守增惕诸隂既闭休徵未获敬用瓢齎【瓢婢遥切齎音齐谓取甘瓠割去柢以齐为尊】以展周索纳其云气复我川泽惟神是依式伫来格

叔父祭六伯母文【公之叔父有四纁居其次焉】

维贞元十七年岁次辛巳二月癸巳朔二十五日丁巳侄男华州华隂县主簿纁谨以清酌庶羞之奠敬祭于六伯母之灵伏惟天锡夀考神资淑德高明而和柔惠且直敬长慈幼宗姻仰则不偕贵位孰不凄恻呜呼哀哉移天夙丧丁此闵凶主器继夭莫承于宗懿彼贤女孝诚自中温温良人竟扬德风承顺必敬滑甘则丰致养有荣其道克终天祸弊族远承哀讣纒牵官仕【一作事】奔哭无路亦既请告聿来京师以号以呼只拜堂帷子姓雕落宗门日衰托于外姻陈此灵仪幼女号恋誓言固之仁贤见容曲遂其私内顾孱眇秖益摧悲诚愧于人岂曰得宜今岁调选获参士林主其簿书于华之隂受禄虽微莫遂曩心夙驾东征祖軷将临【軷音跋道祭也】朔望是违哀怀岂任呜呼哀哉

祭独孤氏丈母文【夫人独孤申叔之母也申叔字子重少有间称年二十七而卒故云克生贤子未壮而死又云曩与子重道契义均也其云自罹祸讁逾纪漂沦盖公自永贞元年乙酉谪官至元和十一年丙申为一纪耳】

维年月日某以清酌之奠祭于独孤氏丈母之灵惟灵育德涵仁克生贤子生而不淑未壮而死名播九围望高羣士虽微禄位人羡其美在抱无孙承家乏祀孝女良婿适遵燕喜某曩与子重道契义均知心为贵实在斯人奉养宜继将致其勤竟罹祸谪逾纪漂沦夙志斯阻微衷莫申冀荣末路私愿获陈遽此承讣天乎不仁呜呼哀哉昔也高堂世悲其独今兹元室孝道当复神感昭融不疾而速灵识逾濬承欢载穆式致其安宁寘其毒愿言有知以慰幽躅

祭从兄文【据文云铭墓有词发我狂言以集考之公尝为大理评事柳君墓志即公之从兄也讳寛字存谅文又云假守郡藩盖寛尝为邕州见集之马退山茅亭记文又云岁首去我将滨海壖与志所谓挺于海壖者皆合当即寛无疑也】

呜呼我姓婵嫣【婵音蝉嫣於?切长貌】由古而蕃钟鼎世绍圭茅并分至于有国爵列加尊联事尚书十有八人中遭诸武抑压讐寃踣弊不振【踣蒲比切】数逾百年近者纷纷稍出能贤族属旍曜【旍音旌与旌同旌旗也曜戈笑切与耀同照曜光也】期复于前君修其辞楚越犹传从事诸侯假守郡藩人谣吏畏威惠咸宣神乎我欺命返不延兴起之望是越是愆岁首去我将滨海壖留游欢娱涉月弥旬夜爇膏炬昼凌风烟理策岖【岖音区音钦高险貌】縻舟潺湲【潺鉏山切湲于权切流水貌】将辞又醉既往而旋今者之来徒御凄然垂帷襜襜【蚩占切衣蔽前也】飞旐翻翻升拜无形洽【一作合】哭谁闻逝归从祔于邓之原铭墓有辞发我狂言秖陈其悲匪暇于文觞有旨酒豆有?肩伊奠之菲而诚孔繁灵耶罔耶有涕涟涟祭弟宗直文【集有志宗直殡云元和十年七月卒文亦是时作也】

维年月日八哥以清酌之奠祭于亡弟十郎之灵吾门雕丧岁月自【一作已】久但见祸谪未闻昌延使尔有志不得存立延陵已上四房子姓各有单绪【一作各为单孑】慥慥早夭【慥七到切】汝又继终两房祭祀今已无主吾又未有男子尔曹则虽有如无一门嗣续不絶如綫仁义正直天竟不知理极道乖无所告诉汝生有志气好善嫉邪勤学成癖攻文致病年才三十不禄命尽【一作年过三十不挂命书】苍天苍天岂有真宰如汝德业尚早合出身由吾被谤年深使汝负才自弃志愿不就罪非他人死丧之中益复为媿汝墨法絶代知音尚稀及所着文不令沈没吾皆收録以授知音文类之功更亦广布使传於世人以慰汝灵知在永州私有孕妇吾专优恤以俟其期男为小宗女亦当爱延子长大必使有归抚育教示使如己子吾身未死如汝存焉炎荒万里毒瘴允塞汝已久病来此伴吾到未数日自云小差雷塘灵泉言笑如故一寐不觉便为古人茫茫上天岂知此痛郡城之隅佛寺之北饰以殡紖【注见祭吕敬叔文】寄於高原死生同归誓不相弃庶几有灵知我哀恳

祭姊夫崔使君简文【公集有永州刺史流驩州崔君权厝志即简也志云元和七年正月卒八月柩至永遂藁葬於社之北文是时作】

永州刺史博陵崔公之灵天之生人或哲或愚君取其英爰曜于初誉动京邑施于方隅密勿书奏元侯是俞蜀寇内侮祸联羌髳【音矛】君出显画披攘其徒南平剑门西获戎俘超受刑曹留总南都移刺连部下民其苏道不可常病惑中途悍石是饵元精以渝雷谤爰兴按验增诬始虽进律终以论辜溟海浩浩而君是踰嵩山茫茫而君是居厥弟抗愤叫於康衢天子闵焉讯以文书御史既斥连帅是除期复中壤遽沦别区丧还大浸又溺二孤痛毒荐仍振古所无何谪于天降此翦屠柩不及归寓葬荒墟将葺将就誓还里闾呜呼哀哉君之子姓惟自我出母仪先亏父训又失??相视【?与惸同忧也】抚悼增恤咸冀其才以大家室惟昔与君年殊志匹昼咨夕计期正文律实契师友岂伊亲昵谁谓斯人变易成疾良志莫践乖离永诀呜呼哀哉永山之西湘水之东殡紖以出【见祭吕敬叔文】斧屋爰封【见祭崔少卿文】神非久留息驾于中书石为志世德斯崇手?以酹【?音拘挹也酌也】涕出焉穷又祭崔简文【一本作祭神柩归上都文据简元和七年既藁葬于永公谓三年将复故葬且云後三年辞当备盖自七年至十年为三年公元和十年正月已召至京师而此文谓君死而还我生而留则当是元和九年作矣】

嘻乎崔公之柩嘻乎崔公楚之南其土不可以室或坋而颓【坋房吻切】或确而萃【确音慤多大石也崒昨没切又昨律切】隂流泄漏瀐没渝溢【瀐思亷切尔雅泉一见一否为瀐】硕鼠大蚁傍穿侧出亏疎脆薄久乃自窒不如君之乡式坚且密嘻乎崔公楚之南其鬼不可与友躁戾佻险【佻音迢】睒眒欺苟【睒音闪暂视也眒试刃切张目也】脞贱暗?【脞坐果切?音忽】轻嚚妄走【嚚音银】不思己类好是羣丑不如君之乡式和且偶日月甚良子姓甚勤具是舟轝宁君之神去尔夷方返尔故邻奕奕其归宜乐且欣君死而还我生而留远矣殊世曷从之游酹觞于座与涕俱流

祭崔氏外甥文【即简之子曰处道曰守讷以奉简之丧踰海不幸暴风溺死此必丧至永後次前祭崔使君文作一本云崔君筵侧祭二甥文篇首有年月日八舅十舅以酒肉之奠敬祭外甥韦六小卿之魂字】

呜呼生有孝姿淑且茂兮谓吉其终道克就兮胡典而丧离厥咎兮蹈道而违死谁佑兮岂汝之昧不能究兮将夺之鉴使昬霿兮【霿与雾同】反复搅予哀何救兮骨肉无从魂焉觏兮庶几来归餕以侑兮【餕音俊熟食也】酒实于觞肉盈豆兮岂伊异人余所授兮来耶否耶歆气臭兮祭崔氏外甥女文【崔氏即简之女讳瑗嫁朗州员外司户河东薛巽元和十二年六月卒公时在柳也志曰某月日迁柩于洛某月日祔于墓在北邙山南洛水东故曰邙阜有位云】

叔舅宗元祭于二十六娘子之灵凡我诸甥惟尔为首甥於我氏恩顾弥厚惠明贞淑仁爱孝友女德之全素风斯守播于族属芬【一作棻】馨自久恭惟伯姊道茂行高上承下训克敬能劳夙有仪则刑于汝曹虽云性善抑自良陶汝之先君以文诲我周流辨论有疑必果恒革其非以成其可孰云具美易以生祸汝及诸弟流离莫从幸获我依以慰困穷归之令族有蔚其容方冀荣夀遽罹灾凶呜呼哀哉汝自艰酷二弟继终海门之哀今古罕同骈也英文敷畅洽通实期振耀宏我儒风又兹夭阏神理何蒙盛德余庆宜福其丰胡然降戾惟祸之逢呜呼哀哉前岁诏追廷授远牧武陵便道往来信宿幸兹再见缓我心曲犹且轻别瞻程务速孰知自此遂间幽躅【除玉切】临视无路遡风恸哭怛然自中如刃之触邙阜有位青乌载卜【相冢书曰青乌子称山三重相连名连山葬之二千石】道途尚艰岁月逾蹙方俟归紖再期奠沃寄哀斯文心焉往复呜呼哀哉

祭外甥崔騈文【骈当是处道守讷之昆弟也文谓我自得罪无望还都此在永时作】

祭于卿郎之魂呜呼天恡灵奇【恡音吝】取不可贪既睿又力神谁以堪汝不是思而纵其志盗其管龠褰其箧匮抽深抉密襜重揭贵【襜蚩占切衣蔽前也重传容切揭丘杰切举也又巨列切负也】守吏失职诉帝行事果殄尔躬以宁其位岂不信耶不然无鬼诛之行而中道夭死有拔类之才而三见废委仁充其躯毒中骨髓其何以为累也兄弟逾十我出惟八既孤数祀中分存没我为汝舅汝为我甥求仁具得为艺继成天下莫伦古罕并行人而思之几不欲生呜呼既致其爱秖极其哀秦越万里心魂徘徊念与汝别桓公之台顾余犹壮视尔如孩戏抽佛筴【与策同】前次沲隈【沲徒何切隈乌曰切水曲也】笑颔即路鸣鞘不回【鞘音非又音笑鞭也】岂云古今自此而乖孰为鬼神忍是隂诛得疾之日兄弟莫在谒医问巫卒以幽昧葬之东野谁賵谁会既虞以奠谁主谁酹【虞虞祭也礼记曰岂若速反而虞乎疏曰葬既已竟神灵须安岂若速反虞祭安神乎】孤魂冥冥何托何逝呜呼哀哉刑曹继之以病告余衔忧驱使裹药操书虽惊状剧犹恃神扶岂知所赖终以误吾我自得罪无望还都想尔新墓少陵之隅何时归祔圮土下呼【圯彼美切毁也】渍泪彻圹【渍疾智切沤也】以沾以涂此心未慊秖益摧纡累见于梦宁知有无寄之哀辞惟俎及壶呜呼哀哉

柳河东集卷四十一








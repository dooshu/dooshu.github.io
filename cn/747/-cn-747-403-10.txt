○晋书音义序

余内弟东京处士何超字令升之所纂也，令升即仲舅商州府君之子。惟我仲舅，实蕴多才，疆学懿文，绍兴门范，剖符行节，宏阐帝猷。虽望位兼崇，大名犹郁；而增修益振，馀庆方锺。确尔专精，深期克复。时之未与，衣冠之嗣曷沈；道在则闻，儒素之风自远。不陨其业，於斯为得与？处士弟约以优，溺於坟史，尝讶晋室之典，未昭其音；思欲发挥前人，启迪後进。由是博考诸传，综览群言，研异同，撰成《音义》，亦足以畅先皇旨趣，为学者司南，式叙其由。劝成其美，三都尚隐，思旌擅洛之文；五等回封，远愧平吴之绩。巨唐天宝六载，天王左史宏农杨齐宣字正衡序。

何超

超，东京处士。


○四亲及义祖神主合出太庙

夫承祧继统，则降其私亲。尊祖敬宗，则存其大义。历代已降，何莫由斯。是以先晋元之中兴，而南顿令与琅琊恭王不太庙。於春秋之义，国君即位未逾年而薨者，尚不太庙。又神龙中，义宗孝敬皇帝以储後追尊，入太庙，寻从舆论，亦别创严祠。而况四亲位匪君临，地非正统。高皇帝既承太宗之後，所谓以义断恩，叙之昭穆，未合典故。

伏见保大初给事中朱巩著作郎徐铉奏引秦汉故事，请定宗孝静皇帝成宗孝平王惠宗孝安王庆宗孝德皇帝宜准例於潜龙故地别创新祠，以四时而祭，既协尊祖之义，别为祭祢之宗。其太庙昭穆，请自昭宗已上未祧迁神主，并及请迁义祖神主於祠堂，就饰庙庭，别建嘉号，如德明兴圣二庙之比者。准其年十二月敕文：“我国家务存孝敬，理在不祧。群官便据典经，故礼当迭毁。予不敢违先皇之命，不敢忘义祖之恩，是降敕书，期同（阙二字）劳於寤寐，诚亦未安。何者？先皇御札尚新，言犹在耳，儒者已微典实，议论纷纭，苟岁月既徂，德音渐远，毕朕之世，虽云厥心不回，後代之人，且忧其意可夺，如是则隳先皇之孝敬，岂无时焉，祧义祖之神灵，信有日矣。谁当执咎，予用悔然。欲其求万世之永安，未若割一朝之罔极。奉於不祧之地，冀绝亲尽之言。严恭无亏，告享於旧。上匪违於先旨，下何伤於孝心。咨尔宗亲，当体朕意，宜委所司於祠堂别建後殿，安置塑像。其前殿奉迁祖主以居。其寝庭制度祭享之礼，一如旧仪。”永为不祧之庙者，所为因时适变，以公灭私。载考圣谋，实符命议。虽义祖之庙，已正於典礼，而四亲之主，合同於汉晋。是为师古，人何间言？其四亲庙，臣请依朱巩等原奏施行，或以潜龙故地稍远，恐亏严敬，只依京都建祀，於礼无愆。其义祖祠建，请准元敕处分。


◇敕赉制旨大集经讲疏启

臣某启：宣诏王慧宝奉宣敕旨，垂赉制旨大集经讲疏二帙十六卷。甘露入顶，慧水灌心。似暗遇明，如饥获饱。伏以非色非欲，二界同坊；匪文匪理，三诠云集。四辩言而未极，八声阐而莫窃。俯应天机，垂兹圣作。同真如而无尽，与日月而俱悬。但观宝春山，获珠大海。臣实何能，恒蒙诱被。章奏俗笔，岂足陈心。抗神长言，未伸歌舞。不任喜荷之至。谨奉启谢闻。谨启。（《释藏》轻六，《广弘明集》二十一。）


95　金縢之書異説


金縢之書，其異説有二焉。魯世家云：「周公卒後，秋未穫，暴風雷雨，禾盡偃，大木盡拔。周國大恐，成王與大夫朝服以開金縢書。」梅福傳云：「昔成王以諸侯禮葬周公，而皇天動威，雷風著災。」此皆尚書大傳之説，蓋伏生不見古文故也。蒙恬傳云：「成王有病，甚殆。公旦自揃其爪，以沈於河，乃書而藏之記府。及王能治國，有賊臣言周公欲爲亂，周公走而奔於楚。成王觀於記府，得周公沈書，乃流涕曰：『孰謂周公旦欲爲亂乎！』」此又以武王有疾爲成王。索隱曰：「不知出何書。」閻按：「『不知出何書』，索隱指恬引『故曰過可振而諫可覺』言，非指成王事。王氏亦微讀錯。」魯世家亦與恬傳同。譙周云：「秦既燔書，時人欲言金縢之事，失其本末。」譙周語亦索隱所引。南軒曰：「至誠可以回造化，若金縢策祝之辭，則不無妄傳者。」

【何云】「南軒曰」以下，當自爲一條。

【全云】只是一條，何説非。

【元圻案】漢書梅福傳注：「尚書大傳曰：『周公疾，曰：「吾死必葬於成周，示天下臣於成王也。」周公死，天乃雷雨以風，禾盡偃，大木斯拔。國恐，王與大夫開金縢之書，執書以泣曰：「周公勤勞王家，予幼人弗及知。」乃不葬之於成周而葬之於畢，示天下不敢臣。』」〇案此條今本大傳佚。盧學士文弨採師古注以補遺。〇史記魯世家載金縢事於武王時，又載揃爪事於成王時。〇後漢書周舉傳：「昔周公攝天子事，及薨，成王欲以公禮葬之，天爲動變〔一〕。及更葬以天子之禮，即有反風之應。」注引洪範五行傳曰〔二〕：「周公死，成王不圖大禮，故天大雷雨，禾偃木拔。及成王寤金縢之策，改周公之葬，尊以王禮，申命魯公郊，而天立反風雨，禾稼復起。」案章懷所引五行傳之文，亦今本大傳所無。雅雨堂大傳補遺、抱經堂續補遺均未採入。〇三國志蜀譙周傳：「周，字允南，巴西西充國人也。耽古篤學，爲中散大夫。凡所著述，撰定法訓、五經論、古史考之屬百餘篇。」〇張南軒答俞秀才問曰：「周公欲代武王之死，只是渾全一箇誠意。至誠可以回造化，有是理也。若夫金縢册祝之辭，則不無妄傳者。意者金縢之事則有之，而册祝之辭則不傳矣。」

〔一〕「動變」，原作「變動」，據中華本後漢書卷六一周舉傳乙正。

〔二〕「五行傳」，原作「五事傳」，據中華本後漢書卷六一周舉傳注改。






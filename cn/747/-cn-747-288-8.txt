○为信安王献圣真图表

臣言：臣一昨扈从，西狩岐阳，时以有年，事因农隙，整六军之众。修大田之礼，戎卒是训，威武载扬。属草浅兽肥，霜清气杀，诏虞人以即鹿，命荆州而起鸟。陛下亲御弧矢，纡驾林衡，曾不合围，取其背者。虽有逸群之狡，走险之捷，而飞黄骋辔，萦拂如组，绿沈纵镝，宛转若神，必命中於前期，皆应弦而绝倒。其馀变态不测，神妙无穷，非臣瞽言，所能模状。既而备献禽之礼，虔荐寝之诚，教人以孝，自天作则。此外效获，毕赐懿亲，兼禁羽骑，无犯宿麦。是行也。典礼斯备，仁恩允洽，三令惟肃，七德以宣。魏武何阶，亦纪功於猛兽？周文差拟，将比义於非熊。臣忝籍宗枝，幸陪銮辂，窃观神武，冠绝古今，以为载之空言，不若图之绘事，向所述圣，今皆为真。虽天颜不违，而丹青莫拟，徒极愚思，庶存万一。谨录上陈，伏深战汗，臣诚惶诚恐。谨言。


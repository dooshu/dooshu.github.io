○貴州軍粮疏 【 貴州屯田】

貴州官軍月粮皆于四川關支。相去甚遠。舟車不通各衛差一二人摠領其粮。動以千數。皆賤糶之。而軍士不過得塩一斤半斤而巳。况四川之糧。皆百姓肩挑背負積之甚艱。而出之甚賤。以致軍士妻子。衣食不給。皆剜蕨根度日。而親管官員又不衿恤。剝削萬端。按察司及御史以地方廣闊。廵歷不周。俾被害軍士、飲恨吞聲。無可控訴。亦見貴州二十衛所屯田池塘、共九十五萬七千六百餘畝。所收子粒足給官軍而屯田之法久廢。徒存虛名。良田為官豪所占子粒所收。百不及一。貧窮軍士無寸地可耕。妻子凍餒。人不聊生。誠為可慮。乞選尚上官一人及推能幹按察司副使或僉事一員。照陝西例于行在錦衣衛管事官選調一員。署貴州都司事。使其提督衛所。鎮無蠻夷。經理屯田。詢察賢否。庶幾奸弊可革。邊境寧謐


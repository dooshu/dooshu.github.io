莱州府狱


顺治辛丑，苏属诸生以吴县令任维初横征虐民，聚众哭庙，鸣钟击鼓于府堂，遂成大狱，至今人多能道之。以此案牵及金圣叹诸人，遂附圣叹以传也。康熙三十七年戊寅，山东亦有昌邑生员刘范、徐卿及十学诸生千余，抱孔子主鸣钟击鼓，哭于莱州府门之举。同一举动而知之者寡，则案中无金圣叹其人，人遂不以挂诸齿颊也。此案亦起于县令无道，与辛丑案相仿佛。惟辛丑案则成大狱，秀才辈大失败；戊寅案则秀才辈颇吐气，案情则为官场所弥缝，为稍异耳。

先是掖县（莱州府首县）令管承宠患眚，潍县医士郭钦若药之而瘥，遂宠遇之。会管摄潍印，钦若思之以媚之，拟为谋即真，以潍缺优于掖也。以意告管，且定策雇邑之游民若干，冒为缙绅，走省城，诉巡抚，陈管德政，乞调繁。管喜其策，而不思此举实格于例也。遽予郭三十金，使给晋省者为旅费。利令智昏，殆此类欤！潍县乐舞生吴苏，饮博无赖也，奔走势利，无所不为。郭利用之，使约无赖二十余辈图此事，曰：“事成酬菲薄也。”吴利其酬，如约行。郭则干没三十金。吴等徒步往，又纵博无厌，走七百里，几于乞食，始达省。而管令已奉札罢署事，回掖任，前谋不成矣。

或泄管令予金数于吴，吴大怒，唆诸无赖噪郭，毁其门。郭恨之刺骨，谒管令，谮吴反复。管令怒，授意潍儒学革吴乐舞生。吴被革，仍就童子试，入莱郡。郭又走报管曰：“公之不得潍，吴之反复所致也。今彼既至郡矣，某亟思为公报之，而拙于谋也，公其教之。”管素有心计，侦知吴喜博，遣掖之无赖陈玉秀往诱之戏，而以捕役随之。博甫交，玉秀大呼：“吴负千钱！”讧而斗。役掩执之诣管。管呼杖，吴大噪，讦郭干没及己劳苦状。管馁，舍之。趋白府，以博徒招盗为词，入吴罪。时莱守为陈士矿，惑于先入，不察情伪，杖吴二十，荷校通衢。

时赴试秀才咸集郡城，莫详吴之为人，辄呶呶以辱斯文尤守，且诟管纵奸噬人，势已将汹汹。而陈玉秀狐假虎威，辄酒醉攘臂行市上，与诸生遇，即喃喃詈不休。秀才辈尤恶之。昌邑武生徐卿，孱夫也，与侪辈行，遇陈睥睨过，徐颐指目语侪辈：“是即设计陷吴生者。”陈微闻之，大怒，谓：“何预措大事，而敢指斥我？若逋我博钱欲赖耶？”扭之，以属游徼者。廪生刘范至，求解不可。同庠十余生趋府白其冤，守不即出。诸生呼声渐高，守使隶传闻。隶固陈党，挥大杖扑诸生。时聚观者百余人，咸大忿，争掴隶。铃木吏厉声叱逐，诸生聚益众，大诟于门外。内署闭，诸生狂哭，以头触扉，喊声震天。

初，守不得志于学使陆鸣珂，至是颇自危栗。使教官约乡先生数辈，聚诸生于明伦堂，以甘言，怵以官势，绐使和好。管令至，傲睨嬉笑，旁若无人。昌邑教官言：“事在潍掖，而昌邑人无端被祸，徐卿无罪受辱，当有以处之。”乡先生右诸生。新任潍令某，盛气凌人，欲折诸生。以故含怒，列阶下者近千人。刘范排众，平气启白：“但求惩玉秀及府隶，诸生即奉身退。”管不应，而潍令语益悖。堂下怒声轰发，争搏潍令。令仓卒走，管亦避退，诸乡先生皆逡巡遁。惟余教官数人，勉事弹压。

诸生哭于圣庙，声闻数里。黠者抱孔子主以出，诸教官大骇，罗跪俯伏不敢动，亦不敢夺。诸生遂拥之行，民亦多哭。从者迎入府，置主于署门，环对长号。守大窘，役皆走散。学使侦知之，方喜守被困，少泄其憾。而是时众聚难散，实不可收拾。诸生击鼓谒学使，学使为之易试期，亦实纵之以削守势也。诸生既犯大吏，谋所以告巡抚者。守因得乘隙夜出，谢学使，而阴令教官携主去。已而学使不直守，责令亲杖隶与玉秀，以谢诸生。守犹有难色，旋以众怒难犯，卒从其说。此则诸乡先生实赞翊之功也。于是诸生始就试。

夫以一宵小启衅，而能傀儡守令，侮辱诸生，岂非偏听生奸之为患哉？或曰：“大变暴著，而竟能消弭于无形，是则弥缝之巧也。”吁！天下事岂仅此而已耶！






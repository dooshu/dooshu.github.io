○會勘催兵科道疏 【 會勘催兵科道】

查得科臣明時舉道臣李達誼激遼事、身請催兵、入蜀之日、意氣甚銳、一片熱腸、人所共諒、前撫臣徐可求蒞任未幾、促之東下、黽勉共事、分所宜然、不意逆酋久蓄異謀、突發大難、觀其慘殺之日、而有偽號告示。張掛四城而永寧遵義俱於數日內。前後交發。則知二臣。實未嘗激也。惟是勇於任事。而乏長慮郤顧之謀。急於踐言。而少籌咨參酌之雅。變出異常、眾皆歸咎、臣等採據輿論、其失有三、從來用土兵必用官兵兼制二臣獨持議不用漢兵一人。不知渾河之戰秦邦屏雖妹嫁石砫。實忠州人。久在省城練兵。又有戰將如周敦吉鄧起龍等督之。故皆肯效死。非盡土兵之力也。乃眾口力爭。而固執不巳。故自建昌建武應募而出者則卻之使返。逆賊崇明止發四千。又必欲迫之盈萬。開門揖盜。禍所從來。其失一也。蜀中自來徵調例無安家。二臣忽倡一兵二十兩之議。葢因敗衂之後。人情恇怯非啗以厚利。不肯勇往。其意甚善。然亦當度蜀之力量。能辦與否及部檄減定十七兩。計兵三萬。需餉五十四萬。雖有發帑之　旨。譬之畫餅。人不肯信。乃欲以一月內盡皆應手。以致搜那捐借。處處懸磬。逆酋覘知空虗。其謀益决。公家未受其益。而桑梓先罹其害。其失二也。逆賊所與謀議、多係內地之人。二臣曾遣材官赴永寧催促。其不軌光景諒巳萌芽。即渝城一偶。犬羊叢集。肆彼野心。豈知國法。自宜蚤為體察、以防意外、乃明不炳於幾先。身獨脫於虎口。何以謝死者於地下。其失三也。至於偽扮撫臣之肘鎖揚言土字之刺面、皆搆賊奸人、造成套局、以混聽聞、與二臣實不相涉、大抵慷慨任事之人、多少雍容、集思之度不幸而身與變會、遂滋多口、顧其身為　皇上耳目之臣、目擊東方潰决之勢、苟利社稷、惟力是視、意外之變、原難逆料、求全之毀、實有可原、臣等不敢曲庇、亦不敢枉其實也


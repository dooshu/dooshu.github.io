送仁趾省亲永嘉


君今有远别，况乃临高秋。
日云澹遥岭，海气分澄州。
朝济浙江楫，暮宿山阴楼。
遐途涉险廓，旷哉雄心收。
棨戟壮华盖，馀皇泛东瓯。
威名震瀛澥，更欲资英谋。
努力事家国，岂怀公与侯。
吾辈徒步人，常耽王佐忧。
中原厌鼙鼓，此物何时休。
黾勉振王路，各务万里游。
九月霜欲下，哀雁纷南流。
匹马入蓟门，越山何阻修。
相思两无寐，皓月当分愁。





寒气客于经络之中发痈疽风成发厉浸淫第九


上

黄帝问曰：肠胃受谷，上焦出气，以温分肉，以养骨节，通腠理。中焦出气如雾，上注溪谷而渗孙脉，津液和调，变化赤而为血，血和则孙络先满，乃注于络脉，络脉皆盈，乃注于经脉。阴阳乃张，因息而行，行有经纪，周有道理，与天合同，不得休止。切而调之，从虚去实，泻则不足，疾则气减，留则先后；从实去虚，补则有余，血气已调，神气乃持。余已知血气之至与不至，未知痈疽之所从生，成败之时，死生之期，或有远近，何以度之？岐伯对曰：经脉流行不止，与天同度，与地合纪，故天宿失度，日月薄蚀，地经失纪，水道流溢，草 不成，五谷不植，经纪不通，民不往来，巷聚邑居，别离异处。血气犹然，请言其故。夫血脉营卫，周流不休，上应天宿，下应经数。寒气客于经络之中则血泣，血泣则不通，不通则卫气归之不得复反，故痈肿也。寒气化为热，热胜则肉腐，肉腐则为脓，脓不泻则筋烂，筋烂则骨伤，骨伤则髓消，不当骨空，不得泄泻，则筋骨枯空，枯空则筋骨肌肉不相亲，经络败漏，熏于五脏，脏伤则死矣。





寒气客于经络之中发痈疽风成发厉浸淫第九


下

〔一〕黄帝问曰：病之生时，有喜怒不测，饮食不节，阴气不足，阳气有余，营气不行，乃发为痈疽。阴阳气不通，两热相薄，乃化为脓，小针能取之乎？岐伯对曰：夫致使身被痈疽之疾，脓血之聚者，不亦离道远乎？痈疽之生，脓血之成也，积聚之所生，故圣人自治于未形也，愚者遭其已成也。问曰：其已有形，脓已成，为之奈何？对曰：脓已成，十死一生。问曰：其已成有脓血，可以小针治乎？对曰：以小治小者，其功小；以大治大者，其功大；以小治大者，多害大。故其已成脓血者，其惟砭石铍锋之所取也。问曰：多害者，其不可全乎？对曰：在逆顺焉耳。问曰：愿闻顺逆。对曰：已为伤者，其白睛青黑眼小，是一逆也；纳药而呕，是二逆也；伤痛渴甚，是三逆也；肩项中不便，是四逆也；音嘶色脱，是五逆也。除此五者为顺矣。

〔二〕邪之入于身也深，其寒与热相薄，久留而内著，寒胜其热，则骨疼肉枯；热胜其寒，则烂肉腐肌为脓，内伤骨为骨蚀。有所疾，前筋屈不得伸，气居其间而不反，发为筋瘤也。有所结，气归之，卫气留之不得复反，津液久留，合而为肠一本作疡 疽。留久者，数岁乃成，以手按之柔。有所结，气归之，津液留之，邪气中之，凝结日以易甚，连以聚居为昔瘤，以手按之坚。有所结，气深中骨，气因于骨，骨与气并息，日以益大，则为骨疽。有所结，气中于肉，宗气归之，邪留而不去，有热则化为脓，无热则为肉疽。凡此数气者，其发无常处而有常名。

〔三〕问曰：病痈肿颈痛，胸满腹胀，此为何病？对曰：病名曰厥逆，灸之则喑，石之则狂，须其气并，乃可治也。阳气重上一本作止 ，有余于上，灸之阳气入阴，入则喑；石之阳气虚，虚则狂，须其气并而治之，使愈。

问曰：病颈痈者，或石治之，或以针灸治之而皆已，其治何在？对曰：此同名而异等者也。夫痈气之息者，宜以针开除去之。夫气盛血聚者，宜石而泻之，此所谓同病而异治者也。

〔四〕问曰：诸痈肿筋挛骨痛，此皆安生？对曰：此皆寒气之肿也，八风之变也。问曰；治之奈何？对曰：此四时之病也，以其胜，治其腧。

〔五〕暴痈筋濡一本作蘨 ，随分而痛，魄汗不尽，胞气不足，治在其经腧。腋痈太热，刺足少阳五；刺而热不止，刺手心主三，刺手太阴经络者、大骨之会各三。痈疽不得顷时回，痈不知所，按之不应手，乍来乍已，刺手太阴旁三，与缨脉各二。

治痈肿者刺痈上，视痈大小深浅刺之，刺大者，多而深之，必端纳针为故止也。《素问》云：刺大者多血，小者深之，必端纳针为故止。

〔六〕项肿不可俯仰，颊肿引耳，完骨主之。

咽肿难言，天柱主之。

肿唇痈，颧 主之。

颊肿痛，天窗主之。

颈项痈肿不能言，天容主之。

身肿，关门主之。

胸下满痛，膺肿，乳根主之。

马刀肿瘘，渊腋、章门、支沟主之。

面肿目痈肿，刺陷谷出血，立已。

犊鼻肿，可灸不可刺，其上坚勿攻，攻之者死。

痈疽，窍阴主之。

〔七〕厉风者，索刺其肿上，已刺以吮其处，按出其恶血，肿尽乃止，常食方食，无食他食。

脉风成为厉。

〔八〕管疽发厉，窍阴主之。

头大浸淫，间使主之。

管疽，商丘主之。

瘃蛘欲呕，大陵主之。

痂疥，阳溪主之。

〔九〕黄帝问曰：愿尽闻痈疽之形与忌日名？岐伯对曰：痈发于嗌中，名曰猛疽，不急治，化为脓，脓不泻，塞咽，半日死。其化为脓者，脓泻已，则合豕膏，无食，三日已。

发于颈者，名曰夭疽。其状大而赤黑，不急治则热气下入渊腋，前伤任脉，内熏肝肺，熏则十余日死矣。

阳气大发，消脑溜项，名曰脑烁。其色不乐，项痛如刺以针。烦心者，死不治。

发于肩及，名曰疵疽。其状赤黑，急治之，此令人汗出至足，不害五脏，痈发四五日，逆焫之。

发于腋下赤坚者，名曰米疽。治之以砭石，欲细而长，疏砭之，涂以豕膏，六日已，勿裹之。其痈坚而不溃者，为马刀夹瘿，以急治之。

发于胸，名曰井疽。其状如大豆，三四日起，不早治，下入腹，不治七日死。

发于膺，名曰甘疽。色青，其状如谷实瓜蒌，常苦寒热，急治之，去其寒热；不急治，十岁死，死后出脓。

痈发于胁，名曰败疵。此言女子之病也，灸之，其状大痈脓，其中乃有生肉大如赤小豆，治之以 翘草根及赤松子根各一升，以水一斗六升，煮之令竭，得三升，即强饮，厚衣坐于釜上，令汗至足已。

发于股胫一作胻 ，名曰股胫疽。其状不甚变色，痈脓内薄于骨，急治之，不急治，四十日死。

发于尻，名曰锐疽。其状赤坚大，急治之，不治，三十日死。

发于股阴，名曰赤弛。不治，六十日死，在两股之内，不治，十日死。

发于膝，名曰疵疽。其状大痈色不变，寒热而坚者，勿石，石之者即死，须其色异，柔乃石之者生。

诸痈之发于节而相应者，不可治。发于阳者百日死，发于阴者四十日死。

发于胫，名曰兔啮。其状如赤豆至骨，急治之，不急治，杀人。

发于内踝，名曰走缓。其状痈色不变，数石其腧而止其寒热，不死。

发于足上下，名曰四淫。其状大痈，不急治之，百日死。

发于足旁，名曰厉痈。其状不大，初从小指发，急治之，去其黑者，不消辄益，不治百日死。

发于足指，名曰脱疽。其状赤黑者，死不治；不赤黑者，不死。治之不衰，急斩去之，不去则死矣。

黄帝问曰：何为痈？岐伯对曰：营气积留于经脉之中，则血泣而不行，不行则卫气归之，归而不通，壅遏而不得行，故曰热。大热不止，热胜则肉腐，肉腐则为脓，然不能陷肌肤于骨髓，骨髓不为焦枯，五脏不为伤，故名曰痈。

问曰：何为疽？对曰：热气纯盛，下陷肌肤筋髓骨肉，内连五脏，血气竭绝，当其痈下筋骨良肉皆无余，故名曰疽。疽者，其上皮夭瘀以坚，状如牛领皮；痈者其皮上薄以泽，此其候也。

问曰：有疽死者奈何？对曰：身有五部：伏兔一， 《灵枢》作腓 二，背三，五脏之俞四，项五，此五部有疽死也。

〔十〕问曰：身形应九野奈何？对曰：请言身形之应九野也，左手一作足 应立春，其日戊寅己丑；左胸一作胁 应春分，其日乙卯；左足应立夏，其日戊辰己巳；膺喉头首应夏至，其日丙午；右手应立秋，其日戊申己未；右胸一作胁 应秋分，其日辛酉；右足应立冬，其日戊戌己亥；腰尻下窍应冬至，其日壬子；六腑及膈下五脏应中州，其日大禁，太乙所在之日及诸戊巳。凡此九者，善候八正所在之处，主左右上下身体有痈肿者，欲治之，无以其所直之日溃治之，是谓天忌日也。

五子夜半，五丑鸡鸣，五寅平旦，

五卯日出，五辰食时，五巳鷰中，

五午日中，五未日昳，五申晡时，

五酉日入，五戌黄昏，五亥人定。

以上此时得疾者皆不起。






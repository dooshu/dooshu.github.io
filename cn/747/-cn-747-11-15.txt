○置乾封明堂县制

东台：元天著象於紫微，厚地区域於赤县。外崇四岳，伊帝阐其宏规；旁别九州，元王邵其丕绩。所以料兹物土，画野分疆；相彼人事，观时济俗，开物成务，理则由然，高祖皇帝诞膺灵命，肇开景业，囊括轩顼，孕育胥庭；太宗文皇帝大圣登期，自天纵哲，扑昆岑之猛燎，拯沧海之飞流，巍巍荡荡，无得而名焉。朕以虚薄，夙奉瑶图，承累德之鸿猷，履会昌之嘉运。中外禔福，远迩乂安，仰荐成功，升禋岱巘，缅维严配，祗建合宫，感事开元，聿光先德。俾我黎献，永赖隆平，宁济之方，实资宽简，鉴寐凝想，思致厥涂。以为翼翼上京，率土攸仰，翦华抗堞，贯疏渭澜，城阙崇严，都邑夷敞，户口盈积，市狱殷繁。东西两县，官曹尚少，在於抚字，事或难周。至於词讼，综理时阙，须分所职，各使兼济。其长安县宜置乾封县，万年县析置明堂县，并於京城内近南安置。其户口即於两县逐便割隶，应须官寮并公廨等，一事以上，并准长安、万年两县，各令所司处分奏闻。庶使忧勤之怀，独映於前古，建元之庆，长垂於后叶。


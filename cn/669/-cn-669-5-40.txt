40　古者以射御爲藝　御者使人恭射者使人端　五馭法鈎沉


古者以射、御爲藝。孔子曰：「執射乎？執御乎？」詩曰：「叔善射忌，又良御忌。」「四黄既駕，兩驂不猗」，御之善也；「不失其馳，舍矢如破」，射之善也。學射者多矣。造父之師泰豆氏，案：列子湯問篇：「造父之師曰泰豆氏。造父之始從習御也，執禮甚卑，泰豆三年不告，造父執禮愈謹。」〇吕氏春秋有始覽聽言篇：「造父始習於大豆。」尹需之習秋駕，淮南子道應訓：「尹需學御三年而無得，私自苦痛，常寢想之，夜乃夢受秋駕於其師。」注：「秋駕，善御之術。」吕氏春秋博志篇與此文同，「尹需」作「尹儒」。皆學御者也。説苑説叢篇謂「御者使人恭，射者使人端」，閻案：「淮南説山訓：『射者使人端，釣者使人恭。』」亦正心修身之法。

【閻按】朱子言：「六藝之射，猶略見鄉射、大射篇，御法則廢不可考矣。」余每讀其言而三嘆之。鄭司農注云：「五馭曰：鳴和鸞，逐水曲，過君表，舞交衢，逐禽左。」惟漢時猶流傳此名目，恐後并名亦不能詳，惜哉！

【元圻案】樓攻媿答楊敬仲論詩解曰：「車攻『不失其馳，舍矢如破』，蘇黄門曰：『「四黄既駕，兩驂不猗」，御者之善也；「不失其馳，舍矢如破」，射者之善也。蓋不善射者，必待御者爲之詭遇，則獲，故王良爲之範，則嬖奚不能獲一。惟御者不失其馳，而舍矢如破，方見射者之善。不惟此詩意明，孟子一段亦皆焕然。』」〇地官保氏正義：「『鳴和鸞』者，和在式，鸞在衡。韓詩云：『升車則馬動，馬動則鸞鳴，鸞鳴則和應。』先鄭依此而言。『逐水曲』者，馭車隨逐水勢之屈曲而不墜水也。『過君表』者，若車攻詩毛傳云：『褐纏旃以爲門，裘纏質以爲槷，閒容握，驅而入，轚則不得入。』春秋昭八年穀梁傳亦云：『艾蘭以爲防，置旃以爲轅門，以葛覆質以爲槷，流旁握，御轚者不得入』是也。『舞交衢』者，衢，道也，謂御車在交道，車旋應於舞節也。『逐禽左』者，謂御驅逆之車，逆驅禽獸使左，當人君以射之。君自左射，故車攻毛傳云『自左膘而射之，達於右腢，爲上殺』是也。」






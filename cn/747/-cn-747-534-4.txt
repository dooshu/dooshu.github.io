○浙西观察判官厅壁记

观闻国朝置观察判官故事於今之老成人，则曰迩乎哉，乃本而言之。厥自兵兴，上忧天下列郡无纲纪文章，是用命忠臣登车为观察使，而镇抚其民人，今来亦三纪於兹。古者所谓出连城守，今则大者或十数城，或七八城，小者或四五城。观其所以，察其所由，使乱不得长，使理不得渝，犹川之有防，犹户之有枢，其系厚矣，其临高矣。其下宾佐，实有常任。其大者曰观察判官一人，谋以济美，佐以成能，必求贤者，礼而居之；无则阙如，不苟其人。

允矣乎浙右之疆，包流山川，控带六州，天下之盛府也，国之盈虚，於是乎在。太原王公廉察之七年，署监察御史李公士举为观察判官。公从事浙右，十有馀年，能事备乎游章，光烈灼乎简书。始从韩公，多辨疑狱，多释冤囚，疑似得昭，纠纷得宁，四方翕然，籍甚於公。後从王公，盛德日新，六州人殷，奸宄易容，民不淳良，吏不廉清，无日无之。公乘轺车，日往月还，剖断善恶，明白可观，六州之士，为颂作歌，天下名贤，罕不咨嗟。

九年冬，苏州刺史有丁忧去官，连城命公来抚吴，德化忄佥人，如春之和，吴人乐康。嗟乎！夫有其任，无其事，十有八九，岂虚耳哉？非其任，有其事，如公之作者，百无一二焉。议者以为视公之为佐，可谓忠於佐矣；视公之断狱，可谓敏於狱矣；视公之理人，可谓达於理矣。谅哉！有以颂连城之表贤，有以见吴人之多幸，有以见李公之攸宜矣。从侄观拜命而书，愧为公羞。九年十一月十四日记。


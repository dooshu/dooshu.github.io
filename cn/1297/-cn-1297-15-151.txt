木星第一百五十一

木星者，东方之宿也，木之精也。所临之地，必有（一作施）福。天子布德，人君之象也。其下为太和之神，以逆行为不轨，为贼殃。其木星小则多病，大则喜（一作嘉）。以作之宿为有礼，有福。苟无礼，则无福。所见之分野，不依位而见，其色光芒动摇，谓之怒。此则无礼也，故有殃。其精所居之地，或为妇人或为近臣，扬其殃祸，乱其人民，歌谣异语，兴动盛衰。凡木星出，若非常之处，青黄之色勃勃然有光芒三角者，名曰摄提，亦名应星，亦名重华。若角边见者名重华，久住有灾，过则无灾，兵丧应之。木星所临之国不可伐，伐者受祸；可以征（一作往）伐人。凡木星之行也，进舍为盈，退舍为缩。盈则其国有兵无伤，缩则其国有忧而将死军败。设有所去焉，则失地；所到焉，则得地。亦曰：当居不居国亡，所居（一作到）之国昌。已居之而东西去者凶，不可举事用兵，以安静中度吉。凡木星守亢，则天下兵起。乘昴，阴国有忧，胡王死。入毕，边兵起。犯及附耳，兵亦起。犯参伐，兵起。经柳，兵起。守轸，兵起。入五车，兵起。守羽林，兵起。犯参、旗，兵起。


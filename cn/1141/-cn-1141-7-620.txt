北风行怀方尔止

北风夜发猛如虎，飞沙散作空中雨。
生米潭边老蛟怒，系艇消魂望南浦。
浦前客舍有方生，倦游词赋同马卿。
泰岱恒嵩归杖屦，诸侯豪士争逢迎。
昔时见君敬亭草，我方年少君未老。
流光一别十馀春，缕缕赠我长篇好。
醉罢秦淮旧酒楼，君言逐我匡庐游。
蓬飞去住各无定，山人又上浔阳舟。
浔阳帆向章门落，相逢正傍滕王阁。
一尊未尽又开船，浦云山雨悲离索。
方生老健多苦心，清歌惨澹矜知音。
出门道路尽笔札，直写胸怀无古今。
此时陈蕃亦多有，周侯宋侯皆尔友（时周伯衡、宋其武并官南州。）。
洪都谷贱官俸廉，扁舟百石还能否。
多君好古存典型，白眼却向东湖青。
荒郊苦问云卿圃，废渚冥搜孺子亭。
六月王师移铁骑，穷秋络绎将军至。
满眼江山牧马场，潦倒儒冠置何地。
祇今行路天下难，莫讶乘车无肺肝。
乌鹊西飞雁飞北，江枫渚荻皆凋残。
秣陵草堂閒复閒，残樽旧帙开心颜。
眼前万事还山好，归去青溪明月湾。



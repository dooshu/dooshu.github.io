○覆廵撫宣府都御史吳兌等計處安插史車二營属夷疏

看得廵撫宣府都御史吳兌題稱黃台吉下比妓誘哄車夷帳房三十餘頂、往東密雲邊外去訖、隨差通夜前往黃台吉帳房責問、回稱番文容自往東邊夷婦帳房內審查、乞要將見留史車諸夷于近邊閒曠處所另築小堡二三座安插、永樹藩籬、又該廵按御史劉良弼、題稱近傳報黃台吉妻統領精兵數千餘騎、將属夷車營恰兒台吉二千夷人帳房數十餘頂盡行搶去、及稱車夷與史夷自相依附、為我外藩、車夷既去、史夷埶孤、史夷再去、則北路藩籬盡撤、乞要行令邊臣熟加體察、慎度虜情、嚴為隄備、各一節為照宣府北路邊外。寄住史車二營。均係朵顏族類。史營依山林為巢穴。服從最久。至于車營效順。僅有數年。要之皆于我邊。無關重輕。及查車營受賞冊內總數不過一千六百有奇。革固等小酋雖稱東夷。五欒等大酋部落尚在。所據搶虜車營二千之說。似為一時傳報之過况黃台吉執稱。向不知情。必湏就彼查究明白。既不宜張皇以驕彼虜之心。亦不宜疏略以中彼虜之計。廵撫都御史吳兌欲要築堡二三座安插。廵按御史劉良弼欲要慎察虜情嚴為隄備、無非預飭邊防、以圖萬全之意、相應通行議擬合候命下備行摠督尚書王崇古公同廵撫都御史吳兌總兵官趙岢差人于俺答老把都黃台吉處、嚴加追問要見革固等緣何東徙。責令黃台吉及早遣還。如果占恡不發。一面將見在史夷家口革除撫賞以示後戒一面將善後事宜如築堡安插等項。從長酌議。務中機宜。事在閫外、邊臣自能同心計處、本部難以遙制、


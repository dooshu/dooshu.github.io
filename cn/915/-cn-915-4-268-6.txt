◇因火灾上疏

古之火，皆君弱臣强，极阴之变也。前始春而狱刑惨，故火不炎上。前入春节连寒，木冰，暴风折树，又八九州郡并言陨霜杀菽。《春秋》晋执季孙行父，木为之冰。夫气弘则景星见，化错则五星开，日月蚀。灾为已然，异为方来，恐卒有变，必于三朝，唯善政可以已之。愿察臣前言，不弃愚忠，则元元幸甚。（《续汉·五行志二》注补引《袁山松书，延熹八年，连月有火灾，诸宫寺或一日再三发。又夜有讹言，击鼓相惊。陈蕃、刘矩、茂上疏谏云云。「书奏不省」。）


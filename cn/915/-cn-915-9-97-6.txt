◇与印黎书

大喜稽首和南：大喜精诚无感，奄丁祸罚，攀号永往，五内屠。自咎自悼，万殁何补？慈母临终，正念不乱，系想诸佛及本师，至平寿尽，凡夫念著，母子恩深，婴此长别，肝心破溃，不能自任。遗旨以三十两上金，奉别充道场功德，九月二十八日奉茔安厝，终始永毕，不可复希。长号懊恼，无心苟存，伏度闻问，理垂哀愍。所希运心救拔，必使亡灵游於净土，不圆此启，临纸崩绝，大喜和南。（《广弘明集》二十八上）


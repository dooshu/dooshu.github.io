○清济贯浊河赋（以“与浊同流，清源自别”为韵）

济有澜兮，清泠不穷。以清激浊兮，洪河之中。迤灵长而委注，忽荐至而争雄。惧氵屈乎泥，我则贯而愈净；将合於道，我则和而不同。徒观其虚明皎洁，秀色澄澈。漾清Г以遐分，界飞涛而划绝。始骋迅以中泻，载流谦而东泄。德惟静，自澄之於本源；体虽柔，岂混之於派别。懿夫贞不受污，清非可混。喷中流而激射，劈巨浪之崩奔。状浮决开，晴天之洒空碧；若轻埃乍敛，明镜之洗蒙昏。远而望之，孤烟横於曲渚；迫而察也，霜练引於灵源。是知夫道恶比周，物莫相与。彼流湿之为类，尚沿源而异处。非泥沙之可杂，岂湍γ之能阻。越洪涛之浮浮，驶清浪之悠悠。不学淄渑之难辨，且殊泾渭之同流。於以用之，甘见和之醴；就其深矣，欣可泛乎舟。状盘涡之氵氵爵不染乎浊；湔跳沫之飞惊不伤夫清。均上善以清美，含至虚而体平。度龙堂而愈洒，洗贝阙而增明。何必溱洧之阳，然後濯其发；宁俟沧浪之畔，然後澡其缨。截河而流，所以为异。导沔而注，明乎所自。酾浊波而回逗，沛惊湍以自致。庶弥久而不渝，鉴妍媸兮无愧。


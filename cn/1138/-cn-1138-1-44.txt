偏凉汀四首

其一


谢公高卧处，屐齿至今留。
峰影朝临牖，波光夜入楼。
长松千笏立，大海一杯浮。
欲访三山去，淩风一放舟。

其二

北地园林少，尤难近里闾。
楼台新霁色，城郭暮烟馀。
野饭舂菰米，霜刀脍鲫鱼。
狂歌明月下，归棹每徐徐。

其三

白石村边路，何如华子岗。
芰荷香作屋，薜荔蔓为墙。
载酒偕裴迪，抽毫忆谢庄。
凭栏意无限，鱼鸟欲相忘。

其四

松径苍无际，沙洲碧几湾。
虫声秋雨外，渔笛夕阳间。
怪石随高下，轻舠自往还。
群鸥浑不去，似爱主人閒。


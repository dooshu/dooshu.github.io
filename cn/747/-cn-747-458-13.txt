○对损户茧丝判

〈甲宰邑面损其户数，按察使纠按，曰不为茧丝。〉

安人立政，辑宁是职。苟失厥德，其惟不康。伊甲宰邑，堕尔于位。异彼鲁恭，无闻驯翟。讵同言偃，不见割鸡。视兹荻蒿，嗤士言之招纳；且修保障，类尹铎之权宜。事虽害公，义不徇巳。损其户数，法所难逾。务以茧丝，时维救弊。假如晋阳始祸，朝歌同恶。事贵适时，辞之或可。况今圣惟敦本，政在养人。且乖既庶，必照明罚。察使所纠，宁叶大中。

韩章

章，大历五年官吴兴县令，历司封郎中，建中六年迁谏议大夫。


赠秋浦柳少府





唐时，秋浦县隶江南西道之池州。



秋浦旧萧索，公庭人吏稀。因君树桃李，[一]此地忽芳菲。摇笔望白云，开帘当翠微。[二]时来引山月，纵酒酣清辉。[三]而我爱夫子，淹留未忍归。

[一]树桃李，用潘岳事，详见后三首注中。



[二]《尔雅》：“山未及上翠微。”郭璞注：“近上旁坡。”邢昺疏：“谓未及顶上，在旁陂陀之处，名翠微。一说山气青缥色，故曰翠微也。”《潜确居类书》：“凡山远望之则翠，近之则翠渐微，故山色曰翠微，亦曰山腰。”



[三]《汉书》：“乃罢历下守备，纵酒。”颜师古注：“纵，放也。放意而饮酒。”《说文》：“酣，酒乐也。”阮籍诗：“明月耀清辉。”






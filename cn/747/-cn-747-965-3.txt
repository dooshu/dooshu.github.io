○勾当食利本钱奏（元和十年三月京兆府）

秘书省等三十二司，除疏理外，见在食利本钱应见徵纳。及续举放所收利钱，准敕并充添修当司廨宇什物及令史驱使官厨料等用。准元和九年十二月二十九日敕，仍委御史台勾当，每至年终，勘会处分。其诸司疏理外，见在本钱，据额不得破用。如有欠失，即便勒主掌官典所繇等填陪者。其诸司食利本钱，疏理外合徵收者，请改案额为元和十年新收置公廨本钱应缘添修廨宇什物及令史府史等厨并用，勒本司据见在户名钱数，各置案历。三官通押，逐委造帐，印讫入案，仍不得侵用本钱。如人户办纳本利钱，纵都数未足，亦勒据数与纳。召主别置案历，准前通押。如至年终勘会，欠少本利，官典诸节级准法处分。如主掌官典改移，亦勒造帐交付承後官典，具单帐报台。交割分明，即给前官典牒知。公验如欠少本利，送台勘责，具事由闻奏。所冀官钱，免至散失，年额既定，勾当有凭。


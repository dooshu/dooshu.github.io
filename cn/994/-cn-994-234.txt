吴芾　和陶咏贫士七首

士贫亦常事，但视其所依。

苟能依于道，暮景亦有辉。

渊明生乱世，初不求奋飞。

为贫聊一出，违己即方归。

归来坐衡宇，无粟可疗饥。

作诗咏贫士，泰然曾不悲。

吴芾

吴芾　和陶咏贫士七首

渊明抱归兴，未老辞华轩。

应谓役于人，岂如归田园。

在家贫亦好，满眼是风烟。

亲戚可晤晤，书史可精研。

妻子识此意，相对无间言。

时取新酒漉，一笑中圣贤。

吴芾

吴芾　和陶咏贫士七首

我家未为贫，尚有绿绮琴。

手虽不能弹，颇喜闻遗音。

时时命女奴，强于弦上寻。

听罢方寸过，取酒时一斟。

颜回与愿宪，平日我所钦。

傥得从之游，虽贫亦甘心。

吴芾

吴芾　和陶咏贫士七首

新春来未几，已见日在娄。

游人怕春去，把酒急献酬。

折花各盈把，行歌满道周。

贫者壁四立，若不堪其忧。

亦复典春衣，买酒呼朋俦。

一醉人所嗜，此外非所求。

吴芾

吴芾　和陶咏贫士七首

我爱徐孺子，高名满江干。

众人皆欲仕，乃独耻为官。

曾不惮辛苦，负耒营一餐。

清节映千古，至今闻者寒。

洪井有祠宇，我尝瞻其颜。

不觉愧汗下，竟归长掩关。

吴芾

吴芾　和陶咏贫士七首

光景如春花，身世似秋蓬。

渊明洞此理，养拙不求工。

上独思四皓，下独友两龚。

出处呻或异，心迹亦略同。

安贫抱全节，虽穷亦如通。

九原傥可作，我欲以身从。

吴芾

吴芾　和陶咏贫士七首

入仕已四纪，把麾还六州。

曾未见县令，有若渊明俦。

稍屈便引去，高致更风流。

醉卧衡门下，曾无寒饿忧。

独抱千金璧，未许人轻酬。

声名传不朽，千古仰前修。

吴芾


卷一百三十六



卷之一百三十六

洪武十四年三月丙辰朔，赦天下。诏曰：“在昔唐虞、三代之君，任贤使能，民皆远罪，刑措不用，享年永久。朕恭膺天命，抚育黔黎，今十有四年，虽夙夜究心，以求民之安，而未臻其效，狱犹未清，良由委任非人，致民陷刑辟，朕甚悯焉。今大赦天下，与民更始，自洪武十四年三月初一日昧爽以前，除谋反、大逆、杀祖父母、父母、妻妾杀夫、奴婢杀本使、殴杀小功以上亲、及谋、故杀人、强盗、伪造钞、蛊毒、魇魅不赦，其余已结正、未结正、已发觉、未发觉，罪无大小，咸赦除之。敢有以赦前事告言者，扺其罪。断发充军未到卫所者，安置徒流未至地方者，作耗诖误流窜未到配所者，并释还乡，追徵赃罚、侵欺钱粮、欺隐田赋。及两浙、福建见追煎盐工本并免徵。洪武十三年以前替间释放官员，有司遣赴京师，复叙之民间有才高志广之士愿出仕者，即礼遣赴京，告谕天下，使明知朕意。”

丁亥，复置各道提刑按察司，并定各道按察分司。浙江为分司四，曰宁绍，曰温台，曰金处，曰严衢；江西为分司四，曰吉赣南安，曰临江抚袁，曰饶信建昌，曰南康江瑞；湖广为分司十一，曰兴武蕲黄，曰荆州夷陵，曰襄阳安陆，曰衡州宝庆，曰永州全道，曰长沙醴陵，曰辰沅靖州，曰德安汉沔，曰常德澧州，曰岳州咸宁，曰郴州桂阳；河南为分司四，曰开封支郡，曰怀河，曰汝南，曰卫彰；山西为分司四，曰平阳，曰大同，曰泽潞，曰平定；广东为分司三，曰雄潮，曰庆高，曰雷琼；广西为分司三，曰平梧，曰浔宁，曰柳庆；陕西为分司四，曰延庆，曰巩临，曰汉凤，曰华耀；福建为分司四，曰福兴，曰漳泉，曰延汀，曰建邵；北平为分司四，曰北永，曰保河，曰广大，曰真顺；山东为分司四，曰济南支郡，曰济东，曰青莱，曰登州；四川为分司四，曰潼汉，曰保顺，曰重夔，曰嘉叙。

己丑，苏州民以官船运木入京，而附载私物，有司请罪之。上曰：“贫民运木劳苦，以私货贸易，为路费耳。”释之。

庚寅，以通政使司右参议余熂为左参议，训导韩钥为右参议。

诏刑部犯流徒罪者不宜处以荒芜之地，但定其道里远近，令于有人民处居之，以全其生。

癸巳，以贤良方正余应奉为山东布政使司右参议，马卫为湖广布政使司右参议，儒士黄桐生为福建布政使司，右参议陈多逊为山东盐运使。

夜，太阴晕太微垣。

甲午，置高、廉二州守御千户所。

礼部言：“凡诏书播告天下，许先期通报，所在官司具朝服迎接，开读其敕，符所至事多机密，不须预报迎接，止用常服行礼。”从之。

乙未，礼部奏定王国庆贺礼仪。凡遇皇帝、皇后寿日及冬至、正旦，王国先期进庆贺表笺。陈设毕，王冕服就位，百官朝服随班，俱四拜。王诣香案前跪，搢圭，进表讫，复位，又四拜，搢圭三，舞蹈山呼者三，又四拜，礼毕。若进中宫笺文，不必舞蹈、山呼，至日告祝天地。如皇帝寿日，则设香案于殿前露台上，王具冕服于案前，文武官具朝服于丹墀东西，四拜讫，王诣案前跪，百官皆跪，王致词讫，俯伏，兴，复位，又四拜，礼毕。冬至、正旦亦然。皇后寿日，则设香案于宫内露台上，王具冕服，妃具礼服，自行告祝礼，如前仪，百官不必随班。皇太子寿日，先期，进笺，王具皮弁服行入拜礼，百官具朝服随班。至日，告祝天地，王皮弁服，百官朝服，亦行八拜礼。亲王寿日，则具冕服受贺，百官具朝服，四拜，班首由东阶升殿，致词云：“兹遇殿下寿诞之辰，某等敬祝千岁寿。”俯伏，兴，复位，又四拜。冬至、正旦亦如之。但冬至祝词云：“兹遇节应黄钟，日当长至，敬惟殿下茂膺景福。”正旦则云：“兹遇三阳开泰，万物咸新。”余同前。王妃寿日，五品已上命妇具礼服，诣妃前，四拜，班首由东阶升殿，致词云：“某封某氏敬惟王妃殿下寿诞之辰，祝千岁寿。”如王府官命妇为班首，则称“妾某封某氏”。祝毕，复位，又四拜，礼毕。其冬至祝词云：“兹遇履长之节，敬诣王妃殿下称贺。”正旦则云“履端之节”，余同冬至词。朔、望日，国中文武官见王，则布政使率文官于东班，都指挥使率武官于西班，行礼，四品以上及长史升殿，五品以下丹墀东西班，北向立。王升座、还宫皆用乐。从之。

丙申，敕内外仓库司局官各举贤良、方正、文学、材干之士一人。

起致仕刑部尚书李敬为国子学祭酒，致仕礼部侍郎刘崧为国子学司业。敕曰：“朕闻古者贤能之臣，人君不忍其去，以其有益于国也。朕以所用非人，致灾异叠见，贤才避位，卿亦其忍去哉？今特遣行人召尔敬为国子祭酒，崧为国子司业，其来毋稽。”

戊戌，以贤良方正许安为山西布政使司右参议，范孟宗为四川布政使司左参议，聪明正直张大亨试右参议。

己亥，福州府闽县、兴化府莆田县、温州府平阳县并地震。

夜，月食。

辛丑，颁《五经四书》于北方学校。上谓廷臣曰：“道之不明，由教之不行也。夫五经载圣人之道者也，譬之菽粟布帛家不可无人，非菽粟布帛则无以为衣食，非五经四书则无由知道理。北方自丧乱以来，经籍残缺，学者虽有美质，无所讲明，何由知道？今以《五经四书》颁赐之，使其讲习。夫君子而知学则道兴，小人而知学则俗美，他日收效，亦必本于此也。”

命宋国公冯胜佩帅征将军印，节制河南。赐手诏曰：“河南为天下重镇，地广民稠，士马甚重，方今大将军征北，特命尔节制其地，宜休息民力，训练士卒，以佐征讨。”

壬寅，广西泗城州知州岑善忠贡马及方物。

遣使赍敕，谕征虏大将军魏国公徐达、左副将军信国公汤和、右副将军颍川侯傅友德曰：“今夏及秋，胡人必伏精兵于近塞，以待我师。卿等欲轻骑进击，不可不深，为谋必先知彼虚实，乃可行兵，若知彼之计，宜遣三四百人先入其境，而以精骑继之，其先行者必有擒获，执而询之，可得情实，有伏则引还，诱其追我，度其行远，势困则返击之，必得其利，无伏即以精兵捣之可也。若大军未可出塞，且留营北平。”

癸卯，赐翰林及谏院官答禄与权等六十八人罗衣各一袭。

敕刑部：“自今官吏受赂者，必求通贿之人并罪之，徙其家于边。”著为令。

户部奏定永平、登州中盐法：凡商人于永平输粟一石二斗者，给淮盐一引，一石一斗者给浙盐一引，四石者给河间盐一引，登州输粟一石者给浙盐一引。从之。

乙巳，置辽东税课司，隶都司。

丙午，召前御史中丞安然为四辅官。然为中丞坐事，免官还乡，至是复召用之。

以署兵部员外郎刘述为本部试侍郎。

丁未，置东宫左、右春坊司直郎各一人，秩正六品。

戊申，以军储仓副使李忠为刑部试侍郎。

命郡县访求明经老成儒士为儒学训导。

己酉，以江西布政使司右参议胡昱为左参议，国子助教俞尚禋为右参议。

辛亥，起致仕四辅官龚敩为国子学司业。敕谕之曰：“曩者，朝臣荐卿学行，故召卿至廷，官以四辅，而卿乃告老，遂命还乡。今朕命公侯子弟读书国学，而司业缺员，生徒无所矜式，卿其为朕一来，坐以讲道授经，无奔趋筋力之劳，而有成就后学之美，亦儒者之素志也。其来，无有所让。”

壬子，凉州地震。

癸丑，以工部主事李文仲为本部侍郎。

赐国子学祭酒李敬、司业刘崧鞍马。








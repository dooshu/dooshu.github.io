37　四鹽之義及其産地　鹽官鹽池鹽井之數　四鹽别稱　歷代典籍説鹽


盬鹽，引池而化，山海經「盬販之澤」，穆天子傳「至于盬」，晉郇瑕氏之地，而猗頓用是起者也。散鹽，煮水而成，夏書青州之貢，職方幽州之利，齊之渠展，燕之遼東，而宿沙初作者也。形鹽，掘地以出之〔一〕，周公閲所云「鹽虎形」也。飴鹽，於戎以取之，伊尹所云「和之美」者，大夏之鹽也。後周四鹽之政倣此。古者川澤之饒，與民共之。自海王之篇，祈望之守〔二〕，作俑于齊，至漢二十倍於古。攷之漢志，鹽官三十有五。全云：「隋書祇載河東、張掖、西海三池，隆山、巴東、金山、蜀四池，餘不見。」〇案：今漢志所載實三十有六。唐有鹽之縣一百五。詳唐書地理志。本朝鹽所出者十二路，爲池二，全云：「即解州之二池，而西夏鹽州四池、靈州七池、會州一池不與焉。契丹亦有鹽池。」爲監七，爲場二十二，全云：「實止十六場，蓋合六倉言之。」爲井六百有九，閻按：「玉海作井八百二十二。」〇全云：「據會要作井七百五十五。」法益詳而利無遺矣。

【全云】盬鹽，宋時謂之顆鹽。散鹽，宋時謂之末鹽。或煮海，或煮井，而會要以煮鹻者亦與焉。其實煮鹻是掘地以出者。形鹽，非散鹽也，自生鹵地，故曰形。又有出於崖者，生於木者，生於石者，皆形也。飴鹽，宋時無之，蓋取諸外國者。

【元圻案】天官鹽人：「祭祀，共其苦鹽、散鹽。賓客，共其形鹽、散鹽。王之饍羞，共飴鹽。」注：「杜子春讀苦爲盬，謂出鹽直用不湅治。鄭司農云：『散鹽湅治者。』玄謂散鹽，鬻水爲鹽。形鹽，鹽之似虎形。飴鹽，鹽之恬者，今戎鹽有焉。」疏曰：「杜讀苦爲盬者，鹽鹹非苦，故破苦爲盬，見今海旁出鹽之處謂之盬〔三〕。戎鹽，即石鹽是也。」〇説文鹽部：「盬，河東鹽池，袤五十一里，廣七里，周百十六里。」〇山海經：「景山南望，盬販之澤。」郭注：「即解縣鹽池也。」〇穆天子傳六：「乙酉，天子西絶鈃隥〔四〕，乃遂西南。戊子，至於盬。」郭注：「盬池，今在河東解縣。」〇成公六年左傳：「郇瑕氏之地，沃饒而近盬。」杜注：「猗氏縣鹽池是也。」〇史記貨殖列傳序：「猗頓用盬鹽起。」〇禹貢：「海岱惟青州，厥貢鹽絺。」〇夏官職方氏：「東北曰幽州，其利魚鹽。」〇管子輕重甲篇：「齊有渠展之鹽，燕有遼東之煮。」〇魯連子：「古善漁者，宿沙瞿子。」又曰：「宿沙瞿子善煮鹽，使煮潰沙，雖十宿沙不能得也。」〇説文：「鹽，鹹也。古者宿沙初作煮海鹽。」〇天官籩人：「朝事之籩，其實麷、蕡、白、黑、形鹽。」注：鄭司農曰：「築鹽以爲虎形，謂之形鹽。故春秋傳曰：『鹽虎形。』玄謂形鹽，鹽之似虎者。」〇僖公三十年左傳：「王使周公閲來聘，饗有昌歜、白黑、形鹽。辭曰：『國君，文足昭也，武可畏也，則有備物之饗，以象其德；薦嘉穀〔五〕，鹽虎形，以獻其功。吾何以堪之？』」〇吕氏春秋本味篇：「伊尹曰：『和之美者，陽樸之薑，招摇之桂，越駱之菌，鱣鮪之醯，大夏之鹽。』」注：「大夏，澤名。」〇通典食貨十：「後周文帝霸政之初，置掌鹽之政。一曰散鹽，煮海以成之。二曰盬鹽，引池以化之。三曰形鹽，物地以出之，四曰飴鹽，於戎以取之。」隋書食貨志「物地」作「掘地」。〇管子海王篇：「桓公問於管子曰：『吾何以爲國？』對曰：『惟官山海爲可耳。』桓公曰：『何謂官山海？』對曰：『海王之國，謹正鹽筴。』」〇昭公二十年左傳：「晏子曰：『海之鹽蜃，祈望守之。』」注：「祈望，官名也。」正義曰：「海是水之大神，有時祈望祭之，因以祈望爲主海之官也。山澤之利，當與民共之，言公立此官使之守掌，專山澤之利，不與民共。」〇漢書食貨志上：「田租口賦，鹽鐵之利，二十倍於古。」〇玉海一百八十一：「國朝鹽四種，一曰末鹽，海鹽也；其次顆鹽，解州鹽澤及晉、絳、潞、澤所出；又次井鹽，鑿井取之；又次崖鹽，生土崖之間。」故全云：「宋以盬鹽爲顆鹽，散鹽爲末鹽。」案王溥唐會要八十八：「貞元十六年，史牟奏：『澤、潞、鄭等州多食末鹽，請一切禁斷。』元和六年，盧坦奏：『河中兩池顆鹽〔六〕，敕文祇許于京畿、鳳翔、陝、虢、河中澤潞、河南許汝等十五州界内糴貨云云。』」則顆鹽、末鹽之名，不始於宋。〇四庫全書總目小説類：「穆天子傳六卷，晉郭璞注。按束晳傳云：『太康二年，汲郡人不準盜發魏襄王墓，得竹書穆天子傳五篇。』列子周穆王篇所載與此傳相出入。蓋當時流俗有此記載，故列禦寇得捃摭其文耳。」〇水經注三十三：「王隱晉書地道記曰：『入湯口四十里，有石，煮以爲鹽。石大者如升，小者如拳，煮之水竭鹽成。』」豈即全氏所謂「生於石」者歟？

〔一〕「掘」，元刊本作「物」。

〔二〕「祈」，原作「祁」，據元刊本改。

〔三〕「旁」，原作「防」，據四庫本周禮注疏卷六天官鹽人改。

〔四〕「隥」，原作「蹬」，據四庫本穆天子傳卷六改。

〔五〕「薦嘉穀」，按春秋左傳原文作「薦五味，羞嘉穀」。

〔六〕「池」，原作「地」，據四庫本唐會要卷八八鹽鐵改。






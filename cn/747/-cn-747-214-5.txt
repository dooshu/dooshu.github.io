○为建安王王尚书书

使至辱书，知初出黄龙，即擒白鼠，凶贼灭兆，事先徵，凡百士众，莫不喜跃。鼠者坎精，穿窃为盗，夜游昼伏，是其常，今白日投躯，素质委命，贼降之象，理必无疑。近再有贼中信来，亲离众溃，期在旦夕。尚书宜训兵励士，秣马严威，因此凶乱之机，乘其败亡之势，事同破竹，无待翦茅。坐听凯歌，豫用欣慰。


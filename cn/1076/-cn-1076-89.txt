卷八十九

钦定四库全书

历代名臣奏议卷八十九

明　杨士奇等　撰

经国

宋高宗绍兴间虞允文上言曰臣闻国势有强弱人心有向背而天下之理有顺逆理之顺人心之所向也势虽弱而可以强故有以百里之地而兴王一旅之衆拨乱世而反之正者能用吾之顺以应彼之逆而已彼以其虐吾则应之以寛彼以其奢吾则应之以俭彼黩於货利吾则应之以无欲彼穷其力役吾则应之以不扰一顺一逆之间而向背自分四海之大可使一心也世之人以斧析薪以锥凿石可以必克矣然不得其理则斧可缺薪不可破锥可折石不可凿而谓敌挟强势用逆理可得志於天下振古未有也臣观今日之势天所以相陛下者甚厚而陛下所以答天之休者无不用其至臣敢以今岁所亲见者粗言之罢駞坊之冗费减甲库之杂务禁诸军之重役细至於美瓜之献却而不纳道路驩传以至感泣臣愚犹欲望陛下广运兹德缘其类而推之凡冗费如駞坊者杂务如甲库者诸军之弊有大於重役者外廷之献又有甚於美瓜者愿陛下必罢必禁以次而施行之蠧国害治之事已尽矣尚忧其未尽宅中图大之虑可休矣尚勤而勿休一号令之行焕然有以起天下之心而作其气臣将见四方万里之外莫不丕应徯志而势有所激则弱者忘其所以为弱而强者失其所以为强恢复之功日月可冀尚何敌人窥伺之忧哉里语曰盗欲入人之室主人觉之则盗无自而入矣此言虽小可以喻大毣毣孤忠惟陛下幸择胡宏上书曰治天下有本仁也何谓仁心也心官茫茫莫知其乡若为知其体乎有所不察则不知矣有所顾虑有所畏惧则虽有能知能察之良心亦浸消亡而不自知此臣之大忧也夫敌国据形胜之地逆臣僭位於中原牧马駸駸欲争天下臣不是惧而以良心为大忧者盖良心充于一身通于天地宰制万事统摄亿兆之本也察天理莫如屏欲存良心莫如立志陛下亦有朝廷政事不干於虑便嬖智巧不陈於前妃嫔佳丽不幸於左右时矣陛下试於此时沈思静虑方今之世当陛下之身事孰为大乎孰为急乎必有歉然而馁恻然而痛坐起彷徨不能自安者则良心可察而言可信矣昔舜以匹夫为天子瞽叟以匹夫为天子父受天下之养岂不足於穷约哉而瞽叟犹不悦自常情观之舜可以免矣而舜蹙然有忧之举天下之大无足以解忧者徽宗皇帝身享天下之奉几三十年钦宗皇帝生於深宫享乘舆之次以至为帝一旦刼於雠敌远适穷荒衣裘失司服之制饮食失膳夫之味居处失宫殿之安妃嫔之好动无威严辛苦垫隘其愿陛下加兵敌国心目睽睽犹饥渴之於饮食庶几一得生还父子兄弟相持而泣欢若平生引领东望九年於此矣夫以臣之踈贱念此痛心当食则嗌未尝不投箸而起思欲有为况陛下当其任乎而在廷之臣不能对扬天心充陛下仁孝之志反以天子之尊北面雠敌陛下自念以此事亲於舜何如也且羣臣智谋浅短自度不足以任大事故欲偷安江左贪图宠荣皆为身谋尔陛下乃信之以为必持是可以进抚中原展省陵庙来归两宫亦何误邪万世不磨之辱臣子必报之雠子孙之所以寝苫枕戈弗与共天下者也而陛下顾虑畏惧忘之不敢以为雠臣下僭逆有明目张胆显为负贩者有协赞敌人为之羽翰者有依随两端欲以中立自免者而陛下顾虑畏惧寛之不敢以为计守此不改是祖宗之灵终天暴露无与复存也父兄之身终天困辱而求归之望絶也中原士民没身涂炭无所赴愬也陛下念亦及此乎王安石轻用已私纷更法令弃诚而怀诈兴利而忘义尚功而悖道人皆知安石废祖宗法令不知其并与祖宗之道废之也邪说既行正论屏弃故奸谀敢挟绍述之义以逞其私下诬君父上欺祖宗诬谤宣仁废迁隆佑使我国家君臣夫妇之间顿生疵疠三纲废坏神化之道泯然将灭遂使敌国外横盗贼内讧王师伤败中原陷没二圣远栖於沙漠皇舆僻寄於东吴嚣嚣万姓未知攸底祸至酷也若犹习於因循惮於更变亡三纲之本性昧神化之良能上以利势诱下下以智术干上是非由此不公名实由此不核赏罚由此失当乱臣贼子由此得志人纪由此不修天下万事倒行逆施人欲肆而天理灭矣将何以异於先朝求救祸乱而致升平乎末言陛下即位以来中正邪佞更进更退无坚定不易之诚然陈东以直谏死于前马伸以正论死于後而未闻诛一奸邪黜一谀佞何摧中正之力而去奸邪之难也此虽当时辅相之罪然中正之士乃陛下腹心耳目奈何以天子之威握亿兆之命乃不能保全二三腹心耳目之臣以自辅助而令奸邪得而杀之於谁责而可乎臣窃痛心伤陛下威权之不在已也

知饶州李弥逊上奏曰臣闻光武起南阳一年而破新室肃宗起灵武一年而复两京元帝起建康数月而君臣之礼定遂成东晋之基事虽不同皆谋深志定力行而不疑故功效之成如此其速也窃惟国家之患振古未闻天佑宋德陛下兴起於艰难之中以陛下英睿神武何啻并驾汉唐之君而祖宗流泽入人之深比方数代何啻相什百也然阅时滋久大勲未集者良由圣志未定庙谟未决上下无所遵承小大之臣无路以自效也爰自多事以来朝廷虽未尝不以复境土为急而前後议者各私其说以相矛盾主和者以征讨为败谋好攻者以守备为失计彼是而此非朝令而夕改纷纭殽乱上紊宸听犹豫不决日复一日而已迫防秋之期矣故八九年间排难解纷之不暇其於恢复之图初未有定计也求治效之成难矣哉夫千金之家为巨室者必先度方隅正基陛然後鸠工庀材藩垣而栋宇之则室成矣不然虽有良工无所施其巧也况天下之大不正其基址定其规模而可为乎书曰事不师古以克永世匪说攸闻伏望陛下奋刚健勇智之德考前古已行之事酌今日当务之宜断自宸衷定其规模而力图之奸言浮议排斥不用上志既定然後询谋一二同心之臣任之勿疑责以成效恢复境土岁月可待也天下之事未有不为而成亦未有为而不成者也古人有言患莫大於以为不足为而不为愿陛下早图之

弥逊又上奏曰臣闻易曰介如石不终日吉孔子曰苟有用我者期月而已可也三年有成天下之事方其临机应变间不容发朝闻而夕行犹恐失之至於恢远图振长策贻谋百世之後非先其根芽封植而长养之不能成功故不俟终日不以为速期月三年之间不以为久为国者不可偏废也国家靖康之末法度大坏陛下继绍丕图日新庶政当如创业之初条举而叙行之然外患内忧无有宁岁尽心力而为之仅救目前之急其远者大者有所未暇此亦临机应变随时之义不得已尔而上下习熟便谓当然御敌之外一切不议间有陈一说论一事利在岁月之後者衆皆指为迂阔非笑而诋訿之朝廷因以为不急之务置而不知妨功害治莫此为甚也孟子曰犹七年之病求三年之艾苟为不蓄终身不得传曰无三年之蓄曰国非其国也岂有为国之虑不及三年之近乎伏望陛下诏左右辅弼之臣御敌之暇取社稷经远之计治安乱危之所系者条具以进陛下少加宸虑审其先後缓急而推行之日滋月益必有成效上禆中兴之治庶几国有定安之期民有休息之望

弥逊又上奏曰臣闻图治安者忘艰难险阻之为劳故终於逸乐而克成永世之基溺宴安者忽因循苟且之可虑故怠於闲暇而驯致一朝之患在昔多事之时人君未尝不欲求安而每至於颠隮离析者乐於苟且而倦於艰难故也仰惟陛下聪明睿智负兴衰拨乱之才践祚以来焦心劳思图回治功是宜措天下於泰山之安矣然而国步未宁民居未奠一有小警上下骚动陛下不得高枕於九重之中臣所未喻也岂尚或怠於闲暇而救焚援溺之策不汲汲於朝夕耶何以言之臣窃观累年敌退之後中外熙然便谓无事朝廷有偃武之象将帅思归马之期一日无事幸一日之安一月无事幸一月之安欲求终岁之安已不可得而求天下之安可乎贾谊居文帝时谓犹抱火厝之积薪之下而寝其上火未及燃因谓之安今日方之岂不为寒心哉易於萃除戎器戒不虞於既济思患而预防之居安虑危犹不可缓而况欲转危为安乎臣愿陛下不以艰难险阻为甚劳而以因循苟且为甚可虑忘目前朝夕之娱为社稷万世长久之计天下幸甚

弥逊又上奏曰臣近准大臣宣谕圣旨令臣条具今日当行事件臣惶恐震惧罔知所措自惟空疎不识治体何以仰副圣训辄罄愚衷少布犬马之诚臣痛念国家多事十有余年前後失图屡有改作致误陛下焦劳如此未见成效臣谨稽合公论参酌事宜今日规模当急为自治之计先令国势日安日强以图恢复方为万全之策安强之术其目有六一曰固藩维以御外侮二曰严禁卫以尊朝廷三曰练四方之兵以壮国势四曰富国用以备军食五曰收民心以固根本六曰择守帅以责实效信能行此六者则一年而安三年而强然後资闽广之利以守淮南积四川之财以窥关陕政事既修举则必胜不然按兵固守传檄遣间远者自至惟陛下用之尔然臣之所陈拯危救乱之策难以循守故常当如创业之初为之先须陛下圣虑深思熟计灼见利害确然不疑必欲力行不为浮议所揺方可择人以任之数年之间可见成效良以国势空虚危弱至此已甚不以持久不能有成若但应目前以为迂阔而不为孟子论三年之艾政可为比陛下既欲力行而又委任得人则於听言之际尤不可不审也盖兴大利必有小害图远业必无近功类非衆人所能窥测兼立言者甚易立事者至难若事有小害辄罢人有小失辄废一守前日之辙臣恐徒养小惠有害陛下安危大计日复一日事无立期加以数年天下有不可胜虑者矣臣冒渎圣聪罪不容诛伏望圣慈察臣区区之忠不敢爱身上酬天地生成之赐贷臣万死使得少图报效臣不胜惶恐激切屏营之至

兵部侍郎王庶入对上曰召卿之日张浚已去赵鼎未来此朕亲擢非有左右之助庶顿首谢因奏曰恢复之功十年未立其失在偏听在欲速在轻爵赏是非邪正混淆诚能赏功罚罪其谁不服昔汉光武以兵取天下不以不急夺其费不知兵者不可使言兵又口陈手画秦蜀利害上大喜即日迁本部尚书

岳飞为太尉从幸建康以王德郦琼兵隶飞诏谕德等曰听飞号令如朕亲行飞数见帝论恢复之略又手疏言金人所以立刘豫於江南盖欲荼毒中原以中国攻中国金人因得休兵观衅臣欲陛下假臣月日便则提兵趋京洛据河阳陕府潼关以号召五路叛将叛将既还遣王师前进彼必弃汴而走河北京畿陕右可以尽复然後分兵濬滑经略两河如此则刘豫成擒金人可灭社稷长久之计实在此举帝答曰有臣如此顾复何忧进止之机朕不中制会与张浚不协乞终母丧诏强起慰遣之飞因奏比者寝合之命咸谓圣断已坚何至今尚未决臣愿提兵进讨顺天道因人心以曲直为老壮以逆顺为强弱万全之效可必又奏钱塘僻在海隅非用武地愿陛下建都上游用汉光武故事亲率六军往来督战庶将士知圣意所向人人用命未报而郦琼叛浚始悔飞复奏愿进屯淮甸伺便击琼期於破灭不许诏驻师江州为淮浙援

监察御史郑刚中上奏曰臣闻执一隅之见偏信自守者谓之衆人见善则改惟义之适者谓之智人通流变化不可测知者谓之圣人惟圣人之见高出一世之上故能宰制笼络御天下而为之主臣谓和议高世之见陛下得之矣何则敌人虐犯中国祸毒流布则号呼怨恨思欲犁庭而报耻者衆人之所同也而有智者不以为然顾我之势既未可与为敌料彼之情犹不敢以为信则卑辞逊意姑曰从之者智士之所同也而陛下不以为然陛下之意决谓敌人之心在於休兵河南之地必以归我故於衆论犹豫之时守以刚明不回之断所以得陕得洛得汴又得禁军弓箭手以备西入之夏得谷粟布枲以寛出蜀之兵可谓盛举矣然而今也迎请之使半留半返凡我所以恳祈于彼者皆靳且迟陛下於此虽已有高世之见然通流变化区区臣子之心尚有望於陛下焉盖敌今日之势非前日之势也我之势非前日之势也何以言之昔为敌谋者主为和好者也而今为敌谋者其和好非自己出也然敌舍河南之地敛迹而北非其国中内有牵制之患外无及人之力当未至此则通和之议彼岂遽变第其谋国之臣必不肯一遵前议势须少示龃龉艰难之状然则我所以恳祈于彼者能一请而遂乎臣故曰敌今日之势非前日之势也河南之民方其陷没日有怀朝廷之心今其归矣日有失朝廷之忧臣比见陕西兵民具言敌无技能用一人可当其四五臣卜之曰如是则关陕当永无亡失之患对曰不然朝廷主之则敌为可胜朝廷弃而不顾则又复解散而已呜呼殆真情也使果有解散之患其何以为国哉臣故曰我之势非前日之势也夫彼已之势皆有不同则所以通敌人所以保新疆者必有道焉静而勿躁缓而弗迫坚忍以济其诚虑远以防其变如有须於我者於其所可酌中道以从之於所不可逊辞意以违之此通敌人之道也定帅臣以专其托通兵势以示其形料理三京使其血脉相连分委大将使其号令相及此保新疆之道也

刚中又上奏曰臣闻人君之有天下犹人之有四体也人之四体惟血气浃洽脉络流通然後疾病不生一者有痞塞则肤理为之不荣人君之天下惟德意交孚政事徧举然後危乱不作一者废隔则纲纪为之不贯国家多故以来江淮之北隂邪之气结为痈疽聚为痼癖者不可胜数赖陛下感动天地强敌革心和气一通而大河以南妖沴平息甚盛德也臣今年四月被旨为枢密院行府参谋官渡江踰淮道京洛抵关陕尝为陛下详观今日天下之势关陕新复而且远然其就绪也必易三京去东南为近然其就绪也尚难关陕就绪矣三京之力又从而相接则关陕之安久而可保苟三京之力衰敝不振於中则关陕孤絶後当有可虑者臣请备言之陕西诸路虽号新复然得禁军可四万皆壮勇善战之人是官不至於无兵也弓箭手旧额一十四万今犹得六万是民尚可以为兵也年谷既狼戾官中见管之粟与和籴相当共可以足一岁之食是土地不全旷也今又益之以秦凤熙河出蜀之兵宣抚使节制其间有一旦之警利兵据险六经略趋走而闻号令未易窥也臣故曰就绪为易惟洛阳百战之余凋残尤甚其西则陕府为邻陕自李彦僊死守敌悉力取之民无噍类其东则汴京应天府一带久为刘豫凶焰所焚焦痛未苏三京户口今计虽仅四十万比平时不能十分之三近又缘屯田司收其已租之田追其元买农具公私相碍宿麦不入土民力殊困论其地势则平川通道不见藩篱无一兵可以受甲无一家可以输上孤城乍聚之衆不相统属衅隙之所易生臣故曰就绪为难夫关陕先就绪而三京不能振起则朝廷之德意政事痞塞于数千里之间有如盗贼蒙死徼幸乘执事之不备则潼关以西不过自能保守当无气力相援纪纲废隔岂不再贻关陕之忧哉臣愿陛下与二三大臣讲究所以保养三京之道选任名德重望之士置之要郡审择材猷敏博之吏使为监司增广戍兵而谨备不虞精究屯田而俾民安业使朝廷和气自东南达乎西北中间血气浃洽脉络流通起居食息日就安强则事功之兴起未易量也苟惟不然肤理不荣复有受病之处不治将深矣

刚中又论东南根本疏曰臣闻第五琦谒见肃宗於彭戍原奏言今之急在兵兵强弱在赋财赋所出江淮为渊臣请悉东南宝赀飞饷函谷肃宗悦之臣不识陛下以肃宗之悦琦为是耶非耶陛下见肃宗之非则臣不复论若以为是则臣欲有言夫西北有乱藉东南为根本奈何欲先揺其本以徇西北乎国家两宫远狩中原未复生灵日望陛下出之於涂炭谓可弃西北而不顾者非也而又人心久而不收则离德泽久而不继则竭僭窃之势岂可容其蟠结渐牢谓可弃西北而不顾者非也知以西北为念力守其说而不忘经营则济矣谓可困东南以徇西北者亦非也书曰民罔常怀怀于有仁西北之民以东南为裕则如水就下虽万折而必至若东南自有愁叹之苦彼何所慕而归乎大抵事不可令再失策今陛下亲抚六师大臣统护将展力共洗前日退避失策之悔则天下幸甚不然盘水一跌恐无有再能收拾者

刚中又上奏曰臣窃见朝廷自去冬建议移跸论者是非相半或谓建康阻江为固有如敌骑徼幸万一则受敌在先非百司安枕之地故以幸浙西为是或谓士卒之气恃朝廷进退为强弱进尺则有贾勇之望退寸则有解体之忧故以幸浙西为非臣皆以为不然也古人之言曰人君门庭远於千里堂下远於万里必待近而後理则其远已如此身临戎马者便足以为治乎又曰不出户而知天下坐於室而见四海必谓远者难治则易亦如此决胜千里者亦岂不然哉邻有坚敌士未解鞍或进或退观时应变此未足以定是非而恐是非在其後也使朝廷谋虑足以料敌赏罚足以使人虽走一函之书可以驱三军於水火孰谓舍建康而不可以制胜人亦不得而非之矣使防闲失计外侮可入则一马朝渡暮即东南何临安之可保吾亦安能独是哉为今之计要当保其所谓是无使为人所非也乘舆还临安矣侍卫亦临安矣百司庶府皆临安矣朝廷以为安且治邪其以为未然邪陛下与二三大臣密勿之意以为未治未安夙夜图画如是守淮如是守江何地置兵何人应敌上下同心不置中原於度外如是则岂害中兴之功陛下与二三大臣以为巳治己安兵自此可以渐息民自此可以少休敌人不复来东南不复扰我在堂奥藩篱已自可托如是则臣恐不能无後日之悔二者朝廷当自知所择矣陛下岂不见銮辂所临州里老人携子抱孙骈肩趼足如见父母其鞠育保全之道陛下宜有以勉之董仲舒曰高明光大不在於他在乎加之意而已臣不胜区区之心

刚中又上奏曰臣窃见比者敌使造朝人情疑虑咸谓国家数年蟠屈待时之气一旦又訹甘言而自解於是感激不平者咸以所见抗论于上夫论事者言不切至则事不可回论事而欲其必回则其言常多偏偏胜之论听者难之而人主或至於厌闻矣然可否相济社稷之福雷同之论古今之患故圣人之建功立事宁使衆智毕陈可否相反而不欲上下谀悦雷同而相比宁使发扬宣布戆愚而面折不敢使其缄默隐避顾望而腹非惟吾守中平至当之道裁应事机故虽衆多之论时有偏胜过直者亦一切虚心容纳之所以下有尽言之忠上有兼收之美而事亦无适而不得其当也敌人之恨臣子缄於骨髓然国家士马之气力财用之源流智者当自默识而心计之机虽不可不投患亦不得不虑敌乃肯开我以好言示我以善意我亦何辞而峻絶之乎絶之诚易也後日之策计将安出谓有扬旌电扫问罪破竹之势则平时自可用之何待絶使者而後可以有为乎故专意不与敌和者臣知其言必偏胜而难听虽然犬方啮人岂有无因而自己虎方得肉必不无故而舍之勍敌狃忲种种如意今一旦欲还我已捐之地归我已弃之民是未可信也而又妖祥变恠诡诈反覆之士无世无之亦不可不察故专意不欲议和者其言虽偏胜过直臣谓陛下正当虚心容纳而守以中平至当之道也中平之道法当何如亦曰应之而已好言善意我姑领之秣马按兵静观其变所以守江所以守淮者论之宜加详所以取中原所以图恢复者念之宜益深使天意悔祸吾则与亿万生灵同享其福敌情叵测吾则与三军将士常自有备矧又时移事异势已不同当不至如前日敛手入其计中也道理明甚而人情不免於疑者正以未知朝廷信与未信为如何尔朝廷以敌为必信而善邻之望在於朝夕则论者之言恐或可采不以为信而姑曰从之则以弱应强在理为顺以诚待诈於我无捐论者虽过陛下自可优容之古人有言听者事之候也计者存亡之机也陛下跨马横槊以有天下敌人情伪何待马援言之然後在於目中听言定计当亦审矣踈远之臣怀区区不自已之意上渎天威惟陛下幸赦其愚

刚中又上奏曰臣今月十九日准枢密院劄子备奉圣旨节文以梓宫未还母后在远陵寝宫阙兄弟宗族之故欲屈己就和令在廷侍从台谏之臣详思所宜条奏来上臣伏读流涕仰见陛下孝友格天敌人改意事虽可喜可疑至於屈己之言则臣子所不忍闻也且国家南渡以来间关险阻寒心销志仅能自立谓今日可与敌争者非痴则愚又况敌遣使曰休兵我何辞曰用兵敌曰通和我何辞曰立敌敌曰奉梓宫母后还我何辞曰不欲听其甘言领其善意少降辞气以就和议势有不可已者然陛下诏羣臣以屈己则臣所未详夫屈己之事非一端也前世固有奉子女者有供金缯者有割土地者有北面而臣称者皆上为宗社下为生灵不得已而为之今国家之於金人土地为其所据金缯子女为其所取崇高之号亦尝自贬而臣称之屈己至矣不知此外又将何如其屈也父子之间所本者孝君臣之间所本者忠陛下欲为亲屈此孝也安能使天下皆忘陛下而废忠乎上而士大夫下而国人衆而三军士卒方同心而上戴有如敌使狂悖过一县则欲使县令拜过一郡则欲使郡守拜至中都又妄有所欲则是传一函纸自北抚定而南非通和也人皆肯从乎国人之情士大夫之情也陛下询士大夫则见国人之情矣至於三军士卒之情亦即此而可卜陛下傥未以为信试呼一二大将问之彼不至为郦琼必不率三军而屈膝也士大夫之情不得顺小则去大则其身死而已矣三军之情不得顺则事有不待臣言者夫强敌之奉命至境而吾军民顺从者半不从者半使者眙愕相顾触藩而返则结雠造怨益不浅浅曷若卑辞报使者曰江南虽小要自各有君临以小事大称臣可也独难行之礼无以塞大国之责弗辱顾怜则是吾之诚意不足以感动大国而上天终未至於悔祸末如之何也已然後督励将士谨备不虞江外尘起则上下协心再修甲寅之役臣恐敌人便未能越长江如坦途也虽然臣有一焉陛下欲谢使者必先呼集大将更令各与近上统制官数人同定此议陛下仍开心诿之曰金人邀我以难行之礼汝辈其许之乎谓可许则後日敌再封一函纸又甚於此计将安出谓不可即有边陲之警孰为吾当之彼如慷慨垂泣各愿效死则长江之气已增十倍谢使者何惮臣不敢远引前代铺叙为可观之文直以存亡祸福之机系於今日者为陛下言其梗槩愚陋不足以奉承明诏臣罪当万死惟陛下幸赦之

刚中又上奏曰臣窃闻敌使就馆朝廷差官同王伦等计议衆论皆谓朝廷审处适中必无过举和议之事次第可成此至幸也然衆皆知和议之可成而不知垂成之事亦复可败要须有道以济之何则敌所求出於平易其事必成敌所求出於甚难其事必败事之成也谋画可以继进事之败也智者无以善其後此几微祸福之原不可差以毫厘者陛下应之可不审乎有如敌求我以甚难则和议之败盖有两端其一激怒於敌人也二则激怒於国中也有一于此非但和议之不成盖亦产祸之甚速臣请试言其略朝廷若曰敌不可从必峻辞而拒之敌必曰称臣者汝也请和者汝也致我使往来者汝也今遽云尔是我不绐汝而汝复无信也其激怒将如何和议当自是败矣朝廷若曰敌不可违悉俛首听之国中必曰是无中夏也是弃君尊也是忘宗庙也虽有防川之力恐不能防人之口其激怒又如何和议亦败矣为今日计者必当以适中之论调护其间其从之也不使激怒於国中其有可辞也不使激怒於敌人周旋曲折以就其事如是则和议可成矣虽然适中之举要在勿速有如未就益择善议论之士熟为使者开陈道理使其心解意悦共择两平之道守而行之仍晓然令内外通知勿使下有忧疑之意如是则事无不济汉韩安国有言谋事必就祖发政占古语侧闻咸平二年章圣皇帝谓曹彬曰北鄙终成和好此事须朕屈节为天下苍生然又须执纲纪存大体即为久远之利陛下欲谋事就祖其法章圣之意而已矣郅支求侍子汉议遣谷吉送至庭贡禹持不可曰春秋之义许夷狄者不一而足先儒谓节制之不求称其欲也陛下欲占古语其合春秋之义而已矣陛下孝友之心感天地而动金石微臣区区之意惟恐朝廷行之失当有害成议其数以和议为言者乃所以欲和议之成也陛下恕其愚否

刚中又上奏曰臣窃见讲和之事初则士大夫以为忧中则民庶以为忧今则将帅以为忧士大夫见朝廷审处适中未有失策方朝夕为陛下同心谋虑共图善後之计初以为忧而今少定民庶则视士大夫为舒卷者也见士大夫之情稍安於前故其忧亦缓而未迫闻之道路独将帅之忧汹汹如风涛尔朝廷但知今日某人入馆议事明日某人入内奏禀而不知士卒窃窃之言日益愤激此其为患不可不虑也盖陛下间关之初收拾西北流离之士拔为将帅分置军旅相倚为安危者踰十年矣曰敌骑人边诏使守御者诸将也曰盗贼据险诏使招捕者诸将也诸将顾虽未能以大功名自见然其所以事陛下者甚久且勤今陛下一旦欲成和议敌使在馆曾未与诸将道其曲折宁不使其疑且忧欤安知其不深思自念曰我辈平时不能相与展力今乃使君父至於屈已降气则怀厚恩而感激者必至於自慙又安知其不相与语曰和议既成我辈自是当渐无用而朝廷自是渐至於相忘则防後患而危疑者必至於自恐使诸将慙且恐其终不为朝廷忧者无是理也臣愚谓此後势当选择大臣别作措画以系诸将之心目今且当分遣官吏密宣诏旨以慰诸将之意系诸将之心则和议成与不成皆不相妨但少俟金使北去之後议之未晚臣未敢进其说也至於慰诸将之意则势有不可缓者陛下诚即日遣人分诣诸屯喻以至意使知朝廷施设皆无过当事成则与汝等强兵积粟渐为进守之计不成则与汝等鞠旅陈师图为後日之举虽成否未知真伪相半然皆不舍汝以图功也如是则将帅安而羣论息人情通而和议固矣传曰高鸟尽良弓藏今日岂陛下藏弓时乎愚瞽之计愿陛下即施行之勿以为疑也

刚中又上奏曰臣累具奏禀讲和事惟在审处中道务令可行陛下亦颇采纳其说谓北使今已在馆足可商议臣不胜幸甚今者如闻敌书缄藏未肯分付意欲陛下实行臣事之礼拜而奉之臣实骇惧且今日之事或从或违各有大害惟於从违之间求得中道乃可施行然而不可急也臣冒死毕其说惟陛下留神省察臣闻齐楚交善之国也秦欲伐楚先使张仪绐楚约献商於之地六百里使之絶齐楚王大说羣臣毕贺独陈轸不贺楚王曰不烦一兵不伤一人而得地六百里子独不贺何也轸对曰臣见商於之地不可得而患必至也且先出地後絶齐秦计必弗为也先絶齐後责地必受欺於张仪矣楚王不听使勇士詈齐王絶之使将军受地於秦张仪指谓楚使曰从某至某可六里楚之君臣始大悔今日讲和之事臣窃谓类此而又有甚焉者夫不因谋虑不劳师旅而敌欲复故地还梓宫归母兄反宗族是其所以许我者何止商於六百里耶秦欲使楚絶齐敌欲使我受诏使楚絶齐不过孤其旁援而已使我受诏是欲伐吾之本根也堕其计而孤旁援为祸犹浅堕其计而伐本根祸无乃深乎此不可不察也虽然用陈轸之计则必使秦先出地後絶齐然而秦不肯也今使敌先复故地还梓宫归母兄反宗族而後奉诏则敌亦不肯矣轸恐後责地受张仪之欺则我岂不忧後求五事为敌所绐乎道理分明如此则讲和之事自当絶之然而上之百执下之国人皆纡囬曲折共为陛下图善後之策而不欲絶之者古语有云利则行之害则舍之疑则少尝之今日之事正可以为疑也陛下孝友之性动天地而感金石酾酒奉觞日欲上长乐之夀故臣子亦不敢专言其害止欲陛下以为疑而少尝之尔何则敌见吾今日朝廷气力稍强号令渐一以地势言之则又据长江而拥襄汉彼与其涉远劳师而容有後害曷若设谋用计而制其十全此其智虑不浅然万有一焉者彼或同室相攻族类内溃欲有中原而患力之不足欲平故怨而念恩之无从则革意回心事有不可知者此正疑则少尝之之时也少尝之之道当如何亦曰推我诚心领其善意汝封一函纸来吾谨待尔使钦听尔言可从则致礼以答之不则修辞以谢之执纪纲存大体如是乃可今敌使就馆踰数日必欲屈陛下为自古帝王所不行之礼此岂谓之讲和哉是其心非但欲使楚骂齐而自絶也然亦犹痴贾操奇货於市知人欲之则予价愈多而愈不肯售愿陛下少回天意更赐从容命大臣於从违两者之间求一可行之道与北使再三商量庶几协济讲和之议陛下不可专见可从之利而忘其害事苟失策非但楚受六百里之欺为天下後世笑而已几微之祸有不可测者仰惟哀怜臣子之心而俯听之臣不胜恳祈之切

刚中又上奏曰臣昨日与台谏连书入奏乞令王伦等尽力取敌书纳入方为今日两全之策如闻圣意允许不胜幸甚然臣有一言更须控陈惟陛下哀怜听之所谓取敌书者但欲为敌使作道地尔恐书至而我不屈则敌或以为未满故欲取而纳入今日纳入明日见使者或书与使偕入置使者幕中大臣授书入之陛下徐出见使者如是则不屈非彼所知也是谓两全之策至於陛下圣躬则虽书入而不可屈也圣人有言莫见乎隐莫显乎微隐微之中天下所同见陛下勿谓禁密之中可以潜行天日之表可以暗屈一人知之什百人言之四方万里皆传矣或谓臣曰陛下为亲屈传之天下何害臣应之曰亲归地得播告中外布礼以谢大国之惠天下不敢议正恐亲未必归地未必得徒取天下後世笑尔又或谓臣曰彼诺而我信之有如负约则曲为在彼於我无愧是又不然堕其计则解体丧气精锐销愞何所不有又或谓臣曰敌非前日比谋亦何用苍苍悔祸事宁可知臣又应之曰用谋者敌人之常情革意者古今之万一立国之道以守常为正而不可以侥幸为心大抵破人之国夺人土地者未尝不虑其再兴也若曰今不灭越後必悔之则吴君臣所以虑越者如何曰汝忘会稽之耻耶则越君臣所以念吴者如何非特是也秦尝破荆矣後与荆人和荆乃起为秦敌又破魏矣後与魏人和魏乃起为秦敌故秦之谋臣痛诮其主谓其不早成王业者良由不絶灭荆魏而使其得以收亡国聚散民而再立宗社也然则坚敌之待残国其心忍矣故传载其语曰削株掘根无与祸邻祸乃不存由是观之敌人之情真可畏哉若乃陛下孝友格天祖宗德泽在人强敌改心事随世变於理不谓之无独不可全信之尔一书远来未见端的天子屈帝尊而受之无乃信之全乎陛下为亲而意切天下念而心危矣臣又得之王伦谓敌後日有南北羁縻之请此尤不可之大者一言许之後不可爽今日奉诏之事乃是议和之初未尝远虑但作悠悠之语不思事至之时遂至无画今若又以此事许其後日则今虽平和後复难处惟陛下稍回圣心思虑後日祖宗基业不全矣民力穷矣人心危矣更令失计悔将如何伏望悯臣戆愚察臣踈浅但见人情物论有不允当故尽取以告陛下使陛下初不过听置臣言责之地则臣岂敢越职犯分累冒天威哉臣不胜恳祈之切

刚中又上奏曰臣闻自下劘上非全身之谋再三而渎非得已之计竭陈愚悃仰冒帝尊臣比缘使事条陈利害数千百言大要欲得和议不败天予不屈而已昨与台谏乞令专委王伦取敌书纳入陛下念祖宗存大体之训畏古人犯衆怒之言俯从其计事已获济不胜幸甚然臣尚有私忧者敢因事济之初妄献预谋之策南北羁縻之请臣所忧也果有是耶其不然耶今复不正其始则他时从违无策利害益深矣臣料陛下旦夕必再见使者与之计议大抵敌有所欲宁难之於初不可悔之於後难於初彼自见理而止悔於後彼固得以归曲也如闻朝廷亦尝扣问驿客所有羁縻之人欲於何时交付臣谓审之是也问其时则非矣要当为敌言如某等人可还如某等人不可得开言创意宜怀远图勿谓事未至而谩云也且如今来许我者事事皆得籍兵之敌而可遣乎臣请备论之通和之後其割以还我者必止是空地无府库也无桑枣也无蓄聚也无大姓豪民也梗莽丘垄之间所留者老病孤弱岂复有强壮可战闘之人郡县既开东南虚匮籍兵之敌平时倚以为用者又一旦举而还之则衆心解散不待立六国後而人各指其故乡矣可不念哉和议既成万端偕起凡有措画便当为经久之计不可侥幸而苟就也说者谓数年卑屈祈哀自请迨敌国专使来临许以通好岂容轻失其意他时敌遣万骑临江人情骇惧吾内顾财用自知不足外督将士或恐难用则事亦可虞此陛下之所虑也纪纲散矣士马空矣衣食竭矣得宗族而复不能保得土地而复不能定大河之南藩篱荡然如失元气之人忽忽待尽此臣子之虑也陛下之所虑能作而起之岂不在我臣子之所虑苟至其时则无策矣审量轻重顾久图远惟圣心加察焉臣闻爵禄者厉世之具也陛下操爵禄而欲有为何所不可然羣言交入衆智纷然好谋能听此前史所以独称於汉祖盖事方危疑国论未定必有揣摩傅会之士投隙而进其心虽上欲猎取陛下之爵禄而不知祸毒可流於天下惟陛下禁其萌焉台谏天子以为耳目臣虽愚陋不足以当陛下视听之责断不敢导君父以奸声恶色也感激言狂至於流涕冒渎天威罪在不赦

刚中又上奏曰臣伏见敌人败约中外不以为忧而为喜敌逆天太甚养祸弥深变已和之议而神必诛驱久战之兵而人极怨措身危絶之地行师盛夏之中兹故可以无忧陛下以孝悌之至虽从其请初未尝为屈己太过之事也根本不移藩篱如故比前日实无所损而敌人受其田兹故可以为喜夫举大事者在酌民情中外之情如是胜负之形形矣然区区之愚忧喜犹交战也陛下精兵劲甲需险有年今欲震发沈潜布昭圣武则檄书一行万物吐气其谁敢敌臣固安得不为喜然用兵者如盘水在檠临敌者如养虎遗患惟持重可以镇物惟果断可以成功旋踵之间祸福相倚臣亦安得不为忧又念敌人多计善为妖祥稍觉失利便能以甘言相怵正恐他时将帅鼓行士卒用命凶孽游魂之日或我师顔行不备小有万一之虞彼未必不再遣一介持消释衅憾之语复相绐弄于斯时也陛下持以断然之志否乎臣又安得不以为忧持之不坚行之不果既已为强又欲为弱迟疑两端之间吾进无所鼓退失所据皆志士寒心之日也臣又安得不以为忧臣尝精思深念以为今日之事虽感动士心同力赴敌犹是中策而陛下持以断然之志终始不变者上策之上也苟士气不衰国论坚决鼓而进之敌人震坏则破竹之势次第可图知难而退以战为守则长江之险方可为固不然则後日持之不坚与今日畏缩退避其患一也新疆之民方如赤子之得父母父母今又弃而远之计其宛转涂炭延颈拯救者日夜号呼以几愿陛下以臣坚果不变之说诏之大臣天下幸甚

刚中又上奏曰臣闻中国之治有盛衰敌国之势有强弱执权应变因时制宜此圣人抚中国御天下之道也伏自夏五月封疆之臣以败盟之警闻陛下恻然慨伤知曲直之有在爰戒师律奉扬天威克获之书以日来上制宜应变之道诚得之矣夫以敌人轻视中国无谋妄动宜其一跌涂地尽毙其衆而不返然犹能收拾余衆欺有大河之民者无他盖去年修还地之好今年报败盟之警长驱之马触盛夏而甘暍死顾吾猝遽之间谋既不得素定诸将之战力亦未能齐一此宜渠酋之诛尚以顷刻淹也虽然今兹中冬岁之杪日无几朝廷所以为来年计者盍亦蚤正而先定乎中国之盛衰比前日自可见敌人之强弱比前日自可料愿陛下乘万宝亨昌之始即乾刚运动之初开廓规模沈潜机算与二三大臣预为来岁待敌之画动静战守皆使谋素定而力齐一则中兴之功成於此矣谋之素定在朝廷力之齐一在将帅但朝廷之谋素定则将帅之力自然齐一侧闻太祖皇帝兵不过十万而平定四海指麾如意者用素定齐一之道也臣不胜区区愿望之切

历代名臣奏议卷八十九








陆游　醉书

半年愁病剧，一雨喜凉新。

稍与药囊远，初容酒醆亲。

浩歌惊世俗，狂语任天真。

我亦轻余子，君当恕醉人。

陆游

陆游　醉书

似闲有俸钱，似仕无簿书。

似长免事任，似属非走趋。

病能加餐饭，老与酒不疏，

婆裟东湖上，幽旷足自娱。

时时唤客醉，小阁临红蕖，

钓鱼斫银丝，擘荔见玉肤。

檀槽列四十，遗声传故都。

岂惟豪两川，自足夸东吴。

但恨诗不进，榛荒失耘锄；

何当扫纤艳，杰作追黄初。

陆游

陆游　醉书

天公赋与五湖秋，风月云烟处处留。

损食一年犹可健，无诗三日却堪忧。

陆游

陆游　醉书

青草渡头波接天，山翁吟啸自悠然。

朝餐偶过卖鱼市，晚泊时逢迎荻船。

投老未除游侠气，平生不作俗人缘。

一樽酌罢玻璃酒，高枕窗边听雨眠。

陆游


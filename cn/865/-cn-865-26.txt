卷二十六


钦定四库全书

石湖诗集卷二十六

宋　范成大　撰

吴歈一首送丘宗卿自平江移会稽

吴儿与君缘不薄再骑竹马迎南郭吴儿与君缘复浅坐席才温旗脚转东人赋重越吟悲趣了兹段随朝鸡胸奇百链当活国君岂独私吴与越鹤鸣樟桥猿夜啼匈奴未灭家何为功成他年归结屋好在山花休斩竹【宗卿十三年前尝守吴今复来几年而去越民困於和买盖有意为蠲减之樟桥宗卿卜筑处有山牡丹二本岁各发百花手植筀竹二十年今一尺围作舍时悉当伐去皆实录席上语也】

赠寿老

农圃规模昔共论云奎卜筑又逢君眉庵寿老长随喜好个抛梁伏愿文【十八年前始作农圃堂寿老自眉庵远来相与度地今云奎始基又值其入城留观上梁似非偶然】

再赠寿老

澹斋寂莫澹庵空玉柱金庭一梦中我病君衰犹见在莫嫌俱作白头翁【顷与澹斋兄游洞庭林屋并澹庵现老眉庵寿老偕今十年矣寿老见过话旧事二澹已为古人】

雪中闻墙外鬻鱼菜者求售之声甚苦有感三絶

饭箩驱出敢偷闲雪胫冰须惯忍寒岂是不能扃户坐忍寒犹可忍饥难

忧渴焦山业海深贪渠刀蜜坐成禽一身冒雪浑家煖汝不能诗替汝吟

啼号升斗抵千金冻雀饥鸦共一音劳汝以生令至此悠悠大块亦何心

咏河市歌者

岂是从容唱渭城个中当有不平鸣可怜日晏忍饥面强作春深求友声

偶箴

情知万法本来空犹复将心奉八风逆顺境来欣戚变咄哉谁是主人翁

丙午新正书怀十首

不用桃符贴画鸡身心安处是天倪行年六十旧历日汗脚尺三新杖藜祝我賸周花甲子谢人深劝玉东西春风若借筋骸便先渡南村学灌畦【新圃在河南名范村】

瘦骨难胜遇节衣日高催起趂晨炊病怜楖栗随身惯老觉屠苏到手迟一饱但蕲庚癸诺百年甘守甲辰雌莫言此外都无事柳眼梅梢正索诗

煮茗烧香了岁时静中光景笑中嬉身闲一日似两日春浅南枝如北枝朝镜略无功业到午窻惟有睡魔知年来并束牀头易一任平章济叔痴

穷巷闲门本閴然强将爆竹聒堦前人情旧雨非今雨老境增年是减年口不两匙休足谷身能几屐莫言钱埽除一室空诸有龎老家人緫解禅【吴谚云一口不能着两匙】厉风翻海雪漫天百计逃寒息万缘稳作被炉如卧炕厚裁绵旋【入声】胜披氊尊前现在瞢腾醉饭後无何烂熳眠斟酌出门高兴尽从教闲却剡溪船【被炉绵旋皆新得法老人御冬之具二物尤为要切】

俗情如絮已泥沾因病偷闲意属厌鹏鷃相安无可笑熊鱼自古不容兼灰藏榾柮多时煖雪压蔓菁满意甜温饱闭门吾事办异时书判指如籖

炭熟香浓石鼎煨人言小合是春台蕉心翠展一冬在梅藟粉融连夜开肃肃九冰妨发育温温三火护恢台养生此外无遗说梨枣元须趂煖栽【水芭蕉长三寸在煖合中经冬不瘁瓶梅亦烘然先拆】

经过埽轨但幽栖巢稳林深寄一枝栗里归来窻下卧香山老去病中诗东风马耳尘劳後半夜鸡声睡熟时俯仰平生尽尘迹恰如腷膊几枰棊

窻明窻暗篆烟馡珍重晨光与夕晖东院斋钟披被坐南城严鼓岸巾归几人霜滑骑朝马何处灯残织晓机懒里若承三昧力始知忙里事俱非【此篇叙蚤眠晏起之事】殊方节物记吾曾海北天西一瘦藤乌榄鸡?尝老酒酥花芋叶试新灯瘴云度岭浓如墨边雪窥窻冷欲冰闲展两乡图画看卧游何必减深登【此篇记桂林成都元日旧事?榄皆椒盘中物老酒十数年不坏者滴酥为花熬芋为柳叶三夕张灯如上元上下句分记广蜀】

云露【并序】

予素不能饮病又止酒比得佳酿法客以云露名之取吉云五露饮之则老者少病者除之意也乃复濡唇且为赋诗

饮少尝遭大户嗤病中全是独醒时三年鲁望自怜赋万祀渊明真止诗破戒忽传云露法赏心仍把雪梅枝一杯未问长生事先罥蛛尘药里丝【陆鲁望好饮病甫里三年作自怜赋宾至洁壶置觞而已】

丙午新年六十一岁俗谓之元命作诗自贶

岁复当生次星临本命辰四人同丙午初度再庚寅长狄名犹记沙随会若新童心仍竹马暮境忽蒲轮镜里全成老尊前略似春三年归汶上千日卧漳滨刚长交新泰隂消脱旧屯网蛛萦药里窦犬吠医人窻下乌皮几田间紫领巾鲵渊方止水鲲海任扬尘波匿观河见维摩示病身颦端还一笑默识幻中真【文潞公诗云四人三百七十岁泛是同生丙午年仆与今丞相王公枢使周公参政钱公皆丙午人顷皆同朝故用此事稍的也】丙午人日立春屈指癸卯孟夏晦得疾恰千日矣戏书

百年能有几春光只合都将付醉乡衰病豁除千日外尚余三万五千场

春困二絶【吴俗立春日儿童以春困相呼以掉头不应者为黠】

彩花生菜又新年节物人情已可怜不待春来呼我困四时何日不堪眠

诺惺庵里呼春困特地回头着耳听若解昏昏安稳睡主翁方始是惺惺

立春大雪招亲友共春盘坐上作

积雪锢万瓦云容如死灰岂惟梅柳寒小槽冰【去声】春醅东风乃多事仍将六花来儿女晓翻饼呵手把一杯菘甲剪翠羽韭黄?金钗齿牙幸牢洁对案心眼开华年惜节物况此霜鬓摧如何千日病三见寅杓回旁人不堪忧我心犹始孩衰翁岂知道痴絶忘形骸化儿任恶剧欢伯有奇怀余寒会退听一笑当安排

严子文以春雪数作用为瑞不宜多为韵赋诗见寄次韵

同云痴不埽梅柳春到迟笙歌煖寒会当任主人为围尺庸何伤袤丈乃非瑞郢中姑度曲山左已驱疠世无辟寒香谁能不龟手邻舍索米归衾稠无恙不贫人寒切骨无地兼无锥安知双彩胜但写入春宜贩夫博口食奈此不售何无术慰啼号汝今一身多

咏吴中二灯

琉璃球

龙综缫冰茧鱼文镂玉英雨丝风外绉云网日边明叠晕重重见分光面面呈不深闲里趣争识个中情

万眼罗

弱骨千丝结轻球万锦装彩云笼月魄宝气绕星芒檀点红娇小梅粧粉细香等闲三夕看消费一年忙

元夕後连隂

问讯东风几日来冷烟寒雾鎻池台埽空积雪翻成雨收尽残灯未见梅夜饮厌厌非老伴春隂漠漠是愁媒谁能腰鼓催花信快打凉州百面雷

次韵严子文见寄

雨云浓压屋山头诗句端来写客忧雷电已将金薤取琼瑶难报木瓜投无心我正铭三住有意君堪话四休何日寻春同步屧先教啼鸟说来由

再次韵述怀约子文见过

灰木心形雪满头鹤鳬长短不悲忧瓮畦纯白无机械蒲局袅卢任博投若爱陶陶并兀兀先须莫莫与休休个中情话谁能共鸡黍明当挽仲由

寄题郫县蘧仙观四楠【蘧仙手植尝有丹光现其杪】

沉犀浦上旧仙踪老木长春翠埽空敢请丹光来万里为扶云峤驾飞鸿

春来风雨无一日好晴因赋瓶花二絶

满插瓶花罢出游莫将攀折为花愁不知烛照香薰看何似风吹雨打休

酒冷花寒无好怀柴荆终日为谁开三分春色三分雨疋似东风本不来

寄题永新张教授无尽藏

古来谁道四并难对境心空着处安要识见闻无尽藏先除梦幻有为观削平丘垤孤峯峻撒去籓篱万象寛快诵老坡秋望赋大千风月一毫端

寄题莫氏椿桂堂【莫氏五子皆登科居崇德县】

君不见衣冠盛事今犹昔前说燕山後崇德联翩五组带天香世上籯金贱如砾他年诗礼到云来日日高堂称寿杯桂长孙枝椿不老却比窦家应更好

春晚即事留游子明王仲显

绣地红千点平桥緑一篙楝花来石首谷雨熟樱桃笑我生尘甑惭君有意?故人能少驻门径久蓬蒿

留游子明

得得跫音喜悤悤笑口开牢愁攻易破归梦挽难回我已踈茶椀君今减酒杯不知乘兴棹更得几囘来

初夏三絶呈游子明王仲显

东君不解惜芳菲料峭寒中一梦非剪尽牡丹梅子绽何须风雨送春归

一帘芳树緑葱葱胡蝶飞来觅绮丛雪白荼蘼红宝相尚携春色见薰风

送春迎夏未闻雷日日斜风细雨来不是故人能裹饭柴门虽设为谁开

送王仲显赴琼莞

三径蓬蒿春雨肥微君谁与开柴扉电光射牛书过目虹气干斗酒淋衣十年五别岁月老一方万里音尘稀谁云沧海断地脉莫信天南无鴈飞

梅雨五絶

梅雨暂收斜照明去年无此一日晴忽思城东黄篾舫卧听打鼓踏车声

乙酉甲申雷雨惊乘除却贺芒种晴插秧先插蚤籼稻少忍数旬蒸米成【吴农忌五月甲申乙酉雨雨则大水谚云甲申犹自可乙酉怕杀我】风声不多雨声多汹汹晓衾闻浪波恰似秋眠隐静寺玉霄泉从牀下过【繁昌隐静寺方丈山後玉霄泉自极阁下过最为佳致】

千山云深甲子雨十日地湿东南风静里壶天人不到大轮飞出默存中【道家东向坐想日出以炼气】

雨霁云开池面光三年鱼苖如许长小荷拳拳可包鮓晚日照盘风露香

芒种後积雨骤冷三絶

一庵湿蛰似龟藏深夏暄寒未可常昨日蒙絺今挟纩莫嗔门外有炎凉

梅黄时节怯衣单五月江吴麦秀寒香篆吐云生煖热从教窻外雨漫漫

梅霖倾泻九河翻百渎交流海面寛良苦吴农田下湿年年披絮插秧寒【崑山农人梅雨时着毳絮以耘秧岁以为常】

东宫寿诗

再造炎图抚太宁龙楼毓德会千龄三宫叠矩深邦本雨曜重光炳帝庭自古东明陪出日只今南极是前星钧天岁岁家人礼长对瑶阶第四蓂

并世勲华照古今朱明彩服侍尊临邦家大庆重亲养社稷元良万国心菊露壶觞秋色正桂风殿阁月香深欲知天序无疆处铜律声中治世音

寄题汉中新作南楼二首

我作筹边倚半霄西山云雪照弓刀如今且说南楼胜应共汉坛相对高

甲子周天事好还关河响动劒光寒秦川草木多如荠时倚楼阑直北看

次韵李子永见访二首

混俗休超俗居家似出家有为皆影事无念即生涯莫觅安心法翻成揑目花作糜须谷粟千劫漫炊砂有意能停棹多情易忆家清诗穿月脇远梦绕天涯雨蝶衣濡粉秋蚊喙吐花新凉宜小驻谈笑有丹砂

自咏瘦悴

皮下多无肉秋来瘦不禁骨棱春焙銙筋蹙海山沉虮蝨从何有蚊蝇枉见侵惟余老筇杖相伴两虚心

石湖诗集卷二十六








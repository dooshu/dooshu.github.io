○知四十九年非赋（以“贤者勖身，知非昔岁”为韵）

往事多违，今年觉非。嗟忽度於时景，惧将萌於祸机。新年当艾服之初，方能知过；往岁比灵蓍之数，未省防微。试问何人，云蘧伯玉。以道为喻，因言自勖。追向者以何及，悟平生之不足。处身而每在廉谨，立志而常齐宠辱。故乃追往日，想当年。似有失礼，疑乎不贤。惧愧於三千之内，仍思於五十之前。虽云时不再来，悔无及也；所谓过而能改，善莫大焉。想其悒悒自伤，兢兢若厉。悲急景以隙过，叹芳时而川逝。将以防彼终身，警夫後世。驰心於见善之末，托意於思贤之际。星霜不驻，俄符大衍之筹；容貌初移，忽及始衰之岁。况复日月逾迈，春秋载新。惧有乖於君子，恐时同於小人。前违而欲改安得，後患而将迁有因。百行维修，宛见日新其德；三缄乍启，可明言出於身。自是一悔幽微，全忘矫假。方同知过之士，亡（一作何）异恶强之者。朝来暮往，故无得而逾焉；乱世危邦，则可卷而怀也。穷其过兮，嗟嗟莫追；考其数兮，七七惟奇。岂因利而有改，虽委骨而无移。异买臣官达之期，未然而觉；契孔氏命穷之日，既至而知。由是三省为人，劳谦自责。驷马将追而莫遂，中心欲悔而何益。永示千载，非惟半百。故予当弱冠之年，已知非於曩昔。


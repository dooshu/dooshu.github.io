卷三十


钦定四库全书

石湖诗集卷三十

宋　范成大　撰

腊月村田乐府十首【并序】

余归石湖往来田家得岁暮十事采其语各赋一诗以识土风号村田乐府其一冬舂行腊日舂米为一岁计多聚杵臼尽腊中毕事藏之土瓦仓中经年不坏谓之冬舂米其二灯市行风俗尤竞上元一月前已买灯谓之灯市价贵者数人聚博胜则得之喧盛不减灯市其三祭竈词腊月二十四夜祀竈其说谓竈神翌日朝天白一岁事故前期祷之其四口数粥行二十五日煮赤豆作麋暮夜阖家同飨云能辟瘟气虽远出未归者亦留贮口分至襁褓小儿及僮仆皆预故名口数粥豆粥本正月望日祭门故事流传为此其五爆竹行此他郡所同而吴中特盛恶鬼盖畏此声古以岁朝而吴以二十五夜其六烧火盆行爆竹之夕人家各又於门首燃薪满盆无贫富皆尔谓之相暖热其七照田蠺行与烧火盆同日村落则以秃帚若麻?竹枝辈燃火炬缚长竿之杪以照田烂然徧野以祈丝谷其八分岁词除夜祭其先竣事长幼聚饮祝颂而散谓之分岁其九卖痴獃词分岁罢小儿绕街呼叫云卖汝痴卖汝獃世传吴人多獃故儿辈讳之欲贾其余益可笑其十打灰堆词除夜将晓鷄且鸣婢获持杖击粪壤致词以祈利市谓之打灰堆此本彭蠡清洪君庙中如愿故事惟吴下至今不废云

冬舂行

腊中储蓄百事利第一先舂年计米群呼步碓满门庭运杵成风雷动地筛匀箕健无粞糠百斛只费三日忙齐头圆洁箭子长隔箩耀日雪生光土仓瓦龛分盖藏不蠧不腐常新香去年薄收饭不足今年顿顿炊白玉春耕有种夏有粮接到明年秋刈熟邻叟来观还叹嗟贫人一饱不可賖官租私债纷如麻有米冬舂能几家

灯市行

吴台今古繁华地偏爱元宵灯影戏春前腊後天好晴已向街头作灯市叠玉千丝似鬼工剪罗万眼人力穷两品争新最先出不待三五迎东风儿郎种麦荷锄倦偷闲也向城中看酒垆博簺杂歌呼夜夜长如正月半灾伤不及什之三岁寒民气如春酣侬家亦幸荒田少始觉城中灯市好

祭竈词

古传腊月二十四竈君朝天欲言事云车风马小留连家有盃盘丰典祀猪头烂热双鱼鲜豆沙甘松粉饵圆男儿酌献女儿避酹酒烧钱竈君喜婢子闘争君莫闻猫犬触秽君莫嗔送君醉饱登天门杓长杓短勿复云乞取利市归来分

口数粥行

家家腊月二十五淅米如珠和豆煮大杓轑铛分口数疫鬼闻香走无处锼姜屑桂浇蔗糖滑甘无比胜黄粱全家团栾罢晚饭在远行人亦留分褓中孩子强教尝余波徧沾获与臧新元叶气调玉烛天行已过来万福物无疵疠年谷熟长向腊残分豆粥

爆竹行

岁朝爆竹传自昔吴侬政用前五日食残豆粥埽罢尘截筒五尺煨以薪节间汗流火力透健仆取将仍疾走儿童却立避其锋当堦击地雷霆吼一声两声百鬼惊三声四声鬼巢倾十声百声神道宁八方上下皆和平却拾焦头叠牀底犹有余威可驱疠屏除药裹添酒杯昼日嬉游夜浓睡

烧火盆行

春前五日初更後排门燃火如晴昼大家薪乾胜豆?小家带叶烧生柴青烟满城天半白栖鸟惊飞啼格磔儿孙围坐犬鷄忙邻曲欢笑遥相望黄宫气应才两月岁隂犹骄风栗烈将迎阳艶作好春政要火盆生煖热

照田蠺行

乡村腊月二十五长竿然炬照南亩近似云开森列星远如风起飘流萤今春雨雹茧丝少秋日雷鸣稻堆小侬家今夜火最明的知新岁田蠺好夜阑风焰西复柬此占最吉余难同不惟桑贱谷芃芃仍更苎麻无节菜无虫

分岁词

质明奉祠今古同吴侬用昏盖土风礼成废彻夜未艾饮福之余即分岁地炉火软苍术香飣盘果饵如蜂房就中脆饧专节物四座齿颊锵氷霜小儿但喜新年至头角长成添意气老翁把盃心茫然增年翻是减吾年荆钗劝酒仍祝愿但愿尊前且强健君看今岁旧交亲大有人无此盃分老翁饮罢笑捻须明朝重来醉屠苏

卖痴獃词

除夕更阑人不睡厌禳钝滞迎新岁小儿呼叫走长街云有痴獃召人买二物於人谁独无就中吴侬仍有余巷南巷北卖不得相逢大笑相捓揄栎翁块坐重帘下独要买添令问价儿云翁买不须钱奉賖痴獃千百年

打灰堆词

除夜将阑晓星烂粪埽堆头打如愿杖敲灰起飞扑篱不嫌灰涴新节衣老媪当前再三祝只要我家长富足轻舟作商重船归大?引犊鷄哺儿野茧可缫麦两岐短衲换着长衫衣当年婢子挽不住有耳犹能闻我语但如我愿不汝呼一任汝归彭蠡湖

自嘲二絶

终日哓哓漫说空触来依旧与争锋登时觉悟忙收拾已是闍黎饭後钟

恶声恶色横相干觌面须臾万箭攅有客痴聋都不动方知我被见闻瞒

海棠欲开雨作

春睡花枝醉梦囬安排银烛照粧台苍茫不解东风意政用此时吹两来

雨再作政妨海棠

漂红湿紫满莓苔泼墨浓云尚送雷风雨岂无他日再何须随却海棠来

蛮触

蛮触纷拏室未虚心知惩忿欠工夫腹须空洞方容物事过清凉已丧吾万仞我山高不极一团心火蔓难图从今立示寒灰观笑看苍黄走郑巫

偶然

偶然寸木压岑楼且放渠侬出一头鲸漫横江无奈螘鹏虽运海不知鸠躬当自厚人何责世已相违我莫求石火光中争底事寛顔收拾付东流

晓泊横塘

短梦难成却易惊披衣起漱玉池清遥知中夜南风转汹汹前村草市声

次韵袁起岩瑞麦此麦两岐已黄熟其间又出一青枝亦已秀实传记所未载也

民和神福固其宜况有仁先四者施吴稻即看收再熟周牟先已秀双岐蕙风半老黄金穗梅雨重春绿玉枝乐不可支聊发咏田间日日是芳时

次韵袁起岩甘雨即日应祈

天遣贤侯惠此州随车一雨缓千忧药寮坐看云穿屋莲棹归将叶盖头三伏凉来那易得百年饱外更何求合词但祝为霖手早待薰弦十二旒

刘德修少卿避暑惠山因便寄赠

鸣凤朝阳尺五天怱怱忽过白鸥边遥怜海内无双土独酌人间第二泉决去君今身似叶赠行谁有笔如椽老夫但祝重相见未拟消魂赋黯然

幽栖

幽栖先自嬾衣裳秋暑薰肌汗似浆对客绪言多勉强谋家生事总荒唐蚤眠不待星当户晚饭常占日半墙莫道闲中无外慕朝朝屈指望新凉

园林

园林随分有清凉走徧人间梦几塲铁砚磨成双?雪桑弧射得一绳牀光隂画纸为碁局事业看题检药囊受用切身如此尔莫於身外更乾忙

七月十八日浓雾作雨不成

晓雾障朝晖日脚战未透傥然成一雨亦足洗尘瞀江南富秋暑老穉呻永昼田间翻畏凉能粃嘉谷秀昨朝东有虹光彩照高柳占云天掠剩政恐耗升斗阳光趣坚实乘除或相捄臞儒虽病暍且复忍污垢【吴人谓立秋後虹为天收虽大稔亦减分数】

戏赠勤长老

从君挥麈演金乘我已无心纒葛藤第一圆通三鼔梦大千世界一窗灯罢参柏子庭前意权作梅花树下僧饭饱闲行复闲坐人间有味是无能

次韵袁起岩送示郡沼双莲图

珠渊玉水折方员涌出双莲照酒边压倒小湖三级草增光後沼两重莲苕华名字元相并桃叶根株本自连好把吴歈翻楚些杨荷新曲胜当年【洞庭小湖寺旧得瑞象有草绕之投草湖中生三级红莲皮日休有木兰後池重台莲诗云两重元是一重心皆吴中瑞故事而未有双莲之传也】次王正之提刑韵谢袁起岩知府送茉莉二槛

千里移根自海隅风颿破浪走天吴散花忽到毘耶室似欲横机试病夫

燕寝香中暑气清更烦云?插琼英明粧暗麝俱倾国莫与矾仙品弟兄

再赋茉莉二絶

薰蒸沉水意微茫全树飞来烂熳香休向寒鸦看日景只今飞燕侍昭阳

忆曾把酒泛湘漓茉莉球边擘荔枝一笑相逢双玉树花香如梦?如丝

再赋郡沼双莲三絶

馆娃魂散碧云沉化作双葩寄恨深千载不偿连理愿一枝空有合欢心

池光阑槛倚斜晖把酒看花醉不归但许鸳鸯相对浴休惊翡翠一双飞

两岐秀罢已蒿莱春意还从菡萏囬不是使君和气胜此花应向别人开

范村午坐

好风入修篁槁叶舞而堕断续一蛩吟高下双蝶过冻樾午隂圆静极成痴坐老便几杖供慵废诵弦课蒲团輭易煖困来百骇惰四傍无人声谁惊短梦破

石湖诗集卷三十








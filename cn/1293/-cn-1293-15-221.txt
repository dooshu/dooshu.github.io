○梁鸣谦词

闽中钱最少，福州市间所用皆票，与古钞相似。故田家妇孺，无不识字，即青楼女子数岁时，亦延师课读，然仅粗解字义，鲜有工诗词者。近有香雪留痕，传为郑玉笋校书作。自叙生时母梦人与以玉，故名玉。幼慧，略知诗，年十七卒。“开奁含粉泪，莫照可怜人。”其十四岁咏镜句也。闽县梁礼堂吏部［鸣谦］为题两同心云：“融雪为神，雕琼做思。想几回对镜低徊，有多少伤心情事。向风前洒泪成珠，结珠成字。无那孟婆风利。昙花谢矣。休再话、玉前因，剩几幅、金荃遗制。更谁怜，月冷台江，埋愁无地。”吏部释褐後，仍以笔耕为事。其盘香浣溪沙云：“曲槛回廊烛影深。连环旧制与重寻。夜阑留得一星明。珠络结成丝宛转，篆云晕到影<立令><立屏>。朝来消尽未灰心。”语浅意深，足觇所养。


○严元照词

严修能明经［元照］居吴兴而赘於吴，流寓吾乡最久，中年病归，僦居柯家山。遂以名词。卜算子云：“泪眼镇相看，分手浑无语。门外分明见远山，山外知何处。双桨载悉来，又送愁归去。今夜红闺梦里人，独听孤篷雨。”思路最为深婉，馀亦轻倩可讽。相见欢云：“斜阳只在楼西。暮烟迷。一色长堤芳草，又萋萋。春情懒。春肠转。翠眉低。惆怅十年前事，再休提。”点绛唇云：“沉水熏残，雁灯珠蜡垂垂冻。更无人共。绣被春寒重。多少相思，不合和愁种。银屏梦。月斜钟动。做也成何用。”祝英台近云：“悄寒轻，晴昼永，特地卷珠箔。池上桃花，红意已非昨。倚阑欲问东风，吹开几日，又何苦、将他吹落。怨风恶。细算却是桃花，生来命原薄。随意夭斜，只合傍篱彳勺。无端移近房栊，酿成春恨，悔当日、用心真错。”鹧鸪天云：“凌乱残英露井东。三更禁雨五更风。游丝苦要留春住，自向庭心落红。高阁静，翠帘空。今年花事忒匆匆。花开还有明年在，惆怅芳华逝水同。”後二阕似为悼其姬人香修作。明经殁时，年甫中寿，今遗稿仅存，尚未刊也。


○太宰武陵王为所生母服议



考之礼文，太宰应服齐衰周。今以《春秋》条例以广其喻。母以子贵，庶子为君，母为夫人，薨卒赴告，皆以成礼，不行妾母之制，夫人成风是也。此则身为父後，服应缌麻，犹以子贵，得遂私情，经有明文，《三传》不贬。况于太宰，贵同古例，不为父後者邪！且礼有节文，因革不一。自汉以来，皇子皆为始封君，始封君则私得伸。设令太宰不出後，必受始封，服无厌降。出後降一等，复何嫌而不周乎？（《通典》八十二）

曹处道

处道，升平中为祠部郎。




○答王時芳給舍論治盜書 【 治盜】

盜源之窒僕亦嘗苦思一二、未敢以聞於人、以吾兄當事而不以聞、則亦胡爾思也今人心之思盜者、十之二三、而免罪免稅之令猶下、人孰不曰、吾不盜也試為之盜不吾仇也、急則來歸焉、可必生矣。復吾三年官府居隣不得擾、吾以安枕也。資益殖。自非有恒心者。未信其不樂於盜也。但今二三巳乎。賞格之行在邊徼三顆一級其恒也覈之者。謂甲折之而乙功之。則有也。其夷虜形狀。自是可驗。保無他矣。行于治盜。盜亦民也。覈之愈嚴。飾之愈巧。啟人多殺。夫民者。或坐是也。况古者命將不從中復、而賞罰上下、皆專制之、是足以驅人也。彼偏禆將卒冐而忍者。伺其便而殘取吾民焉。積盈其數。吾可以藉于上。而賞之固有也。初若非將為之也。故曰重賞之下有勇夫、是固將之賞也、今若是欲將令之行也難矣夫驅民於盜者若此誘人以殘民者若此而制將之不足以有為又若此盜之平未有日也又况功成而後議賞。皆制馭之微權也。如開國成家、小人勿用、雖欲不用小人得乎、曹彬不拜使相、雖欲不拜得乎、王言敷敷布、一有不孚。非所以示信于將來。若必不信。按籍累官。不知何所紀極。祿食之濫。又足以貧吾國。國之貧。民有裕者乎。是又一大盜源也。轉移之機。有可致力者否。深惟吾兄平生舉動。在此一著。微所見則巳。如有之則當自效。不敢諉于愛莫助也。幸鑑幸鑑。


○杀里克

惠公既杀里克而悔之，曰：“芮也使寡人过杀社稷之镇。”（芮，冀芮也。镇者，重也。）郭偃闻之曰：“不谋而谏者，冀芮也，不图而杀者，君也。不谋而谏不忠，不图而杀不祥。不忠受君之罚，不祥罹天之祸。受君之罚死戮，罹天之祸无后。”（文公杀怀公于高梁。秦人杀冀芮而施之。）

非曰：芮之陷杀克也，其不祥宜大于惠公。而异其辞，以配君罚天祸，皆所谓迁就而附益之者也。


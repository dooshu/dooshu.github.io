173　銅山西崩靈鐘東應　銅澡盤自鳴


「銅山西崩，靈鐘東應」，世説注引東方朔、樊英事。樂纂又謂：「晉人有銅澡盤自鳴，張茂先曰：『此器與洛陽鐘聲諧，宫中撞鐘，故鳴。』」

【集證】按世説文學門注：東方朔傳曰：「孝武帝時，未央宫前殿鐘無故自鳴，三日三夜不止。詔問東方朔，朔曰：『臣聞銅者山之子，山者銅之母，子母相感，山恐有崩弛者，故鐘先鳴。』後五日，南郡太守上書言山崩，延袤二十餘里。」樊英别傳曰：「漢順帝時，殿下鐘鳴，問英，對曰：『蜀岷山崩。山於銅爲母，母崩子鳴，非聖朝災。』後蜀果上言山崩〔一〕，日月相應。」又云：「魏時殿前鐘忽鳴，張華曰：『蜀銅山崩。』」此説與東方朔、樊英事相類，而人各不同。〇太平御覽五百六十五樂纂：「昔晉有銅澡盤自鳴，張茂先曰：『此器與洛陽鐘聲諧，宫中撞鐘，故鳴。若以鑢之音殊，其鳴可止。』後果如其言。」〇此事亦見劉敬叔異苑。

〔一〕「言」，原脱，據四庫本世説新語卷上之下文學注補。按下「又云」一則見於異苑，已非世説注文。






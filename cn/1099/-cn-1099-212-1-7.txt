○覆交城王奏討樂戶疏 【 王府樂戶】

看得　交城王、奏稱該府分封、另城居住、獨無樂人應用、及稱各樂雖解府應用、原非管束、以致隨奏隨迯、要奏討管束一節、該司查據節年事例、慶成等一十一府、俱另城居住、俱是遇有公務、暫撥樂人應用、則不特　交城一府、獨無撥與樂人。又本府自正統二年分封至今、一百一十餘年、未見缺少樂人、廢失典禮、又樂戶郭義等、素隸有司、管束、亦且不免迯亡。豈有王府管束、便能使之不迯。及照各王府、設有樂戶去處。往往致各　宗室縱恣淫慾。甚者花生子女。瀆亂天潢。以至奏革名封。本部方欲題請議處。用圖保全宗室。兼恐有等無籍樂人。利於投入王府。公行影蔽他人。躲避有司繁雜差徭。又或各王府下人。借此招引無賴。增樹爪牙。張勢生事。甚則窩隱盜竊賭博之徒。有司不能禁捕。俱屬不便。以故本部每遇奏討樂戶。未敢輕易題覆。今本王又有此奏。必是府縣有司。肆意慢忽。凡遇本府行禮之期。不以樂戶人等依期撥送。以致奏請不巳。抑恐或有前項躲差。及招引等情弊。俱合查究。為此合咨貴院仰煩轉行山西廵按御史、即查各樂人、如有營求、投入影蔽避差情弊。徑自究治。或是本府下人。意圖招引無賴。就行本府教授。啟　王嚴加禁約。如是府縣有司。不行依期撥送。亦要著落守廵該道督責。不許怠忽取罪。仍查西河陽曲二府。與交城同分封平陽府地方。見今二府迎接　詔敕拜賀節令。及寇婚喪祭等禮。合用樂人。府縣作何應付。應否與交城府事同一體。希將查過緣繇回報、以憑施行、


◇诏陆逊伐顾雍为丞相（赤乌七年正月）

朕以不德，应期践运，王途未一，奸宄充路，夙夜战惧，不遑鉴寐。惟君天资聪，明德显融，统任上将，匡国弭难。夫有超世之功者，必膺光大之宠；怀文武之才者，必荷社稷之重。昔伊尹隆汤，吕尚翼周，内外之任，君实兼之。今以君为丞相，使使持节守太常傅常授印绶。君其茂昭明德，修乃懿绩，敬服王命，绥靖四方。於乎！总司三事，以训群寮，可不敬与？君其勖之！其州牧都护领武昌事如故。（《吴志·陆逊传》）


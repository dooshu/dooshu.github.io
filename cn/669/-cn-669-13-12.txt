25　穀梁子其名數説


穀梁子或以爲名赤，或以爲名俶，何云：「小顔藝文志注云：『名喜。』」秦孝公時人。今按傳載尸子之語，尸佼與商鞅同時，故以穀梁子爲秦孝公時人，然不可攷。【原注】漢書但云「魯學」。

【閻按】名赤，見風俗通。名俶，字元始，見阮孝緒七録。趙氏損益義云然。盧六以云宜補入。

【集證】晁氏志：「應劭風俗通稱穀梁子名赤，子夏弟子。麋信則以爲秦孝公同時人。阮孝緒則以爲俶，字元始。皆未詳也。」又按：論衡案書篇又云「穀梁寘」，是穀梁子有四名也。然名赤始自桓君山新論，説最先，後人多從之。






○纪信碑阴

长安元年，乡人白孔府君，请为纪公建立碑表，府君具状申请，而州寮以为异代风烈，令式无文，且惧乡人头会，抑而不建。孔府君感激忠义，拘牵下僚，叹曰：“吾以不才，忝兹邦政，至於激贪励俗，旌孝尚忠，牙子之行，教化之端也。乡人之请，允有礼矣，吾可以墨欤？”至二年七月，自减私俸，将斩石采山，以旌忠烈。会有耕（阙一字）於纪公墓侧居人田中得一古石，磨龙俱（阙一字）但无文字，其螭首及两侧龙距文，仿佛有子丹碑法生动之势，非近工所为，询之故老，莫究年代。府君遂酬地主之直，树之於墓，刊勒斯颂，岂神明昭应，有所戚发哉？何其幽显之符会也？乡人奔走而观者甚众，咸喜纪公有述，幽石自彰，（阙一字）以崇宰君之徽烈，表至诚之必感。夫减俸以旌贤，至清也；希古以砥节，至忠也。不然，後（阙一字）何以仰德而立名哉？於碑阴，刊纪斯异。


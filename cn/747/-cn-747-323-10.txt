○送族弟旭帖经下第东归序

吾族旭也，洵美有声。夫蒸蒸者行之能，翼翼者体之敬；工文足以标绝唱，深识足以剖群疑。兼而备焉，实为难者。意其培积风之力，骇绝电之姿，从东道以载驰，去南溟而一息。此其分也。系明代择人，宜乎？尽能，使轮辕当曲直之适，凿枘靡圆方之叹，则宏纲举而浮议息矣。以吾弟不羁之才，逢圣君如渴之日，而徵求章句，见遗甲乙，是犹笼、绊腾黄，望辽廓权奇，其可得也？吾闻诸君子非无位之患，惟立身实难。今尔有是才，居是屈，能卷舒其道，喜愠不形，又其冲融坦荡，莫可得而窥也。不然，书未十献，岁未二毛，道非捭阖，交无荐宠，而雄虽先进，叹甚後时，何哉？论者以为人之望也。仲春二月，东京千里，之子往矣，薄言旋归。赋诗而宠别者，皆上国之选，莫不衔愤屑涕，抗词悲歌，吾乃知道术亲而然诺重也。况乎西迁而五陵是宅，南渡而二曹其昌，居宋有挚畴之姻，在周为鲁卫之国。曾是共祖，不待冯商之言；已为路人，未处陶生之叹。今也于迈，如何勿思？《诗》不云乎，“凡今之人，莫如兄弟”。不废急难之谓也。


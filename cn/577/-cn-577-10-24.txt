晚出左掖


昼刻传呼浅，春旗簇仗齐。退朝花底散〔一〕，归院柳边迷。楼雪融城湿，宫云去殿低。避人焚谏草〔二〕，骑马欲鸡栖〔三〕。

〔一〕退朝：《雍录》：宣政殿下有东西两省。别有中书门下外省，又在承天门外。两省官亦分左右，各为廨舍，曰散曰归，分班而出，东西各归其廨也。 花底：晦庵云：唐殿庭间种花柳，故杜诗云云。本朝惟树槐楸，郁然有严毅气象。

〔二〕谏草：《晋·羊祜传》：其嘉谋谠议，皆焚其草，故世莫闻。

〔三〕鸡栖：吴若本注云：朱仲卿“车如鸡栖马如狗”。按：此诗为晚出左掖，不如用日之夕矣为当也。






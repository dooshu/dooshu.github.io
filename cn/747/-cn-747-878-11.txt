○纪国公封邓王加司空制

门下：宗子维城，良臣惟圣。故有王社之数，鼎司之权。亲亲贤贤，古之大训也。我有成命，时惟至公。第七子某，识度淹通，器质清粹。就傅之岁，威仪不忒，出阁已来，闻望所著。向由邦政，入践中枢。内形将顺之规，外尽弥纶知业。人知亲附，俗待和平。邦家之基，斯实攸赖。今六巡守，万乘启行。方资扈跸之勤，宜有酬庸之典。画南阳而锡壤，掌邦土以命官。并加驭贵之资，益峻具瞻之望。於戏！义极君父，爱敬之道兼焉。任综文武，弛张之政存焉。尔其佩服前训，咨询旧德。勿骄勿惰，有初有终。永树风声，以保元吉。


【和阳纳言听鸣蝉篇】

〖隋卢思道同赋。〗

听秋蝉。秋蝉非（《初学记》非上衍悲字。）一处。细柳高飞夕。长杨明月曙。历乱起秋声。参差揽人虑。单吟如转箫。群噪学调笙。乍（《诗纪》字缺。）飘流曼响。多含继绝声。垂阴自有乐。饮露独为清。短□何足贵。薄羽不羞轻。螗螂翳下偏难见。翡翠竿头绝易惊。容止由来桂林苑。无事淹留南斗城。城中这皇里。金张及许史。权势热如汤。意气喧城市。剑影奔星落。马色浮云起。鼎俎陈龙凤。金石谐宫徵。关中满季心。关西饶孔子。讵用虞公立国臣。谁爱韩王游说士。红颜宿昔同春花。素鬓俄顷变秋草。中肠自有极。那堪教作转轮车。（○《初学记》三十。《诗纪》百十。○《诗纪》云。此篇见《初学记》。红颜以下脱误。俟再考。）


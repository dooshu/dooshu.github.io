○授苗晋卿侍中制

宰辅之重，陶镕所寄，用谐时望，必藉素名。是以殷登左相，伊尹成乎一德；汉命旧臣，孔光由其再起。盖以上扶皇极，下庇苍甿，永怀寅亮之美，实属股肱之任。特进守太子太傅上柱国韩国公苗晋卿，衣冠宿望，廊庙公才。体文雅之宏量，负经通之远识，累践台阁，久彰名器。自艰难之际，协赞有劳，早契风云之期，备陈康济之术。顷以疲疴，固辞枢务，重违诚恳之志，爰假优崇之秩。虽訏谟暂闲，而梦寐无忘。今戎事犹虞，蒸人未乂，汉将且闻於辞第，留侯岂遂於停飧。成余社稷之本，懿尔勋庸之望，固可勉纡新绂，载珥旧貂，宜罢辎车之礼，俾广黄阁之政。可行侍中。


和钱湘灵韵

其一


古道于今半已芜，数行涕泪感区区。
吹箫幸有芦中客，温律空传稷下儒。
君自南枝悲越鸟，我如东郭泣韩卢。
何时握手铜驼陌，击筑高歌问酒徒。

其二

橐饘消息苦难通，来往诗筒感慨中。
北道尘沙枯树赋，南朝霜露景阳钟。
歌成苦叶偏怜屈，诏幸甘泉欲荐雄。
汝倡予酬惭小谢，彩毫委宛落双虹。


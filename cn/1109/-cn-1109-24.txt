憎王孙文

猿、王孙居异山，德异性，不能相容。猿之德静以恒，类仁让孝慈［1］。居相爱，食相先，行有列，饮有序。不幸乖离，则其鸣哀。有难，则内其柔弱者。不践稼蔬。木实未熟，相与视之谨；既熟，啸呼群萃，然后食，衎衎焉［2］。山之小草木，必环而行遂其植。故猿之居山恒郁然。王孙之德躁以嚣，勃诤号呶［3］，唶唶彊彊［4］，虽群不相善也。食相噬啮，行无列，饮无序。乖离而不思。有难，推其柔弱者以免。好践稼蔬，所过狼藉披攘。木实未熟，辄龁咬投注［5］。窃取人食，皆知自实其嗛［6］。山之小草木，必凌挫折挽，使之瘁然后已。故王孙之居山恒蒿然。以是猿群众则逐王孙，王孙群众亦齚猿［7］。猿弃去，终不与抗。然则物之甚可憎，莫王孙若也。余弃山间久，见其趣如是，作《憎王孙》云。

湘水之浟浟兮，其上群山。胡兹郁而疲彼兮，善恶异居其间。恶者王孙兮善者猿，环行遂植兮止暴残。王孙兮甚可憎！噫，山之灵兮，胡不贼旃［8］？

跳踉叫嚣兮，冲目宣龂［9］。外以败物兮，内以争群。排斗善类兮，哗骇披纷。盗取民食兮，私己不分。充嗛果腹兮，骄傲欢欣，嘉华美木兮硕而繁，群披竞啮兮枯株根。毁成败实兮更怒喧，居民怨苦兮号穹旻［10］。王孙兮甚可憎！噫，山之灵兮，胡独不闻？

猿之仁兮，受逐不校；退优游兮，唯德是效。廉、来同兮圣囚［11］，禹、稷合兮凶诛［12］。群小遂兮君子违［13］，大人聚兮孽无余。善与恶不同乡兮，否泰既兆其盈虚［14］。伊细大之固然兮，乃祸福之攸趋。王孙兮甚可憎！噫，山之灵兮，胡逸而居？

【注释】

［1］类：大都，基本上。

［2］衎衎：温馨欢乐。

［3］勃诤号呶：争斗号叫。

［4］唶唶：大声呼号。彊彊：紧紧相随。

［5］龁：咬。

［6］嗛：猴类储藏食物的皮囊。

［7］齚：撕咬。

［8］贼旃：诛杀了它。

［9］冲目宣龂：瞪着眼，龇着牙。

［10］穹旻：苍天。

［11］廉、来：指殷纣王的佞臣飞廉和恶来。圣囚：指周文王被囚禁之事。

［12］禹、稷：指贤士夏禹、后稷。凶：指被舜放逐的四个恶人浑敦、穷奇、梼杌、饕餮。

［13］遂：得逞。

［14］否：厄运。泰：好运。





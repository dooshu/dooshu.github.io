饮新加坡觞咏楼次菽园韵　四首


春风海上客徴歌，消受群花眼福多。我比石斋尤豁达，不妨坐抱顾横波。

风云万里郁神州，人醉天南第一楼。唱遍南朝新乐府，最难天子是无愁。

解佩江皋竟遗予，琴心久已薄相如。出关待草勤王檄，懒对芙蓉赋《子虚》。

力收墨雨卷欧风，馀事当筵顾曲工。谁遣拿破仑再出，从来岛上有英雄。






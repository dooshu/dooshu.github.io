○廣時議以防虜患疏 【 北京外城】

毛伯溫

臣等看得御史焦璉等原題專為京城四外關廂、欲各建大門定立壕塹以便防守、及查工部覆題微有不同、合行申明、為照城郭之制、其來尚矣、管仲曰。內為之城。外為之郭。又吳越春秋云。築城以衛君。造郭以守民。禮記月令以孟秋補城郭。以仲秋築城郭。繇是言之。有城則有郭。從古皆然。而補治增築之法。尤乘時宜為之。不容緩者。孟軻曰三里之城、七里之郭、是小國之城郭也、小國且然、况金城天府都會之大耶、我　太祖高皇帝定鼎南京、既建內城、復設外羅城於外、所以鞏護　洪基、立億萬世不拔之圖也、　成祖文皇帝移都　京師、京師城垣雄麗真成金湯外城□為□薄我國家威靈□暢守在四夷而　皇上駕臨閱視可謂深衣袽之戒矣內城之建、極其壯固、所以未設外城者。以內城之廣民庶可居但今重熙累洽百數十年長養休煦。生齒日繁。以四方庶姓。雜居鱗次。百物商賈所聚輻輳城外之民。殆倍於城中俟。於此不設外城。則平居之際。四漫羣渙。既無所藉以為郛羅。一遇有警。倉卒惶駭。又無所恃以為捍蔽?諏熟思。均為未便。伏乞　俯採愚議、　敕下工部仍為先今題奉　欽依事理、於各關廂外隨宜相度、通行修築外羅土城一圍、城外取土即可成濠。四面各立城門、合用錢糧人夫從長議處若工程浩大、人力不齊、一時難以據辦、後竟築南関者以郊壇在外故也將南關一面居民稠密去處先行修築其餘三面以次漸成。如此不惟增壯屏翰。亦可潛消奸宄。重門拱衛。崇城聳嚴。內謐外寧。萬萬年無疆之休也。


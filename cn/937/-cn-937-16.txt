癸字补髓丹

久痨虚惫，髓干精竭，血枯气少，服煎药愈后，服此药。

猪脊膂（一条） 羊脊膂（一条） 团鱼（一枚） 乌鸡（一只）

四味制净，去骨存肉，用酒一大碗，于沙瓮内煮熟擂细，再用后药。

大山药（五条） 莲肉（半斤） 京枣（一百枚） 霜柿（十个）

四味修制净，用井花水一大瓶，于沙瓮内煮熟擂细，于前熟肉一处，用慢火熬之，却下明胶（四两） 黄蜡（三两）

上二味逐渐下，与前八味和一处，研成膏子，和平胃散末，四君子汤末，并知母黄柏末各一梧桐子大，每服一百丸，不拘时候，枣汤下。

猪羊脊膂鸡团鱼，煮擂宜当去骨需。霜柿十枚京枣百，建莲八两五条薯。熟和前味熬文火，黄蜡明胶渐入诸。知柏四君平胃末，各和一两制丸茹。

陈修园按∶久痨虚惫，髓干精竭等症，服煎药愈后，服此药二十字，是为虚痨既愈症，筹一不历试。初服间或少效，久之无不增剧，名医俱束手无策。然药以治病，食以养人，二语参透，大有妙议。盖得病日久，日在药中，禾黍之肠，改充杂草，肠胃之所恶者药也，若更以药投之，是重困之而不能堪矣。先生用山药、莲肉、京枣、霜柿，取日食之果菜，以悦脾胃之性情，用猪髓、羊髓、团鱼、乌鸡、牛胶，日用之肉食，以充脾胃之虚馁，即扁鹊所谓损其脾者，调其饮食。《内经》所谓精不足者，补之以味是也。惟方中黄蜡一味，俗医见之，无不惊骇。《本草备要》谓服此物，着于肠胃，令人泻利不止威喜丸用此熔化为丸。王晋三注云∶黄蜡性味缓涩，有续绝补髓之功，专调斫丧之阳，分理溃乱之精，故为元阳虚惫，遗浊带下之神品。俗传本草之害人，往往如此，况此丹尽属骨肉有情之品，温养吾身之气血，与无情之草木悬殊。叶天士用人乳粉、秋石霜、血余灰之类，引人身之膏脂，以为继续之计，亦由此方中悟出。若紫河车污秽有毒，服之无不发热减食，岂非惑于以人补人之说，忍心害理，适以自KT 也耶？又按∶明胶是取嫩肥黄牛皮，以河水制造为之，或用牛肉煎法去滓，再熬成膏，每斤入姜制半夏末二两，名为霞天膏，治痨伤久嗽。乾隆丁未，余肄业鳌峰书院，孟瓶庵师言其督学四川时，患嗽数月，同寅制馈，原素不食牛，拜受而不敢尝。署中阅卷张友，患痰症二十余载，喜而尝之，胶痰成块，吐出甚多，半月全愈，身体立见壮健，附志之以广其传。

王节斋云∶人若色欲过度，伤损精血，必生阴虚火动之病，睡中盗汗，午夜发热，哈哈咳嗽肉消瘦，此名痨瘵，最重难治。轻者用药数十服，重者期以岁年，然必须病患惜命，坚心定志，绝房室，息妄想，戒恼怒，节饮食，以自培其根，此谓内外交治，可获全功。

潘按∶古人所谓虚劳，皆是纯虚无阳之症，与近日之阴虚火旺者，吐血咳嗽正自相反，误用致害人为幸甚。

周氏总注∶予读此十方，俱出人意表，其间次第缓急，可为千百世法，即不必十方并用，要血症者，辄用六味地黄增减，冀其收功，皆由《医贯》入手，而未尝从《神书》体会者也。彼之肾水衰，（足少阴）则火炎为患，壮水之主，可镇阳光，孰知人之患此病者，阴虚（肾）固多，而他因者，亦复不少。假如从劳役饥饱而得者，其伤在足太阴（脾）矣；从忧患而得者，其伤在手少阴（心）矣；从嗜饮而得者，其伤在手太阴（肺）矣；从愤怒而得者，其伤又在足厥阴（肝）矣。此足致吐血、咳血、咯血等症，岂一壮水可以胜其任乎？总之，人身之血，附气而行者也。一脏伤，则气必不调，而血遂溢于外。故逆则上出，坠则下行，滞则阻痛，寒则凝，热则散，此自然之势也。后之君子，于诊视之际，闻问之余，斟酌而得其情否乎？果能于此着眼，视其病之所伤在何脏？脉之所伤在何部？时之所值在何季？思过半矣。曾治一咯血之人，平日极劳，每咯紫黑色俱成小块者，然必是饱食则多，少食则少，不食或少或无，余以韭汁童便制大黄治之，二服可安，后以补中益气汤加血药而愈。知者以为怪妄，予谓极平常，盖实从《神书》究心，而置《医贯》为谈料者也。


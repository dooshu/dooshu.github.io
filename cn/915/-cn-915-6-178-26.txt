◇烈文先生鲍玄泰诔

於铄烈文，续蕤皇祚。夏后基命，灵根已固。杞曾阝既微，枝离叶布。爰暨叔牙，世赞齐风。翼桓济管，遂登霸功。越在汉隆，三司并纵。烈考中丞，妙世显名。峨峨先生，诞资英俊。淑质清淳，兰芳玉润。抗行崇邈，游心大顺。允文允明，聪昭秀哲。启冥演幽，守文命世。抱道冲虚，执义贞厉。栖迟无闷，不营不忮。拟志云霄，致命穷达。行为范轨，言成隐括。宜登遐年，弘此徽猷。济济绅，永挹清流。取识遗音，目想表仪。孰云玄泰，曾不我知。感伤慷慨，挥涕渗澌。已矣鲍子，宁尔玄阴。振声竹帛，永播徽音。（《艺文类聚》三十七）


卷七十八

钦定四库全书

历代名臣奏议卷七十八

明　杨士奇等　撰

经国

晋侯假道於虞以伐虢宫之奇谏曰虢虞之表也虢亡虞必从之晋不可啓宼不可翫一之谓甚其可再乎谚所谓辅车相依唇亡齿寒者其虞虢之谓也公曰晋吾宗也岂害我哉对曰太伯虞仲大王之昭也大伯不从是以不嗣虢仲□叔王季之穆也为文王卿士勲在王室藏於盟府将虢是灭何爱於虞且虞能亲於桓庄乎其爱之也桓庄之族何罪而以为戮不惟偪乎亲以宠偪犹尚害之况以国乎公曰吾享祀丰洁神必据我对曰臣闻之鬼神非人实亲惟德是依故周书曰皇天无亲惟德是辅又曰黍稷非馨明德惟馨又曰民不易物惟德其物如是则非德民不和神不享矣神所冯依将在德矣若晋取虞而明德以荐馨香神其吐之乎秦饥使乞籴于晋晋人弗与庆郑曰背施无亲幸灾不仁贪爱不祥怒隣不义四德皆失何以守国虢射曰皮之不存毛将安傅庆郑曰弃信背隣患孰恤之无信患作失援必毙是则然矣虢射曰无损於怨而厚於寇不如勿与庆郑曰背施幸灾民所弃也近犹雠之况怨敌乎弗听退曰君其悔是哉

魏王以秦救之故欲亲秦而伐韩以求故地公子无忌谓魏王曰秦与戎翟同俗有虎狼之心贪戻好利无信不识礼义德行苟有利焉不頋亲戚兄弟若禽兽耳此天下之所识也非有所施厚积德也故太后母也而以忧死穰侯舅也功莫大焉而竟逐之两弟无罪而再夺之国此於亲戚若此而况於仇雠之国乎今王与秦共伐韩而益近秦患臣甚惑之而王不识则不明羣臣莫以闻则不忠今韩氏以一女子奉一弱主内有大乱外交强秦魏之兵王以为不亡乎韩亡秦有郑地与大梁隣王以为安乎王欲得故地今负强秦之亲王以为利乎秦非无事之国也韩亡之後必将更事更事必就易与利就易与利必不伐楚与赵矣是何也夫越山踰河絶韩上党而攻强赵是复得阏与之事秦必不为也若道河内倍邺朝歌絶漳?水与赵兵决於邯郸之郊是知伯之祻也秦又不敢伐楚道涉山谷行三千里而攻冥厄之塞【楚之险塞也】所行甚远所攻甚难秦又不为也若道河外倍大梁左蔡召陵与楚兵决於陈郊秦又不敢故曰秦必不伐楚与赵矣又不攻卫与齐矣夫韩亡之後兵出之日非魏无攻已秦固有怀茅邢丘城垝津以临河内河内共汲必危有郑地得垣雍决荥泽水灌大梁大梁必亡王之使者过而恶安陵氏於秦秦之欲诛之久矣秦叶阳昆阳与舞阳邻听使者之恶之随安陵氏而亡之绕舞阳之北以东临许南国必危国无害已夫憎韩不爱安陵氏可也夫患秦不爱南国非也异日者秦在河西晋国去梁千里有河山以阑之有周韩以间之从林乡军以至于今秦七攻魏五入囿中边城尽拔文台堕垂都焚林木伐麋鹿尽而国继以围又长驱梁北东至陶卫之郊北至平监所亡於秦者山南山北河外河内大县数十名都数百秦乃在河西晋去梁千里而祻若是矣又况於使秦无韩有郑地无河山而阑之无周韩而间之去大梁百里祸必由此矣异日者从之不成也楚魏疑而韩不可得也今韩受兵三年秦挠之以讲识亡不听投质於赵请为天下鴈行顿刃楚赵必集兵皆识秦之欲无穷也非尽亡天下之国而臣海内必不休矣是故臣?以从事王王速受楚赵之约赵挟韩之质以存韩而求故地韩必效之此士民不劳而故地得其功多於与秦共伐韩而又与强秦隣之祻也夫存韩安赵而利天下此亦王之天时已通韩上党於共甯使道安成出入赋之是魏重质韩以其上党也今以其赋足以富国韩必德魏爱魏重魏畏魏韩必不敢反魏是韩则魏之县也魏得韩以为县卫大梁河外必安矣今不存韩二周安陵必危楚赵大破卫齐甚畏天下西乡而驰秦入朝而为臣不久矣

苏秦西至秦秦孝公卒说惠王曰秦四塞之国被山带渭东有关河西有汉中南有巴蜀北有代马此天府也以秦士民之衆兵法之教可以吞天下称帝而治秦王曰毛羽未成不可以高蜚文理未明不可以并兼方诛商鞅疾辩士弗用乃东之赵赵肃侯令其弟成为相号奉阳君奉阳君弗说去游燕岁余而後得见说燕文侯曰燕东有朝鲜辽东北有林胡楼烦西有云中九原南有滹沱易水地方二千余里带甲数十万车六百乘骑六千匹粟支数年南有碣石鴈门之饶北有枣栗之利民虽不佃作而足於枣栗矣此所谓天府者也夫安乐无事不见覆车杀将无过燕者大王知其所以然乎夫燕之所以不犯寇被甲兵者以赵之为蔽於南也秦赵五战秦再胜而赵三胜秦赵相毙而王以全燕制其後此燕之所以不犯寇也且夫秦之攻燕也踰云中九原过代上谷弥地数千里虽得燕城秦计固不能守也秦之不能害燕亦明矣今赵之攻燕也发号出令不至十日而数十万之衆军於东垣矣渡滹沱涉易水不至四五日而距国都矣故曰秦之攻燕也战於千里之外赵之攻燕也战於百里之内夫不忧百里之患而重千里之外计无过於此者是故?大王与赵从亲天下为一则燕国必无患矣文侯曰子言则可然吾国小西迫强赵南近齐齐赵强国也子必欲合从以安燕寡人请以国从於是资秦车马金帛以至赵而奉阳君已死即说赵肃侯曰天下卿相人臣及布衣之士皆高贤君之行义皆?奉教陈忠於前之日久矣虽然奉阳君妒君而不任事是以宾客游士莫敢自尽於前者今奉阳君捐馆舍君乃今复与士民相亲也臣故敢进其愚虑窃为君计者莫若安民无事且无庸有事於民也安民之本在於择交择交而得则民安择交而不得则民终身不安请言外患齐秦为两敌而民不得安倚秦攻齐而民不得安倚齐攻秦而民不得安故夫谋人之主伐人之国常苦出辞断絶人之交也?君慎勿出於口请别白黑所以异隂阳而已矣君诚能听臣燕必致旃裘狗马之地齐必致鱼塩之海楚必致橘柚之园韩魏中山皆可使致汤沐之奉而贵戚父兄皆可以受封侯夫割地包利五霸之所以覆军擒将而求也封侯贵戚汤武之所以放弑而争也今君高拱而两有之此臣之所以为君?也今大王与秦则秦必弱韩魏与齐则齐必弱楚魏魏弱则割河外韩弱则効宜阳宜阳効则上党絶河内割则道不通楚弱则无援此三策者不可不熟计也夫秦下轵道则南阳危刼韩包周则赵氏自销铄据卫取淇卷则齐必入朝秦秦欲已得乎山东则必举兵而向赵矣秦甲渡河踰漳据番吾则兵必战於邯郸之下矣此臣之所以为君患也当今之时山东之建国莫强於赵赵地方二千余里带甲数十万车千两骑万匹粟支十年西有常山南有河漳东有清河北有燕国燕固弱国不足畏也秦之所害於天下者莫如赵然而秦不敢举兵伐赵者何也畏韩魏之议其後也然则韩魏赵之南蔽也秦之攻韩魏也无有名山大川之限稍蚕食之传国都而止韩魏不能支秦必入臣於秦秦无韩魏之隔则祻必中於赵矣此臣之所以为君患也臣闻尧无三夫之分舜无咫尺之地以一天下禹无百人之聚以王诸侯汤武之士不过三千车不过三百乘卒不过三万立为天子诚得其道也是故明主外料其敌之强弱内度其士卒贤不肖不待两军相当而胜败存亡之机固已形于胷中矣岂揜于衆人之言以冥冥决事哉臣窃以天下之地图案之诸侯之地五倍於秦料度诸侯之卒十倍於秦六国为一并力西乡而攻秦秦必破矣今西面而事之见臣於秦夫破人之与见破於人也臣人之与见臣於人也岂可同日而论哉夫衡人者皆欲割诸侯之地以予秦秦成则高台榭美宫室听竽瑟之音前有楼阙轩辕後有长姣美人国被秦患而不与其忧是故夫衡人日夜务以秦权恐喝诸侯以求割地故?大王熟计之也臣闻明主絶疑去谗屏流言之迹塞朋党之门故尊主广地强兵之计臣得陈忠於前矣故窃为大王计莫如一齐楚韩魏燕赵之从亲以畔秦令天下之将相会於洹水之上通质刳白马而盟要约曰秦攻楚齐魏各出锐师以佐之韩絶其粮道赵涉河漳燕守常山之北秦攻韩魏则楚絶其後齐出锐师而佐之赵涉河漳燕守云中秦攻齐则楚絶其後韩守成臯魏塞其道赵涉河漳博关燕出锐师以佐之秦攻燕则赵守常山楚军武关齐涉渤海韩魏皆出锐师以佐之秦攻赵则韩军宜阳楚军武关魏军河外齐涉清河燕出锐师以佐之诸侯有不如约者以五国之兵共伐之六国从亲以摈秦则秦甲必不敢出於函谷以害山东如此则霸王之业成矣赵王曰寡人年少立国日浅未尝得闻社稷之长计也今上客有意存天下安诸侯寡人敬以国从乃饰车百乘黄金千镒白璧百双锦绣千纯以约诸侯是时周天子致文武之胙於秦惠王惠王使犀首攻魏禽将龙贾取魏雕隂且欲东兵苏秦恐秦兵之至赵也乃激怒张仪入于秦於是说韩宣惠王曰韩北有巩洛成臯之固西有宜阳商阪之塞东有宛穰洧水南有陉山地方九百余里带甲数十万天下之强弓劲弩皆从韩出谿子少府时力距来者皆射六百步之外韩卒超足而射百发不暇止远者括臂洞胷近者镝揜心韩卒之剑戟皆出於冥山棠谿墨阳合赙邓师宛冯龙渊太阿皆陆断牛马水截鹄鴈当敌则斩坚甲铁幕革抉?芮无不毕具以韩卒之勇被坚甲跖劲弩带利剑一人当百不足言也夫以韩之劲与大王之贤乃西面事秦交臂而服羞社稷而为天下笑无大於此者矣是故?大王熟计之大王事秦秦必求宜阳成臯今兹效之明年又复求割地与则无地以给之不与则弃前功而受後祻且大王之地有尽而秦求无已以有尽之地而逆无已之求此所谓市怨结祻者也不战而地已削矣臣闻鄙谚曰宁为鸡口无为牛後今西面交臂而臣事秦何异於牛後乎夫以大王之贤挟强韩之兵而有牛後之名臣窃为大王羞之於是韩王勃然作色攘臂瞋目按剑仰天太息曰寡人虽不肖必不能事秦今主君诏以赵王之教敬奉社稷以从又说魏襄王曰大王之地南有鸿沟陈汝南许郾昆阳召陵舞阳新都新郪东有淮颍煮枣无胥西有长城之界北有河外卷衍酸枣地方千里地名虽小然而田舍庐庑之数曾无所刍牧人民之衆车马之多日夜行不絶輷輷殷殷若有三军之衆臣窃料大王之国不下楚然衡人怵王交强虎狼之秦以侵天下卒有秦患不顾其祸夫援疆秦之势以内刼其主罪无过此者魏天下之强国也王天下之贤主也今乃有意西面而事秦称东藩筑帝宫受冠带祠春秋臣窃为大王耻之臣闻越王勾践以散卒三千人禽夫差于遂武王卒三千人革车三百乘制纣於牧野岂其士卒衆哉诚能奋其威也今窃闻大王之卒武士二十万苍头二十万奋击三十万厮徒十万车六百乘骑五千匹此其过越王勾践武王远矣今乃听於羣臣之说而欲以事秦夫事秦必割地以效实故兵未用而国已亏矣况羣臣之言事秦者皆奸人非忠臣也夫为人臣割其主之地以求外交偷取一时之功而不顾其後破公家而成私门外挟强秦之势内刼其主以求割地?大王熟察之周书曰緜緜不絶蔓蔓柰何毫厘不伐将用斧柯前虑不定後有大患将柰之何大王诚能听臣六国从亲专心并力一意则必无强秦之患故敝邑赵王使臣效愚计奉明约在大王之诏诏之魏王曰寡人不肖未尝得闻明教今主君以赵王之诏诏之敬以国从因东说齐宣王曰齐南有泰山东有琅琊西有清河北有渤海此所谓四塞之国也齐地方二千余里带甲数十万粟如丘山三军之良五家之兵进如锋矢战如雷霆解如风雨即有军役未尝倍泰山絶清河涉渤海也临菑之中七万户臣窃度之不过户三男子三七二十一万不待发於远县而临菑之卒固已二十一万矣临菑甚富而实其民无不吹竽鼓瑟弹琴击筑闘鸡走狗六博蹋鞠者临菑之涂车毂撃人肩摩连衽成帷举袂成幕挥汗成雨家殷人足志高气扬夫以大王之贤与齐之强天下莫能当今乃西面而事秦臣窃为大王羞之且夫韩魏之所以重畏秦者为与秦接壤界也兵出而相当不出十日而战胜存亡之机决矣韩魏战而胜秦则兵半折四境不守战而不胜则国已危亡随其後是故韩魏之所以重与秦战而轻为之臣也今秦之攻齐则不然倍韩魏之地过卫晋阳之道径乎亢父之险车不得方轨骑不得比行百人守险千人不敢过也秦虽欲深入则狼顾恐韩魏之议其後也是故恫疑虚喝骄矜而不敢进则秦之不能害齐亦明矣夫不深料秦之无柰齐何而欲西面而事之是羣臣之计过也今无臣事秦之名而有强国之实臣是故?大王少留意计之齐王曰寡人不敏僻远守海穷道东境之国也未尝得闻余教今足下以赵王诏诏之敬以国从乃西南说楚威王曰楚天下之强国也王天下之贤主也西有黔中巫郡东有夏州海阳南有洞庭苍梧北有陉塞郇阳地方五千余里带甲百万车千乘骑万匹粟支十年此霸王之资也夫以楚之强与王之贤天下莫能当也今乃欲西面而事秦则诸侯莫不西面而朝章台之下矣秦之所害莫如楚楚强则秦弱秦强则楚弱其势不两立故为大王计莫如从亲以孤秦大王不从秦必起两军一军出武关一军下黔中则鄢郢动矣臣闻治之其未乱也为之其未有也患至而後忧之则无及已故?大王早熟计之大王诚能听臣臣请令山东之国奉四时之献以承大王之明诏委社稷奉宗庙练士厉兵在大王之所用之大王诚能用臣之愚计则韩魏齐燕赵卫之妙音美人必充後宫燕代槖驼良马必实外廐故从合则楚王衡成则秦帝今释霸王之业而有事人之名臣窃为大王不取也夫秦虎狼之国也有吞天下之心秦天下之仇雠也衡人皆欲割诸侯之地以事秦此所谓养仇而奉雠者也夫为人臣割其主之地以外交虎狼之秦以侵天下卒有秦患不顾其祻夫外挟强秦之威以内刼其主以求割地大逆不忠无过此者故从亲则诸侯割地以事楚衡合则楚割地以事秦此两策者相去远矣二者大王何居焉故敝邑赵王使臣效愚计奉明约在大王诏之楚王曰寡人之国西与秦接境秦有举巴蜀并汉中之心秦虎狼之国不可亲也而韩魏迫於秦患不可与深谋与深谋恐反人以入於秦故谋未?而国已危矣寡人自料以楚当秦不见胜也内与羣臣谋不足恃也寡人卧不安席食不甘味心揺揺如县旌而无所终薄今主君欲一天下收诸侯存危国寡人谨奉社稷以从於是六国从合而并力焉苏秦为从约长

齐闵王时苏秦说王曰臣闻用兵而喜先天下者忧约结而喜主怨者孤夫後起者藉也而远怨者时也是以圣人从事必藉於权而务兴於时夫权藉者万物之率也而时势者百事之长也故无权藉倍时势而能事成者寡矣今虽干将莫邪非得人力则不能割刿矣坚箭利金不得弦机之利则不能远杀矣矢非不銛而剑非不利也何则权藉不在焉何以知其然也昔者赵氏袭卫车舍人不休传卫国城割平卫八门土而二门堕矣此亡国之形也卫君跣行告愬於魏魏王身被甲抵剑挑赵索战邯郸之中骛河山之间乱卫得是藉也亦收余甲而北面残刚平堕中牟之郭卫非强於赵也辟之卫矢而魏弦机也藉力魏而有河东之地赵氏惧楚人救赵而伐魏战於州西出梁门军舍林中马饮於大河赵得是藉也亦袭魏之河北烧棘蒲坠黄城故刚平之残也中牟之堕也黄城之坠也棘蒲之烧也此皆非赵魏之欲也然二国劝行之者何也卫明於时权之藉也今世之为国者不然矣兵弱而好敌强国罢而好衆怨事败而好鞠之兵弱而憎下人地狭而好敌大事败而好长诈行此六者而求伯则远矣臣闻善为国者顺民之意而料兵之能然後从於天下故约不为人主怨伐不为人挫强如此则兵不费权不轻地可广欲可成也昔者齐之与韩魏伐秦楚也战非甚疾也分地又非多韩魏也然而天下独归咎於齐者何也以其为韩魏主怨也且天下徧用兵矣齐燕战而赵氏兼中山秦楚战韩魏不休而宋越专用其兵此十国者皆以相敌为意而独举心於齐者何也约而好主怨伐而好挫强也且夫强大之祻常以王人为意也夫弱小之殃常以谋人为利也是以大国危小国灭也大国之计莫若後起而重伐不义夫後起之藉与多而兵劲则是以衆强适罢寡也兵必立也事不塞天下之心则利必附矣大国行此则名号不攘而至伯王不为而立矣小国之情莫如仅静而寡信诸侯仅静则四隣不反寡信诸侯则天下不卖外不卖内不反则稸积朽腐而不用币帛矫蠧而不服矣小国道此则不祠而福矣不贷而见足矣故曰祖仁者王立义者伯用兵穷者亡何以知其然也昔吴王夫差以强大为天下先袭郢而栖越身从诸侯之君而卒身死国亡为天下戮者何也此夫差平居而谋王强大而喜先天下之祸也昔者莱莒好谋陈蔡好诈莒恃越而灭蔡恃晋而亡此皆内长诈外信诸侯之殃也由此观之则强弱大小之祸可见於前事矣语曰骐骥之衰也驽马先之孟贲之倦也女子胜之夫驽马女子筋骨力劲非贤於骐骥孟贲也何则後起之藉也今天下之相与也不并灭有案兵而後起寄怨而诛不直微用兵而寄於义则伯天下可局足而须也明於诸侯之故察於地形之理者不约亲不相质而固不趋而疾衆事而不反交割而不相憎俱强而加以亲何则形同忧而兵趋利也何以知其然也昔者燕齐战於桓之曲燕不胜十万之衆尽胡人袭燕楼烦数县取其牛马夫胡之与齐非素亲也而用兵又非约质而谋燕也然而甚於相趋者何也形同忧而兵趋利也由此观之约於同形则利长後起则诸侯可趋役也故明主察相诚欲以伯王为志则战攻非所先战者国之残也而都县之费也残费已先而能从诸侯者寡矣彼战者之为残也士闻战则输私财而富军市输饮食而待死士令折辕而炊之杀牛而觞士则是路窘之道也中人祷祝君翳醸通都小县置社有市之邑莫不正事而奉王则此虚中之计也夫战之明日尸死扶伤虽若有功也军出费中哭泣则伤主心矣死者破家而葬夷伤者空财而共药完者内酺而华乐故其费与死伤者钧故民之所费也十年之田而不偿也军之所出矛戟折鐶弦絶伤弩破车罢马亡矢之大半甲兵之具宫之所私出也士大夫之所匿厮养士之所窃十年之田而不偿也天下有此再费者而能从诸侯寡矣攻城之费百姓理襜蔽举冲橹家杂緫身窟穴中罢於刀金而士困於土功将不释甲期数而能抜城者为亟耳上倦於教士断於兵故三下城而能胜敌者寡矣故曰彼战攻者非所先也何以知其然也昔智伯瑶攻范中行氏杀其君灭其国又西围晋阳吞兼二国而忧一主此用兵之盛也然而智伯卒身死国亡为天下笑者何谓也兵先战攻而灭二子患也日者中山悉起而迎燕赵南战於长子败赵氏北战於中山克燕军杀其将夫中山千乘之国也而攻万乘之国二再战比胜此用兵之上节也然而国遂亡君臣於齐者何也不啬於战攻之患也由此观之则战攻之败可见於前事今世之所谓善用兵者终战比胜而守不可拔天下称为善一国得而保之则非国之利也臣闻战大胜者其士多死而兵益弱守而不可拔者其百姓罢而城郭露夫士死於外民残於内而城郭露於境则非王之乐也今夫鹄的非咎罪於人也便弓引弩而射之中者则善不中则愧少长贵贱则同心於贯之者何也恶其示人以难也今穷战比胜而守必不拔则是非徒示人以难也又且害人者也然则天下仇之必矣夫罢士露国而多与天下为仇则明君不居也素用强兵而弱之则察相不事彼明君察相者则五兵不动而诸侯从辞让而重赂至矣故明君之攻战也甲兵不出於军而敌国胜冲橹不施而边城降士民不知而王业至矣彼明君之从事也用财少旷日远而为利长者故曰兵後起则诸侯可趋役也臣之所闻攻战之道非师者虽有百万之军北之堂上虽有阖闾吴起之将禽之户内千丈之城抜之尊俎之间百尺之冲折之衽席之上故锺鼓竽瑟之音不絶地可广而欲可成和乐倡优侏儒之笑不乏诸侯可同日而致也故名配天地不为尊利制海内不为厚故夫善为王业者在劳天下而自佚乱天下而自安诸侯无成谋则其国无宿忧也何以知其然佚治在我劳乱在天下则王之道也锐兵来则拒之患至则趋之使诸侯无成谋则其国无宿忧矣何以知其然也昔者魏王拥土千里带甲三十六万恃其强而拔邯郸西围定阳又从十二诸侯朝天子以西谋秦秦王恐之寝不安席食不甘味令於境内尽堞中为战具竟为守备为死士置将以待魏氏卫鞅谋於秦王曰夫魏氏其功大而令行於天下有十二诸侯而朝天子其与必衆故以一秦而敌大魏恐不如王何不使臣见魏王则臣请必北魏矣秦王许诺卫鞅见魏王曰大王之功大矣令行於天下矣今大王之所从十二诸侯非宋卫也则邹鲁陈蔡此固大王之所以鞭箠使也不足以王天下大王不若北取燕东伐齐则赵必从矣西取秦南伐楚则韩必从矣大王有伐齐楚心而从天下之志则王业见矣大王不如先行王服然後图齐楚魏王说於卫鞅之言也故身广公宫制丹衣柱建九斿从七星之旟此天子之位也而魏王处之於是齐楚怒诸侯奔齐齐人伐魏杀其太子覆其十万之军魏王大恐跣行按兵於国而东次於齐然後天下乃舍之当是时秦王垂拱受西河之外而不以德魏王故卫鞅之始与秦王计也谋约不下席言於樽俎之间谋成於堂上而魏将已擒於齐矣冲橹未施而西河之外入於秦矣此臣之所谓北之堂上擒将户内拔城於樽俎之间折冲席上者也

楚怀王时秦欲伐齐患其与楚从亲乃使张仪说楚王曰大王诚能闭关而絶约於齐臣请献商於之地六百里使秦女得为大王箕箒之妾楚王悦而许之羣臣皆贺陈轸独吊王怒曰何吊也对曰夫秦之所以重楚以其有齐也今絶齐而楚孤秦奚贪夫孤国与之商於之地六百里哉仪至秦必负王是王北絶齐交而西生患於秦也两国之兵必俱至矣王曰?子闭口母复言以待寡人得地乃厚赐张仪而闭关絶约於齐使一将军随张仪至秦仪佯堕车不朝三月楚王闻之曰仪以寡人絶齐未甚邪乃使勇士宋遗借宋之符北骂齐王齐王大怒折节而事秦齐秦之交合仪乃朝见楚使者曰子何不受地自某至某广袤六里使者还报楚王大怒欲发兵攻秦陈轸曰轸可发口言乎攻之不如赂以一名都与之并兵而攻齐是我亡地於秦而取偿於齐也今已絶齐而又责欺於秦是我合齐秦之交而来天下之兵也国必大伤矣王不听使屈匄帅师伐秦秦亦发兵使庶长章撃之後秦惠王使告楚怀王请以武关之外易黔中地楚王曰不愿?得张仪而献黔中仪请行秦王曰楚将甘心於子奈何仪曰秦强而楚弱大王在楚不宜敢求臣且臣善其嬖臣靳尚尚得事幸姬郑袖袖言王无不聼者遂往楚王囚将杀之尚谓袖曰秦王甚爱张仪将以六县及美女赎之王重地尊秦秦女必贵而夫人斥矣於是袖日夜泣於王曰臣各为其主耳今杀张仪秦必大怒妾请子母俱迁江南母为秦所鱼肉也王乃赦仪而厚礼之仪因说曰夫为从者无异於驱羣羊而攻猛虎不格明矣今王不事秦秦刼韩驱梁而攻楚则楚危矣又自巴蜀治船积粟浮岷江而下一日行三百余里不十日而距扞关扞关惊则黔中巫郡非王之有又举甲而出武关则北地絶矣秦之攻楚危难在三月之内而楚待诸侯之救在半岁之外此臣所为大王患也大王诚听臣请令秦楚长为兄弟之国楚王已得仪而重出地乃许之仪遂说韩王曰韩地险恶山居国无二岁之食见卒不过二十万而秦兵百余万山东之卒被甲冒胄以会战秦人捐甲徒裎以趋敌此无异垂千钧於鸟卵之上必无幸矣大王不事秦秦下甲据宜阳塞成臯则王之国分矣为大王计莫如事秦而攻楚以转祸而悦秦韩王许之仪归报秦封以六邑号武信君复使东说齐王曰从人说大王者必曰齐蔽於三晋地广民衆兵强士勇虽有百秦将无奈齐何大王贤其说而不计其实今秦楚嫁娶韩献宜阳梁效河外赵割河间大王不事秦秦驱韩梁攻南地悉赵兵指博关临菑即墨非王有也齐王许之仪西说赵王曰大王收率天下以摈秦秦兵不敢出函谷关者十五年唯大王有意督过之也今以大王之力举巴蜀并汉中包两周守白马之津秦虽僻远然而心含忿怒之日久矣今有敝甲凋兵军於渑池愿渡河踰漳据番吾会邯郸之下?以甲子合战正殷纣之事谨使使臣先闻左右今楚与秦为昆弟韩梁称藩臣齐献鱼塩之地此断赵之右肩也夫断右肩而与人闘失其党而孤居求欲无危得乎今秦发三将军塞午道军成臯渑池约四国为一以攻赵赵服必四分其地臣窃为大王计莫若与秦约为兄弟之国也赵王许之仪北说燕王曰赵已事秦大王不事秦秦下甲云中九原驱赵攻燕则易水长城非王之有矣燕王请献常山之尾五城以和仪归报未至而惠王薨子武王立武王自为太子时不说仪诸侯闻之皆畔衡约而复合从

楚顷襄王十八年楚人有好以弱弓微缴加归鴈之上者王闻召而问之对曰小臣之好射鶀鴈罗鸗小矢之发也何足为大王道也且称楚之大因大王之贤所弋非直此也昔者三王以弋道德五覇以弋战国故秦魏燕赵者鶀鴈也齐鲁韩卫者青首也邹费郯邳者罗鸗也外其余则不足射者见鸟六双以王何取王何不以圣人为弓以勇士为缴时张而射之此六双者可得而囊载也其乐非特朝夕之乐也其获非特鳬鴈之实也王朝张弓而射魏之大梁之南加其右臂而径属之於韩则中国之路絶而上蔡之郡坏矣还射圉之东解魏左肘而外击定陶则魏之东外弃而大宋方与二郡者举矣且魏断二臂颠越矣膺撃郯国大梁可得而有也王綪缴兰台饮马西河定魏大梁此一发之乐也若王之於弋诚好而不厌则出宝弓碆新缴射噣鸟於东海还盖长城以为防朝射东莒夕?浿丘夜加即墨顾据午道则长城之东收而太山之北举矣西结境於赵而北逹於燕三国布?则从不待约而可成也北游目於燕之辽东而南登望於越之会稽此再发之乐也若夫泗上十二诸侯左营而右拂之可一旦而尽也今秦破韩以为长忧得列城而不敢守也伐魏而无功击赵顾病则秦魏之勇力屈矣楚之故地汉中析郦可得而复有也王出宝弓碆新缴涉鄳塞而待秦之倦也山东河内可得而一也劳民休衆南面称王矣故曰秦为大鸟负海内而处东面而立左臂据赵之西南右臂傅楚鄢郢膺击韩魏垂头中国处既形便势有地利奋翼鼓?方二千里则秦未可得独招而夜射也欲以激怒襄王故对以此言襄王因召与语遂言曰夫先王为秦所欺而客死於外怨莫大焉今以匹夫有怨尚有报万乘白公子胥是也今楚之地方五千里带甲百万犹足以踊跃中野也而坐受困臣窃为大王弗取也於是顷襄王遣使於诸侯复为从欲以伐秦

越王勾践自会稽归七年拊循其士民欲用以报吴大夫逢同谏曰国新流亡今乃复殷给缮饰备利吴必惧惧则难必至且鸷鸟之撃也必匿其形今夫吴兵加齐晋怨深於楚越名高天下实害周室德少而功多必淫自矜为越计莫若结齐亲楚附晋以厚吴吴之志广必轻战是我连其权三国伐之越乘其弊可克也勾践曰善

秦昭王时客卿范睢说王曰秦韩之地形相错如绣秦之有韩也譬如木之有蠧也人之有心腹之病也天下无变则已天下有变其为秦患者孰大於韩乎王不如收韩王曰吾固欲收韩韩不听为之奈何对曰韩安得不听乎王下兵而攻荥阳则巩成臯之道不通北断大行之道则上党之师不下王一兴兵而攻荥阳则其国断而为三夫韩见必亡安得不听乎若韩听而覇事因可虑矣王曰善

三十六年穰侯为秦将欲越韩魏而伐齐纲寿以广其陶封雎乃上书曰臣闻明主立政有功者不得不赏有能者不得不官劳大者其禄厚功多者其爵尊能治衆者其官大故无能者不敢当职焉有能者亦不得蔽隐使以臣之言为可?行而益利其道以臣之言为不可久留臣无为也语曰庸主赏所爱而罚所恶明主则不然赏必加於有功而刑必断於有罪今臣之胷不足以常椹质而要不足以待斧钺岂敢以疑事尝试於王哉虽以臣为贱人而轻辱独不重任臣者之无反复於王耶且臣闻周有砥砨宋有结緑梁有县藜【县藜一曰美玉】楚有和璞此四宝者土之所生良工之所失也而为天下名器然则圣王之所弃者独不足以厚国家乎臣闻善厚家者取之於国善厚国者取之於诸侯天下有明主则诸侯不得擅厚者何也为其割荣也良医知病人之死生而圣主明於成败之事利则行之害则舍之疑则少尝之虽舜禹复生不能改已语之至者臣不敢载之於书其浅者又不足听也意者臣愚而不概【音溉】於王心邪无乃言臣者贱而不可用乎自非然者臣愿得少赐游观之间望见顔色一语无效请伏斧质

昭王谓左右曰今日韩魏孰与始强对曰弗如也王曰今之如耳魏齐孰与孟尝芒卯之贤对曰弗如也王曰以孟尝芒卯之贤帅强韩魏之兵以伐秦犹无奈寡人何也今以无能之如耳魏齐帅弱韩魏以攻秦其无奈寡人何亦明矣锺期推琴对曰王之料天下过矣昔者六晋之时智氏最强灭破范中行又帅韩魏以围赵襄子於晋阳决晋水以灌晋阳城不沉者三板耳智伯出行水韩康子御魏桓子骖乘智伯曰始吾不知水之可亡人之国也乃今知之汾水利以灌安邑绦水利以灌平阳魏桓子肘韩康子康子履魏桓子蹑其踵肘足接於车上而智氏分矣身死国亡为天下笑今秦之强不能过智伯韩魏虽弱尚贤其在晋阳之下也此乃方其用肘足时也愿王之勿易也

汉元年高帝为沛公时至高阳传舍郦生食其入谒因言六国从横时沛公喜赐郦生食问曰计将安出郦生曰足下起纠合之衆收散乱之兵不满万人欲以径入强秦此所谓探虎口者也夫陈留天下之冲四通五逹之郊也今其城又多积粟臣善其令请得使之令下足下即不听足下举兵攻之臣为内应於是遣郦生行沛公引兵随之

汉王数困荥阳成臯计欲捐成臯以东屯巩洛以拒楚广野君郦食其因曰臣闻知天之天者王事可成不知天之天者王事不可成王者以民为天而民以食为天夫敖仓天下转输久矣臣闻其下廼有藏粟甚多楚人拔荥阳不坚守敖仓廼引而东令适卒分守成臯此乃天所以资汉也方今楚易取而汉反却自夺其便臣窃以为过矣且两雄不俱立楚汉久相持不决百姓骚动海内揺荡农夫释耒工女下机天下之心未有所定也愿足下急复进兵收取荥阳据敖仓之粟塞成臯之险杜太行之道距蜚狐之口守白马之津以示诸侯效实形制之势则天下知所归矣方今燕赵已定唯齐未下今田广据千里之齐田闲将二十万之衆军於历下诸田宗强负海阻河济南近楚人多变诈足下虽遣数十万师未可以岁月破也臣请得奉明诏说齐王使为汉而称东藩上曰善廼从其画

项羽立沛公为汉王而三分关中地王秦降将以距汉王汉王怒欲谋攻羽周勃灌婴樊哙皆劝之萧何谏曰虽王汉中之恶不犹愈於死乎汉王曰何为乃死也何曰今衆弗如百战百败不死何为周书曰天予不取反受其咎语曰天汉其称甚美夫能诎於一人之下而信於万乘之上者汤武是也臣?大王王汉中养其民以致贤人收用巴蜀还定三秦天下可图也汉王曰善乃遂就国以何为丞相

汉王拜韩信为大将信已拜上坐王曰丞相数言将军将军何以教寡人计策信谢因问王曰今东乡争权天下岂非项王邪上曰然信曰大王自料勇悍仁强孰与项王汉王默然良久曰弗如也信再拜贺曰唯信亦以为大王弗如也然臣尝事项王请言项王为人也项王喑哑叱咤千人皆废然不能任属贤将此特匹夫之勇也项王为人恭谨言语姁姁人有病患涕泣分食饮至使人有功当封爵刻印刓忍不能予此所谓妇人之仁也项王虽覇天下而臣诸侯不居关中而都彭城又背义帝约而以亲爱王诸侯不平诸侯之见项王逐义帝江南亦皆归逐其主自王善地项王所过亡不残灭多怨百姓百姓不附特刼於威强服耳名虽为覇实失天下心故曰其强易弱今大王诚能反其道任天下武勇何不诛以天下城邑封功臣何不服以义兵从思东归之士何不散且三秦王为秦将将秦子弟数岁而所杀亡不可胜计又欺其衆降诸侯至新安项王诈阬秦降卒二十余万人唯独邯欣翳脱秦父兄怨此三人痛於骨髓今楚强以威王此三人秦民莫爱也大王之入武关秋豪亡所害除秦苛法与民约法三章耳秦民亡不欲得大王王秦者於诸侯之约大王当王关中关中民户知之王失职之蜀民亡不恨者今王举而东三秦可传檄而定也於是汉王大喜自以为得信晚遂听信计三年项羽急围汉王於荥阳汉王忧恐与郦食其谋挠楚权【挠弱也】郦生曰昔汤伐桀封其後?武王诛纣封其後宋今秦无道伐灭六国无立锥之地陛下诚复立六国後此皆争戴陛下德义?为臣妾德义已行南面称伯楚必敛衽而朝汉王曰善趣刻印先生因行佩之郦生未行张良从外来谒汉王汉王方食曰客有为我计挠楚权者具以郦生计告良良曰谁为陛下画此计者陛下事去矣汉王曰何哉良曰臣请借前着以筹之昔汤武伐桀纣封其後者度能制其死命也今陛下能制项籍死命乎其不可一矣武王入殷表商容闾式箕子门封比干墓今陛下能乎其不可二矣发钜桥之粟散鹿台之财以赐贫穷今陛下能乎其不可三矣殷事以毕偃革为轩倒载干戈示不复用今陛下能乎其不可四矣休马华山之阳示无所为今陛下能乎其不可五矣息牛桃林之埜示天下不复输积今陛下能乎其不可六矣且夫天下游士左亲戚弃坟墓【左者言其乖避而委离之以从汉也】去故旧从陛下者但日夜望咫尺之地今乃立六国唯无复立者【既立国後土地皆尽无以封功劳之人故云无复立者唯者发语之辞】游士各归事其主从亲戚反故旧陛下谁与取天下乎其不可七矣且楚唯无强六国复挠而从之【唯当使楚无强强则六国弱而从之】陛下焉得而臣之其不可八矣诚用此谋陛下事去矣汉王辍食吐哺骂曰竪儒几败廼公事令趣销印四年项羽自知少助食尽韩信又进兵撃之羽乃与汉约中分天下割洪沟以西为汉以东为楚九月羽归吕后太公解而东归汉王欲西归张良陈平谏曰今汉有天下大半而诸侯皆附楚兵罢食尽此夭亡之时不因其几而遂取之所谓养虎自遗患也汉王从之

五年冬十月汉王追项羽至阳夏南止军与韩信彭越期会撃楚至固陵不会楚撃汉军大破之汉王复入壁深壍而守谓张良曰诸侯不从奈何良曰楚兵且破二人未有分地其不至固宜君王能与共天下可立致也齐王信之立非君王意信亦不自坚彭越本定梁地始君王以魏豹故拜越为相国今豹死越亦望王而君王不早定今能取睢阳以北至谷城皆以王彭越从陈以东傅海与齐王信信家在楚其意欲复得故邑能出捐此地以许两人使各自为战则楚易败也於是汉王发使使韩信彭越至皆引兵来

六年冬十月人告楚王韩信谋反上用陈平计伪游云梦十二月会诸侯于陈楚王信迎谒因执之诏曰天下既安豪杰有功者封侯新立未能尽图其功身居军九年或未习法令或以其故犯法大者死刑吾甚怜之其赦天下田肯贺上曰甚善陛下得韩信又治秦中秦形胜之国也带河阻山县隔千里持戟百万秦得百二焉地势便利其以下兵於诸侯譬犹居高屋之上建瓴水也夫齐东有琅邪即墨之饶南有泰山之固西有浊河之限北有渤海之利地方二千里持戟百万县隔千里之外齐得十二焉此东西秦也非亲子弟莫可使王齐者上曰善赐金五百斤

刘敬从匈奴来因言匈奴河南白羊楼烦王去长安近者七百里轻骑一日一夜可以至秦中秦中新破少民地肥饶可益实夫诸侯初起时非齐诸田楚昭屈景莫能兴今陛下虽都关中实少人北近胡寇东有六国之族宗强一日有变陛下亦未得高枕而卧也臣?陛下徙齐诸田楚昭屈景燕赵韩魏後及豪杰名家居关中无事可以备胡诸侯有变亦足率以东伐此强本弱末之术也上曰善乃使刘敬徙所言关中十余万口高后崩诸吕谋危刘氏丞相陈平太尉周勃朱虚侯刘章等共诛之谋立代王遂使人迎之郎中令张武等议皆曰汉大臣皆故高帝时将习兵事多谋诈其属意非止此也特畏高帝吕太后威耳今已诛诸吕新蹀血京师以迎大王为名实不可信?称疾无往以观其变中尉宋昌进曰羣臣之议皆非也夫秦失其政豪杰并起人人自以为得之者以万数然卒践天子位者刘氏也天下絶望一矣高帝王子弟地犬牙相制所谓磐石之宗也天下服其强二矣汉兴除秦烦苛约法令施德惠人人自安难动揺三矣夫以吕太后之严立诸吕为三王擅权专制然而太尉以一节入北军一呼士皆袒左为刘氏畔诸吕卒以灭之此乃天授非人力也今大臣虽欲为变百姓弗为使其党宁能专一耶内有朱虚东牟之亲外畏吴楚淮南琅邪齐代之强方今高帝子独淮南王与大王大王又长贤圣仁孝闻於天下故大臣因天下之心而欲迎立大王大王勿疑也

东汉光武初起兵主簿冯异因间进说曰天下同苦王氏思汉久矣今更始诸将从横暴虐所至虏掠百姓失望无所依戴今公专命方面施行恩德夫有桀纣之乱乃见汤武之功人久饥渇易为充饱宜急分遣官属循行郡县理寃结布惠泽光武纳之

邓禹闻光武起兵安集河北即杖策北渡追及於邺光武见之甚欢谓曰我得专封拜生远来宁欲仕乎禹曰不愿也光武曰即如是何欲为禹曰但?明公威德加於四海禹得効其尺寸垂功名於竹帛耳光武笑因留宿间语【间私也】禹进说曰更始虽都关西今山东未安赤眉青犊之属动以万数三辅假号往往羣聚更始既未有所挫而不自听断诸将皆庸人屈起【屈音求勿反】志在财币争用威力朝夕自快而已非有忠良明智深虑远图欲尊主安民者也四方分崩离析形势可见明公虽建藩辅之功犹恐无所成立於今之计莫如延揽英雄务悦民心立高祖之业救万民之命以公而虑天下不足定也光武大悦因令左右号禹曰邓将军常宿止於中与定计议及王郎起兵光武自蓟至信都使禹发奔命得数千人令自将之别攻抜乐阳从至广阿光武舍城楼上披舆地图指示禹曰天下郡国如是今始乃得其一子前言以吾虑天下不足定何也禹曰方今海内殽乱人思明君犹赤子之慕慈母古之兴者在德薄厚不以大小光武悦之

光武北至蓟会王郎兵起和成太守邳彤与帝会信都帝以兵衆未合议欲因信都兵西还长安彤廷对曰议者之言皆非也吏民歌吟思汉久矣故更始举尊号而天下向应三辅清宫除道以迎之一夫荷戟大呼则千里之将无不捐城遁逃虏伏请降自上古以来亦未有感物动民其如此者也又卜者王郎假名因势驱集乌合之衆遂震燕赵之地况明公奋二郡之兵扬向应之威以攻则何城不克以战则何军不服今释此而归岂徒空失河北必更惊动三辅堕损威重非计之得者也若明公无复征伐之意则虽信都之兵犹难会也何者明公既西则邯郸城民不肯捐父母背城主而千里送公其离散亡逃可必也帝善其言而止

光武为萧王时诸将上尊号不许至南平棘固请又不许诸将且出耿纯进曰天下士大夫捐亲戚弃土壤从大王於矢石之间者其计固望攀龙鳞附凤翼以成其所志耳今大王留时逆衆不正位号纯恐士大夫望絶计穷则有去归之思无为久自苦也大衆一散难可复合纯言甚诚切王深感曰吾将思之行至鄗召冯异问四方动静异曰更始必败宗庙之忧在於大王宜从衆议会儒生强华自关中奉赤伏符来诣王曰刘秀发兵捕不道四夷云集龙闘野四七之际火为主羣臣因复请乃即位于鄗南

光武谓大中大夫来歙曰今西州未附子阳称帝道里阻远诸将方务关东思西州方略未知所在柰何歙曰臣尝与隗嚣相遇长安其人始起以汉为名臣愿得奉威命开以丹青之信嚣必束手自归则述自亡之势不足图也帝然之令歙使於嚣

蜀汉先主屯新野徐庶荐诸葛亮先主遂诣亮凡三往乃见因屏人曰汉室倾颓奸臣窃命主上蒙尘孤不度德量力欲信大义於天下而智术浅短遂用猖獗至于今日然志犹未已君谓计将安出亮荅曰自董卓已来豪杰并起跨州连郡者不可胜数曹操比於袁绍则名微而衆寡然操遂能克绍以弱为强者非惟天时抑亦人谋也今操已拥百万之衆挟天子以令诸侯此诚不可与争锋孙权据有江东已历三世国险而民附贤能为之用此可与为援而不可图也荆州北据汉沔利尽南海东连吴会西通巴蜀此用武之国而其主不能守此殆天所以资将军将军岂有意乎益州险塞沃野千里天府之土高祖因之以成帝业刘璋闇弱张鲁在北民殷国富而不知存恤智能之士思得明君将军既帝室之胄信义着於四海緫揽英雄思贤如渇若跨有荆益保其岩阻西和诸戎南抚夷越外结好孙权内修政理天下有变则命一上将将荆州之军以向宛洛将军身率益州之衆以出秦川百姓孰敢不箪食壶浆以迎将军者乎诚如是则覇业可成汉室可兴矣先主曰善於是与亮情好日密

诸葛亮留镇荆州龎统随先主入蜀益州牧刘璋与先主会涪统进策曰今因此会便可执之则将军无用兵之劳而坐定一州也先主曰初入他国恩信未着此不可也璋既还成都先主尝为璋北征汉中统复说曰隂选精兵昼夜兼道径袭成都璋既不武又素无预备大军卒至一举便定此上计也杨怀高沛璋之名将各杖强兵据守关头闻数有牋谏璋使发遣将军还荆州将军未至遣与相闻说荆州有急欲还救之并使装束外作归形此二子既服将军英名又喜将军之去计必乘轻骑来见将军因此执之进取其兵乃向成都此中计也退还白帝连引荆州徐还图之此下计也若沈吟不去将致大困不可久矣先主然其中计即斩怀沛还向成都所过辄克

先主以龎统为军师中郎将统说先主曰荆州荒残人物殚尽东有吴孙北有曹氏鼎足之计难以得志今益州国富民强户口百万四部兵马所出必具宝货无求於外今可权借以定大事先主曰今指与吾为水火者曹操也操以急吾以寛操以暴吾以仁操以谲吾以忠每与操反事乃可成耳今以小故而失信义於天下者吾所不取也统曰权变之时固非一道所能定也兼弱攻昧五伯之事逆取顺守报之以义事定之後封以大国何负於信今日不取终为人利耳法正说先主曰曹操一举而降张鲁定汉中不因此势以图巴蜀而留夏侯渊张合屯守身遽北还此非其智不逮而力不足也必将内有忧偪故耳今策渊合才略不胜国之将帅举衆往讨则必可克之克之日广农积谷观衅伺隙上可以倾覆寇敌尊奨王室中可以蚕食雍凉广拓境土下可以固守要害为操久之计此盖天以与我时不可失也先主善其策乃率诸将进兵汉中正亦从行

後主建兴五年丞相诸葛亮伐魏率诸军北驻汉中临发上表曰先帝创业未半而中道崩殂今天下三分益州疲弊此诚危急存亡之秋也然侍卫之臣不懈於内忠志之士忘身於外者盖追先帝之殊遇欲报之於陛下也诚宜开张圣听以光先帝遗德恢弘志士之气不宜妄自菲薄引喻失义以塞忠谏之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也侍中侍郎郭攸之费禕董允等此皆良实志虑忠纯是以先帝简抜以遗陛下愚以为宫中之事事无大小悉以咨之然後施行必能裨补阙漏有所广益将军向宠性行淑均晓畅军事试用於昔日先帝称之曰能是以衆议举宠为督愚以为营中之事悉以咨之必能使行阵和睦优劣得所亲贤臣远小人此先汉所以兴隆也亲小人远贤臣此後汉所以倾颓也先帝在时每与臣论此事未尝不叹息痛恨於桓灵也侍中尚书长史参军此悉贞良死节之臣愿陛下亲之信之则汉室之隆可计日而待也臣本布衣躬耕於南阳苟全性命於乱世不求闻逹於诸侯先帝不以臣卑鄙猥自枉屈三顾臣於草庐之中谘臣以当世之事由是感激遂许先帝以驱驰後值倾覆受任於败军之际奉命於危难之间尔来二十有一年矣先帝知臣谨慎故临崩寄臣以大事也受命以来夙夜忧叹恐托付不效以伤先帝之明故五月渡泸深入不毛今南方已定兵甲已足当奨率三军北定中原庶竭驽钝攘除姧凶兴复汉室还于旧都此臣所以报先帝而忠陛下之职分也至於斟酌损益进尽忠言则攸之禕允之任也?陛下托臣以讨贼兴复之效不效则治臣之罪以告先帝之灵责攸之禕允等之慢以彰其咎陛下亦宜自谋以谘诹善道察纳雅言深追先帝遗诏臣不胜受恩感激今当远离临表涕零不知所言

亮闻孙权破曹休魏兵东下关中虚弱又上表曰先帝虑汉贼不两立王业不偏安故托臣以讨贼也以先帝之明量臣之才故知臣伐贼才弱敌强也然不伐贼王业亦亡惟坐而待亡孰与伐之是故托臣而弗疑也臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也顾王业不可得偏全於蜀都故冒危难以奉先帝之遗意也而议者谓为非计今贼适疲於西又务於东兵法乘劳此进趋之时也谨陈其事如左高帝明并日月谋臣渊深然涉险被创危然後安今陛下未及高帝谋臣不如平而欲以长计取胜坐定天下此臣之未解一也刘繇王朗各据州郡论安言计动引圣人羣疑满腹衆难塞胷今岁不战明年不征使孙策坐大遂并江东此臣之未解二也曹操智计殊絶於人其用兵也髣髴孙吴然困於南阳险於乌巢危於祁连偪於黎阳几败伯山殆死潼关然後伪定一时耳况臣才弱而欲以不危而定之此臣之未解三也曹操五攻昌霸不下四越巢湖不成任用李服而李服图之委夏侯而夏侯败亡先帝每称操为能犹有此失况臣驽下何能必胜此臣之未解四也自臣到汉中中间朞年耳然丧赵云阳羣马玉阎芝丁立白寿刘合邓铜等及曲长屯将七十余人突将无前賨叟青羌散骑武骑一千余人此皆数十年之内所纠合四方之精锐非一州之所有若复数年则损三分之二也当何以图敌此臣之未解五也今民穷兵疲而事不可息事不可息则住与行劳费正等而不及虚图之欲以一州之地与贼持久此臣之未解六也夫难平者事也昔先帝败军於楚当此时曹操拊手谓天下以定然後先帝东连吴越西取巴蜀举兵北征夏侯授首此操之失计而汉事将成也然後吴更违盟关羽毁败秭归蹉跌曹丕称帝凡事如是难可逆见臣鞠躬尽力死而後已至於成败利钝非臣之明所能逆覩也七年吴孙权称尊号其羣臣以并尊二帝来告议者咸以为交之无益而名体弗顺宜显明正义絶其盟好诸葛亮上言曰权有僭逆之心久矣国家所以略其衅情者求掎角之援也今若加显絶雠我必深便当移兵东戍与之角力须并其土乃议中原彼贤才尚多将相辑穆未可一朝定也顿兵相持坐而须老使北贼得计非策之上者昔孝文卑辞匈奴先帝优与吴盟皆应权通变弘思远益非匹夫之为分者也今议者咸以权利在鼎足不能并力且志望以满无上岸之情推此皆似是而非也何者其智力不侔故限江自保权之不能越江犹魏贼之不能渡汉非力有余而利不取也若大军致讨彼高当分裂其地以为後规下当略民广境示武於内非端坐者也若就其不动而睦於我我之北伐无东顾之忧河南之衆不得尽西此之为利亦已深矣权僭之罪未宜明也乃遣卫尉陈震庆权正号

魏明帝时太尉华歆上疏曰兵乱以来过踰二纪大魏承天受命陛下以圣德当成康之隆宜弘一代之治绍三王之迹虽有二贼负险延命苟圣化日跻远人怀德将襁负而至夫兵不得已而用之故戢而时动臣诚?陛下先留心於治道以征伐为後事且千里运粮非用兵之利越险深入无独克之功如闻今年徵役颇失农桑之业为国者以民为基民以衣食为本使中国无饥寒之患百姓无离土之心则天下幸甚二贼之衅可坐而待也臣备位宰相老病日笃犬马之命将尽恐不复奉望銮盖不敢不竭臣子之怀唯陛下裁察帝报曰君深虑国计朕甚嘉之贼凭恃山川二祖劳於前世犹不克平朕岂敢自多谓必灭之哉诸将以为不一探取无由自弊是以观兵以闚其衅若天时未至周武还师乃前事之鉴朕敬不忘所戒

吴孙权时蜀先主往见之周瑜上疏曰刘备以枭雄之姿而有关羽张飞熊虎之将必非久屈为人用者愚谓大计宜徙备置吴盛为筑宫室多其美女玩好以娱其耳目分此二人各置一方使如瑜者得挟与攻战大事可定也今猥割土地以资业之聚此三人俱在疆场恐蛟龙得云雨终非池中物也权以曹公在北方当广擥英雄又恐备难卒制故不纳

曹操新破袁绍兵威日盛下书责孙权质任子权召羣臣会议张昭秦松等犹豫不能决权意不欲遣质乃独将周瑜诣母前定议瑜曰昔楚国初封於荆山之侧不满百里之地继嗣贤能广土开境立基於郢遂据荆阳至於南海传业延祚九百余年今将军承父兄余资兼六郡之衆兵精粮多将士用命铸山为铜煮海为塩境内富饶人不思乱泛舟举帆朝发夕到士风劲勇所向无敌有何偪迫而欲送质质一入不得不与曹氏相首尾与相首尾则命召不得不往便见制於人也极不过一侯印仆从十余人车数乘马数匹岂与南面称孤同哉不如勿遣徐观其变若曹氏能率义以正天下将军事之未晚若图为暴乱兵犹火也不戢将自焚将军韬勇抗威以待天命何送质之有权母曰公瑾议是也公瑾与伯符同年小一月耳我视之如子也汝其兄事之遂不送质

吴之羣臣步隲朱然等上疏云自蜀还者咸言欲背盟与魏交通多作舟船缮治城郭又蒋琬守汉中闻司马懿南向不出兵乘虚以掎角之反委汉中还近成都事已彰灼无所复疑宜为之备权揆其不然曰吾待蜀不薄聘享盟誓无所负之何以致此又司马懿前来入舒旬日便退蜀在万里何知缓急而便出兵乎昔魏欲入汉川此间始严亦未举动会闻魏还而止蜀宁可复以此有疑邪又人家治国舟船城郭何得不获今此间治军宁复欲以御蜀邪人言若不可信朕为诸君破家保之蜀竟自无谋如权所筹

周瑜荐鲁肃才宜佐时权即见肃与语甚悦之衆宾罢退独引肃还合榻对饮因密议曰今汉室倾危四方云扰孤承父兄余业思有桓文之功君既惠頋何以佐之肃对曰昔高帝区区尊事义帝而不获者以项羽为害也今之曹操犹昔项羽将军何由得为桓文乎肃窃料之汉室不可复兴曹操不可卒除为将军计惟有鼎足江东以观天下之衅规模如此亦自无嫌何者北方诚多务也因其多务剿除黄祖进伐刘表竟长江所极据而有之然後建号帝王以图天下此高帝之业也权曰今尽力一方冀以辅汉耳此言非所及也张昭非肃谦下不足颇訾毁之权不以介意益贵重之会刘表死肃进说曰夫荆楚与国邻接水流顺北外带江汉内阻山陵有金城之固沃野万里士民殷富若据而有之此帝王之资也今表新亡二子素不辑睦军中诸将各有彼此加刘备天下枭雄与操有隙寄寓於表表恶其能而不能用也若备与彼协心上下齐同则宜抚安与结盟好如有离违宜别图之以济大事肃请得奉命吊表二子并慰劳其军中用事者及说备使抚表衆同心一意共治曹操备必喜而从命如其克谐天下可定也今不速往恐为操所先

陆逊拜定威校尉军屯利浦权以兄策女配逊数访世务逊建议曰方今英雄棊跱豺狼闚望克敌宁乱非衆不济而山寇旧恶依阻深地夫腹心未平难以图远可大部伍取其精锐权纳其策

嘉禾三年太子登临终上疏曰臣以无状婴抱笃疾自省微劣惧卒陨毙臣不自惜念当委离供养埋胔后土长不复奉望宫省朝觐日月生无益於国死贻陛下重戚以为哽结耳臣闻死生有命长短自天周晋顔回有上智之才而尚夭折况臣愚陋年过其寿生为国嗣没享荣祚於臣已多亦何悲恨哉方今大事未定逋寇未讨万国喁喁系命陛下危者望安乱者仰治愿陛下弃忘臣身割下流之恩修黄老之术笃养神光加羞珍膳广开神明之虑以定无穷之业则率土幸赖臣死无恨也皇子和仁孝聦哲德行清茂宜早建置以繋民望诸葛恪才略博逹器任佐时张休顾谭谢景皆通敏有识断入宜委腹心出可为爪牙范慎华融矫矫壮节有国士之风羊衜辩捷有专对之材刀元优弘志履道真裴钦博记翰采足用蒋修虞飜志节分明凡此诸臣或宜廊庙或任将帅皆练时事明习法令守信固义有不可夺之志此皆陛下日月所照选置臣宫得与从事备知情素敢以陈闻臣重惟当今方外多虞师旅未休当厉六军以图进取军以人为衆衆以财为宝窃闻郡县颇有荒残民物凋弊奸乱萌生是以法令繁滋刑辟重切臣闻为政听民律令与时推移诚宜与将相大臣详择时宜博采衆议寛刑轻赋均息力役以顺民望陆逊忠勤於时出身忧国謇謇在公有匪躬之节诸葛瑾步隲朱然全琮朱据吕岱吾粲阚泽严畯张承孙怡忠於为国通达治体可令陈上便益蠲除苛烦爱养士马抚循百姓五年之外十年之内远者归复近者尽力兵不血刃而大事可定也臣闻鸟之将死其鸣也哀人之将死其言也善故子囊临终遗言戒时君子以为忠岂况臣登其能已乎?陛下留意听采臣虽死之日犹生之年也

乌程侯宝鼎二年徐陵亭侯华核上疏谏曰臣闻汉文之世九州晏然秦民喜去惨毒之苛政归刘氏之寛仁省役约法与之更始分王子弟以藩汉室当此之时皆以为泰山之安无穷之基也至於贾谊独以为可痛哭及流涕者三可为长叹息者六乃曰当今之势何异抱火积薪之下而寝其上火未及然而谓之安其後变乱皆如其言臣虽下愚不识大伦窃以?时之事揆今之势谊云复数年间诸王方刚汉之傅相称疾罢归欲以此为治虽尧舜不能安今大敌据九州之地有大半之衆习攻战之余术乘戎马之旧势欲与中国争相吞之计其犹楚汉势不两立非徒汉之诸王淮南济北而已谊之所欲痛哭比今为缓抱火卧薪之喻於今而急大皇帝览前代之如彼察今势之如此故广开农桑之业积不訾之储恤民重役务养战士是以大小感恩各思竭命期运未至早弃万国自是之後强臣专政上诡天时下违衆议忘安存之本邀一时之利数兴军旅倾竭府藏兵劳民困无时获安今之存者乃创夷之遗衆哀苦之余民耳遂使军资空匮仓廪不实布帛之赐寒暑不周重以失业家户不赡而北积谷养民专心东向无复他警蜀为西藩土地险固加承先主统御之术谓其守御足以长久不图一朝奄至倾覆唇亡齿寒古人所惧交州诸郡国之南土交址九真二郡已没日南孤危存亡难保合浦以北民皆揺动因连避役多有离叛而备戍减少威镇转轻常恐呼吸复有变故皆海虏窥窬东县多得离民地习海行狃於往年钞盗无日今胷背有嫌首尾多难乃国朝之厄会也诚宜住建立之役先备豫之计勉垦殖之业为饥乏之救惟恐农时将过东作向晚有事之日整严未办若舍此急尽力功作卒有风尘不虞之变当委版筑之役应烽燧之急驱怨苦之衆赴白刃之难此乃大敌所因为资也如但固守旷日持久则军粮必乏不待接刃而战士已困矣昔太戊之时桑榖生庭惧而修德恠消殷兴荧惑守心宋以为灾景公下从瞽史之言而荧惑退舍景公延年夫德修於身而感异类言发於口而通神明臣以愚蔽误忝近署不能翼宣仁泽以感灵祗仰慙俯愧无所投处退伏思惟荧惑桑榖之异天示二主至如他余锱介之妖近是门庭小神所为验之天地无有他变而徵祥符瑞前後屡臻明珠既觌白雀继见万亿之祚实灵所挺以九域为宅天下为家不与编户之民转徙同也又今之宫室先帝所营卜土立基非为不祥又扬市土地与宫接连若大功毕竟舆驾迁往门行之神皆当转移犹恐长久未必胜旧屡迁不可留则有嫌此乃愚臣所以夙夜为忧灼也臣省月令季夏之月不可以兴土功不可以会诸侯不可以起兵动衆举大事必有大殃今虽诸侯不会诸侯之军与会无异六月戊巳土行正王既不可犯加又农月时不可失昔鲁隐公夏城中丘春秋书之垂为後戒今筑宫为长世之洪基而犯天地之大禁袭春秋之所书废敬授之上务臣以愚管窃所未安又恐所召离民或有不至讨之则废役兴事不讨日月滋蔓若悉并到大衆聚会希无疾病且人心安则念善苦则怨叛江南精兵北土所难欲以十卒当东一人天下未定深可忧惜之如此宫成死叛五千则北军之衆更增五万若到万人则倍益十万病者有死亡之损叛者传不善之语此乃大敌所以欢喜也今当角力中原以定强弱正於际会彼益我损加以劳困此乃雄夫智士所以深忧臣闻先王治国无三年之储曰国非其国安宁之世戒备如此况敌强大而忽农忘畜今虽颇种殖间者大水沈没其余存者当须耘获而长吏怖期上方诸郡身涉山林尽力伐材废农弃务士民妻孥羸小垦殖又薄若有水旱则永无所获郡见米当待有事冗食之衆仰官供济若上下空乏运漕不供而北敌犯疆使周召更生良平复出不能为陛下计明矣臣闻君明者臣忠主圣者臣直是以慺慺昧犯天威乞垂哀省书奏不纳建衡二年陆抗都督信陵西陵夷道乐乡公安诸军事治乐乡抗闻都下政令多阙忧深虑远乃上疏曰臣闻德均则衆者胜寡力侔则安者制危盖六国所以兼并於强秦西楚所以北面於汉高也今敌跨制九服非徒关右之地割据九州岂但鸿沟以西而已国家外无连国之援内非西楚之强庶政陵迟黎民未乂而议者所恃徒以长川峻山限带封域此乃书传之末事非智者之所先也臣每远惟战国存亡之符近览刘氏倾覆之衅考之典籍验之行事中夜抚枕临餐忘食昔匈奴未灭去病辞舘汉道未纯贾生哀泣况臣王室之出世荷光宠身名否泰与国同戚死生契阔义无苟且夙夜忧怛念至情惨夫事君之义犯而勿欺人臣之节匪躬是殉

历代名臣奏议卷七十八








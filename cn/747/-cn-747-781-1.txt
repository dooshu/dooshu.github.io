○为舍人绛郡公郑州祷两文

年月日，郑州刺史李某，谨请茅山道士冯角，祷请於水府真官。伏以旱魃为虐，应龙不兴。困杲日於诗人，苦密云於《易》象。生物斯瘁，民食攸艰。某叨此分忧，俯惭无政。爰求真侣，虔祷阴灵。减哺表勤，褰帷引咎。伏乞下通荥播，上达天潢，合为膏泽之原，用息蕴隆之患。其於效信，或敢逡巡？暴露托词，焦劳结虑。泉间候气，树杪占风。惟望玉女之披衣，敢骇商羊之鼓舞？窃希元感，听察丹诚。


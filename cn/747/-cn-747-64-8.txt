○萧俛守尚书右仆射制

师长庶工，总详六职，重任久旷，益难其人。自非体参股肱，位列钧鼎，引义以知退，致礼而加恩，则授受之间，何以允兹任也。朝议大夫守门下侍郎同平章事袭徐国公赐紫金鱼袋萧俛，门承华衮，位列清贯，用能周物，志在佐时，勤内署之论思，肃南台之纲纪。朕初承天序，擢处台阶，推一心献纳之诚，替四方经营之绩。及此逾岁，累陈恳词，微恙所侵，坚请难夺。朕忧勤庶政，亲委大臣，务厚始终，以全进退。既谢弼谐之任，宜加端揆之崇，尔宜戒之，服我优秩。可守尚书右仆射，勋赐如故。


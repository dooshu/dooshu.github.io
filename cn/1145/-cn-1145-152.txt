汪罔僬侥

汪罔之国人长，其胫骨过丈，捕兽以为食，兽伏则不能俯而取，恒饥焉。僬侥之国人短，其足三寸，捕蜩以为食，蜩飞则不能仰而取，亦恒饥焉。皆诉于帝蜗，帝娲曰：“吾之分大块以造女也，虽形有巨细，而耳、鼻、口、目、头，腹、手、足、心、肝、腑、肠、毛孔、骨节，无彼此之多寡也。长则用其长，短则人用其短，不可损也，亦不可益也。若核之有仁，么乎其微，而根、干、枝、叶莫不具矣。若卵之有壳，块乎其冥，而羽毛、觜抓无不该矣。今女欲为核之仁乎，卵之壳乎，是在女矣，非吾所能与也。”


陈造　次韵张秀才题汪叔量挹秀亭

清江如玦如环，主人胸次自江山。

寰中秀气困豪取，著亭杳霭空蒙间。

碧浪明边帆影远，暖风香里林花晚。

市声隐地了不闻，贪看霏烟抹层巘。

青山隐吏须已霜，带宽未用怜东阳。

每来亭上小箕踞，傲睨山色挹江光。

一樽从君多暇日，更诵清诗绿人发。

绝胜九衢尘雾中，金印累累客牢石。

陈造

陈造　次韵张秀才题汪叔量挹秀亭

清游如省隔世环，身系组绶心溪山。

此亭攫踞山水上，羡君脱屣尘埃间。

不应室迩嗟人远，时上风烟慰衰晚。

恥如坐我天姥傍，长啸付杯揖云巘。

张侯清吟句挟霜，肯因闻笛赋山阳。

空青染袂醉颓玉，笑人簿领阅流光。

诛茅结邻约他日，会映轩窗晞秃发。

径从两君赋归来，何须官满六百石。

陈造


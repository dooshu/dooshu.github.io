○同吴武陵送前桂州杜留后诗序

（公谪永州时，吴武陵亦坐事流永，此序云同吴武陵，当作于永也。）

观室者，观其隅。（廉隅也。）隅之巍然，直方以固，则其中必端庄宏达可居者也。人孰异夫是？今若杜君之隅可观，（杜君，名周士，贞元十七年中进士第。）而中可居，居之者德也。赞南方之理，理是以大；总留府之政，（为桂管观察留後。）政是以光。其道不挠，好古书百家言，洋洋满车，行则与俱，止则相对，积为义府，（《左传》：《诗》、《书》，义之府。）溢为高文。悫而和，肆而信，岂《诗》所谓“抑抑威仪，惟德之隅”者耶？（《大雅·抑》之诗。）今往也，有以其道闻于天子。天子唯士之求为急，杜君欲辞争臣侍从之位，其可得乎？濮阳吴武陵，直而甚文，乐杜君之道，作诗以言。余犹吴也，故于是乎序焉。


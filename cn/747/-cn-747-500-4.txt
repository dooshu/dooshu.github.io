○故中散大夫守尚书右仆射上柱国赐紫金鱼袋赠太子太保姚公神道碑铭（并序）

公讳南仲，字某，吴兴武康人。姚墟妫水，根柢峻茂。後汉青州刺史恢，始违难东徙，周华州刺史北绛郡公僧坦，以行义道术闻，生二才子，曰察曰最。最仕隋为蜀王友，六叶至公曾王父绩，仕绛州曲沃县令。王父元，宋州宋城县令。烈考发，天宝中举秀才，十上不合，慨然自奋，从西平王歌舒翰於陇上，积功劳至右领军卫将军，他日以公之勤，赠国子祭酒。公抗行厉操，清方谦俭。以规为，以礼为舆，以多文为富，以不贪为宝。洁如大圭，铿若黄钟，宏毅以任重，温良而能断。自射策筮仕，至於绥吉禄，启手足，繇是道也。其初应制，条对理道，授太子校书内史。吏部表其才能，凡三结黄绶，至万年尉，前後孝课为府中最，擢拜右拾遗。久次历右补阙，发文石，封早囊，讽议十年，弥缝百度。大历中，中宫悯册既卜寿原，陈古义以上达，疏近郊之非便。即日诏可，下其章於宰司，特超五阶，被以命服。执事内诏以上贺，近臣修职而竞劝，服荐绅者诵之，执简记者书之，寻以本官充理匦使。今皇帝嗣位之初，虑化不下究，以通邑长人，导利之源，出为苏州海盐县令。韩晋公时总方任，延於幕庭，改殿中侍御史。兴元岁，大辂省方，深烛理本，柬求俊，征指行所。洎清宫旋跸，拜左司员外郎。纪纲品式，练达明备，转兵部员外郎。时武师告成，肃清，四征群帅，条上功级，材官勇爵，差次赏典，受命颛达，畴庸式叙。迁本司郎中，凶旱之後，被边艰食，近关蒲晋十馀城之地，因其徵令，悦以平籴，乃董使车，赢粮息人，拜御史中丞。岁中换给事中，正色匪躬，清公不苛，大朝以肃，右曹亦理。明年授同州刺史，三载考绩，复以御史中丞领陕府长史陕虢观察使。居五年，就加右散骑常侍。左辅有离宫公田之剧焉，陕服居函关砥柱之冲焉，於二千石元侯之选，斯近而重。赋政廉平，馨香流闻，以修班制，以厚风俗。上以灵昌居两河之郊，郑为支郡，是皆要害，且今劲兵处也。自丞相魏国公政成入弼，厥後守臣再物故，而魏公之泽浸远，思得宽明忠智之长以辑柔之。进公左散骑常侍御史大夫，为滑州刺史郑滑节度使，於是握兵符，乘单车，惠然简易，入布条职。恤鳏寡用仁，制强御用明，居常以柔克，临事以贞胜。士吏悦劝，夫家宽息，阜俗成师，纳忠闲邪。众情皆忄双，而公益厉。十六年，介圭来朝，牢让师帅，繇是诏魏公以左仆射居相府，命公为右仆射。公既得请，命其军司马卢群以代焉。为仁由已，是称方国之表；知臣者君，乃膺师长之任。诏奉常具仪法以莅中台，礼官赞引，宰政为客，诸曹罗拜於堂下，郎吏捧牍於阶序，礼在渥缛，秉直者荣之。虔奉朝请，恪居官次，忄造忄造然守业修职，未尝以耆硕尊礼自处。山甫之匪懈，考甫之益恭，古人与稽，华弥固。十九年秋七月乙亥，感疾薨於宣平里第，享年七十五，天子废朝悼叹，俾中贵人吊祠，追命为太子太保，恩之所加，可胜言哉！惟公粹和而能贞厉，恬淡而有仪矩，履方持重，坦坦光大。《诗》曰：“恺悌君子，求福不回。”言乐易而不违於道也。又曰：“靖恭尔位，好是正直。”言遭明君，其道行也。斯二者，君子谓公得之。夫人河南县君元氏，魏景穆帝之裔，宣州录事参军光宗之息女也。和易淑柔，以肥家道，先公而殁，十八年矣。嗣子太仆寺主簿衮，洁清好古，诚信得礼，与其弟亮，茹荼问卜，以闰十月巳酉，奉公之丧与夫人之殡，合於少陵原黄渠里，以俭襄事，率循家法，虽宗姻四布，皆泣而辞之，且曰理命也。犹惧先人懿实，寝而不章，刻兹穹石，以永终古。铭曰：

黄目郁器，礼神所贵。佩玉金龟，君子是卫。秩秩姚公，其心秉彝。抱义戴仁，造次无违。公之所履，中立不倚。廉车淑，所向风靡。政无吐茹，道若砥矢。事君爱人，斯谓至矣。中台崇崇，端右宗公。皇明嘉奖，陟是师长。卓尔道行，渺然化往。少陵鲜原，美贾新阡。龟筮告繇，涂刍俨然。白骥萧萧，黄渠潺潺。姚公之德兮，曷此贞坚。


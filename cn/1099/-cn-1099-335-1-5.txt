○備虜策

問夷狄之為中國患也久矣。邇者盖益訌焉。以戰則多餒。以守則多瑕。孳孳然聚天下之策而日講求之。而不得其要領。夫我之所以不敵者。其故何也。虜雖強。其視匈奴突厥女直蒙古孰類。今縉紳之士。或議戰。而介冑之士或更議守。要必有折衷者。　明威德薄海內外。今縱不能犁王庭。鹵老上。而勒石於燕然之顛四郊多壘。即何策以洗其恥乎。諸士子之鄉。中虜數矣。其必有習者。明以語我。 【 備虜】

中國之不能與虜敵也久矣。而今為甚。其說凡有八曰聚散之勢不敵也。大約中國勝兵。與虜控弦之騎。挍之可各得三十餘萬。我散而為九邊。而虜長聚。是以九而攻我一也。其不敵一也。勇怯之實不敵也。賊便馬疾鬬。耐飢渴。上下馳逐若風。視死若赴。而我於是數者無一焉。其不敵二也。勞佚之形不敵也。虜因糧於我。我褁糧而應之。不待三日而自困。其不敵三也。騎步之力不敵也。我雖騎。不能疏行突鬪而為騎陣。賊無所不衝。而我無所不應。其不敵四也。攻守之機不敵也。賊既闌入邊。扼宣大薊晉之要衝。而居之。馬首東則東犯。西則西犯。彼無所不攻。而我無所不守。其不敵五也。客主之變不敵也。此偵探不實而徒嚴舉烽不許訛之令故也賊入而烽始舉。烽舉而兵始出。賊顧為主。而我顧為客。彼得從容設伏以誘我。其不敵六也。專緩之計不敵也。虜自春而至秋。其上下日以入寇為計。自辰而至夕。其事非鬪即獵。其所工非騎即射。而我之吏士。則營營焉不憂鬪而憂其妻子。為文武大帥者。不憂外而憂內。又加以文法簿書之是牽。逢迎便辟之是熟。而望其能應懲大憝哉。其不敵七也。上下之情不敵也。奴酋法欲入寇也則其酋集諸台吉及牛鹿聚野中以箸畫沙計成上馬頃刻而决故號令簡易而軍情不露虜自其主帥以至於鬪卒。無貴賤一也。其嗜欲易通。而沈慸易達也我士卒之於偏禆。偏禆之於大帥。武吏之於文吏。邊臣之於大臣。若隔九閽焉。而何以責之効力也。為虜間諜者。本我中國之民。而以我情予虜。為我烽堠者。本我中國之兵。而以我情予虜。其不敵八也。夫所謂八不敵者審矣。然而虜卒不能為我害者何也。是匈奴突厥之虜。此迤北大虜也今奴則不然而非女直蒙古之虜也。夫所謂女直蒙古之虜何也。自其立國之始。而地半巳中國矣。中國之民安虜而不相鄙也。虜安中國之俗而不為苦也。故以中國攻中國。而虜得饒於戰。以虜供虜而虜得深入而久居也。若夫匈奴突厥則不然其嗜欲不合也。其居處不便習也。其寇也利中國之玉帛貨賄。而不必有其地。利中國之子女技作。而不必有其民。匱則至。贏則出。月盛壯則攻戰。月虧則退兵。深入則虞歸。久居則虞疾。中國之所以獲支吾而稍息肩也。夫不求我之所以勝漢唐者。而幸虜之尚為匈奴突厥。愚以為中國之計左也。夫縉紳守和親而介冑言征伐。自古則然。今薦紳之士不習虜者則曰虜亦人耳。此其眾不過當漢一大郡。戰不勝則誅帥。守不固則誅守臣。吾法行而前固無衡虜。介冑之士習虜者曰不然。虜鬪士勇三倍我。其馬力十倍我。試即邊兵人挍之。其見虜而不股栗者。十不一也。其能角虜而互見其技者。百不一也。夫士畏敵而不畏將。將甘死法而不死敵。何以言戰哉。愚以為皆非也。愚非能抉穰苴臏起之秘。起衞霍於九京而與之筴也。不過諸邊大夫之所恒知者。其略曰。審形勢。明賞罰。定國是。重將權而巳。夫所謂審形勢者。不敢遠及秦諸邊也。姑請言其近者。宣大之險。與虜共矣其法當以戰而為守山西薊遼險猶在我也其法當以守而為戰以戰為守者非必戰也。我棄小堡而并于大堡。堡宿銳士。栖餱糧擇帥以統之。使不可下。而簡募精騎。如所謂百保鮮卑者。分屬諸驍將。以為奇兵。或擊其抄卒。使不敢散而輕我或襲其輜重使不敢易而近我然後多間諜以離其黨。廣招誘以弱其勢。十年之內。虜庶幾且遠乎。以守為戰者。非必守也。虜不入則堅墉浚壕。宿兵以待之。虜人矣。清埜以疲其騎。清埜矣。堅壁以防其攻。璧堅矣。設疑而誤其路。路疑矣。嚴兵而尾其歸。此所謂守道也。不然而責宣大以守。是坐困也。責山西薊邊以戰。是立敗也。所謂明賞罰者。其說非徒謂峻罰也。今之所以不能峻罰者坐此賞固當先之夫古將兵而峻於罰者。莫過楊素。將將而峻於罰者。莫過漢武帝。然而樂為素兵者。樂微功之見知樂為漢武帝將者樂萬戶侯千金之易致也故酷罰者人之所欲避也而賞能奪之戰危者人之所易曉也而賞能愚之今　國家於失律之法嚴矣。獨所謂賞者。極於數十金。今者金吾檈衛之聀亦時見予但不以賚彊場之人而以錫細旃之士耳而所謂爵者不及世。欲以此而售人之死命何也。愚以為　人主精意於此如趙藝祖之別貯帛封樁庫購虜首。而又不愛通侯世爵之賞。以待天下之負材而自喜者。盖朝奏功而夕報　璽書母使墨吏持文法譏訶之而後嚴僇社之令。使天下有所甚欲者以易其生。而有所甚惡者以易其死。其不悉謀力而致之於敵者鮮也。所謂定國是者。縣官下求材之令。人得舉所知。銓部次第而用之矣。其未用也。人人皆諸葛亮。而其既用也處處皆李元平。固所用之才未盡真。而所以待之之道未盡是也。不見形而有所為。則議者得以其形而訾之。稍破格而有所請。則議者得以其格而繩之。愚以為今用人自督撫而下。宜精簡其選。既用之後。則精專其任。而徐待其成。一切建白指摘。凡属煩言。閣不令下可也。所謂重將權者。今督帥之委非不重也。然陽示之重。而陰迫之輕。為之下者自一命即有奧主。咈息嚬咲。皆懼觸怒。然猶平居言耳。賊一入而督帥不能行之大將。大將不能行之偏禆。盖有令下而嘻出而指相目曰此廷尉人耳非而主也故愚所謂重者。居平不為之中制。賊至則聽其誅賞。賊退務覈其情實而巳。凡愚所以對執事者、疏節濶目、不能為必勝之筴也、異日倘捐前箸而借我、尚當以根本之說進、


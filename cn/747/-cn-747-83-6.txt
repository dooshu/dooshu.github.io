○授夏侯孜平章事制

门下：篙楫克修，航舰以之济海；羽翮可厉，鹍鹏於是摩天。朕恭已寰瀛，劳诚梦猎，将以稿楫贤辅，羽翮宝臣，摩三代至理之英，济群生普洽之欲，载仗旧德，期获我心。剑南西川节度副大使知节度使事管内度支营田观察处置统押近界诸蛮及西山八国云南安抚等使光禄大夫检校尚书右仆射同中书门下平章事兼成都尹上柱国谯郡开国公食邑三千户夏侯孜，大昴分精，维嵩挺秀，擅四海之贤俊，作中朝之表仪。《礼》、《乐》、《诗》、《书》，资其懿范，温恭孝爱，辅以多才。服道以致身，含章而厎力。经国之用，贯百川而不改其清；应物之明，体万象而莫穷其照。周践华列，多识旧章，郎署谏垣，休声夙振。东阳故降，惠爱洽闻。洎甘棠政成，会府征命，兼领台辖之任，再居邦宪之尊。正色无私，当官必举，总征赋以赡国，干山泽而富人。美利无遗，嘉猷益睹，积是朝著，升於台司。内竭谟明，外弘体理，驰咎夔之极挚，陋周汉之遐踪，克彰为辅之声，允叶有开之契。属者以西南重镇，边徼多虞，爰赖专征，以隆外阃。福星时雨，既惠巴庸，景化元和，须归鼎铉。是用召於驿骑，待以天工，重开集凤之池，再仰问牛之化。弼谐万务，师长庶僚，亟付机衡，俾康区夏。於戏！刀非砺不剖，鱼非水不行，为君诚难，得中甚易。决疑定计，我以尔为神龟；肥国救人，吾以尔为上药。尽布四体，懋坚一心，勉哉勿疑，对扬我休命。可尚书左仆射同中书门下平章事，散官勋封如故。


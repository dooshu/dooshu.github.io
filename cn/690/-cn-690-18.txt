卷十八



卷之十八

乙巳冬十月乙酉朔，上闻明玉珍取云南失利，诸将往往暴掠，玉珍不能制，乃遗以书曰：“自元失其驭，天下兵起，假窃名号者，比比皆是。然仁人志士，务在救民，故泽被当时，福流后裔，惟愚者诛降戮民，自绝于天。今十有四年，凡昔之首事者，十亡八九，此皆不思保民，恣行残忍，以底祸败故也。近闻足下发兵与蛮夷为仇敌，郊圻之民俱有惧色，而兵犹未已。兵之所过，民舍一空，此如割股以啖腹，腹饱则身毙，果何益哉？夫西蜀沃壤千里，昔刘备据之以三分天下，苟不善保而使他人得之，诚为足下之忧。古人有言：‘必先治己，而后治人。’予念与足下中心相孚，欣戚相同，故以相告。譬如奕者当局，有不自知，旁观者能审之矣。若足下旁观于予，幸有所见，亦时以相告，岂不两全其美哉？”

戊戌，上以张士诚屡犯疆场，欲举兵征之，下令曰：“王者征伐，应天顺人，所以平祸乱而安生民也。张士诚假元之命，叛服不常，天将假手于我，是用行师以致天讨。况士诚启衅多端，袭我安丰，寇我诸全，连兵构祸，罪不可逭。今命大军致讨，止于罪首，在彼军民，无恐无畏，毋妄逃窜，毋废农业。已敕大将军约束官军，毋致虏掠，违者以军律论罪。布告中外，体予至怀。”

庚子，命中书省以书招谕虎背寨刘宝，曰：“往者兵乱，群雄并起，或割据数郡，逞其陆梁；或凭恃险阻，以立营寨。十余年间，民消物尽，乱已极矣。上天悔祸，人心思治，乃命我主上兴仁义之师，以平一四海。天戈所指，无不克捷。欧普祥率先归附，陈友谅亦已削平，湖湘诸郡相继纳款，惟尔刘宝等屡苦群雄交侵，又为饶鼎臣所劫，据寨自守，弗即款附。国家有尔，犹太空微云，何能点滓？但虑民困于兵，不堪其扰，今果能下寨投戈，非但保全性命，亦可永享富贵。倘复不悛，大军压境，纵尔有三年之聚，断尔粮道，扼尔樵采，绝尔外援，数年之后，何以为命？汝虽欲苟活，不可得矣。不教而杀，古人所戒，特宣上意，俾尔知之。”

辛丑，命中书左相国徐达、平章常遇春、胡廷瑞同知枢密院冯国胜、左丞华高等率马步舟师，水陆并进，规取淮东、泰州等处。时张士诚所据郡县，南至绍兴，与方国珍接境；北有通泰、高邮、淮安、徐宿、濠泗，又北至于济宁，与山东相距。上欲先取通泰诸郡县，剪士诚肘翼，然后专取浙西，故命达总兵取之。达兵既出江口，上遣使谕达曰：“迩闻王保保兵入关中，为李思齐、张思道逐出潼关，还至汴梁，复东取乐安，又为俞宝所败，追过清河，溺死者甚众。今王保保驱其人民，已北遁矣。孔兴、脱烈伯、天保奴兵走三晋，汴梁、唐、邓、南阳之间，余兵据守，尚未宁息。河南洛河水决，漂荡三千余家。天下扰扰如此，当何时可定也？此迤北消息，汝宜知之。夫军旅重事，尤宜加慎，如获张士诚将校遣来，吾自处之。”思道即良弼。

乙巳，徐达兵趋泰州，浚河通舟师，遇张士诚兵，击败之，获马三十匹、船二百艘，遂驻军于海安坝上。

丙午，遣使谕永新周安等，曰：“尔本我之武臣，分守境土。近因大军征讨逆贼饶鼎臣，尔等心怀疑惧，故至于此。旅拒王师，已及三月，粮绝力尽，欲遁则无所归，欲降则惧不受，以此偷生旦暮。予闻之恻然于怀，恐城下之日，玉石不分，使我赤子肝脑涂地，咎有所归。令到之日，果能革心效顺，弃甲来归，悉宥前愆。”安等仍犹豫未决。

丁未，徐达兵围泰州新城，败士诚湖北援兵，获其元帅王成、卒四百余人。

己酉，张士诚淮安李院判来援泰州，常遇春击败之，擒万户吴聚等一百二十九人，遣人谕降城中，其佥院严再兴、副使夏思忠、院判张士俊等拒守不下。

癸丑，饶鼎臣既走茶陵，复合浦阳群盗于南峰山寨，时出侵掠。元帅王国宝等率兵击败之，杀贼众朱国民等五十余人，鼎臣遁去。

信州盗萧明率兵攻围饶州府，知府陶安召父老，告之曰：“国家乘天运，除祸乱，兵甲之盛，所向无敌。今逆贼扇余党，驱乌合而来，徒贻民害尔，不足畏也。我粮实城坚，素有其备，但能固守，不过数日，援兵至破贼必矣。众皆诺。”安与千户宋炳亲率吏民，分城拒守，选勇健为游兵，昼夜巡捍，而请救兵于江西行省。安登城谕贼曰：“尔众，吾民也。反为贼用，得无失计乎？”众曰：“使皆如太守与总制，岂有今日？若破城，必不相害。”安命射之，矢下如雨，贼不敢逼。越三日，江西行省遣千户陈明来援，遂大败之，萧明遁去，擒伪招讨都海、万户袁胜斩之，饶州遂安。

闰十月乙卯朔，江阴水寨守将康茂才报：“张士诚以舟师四百艘出大江，次范蔡港，别以小舟于江中孤山往来，出没无常，疑有他谋，请为之备。”上即日遣使，谕徐达曰：“近得康茂才报张士诚以舟师往来江中，吾度此寇非有攻江阴、直趋上流之计，不过设诈疑我，使我陆寨之兵还备水寨。我兵既分，彼将弃我水军，疾趋陆寨，捣吾之虚，此寇一计也。尔宜备之。又闻常遇春出海安七十余里击寇，寇兵不过万人，此非抗我大军之势，盖欲诱遇春深入。使我军去泰州既远，彼必潜师以趋海安或趋泰州，令我大军势分，首尾衡决，不及救援，此又寇一计也。兵法：‘致人而不致于人。’尔宜审虑，使至，即令遇春驻师海安，慎守新城，坐以待寇。彼若远来趋敌，吾以逸待劳，可一战而克泰兴以南并江寇，舟亦宜设法备之。又占：候此月二十九日，坚壁勿轻出，若彼来攻，则当速战。及十一月初十日、十一日，皆慎毋出兵，至十二日、十三日，乃可用师。”

己未，上复遣使谕徐达曰：“寇兵初驻范蔡港，吾度其有诈。今观望犹豫不敢，即泝上流，其为诈益明。然寇计不过欲分我势，非有决机攻战之谋，宜遣廖永忠还兵水寨，大军勿轻动。此寇徘徊江上，自老其师，乘其怠慢，此月必克泰州。泰州既克，江北瓦解，寇不战自溃，但宜谨备之耳。”是日，上亲至江阴康茂才水寨，又以手书谕达等曰：“初，予闻尔等与寇相距甚迩，为是驰至此，恐有缓急，相为策应。及至，乃知不然，今遣陈经历去，汝有所言即疾驰来报，予驻师以待。”

辛酉，上还建康。

徐达送所获张士诚万户吴聚等一百二十九人至建康，命戍潭州。

戊辰，平章汤和克永新，执周安等送建康斩之。安，永新人，初，红巾起，安乘乱聚众剽劫，与欧普祥共据袁州。已而，领其众还据永新，立山寨，重歛厚赋，恣睢杀人，暴横日甚，民怨苦之。及既降而复叛，汤和进围其城。上又遣人谕降安，安令伪张院判出见和，自言久拒王师，皆唐院判之罪，请为内应，执唐以献。和信之，即攻其北门，安复与唐院判者率众拒战，和怒其变诈，督兵急攻之。至是城破，遂执安。

立永新守御千户所。

辛未，右相国李善长言湖广边务，上谕以安境息民，勿轻生边衅。

甲戌，指挥副使王汉宝率兵取干州，进驻彭家铺。贼将雷元帅、刘朝端等率众拒战，汉宝与元帅祝观击败之，取其州，以前镇抚李旭守之。

庚辰，徐达、常遇春克泰州，虏张士诚将严再兴、夏思忠、张士俊等九十四人，卒五千，马一百六十余匹，船四十余艘，遣屠千户以所俘五千人送建康报捷。复以守城事宜为请，上遣使谕达：“新、旧二城自度可否，以便宜处之。其未下诸城，宜乘胜进取。”

癸未，命以徐达所送泰州俘五千人，安置潭辰二州。时天寒，命人赐衣一袭，妇女亦皆赐衣履针线布帛。初，众自以抗拒，必不免，及得赐，又妻子完聚，咸感悦，拜呼“万岁”而去。

徐达遣黄旗千户刘杰分兵徇兴化，张士诚守将李清战败，闭城固守，杰攻之不下。士诚将陈元帅来援，清杰复击走之，获战船十五艘及甲仗甚众。

十一月甲申朔，信州盗萧明寇婺源州，知州白谦力不能御，怀印出北门，赴水死。谦莅政廉惠，自奉甚薄，尝遇除夕，无他供具，惟蔬食而已。家人叹其寥落，谦处之泰然，人以此称之。

辛酉，左相国徐达进兵攻高邮。上闻之，恐徐达深入敌境，不能策应诸将，乃遣使即军中命同知冯国胜帅所部节制高邮诸军。俾达还军泰州，围取淮安、濠泗，谕达曰:“为将之道，贵于持重，进师攻取，宜加审察。近闻提兵远出，深入重地，此甚不可也。若常平章独提偏师，备寇江上，即有缓急，谁复为之应援者？宜还师泰州，兼总冯国胜所部，留兵万五千人，以取未下州郡。尔居中节制，见可而进，协和诸将，一乃心力，以成大勋、毋或轻动，以失事机。”

甲午，饶鼎臣复与故陈友谅将刘平章恣肆剽掠。元帅王国宝闻之，出兵邀击，杀贼众二百余人，鼎臣中弩死。自是，余党皆溃散。

乙未，上以李济据濠州，名为张氏守而观望未决，命右相国李善长以书招之曰：“近闻阁下退兵自泰州，回守濠梁。予与阁下本同乡里，又忝同宗，深惟阁下所以成败祸福之计，不可不告，以此启闻于主上，奉命致书阁下。主上之意若曰：‘曩因元乱起兵，我与李济皆致身甲胄，彼此间隔。后因扬州事变，济乃来归，为我攻常州，岂意扬州两张浮言摇撼，彼此猜疑，遂使郑同佥弃妻子，率济走常州。盖反间生。变事在谋首，于济何预？’此主上之意也。窃尝闻之：‘顺逆者，成败之势也；去就者，祸福之机也。’审成败之势，察祸福之机，惟豪杰之士能之。盖豪杰之士，乘乱起兵，相为雄长，及遇真主，则委身归之。若窦融之于汉，李勣之于唐是也。阁下诚能识成败之形，烛安危之理，察祸福之原，因败为功，转凶为吉，则身荣当时，泽流子孙，名垂于简册。况濠梁吾主上祖宗生长之地，陵墓亲戚皆在于是，谒陵之心，无时或忘。今左相国统率大兵东克泰州、攻高邮、取淮安，徇未下之地。惟是父母之邦不忍以兵相加，故遣使者杜三献计左右。愿阁下精虑深计，观天时，察人事，因时立功，献纳濠城，使吾主上得以上奉祖宗之陵，下慰乡里父母之望，则阁下之功，不在二子下矣。况我主上宽仁神武，录人之功，忘人之过，纤芥小衅，不足为阁下累也。若必欲拒义固守，他日交猎长淮，一决胜负，或身为俘虏，或膏涂草野，妻子为僇，贻天下笑，岂不深可惜哉？窃又为阁下筹之，阁下所为，不知果为元欤，为张欤？如为元也，则元君昏弱，奸孽擅政，强将跋扈，百姓荼毒，天绝其命久矣；如为张也，则彼骄淫悖道，亡在旦夕。阁下于此时以弹丸孤绝之地归元，不足恃；归张，不足成。吾甚为阁下忧之。夫不权事势之宜，昧于成败祸福之几，非智也；使人民苦于锋镝，非仁也；不仁不智，亦阁下所恶闻也。惟阁下效古人之明哲，去众人之昏蔽，舍逆就顺，举城来归，岂不伟然大丈夫哉！若或迁延疑贰，大军已下淮安，纵欲乞降，已在人后。或有图富贵者谋阁下，以献阁下，又将何以待之？乡里之故，待阁下不薄，故反复及此，阁下其重思之。”济得书不报。

己酉，命中书省掾刘大昕往湖广、荆州分省参赞机务，徵行省都事陈显达还朝，且赐大昕衣袄衾靴，月给禄米四石。

以张昶、傅瓛为中书省参政。

是月，张士诚兵寇宜兴。上遣使敕徐达，令冯国胜围高邮，常遇春守海安，遣别将守泰州，而自以精兵援宜兴，达遂率兵渡江，击士诚，败其兵宜兴城下，获三千余人。

十二月甲寅朔，置安陆卫，调飞熊卫亲军指挥王志为指挥使。

乙卯，命兴安卫指挥王克恭将兵屯杭之於潜，为桐庐、昌化诸军声援。

张士诚兵寇安吉，守将费子贤击却之。先是，戊戌岁，上以子贤为元帅、张德为总管守吉安。子贤因筑城守之，士诚连岁出兵来攻，皆为子贤所败。至是，士诚复遣其将张左丞帅兵八万来攻，子贤所部仅三千人，坚壁拒守，城上设划车弓弩以御之，因射杀其枭将二人，敌惊溃遁去。

癸亥，以起居注滕毅为湖广提刑按察使。

徐达自宜兴还兵，攻高邮，其守将俞同佥坚守不下。时张士诚遣其左丞徐义由海道入淮，援高邮，义怨士诚，以为陷己死地，屯昆山之太仓三月，不进。

是月，秦从龙卒。从龙字元之，其先洛阳人，初以才推荐，仕元，为校官，累官至和林行省左丞，改江南行台侍御史。会兵乱，从龙以老避居镇江。岁丙申，王师下金陵，遣徐达、汤和取镇江。师行，上谓达曰：“尔往下镇江，有秦元之者，才学老成，入城当为吾询访其人，致吾欲见之意。”达等至镇江，果得之。从龙有从孙礼，时在达军，达因遣其还报。上喜甚，即命兄子文正及朱文忠以白金文绮往聘之，从龙遂与其妻陈氏偕来，上亲至龙湾迎之以入。时上居富民王彩帛家，因邀从龙与同处，朝夕访以时事，从龙皆尽言无隐。既而上即元故御史台为府，居从龙于西华门外，事无大小，皆与之谋。每以笔书漆板问答甚密，左右皆不能知，尝称为“先生”而不名。每岁从龙生日，上与世子俱有赠遗，或亲至其家，与之宴饮，礼待之者甚厚。是岁冬，从龙子泽死，请告还镇江，上出郊握手送之。至是，从龙亦病卒，年七十余，上闻惊悼，时方督军至镇江，亲至其家哭之，命有司为营葬事，厚赙恤其家。

置襄阳卫。








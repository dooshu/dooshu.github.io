上杭中都丘氏家谱序


按：本文写于一九〇七年（丁未），据《丘仓海先生文集》校录。中都，地名，在福建省上杭县。

南海九江朱氏曰：谱牒之学，史学也。《周官》奠系世，辨昭穆，掌于小史；《史记》纪五帝讫夏殷周秦，并详其子孙氏姓；而《世本》一书，《汉志》隶春秋家。盖先王谱学之设，实与宗法相维，而表里乎国史。宗法立而士大夫家收族合，至于百世不迁，而奠其系世，辨其昭穆，朝廷且为之庀官司臧册府；是故黄农虞夏之胄，阅数千世而可知也。世禄废，宗法亡，谱学乃旷绝不可考。汉兴，天子奋于草茅，将相出于屠牧，率罔知本系所由来。魏晋至唐世宦重门阀，百世之谱上于吏部，维时官之选举必稽簿收（疑“书”之误），家之婚姻必等门第，而谱学复兴。欧阳氏修《唐书》有宰相世系之表，隐示国史、家牒相为表里，且谓世族之盛，诸臣克修宗法致然；迹其编纂论述，若创前史所无。然通人硕儒咸许其湛深古谊，能探先王制作精意，盖创而实因也。五季丧乱，图牒尽湮，一二儒生乃欲掇拾补苴，冀存古宗法一线；及夸者为之，扳附华腴，虚张勋阀，或至不可究诘，谱录一家，遂为识者厌薄，而去史益远矣。逢甲内渡以来，颇有志于谱学，而每念朱氏之言，未尝不作而太息。盖营丘受氏实祖鹰扬，此其可知者也。而受氏之支子何人？尚父以来几世？则不可考矣！丘氏为八族开闽之一，其来实自河南，郡望昭然，此其可知者也。而迁者何代？始者何祖？则不可考矣。然犹曰中原丧乱，南北流移，年代之已远，而谱牒之无征也。至于胜运之徙粤，自丘坊黄坑载迁，乃居石窟，地仅百里，世未千年，虽支派分衍几遍东南，而岷岷探源不忘所自。祠墓之世守也，谱牒之代修也，宜若事核而辞信矣。乃稽先德之名称，询始迁所自出，或此谱与彼谱异词。后谱与前谱殊说，征之文则残缺而不完，且真赝之相半，考之献则故老尽矣，其存者亦言人人殊。夫谱以传信，犹史也，夸者之所为，固非为人后者心之所安。然家自为书，人自为政，作者述者不必尽具三长，体制之乖舛，编撰之纠纷，其势不至于不可究诘不止。夫是以迟回审慎而至于今，虽有志于谱学焉而未敢率尔从事也。若夫整齐而约束之，究诸谱之异同，为酌中之裁制，始祖之名当以最先为断，其所自出当以所知为断，则后起之称与不可知之说，可从而正也。今之言谱必本欧苏三公之谱，虽皆上溯始原，而谱图所列仅及所知，而疏远不载，盖其慎也。乃若傍行斜上，并效周谱，史公世表实为先河。刘氏勰曰：谱者，普也。注序世统，事资周普。若是，以言纪述，则宗图支表当在所先，而贡举之策名，仕宦之恩荣，祠庙之宗禋，坟瘗之阡原，艺文之津逮，遗轶之甄寻，递续蟑嫣，各为篇第，以次登载，亦体例也。至于不经之事、不典之词，务与繁芜，概为删汰，言期则典，义贵精严，史法类然：凡治谱学者皆能知之矣，逢甲虽已知之而未能者。今年中都族老适以修谱告，因贡所疑与其所知者如此。夫谱学不亡，犹可见古人宗法。吾族之人，使能喻古者宗法相维遗意，而使内外有别、长幼有序、有无相周、吉凶相恤、相勉以学、相率以义，将且与浦江郑氏、江州陈氏诸义门书之国史，以为美谈。《唐书·宰相世系表序》曰：门祚之盛衰，虽视功德厚薄，亦在其中子孙。乌乎！可不勖哉！可不勖哉！

光绪三十三年夏六月，赐进士出身、诰授中宪大夫奏留办学、广东学务公所议绅、省视学员、教育总会正会长兼广州府中学堂监督、四品衔工部虞衡司主事加五级逢甲拜手谨序。






○获大宛马赋（以“开远戎，得天马”为韵）

昔孝武寤善马，驾英才。穷贰师於海外，获汗血之龙媒。於是宛卒大北，神驹尽来。驵骏奇状，超摅逸材。走追风於马邑，嘶逐日於云堆。因行师之勋著，辨前王之业开。当夫海西出征，掣敌要远。始迟疑而不进，承再命之爰晚。奉皇风之用宣，冀边草之齐偃。既量功就，已料生返。越穷海之沙尘，及大宛之城苑。既高勋以茂阀，且不愧於分阃。刍粮尽取，骥亦空。材为地产之最，精降天山之中。背不毛之殊俗，从入律之东风。沛艾骨异，低昂气雄。溢镜光於金勒，流雪彩於花骢。悉可耀威华夏，夺魄獯戎。若乃发迹穷荒，来仪中国。史惊千载之异，朝庆一人之得。君子之德式孚，天王之道允塞。腾骧永埒，曾何比於权奇。灭没长衢，独有赖於筋力。然则马惟行地，君实统天。黩兵者耗财之本，爱财者有国之先。徒知天驷之可获，莫痛征夫之寡全。时泰俗饶，固理道之所急。珍禽奇兽，在人君之可捐。穆王之荒何取，文帝之事足传。竟洽大东之咏，奚为天马之篇。况骥之生兮有矣，屈之产也在焉。复何必勤求於远卒，当耗攵之事边。向使武帝退术士，宝贤者。罢征战於戎夷，浃风俗於纯嘏。自将致丹质之凤鸟，岂徒来汗血之龙马。故前代论边之徒，以劳师远伐屈众策之下。

徐晦

晦，字大章。第进士，登直言极谏科，累拜中书舍人。敬宗朝出为同州刺史，大和中以礼部尚书致仕。开成三年卒，赠兵部尚书。


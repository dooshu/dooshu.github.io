春日忆李白





杜甫


白也诗无敌，飘然思不群。

清新庾开府，俊逸鲍参军。

渭北春天树，江东日暮云。

何时一樽酒，重与细论文。

《柳亭诗话》：少陵怀供奉诗：“白也诗无敌，飘然思不群。”徐子能《诗说》曰：“李白天材，甫虽称其敏捷，而于法律上有所未安，其视白，如老先生见少年门生，恐其不肯进，故赞他极有分寸”云云。按太白生于武后圣历二年己亥，子美生于睿宗先天元年壬子，相望已十四年，则太白实前辈也。杜诗于人或称官阅，或称爵里，或曰丈人，或曰先生，而于太白辄呼其名者，意是忘年之交，不妨尔汝也。若谓少年门生视白，则大不然。

《渔隐丛话》：《雪浪斋日记》云：或云太白诗其源流出于鲍明远，如乐府多用《白苎》，故子美云“俊逸鲍参军”，盖有讥也。琦按：杜用古人诗句，亦时有之，如“白云岩际宿”一联，蓝本何逊，乃欲以此讥李，恐无此自是非人之少陵。

朱鹤龄《杜诗注》曰：公与太白之诗，皆学六朝前诗，以李侯佳句比之阴铿，此又比之庾、鲍，盖举生平所最慕者以相方也。王荆公谓少陵于太白仅比于庾、鲍、阴铿，则又下矣，或遂以细论文讥其才疏，此真瞽说。公诗云“颇学阴、何苦用心”，又云“庾信文章老更成”，又云“流传江、鲍体，相顾免无儿”。公之推服诸家甚至，则其推服太白为何如哉!荆公所云，必是俗子伪托耳。

《容斋随笔》：《维摩诘经》言文殊从佛所将诣维摩丈室问疾，菩萨随之者以万亿计，曰“二士共谈，必说妙法”。予观杜少陵寄李太白诗云“何时一樽酒，重与细论文”，使二公真践此言，时得洒扫撰杖履于其侧，所谓不二法门，不传之妙，启聪发蒙，出肤寸之泽以润千里者，可胜道哉!






○评诗

大都诗以山川为境，山川亦以诗为境。名山遇赋客，何异士遇知己？一入品题，情貌都尽。后之游者，不待按诸图经，询诸樵牧，望而可举其名矣。嗟嗟，澄江净如练，齐鲁青未了。寥落片言，遂关千古登临之口，岂独勿作常语哉？以其取境真也。友人钱象先荆南集，不尽象先才情之变。而馀尝持节长沙，自洞庭而下，汉阳而上，与象先共之。故其取境之真，特有赏会云。抑馀不能游，然好诗。象先能诗，又好游，是安得象先为东西南北之人？穷夫所谓州有九岳有五者。而皆被以奇音隽响。馀得隐几而读之。以吾拙而收象先之巧，以吾目而用象先之足，不大愉快哉？

东坡云：「诗人有写物之工。」桑之未落，其叶沃若。他木不可以当此。林逋梅花诗：「疏影横斜水清浅，暗香浮动月黄昏」，决非桃李诗。皮日休白莲诗：「无情有恨何人见，月冷风清欲堕时」，此必非红莲诗。裴咏白牡丹诗。」长安豪贵惜春残，争赏先开紫牡丹。别有玉杯承露冷，无人起就月中看。」

馀以丙申秋，奉使长沙。至东林寺，时白莲盛开。土人云：此晋慧远所种。自晋至今千馀年，惟存古与栏，而莲无复种矣。忽放白毫光三日三夜。此花宰地而出，皆作千叶，不成莲房。馀徘徊久之。」幸此花开，与馀行会。远公有记云：「花若开，吾再来。」馀故有诗云「泉归虎静，云度雁天轻。苔藓封碑古，优云应记生。」记此事也。

古人诗语之妙，有不可与册子参者，惟当境方知之。长沙两岸皆山，馀以牙樯游行其中。望之，地皆作金色。因忆水碧沙明之语。又自岳州顺流而下，绝无高山。至九江，则匡庐兀突，出樯帆外。因忆孟襄阳所谓「挂席几千里，名山都未逢。泊舟浔阳郭，始见香炉峰。」真人语，千载不可复值也。

宋人推黄山谷所得，深于子瞻，曰：「山谷真涅堂里禅也。」

顷见岱志诗赋六本。读之既尽，为区检讨用孺言曰：「总不如一句。」检讨请之，曰：「齐鲁青未了。」

「灯影照无睡，心清闻妙香。」杜少陵宿招提绝调也。予书此于长安僧舍，自后无复敢题诗者。

「万事不如杯在手，一年几见月当头。」文徵仲尝写此诗意。又樊川翁「南陵水面漫悠悠，风紧云繁欲变秋。」赵千里亦图之。此皆诗中画，故足画耳。

「风静夜潮满，城高寒月昏。」「秋色明海县，寒烟生里闾。」「春尽草木变，雨馀池馆青。」「楚国橙橘暗，吴门烟雨愁。」「郭外秋声急，城边月色残。」「众山遥对酒，孤屿共题诗。」「气蒸云梦泽，波撼岳阳城。」「林花扫更落，径草踏还生。」「挂席樵风便，开樽琴月孤。」「落日池上酌，清风松下来。」王江宁、孟襄阳，五言诗句。每一咏之，便习习生风。

馀见倪云林自题画云：十月江南未陨霜，青枫欲赤碧梧黄。停桡坐对寒山晚，新雁题诗小著行。

明月照积雪，大江流日夜。客心悲未央，澄江净如练。玉绳低建章，池塘生春草。秋菊有佳色，俱千古寄语，不必有所附丽，文章妙境，即此尞然。齐隋以还，神气都尽矣。

李献吉诗，如「咏月」有云「光添桂魄十分影，寒落江心几尺潮。」不见集中，自是佳语。唐子畏诗，有曰：「杜曲梨花杯上雪，灞陵芳草梦中烟。」又曰：「秋榜才名标第一，春风脂粉醉千场。」皆学白香山。子畏之才，何须以解首矜诩。其亦唐人所谓今朝旷荡春无涯，不免器小之诮。

唐人诗律，与书法颇似，皆以浓丽为主，而古法稍远矣。馀每谓晋书无门，唐书无态，学唐乃能入晋。晋诗如其书，虽陶元亮之古淡，阮嗣宗之俊爽，在法书中未可当虞褚。以其无门也，因为唐人诗及之。

翰墨之事，良工苦心，未尝敢以耗气应也。其尤精者，或以醉，或以梦，或以病。游戏神通，无所不可。何必神怡气王？造物乃完哉。世传张旭号草圣，饮酒数斗，以头濡墨，纵书墙壁上。凄风急雨，观者叹愕。王子安为文，每磨墨数升，蒙被而卧，熟睡而起。词不加点，若有鬼神。此皆得之笔墨蹊迳之外者。今观察王先生，当人日，病不起。据枕作诗二十章，言言皆乐府鼓吹也，乃与彼二子鼎足立矣。

东坡读金陵怀古词于壁间，知为介甫所作，叹曰：「老狐精能许，」以羁怨之士，终不能损价于论文。所谓文章天下至公。当其不合，父不能谀子。其论之定者，虽东坡无如荆公何，太白曰：「崔灏题诗在上头。」东坡题庐山瀑布曰：「不与徐凝洗恶诗。」太白搁笔于崔灏，东坡操戈于徐凝。岂有恩怨哉？


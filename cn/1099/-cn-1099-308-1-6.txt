○上閣部諸老蕩平曾賊始末緣由書 【 平賊始末】

茲者仰仗　天威震疊、　廟堂指授、厚賞格以作士氣、發　帑銀以充兵食、是以文武同心、將士戮力、卒致元兇授首、黨類蕩平、其爭先効力者、固諸將之功而成功之由、惟在於嚴接濟之禁。寬脅從之誅耳。惟接濟之禁嚴、則食米硝磺不繼。而賊勢日見其坐困。惟其脅從之誅寬、則彼此離心而零寇日見其奔迯。且我兵多戒備以防衝突。先立於不敗之地。賊三犯而三挫之。所以一兩月之後。賊之不敗者。無是理也。往時非不嚴其禁以散其黨。不過行文曉諭而巳。今福建巡撫駐於漳州。廣東巡於潮州。乃知兵力米壯徒禁接済亦文具也海上兵船星羅棊布。對壘相持。其接濟雖不禁而自不通區區猾寇所謂裏無粮糗。外無救兵。雖欲不死。不可得也彼時不慮賊之能戰。而慮賊之能逃。使曾賊初聞兵至。即跳浪出洋。雖云追剿於海外。其成敗又未可知也。惟其戀巢而戰。則再戰之後。船隻損壞巳過三分之二。而食米無半月之資。硝磺無始戰之全。船隻無再修之力。三戰之後。雖欲迯走。其勢自不能迯也。是以首惡就擒。殘黨蕩滅。其始也俞大猷李錫挫其鋒於先其終也。乃郭成王詔收其功於後。名雖有先後之殊而實相濟以成其事者也。中間或有因進止之先後。不曰風潮有順逆。則曰我勇而彼怯。或有因成功之大小。不曰攻敵有堅瑕。則曰我強而彼弱。此皆爭功好勝之心。皆非公平正大之見也。大率常人之情。其末勝之先。皆曰賊之難擒也。其既勝之後。皆曰賊之易擒也。至於未戰之前。審難易之勢。而預定其勝敗之機。未嘗多見其人也。凡功出於巳者、則揄揚過其實。功出於人者。則詆毀失其真。名將之風古所希見至於成功之後。忘人巳之勢。公是非之心者。亦未嘗多見其人也。當曾賊未擒之時。在閩則云王詔之不來。在廣則云閩師之不齊。及至收功之時。閩師何嘗不齊。王詔何嘗不至哉。此皆兵家之勝不可先傳者。今欲據二省之咨而類　題之。則文移不免於太繁。若照二省之論而分題之。則議擬各有所偏重。不得巳採其大略另具一疏、以見奉　旨夾剿之意耳。謹以稿奉　聞


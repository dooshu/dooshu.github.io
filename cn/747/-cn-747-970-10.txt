○请添点检朝班御史奏（天成二年九月御史台）

每遇入阁日，只一员侍御史在龙墀边候，弹奏公事。或有两班参杂失仪，点检不及，难於举奏者。伏以入阁之仪，务在整肃，或少亏於恪敬，则有慢於典经。今欲依常朝例，差殿中御史二员，押钟鼓楼位，仍各缀供奉班出入，所冀共为纠察，免失规程。敢将举职之程，粗益朝天之敬。


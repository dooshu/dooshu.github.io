◇奏校试笛律

中所出御府铜管二十五具，太常乐部郎刘秀等校试，其三具与杜夔、左延年律法同，其二十二具视其名题尺寸，是笛律也。问协律中郎将列和，云：「昔魏明帝时，令和承受笛声以作此律，欲使学者别居一坊，歌咏讲习，依此律调。至于都合乐时，但识其尺寸之名，则丝竹歌咏，皆得均合。歌声浊者用长笛长律，歌声清者用短笛短律。凡弦歌调张清浊之制，不依笛尺寸之，则不可知也。」（《艺文类聚》五、《御览》十六并引《晋诸公赞》，又见《晋书·律历志上》，又见《宋书·律志》。）


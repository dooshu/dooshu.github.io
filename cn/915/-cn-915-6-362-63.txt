○名士优劣论



管仲不若鲍叔，鲍叔知所奉，知所投。管仲奉主而不能济，所奔又非济事之国，三归反坫，皆鲍不为。（《晋书·张辅传》）



世人论司马迁班固才之优劣，多以固为胜，余以为失，迁之著述，辞约而事举，叙三千年事唯五十万言；班固叙二百年事乃八十万言，烦省不同，不如迁一也。良史述事，善足以奖劝，恶足以监戒，人道之常。中流小事，亦无取焉，而班皆书之，不如二也。毁贬晁错，伤忠臣之道，不如三也。迁既造创，固又因循，难易益不同矣。又迁为苏秦、张仪、范雎、蔡泽作传，逞辞流离，亦足以明其大才。故述辩士则辞藻华靡，叙实录则隐核名检，此所以迁称良史也。（《晋书·张辅传》，《艺文类聚》二十二，《御览》四百四十七。）



世人见魏武皇帝处有中土，莫不谓胜刘玄德也。余以玄德为胜，夫拨乱之主，先以能收相获将为本，一身之善战，不足恃也。世人以玄德为吕布所袭，为武帝所走，举军东下，而为陆逊所覆，虽曰为吕布所袭，未若武帝为徐荣所败，失马被创之危也。玄德还据徐州，形势未合，在荆州，刘景升父子不能用其计，举州降魏，手下步骑，不满数千，为武帝大众所走，未若武帝为吕布北骑所禽勒突火之急也。玄德为陆逊所覆，未若武帝为张绣所困挺身逃遁以丧二子也。若令高祖死于彭城，世人方之，不及项羽远矣。武帝于宛下，将获谓不及张绣矣。而其忌克，安忍无亲，董公仁贾文和恒以佯愚自免，荀文若杨德祖之徒多见贼害，孔文举桓文林等以宿恨见杀，良将不能任，行兵三十馀年，无不亲征，功臣谋士，曾无列土之封，仁爱不加亲戚，惠泽不流百姓，岂若玄德威而有恩？勇而有义，宽弘而大略乎，诸葛孔明达治知变，殆王佐之才，玄德无强盛之势，而令委质，张飞关羽，皆人杰也。服而使之，夫明暗不相为用，能否不相为使，武帝虽处安强，不为之用也。况在危急之间，势弱之地乎，若令玄德据有中州，将与周室比隆，岂徒三杰而已哉。（《艺文类聚》二十二，《御览》四百四十七。）



乐毅诸葛孔明之优劣，或以毅相弱燕，合五国之兵，以破强齐，雪君王之耻，围城而不急攻，将令道穷而义服，此则仁者之师，莫不谓毅为优，余以为五国之兵，共伐一齐，不足为强，大战济西，伏尸流血，不足为仁，夫孔明抱文武之德，刘玄德以知人之明，屡造其庐，咨以济世，至如奇策泉涌，智谋从横，遂东说孙权，北抗大魏，以乘胜之师，翼佐取蜀，及玄德临终，禅登大位，在扰攘之际，立童蒙之主，设官分职，班叙众才，文以宁内，武以折冲，然後布其恩泽于中国之民，其行军也。路不拾遗，毫毛无犯，勋业垂济而陨，观其遗文，谋谟弘远，雅规恢廓，己有功则让于下，下有阙则躬自咎，见善则迁，纳谏则改，故声烈振于遐迩者也。孟子曰：闻伯夷之风，贪夫廉，余以为睹孔明之忠，奸臣立节矣。殆将与伊吕争俦，岂徒乐毅为伍哉。（《艺文类聚》二十二，《御览》四百四十七。）





卫权

权字伯舆，陈留襄邑人，魏司徒臻孙，元康初，汝南王亮辅政，擢为尚书郎。




第十四慎德卦〔极阴反位艮山东北〕：一上四中二下得寇之象

象曰：天地宽舒，小人自如，禁令不行，盗瞰我庐。

颜曰：群阴方盛，孤阳不生，小人道长，君子道消，当失财物。家长忧病，至秋方瘥。此卦大宜执正，不宜求事。行人未有期，追捕不获。

何曰：病者未愈，服药无益。官事成大，求财利薄。居家慎防盗贼，此卦凶。

陈曰：四阴在中，二阴在下，一阳不能制此，小人得志之时也，故曰云云。

刘曰：天地宽舒，法令弛也。盗瞰我庐，蔽不能也。君子之嗟，小人之吉也。

此课群阴一阳，中位阴盛，下本上应而为中所阻，反为中比，是我之室为盗所据也。占者宜防盗贼。居家、治产、市贾、求官、用兵、出行，事事皆凶。惟逃亡伏窜则吉。

诗曰：群凶弥六合，日月蔽风尘。循德从今省，犹难免祸迍。


肃靖王七首

【步虚词（二首）】

瑶坛深处磬声微，羽客朝元午夜归。

杳杳三山青鸟过，翩翩双舄彩凫飞。

岛间月色明珠树，洞里丹光透玉扉。

剑佩几回翔碧落，天风吹冷六铢衣。

彩霞琪树共氤氲，七色班虬驾鹤群。

玉佩冷摇沧海月，霓裳晴带绛霄云。

碧桃花绽春方永，金鼎丹成火自焚。

清夜朝元向天阙，空歌声在始清闻。

【塞上（二首）】

天山青控戍楼中，画角呜呜咽晚空。

沙碛雨颓逢箭镞，战场风急转河蓬。

李陵望国台犹在，蔡琰悲笳怨未穷。

猎骑遥遥入霜雾，鹈泉外夕阳红。

黄云白草出关多，飒飒风吹积石河。

少妇愁添闺里思，征人泪落《陇头歌。

受降城外单于猎，温宿营边汉使过。

强欲从军事鞍马，冯唐已老复如何。

【春日田家】

屋后青山门外溪，小桥遥接稻秧畦。

人家远近苍烟里，桑柘阴阴戴胜啼。

【塞上曲】（谋玮曰：“此诗旨趣沉雄，王龙标不能过也”）

远出渔阳北击胡，将军谈笑挽雕弧。

千金底购单于首，赎得沙场战骨无？

【伊州歌】

霜重榆关下角鹰，水寒蒲类半成冰。

马嘶部落征笳动，夜月穹庐泣李陵。


卷五十二

<集部，词曲类，词选之属，御选历代诗余

钦定四库全书

御选历代诗余卷五十二目录【起八十三字至八十五字】

洞仙歌【又一体】

苏轼

晁补之

葛郯【二首】

王安中

刘一止

刘光祖

韩淲

沈端节【二首】

蒋捷

张炎【二首】

赵君举

汪元量

姚云文

周用

前调【又一体】

李元膺

清波引

张炎

满路花

秦观

周邦彦

方千里【二首】

陈允平【二首】

周用

前调【又一体】

吕渭老

黄鹤引

无名氏

凄凉犯

张炎

迷仙引

柳永

洞仙歌【又一体】

晏几道【二首】

李邴

辛弃疾

蒋捷

前调【又一体】

段弘章

前调【又一体】

阮阅

蕙兰芳引

周邦彦

方千里

杨泽民

陈允平

梦玉人引【又一体】

朱敦儒

千秋引

李冠

兀令

贺铸

少年游慢

张先

鹤冲天【又一体】

贺铸

祭天神

柳永

踏青游

王诜

中兴乐【又一体】

李珣

五福降中天

无名氏

清波引【又一体】

姜夔

倾杯近

袁去华

满路花【又一体】

吕胜巳

八六子

李潢

洞仙歌【又一体】

晁补之

葛郯【三首】

李元膺

京镗

卢祖皋

高观国

无名氏

元好问

李俊民

詹正

前调【又一体】

晁补之

前调【又一体】

管监

梦玉人引【又一体】

范成大【二首】

陈三聘【二首】

华胥引

周邦彦

祭天神【又一体】

柳永

御选历代诗余卷五十二目録

钦定四库全书

御选历代诗余卷五十二【起八十三字至八十五字】

司经局洗马掌局事兼翰林院修撰加二级【臣】王奕清奉旨校刋

洞仙歌

【又一体双调八十三字】

洞仙歌　　　　　　　　　　　苏　轼

冰肌玉骨自清凉无汗水殿风来暗香满绣帘开一点明月窥人人未寝敧枕钗横鬓乱　起来携素手庭户无声时见疎星度河汉试问夜如何夜已三更金波澹玉绳低转但屈指西风几时来又不道流年暗中偷换

前调【菊】　　　　　　　　　　　晁补之

今春闰好怪重阳菊早满槛煌煌看霜晓唤金钱翠羽不称标容潇洒意陶令诗中能道　不应夸絶艳曾妒春华因甚东君意不到又似锁三千汉女偏敎明妃怨西风边草也何必牛山苦沾衣算只好龙山醉狂吹帽

前调【纳凉】　　　　　　　　　　葛　郯

璚楼十二无限神仙侣紫绂丹麾彩鸾驭步虚声杳霭碧落天高微云淡点破瑶堦白露　暗香来水阁冰簟纱?一枕风轻自无暑更上水晶帘斗挂阑干银河浅天孙将渡终不如归去在苕川看千顷菰蒲乱鸣秋雨

前调【次夜再赏月】　　　　　　　　　葛　郯

藐姑仙子天外谁为侣八极浮游气为驭看朝餐沆瀣暮饮醍醐瑶台冷吹落九天风露　翠空云幙净宝监无尘碧树秋来暗消暑残夜水明楼影落寒溪行人起沙头唤渡任角声吹落小梅花梦不到渔翁一蓑烟雨

前调　　　　　　　　　　　　王安中

深庭夜寂但凉蟾如昼鹊起高槐露华透听曲楼玉管吹彻伊州金钏响轧轧朱扉暗叩　迎人巧笑道好个今宵怎不相寻暂携手见澹净晚妆对月偏宜多情更越饶纎瘦怨早促分飞霎时休便恰似阳台梦云归後

前调【梅】　　　　　　　　　　　刘一止

细风轻雾锁山城清晓冷蕊疎枝为谁好对斜桥孤驿流水溅溅无限意清影徘徊自照　何郎空立马恼乱余香绮思凭花更娟妙肠断处天涯路远音稀行人怨角声吹老叹客里经春又三年向月地云堦负伊多少

前调【荷花】　　　　　　　　　　刘光祖

晩风收暑小池塘荷净独倚胡牀酒初醒起徘徊时有香气吹来云藻乱叶底游鱼动影　空擎承露盖不见冰容惆怅明妆晓鸾镜後夜月凉时月淡花低幽梦觉欲凭谁省且应记临流凭阑干便遥想江南红酣千顷

前调【次韵斯远所赋清溪一曲】　　　　　　　韩　淲

溪山好处赢得题新曲待足人生甚时足问临流情味倚徧斜晖应似画小景生绡一幅　渔舟声欸乃岩上云飞杳杳归鸦去鸿逐任当日伊吕谈笑兴王争敌恁闲眠野宿待雪天月夜我还来醉潇洒清幽那些儿屋

前调【雪】　　　　　　　　　　　沈端节

夜来惊怪冷逼流苏帐梦破初闻竹牎响向晓开帘看凌乱寒光清兴发鹤氅谁同纵赏　江南春意动梅竹潜通醉帽冲风自来往慨念故人疎便理扁舟须信道吾曹清矌待石鼎煎茶洗余醺更依旧归来浅斟低唱

前调　　　　　　　　　　　　沈端节

重阳近也渐秋光凄劲宿雨初收好风景正干戈耆定禾黍丰登人意乐歌舞贤侯美政　醉翁游历处胜槩依然木落淮南见山影有客共登临醉里疎狂敧乌帽从嘲雪鬓但目送孤鸿傍危阑笑问道黄花似谁风韵

前调【对雨思友】　　　　　　　　　　蒋　捷

世间何处最难忘杯酒唯是停云想亲友此时无一盏千种离愁西风外长伴枯荷衰柳　去年深夜雨倾倒书牎短烛心悬小红豆记得到门时雨正潇潇嗟今雨此情非旧待与子相期采黄花又未卜重阳果然晴否

前调【观王环山花外词有感】　　　　　　　张　炎

野鹃啼月便角巾还第轻掷诗瓢付流水最无端小院寂历春空门自掩柳发离离如此　可惜欢娱地雨冷云昏不见当时谱银字旧曲怯重翻总是离愁泪痕洒一帘花碎梦沉沉知道不归来尚错问桃根醉魂醒未

前调【寄茅峰梁中砥】　　　　　　　　　张　炎

中峰壁立挂飞来孤劒苍雪纷纷堕晴藓自当年诗酒客里相逢春尚好鸥散烟波茂苑　只今谁最老种玉人间消得梅花共清浅问我入山期但恐山深松风把红尘吹断望蓬莱知隔几重云料只隔中间白云一片

前调　　　　　　　　　　　　赵君举

荒山明月下有云来去深夜纎毫静可数问古今底事留此空光修月户犹是当年玉斧　思君持羽扇来伴微吟水佩风环饮松露待勾漏丹成约与轻飞人间世不知归处更长啸余声振林谿见乱红惊飞半嵓花雨

前调　　　　　　　　　　　　汪元量

西园春暮乱草迷行路风倦残花堕红雨念旧巢燕子飞傍谁家斜阳外长笛一声今古　繁华流水去舞歇歌沉忍见遗钿种香土渐橘树方生桑枝才长都付与沙门为主便关防不放贵游来又突兀梯空梵王宫宇

前调　　　　　　　　　　　　姚云文

燕窠香湿误天涯芳信社近隂晴未前定听莺簧宛转似羽疑宫歌未断落落旧愁都醒　疎狂追少日杜曲樊楼把黄金买春恨回首武陵溪花待郎归洞云深未知春尽问杨柳梢头几枝青消不得朝来雨寒一阵

前调【重午】　　　　　　　　　　周　用

客中今日恰江南端午数点弄晴梅子雨正清溪华屋长昼初筵呈画扇更有香芦角黍　冬冬催羯鼓燕燕莺莺当面盈盈试歌舞故事杳难寻天上佳期人传道牛郎织女待罗袖明朝酒消痕记玉臂凝香彩丝双缕

前调【又一体】　　　　　　　　　　李元膺

亷纎细雨殢东风如困萦断千丝为谁恨向楚宫一梦多少悲凉无处问愁到而今未尽　分明都是泪泣柳沾花常与骚人伴孤闷记当年得意处酒力方酣怯轻寒玉鑪香润又岂识情怀苦难禁点滴檐声夜寒灯晕清波引

【双调八十三字】

清波引【送别湖湘亷使】　　　　　　　　张　炎

江涛如许更一夜听风听雨短篷容与盘礴那堪数弭节澄江树不为蓴鲈归去怕敎冷落芦花谁招得旧鸥鹭　寒汀古溆尽日无人唤渡此中清楚寄情在谭麈难觅真闲处肯被水云留住泠然棹入中流去天尺五满路花

【或加促拍二字双调八十三字有名归去难者按之与此无异盖即满路花之别名非另有一调也】

满路花　　　　　　　　　　　秦　观

露颗添花色月彩投牎隙春思如中酒恨无力洞房咫尺曾记青鸾翼云散无踪迹罗帐更残梦回无处寻觅轻红腻白步步薰兰泽约腕金环重宜装饰未知安

否一向无消息不是寻常忆忆後敎人片时存济不淂

前调　　　　　　　　　　　　周邦彦

金花落烬灯银砾鸣牎雪庭深微漏断行人絶风扉不定竹圃琅玕折玉人新间阔着这情怀更当恁地时节无言攲枕帐底流清血愁如春後絮来相接知他那

里争信人心切除共天公说不成也还似伊无个分别

前调　　　　　　　　　　　　方千里

帘筛月影金风卷杨花雪天边鸿鴈少音尘絶春光欲暮客子归心折江湖波浪阔目断家山料应易过佳节柔情千点杜宇枝头血危肠知寸断谁能接眠思梦

忆不似今番切欲对何人说揽镜沉吟痩来须有差别

前调　　　　　　　　　　　　方千里

莺飞翠柳揺鱼跃浮萍破斑斑红杏子交榴火池台昼永缭绕花隂里山色遥供座枕簟淸凉北牎时唤高卧翻思少年走马铜駞左归来敲镫月留关锁年华老

大事逐浮云过今吾非故我那日尊前只今问有谁呵

前调　　　　　　　　　　　　陈允平

离歌泣断云别舞愁飞雪凤皇台上望琼箫絶钗分玉燕寸寸回肠折碧空归鴈阔犹有疎梅岁寒独伴高节鲛绡罗帊泪洒臙脂血悠悠江上水天连接朱楼徧

倚万里空情切此恨凭谁说天若有情料天须有区别

前调　　　　　　　　　　　　陈允平

寒轻菊未残春小梅初破兽炉闲拨尽松明火青氊锦幄四壁新装里裀暖香薰座绣拥银屏彩鸾空伴云卧相思何处梦入蓝桥左归期还细数愁眉锁薄情孤

鴈不向楼西过故人应怪我怪我无书有书还倩谁呵

前调　　　　　　　　　　　　周　用

风前满地花雨後连天草今年三月里春归早低云薄雾犹自怜清晓金尊须更倒无奈离愁为他转伤怀抱绣帘斜卷昼静闻啼鸟韶华刚九十勾销了绿波无

赖点点青荷小寄语春知道桃李多情莫敎惜春人老

前调【又一体】　　　　　　　　　　吕渭老

西风晴日短小雨菊花寒断云低古木暗江天星娥尺五佳约误当年小语凭肩处犹记西园画桥斜月阑干鸟啼花落春信遣谁传尚容春夜梦小留连青楼何

处宝镜注婵娟应念红笺事微晕春山背牎愁枕孤眠黄鹤引

【双调八十三字】

黄鹤引　　　　　　　　　　　无名氏

生逢垂拱不识干戈免田陇士林书圃终年庸非天宠才粗闒茸老去支离何用浩然归算是黄鹤秋风相送尘事塞翁心浮世庄生梦漾舟遥指烟波羣山森动

神闲意耸回首利鞿名鞚此情谁共问几许淋浪春瓮凄凉犯

【犯或作调双调八十三字宋姜夔自度曲但姜词九十三字此少字者又後人所损也】

凄凉犯　　　　　　　　　　　张　炎

西风暗翦荷衣碎藕丝不解重缉荒烟断浦晴晖零乱半江揺碧悠悠望极忍独听秋声淅沥更怜他柳发萧疎相与动秋色　老态今如此犹自留连醉筇吟屐不堪痩影渺天涯尽成行客因甚忘归漫吹裂山阳夜笛迷仙引

【与迷神引无涉双调八十三字】

迷仙引　　　　　　　　　　　柳　永

才过笄年初绾云鬟便学歌舞席上尊前王孙随分相许算等闲酬一笑但千金慵觑常只恐蕣华容易偷换光隂虚度　已受深恩顾好与花为主万里丹霄何妨携手同去去永弃却烟花伴侣免敎人得见朝云暮雨洞仙歌

【又一体双调八十四字】

洞仙歌　　　　　　　　　　　晏几道

春残雨过绿暗东池道玉艳藏羞媚赬笑记当时已恨飞镜欢疎那至此仍苦题花信少　连环情未巳物是人非月下疎梅似伊好淡秀色黯寒香粲若春容何心顾闲花凡草但莫使情随岁华迁便香隔秦源也须能到

前调【柳】　　　　　　　　　　　晏几道

江南腊尽早梅花开後分付新春与垂柳细腰肢自有入格风流仍更是骨体清英雅秀　永丰坊那畔尽日无人惟见金丝弄晴昼断肠是飞絮时绿叶成隂无个事一成消瘦又莫是东风逐君来便吹散眉间一点春皱

前调【柳花】　　　　　　　　　　李　邴

一团纎软是将春揉做撩乱随风到何处自长亭人去烟草凄迷归未定妆点离愁无数　飘扬无个事刚被萦牵长是黄昏怕微雨记那回深院静帘幙低垂花隂下霎时留住又只恐伊家忒疎狂便蓦地和春带将归去

前调【浮石山庄】　　　　　　　　　　辛弃疾

松关桂岭望青葱无路费尽银鈎榜佳处怅空山岁晩窈窕谁来须着我醉卧石楼风雨　仙人琼海上握手当年笑许君携半山去劖叠嶂卷飞泉洞府凄凉又却怕先生多取怕夜半罗浮有时还好长把云烟再三遮住

前调【柳】　　　　　　　　　　　蒋　捷

枝枝叶叶受东风调弄便是莺穿也微动自鹅黄千缕数到飞緜闲无事谁管将春迎送　轻柔心性在敎得游人酒舞花吟恣狂纵更谁家鸾镜里贪学纎蛾移来傍妆楼新种总不道江头锁清愁正雨渺烟茫翠隂如梦

前调【又一体荼蘼】　　　　　　　　　段弘章

一庭晴雪了东风孤注睡起浓香占牎户对翠蛟盘雨白凤迎风知谁见愁与飞红流处　想飞琼弄玉共驾苍烟欲向人间挽春住淸泪满檀心如此江山都付与斜阳杜宇是曾约梅花带春来却又自趁棃花送春归去

前调【又一体】　　　　　　　　　　阮　阅

赵家姊妹合在昭阳殿因甚人间有飞燕见伊底尽道独步江南便江北也何曾惯见　惜伊情性好不解嗔人长带桃花笑时脸向尊前酒底见了须归似恁地能得几回细看待不眨眼儿觑着伊将眨眼工夫看伊几徧

蕙兰芳引

【本仙吕曲也後以名词双调八十四字】

蕙兰芳引　　　　　　　　　　周邦彦

寒莹晩空点青镜断霞孤鹜对客馆深扃霜草未衰更绿倦游厌旅但梦绕阿娇金屋想故人别後尽日空疑风竹　塞北氍毹江南图幛是处温燠更花管云笺犹写寄情旧曲音尘迢递但劳远目今夜长争奈枕单人独

前调　　　　　　　　　　　　方千里

庭院雨晴倚斜照睡余双鹜正学染修蛾官柳细匀黛绿绣帘半卷透笑语琐牎华屋带脆声咽韵远近时闻丝竹　乍着单衣才拈团扇气候暄燠趁骄马香车同按绣坊画曲人生如寄浪勤耳目归醉乡犹胜旅情愁独

前调【池亭画桥宴舞作】　　　　　　　　杨泽民

命酌池亭帘初下散飞鳬鹜乍风约云开遥嶂几眉横绿画桥架月映四岸垂杨遮屋遶翠阑碧槛尽是新栽花竹　风送荷香凉生冰簟岂畏炎燠便催唤双成看舞相时丽曲及瓜虽近要娱我目敎後人行乐亦非吾独

前调　　　　　　　　　　　　陈允平

虹雨乍收楚天霁乱飞秋鹜渐秋色衰残墙外土花晴绿故山鹤怨流水自菊篱茅屋日暮诗吟就澹墨闲题修竹　更忆飘蓬霜绨风葛几度凉燠叹归去来兮何日甬东一曲黄芦满望白云在目但月明长夜伴人清独

梦玉人引

【又一体双调八十四字】

梦玉人引　　　　　　　　　　朱敦儒

浪萍风梗寄人间倦为客梦里瀛洲姓名误题仙籍敛翅归来爱小园脱箨篔簹碧新种幽花戒儿童休摘放怀随分各逍遥飞鷃等鹏翼舍此萧闲问君携杖安适诸彦羣英诗酒皆勍敌太平时向花前不醉如何休得

千秋引

【一名淡红绡双调八十四字】

千秋引　　　　　　　　　　　李　冠

杏花好仔细君须辨比早梅深夭桃浅把鲛绡澹拂鲜红绽蜡融紫萼重重现烟外悄风中笑香满院　欲绽全开俱可羡粹美妖娆无处选除卿卿似寻常见倚天真艳冶轻朱粉分明洗出臙脂面追往事遶芳树千千徧

兀令

【双调八十四字】

兀令　　　　　　　　　　　　贺　铸

盘马楼前风日好雪消尘埽楼上宫妆早认帘箔微开一面嫣姸笑携手别院重廊窈窕花房小　任碧罗牎晓间阔时多书问少镜鸾空老身寄吴云杳想轣辘车音几度青门道占得春色年年随处随人到恨不如芳草

少年游慢

【双调八十四字】

少年游慢　　　　　　　　　　张　先

春城三二月禁柳飘緜未歇仙籞生香轻云凝紫临层阙歌掌明珠滑酒脸红霞发华省名高少年得意时节昼刻三题彻梯汉同登蟾窟玉殿初宣银袍齐脱生

仙骨花探都门晓马跃芳衢阔宴罢东风鞭梢一行飞雪

鹤冲天

【又一体双调八十四字】

鹤冲天　　　　　　　　　　　贺　铸

冬冬鼓动花外沉残漏华月万枝灯还清昼广陌衣香度飞盖影相先後个处频回首锦坊西去期约武陵溪口　当时早恨欢难偶可堪流浪远分携久小畹兰英在轻付与何人手不似长亭柳舞风眠雨伴我一春消痩

祭天神

【双调八十四字】

祭天神　　　　　　　　　　　柳　永

叹笑筵歌席轻抛嚲背孤城几舍烟村停画舸更深钓?归来数点残灯火被连緜宿酒醺醺愁无那　寂寞拥重衾卧又闻得行客扁舟过蓬牎近兰桡急好梦还惊破念平生单栖踪迹多感情怀到此厌厌向晓披衣坐

踏青游

【双调八十四字】

踏青游　　　　　　　　　　　王　诜

金勒狨鞍西城嫩寒春晓路渐入垂杨芳草过平堤穿绿径几声啼鸟是处里谁家杏花临水依约靓妆斜照极目高原东风露桃烟岛望十里红围绿绕更相将

乘酒兴幽情多少待向晩从头记将归去说与凤楼人道

中兴乐

【又一体双调八十四字】

中兴乐　　　　　　　　　　　李　珣

後庭寂寂日初长翩翩蝶舞红芳绣帘垂地金鸭无香谁知春思如狂忆萧郎等闲一去程遥信断五岭三湘休开鸾镜学宫妆可能更理笙簧倚屏凝睇泪落成

行手寻裙带鸳鸯暗思量忍孤前约敎人花貌虚老风光

五福降中天

【双调八十四字】

五福降中天　　　　　　　　　无名氏

喜元宵三五纵马御柳沟东斜日映珠帘瞥见芳容秋水娇娆俊眼腻雪轻铺素胸爱把菱花粉面露春葱徘徊步嬾奈一点灵犀未通怅望七香车去幔展春风云情雨态愿暂入阳台梦中路隔烟霞甚时还许到蓬宫

清波引

【又一体双调八十四字】

清波引　　　　　　　　　　　姜　夔

冷云迷浦倩谁唤玉妃起舞岁华如许野梅弄眉妩屐齿印苍藓渐为寻花来去自随秋鴈南来望江国渺何处　新诗漫与好风景长是暗度故人知否抱幽恨难语何时共渔艇莫负沧浪烟雨况有清夜啼猿怨人良苦

倾杯近

【双调八十四字】

倾杯近　　　　　　　　　　　袁去华

邃馆金铺半掩帘幙参差影睡起槐隂转午鸟啼人寂静残妆褪粉松髻敧云慵不整尽无言手挼裙带遶花迳　酒醒时梦回处旧事何堪省共载寻春竝坐调筝何时更心情尽日一似杨花飞无定未黄昏又先愁夜永

满路花

【又一体双调八十四字】

满路花【瑞香】　　　　　　　　　吕胜已

名花无影迹寒风日凄凉人间千万树歇芬芳紫微宫女仙驭降霓裳名在仙班簿不属尘凡洞天密锁云牎遗璫连宝珥人世识天香凝寒承雨露傲冰霜凌波

仙子邂逅水云乡更约南枝友游徧江南共归三岛扶桑

八六子

【双调八十四字】

八六子　　　　　　　　　　　李　演

乍鸥边一番腴绿流红又怨苹花看晓吹约晴归路夕阳分落渔家轻寒半遮　萦情芳草无涯还报舞香一曲玉瓢几许春华正细柳青烟小桃朱户去年人面谁知此日重来系马东风澹墨攲鸦黯牎纱人归绿隂自斜

洞仙歌

【又一体双调八十五字】

洞仙歌【梅】　　　　　　　　　　晁补之

年年青眼为江梅肠断一句新诗思无限向碧琼枝上白玉葩中春犹浅一点龙香清远　谁抛倾国艳昨夜前村都恐东皇未曾见正倚墙红杏芳意浓时惊千片何许飘零仙馆待冰雪丛中看奇姿乍一笑能回上林冬暖

前调　　　　　　　　　　　　葛　郯

风揺丹髻叶翦西岩树岁律峥嵘又如许看千峰倒影浮动觥船纱牎外万幅鲛绡鬭舞　五弦弹不尽碧落天高隐隐孤鸿向云度送斜红敛尽催上蟾鈎金风细点破瑶阶白露任笛声吹残一帘秋看人倚朱阑暮云高处

前调　　　　　　　　　　　　葛　郯

橹声伊轧影转云间树试问扁舟在何许正溪堂波动沙渚苹轻渔翁醉隔岸蓑衣对舞　归来无一事尊酒相逢莫把光隂更虚度看歌云杳霭重雾轻盈银河转笑浥芙蓉晓露纵西风黄叶满庭秋也不碍凝眸乱山多处

前调　　　　　　　　　　　　葛　郯

丹靑明灭霜着谁家树满眼风光向谁许送寒鸦万点流水孤村归来晩月影三人夜舞　金英秋已老蜡缀寒葩空里时闻暗香度任一枝瓶小数点钗寒佳人笑饮尽牀头玉露看纱牎红日上三竿把蝶影捎空在花深处

前调　　　　　　　　　　　　李元膺

雪云散尽放晓晴庭院杨柳於人便青眼更风流多处一点梅心相映远约略嚬轻笑浅　一年春好处不在浓芳小艳疎香最娇软到清明时候百紫千红花正乱已失春风一半早占取韶光共追游但莫管春寒醉红自暖

前调【海棠】　　　　　　　　　　京　镗

东皇着意妙出妆春手点缀名花胜於绣向鱼鳬国里琴鹤堂前仍共赏蜀锦堆红炫昼　妖娆真艳丽尽是天然莫恨无香欠檀口幸今年风雨不苦摧残还肯为游人再三留否算魏紫姚黄号花王若定价收名未应居右

前调【茉莉】　　　　　　　　　　卢祖皋

玉肌翠袖较似荼蘼痩几度熏醒夜牎酒问炎州何事得许清凉尘不到一段冰壶翦就　晩来庭户悄暗数流光细拾芳英黯回首念日暮江东偏为魂销人易老幽韵清标似旧正簟纹如水帐如烟更奈向月明露浓时候

前调　　　　　　　　　　　　高观国

轻痕浅晕偷染春风面恰似西施影儿现拟新妆临监一段天真闲态度长恁香娇玉软　从今怀袖里不暂相离似笑如颦在舒卷愿芳容不老只似如今娇不语无奈情深意远便雨隔云疎暂分携也时展丹青见伊一见

前调　　　　　　　　　　　　无名氏

断云疎雨冷落空山道匹马駸駸又重到望孤村三两茅屋疎篱溪水畔一簇芦花晩照　寻思行乐地事去无痕回首湘波与天杳叹人生几度能醉金钗青镜里赢得朱颜未老又一点枝头破黄昏问客路春风为谁开早

前调　　　　　　　　　　　　元好问

黄尘鬓发六月长安道羞向清溪照枯槁似山中远志漫出山来成个甚只道人间小草　昇平十二策丞相封侯说与高人应笑倒对清风明月展放眉头长恁地大醉高歌也好待都把功名付时流只求个天公放教空老

前调【谢杨成之寄梅】　　　　　　　　　李俊民

陇头潇洒辜负寻芳眼浪蕊浮花问名嬾纵看看驿使带得春来只恐怕緑叶成隂子满　暗香无恙否月落参横惆怅罗浮梦魂短赖故人情重不减西湖花上月分我黄昏一半更选甚南枝与北枝是一种春风待争寒暖

前调【送张宗师捧香】　　　　　　　　　詹　正

醉骑黄鹤飞下红云岛铁笛吹寒洞天晓被人间识破惹起虚名惊宇宙一笑天高月小　仙槎人去後殿上班头除却洪崖总来少看天香袖里散作东风吹不断海北天南都到试容我从游五陵间便吹入苍寒一蓑烟钓

前调【又一体中秋】　　　　　　　　　晁补之

青烟幕处碧海飞金镜永夜闲阶卧桂影露凉时零乱多少寒螿神京远唯有蓝桥路近　水晶帘不下云母屏开冷浸佳人淡脂粉待都将许多明月付与金尊投晓共流霞倾尽更携取胡牀上南楼看玉做人间素秋千顷

前调【又一体牡丹】　　　　　　　　　管　监

化工妙手惯与花为主忍便催残任风雨翦姚黄移魏紫齐集梁园春艳艳何必尊前解语　绣屏深照影帘密收香夜久寒生费调护宝盆翻银烛烂客醉忘归共惜此芳菲难遇看明年紫禁绕莺花漫相望春风五云深处

梦玉人引

【又一体双调八十五字】

梦玉人引　　　　　　　　　　范成大

送行人去犹追路再相觅天末交情长是合堂同席从此尊前便顿然少个江南羇客不忍匆匆少驻船梅驿酒斟虽满尚少如别泪万千滴欲语吞声结心相对

呜咽灯火凄清笙歌无颜色纵别後尽相忘算也难忘今夕

前调　　　　　　　　　　　　范成大

共登临处飘风袂倚空碧雨卷云飞长有桂娥看客箫鼓生春徧锦城如画雪山无色一梦才成怳天涯南北舞余歌罢料宣华回首尽陈迹万里秦吴有情应问

消息我欲归耕如何重来得故人若望江南且折梅花相忆

前调　　　　　　　　　　　　陈三聘

别来何处酒醒後梦难觅晚日溪亭清晓便挂帆席满载离愁指去程还作江南行客目断层城数迢迢山驿素巾空染泪痕斑应是暗中滴记得轻分玉箫犹自

凄咽昨夜东风梅柳惊春色料伊也没心情过却好天良夕

前调　　　　　　　　　　　　陈三聘

倚阑干久人不见暮云碧芳草池塘春梦暗惊诗客昨夜溪梅向空山雪里轻匀颜色好赠行人折枝南枝北雨巾风帽昔追游谁念旧踪迹料得疎篱暗香时度

风息澹月微云有何人消得便归去路溪桥慰我经年思忆

华胥引

【双调八十五字】

华胥引　　　　　　　　　　　周邦彦

川原澄映烟月冥蒙去舟似叶岸足沙平蒲根水冷留鴈唼别有孤角吟秋对晓风呜轧红日三竿醉头扶起还怯　离思相萦渐看看鬓丝堪镊舞衫歌扇何人轻怜细阅点检从前恩爱凤笺盈箧愁翦灯花夜来和泪双叠

祭天神

【又一体双调八十五字】

祭天神　　　　　　　　　　　柳　永

忆绣衾相向轻轻语屏山掩红蜡长明金兽盛熏兰炷何期到此酒态花情顿辜负愁肠断还是黄昏那更满庭风雨　听空阶和漏碎声鬬滴愁眉聚算伊还共谁人争知此冤苦念千里烟波迢迢前约旧欢省一向无心绪

御选历代诗余卷五十二








◇上笺自陈

壶天性狷狭，不能和俗，退以情事，欲毕志家门。亡父往为中书令，时壶蒙大例，望门见辟，信其所执，得不祗就。门户遇祸，迸窜易名，得存视息，私志有素。加婴极难，流寄兰陵，为苟所召，恐见逼迫，依下邳裴盾，又见假授，思暂之郡，规得托身。寻蒙见召，为从事中郎，岂曰贪荣，直欲自致，规暂恭命，行当乞退。属华轶之难，不敢自陈。轶既枭悬，壶亦婴病，具自归闻，未蒙恕遣。世子北征，选宠显望，复以无施，忝充元佐。荣则荣矣，实非素怀。顾以命重人轻，不敢辞惮。闻西台召壶为尚书郎，实欲因此以避贤路，未及陈诚，奄丁穷罚。

壶年九岁，为先母弟表所见孤背。十二，蒙亡母张所见覆育。壶以陋贱，不能荣亲，家产屡空，养道多阙，存无欢娱，终不备礼，拊心永恨，五内抽割。于公无效如彼，私情艰苦如此，实无情颜昧冒荣进。若废壶一人，江北便有倾危之虑，壶居事之日功绩以隆者，诚不得私其身。今东中郎岐嶷自然，神明日茂，军司马、诸参佐并以明德宣力王事，壶之去留，曾无损益。贺循、谢端、顾景、丁琛、傅等皆荷恩命，高枕家门。壶委质二府，渐冉五载，考效则不能已彰，论心则频累恭顺，柰何哀孤之日不见愍恕哉！（《晋书·卞壶传》）


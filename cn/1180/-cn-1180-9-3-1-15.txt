凫鹥

五章，章六句


首章讲：此祭之明日绎而宾尸之乐。若曰：人君假庙有象神之尸焉，当对越之顷，则固有妥侑之敬；举燕饮之礼，则又有欢洽之情。我今日之宾尸何如哉？





凫鹥在泾，公尸来燕来宁。

公尸，君尸也。宁，安也。彼凫鹥则在泾，而安然自适矣。我公尸之来燕也，忘君臣之分，而通以宾主之情，不其安然而来宁乎？





尔酒既清，尔殽既馨。

尔，自工歌指主人言。酒与殽所以成燕者也。尔酒则既清，尔殽则既馨矣。





公尸燕饮，福禄来成。

燕饮，自承君燕言。成，就也。公尸燕饮于此，则荷宠遇之隆，而福禄为之毕集，不成就于其身乎？

二章讲：





凫鹥在沙，公尸来燕来宜。

凫鹥则在沙矣，公尸来燕，则泰然于樽俎之间，而惬其心之所欲，不来宜乎？





尔酒既多，尔殽既嘉。

尔酒既多，尔殽既嘉，燕礼行矣。





公尸燕饮，福禄来为。

为，是助有扶持全安意。而公尸之燕饮，则沐恩光之厚，而福禄为之默佑，不来为乎？

三章讲：





凫鹥在渚，公尸来燕来处。

处，得所安。凫鹥则在渚矣，公尸来燕，则怡然于几席之上，而适其体之所安，不来处乎？





尔酒既湑，尔殽伊脯，

湑，酒之泲者也。脯，肉脯也。尔酒既湑，尔殽伊脯，燕礼行矣。





公尸燕饮，福禄来下。

下，下降也。而公尸之燕饮，而蒙宠泽之及，而福禄为之下逮，不来下乎？

四章讲：





凫鹥在潨，公尸来燕来宗。

宗，尊也。凫鹥则在潨矣，公尸来燕，而优以为宾之礼，则来宗矣。





既燕于宗，福禄攸降。

此宗字是宗庙。何也？宗庙之祭，有妥侑以致孝，有九献以致敬，福禄固攸降矣。





公尸燕饮，福禄来崇。

崇，高大。今公尸之燕饮也，则恩眷之蒙无有穷已，福禄不积而高大乎！

五章讲：





凫鹥在亹，公尸来止熏熏。

凫鹥则在亹矣，公尸来燕，而畅其和悦之情，则熏熏矣。





旨酒欣欣，燔灸芬芬。

欣欣，是乐。芬芬，是香。酒以合欢而欣欣也，燔灸以备物而芬芬也，固无一而不备矣。





公尸燕饮，无有后艰。

后艰，自后日言。而公尸之燕饮也，则平康之庆，延之终身，又何有于后艰耶？

夫燕饮之间，而极道其福禄之盛，周人之于公尸，可谓爱之深而敬之至矣！






○赵球司徒疾病修醮拜章词

伏闻妙应无方，道推济物；元慈广运，惠普群生。开祈真悔罪之门，垂拯厄希恩之品，功成不宰，泽布无涯，敢缘覆育之仁，辄罄归依之恳。臣自惟福运，荣奉昌期，自参扈卫之班，遂陟烟霄之路，功轻任重，效寡恩深，常切兢忧，难酬宠擢。近以灾殃所迫，疾瘵斯婴，轸圣虑以慰安，降名医而抚视，未蒙痊减，倍用兢惶。伏念臣迹处尘寰，素昧修禀，立身履行，宁免愆违？或害物杀生，曾无恻悯；或摧锋御敌，轻赐诛锄。总戎乖申令之宜，为政有赏刑之失，幽夜致冤仇之诉，微躬成滞疾之危。又恐往世积生，尚萦衅咎；五行九曜，兼值灾蒙。或兴修有犯触之非，或土木有侵伤之所，扪心省过，惟切忏祈。是敢拜奏宝章，崇修大醮，告虔下土，请命诸天。伏惟大道垂慈，至真鉴，敕灵司而解灾度厄，流神贶而祛疾延生；落死於阴曹，定仙名於阳简。故伤误杀，冤债和宁；新罪宿瑕，元慈荡涤。誓期励节，永答道恩。臣某不任。


【梁鼓角横吹曲】

〖横吹曲。其始亦谓之鼓吹。马上奏之。乃军中之乐也。其後分为二部。有箫笳者为鼓吹。用之朝会道路。有鼓角者为横吹。用之军中。马上所奏者是也。《晋书》乐志曰：横吹有鼓角。又有胡角。即胡乐也。汉张骞入西域。传其法於西京。唯得摩诃兜勒一曲。李延年因胡曲更造新声二十八解。企喻本此歌。《唐书》乐志曰：北狄乐。其可知者鲜卑、吐谷浑、部落稽三国。皆马上乐也。後魏乐府始有北歌。即所谓真人代歌是也。代都时。命掖庭宫女晨夕歌之。周隋世与西凉乐杂奏。今存者五十三章。其名可解者六章。慕容可汗、吐谷浑、部落稽、钜鹿公主、白净皇太子、企喻也。其不可解者。多可汗之辞。北虏之俗。呼主为可汗。吐谷浑又慕容别种。知此歌是燕、魏之际鲜卑歌也。其辞虏音。竟不可晓。梁鼓吹又有大白净皇太子、小白净皇太子、企喻等曲。隋鼓吹有白净皇太子曲。与北歌校之。其音皆异。又有半和、企喻、北敦。盖曲之变也。〗


张祜诗

唐开元、天宝之盛，见于传记、歌诗多矣，而张祜所咏尤多，皆他诗人所未尝及者，如《正月十五夜灯》云：“干门开锁万灯明，正月中旬动帝京。三百内人连袖舞，一时天上著词声。”《上已乐》云：“猩猩血染系头标，天上齐声举画桡。却是内人争意切，六宫红袖一时招。”《春莺啭》云：“兴庆池南柳未开，太真先把一枝梅。内人已唱《春莺啭》，花下傞傞软舞来。”又有《大酺乐》、《邠王小管》、《李谟笛》、《宁歌来》、《邪娘羯鼓》、《退宫人》、《耍娘歌》、《悖拿儿舞》、《阿□汤》、《雨霖铃》、《香囊子》等诗，皆可补开、天遗事，弦之乐府也。


◇汝南周勰碑

君讳勰，字巨胜，陈留太守之孙，光禄勋之子也。君应刊乾之淳灵，继命世之期运，玄懿清朗，贞厉精粹，体仁足以长人，嘉德足以合礼，总《六经》之要，括《河》《洛》之机，援天心以立钧，赞幽明以揆时，沈静微密，沦于无内，宽裕弘博，含乎无外，巨细洪织，罔不总也。是以实繁于华，德盈乎誉。初以父任拜郎中，疾去官。察孝廉，是时郡守梁氏，外戚贵宠，非其好也，遂以病辞。太守复察孝廉，乃俯而就之，以明可否，然犹私存衡门讲诲之乐，不屑已也。又委之而旋。故大将军梁冀，专国作威，海内从风，世之雄才。优逸之徒，莫不委质从命，而颠覆者盖以多矣。闻君洪名，前后三辟，而卒不降身。由是缙绅归高，群公事德。太尉、司徒，再辟三辟，察贤良方正，州举孝廉，皆病不就。扰攘之际，灾眚仍发。圣上询谘，师锡策命，公车特徵。君仰瞻天象，俯效人事，世路多险，进非其时，乃托疾杜门静居，里巷无人迹，外庭生蓬蒿，如此者十馀年。强御不能夺其守，王爵不能滑其虑。至延熹二年，乃更辟癖延宾，享宴娱乐。乃秋而梁氏诛灭。十二月君卒，然则识几知命，可睹于斯矣。洋洋乎若德，虽崇山千仞，重渊百尺，末足以喻其高、究其深也。夫三精垂耀，处者有表。爰在上世，作者七人，焉有该百行，备九德，齐光日月，洞灵神明，如君之至者与？所谓天民之秀也。享年五十，不登期考，追悼遐迩叹悼，痛心失图，乃相与建碑勒铭，以徵休美，其辞曰：

厥初生民，天赐之性。有庞有醇，有否有圣。伊维周君，允丁其正。诞兹明德，自贻哲命。焕乎其文，如星之布。确乎不拔，如山之固。追踪先绪，应期作度。潜心大猷，谭思德谟。遁世无闷，娄辞王寮。洋洋泌丘，于以逍遥。蔑尔童蒙，是训是教。瞻彼荣宠，譬诸云霄。优哉游哉，侔此弘高。名振华夏，光耀昆苗。清风丕扬，德音孔昭。（本集）


◇授寇谦之为内宫太真太宝九州真师诰

吾处天宫，敷衍真法，处汝道年二十二岁，除十年为竟蒙，其余十二年，教化虽无大功，且有百授之劳。今赐汝迁入内宫，太真太宝九州真师、治鬼师、治民师、继天师四录。修勤不懈，依劳复迁。赐汝《天中三真太文录》，劾召百神，以授弟子。《文录》有五等，一曰阴阳太官，二曰正府真官，三曰正房真官，四曰宿宫散官，五曰并进录。坛位、礼拜、衣冠、仪式各有差品，凡六十余卷，号曰《录图真经》。付汝奉持，辅佐北方泰平真君，出天宫静轮之法，能兴造克就，则起真仙矣。又地上生民，末劫垂及，其中行教甚难。但令男女立坛宇，朝夕礼拜，若家有严君，功及上世。其中能修身练药，学长生之术，即为真君。（《魏书·释老志》。泰常八年十月戊戌，有牧土上师李谱文来临嵩岳，遣弟子宣教，云嵩岳所统广汉平土方万里，以授谦之，作诰曰云云。）


陆游　法云寺

不到法云久，秋高初一来。

厨供菰白美，池蘸水红开。

桥畔逢游衲，云边数过桅。

同游恨归早，珍重约寻梅。

陆游

陆游　法云寺

勾践旧国古会稽，南山拥郭分东西，

城门大路引绳直，西走百里皆平堤。

客行欲晓到梅市。喔喔尚听城中鸡。

法云古寺临大泽，风皱百顷青玻璃。

迎来送往此其地，素壁时见前人题。

乖离会合浩莫计，历观名氏空含凄。

山僧惯见为客叹，荣悴从来如夜旦。

明年吾栖插天半，世事君须倚阑看。

陆游

陆游　法云寺

法云古兰若，西走钱塘路。

帆影梅市桥，人语柯山聚。

吾家昔为邻，来往无晨暮。

十世三百年，散徙非复故。

修廊与广殿，亦已化烟雾。

经营久不倦，大体始略具。

钟鱼以时鸣，轩槛有幽趣。

中庭扫芜秽，断碣起颠仆。

老我绝世缘，随身惟两屦。

愿言治北窗，寂寞同子住。

陆游


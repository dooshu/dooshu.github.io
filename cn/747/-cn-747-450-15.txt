○第三表

臣复言：臣以病旷官，合从罢免，累陈丹恳，冀蒙允察，再奉墨诏，犹未优容，受恩则深，揣分增惧。臣某中谢。臣闻循已就安，圣贤之深诫；捐躯报节，臣子之大端。况臣一门荷恩，四叶为相，谬以姻戚，光於宗亲。殊私未酬，微命宁顾？但苦病在方寸，虑事则愈昏；职近宥密，尸位则多旷。今四远氛，尚未廓清，万机损益，皆关圣虑。是明王宵旰之日，贤哲驰骛之秋，岂臣妄庸，所当毗倚？犬马之恋虽欲迟回；夔龙之行，讵宜尘秽。伏乞曲留宸鉴，俯察愚衷，矜臣量力之请，免臣妨贤之责。私诚获遂，公议允谐。无任悃款悚迫之至！


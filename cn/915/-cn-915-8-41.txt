◎王玄载

玄载字彦休，下邳人，宋左光禄大夫玄谟从弟，为江夏王国侍郎、太宰参军，泰始初为长水校尉，历冠军将军、徐州刺史、宁朔将军，领山阳东海二郡太守，进督青兖二郡刺史，迁左军将军，改冠军将军、南豫州刺史，迁抚军司马，出为秦梁二州刺史，进号征虏将军，徙益州刺史、建宁太守，升明中进号後军将军，封鄂县子。齐受禅，入为左民尚书，领广陵，加平北将军，假节行南兖州事，进光禄大夫、员外散骑常侍，出为平北将军、兖州刺史，永明六年卒，年七十六，谥曰烈子。


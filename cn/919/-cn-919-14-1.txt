水肿叙论

夫肾主元气，天一之水生焉；肺主冲化，地四之金属焉。元气乃水中之火，所以太阳合少阴，主精髓以滋血；冲化乃土中之金，所以太阴合阳明，主肌肉以养气。今肾虚则火亏，致阳水凝滞；肺满则土溢，使阳金沉潜，沉潜则气闭，凝滞则血淖，经络不通，上为喘急，下为肿满。故《经》曰：肾为少阴，肺为太阴，其本在肾，其末在肺，皆至阴以积水也。所以能聚水而生病者，盖肾为胃关，关键不利，枢机不转，水乃不行，渗透经络，皮肤浮肿。

诸证不同，广如《经》说。《治法》曰：平治权衡者，察脉之浮沉也；去莞陈 者，疏涤肠胃也；开鬼门，洁净府者，发汗、利小便也。原其所因，则冒风寒暑湿属外，喜怒忧思属内，饮食劳逸背于常经属不内外，皆致此疾。治之，当究其所因及诸禁忌而为治也。


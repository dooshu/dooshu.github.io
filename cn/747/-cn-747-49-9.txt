○册郑王邈为天下兵马元帅文

维大历六年，岁次辛亥，五月壬辰朔十六日丁未，皇帝使某官某乙持节册命曰：於戏！周之藩翰，选用宗盟，则怀德惟宁，大邦惟屏也；汉之郡国，分建子弟，则燕代边辽，齐赵渐海也。莫不赋兼千乘，土过数圻，赐鈇钺以专征，参卿士而夹辅，拜之於庙，命之於庭，俾其外合群后，同奖王室，是用师古，率由至公。郑王邈，幼奉君亲之训，兼承保傅之戒，罔敢失坠，勤而行之。忠肃孝恭，资其令德；温良聪达，辅以多才。辨正五经之儒，采述三雍之乐。不自矜尚，过於谦冲，周旋体仁，恒久其道，懿此休问，流於四方。朕往统藩旄，尝亲戎略，诸子侍从，或有所闻。时与之言，颇详其旨，必能当我朝制，叶予师贞。仍选辅车，委（阙）留府，锡以彤弓之宠，称其绿车之尊，尔其大训六师，以率诸夏。敬兹厥服，无废朕命。


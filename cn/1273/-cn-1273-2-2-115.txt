乞归已逾三载感赋　二首


吟罢长安及第花，便依南斗望京华。医贫已误三年艾，浇俗难凭七品茶。

万里劝行良友札，五更入梦早朝车。此身匏系成何益？目断东风海上槎。

惆怅牙琴操里音，此生终恐误山林。未酬车马题桥愿，空抱江湖恋阙心。

亲健固容成远志，家贫何术铸黄金？卖文自悔生涯拙，桃李门前春又深。维卿师有“山林终恐误英雄”句，盖相勖语也。






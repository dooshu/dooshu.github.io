代宰相贺瑞星表

臣某等言伏覩司天台翰林天文院奏先於今月二日夜初更东南方瞻望见一大星其色黄出自库星东骑官星西渐渐光明测在氐宿三度属郑之分野在夀星之次自来不住侧候其星转更润泽遂检寻历代诸家占书其所见之星是周伯之星按天文録古今通占乙已占等云周伯星者是瑞星也又曰德星其色黄煌煌然所见之国大昌又按太一占云王者制礼作乐内外咸得其宜四方之事而无畜滞君上夀考国运大昌则周伯星出者上玄垂象下土式瞻克彰有烂之文用荐无疆之祉光昭景贶允集休徵臣某等中谢窃以三辰炳灵一人取法虽高明之在上其听孔卑谓玄远之难知厥应如响至乃连珠合朔半月腾辉聚贤人於颍川瞻夀星於南极仲尼所述虽曰观乎天文叔向有言盖亦在於君德伏惟尊号皇帝陛下膺图御极恭已临轩对越穹旻焦劳旰?居域中之大率天下以仁视民如伤每轸纳隍之虑以贤为宝屡光仄席之求至乃纯孝迈於百王神武加於四海啓和戎之利於以息兵寛议狱之科因之去杀体伯阳之慈俭广帝舜之聪明斟酌化源聿遵於古训讲求政典克致於时雍励明察之诚昭事上帝茂谦光之德大芘生民故得列纬储休高穹凝命星躔发耀天瑞荐臻侣隂月以东升顺浑天而右转掩白榆而绚彩迩黄道以流辉观象灵台克举羲和之职披文册府备存甘石之经实希世之嘉祥非有道而不见而陛下恭默为念戒惧居怀颇冲抑於乾符未发明於玄贶而司天谨业宣夜垂文百代所传万物皆覩验疾徐之度谅历正以难穷祝夀考之祯盖封人而为比固以蔼休光於简牒介景福於邦家掩载籍之五灵祚皇图於万叶臣等幸尘着位偶获昌期奉太史之奏章识公朝之大庆仰觌非常之事共倾率舞之心伏望宣付史官书之简策庶昭纯锡垂示方来臣等云云


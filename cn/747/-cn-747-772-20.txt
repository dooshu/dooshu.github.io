○为侍郎汝南公华州谢加阶状

右。臣伏奉今月某日制书，加赐臣阶朝散大夫者。荣从日下，恩自天中。臣闻周室设官，实重大夫之号；汉臣异礼，则加朝请之名。若臣者，辨乏谈天，文非掷地，贪叨华显，绵历光阴。当陛下御极之初，分陛下忧人之寄。金章紫绶，已尘求瘼之荣；崇级清阶，更切升高之望。循揣斯久，怔忪莫宁。惟当勤奉诏条，所希粗赎官谤。诚深感励，情切违离，犬恋主而空深，蚊负山而何力。无任感恩望阙结恋屏营之至。


○佟世思词

辽阳佟氏，为从龙望族，世多显宦，而文采无闻。独思恩令［世思］，以壬子得官，年已四十馀，未几卒。所著与梅堂诗文集，附词一卷，虽不克追踪饮水，亦颇有隽语。眼儿媚云：“柳丝撩乱舞风柔。幽怨在高楼。最难忘是，灯前俏影，帘下歌喉。春来底事恹恹病，长夜冷如秋。一腔心事，未抛旧恨，又惹新愁。”燕归梁云：“槛外风来花气幽。闲倚楼头。一番离恨一番愁。春去也，又迎秋。这般憔悴如何好，总不若、早归休。黄昏人静月如钩。刚忆著，去年游。”含凄欲绝，颇不类贵公子口吻。


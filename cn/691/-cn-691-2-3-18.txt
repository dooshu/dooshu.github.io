◎牛戒

余家世不食牛肉，已相传二百余年矣。家大人以公车报罢南旋，在浙江患疟，沿途抱病而回。自秋徂冬，每日一疟，已至百余次，虚羸殆不可言状。先大父怜其饮食少进，间以厚味滋益之。一日，有相好某广文以丁祭所余牛肉相饷，医者言虚疟最宜啖牛肉，盖大有益于脾。家先大父精治之，谓家大人曰："此丁祭之余，本可食。况以治病，尤无妨也。"家大人本不欲食，惮违严命，勉下一箸，旋大吐，并宿痰一齐涌出，其日疟遽止，其实牛肉并未下喉也。因忆施愚山先生《矩斋杂记》中有一条云："庾楼字木叔，三代不食牛肉。会病，以牛脑合药，间有馈牛肉者，则以给奴仆。自谓可幸无罪。忽梦冕服绯衣者曰："汝岂食牛者耶？何腥闻若是？"庾亟以未食对。绯衣者命从官检簿，瞑目曰："汝虽未食牛，然借病破戒，且以啖奴仆，当夺一纪。念汝有悔心，能劝得百十家不食，徐还汝算。"庾默念世人信戒者少，设有饷以牛肉，可奈何？绯衣人微哂曰："瘗之土可也。只愁念不坚，何忧行不广。"庾惊寤，特笔其事。门人黎同吉，字亦仲，亦持牛戒。偶患疟，为所亲强举一匕。夜梦少年黄姓者持剑怒詈，谓啖伊母肉。晨起询所饷，果黄牝牛肉也。或谓食牛细过，二子既累世不食，因病稍啖而阴谴，乃尔彼椎牛炮羔不知餍者，何以复加？坐客曰："黑面老子自有处分。且如彼凶人说因果不信，并此鬼神警惧之梦，亦自侥幸不得也。"或又疑食与杀有异，不知人皆食牛，则牛如八珍，世未有见八珍不割而鬻诸市也。人皆不食牛，则牛如粪土，世未有取粪土割而鬻诸市也。是杀与食犹梃与刃也。此言极为痛切，可录可劝云云，因备载之。


李淛


淛字子秀，新城邑丞、柯山别驾。

踏莎行

送新城交代李达善

红药香残，缘筠粉嫩。春归何处寻春信。绣鞍初上马蹄轻，举头便觉长安近。

别酒无情，啼妆有恨。山城向晚斜阳褪。清江极目带寒烟，锦鳞去后凭谁问。

满庭芳

乡老众宾劝制置开府酒

油幕新开，骍旄前导，暂归梓里舂容。致身槐府，功在鼎彝中。慨想东山故侣，烟霞外，久阔仙踪。今何幸，相逢吐握，谈笑一尊同。

德星，占瑞处，旌麾五马，衮绣三公。对渭川遗老，绛县仙翁。厚意杯传绀玉，那堪更，篚实囊红。拼沉醉，今宵盛事，复见古人风。

千秋岁

四明赵制置、史开府劝乡老众宾酒

鄮峰凝瑞，鄞水浮佳气。晴景转，花光媚。碧幢森大纛，红旆纷千骑。相遇处，满城鹤髮群仙萃。

绮席张高会。鼍鼓笙箫沸。金兽袅，檀烟翠。玉山环回座，休惜今朝醉。觞再举，清歌共引千秋岁。








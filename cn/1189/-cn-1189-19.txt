李成栋（李元胤、杜永和）

李成栋，字廷贞，山西□□人，高杰故将也。少从杰为群盗，乙酉以镇徐将军守徐州，许定国杀杰，成栋举徐州降大清；既为将，累战胜有功，故赵王由棪与黄蜚起太湖，成栋擒蜚，走赵王，授松江总兵，从定八闽，与巡抚佟养甲自漳州入潮惠，潜兵陷广州，杀唐王聿■〈金粤〉。丁亥正月，攻肇庆，分兵下南韶，遣杨文甫，张月取高、廉、雷、阎。可义取琼州，广东十郡，皆破。桂王奔广西，成栋寻陷梧州，使杜永和诱杀丁魁楚于岑溪，卤其赀，遂攻平乐，围桂林。瞿式耜、焦琏死守。会陈子壮、张家玉、陈邦彦起兵围广州，成栋解桂林东还，击杀子壮等。式耜亦进，复平梧、高、廉、雷。

大清诏问失地状，成栋惧。戊子春，金声桓以江西反，布政使公安袁彭年说成栋曰：公为将毕智竭劳，南定闽广，功无与比。佟养甲以辽东勋旧，晋秩总督，位居公上，当受节制。燕京本有疑公心，声桓又反江西，将益忌汉人。今大江左右，延颈朱氏；瞿式耜守桂林，不减李纲；何腾蛟帅湖南，亚于宗泽。将相大臣，皆有中兴之气，公孤军陷南中，进不为新朝所容，退犯天下之名义。况去年自春徂秋，所击灭粤东忠义之士，以什百计；粤人怨公，深于骨髓。日夜痛念，思乘间为父兄复仇。公持此区区，为北朝之忠，身死无名，为天下笑，何不以此时归命南宁，故主得公，如得一国；众正倾心，怨仇消解；合见兵群盗可得精卒十万，与腾蛟分道出江楚，以恢江南，经略西北，中兴之功，可翘足待。身名两荣，顾不美乎？智者举事不可后人。养甲不听，一壮士力耳，公其思之。成栋念家属百口在松江，不忍。其爱妾知其意，进曰，我敢独富贵乎；请先死公，前以成公志，遂刎成栋前。成栋惊哭曰：我乃不及一妇人，与彭年登楼去梯谋。时，高杰兄子进库守赣州，为声桓所攻急，请救广东。养甲趣成栋出兵，布政司移饟八万，彭年故不发。由是迁延，粤尚多长发。夏五月旱，群盗满山，成栋阴结其豪杰，语养甲曰：今出城数十步皆贼，安能远行，计惟急改名号，以安人心耳。遂出示直书永历二年。养甲愕然，无可奈何。两司官讽养甲以印授成栋。成栋下令文武将吏军民解辫，是日，首加网，职官购及优人服色，草草成仪，遂以广东十郡归王，请大驾幸肇庆。表至南宁，中外相贺，封成栋惠国公；养甲襄平伯，进兵、工二部尚书。养甲惧祸，悉解所部兵授成栋。于是江西道通。声桓使者始至。桂王以江广反正，告于宗庙。是月，命吏部郎中吴贞毓，宣谕广东。贞毓留佐军前，请迁都广州。瞿式耜拜疏言：任将之道，不从中制；本朝文网太盛，动以内臣监视文臣督师，隳战士心。今声桓、成栋皆以全军归命，天下耸动，知明室尚有其主，投足左袒，攸系匪细，宜有以尊崇而宠褒之，愿陛下将两省新附之地，捐之此两人，一切军功爵赏文武署置，以及刻期出战，咸决于外，朝廷不问，方可责其成功。若大驾既东，不请则主权不尊，请则事机坐失。臣以为乘舆无入广州，驻肇庆便。王从之。六月，成栋、罗成耀以黄金千、白金十万、彩纻舟楫具迎王于南宁。王至肇庆。成栋负弩矢郊迎百里，外从骑万匹，拜成栋为翊明大将军，以其子元胤为锦衣都指挥，掌丝纶房事。擢袁彭年左都御史，封其裨将杜永和、阎可义、郝尚久、罗成耀、黄应杰、杨大福、张大瀛等七人皆为伯。十月，成栋出师北举，取南安，进攻赣州。时，谭太久围南昌，金声桓不出战，江西诸郡复反为北，而成栋方至，与高进库遇，不利，退壁南康县。十一月，佟养甲遣间使密表燕京，为成栋所获，伏诛。顺治六年己丑正月，南昌陷，何腾蛟亦死湘潭。二月，成栋败于信丰，身断后，披甲策马渡河，沈死。兵部尚书杨明鼎、监军道姚文生俱死乱军。报至，赠成栋宁夏王，谥武烈。成栋上唇微缺，号李诃子，本以功高，耻为养甲下，决计归命，奉旧主恭顺，待文武旧臣皆有礼，迨再度岭无功，仓卒阵没，朝野惋惜；败后，杜永和代守广州。又一年而败，王复走南宁。

李元胤，本姓贾，字源白，陕西榆林人，李成栋养子也。为人修洁，有忠孝性，居大清军中，尝汉衣僧帽。佟养甲承制，授以官，固辞，朝夕侍膳从容，乘间数以义，动其父。成栋归桂王，元胤及袁彭年实使之。桂王至肇庆，拜锦衣侍卫，甚见宠信。西朝士大夫皆乐与交。时，彭年负时望，掌台纲，与刘湘客、丁时魁、金堡、蒙正法等相善，持论抗激，专尊主权，抑幸授；中外号五虎，而称元胤为护法韦驮。元胤虽恂雅，长断略，数定变事，养甲谋觉，王命元胤缚而磔之。成栋败没，加车骑将军，封南阳伯，领禁兵。李赤心之溃于茶陵也，由道州入广西，陈邦傅欲倚其兵力，共夺广东，堵胤锡主之。元胤诘胤锡曰：吾辈在北朝时，公不来复广东，今乃来争广东耶？胤锡不能答。元胤遣杨大福扼封川，赤心西趋浔州，大福邀其后队五千人而东，焚掠怀集四会，远近震骇。元胤召大福入肇庆，缢杀之，乱始定。顺治七年庚寅正月三日，大清班志富破韶州，遣许尔显、江定国以舟师袭清远，西断肇庆路。于是桂王发肇庆，奔梧州，留元胤守肇；成耀走高州，将为乱，奉诏计斩之。大清兵迫，与马吉翔出屯三水，其弟建捷以守广州，功封安肃伯。五月元胤自肇庆朝行在，追讼金堡等冤，还出，救广州。广州陷，建捷突围至肇庆，守将宋裕昆叛，元胤、建捷出走后四日，桂林亦陷。王发梧州，夜走南宁。陈邦傅乘乱杀从官，掠卤簿，元胤兄弟追及，伏地痛哭，哀动左右。孙可望遣将贺九义入南宁，杀大学士严起恒。元胤忿甚，请出灵山，收高、廉、雷兵，迎驾入琼州，就杜永和。会提督李明忠败于■〈山于〉峒，大清兵已下高、廉、雷，郭登第等皆降。陈邦傅复叛，南宁震恐。元胤进退失据。辛卯九月，至钦州之防城，为土兵王胜堂所执，见耿继茂，不屈，左右梃下，笑曰：鼎镬不惧，何有于梃？令作书招永和。笑曰：杜将军缮兵穷海，差有丈夫气，乃招之耶？继茂义之，使其故人往说，君昔未受国恩耶？元胤恸曰：我昔不过帅府养子，今爵五等，司禁旅，狼狈被执，惟一死报国；豫让不言之乎？吾父俟于九原久矣。故人曰：成栋果君父耶？曰：岐阳黔宁，俱以养子自奋，子毋多言。与建捷俱遇害，部将李用朝，亦从死。投尸海中。

杜永和字□□□□□□人，李成栋部将也。善机略，娴守战，威名亚于成栋。成栋既没，桂王命兵部侍郎刘远生如广州劳师，以永和代为总督，守广州。阎可义守南雄。时，李元胤入典宿卫，而永和等统重兵分镇广东。瞿式耜以督辅留守桂林，虽新丧大将，备御尚固，乘舆前后安处肇庆者二年。顺治六年己丑六月，永和闻燕中有变，拜疏出师，北举不果。可义寻卒，以罗成耀代。明年庚寅正月，尚可喜、耿继茂陷南雄，成耀望风遁，遂失韶州。可喜遣其将许尔显以舟师袭据清远，而自与继茂陆行，会广州。永和与张月、李建捷随方拒守，尔显载大炮夜进，顺流入石门之水，南师惊扰，失战舰数十。粤中进永和等为侯，命元胤、马吉翔、陈邦傅东救广州。邦傅至三水，不进。大清兵乏食，就乡聚和买，民多不从。鹿步下有龙眼峒，五百余家，开砦门放炮；尔显攻围，尽屠之。乡聚惧，出应粜，遂为持久计。总兵邹文光，侦敌被执，海盗梁标相以战舰二百降。可喜大习水军，永和惧水路失守，遣使乞师于碣石帅苏利。利已发兵，闻标相叛，复召还。岭东道李士琏，总兵黄应杰、郝尚久，以潮惠降广城，东援遂绝。五月，广州兵击斩靖南游击张大奎，安定伯马宝率郭登第等袭清远，不克。大清兵拔三水，百道攻广城。张月出战，大军不利，退，获其战舰三百余艘，资械无算。永和蓬跣自运炮石，置白镪城上，每副将予五百金，彩缎表里，拜奉月等以金杯犀玉，故将卒效命。一年之间，有战必胜。永和白晰整暇，于五层楼上张宴设乐无虚日。大清两王遥望跌足曰：不谓吾曹遂死此地。十一月，大清兵疫饥，决命一战，月等又战败之，烧其铁甲，两王方对坐，炮碎共案，惊怖欲死。夜，大清兵复集攻西门，城坏数丈，月等用大炮杀千人，大军退，南军战胜，下城就饭，外人乘空而发，城中遂溃，死者六千余人，追至南门，逼海壖溺死尤众。永和、月、吴文献、殷之荣、张道瀛舟数百艘奔琼州。总兵范承恩降。可喜、继茂屠广州。马宝、马吉翔攻清远垂下，闻广州破乃退；广城三面临水，成栋复筑两翼傅江为炮台水绕之；地势既险，而永和等力战。自二月至于十一月，凡攻围二百七十余日，始破。顺治八年辛卯九月，耿继茂下琼州，永和等众尚数万，以全军降。其年七月，西安将军李定国克桂林，楚粤皆复桂王年号。可喜惧，亟趣茂班师，继茂入广州，张月前降大清守黄州，至是复翻城迎定国。定国败，月不知所终。

论曰：李成栋将略在金声桓上，然方度大廋北向，一战辄蹶，岂非衰运难扶欤？抑胸无全局以至此也。元胤武人，而识大义，君子尤惜之。杜永和固守广州，使尚、耿智勇俱竭，虽不能死，贤乎以城降者矣。








东坡先生志林卷之八


乐苦说


乐事可慕，苦事可畏，此是未至时心尔。及苦乐既至，以身履之，求畏慕者，初不可得，况既过之后，复有何物比之？寻声捕影，系风趁梦，此四者犹有仿佛也。如此推究，不免是病。且以此病对治彼病，彼此相磨，安得乐处？当以至理语君，今则不可。元祐三年八月五日书。





书《南史·卢度传》


予少不喜杀生，时未能断也。近年始能不杀猪羊，然性嗜蟹蛤，故不免杀。自去年得罪下狱，始意不免，既而得脱，遂自此不复杀一物。有见饷蟹蛤者，皆放之江中。虽知蛤在江中无活理，然犹庶几万一。便使不活，亦愈于煎烹也。非有所求觊，但以亲经患难，不异鸡鸭之在庖厨，不复以口腹之故，使有生之类，受无量怖苦尔。犹恨未能忘味，食自死物也。《南史·隐逸传》：“始兴人卢度，字彦章，有道术。少随张永北伐魏，永败，魏人追急，淮水不得过。自祝云，若得免死，从今不复杀生。须臾见两楯流来，接之，得过。后隐居庐陵西昌三顾山，鸟兽随之，夜有鹿触其壁。度曰：‘汝勿坏我壁。’鹿应声去。屋前有池，养鱼，皆名呼之，次第取食。逆知死年月，竟以寿终。”偶读此书，与余事粗相类，故拜录之。





书赠陈季常诗


予在黄州，与陈慥季常往来，每往过之，辄作“泣”字韵诗一篇。季常不禁杀，故以此风之。季常既不复杀，而里中皆化之，至有不食肉者。皆云“未死神已泣”，此语使人凄然也。





记所作诗


吾有诗云：“日日出东门，步寻东城游。城门抱关卒，怪我此何求。我亦无所求，驾言写我忧。”章子厚谓参寥曰：“前步而后驾，何其上下纷纷也？”仆闻之，曰：“吾以尻为轮，以神为马，何曾上下乎？”参寥曰：“子瞻文过有理，似孙子荆。子荆曰：‘所以枕流，欲洗其耳；所以漱石，欲砺其齿。’”





跋草书后


吾酒后乘兴作数十字。觉酒气拂拂，从十指上出去也。





书董京诗


《晋史》：“董京，字威辇，作诗答孙子荆，其略曰：‘玄鸟污幕，而不被害？鸟隼远巢，咸以欲死。眄彼梁鱼，逡巡倒尾。沉吟不决，忽焉失水。嗟乎！鱼鸟与万世而不悟。以我观之，乃明其故。焉知不有达人，深穆其度，亦将窥我，蹙而去。’”京之意盖曰：以鱼鸟自观，万世不悟其非也，我所以知鱼鸟之为非者，以我不与鱼鸟同欲恶也。彼达人者，不与我同欲恶，则其观我之所为，亦如我之观鱼鸟矣。京，得道异人也，世俗不晓其语，故粗为说之。戊寅八月八日，读《隐逸传》。





书海南风土


岭南天气卑陋，气蒸溽，而海南尤甚。秋夏之交，物无不腐坏者。人非金石，其何以能久？然儋耳颇有老人，百有余岁者往往皆是，八九十岁者不论也。乃知寿夭无定，习而安之，则冰蚕火鼠，皆可以生。吾当湛然无思，寓此觉于物表，使折胶之寒，无所施其冽，流金之暑，无所措其毒，百余岁何足道哉！彼愚老人，初不知此，特如蚕鼠生于其中，兀然受之而已。一呼之温，一吸之凉，相续亡有间断，虽长生可也。庄子曰：“天之穿之，日夜无间，人则固塞其窦。”岂不然哉！九月二十七日，秋霖不已，顾视帏帐，间有蝼蚁，帐已腐烂，感叹不已。信手书此，时戊寅岁也。





阮籍


“世之所谓君子者，惟法是修，惟礼是克。手执圭璧，足履绳墨。行愿为目前检，言愿为无穷则。少称乡党，长闻邻国。上欲图三公，下不失九州牧。独不见群虱之处裈中乎？游乎深缝，匿乎败絮，自以为吉宅也。行不敢离缝际，动不敢出裈裆，自以为得绳墨也。然炎丘火流，焦邑灭都，群虱之处于裆中不能出也。君子之处域内，何异夫虱之处裈中乎？”此阮籍之胸怀本趣也。籍未尝臧否人物，口不及世事。然礼法之士疾之如仇，独赖司马景王保持之耳，其去死无几。以此论之，亦虱之出入往来于衣巾之间者也，安得裈中之藏乎？吾故书之，为将来君子一笑。





书钱塘程奕笔


近世笔工不能经师匠，妄生新意，择毫虽精，形制诡异，不与人手相谋。独钱塘程奕所制，有三十年前意味，使人作字不知有笔，亦是一快。予不久行当致数百枚而去，北方无此笔也。





记汝南桧柏


予来汝南，地平无山，清颍之外，无以娱予者。而地近亳坡，特宜桧柏，自拱把而上，辄有樛枝纽纹。治事堂二柏与荐福两桧，尤为殊绝。孰为使予安此寂寞而忘归者，非此君也欤？





判幸酒状


道士某人，面欺主人，旁及邻座。厕左元放之席，已自厚颜；倾西王母之杯，宜从薄罚。可罚一大青盏。





题真一酒诗后


予作蜜酒，格味与真一相乱。每米一斗，用蒸饼面二两半，饼子一两半，如常法取醅液，再入蒸饼面一两酿之。三日尝看，味当极辣且硬，则以一斗米炊饭投之，若甜软，则每投更入曲与饼各半两。又三日，再投而熟。全在酿者斟酌增损也。入水少为佳。





书柳公权联句


贵公子雪中饮，醉，临槛向风，曰：“爽哉！”左右有泣下者。公子惊问之，曰：“吾父昔日以爽亡。”楚襄王登台，有风飒然而至，王曰：“快哉此风！寡人与庶人共之者耶？”宋玉讥之：“此独大王之风，庶人安得而共之？”不知者以为谄也，知之者以为风也。唐文宗诗曰：“人皆苦炎热，我爱夏日长。”柳公权续之：“薰风自南来，殿阁生微凉。”惜乎！宋玉不在傍也。





论食


烂蒸同州羔，灌以杏酪，食之以匕，不以箸；南都拨心面，作槐芽温淘，糁以襄邑抹猪，炊共城香稻，荐以蒸子鹅、吴兴庖人斫松江鲈鲙。继以庐山康王谷水，烹曾坑斗品茶。少焉，解衣仰卧，使人诵东坡《赤壁》前、后赋，亦足以一快也。





题合江楼


青天素月，固是人间一快。而或者乃云，不如微云点缀。乃知居心不净者，常欲滓秽太清。





穆生去楚王戊


楚元王敬礼穆生，每置酒，常为穆生设醴。及王戊即位，常设，后忘设焉。穆生退，曰：“可以逝矣。醴酒不设，王之意怠。楚人将钳我于市。”称疾卧。申公与白生强起之，曰：“独不念先王之德乎？今王一旦失小礼，何足至此！”穆生曰：“君子见几而作，不俟终日。先王所以礼吾三人者，为道之存故也。今而忽之，是忘道也。亡道之人，胡可与久处？岂为区区之礼哉！”遂谢病去。申公、白生独留。王戊稍淫暴，与吴通谋。二人谏不听，衣之赭衣，使杵臼碓舂于市。申公愧之，归鲁教授，不出门。已而赵绾、王臧言于武帝，复以安车蒲轮召。卒坐臧事，病免，死。穆生远引于未萌之前，而申公眷恋于既悔之后。谓祸福皆天，不可避就者，未必然也。可书之座右，为士君子终身之戒。





书米元章藏帖


吾尝疑米元章用笔妙一时，而所藏书真伪相半。元祐四年六月十二日，与章致平同过元章。致平谓：“吾公尝见亲发锁，两手捉书，去人丈余，近辄掣去者乎？”元章笑，遂出二王、长史、怀素辈十许帖子。然后知平时所出，皆苟以适众目而已。





王文甫达轩评书


唐末五代文章藻丽，字画随之。而杨公凝式笔迹独雄强，往往与颜、柳相上下，甚可怪也。今世多称李建中、宋宣献，此二人书，仆所不要。宋寒而李俗，殆是浪得名。惟近日蔡君谟，天资既高，学识亦至，当为本朝第一。





四花相似说


荼䕷花似通草花，桃花似臈花，杏花似绢花，罂粟花似纸花。三月十一日会王文甫家，众议评花如此。





芍药与牡丹


吕稚卿言，芍药不及牡丹者，以重耳戴芍药一枝，比牡丹三四，花间犹当着数品。盖有其地而无其花，譬如荔子之与温柑也耶！





朱晖非张林均输


东汉肃宗时，谷贵，经用不足。尚书张林请以布帛为租，官自煮盐，且行均输。独朱晖文季以为不可。事既寝，而陈事者复以为可行，帝颇然之。晖独奏曰：“王制：天子不言有无，诸侯不言多少，食禄之家，不与百姓争利。今均输之法，与贾贩无异。盐利归官，则下人宿怨；布帛为租，吏当奸盗。皆非明王所当行。”帝方以林言为然，发怒，切责诸尚书。晖等皆自系狱。三日，诏出，曰：“国家乐闻驳议，黄发无愆，诏书过也。何故自系？”晖因称病笃，尚书令以下惶怖，谓曰：“今得谴，奈何称病？其祸不细！”晖曰：“行年八十，蒙恩得在机密，当以死报。若心知不可，而顺于雷同，负臣子之义。今耳目无所闻见，伏待死命。”遂闭口不复言。诸尚书不知所为，乃共劾奏晖。帝意解，寝其事。后数日，诏使直事即同晖起居，太医视疾，太官赐食，晖乃起。元祐七年七月二十日，夜读《后汉·朱文季传》，感叹不已。肃宗号称长者，诏书既引罪而谢文季矣，诸尚书何怖之甚也？文季于此强立，不足多贵，而诸尚书为可笑也。云“其祸不细”，不知何等为祸？盖以帝不悦，后必不甚进用为莫大之祸也。悲夫！






◎舵工许某

厦门遭英夷之扰，民间早有去志，而官府不知也。有舵工许某者，事母孝，妻某氏有姿而贞。居厦门港时，英鬼已迫岸，许家食尽。邻有汪王者，悦许妻色，乘其饥困以利诱之，许某曰："能以十金活我母，即鬻妻于彼。"许母疑未决，邻叟郑某劝之曰："母老，城陷时，尔子纵能将母，尔妇美，若不从贼淫，必受贼刃。今若嫁汪三，可挈以远避，是一举而活三命也。"于是母心动，力主其事。汪三即以米四斛、银八两为聘，约即夕成婚。妇大恸求死，既念先宛转以活姑，后一死以全节，有何不可。谬谓姑曰："事姑两载，岂忍骤离，须宽两日。不然，岂惜一死。"汪三早闻其性烈，从之。明日，英鬼上岸，汪三登高望之，为炮丸贯喉死。又明日，英鬼遂据厦门。事定，许家竟得瓦全。知其事者，以一门夫妇孝节，故终蒙天佑也。


◇长沙宣武王北凉州庙碑

黄曲之祀，九井尚惭；洙水之堂，七壁犹在。岂非德含体气，神降空桑。蒸民仰其立功，太上怀其贵德。公讳懿，兰陵人，皇帝之长兄也。命世降灵，峻极开著。宗百川而成海，倍万俊而为英。为南梁、北秦二州刺史，华阳、黑水，改号难堪。加以岳牧迁回，军民徙散，同高阙以为塞，象玉门而置关，三尉寝谋，六屯罢业，功同疏勒之守，备甚即墨之坚。围公临危制变，殷如敌国。是以六角摧锋，两贤畔鼓，指则破敌，叱咤而静边尘。公德应大贤，照惟殆庶，如锺资叩，似铎发声。含朝阳於千仞，散风行於万顷。神武所固，士卒忘水火之难；箪醪所驱，小大一死生之志。微管之风，余芳无绝。人畏其神，德音不泯。梁、秦二州刺史宜封侯条，刺举汉阳，亲睹遗爱。有表请立碑置庙，天下许焉。反宇飞风，伏槛含日；参差丹桂，周流紫房。夔刻兽，下临网户；菡萏荷华，傍连屈屋。庶使边韶所立之石，岂称高於陈郡；袁逢所勒之字，非独擅於华阳。乃为赞曰：

帝图开道，皇源配天；功书绿字，事烛青编。天汉之阳，黑水惟梁；如仁永播，流咏宁忘。扶风高碣，召伯甘棠；馀芳无泯，望古可方。构斯象室，循兹洞房；琉璃照户，璧玉开堂。秋条下叶，春卉含芳；九微夜火，百味朝浆。（《艺文类聚》四十五）


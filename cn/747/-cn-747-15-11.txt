○万年宫碑铭（并序）

朕闻金台迢遰，超忽昆阆之间；玉阙参差，绵邈蓬瀛之际。是以周王肆辙，唯招既往之愆；汉帝遐游，空益将来之弊。岂如岐阳峻阜，镇兹京甸，疏林光之别馆，建甘泉之离宫。东望嵩华，千林结影；（一作结彩）西瞻陇阪，派水分流。南俯荼原，风云交暎；北临石柱，川岳相萦。迥迥孤岑，秀三袭於霞表；斜斜危路，环九折於云心。复涧澄阴，扇炎风而变冷；重峦潜暑，韬夏景而翻寒，故知五镇之基。空号神州之地，三仙之岭；虚传灵府之都，未若翦石裁宫。构飞檐於迥汉，腾虚架宇；耸紫殿於遥空，百仞朱楼。月盈亏於青璅，千寻翠阁；云舒卷於丹墀，岫缀霞衣。点虹梁而散锦，岩飞溜带；灒石砌而飞珠，浮凉气於彤闱。庭留花而雪夏，凝清阴於碧沼；池结镜而冰春，泉击花潭。沁双峰而吐秀，波摇锦石；皎两镜而腾晖，几片断云。萦松合盖，数藂幽桂；捶月分香，暝壑栖烟。笼千崖而散碧，朝原吐日；辉四野而舒红，笑树馀花。低空落影，吟风宿鸟；响谷双娇。莺不恨而虚啼，蜨无情而散舞。

朕载怀千古，流鉴百王，思欲屏逸收骄，怡神遣虑。崆峒访道，钦往哲之高风；姑射寻真，挹先贤之宿志。所以停轩禁篽，驻跸榆川，非欲赏恣盘游，途穷辙迹。加以时侵首夏，日带馀春，露泣修篁，风清邃涧，松萝云起，藤茑星悬，可以陶莹心灵，澄清耳目。镜冰霜则廉洁斯在，抚松筠则贞操非遥。昔姬后西征，犹刊弇石；秦王东指，尚勒稽峰。况胜地淹留，何必华胥之国；萧然物外，不假元圃之阿。故以劭美千龄，腾徽万古，景其前躅，爰纪兹地。其铭曰：

灵山作镇，挺秀岐阳。远图天柱，迥俪瑶房。鸎娇淑气，花泛韶光。树含冬霰，岩留夏霜。构宇重巘，裁基叠岫。石砌披锦，山窗点绣。佩小兰新，峰残莲旧。雪径如花，冰溪恒昼。标途天外，耸阙云端。烟霾邃谷，雾宿危峦。（阙）涧曲回湍。彤闱潜暑，翠幌凝寒。憩驾离宫，淹留禁苑。柳初眉细，潭深镜远。盖逐云穿，苔随雨卷。叶冷帷秋，庄浓（阙）晚。泉飞岭腹，景镂岩心。霞疏锦薄，草密袍深。露荷倾玉，风萤散金。檐空燕静，山昏日沈。丘壑怡神，林篁赏性。千里眺览，八州澄镜。玉烛调序，薰琴动咏。仰则高山，刊规远映。


河广

二章，章四句


首章讲：宋桓夫人思其子而作。曰：





谁谓河广？一苇杭之。

苇，蒹葭之属。杭，渡也。我在河北，子在河南。我之不渡河也，人皆曰河之广也。然谁谓河广乎？但以一苇加之，则可以渡矣，夫何广之有？





谁谓宋远？跂予望之。

跂，举足也。我在于卫，子在于宋。我之不适宋也，人皆曰宋之远也。然谁谓宋远乎？但一跂足望之，则可以见矣，夫何远之有？

末章讲：





谁谓河广？曾不容刀。

刀，小船。我之不渡河也，谁谓河广乎？其中曾不容一刀之小，奚其广也？





谁谓宋远？曾不崇朝。

我之不适宋也，谁谓宋远乎？其行之曾不终朝而至，奚其远也？夫河不广也而不渡，宋不远也而不至，夫人何为而然哉？盖嗣君承父之重，母出，与庙绝，不可以私往，而义有所制耳。夫人虽思其子，卒能以义自裁，而不敢往，其亦贤矣哉！






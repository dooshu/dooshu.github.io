芷谷居士画大幅水墨云山瀑布二图并题句见赠长句赋谢







芷谷居士[106]画大幅水墨云山瀑布二图并题句见赠长句赋谢


墨风一夜驱云起，龙气蒙蒙万山里，轩窗如闻瀑布声，天下奇观宁有此？

纷纷众史画格卑，嗟君抗古森雄奇，下追西庐上北苑，中间直蹑黄大痴。

填胸磊块化丘壑，臆造桃源付耕凿，胡尘不到画里天，如此江山殊不恶。

平生画山不画人，四海无人堪写真，此图忽着人者两，草庐对语空山春。

口读君诗目君画，众木槎枒群石怪，动摇古壁愁欲飞，骇视云中忽龙挂。

岂惟城市生山林，风云惨淡开胸襟，可怜只向画图见，孤负苍生霖雨心。






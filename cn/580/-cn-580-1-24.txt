本纪第二十四 惠宗二


至正元年春正月己酉朔，改元，诏曰：“朕惟帝王之道，德莫大于克孝，治莫大于得贤。朕早历多艰，入承大统，仰思祖宗付托之重，战兢惕厉于兹八年。慨念皇考，久劳于外，甫即大位，四海觖望，夙夜追慕，不忘于怀。乃以至元六年十月初四日，奉册宝追上皇考曰顺天立道睿文智武大圣孝皇帝，被服衮冕，裸于太室，式展孝诚。十有一月六日，勉徇大礼庆成之请，御大明殿受群臣朝。自去春畴咨于众，以知枢密院事马札儿台为太师、右丞相，寻即控辞，养疴私第。朕悯其劳日久，不忍烦之以政，俾解机务，仍为太师。知枢密院事脱脱，早岁辅朕，克著忠贞，乃命为中书右丞相；宗正札鲁忽赤帖木儿不花，尝历政府，嘉绩著闻，命为中书左丞相，并录军国重事。夫三公论道，以辅予德，二相秉政，以弼予治。其以至元七年为至正元年，与天下更始焉。”丁巳，有事于太庙。是月，免天下税粮五分。

二月戊寅，祭社稷。乙未，加封皇姊不答昔你为明慧贞懿大长公主。

三月甲寅，复给帖木儿补化宣让王印，镇淮西。召威顺王宽彻不花还。

夏四月丁丑，道州贼唐大二、蒋仁五等作乱，陷江华县。甲申，有事于大庙。庚寅，车驾幸护圣寺。中书右丞铁木儿达识为中书平章政事，中书左丞阿鲁灰为右丞，参知政事许有壬为左丞。庚子，杭州大火。复封马札儿台为忠王。是月，车驾幸上都。

六月，崇明、通、泰等州海溢。

秋七月己卯，有事于太庙。

八月戊申，祀社稷。是月，车驾至自上都。

九月壬寅，许有壬进讲仁明殿，帝悦，赐宴宣文阁，仍赐貂裘、文币。

冬十月丁未，有事于太庙。

十一月丙子，道州贼何仁甫等作乱。

十二月乙卯，诏年八十以上，蒙古人赐缯帛二端，其余以高年耆德旌之，免其杂役。壬戌，云南车里蛮叛，平章政事脱脱木儿以兵讨之。

二年春正月丙戌，开京师金口河，役夫十万，功卒不就。

二月壬寅，颁《农桑辑要》。戊申，祭社稷。

三月戊寅，廷试进士七十八人，赐拜住、陈祖仁等及第、出身有差。

夏四月辛丑，冀宁路平晋县地震，声如雷鸣，裂地尺余。乙巳，有事于太庙。是月，车驾幸上都。

五月丁亥，江浙行省平章政事只而瓦台为河南行省平章政事。

六月壬子，济南山崩水涌。

秋七月庚午朔，惠州罗浮山崩。辛未，有事于太庙。己亥，庆远路猺贼莫八作乱，陷南丹、左右两江等路，脱脱赤颜以兵讨之。是月，佛郎国来献异马。

八月庚子朔，日有食之。戊申，祭社稷。

九月己巳，湖广行省平章政事巩卜班讨道州贼，平之。辛未，车驾至自上都。

冬十月己亥朔，日有食之。丁未，有事于太庙。壬戌，遣使祭曲阜孔子庙。

十一月甲申，免云南明年差税。

十二月壬寅，申服色之禁。丙辰，云南蛮酋死可伐叛。癸亥，阿鲁、秃满答儿等坐谋杀右丞相脱脱伏诛。

三年春正月丙子，中书左丞许有壬乞病归。丁丑，有事于太庙。乙酉，中书平章政事纳麟罢。庚寅，汰怯嶭丹。

二月戊戌，祭社稷。丁未，辽阳吾者野人叛。是月，巩昌府宁远、伏羌二县山崩水溢。

三月戊寅，诏作新风宪，内官不法者，监察御史劾之；外官不法者，行台监察御史劾之。是月，诏修辽、金、宋三史。

夏四月丙申朔，日有食之。乙巳，有事于太庙。是月，车驾幸上都。

五月，河决白茅堤。

六月壬子，命经筵官一月三进讲，帝优礼讲官，赐酒馔，又以高年疲于奔走，命乘舟太液池。

秋七月丁卯，有事于太庙。戊寅，立永昌等处宣慰司。河南自四月至七月霖雨不止。

八月甲午朔，朵思麻宣慰司同知锁儿哈等以兵讨四川上蓬锁吃贼。戊戌，祭社稷。是月，车驾至自上都。

九月甲子，道州贼唐大二、蒋仁五伏诛，其党蒋丙伪号顺天王，陷连、桂二州。

冬十月戊戌，以亲祀南郊，告祭于太庙，至宁宗室，帝问曰；“朕宁宗兄也，当拜否？”太常博士刘闻对曰：“宁宗虽弟，其为帝时陛下臣之。春秋时，鲁闵公弟，僖公兄，宗庙之祭，未闻僖公不拜。”帝乃下拜。己酉，有事于南郊。癸丑，签枢密院事韩元善为中书参知政事。己未，以郊祀礼成，大赦天下，文官普减一资，武官升散官一等，蠲民间田租五分，赐高年帛。

十一月辛未，有事于太庙。

十二月丁未，江浙行省左丞相别儿怯不花为中书左丞相。

四年春正月辛未，有事于太庙。辛巳，定守令黜陟法，六事备者升一等，四事备减一资，三事备迁，六事俱不备降一等。六事者农桑、学校、词讼、盗贼、赋役及平常法也。庚寅，河决曹州。未几，又决于汴梁。

二月戊戌，祭社稷。是月，贺惟一为中书平章政事。

三月壬寅，特授八秃麻朵儿只为征东行省左丞相，嗣高丽国王。癸丑，河南行省平章政事纳麟为中书平章政事，集贤大学士姚庸为中书左丞。是月，中书右丞相脱脱等表进《辽史》一百一十六卷。

夏四月，车驾幸上都。

五月甲辰，右丞相脱脱罢，阿鲁图为中书右丞相。乙巳，封脱脱为郑王。是月，河决白茅堤、金堤，平地水深二丈，北入会通河，曹、濮、济、兖皆罹水患。

秋七月戊子朔，温州飓风海溢，地震。己丑，有事于太庙。

八月戊午，祭社稷。益都路盐徒郭你赤作乱。

九月丁亥朔，日有食之。辛亥，秦从德为江浙行省参知政事，提调海运。

冬十一月丁亥朔，以民饥，禁抑配食盐。复令民入粟补官。是月，中书右丞相阿鲁图表进《金史》一百三十七卷。

十二月戊寅，猺贼寇靖州。

五年春正月辛卯，有事于太庙。

二月戊午，祭社稷。

三月辛卯，廷试进士七十有八人，赐普颜不花、张士坚等及第、出身有差。是月，以天灾河患下诏罪己。诸路盗贼去限二十日者赦之。前所免租外，被灾者全免之，已纳者准明年补免。

夏四月，车驾幸上都。

五月己丑，敕云南驱口给行粮放还，其不愿还者听。辛卯，翰林学士承旨巎々卒。

六月，卢州人张顺兴出米赈饥，旌其门。

秋七月丁亥，河决济阴。己丑，有事于太庙。丙午，中书平章政事铁木儿达识为御史大夫，巩卜班为中书平章政事。

八月戊午，祭社稷。是月，车驾至自上都。

九月辛巳朔，日有食之。辛丑，中书右丞达识帖睦迩罢为翰林学士承旨，参知政事搠思监为右丞，资政院使朵儿只班为中书参知政事。

冬十月壬子，中书平章政事贺惟一为御史大夫，赐姓蒙古氏，名太平。乙卯，有事于太庙。辛酉，遣使巡行天下，诏曰：“朕自践阼以来，至今十有余年，托身亿兆之上，耳目所及，岂能周知。虽夙夜忧勤，觊安黎庶，而和气未臻，灾眚时作。岂承宣之寄，纠劾之司，奉行有未至欤？若稽先朝成宪，遣官分道奉使宣布朕意，询民疾苦，疏涤冤滞，蠲除烦苛；体察官吏贤否，明加黜陟，四品以上停职申请，五品以下就便处决；一切兴利除弊之事，悉听举行。”江西行省左丞忽都不丁、吏部尚书何执礼巡两浙江东道，前云南行省右丞散散、将作院使王士宏巡江西福建道，大都路达鲁花赤拔实、江浙行省参知政事秦从德巡江南湖广道，吏部尚书定僧、宣政院签事魏景道巡河南江北道，资政院使蛮子、兵部尚书李献巡燕南山东道，兵部尚书不花、枢密院判官靳义巡河东山西道，宣政院同知伯家奴、宣徽院佥事王也速迭儿巡山北辽东道，判湖北道宣慰使阿乞剌、两淮运使杜德远巡云南行省，上都留守阿牙赤、陕西行省左丞王绅巡甘肃永昌道，大都留守答儿麻失理、河南行省参知政事王守诚巡四川行省，前西台御史中丞定定、集贤侍讲学士苏天爵巡京畿道，平江路达鲁花赤左答纳失里、都水监贾惟贞巡海北海南广东道。辛未，阿鲁图等表进《宋史》四百九十六卷。至是，三史告成，帝谕阿鲁图等曰：“史既成书，前人善者朕当取以为法，恶者取以为戒，然为臣者亦当知之，卿等其以前代善恶之事自勉。”是月，吕思诚为中书参知政事。

十一月甲午，《至正条格》成。奉元人陈望叔伪称燕帖古思太子，伏诛。

十二月丁巳，定荐举守令法。

六年春二月庚戌朔，日有食之。是月，山东地震七日。

三月，山东盗起，戊申，遣中书参知政事锁南班防盗于东平。

夏四月壬子，辽阳路吾者野人及水达达并叛。癸丑，颁行《至正条格》。甲寅，中书参知政事吕思诚为中书左丞。乙卯，有事于太庙。丁卯，车驾幸上都。万户买住等讨吾者叛贼，死之，诏恤其家。

五月壬午，广西象州盗起。丁亥，盗窃太庙神主。火儿忽答以兵讨吾者叛贼。丁酉，立河南山东行都水监。

六月己酉，汀州贼罗天麟等陷长汀县，元帅府经历真保、万户廉和尚等以兵讨之。丁巳，亦秃浑为云南行省平章政事，以兵讨死可伐。

秋七月己卯，有事于太庙。丙戌，太保伯撒里为辽阳行省左丞相。丁亥，散毛洞叛酋覃全在降，授散毛誓厓等处军民安抚使。丙申，朵儿只班为中书右丞，答儿麻为中书参知政事。

八月丙午，江浙行省左丞忽都不花、江西行省右丞秃鲁讨汀州贼，平之。戊申，祭社稷。是月，车驾至自上都。

九月戊子，邵武府地震。

冬十月，靖州猺贼寇武冈，湖南宣慰元帅完者帖木儿等以兵讨之。

闰月癸未，罗天麟伏诛。乙亥赦天下，免差税有差。靖州猺贼陷黔阳县。

十二月丁丑，改谥明宗生母仁献章圣皇后曰庄献嗣圣皇后。己卯，立山东东西道宣慰司都元帅府。甲午，置海剌秃屯田。复立八百等处宣慰司。辛丑，吉剌班为太尉。壬寅，山东、河南盗起，左右阿速卫指挥使不儿图等以兵讨之。是月，右丞相阿鲁图罢。

七年春正月甲辰朔，日有食之。己酉，有事于太庙。壬子，中书左丞相别儿怯不花为右丞相，寻罢。丁巳，复立东路都蒙古军元帅府。庚申，云南老了蛮降，立老了耿冻路军民总管府。

二月己卯，山东地震。庚辰，中书参知政事锁南班为中书右丞，道童为中书参知政事。丙戌，宦者伯帖木儿为大司徒。是月，阿吉剌知枢密院事，整治军务。

三月戊午，敕中书省编《六条政类》。乙丑，云南王孛罗来献死可伐之捷。

夏四月己卯，有事于太庙。辛巳，达本、贺方使占城国。通政院使朵郎吉儿为辽阳行省参知政事。己丑，翰林学士承旨定住为中书右丞。庚寅，别儿怯不花复为中书右丞相，中书平章政事铁木儿塔识为左丞相。是月，车驾幸上都。河东大旱，民多饿死。

五月乙丑，右丞相别儿怯不花罢。

六月，太师马札儿台免官，安置西宁州。御史大夫太平复为中书平章政事，福寿为中书参知政事。彰德路大饥，民相食。

秋七月丁巳，江南行台御史大夫纳麟为御史大夫。是月，吴天保陷溆浦、辰溪等县。徙马札儿台于甘肃。脱欢为中书右丞，孔思立为中书参知政事。

九月戊申，车驾至自上都。甲寅，诏举才学之士，以备侍从。丁巳，中书左丞相铁木儿塔识卒。辛酉，御史大夫朵儿只为中书左丞相。甲子，集庆路盗起，镇南王孛罗不花以兵讨之。丁卯，吴天保寇宝庆，湖广行省右丞沙班军败死之。

冬十月辛未，有事于太庙。丙戌，亦怜只答儿叛。戊戌，西番叛，陷哈剌火州。忽都不花为中书平章政事。

十一月庚戌，湖广行省平章政事苟尔以兵讨猺贼吴天保。以河决，遣工部尚书迷儿马哈谟行视金堤。甲寅，吴天保陷靖州。丁巳，中书平章政事太平为中书左丞相。己未，中书参知政事韩嘉讷为中书平章政事。

十二月丙子，以连年水旱，选台阁名臣二十六人为知州县令，仍许民间利害实封上闻。中书平章政事韩嘉讷为御史大夫。是年，置中书议事平章四人。晋衍圣公秩三品。

八年春正月戊戌，也先帖木儿知枢密院事。丁未，有事于太庙。己未，河决。是月，湖广行省右丞秃赤等讨平莫磐洞诸蛮，获其酋杨鹿五。

二月癸酉，御史大夫纳麟加太尉致仕。乙亥，罢海剌秃屯田。是月，立行都水监于郓城。

三月丁酉，辽东贼锁火奴作乱，妄称金后，水达达路脱脱禾孙火鲁火赤讨斩之。壬寅，以福建盗起，立分元帅府于汀、漳二州。癸卯，廷试进士七十有八人，赐阿鲁辉帖木儿、王宗哲等及第、出身有差。壬戌，徽州路达鲁花赤哈剌不花有政绩，赐金帛旌之。

夏四月乙亥，帝幸国子学，晋衍圣公秩二品。丁丑，辽阳贼董哈剌作乱，镇抚使钦察讨斩之。己卯，海宁州盗起，翰林学士秃坚不花以兵讨之。是月，有事于太庙。车驾幸上都。脱脱为太傅。

五月庚子，广西山崩水涌。

六月丙戌，立司天台于上都。

秋七月丙申朔，日有食之。乙巳，有事于太庙。旌大都节妇巩氏门。乙卯，遣使祭曲阜孔子庙。丙辰，阿剌不花为大司徒。

八月，车驾至自上都。

冬十月丁亥，广西叛蛮寇道州。

十一月，台州人方国珍作乱，江浙行省参知政事朵儿只班以兵讨之。太不花为中书平章政事，忽都不花为中书右丞。

九年春正月丁酉，有事于太庙。

二月戊辰，祭社稷。

三月己巳，大司农达识帖睦迩为湖广行省平章政事。吴天保复陷沅州。

夏四月丁卯，有事于太庙。丁丑，知枢密院事钦察台为中书平章政事。己卯，燕南道廉访使韩元善为中书左丞。是月，车驾幸上都。

五月戊戌，命太傅脱脱提调大斡耳朵。庚子，筑黄河金堤。是月，河东注沛县，遂成巨浸。

秋七月庚寅，监察御史斡勒海寿劾侍御史哈麻及其弟雪雪交结脱忽思皇后近侍，御史大夫韩嘉讷以闻，章三上，免哈麻、雪雪官，出海寿为陕西廉访副使，韩嘉讷罢为宣政院使。甲午，也先帖木儿为御史大夫。乙未，湖广行省左丞相亦怜真班知枢密院事。乙卯，中书右丞相朵儿只罢，依前为国王；左丞相太平罢为翰林学士承旨。

闰月辛酉，太傅脱脱复为中书右丞相。庚午，也可札鲁忽赤搠思监为中书右丞，同知枢密院事玉枢虎儿吐华为中书参知政事。戊子，命岐王阿剌乞镇西番。

八月甲辰，集贤大学士伯颜为中书平章政事。是月，车驾至自上都。

九月甲子，诏中外建言者，委官选其可行之事以闻。

冬十月辛卯，有事于太庙。丁酉，改宣文阁为端本堂，命皇子入端本堂读书。

十一月戊午朔，日有食之。

十二月丁未，吴天保陷辰州。脱忽思皇后诉斡勒海寿于帝，免海寿官，并杖流韩嘉讷于奴儿干。

十年春正月丙辰朔，中书右丞搠思监为平章政事，玉枢虎儿吐华为中书右丞。壬戌，立四川容美洞总管府。

夏四月丁酉，大赦天下。是月，车驾幸上都。

秋八月壬寅，车驾至自上都。

九月辛酉，祭三皇庙，如祭孔子庙礼。

冬十月乙未，敕中书省、御史台、集贤翰林两院集议钞法。

十一月壬子朔，日有食之。己巳，诏天下以中统钞一贯权铜钱一千文，准至元宝钞二贯，仍铸至元通宝钱并用。

十二月辛卯，大司农秃鲁等兼领都水监，集河防官议治河。己酉，方国珍寇温州，江浙左丞孛罗帖木儿以兵讨之。

是岁，京师丽正门楼有人言祸福，鞫之，自称冀州人，俄不知所往。




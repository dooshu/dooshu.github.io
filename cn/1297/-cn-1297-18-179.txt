虹霓第一百七十九

攻敌人之城，有虹霓屈曲从外入者，三日内城屠。五色虹霓饮军井者，大凶，移营避之。虹霓垂营中者，亦败兆也。五色虹霓绕城，城中将乱，急攻之。白虹见于军上者，军败流血。白霓贯中，师不可出。白虹绕城而不匝者，从不匝处攻之，必拔矣。绕城而匝者，即俟从渐错处攻之。赤虹从天直垂地者，所垂之地敌兵至。十一月屈虹出，破军败将。天有白虹如雾者，营中防奸，将及兵将反。黑虹所见之地，大水到其处，利于高处置营。赤虹半隐云上，有火灾，亦当败。黄虹在营上，吏士多惊挠。青虹亦如之，不为灾。


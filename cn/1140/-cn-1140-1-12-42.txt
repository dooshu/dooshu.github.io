寄金扬州长真

广陵为南北辐辏地贵贾贱士老公祖下车颇垂意耆旧以文章饬吏治一洗从来之陋可为仅事又时时齿及陈人何许春风能不忘寒谷朽株邪嵩洛之游恨不得到天中今又咫尺畏涂计昔西曹比舍入则共食出则聨辔宵昼谈讌或歌且泣仆与老公祖暨汪端老数人尤剧懽善及今垂二十年萍梗东西旷无会合端木又化为异物平生旧游大半尽矣平山堂畔未得共倒一尊非独时事戒心亦耻以作客累知己也学使一席近代已成金穴即以伯夷处之人必目为盗跖向来不幸涉足至今为累公私属目交责环向归田八载埽地赤立家本农人为老农毕世足矣所未能忘者拙文百余篇诗近五六百叶向在官固靳不与人刻今坐困如枯鱼二三知交醵金灾木将半而羽书洊警势难卒业终归煨烬未审故人能小为作计否此集得成不敢望李杜後尘亦或与三唐诸贤分一坐位死可不恨要是名心未尽妄想未断此地此时夏虫语冰不堪为他人道也去岁夏间一函以何大复诗序奉报入许州家邮中定不浮沈毛西河今尚在署斋邪部下词人孙豹人旧推老手汪舟次近为勍将王筑夫程穆倩诸君各是耆旧蛟门石林两中翰今在扬否念之不尽此书适值便舟匆匆遣信援笔直书聊当一夕陶陶未暇作一诗奉寄拙集已刻者亦未能刷様呈正一芹荒亵勿罪勿吐顷又闻驿传一席借重会城请教当有日也灯下目昏潦草恕之


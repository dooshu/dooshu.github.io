徒步行

东安门外许肩舆，东安门内止策骑。
入门半里史局开，徒步往还浑閒事。
穷交况有两三人，携手同行且称意。
旁人大笑官可怜，天街雨后尤迍邅。
东邻有马耻数借，蹇驴欲买无青钱。
道逢列驷来喧阗，避尘侧足看高天。
我昔山中蹑芒屩，竹圃花溪甘寂寞。
忝窃乘轩三十年，召试还登石渠阁。
东方曼倩腹长饥，国子先生齿已豁。
圣主殊恩录侍臣，尚书笔札给来频。
特诏分曹事编纂，旁搜散牒何纷纶。
但恐千秋无信史，那知一日愁官贫。
昨夜西山洒微雪，朝来爽气逾鲜新。
腐儒衰晚精力尽，短咏长吟忘苦辛。
君不见杜陵拾遗亦徒步，当时裘马同飞尘。



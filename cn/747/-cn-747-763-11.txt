○授李业郑滑节度使契通振武节度使制

门下。镇临白马，介赵魏之封陲；地控黑山，振羌浑之冲要。俦兹并命，允属长才。前河东节度使李业，宗室诚臣，干时良杰。传山西之将略，袭陇右之家声。右金吾卫大将军契通，早擅英姿，常推壮志。挺鹗立鹰扬之操，知玉钤金匮之书。或建旆雄藩，功宣保塞；或驰轺异俗，绩茂和戎。咸竭器能，载光任使。穆谦於大树，蕴风望於长城。以尔威足靖边，故委以疆场之事；政能检下，故授以统驭之权。於戏！整旅训戎，观风莅俗。仗诚明以怀犷悍，布惠化以恤疲羸。将务息人，无或生事。明典刑以谨侯度，示恩信以洽戎心。用叶睦邻，宜筹经远。换骑省八貂之贵，仍地卿六职之荣。勉恢壮猷，无忝登坛之寄；行膺休命，用收制阃之功。


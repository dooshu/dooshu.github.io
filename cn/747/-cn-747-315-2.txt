○与表弟卢复书

八月八日，外兄李华敬简卢十五弟则之处：秋风渐高，路出泗上，将诣职役，如所料乎？往返劳止，当与时俱畅也。华疹疾无聊，贤姊与诸君寻常耳，福卿渐减，弟勿忧之。与弟别来十馀年，比闻在代朔之地，明时道举出身，乃能上为寡姊，下为孤甥，求为雁门主簿，束身戎马之间，始终无过之地，此一难也。时方艰危，动隔生死，骨肉妻子，寄在河朔，一身万里，省姊淮南，此二难也。丧乱以来，时多苟且，松贞玉粹，亦变颓流，唯弟卓然，介立寒俗，文词学问，守正不移，金石之声，氵今然在听，此三难也。五姓之中，卢为峻茂，根源上古，历世著明，降及圣唐，仁贤不绝。外家陵替稍久，弟其勉之。卢氏有谌翁祭法，又世以书闻，华恨未见，弟为广访求也。南祖分於何祖？帝师今有四房，谁各承後？弟为华具条流相报也。顷撰军器舅神道碑，後其房族由来，意欲如军器之志，广外家之美，令万代闻见，不复讨谱牒也。华质性钝弱，而慕汲黯、卜式之直，晚岁思夫子互乡之见。林宗、贾淑之後，若悟此道，仁在其中。《坤·元》之说曰：“含宏光大，品物咸亨。”《大雅》曰：“既明且哲，德合天德。”老氏所宏，夫子所述，既自以为戒，亦规弟持正也。弟正直太过，不能容纳时人，以是相箴，努力无忽！近有郑五书信否？四姊处得消息无？不次，华敬简。


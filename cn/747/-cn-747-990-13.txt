○大唐宣州刺史薛公去思碑

金陵之南惟宣州，其地吴楚，其星分牛宿，缭以群山，带以洪流。薛公光华使臣，藩屏诸侯，扬君之美，分帝之忧，日往月来，於兹九秋。大历十有四年，今上纂先圣，敷新命，任贤为政，得人尤盛。帝曰汝邕，秉心不回，子嘉厥才，擢汝委汝，纠正於仙台。秋七月，拜命乃发。於是官僚缁黄之伦，介胄市井之人，如雾斯集，如山斯立。或捧觞而进，或瞻途而泣，岂非惠加於物，物感於惠者乎？

公字冲味，殷相仲虺之洪族，唐相元超之曾孙，陈留太守兼采访使江童之仲子。地列钟鼎，门传冠盖。文藻煜於一时，名声震动乎千载。穆考之位，公能嗣焉；列祖之职，公当陟焉。传所谓公侯之子孙，必复其始者，此也。且岑君为魏郡，舆人歌之。则薛公为定宣城，吏人颂之，不亦宜乎？其词云：

星之煌煌，山之崇崇。兹惟宣城，实赖薛公。拔贤任能，如如鸿。整师训兵，如罴如熊。劝农殖谷，百谷年丰。通商鬻货，万货云丛。阐道都会，敦儒泮宫。遏绝寇贼，赈恤孤穷。乃新廨署，肃然清风。乃复津桥，赫然长虹。乃立水门，川路其通。乃建林亭，宾筵其充。日缉庶务，岁成众功。况我薛公，清襟，雅操翼翼。支郡承式，邻邦取则。明明天子，降鉴群方。诏谓薛公，茂学雕章，孝悌忠良。累践柱史，累登台郎。司言中书，掌礼太常。四典岁举，撷其众芳；三执邦宪，振其宏纲。铨综九流，九流既臧。镇抚三州，三州既康。迁尔管辖，於此文昌。公拜稽首，归於咸阳。邦人有言，大川茫茫，福浸我疆。我愿薛公，台阶翱翔。我思薛公，永世滂洋。爰来作歌，以配《甘棠》。


○仲冬时令赋（以题为韵）

岁杪星穷，时临月仲；元冥气肃，黄钟律中。北陆阴凝，西成物众；观四郊而息老，朝万国而来贡。於是我皇乃亲帅百辟，观隙三农；整六军以耀武，肆大阅於仲冬。然後乃即太庙，建元旗，事神率礼，抚俗观诗。斥声色以不御，守和平而自持。山泽从宜，候飞霜而校猎；川源有秩，因涸冻而沈祠。谨门闾而守法，慎盖藏以应期。斩木阳崖，采《周官》於是月；藏冰阴室，咏《豳诗》於此时。然後受计郡国，大颁锡命；祭必先贤，室惟行庆。驾铁骊以轨物，居元堂而布政。因宜制变，必酌於古文；授时乡方，乃行乎夏令。尔其谋猷克臧，备物必具；饬王政之记，戒土功之务。天地既贞，阴阳乃裕；苟愆伏之必节，岂雪霜之是遇？故当北辰正而众星拱，东海深而百川赴；既一人而作哲，惟四方之所注。抚空怀以自怜，愧扬雄之作赋。


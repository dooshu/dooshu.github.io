对食戏作

霜余蔬甲淡中甜，春近灵苗嫩不蔹。



采掇归来便堪煮，半铢盐酪不须添。



对食戏作

白盐赤米了朝餔，拗项何妨瓠煮壶。



一种是贫吾尚可，邻家稗饭亦常无。



对食戏作

春前腊後物华催，时伴儿曹把酒杯。

蒸饼犹能十字裂，馄饨那得五般来。



对食戏作

冰壶欲著先生传，髯簿卑凡岂得书。



常恨当年定交晚，枉教渴死老相如。

对食戏作

黄昏来扣野人扉，笑语欣欣意不迟。



葑火正红煨芋美，不妨秉炬雪中归。



对食戏作

香粳炊熟泰州红，苣甲蒪丝放箸空。



不为休官须惜费，从来简俭作家风。

对食戏作

米如玉粒喜新舂，菜出烟畦旋摘供。



但使胸中无愧怍，一餐美敌紫驼峰。




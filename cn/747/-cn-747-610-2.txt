○曹溪六祖大鉴禅师第二碑（并序）

元和十一年某月日，诏书追褒曹溪第六祖能公，谥曰大鉴，实广州牧马总以疏闻，繇是可其奏。尚道以尊名，同归善善，不隔异教，一字之褒，华夷孔怀，得其所故也。马公敬其事，且谨始以垂後，遂咨於文雄今柳州刺史河东柳君为前碑。後三年，有僧道琳率其徒由曹溪来，且曰：愿立第二碑，学者志也。

惟如来灭後，中五百岁而摩腾竺法兰以经来华，人始闻其言，犹夫重昏之见爽。复五百岁而达摩以法来华，人始传其心，犹夫昧旦之睹白日。自达摩六传至大鉴，如贯意珠，有先後而无异同。世之言真宗者，所谓顿门。初达摩与佛衣俱来，得道传付，以为真印。至大鉴置而不传，岂以是为筌蹄耶？刍狗耶？将人人之莫已若而不若置之耶？吾不得而知也。

案大鉴生新州，三十出家，四十七年而殁，既殁百有六年而谥。始自蕲州东山，从弟五师得授记以归，高宗使中贵人再征，不奉诏，第以言为贡，上敬行之。铭曰：

至人之生，无有种类。同人者形，出人者智。蠢蠢南裔，降生杰异。父乾母坤，独肖元气。一言顿悟，不践初地。五师相承，授以宝器。宴坐曹溪，世号南宗。学徒爰来，如水之东。饮以妙药，瘥其聋。诏不能致，许为法雄。去佛日远，群言积亿。著空执有，各走其域。我立真筌，揭起南国。无修而修，无得而得。能使学者，还其天识。如黑而迷，仰见斗极。得之自然，竟不可传。口传手付，则碍於有。留衣空堂，得者天授。


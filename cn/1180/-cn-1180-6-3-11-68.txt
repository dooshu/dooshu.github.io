六十八


雷亦非阴阳击搏之气。古字雷字作回，为龙蛇蟠屈之状。《易》：“雷在地中，雷出地奋。”曰在曰出，明为有物矣。凡有声之物，得空更宏。而人项中一窍，乃出声之处，故雷起平地，其声迸裂奋迅，至空中则砰匍响震，其势然也。殆亦蛟龙之类，乘纯阳之至精者，随阳气之出入，以为起蛰。且其变化莫测，大则飞腾入虚，小则化为细物。其蛰也，无处不可藏，或于古树，或于房屋，或于山石。秋冬之间，与百虫而俱蛰；阳气升腾，亦与百虫而俱奋。奋则有声。春阳熙熙，雷声殷殷，夏阳赫赫，雷声吰吰，因其时也。其隐隐者，游戏之声也；磕磕蹦磞者，争斗之声也。五行惟火性猛烈酷暴，如铳炮之类，火药一发，金石皆炸裂。其毒着物，无不烁烂。雷禀阳之纯，得火之精，故其起也，在石则裂，在木则折，在屋则毁。其飞腾而有火光，则为电。其火气着物，无不立死。故人畜之死于雷者，皆有焦烂文如符篆，是火气之所烧灼也。其人物之死者，是偶与雷相值，非雷击之也。有近之而不伤者，其火毒偶未着身也。北方气寒，阳气固藏，故雷发常迟。南方气暖，阳气早泄，故多冬雷也。冬天气暄，则草木早萌，蛰虫亦有出户者，不独雷也。广东雷州，四时常雷，遂以为郡名。炎荒极热之地，产此物独多。如硫黄火药，皆产于南荒，感气而生也。推此言之，则谓雷为阴阳击搏之气，与罚殛有罪云云者，悉臆说也。






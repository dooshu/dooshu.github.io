◇奏谥文昭皇后

盖孝敬之道，笃乎其亲，乃四海所以承化，天地所以明察，是谓生则致其养，殁则光其灵，诵述以尽其美，宣扬以显其名者也。今陛下以圣懿之德，绍承洪业，至孝，通于神明，遭离殷忧，每劳谦让。先帝迁神山陵，大礼既备，至于先后，未有显谥。伏惟先后恭让著于幽微，至行显于不言，化流邦国，德侔《二南》，故能膺神灵嘉祥，为大魏世妃。虽夙年登遐，万载之後，永播融烈，后妃之功莫得而尚也。案《谥法》：「圣闻周达曰昭。德明有功曰昭。」昭者，光明之至，盛久而不昧者也。宜上尊谥曰「文昭皇后」。（《魏志·文昭甄皇后传》注引《魏书》三公奏。）


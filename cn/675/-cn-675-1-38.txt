卷三十八 讥诮门中

苗台符十六岁，张读十八岁，同年登科，为郑宣州幕。尝列题于西明寺之东庑，或窃注之曰：“一双前进士，两个阿孩儿。”

李煜作江罗亭，四面栽江梅花，作艳曲歌之，韩熙载和云：“桃李不须夸烂漫，已输了风吹一半。”时淮南已归周。

赵嘏，浙人。有美妾，洎计偕，母不许携行。会上元节为鹤林之游，帅见之，掩为己有。明年，嘏荣归，以诗感之曰：“寂寞堂前日又薰，阳台去作不归云。当时闻说沙吒利，今日青蛾属使君。”帅闻遣归。

李商隐依彭阳令狐楚，以笺奏受知。后其子绹有韦平之拜，浸疏商隐。重阳日，义山造其厅事，留题云：“十年泉下无消息，九日樽前有所思。”“郎君位重施行马，东閤无因得再窥。”绹见之惭恨，扃闭此厅，终身不处。

袁筠婚萧楚女，言定未几，擢进士第。罗隐以一绝刺之云：“细看月轮还有意，定知青桂近嫦娥。”

林和靖傲许洞，洞作诗嘲之云：“寺里掇斋饥老鼠，林间咳嗽病猕猴。豪民送物鹅伸颈，好客窥门鳖缩头。”

章郇公性简静，尝为开封府试官，出《人为天地心赋》。举子曰：“先朝曾试。”遽别出一题曰《教犹寒暑》，既非致思，举子又上请：“此题出《乐记》，教乃乐教也。上在谅阴而用乐事，恐非便。”方纷纷不已，无名子作诗嘲曰：“武成庙里沽良玉，夫子门前卖簸箕。唯有主司章得象，往来寒暑未曾知。”时南庙试《良玉不琢》，国学试《良弓之子必学为箕赋》。并同前

韩退之《弥明传》云：尝与文友会宿，有老道士形貌怪异，自通姓名求宿，言论甚奇，既饮酒，众度其不能诗，因联句咏炉中石鼎将以困之。首唱曰：“妙匠琢山骨，刳中事调烹。”至弥明，自云不善俗书，人多不识，乃遣人执笔砚，吟曰：“龙头缩囷蠢，豕腹胀膨朜。”坐客尽惊。会人思竭不能复续，弥明连促之。坐中有欲吟，其声凄苦；弥明句中侮之曰：“仍于蚯蚓窍，更作苍蝇声。”须臾倚壁睡，鼻息如雷，坐客异且畏之。《古今诗话》

光化中，罗隐佐两浙幕，同院沈嵩得新榜，封示隐，隐批一绝于纸尾曰：“黄土原边狡兔肥，犬如流电马如飞。灞陵老将无功业，犹忆当时夜猎归。”

贞元中，太府卿韦渠牟、金吾李齐运皆宠贵，荐人多得名位。时刘师老穆寂皆应科目，渠牟主穆寂，齐运主师老。会齐运对，顺宗嗟其羸弱，许以致仕而归，师老失据。无名子嘲曰：“太尉朝天升穆老，尚书倒地落刘师。”刘禹锡曰：“名场崄巇如此。”

王文惠相府中病，尤好释氏，时有人作诗曰：“谁谓调元地，翻成养病坊。但见僧盈室，宁知火燎房。”

卢肇、黄颇皆宜春人，颇富于财而肇苦贫，与颇同赴举，复同日登途。郡守独饯颇于邮亭而遣肇。明年肇状元登第归，郡守会肇看竞渡。肇即席作诗曰：“向道是龙刚不信，果然夺得锦标归。”太守大惭。

韦蟾左丞至长乐驿，见李玚给事题名，因书其侧云：“渭水春山照眼明，希仁何事寡诗情？只应学得虞姬婿，书字才能纪姓名。”

刘鲁风，江西投所知，为典谒所阻，因得一绝曰：“万卷书生刘鲁风，烟波千里谒文公。无钱乞与韩知客，名纸生毛不为通。”

范鲁公质举进士，和相凝爱其程文，以自登第旧在十三人，谓鲁公曰：“公之词业，合在甲选，暂屈十三人传老夫衣钵可乎？”鲁公谢之，后果至宰相，亦且相继。门生有献诗者云：“从此庙堂添故事，登庸衣钵亦相传。”

李郁尚书为荆南从事，有朝士寄书，字体殊恶，李寄诗曰：“华缄千里到荆门，章草纵横任意论。应笑锺张虚用力，却教羲献谩劳魂。惟堪爱惜为珍宝，不敢留传示子孙。深荷故人相爱处，天行时气许教吞。”言堪作符也。并同上

北齐卢思道聘陈，设宴联句作诗，先唱者讥北人云：“榆生欲饱汉，草长正肥驴。”谓北人食榆，吴地无驴，故有此句。思道即续之曰：“共甑分炊饭，同铛各煮鱼。”谓南人无义，同炊异馔也。吴人愧之。《谭薮》

洛阳有谭歌妇人杨苎萝，能辩言，有才思，杨凝式侍郎以侄女呼之，怜其聪慧也。时有僧云辨者，有文，善能讲经，善应对，若祀祝之辞，随名位高下对之三十字如宿思。少师尤重之。长寿二年五月，云辩讲对歌者，忽有蜘蛛于檐前垂丝而下，正对少师与云辩前。少师笑谓歌者曰：“试嘲得着，奉绢五匹。”歌者不思，应声嘲之，意不离蜘蛛戏之云辩，云辩体充肚大不能行。少师见诗绝倒，大叫：“和尚将绢五匹。”云辩惭且笑，与绢五匹。诗嘲蜘蛛曰：“吃得肚罂撑，寻丝绕寺行。空中设罗网，只待杀众生。”《洛阳旧闻》

至和间，有数达官以诗知名，常慕乐天体多得于容易。曾有一联云：“有禄肥妻子，无恩及吏民。”有人戏之曰：“昨日通衢，遇一辎軿车载极重，羸牛甚苦，岂非足下妻子乎？”闻者传以为笑。《欧公诗话》

向文简在延州，尝有诗云：“四时常有烟棚合，三月犹无菜甲生。”又有人《嘲同州》诗云：“三春花发惟樗树，二月莺啼是老鸦。”《杂志》

徐州云水山人张天骥，不远千里见朱定国于钱塘，爱其中风物，遂欲徙家居焉。春尽思归，以诗戏之云：“羡公飘荡一孤舟，来作钱塘十日游。水洗禅心都眼净，山供诗笔总眉愁。雪中乘兴真聊尔，春尽思归都罢休。何事却寻朱处士，种鱼万尾桔千头。”《纪诗》

闽人廖复，天禧二年求荐，天府下，挝鼓讼之，覆考再收，省试又下。湖人凌景阳因复讼之，亦再收高第，遂登科。士子作诗嘲复曰：“细思堪恨廖贤良，论中科名属景阳。啼得血流无用处，为他人作嫁衣裳。”朱定国《续归田录》

景祐中，有轻薄子以古人二十字诗益成二十八字嘲诮曰：“仲昌‘故国三千里’，宗道‘深宫二十年’。殿院‘一声《河满子》’，龙图‘双泪落君前’。”龙图，王博文也，尝更大藩，镇开封府，知三司使。一日对上前，因叙扬历之久，不觉泪下。殿院，萧定基也，为殿中侍御史，与韩魏公、吴春卿、王君贶同发解。开封举人作《河满子曲》嘲之，因奏事，仁宗问之，令诵一遍。王宗道为诸王教授及讲书凡二十余年，不求进用。仲昌者，章郇公之仲从子，论科场不公，奏闻，牒归建州。当时以为虽用古人诗句，而切中一时之事，盛传以为笑乐。《东斋录》

丁晋公与杨文公游处宴集，必有诙谐之语，复皆敏于应答。一日台谏攻文公，因晚俟晋公之门，方伏拜，晋公亟谓文公曰：“内翰拜时髭击地。”文公随声答曰：“相公坐处幕瞒天。”盖杨美髭髯而丁第方盛设帷幕，因互相讥也。《有宋佳话》

太尉田重进起于戎行，晚年好道术，喜黄白。有拣停兵士张花项衣道服，以其项多雕篆，目之为花项。又引道士为同志，前后所用钱帛悉资之无少违，久而无成。忽一日云出采药，八月当成。晚大醉归，重进问尊师从来，饮何遽醉。花项微笑：其实不饮，昨日见一仙流。向西顶礼。重进问何人。花项恭肃低言即吕洞宾。谓曰：重进武人，好事如此，此人有寿，今已有微疾，田微染风痾，某当暂届少药疗之。田大喜曰：“重进粗人，何销神仙下降？”且曰：“何时至？”花项曰：“此月十五日夜三更必至。吕不欲多见人，望太尉于射亭张设，用好新裀褥，静室燃香，鲜果好酒。”后至五更，重进久患风，折腰艰难。重进方欲责花项虚诞，外报尊师门大开，囊箧般运已尽。重进惭恨，鸣指曰：“无良汉，无良汉！”自是不复信。时有无名人献诗一首以笑之，永兴军人尚能念诵。诗曰：“或作黄金或作银，热人好幸搏尖新。一朝狂惑田重进，半夜扳迎吕洞宾。呆汉出门时引领，黠儿得路已潜身。虽称两个无良汉，笑杀长安万万人。”《洛阳旧闻》

湖南徐仲雅与李宏皋、刘昭禹齐名，所业百余卷并行于世。《耕夫谣》一首云：“张绪逞风流，王衍事轻薄。出门逢耕夫，颜色必不乐。肥肤如玉洁，力拗丝不折。半日无耕夫，此辈总饿杀。”《雅言杂载》

周颛处士，洪儒奥学，偶不中第，旅浙西，从事欢饮，惟昧于章程，座中皆戏之，有赠诗曰：“龙津掉尾十年劳，声价当时斗月高。惟有红妆回舞手，似持霜刃向猿猱。”周和曰：“十载文场敢惮劳，宋都回鹢为风高。今朝甘伏花枝笑，任道樽前爱缚猱。”《南唐近事》

庐山道士体貌魁伟，饮酒啖肉，居九天使者庙，有双鹤因风所飘，憩于庙庭。道士惊喜，自谓当赴上天命，令山童控而乘之，羽仪清弱，不胜其载，毛伤骨折而毙。翌日驯养者知，诉于公府。处士陈沆嘲之曰：“啖肉先生欲上升，黄云踏破紫云崩。龙腰鹤背无多力，传语麻姑借大鹏。”《南唐近事》

李山甫诗名冠于当代，过乌江《题项羽庙》云：“为虏为王尽偶然，有何惭见渡江船。平分天下犹嫌少，可要行人赠纸钱？”又《赠宿将》云：“校猎燕山经几春，雕弓白羽不离身。年来马上浑无力，望见飞鸿指似人。”

任谷富有经术，隐居于洛以俟召命。未降蒲轮，乃躬到京访知己，有朝官戏赠曰：“云间应讶雁书迟，自到京中探事宜。从此见山须合眼，被山相赚已多时。”后至补衮。[《幽闲鼓吹》]

曹确、杨收、徐商、路岩同秉政，时有诗嘲之曰：“确确无余事，钱财总被收。商人都不管，货赂几时休？”《南部新书》

方干为徐凝所器重，尝有诗云“押得新诗草里论”，反语云“村里老”，所以诮凝。《古今诗话》

贾岛为长江簿，除一少年为代，而不欲赴。张蠙为诗刺之曰：“少年为理但公清，鸿渐行中是去程。莫恨长江为短簿，可能胜得贾先生？”《鉴戒录》

晋宋以来，始置员外郎，掌省事，弥重其选，时议以比部郎中，虽品卑而望美。省中诸郎不自员外郎拜者，谓之“土山头”，言不历清资，便拜高品，有似长征兵士便授边远果毅。景云中，赵谦光自彭州司马入为大理正，迁户部郎中，不历员外郎。户部员外郎贺若涉曾戏之曰：“员外由来美，郎中望不优。谁知粉省里，翻作土山头？”谦光答曰：“锦帐随情设，金炉任意熏。惟愁员外置，不应列星文。”时人以为奇句。《雍洛灵异小录》

陆海县渔人张仪于海上见铜莲花趺，送长安北寺，与大兴善寺阿育王金象大小正同。后有异僧云：“天竺阿育王象忽失所在，时有僧梦云：‘吾出河东，为高理所得。’僧在阿育王寺，故特远来寻理。”引僧入寺，僧故放光，僧云：“有圆光，寻之必至。”咸安年间，合浦人董崇之因采珠见海底有异光，取获圆光奏上。晋简文帝使施象上，宛然正同。台上有西域古书，胡僧求那跋摩识之，梵书也。云是阿育王第四女所造。隋文帝载入内道场，梁武帝太极殿寺遭火，东明观道士李荣戏咏曰：“道善何曾善，云兴又不兴。如来焚亦尽，唯有一群僧。”识者虽以荣诗为能，亦因减其声。《闲居诗话》









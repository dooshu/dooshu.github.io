陆游　信笔

吾生本暂寓，无日不可死；

区区迟速间，何地著愠喜？

朝移一株石，暮引一脉水，

是中亦何乐，一笑聊尔耳。

陆游

陆游　信笔

为善得祸吁可悲，颜回短命伯夷饥。

何人长号血续泪？天自无心君自痴。

陆游

陆游　信笔

有酒或一醉，无酒终日闲。

雨足通南涧，木落见西山。

饭饱出柴门，本散腰脚顽；

偶然遇野人，笑语欲忘还。

陆游

陆游　信笔

少年醉眼傲王侯，末路悲歌夜饭牛。

济世有时生一念，镜中白发劝人休。

陆游

陆游　信笔

急雨初过景物奇，一天云作细鳞差。

画桡弄水三十里，恰是西村烟暝时。

陆游


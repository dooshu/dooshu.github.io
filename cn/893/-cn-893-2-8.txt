其八





此首缪本编入二十二卷，题作《感寓》，与诸本不同。



咸阳二三月，宫柳黄金枝。[一]

绿帻谁家子，卖珠轻薄儿，

日暮醉酒归，白马骄且驰。

意气人所仰，冶游方及时。[二]

子云不晓事，晚献《长杨》辞，

赋达身已老，草《玄》鬓若丝。

投阁良可叹，但为此辈嗤。[三]

[一]谢尚《大道曲》：“青阳二三月，柳青桃复红。”



[二]《汉书》：“帝姑馆陶公主，号窦太主，堂邑侯陈午尚之。午死，主寡居，近幸董偃。始偃与母以卖珠为事，偃年十三，随母出入主家。左右言其姣好，主召见曰：“吾为母养之。”因留第中，教书计、相马、御射，颇读传记。至年十八而冠，出则执辔，入则侍内，为人温柔爱人。以主故，诸公接之，名称城中，号曰董君。主因推令散财交士，令中府曰：“董君所发，一日金满百斤，钱满百万，帛满千匹，乃白之。”安陵爰叔与偃善，谓偃曰：“足下私侍汉主，挟不测之罪，将欲安处乎?何不白主，献长门园，此上所欲也。如是，则上知计出于足下，则安枕而卧者，无惨怛之忧。”偃入言之主，主立奏书献之。上大悦，更名窦太主园为长门宫。上以钱千万从主饮。后数日，上临山林，主自执宰蔽膝，道入，坐未定，上曰：“愿谒主人翁。”主乃下殿，去簪珥，徒跣顿首谢。有诏谢，主簪履起，之东厢自引董君。董君绿帻傅鞴，随主前，伏殿下。主乃赞：“馆陶公主庖人臣偃昧死再拜谒。”因叩头谢，上为之起。有诏赐衣冠上。当是时，董君见尊不名，称为主人翁，饮大欢乐。主乃请赐将军列侯从官金钱杂缯各有数。于是董君贵宠，天下莫不闻。沈约诗：“洛阳繁华子，长安轻薄儿。”



[三]杨修《答临淄侯笺》：“吾家子云，老不晓事。”《汉书》：“扬雄，字子云，蜀郡成都人。孝成帝时，待诏承明之庭，从至射熊馆还，上《长杨赋》以风。哀帝时，丁傅、董贤用事，诸附离之者，或起家至二千石。时雄方草《太玄》，有以自守，泊如也。王莽时，刘歆、甄丰皆为上公。莽既以符命自立，即位之后，欲绝其原，以神前事，而丰子寻、歆子棻复献之。莽诛丰父子，投棻四裔，辞所连及，便收不请。时雄校书天禄阁上，治狱事使者来，欲收雄。雄恐不能自免，乃从阁上自投下，几死。莽闻之曰：“雄素不与事，何故在此?”间请问其故，乃刘棻尝从雄学作奇字，雄不知情，有诏勿问。然京师为之语曰：“惟寂寞，自投阁。爰清净，作符命。”古诗：“但为后世嗤。”唐仲言曰：此刺戚里骄横，而以子云自况。所谓绿帻，必有所指。






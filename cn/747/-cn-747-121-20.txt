○即位大赦文

古先哲王继天御物，必有大造被於生民，故能流馀庆於子孙，保永图於宗社。我国家本惟尧之洪绪，袭有汉之耿光，历数有归，讴歌所属，先帝乘时出震，应运开图。爰在初潜，适丁难否，妖孽盗居於宫阙，腥膻肆毒於寰区，血肉黔黎，荆榛赤县。繇是建灵旗而指敌，仗黄钺以誓师，逐逋寇於龙荒，救含生於虎口。遗身利物，功德契於三灵；以欲从人，润泽流於八表。大统既集，仙驭俄迁，号慕终天，殒越无地。肆予小子，获纂丕基，上承顾命之严，下迫群臣之请。遗弓如昨，仍几具存，瞻黼以椎心，处苫庐而沥血。而文武庶尹，将相大臣，连上封章，请临政事，固拒虽切，敦劝弥坚。盖负荷於眇躬，复祗膺於永命，谅难固执，须强荒羸，恭已视朝，载惟感咽。向明而治，始听断於万几；作解之恩，宜昭宣於四海。可大赦天下。取二月十三日昧爽以前所犯罪，有已结正未结正，已发觉未发觉，罪无轻重常赦所不原者，咸赦除之。诸左降官，未量移者与量移，已量移者与复资，已复资者与叙用。应诸有盗贼处，宜准今年正月五日所降恩赦，放罪招携。宜令所在长吏，更切晓谕招唤，各令归业，安家营养，并不问以前违犯，仍倍加安抚。文武臣寮，侍卫将士，赤心为国，戮力勤王，尽节尽忠，同心同德，辅翊先帝，推戴冲人，言报忠劳，宜伸渥泽。应中外文武臣寮将吏，各加恩宠。其马步诸军将兵士等，各赐赏给，已从别敕处分。尚念国家多事，帑藏尚虚，赐赍未优，良深愧意。兵火之後，灾相仍，编户伤残，比屋贫弊，重以科徭未息，输敛不时，言念疮痍，宜伸蠲复。天福十二年终已前残欠秋夏税赋，及和籴沿徵，一物已上并特放。所有遍经灾处，开封府滑曹郓宋亳单颍徐宿兖沂密孟郑怀卫澶濮等州，并濮城四面三十里内，共二十处，除已放去年残税外，宜更加轸恤。其今年夏麦苗子，於旧额上特与放免一半。顷经戎虏，所在惊骚，於场院课程，州府管系，既有陷失，宜示矜蠲。应州府县镇，遭契丹草寇及军都更变惊却，兼有般送纲运，已离本处，沿路遭劫夺，诸色钱帛，一物已上，兼天福十二年六月终己前，诸州府盐麴商税铁冶不敷课利，及主持钱物粮草柴蒿败阙欠折等，一切特与除放。其主事人员亦放罪。其有契丹犯阙之时，诸州府有危疑之处，分差兵士守把城池，逐急将系省钱物，充兵士优给犒设，诸道州府有去年六月终已前，全分支却将士春冬衣赐，及诸色诸受，自来累行徵纳者，并与检验除破。先是诸州府被契丹率配到钱物，逐处差人管押送纳，有欠折者，勘验指实，并与除破。天福十二年六月终已前，逐处收刈到芟草，积年损烂，及欠少处，并令除放。孝治之道，不独其亲，况推许国之忠，俱享承家之庆。感霜露者，宜覃漏泽，奉晨昏者，亦示宠章。立身扬名，於斯为美。在朝文武臣僚内，诸司使及侍卫诸军都虞候已上。诸道节度防御团练刺史，并见任节度副使行军司马藩方马步军都指挥使，父母祖父母，见存者并与加恩，亡殁者并与追赠追封，己追封追赠者更封赠。礼称助祭，诗美作宾诚历代之嘉猷，盖近朝之阙典，兴衰继绝，宜举旧章。其唐晋两朝，可求访子孙，仍立为二王後。州县之职，朝廷命官，既旷事者有惩，岂奉公者无劝？诸处令录主簿在任显有殊绩，善於劝课招辑，徵科静辨者，委所在具以名闻，当加优奖。仍以时经多事，民未小康，每念疲羸，倍怀轸恻。天下州县户口，除宣省指挥外，不得妄有科配徭役。如合充色役者，并须定夺允当，其力及大户，并不得诸处投名影占。稍违科条，当举宪典。古者虑政教之纰缪，询理道於刍荛，盖欲使外事不壅於中，下情得通於上，言路既广，颂声则闻。况在缵承之初，实系忠谠之说。内外臣寮，如有所见，便於时政者，可直言得失无所隐。任贤勿二，得士者昌，仰稽圣谟，敷求时彦，访诸贞遁，庶无遗才。天下有贤良方正，文才武略，不求进达，处於沈滞者，仰所在搜访以闻，名实相符，当加擢任。

於戏！建邦抚运，念创业之惟难；继统承基，知守文之不易。缵绍惟重，忧思匪宁，所赖列辟宗臣，元勋旧德，股肱王室，保佑朕躬，共致扶持，庶无失坠，爰覃霈泽，用洽中区。凡在照临，当体予意。


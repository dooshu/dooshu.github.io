○为许卿谢堂弟叔冀授青州节度使表

臣某言：伏奉今月二十二日恩制，除臣堂弟叔冀青州刺史兼御史大夫充淄青等五州节度使。不次之恩，特出圣鉴；大来之庆，延及宗亲。彷徨若惊，启处无措，臣某诚欢诚喜顿首顿首。臣闻应天顺人，将将之道也；保大定功，将兵之道也。然後赏罚二柄，悬於日月。伏惟光天文武大圣孝感皇帝陛下睿谟广运，元功莫测，保天命以立极，伏人心而戡难。遂使妖不得为灾，谋不得及伐，动皆歼溃，以靖神人。如叔冀者，曷为力也？徒以远奉威灵，获全私恳。虽坚守薄节，转战微功，而宠寄雄州，荣兼独坐。为叔冀之非望，实举宗之所惧。今复割海岱之众，创立节度之权，超将中军，兼领仍旧，受委斯重，其忧转深。属馀孽未除，诛翦指日，策勋饮至，责其总戎。勉励之心，仲伯之分，以此思效，不遑居宁。臣维代业，窃又自愧。臣之父河西节度使先臣某、叔冀之父平卢节度使先臣某皆中朝旧勋，式遏寇虐。东西故事，人或赖焉。而叔冀何功？实膺克荷。非臣所感，时论皆荣。追怀父子之军，信兼国家之报，载兢载跃，无以克堪。臣虽隔中外，义形骨肉，事济时康，死复何恨？无任感恩兢跃之至！谨诣某门奉表陈谢以闻。


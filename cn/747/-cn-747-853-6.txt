○嫂丧宜依开元礼议

伏以嫂叔服小功五月，《开元礼》《会要》皆同。其令式正文内元无丧服制度，只有一本内编在假宁令後，不言奉敕编附年月。除此一条，又检七八条令式，与开元礼相违者。所司已行多年，固难轻改。既当议事，须按旧章。今若鄙宣父之前经，紊周公之往制，隳太宗之故事，废开元之礼文，而欲取差误近规，行编附新意。称制度且违大典，言令式又非正文。若便改更，恐难经久。臣等集议，嫂叔服并诸服纪，并请依开元礼为定。如要给假，却请下太常，依开元礼内五服制度录出一本，编付令文。

赵仁

仁，晋天福中官司天少监。


○张崇允本命南斗北斗醮词

伏闻三灵肇位，万象禀形，体阴阳之至和，韫天地之真系。於是挺才赋命，各有职司，主死领生，互分关键，纤微具举，考校无遗。臣伏虑前世今生，至於累劫，愆违易结，罪咎旋彰，秉持未契於神明，履行或亏於恭恪。因星文临照，值年命凶衰，遂构灾危，罔知禳谢。今则躬依玉化，虔对瑶坛，选卜良辰，肃陈醮礼。伏冀南宫六圣，别赐生名；北斗七真，明祛死籍，三官消罪，五帝除灾，酬往愿於名山，降休祥於圣泽。又臣既颁诏命，将赴阙廷，江山有登泛之忧，水陆有舟车之险，实资明，俯契深诚，获达帝乡，克赐元吉。敢忘修奉，上答真灵。臣不任。


庐山瀑布

太白《庐山瀑布》诗后，徐凝有“一条界破青山色”之句。东坡云：“帝遣银河一派垂，古今惟有谪仙词。飞流溅沫知多少？不为徐凝洗恶诗。”及其自题漱玉亭云：“擘开青玉峡，飞出两玉龙。荡荡白银阙，沉沉水晶宫。愿随琴高生脚踏赤鯶公。手持白芙蕖，跳下清泠中。”意气伟然，真可以追踪太白矣。然太白又有“海风吹不断，山月照还空”，亦奇妙句，惜世少称之者。


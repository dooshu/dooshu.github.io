○对毁坏压死判

〈乙有毁坏而误死人，科其备虑不谨。诉合所由，不伏。〉

乙惟贱工，执用为事。撤彼墙屋，尝闻作向之诗；误此杀人，载犯谟虞之律。虽因缘毁坏，宜申重典；而过失杀伤，非无彝宪。毁垣之下，人盍违而去之；坏宅之间，乙恐非其罪也。且凡所隳圯，尤资审慎。泉台构落，非梓匠之良规；广厦榱崩，必郑侨之见压。备虑欲绳其不谨，悬危可恐乎无情。既殊故犯之名，请抵从轻之议。许其收赎，窃谓平反。

田义宠


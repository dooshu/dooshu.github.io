胡寅　和叔夏水仙时见於宣卿坐上叔夏折一枝以归八绝

玉质檀心翠羽衣，寒梅开后独当时。

一枝折得将谁赠，想见花容出雾帷。

胡寅

胡寅　和叔夏水仙时见於宣卿坐上叔夏折一枝以归八绝

梅后宁知花便无，不从香草寄相如。

为君表出风流冠，只有春兰仅比渠。

胡寅

胡寅　和叔夏水仙时见於宣卿坐上叔夏折一枝以归八绝

叶是青霞剪作衣，花如静女不争时。

岂应更浥蔷薇露，撩得窥园不下帷。

胡寅

胡寅　和叔夏水仙时见於宣卿坐上叔夏折一枝以归八绝

洒然仙意指虚无，罗袜凌波定不如。

织女未忘银汉会，空烦浊水映清渠。

胡寅

胡寅　和叔夏水仙时见於宣卿坐上叔夏折一枝以归八绝

荪桡兰楫芰荷衣，袅娜愁予二八时。

嫁与湘君捐袂褋，玉搔头映白罗帷。

胡寅

胡寅　和叔夏水仙时见於宣卿坐上叔夏折一枝以归八绝

海岸仙人绝代无，清扬白日坐如如。

若从妙色光香觅，须信先生未识渠。

胡寅

胡寅　和叔夏水仙时见於宣卿坐上叔夏折一枝以归八绝

萱草盈阶是绿衣，玉簪陪槛敢同时。

更余溅水无聊赖，都向仙姿共一帷。

胡寅

胡寅　和叔夏水仙时见於宣卿坐上叔夏折一枝以归八绝

为花求偶岂全无，格与山礬姊弟如。

我已冥心芗泽观，何须江水对轩渠。

胡寅


○陳六事疏

公秉政所行不出此数欵非言之難行之難耳

臣聞帝王之治天下、有大本、有急務、正心修身建極以為臣民之表率者、圖治之大本也、審幾度勢、更化宜民者、救時之急務也、大本雖立而不能更化以善治。譬之琴瑟不調不解而更張之。不可鼓也。恭惟我皇上踐祚以來、正身修德講學勤政、惓惓以敬天法祖為心、以節財愛民為務、圖治之大本、既以立矣但近來風俗人情、積習生弊、有頹靡不振之漸有亟重難反之幾、若不稍加改易、恐無以新天下之耳目、一天下之心志臣不揣愚陋、日夜思惟、謹就今時之所宜者、條為六事、開欵上請、用備聖明採擇、臣又自惟幸得以經術遭逢聖主、備位輔弼朝夕與同事諸臣寅恭諧恊、凡有所見、自可隨事納忠、似不必更有建白、但臣之愚昧、竊見　皇上有必為之志。而淵衷靜默臣下莫能仰窺。天下有願治之心。而舊習因仍、趋向未知所適。故敢不避形迹、披瀝上陳、期于宣昭主德、而齊一眾志、非有他也伏乞聖慈垂鑒俯賜施行、天下幸甚、臣愚幸甚、

一省議論、臣聞天下之事。慮之貴詳。行之貴力。謀在于眾。斷在于獨。漢臣申公云為治不在多言。顧力行何如耳。臣竊見頃年以來朝廷之間。議論太多。或一事而甲可乙否。或一人而朝由暮跖。或前後不覺背馳。或毀譽自為矛盾、是非淆于唇吻。用舍决于愛憎。政多紛更。事無統紀。又每見督撫等官。初到地方。即例有條陳一疏。或漫言數事。或更置數官。文藻兢工。覽者每為所眩、不曰此人有才。即曰此人任事。其寔蒞任之始。地方利病。豈盡周知。屬官賢否。豈能洞察不過採聽于眾口耳。讀其詞藻。雖若爛然、究其指止?帚、茫未有效。比其久也或并其自言者而忘之矣即如昨年　皇上以虜賊內犯、特敕廷臣集議防虜之策當其時、眾言盈庭、群策畢舉、今又將一年矣、其所言者果盡舉行否乎。其所行者果有寔効否乎。又如薊鎮之事、初建議者曰吾欲云云、當事者亦曰吾欲云云、曾無幾何而將不相能、士譁于伍、異論繁興、訛言踵至、于是議罷練兵者又紛紛矣、臣竊以為事無全利。亦無全害。人亦有所長。亦有所短。要在權利害之多寡。酌長短之所宜。委任責成。庶克有濟。皆始於大臣不能擔當也今始則計慮未詳。既以人言而遽行。終則執守靡定。又以人言而遽止。加之愛惡交攻。意見橫出。讒言微中。飛語流傳。尋之莫究其端。聽者不勝其眩。是以人懷疑貳。動見譸張。虛曠歲時。成功難曙。語曰多指亂視、多言亂聽、此最當今大患也。伏望　皇上自今以後、勵精治理、主宰化機、掃無用之虛詞、求躬行之寔効、欲為一事。須審之于初。務求停當。及計慮巳審。即斷而行之。如唐憲宗之討淮蔡。雖百方阻之而終不為之搖。欲用一人。須慎之于始。務求相應。既得其人。則信而任之。如魏文侯之用樂羊。雖謗書盈篋而終不為之動。再乞　天語叮嚀部院等衙門、今後各宜仰體朝廷省事尚寔之意、一切章奏、務從簡切、是非可否、明白直陳、毋得彼此推諉、徒託空言、其大小臣工、亦各宜秉公持正、以誠心直道相與、以勉修職業為務、反薄止?帚厚、尚質省文、庶治理可興、而風俗可變也、伏乞　聖裁

一振紀綱、臣聞人主以一身而居乎兆民之上、臨制四海之廣、所以能使天下皆服從其教令、整齊而不亂者、紀綱而巳。綱如網之有繩、紀如絲之有總、詩曰勉勉我王綱紀四方、此人主太阿之柄。不可一日而倒持者也。臣竊見近年以來。紀綱不肅。法度不行。上下務為姑息。百事悉從委狥。以模稜兩可謂之調停。以委曲遷就謂之善處。法之所加唯在于微賤。而強梗者雖壞法干紀而莫之誰何。禮之所制。反在于朝廷。而為下者。或越禮犯分而恬不知畏。陵替之風漸成。指臂之勢難使。賈誼所謂???火?盭者。深可慮也。然人情習玩已久。驟一振之。必將曰此拂人之情者也。又將曰此務為操切者也。臣請有以解之。夫狥情之與順情。名雖同而寔則異。振作之與操切事若近而用則殊。葢順情者。因人情之所同欲者而施之。大學所謂民之所好好之民之所惡惡之者也。若狥情則不顧理之是非。事之可否。而惟人情之是便而巳。振作者。謂整齊嚴肅。懸法以示民。而使之不敢犯。孔子所謂道之以德齊之以禮者也。若操切。則為嚴刑峻法虐使其民而巳。故情可順而不可狥法宜嚴而不宜猛伏望　皇上奮乾剛之斷、普離照之明、張法紀以肅羣工、攬乾剛而貞百度、刑賞予奪。一止?帚之公道。而不必曲狥乎私情。政教號令。必斷于宸衷。而勿致紛更于浮議法所當加。雖貴近不宥。事有所枉。雖疏賤必申。仍乞敕下都察院查照嘉靖初年所定憲綱事理、再加申飭、秉持公論、振揚風紀、以佐　皇上明作勵精之治、庶體統正、朝廷尊、而下有法守矣、伏乞　聖裁、

一重詔令、臣聞君者主令者也、臣者行君之令而致之民者也、君不主令則無威。臣不行君之令而致之民則無法。斯大亂之道也。臣看得舊規、凡各衙門章奏奉旨有某部看了來說者。必是緊關事情。重大机務。有某部知道者雖若稍緩。亦必合行事務。或關係各地方民情利病。該衙門自宜參酌緩急。次第題覆至于發自聖衷。特降敕諭者。又與泛常不同。尤宜上緊奉行。事乃無壅。葢天子之號令。譬之風霆。若風不能動而霆不能擊。則造化之机滯而乾坤之用息矣。臣竊見近日以來朝廷詔旨。多廢格不行。抄到各部。今號稱綜核然法在必行者惟黜陟遷除事在一人者耳若興利除害雖詔旨屢下猶然故糸?氐也槩從停閣、或巳題奉欽依。一切視為故糸?氐。禁之不止。令之不從。至于應勘應報奉旨行下者。各地方官尤屬遲慢。有查勘一事而十數年不完者。文卷委積。多致沉埋。干證之人。半在鬼錄。年月既遠。事多失真。遂使漏網終逃國有不伸之法。覆盆自告。人懷不白之冤。是非何由而明。賞罰何由而當。伏望敕下部院等衙門、凡大小事務、既奉　明旨。須數日之內即行題覆若事理了然明白易見者。即直據理剖斷。母但諉之撫按議處。以致躭延。其有合行議勘問奏者。亦要酌量事情緩急。道理遠近。嚴立限期。責令上緊奏報。該部置立號簿。登記註銷。如有違限不行奏報者。從寔查參。坐以違制之罪。吏部即以此考其勤惰以為賢否。然後人思盡職而事無壅滯也。伏乞　聖裁

一覈名寔、臣聞人主之所以馭其臣者。賞罰用舍而巳。欲用舍賞罰之當。在于綜覈名寔而巳。臣每見朝廷欲用一人。當事者輒有乏才之嘆。竊以為古今人才不甚相遠。人主操用舍予奪之權。以奔走天下之士。何求而不得。而曰世無才焉。臣不信也。惟名寔之不覈。揀擇之不精。所用非其所急。所取非其所求。則上之爵賞不重。而人懷僥倖之心。牛驥以竝駕而俱疲。工拙以混吹而莫辨。才惡得而不乏。事惡得而有濟哉。臣請略言其槩、夫器必試而後知其利鈍。馬必駕而後知其駑良。今用人則不然。稱人之才。不必試之以事。任之以事。則不必更考其成。及至僨事之時。又未必明正其罪。椎魯少文者。以無用見訊。而大言無當者。以虛聲竊譽。倜儻伉直者。以忤時難合。而脂韋逢迎者。以巧宦易容。其才雖可用也。或以卑微而輕忽之。其才本無取也。或以名高而尊禮之。先朝建言之臣多有病此或因一事之善。而終身借之以為資。或以一動之差。而眾口訾之以為病。加以官不久任。事不責成。更調太繁。遷轉太驟。資格太拘。毀譽失寔。且近來又有一種風尚、士大夫務為聲稱、舍其職業而出位是思、於今時又為朝陽之鳴矣建白條陳、連編累牘、至覈其本等職業、反屬茫昧、主錢穀者、不對出納之數、司刑名者、未諳律例之文、官守既失、事何由舉、凡此皆所謂名與寔爽者也。如此則真才寔能之士。何由得進。而百官有司之職。何由得舉哉。故臣妄以為世不患無才。患無用之之道。如得其道。則舉天下之士。唯上之所欲為。無不應者。臣願　皇上慎重名器。愛惜爵賞。用人必考其終。授任必求其當。其言皆近武鄉侯有功于國家。即千金之賞。通侯之印。亦不宜吝。無功國家。雖嚬笑之微。敝袴之賤。亦勿輕予。仍乞敕下吏部嚴考課之法、審名寔之止?帚、遵照　祖宗舊制、凡京官及外官三六年考滿、毋得槩引復職、濫給恩典、須明白開具稱職平常不稱職以為殿最、若其功過未大顯著、未可遽行黜陟者、乞將誥敕勳階等項、酌量裁與、稍加差等、以示激勸、至于用舍進退。一以功寔為凖。毋徒眩于聲名。毋盡拘于資格。毋搖之以毀譽。毋雜之以愛憎。毋以一事槩其生平。毋以一生?月掩其大節。在京各衙門佐貳官。須量其才器之所宜者授之。平居則使之講究職業。贊佐長官。如長官有缺。即以佐貳代之不必另索。其屬官有諳練故事。盡心官守者。九年任滿。亦照吏部陞授京職。高者即轉本衙門堂上官小九卿堂官品級相同者。此等更調殊為可省不必更相調用各處廵撫官果于地方相宜久者。或就彼加秩。不必又遷他省。布按二司官如參議久者。即可陞參政。僉事久者。即可陞副使。不必互轉數易。以滋勞擾。如此則人有專職。事可責成。而人才亦不患其缺乏矣。此外如臣言有未盡者、亦乞敕下該部悉心講求、條列具奏、伏乞　聖裁

一固邦本、臣聞帝王之治、欲攘外者、必先安內、書曰民為邦本、本固邦寧、自古雖極治之時、不能無夷狄盜賊之患、唯百姓安樂、家給人足、則雖有外患而邦本深固、自可無虞、唯是百姓愁苦思亂、民不聊生、然後夷狄盜賊因之而起、葢安民可與行仁義、而危民易與為非、其勢然也、恭惟　皇上嗣登大寶、首下蠲卹之詔、黎元忻忻、方切更生、先朝恩詔如此其普獨昨歲以元年蠲賦一半、國用不足、又邊費重大、內帑空乏、不得巳差四御史分道督賦、三都御史清理屯塩、皆一時權宜以佐國用之急、而人遂有苦其搜括者、臣近日訪之外論皆稱不便、緣各御史差出、目覩百姓窮苦、亦無別法清查、積儲在民間為上在郡國為中在京邑為無策况□京邑空虛耶止將官庫所儲、盡行催解、以致各省庫藏空虛水旱災傷、視民之死而不能賑、兩廣用兵、供餉百出而不能支、是國用未充而元氣巳耗矣、臣竊以為天之生財、在官在民、止有此數、譬之于人、稟賦強弱、自有定分、善養生者、唯樽節愛惜、不以嗜欲戕之、亦皆足以郤病而延壽、昔漢昭帝承武帝多事之後。海內虛耗。霍光佐之。節儉省用。與民休息。江陵輔政□年國帑餘千餘萬行之數年。百姓阜安。國用遂足。然則與其設法征求。索之于有限之數以病民。孰若加意省儉。取之于自足之中以厚下乎。仰惟　皇上即位以來、凡諸齋醮土木滛侈之費、悉行停革、雖大禹之克勤克儉、不是過矣、然臣竊以為矯枉者、必過其正、當民窮財盡之時、若不痛加省節、恐不能救也、伏望　皇上軫念民窮、加惠邦本、于此不急工程、無益徵辦、一切停免、敦尚儉表以為天下先、仍乞敕下吏部慎選良吏、牧養小民、其守令賢否殿最。惟以守已端潔。寔心愛民。乃與上考稱職不次擢用。若但善事上官。幹理簿書。而無寔政及于百姓者。雖有才能幹局。止與中考。其貪污顯著者。嚴限追贓。押發各邊自行輸納。完日發遣發落不但懲貪。亦可以為寔邊之一助。再乞敕下戶部悉心講求財用之所以日匱者其弊何在。今欲措理。其道何由。今風俗侈靡。官民服舍。俱無限制。外之豪強兼并。賦役不均。花分詭寄。恃頑不納田粮。偏累小民。內之官府造作。侵欺冐破。奸徒罔利。有名無寔。各衙門在官錢粮。漫無稽查。假公濟私。官吏滋弊。凡此皆耗財病民之大者。若求其害財者而去之。則亦何必索之于窮困之民。以自耗國家之元氣乎。風憲官不宜輕差大都害多利少不獨催粮一役也前項催督御史事完之後、宜即令回京、此後不必再差、重為地方之病、若其屯塩各差都御史、應否取回別用、但責成于該管撫按使之悉心清理亦乞敕下該部、從長計議、具奏定奪、以後上下惟務清心省事、安靜不擾、庶民生可遂而邦本獲寧也、伏乞　聖裁

一飭武備臣惟當今之事、其可慮者、莫重于邊防、廟堂之上、所日夜圖畫者、亦莫急于邊防、邇年以來、虜患日深、邊事久廢、比者屢蒙　聖諭、嚴飭邊臣、人心思奮、一時督撫將領等官、頗稱得人、目前守禦、似亦略備矣、然臣以為虜如禽獸然、不一創之其患不止、但戰乃危事、未可易言、須從容審圖以計勝之耳、今之上策、莫如自治、而其機要所在惟在　皇上赫然奮發、先定　聖志、聖志定而懷忠蘊謀之士、得効于前矣、今譚者曰吾兵不多、食不足、將師不得其人、臣以為此三者皆不足患也、夫兵不患少而患弱、今軍伍雖缺、而粮籍具存、若能按籍徵求、清查影占、隨宜募補、著寔訓練、何患無兵、捐無用不急之費、併其財力以撫養戰鬬之士、何患無財、重賞以勸有功、寬文法以伸將權、則忠勇之夫、孰不思奮、又何患于無將、臣之所患。獨患中國無奮勵激發之志。因循怠玩。姑務偷安。則雖有兵食良將。亦恐有不能有為耳。故臣願　皇上急先自治之圖、堅定必為之志、屬任謀臣、脩舉寔政、不求近功。不忘有事。公之所謂自治摠在富強熟計而審行之。不出五年。虜可圖矣。至于目前自守之策、莫要于選擇邊利、團練鄉兵、併守墩堡、令民收保、時簡精銳、出其空虛以制之、虜即入犯、亦可不至大失、此數者昨雖巳經閣部議行、猶恐人心玩愒日久、尚用虛文塞責、伏乞敕下兵部、申飭各邊督撫、務將前事著寔舉行、俟秋防畢日、嚴查有無寔効、大行賞罰、庶沿邊諸郡、在在有備、而虜不敢窺也、再照　祖宗時、京營之兵數十萬、今雖不足尚可得八九萬人、若使訓練有方、亦豈盡皆無用、但士習驕惰、法令難行、雖春秋操練、徒具文耳、臣考之古禮及我　祖宗故事。俱有大閱之禮。其後穆宗行大閱之礼以習武事而戒不虞。今京城內外守備單弱、臣常以為憂、伏乞敕下戎政大臣、申嚴軍政、設法訓練、每歲或間歲季冬農隙之時、恭請　聖駕親臨挍閱、一以試將官之能否、一以觀軍士之勇怯、有技藝精熟者、分別賞賚、老弱不堪者、即行汰易、如此、不惟使輦轂之下、常有數萬精兵、得居重馭輕之道且此一舉動。傳之遠近。皆知　皇上加意武備。整飭戎事。亦足以伐狂虜之謀。銷未萌之患。誠轉弱為強之一機也伏乞　聖裁、


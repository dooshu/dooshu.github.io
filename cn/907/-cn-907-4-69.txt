▼题茅叟夏山过雨图

前山冥冥云欲开，后山隠隠犹闻雷。

江南六月风雨过，树暗不见巫阳台。

奔湍冲断石桥路，下泻谷口相喧豗。

阴开林壑鬼神去，气湿古洞蛟龙回。

人家出门看新霁，泥封坠果多杨梅。

渔樵欲归谓已暝，返照石壁蝉鸣哀。

山中此景谁解写，茅翁素有丹青才。

新图一片似海岳，高堂未展凉先来。

嗟余久逐挥汗客，席帽障日趋黄埃。

问翁几欲东游去，如此画图安在哉。


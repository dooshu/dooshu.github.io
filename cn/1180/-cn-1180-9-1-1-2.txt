葛覃

（三章，章六句）


首章讲：此后妃既成绤作也。言享其成者，当勤其功，而乐其成者，亦思其始。方今绤成矣，宁不有所始乎？





葛之覃兮，施于中谷，维叶萋萋。

葛，草名。覃，蔓延。向当初夏之时，葛之生也，延蔓不绝，施于山谷之中。其叶萋萋然，遂其向荣之势。





黄鸟于飞，集于灌木，其鸣喈喈。

灌木，丛生之木。斯时也，景物所及睹者，黄鸟鼓亲上之性，振羽仪以于飞，启知止之明，集灌木以爰止。自得之余，其鸣喈喈然，而和声为之远闻矣。景与物咸熙，见与闻适会，追而想之，初夏景象宛然在目。斯时葛虽未成也，而不有可治之不渐乎？

二章讲：





葛之覃兮，施于中谷，维叶莫莫。

迨盛夏之时，葛之延施于中谷也，维叶莫莫而茂密，则葛已成，而织纴之功可施矣。





是刈是濩，为絺为绤，服之无斁。

濩，煮。为，是织纴。于是刈之以斧斤，濩之以釜鬵，而治之有序也。因其精者为絺，因其粗者为绤，而理之有等也。絺绤既成，则一经一纬之绪，莫非手泽之存。由是而服之也，心诚爱之，虽极垢弊而不忍厌弃矣。此时葛幸有成矣，而吾从事不既遂乎？

末章讲：絺绤之功既成，闺门之修少暇，而吾归宁之念动矣。





言告师氏，言告言归。

师，是女师。然外行不专，固不可以径行乎？归宁内言不出，又不可自告于君子，于是以其意告于师氏，使师氏告君子以我将归宁之意焉。





薄污我私，薄澣我衣。

污，烦以去其垢。澣，浣濯之而已。然归宁之礼不可苟，必有当洁之服也，则薄污我之私服，薄澣我之礼服。





害澣害否？归宁父母。

害，何也。否，不当澣。归宁，父母在，归而问其安否。何者在所当澣，而何者在所未澣乎？在所未澣者固不必澣，而所当澣者则必澣之，以致其洁焉。庶可服之以归，而问父母之安否，一念孝思之心，藉是少申矣。是绤既成，而我之所用情有如是者。吁！后妃一绤之成，而勤俭孝敬之德备焉，固可谓贤矣。然而文王修身之效，亦讵可诬哉？






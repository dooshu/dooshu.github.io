【杂诗】

日暮游西园。冀写（六臣本《文选》注云。五臣作写我。）忧思情。曲池扬素波。列树敷丹荣。上有特栖鸟。怀春向我鸣。褰衽（六臣本《文选》注云。五臣作衽。）欲从之。路险（李善本《文选》作[□]。）不得征。徘徊不能去。伫立望尔形。风飚（六臣本《文选》注云。五臣作飘。）扬尘起。白日忽已冥。回（《诗纪》作回。）身入空房。托梦通精诚。人欲天不违。何惧不合并。（○《文选》二十九。《诗纪》十五。又《类聚》二十八作王粲诗。引情、荣、鸣三韵。）


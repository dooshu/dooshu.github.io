曲水庵寓居次赵韫退韵

其一


野塘穿竹入，渔艇未全知。
塔影孤云际，钟声暮雨时。
草虫吟砌早，溪鸟破烟迟。
邻叟偶相值，翛然蓑笠期。

其二

葭菼苍茫甚，澄波起夕凉。
汀烟移树色，佛火入山光。
曲岸回舟远，微风引磬长。
相将缚芒屦，看竹白云房。

其三

好友每偕卧，幽溪快独寻。
归云迷远棹，纤月出疏林。
阶下鸬鹚宿，床前络纬吟。
北高峰可望，向夕礼钟音。

其四

干戈妨道路，浦溆暂邅回。
僧斸黄精返，人随白鸟来。
饭鱼荷沼乱，看月竹屏开。
叹息淹留久，衣襟满绿苔。


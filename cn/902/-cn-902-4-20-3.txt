其三 侯文中（玄洵）

文中素凝神，含光映四表。
达生希豹隐，韬精振鸾啸。
弃魄知逝仙，返魂始探道。
沦迹已十年，奄忽名愈曜。
附：《明练音续集》录侯玄洵《舟中有怀》云：「静好兰房忽水居，含烟一叶镜中如。蕖帏欲待三春足，桂棹谁知百里馀。雨过沧江眠未稳，风消华烛梦先虚。氍毹乍捲人非远，髣髴流苏拂翠裾。」《明诗综》录夏淑吉《悼亡》云：「萧萧鉴元夜，幽室起微凉。眷言念君子，沈痛迫中肠。音徽日以杳，翰墨犹芬芳。灵帏空萧条，斋奠真荒唐。举声百忧集，泣涕不成章。」白坚案：「真荒唐」，《晚晴簃诗汇》作「直荒唐」。《明练音续集》录夏淑吉《悼先夫子》云：「蛱蝶双飞斗暮春，艳阳花发鸟声频。夜台亦自知离恨，可念云清阁里人。」「清秋渺渺夜云开，枕簟萧条鸿雁哀。嘹呖一声惊别梦，灵衣彷佛倚妆台。」《淞南诗钞续编》录宁若生《和荆隐悼亡》云：「燕喜云和忆旧踪，芳年行乐太匆匆。闻香帘幕琴书静，得月楼台笑语通。人并玉壶丘壑里，才分䌽笔黛螺中。祇馀华表魂归去，夜夜星辰夜夜风。」白坚案：荆隐为夏淑吉之号。宁若生为侯玄汸继室，淑吉之嫂也。


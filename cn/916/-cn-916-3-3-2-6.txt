【杂诗】

职（草堂诗笺作鄙。）事相（六臣本《文选》作烦。注云。善本作相。）填委。文墨纷消散。驰翰未暇（《书钞》作遑。）食。日昃不知晏。沈迷簿领间。（《文选》作书。《文选》注、文章正宗同。）回回自昏乱。释此出西城。登高且游观。方塘含白水。中有凫与雁。安得肃肃羽。从尔浮（六臣本《文选》注云。五臣作尔从游。）波澜。（○《文选》二十九。文章正宗二十九。《诗纪》十六。又《文选》四十三丘希范与陈伯之书注引乱一韵。《书钞》三十六引散、乱二韵。又晏一韵。草堂诗笺八白水诗注引起首一句。）


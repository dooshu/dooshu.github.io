苏辙　王诜都尉宝绘堂词

侯家玉食绣罗裳，弹丝吹竹喧洞房。

哀歌妙舞奉清觞，白日一醉万事忘。

百年将种存慨慷，西取庸蜀践戎羌。

战袍赐锦盘鵰章，宝刀玉玦余风霜。

天孙渡河夜未央，功臣子孙白且长。

朱门甲第临康庄，生长介胄羞膏粱。

四方宾客坐华堂，何用为乐非笙簧。

锦囊犀轴堆象床，竿叉连幅翻云光。

手披横素风飞扬，长林巨石插雕梁。

清江白浪吹粉墙，异花没骨朝露香。

挚禽猛兽舌颚张，腾踏騕褭联驌髄。

喷振风雨驰平冈，前数顾陆後吴王。

老成虽丧存典常，坐客不识视茫洋。

骐驎飞烟郁芬芳，卷舒终日未用忙。

游意淡泊心清凉，属目俊丽神激昂。

君不见伯孙孟孙俱猖狂，干时与事神弗臧。

苏辙


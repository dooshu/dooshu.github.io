○中书门下轴恒州华州嘉禾合穗表

臣某等言：伏见王武俊所奏，恒州鼓城县生嘉禾一本，合穗。又卢徵奏，华州郑县太平乡三交里获嘉禾一穗者。”谨按《孙氏瑞应图》曰：“嘉禾者五谷之长，王者德茂则生。”伏惟陛下德叶元功，仁育生类。同颖擢秀，殊详并时。昔周道既昌，唐叔献；表天下和平之兆，为阴阳合之符。今五谷登成，百嘉储祉，发於厚载，集是休徵。况岳镇之方，表章继至；感通昭晰，莫甚於斯。臣等忝列台司，喜倍恒品。无任欣踊跃之至！谨奉表陈贺以闻。臣某等诚欢诚喜顿首顿首。谨言。


琴：

高陵魏氏，唐郑公之后，藏有遗琴，后讼失之。(《吕泾野集》)

礼科公署有书室，琴悬壁间，系旧物。(李乐《见闻杂记》)

正统末，籍太监王振玉琴，长三尺余。

四明沈嘉则《丰对楼诗集》云，吴仲足携族子德望所藏铜琴示我，为《赋铜琴篇》口九字。盖予平生耳目所未睹也。

青铜合体黄金相，轸以白玉排雁行。丝弹蜀茧啼凤凰，谁其作者古帝王。按图考识题大唐，玺文双篆鸣玉方。玄宗协律精宫商，岂当在御乐且康。伊昔抱至置我床，青天拂匝开锦囊。白日倏忽相低昂，翡翠照烁琉璃光。丹砂点漆流星芒，纤指触弦响喤喤。苍梧飞云颓不扬，见者黯黯颀而长。延陵考国推太章，裔孙宝秘什袭藏。明珠大贝俱寻常，荒墟对碛经千霜。抑神呵护不敢伤，天地不得閟厥良，复使人世窥虞唐，我欲荐之登明堂。九原谁再起师襄？夔孔同窒国祚昌，皇帝万岁永无疆。




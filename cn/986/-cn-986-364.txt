苏泂　无题

爱酒陶彭泽，能诗陈后山。

浮沉将底用，长大若为颜。

镜面舟一叶，梅边屋数间。

饶君双鬓白，还我半生闲。

苏泂

苏泂　无题

绿云无据玉楼空，回首悲欢一梦中。

为忆当时裙样色，隔墙嫌见石榴红。

苏泂

苏泂　无题

月样梳横鬓脚倾，弄箫骑鹤上青冥。

归来自摘金茎露，手写黄庭一卷经。

苏泂

苏泂　无题

梦到巫山起较迟，花梢日在不多时。

关心自对空梁语，一个飞来燕子知。

苏泂

苏泂　无题

树端浮绿涨连云，青草池亭不见人。

犹有蔷薇数枝在，虽然是夏亦如春。

苏泂


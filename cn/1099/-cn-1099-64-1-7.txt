○為申明律意以弭盜賊事疏 【 弭盜】

此疏是端肅公為大司馬時所上是邦政之大者

切惟為治莫先於德教、輔治莫先於刑罰、非德教無以化導乎人心、非刑罰無以懲戒乎奸宄、故在帝舜之世、契敷五教、而皋陶典刑、以弼其教、是和自古帝王之御天下、未有舍此而能致治者也、洪惟我　太祖高皇帝、膺天眷命、奄有萬方當殘元入主之後、法度廢弛之餘、以為刑乃輔治之具、不可不明、首命大臣、更定新律、以一人心、又命刑官、重會眾律、以協厥中、而垂法萬世、其勸善殫惡之意。無以加矣、且五刑之屬三千、而罪莫大於十惡、十惡之外、而情莫重千強盜、何則、強盜之行、執兵寺?生殺在乎掌握刼財姦淫、操縱隨其意欲、比之叛逆之徒、相去不遠、所以強盜條云、凡強盜得財。不分首從皆斬。例該决不待時。所以禁暴去惡。懲奸止亂。而輔治者也。祖宗朝凡錦衣衛捉獲強盜、綁赴御前、引奏者、俱奉綸音、三法司錦衣衛午門前、當時會問明白、隨即具奏、奉有欽依、刑科三覆奏就行處决、或有不待三覆奏、而處决者、此亦止盜肅治之要道也所以良善者知所勸。奸惡者知所懲。典刑既正。盜賊屏息。至天順三年九月二十五日、該司禮監官傳奉　英宗皇帝聖旨、人命至重、死者不可復生、自天順三年為始、每至霜降後但有該决重囚、著三法司奏請會多官人、每從實審錄、庶不冤枉、永為定例、欽此、葢專指律該秋後處决。重囚臨决之際。恐有冤枉故令三法司會多官審錄。即古帝舜欽恤、大禹泣辜之心也恐強盜重囚不在其內且強盜既該决不待時。緣何監至秋後處决。因有前該傳奉欽依。所以一向因循。但係強盜。不分贓之多寡。情之輕重。俱監至秋後。與秋後處决之囚一同會審。比及會審之時。十死七八。存者監禁日久。翻異原情。能言者俱作矜疑情雖重而不决。柔弱者俱作無詞。情雖輕而行刑。况處决之際、因是囚眾多至日晚。或至更深。人多不見。甚非刑人於市。與眾棄之之義。且情犯有輕重。故行刑有遲速。今常若如此則自此終無决不待時之強盜矣是強盜與鬪毆殺人者為無異矣。又非歷代制律懲惡之意。欲強盜之息得乎。伏望　皇上、今後凡錦衣衛官捕獲強盜、綁赴御前引奏者、乞照先朝故事、敕令三法司錦衣衛堂上官、於午門前會問明白、追有贓仗、擬罪如律、備由具奏奉有欽依、刑科覆奏不必監候、隨即處决、中間果有情可矜疑者、亦要明白上請定奪、或有冤枉、亦與辯明、其法司徑問強盜及殺一家非死罪三人兇犯、務在鞫問情犯明白、贓仗真正、毋撓于勢要、毋拘于成案發大理寺審擬合律類奏、奉有欽依者、刑科覆奏亦就處决、庶有以正邦刑而懲奸惡、息厲階而安良善、其律該秋後處决重囚、照舊會審、恭惟　皇上寬仁慈厚、實同舜禹、而臣猶以此言進者。葢此時強盜恣肆。刼財殺人。全無忌憚。比之往年。大有不同。殺一家非死罪三人者。往往有之。若不將強盜兇徒依律不時處决則恐厲階自此而生將來有不可制之患矣况辟以止辟。刑期無刑。帝王之盛事也。強盜有犯。不時處決。餘賊知警。是辟以止辟之意也。葢兵刑二事。每每相須。惡之小者。以刑治之而有餘。惡至于大。雖兵加之而無益矣

皇明經世文編卷之六十四終








宿白鹭洲寄杨江宁





《太平御览》：《丹阳记》曰：白鹭洲，在县西三里，隔江中心。南边新林浦，西边白鹭洲。洲上多聚白鹭，因名之。《唐书·地理志》，江南东道有上元县，本江宁县，肃宗上元二年更名上元，隶升州江宁郡。



朝别朱雀门，[一]暮栖白鹭洲。波光摇海月，星影入城楼。望美金陵宰，如思琼树忧。[二]徒令魂作梦，翻觉夜成秋。绿水解人意，为余西北流。因声玉琴里，荡漾寄君愁。

[一]《六朝事迹》：晋咸康二年，作朱雀门，新立朱雀浮航，在县城东南四里，对朱雀门。南渡淮水，亦名朱雀桥。地志云：朱雀门北对吴都城宣阳门，相去六里。又云：朱雀门，晋都城南门也。按晋作新宫，立三门于南面。正中曰宣阳，与朱雀门相对。



[二]吴均诗：“思君甚琼树，不见方离忧。”






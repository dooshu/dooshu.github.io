◇奏请删除律令

臣闻礼经三百，威仪三千，故《甫刑》大辟二百，五刑之属三千。礼之所去，刑之所取，失礼则入刑，相为表里者也。今律令，犯罪应死刑者六百一十，耐罪千六百九十八，赎罪以下二千六百八十一，溢于《甫刑》者千九百八十九，其四百一十大辟，千五百七耐罪，七十九赎罪。《春秋保乾图》曰：「王者三百年一蠲法。」汉兴以来三百二年，宪令稍增，科条无限。又律有三家，说各驳异，刑法繁多。宜令三公、廷尉平定律令，应经合义可施行者，大辟二百，耐罪、赎罪二千八百，合为三千，与礼相应。其余千九百八十九事，悉可删除，使万民改易视听，以成大化，致刑措之美，俾传之无穷。（《后汉·陈宠传》，《晋书·刑法志》，《通典》一百七十）


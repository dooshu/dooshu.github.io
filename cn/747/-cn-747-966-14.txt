○请定残欠羡馀钱物条件奏（太和四年九月比部）

准太和三年十一月十八日赦文，天下州府两税，占留支用有定额，其残欠羡馀钱物，并合明立条件，散下诸州府者。伏以德泽宏深，优裕郡县，申明旧敕，晓示新规，使其政有准绳，法无差谬，实天下幸甚。又诸州应有城廓，及公廨屋宇，器械舟车什物等，合建立修理，须创制添换。又当州或属将校所由，有巡检非违，追捕盗贼，须行赏劝，合给程粮者，又当州或百姓贫穷，纳税不逮，须矜放要添货物者。又当州遇年谷丰熟，要收籴贮备，以防灾歉者。


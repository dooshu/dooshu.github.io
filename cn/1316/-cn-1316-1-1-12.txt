吴推府判谋故姪命

铜陵县周孟桂，状告为奸杀大冤事：

「恶弟孟槐，禽犊邪行。淫秽房帏，调奸姪妇至稔。恐姪寿春闯知，乘伊虐疾，串通医人李志洪毒死。少年冤毙，闻者心酸。骨肉相残，天理灭绝。乞天法究，存殁感恩。上告。」

其寿春明系孟桂毒死，及嫁罪于孟槐。故族长周锡等会通族十八人明首出曰：

「连名状为辨冤正法事：秦桧杀岳飞，万世罪人﹔文王泽枯骨，千古仁政。族孟桂兄弟，寇仇操戈入室。先年与幼弟孟格争财不和，密谋毒死。今又虎吞幼产，药死格子寿春，反陷孟槐抵罪。夫孟槐既抚其孤，安有杀孤之理。孟桂既杀其父，必有杀子之心。三代两父子，俱各埋冤﹔一族百妇男，谁不嚼口！况今田地悉归伊籍，家财罄入伊囊。黑夜冤鬼号天，白昼怨声载道。爷乃今日之文王，桂系昔年之秦桧。恳分别淑慝，扶苦助强。连名上首。」

吴推府审云：

「周孟桂与幼弟孟格争财，骨肉冰炭。用药毒死，为谋诡秘，室人第疑之而已。今又毒杀格子寿春，则谋端败露矣。反捏季弟孟槐，与寿春妻通奸，串医李志洪毒死。此笼络一家，一举两利之计也。既又遗计嘱男日勋，糍稞毒丸。复害寿春子中秋。揣其 ，盖欲剪草除根耳。幸中秋弗食，误中其婢。此天意攸存，不绝苦人之后也。夫孟桂既毒父矣，胡为而又杀其子？杀子甚矣，又胡为而欲害其孙？据此残忍，非惟人道所无，虽螫蛇猛兽亦未有如此之烈者也。拟以大辟，安所辞哉！其子日勋仍以同谋律取供。」


结营统论第七十八

立营之法，按八宫阴阳数置（一作至）之。营居阳卦之上，以九为法（九十步、九百步、九里、九十里，量人数加之）；阴卦之上，以六为法（如九之法）。营门向阳以受生气，不饮死水，不处死地（死地，丘墓间也），不居地柱（地柱者，四下中之高也），不居地狱（地狱者，四高中之下也），不居天灶（天灶者，谷口也），不居龙首（龙首者，山之端也）。大将军居九天之上，顿泊玉帐（九天，青龙也。玉帐者，进前之三辰也。假令正月，当居巳地是也）。已下类此推之。如随六甲所居，则将军居青龙，旗鼓居蓬星，士卒居明堂，伏兵居大阴，军门居天门，小将居地户，斩杀居天狱，军粮居天牢，治罪居天庭，军器居华盖。此所谓立营居天地也。


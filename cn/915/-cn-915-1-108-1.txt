◇为齐遗赵三书

臣闻古之贤君，其德行非布於海内也，教顺非洽於民人也，祭祀时享非数常于鬼神也，甘露降，时雨至，年谷丰熟，民不疾疫，众人善之，然而贤主图之。今足下之贤行功力，非数加於秦也；怨毒积怒，非素深於齐也。秦赵与国，以强徵兵於韩，秦诚爱赵乎？其实憎齐乎？物之甚者，贤主察之。秦非爱赵而憎齐也，欲亡韩而吞二周，故以齐啖天下。恐事之不合，故出兵以劫魏、赵。恐天下畏已也，故出质以为信。恐天下亟反也，故徵兵於韩以威之。声以德与国，而实伐空韩，臣以秦计为必出於此。夫物固有势异而患同者，楚久伐而中山亡。今齐久伐而韩必亡，破齐，王与六国分其利也。亡韩，秦独擅之。收二周，西取祭器，秦独私之。赋田计功，王之获利孰与秦多？说士之计曰：「韩亡三川，魏亡晋国，市朝未变而祸已及矣。」燕尽齐之北地，去沙丘、钜鹿敛三百里，韩之上党去邯郸百里，燕、秦谋王之河山，间三百里而通矣。秦之上郡近挺关，至於榆中者千五百里，秦以三郡攻王之上党，羊肠之西，句注之南，非王有已。逾句注斩常山而守之，三百里而通於燕，代马胡犬不东下，昆山之玉不出，此三宝者亦非王有已。王久伐齐，从强秦攻韩，其祸必至於此。愿王熟虑之。且齐之所以伐者，以事王也。天下属行，以谋王也。燕秦之约成而兵出有日矣。五国三分王之地，齐倍五国之约而殉王之患，西兵以禁强秦，秦废帝请服，反高平、根柔。（徐广曰：「根柔，一作芸柔，一作平柔）於魏，反分、（徐广曰一作王公。）先俞於赵。齐之事王，宜为上佼，而今乃抵罪，臣恐天下後事王者之不敢自必也。愿王孰计之也。今王毋与天下攻齐，天下必以王为义。齐抱社稷而厚事王，天下必尽重王义。王以天下善秦，秦暴，王以天下禁之，是一世之名宠制於王也。（《史记。赵世家》：「赵与韩魏秦共击齐，齐王败走，燕独深入取临。十六年，秦复与赵数击齐，齐人患之，苏厉为齐遗赵王书，於是赵乃辍秦不击齐。」案《战国策》十八作苏秦，彼篇多误，当以《史记》为正）


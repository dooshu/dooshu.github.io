○報阮督學 【 禦倭練兵】

自島夷入寇吳越殺戮。焚掠數百里為墟。今古至變。謀臣策士。徵兵集餉。非不風馳雲湧、至盛也。相持四載。曾不得志于一戰。乃反損軍折將。重為島夷觀笑。何故哉、僕則以為不土兵而客兵之禍也。往歲吳越守臣。初上夷變　主上覽書大怒。下策庭臣。持議者以為夷入如風雨飄忽。吳越人懦弱。不能持戈。不足恃。唯調他方勁兵往剿。可期而禽。遂使侍御史曹郎出選山東兵八千往授司馬司馬渡江招兵。廣陵二千石以下。朝夕供帳。具散牛酒金帛勞士。日糜二萬矣。夫揚一郡耳。自齊抵越涉三千里。凡經幾大郡。則所糜何計哉。抵越一接戰輒墮夷計中。枕籍如山。餘者望颷潰走。當是時僕在海上。見潰卒幾千人。往往從海上意氣而北。不惧也。是安取客兵哉。夫島夷與中原之寇異。往歲師寇起河南。大軍一出輒剿。已勦即勒部散去。此宜于客兵者也長一奮掃此客兵之所長苦無良將統之耳廼島夷者如魚鳥之在江湖林木出沒聚散一瞬千狀其勢難以盡剿唯來則禦之去則守之是為至計即使客兵盡勁可恃亦何能使之操戈萬里之外為我禦夷哉護戎將軍所率萬人日夜走萬里山谷間抵越。其所糜不知其幾矣。而吳越連歲苦餉、既巳竭江南租帑。不足給之。且田疇罷耕者什五。有司急餉苛征。徒為夷益眾。亡益也。昔項羽勒吳中子弟八千渡江。長驅天下。彼豈非閭閻編氓而與今吳異稟哉。越兵固弱矣戚少保至而越兵強則強弱豈有定士無論強弱。唯其練敵亡論眾寡。唯其氣。為今計者唯練士倡氣之策。總戎責之監司。監司責之二千石。二千石責之邑史。鍜戈矛。嚴行伍。信賞罰行之而士不勁者。一世無之。誠得海郡士盡勁亡論今變可彌即他時夷來亦何恐也且又亡大費越中人往上言夷畏寧紹不敢闚彊。益寧紹人各各家海上。不鬪則失其居夷來輒併力持刀。格夷。夷輒敗去。夫嘉湖寧紹。相去不數百里。豈強弱頓殊哉邇者　主上忿師久無功。詔捕練戎司馬。罷謫大中丞以下數人。諸臣受大托而徒擁烏合之眾。以冀成功。僕固內知有今也。此中傳言各道兵日益解散去。護戎者惧不敢問。彼其暴露草莽久矣。且腹空無糈。又安能留之故僕以為罷各道兵而日夜練吳越者甚便今楊公新拜命、且明公雖總文事、慷慨戎機、當得朝夕見胡不以此陳說楊公之前而贊翊之。僕蓄此衷長遠矣。睹于近事益忿。不敢以聞楊公。而為明公一陳者。知明公者楊公之所取信。故假胡公以信鄙言也。亦唯明公有以教之。


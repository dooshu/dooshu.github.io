○受寿州降谕天下诏

朕昨者再举锐师，重清淮甸，凭元穹之助顺，赖将相之协心，尽致援军，便临孤垒。刘仁赡智勇俱竭，请罪军门，相次遣男，奉表输诚，乞全生聚。今月十一日大陈兵众，直抵城池，刘仁赡率在城兵士一万馀众，及军府将吏僧道百姓等，出城纳款，寻便抚安。寿春既静於烟尘，江表贮同於文轨，远闻克捷，当慰衷诚。


王珪　依韵和景彝观刑部厅燕侍郎画山水二首

昔人曾此怜幽壁，醇墨今留隐约间。

犹带惊波下沧海，常迎爽气入朝山。

苔文半染风霜古，鸟影时过岁月间。

谁更潇湘移雨竹，满轩疏洒翠成斑。

王珪

王珪　依韵和景彝观刑部厅燕侍郎画山水二首

秋曹壁上奇山水，官冷尤将野趣宜。

翠竹忽逢行尽处，白云相伴看多时。

于今绝笔谁还识，当日清吟亦欠诗。

犹喜一来重拂拭，惭无佳句续君辞。

王珪


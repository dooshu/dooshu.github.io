◇安成王让录尚书表後启

臣闻间平就国，乃盛汉之常仪，成阝霍无官，实宗周之明典，何则，皇季之重，非待历阶，王爵之隆，自高群辟。况臣戢翼要荒，亟离寒暑，进惭赵胜，能定楚从，退匪齐文，驰免秦厄，固以内切皇心，外贻家耻，甘输重饵，降礼单于，列城十五，如诸和璧，市乡三十，聊同宝剑，武夫力而获诸原，微臣还而反诸敌，瞻言马骏，著陇右之功，追念曹彰，克乌丸之虏，前王子弟，若此勋庸，偏其反而，岂可胜愧。（《艺文类聚》四十八。）


◇赠蔡道恭诏（八月）

持节、都督司州诸军事、平北将军、司州刺史、汉寿县开国伯道恭，器干详审，才志通烈。王业肇构，致力陕西。受任边垂，效彰所莅。寇贼凭陵，竭诚守御，奇谋间出，捷书日至。不幸抱疾，奄至殒丧，遗略所固，得移气朔。自非徇国忘己，忠果并至，何能身没守存，穷而後屈？言念伤悼，特兼常怀，追荣加等，抑有恒数。可赠镇西将军，使持节、都督、刺史、伯如故，并寻购丧榇，随宜资给。（《梁书·蔡道恭传》）


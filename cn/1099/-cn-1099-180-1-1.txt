○請修復舊制以足國安民疏 【 均地均粮】

臣惟古之聖王、井地授民、而取之有制、後世井地不行、但能因時立法、以均取民之制、而巳、然亦非有仁愛之實心、而身親民事之艱難者、莫之能為也、我　太祖高皇帝取民之制、經之以版圖、理之以政事、至悉無遺憾矣、然法久廢墜、人莫能知、遂至經理失宜、賦稅偏重、而天下始困、乃者天啟　皇上、憂勞小民不遑暇食、方欲斟酌時宜、以振舉舊典、正臣下所當竭力贊襄者也、臣自筮仕以來、周游三縣。與百姓同艱難者有年矣每憤井地不行、民巳無賴、而取民之制并不復修、以致貧富懸絕、將何以為民父母也、切嘗攷求其法、獨行於所治之縣、實得二三、遠近之民、至今懷之、葢舉綱張目、雖以之經理天下、實不外此、孔子云、先行其言而後從之、臣非敢鑿空言之也、惟聖明擇焉、條陳民事而三任縣令善攻無不抒寓此亦妙于自托言精于致主之術一曰分豁災傷田租、臣按天下田租、有定額。而凶荒不常。又不可不為之分豁也。但為國計者當憂國用不足。故　祖宗預儲餘米於淮安水次。而設都御史或侍郎一員專會計南直隸浙江江西湖廣等處歲所收入多少。若各省可以通融。則通融處之。如不可通融。則撥淮安餘米就廒支運以補足之。又或無處。則年終一至部會計。又查戶部逐年所收。并各衙門餘積之米。通計若干以為開豁天下災傷之數　英宗皇帝以前此法尚未壞也正德九年、臣在丹徒縣。因夏旱秋水為灾、不及分數、例不奏免、乃通融於丹陽淮安鳳陽軍民運收輕重之間。遂得夏麥秋粮足補本縣。不敷之米數萬餘石。而軍民咸便。當時該管上司。莫不驚怪。盖此法廢久。故雖淮安提督漕運之官專司其事者亦不知也臣所以屢請、以各關所收鈔錢、并南方各省所餘缺官支候之銀、或別作區處、如　英宗初年、行勸分之例、發淮安徐州濟寧臨清德州、滄州、但便水次有廒去處、趁熟收買米粟、以備四方灾傷分豁之數、則民困蘇國用足、一舉而兩得也、今不知出此、臣見有司督逋不巳、而農民逃竄無方、以致有力者為盜、無力者流移、歲歲征討、年年賑濟、非惟不得田租以資國用、而公帑之費動經百萬、且兩失之矣、此分豁田租所以不可不急講求者也、一曰分豁里甲官銀、臣按戶部正賦之外。禮工等部派辦物料。如蘇松浙江等處地方。以丁田科派者。雖甚艱難。尚有所據。如江西湖廣等處。止論里甲科派。其有錢粮。近上人戶。類有役占。反不與焉。所以窮民迯竄。閭里或空。故臣治丹徒時。嘗為之區畫。凡官中無碍餘銀。悉以起解。而不肯科派于民。逃民始歸。鄉官御史王濟謂臣曰、里甲官銀、民出舊矣、子何苦如此、臣曰、子為鄉士大夫、所往還者、皆優免人戶、所以充補優免者、率顛連無告之窮民耳、故非知縣不知此苦也、是年分豁該縣官銀不下萬有餘兩、繼治武康五月、亦處置官銀七百餘兩、後治成安、里甲官銀。盡為除豁。致逃民止?帚農。不下數千。即閭里漸實而差役有歸矣、所謂有人此有土、有土此有財之明驗也、然凡此必得其人乃能行之、欲天下莫不行此、則非畫為定法、不可守也、臣考正統年間、工部侍郎周忱、於蘇松地方、立有定法、至今不易、盖以一切差銀、不分有無役占、隨田徵收、而里甲科派。無復充補優免人戶之累。今若申明通行無不可者也、臣嘗建言請減天下民壯之身錢、追天下之官之賍物、以資前項官銀者、正以其法尚未立、故不得巳為救旹之急、若前法一定、則亦不出一二年、天下逃民、皆樂歸原籍、而勸趍農桑之事矣、此分豁官銀、不可不急講求者也、夫二者既為除豁。則天下之民。皆力本農而不患於食不足矣。民食足。則不患於兵不強矣。兵既強。則不患於邊境不靜矣。此自本而末。一以貫之之道也。若不達乎此、則支東傾西、終未有善治之期也、此外則除治南北田土錢粮不均之患。又有不可以不講者。如北方之土。有屯地社地之異。今直隸河南等處州縣、以社分里甲、猶江西湖廣等處州縣、以村分里甲也、　祖宗朝、北方民少地多、遷山陝等處無田之民分屯其地。故又以屯分里甲。當時屯民新地。頃畝甚狹。社民田地。頃畝甚廣。故屯地謂之小畝社地謂之廣畝此北方之民。所甚怨於不均者也。南方之粮。有輕則重則之殊。天下之民。任土作貢。宜其科則如一。特以歷朝因革。事體不同。故田土雖同而科則甚異又以天下各州縣。皆有抄沒之產。當時追收抄沒籍冊。即因民間所收客作田租為粮。謂之官粮。及轉賣多年。無復辯驗。致重粮人戶盡逃。獨累里甲包納。此南方之民。所甚怨於不均者也。此則在大臣各平其心、一會議之、　皇上絜矩、之道、遍於天下矣、臣治湖州府武康縣時、嘗查成化年間、節該奏行田粮事例、官為一則、民為一則申府、巳而該府七州縣巳行屢年、民甚便之、至今蘇松常鎮杭嘉六府各州縣、又莫不欲取法于湖州府者、臣治直隸成安縣時、嘗查奏行事例、將屯社之地。均量頃畝。一其科差。行之一縣。而該府八縣莫不效之。至今北直隸河南山東附近各州縣。又莫不欲取法於廣平府者。然而終莫能使之盡如兩縣者。南北各郡。皆有官豪之家阻之故也。所以阻之者。北方官豪之家。欲得獨享廣畝之社地。不肯為狹地屯民分粮。南方官豪之家、欲得獨出輕則之田粮。不肯為重則里甲均苦。所以一遇有志州縣正官。必欲通行均則量地。勢家即上下夤緣。多方排阻。故民怨無時可息也。臣故曰必大臣平心以會議之可也、


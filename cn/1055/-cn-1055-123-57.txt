【新刊欧阳文忠公全集序（明·钱溥）】

欧阳文忠公，庐陵人也。庐陵旧有公全集本，既而收上内府，而天下遂不复得是全集久矣。海虞程君宗，自秋官知府事之明年，广求之而得于胡文穆公家，盖内出本也。亟命工翻刻于郡横。适予使交南至庐陵，其郡博郑钢，首进而请曰：“使庐陵文献足征而使天下复有是集者，太守功也。愿一言序其首。”予峻拒之弗获，至舟不能行，乃抚然有间曰：“士非文章之难也，而以文章救世为难。商楹既奠，齐辕不返，而荀、韩、黄老之术起，斯道遂亡于秦，凿于汉，而靡于隋、唐矣。岂复知有七篇仁义之说哉？幸而韩愈氏出，慨然以斯道为己任，其文章足以革弊而拯弱，尝曰“轲之死，不得其传焉”，则亦隐然自任其传矣。后又变而为五季衰陋之习，虽宋兴七十有余年，而学者亦未易遽复于古。一旦欧阳子出，以文章道德为宗师。若范仲淹之贬于饶也，一时名士目为党人。公在谏院，为《朋党论》以献，群言遂息，不然，党锢之祸成矣。嘉学者争尚怪僻为奇，文体大坏，公知贡举，黜险怪而录雅正。士初喧然腾谤，其后不五六年，文格遂变而复古，不然弊将若何而止哉？世所谓文章必以救世为难也。

虽然，当是之时，倡而和者，韩有柳宗元，欧阳有苏氏父子，其他李翱、皇甫、张籍之流，曾巩、尹洙、张文潜、秦少游之辈，声振而气从，金舂而玉应，文非不美也，而较其救世之功，则若列星之有五行，众山之于五岳，其功化发育呈露，盖自有不侔者。宜其崛起于千百载之前，而并耀于千百载之后，而渺焉未有能继之者，匹夫而为百世师，一言而为天下法，盖唯有二公焉。

是集之行，程君嘉惠后学亦至矣。使善学者诵其文而知能以身任国家安危之计，其用舍为世所重轻，进不知富贵为乐，而退不忘天下以为心，然后为无愧也，夫岂徒以文体变其所习而已。天顺六年壬午五月二十四日，翰林侍读学士、奉直大夫、后学云间钱溥，谨书于螺川驿。〈明天顺六年程宗刻本《欧阳文忠公集》〉


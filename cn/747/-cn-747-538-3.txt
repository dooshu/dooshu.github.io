○寄李翱书

前者唐生至自滑，猥辱致书札，兼获所贶新作二十篇，度俗流也，不尽窥见。若《愍女碑》、《烈妇传》，可以激清教义，焕於史氏；《钟铭》谓以功伐名於器为铭，《与弟正辞书》谓文非一艺，斯皆可谓救文之失、广文之用之文也。甚善甚善！然仆之知弟也，未知其他，直以弟敏於学而好於文也，就六经而正焉。故每遇名辈，称弟不容於口，自谓弥久，益无愧词。

窃料弟亦以直谅见待，不以悦媚相容，故不惟嗟悒，亦欲商度其万一耳。若弟摈落今古，脱遗经籍，斯则如献白豕，何足采取？若犹有祖述，则愿陈其梗概，以相参会耳。

愚谓三五之代，上垂拱而无为，下不知其帝力，其道渐被於天地万物，不可得而传也。夏殷之际，圣贤相遇，其文在于盛德大业，又鲜可得而传也厥後周公遭变，仲尼不当世，其文遗於册府，故可得而传也。於是作周孔之文。荀孟之文，左右周孔之文也。理身、理家、理国、理天下，一日失之，败乱至矣。骚人之文。发愤之文也，雅多自贤，颇有狂态；相如、子云之文，谲谏之文也，别为一家，不是正气；贾谊之文，化成之文也，铺陈帝王之道，昭昭在目；司马迁之文，财成之文也，驰骋数千载，若有馀力；董仲舒、刘向之文，通儒之文也，发明经术，究极天人。其实擅美一时，流誉千载者多矣，不足为弟道焉。然皆不诡其词，而词自丽；不异其理，而理自新。若夫典、谟、训、诰，文言、系辞，国风、雅颂，经圣人之笔削者，则又至易也，至直也。虽大弥天地，细入无间，而奇言怪语，未之或有。意随文而可见，事随意而可行，此所谓文可文，非常文也。其可文而文之，何常之有？俾後之作者有所裁准，而请问於弟，谓之何哉？谓之不可，非仆敢言；谓之可也，则大学之道，在明明德，在止至善矣，能止於止乎？若遂过之，犹不及也。

观弟近日制作大旨，常以时世之文，多偶对俪句，属缀风云，羁束声韵，为文之病甚矣。故以雄词远志，一以矫之，则以文字为意也。且文者，圣人假之以达其心，达则已理，穷则已非，故高之下之，详之略之也。愚欲去彼取此，则安步而不可及，平居而不可逾，又何必远关经术，然後骋其材力哉！昔人有见小人之违道者，耻与之同形貌共衣服，遂思倒置眉目，反易冠带以异也，不知其倒之反之之非也，虽非於小人，亦异於君子矣。故文人之异，在气格之高下，思致之浅深，不在其磔裂章句，隳废声韵也。人之异，在风神之清浊，心志之通塞；不在於倒置眉目，反易冠带也。试用高明，少纳庸妄，若以为未，幸不以苦言见革其惑。唯仆心虑荒散，百事罢息，然意之所在，敢隐於故人耶？

昌黎韩愈，仆识之旧矣，中心爱之，不觉惊赏，然其人信美材也。近或闻诸侪类，云恃其绝足，往往奔放，不以文立制，而以文为戏。可矣乎？可矣乎？今之作者，不及则已，及之者，当大为防焉耳。

弟素居多年，劳想深至，穷阴凝冱，动息如何？入奉晨昏之欢，出参帷幄之画，固多适耳。昨弟来字，欲度及时干进。度昔岁取名，不敢自高，今孤茕若此，游宦谓何？是不复能从故人之所勖耳，但力田园，省过朝夕而已。然待春气微和，农事未动，或当策蹇谒贤大夫，兼与弟道旧，未尔间犹希尺牍。珍重珍重。力书无馀，从表兄裴度奉简。


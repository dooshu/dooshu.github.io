○鹻鹹 【 塩法】

古之河北。今畿甸也。真定以西。為古大陸之澤。下作鹹。生齒之徒。無旦暮之糧。以活家命。則擇斥鹵之尤。積潤之鹻。刮其土而鍊之。匹夫匹婦。窮月作勞。可得升斗苦塩。易粟為命。宋慶曆中有上封者請榷河北滄濱二州塩。余靖諫曰河朔土多塩鹵、小民稅地、不生五穀、惟刮鹻煎之、以納二稅、今若禁止、便須逃亡、近民怨望、非國之福、黃履翁亦曰、河北之鹵、素無禁約、其議卒寢、至我國朝設長蘆山東二轉運塩使司。滄州青州濱州膠東西分司。凡轄四十四塲編集順天等府属邑竈丁。旁海煑辦。塩課不缺。則是河北滄濱二州。古之瀛海郡渤海郡也。其在今日。可謂施法之悉。盡地之利矣。若夫真定之西。深趙冀属數邑。微鹻小鍊。較諸滄濱。不過億兆之一。譬若瀛渤海中之半滴爾。有之不足妨國之課。置之不足廢國之法。聽之民間。誠若披離之滋。榷之官捕。則無捉摸之處。今若長蘆一司行塩地方百四十餘州邑。其間有鹻州邑。不過數處。其鹻疏薄惡陋。頗以刮鍊而成之塩者刮地得塩味亦不美西北邊外多有之不過頃畝中之尺寸。執其尺寸之微。例諸瀛渤之椎。誠有間矣。况擔負出入。不越真定之境。縱窮所有。所來無幾。良以物微民貧之甚者為之也。且茲畿內鹻土。無尺寸無不徵糧之畝。無一歲不均徭養馬之家。無一人之倖漏免。其坐鹻畝在籍。無不貧下之戶。其鍊鹻代耕而輸國之稅。而救口不贍。無不煢煢可憫之夫。其奔走易粟。無不擔負手挽。貧窶隻弱。萬無大夥貨殖之徒。方今西北邊警、首嚴真定、招募義勇之急、編選民壯之多、運輸糧料車馬之繁、加以屢歲凶荒之歉、滹沱泛溢之虞、夫京師天下之根本也。畿甸所以培植擁輔乎根本者也。滄塩巨商。每嫌山陸之遙。不自肯至。又從而禁入毫釐之鹻。月報藍縷之獄。流離捕人之慘。非所以寬近民。優畿輔也。


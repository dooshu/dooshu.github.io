○唐诗类选序

在昔乐官采诗而陈於国者，以察风俗之邪正，以审王化之兴废，得刍荛而上达，萌治乱而先觉。诗之义也，大矣远矣。肇自宗周，降及汉、魏，莫不由政治以讽谕，系国家之盛衰。作之者有犯而无讳，闻之者伤惧而鉴诫。宁同嘲戏风月，取欢流俗而已哉！晋、宋诗人，不失雅正，直言无避，颇遵汉、魏之风。逮齐、梁、陈、隋，德祚浅薄，无能激切於事，皆以浮艳相夸，风雅大变，不随流俗者无几，所谓亡国之音哀以思，王泽竭而诗不作。吴公子听五音，知国之兴废，匪虚谬也。

国朝以来，人多反古，德泽广被。诗之作者继出，则有杜、李挺生於时，群才莫得而并。其亚则昌龄、伯玉、云卿、千运、应物、益、适、建、况、鹄、当、光羲、郊、愈、籍合十数子，挺然颓波间。得苏、李、刘、谢之风骨，多为清德之所讽览，乃能抑退浮伪流艳之辞宜矣。爰有律体，祖尚清巧，以切语对为工，以绝声病为能。则有沈、宋、燕公、九龄、严、刘、钱、孟、司空曙、李端、二皇甫之流，实繁其数，皆妙於新韵，播名当时，亦可谓守章句之范，不失其正者矣。

然物无全工，而欲篇咏盈千，尽为绝唱，其可得乎？虽前贤纂录不少，殊途同归，《英灵》《间气》，正声南薰之类，朗照之下，罕有孑遗。而取舍之时，能无少误？未有游诸门而英菁毕萃，成篇卷而玷全无。诗有之流，语多及此，岂识者寡，择者多，实以体词不一，憎爱有殊，苟非通而鉴之，焉可尽其善者。由是诸集悉阅，且无情势相托，以雅直尤异成章而已。或声流乐府，或句在人口，虽靡所纪录，而关切时病者，此乃究其姓家，无所失之。或风韵标特，讥兴深远，虽已在他集，而汨没於未至者，亦复掇而取焉。或词多郑、卫，或音涉巴、俞，苟不亏六义之要，安能间之也。既历稔盈箧，搜奇略罄，终恨见之不遍，无虑选之不公。始自有唐，迄於近殁，凡一千二百三十二首，分为二十卷，命曰《唐诗类选》。篇题属兴，类之为伍而条贯，不以名位卑崇、年代远近为意。骚雅绮丽，区别有可观，宁辞披拣之劳，贵及文明之代。时大中景子之岁也。


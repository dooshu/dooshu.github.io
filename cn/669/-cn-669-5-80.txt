80　嘉量銘祭侯辭皆妙文　梓人文法奇古


嘉量之銘，其銘曰：「時文思索，允臻其極。嘉量既成，以觀四國。永啓厥後，兹器維則。」祭侯之辭，注見下。皆極文章之妙。而梓人筍虡之制，文法奇古，有飛動之狀。蓋精於道者，兼物物而後能制器。莊子達生篇謂：「梓慶削木爲鐻，鐻成，見者驚猶鬼神。」以天合天，道與藝俱化，豈物物刻雕之哉！

【元圻案】考工記曰：「百工之事，皆聖人之作也。」繫辭傳曰：「備物致用，立成器以爲天下利，莫大乎聖人。」






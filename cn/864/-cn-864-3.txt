范村菊譜

山林好事者或以菊比君子，其說以謂嵗華婉娩，草木變衰，乃獨爛然秀發，傲睨風露。此幽人逸士之操，雖寂寥荒寒中味道之腴，不改其樂者也。神農書以菊為養生上藥，能輕身延年。南陽人飲其潭水皆壽百嵗，使夫人者有為於當世，醫國惠民，亦猶是而已。菊於君子之道誠有臭味哉，《月令》以動植志氣候，如桃桐華直云始華，至菊獨曰菊有黄華，豈以其正色獨立不伍衆草，變詞而言之歟。故名勝之士，未有不愛菊者。至陶淵明尤甚愛之，而菊名益重。又其花時，秋暑始退，嵗事既登，天氣髙明，人情舒閒，騷人飲流，亦以菊為時花。移檻列斛，輦致觴詠，間謂之重九節物，此非深知菊者，要亦不可謂不愛菊也。愛者既多，種者日廣，吳下老圃，伺春苗尺許，時掇去其顛，數日則歧出兩枝，又掇之，每掇益岐。至秋則一榦所出數千百朶，婆娑團植如車蓋熏籠矣。人力勤，土又膏沃，花亦為之屢變。頃見東陽人家菊圖多至七十種，淳熈丙午范村所植，止得三十六種，悉為譜之，明年將益訪求他品為後譜云。

●菊品

黄

勝金黄 疊金黄 棣棠菊 疊羅黄 麝香黄 太真黄 垂絲菊 千葉小金黄 鴛鴦菊 金鈴菊 毬子菊 單葉小金錢 夏小金鈴 十様菊 甘菊 野菊

白

五月菊 金杯玉盤 喜容千葉 御衣黄千葉 萬鈴菊 蓮花菊 芙蓉菊 茉莉菊 木香菊 酴醿菊 艾葉菊白麝香 白荔支 銀杏菊 波斯菊

雜色

佛頂菊 桃花菊 臙脂菊 紫菊（一名孩兒）

黄花

勝金黄，一名大金黄菊。以黄為正，此品最為豐縟。而如輕盈花葉微尖，但條梗纎弱，難得團簇，作大本須留意扶植乃成。

疊金黄，一名明州黄，又名小金黄。花心極小，疊葉穠宻，狀如笑壓花，有富貴氣，開早一枝只一葩，倒垂如髪之鬈。

棣棠菊，一名金鎚子花。纎穠酷似棣棠，色深如赤金，他花色皆不及，蓋竒品也，窠株不甚髙，金陵最多。

疊羅黄狀如小金黄花，葉尖廋如剪羅縠，三兩花自作一髙枝出叢上，意度瀟灑。

麝香黄，花心豐腴，傍短葉宻承之，格極髙勝，亦有白者，大畧似白佛頂丁，勝之逺甚，吳中比年始有。

千葉小金錢，畧似明州黄花，葉中外疊，疊整齊心甚大。

太真黄花，如小金錢加鮮明。

單花小金錢，花心尤大，開最早，重陽前已爛漫。

垂絲菊花，蘂深黄，莖極柔細，隨風動揺，如垂絲海棠。

鴛鴦菊，花常相偶，葉深碧。

金鈴菊，一名荔枝菊，舉體千葉，細瓣簇成小毬，如小荔枝，枝條長茂，可以攬結。江東人喜種之，有結為浮圖樓閣，髙丈餘者。余頃北使過欒城，其地多菊家，家以盆盎遮門，悉為鸞鳯亭臺之狀，即此一種。

毬子菊，如金鈴而差小，二種相去不遠，其大小名字出於栽培肥瘠之别。

小金鈴，一名夏菊花，如金鈴而極小，無大本，夏中開花。

藤菊花，宻條柔以長如藤蔓，可編作屏幛，亦名棚菊，種之坡上，則垂下裊數尺如纓絡，尤宜池潭之瀕。

十様菊，一本開花，形模各異，或多葉或單葉，或大或小，或如金鈴，徃徃有六七色，以成數通名之曰十様。衢嚴間花黄，杭之屬邑有白者。

甘菊，一名家菊，人家種以供蔬茹，凡菊葉皆深緑而厚，味極苦，或有毛。惟此葉淡緑柔瑩，味微甘，咀嚼香味俱勝，擷以作羮及泛茶，極有風致。天隨子所賦即此種，花差勝。

野菊，甚本不繫花，野菊旅生田野及水濱，花單葉，極瑣細。

白花

五月菊，花心極大，每一鬚皆中空，攅成一匾，毬子紅白，單葉繞承之，每枝只一花徑，二寸，葉似同蒿。夏中開，近年院體畫草虫喜以此菊寫生。

金杯玉盤，中心黄四傍淺白，大葉三數層，花頭徑三寸，菊之大者不過此。本出江東，比年稍移栽吳下。此與五月菊二品，以其花徑寸特大，故列之於前。

喜容千葉花，初開微黄，花心極小，花中色深，外微暈淡，欣然丰艶有喜色，甚稱其名。乆則變白，尤耐封殖，可以引長七八尺至一丈，亦可攬結，白花中髙品也。

御衣黄，千葉花，初開深鵞黄，大畧似喜容而差疎瘦，久則變白。

萬鈴菊，中心淡黄，鎚子傍白，花葉繞之花端，極尖香，尤清烈。

蓮花菊，如小白蓮花，多葉而無心，花頭疎極，蕭散清絶，一枝只一葩，緑葉亦甚纎巧。

芙蓉菊，開就者如小木芙蓉，尤穠盛者如樓子芍藥，但難培植，多不能繁橆。

茉莉菊，花葉繁縟，全似茉莉，緑葉亦似之，長大而圓淨。

木香菊，多葉畧似御衣黄，初開淺鵞黄，乆則一白花，葉尖薄，盛開則微卷，芳氣最烈，一名腦子菊。

酴醿菊，細葉稠疊，全似酴醿，比茉莉差小而黄。

艾葉菊，心小葉單，緑葉尖長似蓬艾。

白麝香，似麝香，黄花差小，亦豐腴韻勝。

銀杏菊，淡白時有微紅，花葉尖緑，葉全似銀杏葉。

白荔枝，與金鈴同，但花白耳。

波斯菊，花頭極大，一枝只一葩，喜倒垂下，乆則微捲如髪之鬈。

雜色

佛頂菊，亦名佛頭菊，中黄心極大，四傍白花，一層繞之。初秋先開白色，漸沁微紅。

桃花菊，多至四五重，粉紅色，濃淡在桃杏紅梅之間，未霜即開，最為妍麗，中秋後便可賞，以其質如白之受采，故附白花臙脂菊類，桃花菊深紅淺紫，比臙脂色尤重，比年始有之，此品既出桃花菊，遂無顔色，蓋竒品也，姑附白花之後。

紫菊，一名孩兒菊，花如紫茸，叢茁細碎，微有菊香，或云即澤蘭也，以其與菊同時，又常及重九，故附於菊。

●後序

菊有黄白二種，而以黄為正，人於牡丹獨曰花而不名，好事者於菊亦但曰黄花，皆所以珍異之。故余譜先黄而後白，陶隱居謂菊有二種，一種莖紫，氣香味甘，葉嫩可食。花微小者為真菊，青莖細葉，作蒿艾氣，味苦花大，名苦薏，非真也。今吳下惟甘菊一種可食，花細碎，品不甚髙，餘味皆苦，白花尤甚，花亦大。隱居論藥，既不以此為真，後復云白菊治風眩。陳藏器之說亦然，靈寳方及抱朴子丹法又悉用白菊，蓋與前說相牴牾。今詳此惟甘菊一種可食，亦入藥餌，餘黄白二花雖不可餌，皆入藥。而治頭風則尚白者，此論堅定無疑，併著于後。 




○答窦贞固请定举士官赏罚敕

进贤受赏，备有前文，得士则昌，斯为急务。窦贞固名参闺籍，职在禁庭。贡章疏以倾心，请班行而荐士，於可否之际，分赏罚之科，所贵当人，无或旷职。今後宜许文武百寮，於缙绅之内，草泽之中，知灼然有才器者，列名以奏，纳其章疏，记彼姓名，否臧尽达於予怀，用舍免私於公议。仍付所司。


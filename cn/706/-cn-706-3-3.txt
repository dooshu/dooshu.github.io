·张子房报韩论（刺叛臣吴三桂）

自古称子房始终为韩，先儒论之详矣。今世事伪庭者，多借此为口实；以建酋固尝驱贼，遂以沛公亡奏、子房事汉为拟。噫！何其不犹之甚也！

夫子房在韩，未尝通籍也；特以五世相韩，散金结客。于时六国已无余烬矣，博浪一椎，不过抒其愤鬱无聊之气；岂谓其必能碎祖龙之车哉！藉令偶中，而扶苏尚在，蒙恬辈皆宿将，咸阳之火固未可觊觎也。迨副车误击，下邳潜游，子房智勇亦几交困。然而镐池璧返，群雄共起亡秦。子房更出，而将兵略地，与沛公遇于留，以兵属焉。韩尚未有王也，迨沛公至薛，与项梁共立楚怀王。子房求得韩诸公子，而曰「横阳君成贤」，说梁立之；子房遂以梁司徒徇韩地。其从汉入关，怀王命也。夫亡韩者，秦也；亡秦者，楚与汉也。子房仇秦则欲亡秦，欲亡秦则必德亡秦者；若是乎，子房德楚则宜事楚、德汉则宜事汉，何必韩公子，又何必韩司徒乎！且韩之成，不过诸公子，非真当立者；而子房卒相之，欲偕之国。嗟乎！斯其所以报韩也。且羽留韩王彭城勿遣，而韩司徒不得不徘徊以观其变。观史载汉王归国，子房送南郑辞归，劝以烧截栈道；此时虽为画策，尚未委贽也。未几，楚竟废杀韩王，子房间行归汉。于是不得不以仇秦者仇楚；既仇楚，不得不借汉以灭楚。然子房终不欲用于汉，乃择留以自谢、辟榖以自谢诡焉。然则楚不留韩王，子房固不为楚用；楚不杀韩王，子房安肯为汉用耶！或者曰：子房尝阻汉立六国后矣，为韩者固如是耶？抑知汉王还定三秦，已无公子成矣。使郦生计行，而汉益弱；汉弱，而楚终不得灭。怀王孙信，又龌龊不足辅；而韩仇终不可报。子房之为汉，盖有大不得已，于是而间归焉。至于我明，则大异于是。当闯贼之犯阙也，烈皇帝身殉社稷，所陷没者不过秦、晋、燕、冀耳；非若三韩之尽折入于秦也。有子房者必倡大义于天下，较沙中狙击之功相万也。况天潢之在东南者，何止一公子成；金陵拥立，以至闽、粤推戴，中华正统方与日月为昭。彼中原士大夫者，即不为太真归阙，而四皓可攀；即不为仲连蹈海，而两生可趾。独奈何以衣冠之族，为左衽驱策哉？夫建酋，固我明属夷也；一举而踞北都，再举而窃南纪。共主蒙尘，宁藩化碧，而乱臣贼子顾曰：『彼沛公也，亡秦者也；我子房也，报韩者也』。则是闯贼得比始皇，而沛公实杀韩公子也；则是子房当事楚霸王，而建酋可称汉高帝也！

呜呼！诬子房矣。


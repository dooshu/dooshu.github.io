○代郭子仪请孙守亮代男行营事状

右。臣前日面奉进旨，前件男领兵马赴灵州。伏以朔方军幕，宿将颇多，任以兵权，合先勋旧。非独藉其时望，亦以厌伏众心。男年才成立，素不更事，虽薄闲骑射，而未有智谋；军政弛张，或非详练。昨缘逆徒在近，畿甸多虞，令统先军，以当大敌。仓皇之际，不可固避，毕力捐躯，幸摧坚阵。此天威所及，非童子有成，欲速赴边陲，实恐未堪专任。右厢兵马使开府孙守亮，出身入仕，皆在军行，将校畏威，士卒怀惠，智能料敌，勇可摧凶。使与浑日进同行，必冀免贻圣虑。又男自幼及长，首末随臣，常在私庭，未曾远行。深愿容其濯汗，许以旬月休闲，他日更有任使，敢不奔波道路。臣位崇寄重，效浅恩深，常恐委任失人，以速官谤。知子者父，敢不上陈。伏乞天慈，俯哀诚请。


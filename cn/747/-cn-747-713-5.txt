○瀛州使府公宴记

讲信修睦，诸侯以之。於是行者具书币，受辞令；居者接行人，授客馆。交聘达情，燕享载设，礼也。元和六年秋，悦奉方伯常山公命，致问於瀛州使府。使府东武公惠我方伯之好，於使者嘉仪是隆。悦登庭再拜毕，主愉愉，宾肃肃。府中僚吏书佐，咸左右相，无不穆如翼如。东武公乃以礼成之。明日，启大幕，洁崇堂，以觞客焉。於时金飙已扇，玉露方涂，序带雁而知凉，地翔鸾而觉胜。戟校森卫，气静於罴熊；弓影长悬，令清於霜雪。乐进而舞回燕赵，酒行而光溢瑶。及乎三爵告终，陔夏爰奏，东武公从容揖宾，宾复再拜以退。则有庾杲莲花，王恭杨柳，意在缱绻，骊歌复申。使悦从而述焉，以备故事，且记盛也。

廖有方

有方，交州人。元和十一年进士。改名游卿。官校书郎。


卷十三

钦定四库全书

历代名臣奏议卷十三

明　杨士奇等　撰

敬天

宋哲宗元佑八年翰林学士范祖禹上奏曰臣前上仁皇训典愿陛下法则仁宗宜以至诚好学为先今因进讲月令圣人奉天之事臣窃以畏天者莫如仁宗故愿陛下先诚於事天臣闻圣人之事天也非在於七日戒三日斋执圭币以飨圜丘之时也天之佑圣人也亦非在於祭则降福之时也圣人无一日而不事天天无一日而不佑圣人昔尧授舜舜授禹皆曰天之历数在尔躬夫帝王之兴受天眷命岂一朝一夕哉由其积行累功素合於天也尧有圣神文武之德故天命以为天下君孔子曰惟天为大惟尧则之所以事天也元亨利贞乾之四德君子行仁义礼智以法之天地之大德曰生圣人之大德曰仁天叙有典故奉之以五典天秩有礼故奉之以五礼天命有德故奉之以五服天讨有罪故奉之以五刑赏有德罚有罪皆天之事非人君所得私也故官谓之天官民谓之天民官不可非其人民不可失其心易曰大人者先天而天不违後天而奉天时夫能使天不违者奉天之至也仲虺之诰曰天乃锡王勇智圣人聪明渊懿皆天所与岂可不学以奉天乎汤诰曰尔有善朕弗敢蔽罪当朕躬弗敢自赦惟简在上帝之心言人有善已有过皆天所知不可诬也圣人推此心於天下故其德合於天伊尹曰惟尹躬暨汤咸有一德克享天心夫一者何惟诚而已不诚则有伪故不一不一则无以享天心又曰非天私我有商惟天佑于一德非商求于下民惟民归于一德天之所佑民之所归惟诚而已召诰曰今天其命哲命吉凶命历年命哲则有智有不智故不可不一于学命吉凶则有祸有福故不可不一于德命历年则有永有不永故不可不一于仁此皆所以事天也诗曰文王陟降在帝左右言文王升降动静皆合天之意也又曰昊天曰明及尔出王昊天曰旦及尔游衍言天常与人君出入游处不可不畏也夫天之与人同一气耳故民愁则天为之戚民悦则天为之和书曰天视自我民视天听自我民听是也恭惟仁宗深体此意是以能诚於事天诚於畏天臣伏见自去冬郊祀以来天人协应风雨时若有丰年之祥此乃皇天向佑陛下至诚之所感也而自中春以来暴风雨雪寒气过甚节令不时丰年之祥复未可必夫天之於人君亦犹人君之於臣下也小过则戒敕之若其不改然後责罚加焉人君覩小异而不儆戒则大异将至矣是以洊雷震则君子恐惧修省迅雷风烈孔子必变敬天威怒也惟陛下戒之慎之无忽天地之小异侧身修德小销大异於未然则天心常悦人心常和四海幸甚

徽宗时右正言邹浩上奏曰臣闻天人之应捷於影响苟知其故而豫处之则转祸为福斯不难也神宗皇帝常谓辅臣曰事之将兆天常见象但人不能知彗孛示人事甚直犹如语言頋今无深晓天道之人耳古人能知之则能消伏又曰事将萌而天象先见盖人事在下气积於上积衆人之气而先见犹人之五臓有疾病而气色见於面矣非神宗皇帝至神至圣岂能及此此人主之所宜遵用也臣愚欲望睿慈申敕太史无有讳避悉以所占密具奏闻从而察之以正厥事以为曲突徙薪之计天下幸甚

高宗绍兴二年张浚上奏曰自古圣贤之君莫不以畏天为心其意若曰天道虽高其听甚迩语默动静天实临之故一话一言一举一措靡不孜孜恭肃务格天心方今大宼凭陵民坠涂炭四方归心期致太平者责在陛下臣愚伏乞政事之余平澹自养正心修身自然言行之间可以动天祸难之作指日消弭凡此皆人君格天之实也陛下圣学高妙固已自得臣愚区区爱君之心愿以所知为献耳

高宗时曹勋论畏天上书曰臣愚既陈定国是之说於前继此愿陛下勉勉愈励畏天之实以副天意而已臣仰惟陛下诞受丕图遭家多难临御以来膺天眷佑大约有十皆深切着明之效至於今日已就安定然後可言臣请备言之初为质於军中继抚军於河外其归也孰脱之其出也孰命之历数在躬遂即大位其眷佑陛下一也钺旄所指备尝艰难水陆之行偃薄风雨将究观於历试必保安於万全其眷佑陛下二也四川天下之根本荆州襟带之上流两淮形胜之要地顷者四川严守关之师荆州附鄂渚之军两淮成犄角之势截然四固南纪以安原始维持似非人力其眷佑陛下三也巨盗魁宼啸聚蠭起曾未几年扫无踪迹虽资庙筭亦出天亡其眷佑陛下四也连年稔熟济接以时大兵之後实难於有年有年固难况屡丰乎是以调发之烦科敛之重民力虽困尚堪支持其眷佑陛下五也晋元帝渡江虽远羯寇王敦苏峻迭出为乱庾亮有污人之尘陶侃有折翼之梦奸宄内讧何以制外陛下廵幸历时岂复有此忧哉国於天地与有立焉其眷佑陛下六也假刘豫而助之兵尼玛哈之谋深矣然土龙刍狗卒无所成豫无所成尼玛哈所以去尼玛哈去豫所以废向使尼玛哈不去刘豫不废则成三矣三不可和也不和终不定也天意委曲如此皆为我宋其眷佑陛下七也达兰复我中原而与乌珠异谋虽和必不久达兰死乌珠用事欲复取中原而乌舍萧庆劝其用兵和议去矣臣奉使在敌中乌舍萧庆见臣即欲投诸鼎镬何止被留哉方扰扰间二人一旦连颈被诛臣所亲见也向使乌舍萧庆不死今日之事尚敢望乎二人之死非天杀之而何其眷佑陛下八也先帝梓宫之还因山之功告成久矣皇太后久留於北陛下念亲之心无一日忘今归就慈寜之养亦四年矣是岂人力所能致哉非天克相陛下纯孝未易就此其眷佑陛下九也庚申之岁敌人复取中原兵再举矣南北转战至辛酉之春犹未定天下之人皆曰用兵未艾也是年秋九月乌珠又大举兵而南陛下先遣臣勋刘光远继又遣魏良臣王公亮至泗上未几敌遣萧毅邢具瞻来审议和议遂定兵已炽而遽熄事方汹汹而遂大定亦岂人力所能致哉靖康之初国人方以和为请而终不能和辛酉之冬国人皆以和为非而卒从和天之从违可见矣其眷佑陛下十也臣窃窥天意眷佑陛下深切着明之効不可诬如此岂非以陛下明畏天之道必能绍隆祖宗积累之基业乎陛下勉勉愈励畏天之实以副天意考其既往验其将来天之眷佑所成就於他日者当如何哉自古创业继世之主膺天眷佑而能克修畏天之事未有不愈隆益大而永命者尧舜禹汤文武德同乎天亦必谨畏天之道载之典谟形乎雅颂班班然也夏少康一廛一旅复禹之绩太甲从伊尹之训高宗用傅说之戒皆能成中兴之业畏天也成康守文武之谟烈而大成畏天也宣王兴衰拨乱复文武境土功绩之美方见於采芑六月之章而庭燎之箴沔水之规祈父之刺继作矣始畏天而终忽於畏天也汉高帝崛起丰沛自谓能用三杰得天下天下未定君臣相与逸乐遽入於无为既老昵爱几成废适立庶之误再世而有吕氏之患天方祚汉特假是以戒其後遂有文景之治天命吉凶之报也武帝始不知畏天终能畏天卒为七制明主唐高祖不及汉高远矣以太宗之明而好大喜功勤兵於远自违天戒末年用人纳谏大不及贞观时留李积辅高宗终成武氏之祸又甚於汉之诸吕亦天所命吉凶之报也明皇宪宗始知畏天终不能畏天始则天相之终则天败之皆视其所为不可欺也圣朝太祖皇帝由揖逊得天下固不可与汉唐同世而语祖功宗德继序兴隆未易殚数大抵人才以兢业恪公为用风俗以厚实俭啬为本兵以不用为武刑以不刻为平财以不敛为富一言一为立政立事如天在傍不敢慢忽是以天心克相和平安定三代以来未有如此之盛且久者熙寜大臣进天命不足畏祖宗不足法人言不足听之说文恬武嬉牙孽恫怨五十余年奇祸大作而陛下适膺斯时诞受天命天意畀付盖可见矣臣闻既乱必有定定乱必以治治乱之本先系於生民之休戚又系於人材之贤否政事之得失纪纲之废举风俗之厚薄陛下以天命之哲天锡之智岂不明此五者为治乱相易之本乎圣意非脱略而不为也前此所未暇也今天下定矣前此所未暇者今可以有为矣亦天之眷佑始终於陛下将以成今日之治臣愿陛下勉勉愈励畏天之实以副天意者区区之忠在是而已臣考秦灭六国而继周有统而无德不为天所佑二世而为汉汉亡天下三分统不在吴蜀而在魏者将以与晋也晋得吴蜀合而为一其後不能保其一天使刘石乱华元帝渡江虽南北分统在晋宋继晋齐继宋梁继齐陈继梁皆得统也五朝而合於隋隋受周禅本无统得陈而有统亦以无德不为天所佑二世而为唐唐亡天下八分虽朱梁石晋皆可以得统者将以兴我宋也五代五十年而为我宋太祖皇帝取吴蜀闽越南唐以并天下太宗皇帝取晋遂混为一靖康之变至是又分南北乃定自秦合天下至汉末而三分至晋而二分其数五百年自隋合天下至唐末而八分至我宋而又分其数又五百年天命可不畏哉晋之分南一姓而北十数姓今日之分南一姓而北亦不一姓晋分而南北不定者又十数年今一分遂定而天命在陛下天之责我者重责彼者轻望彼者略望我者全筭计见効考其既往验其将来天之眷佑所成就在陛下决非浅浅者臣揆此理甚明愿陛下勉勉愈励畏天之实以副天意而已臣不胜拳拳之诚惟陛下裁赦幸甚光宗绍熙二年司农寺主簿吕祖俭上奏曰臣闻天人相与之际未尝相远而人君举动实与天通诗曰敬之敬之天维显思命不易哉无曰高高在上陟降厥士日监在兹此言天道之流行人君举动莫不与之俱也是故礼曰天秩典曰天叙赏曰天命刑曰天讨动必以天为言而不敢有贰其心即是心而严乎假庙则礼文之见於假庙者不敢废也即是心而尽乎事亲则礼文之见於事亲者不敢废也至於有大典礼大休庆之事则举之以告亦不敢略其礼文所以承天意而答天休者固如此若乃一用一舍必明乎好恶之公一赏一罚必察乎僭差之失则又蕲合乎天而靡有所易也典礼赏罚悉本诸天动静陟降罔不在是尧舜禹汤文武之为君皆同乎此心而已矣恭惟陛下受天明命性与天合诚自有以深得乎天心然臣之愚犹有不能自已者窃尝惟念辛亥之春雷雪交作郊禋之夕风雨骤至已而圣躬愆豫中外寒心今兹清明在御如日方升展庆慈闱祗欵原庙天宇开霁神人欣欢而况比年以来夏令虽寒然蔑闻霜雹之为异冬气虽燠然幸有时雪之应期灾害渐销和气浸洽对越之敬政在斯时欲望陛下观天道之甚迩而益思所以戒惧因天心之昭假而益思所以奉承扩夫正大之情以致谨乎德刑极夫感通之理以致严乎典礼即诸念虑验诸事为咸加圣心以承天意则往岁之灾害可以常弭难谌之命可以常保而圣德隆盛将与天同休矣臣不胜惓惓

光宗时醴泉观使周必大上奏曰臣闻人君所践者天位所保者天禄故爱民则欲如天之仁勤政则欲如天之健博爱无私以法天存心养性以事天然後可以奉若其道顾諟其命亿万斯年受天之祜矣列圣相传以为家法至于夀皇尤笃意焉尝御制敬天图疏经传法语於其下朝夕省览此图必在禁中愿陛下访求而观之则古今成说不待儒生学士铺张议论固已毕陈於前矣抑臣尚有管见敢并言之扬雄曰史以天占人圣人以人占天如上所奏盖欲陛下以人占天也苟德修而化行自然三光宣精百川循理虽无太史之占可也然以尧之圣犹命羲和历象日月星辰以舜之圣犹在璿玑玉衡以齐七政况後世乎今太史局虽有其官皆以技进名隶秘书省不过岁时点检钟鼔而已政事或阙于下灾祥或见於上彼何预焉尧舜远矣羲和固难复置以本朝论之凡提举司天监皆委忠直近臣如神宗初年首用司马光元丰间复用王安礼设或躔度稍异必能入告图消弭之方自然灾害不生祸乱不作所谓风雷弗迷荧惑退舍可拱而俟其助治也大矣臣愿陛下酌本朝故事择侍从台谏之忠直者提举太史局此亦复古格天之一端也

宁宗嘉定八年袁爕上奏曰臣一介踈庸遭逢盛际误蒙拔擢浸历清华每自念无以称塞惟有罄竭愚忠庶几仰酬天造臣闻人君之德莫大於敬天尤莫大於法天盖法天者敬天之实也宅天位之尊精神运用形见於天下者无往而非天是之谓敬天之实徒曰敬之而不能法之亦犹心慕其人不知效其所为岂真能有益於已哉陛下光绍丕图垂及二纪严恭寅畏常如一日虽古帝王笃於敬天者殆无以过然古之敬天未尝不以天为法陛下内揆於心其皆与天无间欤抑犹有未合者欤夫天犹父也君犹子也子克肖其父父必为之喜而谴怒不作矣君克配乎天天必降之福而灾变不生矣陛下敬天之心不为不至而前年日有食之不尽如鈎去年大旱之後飞蝗塞空星变异常一夕再见今年日月复相继薄食则是天意犹未解也得非法天之诚犹有可议者欤臣愚不识忌讳谨条四事切於当世者上干天威惟陛下裁赦而垂听焉其一曰臣闻天下大器也惟逹天德者为能举之在易之乾天行健君子以自强不息宜健而弱非天德也故君德弱则不进纪纲弱则不张法度弱则不修号令弱则不行治内而弱则中国不尊治外而弱则边圉不慑君天下者当无时而不强岂可一日而弱哉且女真之将亡无智愚皆知之陛下爱惜生灵遵养时晦似未害也而揣摩迎合之流遂欲苟安於无事有言不可者则诋之曰是欲用兵尔加以是名时所至讳则不敢复言盖所以结其舌也而不知我能自奋则威声震叠自足以不战而屈人兵我不自强而示人以弱适足以召兵又岂能息兵哉鞑靼夏人自昔雄盛新兴诸豪兵力亦强皆知中国之弱日夜垂涎伺隙而作吾将若之何窃恐兵端浸启而祸患未易平也陛下以是思之岂可不法天行健磨厉精神破庸人之论以强中国之威哉其二曰臣闻人主之大柄有二曰庆赏曰刑威而已然本於公则天下服出於私则公道废臯陶之陈谟曰天命有德五服五章哉天讨有罪五刑五用哉奉天而行所谓公也陛下更化以来招延俊彦屏去回邪固已上合乎天心矣然用违其才则如勿用言而不行与不用同忠良不得以展布贤智未免於湮欎天之命德岂其然乎或依势作威敢於专杀而姑务含容或党附权奸罪不容诛而隂求擦拭或贪墨着闻士论不耻而复官与祠或总戎缔交贿赂公行而匿瑕含垢天之讨罪岂其然乎施此二柄而不原乎天则朝纲废弛而国势陵夷矣陛下思之至此岂可不大明公道而力救斯弊哉其三曰臣闻惟天惠民惟辟奉天人君之仁民必如天之无不爱可也旱蝗相仍民大饥困上轸渊衷多方赈恤可谓仁矣然长民之吏虑蠲放太多未必能以实告故饥民不可胜计而济粜不能徧及或转於沟壑或轻去乡井或羣聚借粮或肆行剽掠无所得食势固宜然今春既分矣而艰食犹衆不知其饥饿而死抑有以虐我而雠其上者乎昔者东晋之末李雄李特之流初起不过流民浸盛廼能据蜀监观往事可为寒心我朝内帑之储本为凶荒之备耗於移用诚为可惜所宜特发睿断申敇攸司止絶他费专以救荒为急推广天心大施仁政则垂絶之命续而作乱之萌折矣其四曰臣闻广谋从衆则合於天心聪明明畏皆自乎民所以为天畴咨于衆舍已从人所以为圣今侍从之臣所以资献纳之益也日近清光而不闻有所咨访通进一司所以逹庶僚之言也虚名仅存而不闻有所规箴则是朝廷之举事实不与天下共之也天下之大当与天下共图之岂可不稽谋于衆哉患人才之难得稽谋于衆必将有超卓逸羣之彦患国计之未丰稽谋于衆必将有取与不穷之术患边备之未修稽谋于衆必将有御戎制胜万全之良策触类而长之凡事关利害皆广咨博访是为至公是为天心岂复有不当者哉臣区区愚忠陈此四事一本於天者盖如此陛下天资粹美圣心渊静行此四者易於转圜而臣犹虑陛下未能尽行者谄谀之风未息蒙蔽之患方深尔惟私是徇则不知有公惟利是趋则不知有义诡随以求合脂韦以取容隔絶上下交相为欺万一陛下少惑其说则凡忠鲠之言何自而能行哉故孔子曰远佞人佞人殆而孟轲亦云与谗謟面谀之人居国欲治可得乎崇观政宣之际此徒实繁所以靖康之祸至大至酷今日所当深戒也去秋大飨明堂至诚昭假熙事告成羣臣争为归美之诗极其称赞陛下深念旱蝗之余抑而不纳此亦足以窒导谀之源矣臣愿陛下益坚此志无甘佞辞惟正人是亲惟忠言是听此固天心所望於陛下也奉而承之于以祈天永命不其休哉尊崇异教斋素祷祠事天之末节尔君子无取焉故臣终始以敬天之实上裨圣德惟陛下勉思臣言天下幸甚嘉定间宁宗有事於明堂权礼部侍郎游景仁上疏言欲尽事天之礼当尽敬天之心心存则政事必适其宜言动必当其理雨阳必循其序夷夏必安其生

宁宗时将作监主簿牛大年入对言人主所当先者要以天命人心之所系致念焉夫以人主居富贵崇高之位重而承宗社之托尊而为臣辟之戴一指意而衆莫敢违一动作而人孰敢议然而天心靡常则可畏也理宗嘉熙六年屯田郎中王万因转对言天命去留原於君心陛下一二而思之凡恻然有触於心而未能安者皆心之所未能同乎天者也天不在天而在陛下之心苟能天人合一永永勿替天命在我矣

淳佑十年太师左丞相兼枢密使郑清之上疏曰敬天之怒易敬天之休难天怒可忧而以为易天休可喜而以为难何哉盖忧则惧心生惧则怒可转而为休喜则玩心生玩则休或转而为怒帝大喜命史官书之赐诏奨谕

历代名臣奏议卷十三








赵蕃　留别徐斯远时斯远将赴朱晦庵之约三首

共有山林趣，相期问学功。

一官重此去，三迳几时同。

我鬓因诗白，君颜非酒红。

从游纵有日，羸疾柰相攻。

赵蕃

赵蕃　留别徐斯远时斯远将赴朱晦庵之约三首

君质故甚美，加之仍得师。

今为李君御，何后老人期。

念欲通名姓，还忧辱弃遗。

何当武夷下，与子共追随。

赵蕃

赵蕃　留别徐斯远时斯远将赴朱晦庵之约三首

事变将酬万，身分若化千。

凄凉辞古寺，辛苦问江船。

秋得村村雨，凉生树树蝉。

重哦五七字，还约四三年。

赵蕃


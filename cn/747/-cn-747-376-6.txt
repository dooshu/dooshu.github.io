○送李侍御充汝州李中丞副使序

华州、汝州，两京股肱郡也。朝廷以股肱之郡，非有股肱之才者，则不可造次任焉。是以命华州牧兼御史中丞李公，亟乘辕於汝。所以辍於华而急於汝者何？盖由华已致理，而汝久缺人。久缺者何？不易其迁故也。然则州有兵而刺史为之使，使不可以独理，爰命前监察御史李公为之副。清泗上朝周之路，绝汉东封汝之心，屹然长城，蕃我王室，亦在副贰之力也。且御史仲兄金吾将军，尝处中司之雄职，镇於上洛之要地，招我於芸阁之上，假我以柏台之荣，与华甚厚，同於骨肉。华见侍御，如见金吾。方将远别，值余有犬马之疾，不遂摧酒灞岸，赋诗河梁，魂清暮云，心折秋草而已矣。汝颍自古颇多奇士，荀陈令族，岂无子孙？君其善待之，无忘推迁。至如公堂闲坐，对三十六峰，或青半收，或新月初挂，当有佳句，时时寄来。


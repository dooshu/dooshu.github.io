卷六十七 昆虫部


毒虫

蛇杂说（出《朝野佥载》）【眉批】以下蛇。

种黎来蛇，烧羖羊角及头发，则蛇不敢来。凡巳年不宜杀蛇。

蚺蛇（出《岭表录异》《酉阳杂俎》《闻奇录》）

蚺蛇，大者五六丈，围五六尺。其次者亦不下三四丈，围亦称是。身斑，文如锦缬。里人云：“春夏多于山林中等麂鹿过，则衔之，自尾而吞，唯头角碍于口外，即深入林树间，阁其首，伺鹿坏，头角坠地，鹿身方咽入腹。如此后，蛇极羸弱。及其鹿消，壮俊悦泽，勇健于未食鹿者。”或云：“一年则食一鹿。”一说蚺蛇常吞麂鹿消尽，乃绕树出骨。养疮时，肪腴甚美。或以妇人衣投之，则蟠而不起。其胆上旬近头，中旬近尾。

【总评】《闻奇录》云：有官人于南中见一大蛇，长数丈，径可一尺五寸，腹内有物，如椓橛之类，沿一树食其叶，腹中之物，渐消无所有。而里人云：“此蛇吞鹿，此木叶能消之。”遂令从者采其叶收之。归后或食不消，腹胀，乃取其叶作汤饮之。经宵及午不报，及撤被视之，唯残枯骸，余化为水矣。【眉批】人与虫性不同。

蚺蛇胆（出《朝野佥载》及《中兴书》）

泉建州进蚺蛇胆，五月五日取。时胆两柱相去五六尺，击蛇头尾，以杖于腹下来去扣之，胆即聚。以刀刲取，药封放之。不死，复更取，看肋下有痕，即放。

冷蛇（出《酉阳杂俎》）

申王有肉疾，腹垂至骭。每出，则以白练束之。至暑月，鼾息不遂。玄宗诏南方取冷蛇二条赐之。蛇长数尺，色白，不螫人。执之，冷如握冰。申王腹有数约，夏月置于约中，不复觉烦暑。

神蛇（出《穷神秘苑》）

《搜神记》：“蛇千年则断复续。”《淮南子》云：“神蛇自断其身而自相续。”隋炀帝遣人于岭南边海，求此蛇数四，而至洛下，长可三尺，色黄黑，其头锦文，全似金色，不能毒人，解食肉。若欲令断身，先触之令怒，则自断为三四。其断处，如刀截，亦微有血。久之怒定，则三四断稍稍自相就而连续如故。隋著作郎邓隆云：“此灵蛇一类，自断，不必千岁也。”

报冤蛇（出《朝野佥载》）

岭南有报冤蛇，人触之，即三五里随身即至。若打杀一蛇，则百蛇相集。将蜈蚣自防，乃免。

毒蛇（出《朝野佥载》及《录异记》）

山南五溪黔中皆有毒蛇，乌而反鼻，蟠于草中。其牙倒勾，去人数步，直来疾如激箭，螫人立死。中手即断手，中足即断足，不然则全身肿烂，百无一活。谓蝮蛇也。有黄喉蛇，好在舍上，无毒，不害人，唯善食毒蛇。食饱，垂头直下，滴沫，地喷起，变为沙虱，中人为疾。额上有“大王”字，众蛇之长。

鸡冠蛇，头如雄鸡有冠，身长尺余，围可数寸，中人必死。会稽山下有之，爆身蛇，长一二尺，形如灰色。闻人行声，林中飞出，状若枯枝，横来击人，中者皆死。黄领蛇，长一二尺，色如黄金，居石缝中，欲雨之时作牛吼声，中人亦死。四明山有之。蛇身匾五色者，名壁镜，螫人必死。用桑柴灰汁三度沸，调白矾为膏涂之，即愈。

蓝蛇（出《酉阳杂俎》）

蓝蛇，首有大毒，尾能解毒，【眉批】能自解。出梧州陈家洞。南人以首合毒药，谓之蓝药，药人立死。取尾服，反解毒药。

巴蛇（出《博物志》）

巴蛇食象，三岁而出其骨。食之无心腹之疾。

两头蛇（出《岭南异物志》）

韶州多两头蛇，为蚁封以避水。苍梧亦多两头蛇，长不过一二尺，或云蚯蚓所化。

【总评】唐时广州市有人携两头蛇，集众观之。长二尺，首尾各一头，更异。

邓甲（出《传奇》）

宝历中，邓甲者，事茅山道士峭岩，虔诚劳苦，学其符药，终无所成。道士曰：“汝于此无分，不可强学。”授之禁蛇术，甲得而归焉。至乌江，忽遇会稽宰遭毒蛇螫足，号楚之声，惊动闾里，凡有术者，皆不能禁。甲因为治之，【眉批】禁蛇术附见。先以符保其心，痛立止。甲曰：“须召得本色蛇，使收其毒。不然者，足将刖矣。是蛇疑人禁之，应走数里。”遂立坛于桑林中，广四丈，以丹素周之。乃飞篆字，召十里内蛇。不移时而至，堆之坛上，高丈余，不知几万条耳。后四大蛇，各长三丈，伟如汲桶，蟠其堆上。时百余步草木，盛夏尽皆黄落。甲乃跣足攀缘，登其蛇堆之上，以青敲四大蛇脑，曰：“遣汝作王，主掌界内之蛇，焉得使毒害人？是者即住，非者即去。”甲却下，蛇堆崩倒，大蛇先去，小者继往，以至于尽。只有一小蛇，土色，长尺余，懵然不去。甲令舁来，叱其收毒。蛇初展缩，甲又叱，如有物促之，不得已而张口吸疮。宰觉脑内有物如针走下。蛇遂裂皮成水，惟脊骨在地。宰遂无苦，厚遗之金帛。时维扬有毕生，常弄蛇千条，日戏于阛阓，遂大有资产，而建大第。及卒，其子鬻其第，无奈蛇何，因以金帛召甲。甲至，与一符，飞其蛇过城垣之外，始货得宅。甲后至浮梁县，有茶园，素患蛇毒，人不敢掇其茗，毙者已数十人。邑人知甲神术，敛金帛求之。甲立坛召蛇王，有一大蛇如股，长丈余，焕然锦色，其从者万条，而大者独登坛，与甲较术。蛇渐立，首隆数尺，欲过甲之首，甲以杖上拄其帽而高焉。蛇首竟困，不能逾帽，蛇乃踣为水，余蛇皆毙。倘蛇首逾甲，即甲为水焉。从此，茗园遂绝毒害。

咎老（出《酉阳杂俎》）

衡山有村人为毒蛇所噬，须臾而死，发际肿起尺余。其子曰：“咎老若在，当勿虑。”遂迎咎至。【眉批】禁蛇术附见。乃以灰围其尸，开四门。先曰：“若从足入，则不救矣。”遂踏步握固，久而蛇不至。咎大怒，乃取饭数升，蛇形诅之，忽蠕动出门。有顷，饭蛇引一蛇从死者头入，径及其疮，肿渐低，而蛇死，村人遂活。

靳老（出《北梦琐言》）

恒州井陉县丰隆山西北长谷中，有毒蛇据之，能伤人，里民莫敢至其所。采药人靳四翁入北山，忽闻风雨声，乃上一孤石望之，见一白蛇从东来，可长三丈，急上一树，蟠在西南枝上，垂头而歇。须臾，有一物，如盘许大，似虾蟆，色如烟熏，褐土色，四足而跳，至蛇蟠树下仰视，蛇垂头而死，自是蛇妖不作。凡毒物必有制者，殆天意也。

【总评】毒物必有物制之，岂毒人遂无人制之耶？

张骑士（出《广异记》）

张骑士者，自云幼时随英公李渡海，遇风十余日，不知行几万里，风静不波，忽见二物黑色，头状类蛇，大如巨船，其长望而不极。须臾，至船所，皆以头绕船横推，其疾如风。舟人惶惧，不知所抗，已分为听啖食，唯念佛求速死耳。久之，到一山，破船如积，各自念云：“彼人皆为此物所食。”须臾，风势甚急，顾视船后，复有三蛇，追逐亦至，意如争食之状。二蛇放船，回与三蛇斗于沙上，各相蜿蟺于孤岛焉。舟人因是乘风举帆，遂得免难。后数日，复至一山，遥见烟火，谓是人境。落帆登岸，与二人同行，门户甚大，遂前款关。有人长数丈，通身生白毛，出见二人，食之。一人遽走至船所，才上船，未及开，白毛人走来牵缆。船人各执弓刀斫射之，累挥数刀，然后见释。离岸一里许，岸上已有数十头，戟手大呼。因又随风飘帆，五六日，遥见海岛，泊舟问人，云是清远县界，属南海。

马岭山（出《朝野佥载》）

开元四年，郴州马岭山侧有白蛇，长六七尺，黑蛇长丈余。须臾，二蛇斗，白者吞黑蛇，到粗处，口两嗌皆裂，血流滂沛。黑蛇头入，啮白蛇肋上作孔，头出二尺余。俄而两蛇并死。后十余日大雨，山水暴涨，漂破五百余家，失三百余人。

邛都老姥（出《穷神秘苑》）

益州邛都县有老姥，家贫孤独。每食，辄有小蛇，头上有角，在柈之间，姥怜而饲之，后渐长至丈余。县令有马，忽被蛇吸之，令大怒，收姥。姥云：“蛇在床下。”发掘无所见，县令乃杀姥。其蛇因梦于令曰：“何故杀我母，当报仇耳。”自此每常闻风雨之声，如此三十日，百姓忽惊相谓曰：“汝头何戴鱼？”相逢皆如此言。是夜，方四十里，与城一时俱陷为湖，土人谓之邛河，亦曰邛池。其母之故宅基，独不没。鱼人采捕，必止宿。又言此水清，其底犹见城郭楼槛宛然。

安陆人（出《稽神录》）

安陆人姓毛，善食毒蛇，以酒吞之。尝游齐安，遂至豫章，恒弄蛇于市，以乞丐为事。【眉批】除恶太甚，其杀机亦必反中，况残害善良乎？积十年余，有卖薪者，自鄱阳来，宿黄倍山下，梦老父云：“为我寄一蛇与江西弄蛇毛生也。”乃至豫章观步门卖薪将尽，有蛇苍白色，盘于船中，触之不动。薪者方省向梦，即携之至市，访毛生，因以与之。毛始欲振拨，应手啮其乳。毛失声颠仆，遂卒。【眉批】蛇报。蛇亦不知所在。

舒州人（出《稽神录》）

舒州人入灊山，见大蛇，击杀之。视之有足，甚以为异，因负之出，将以示人。遇县吏数人于路，因告之曰：“我杀此蛇而有四足。”吏皆不见，曰：“尔何在？”曰：“在尔前，何故不见？”即弃蛇于地，乃见之。【眉批】惜哉此蛇不令顾虎头得之。于是负此者皆不见，人以为怪，乃弃之。

【总评】案此蛇生不自隐其形，死乃能隐人之形，此理有不可穷者。

贾潭（出《稽神录》）

伪吴兵部尚书贾潭，言其所知为岭南节度使，获一桔，其大如升，将表上之，监军中使以为非常物，不可轻进。因取针微刺其蒂下，乃蠕而动，命破之，中有小赤蛇长数寸。【眉批】非常之物，不可轻尝。

蜈蚣（出《岭表录异》《酉阳杂俎》）【眉批】以下诸毒虫。

蜈蚣，《南越志》云：“大者其皮可以鞔鼓。取其肉，曝为脯，美于牛肉。”又云：“大者能啖牛。”里人或遇，则鸣鼓燃烛以驱之。

天宝四载，广州因海潮，漂一蜈蚣，死剖其一爪，得肉百二十斤。

绥县多蜈蚣。气大者，能以气吸兔，小者吸蜥蜴。相去三四尺，骨肉自消。

蜮射（出《玄中记》《纪年》《感应经》）

蜮以气射人，去人三十步，即射中其影，中人，死十六七。

周惠王居于郑，郑人入王府取玉马，玉化为蜮以射人。

蜮射生于南方，谓之短狐。南越夷狄，男女同川而浴，淫以女为主，故曰多蜮。蜮者，淫女惑乱之气所生。

沙虱 水弩（俱《录异记》）

潭、袁、处、吉等州有沙虱，即毒蛇鳞中虱也，细不可见。夏月，蛇为虱所苦，倒挂身于江滩急流处，水刷其虱。或卧沙中，碾虱入沙。行人中之，所咬处如针孔粟粒，四面有五色文，即其毒也。得术士禁之，乃剜其少许，因以生肌膏救治之，即愈；不尔，三两日内死矣。

水弩之虫，状如蜣螂，黑色，八足，钳曳其尾，长三四寸，尾即弩也。常自四月一日上弩，至八月卸之，【眉批】水弩有时卸，人毒无已时。时弯其尾，自背而上于头前，以钳执之。见人影则射，中影之处，人身随肿，大小与沙虱之毒同矣。

主簿虫

润州金坛县，大历中，有北人为主簿，以竹筒赍蝎十余枚，置于厅事之树，后遂孳育至百余枚，为土气所蒸，而不能螫人。南民不识，呼为主簿虫。【眉批】金坛无蝎，将水土不伏耶？

壁虫（出《录异记》）

壁虱者，虫之类，化生壁间，暑月啮人，其疮虽愈，每年及期必发，数年之后，其毒方尽。其状与牛虱无异。北都厩中之马，忽相次瘦劣致毙，所损日甚。主将虽督审刍药勤至，终莫能究，而毙者状类相似，亦莫知其疾之由。掌厩获罪者已数人矣，皆倾家破产，市马以赔纳，然后伏刑。有一裨将干敏多识，凡所主掌，皆能立功。众所推举，俾其掌厩马。此人勤心养膳，旦夕躬亲，旬月之后，马损如旧。疑其有他，乃明烛以守之。二鼓之后，马背立不食，黑者变白，白者变黑。秉烛以视，诸马之上，有物附之，不可胜数，乃壁虱所噆也。五鼓之后，壁虱皆去，一道如绳，连亘不绝。翌日，以其事白于帅臣，寻其去踪，于楼中得巨穴焉。以汤灌之，坏楼门穴，得壁虱死者数十斛。穴中大者一枚，长数尺，形如琵琶，金色。焚而杀之，筑塞其处，其害乃绝。

舍毒（出《录异记》）

舍毒者，蚊蚋之属，江岭间有之，郴连界尤甚。中者慎勿以手搔之，搔则愈痒愈毒。但布盐于上，以物封裹，半日间毒则解矣。湘衡北间有之，其毒稍可。峡江至蜀有蟆子，色黑，亦能咬人，但毒不甚。春间生于树叶，叶卷成窠，大如桃李，名为五倍子，治一切疮毒。收者晒而杀之。不然，必窍穴而出，飞为蟆子矣。黔南界有微尘，色白甚小，视之不见，能昼夜害人，虽密帐亦不可断。以粗茶烧烟如焚香状，即绝。

南海毒虫（出《投荒杂录》）

南海有毒虫，若大蜥蜴，眸子尤精朗。土人呼为十二时虫，一日一夜，随十二时变其色，乍赤乍黄。亦呼为篱头虫。传云：伤人立死，既潜噬人，急走于藩篱之上，望其死者亲族之哭。

杂虫

食谷虫（出《酉阳杂俎》）

部吏侵渔百姓，则虫食谷。虫身黑头赤，武官也；头黑身亦，儒吏也。

肉芝（出《抱朴子》）

肉芝，谓万岁蟾蜍，头上有角，领下有丹书八字再重。以五月五日午时取之，阴干百日，以其足画地，即为流水。带在左手，身辟五兵，若敌人射己者，弓弩矢皆反还自向。

蝙蝠（出《抱朴子》，又《博异志》《酉阳杂俎》）

千岁蝙蝠，色如白雪，集则倒悬，脑重故也。得而阴干，末服之，令人寿四万岁。

游子木师古，贞元初，行于金陵界村落，日暮，投古精舍宿。主僧送木陋室内安止，其客厅乃封闭不开。师古怒，诘僧。僧曰：“诚非惜此，以中多凶怪，前客宿此者，自某所见，殆伤三十人矣。闭止周岁，再不敢令人止宿。”师古不信，愈生猜责。僧不得已，令启户洒扫，果年深朽室也。师古虽貌怒，而心疑。及入寝，亦不免有备预之意，遂取箧中便手刀子，置于床头。寝至二更，忽寒慄惊觉，如有扇焉。良久，其扇复来。师古潜抽刀挥之，如中物，乃闻堕于床左，亦更无他。师古复刀于故处，乃安寝。至四更许，前扇又至，师古如前法挥刀，物又如堕，已而寂然。须臾天曙，寺僧及侧近人同来扣户，师古朗言问之为谁。众皆骇然，询夜来事。师古具述其状，徐徐拂衣而起。诸人遂于床右，见蝙蝠二枚，皆中刀狼藉而死。每翅长一尺八寸，珠眼圆大如瓜，银色。

【总评】按《神异秘经法》云：百岁蝙蝠，于人口上，服人精气，以求长生。至三百岁，能化形为人，飞游诸天。据斯未及三百岁耳，神力犹劣，是为师古所制。

南中红蕉花，时有红蝙蝠集花中。

蝘蜓（出《博物志》《感应经》）

堰蜓即守宫，以器养之，食以朱砂，体尽赤。称满七斤，治万杵，以点女子肢体，终不灭。与男子合，辄灭去也。

蛇医（即守宫）

王彦威镇汴之二年，夏旱，时李圯过汴，因宴。王以旱为虑，李醉曰：“欲雨甚易耳。可求蛇医四头，十石瓮二，每瓮实以水，浮二蛇医，覆以木盖，密泥之，分置于闹处。瓮前设席烧香，选小儿十岁已下十余，令执小青竹，昼夜更击其瓮，不得少辍。”王如其言试之，一日两度雨，大注数百里。旧说，龙与蛇师为亲家。【眉批】荒唐！

蜘蛛（出《酉阳杂俎》及《玉堂闲话》）

以盆覆寒食饭于暗室地，入夏，悉化为赤蜘蛛。

相传裴旻山行，有山蜘蛛，垂丝如匹布，将及旻，旻引弓射却之，大如车轮。因断其丝数尺，收之。部下有金疮者，剪方寸贴上，血立止。

唐元和中，苏湛游蓬鹊山，裹粮钻火，境无遗址。忽谓妻曰：“山岩有光如镜，必灵境也。明日将投之，今与卿诀。”妻子号泣，止之不得。及明遂行，妻子领奴婢潜随之，入山数十里，遥望岩有白光。圆明径丈。苏遂逼之，才及其光，长叫一声，妻儿遽前救之，身如茧矣。有黑蜘蛛，大如钴，【眉批】钴，温器，疑即今汤婆子之属。，音姥。走集岩上。奴以利刀决其网，方断，苏已脑陷而死。妻乃积柴烧其岩，臭满一山。

泰岳之麓有岱岳观，楼殿甚古。一夕，大风毁其经楼，见杂骨盈车，有老蛛在焉。形如矮腹五升之茶鼎，展手足则周数尺之地矣。先是侧近寺观，或民家亡失幼儿，不计其数，盖悉罹其网食也。于是观主命薪焚之，臭闻十余里。

寄居（出《酉阳杂俎》）

寄居之虫，如螺而有脚，形似蜘蛛。本无壳，入空螺壳中，载以行。触之则缩，如螺闭户，火炙之乃走，始知其寄居也。

蠮螉（出《酉阳杂俎》）

蠮螉，一名蜾蠃，纯雄无雌，取桑虫之子祝之，则皆化为己子。好窠于书卷，或在笔管中，祝声可听。有时开卷视之，悉是小蜘蛛，大如蝇虎，旋以泥隔之，方知不独负桑虫也。

颠当（出《酉阳杂俎》）

段成式书斋前，每雨后多颠当窠，深如蚓穴，网丝其中，吐盖与地平，大如榆荚。常仰捭其盖，伺蝇蠖过，辄翻盖捕之，才入复闭，与地一色，并无丝隙可寻也。其形似蜘蛛，《尔雅》谓之王蛛蜴，《鬼谷子》谓之趺母。秦中儿童戏曰：“颠当牢守门，蠮螉寇汝无处奔。”

灶马（出《酉阳杂俎》）

灶马，状如促织，稍大，脚长，好穴于灶。俗言灶有马，足食之兆。

度古（出《酉阳杂俎》）

度古似书带，色类蚓，长二尺许，首如铲，背上有黑黄襕，稍触则断。常趁蚓，蚓不复动，乃上蚓掩之，良久蚓死，唯腹泥如涎。有毒，鸡食辄死。俗呼土蛊。

蚁（出《齐谐记》）

吴富阳县有董昭之者，曾乘船过钱塘江，江中见一蚁，著一短芦，遑遽畏死，因以绳系芦著船，船至岸，蚁得出。其夜，梦一乌衣人谢云：“仆是蚁王也，感君见济，君后有急，当相告语。”历十余年，时所在劫盗，昭之被横录为劫主，系余姚。昭之忽思蚁王之梦，结念之际，同被禁者问之，昭之具以实告。其人曰：“试取三两蚁著掌中语之。”【眉批】人与人不相通，而蚁与蚁相通，人不灵而蚁灵矣。昭之如其言，夜果梦乌衣云：“可急投余杭山中。天下既乱，赦令不久也。”既寤，蚁啮械已尽，因得出狱，过江，投余杭山。旋遇赦，遂得无他。

蝼蛄（出《搜神记》）

晋庐陵太守企，自云其祖坐系狱，忽见蝼蛄行其左右，因谓曰：“尔有神，能活我否？”因投食与之。蝼蛄食尽而去。有顷复来，形体稍大，意异之，复投与之。数日间，其大如豚。及将刑之夜，蝼蛄夜掘壁为大穴，破械出亡，后遇赦免。故企世祀蝼蛄焉。

蝇赦（出《广五行记》）

前秦苻坚欲放赦，【眉批】《异苑》晋明帝事略同。与王猛、苻融密议甘露堂，悉屏左右。坚亲为赦文，有一大苍蝇集于笔端，听而复出。俄而长安街巷人相告曰：“官今大赦。”有司以闻，坚惊曰：“禁中无耳属之理，事何从泄也！”敕穷之。咸曰：“有小人衣青，大呼于市曰：‘官今大赦。’须臾不见。”叹曰：“其向苍蝇也。”

【总评】贞观末，南康黎景逸居空青山，有鹊巢其侧，每食必喂之。后诬盗邻布，系狱月余，劾不承。忽鹊止于狱楼，似传语欢喜状，其日喧传有赦。官司诘其来，云：“路逢玄衣素衿人所说。”三日，赦果至。鹊之喜，赦也。冤也。苻秦之狱冤可知矣，绳之闻赦而传也宜。夫造狱一不当，异类犹怜其冤而喜其释，乃同类而报冤者，何哉？或曰：“此非鹊与蝇所及也，抑有鬼神凭焉！”吁！言鬼神则冤人者更可畏矣。

润州楼（出《辨疑志》）

润州城南隅有楼，名万岁楼，俗传楼上烟出，刺史不死即贬。乾元中，忽然昼日烟出，圆可尺余，直上数丈。有吏密伺之，就视其烟，乃出于楼角隙中，更近视之，乃蚊子也。楼下有井，井中无水，黑而且深。小虫蠛蠓蛛蝄之类，色黑而小，每晚晴，出自隙中，作团而上，遥看类烟，以手揽之，即蚊蚋耳。从此知非，刺史亦无虑矣。

腹育（出《酉阳杂俎》）

蝉未脱时，名腹育，相传蛣蜣所化。秀才韦翾庄在杜曲，尝冬中掘树根，见腹育附于朽处，怪之。村人言蝉固朽木所化也。翾因剖一视之，腹中犹实烂木。

滕王图（出《酉阳杂俎》）

蛱蝶，尺蠖所化。相传取百合花泥其隙，经宿，化为大蝶。滕王蜂蝶图有名江夏斑、大海眼、小海眼、村里来、菜花子。

异虫

谢豹（出《酉阳杂俎》）

虢州有虫名谢豹，常穴深土中，小类虾蟆而圆如球。见人，以前两脚交覆首，如羞状。能穴地如鼢鼠，顷刻深数尺。或出地，听谢豹鸣声，则脑裂而死，俗因名之。

碎车虫（出《酉阳杂俎》）

碎车虫，状如唧聊，苍色，好栖高树上，其声如人吟啸，终南有之。

金龟子（出《岭表录异》）

金龟子，甲虫也。春夏间生于草木上，大如小指甲，细视之，真金色龟儿也。行必成双。【眉批】金龟不独行，人岂无朋友？南人采之阴干，装以金翠，为首饰之物，亦类黔中所产青虫子也。

避役（出《酉阳杂俎》）

南中有虫，名避役，应一日十二辰。其虫状如蛇医，脚长，色青赤，肉鬣。暑月时见于篱壁间，俗见者多称意事，其首倏忽更变，为十二辰状。

【总评】篱头与避役，均之一日十二变，状亦相近，而善恶相反如此。故小人之难防，以其似君子也。

青蚨（出《穷神秘苑》）

青蚨似蝉，而状稍大，其味辛，可食。每生子，必依草叶，大如蚕子。人将子归，其母必知处。先以子血涂钱，埋东行阴墙下，三日开之，复以母血涂钱如前。每市物，用子即子归母，用母即母归子，如此轮还，不知休息。若买金银珍宝，钱即不还。一名鱼伯，又名蝺。

砂俘（出《陈藏器本草》）

砂俘，蜀人号曰俘郁。旋干土为孔，常睡不动。取致枕中，令夫妻相悦。

诺龙（出《投荒杂录》）

南海郡有水虫，名诺龙，似蜥蜴，微有龙状。俗云此虫欲食，即出水据石上，凡水族游泳过者，至所据之石，即跳跃自置其前，因取食之。有得者必双，雄者既死，雌者即至，雌者死，亦然。俗传以雌雄俱置竹中，以节间之，少顷，竹节自通。【眉批】史异。里人货为妇人惑男子术。








緑晓堂诗序

始余客南州有示以邹君流绮名家集者滥采余诗余未获见其人盖余同年子度之从父也又数年命其子芳蕤犯风雪拏小舟来徵诗古文辞槖其所刻十余编凡朝野纪载名臣烈士之蹟幽人淑媛之词罕不甄录会岁暮未得卒览而芳蕤又属序其诗坐待于客舍夫文章之芜落久矣邹君之父子汲汲奚为者自古能言之家累车不能载其书连牍不能数其姓氏昭明创为文选聚千古文人於尺籍中世目为选体後人广之至再卷帙滋繁见者滋少寇乱以来故家藏书多见剽为铠甲付之烟烬仅有存者易米而炊曾升斗之不给以视诗书墙壁又一时也当是时纨絝之子以简籍为赘疣有人於此纲罗捃拾考献徵文至割膏腴以资剞劂可谓博览好事独为所不为者矣中垒父子经术徐陵家世词名鸿笔之彦类有相承芳蕤少年警敏日侍其尊甫左书右诗朝吟而夕诵求不搴其芳泽不可得也今录晓堂诗数卷备古今体睥睨作者南州李宗伯序之详矣余故椎鲁近又以病懒自废尝以谓诗之工者非学所得强而非学之笃且深则其所为工者卒不可幸而致羿射秋弈专一艺之能未有不毕终身之力者也邹子生毘陵文学之乡家有赐书沃其本以昌其华吾殆将伏膺而俯焉昔人不云乎风水相遭而文生焉夫无意为文而文生所谓天下之至文也


○論火災疏 【 修德弭災】

切見邇年以來、災異頻仍、內府火災尤甚、軍器庫火、番經廠火、乾清宮西七所火、內官監火、而前日清寧宮之災、為異尤大、臣等目擊、實為寒心、竊惟古之聖王。未有不遇災而懼者、或避殿减膳、或責巳求言。修治政事。明正賞罰。然後可以轉禍為福變災為祥。本朝　列聖以來。具有故事。誠今日所當舉行者也。臣等又恐議者或以為天道茫昧。變不足畏。此乃慢天之說。罪不容誅。或以為天下太平。患不足慮。此乃誤國之言。死有餘責。或以為齋醮祈禱為弭災。此乃邪妄之術適足以褻天或以為縱囚釋罪為修德。此乃姑息之弊適足以長惡所謂羣子遇災而惧小人遇災而喜也向來姦佞之人。每用此說。熒惑聖聰。妨蠹聖政。以致賄賂公行。賞罰失當。紀綱廢弛。賢否混淆。工役繁興。科泒百出。公私耗竭。軍民困憊。而大小臣僚。被其挾制。畏罪避禍。箝口結舌。下情不達。上澤不宣。愁歎之聲。仰干和氣。災異之積。正此之由。今幸天道昭明。此指李廣耶元惡殄喪。　聖心開悟。洞察前非。然餘慝未盡宿弊未革。雖　聖仁廣大。姑示含容而中外人心。憤鬱未釋。故上天仁愛。復以此異。警動淵衷。此正　皇上奮發勵精。一新庶政之時也。伏願大開離照、獨運乾剛、進賢黜姦、明示賞罰、當行之事、斷在不疑、毋更因循以貽後患、尤望特降綸音、戒諭臣工、痛加修省、廣求直言、指陳弊政、並加採擇、次第施行、以收人心、以回天意、實　宗社生民之福也


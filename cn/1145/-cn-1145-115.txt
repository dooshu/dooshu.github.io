句章野人

句章之野人，翳其藩以草，闻唶唶之声，發之而得雉，则又翳之，冀其重获也。明日往聆焉，唶唶之声如初，发之而得蛇，伤其手以毙。郁离子曰：是事之小，而可以为大戒者也。天下有非望之福，亦有非望之祸。小人不知祸福之相倚伏也，则侥幸以为常。是故失意之事，恒生于其所得意，惟其见利而不见害，知存而不知亡也。


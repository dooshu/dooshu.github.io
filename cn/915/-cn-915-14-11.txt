◎崔猷

猷字宣猷，博陵安平人，魏幽州刺史挺孙。仕魏，为员外散骑侍郎，领大行台郎中，历通直散骑侍郎，摄尚书驾部郎中。普泰初，除征虏将军、司徒从事中郎。永熙中，入关，以本官奏门下事。大统初，兼给事黄门侍郎，封平原县伯。正除黄门，加中军将军，除司徒左长史，加骠骑将军。迁京兆尹，除大都督骠骑将军、浙州刺史，加车骑大将军、仪同三司。进侍中、骠骑大将军、开府、本州大中正，赐姓宇文氏。恭帝时，授梁州刺史。周受禅，进爵固安县公。明帝即位，徵拜御正中大夫。武成末，除司会中大夫。武帝即位，重授梁州刺史，寻复为司会。建德中，出为同州司会，徵拜小司徒，加上开府仪同大将军。隋受禅，授大将军，进爵汲郡公。开皇四年卒，谥曰明。


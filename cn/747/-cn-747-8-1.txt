○征辽还宴赐父老诏

太原之地，兴运所阶，全晋之人，义深惟旧。自朕恭膺宝历，二纪於兹，何尝不御扆长怀，想崤陵之风雨；临轩远感，念大麓之云雷。当於此时，乃忘身而拯溺，实赖同德，并赢粮而乐推。役不逾年，遂清区域，谅繇成都之众，讴讼阐虞帝之功；战牧之徒，歌舞兴周王之业。仗兹协力，竟至升平，怀彼勤劳，何忘晷刻。既因垂拱之暇，再省创业之方。周历郊原，宛如畴昔，访其父老，已多长谢。不见所识，魏后遂以兴嗟；恤彼故人，汉皇因而式宴。前王是日，哀乐交怀，在朕深衷，义符於此。是用具陈广乐，共申高宴，取譬还谯之赏，同彼幸代之情。仍曲赦并州管内，大辟已下系囚见徒，皆赦除之。常赦所不免者，不在赦例。


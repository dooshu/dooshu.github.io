夏竦　内阁春帖子

三星分曜辉宸汉，九禁迎春启令辰。

仰奉椒闱宣内治，湛恩鸿庆永如春。

夏竦

夏竦　内阁春帖子

银箭初传暖律延，微和渐扇物华妍。

彩幡红镂宜春字，永奉宸慈亿万年。

夏竦

夏竦　内阁春帖子

缇室葭灰飞候管，彤闱天路起和风。

六宫永被河洲化，穆穆芳猷佐圣功。

夏竦

夏竦　内阁春帖子

椒花献岁良时启，彩燕迎春淑气来。

仰奉帝慈方秀出，吹箫看筑凤凰台。

夏竦

夏竦　内阁春帖子

东郊候气回青辂，北阙迎祥陃紫闱。

大庇群生承宝绪，永敷春泽播鸿徽。

夏竦

夏竦　内阁春帖子

青阳乍整苍龙驾，紫宙初凝白鹤云。

曼寿无疆真荫远，九重嘉气日氤氲。

夏竦

夏竦　内阁春帖子

青逵布序和风扇，紫禁延禧瑞日长。

伫看亲蚕临茧馆，永观彤管播声芳。

夏竦


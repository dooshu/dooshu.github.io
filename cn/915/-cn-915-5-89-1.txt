◇与从叔征南将军昶书

亡母少修妇道，事慈姑二十余年，不幸久寝笃疾。会东郡君初到官，而李夫人亡。是时亡母所苦困剧，不任临丧。东郡君自痛远不得尝药，而妇宜亲侍疾而不得，临终手书责遣，载病大归，遂至殒亡。东郡君後深悼恨之。慈妣存无过行，没荷出名，《春秋》之义，原心定罪。乞迎亡母神柩，改葬墓田。上当先姑慈爱之恩，次释先君既往之恨，下蠲亡灵无负之耻。（《通典》一百二）


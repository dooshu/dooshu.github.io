○論首功疏

臣聞古者命將討不庭、師還奏凱、馘其鯢鯨而獻之、以為大戮而已、自秦衛鞅說孝公變法、斬一首、賜爵一級、歷代相承、上功張虜獲以為故事、而民始有死于非命者、我　祖宗酌中古制、惟北虜及倭寇南蠻、得論首級、後雖間用之內地反賊。功重賞輕。猶每加慎焉。近者正德年間、流賊東起一時筭首虜為殿最激昂將卒、惟是殘忍貪冐之徒。赤子作□被誅此人主所當哀痛者奈何有議行告功飲至之礼者耶乘間屠無辜老弱。倖功饕賞。民駢首就戮。無所逃命。轉相為殘。惧不能免。叛且益堅。遠近兵連。遂為定例。人至于今病之。臣聞兵以止殺。非以殺人為事也。周書稱武王伐商前徒倒戈血流漂杵。言紂眾自相攻耳。孟子尤以為不可盡信。故武王不以天下易一人之命。而文王不忍露白骨。明恥教戰。取殘而已。夫兵有不殺而威。上兵伐謀。善戰不死命是也。有殺之而威。有加折首獲匪其醜無咎是也。有多殺而不威。樂殺人者不可以得志于天下是也。故曰君子之將。不以戰屈人兵為心。小人之將。以殺人為嗜。今立法曰凡斬首幾賞幾陞幾。是君子之將皆非所用。而所用乃殺人以逞者也。且匹夫奮呼徒手而斃數十人者。往往而是。若以顆級為拘一人右執戟左提敵首不過一代再代三代而止耳北虜之所以論級者以其人少而強欲殄滅其類耳然因奪級爭功而為敵所乘者往往而是况我內地之民本我赤子且狀貌無異何從辨其非殺良冐功于近者豫楚之交可為長嘆強者奪功。富者買級。雖小人安能盡其力哉。臣願　陛下原武之意。廣仁之術、明詔本兵革一切之法。率由　祖宗成憲。除蠻夷內侵。古者獻功親勞之禮種類既別冐級為難不必更張。其餘內地征討流賊。以破陣逐北為次功推營拔塞為上功悉平賊眾為元功即其中先鋒受上賞。中軍次。殿又次。斬獲多寡在所勿論。罷紀功之官。專閫帥之任。仍敕諸將自今奉辭致討。有克敵而還。不戮一人者。論功行賞。待以不次。克敵殺人不濫者。賞如令。殺人濫者罰之。則雖未敢遽語仁義之兵。而老成持重。先計後戰。如古趙充國曹彬其人者。不可謂無。所以宣恩威。倡勇敢愛育黎元。靈長國脈。消反側之心。保天地之和。誠非小補。惟　陛下裁聽、


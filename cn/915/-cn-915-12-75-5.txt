◇洛阳合邑诸人造像铭颂

妙旨幽微，非圣无可尽于源，圣行之兴，非福智庄严岂能□其道。然今合邑诸人等，宿殖明珠，久历诸佛，故能异心同□，仰慕遗踪，在于定光佛前，敬造七佛宝堪，并二菩萨。贤圣诸僧，弥勒下生，梵王帝释，舍利非壹。其金容赫奕，照曜三千，华丽二相，妙菀八十。克木图泥，像而非喻，采壁摸形，焉是其譬。睹之者净信开明，虔礼者三鄣殄息。斯乃尘劳之中，绍如来种。籍此胜善，愿国祚永隆，三宝增盛，法界四生，七世先灵，存亡父母，现在眷属，发菩提心，弥勒下生，恒为导首，开化群迷，广修万行，共集善根，同证菩提之道。刊铭颂曰：

法性如如，非有非无，体非分别，妙用非虚。入相成道，似同凡夫，生而非生，灭而非灭。神通隐显，摩王归轶，化导三千，人天独步。改迷接圣，慈悲觉寤，示三空门，令游正路。净修波若，四摄资助，奋冀道品，菩提永固。天统三年岁次丁亥三月壬申朔十五日丙戌建。（碑拓本）


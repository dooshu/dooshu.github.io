○为崔大夫陈情表

臣某言：臣素以庸虚，百无所取。肃宗委臣方面，擢尹两京。盖以天宝末年，禄山干命，臣未有职位，客游陈州，贼兵过河，官吏奔窜。臣义集骁勇，亟摧贼锋，以闾阎之人，当幽蓟之卒，势相悬倍，不愿死亡，臣之轻生，实著诚素。今者回纥代立，求授圣朝。陛下大布皇威，加其册礼，爰膺将命，实受宠光。又其道路无虞，夏帐尤近，拥旄仗节，持宪珥貂。衔非常之诏书，宠内附之蕃落，去获重贶，归成大勋。虽潦倒之人，衰朽之士，亦宜据鞍增气，叱驭前驱。况臣常在军戎，未至迟暮，岂不欲保微臣之富贵，求陛下之恩私哉？其理必至颠沛，必至废阙，隐而不露，何以事君？臣往在宣州，曾卒得痫疾，三日三夜，都不知人。自此以来，发无时候，或轻或重，或疾或迟。此病所来，得於风热，常因冒暑失食，及冬衣太温，兼食羊肉，立即发动。若过碛之後，更我菜蔬，苦寒之地，须国狐貉，又於药物不得及时，则微臣不得全活。且蝼蚁之命，诚何足言？但恐败事，有失前期，稽恩废礼。伏愿陛下以臣此表，遍访朝臣，言若涉虚，事近辞避，伏愿加以斧，肆诸市朝，且使将来，永息欺诈。无任哀恳迫切之至！


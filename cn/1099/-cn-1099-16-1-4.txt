○送龔憲使致事詩序 【 致政】

宣宗皇帝臨御深惟安民之道。文貞當國極重此一事詔吏部凡布政司按察司正貳及府州正闕。令京官三品以上奏舉。必取廉公端厚。識達大體。能為國為民者。如所舉後受賕并罰舉者。　皇上嗣統。申飭舊章而加嚴焉。由是被命之臣咸顓顓不敢以忽凡所奏舉十率七八稱得人於時按察使尤難其選、吾友豫章龔鐩子諫、起科日初擢給事中、陞雲南僉憲改廣西、又改廣東、用少保東萊黃公奏、陞四川按察使、　命初下、中外忻忻喜　朝廷官人之當於其職。且重黃公之明知人也。歲餘子諫聲譽益起、葢士大士公議今憲使之賢。亦無浮譽子諫表表在甲乙數。子諫、宋吏部侍郎竹鄉先生之後、篤志而清修、耿介而直諒、有學術、明大體、嘗言事過直雖忤不悔所至不尚威嚴、而政紀清肅、除害興利、具有成績、如在雲南、為法教屯兵引水灌田、歲免夏旱之虞、廣西叛猺猖獗、都司不能制、子諫親督官兵進討擒戮徭寇二千餘、生縶兇渠送京師、斬于都市、悉還所掠良民男女數百人、四川時、釋平人死辠於十年之久未决者五十餘人、皆著人耳目、其所建議便民尤多。盖其心夙夜在民。所歷官或萬里。或七八千里。跋涉險遠。而氷檗之操久益確。仕四十餘年。貧如家食旹。園田無寸尺之益。而視舊加損。此其人豈貴富之能累其心哉。今年七十有一、言于　朝、乞致事歸、天官卿言鐩雖老、尚堪事事、未應退盖重賢者之去也。　上念其涉歷之久且艱。竟從之。優老之仁也。子諫既拜　命過予曰、故人能無一言識別乎、嗟乎、久勞懷逸。人人同情。何獨子諫哉。故賦近體詩二章、寄久要之情云耳、


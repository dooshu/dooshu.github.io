○止夷貢疏 【 夷貢】

撒馬兒罕地面阿黑麻王、差使臣哈只火辛等齎送獅子等件、從海道滿刺加國前來進貢、除將獅子鸚鵡行属支給官錢買辦餵養、及差委的官員同來番使人等管送赴京外。查得成化二十年、本地面差人從陝西赴京進貢獅子駝馬、本部查得舊例、議擬題准、特賜番王阿黑麻并伊妻男各色紵絲紗羅絹布一百九十餘疋、賜獅子駝馬價彩叚共六十八表裏給賜加賜、使臣帕六灣馬黑麻等彩叚共七十三表裏、銀一百七十五兩、衣服絹疋、數又不貲、似此從厚賞賚、各夷猶且心無厭足、節次奏擾不巳、又蒙欽賜路費銀兩、後各夷領賞事完、要從海道回還、蒙　憲宗皇帝特旨、准從海道回去、今該前因案呈到部、看得撒馬兒罕所進獅子乃夷狄之野獸、非中國之所宜蓄、留之于內、既非殿庭之美觀置之于外、亦非軍伍之可用。日逐餵飼之費、及所賜前項銀幣等件、俱係府帑之財帛、百姓之供億、兼且獅子真偽、皆未可辨、借使是真不免以彼無用之物、易此有用之財、倘或非真、豈不受遠人之欺、貽天下之笑、且以啟夷人窺伺之心、殆非所以發揚　聖德、補益治平也、臣等竊為朝廷惜之、盖因各夷先次得利而去。以此今次繼踵復來。今若不為處置。則今次既去。後次復來。一處既然。各處倣傚。以朝廷柔懷之仁、固不計此小費、其如夷醜姦黠、貪得無厭何哉、臣等嘗聞聖帝明王不寶遠物、故周武王時西旅貢獒、召公至戒、漢文帝時有獻千里馬者、下詔卻之、載之經史、傳美萬世、而我　憲宗皇帝成化初年、亦嘗降　敕諭止朝鮮自鵲海青之獻、　皇上踐祚之初、首頒明詔、禁止各處鎮守等官進貢騷擾之弊、既而放禽鳥、縱鷹大、旬日之間、屏逐無遺、弘治元年四月內、因迤西夷人進貢玉石等物、卻令帶回、本年七月內、又因雲南鎮守太監王舉、欲進寶石等物、嚴申禁絕善政善教、遠近稱頌、以為　聖德恭儉、今未及三年、而廣東鎮廵官員、又將撒馬罕所進獅子要行起送赴京、臣等仰窺　聖心、必不納此無益之物、以為　聖德之累、但恐又以先年事例為言、容其到京、經過道途、則騷擾必多、賞賜犒勞、須從舊例、况本處進貢使臣例該于陝西甘肅騐放起送即今見一起哈馬力丁等一十八名到京、為因後起使臣未到、未及題賞、其經從海道、雖有先朝特旨、止是准令同還不曾許從入貢。今若聽從海道前來。則後次倘有附近本地浮海商夷。詭稱本地差來入貢。則既無勘合。又無印信。何由知其真偽就使的係本處差來使臣、則既無陝西、又從海道濫冐差人、糜費財幣、終無窮巳、且又令其習知海道啟意外之虞即今各處地方、水旱相仍、人民窮困、卻乃疲中國以供遠夷、費有用而易無用、伏望　皇上念生民財力之艱難。察夷人詭冐之奸計。斷自宸衷阻其使臣、盡卻所貢、仍差的當行人一員、馳驛前去、沿途跟訪、隨其所在、會同廵撫、或巡按、及合属司府官、就于所在官司支給官錢、量與宴勞。仍依例給與廩給腳力、送回廣東、量與賞賜、嘉答其意。將原來船隻、官為修理、著令撐駕回還仍請敕一道、曉諭阿黑麻王、謂爾忠敬之心、朝廷具知、但差人進貢、只宜照依常例。此與蘇軾知杭州卻進金塔事與論高□買書二事處置頗合量備駝馬。從陝西陸路赴京為當其獅子鸚鵡不係常有之物。不必遠涉海道來進。如此則遠方夷醜。知明天子之所為。有非彼之所能測。然後益崇俊良、益修政治、邊城無警萬邦賓服、如此則雖四靈畢至、未足以增光盛治、矧一猙獰夷獸、亦何足以為明時之輕重哉。再照鎮巡等官太監韋眷、都御史秦綋、安遠侯柳景、俱係內外重臣、均受朝廷重寄、明知海南諸番國、惟占城真臘暹羅滿刺加國?哇等處入貢、有勘合者、例該于廣東布政司比對起送赴京、其餘不許起送。係是定例。今撒馬兒罕差來進貢、既該委官千戶孫祥等呈報、各官自合遣人諭以朝廷事例。並詔旨事理、阻回為當。如果夷性執拗、不肯依從、亦合以理阻留在彼、差人星馳具奏、候請明命、以為進止可也。卻乃即便差人起送、似此故違亦合參究、奉　聖旨是珍禽奇獸。朕不受獻、况番使奸詐、又不由正路而來。便差官阻回去、廣東鎮廵官違例起送、本當治罪、且都饒他這遭、還行文與他每知道


王知县一鸣二十五首

【江上望飞云洞】

咫尺飞云洞，巉岩不可登。

江风吹落日，时见出山僧。

【夜行问外舅病】

问舅甥宜往，存亲妇亦携。

路长宁禁夜，月小正临溪。

浅水时时渡，高山步步迷。

不须求驻马，早已听鸣鸡。

【渡河至大梁】

陇净林争出，壕纡岸果通。

日增秋草澹，风闪石花红。

猎骑归梁苑，沙人牧宋宫。

凭高一俯仰，来往愧冥鸿。

【五月末旬皖中作（二首）】

细细生青霭，娟娟动绿筠。

晚凉风入座，帘卷月随人。

天宝唐中叶，长沙汉远臣。

双龙空在匣，何地出风尘。

寺僻诸天近，人忙五月残。

书淫长不治，药裹近相宽。

菜熟供宾话，墙低借树看。

岂应聊住此，吾甚梦鱼竿。

【便民仓是县漕米入江处时方忧旱】

修竹回斜径，高蝉噪夕阳。

数行迁客泪，一洒便民仓。

剜肉知何补，劳心或自伤。

骄雷蟠赤日，念尔稼登场。

【白莲峰再别阮太乙张若愚】

草泽悲将隐，莲峰慰独留。

因君三日住，赠我万山秋。

芋栗供僧饭，沧浪忆钓舟。

诸天念离别，钟磬晚悠悠。

【泊九江】

泽畔吟迁客，云边认郡名。

天扶惊浪转，秋共放船清。

山密无劳问，江长不肯平。

柁楼城下泊，旅饭月初生。

【夏日杂诗】

天入层层树，山回片片云。

乾坤输独立，江汉正平分。

久计行藏熟，深悲治乱闻。

林深见麋鹿，异类得同群。

【宁夏破贼歌】

东倭西虏共欃枪，宁夏军书报太平。

九庙红云迎饮至，诸公白日快谈兵。

【马当】

早发鲟鱼嘴，西风过马当。

日连波皛皛，天入树荒荒。

远岫能相迟，归鸿不计行。

禹功疏瀹苦，今古戒垂堂。

【固镇驿感旧】

忆昔朝天回憩此，湍青沙白殢春阴。

已拚车马兼程苦，更剧干戈死战心。

群盗就平吾放逐，五年重到暮登临。

桃花最似曾相识，嫩蕊繁枝伴独吟。

【戏马台】

彭城南郭云山豁，病骨扶筇午上台。

燕去鸿回登眺眼，龙争虎斗古今才。

荒荒白日三春过，滚滚黄河万里来。

昭烈祠堂亦邻近，暖云烟树更徘徊。

【十月三十日夜二首】

十月余今夕，孤城笑此身。

云墙喧柝重，霜月卷帘真。

鸣雁悲千古，悬鱼负众人。

北风时引领，燕赵接风尘。

墨墨怀孤愤，皇皇过六旬。

浪移秦国木，稳积汉家薪。

杂遝乾坤事，奔腾战伐人。

星檐送徐步，高树上苍旻。

【可叹】

可叹羁栖地，谁高簿领名。

醉乡有天地，大事问公卿。

江缩龙堪蛰，山深虎自耕。

十年路傍月，犹照逐臣缨。

【除夕答秦京】

孤城留翰墨，高咏豁心神。

岁晚悲游子，官卑忆古人。

鼓钟迎曙急，梅柳报春匀。

愧作长安梦，衣冠拜紫宸。

【十载】

十载犹迁客，孤踪愧俗人。

长缄存后舌，乍保爨余身。

楚泽云千里，春城月半轮。

潜夫潜未得，飘泊损天真。

【旅舍】

旅舍清淇侧，经过有底忙。

树围春堡急，沙涨午风黄。

万事看云哭，三年跃马长。

敝车生耳地，僮仆笑行藏。

【卫上梦见徐孔时李聘若】

客梦通徐李，晨钟报独眠。

空花劳世界，宿草几风烟。

死友惭天地，余生误保全。

卫流清树底，应共泪溅溅。

【即事】

清漳曲折逐臣居，病骨西风枕簟虚。

数罢过鸿无一事，半窗槐影半窗书。

【述怀寄达邢太仆子愿先生二首】

白简腾三府，黄州住二年。

旱从新谷贷，寒想叠衣眠。

简出山川贵，深耕性命全。

优游开万卷，事事信皇天。

鹊山寒吹老，雁泊溟烟深。

杳杳登临眼，纷纷离合心。

报书扶病写，好句背人吟。

亦有三台酒，秋轩想共斟。

【寄高邑赵考功梦白先生】

恒相无多路，邮筒苦不传。

韩陵高树杪，碣石乱云边。

世事添酣睡，高才早弃捐。

朔风吹水立，俯仰一潸然。

【宿州见燕子】

燕子孤飞眼乍新，睢阳风日可怜春。

细推湖海同为客，漫住亭台莫避人。

穿垒衔泥终物性，南来北去任天真。

处堂一恸堪千古，对尔题诗会怆神。


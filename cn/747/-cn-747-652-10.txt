○怒心鼓琴判

甲听乙鼓琴，曰尔以怒心感者。乙告谁云，词云：粗厉之声。

感物而动，乐容以和，苟气志愤兴，则琴音猛起，倘精察之不昧，岂情状之可逃。况乎乙异和鸣，甲惟善听。克谐清响，将穷舞鹤之能；俄见杀声，以属捕蝉之思。凭陵内积，趋数外形，未平君子之心，翻激小人之愠。既彰蓄憾，讵爽明言。详季札之观风，尚分理乱；知伯牙之在水，岂曰张。断以不疑，昭然无妄。宜加黜职，用刺褊心。


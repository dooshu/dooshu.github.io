○廨宇不得摧毁敕

大壮之观，标於易象，不庄之戒，著在礼经。况乎地列山河，贵为侯伯，至於邑宰，皆肃公庭，须整臣之威仪，以重民之父母。顷当世乱，固无暇於修新；今既时安，谁不思於补故？况一日必葺，三年有成，凡居禄位之流，闻此圣贤之语。今後诸州诸吏，凡於廨宇，并须专切增修，不得信令摧毁。凡所置办，亦令勒其年月，编於帐籍，受代之际，各明交领，亦不得於廨署，接便扰人。


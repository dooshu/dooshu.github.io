释行海　梅

玉神何事带红绡，未让胭脂与杏桃。

天下更无清可比，湘累不敢和离骚。

释行海

释行海　梅

竹友当年已化龙，松朋久亦受秦封。

此花有味调无鼎，且吐芳心过一冬。

释行海

释行海　梅

上外无花耐岁寒，花魁今古品题难。

清香合让梅为最，阳艳丛中许牡丹。

释行海

释行海　梅

二分明月是扬州，况有春风在树头。

莫怪当年何水部，岁寒心事向谁愁。

释行海

释行海　梅

暖力回春万木衰，苦心唯有自心知。

水村山磵无人处，月下风前独立时。

释行海

释行海　梅

拂拂霜风掠面寒，清愁犹倚玉栏干。

月中香韵浑无赖，雪后晴花最好看。

释行海

释行海　梅

占断江南第一春，偏同雪月斗精神。

东君曾许残花片，妆点寿阳宫里人。

释行海

释行海　梅

难将羯鼓唤春回，一种风光傍雪开。

婀娜水仙难作弟，山礬犹自欠清才。

释行海

释行海　梅

玉门关外杂尘埃，白帝城边对酒杯。

今日孤山尤可惜，已无和靖在时梅。

释行海

释行海　梅

冷澹孤芳雪里春，园林风景一番新。

可怜花与头俱白，岂晚相看似故人。

释行海


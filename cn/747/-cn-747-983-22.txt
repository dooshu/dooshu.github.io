○对解鹊语判

〈乙被告杀夫，县执之。诉称邻妇，不伏其罪。郡以鹊来相告，将可为徵者。〉

道存皆应，感至必通，能分禽兽之言，岂专夷貊之隶？公冶长之缧绁，鸟语知非；介葛卢之牺牲，牛鸣辨数。始由人听，终见物情。乙以气烈刚肠，冤深反目，素不谨於帷薄，终取败於嫌疑。行兹乱风，自抵邦宪，徒嫁祸於邻妇，冀逃刑於我躬。属郡县察微，轻重不滥。比夫窭数知来，颇类乎方朔；验兹干鹄取效，何异於公明？古而有徵，今也宁惑？杀人之罪，按律可求。孽乃自作，死将谁缓？


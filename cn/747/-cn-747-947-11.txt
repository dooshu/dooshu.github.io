○漏赋

仰察天文，俯观地理，参律吕而权度，审衡平而潜拟。则闰馀之数乖历，摄提之运无纪，空迹马迁之能，竟绝邵平之美。时运纷其鼎革，礼术於焉中圮，樵夫耻王道之不谈，天子愍挈壶之阙史。乃分建斯官，畴咨此职，将启闭合叙以绳平，俾夙夜在公而端直。於是金徒抱箭，铜史司刻，尊灵蚪吐纳之规，揆抽茧高卑之力。信是模范，可为法则，体象阴阳，代为作式。故鸡人合唱，洪杀无差；鹤盖成阴，员流不息。夫其开阖之势，准度毫之末，锱铢圭撮之仪。则离娄失其精思，班匠亡其所为，将运功於不测，当称物以平施。乃若鉴持日夜，书备明晦，爰受授而是司，考事事而必载。物顺其端序，寒暑成而不昧，虽未代於天工，亦无预於权概。能收视返听，周流六虚；策勤补拙，寅亮三馀。校击刁之有则，均聚木之不疏，察铜衡兮气混混，纯积水兮来徐徐。临泉非诫危之惧，巢幕宁诚安之居。是使名勋合道，彰国器於周书。则知漏之为器，其大矣哉！圣人资之以端拱，日月顺之以行藏，贤者不能减其分度，智者不能损其纤芒，存之则双美，废之则两伤。是用齐天长兮地久，均国祚兮无疆。

崔陟


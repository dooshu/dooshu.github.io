野店篇

祁阳山中断行旅万岭参天天欲雨松杉百里一茅店椎髻老翁作蛮语土垣半倒撑树枝白日空庭走饥鼠惊看上客车马多却立低头色如土连年此地莽丘墟行人露宿饲豺虎生儿箐中已八岁不识门前树禾黍官来给种新买犊卧无莞簟炊无釜遗黎击柝夜燔薪防虎中宵有伏弩客闻叹息亦吞声乱後天南鲜安堵吾语老翁汝勿苦日暮壶浆不索汝过吏游兵慎莫嗔主人去此适他所


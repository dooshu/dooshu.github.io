○金丹

金丹大药，文字纵载，互有隐显，看文不如口诀，口诀不如眼见，眼见不如手传。然修身未合其真，且须宗元一气。其药也，金土配乾坤，龙虎生骨髓。魂魄为夫妇，龟蛇二女子。午神本四位，三气还守二。法象得成龙，姹女因留止。为得铅中金，兼得石中水。节序奉行，日月合轨。贤者待行道，北方水金是。赫然还丹成元黄，焕烂翕，煌炜煜。日月五星，不足比其光泽也。生阴长阳，变化无伦，翱翔碧落，纵旷元漠，飘飘大素，归虚反真。体造化之所成，以刀圭入口，共天地齐寿，可与鸡犬同飞，室宅拔上，谓之灵圣真人感应也。


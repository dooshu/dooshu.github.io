召试体仁阁下恭纪

帝擅知人哲天寛吁俊涂山川昭瑞应麟凤耀高衢　纶綍旁求急弓旌旷典殊三公勤启事百执共嘘枯出处咸推毂升沉许合符庭咨兼岳牧物色徧江湖雄丽收文士渊通问宿儒赓歌怀喜起射策笑馍糊笔札邹枚出贤良董贾俱俳优吾岂敢经术世还须檄下王程促星驰驿路纡烟霞时有癖箕颍未容逋照室珠宁揜连城玉必沽

玺书弥恺恻芒屩孰踟蹰试可凭敷奏明扬定咈俞卿云飞玉几旭景照金铺宝鼎诗重作燕山铭讵孤观游夸羽猎研练比京都公等来何晩羣臣召则趋

天顔真咫尺日晷迅须臾虎观谁同异龙门信有无裁成归大冶采择办嘉谟击缶惭余响雕虫劣小巫九重不自圣一得也输愚扈从森仙仗壶浆出御厨螭庭纷琬琰鲛窟拔珊瑚簪绂瀛洲选梯航王会图安边看利劔报德忖恩珠文治元根本民艰尚嗫嚅披鳞能曲贷伏阙拟重敷


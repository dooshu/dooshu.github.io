○加应道尊号大赦文

惟天法道，惟后奉天，既合德以降符，必执象以明本，则上元眷命，有以丕承，大宝鸿名，斯为公义。朕缵宗社之重，扬文武之烈，克勤匪懈，服道齐心。允迪元猷，聿求至理，日慎一日，三纪於兹矣。区夏大宁，灵祗集贶，而公卿宗子，耆艾法流，佥曰玉芝白鱼，神言瑞景，天之应也。敦信兴礼，务本崇儒，人之应也。化洽而风俗还淳，气和而疵疠不作，天启道运，其保让焉？上答元符，愿增徽号，披诚诣阙，累上封章。挚请愈勤，恳词难夺。以今日敬膺典册，曰开元天宝圣文神武应道皇帝。

式副人神，感惧交集，宜广恩於善贷，俾协庆於惟新，可大赦天下。自天宝七载五月三十日昧爽已前，大辟罪已下，罪无轻重，已发觉未发觉，已结正未结正，系囚见徒，当赦除之。其左降官及流移配隶安置罚镇效力之数，并稍与量移。亡官失爵，放归不齿，及诸色被停与替非衰老疾病者，宜令所司量加收叙。人和年登，休运斯属，轻徭省赋，惠政攸先。将洽小康，必宏厚贷，其天下百姓来载租庸，并宜放免，及诸色勾徵等，亦一切放免，自古帝王，建邦受命，必敬先代，以循旧章。周备礼文，既存三恪之位；汉从损益，唯立二王之后。自兹已降，且复因循，将广继绝之恩，宏复古之道。宜於后魏子孙中，简择谱属灼然相承者一人，委所司勘责，准酅公例定为三恪。

陵庙所奉，典职惟崇，事虽更於有司，任岂循於常秩。其宗正卿宜与大常卿同品，其少卿及丞亦宜准此。又上古之君，存诸号氏，虽事先书契，而道著皇王，缅怀厥初，宁忘咸秩。其三皇已前帝王，宜於京城共置一庙，仍与三皇五帝庙相近，以时致祭。自古受命之主，创业之君，皆经济艰难，戡定祸乱，虽道谢於往古，乃功施於生人，用率典章，亦从禋祀。其历代帝王肇迹之处，未有祠宇者，宜令所繇郡县，量置一庙，以时享祭。仍取当时将相德业可称者二人配祭，仍并图画立像。如先有祠宇霑享祭者，亦宜准此。式闾表墓，追贤纪善，事有劝於当时，义无隔於异代。其忠臣义士，孝妇烈女，史籍所载，德行弥高者，所在亦置一祠宇，量事致祭。

古者乡有塾，党有庠，所以明尊卑之义，正长幼之序，风化之道，义在於兹。先置乡学，务令敦劝。如闻郡县之间，不时训诱，闾巷之内，多亏礼节，致使言词鄙亵，少长相凌，有黩清猷，何成雅俗？自今已后，宜令郡县长官申明条式，切加训导。如有礼义兴行，及纪纲不立者，委采访使明为褒贬，具状闻奏。道教之设，淳化之源，必在弘阐，以敦风俗。顷列四经之科，将冠九流之首，虽及门求进，颇有其人，而睹奥穷微，罕闻达者。岂专精难就，为劝奖未弘。天下诸色人等，有通《道德经》及《南华》等四经，任於所在自举，各委长官考试申送。其崇元馆生，自今已后，每至选日，宜减於常例，次为留放。

朕每以道元有属，思竭精诚，经教所在，岂忘崇奉。且宗其道者师其人，行其教者尊其礼。晋琅琊王公府舍人杨真人，护军长史许真人，丹阳上计掾许真人，皆道著妙门，感通元阙，降高真之迹，为上清之宗。后汉张天师，教达元和，德宗太上，正一之道，幽赞生灵。梁中散大夫贞白陶先生，高尚尘表，博达元微，综辑真经，传授后学，并令有司审定子孙，将有封植，以隆真嗣。天师册为太师，贞白册赠太保。其洞、宫、山，各置坛祠宇，每处度道士五人，并取近山三十户，蠲免租税差科，永供洒扫。诸郡有自古得道昇仙之处，虽先令醮祭，循虑未周。宜每处度道士二人，其灵迹殊尤功应远大者度三人，永修香火。其茅山紫阳观取侧近二百户，太平、崇元二观各一百户，并蠲免租税差科，长充修葺洒扫。应天下灵山仙迹，并宜禁断樵采弋猎。如闻山林学道之士，每被搜括，且法之防邪，本有所以。至於宿宵妖讹，亡命聚众，诱陷愚人，故令禁断，郡县遂一迫逐，使志道之士不得安居。自今已后，审系清洁，更不得恐动，以废修行。其五岳四渎名山大川，各令本郡长官致祭。朕刻意真经，虔诚至道，冀凭元祐，永锡黔黎。每朝礼三清，则宵衣忘寝；或斋戒一室，则蔬食精专。不以勤躬为倦，务以徇物为心。况於宰杀，尤加恻隐。自今已后，每月十斋日，不得辄有宰杀。又闾阎之间，例有私社，皆杀生命，以资宴集。仁者之心，有所不忍，永宜禁断。

且因亲设教，式本於人伦；自叶流根，必逮於荣养。内外文武职掌官有五品已上，其父祖见在无官者，宜各授一官，仍令致仕，其祖母见在，准母例处分。京官五品已下正员，如父母已没未有官者，宜追赠，所司勘会，即与处分。睦亲之义，因心不忘。前开府仪同三司窦＜王曳＞，顷以容纳微人，颇亏宪典。永怀舅氏，追感渭阳，宜申国恩，再复荣秩。可开府仪同三司，仍放优闲，不须朝会。王泽无私，岂殊於中外；天瑞有庆，频属於京辇。宽大之典，则以博覃；施惠之恩，特申曲被；其京城父老，宜各赐物十段，七十已上仍版授本县令，其妻版授县君。六十已上，版授本县丞。天下侍老，百岁已上版授下郡太守，妇人版授郡君。九十已上版授上郡司马，妇人版授县君。八十已上版授县令，妇人版授乡君。仍并即量赐酒面。内外见任文武官，九品已上宜各赐勋两转，其京文武官见在京及致仕，并陪位官诸方通表使及月番官等，一品赐物一百匹，二品三品八十匹，四品五品五十匹，六品七品三十匹，八品九品二十匹，两京留守各八十匹。其节度采访使并诸充官使未回者，并同在京例赐物。贵妃杨氏，禀性柔和，因心忠孝，克慎闺壶。蹈礼循《诗》。加以勤志元宗，协诚严奉，率励宫掖，以迪《关雎》。宜赐物三千匹。嫔御等赐物有差。其太真观虽先度人，住持尚少，宜更度道士七人。太子玙宜更赐物二千匹，庆王琮已下各赐物有差。率土之内，赐酺三日。








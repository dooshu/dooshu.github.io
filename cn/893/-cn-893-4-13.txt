荆州歌





唐时，荆州隶山南东道，领江陵、枝江、当阳、长林、石首、松滋、公安、荆门八县。天宝元年，改为江陵郡。



白帝城边足风波，[一]瞿塘五月谁敢过。[二]

荆州麦熟茧成蛾，缲丝忆君头绪多，拨谷飞鸣奈妾何。[三]

[一]《通典》：夔州奉节县有白帝城。按：唐之奉节县即汉之鱼复县也。王莽时，公孙述据蜀，有白龙出殿前井中，述以为瑞，自称白帝，更号鱼复曰白帝城。刘先主改曰永安宫，即其地，在夔州府城东山上。《初学记》：“《荆州图记》曰：白帝城，西临大江，东南高二百丈，西北高一千丈。”



[二]《水经注》：“广溪峡中有瞿塘、黄龙二滩，夏水洄复，沿溯所忌。”《太平寰宇记》：“瞿塘峡，在夔州东一里，古西陵峡也。连崖千丈，奔流电激，舟人为之恐惧。”



[三]《本草》：“陈藏器曰：布谷，鸣鸠也。江东呼为获谷，亦曰郭公，北人名拨谷。似鹞，长尾，牡牝飞鸣，以冀相摩击。”






○九月荐衣陵寝制

禋祀者，所以展诚敬之心，荐新者，所以申霜露之思。是知先王制礼，盖缘情而感时。朕承丕业，肃恭祀事，至於诸节，尝修荐享。自流火届期，商风改律，载深追远。感动增怀。有《诗》著授衣，令存休浣，在于臣子，犹及恩私。恭事园陵，未标曲式。自今以后，每至九月一日，荐衣於陵寝，贻范千载，庶展孝思。且仲夏端午，事无典实，传之浅俗，遂乃移风。况乎以孝道人，因亲设教，感游衣於汉纪，成献服於礼文。宣示庶寮，令知朕意。


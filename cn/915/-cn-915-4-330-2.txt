◇日食上封事

臣闻《五行传》曰：「晦而月见谓之，王侯其舒。」此谓君政舒缓，故日食晦也。《春秋传》曰：「天子避位移时。」言其相掩不过移时。而闲者日食自巳过午，既食之后，云雾ㄙ暧，比年地震，彗孛互见。臣闻汉以火德，化当宽明。近色信谗，忌之甚者，如火畏水故也。案今年之变，皆阳失阴侵，消御灾凶，宜有其道。谨略陈八事：一曰用良，二曰原禁，三曰御疠，四曰备寇，五曰修礼，六曰遵尧，七曰御下，八曰散利。用良者，宜使州郡核举贤良，随方委用，责求选举。原禁者，凡诸党锢，多非其罪，可加赦恕，申宥回枉。御疠者，宋后家属，并以无辜委骸横尸，不得收葬，疫疠之来，皆由于此。宜敕收拾，以安游魂。备寇者，侯王之家，赋税减削，愁穷思乱，必致非常，宜使给足，以防未然。修礼者，应徵有道之人，若郑玄之徒，陈明《洪范》，攘服灾咎。遵尧者，今郡守刺史二月数迁，宜依黜陟，以章能否，纵不九载，可满三岁。御下者，表谒希爵，一宜禁塞，迁举之事，责成主者。散利者，天子之体，理无私积，宜弘大务，蠲略细微。（《后汉·卢植传》，又《续汉·五行志六》注引《续汉》本传：「植上书，丙子蚀自巳过午」云云，今此少「丙子」二字。）


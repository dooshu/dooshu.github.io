○对围棋判

〈安北副都护连帅爱与人弈，棋闻寇至不辍，御史以逗挠纠察。〉

肃然北庭，不敢南牧，有备无患，尚劳我师。都护副彼军容，属当戎旅，理宜躬擐甲胄，静柝边城。焉得留玩弈棋，挠师亭候，怀烂柯之末技，亏授钺之良谋？苟失律而否臧，况慢令而致寇。逗挠之罪，已巷难逃；纠按之明，职司其举。宜拘司败，以正爰书。


卷七十

<集部，词曲类，词选之属，御选历代诗余

钦定四库全书

御选历代诗余卷七十目录【一百字】

念奴娇【又一体】

苏轼

周紫芝【二首】

赵鼎臣

吕渭老

韩驹

蔡伸

叶梦得

李邴

曾纡【二首】

刘一止

赵长卿

张元干【二首】

朱敦儒【二首】

曾觌

曾惇

辛弃疾

程垓

朱熹

赵彦端【二首】

毛幵【三首】

沈端节【二首】

张炎【三首】

石孝友【二首】

何梦桂【二首】

张翥

王世懋

绦都春【又一体】

赵彦端

吴文英【三首】

蒋捷

翁元龙

朱淑真

高阳台【又一体】

吴文英【二首】

蒋捷

张炎【二首】

李彭老【二首】

李莱老

王亿之

王茂孙

僧晦

张翥

前调【又一体】

王沂孙

东风第一枝

高观国【二首】

史达祖【三首】

张翥

赵崇霄

御选历代诗余卷七十目录

钦定四库全书

御选历代诗余卷七十【一百字】

司经局洗马掌局事兼翰林院修撰加二级【臣】王奕清奉旨校刋

念奴娇

【又一体一名大江东去或无去字或以为大江乘者误也一名酹江月一名赤壁词皆以苏轼词别名按此调若止中间平仄稍异不复另列一体因苏词换头二三句上五下四故分出之】

念奴娇【赤壁怀古】　　　　　　　　　苏　轼

大江东去浪淘尽千古风流人物故垒西边人道是三国周郎赤壁乱石穿空惊涛拍岸卷起千堆雪江山如画一时多少豪杰　遥想公瑾当年小乔初嫁了雄姿英发羽扇纶巾谈笑间樯橹灰飞烟灭故国神游多情应笑我早生华发人生如梦一尊还酹江月

前调【秋月】　　　　　　　　　　周紫芝

氷轮飞上正金波翻动玉壶新绿风帽还攲清露滴凛凛微生寒粟白玉楼高水晶帘卷十里堆琼屋千山人

静怒龙声喷蕲竹　夜久斗落天高银河还对泻冷悬双瀑此地人间何处有难买明珠千斛弄影人归锦袍何在更谁知鸿鹄素光如练满天空挂寒玉

前调【送路使君】　　　　　　　　　　周紫芝

楚山无尽看西来新拥石城双斾立马花边金镫暖遥想元戎小队白雪歌成莫愁去後往事空千载一时吟啸风流不减前辈　闻道梦泽南州日高初睡足雅宜高会老去愁多谁念我空对云山苍翠南鴈归时白头应记得尊前倾盖送君南浦无情空恨江水

前调【送王长卿赴河间】　　　　　　　　赵鼎臣

旧游何处记金汤形胜蓬瀛佳丽绿水芙蓉元帅与宾僚风流济济万柳亭边雅歌堂上醉倒春风里十年一梦觉来烟水千里　惆怅送子重游南楼依旧否朱阑谁倚要识当时惟是有明月曾陪珠履量减杯中雪添头上甚矣吾衰矣酒徒相问为言憔悴如此

前调　　　　　　　　　　　　吕渭老

暮云收尽霁霞明高拥一轮寒玉帘影横斜房户静小立啼红簌簌素鲤频传蕉心微展双蕊明红烛开门疑是故人敲撼窗竹　长记那里西楼小寒窗静掩风筝鸣屋泪眼灯光情未尽尽觉语长更促短短霞杯温温罗帊妙语书裙幅五湖何日小舟同泛春绿

前调【月】　　　　　　　　　　　韩　驹

海天向晚渐霞收余绮波澄微绿木落天高真个是一雨秋容新沐唤起嫦娥掩云拨雾驾此一轮玉桂华疎淡广寒谁伴幽独　不见弄玉吹箫尊前空对此清光堪掬露鬓风鬟何处问云雨巫山六六珠斗斓斒银河清浅影转西楼曲此情谁会倚风三弄横竹

前调　　　　　　　　　　　　蔡　伸

轻雷骤雨洗千巗浓翠层峦森列衣袂凉生丛竹外时有飞萤明灭云浪鳞鳞兰舟泛泛共载一轮月五湖当日未应此段奇絶　归路横玉惊鸾叫云清似水悠扬天末玉宇琼林凝望处依约广寒宫阙老去情锺此心仍在未肯甘华髪清欢留作异时佳话重说

前调【次东坡韵】　　　　　　　　　　叶梦得

云峰横起障吴关三面真成尤物倒卷回潮目尽处秋水黏天无壁绿鬓人归如今虽在空有千茎雪追寻如梦谩余诗句犹杰　闻道尊酒登临孙郎终古恨长歌时发万里云屯瓜步晚落日旌旗明灭鼓吹风高画船遥想一笑吞穷发当时曾照更谁重问山月

前调【秋月次周竹坡韵】　　　　　　　　李　邴

素光练净映秋山隐隐修眉横绿鳷鹊楼高天似水碧瓦寒生银粟万丈斜晖奔云涌雾飞过卢仝屋更无尘气满庭风碎梧竹　谁念鹤发仙翁当年曾共赏紫巗飞瀑对影三人聊痛饮一洗离愁千斛斗转参横翩然归去万里骑黄鹄满天霜晓叫云吹断横玉

前调　　　　　　　　　　　　曾　纡

片帆暮落正前邨梅蕊愁人如雪东陌西溪长记得疎影横斜时节六出氷姿玉人微步笑里轻轻折兰房同醉暗香曾共私窃　回首万水千山一枝重见处离肠千结料想临鸾消痩损时把啼红偷浥怎得伊来许多幽恨共捻青梢说如今千里断肠空对明月

前调【海棠括东坡诗】　　　　　　　　　曾　纡

江城春晚正海棠临水嫣然幽独秀色天姿真富贵何必金盘华屋月下无人雨中有泪絶艳仍清淑丰肌得酒嫩红微透轻縠　晓日雾霭林深佳人春睡思朦朦初足笑出疎篱端可厌桃李漫山麄俗燕子飞来鸿鹄何在千里移西蜀明朝酒醒乱红那忍轻触

前调【和陈元载中秋小集】　　　　　　　　刘一止

燕台暮集对秋容凄紧松隂羃羃徙倚栏边临翠壑千顷风烟横出坐待氷轮天空云散一色如苍璧姮娥有意为谁来赴今夕　身丗如许飘流佳时轻过了他年空忆我辈情锺端未媿昔日兰亭陈迹坐上何人骊歌凄断语别还应惜有心红烛替人珠泪频滴

前调【梅】　　　　　　　　　　　赵长卿

小春时候见早梅吐玉裁琼妆白点点枝头光照眼恼损柔肠情客暗里芳心出羣标致经岁成疎隔如今风韵何人依旧冰雪　冷艶潇洒天然香姿肯易许游蜂狂蝶夜半黄昏担带了多少清风明月宋玉虽悲元超虽恨见了千愁歇东君还许有情取次攀折

前调　　　　　　　　　　　　张元干

江天云霁正露荷擎翠风槐揺绿试问秦楼今夜里愁到阑干几曲笑捻黄花重题红叶无奈归期促暮云千里桂花初绽寒玉　有谁伴我凄凉除非分付与杯中醽醁水本无情山又远回首烟波云木梦绕西园魂飞南浦自古情难足旧游何处落霞空映孤鹜

前调【蕊香堂赏海棠】　　　　　　　　　张元干

蕊香深处逢上已生怕花飞红雨万点臙脂遮翠袖谁识黄昏凝伫烧烛呈妆传杯凭槛莫放春归去垂丝无语见人却似羞妒　修禊当时今日羣贤弦管里英姿如许宝靥罗衣应未有许多阳台神女气涌三山醉听五鼓休更分今古壶中天地大家着意留住

前调　　　　　　　　　　　　朱敦儒

别离情绪奈一番好景一番悲戚燕语莺啼人乍远还是他鄊寒食桃李无言不堪攀折总是风流客东君也自怪人冷淡踪迹　花艳草草春上酒随花意薄疎狂何益除却清风并晧月脉脉此情谁识料得文君重帘不卷且等闲消息不如归去受他真个怜惜

前调【梅次赵仙源韵】　　　　　　　　　朱敦儒

见梅惊笑问经年何处收香藏白似语如愁却问我何苦红尘久客观里栽桃仙家种杏到处成疎隔千林无伴淡然独傲霜雪　且与管领春回孤标争肯接雄蜂雌蝶岂是无情知受了多少凄凉风月寄驿人遥和羮心在忍使芳尘歇东风寂寞可人谁为攀折

前调【赋林檎花】　　　　　　　　　　曾　觌

羣花渐老向晓来微雨芳心初拆拂掠娇红香旖旎浑欲不胜春色淡月棃花新晴繁杏装点成标格风光都在半开深院人寂　刚要买断东风袅柔枝低映舞茵歌席记得当时曾共赏玉人纤手轻摘醉里妖娆醒时风韵比并堪端的谁知顦顇对花空惹思忆

前调【送淮漕钱处和】　　　　　　　　　曾　惇

绣衣直指问凌风一笑翩然何许诏出层霄持汉节千里秋风淮浦监远江山竹西歌吹曾被烽烟汚须君椽笔为渠一洗尘土　休厌共倒金荷翠眉重为唱渭城朝雨看即扬鞭归骑稳还指郁葱深处宝带兼金华韀新绣直上云霄去回头莫忘玉霄今夜风露

前调【次东坡韵】　　　　　　　　　　辛弃疾

傥来轩冕问还是今古人间何物旧日重城愁万里风月而今坚壁药笼功名酒垆身世可惜蒙头雪浩歌一曲坐中人物三杰　休叹黄菊凋零孤标应也有梅花争发醉里重揩西望眼惟有孤鸿明灭万事从教浮云来去枉了冲冠发故人何在长庚应伴残月

前调　　　　　　　　　　　　程　垓

秋风秋雨正黄昏供断一窗愁絶带减衣寛谁念我难忍重城离别转枕褰帷挑灯整被总是相思切知他别後负人多少风月　不是怨极愁浓只愁重见了相思难说料得新来魂梦里不管飞来蝴蝶排闷人间寄愁天上终有归时节如今无奈乱云依旧千叠

前调【梅次赵仙源韵】　　　　　　　　　朱　熹

临风一笑问羣芳谁是真香纯白独立无朋算只有姑射山头仙客絶艶谁怜真心自保邈与尘缘隔天然殊胜不关风露冰雪　应笑俗李麤桃无言翻引得狂蜂轻蝶争似黄昏闲弄影清浅一溪霜月画角吹残瑶台梦断直下成休歇绿隂青子莫教容易披折

前调　　　　　　　　　　　　赵彦端

雨斜风横正诗人闲倦淮山清絶弹压秋光江万顷只欠凌波罗韤好事幽人怜予止酒着意温琼雪翠帷低卷怪来飞堕初月　凉夜华宇无尘舞裙香渐煖锦裀声阕不分金莲随步步谁遣芙蓉争发赖得高情湘歌洛赋称作西风客为君留住不然飞去云阙

前调【中秋】　　　　　　　　　　赵彦端

姮娥万古弄清光常共山青水緑我欲蓬莱风露顶渺视寰瀛一粟携手羣仙广寒游戏玉砌琉瓈屋归来一笑葛陂还访骑竹　此夕纵饮清欢吸寒辉万丈快如飞瀑倾倒银河斟斗杓莫问人间荣辱独倚阑干浩歌长啸惊堕云飞鹄乱呼蟾兔捣霜为驻顔玉

前调【陪张子公登览辉亭】　　　　　　　　毛　幵

层楼飞栋压孤城临瞰并吞空阔千古吴京佳丽地一览江山奇絶天际归舟云中烟树鹭点汀洲雪三山无际渺然相望溟渤　么凤遗响悲凉故台今不见苍烟芜没千骑重来初起废缅想六朝人物岘首他年羊公终在笑几人磨灭一时尊俎且须同赋风月

前调【中秋】　　　　　　　　　　毛　幵

素秋新霁风露洗寥廓珠宫琼阙帘幙生寒人未定鹊羽惊飞林樾河汉无声微云收尽相映寒光发三千银界一时无此奇絶　正是老子南楼多情辜负了十分佳节起舞徘徊谁为我倾倒杯中明月欲揽姮娥扁舟沧海戏濯凌波韤漏残钟断坐愁人世超忽

前调【次韵施德初席上】　　　　　　　　毛　幵

丽谯春晚望东南千里湖山佳色画戟门前清似水时节初过灯夕封井年登京华日近每报平安驿满城花柳正须千骑寻觅　忆我年少追游叨兔园客右多惭英识今日怀人无限意老泪尊前重滴赋咏空传雄豪谁在鬓点吴霜白招呼一醉幸公时慰愁寂

前调　　　　　　　　　　　　沈端节

湖山照影正日长娇困不烦匀埽絮满长洲春澹沲开徧吴宫花草嫩绿葱葱轻红簌簌渐觉枝头少余芳难并破愁惟有馨醥　应是留得东君海棠方待折玉环娇小雾薄隂轻初睡足宝幄画屏香袅醉态天真半羞微歛未肯都开了嫣然一笑此时风度尤好

前调　　　　　　　　　　　　沈端节

嫩凉清晓淡秋容横写鲛绡十幅山水光中参意味不管人间荣辱藜杖椶鞵纶巾鹤氅宾主俱遗俗倚阑舒啸一尊花下相属　云际有药千年琼瑶争秀发龙蛇新劚富贵功名元自有且乐无穷真福莲社风流醉乡跌宕时奏长生曲月娥同听好风徐韵松竹

前调【周静镜园池】　　　　　　　　　张　炎

万尘自远径松存髣髴斜川深意乌石冈边犹记得竹里吟安一字暗叶禽幽虚阑荷近看薄迟花气行行且止枯瓢枝上闲寄　不恨老却流光可怜归未得翻恨流水落落岭头云尚在一笑生涯如此树老梅荒山孤人共隔浦船归未划然长啸海风吹下空翠

前调【夜渡古黄河】　　　　　　　　　张　炎

扬舲万里笑当年厎事中分南北须信平生无梦到却向而今游历老柳官河斜阳古道风定波犹直野人惊问泛槎何处狂客　迎面落叶萧萧水流沙共远都无行迹衰草凄迷秋更绿惟有闲鸥独立浪挟天浮山邀云去银浦横空碧扣舷歌断海蟾飞上孤白

前调【和东坡韵赋梅】　　　　　　　　　张　炎

苔痕抱石透阳春挺挺林间英物隔水笛声那得到斜日空明絶壁半树篱边一枝竹外冷艶凌苍雪淡然相对万花无此清杰　还念庾岭幽情江南聊折赠行人应发寂寂西窗闲弄影深夜寒灯明灭且看芳壶休簪短帽照见萧萧发几时归去朗吟湖上香月

前调　　　　　　　　　　　　石孝友

平湖阁上正残虹挂雨微云擎月万顷琉瓈秋向冷忍便翠消红歇北海尊罍西园游宴兴逸湖山发飞尘不到坐移蓬岛珠阙　莫厌笑口频开少年行乐事转头飘忽公子多情真爱客敢惮深杯百罚太乙舟轻芙蓉城锁醉指神仙窟乘风归去尽教吹乱华发

前调　　　　　　　　　　　　石孝友

平湖阁上正雌霓将卷雄风初发醉倚危栏吟眺处月在蓬莱溟渤蓬叶香浮桂华光放翻动蛟鼍窟蹋轮谁信宓妃曾借尘韤　人世景物堪悲等闲都换了朱顔云发遥想广寒秋到早闲着几多空阔太白诗魂玉川风腋自有飞仙骨嫦娥为伴夜深同驾霜月

前调【惜春】　　　　　　　　　　何梦桂

三分春色更消得风雨几番零落年少不来春老去空负省薇阶药燕子飞忙杜鹃啼杀总为谁悲乐临春结绮旧家何处楼阁　一任年去年来怅画阑舞断尘生帘幙回首扬州浑一梦可是风流俱错百岁心期一春光景付与闲杯酌青蛇犹在莫教雷雨飞却

前调【感旧】　　　　　　　　　　何梦桂

问春何去乱随风飞堕杨花篱落罗韤香囊无觅处谁有返魂仙药细柳重门碧桃深巷回首曾行乐玉龙吟断夜深人在江阁　因念璧月琼枝对玉人何处绣帘珠幙一半青铜尘满匣空抚鸾刀金错薇露烟销莲膏花凝不寐还孤酌一春心事总将愁里消却

前调【眉间鴈】　　　　　　　　　　张　翥

晓妆乍了又翩翩何许飞来临镜欲寄相思无一字拈起芳心重省鬓嚲云低眉颦山远去翼宜相映娇波频送恍如秋水涵影　几度揉损啼红恨卿卿不到吴江枫冷一点风流应解妒翡翠双钿相并惯入香匳时违绣枕香足宫花暝多情翦就忍教分做孤另

前调【羁怀】　　　　　　　　　　王世懋

寒衣初授怪重鍼密线织成愁别儿女灯前谁信道野店荒鸡情节倦马惊嘶寒鸡误唱夜半霜天月朦胧滋味此时堪向谁说　犹记彭城渡口蚤朝滕暮兖鲁山秦碣白草黄尘青镜里短尽指冠危发哀乐中年浮沉宦况厎事忙教彻浊醪?久此时还共亲切

绦都春

【又一体双调一百字】

绦都春　　　　　　　　　　　赵彦端

平生相遇算未有笑语闽山佳处旧日文章如今风味浑如许眼前都是蓬莱路但莫道有人曾住异时天上种种风流待君如故　此处君家旧物看九万清风为君掀举举上青云却忆梅花依旧吐故人衰病今无绪只种得梅花盈圃待君一过山家共斟露醑

前调【元夕】　　　　　　　　　　吴文英

融和又报乍瑞霭霁色皇都春早翠幰竞飞玉勒争驰都门道鳌山彩结蓬莱岛向晚景双龙衔照绦绡楼上彤芝盖厎仰瞻天表　缥缈风传帝乐庆三殿共赏羣仙同到迤逦御香飘满人间闻嬉笑须臾一点星球小渐隐隐鸣鞘声杳游人月下归来洞天未晓

前调【为郭清华内子寿】　　　　　　　　吴文英

香深雾暖正人在锦瑟年华深院旧日汉宫分得红兰游吴苑临池羞落梅花片弄水月初匀妆面紫烟笼处双鸾共跨洞箫低按　歌管红围翠?冻云外似觉东风先转绣畔昼迟花厎天寛春无限仙郎骄马琼林宴待卷上珠帘教看更传莺入新年宝钗梦燕

前调【为李篔房量珠贺】　　　　　　　　吴文英

情黏舞綫怅驻马灞桥天寒人远旋翦露痕移得春娇栽琼苑流莺长语烟中怨恨三月飞花零乱艶阳归後红藏翠掩小坊幽院　谁见新腔按彻背灯暗共倚宝屏葱蒨绣被梦轻金屋装深沉香换梅花重洗春风面正溪上参横月转并禽飞上金沙瑞香雾暖

前调　　　　　　　　　　　　蒋　捷

春愁乍画正莺背带绿酴醿花谢细雨院深淡月廊斜重帘挂归时记约烧灯夜早坼尽秋千红架纵然归近风光又是翠隂初夏　娅姹颦青泫白恨玉佩罢舞芳尘凝榭几拟倩人付与兰香秋罗帊知他堕策斜拢马在厎处垂杨楼下无言暗拥娇鬟凤钗溜也

前调【秋晚海棠与黄菊盛开】　　　　　　　翁元龙

花娇半面记密烛夜阑同醉深院衣袖粉香犹未经年如年远玉顔不趁秋容换但换却春游同伴梦回前度邮亭倦客又拈笺管　慵按梁州旧曲怕离柱断弦惊破金鴈霜被睡浓不比花前良宵短秋娘羞占东篱畔待说与深闺幽怨恨他情澹陶郎旧缘较浅

前调【梅　　　　　　　　　宋媛】朱淑真

寒隂渐晓报驿使探春南枝开早粉蕊弄香芳脸凝酥琼枝小雪天分外精神好向白玉堂前应到化工不管朱门闭也暗传音耗　轻渺盈盈笑靥称娇面爱学宫妆新巧几度醉吟独倚阑干黄昏後月笼疎影横斜照更莫待笛声吹老便须折取归来胆瓶插了

高阳台

【又一体双调一百字】

高阳台【落梅】　　　　　　　　　吴文英

宫粉雕痕仙云堕影无人野水荒湾古石埋香金沙锁骨连环南楼不恨吹横笛恨晓风千里关山叹飘零亭上黄昏月冷栏干　寿阳宫里愁鸾镜问谁调玉髓暗补香瘢细雨归鸿孤山无限春寒离魂难倩招清些梦缟衣解佩溪边最愁人啼鸟晴明叶厎清圆

前调【寿毛荷塘】　　　　　　　　　　吴文英

风袅垂杨雪消蕙草何如清润潘郎风月襟怀挥毫倚马成章玄都观里桃千树映麴尘十里荷塘未归来应恋花洲醉玉吟香　东风晴昼浓如酒正十分晧月一半春光燕子重来明朝传梦西窗朝寒几煖金炉烬料洞天日月偏长杏园诗应待先题嘶马平康

前调【送翠英】　　　　　　　　　　蒋　捷

燕卷晴丝蜂黏落絮天教绾住闲愁闲里清明匆匆粉涩红羞灯揺缥晕茸窗冷语未阑娥影分收好伤情春也难留人也难留　芳尘满目总悠悠问萦云佩响还绕谁楼别酒才斟从前心事都休飞鸎纵有风吹转奈旧家苑已成秋莫思量杨柳湾西且櫂吟舟

前调　　　　　　　　　　　　张　炎

接叶巢莺平波卷絮断桥斜日归船能几番游看花又是明年东风且伴蔷薇住到蔷薇春已堪怜更凄然万绿西泠一抹荒烟　当年燕子知何处但苔深韦曲草暗斜川见说春愁如今也到鸥边无心再续笙歌梦掩重门浅醉闲眠莫开帘怕见飞花怕听啼鹃

前调【庆承园即韩平原南园】　　　　　　　张　炎

古木迷鸦虚堂起燕欢游转眼惊心南圃东窗酸风埽尽芳尘鬓貂飞入平原草最可怜浑是秋隂夜沉沉不信归魂不到花深　吹箫踏叶幽寻去任船依断石袖裹寒云老桂悬香珊瑚碎击无声故园已是愁如许抚残碑却又伤今更关情秋水人家斜照西泠

前调【落梅】　　　　　　　　　　李彭老

飘粉杯寛盛香袖小青青半掩苔痕竹里遮寒谁念减尽芳云么凤叫晚吹晴雪料水空烟冷西泠感凋零残缕遗钿迤逦成尘　东园曾趁花前约记按筝筹酒戏挽飞琼环佩无声草暗台榭春深欲倩怨笛传清谱怕断霞难返吟魂转销凝点点随波望极江亭

前调【寄题荪壁山房】　　　　　　　　　李彭老

石笋埋云风篁啸晚翠微高处幽居缥简云签人间一点尘无緑深门户啼鹃外看堆牀宝晋图书尽萧闲浴研临池滴露研朱　旧时曾写桃花扇弄霏香秀笔春满西湖松菊依然柴桑自爱吾庐氷弦玉麈风流在更秋兰香染衣裾照窗明小字珠玑重见欧虞

前调【落梅】　　　　　　　　　　李莱老

门掩香残屏揺梦冷珠钿糁缀芳尘临水搴花流来疑是行云藓梢空挂凄凉月想鹤归犹怨黄昏黯销凝人老天涯鴈影沉沉　断肠不在听横笛在江皋解佩翳玉飞琼烟湿荒邨背春无限愁深迎风点点飘寒粉怅秋娘满袖啼痕更关情青子悬枝绿树成隂

前调　　　　　　　　　　　　王亿之

双桨敲氷低蓬护冷扁舟晓渡西泠回首吴山微茫遥带重城堤边几树垂杨柳早嫩黄揺动春情问孤鸿何处飞来共唤飘零　轻帆初落沙洲暝渐潮痕雨渍面色风皴旅思羁愁偏能老大行人姮娥不管征途苦甚夜深尽照孤衾想玉楼犹凭栏干为我销凝

前调　　　　　　　　　　　　王茂孙

迟日烘晴轻烟缕昼锁窗雕户慵开人独春闲金猊香透兰煤山屏煖倚珊瑚畔任翠隂移过瑶阶悄无声彩翅翩翩何处飞来　片时千里江南路被东风悞引还近阳台腻雨娇云多情恰喜徘徊无端枝上啼鸠唤便等闲孤枕惊回恶情怀一院杨花一迳苍苔

前调　　　　　　　　　　　　僧　晦

红入桃腮青回柳眼韶华已破三分人不归来空教草怨王孙平明几点催花雨梦半阑欹枕初闻问东君因甚将春老却闲人　东郊十里香尘软旋安排玉勒整顿雕轮趁取芳时去寻岛上红云朱衣引马黄金带算到头总是虚名莫闲愁一半悲秋一半伤春

前调【题赵仲穆山水便面】　　　　　　　　张　翥

染黛浮空凝妆竚远数峯厎事含颦一样新眉从他雨抹烟匀龙绡便面宜歌舞看亭亭玉骨氷神几销魂翠被余香锦瑟清尘　如今归去湖山畔对一川平野一片闲云两两渔舟相过桂渚兰津谁将玉斧修明月奈琼楼高处无人忆王孙芳草江南啼鴂残春

前调【又一体咏纸被】　　　　　　　　　王沂孙

霜楮刳皮冰花擘茧满腔絮湿湘帘抱瓮工夫何须待吐吴蚕水香玉色难裁翦更绣鍼茸线休拈伴梅花暗卷春风斗帐孤眠　篝熏鹊锦熊氊一任粉融脂涴犹怯痴寒我睡方浓笑他欠此情缘揉来细软烘烘煖尽何妨挟纩装緜酒魂醒半榻棃云记坐诗禅

东风第一枝

【双调一百字】

东风第一枝【为梅溪寿】　　　　　　　高观国

玉洁生英冰清孕秀一枝天地春早素盟江国芳寒旧约汉宫梦晓溪桥独步看洒落仙人风表似妙句何逊扬州最惜细吟清峭　香暗度照影波渺春暗寄付情云杳爱随青女横陈更怜素娥窈窕调羮雅意好赞助清时廊庙羡韵高只有松筠共结岁寒难老

前调【立春日访梅溪雨中同赋】　　　　　　　高观国

烧色回青冰痕绽白娇云先酿酥雨纵寒不压葭尘应时已鞭黛土东君入夜怕预恼诗边心绪意转新无奈吟魂醉里已题春句　香梦醒几花暗吐緑睡醒几枝偷舞酒醅清惜同斟菜甲嫩怜细缕玉纤彩胜愿岁岁春风相遇要等得明日新晴第一待寻芳去

前调【春雪】　　　　　　　　　　史达祖

巧沁兰心偷黏草甲东风欲障新暖谩疑碧瓦难留信知暮寒较浅行天入镜做弄出轻?纤软料故园不卷重帘悮了乍来双燕青未了柳回白眼红欲断杏开素面旧游忆着山阴後盟遂妨上苑熏炉重熨便放慢春衫鍼线怕凤鞾挑菜归来万一灞桥相见

前调【与高宾王赋】　　　　　　　　　史达祖

草脚春回花心梦醒鞭香拂散牛土旧歌空忆珠帘彩笔倦题绣户黏鸡贴燕想占断东风来处暗惹起一掬相思乱若翠盘红缕　今夜覔梦池秀句明日动探花芳绪寄声沽酒人家预约嬉游伴侣怜他梅柳怎忍俊天街酥雨待过了一月灯期日日醉扶归去

前调【灯夕】　　　　　　　　　　史达祖

酒馆歌云灯街舞绣笑声喧似箫鼓太平京国多欢大酺绮罗几处东风不动照花影一天春聚看翠光金缕相交苒苒细吹香雾　羞醉玉少年丰度怀艳雪旧家伴侣闭门明月关心倚窗小梅索句吟情欲断念娇俊知人无据想袖寒珠络藏香夜久带愁归去

前调【忆梅】　　　　　　　　　　张　翥

老树浑苔横枝未叶青春肯悞芳约背阴未返冰魂阳梢已含红萼佳人寒怯谁惊起晓来梳掠是月斜窗外幺禽霜冷竹间幽鹤　云澹澹粉痕渐薄风细细冻香又落叩门喜伴金尊倚阑怕听画角依稀梦里记半面浅窥珠箔甚时得重写鸾笺去访旧游妆阁

前调　　　　　　　　　　　　赵崇霄

妒雪梅苏迷烟柳醒游丝轻扬新霁卷帘看燕初归步屧为花早起春来犹浅便做出十分春意喜凤钗才卸珠幡早换巧梳描翠　着数点催花雨腻更一阵递香风细小莺欢煖调声嫩蝶试晴舞翅清欢易失怕轻负年芳流水好趁闲共整吟韀日日访桃寻李

御选历代诗余卷七十








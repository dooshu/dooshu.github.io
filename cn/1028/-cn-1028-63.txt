方岳　除夜

雪瓮冰齑了岁除，停杯且听话迂疏。

山居虽窄可无竹，家计甚贫犹有书。

但觉是非惊化鹤，不将喜怒等群狙。

耦耕久与邻翁约，春雨宁辞手拮据。

方岳

方岳　除夜

雪片初飞岁已除，竹篱梅自可吾庐。

归来只有穷相守，未议移文送却渠。

方岳

方岳　除夜

年华三百六十日，尘劳八万四千门。

高眠茅屋人亦老，相对梅花灯欲昏。

静中颇窥造物意，极处是为天地根。

生菜春盘一杯酒，明朝花柳又村村。

方岳

方岳　除夜

日月无根走弹丸，年来年去几椒盘。

秋崖老却浑閒事，老却梅花不耐寒。

方岳

方岳　除夜

莫嫌工部太侵寻，老杜称呼直至今。

我但六年难改口，不知老杜更年深。

方岳

方岳　除夜

莫笑青衫霜叶枯，六年不改旧称呼。

人间书疏非吾事，菜缕春盘何处无。

方岳

方岳　除夜

挑尽寒灯岁又残，一年弹指几悲欢。

人情何啻吴江冷，世路从来蜀道难。

春酒正须今夕共，梅花并作百年看。

团栾但得吾亲健，未办生崖意自宽。

方岳

方岳　除夜

春缸落面滑於油，旋泼醅来不用簄。

穷鬼相随政相熟，莫题荼垒恼渠休。

方岳

方岳　除夜

更与梅花把一杯，醉题帖子等春来。

须臾便是隔年事，留得寒香一并开。

方岳

方岳　除夜

春入荷葭坞亦奇，坞名不枉与天知。

绿章并按閒池沼，岂但乌台要勘诗。

方岳

方岳　除夜

山中寒尽不如年，只道梅花欲雪天。

未到五更春已动，乾坤生意本无边。

方岳

方岳　除夜

幸有牛衣暖似春，可曾半字日边人。

不知相国何为者，撩得诸公屋大嗔。

方岳

方岳　除夜

不是催租夜打门，那知宝佑改新元。

人间测度春风意，李白桃红又一番。

方岳

方岳　除夜

眼底童乌已七龄，吾伊略亦记群经。

丁宁莫就中书试，只可松边竹下听。

方岳

方岳　除夜

尽处生机衮衮新，花情柳思已精神。

岁堂堂去谁能守，睡到明朝又是春。

方岳


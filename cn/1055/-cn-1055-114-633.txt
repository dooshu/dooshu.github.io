【唐郑浣阴符经序一〈开成二年〉】

右《阴符经序》，郑浣撰，柳公权书。唐世碑碣，颜、柳二家书最多，而笔法往往不同。虽其意趣或出于临时，而模勒镌刻亦有工拙。公权书《高重碑》，余特爱模者不失其真，而锋芒皆在。至《阴符经序》，则蔡君谟以为柳书之最精者，云“善藏笔锋”，与余之说正相反。然君谟书擅当世，其论必精，故为志之。治平元年二月六日书。


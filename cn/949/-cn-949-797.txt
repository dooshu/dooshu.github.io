范成大　偶书

伯劳东去燕西飞，同寄春风二月时。

可恨同时不同调，此情那得更相知。

范成大

范成大　偶书

捏目华中影现身，有为皆妄懒方真。

已甘搰搰勤为圃，休向滔滔苦问津。

书至五千空拄腹，钱非十万不通神。

君看汗简沉碑者，随水随风几窖尘!

范成大

范成大　偶书

出处由人不系天，痴儿富贵更求仙。

东家就食西家宿，世事何缘得两全。

范成大

范成大　偶书

太行巫峡费车舟，休向沧溟认一沤。

日下冰山难把玩，雨中土偶任漂流。

元无刻木牵丝技，但合收绳卷索休。

惟有酒缸并饭甑，却须粳秫十分收。

范成大


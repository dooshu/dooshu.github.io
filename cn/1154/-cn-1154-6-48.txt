卷一百八　韩长孺列传第四十八

御史大夫韩安国者，梁成安人也，

【集解】：徐广曰：“在汝颍之间也。”【索隐】：按：徐广云“在汝颍之间”。汉书地理志县名，属陈留。【正义】：括地志云：“成安故城在汝州梁县东二十三里。”地理志云成安属颍川郡。陈留郡又有成安县，亦属梁，未知孰是也。

後徙睢阳。

【正义】：今宋州宋城。

尝受韩子、杂家说於驺田生所。

【索隐】：案：安国学韩子及杂家说於驺县田生之所。

事梁孝王为中大夫。吴楚反时，孝王使安国及张羽为将，扞

【索隐】：上音酱，下音汗。

吴兵於东界。张羽力战，安国持重，以故吴不能过梁。吴楚已破，安国、张羽名由此显。

梁孝王，景帝母弟，窦太后爱之，令得自请置相、二千石，出入游戏，僭於天子。天子闻之，心弗善也。太后知帝不善，乃怒梁使者，弗见，案责王所为。韩安国为梁使，见大长公主

【集解】：徐广曰：“景帝姊。”【索隐】：案：即馆陶公主。【正义】：如淳云：“景帝妹也。”

而泣曰：“何梁王为人子之孝，为人臣之忠，太后曾弗省也？

【索隐】：省音仙井反。省者，察也。

夫前日吴、楚、齐、赵七国反时，自关以东皆合从西乡，惟梁最亲为艰难。梁王念太后、帝在中，

【正义】：谓关中也。又云京师在天下之中。

而诸侯扰乱，一言泣数行下，跪送臣等六人，将兵击卻吴楚，吴楚以故兵不敢西，而卒破亡，梁王之力也。今太后以小节苛礼

索隐案：谓苛细小礼以责之。

责望梁王。梁王父兄皆帝王，所见者大，故出称跸，入言警，车旗皆帝所赐也，即欲以侘鄙县，

【集解】：徐广曰：“侘，一作‘绗’也。”骃案：侘音丑亚反，夸也。索隐仛音丑亚反，字如“姹”。仛者，夸也。汉书作“嫮”，音火亚反。绗音寒孟反。

驱驰国中，以夸诸侯，令天下尽知太后、帝爱之也。今梁使来，辄案责之。梁王恐，日夜涕泣思慕，不知所为。何梁王之为子孝，为臣忠，而太后弗恤也？”大长公主具以告太后，太后喜曰：“为言之帝。”言之，帝心乃解，而免冠谢太后曰：“兄弟不能相教，乃为太后遗忧。”悉见梁使，厚赐之。其後梁王益亲驩。太后、长公主更赐安国可直千馀金。名由此显，结於汉。

其後安国坐法抵罪，蒙

【集解】：蒙，县名。【索隐】：抵音丁礼反。蒙，县名，属梁国也。

狱吏田甲辱安国。安国曰：“死灰独不复然乎？”田甲曰：“然即溺之。”居无何，梁内史缺，汉使使者拜安国为梁内史，起徒中为二千石。田甲亡走。安国曰：“甲不就官，我灭而宗。”甲因肉袒谢。安国笑曰：“可溺矣！公等足与治乎？”

【索隐】：案：谓不足与绳之。治音持也。

卒善遇之。

梁内史之缺也，孝王新得齐人公孙诡，说之，欲请以为内史。窦太后闻，乃诏王以安国为内史。

公孙诡、羊胜说孝王求为帝太子及益地事，恐汉大臣不听，乃阴使人刺汉用事谋臣。及杀故吴相袁盎，景帝遂闻诡、胜等计画，乃遣使捕诡、胜，必得。汉使十辈至梁，相以下举国大索，月馀不得。内史安国闻诡、胜匿孝王所，安国入见王而泣曰：“主辱臣死。

【索隐】：此语见国语。

大王无良臣，故事纷纷至此。今诡、胜不得，请辞赐死。”王曰：“何至此？”安国泣数行下，曰：“大王自度於皇帝，孰与太上皇之与高皇帝及皇帝之与临江王亲？”孝王曰：“弗如也。”安国曰：“夫太上、临江亲父子之间，然而高帝曰‘提三尺剑取天下者朕也’，故太上皇终不得制事，居于栎阳。临江王，適长太子也，以一言过，废王临江；

【集解】：如淳曰：“景帝尝属诸姬，太子母栗姬言不逊，由是废太子，栗姬忧死。”

用宫垣事，卒自杀中尉府。何者？治天下终不以私乱公。语曰：‘虽有亲父，安知其不为虎？虽有亲兄，安知其不为狼？’今大王列在诸侯，悦一邪臣

【索隐】：悦，汉书作“訹”。说文云“訹，诱也”。

浮说，犯上禁，桡明法。天子以太后故，不忍致法於王。太后日夜涕泣，幸大王自改，而大王终不觉寤。有如太后宫车即晏驾，大王尚谁攀乎？”语未卒，孝王泣数行下，谢安国曰：“吾今出诡、胜。”诡、胜自杀。汉使还报，梁事皆得释，安国之力也。於是景帝、太后益重安国。孝王卒，共王即位，安国坐法失官，居家。

建元中，武安侯田蚡为汉太尉，亲贵用事，安国以五百金物遗蚡。蚡言安国太后，天子亦素闻其贤，即召以为北地都尉，迁为大司农。闽越、东越相攻，安国及大行王恢将。未至越，越杀其王降，汉兵亦罢。建元六年，武安侯为丞相，安国为御史大夫。

匈奴来请和亲，天子下议。大行王恢，燕人也，数为边吏，习知胡事。议曰：“汉与匈奴和亲，率不过数岁即复倍约。不如勿许，兴兵击之。”安国曰：“千里而战，兵不获利。今匈奴负戎马之足，怀禽兽之心，迁徙鸟举，难得而制也。得其地不足以为广，有其众不足以为彊，自上古不属为人。

【索隐】：案：晋灼云“不内属於汉为人”。

汉数千里争利，则人马罢，虏以全制其敝。且彊弩之极，矢不能穿鲁缟；

【集解】：许慎曰：“鲁之缟尤薄。”

冲风之末，力不能漂鸿毛。非初不劲，末力衰也。击之不便，不如和亲。”群臣议者多附安国，於是上许和亲。

其明年，则元光元年，雁门马邑豪聂翁壹

【集解】：张晏曰：“豪犹帅也。”【索隐】：聂，姓也；翁壹，名也。汉书云“聂壹”。

因大行王恢言上曰：“匈奴初和亲，亲信边，可诱以利。”阴使聂翁壹为间，亡入匈奴，谓单于曰：“吾能斩马邑令丞吏，以城降，财物可尽得。”单于爱信之，以为然，许聂翁壹。聂翁壹乃还，诈斩死罪囚，县其头马邑城，示单于使者为信。曰：“马邑长吏已死，可急来。”於是单于穿塞将十馀万骑，入武州塞。

【集解】：徐广曰：“在雁门。”【索隐】：地理志县名，属雁门。又崔浩云“今平城直西百里有武州城”是也。

当是时，汉伏兵车骑材官二十馀万，匿马邑旁谷中。卫尉李广为骁骑将军，

【集解】：汉书曰：“北貉燕人来致骁骑。”应劭曰：“骁，健也。”张晏曰：“骁，勇也，若六博之枭矣。”

太仆公孙贺为轻车将军，

【正义】：司马续汉书云：“轻车，古之战车。”

大行王恢为将屯将军，

【正义】：李奇云：“监主诸屯。”

太中大夫李息为材官将军。

【正义】：臣瓚云：“材官，骑射之官。”

御史大夫韩安国为护军将军，诸将皆属护军。约单于入马邑而汉兵纵发。王恢、李息、李广别从代主击其辎重。

【正义】：释名云：“辎，厕也。所载衣服杂厕其中。”

於是单于入汉长城武州塞。未至马邑百馀里，行掠卤，徒见畜牧於野，不见一人。单于怪之，攻烽燧，得武州尉史。欲刺问尉史。尉史曰：“汉兵数十万伏马邑下。”单于顾谓左右曰：“几为汉所卖！”

【正义】：几音祈。

乃引兵还。出塞，曰：“吾得尉史，乃天也。”命尉史为“天王”。塞下传言单于已引去。汉兵追至塞，度弗及，即罢。王恢等兵三万，闻单于不与汉合，度往击辎重，必与单于精兵战，汉兵势必败，则以便宜罢兵，皆无功。

天子怒王恢不出击单于辎重，擅引兵罢也。恢曰：“始约虏入马邑城，兵与单于接，而臣击其辎重，可得利。今单于闻，不至而还，臣以三万人众不敌，礻是取辱耳。

【集解】：徐广曰：“禔，一作‘祇’也。”

臣固知还而斩，然得完陛下士三万人。”於是下恢廷尉。廷尉当恢逗桡，当斩。

【集解】：汉书音义曰：“逗，曲行避敌也；桡，顾望。军法语也。”【索隐】：案：劭云“逗，曲行而避敌，音豆”。又音住，住谓留止也。桡，屈弱也，女孝反。一云桡，顾望也。

恢私行千金丞相蚡。蚡不敢言上，而言於太后曰：“王恢首造马邑事，今不成而诛恢，是为匈奴报仇也。”上朝太后，太后以丞相言告上。上曰：“首为马邑事者，恢也，故发天下兵数十万，从其言，为此。且纵单于不可得，恢所部击其辎重，犹颇可得，以慰士大夫心。今不诛恢，无以谢天下。”於是恢闻之，乃自杀。

安国为人多大略，智足以当世取合，而出於忠厚焉。

【索隐】：案：出者，去也。言安国为人无忠厚之行。

贪嗜於财。所推举皆廉士，贤於己者也。於梁举壶遂、臧固、郅他，

【索隐】：上音质，下徒河反。谓三人姓名也，壶遂也，臧固也，郅他也。若汉书则云“至他”，言至於他处，亦举名士也。

皆天下名士，士亦以此称慕之，唯天子以为国器。安国为御史大夫四岁馀，丞相田蚡死，安国行丞相事，奉引堕车蹇。

【集解】：如淳曰：“为天子导引而堕车，跛足。”

天子议置相，欲用安国，使使视之，蹇甚，乃更以平棘侯薛泽为丞相。安国病免数月，蹇愈，上复以安国为中尉。岁馀，徙为卫尉。

车骑将军卫青击匈奴，

【集解】：徐广曰：“元光六年也。”

出上谷，破胡茏城。

【集解】：茏音龙。【索隐】：音龙。

将军李广为匈奴所得，复失之；公孙敖大亡卒：皆当斩，赎为庶人。明年，匈奴大入边，杀辽西太守，及入雁门，所杀略数千人。车骑将军卫青击之，出雁门。卫尉安国为材官将军，屯於渔阳。

【正义】：幽州县。

安国捕生虏，言匈奴远去。即上书言方田作时，请且罢军屯。罢军屯月馀，匈奴大入上谷、渔阳。安国壁乃有七百馀人，出与战，不胜，复入壁。匈奴虏略千馀人及畜产而去。天子闻之，怒，使使责让安国。徒安国益东，屯右北平。

【正义】：幽州渔阳县东南七十七里北平城，即汉右北平也。

是时匈奴虏言当入东方。

安国始为御史大夫及护军，後稍斥疏，下迁；而新幸壮将军卫青等有功，益贵。安国既疏远，默默也；将屯又为匈奴所欺，失亡多，甚自愧。幸得罢归，乃益东徙屯，意忽忽不乐。数月，病欧血死。安国以元朔二年中卒。

太史公曰：余与壶遂定律历，观韩长孺之义，壶遂之深中隐厚。

【集解】：徐广曰：“一云‘廉正忠厚’。”

世之言梁多长者，不虚哉！壶遂官至詹事，天子方倚以为汉相，会遂卒。不然，壶遂之内廉行脩，斯鞠躬君子也。

【索隐述赞】安国忠厚，初为梁将。因事坐法，免徒起相。死灰更然，生虏失防。推贤见重，贿金贻谤。雪泣悟主，臣节可亮。








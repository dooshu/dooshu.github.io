园中唐棣花盛开同三弟崧甫作　四首


剪雪裁冰一簇圆，春风开遍画栏边。花光写出元公笔，小雅篇章尔雅笺。

无限丰神逸句工，一枝婀娜舞东风。何妨寄远将花写，亲谱相思入卷中。

可曾仙李共根苗，花萼分辉寄托遥。诗集题签楼署榜，千秋佳话艳唐朝。

未与风人旨趣殊，花前兄弟共提壶。要从桃李飞觞后，重写西园夜宴图。






○添設縣治以杜三省盜源疏 【 添設縣治】

臣體得江西廣東福建三省、合界山中、近年以來、盜賊生發、至有數萬、見識征勦、其中有一征勦。而永無後患者。有用兵之後。所當善處以為永久之圖者。如饒平縣之三饒地方。去縣治不遠。南濱海邊大路。田地豐饒。禮義教化所及。自古以來。未嘗為亂。近因張璉倡禍。不早剪除。乃至今日。故臣謂一征勦而永無後患者此也。惟廣東之程鄉興寧。江西之安遠。福建之武平數縣之間。重山疊嶂。藏奸伏慝。賊首周三等作亂于永樂之年。王霄讓等作亂于景泰之年。鍾世高等作亂于天順之年。高安等作亂于成化之年。陳玉良等作亂于正德之年。其初皆因小寇竊發。各縣相推。不即撲滅。釀成大患。凡各賊猖獗之時、殺戮良民官兵、不知幾千萬命、勦平之日、糜費官帑百姓之財、不知幾十萬兩、故正德年間、廵撫周某查訪四縣之中。雖山嶂萬疊實多寬廣平地膏腴田土祗因離縣太遠。政教不及。民易生亂。議于適中之處。建立一州。以四縣屬州管轄。官府又因征勦之後、財用困乏遂從停止、殊不知每數十年一亂一征其糜費財物殘戮民命不可勝算然則一勞永逸。貽千萬年之安。何憚而不為乎。　聖王所以制馭四方者、以其有禮樂教化為維持之具、如有州縣則必有學挍鄉飲酒禮、四時祀典、民日習見、庶幾改惡從善、囿于德化而不自知、歷年建議將成而止者、亦有其故、葢欲以新設之州。隸于廣東布政司。則武平安遠、欲其隨州以遠屬于廣東。則難也。欲以州隸于福建布政司。則興寧程鄉安遠。欲其隨州以遠屬于福建。則難也。欲以州隸于江西布政司。則興寧程鄉武平。欲其隨州以遠屬于江西則難也。其互相爭立近地以圖便無怪也。臣今議州治惟因近築太平營之城五百丈以為州城、程鄉縣所割鄉村獨多、約凑米六千石、而興寧縣所割鄉村、凑米二百石、武平縣割鄉村凑米三百石、安遠縣割鄉村凑米二百石、通共米六千七百石立為一州、惟以安遠一縣屬之、以此州屬贛州府江西布政司、此州既立、得一賢長則一年之內、教化可行、其安遠黃鄉等處。設立鋪逓。府州縣官。及一切公差人役往來經行則三年之內皆為衣冠文物之區矣臣謂用兵之後。所當善處以為永久之圖者此也但行勘之際、各縣或以割地為難、而陰沮其事、獨不思征勦之師、乃仁人萬不得巳之舉、永久之圖、其利溥、其功遠、省他日無窮之費、活千萬年元元赤子之命、誠今日所當矢心以共成其美也、近奉　明旨、犂庭掃穴、蕩平有期若不趁時設置州縣、據其心腹要害、以扼塞各賊之咽喉、斷絕諸寇之脈絡、不過數年、又將屯聚生息、禍根終未剪除、但今議欲立州、則錢糧不多、合照福建之平和、江西之崇義建立、裁减縣分、近築太平營城內依各縣事例、另加捕盜主簿一員、更添設總兵官一員、駐劄本縣鎮守、凡南贛汀漳惠潮諸路參備等官、聽其統轄、督令往來廵視撫綏將見天下無不可化之民、歲改月移、自然畏威懷德相率而趨于善矣、臣謂一勞永逸之策莫善于此、


○上周世宗第一表

臣闻舍短从长，乃推通理；以小事大，著在格言。实徵自古之来，即有为臣之礼。既逢昭代，幸履良途。伏惟皇帝陛下体上圣之姿，膺下武之运，协一千而命世，继八百以卜年。化被区中，恩加海外，虎步则时钦英主，龙飞则图应真人。臣僻在一方，谬承馀业，比徇军民之欲，乃居后辟之崇，虽仰慕华风，而莫通上国。伏自初劳将帅，远涉封疆，叙寸诚则去使甚艰，於闲路则单函两献。载惟素愿，方俟睿慈。遽审大驾天临，六师雷动，猥以遐陬之俗，亲为跋履之行，循省伏深，兢畏无怕，岂因薄质，有累蒸人。伏惟皇帝陛下义在宁民，心惟庇物，臣倘或不思信顺，何以上协宽仁？今则仰望高明，俯存亿兆，虔将下国，永附天朝。已命边城，各令固守，见於诸路，皆俾戢军。仰期宸旨才颁，当发专人布告。伏冀诏虎贲而归国，巡雉堞以迥兵，万乘千官，免驱驰於原隰，地征土贡，常奔走於岁时。质在神明，誓於天地。庶使阖境荷咸宁之德，大君有光被之功。凡在照临，孰不归慕？谨令翰林学士户部侍郎臣锺谟、工部侍郎文理院学士臣李德明奉表以闻，仍进金器一千两，银器五千两，锦绮绫罗二千匹，及御衣犀带茶茗药物等，又进犒军牛五百头，酒二千石。


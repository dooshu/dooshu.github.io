○右卫状称驾幸西京诉事人梁敬冲三卫仗遂被翊卫张忠以刀斫折右臂断徒不伏（左右卫一条）

肆觐群后，列圣所以乘时；五载一巡，明王以之顺动。周穆八骏，车辙市於寰区；夏启二龙，骑迹光於县。汉家箫鼓，屡向汾河；魏帝鸣銮，式临谯郡。皇上俯从中路，幸望西畿，万骑皎而星罗，六军发而雷动。江腾海运，拥列缺以前驱；雾集云屯，命蒙公而启路。张忠家承积阀，业盛良弓，非无大树之荣，实有小棠之荫。公侯圭璧，百代相仍；带砺山河，千秋不绝。腰鞭此闼，方申御海之劳；荷戟丹闱，式展干城之效。


◇难刘宝孙为祖持重议

《丧服·小记》：「祖父卒，为祖母服者三年」，此谓孙为祖後者。《丧服》：「父亡，为母三年」。言为祖母三年，祖父三年可知也。为人後者，以当收族而严宗庙也，必以同宗支子，择其昭穆之伦而立之，不得高祖无子而立玄孙之序。严宗庙者，亦可以在继养，使鬼神有所享也。案士二庙，若立玄孙，则所严之祖，不及曾高，而祢祖无鬼，将何所飨乎？荀太尉秩尊，其统宜远，亲庙有四，孙之所得祭高祖也，则于太尉为祖，子所得祭高祖也。今立孙但得祭祖，而使曾祖不食，是则先人将恐于为厉，故知非立後之道也。又臣从君服，每降一等，《丧服》为君之祖服周，制君服三年明之也。若如论意，谓《小记》所言是为长子服者，又当言父卒然後为子三年，不得言祖父卒而为祖母後者三年。又养人子为己孙，与己自有孙岂异哉！（《通典》八十八）


陆游　书南堂壁

偶筑湖边舍，侵寻四十春。

山丘未薶骨，诗酒尚关身。

樵路霜侵屦，渔舟雨垫巾。

忝蒙乡党敬，六圣有遗民。

陆游

陆游　书南堂壁

数间破屋住荒郊，暑雨时须自补茅。

多病篇章无杰思，长闲樵牧有新交。

荒唐但向先师媿，肮脏宁辞薄俗嘲？

偶有会心成独笑，一林春笋放烟梢。

陆游

陆游　书南堂壁

荒寒浅村步，隐翳小茅茨。

偶逐渔樵住，都忘岁月移。

闲惟接僧话，老始爱陶诗。

耆齿犹须几，羸然敢自期！

陆游

陆游　书南堂壁

心溷元知面合团，愚公骨相却酸寒。

云山万叠犹嫌浅，茆屋三间已觉宽。

菜长何妨供小摘，花开聊得助幽欢。

今朝忽有西村兴，著起芒鞋不作难。

陆游


意中缘 - (明清)李渔




传奇。清李渔(1611—1679?)撰。二卷,三十出。题“湖上笠翁编次，禾中女史批评”，前有书法家范骧1659年序、女才子黄媛介序，后有鉴赏家徐林鸿跋。渔有《笠翁传奇十种》已著录。此剧乃十种之一。 约于清初成书。敷演明万历时画家董其昌、陈眉公事,惟情节全系虚构。写杨云史、林天素事。两人侨寓西湖,杨能伪作董其昌之书画,林能伪作陈继儒之书画,中经种种奇幻曲折,杨嫁董,林归陈,“各自成双”。黄媛介序云:“平增院本家一段风流新话,使才子佳人良愿遂于身后。”此即作意所在。而标曰“意中缘”。




范骧序

唐人诗谱入乐府者，往往问价于优伶。如李龟年江潭筵上，每唱王摩诘“清风”、“红豆”之歌；而李君虞受降城诗，教坊乐人取为声乐度曲是也。唐时梨园歌者，又往往倚诗人为声价。如刘采春能唱元微之《望夫歌》，便称言词雅措；而长安妓能唱白乐天《长恨歌》，便云不同他妓是也。

予自吴阊过丹阳道中，旅食凤凰台下，凡遇芳筵雅集，多唱吾友李笠翁传奇，如《怜香伴》、《风筝误》诸曲，而梨园子弟，凡声容隽逸、举止便雅者，辄能歌《意中缘》，为董、陈二公复开生面。

夫唐人不作而小说家穷，元曲辍音而传奇道尽。笠翁天才骚屑，触手则齐谐、诺皋比肩，摇笔则王实父、贯酸斋接迹。近自汤临川《牡丹亭》、徐文长《四声猿》以来，斯为绝唱矣。当事诸公购得之，如见异书，所至无不虚左前席。或疑李子雪驴风马，屡空不给，何至名动公卿乃尔？彼《清平乐》词，李龟年持金花笺，梨园子弟抚丝竹，至尊亲调玉笛以倚曲，手持颇梨七宝杯酌西凉蒲萄酒者，更何人哉！

时顺治己亥中春，东海社弟范骧文白氏漫题于连山草堂







黄媛介序

不慧自长水浮家西湖，垂十年所矣。湖曲一椽，日与落照晚峰相狎，饥思煮字，闲或看云。每叹许大西湖，不能生活一担簦女士，岂西子不能让人耶？

然而三十年前，有林天素、杨云友其人者，亦担簦女士也。先后寓湖上，藉丹青博钱刀，好事者，时踵其门。即董玄宰宗伯、陈仲醇征君亦回车过之，赞服不去口，求为捉刀人而不得。今两人佩归月下，身化彩云久矣！

笠翁先生性好奇服，雅善填词，闻其已事，手腕栩栩欲动，谓邯郸宁耦厮养，新妇必配参军，鼓怜才之热肠，信钟情之冷眼，招四人芳魂灵气，而各使之唱随焉。奋笔絺章，平增院本家一段风流新话，使才子佳人良愿遂于身后。

嗟夫！孽海黑风，茫无岸畔，从来巾帼中抱才负艺者，多失足于此。苟不幸而失足，斯亦已矣，何至形销骨毁之后，尚乞灵于三寸不律，为翻月籍而开生面耶？抑造物者亦有悔心，特请文人补过耶？此不慧之所以心悲意怜，而欲倩巫阳问之湖水也。

鸳湖黄媛介皆令氏题








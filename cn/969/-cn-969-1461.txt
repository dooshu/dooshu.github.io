刘克庄　挽郑令人二首

乃翁自是里名儒，箴史遗言幼染濡。

设馔礼如初作妇，貤封谊不忍先姑。

色丝尤妙于前制，彤管从删以后无。

一事可纾存没恨，即今丹穴有双雏。

刘克庄

刘克庄　挽郑令人二首

宋伯中朝第一人，向来曾卜太初邻。

凝香侯有孤高趣，拥絮翁馀老病身。

嗟汝弃予宁返顾，祝公存我勿伤神。

瑞云道远西风冷，想见斋居百岁新。

刘克庄


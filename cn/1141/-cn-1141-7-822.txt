奉和叶阁学题院壁原韵

风吹不埽门前沙，老槐蔽日成槐衙。
瀛洲亭废池水竭，灼烁不见芙蕖花。
高堂广厦旧书屋，石渠藜阁称仙家。
到今灯火久寂寞，几人夜直闻宫鸦。
先生钜儒亲讲幄，独陈绝学摛天葩。
分曹旧简命笔削，愿洗疮痏亲搔爬。
乐饥日费太仓米，病渴犹沾金碗茶。
网罗放失憎老眼，狂来叠鼓思参挝。
龙门述作已千古，此事那能无叹嗟。
汗青何日群公在，还山倘许餐朝霞。



杜鹃行


巫山窈窕青云端，葛藟蔓蔓春风寒。
幽泉潺湲叩哀玉，碧花飞落红锦湍。
鼪鼯腾烟乌啄木，江妃婵媛倚修竹。
荫松藉草香杜蘅，浩歌长啸伤春目。
杜宇一声裂石文，仰天啼血染白云。
荣柯芳树多变色，百鸟哀噪求其群。
莫将万事穷神理，雀蛤鸠鹰递悲喜。
当日金堂玉几人，羽毛摧剥空山里。
鱼凫鳖令几岁年，卧龙跃马俱茫然。
惟应携手阳台女，楚壁淋漓一问天。





【日夕望江山〖各书无山字。〗赠鱼司马诗】

湓城带湓水。湓水萦如带。日夕望高城。（《类聚》作楼。文苑同。文苑注。一作城。）耿耿青云外。城中多宴赏。丝竹常繁会。管声已流悦。弦声复凄（玉台作凄。）切。歌（本集作矜。）黛惨如愁。舞腰凝（玉台作疑。《类聚》同。）欲绝。仲秋黄叶下。长风正骚屑。早雁出云归。故燕辞檐别。昼悲在异县。（文苑作乡。）夜梦还洛□。洛□何悠悠。起望登西（本集作西南。《诗纪》同。）楼。的的帆向浦。团团月映（文苑作隐。《诗纪》同。又注云。一作隐。玉台作日隐。《类聚》同。）洲。谁能一羽化。轻举逐飞浮。（○本集一。玉台新咏五。《类聚》三十一。文苑英华二百四十七。《诗纪》八十三。）


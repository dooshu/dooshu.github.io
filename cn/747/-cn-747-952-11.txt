○对亚岁上樽阙酒判

〈亚岁遇群吏於庭，将赐以樽酒。所司阙供。〉

主上大明，临下有赫。国章式序，天秩孔昭。亚岁崇时见之仪，群吏修会同之礼。倬玉阶之仗，左右薰风；颁金彝之酒，东西湛露。庭实千品，间皮马以分行；朝会九宾，错华虫而杂燕。羽觞无算，元泽初流，兕觥其，皇欢以接。赐上樽之旨酒，帝命空沾；承大圣之鸿恩，天厨不给。眷言此咎，罪莫重焉！所司罢供，实违常典。既罹深罚，邦有常刑。

王雄风


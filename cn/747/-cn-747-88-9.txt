○遗诏

门下：朕以冲眇，祗荷鸿基，每惟祖宗之缔构艰难，念中外之始终匡辅，常同驭朽，岂忘纳隍。而乃重去庙朝，两违陵寝，始则黄巢犯阙，后则朱玫干天，险阻道涂，苍黄播越，唯思罪己，但念劳人。宗社降灵，妖氛寻荡，六龙回辔，万乘还宫。方将陈玉帛以充庭，会蛮夷而向阙，宁期殷忧成疹，宵旰夺神。走群望而靡徵，希勿药而罔效，臣僚爱我，攻疗无遗，曾未小瘳，以至大渐。

於戏！修短定分，古今常期，著在格言，斯为达理。是用降兹训誓，祗听朕言。皇太弟知军国事敏，听政明敏，孝友天资，聪明神助。龙颜表异，日角标奇，居大麓而风雨不迷，辅中兴而山河备历，宽宏及物，清明在躬。必能保守宗祧，奉承天地，内抚百姓，外镇四夷。实亿兆之念同，固威灵而是属，付讬无恨，予复何忧。宜令所司备礼，於柩前即皇帝位。仍以太保兼侍郎韦昭度摄冢宰。军国事重，不可暂阙，以日易月，抑惟旧章。皇帝三日而听政，十三日小祥，二十五日大祥，二十七日释服。天下节度观察防御等使及监军诸州刺史，职守非轻，并不得离任赴哀。应天下人吏百姓，告哀后出临，三日皆释服，无禁婚嫁祠祀饮酒食肉。释服之后，无禁举乐。文武官朝晡临时十五举音。宫中当临者，非时不得擅哭。五坊鹰犬，除备蒐狩外，馀并解放。医官及伎术人等，昼夜劳苦，知无不为，宜各安存，勿或加罪。

噫！朕念兵革以来，耕农久废，尤伤畿甸，莫不流亡，岂堪复土之规，独昧吊人之旨。且累朝遗制，毕及山陵，以汉文薄葬之词，为列圣循常之命。约锦绣金银之饰，禁奢华雕丽之工，皆例作空文，而并违先旨。今者流离若是，痛毒堪悲，仗百姓即百姓一空，捐国用则国用无取，不可踵从前之计度，困此日之生灵，俾朕厚颜，下见先帝。应缘山陵事务，宜令中外商量，比从来每事十分各减六七。桐棺瓦器，朕所慕之，况在今晨，勿欺大夜。咨尔股肱重臣，内外文武，爪牙之士，腹心之徒，合志同心，辅予令弟。布告天下，咸使闻知。


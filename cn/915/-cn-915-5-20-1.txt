◇皇胤赋

览二仪之上体，本人伦之大纪。道莫崇于后辟，统莫大于承祀。伊皇衢之光赫，享乾坤之元祉，在太和之五载，肇皇胤之盛始。时惟孟秋，和气淑清。良辰既启，皇子诞生，尔乃发恺悌之明诏，振湛恩之丰沛。殊惠洽乎黎民，崇施畅于无外。爵群兆以布德，赦殊死以示仁。黔首咏而齐乐，愿皇祚之日新。（《艺文类聚》四十五、《初学记》十）


○更定注拟诏

本朝一统之时，除岭南黔中去京地远，三年一降选补使号为南选外，其馀诸道及京有司诸色选人，每年动及数千，分在三铨，尚为繁重。近代选人，每年不过数百，何必以一司公事，作三处官方。况有格条，各依资考，兼又明行敕命，务绝阿私。宜新公共之规，俾慎官常之要。其诸道选人，宜令三铨官员，都在省署子细磨勘，无违碍後，即据格同商量注拟，连署申奏，仍不得踵前於私第注官。如此，则人吏易可整齐，公事亦无迟滞。


78　虚美浮文衰亂之兆　賁受之以剥


「虚美薰心」，閻按：「路温舒語。」秦亂之萌；「浮文妨要」，王羲之語。晉衰之兆。故賁受之以剥。

【元圻案】漢書路温舒傳：「上疏曰：『虚美薰心，實禍蔽塞，此乃秦之所以亡天下也。』」〇晉書謝安傳：「安與王羲之登冶城，悠然遐想，有高世之志。羲之謂曰：『夏禹勤王，手足胼胝；文王旰食，日不暇給。今四郊多壘，宜思自效，而虚談廢務，浮文妨要，恐非所宜。』」






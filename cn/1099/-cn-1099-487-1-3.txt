○回奏新舊田賦疏 【 清屯田】

准安平道副使楊先芳、查議得黔省自遭大難、軍民殺戮之餘、或留虜庭、或避別境、不可謂非流民也、迨撫定以後、有自水內送出者、有自他省旋里者、似巳強半復業、惟是十年音信雖杳、而當日生齒甚眾、或仍有未出未旋者。懸以望其指歸之日。則預講所以待流民者。誠急務也。查沿河新屯一帶。地土廣衍。蕪蔓最多。或有官兵不能盡墾者。量留少許。以俟歸鴻許其開穵成畝。寬以十年。方議起科。異日即為科田。豈惟孑遺有資。即屯制亦相倣矣。至於黔省額軍、承平不如國初、叛後不如承平、近查缺額官軍、數可槩見、乃議者曰、議勾補而隔省遼絕。緩不濟事、矧勾一軍、多一事之擾。而黔省且不勝勾也。惟是加意招徠。似為實際。而上焉者不勝其撫摩。下焉者又不勝其薄削。正額不巳。繼之雜派。耕耨未畢。呼之扛擡。甚且清屯一番。徒委瘠薄。而膏腴無恙。故不曰清粮。而曰加粮。葢田則猶是。而糧併之。就其常譚。可知夙弊矣。夫衛所各官、方斧方刀以樹驅軍之幟、則聚者難保其不散。而散者可令其復聚乎。欲令舊軍歸伍、請自慎選衛官、而正巳率屬、鉏奸釐弊、即本道亦有不能辭其責者、等因、又准總鎮王國禎手本、前事該本鎮查得黔省夷多漢少、緣通一線之路、置衛設軍。雖以漢制夷。則始有軍而未始有民也。漸次開闢。類皆楚蜀江右商旅流寓之人。墾土為業。未嘗輸賦。與土司苗夷雜處。叛亂之後。殞命於干戈者。十去其七。故謂之絕田。而餘燼孑遺之民。尚霸之以為巳物。其無流民復業可知也。其所謂軍者。類皆楊粵楚豫之人。抽調戍守。屯有常額。與苗寨相錯。或單丁故絕。或兵火逃亡。十存三四。故屯多拋荒。勾之則隔省遼絕。竟不能補伍。即有招復。難敷舊額。其無屯軍歸伍可知也。故絕田則應給兵以耕而抵餉。荒屯則應招徠開墾以贍兵。以土地自有之利。養守土衛民之人。漸成土著。兵農合一。是在文武將吏、設誠力行、如本部院所謂清屯田、練壯軍、與之題陞加級、查賊絕併科田、以備遷陞行取者等因、各回覆前來、該本司覆勘相同、前因呈詳到臣、該臣查得黔省自撫西酋之後、軍民漸次復業、臣與文武諸臣、勉求綏輯、分出新屯舊屯科田三項、蒙　皇上就臣疏穆然深念、仍恐流民之未歸、各軍之失伍、覆載弘仁、洞徹萬里、臣雖衰庸、敢不効末議以佐德意、該臣等看得原疏所開絕田者必其一戶盡被屠戮。始謂之絕。若戶丁尚存。與在逃新歸者。即入科田之列。其有士紳在外。即未歸而先求田者。查府縣有冊案。亦即給之。若其來歸而原無業者。則如道臣楊先芳所議將沿河曠土隨便給耕。但恐其不就招徠。斷不忍絕其生計也。至於各軍在承平時。已失　祖額十之五六。亂後更不可問。若拘清勾之例。止益追呼之擾。不勝擾。且不勝勾也。計惟有清查屯額為喫緊第一義葢軍雖缺而屯固在。按籍而清其原屯。按屯而查其畝數。不問是軍是兵是民果精壯願耕者。即聽註冊服業。兵耕之。則除其月餉民耕之。則輪粮贍操。兵與民即軍也。軍歸而耕之總期填實戶口何拘伍籍有一軍可省一兵。軍即兵也、以屯為招局課耕而不拘其籍以耕為實著與業而不世其伍只求人人精壯。處處墾闢。人壯則耕戰守。呼應自靈。田墾則軍兵民。于陬皆裕。處此荒敗之區不得不為通變之計。二三年來、如龍里貴州貴前威清平壩普定安莊安南普安等衛、俱被殘破。共集軍九千六百九十七名、都勻平越新添清平興隆等衛、黃平一所、雖未殘破止存軍三千五百八十一名、迤西永寧畢節赤水烏撒四衛、普市一所、殘破更甚、巳招回軍三千四百六十名、業經不次申飭、先將各荒土查清在案責令各官設法招徠、務令七分在屯三分入操、每歲年終以開墾之多寡、為官評之殿最仍應需之歲月、漸漸生聚、非可以旦夕計功也


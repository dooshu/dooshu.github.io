◇又议

震以王官司徒吏，皆先由州郡之贡，而後升在王廷，策名委质，列为帝臣，选任唯命，义不得辞，故遭周丧，得从公夺之制。周则迫命俯就。至于州郡之吏，未尝与王官同体，其举也以孝顺为名，以廉让为务，在不制之限，于时可得固让，于宜可得不行，况兼周丧，焉可许乎！据情责实，于义不通。苟居容退之地，虽小必让；苟在不嫌之域，虽大不辞：是黄散可受而孝廉可拒也。故孝在得申之位，动则见恕，是以州国之与王官不同之理，在乎此矣。若乃权时制宜，越常从变，则孝非特命之徵，举非应务之首；庆代无纵横之务，校礼则不睹其事，唯宜折之以理，从其优者也。（《通典》一百一）



卷八十四


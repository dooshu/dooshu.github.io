李流谦　次韵杨文甫监茶名山新建学桥二首

高栋浮空插万甍，来游谁是鲁诸生。

规模要识鸣弦意，土苴犹水击柱争。

驯垅雉骄佳气象，集林鸮恶好音声。

白头老令能知此，莞尔相撩意未平。

李流谦

李流谦　次韵杨文甫监茶名山新建学桥二首

赤栏画柱水光中，更爱丰碑笔吐虹。

雾市溟蒙螯闯首，雪花错落马行空。

关门近接俱天险，溪水平流亦海通。

执朴笑渠忧诅者，不知说豫坐收功。

李流谦


○谢许常参官追胜宴乐表（天宝十四载三月）

伏奉恩敕，令臣等三月已来，分日入朝，逐便寻胜。伏以圣政和平，景光韶丽，道风淳被，朝野欢娱。陛下均惠泽而不遗，俾簪缨其共赏，因其无事，许以番休，草木加春，沉翔益畅，生成之德，报效何阶？复以宫阙增修，子来云就，军麾告捷，饮至初行。臣等无汗马之劳，空沾分器；怀贺燕之志，敢效献芹。伏请进钱一千贯文，以充宴乐，愿接顺阳之庆，得伸就日之恳。


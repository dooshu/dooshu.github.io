○匡城县业修寺碑

粤至高者天也，朗然悬七政之辉，至广者地也，宴然澄百川之气。虽则荡沃日，宁浮夜壑之舟；合璧连珠，未照无明之域。岂若一人感梦，画象南宫，八脱洪源，传经西土。变灵威而救苦海，散法雨以济炎山，启方便之门，则三涂并轨；开有缘之路，则七戒居心。思元无测其浅深，博物莫知其近远，不生不灭，其惟释氏乎！此果园者，寺主希炎都师灵光奉为天皇天后以率土苍生之所立也，诸色人等之供修焉。法师夙达元风，雅通妙觉，察古今休咎，听浮图之铃，蹑寥廓高卑；飞德真之锡，将以登天游雾，岂徒鸣磬焚香而已哉。邑人成公滕定赵乾杨药师，并济北名家，山东英妙，挺含章之秀气，万古驰声；振夏日之严威，百代垂誉。长啸之后，惟若嗣音，故能疏烦想於心胸，莹虔诚以恭敬。悟色空之合迹，知内外之异门，欲碎斜山，先挥法刃，冀落尘纲，愿触惠风。於是测景瞻星，共崇梵宇，万楹丛像，绿上（阙一字）百丈孤标，通天秀出，飞梁偃（阙一字）拖太虚之彩虹；疏纲参差，挂高楼之新月。金晖象驾，色乱丹霞，玉英鹤林，光摇碧雪。风吟仙铎，似闻观世之音；人步香阶，如到聪尼之国。尔乃春亭东指，板筑犹存，幽郭西瞻，弦歌如在。前（阙一字）横海，（阙一字）泛叶舟，後望大河，遥分竹箭。平原央，嘉树扶疏，桃李茂盛，每垂秋实，松竹夹道，不变春荣，所谓戡智慧之铁围，得曹卫之宝势。於时天宝八载岁次己丑四月乙未朔十月甲辰，迥筑室清济，地接祗园，接法丹经，心希妙理，拾百氏之芳润，美大释之形容。其词曰：

粤若大雄，赫然而见，既号普贤，仍为正遍。马寺东营，鹤林西变，道引佛（阙一字）门开方便。（其一）

尊容俨雅，大厦宏敞，宝阁万重，星楼千丈。雁塔斜飞，横檐直上，日月为光，滴沥成响。（其二）

猗欤妙觉，彼（阙一字）先知，真情有趣，法体无为。不可（阙一字）议，岂得心非。（其三）

东拱春亭，西邻匡郭，朵散青莲，花开红药。慈布而龙兴，甘露坠而珠落，不生不泯，惟（阙一字）惟（阙一字）。（其四）

张恍

恍，元宗时人。


◇南北郊冕服议

孔子曰：「行夏之时，乘殷之辂，服周之冕。」为汉制法。高皇帝始受命创业，制长冠以入宗庙。光武受命中兴，建明堂，立辟雍。陛下以圣明奉遵，以礼服龙衮祭五帝。礼缺乐崩，久无祭天地冕服之制。案尊事神，斋盛服，敬之至也。日月星辰，山龙华藻，天王衮冕十有二旒，以则天数。有龙章日月，以备其文。今祭明堂宗庙，圆以法天，方以则地，服以华文，象其物宜，以降神明，肃雍备思，博其类也。天地之礼，冕冠裳衣，宜如明堂之制。（《续汉·舆服志下》注补引《东观书》，「永平二年正月，公卿议春南北郊，东平王苍议」云云。又见《通典》六十一。）


神栖安养赋


弥陀宝刹，安养嘉名，处报土而极乐，于十方而最清。二八观门，修定意而冥往；四十大愿，运散心而化生。尔乃毕世受持，一生归命。

仙人乘云而听法，空界作呗而赞咏。紫金台上，身登而本愿非虚；白玉毫中，神化而一心自庆。详夫广长舌赞，十刹同宣。但标心而尽契，非率意而虚传。地轴回转，天华散前。一念华开，见佛而皆登妙果；千重光照，证法而尽厕先贤。

考古推今，往生非一。运来而天乐盈空，时至而异香满室。一真境内，现相而虽仗佛威；七宝池中，睹境而皆从心出。故知圣旨难量，感应犹长。变凡成圣而顷刻，即迷为悟而昭彰。探出仙书，真是长生之术；指归净刹，永居不死之乡。

更有出世高人、处尘大士，焚身燃臂以发行，挂胃捧心而立轨。仙乐来迎而弗从，天童请命而不喜。或火烈山顶，光明境里，绝闻恶趣之名，永抛胎狱之鄙。眼开舌固而立验，牛触鸡鹐而忽止。处铁城而拒王敕，须徇丹心；坐莲台而赖佛恩，难抛至理。

其或诽谤三宝、破坏律仪，逼风刀解体之际，当业镜照形之时，忽遇知识，现不思议。剑林变七重之行树，火车化八德之莲池。地狱消沉，湛尔而怖心全息；天华飞引，俄然而化佛迎之。慧眼明心，香炉堕手。应谶而莲华不萎，得记而宝林非久。奇哉！佛力难思，古今未有。




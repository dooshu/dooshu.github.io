○與荊川唐都憲 【 倭事】

前具啟復、時新命未下、鄙意欲公以視軍情為名、條上久安長治方畧、總督提督事、姑且勿任、今奉簡命、寔由師錫緣數十年來善類、皆云南倭北虜、非公不靖、今身任其事、專且重矣、不識果能如公謝疏中所云者見之行事否。練鄉兵江北易于江南。積軍餉江南易于江北。賊之長技利于江北。而不利于江南。總計則賊利于陸戰。而我利于水擊。先朝極嚴倭賊登岸之禁良有以也。其最可憂。江北貧而悍者。利與賊合。江南富而豪者。利與賊通。與賊合者。利于搶掠。流害鄉曲。與賊通者。賫糧漏師。奸詭百出。尤可畏也。今熒惑出入南斗、占者謂吳越間有兵火、不知占書有此說否、


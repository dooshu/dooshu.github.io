○劾韦万石奏

移风易俗，莫善於乐；睦亲化人，莫善於孝。所以三年之礼，天下通丧。今遣音声人释服为乐，带治音，岂以小人不能执礼，遂欲约为非法。万石官太常，首紊风化，请付吏论罪。

尉迟敬德

敬德名恭，以字行，朔州善阳人。为刘武周将军，败降秦王，为右一府统军，除右武候大将军，封鄂国公，授开府仪同三司，图形凌烟阁。太宗征高丽，诏以本官行太常卿为左一马军总管。显庆三年卒，年七十四，册赠司徒并州都督，谥曰忠烈。


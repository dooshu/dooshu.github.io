刘辰翁


辰翁字会孟，庐陵（今江西吉安）人。生于绍定五年（1232）。景定三年（1262）廷试对策，忤贾似道，置丙第。以亲老，请濂溪书院山长。荐居史馆，又除太学博士，皆固辞。宋亡，隐居。大德元年（1297）卒。年六十六。有须溪集。

望江南

晚晴

朝朝暮，云雨定何如。花日穿窗梅小小，雪风洒雨柳疏疏。人唱晚晴初。

又

元宵

春悄悄，春雨不须晴。天上未知灯有禁，人间转似月无情。村市学箫声。

又

秋日即景

梧桐子，看到月西楼。醋酽橙黄分蟹壳，麝香荷叶剥鸡头。人在御街游。

又

梧桐子，人在御街游。凤宿云绡金缕带，龙池翠帐玉香球。宫女后庭秋。

双调望江南

赋所见

长欲语，欲语又蹉跎。已是厌听夷甫颂，不堪重省越人歌。孤负水云多。

羞拂拂，懊恼自摩挲。残烛不教人径去，断云时有泪相和。恨恨欲如何。

又

寿谢寿朋

前之夕，织女渡河边。天上一朝元五日，人间小住亦千年。相合降神仙。

当富贵，掩鼻正高眠。欲语会稽仍小待，不知文举更堪怜。蔗境在顽坚。

又

寿赵松庐

添一岁，减一岁愁眉。若待一生昏嫁了，更须采药十年迟。昏嫁已随时。

东家者，俎豆伴儿嬉。幸自少年场屋了，谁能匊淅数还炊。千岁是灵龟。

又

胡盘居生日

盘之所，春蝶舞晴暄。溪傍野梅根种玉，墙围修竹笋生鞭。深院待回仙。

嘉熙好，四十二年前。犹记五星丁卯聚，更迟几岁甲申连。快活共千年。

又

寿王秋水

齐眉举，彩侍紫霞卮。天上九朝凫冉冉，尊前一笑玉差差。人唱自家词。

篱下菊，醉把一枝枝。花水乞君三十斛，秋风记我一联诗。留看晚香时。

又

寿张粹翁

七日后，重会是星前。二月之间浑似此，馀年何止万三千。日拟醉华筵。

歌白雪，除是雪儿传。看取长生瓢屡倒，眼前橘粟术何玄。自唱鹊桥仙。

南乡子

乙酉九日

宽处略从容。华水华山自不同。旧日诸贤携手恨，匆匆。只说明年甚处重。

几岁避辽东。茅竹秋风一并空。欲望辽东何处是，濛濛。也似秦楼一梦中。

又

木犀花下，因忆永阳宣溪与故乡族子门

径之盛，而其人皆适在此，感叹复赋

香雪碎团团。便合枝头带露餐。笑倒那人和玉屑，金丹。不在仙人掌上盘。

千树碧阑干。山崦朱门梦里残。花下主人都在此，谁看。天上人间一样寒。

又

即席纪游

去似赏花移。处处开尊亦不辞。梨栗又空醅又尽，方知。旧日骊驹劝客归。

归路月相随。儿子门生个个迟。坐久不知无可待，堪疑。向道儿痴直是痴。

浪淘沙

秋夜感怀

无叶著秋声。凉鬓堪惊。满城明月半窗横。惟有老人心似醉，未晓偏醒。

起舞故无成。此恨难平。正襟危坐二三更。除却故人曹孟德，更与谁争。

又

大风作

卷海海翻杯。倾动蓬莱。似嫌到处马头埃。雨洗御街流到我，吹向潮回。

寒似雪天梅。安石榴开。绣衾重暖笑炉灰。料想东风还忆我，昨夜归来。

又

有感

无谓两眉攒。风雨春寒。池塘小小水漫漫。只为柳花无一点，忘了临安。

何许牡丹残。客倚屏看。小楼面面是春山。日暮不知春去路，一带阑干。

如梦令

题四美人画

比似寻芳娇困。不是弓弯拍衮。无物倚春慵，三寸袜痕新紧。羞褪。羞褪。匆匆心情未稳。

又

寂历柳风斜倚。错莫梦云难记。花影为谁重，一握鲛人丝泪。何事。何事。历历脸潮羞起。

又

睡眼青阴欲午。当户小风轻暑。倦近碧阑干，斜影却扶人去。无绪。无绪。落落一襟轻举。

又落叶西风满地。独宿琼楼丹桂。孤影抱蟾寒，寄与月明千里。休寄。休寄。粟粟蕊珠心碎。

江城子

西湖感怀

涌金门上船场。湖山堂。众贤堂。到几凄凉，城角夜吹霜。谁识两峰相对语，天惨惨，水茫茫。

月移疏影傍人墙。怕昏黄。又昏黄。旧日朱门，四圣暗飘香。驿使不来春又老，南共北，断人肠。

又

春兴

一年春事几何空。杏花红。海棠红。看取枝头，无语怨天公。幸自一晴晴太暖，三日雨，五更风。

山中长自忆城中。到城中。望水东。说尽闲情，无日不匆匆。昨日也同花下饮，终有恨，不曾浓。

又

和默轩初度韵

书题拂拂洞庭香。孕云黄。粲珠光。唤谪仙人，除是贺知章。未老得闲闲到老，无一事，和诗忙。

是中曾著老人双。送千觞。乐谁妨。世上输赢，不似烂柯长。晚入耆英年最少，空结客，少年场。

又

海棠花下烧烛词

红欹醉袖殢阑干。夜将阑。去难拚。烧蜜调蜂，重照锦团栾。春到洞房深处暖，方知道，月宫寒。

枝枝红泪不曾干。背人弹。语羞檀。欲睡心情，一似梦惊残。正自朦胧花下好，银烛里，几人看。

点绛唇

瓶梅

小阁横窗，倩谁画得梅梢远。那回半面。曾向屏间见。

风雪空山，怀抱无荀倩。春堪恋。自羞片片。更逐东风转。

又

和访梅

一雪蹉跎，蹇驴不载吟鞭去。夜听春雨。踏雪差无苦。

待得花晴，总是游人处。梅应许。小桥延伫。蜂蝶先成路。

又

寄情

醉里瞢腾，昨宵不记归时候。自疑中酒。耿耿还依旧。

恨不能言，只是天相负。天知否。卷中人瘦。一似章台柳。

又

和邓中甫晚春

燕子池塘，乱红过尽秋千晚。絮飞欲倦。正是帘初卷。

睡起无情，犹道天涯远。羞匀面。乍惊红浅。梦自无人见。

又

题画

韝指春寒，陇禽一片飞来雪。无言可说。暗啄相思结。

只影年深，也作关山别。翻成拙。落花时节。倩子规声绝。

又

虹玉横箫，纤纤指按新声作。参差重约。昨夜梁伊错。

几许闲愁，品字都忘却。沉吟觉。一声哀角。满院残花落。

浣溪沙

三月三日

高卧何须说打乖。小篱过雨翠长街。缃桃定有踏青鞋。

晴日又思花处所，东风绝似柳情怀。人间安得酒如淮。

又

壬午九日

身是去年人尚健，心知十日事如常。眼前杯酒是重阳。

破帽簪萸携素手，长歌藉草慰寒香。儿童怪我老来狂。

又

虎溪春日

春日春风掠鬓须。乱山相对拥寒炉。彩鞭金胜一时无。

自缕青丝成细柳，更堆残雪当凝酥。儿童且莫唱皇都。

又

寿陈敬之推官

身是高人欲寝冰。引年可待进豨苓。无忧无患也身轻。

雪里放囚天亦喜，平安骑鹤到家庭。今年春早为长生。

又

十日千机可复谐。郭郎感运岂仙才。人间自是少行媒。

直上扶摇须九万，满前星斗共昭回。又传贾客向曾来。

又

暮暮相望夕甫谐。针楼巧巧似身材。下头无数老人媒。

昨夜竹林那得见，朝来乾鹊是空回。人间五日后能来。

摊破浣溪沙

潭上夜归

醉里微寒著面醒。天风不展帽欹倾。行过溪深松雪下，夜三更。

白白野田铺似月，瑽沙路踏如冰。不见剡溪三百曲，一舟横。

又

澹澹胭脂浅著梅。温柔不上避风台。若比杏桃真未识，夺银胎。

汗面拭来慵傅粉，酒香浓后暗潮腮。娇嫩不应醒似醉，倩谁猜。

霜天晓角

初春即事

柳梢欲雪。十里烟明灭。曲曲阑干转影，教人忆、夜来月。

家人相对说。灯花还又结。冻雨村村□鼓，终不似、上元节。

又

中秋对月

乌云汗漫。浊浪翻河汉。过尽千重魔障，堂堂地、一轮满。

秋光还又半。檐声初漏断。不管满身花露，已办著、二更看。

又

和中斋九日

骑台千骑。有菊知何世。想见登高无处，淮以北、是平地。

老来无复味。老来无复泪。多谢白衣迢递，吾病矣、不能醉。

又

楼下梅一株，经冬无一花。春半忽开，

一萼梢头，出万红中，因赋之

经年寂寞。已负花前约。忽向红梅侧畔，开点雪、有人觉。

不开何似莫。百梢才一萼。却问寿阳宫额，两三蕊、怎能著。

又

寿吴蒙庵

臞然如竹。自是天仙福。小小画堂锦样，听人唱、鹤飞曲。

橙橘黄又绿。蟹到新篘熟。便做月三十斛，饮不尽、菊潭菊。

又

寿陈敬之

朝来微雪。又近长生节。造就一枝清绝，梅与雪、怎分别。

两年心似月。除是天知得。手种春风千树，一颗颗、待儿摘。

又

寿张古岩

明年七十。歌彩桥仙夕。见说严君平道，年年是、月初一。

同时同里密。后今今又昔。便做伏生年纪，也未到、蹇吃吃。

又

寿贾教

良宵七七。又近中元日。桥上老人有约，后五日、重来觅。

婵娟银海出。木犀新雨湿。惟有延平剑气，箕斗外、广寒逼。

又

寿萧静安，时归永新

归来把菊。春瓮今朝熟。苦苦留君不得，携孺子、到汾曲。

庐山真面目。冰清还映玉。长笑欧公老懒，君且住、饮螺绿。

又

寿康臞山

问春来未。也似辛壬癸。如此男儿五十，又过却、孔融二。

画堂孙子子。新桃如故垒。不管明朝后日，春满眼、是千岁。

又

□□□□。□□□□□。□□□□□□。□□□、□□□。

治中心似佛。治中心似日。人祝治中千岁，似翁福、似翁德。

卜算子

元宵

不是重看灯，重见河边女。长是蛾儿作队行，路转风吹去。

十载庆元宵，满耳番腔鼓。欲识尊前太守谁，起向尊前舞。

又

寿郡守

早已是三年，父老依依借。愿与天公借几年，保我鸡豚社。

□□□□□，□□□□□。□□□□□□□。□□□□□。

菩萨蛮

秋兴

芭蕉叶上三更雨。人生只合随他去。便不到天涯。天涯也是家。

屏山三五叠。处处飞胡蝶。正是菊堪看。东篱独自寒。

又

湖南道中

黄鸡喔喔催人起。困不成眠窗似水。清露不曾寒。朝来起自难。

家人当睡美。又忆归程几。不管湿阑干。芙蓉花自看。

又

春晓

画梁语透帘栊晓。坼桐风送杨花老。细雨绿阴寒。罗襟只似单。

青门三里道。个个游芳草。比似嫁来看。踏青难更难。

又

春日山行

江波何似西湖曲。村烟相对峰南北。何处不青青。青青是汉茔。

长亭芳草路。寒食谁家墓。旧日厌残红。人行九里松。

又

丁丑送春

殷勤欲送春归去。白首题将断肠句。春去自依依。欲归无处归。

天涯同是寓。握手留春住。小住碧桃枝。桃根不属谁。

又

题醉道人图

八仙名姓当时少。污尊牛饮同倾倒。惟有我公荣。旁人笑独醒。

多年村落走。泥饮无升斗。入了玉门关。人生一醉难。

好事近

中齐惠念，赐词俾寿，不胜岁寒兄弟之意

□后百年闲，元度自伤来暮。打破虚空无碍，共乘龙飞去。

更参末后句如何，此事未能付。前遇小桥风雪，是君诗成处。

谒金门

风乍起，约巽吾同赋海棠

娇点点。困倚春光欲软。滴尽守宫难可染。浓欺红烛艳。

寂寂露珠啼脸。翠袖不禁风飐。芳径相逢惊笑靥。日长初睡转。

又

和巽吾重赋海棠

花露湿。红泪裛成珠粒。比似昭阳恩未得。睡来添醉色。

一笑娇波滴滴。再顾羞潮拂拂。恨血千年明的皪。千年人共忆。

又

和巽吾海棠韵

游赏竞。看取落红阵阵。花睡不成娇似病。春寒空受尽。

旧日不知繁盛。欲饮如今无兴。恨满东风无绿鬓。东风还自恨。

长相思

喜晴

上元晴。上元晴。待得晴时坐触屏。山禽三两声。

欲归城。未归城。见说城中处处灯。明年处处行。

忆秦娥

中斋上元客散感旧，赋忆秦娥见属，一

读凄然，随韵寄情，不觉悲甚

烧灯节。朝京道上风和雪。风和雪。江山如旧，朝京人绝。

百年短短兴亡别。与君犹对当时月。当时月。照人烛泪，照人梅髮。

又

昨和次，又作收灯节，未遣，早见古岩

四叠，又得中斋别梅，遂并写寄

惊雷节。梅花冉冉销成雪。销成雪。一年一度，为君肠绝。

古人长恨中年别。馀年又过新正月。新正月。不堪临镜，不堪垂髮。

又

梅花节。白头卧起餐毡雪。餐毡雪。上林雁断，上林书绝。

伤心最是河梁别。无人共拜天边月。天边月。一尊对影，一编残髮。

又

收灯节。霖铃又似鳌山雪。鳌山雪。今宵清绝，今宵愁绝。

老人似少终然别。痴痴更望春三月。春三月。花如人面，自羞余髮。

又

为曹氏胭脂阁叹

春如昨。晓风吹透胭脂阁。胭脂阁。满园茅草，冷烟城郭。

青衫泪尽楼头角。佳人梦断花间约。花间约。黄昏细雨，一枝零落。

西江月

新秋写兴

天上低昂仰旧，人间儿女成狂。夜来处处试新妆。却是人间天上。

不觉新凉似水，相思两鬓如霜。梦从海底跨枯桑。阅尽银河风浪。

又

忆仙

曾与回翁把手，自宜老子如龙。怀胎不敢问春冬。等待鞭鸾笞凤。

昨夜又迟黄石，今朝重叩鸿濛。碧桃花下醉相逢。说尽鹏游蝶梦。

又

石奇仪尝授吾奇门式局，以为兵法至要，

日持扇图自卫

玉帐传心如镜，青龙绕指成轮。尘中多少白头人。干里寻壬难认。

世事说来都了，鬼神见也须瞋。迷槎问我是何津。向道先生昼困。

清平乐

石榴

深红半面。一似墙头见。草树池塘青一片。独倚阑干几遍。

更谁绛袖朱唇。火云相对英英。笑杀牡丹正午，离披不任看承。

又

寿某翁

君词为寿。绝妙孙辛妇。但恨杯无露添酒。空等待梅花久。

喜君白首还玄。人间合信天缘。如此相从至老，我亦何倦馀年。

归国遥

暮春遣兴

初雨歇。照水绿腰裙带热。杨花不做人情雪。风流欲过前村蝶。羞成别。回头却恨春三月。

昭君怨

玩月

月出东山之上。长忆御街人唱。恨我不能琴。有琴心。

徙倚秋波平莹。渐久玉肌清冷。待更下阑干。起来看。

浣溪沙

春日即事

远远游蜂不记家。数行新柳自啼鸦。寻思旧事即天涯。

睡起有情和画卷，燕归无语傍人斜。晚风吹落小瓶花。

又

感别

点点疏林欲雪天。竹篱斜闭自清妍。为伊憔悴得人怜。

欲与那人携素手，粉香和泪落君前。相逢恨恨总无言。

减字木兰花

玩月答蒙庵和词

何须剪纸。依旧一团圆照水。莫倚空寒。柳下池边也只般。

君何忽忽。宇宙人生都是客。月在云端。人自愁人不解看。

又

甲午九日午山作

旧游山路。落在秋阴最深处。风雨重阳。无蝶无花更断肠。

天知老矣。莫累门生与儿子。不用登高。高处风吹帽不牢。

又

有感

东风似客。醉里落花南又北。客似东风。携手斜阳一笑中。

佳人怨我。不寄江南春一朵。我怨佳人。憔悴江南不似春。

又

腊望初晴，月佳甚，有上元花柳意，不

能忘情

腊销三五。月向雪山云外吐。烟水黄昏。梅柳依稀笛断魂。

今宵豫赏。便作香尘随步想。莫待元宵。灯火零星雨寂寥。

又

乙亥上元

无灯可看。雨水从教正月半。探茧推盘。探得千秋字字看。

铜驼故老。说著宣和似天宝。五百年前。曾向杭州看上元。

又

庚辰送春

送春待晓。春是五更先去了。我醉方知。春正怜伊怕别伊。

留君不可。归到海边方忆我。做尽花归。欲赠君时少一枝。

又

尚学林己丑寿旦，适归庐陵。其先世相

州人，居永和，今家临川

相州锦好。待到相州人已老。颍水归田。白鹭惊猜已十年。

太师尚父。晚遇明时方用武。大笑相逢。把酒家乡是客中。

又

自述

不能管得。欲雨能教天地黑。待得开晴。不用吾言也自行。

一杯亦醉。万事无能吾欲睡。旧亦能诗。说旧时诗问是谁。

又

再用韵戏古岩出妾

清欢昨日。十事不如人六七。试数从前。素素相从得几年。

子兮子兮。再拣一枝何处起。翠釜峰驼。客好其如良夜何。

又

寿词

脾神喜乐。寿酒一杯胜服药。过却明朝。顶上新霜也合销。

小春三日。便觉春暄梅影出。醉把梅看。比似茱萸更耐寒。

山花子

春暮

东风解手即天涯。曲曲青山不可遮。如此苍茫君莫怪，是归家。

阊阖相迎悲最苦，英雄知道鬓先华。更欲徘徊春尚肯，已无花。

又

此处情怀欲问天。相期相就复何年。行过章江三十里，泪依然。

早宿半程芳草路，犹寒欲雨暮春天。小小桃花三两处，得人怜。

柳梢青

春感

铁马蒙毡，银花洒泪，春入愁城。笛里番腔，街头戏鼓，不是歌声。

那堪独坐青灯。想故国、高台月明。辇下风光，山中岁月，海上心情。

南歌子

搔困麻仙爪，含暄忍客衣。夜长窗月露成帏。不说明朝风雨、自当归。

又

篘熟双投美，香飘一缕丝。霜前雁到蟹螯持。自试小窗醉墨、作新诗。

朝中措

劝酒

练花为露玉为瓶。佳客为频倾。耐得风霜满鬓，此身合是金茎。

墙头竹外，洞房初就，画阁新成。嚼得梅花透骨，何愁不会长生。

太常引

和香岩上元韵

便晴也是不曾晴。不怕金吾禁行。风雨动乡情。梦灯火、扬州化城。

少年跌宕，谁家娇小，绕带到天明。昨夜月还生。但惊破、霓裳数声。

又

寿李同知

此公去暑似新秋。吏毒一句句。行县胜监州。觉甘雨、随车应求。

鹭清为酒，螺清为寿，起舞祝君侯。急召也须留。廿四考、中书到头。

玉楼春

侯仲泽约饮螺山灵泉寺，余与邓中甫候

久，欲暮，归，归而侯至寺，相失

霜风不动睛明好。探梅有约城东道。桥边失却老仙期，城门落日人归早。

野田一望迷芳草。除是腾空君后到。立马三周黛佛头，参差中路令人老。

又

乙酉九日

龙山歌舞无人道。只说先生狂落帽。秋风亦是可怜人，要令天意知人老。

菊花不为重阳早。自爱古人诗句恼。与君郑重说□□，残年惟有重阳好。

乌夜啼

初夏

犹疑薰透帘栊。是东风。不分榴花更胜、一春红。

新雨过，绿连空。蝶飞慵。闲过绿阴深院、小花浓。

又

中秋

素娥醉语曾留。又中秋。待得重圆谁妒、两悠悠。

向愁旱，今愁水，没中洲。看取明朝晴去、不须愁。

又

何年似永和年。记湖船。如此晴天无处、望新烟。

江南女，裙四尺，合秋千。昨日老人曾见、久潸然。

行香子

和北客问梅，白氏，长安人

雪履无痕。溪影传神。著坡诗、请自清温。朝朝不去，夕夕空勤。似梦中云，云外雪，雪中春。

四野昏昏。匹马巡巡。拣一枝、寄与芳尊。更谁兴到，于我情真。是白家宾，江南路，陇头人。

又

次草窗忆古心公韵

玉立风尘。光动黄银。便谈文、也到夜分。无人烛下，壁上传神。记老婆心，寒士语，道人身。

极意形容，下语难亲。更万分、无一分真。醉翁去后，往往愁人。愿滴山泉，衔丘冢，化龙云。

又

叠韵

海水成尘。河水无银。恨幽明、我与公分。青山独往，回首伤神。叹魏阙心，磻石魄，汨罗身。

除却相思，四海无亲。识风流、还贺季真。而今天上，笑谪仙人。但病伤春，愁厌雨，泪看云。

又

探梅

月露吾痕。雪得吾神。更荒寒、不傍人温。山人去后，车马来勤。但梦朝云，愁暮雨，怨阳春。

说著东昏。记著南巡。泪盈盈、檀板金尊。怜君素素，念我真真。叹古为言，新样客，旧时人。

品令

闻莺

满庭芳草。更昨日、落红如扫。绿阴正似人怀抱。一声睍睆，春色何曾老。

幸自不须人起早。寂寞如相恼。旧时闻处青门道。禁烟时候，柳下人家好。

鹊桥仙

题陈敬之扇

乘鸾著色，疾蝇误拂。不及羲之醉墨。偶然入手送东阳，便看取、薰时清适。

清风去暑，闲题当日。宰相纱笼谁识。封丘门外定何人，这一点、瞒他不得。

又

寿臞山母

看人掷果，看人罢织。难得团栾七夕。蟠桃只在屋东头，庆西母、年开八袠。

去年今日，今年今日。添个曾孙抱膝。人间乐事有多般，算此乐、人间第一。

又

自寿二首

轻风淡月，年年去路。谁识小年初度。桥边曾弄碧莲花，悄不记、人间今古。

吹箫江上，沾衣微露。依约凌波曾步。寒机何意待人归，但寂历、小窗斜雨。

又

天香吹下，烟霏成路。飒飒神光暗度。桥边犹记泛槎人，看赤岸、苔痕如古。

长空皓月，小风斜露。寂寞江头独步。人间何处得飘然，归梦入、梨花春雨。

一剪梅

和人催雪

万事如花不可期。花不堪持。酒不堪持。江天雪意使人迷。剪一枝枝。

歌一枝枝。歌者不来今几时。姜影无词。张影无词。不歌不醉不成诗。歌也迟迟。雪也迟迟。

又

和敖秋崖为小孙三载寿谢

人生总受业风吹。三岁儿儿。八十儿儿。深闺空谷把还持。啼看人知。啼怕人知。

客中自种绿猗猗。月下横枝。雪下横枝。尊前百岁且开眉。今岁今时。前岁今时。

夜飞鹊

七夕

何曾见飞渡，年又年痴。今古相望犹疑。朱颜一去似流水，断桥魂梦参差。何堪更嗟迟暮，听旁人说与，此夕佳期。深深代籍，盼悠悠、北地胭脂。

谁寄扬州破镜，遍海角天涯，空待人归。自小秦楼望巧，吴机回锦，歌舞为谁。星萍耿耿，算欢娱、未省流离。但秋衾梦浅，云闲曲远，薄命同时。

疏影

催雪

香篝素被。听花犯低低，瑶花开未。长记那时，炽炭围炉，瘦妻换酒行试。党家人在销金帐，约莫是、打围归际。又谁知、别忆烹茶，冷落故家愁思。

闻道滕骄巽懒，今朝待檄与，翻云须易。白白不成，又不教晴，做尽黄昏情味。银河本是冰冰底。怎忍向、东风成水。待满城、玉宇琼楼，却报卧庐人起。

摘红英

赋花朝月晴

花朝月。朦胧别。朦胧也胜檐声咽。亲曾说。令人悦。落花情绪，上坟时节。

花阴雪。花阴灭。柳风一似秋千掣。晴未决。晴远缺。一番寒食，满村啼鴂。

千秋岁

和尚学林寿筵即席

新篘熟也，借问谁家早。梅影里，蜂儿绕。三更残月上，一夜霜天晓。溪桥小，春风有意年年到。

当年青鸟去，落叶无人扫。铜柱仄，瑶池老。残钟长乐树，坠马咸阳道。空回首，御街人卖南京枣。

促拍丑奴儿

辛巳除夕

送岁可无诗。得团栾、忍不开眉。不记去年今夕梦，江东怀抱，江西信息，舍北妻儿。

五十扊扅炊。待五十、富贵成痴。百年苦乐乘除看，今年一半，明年一半，更似儿时。

又

有感

世事莫寻思。待说来、天也应悲。百年已是中年后，西州垂泪，东山携手，几个斜晖。

也莫苦吟诗。苦吟诗、待有谁知。多□不是无才气，文时不遇。武时不遇，更说今时。

最高楼

寿秋水

银河水，洗得世间清。山色雨馀青。老子纶巾棋别墅，人家鼾睡柝秋城。定谁劳，定谁福，定谁能。

常恨著、景升儿不似。又恨著、景升牛小耳。空相望，愧平生。我欲临风扶玉树，自攀承露酌金茎。看昆明，鳞石长，海桑晴。

又

壬辰寿王城山八十

朱顶字，八十正平头。添作八千秋。无能也自收郿坞，到今恨不贬潮州。看几人，炎又冷，老还羞。

也不学、太公忙把火。也不学、申公轮转磨。休莫莫，莫休休。小迟授业何曾吃，更迟食乳不须愁。且从容，某水钓，某丘游。

又

和咏雪

非是雪，只是玉楼成。屑不尽云英。东边老树颓然折，西头稚柳爆然声。试平安，松丈丈，竹兄兄。

有谁向、金船呼小玉、又谁怜、纸帐梦飞琼。怪疏影，坠娉婷。唤起老张寒蔌蔌，好歌白雪与君听。但党家，人笑道，太粗生。

又

再和

花上雪。信手捻来成。屑不就琼英。昨朝已见诗成卷，今朝又试曲成声。更催催，莫不做，水仙兄。

终须待、晴时携斗酒。更须待、老夫吟数首。休更叠□娉婷。已无翠鸟传花信，又无羯鼓与花听。更催催，迟数日，是春生。

桂枝香

寄扬州马观复。时新旧侯交恶，甚思去

年中秋泛月，感恨难言

吹箫人去。但桂影徘徊，荒杯承露。东望芙蓉缥缈，寒光如注。去年夜半横江梦，倚危樯、参差曾赋。茫茫角动，回舟尽兴，未惊鸥鹭。

情知道、明年何处。漫待客黄楼，尘波前度。二十四桥，颇有杜书记否。二三子者今如此，看使君、角巾东路。人间俯仰，悲欢何限，团圆如故。

临江仙

代贺丞相两国夫人生日并序

甲子之秋，九月吉日，大丞相国公寿母两国

太夫人初度，谨上小词，用献为王母三千年之曲。

丞相衮衣朝戏彩，年年庆事如新。尊前一笑共儿孙。人间传寿酒，天上送麒麟。

缥缈祥烟连北阙，天颜有喜生春。蓬莱清浅海光平。今年初甲子，重试碧桃根。

又

寿刘教

闻道城东鹤会，欣然一笑乘风。不知一鹤在墙东。神仙人不识，未始出吾宗。

弟子有年于此，先生之道如龙。碧桃花子落壶中。化为三五粒，元是北边松。

又

壬午七夕

天际何分南与北，五更纵又成横。夜来拾得断河星。化为一片石，持去问君平。

老大看天一笑，儿童问我须譍。向来牛女本无名。要知天上事，亦似谤先生。

又

将孙生日赋

二十年前此日，女兄庆我生儿。簪萱弄彩听孙啼。典衣沽美酒，数待冠昏时。

乱后飘零独在，紫荆墓棘风吹。尊前万事莫寻思。儿童看有子，白髮故应衰。

又

贺默轩

旧日诗肠论斗酒，风流怀抱如倾。几年不听渭城声。尊前无贺老，卷里少弥明。

闻说语言都好，便应步履全轻。长生第一是风僧。额前书八十，能说又能行。

又

访梅

西曲罥衣迷去路，雪销断岸无痕。寻花不拟到前村。暖风初转袖，小径忽开门。

却忆临塘桥下马，暗香不是黄昏。人生南北与谁论。岭梅花树下，闲听蜜蜂喧。

又

谢友人

老去尚呼张丈，醉中自惜熊儿。越王台上鹧鸪啼。三朝臣不遇，无复好文时。

情绪幽幽似结，鬓丝索索禁吹。病来魂不到相思。散人腰已散，倚杖叹吾衰。

又

晓晴

海日轻红通似脸，小窗明丽新晴。满怀著甚是真情。不知春睡美，为爱晓寒轻。

说似吴山楼万叠，雪销未尽宫城。湖边柳色渐啼莺。才听朝马动，一巷卖花声。

又

有感

过雁天边信息，两宫池上心情。沉思海角愤难平。山风欺客梦，耿耿到天明。

幸自不争名利，闲愁夜夜如惊。明朝鬓白两三茎。世人都不念，似汝复何成。

又

睡过花阴一丈，愁深酒力千钟。梦魂不得似游蜂。瓶花无密约，到处自神通。

天上西湖似锦，人间骄马如龙。今年不与去年同。飘零终不恨，难与故人逢。

又

端午

幸自不须端帖子，闲中一句如无。爱他午日午时书。惟应三五字，便是辟兵符。

久雨石鲸未没，小风纨扇相疏。邀朋一笑共菖蒲。去年初禁酒，今日漫提壶。

又

坐悟

我去就他甚易，他来认我良难。悟时到处是壶天。古诗寻一句，危坐看香烟。

金玉满堂不守，菁华岁月空迁。从今饱饭更安眠。丹经都不看，闲坐一千年。

又

辛巳端午和陈简斋韵

旧日采莲羞半面，至今回首匆匆。梦穿斜日水云红。痴心犹独自，等待郑公风。

海上颓云潮不返，侧身空堕辽东。人间天上几时同。宫衣元不遇，无语醉醒中。

又

闲居感旧

昔走都门终夜雨，明朝泥淖堪惊。疏疏点点忽鸡鸣。数峰青似染，快活早来晴。

十五年间春梦断，乱山寒食清明。无人挑菜踏青行。青鸠啼雨外，闲听寺中声。

鹧鸪天

九日

白白江南一信霜。过都字不到衡阳。老嘉破帽并吹却，未省西风似此狂。

攀北斗，酌天浆。月香满似菊花黄。神仙暗度龙山劫，鸡犬人间百战场。

又

寿康教

白髮平津起袖然。燕飞定远望生还。世间最有团栾乐，又是平平过一年。

银信近，玉鞭先。东来西去爵衔鱣。人生有命迟迟好，且喜称觞寿母前。

又

寿赵松庐

占得春风五日先。至今住处是开元。写真若遇丹元子，只著当时宫锦船。

松戴雪，自苍然。八公花下少如前。看来天上多辛苦，且住人间五百年。

又

和谢胡盘居贶橘为寿

自入孤山分外香。南枝不改旧时妆。为曾盘里承青眼，一见溪头道胜常。

商山乐，又相羊。上方不复记传觞。橘中个个盘深窈，依倚东风局意长。

又

迎春

去年太岁田间土，明日香烟壁下尘。马上新人红又紫，眼前歌妓送还迎。

钗头燕，胜金紃。燕歌赵舞动南人。遗民植杖唐巾起，闲伴儿童看立春。

又

立春后即事

旧日桃符管送迎。灯球爆竹鬥先赢。鹿门乱走团栾久，才到城门有鼓声。

梅弄雪，柳窥晴。残年犹自冷如冰。欲知春色招人醉，须是元宵与踏青。

又

赠妓

暖逼酥枝渐渐融。双飞谁识蝶雌雄。歌声已逐行云去，花片偏来酒盏中。

眉月冷，画楼空。酒阑犹未见情钟。直须把烛穿花帐，方见佳人玉面红。

青玉案

微晴渡观桃，非复前日弥望之盛，独可

十数树耳。盖以此间人摘实之苦，自伐去也。

归涂悄然念之，作此以示同行。

稠塘旧是花千树。曾泛入、溪深误。前度刘郎重唤渡。漫山寂寂，年时花下，往往无寻处。

一年一度相思苦。恨不抛人过江去。及至来时春未暮。兔葵燕麦，冷风斜雨，长恨稠塘路。

又

用辛稼轩元夕韵

雪销未尽残梅树。又风送、黄昏雨。长记小红楼畔路。杵歌串串，鼓声叠叠，预赏元宵舞。

天涯客鬓愁成缕。海上传柑梦中去。今夜上元何处度。乱山茅屋，寒炉败壁，渔火青荧处。

又

寿老登八十六岁，戊午六月十七日

里中上大人谁大。人上大、仁难作。八十六翁闲处坐。小生懒惰。近来高卧。忘却今朝贺。

甲申还是连珠么。剩有老人星一个。白髮朱颜堪婆娑。灵光殿火。昆明劫过。角绮园黄我。

又

暮春旅怀

无肠可断听花雨。沉沉已是三更许。如此残红那得住。一春情绪。半生羁旅。寂寞空山语。

霖铃不是相思阻。四十平分犹过五。渐远不知何杜宇。不如归去。不如归去。人在江南路。

踏莎行

雨中观海棠

命薄佳人，情钟我辈。海棠开后心如碎。斜风细雨不曾晴，倚阑滴尽胭脂泪。

恨不能开，开时又背。春寒只了房栊闭。待他晴后得君来，无言掩帐羞憔悴。

又

上元月明，无灯，明日霰雨屡作

璧彩笼尘，金吾掠路。海风吹断楼台雾。无人知是上元时，一夜月明无著处。

早是禁烟，朝来波涷雨。东风自放银花树。雪晴须有踏青时，不成也待明年去。

又

北望蝶山，西迷凤苑。匆匆醉里题诗满。黄花只似去年黄，去年人去黄花远。

雨压城荒，丘园路断。却晴又恨公来晚。依稀自唱古人诗，明年此会知谁健。

又

松偃成阴，荷香去暑。过溪似是东林路。不知宿昔有谁来，寺门同听催诗雨。

北马依风，凉蝉咽暮。城门半带东陵圃。江南不是米元晖，无人更得沧洲趣。

又

樱桃词

珠压相于，胭脂同傅。樊家更共谁家语。梢头结取一番愁，玉箫不会双双侣。

风送流莺，前歌后舞。并桃欲吐含来住。双飞燕子自相衔，会教唇舌调鹦鹉。

烛影摇红

嘲王槐城独赏无月

老子婆娑，那回也上南楼去。素娥有恨隐云屏，元是娇痴故。鸾扇徘徊未许。耿多情、为谁堪诉。使君愁绝，独倚阑干，后期无据。

有酒如船，片云扫尽霓裳露。他时与客更携鱼，犹记临皋路。因念南羁北旅。醉乌乌、凭君楚舞。问君不见，璧月词成，楼西沉处。

又

丙子中秋泛月

明月如冰，乱云飞下斜河去。旋呼艇子载箫声，风景还如故。袅袅余怀何许。听尊前、呜呜似诉。近年潮信，万里阴晴，和天无据。

有客秋风，去时留下金盘露。少年终夜奏胡笳，谁料归无路。同是江南倦旅。对婵娟；君歌我舞。醉中休问，明月明年，人在何处。

又

立春日雪，和秋崖韵

春日江郊，素娥吹下银幡舞。东风点点乱茶烟，留到明朝否。掩袖凝寒不语。漫黏酥、枝枝缕缕。断肠休似，飞絮多时，落梅深处。

仙掌擎来，翠眉敛半看成露。惊沙马上面帘轻，谁贵毡庐主。多少高阳伴侣。到如今、沉冥几许。乘槎相问，万里银河，欲归无路。

念奴娇

槐城赋以自寿，又和韵见寿，三和谢之

先生自寿，拥衾寒、重赋凌云游意。我有大儿孔文举，弱冠骎骎暮齿。桃已三偷，树犹如此，前度花开几。蓬莱可塞，还童却老无计。

为此援笔翩翩，大江东去，好似歌头起。寄与两家孙又子，长看以文为戏。某所某公，同年同月，谁剪招魂纸。前三例好，不须举后三例。

又

枯寒生晚，复何似、张绪少年时意。薄命不逢何至此，满眼啼妆龋齿。城是城非，年来年去，万八千能几。半痴半了，更痴儿计孙计。

回首仕已半生，仕何如已，已矣羞拈起。幸有橘丸丸日大，且复从公围戏。若论弹文，更书谤箧，吾历无馀纸。多年致仕，大都有甚恩例。

又

吾年如此，更梦里、犹作狼居胥意。千首新诗千斛酒，管甚侯何齿。员峤波翻，瀛洲尘败，吾屐能销几。经丘寻壑，是他早计迟计。

犹记辰已嗟嗟，故人贺我，且勉呼君起。五十不来来过二，方悟人言都戏。以我情怀，借公篇韵，恨不天为纸。馀生一笑，不须邴曼容例。

又

和臞山用槐城韵见寿

沧洲一叶，待借君、回我炉亭春意。突兀灵光无立壁，八面江风寒齿。响屟廓深，笼门槛赤，数月今才几。千年未论，岂无数十年计。

我本高卧墙东，何知人事，推枕为君起。憔悴庚寅何足记，不觉联翩宾戏。白雪阳春，黄鸡唱日，绝少澄心纸。我歌草草，和章有例还例。

又

酬王城山

两丸日月，细看来、也是樊笼中物。点点山河经过了，拔帜几番残壁。白是沙堤，苍然吴楚，一片成毡雪。此时把酒，旧词还是坡杰。

歌罢公瑾当年，天长地久，柳与梅都发。几许闲愁斜照里，掌上沤生沤灭。沧海桑枯，东陵瓜远，总不关渠髮。簪花起舞，可怜今夕无月。

乳燕飞

王朋益佥事夜坐文江之上，屡称赤壁之

游乐，酒馀索赋，因取坐间语参差述之

赤壁之游乐。但古今、风清月白，更无坡作。矫首中洲公何许，共我横江孤鹤。把手笑、孙刘寂寞。颇有使君如今否，看青山、似我多前却。几见我、伴清酌。

江心旧岂非城郭。抚千年、桑田海水，神游非昨。对影三人成六客，更倚归舟夜泊。尚听得、江城愁角。

渺渺美人兮南浦，耿余怀、感泪伤离索。天正北，绕飞鹊。

又

寿周耐轩

曾授茅山记。共当年、二百七十，又三甲子。昨上云台占云物，占得景风南至。又恰是、封侯千岁。行遍神州河洛外，早归来、庭下槐阴翠。春万户，共生意。

溪翁图是参同契。想金丹、圆成功行，活人相似。顾我尊前歌赤壁，生子当如此耳。笑华髮、东坡年几。弟不如人今老矣，看龙头、霄汉雌龙尾。呼白石，为公起。

又

饮海棠花下，说放翁记剑南宣华园日报

开及几分，闻五分亟往。因美放翁记此，

足为后人开游赏之趣。盖花开三日色变，

五日则后半开者盛，先半开者落矣。歌

述此意，使观者有省

过雨城西路。看轻云、弄日花间，微寒如雾。谁是宣华门守者，报我十分开五。便痛饮、能销几度。寄语后来看花客，待看花、莫待开成树。成树也，半为土。

佺巢蜀锦今何许。记西湖、聚景村庄，王亭谢墅。冷落柯丘二三子，更问何园韩圃。悄一笑、回车竹所。点点守宫包红泪，纵倾城、一顾倾城顾。家国事，正何与。

瑞鹤仙

寿翁丹山

正丹翁初度。对花满江城，晓莺欲语。崆峒在何处。渐雨过农郊，劝耕问路。州人争觑。问坡老、重来是否。把看灯、传说风流，八境尽图新句。

如许。老子文章，挥毫立马，脱靴嫌污。太平易作。听父老，歌襦袴。愿使君小住，五风十雨。重见一粰三黍。又天边、飞诏殷勤，说相将去。

高阳台

和巽吾韵

雨枕莺啼，露班烛散，御街人卖花窠。过眼无情，而今魂梦年多。百钱曳杖桥边去，问几时、重到明河。便人间，无了东风，此恨难磨。

落红点点入颓波。任归春到海，海又成涡。江上儿童，抱茅笑我重过。蓬莱不涨枯鱼泪，但荒村、败壁悬梭。对残阳，往往无成，似我蹉跎。

声声慢

九日泛湖游寿乐园赏菊，时海棠花开，

即席命赋

西风坠绿。唤起春娇，嫣然困倚修竹。落帽人来，花艳乍惊郎目。相思尚带旧子，甚凄凉、未忺妆束。吟鬓底，伴寒香一朵，并簪黄菊。

却待金盘华屋。园林静、多情怎禁幽独。蛱蝶应愁，明日落红难触。那堪雁霜渐重，怕黄昏、欲睡未足。翠袖冷，且莫辞、花下秉烛。

汉宫春

壬午开炉日戏作

雨入轻寒，但新篘未试，荒了东篱。朝来暗惊翠袖，重倚屏帏。明窗丽阁，为何人、冷落多时。催重顿，妆台侧畔，画堂未怕春迟。

漫省茸香粉晕，记去年醉里，题字倾欹。红炉未深乍暖，儿女成围。茶香疏处，画残灰、自说心期。容膝好，团栾分芋，前村夜雪初归。

又

岁尽得巽吾寄溪南梅相忆韵

疏影横斜，似故人安道，只在前溪。年年望雪待月，漫倚吟矶。千红万紫，到春来、也是寻思。君不见，永阳江上，残梅冷两丝丝。

有几情人似我，漫骑牛卧笛，乱插繁枝。市门索笑憔悴，便作新知。城楼画角，又无花、只落空悲。但传说，寿阳一片，何曾迎面看飞。

洞仙歌

寿中甫

也曾海上，啖如瓜大枣。海上归来相公老。画堂深、满引明月清风，家山好、一笑尘生蓬岛。

六年春易过，赢得清阴，到处持杯藉芳草。看明年此日，人在黄金台上，早整顿、乾坤事了。但细数齐年几人存，更宰相高年，几人能到。

又

器之高谊，取前月青山洞仙歌华余重寿，

走笔谢之

有客从余，不计余无酒。袖有蟠桃为君寿。叹此桃再熟，也须年后。甚办得，转盼个偷桃手。

菊潭三十斛，月又月添，天赋先生日更久。但黄杨长寸，闰年倒寸，似凭得到梧宫甚时候。客又道奇特是阳生，后七日相看，醉春风柳。

齐天乐

端午和韵

枝头雨是青梅泪。翻作一江春水。鱼腹魂销，龙舟叫彻，不了湖亭张戏。满庭芳芷。正艾日高高，葛风细细。试比陈人，人间除我更谁似。

浮沉君共我里。记薰廓待对，闻鸡蹴起。昨日蟾蜍，明朝蝇虎，身与渠衰更悴。老夫病已。任采绿采苓，为师为帝。但有昌阳，倩酤扶路醉。

又

节庵和示中斋端午齐天乐词，有怀其弟

海山之梦。昨亦尝和中斋此韵，感节庵

此意，复不能自己，倘见中斋及之

海枯泣尽天吴泪。又涨经天河水。万古鱼龙，雷收电卷，宇宙刹那间戏。沉兰坠芷。想重整荷衣，顿惊腰细。尚有干将，冲牛射斗定何似。

成都桥动万里。叹何时重见，鹃啼人起。孤竹双清，紫荆半落，到此吟枯神瘁。对床永已。但梦绕青神，尘昏白帝。重反离骚，众醒吾独醉。

又

戊寅登高，即席和秋崖韵

蒋陵故是簪花路。风烟奈何秋暑。候馆凋梧，宫墙断柳，谁识当年倦旅。余怀何许。想上马人扶，翠眉愁聚。旧日方回，而今能赋断肠语。

登高能赋最苦。叹高高难问，欲望迷处。蝶绕东篱，鸿翻上苑，那更画梁辞主。来今往古。漫湛辈同来，远公回去。我醉安归，黄花扶路舞。

江城梅花引

辛巳洪都上元

几年城中无看灯。夜三更。月空明。野庙残梅，村鼓自春声。长笑儿童忙踏舞，何曾见，宣德棚，不夜城。

去年今年又伤心。去年晴。去年曾。不似今年，闲坐处、却不曾行。忆去年人、弹烛泪纵横。想见西窗窗下月，窗下月，是无情，是有情。

又

相思无处著春寒。傍阑干。湿阑干。似我情怀，处处忆临安。想见夜深村鼓静，灯晕碧，为傍人，说上元。

是花是雪无意看。雨摧残。雨摧残。探春未还。到春还、似不如闲。感恨千般、憔悴做花难。不惜与君同一醉，君不见，铜雀台，望老瞒。

兰陵王

丁丑感怀和彭明叔韵

雁归北。渺渺茫茫似客。春湖里，曾见去帆，谁遣江头絮风息。千年记当日。难得。宽闲抱膝。兴亡事，马上飞花，看取残阳照亭驿。

哀拍。愿归骨。怅毡帐何匹，湩酪何食。相思青冢头应白。想荒坟酹酒，过车回首，香魂携手抱相泣。但青草无色。

语绝。更愁极。漫一番青青，一番陈迹。瑶池黄竹哀离席。约八骏犹到，露桃重摘。金铜知道，忍去国，忍去国。

又

丙子送春

送春去。春去人间无路。秋千外，芳草连天，谁遣风沙暗南浦。依依甚意绪。漫忆海门飞絮。乱鸦过，斗转城荒，不见来时试灯处。

春去。最谁苦。但箭雁沉边，梁燕无主。杜鹃声里长门暮。想玉树凋土，泪盘如露。咸阳送客屡回顾。斜日未能度。

春去。尚来否。正江令恨别，庾信愁赋。苏堤尽日风和雨。叹神游故国，花记前度。人生流落，顾孺子，共夜语。

琐窗寒

和巽吾闻莺

嫩绿如新，娇莺似旧，今吾非故。空山过雨，睍睆完留春春去。似尊前曲曲阳关，行人回首江南处。漫停云低黯，征衫憔悴，酒痕犹污。

欲语。浑未住。记匹马经行，风林烟树。家山何

在，想见绿窗啼雾。又何堪满目凄凉，故园梦里能归否。但数声、惊觉行云，重省佳期误。

归朝歌

最是一人称好处。昨日小春留得住。梅花信信望东风，须待公归香满路。年时今已度。长是巴山深夜雨。宣又召，凯还簇簇，要见寿觞举。

扫尽窝蜂闲绣斧。叠鼓春声欢岁暮。燕台剑履趣锋车，银信低低传好语。紫貂裘脱与。肘印累累映三组。但重省，西来斗水，忘却爱卿取。

大圣乐

伤春，有序

余尝爱古词云：“休眉锁，问朱颜去也，还

更来么。”音韵低黯，辞情跌宕，庶几哀而不怨，有益于幽忧憔悴者。然二语外率鄙俚，因依声仿佛反之和之。此曲少有作者，流为善歌，则或数

十叠，其声皆不可考。今特以意高下，未必尽合

本调，聊以纾思志感云尔。

芳草如云，飞红似雨，卖花声过。况回首、洗马塍荒，更寒食、宫人斜闭，烟雨铜驼。提壶卢何所得酒，泥滑滑、行不得也哥哥。伤心处，斜阳巷陌，人唱西河。

天下事，不如意十常八九，无奈何。论兵忍事，对客称好，面皱如靴。广武噫嘻，东陵反覆，欢乐少兮哀怨多。休眉锁。问朱颜去也，还更来么。

宝鼎现

春月

红妆春骑。踏月影、竿旗穿市。望不尽、楼台歌舞，习习香尘莲步底。箫声断、约彩鸾归去，未怕金吾呵醉。甚辇路、喧阗且止。听得念奴歌起。

父老犹记宣和事。抱铜仙、清泪如水。还转盼、沙河多丽。滉漾明光连邸第。帘影冻、散红光成绮。月浸葡萄十里。看往来、神仙才子，肯把菱花扑碎。

肠断竹马儿童，空见说、三千乐指。等多时春不归来，到春时欲睡。又说向、灯前拥髻。暗滴鲛珠坠。便当日、亲见霓裳，天上人间梦里。

祝英台近

水后

昨朝晴，今朝雨。渺莽遽如许。厌听儿童，总是涨江语。是谁力挽天河，误他仙客，并失却、乘槎来路。

断肠苦。剪烛深夜巴山，酒醒听如故。勃窣荷衣，堕泪少干土。从初错铸鸱夷，不如归去，到今此、欲归何处。

又

席间咏绳球

看师师、成蝶蝶。蹙尽不成叠。欲试搔头，花重怎堪捻。是谁抛过东墙，今无赤凤，梦得似、那人身捷。

年时腊。曾笑梅梢和豆，去月忽如荚。便向龙门，无复钏金接。待教开支琼林，阆仙重见，又谁念、昆明前劫。

忆旧游

和巽吾相忆寄韵

渺山城故苑，烟横绿野，林胜青油。甚相思只在，华清泉侧，凝碧池头。故人念我何处，堕泪水西流。念寒食如君，江南似我，花絮悠悠。

不知身南北，对断烟禁火，蹇六年留。恨听莺不见，到而今又恨，睍睆成愁。去年相携流落，回首隔芳洲。但行去行来，春风春水无过舟。

唐多令

丙子中秋前，闻歌此词者，即席借芦叶

满汀洲韵

明月满沧洲。长江一意流。更何人、横笛危楼。天地不知兴废事，三十万、八千秋。

落叶女墙头。铜驼无恙不。看青山、白骨堆愁。除却月宫花树下，尘坱莽、欲何游。

又

风露小瀛洲。斜河倒海流。人间尘、不到琼楼。错向五陵陵上望，几回月、几回秋。

落日太湖头。垂虹今是不。醉尊前、往往成愁。便有扁舟西子在，无汗漫、与君游。

又

寒雁下荒洲。寒声带影流。便寄书、不到红楼。如此月明如此酒，无一事、但悲秋。

万弩落潮头。灵胥还怒不。满湖山、犹是春愁。欲向涌金门外去，烟共草、不堪游。

又

日落紫霞洲。兰舟稳放流。玉虹仙、如在黄楼。何必锦袍吹玉笛，听欸乃、数声秋。

赤壁舞涛头。周郎还到不。倚西风、袅袅余愁。唤起横江飞道士，来伴我、月中游。

又

龙洲曲已八九和，复为中斋勉强夜和，

中有数语，醉枕忘之

零露下长洲。云翻海倒流。素娥深、不到西楼。忽觉断潮归去也，饮不尽、一轮秋。

城外土馒头。人能饮恨不。古人不见使吾愁。莫有横江孤鹤过，来伴我、醉中游。

又

丙申中秋

明月满河洲。星河带月流。料素娥、独倚琼楼。竟是何年何药误，魂梦冷、不禁秋。

少日梦龙头。知君犹梦不。算虚名、不了闲愁。便有鹄袍三万辈，应不是、旧京游。

又

残日下瓜洲。平安火又流。月高高、挂古城楼。回首少年真可笑，无一事、又悲秋。

天在海边头。天风有意不。结桂枝、袅袅余愁。不是银河无去路，先不去、后难游。

又

癸未上元午晴

春雨满江城。汀洲春水生。更悲久雨似春酲。犹有一般天富贵，夜来雨、早来晴。

年少总看灯。老来犹故情。便无灯、也自盈盈。说著春情谁不爱，今夜月、有人行。

虞美人

咏牡丹

空明一朵扬州白。红紫无□色。是谁唤作水晶球。惹起高烧银烛、上元愁。

去年一捧飞来雪。不似渠千叶。狂风一蹴过秋千。憔悴玉人和泪、望婵娟。

又

天香国色辞脂粉。肯爱红衫嫩。翛然自取玉为衣。似是银河水皱、织成机。

寒欺薄薄春无力。月浸霓裳湿。一窠香雪世间稀。可惜不教留到、布衣时。

又

寿安楼子重重蕊。少见如鱼尾。向来染得渭脂红。又自细摇花浪、动春风。

赬鳞似是人谁信。但向残红认。若教随水去悠然。为报沙头玉鹭、莫贪鲜。

又

花心定有何人捻。晕晕如娇靥。一痕明月老春宵。正似酥胸潮脸、不曾销。

当年掌上开元宝。半是杨妃爪。若教此搯到痴人。任是高墙无路、蝶翻身。

又

咏海棠

无花敢与姚黄比。对对鸳鸯起。谶他金带万钉垂。谁向麒麟楦里、卸猴绯。

潜溪以上难为说。自是君恩别。后来西子避无盐。又道君王捉鼻、又何嫌。

又

魏家品是君王后。岂比昭容袖。风吹满院绣囊香。谁赐大师师号、退昭阳。

飞霞一落无根蒂。空堕重华泪。离披正午盛时休。闲为思王重赋、洛神愁。

又

犹疑绿萼花微甚。难与青莲并。青莲朵朵是天人。又向天人想见、洛阳春。

多情素质尘生步。况被潘妃污。此花仍是□微赬。却似娇波波外、两眉青。

又

客中送春

楼台烟雨朱门悄。乔木芳云杪。半窗天晓又闻莺。比似当年春尽、最关情。

客中自被啼鹃恼。况落春归道。满怀憔悴有谁知。犹记涌金门外、送人时。

又

城山堂试灯

黄柑擘破传春雾。新酒如清露。城中也是几分灯。自爱城山堂上、两三星。

枝头未便风和雨。寂寞无歌舞。天公肯放上元晴。自是六街三市、少人行。

又

扬州卖镜，上元事也，用前韵

徐家破镜昏如雾。半面人间露。等闲相约是看灯。谁料人间天上、似流星。

朱门帘影深深雨。憔悴新人舞。天涯海角赏新晴。惟有桥边卖镜、是闲行。

又

黄帘绿幕窗垂雾。表立如承露。夕郎偷看御街灯。归奔河边残点、乱如星。

开园蒋李游春雨。蛱蝶穿人舞。如今烟草锁春晴。并与苏堤葛岭、不堪行。

又

大红桃花

鞓红干色无光霁。须是鲜鲜翠。翛然一点系裙腰。不著人间金屋、恐难销。

英英肯似焉支贵。漫脱红霞帔。落时且勿涴尘泥。留向天台洞口、泛吾诗。

又

壬午中秋雨后不见月

湿云待向三更吐。更是沉沉雨。眼前儿女意堪怜。不说明朝后日、说明年。

当年知道晴三鼓。便似佳期误。笑他拜月不曾圆。只是今朝北望、也凄然。

又

用李后主韵二首

梅梢腊尽春归了。毕竟春寒少。乱山残烛雪和风。犹胜阴山海上、窖群中。

年光老去才情在。惟有华风改。醉中幸自不曾愁。谁唱春花秋叶、泪偷流。

又

情知是梦无凭了。好梦依然少。单于吹尽五更风。谁见梅花如泪、不言中。

儿童问我今何在。烟雨楼台改。江山画出古今愁。人与落花何处、水空流。

又

春晓

轻衫倚望春晴稳。雨压青梅损。皱绡池影泛红蔫。看取断云来去、似炉烟。

悉春来暮仍愁暮。受却寒无数。年来无地买花栽。向道明年信、莫须来。

又

花品

娟娟二入清明了。犹说淮阳早。钱欧陆谱偏花光。红到寿阳、也不说淮阳。

此花地望元非薄。回首伤流落。洛阳闲岁断春风。怎不当时道是、洛阳红。

又

中秋对月

秋阴团扇如人老。渐近中秋好。新凉还忆小楼边。自在一窗明月、傍人眠。

多情谁到星河晓。只道圆时少。他年几处与君看。长是成愁成恨、不成欢。

恋绣衾

宫中吹箫

胭脂不涴紫玉箫。认宫中、银字未销。但凤去、台空古，比落花、无第二朝。

天涯流落哀声在，听乌乌、不似内娇。漫身似、商人妇，泣孤舟、长夜寂寥。

又

或送肉色牡丹同赋

困如宿酒犹未销。满华堂、羞见目招。忽折向、西邻去，教旁人、看上马娇。

肉色似花难可得，但花如、肉色妖娆。谁说汉宫飞燕，到而今、犹带脸潮。

又

己卯灯夕，留城中独坐，忆当涂买灯，

姑苏夜舞，再集赋此

当年三五舞太平。醉归来、花影满庭。办永夜、重开宴，笑姑苏、万眼未明。

而今绕市歌儿马，客黄昏、细雨满城。十年事、去如水，想家人、村庙看灯。

花犯

旧催雪词，苦不甚佳，因复作此

海山昏，寒云欲下，低低压吹帽。平沙浩浩。想关塞无烟，时动衰草。苏郎卧处愁难扫。江南春不到。但怅望、雪花夜白，人间憔悴好。

谁知广寒梦无憀，丁宁白玉炼，不关怀抱。看清浅，桑田外，尘生热恼。待说与、天公知道。期腊尽春来事宜早。更几日、银河信断，梅花容易老。

又

再和中甫

甚天花、纷纷坠也，偏偏著余帽。乾坤清皓。任海角荒荒，都变瑶草。落梅天上无人扫。角吹吹不到。

想特为、东皇开宴，琼林依旧好。

看儿贪耍不知寒，须塑就玉狮，置儿怀抱。奈转眼、今何在，泪痕成恼。白髮翁翁向儿道。那曲巷袁安爱晴早。便把似、一年春看，惜花花自老。

酹江月

北客用坡韵改赋访梅

冰肌玉骨，笑嫣然、总是风尘中物。谁扫一枝，流落到、绝域高台素壁。匹马南来，千山万水，为访林间雪。渊明爱菊，不知谁是花杰。

憔悴梦断吴山，有何人报我，前村夜发。蜡屐霜泥烟步外，转入波光明灭。雪后风前，水边竹外，岁晚华余髮。戴花人去，江妃空弄明月。

又

赵氏席间即事，再用坡韵

四无谁语，待推窗、初见江南风物。索笑巡檐无奈处，悄隔东邻一壁。有酒如船，招呼满载，只欠枝

头雪。疏花冷眼，坐中都是词杰。

堪恨几日西郊，寻消问息，肯向吟边发。著意相看，又恐是、六出幻成还灭。恼眼儿童，攀翻顶戴，不到先生髮。明朝重省，初三知属谁月。

又

和朱约山自寿曲，时寿八十四

五朝寿俊，算生平占得、淳熙四四。三万六千三万了，剩有一千饶底。三百年间，和风丽日，几个能销此。约山山笑，先生不负山矣。

今岁甲子重阳，待重数，五百十三甲子。吟万首诗更自和，岁岁寿诗自喜。若比潞公，如今年纪，犹是平章事。先生抚掌，问他闲日能几。

又

同舍延平林府教制新词祝我初度，依声

依韵，还祝当家

西风处士，例一枝团月，咸平印印。千古诗宗传

不绝，至竟被渠道尽。雪返香魂，霜吹晓怨，肯受东君聘。罗浮梦转，兔环知是谁孕。

未说烟雨江南，垂垂青子，须要调金鼎。愁绝西山明秀处，依旧鹤南飞影。我白君元，君词我和，各自为长庆。后来桃李，遥遥别是花信。

又

五日和尹存吾，时北人竞鹭洲渡

棹歌齐发，江云暮、吹得湘愁成雨。小酌千年，知他是、阿那年时沉午。日落长沙，风回极浦，黯不堪延伫。吴头楚尾，非关四面为楚。

几度唤起醒纍，淋漓痛饮，不学愁余句。踏鲤从鼋胥涛上，怎不化成龙去。越女吴船，燕歌赵舞，世事悠悠许。明朝寂寂，双双飞下鸣鹭。

又

怪梅一株，为北客载酒移寘盆中，伟然

岁寒相命，算人间、除了梅花无物。窥宋三年又不是，草草东邻凿壁。偃蹇风前，沉吟竹外，直待天骄雪。白家人至，一枝横出终杰。

寂寞小小疏篱，探花使断，知复何时发。北驿不来春又远，只向窗前埋灭。好在冰花，著些风篠，怎不清余髮。补之去后，墨梅又有明月。

又

漫兴

遥怜儿女，未解忆长安、十年前月。徙倚桂枝空延伫，无物同心堪结。冷落江湖，萧条门巷，犹著西楼客。恨无铁笛，一声吹裂山石。

休说起舞登楼，那人已先我，渡江横楫。圆缺不销青冢恨，漠漠风沙如雪。西母长生，素娥好在，何皓当时髮。山河如此，月中定是何物。

又

中秋，彭明叔别去赴永阳，夜集

团团桂影，怕人道、大地山河里许。旧日影娥池未缺，惊断霓裳歌舞。雪白长城，金明古驿，尽是乘槎路。少年白髮，自无八骏能去。

犹记流落荒滨，故人相过，共吹箫前度。无酒无鱼空此客，昨夜留之不住。睡起披衣，行吟坐对，又有重圆处。不知今夕，那人有甚佳句。

又

中秋待月

城中十万，有何人、和我乌乌鸣瑟。对影姮娥成三处，谁料尊中无月。剪纸吹成，长梯摘取，儿戏那堪惜。洞庭夜白，一声聊破空阔。

休说二十四桥，便一分无赖，有谁谁识。一枕秋衾南北梦，好好娟娟成雪。旧日少游，锦袍玉笛，醉卧藤阴石。萧然今夕，无鱼无酒无客。

满江红

海棠下歌后村调共和

淡淡胭脂，似褪向、景阳鸳石。依然是、春睡未足，捧心犹癖。藉甚不禁君再顾，嫣然却记渠初拆。黯销魂、欲尽更堪怜，终难得。

犹记是，卿卿惜。空复见，谁谁摘。但当时一笑，也成陈迹。我懒花残都已往，诗朋酒伴犹相觅。听连宵、又雨又还晴，鸠鸣寂。

又

古岩以马，观复遣舟，约余与中斋和后

村海棠韵，后寄述怀

何许相求，且不是、南温北石。也欲学、绝交高论，自陈余癖。万里鱼书长记忆，十年波浪伤离拆。算此舟、不是剡溪舟，空回得。

非出处，何须惜。非瑕颣，何须摘。看雪销鸿去，有何留迹。安石岂无同乐意，玄真不是朝廷觅。但眼前、真率暂相违，歌声寂。

又

莺语依然，但春去、人间无约。谁念我、吟情憔悴，醉魂落魄。尽日只将行卷续，有时自整残棋著。向黄昏、细雨闷无憀，青梅落。

南又北，相思错。朝异暮，人情薄。漫踌躇在目，奢华如昨。海底月沉天上兔，辽东人化扬州鹤。记龙云、波浪岂能平，天难托。

又

寿某翁

十岁儿童，看骑竹、花阴满城。与新第、桐乡孙子，高下齐生。倚枕不寻柯下梦，举头自爱橘中名。但有时、米价问如何，公助平。

东西塾，听书声。长短卷，和诗成。总神仙清福，前辈家庭。试问凌烟图相国，何如洛寺写耆英。甚天公、属意富民侯，银信青。

八声甘州

和汪士安海棠下先归，前是观桃水东，

至其乡真常观

问海棠花下，又何如、玄都观中游。叹佺巢蜀锦，常时不数，前度何稠。谁见宣华故事，歌舞簇遨头。共是西江水，不解西流。

在处繁华如梦，梦占人年少，生死堪羞。任倾城倾国，风雨一春休。醉逢君、何须有约，醉留君、系不住扁舟。空又失，花前一笑，绿尽芳洲。

又

和邓中甫中秋

看团团、一物大如杯，时复几何秋。俯天涯海角，今来古往，人物如流。想见霓裳歌罢，无物与浇愁。惟有当时树，香满琼楼。

谁念南楼老子，倚西风尘满，心事悠悠。便班姬袖里，明月一时休。叹年年、吹箫有约，又一番、鹤梦雪堂舟。池上久，满身风露，还索衣裘。

又

贺词

记前朝、鹤会又重来，攀翻第三桃。看云华授策，麻姑擘脯，嬴女吹箫。寻思曲江旧事，宫锦胜龙标。奏罢清华梦，独立春宵。

不数相州锦样，是调羹御手，重解金貂。但今年此日，疏了醉葡萄。闻老仙、衣冠皓伟，又丁宁、天语著儿招。都人望，回班赐第，赤舄飞朝。

又

和萧汝道感秋

但秋风、年又一年深，不禁长年悲。自景阳钟断，馆娃宫闭，冷落心知。千树西湖杨柳，更管别人离。看取茂陵客，一去无归。

都是旧时行乐，漫烟销日出，水绕山围。看人情荏苒，不似鹧鸪飞。听砧声、遥连塞外，问三衢、道上去人稀。销凝久，残阳短笛，似我歔欷。

又

送春韵

看飘飘、万里去东流，道伊去如风。便锦缆危潮，青山御宿，烟雨啼红。愁是明朝酒醒，听著返魂钟。留得春如故，了不关侬。

春亦去人远矣，是别情何薄，归兴何浓。但江南好□，未便到芙蓉。念今夜、初程何处，有何人、垂袖舞行宫。青青柳，留君如此，如此匆匆。

又

春雪奇丽，未能赋也，因古岩韵志喜

甚花间、儿女笑盈盈。人添雪狮成。任踏青无路，凌波有地，步步光尘。招得梅妃魂也，好似去年春。柳亦何曾絮，都是云英。

休道东皇诞漫，到茶烟歇后，谁浊谁清。赖谢娘好语，端胜解围兵。看昨朝、天公雨粟，定大家、快活社翁平。春晴好，溶溶雨尽，听卖花声。

水龙吟

寓兴和巽吾韵

何须银烛红妆，菜花总是曾留处。流觞事远，绕梁歌断，题红人去。绕蝶东墙，啼莺修竹，疏蝉高树。叹一春风雨，归来抱膝，怀往昔、自凄楚。

遥望东门柳下，梦参差，欲归幽路。断红芳草，连空积水，凭高坠雾。水洗铜驼，天清华表，升平重遇。但相如老去，江淹才尽，有何人赋。

又

寿周耐轩

多年袖瓣心香，重新拈出为公寿。唤起老龙，如今正是，欠伸时候。弱语闻莺，轻阴转柳，弦薰未透。信江南，自有真儒未用，须待见、衮和绣。

闻说锋车在道，更四辈、传宣来骤。蟠胸何限，天门夜对，春宫晨奏。梅子阴浓，菖蒲花老，桔槔闲后。但北关下泽，遗民社在，贺公归昼。

又

看人削树成槎，布帆海上秋风浪。白头坡老，知津水手，倚桄榔杖。九点齐州，半生髀肉，烟尘苍莽。但北窗梦转，青阴满眼，抚陈迹、玩新涨。

世事艰难已遍，笑而今、不堪重想。龙筋虎骨，根深伏兔，擎空千丈。礼乐文章，终须梦卜，南人为相。问凌烟生面，他时仿佛，似何人像。

又

和清江李侯士弘来寿

闲思十八年前，依稀正是公年纪。铜驼陌上，乌衣巷口，臣清如水。是处风筝，满城昼锦，儿郎俊伟。但幅巾藜杖，低垂白鬓，用与绮、问何里。

最忆他年甘旨。也曾经、三仕三已。至今结习，馀年未了，业多生绮。安得滕廛，移将近市，长薰晋鄙。望福星炯炯，西江千里，待公来社。

又

和南剑林同舍元甲远寄寿韵

多年绿幕黄帘，瓶花黯黯无谁主。荀陈迹远，燕吴路断，何人星聚。四圣楼台，水仙华表，冷烟和雨。但徘徊梦想，美人不见，空犹记、铁炉步。

过尽凉风天末，堕华笺、行行飞翥。一端翠织，锦鲸茅屋，天吴惊舞。念我何辰，涸阴冰子，生怜金虎。恨儿痴不了，山川悠缅，共君黉宇。

又

巽吾赋溪南海棠，花下有相忆之句，读

之不可为怀，和韵并述江东旅行

征衫春雨纵横，何曾湿得飞花透。知君念我，溪南徙倚，谁家红袖。藉草成眠，簪花倚醉，狂歌扶手。叹故人何处，闻鹃堕泪，春去也、到家否。

说与东风情事，怕东风、似人眉皱。乱山华屋，残邻废里，不堪回首。寒食江村，牛羊丘陇，茅檐酤酒。笑周秦来往，与谁同梦，说开元旧。

又

和中甫九日

孤烟澹澹无情，角声正送层城暮。伤怀绝似，龙山罢后，骑台沉处。珠履三千，金人十二，五陵无树。叹岐王宅里，黄公垆下，空鼎鼎、记前度。

几许英雄文武。酒不到、故人坟土。平生破帽，几番摇落，受西风侮。昨日如今，明年此会，俯然怀古。便东篱甲子，花开花谢，不堪重数。

宴春台

寿周耐轩

五十三年，韶华刚度，今年夏五十三。瑞鹤朝来，待公弥月重探。人生贵寿多男。看斓斑室，添个荷衫。□□□，亭亭八面，醉倚红酣。

承平故事，暇日清谈。云龙风虎，塞北江南。午桥午枕，羲皇白日如惔。手种蟠桃，明年看取，实大如柑。奈何堪。天妒人睡美，趣趁朝参。

扫花游

和秋崖见寿。秋崖时谒选，留词去

春台路古，想店月潭云，鸡鸣关候。巾车尔久。记湘纍降日，留词劝酒。不是行边，待与持杯论斗。算吾寿。已待得河清，万古晴昼。

京国事转手。漫宫粉堆黄，髻妆啼旧。瑶池在否。自刘郎去后，宴期重负。解事天公，道是全无又有。浯溪友。笑浯溪、至今聱叟。

忆江南

二月十八日，臞轩约客，因问晏氏海棠

开未，即携具至其下，已盛甚

花几许，已报八分催。却问主人何处去，且容老子个中来。花外主人回。

年时客，如今安在哉。正喜锦官城烂漫，忽惊花鸟使摧颓。世事只添杯。

梅花引

寿槐城

酒熟未。梅开未。去年迟待重来醉。笑当筵。舞当筵。惟有今年。八十是开年。

参差野袂成归鹤。石鼎未开容剥啄。岁开尊。岁添孙。孙又开尊。福曜萃高门。

蝶恋花

感兴

过雨新荷生水气。高影参差，无谓思量睡。梦里不知轻别意。醒来竟是谁先起。

去路夕阳芳草际。不论阑干，处处情怀似。记得分明羞掷蕊。自知不是天仙子。

又

寿李侯

八九十翁嬉入市。把菊簪萸，共说新篘美。何以祝公千百岁。寿潭自酌花间水。

白鹭沉沉飞复起。杜老江头，不恨秋风里。欲种蟠根天上李。三千年看青青子。

霓裳中序第一

石瑶林作霓裳中序第一咏温泉，疑其未

尝亲见，语不甚切。余所见庐山一两池，初

不可近，渐入颇觉奇赏，因用其声用其韵试

为之

银河下若木。暖涨一川春雾绿。白凤徘徊清淑。似沉水无烟，礜汤千斛。柔肌暗粟。想临流、娇喷轻触。空恨恨，何人热恼，却忆冷泉掬。

酥玉。未谙汤沐。深又浅、荡摇心目。云蒸雨渍翻覆。泛影浮红，飘飘相逐。裳衣还未欲。蓦自怪、野鸳双浴。华清远，寒猿夜绕，落月可能漉。

瑞龙吟

和玉圣与寿韵

老人语。曾见昨日开炉，坠天花否。生年不合荒荒，枯根薄命，婵娟误汝。那知许。女乐如烟点点，江南处处。何时重到湖堧，淋漓载酒，依稀吊古。

终待胭脂露掌，弄鸥招鹤，凭君画取。万柳漫堤，一丝一泪垂雨。濛濛絮里，又送金铜去。漫肠断、王孙望帝，呕心囊句。市隐今成趣。袖回地狭，天吴凤舞。莫是青州谱。怎不早，翩翩向青州住。回头蜃海，已沉花雾。

满庭芳

和卿帅自寿

千骑家山，一觞父老，前有韩魏公来。青原上巳，才见寿筵开。欧公云间还见，忆相州、更自迟回。公知否，福星分野，飞骑不须排。

留春亭下草，雪霜过了，依旧春荄。待留春千岁，日醉千杯。却怕催归丹诏，栋明堂、须要雄材。趋朝去，西风便面，只手障浮埃。

又

草窗老仙歌满庭芳寿馀，勉次原韵

空谷无花，新篘有酒，去年穷胜今年。蛩吟蛩和，且省费蛮笺。闻说先生去也，江南岸、缚草为船。依然在，山栖寒食，路断却归廛。

老人，三又两，清风作供，晴日生烟。但高高杜宇，不办行缠。几度披衣教我，二升内、煮石烧铅。休重道，玉龙无孔，夜夜叫穿天。

木兰花慢

别云屋席间赋

午桥清夜饮，花露重、烛光寒。约处处行歌，朝朝买酒，典却朝衫。尊前自堪一醉，但落红、枝上不堪安。归去柳阴行月，酒醒画角声残。

王官。难得似君闲。闲我见君难。记李陌看花，光阴冉冉，风雨番番。相逢故人又别，送君归、斜日万重山。江上愁思满目，离离芳草平阑。

又

和中甫李参政席上韵

自崆峒麦熟，耕犊满、桔槔闲。笑吾党清谈，长衣櫑具，更进贤冠。仓皇庇公宇下，便秋风、江上不惊寒。雪夜入三城易，槐阴护一家难。

东山。零雨几时还。领客竹林间。看满座空尊，轻裘缓带，绿鬓朱颜。风流一笑余事，定碑金、无恙庾家完。又赋南烹初食，明朝餐玉何山。

永遇乐

余自乙亥上元诵李易安永遇乐，为之涕

下。今三年矣，每闻此词，辄不自堪。遂依

其声，又托之易安自喻。虽辞情不及，而悲

苦过之

璧月初晴，黛云远澹，春事谁主。禁苑娇寒，湖堤倦暖，前度遽如许。香尘暗陌，华灯明昼，长是懒携手去。谁知道，断烟禁夜，满城似愁风雨。

宣和旧日，临安南渡，芳景犹自如故。缃帙流离，

风鬟三五，能赋词最苦。江南无路，鄜州今夜，此苦又谁知否。空相对，残釭无寐，满村社鼓。

又

余方痛海上元夕之习，邓中甫适和易安

词至，遂以其事吊之。

灯舫华星，崖山碇口，官军围处。璧月辉圆，银花焰短，春事遽如许。麟洲清浅，鳌山流播，愁似汨罗夜雨。还知道，良辰美景，当时邺下仙侣。

而今无奈，元正元夕，把似月朝十五。小庙看灯，团街转鼓，总似添恻楚。传柑袖冷，吹藜漏尽，又见岁来岁去。空犹记，弓弯一句，似虞兮语。

内家娇

寿王城山

结客少年场。携高李、闻笛赋游梁。看汉水淮山，高楼共卧，融尊郑驿，飞盖相望。春风里，种他红与白，笑我懒中忙。供奉后来，玄都桃改，佳人好在，

庾岭梅香。

何处最难忘。会稽归鬓晚，空带吴霜。赢得黄冠野服，笑傲羲皇。看花外小车，出长生洞，橘中二老，鬥智琼黄。称寿堂添十字，孙认三房。

六州歌头

乙亥二月，贾平章似道督师至太平州鲁

港，未见敌，鸣锣而溃。后半月闻报，赋此。

向来人道，真个胜周公。燕然眇。浯溪小。万世功。再建隆。十五年宇宙，宫中赝。堂中伴。翻虎鼠，搏鹯雀，覆蛇龙。鹤髮庞眉，憔悴空山久，来上东封。便一朝符瑞，四十万人同。说甚东风。怕西风。

甚边尘起，渔阳惨。霓裳断。广寒宫。青楼杳。朱门悄。镜湖空。里湖通。大纛高牙去，人不见，港重重。斜阳外，芳草碧，落花红。抛尽黄金无计，方知道、前此和戎。但千年传说，夜半一声铜。何面江东。

六丑

春感和彭明叔韵

看东风海底，送落日、飞空如掷。醉游暮归，怕西州堕策。归路偏失。记上元时节，千门立马，望金坡残雪。素娥推下团栾辙。塞草惊尘，河水渡楫。悠悠雨丝风拂。但相随断雁，时度荒泽。

回头紫陌。梦归归未得。憔悴江南，秋风旧客。去年说著今日。漫故人相命，玳筵鸣瑟。愁汗漫、全林杯窄。况飘泊相遇，当时老叟，梨园歌籍。高歌为我几回阕。似子规、落月啼乌悄，傍人泪滴。

百字令

李云岩先生远记初度，手写去年赤壁歌，

岁晚寄之，少贱不敢当也。匆匆和韵，寄长

鬚去，倘以可教则教之。

少微星小。抚剑气横空，隐见林杪。夜来宋都如雨，更长得奇哉懰皎。与汝三龄，览余初度，一语占先兆。暮年喜见，甲申聚五星照。

堪叹亡国馀民，老人孺子，尔汝霜桥晓。骑马听

鸡朝寂寞，梦入南枝三绕。洛社耆英，行窝真率，著我真堪笑。与公试数，开禧嘉定宝绍。

又

寿陈静山，少吾一岁

洞房停烛，似新岁，数到上元时节。一盏屠苏千岁酒，添得新人罗列。昨日迎长，今朝献寿，赏团团佳月。永和春好，用之不竭嘉客。

见说海上归来，有如瓜大枣，无人分得。六十二三刘梦得，输与香山乐色。菱谷二绡，杨枝春草，歌舞琵琶笛。只愁元日，玉龙催上金驿。

莺啼序

感怀

匆匆何须惊觉，唤草庐人起。算成败利钝，非臣逆睹，至死后已。又何似、采桑八百，看蚕夜织小窗里。漫二升自苦，教人吊卧龙里。

别有佳人，追桃恨李。拥凝香绣被。争知道、壮士悲歌，萧萧正度寒水。问荆卿、田横古墓，更谁载

酒为君酹。过霜桥落月，老人不见遗履。

置之勿道，逝者如斯，甚矣衰久矣。君其为吾归计，为耕计。但问某所泉甘，何乡鱼美。此生不愿多才艺。功名马上兜鍪出，莫书生、误尽了人间事。昔年种柳江潭，攀枝折条，噫嘻树犹如此。

登高一笑，把菊东篱，且复聊尔耳。试回首、龙山路断，走马台荒，渭水秋风，沙河夜市。休休莫莫，毋多酌我，我狂最喜高歌去，但高歌、不是番腔底。此时对影成三，呼娥起舞，为何人喜。

又

闷如愁红著雨，卷地吹不起。便故人渺渺，相逢前事，欲语还己。凝望久、荒城落日，五湖四海烟浪里。问而今何处，寄声旧时邻里。

闲说那回，海上苏李。雪深夜如被。想携手、汉天不语，叫□不应疑水。待河梁、一尊落月，生非死别君如酹。望故人阁上，依稀长剑方履。

古人已矣，垂名青史，谓当如此矣。又谁料浮沉，自得鱼计。赏心乐事，良辰美景，撞钟舞女，朱

门大第。雕鞍骏马番装笠，笑虚名何与身前事。区区相望，饿死西山，悬目东门，人生何乐为此。

古人已矣，天下英雄，使君与操耳。听喔喔、鸡鸣早起，屡舞徘徊，痛饮高楼，狂歌过市。苍苍万古，羲农周孔，文章事业星辰上，至而今、枯见银河底。笑他黄纸除君，红旗报我，为君助喜。

又

赵宜可以余讥其韵，苦心改为之，复和之

愁人更堪秋日，长似岁难度。相携去、晼晚登高，高极正犯愁处。常是恨、古人无计，看今人痴绝如许。但东篱半醉，残灯自修菊谱。

归去来兮，怨调又苦。有寒螀余赋。湖山外、风笛阑干，胡床夜月谁据。恨当时、青云跌宕，天路断、险艰如许。便桥边，卖镜重圆，断肠无数。

是谁玉斧，惊堕团团，失上界楼宇。甚天误、婵娟余误。悔却初念，不合梦他，霓裳楚楚。而今安在，枫林关塞，回头忆著神仙处，漫断魂飞过湖江去。时时说与，地上群儿，青琐瑶台，阆风悬圃。

琵琶往往，凭鞍劝酒，千载能胡语。叹自古、宫花薄命，汉月无情，战地难青，故人成土。江南憔悴，荒村流落，伤心自失梨园部，渺空江、泪隔芦花雨。相逢司马风流，湿尽青衫，欲归无路。

沁园春

和槐城自寿

六十一翁，垂银带鱼，插四角轮。把百个今朝，重排花甲，十年前事，似臼齑辛。骰选功名，酒中富贵，管取当筵满劝旬。槐知道，待二郎做甚，父子封申。

便应际会昌辰。怕林下相逢未是真。看焚芰烈荷，起钟山笑，卖田僦马，堕贡生贫。后六十年，有无穷事，是宰官身是报身。年来好，莫做他宰相，便是全人。

又

再和槐城自寿韵

刘子生时，当月下弦，输大半轮。记孤馆望云，朝饥讽午，寒炉拥雪，岁晚盘辛。比似先生，两壬相望，岂止参差一二旬。明年好，算乞浆得酒，酉胜如申。

吾辰。定是雌辰。听穷鬼揶揄数得真。但鹤唳华亭，贵何似贱，珠沉金谷，富不如贫。明月清风，晴春暖日，出入千重云水身。吾老矣，叹臣之少也，已不如人。

又

和槐城见寿

成佛生天，自是两途，任祖生先。看二三大老，依稀吾榜，几多新进，少小齐年。紫陌相逢，青山独往，倚杖鹤鸣听布泉。百年里，但儿时难得，老后依然。

吾牛已不耕田。更雨滑泥深自在鞭。叹十年波浪，

悠悠何补，三生石上，种种无缘。白髮来呵，朱颜去也，一曲狂歌落酒边。谁似我，似官奴出籍，散圣安禅。

又

闻歌

十八年间，黄公垆下，崔九堂前。叹人生何似，飘花陌上，妾身难托，卖镜桥边。隔幔云深，绕梁声彻，不负杨枝旧日传。主人好，但留髡一石，空恼彭宣。

不因浩叹明年。也不为青衫怆四筵。念故人何在，旧游如梦，清风明月，野草荒田。俯仰无情，高歌有恨，四壁萧条久绝弦。秋江晚，但一声河满，我自潸然。

又

和刘仲简九日韵

九日黄花，渊明之后，谁当汝俦。记龙山昨夜，寒泉九井，帽轻似叶，鬚戟如虬。庚扇西风，孔林落照，银海横波十二楼。闲笑道，那华亭上蔡，再见何由。

人生似我何求。算惟有高人高处游。笑如今别驾，前时方外，尘埃半百，岁月如流。如此连墙，今年不见，一首犹胜万户侯。偷闲好，便明朝有约，莫莫休休。

又

送春

春汝归欤，风雨蔽江，烟尘暗天。况雁门阨塞，龙沙渺莽，东连吴会，西至秦川。芳草迷津，飞花拥道，小为蓬壶借百年。江南好，问夫君何事，不少留连。

江南正是堪怜。但满眼杨花化白毡。看兔葵燕麦，

华清宫里，蜂黄蝶粉，凝碧池边。我已无家，君归何里，中路徘徊七宝鞭。风回处，寄一声珍重，两地潸然。

又

笑贡生狂，日日弹冠，西望王阳。待泥封屡下，蒲轮不至，卖琅玡产，办舍人装。厚禄故人，黄金有术，何不分伊肘后方。他年老，三千里外，八十思乡。

何如吾寿华堂。在丞相东山旧第旁。任王人亲至，不妨高枕，吾州盛事，更短邻墙。我学希夷，邀公共坐，游戏壶中日月长。山僧道，成仙未晚，救火须忙。

法驾导引

寿治中

棠阴日，棠阴日，清美近花朝。共喜治中持福笔，春当霄汉布宽条。兰蕙雪初销。

和气满，和气满，生意到渔樵。清彻已倾螺子水，黑头宜著侍中貂。天马拟归朝。

又

寿治中

蟠桃熟，蟠桃熟，一熟一千年。比似相公年正少，朱颜绿鬓锦蝉连。肉色更光鲜。

西江好，西江好，春雨碧黏天。见说内家消息近，佳人拜舞寿觞前。扶醉起金鞭。

又

寿刘侯

儿童喜，儿童喜，献寿摘仙桃。篁峒鸣狐成鬼火，花村买犊卖蛮刀。惟有使君劳。

燕山桂，燕山桂，犹带窦家香。月殿一枝金粟满，囊中玉屑捣成霜。和露入霞觞。

又

寿吴蒙庵

金茎露，金茎露，绝胜九霞觞。挼碎菊花如玉屑，满盘和月咽风香。不老是丹方。

六十七，六十七，七岁见端平。记得是秋除目好，近年大路到南京。楚制起诸生。

又

寿胡潭东

春小小，春小小，梅渐著些些。未必神仙无白髮，依然林下有黄花。潭影浸流霞。

冬十十，冬十十，亥字雁斜斜。不用瑶池偷碧实，不须句漏博丹砂。阴德遍人家。

又

寿城山，用寿胡潭东韵

臣尚少，臣尚少，少似此翁些。点半点斑今似雪，飞来飞去自如花。醉眼看红霞。

人间事，人间事，倒杖拄颐斜。冷冷清清冰下水，吞吞忍忍饭中砂。选到老人家。

又

天正子，天正子，亥正较差些。床下玉灵头戴九，手中铜叶锦添花。乞汝作飞霞。

辽东鹤，辽东鹤，无语鹤头斜。尘土不知灰变缟，周遭会见顶成砂。城郭待还家。

又

寿胡盘居

盘之水，盘之水，清可濯吾缨。我与盘山疏一月，黄花满意绕荒城。怀抱向谁倾。

十之十，十之十，十十到千龄。我与盘山同一月，不占甲子后先晴。携手看升平。

又

代寿丹山

东风雨，东风雨，河汉洗蓬莱。只见丹山高万丈，不知古驿路傍埃。到海几时回。

二月八，二月八，长见醉桃腮。天上玉堂怀旧草，面前金鼎又无梅。除是老翁来。

又

寿刘仲简

五月五，五月五，细雨绿菖蒲。早是高花开九节，花堪结子节堪扶。持此揆□初。

长命缕，长命缕，儿女漫区区。何似屏星南极里，清如寒露在冰壶。一府号仙儒。

水调歌头

寿詹天游

鹤会正阳后，又为此公来。向时圯上，不似魁梧出尘埃。少日河东赋手，醉里新丰对草，谈笑上金台。太子少灵气，马客岂仙才。

紫貂裘，骇犀剑，鹦鹉杯。龙涎沉水是浅，薄命有人猜。闻说老仙清健，想见风姿皓伟，天语快行催。凫舄看双去，槐第似亲栽。

又

寿晏云心

五五复五五，二八且重重。后天先甲如此，满月喜相逢。一日须倾三百，月小又输一日，不满九千钟。但愿客常满，莫问海尊空。

赋长篇，赓短韵，剩谈丛。乱来风日自美，一橘两衰翁。几见东陵瓜好，又看西邻葵烂，半醉半醒中。偶得洞宾象，混混起相从。

又

谢和溪园来寿

夫子惠收我，谓我古心徒。闲居有客无酒，有酒又无鱼。报道犀兵远坠，问讯陈人何似，陈似隔年萸。天壤亦大矣，知有孔融乎。

白雪歌，丹元赞，赫蹄书。洪崖何自过我，便作授经图。教我天根骑月，规我扶摇去意，餐我白芝符。从此须溪里，更著赤松湖。

又

寿周溪园，有序。

天九积阳，月半将望。恭惟某官，嘉定间

气，西江耆英。乔木南山，为人父，为众父；光风霁月，有一天，有二天。固宜十万户之民，同致八千秋之祝。某俚歌水调，上赞金丹，辄陈宗

工，窃幸微眄。

先生岂我辈，造物乃其徒。荷衣自放林壑，亦未弃银鱼。留得东篱晚节，笑倒龙山秃帽，一醉插茱

萸。天下有大老，携手盍归乎。

别头经，三昼梦，一编书。向之麟者止矣，且看老溪图。历遍后天既未，依约明朝三五，乾体适当符。还以奉公寿，不是讲鹅湖。

又

日献洞宾公像于溪园先生，报以阶庭府公耐轩寿容，曰：是类吾子。且三叠前水调以证之，于是某得自号为小耐矣。虽甚无似，不敢当。顾公所览揆如此，谊不虚辱，敢续之好歌，毋忘佳话。

似似不常似，似我一生徒。画工自画龙种，忽近海飞鱼。大笑北宫称弟，遂使西河疑女，同气自椒萸。且谓杜公者，即是老君乎。

日给华，芎藭本，薛羊书。马师真只这是，可是躄浮图。大小卢同马异，天下使君与操，但欠虎铜符。说甚左眼痣，已过洞庭湖。

又

自龙眠李氏夜过臞山康氏，走笔和其家

灯障水调，迫暮始归

不成三五夜，不放霎时晴。长街灯火三两，到此眼方明。把似每时庭院，传说个般障子，无路与君行。推手复却手，都付断肠声。

漏通晓，灯收市，人下棚。中山铁马何似，遗恨杳难平。一落掺挝声愤，再见大晟舞罢，乐事总伤情。便有尘随马，也任雨霖铃。

又

中秋口占

明月几万里，与子共中秋。古今良夜如此，寂寂几时留。何处胡笳三弄，尚有南楼馀兴，风起木飕飕。白石四山立，玉露下平洲。

醉青州，歌赤壁，赋黄楼。人间安得十客，谭笑发中流。看取横江皓彩，犹似沉河白璧，光气彻天浮。举首快哉去，灯火见神州。

又

癸未中秋，吉文共马德昌泛江

群动各已息，在汝梦中游。尘埃大地如水，儿女不堪愁。寂寂古人安在，冉冉吾年如此，何处有高楼。客有洞箫者，泪下不能收。

庾楼坠，秦楼渺，楚楼休。知公所恨何事，不是为封侯。自有此山此月，说甚何年何处，重泛木兰舟。起舞酹英魄，馀愤海西流。

又

寂寂复寂寂，此月古时明。银河也变成陆，灰劫断槎横。历落英雄孺子，灭没龙光牛斗，胜败黯然平。玉笛叫空阔，终有故人情。

雁南飞，乌绕树，鹤归城。问君有酒，何不鼓瑟更吹笙。我饮呜呜起舞，我舞僛僛白髮，顾影可怜生。旧日中秋客，几处几回晴。

又

丙申中秋，两道人出示四十年前濯缨楼

赏月水调。臞仙和，意已尽，明日又续之

此夕酹江月，犹记濯缨秋。濯缨又去如水，安得主人留。旧日登楼长笑，此日新亭对泣，秃鬓冷飕飕。木落下极浦，渔唱发中洲。

芙蓉阙，鸳鸯阁，凤凰楼。夜深白露纷下，谁见湿萤流。自有此生有客，但恨有鱼无酒，不了一生浮。重省看潮去，今夕是杭州。

又

和马观复中秋

不饮强须饮，不饮奈何明。也曾劬秃当了，依旧滑如冰。一吸金波荡漾，再吸琼楼倾倒，吾杓亦长盈。试入壶中看，只似世间晴。

饮连江，江连月，月连城。十年离合老矣，悲喜得无情。想见凄然北望，欲说明年何处，衣露为君零。同此大圆镜，握手认环瀛。

又

和巽吾观荷

仙掌下驰道，清露滴芙蓉。无憀似酒初醒，身世笑颦中。万朵花灯夜宴，一叶扁舟海岛，寂寂五更风。误赏明妆靓，愁思满青铜。

陂六六，三十六，渺何穷。江南曲曲烟雨，谁是醉施翁。但恨才情都老，无复风流曾梦，缥缈赋惊鸿。寄语清净社，小饮合相容。

又

甲午九日牛山作

不饮强须饮，今日是重阳。向来健者安在，世事两茫茫。叔子去人远矣，正复何关人事，堕泪忽成行。叔子泪自堕，湮没使人伤。

燕何归，鸿欲断，蝶休忙。渊明自无可奈，冷眼菊花黄。看取龙山落日，又见骑台荒草，谁弱复谁强。酒亦有何好，暂醉得相忘。

又

辛巳前八月九日夜，自黄州步归，萧英

甫以舟泛余舣本觉寺门外，夜深未能睡，明

日为赋此寄之。

山水无宿约，村暗自当还。不知有客乘兴，载我弄沧湾。酒吸明河欲尽，月落三星在下，未放水风闲。影转松起舞，扶步入林间。

恨无人，横野笛，叫关山。知君慷慨何事，惜得米阳关。看取大江东去，把酒凄然北望，说著泪潺湲。我饮自须尽，君唱有何难。

又

余初入建府，触官妓于马上。后于酒边，

妓自言，故赋之

雨声深院里，歌扇小楼中。当时飞燕马上，妖艳为谁容。娇颤须扶未稳，腰褭轻笼小驻，玉女最愁峰。掠鬓过车骤，回首意冲冲。

宝钗斜，云鬓乱，几曾逢。谁知去三步远，此痛与君同。玉箸残妆谁见，獭髓轻痕妙补，粉黛不须浓。重见为低诉，馀恨更匆匆。

又

和王槐城自寿

未信仙都子，曾识老仙翁。仙都，槐城所领宫观。卿卿少年去后，心与道人同。挥麈不须九锡，开阁苦无长物，闲日醉千钟。一笑欠伸起，儿戏大槐中。

友彭聃，招园绮，傲乔松。年来多惯世事，莫莫恼司空。等得三朝好老，恰则而今虚左，梅信已先通。富贵正不免，从此学痴聋。

又

百千孙子子，八十老翁翁。人间天下清福，阅世苦难同。谁叹东门猎倦，谁笑南阳舞罢，万事五更钟。但愿人长久，聊复进杯中。

故侯瓜，丞相柏，大夫松。诸公健者安在，春梦转头空。可笑先生无病，病在枕流漱石，福至自然通。聋者固多笑，一笑更治聋。

又

我有此客否，难作主人翁。小年自不相似，偶与大年同。见说东厢诸少，正拥家君胜会，二八舞歌钟。亦欲得公重，公在画堂中。

笑青蒿，真小草，倚长松。典衣欲作汤饼，家酿愧瓶空。公有潭州百斛，公有秫田二顷，贺客万钱通。小大不相似，但可似公聋。

又

和马观复石头渡寄韵

明月隔千里，风动帐纹开。故人锦字如梦，梦转雁初来。倚遍西山朝爽，行过石头旧渡，久别忽经怀。不得与之语，日夕独持杯。

调绿水，歌白雪，有心哉。也知尻高啄俯，无计脱尘埃。狗尾貂蝉满座，贝带鵔鸃弄粉，一舆一臣台。岁晚不如愿，谁更忿灰堆。

又

腊月二十一日可远堂索赋

落日半亭榭，山影没壶中。苍然欲不可极，迢递未归鸿。锦织家人何在，春寄故人不到，寂寞听疏钟。木末见江去，无雪著渔翁。

词舂容，歌慷慨，语玲珑。岁云暮矣相见，明日是东风。远想使君台上，携手与人同乐，中夜说元龙。世事无足语，且看烛花红。

又

和彭明叔七夕

不见古时月，何似汉时秋。朱陈村里新样，新妇又骑牛。欲脱参前氐后，又说河边河鼓，此会没来由。何处设瓜果，香动帻沟窭。

郭郎老。谁为理，岂情流。人间□睡五日，五日复何悠。吾腹空虚久矣，子有满堂锦绣，犊鼻若为酬。此时好，空负葛巾篘。

又

天地有中气，第一是中元。新秋七七，月出河汉斗牛间。正是使君初度，如见中州河岳，绿鬓又朱颜。茎露一杯酒，清彻瑞人寰。

大暑退，潢潦净，彩云斑。三壬三甲厚重，屹不动如山。从此五风十雨，自可三年一日，香寝镇狮蛮。起舞愿公寿，未可愿公还。

又

陈平章即席赋

夜看二星度，高会列群英。苍颜白髮乌帽，风人古槐清。客有羽衣来者，仍是寻常百姓，坐觉孟公惊。且勿多酌我，未厌我狂醒。

金瓯启，银信喜，衮衣新。向来淮浙草木，隐隐有馀声。闻说井阑沙语，感念石壕村事，倾耳发惊霆。举酒奉公寿，天意厚苍生。

又

和尹存吾

造物反乎覆，白首困耆英。吟风赏月石上，一笑再河清。一百八盘道路，二十四桥歌舞，身世梦堪惊。独酌未能醉，已醉蓦然醒。

别与老，惊相见，几回新。来时燕栖未稳，满耳又蝉声。闲忆钱塘江上，两点青山欲白，血石起鞭霆。此事复安在，相对说平生。

金缕曲

代贺丞相，有序

恭审天开历甲，旦应生申。钟三光五岳之

英，五百年生名世；处前古当今之会，千万世开

太平。某隃望门墙，状深赞颂；积忱依永，奏伎

小词，上犯钧严，不胜悚恐庆抃之至。

晓殿龙光起。御香浓、新诗写就，云飞相第。一自骑箕承帝赉，千载君臣鱼水。端不负、当年弧矢。赤壁周郎神游处，料羞看、故垒斜阳里。今共看，更

无比。

尊前若说平生事。叹长江、几番风浪，几人胆碎。数载太平丰年瑞。三百年间又几。想皇揆、初心应喜。渐近中秋团团月，算人间天上、俱清美。祝千岁，似甲子。

又

寿缪守

秋老寒香圃。自春来、桔槔闲了，去天尺五。陌上踏歌来何暮，收得黄云如土。但稽首、福星初度。不是使君人间佛，甚今朝、欲雨今朝雨。持寿酒，为公舞。

虎头画手谁堪许。写天人、方瞳红颊，共宾笑语。卫戟连营三千士，簇簇满城箫鼓。早恐是、留公不住。飞去翩翩嫌白鹭，算年来、稀姓多登府。祝千岁，奉明主。

又

奇番总管周耐轩生日

春入番江雨。满湖山、莺啼燕语，前歌后舞。闻道行骢行且止，却听谯楼更鼓。正未卜、阴晴同否。老子胸中高小范，这精神、堪更开封府。新治足，旧民苦。

扁舟浩荡乘风去。看莱衣、思贤堂上，寿觞朝举。六十二三前度者，敢望香山老傅。又过了、午年端午。采采菖蒲三三节，寄我公、矫矫扶天路。重归衮，到相圃。

又

寿李公谨同知

我误留公住。看人间、犹是重阳，满城风雨。父老棠阴携孺子，记得元宵歌舞。但稽首、乌乌无语。我有桓筝千年恨，为谢公、目送还云抚。公不乐，尚何苦。

吾侬心事凭谁诉。有谁知、闭户穷愁，欲从之

去。闻道明朝生申也，满酌一杯螺浦。又知复、明年何处。天若有情西江者，便使君、骢马来当路。香瓣起，胜金缕。

又

和同姓草叔曲本胡端逸见寿韵并谢

忘却来时路。恨苍苍、寒冰弃我，江南闲处。世事早知今如此，何不老农老圃。更种个、梅花深住。凍雨前朝浯溪石，对苍苔、堕泪怜臣甫。山似我，两眉聚。

岁云暮矣如何度。但多情、寂寥相念，二三君子。越石暮年扶风赋，犹解闻鸡起舞。恨不减、二三十岁。一曲相思碧云合，醉凭君、为我歌如缕。君念我，似同祖。

又

寿陈静山

昨醉君家酒。从今十万八千场，未疏老友。人道水仙标格俊，不许梅花殿后。但赢得、一年年瘦。迤逦聚星楼上雪，待天风、浩荡重携手。酌君酒，献君寿。

年前春入燕台柳。看联翩、四辈金鞭，长楸承受。岂有中朝瓯覆久，更落闽山海口。端自有、玉堂金斗。我喜明年申又酉，但乞浆、所得皆醇酎。拚醉里，送行昼。

又

寿朱氏老人七十三岁

七十三年矣。记小人、四百四十五番甲子。看到蓬莱水清浅，休说树犹如此。但梦梦、昨非今是。一曲尊前离鸾操，抚铜仙、清泪如铅水。歌未断，我先醉。

新来画得耆英似。似灞桥、风雪吟肩，水仙梅

弟。里巷依稀灵光在，飞过劫灰如洗。笑少伴、乌衣馀几。老子平生何曾默，号默轩。暮年诗、句句皆成史。个亥字，甲申起。

又

和潭东劝饮寿觞

拍瓮春醅动。洞庭霜、厌绿堆黄，林苞堪贡。况有老人潭边菊，摇落赏心入梦。数百岁、半来许中。儿女牵衣团栾处，绕公公、愿献生申颂。公性涩，待重风。

人生一笑何时重。奈今朝、有客无鱼，有鱼留冻。何似尊前斑斓起，低唱浅斟齐奉。也不待、烹龙炰凤。此会明年知谁健，说边愁、望断先生宋。醒最苦，醉聊共。

又

绝北寒声动。渺黄昏、叶满长安，云迷章贡。最苦周公千年后，正与莽新同梦。五十国、纷纷入中。

摇飏都人歌郿坞，问何如、昨日崧高颂。胪九锡，竟谁风。

当初共道擎天重。奈天教、垓下风寒，滹沱兵冻。寂寞放翁南园记，带得园柑进奉。怅回首、何人修凤。寄语权门趋炎者，这朝廷、不是邦昌宋。真与赝，可能共。

又

杜叟陈君，风谊动人，岁一介寿我，辞

华蔚然。至谓我黑漆，则久不相见故耳，为

此发歌。

吾鬓如霜蕊。自江南、西风尘起，倒骑秃尾。旧日汾阳中书令，何限门生儿子。到今也、陆沉草昧。醉里不行西州路，但斗间、看望成龙气。聊寂寞，自相慰。

夫君自是人间瑞。叹生儿、当如异日，孙仲谋耳。健笔风云蛟龙起，人物山川形势。犹有封、狼居胥意。伐木嘤嘤出幽谷，问天之将丧斯文未。吾待子，望如岁。

又

和龚竹卿客中韵

何处从头说。但倾尊、淋漓醉墨，疏疏密密。看取两轮东西者，也是樊笼中物。这光景、年来都别。白髮道人隆中像，壁间有武侯像，旅中坐对。笑相逢、对拥炉边雪。又过了，上元节。

纸窗旋补寒穿穴。柳黏窗、青青过雨，劝君休折。睡不成酣酒先醒，花底东风又别。夜复夜、吟魂飞越。典却西湖东湖住，十三年不出今朝出。容易得，二三月。

又

贺赵松庐

岁事峥嵘甚。是当年、爆竹驱傩，插金幡胜。忽晓阑街儿童语，不为上元灯近。但笑拣、梅簪公鬓。莫恨青青如今白，愿年年、语取东君信。巾未堕，笑重整。

他年不信东风冷。鼓连天、银烛花光，柳芽催

迸。漫说沉香亭羯鼓，自著锦袍吟凭。待吹彻、玉箫人醒。不带汝阳天人福，便不教、百又馀年剩。歌此曲，休辞饮。

又

壬午五日

叶叶跳珠雨。里湖通、十里红香，画桡齐举。昨梦天风高黄鹄，下俯人间何许。但动地、潮声如鼓。竹阁楼台青青草。问木棉、羁客魂归否。盘泣露，寺钟语。

梦回酷似灵均苦。叹神游、前度都非，明朝重五。满眼离骚无人赋，忘却君愁吊古。任醉里、乌乌缕缕。渺渺茂陵安期叟，共鄗池、夜别还于楚。采涧绿，久延伫。

又

叠韵

襟泪涔涔雨。料骚魂、水解千年、依然轻举。还看吴儿胥涛上，高出浪花几许。绝倒是、东南旗鼓。风雨蛟龙争何事，问彩丝、香粽犹存否。溪女伴，采莲语。

古人不似今人苦。漫追谈、少日风流，三三五五。谁似鄱阳鸱夷者，相望怀沙终古。待唤醒、重听金缕。尚有远游当年恨，恨南公、不见秦为楚。天又暮，黯凝伫。

又

五日和韵

锦岸吴船鼓。问沙鸥、当日沉湘，是何端午。长恨青青朱门艾，结束腰身似虎。空泪落、婵媛媭女。我醉招累清醒否，算平生、清又醒还误。纍笑我，醉中语。

黄头舞棹临江处。向人间、独竞南风，叫云激

楚。笑倒两崖人如蚁，不管颓波千屦。忽惊抱、汨罗无柱。欸乃渔歌斜阳外，几书生、能办投湘赋。歌此恨，泪如缕。

又

古岩和去年九日约登高韵，再用前韵

破帽吹愁去。绕郊墟、残灰败壁，冷烟斜雨。舞马梦惊城乌起，散作童妖灶语。漫说与、谢仙一句。犹记醉归西州路，问行人、望望骊烽误。幾未失，丧公屦。

高高况是兴亡处。望平沙、落日湖光，暗淮沉楚。

寂寞西陵歌又舞，疑冢嵯峨新土。黯牛笛、参差归路。试问文君容赊否，待东篱、更就黄花浦。拚酩酊，涴蓝缕。

又

丙戌九日

风雨东篱晚。渺人间、南北东西，平芜烟远。旧日携壶吹帽处，一色沉冥何限。天不遣、魂销肠断。不是苦无看山分，料青山、也自羞人面。秋后瘦，老来倦。

惊回昨梦青山转。恨一林、金粟都空，静无人见。默默黄花明朝有，只待插花寻伴。又谁笑、今朝蝶怨。潦倒玉山休重醉，到簪萸、忍待人频劝。今又惜，几人健。

又

九日即事

与客携壶去。望高高、半山失却，满城风雨。何许白衣人邂逅，小立东篱共语。未怪是、催租断句。寂寞午鸡啼三四，悄老人、桥上前期误。卿且去，整吾屦。

寒空旧是题诗处。莽云烟、缠蛟舞凤，东吴西

楚。千古新亭英雄梦，泪湿神州块土。叹落日、鸿沟无路。一片沙场君不去，空平生、恨恨王夷甫。凭半醉，付金缕。

又

登高华盖岭和同游韵

携手登高赋。望前山、山色如烟，烟光如雨。少日凭阑峰南北，谁料美人迟暮。漫回首、残基冷绪。长恨中原无人问，到而今、总是经行处。书易就，雁难付。

斜阳日日长亭路。倚秋风、洞庭一剑，故人何许。寂寞柴桑寒花外，还有白衣来否。但哨遍、长歌归去。尚有孔明英英者，怅孔明、自是英英误。歌未断，鬓成缕。

又

绝江观桃，座间和韵

问何年种植。独成蹊、秾华烂漫，锦开千步。花下老人犹记我，不似那回赏处。并吹却、道边谢墅。黄四娘家今何在，也飘零、偎向前村住。千万恨，寄红雨。

携壶藉草行歌暮。记前宵、深盟止酒，况堪扶路。破手一杯花浮面，不觉二三四五。更竹里、颠狂崔护。试语看花诸君子，但如今、俯仰成前度。君不见，曲江树。

又

闻杜鹃

少日都门路。听长亭、青山落日，不如归去。十八年间来往断，白首人间今古。又惊绝、五更一句。道是流离蜀天子，甚当初、一似吴儿语。臣再拜，泪如雨。

画堂客馆真无数。记画桥、黄竹歌声，桃花前

度。风雨断魂苏季子，春梦家山何处。谁不愿、封侯万户。寂寞江南轮四角，问长安、道上无人住。啼尽血，向谁诉。

又

古岩取后村和韵示余，如韵答之

一笑披衣起。笑昨宵、东风似梦，韩张卢李。白髮红云溪上叟，不记儿孙年齿。但回首、秦亡汉驶。苦苦渔郎留不住，约扁舟、后日重来此。吾已老，尚能俟。

少年未解留人意。恍出山、红尘吹断，落花流水。天上玉堂人间改，漫欸乃声千里。更说似、玄都君子。闻道酿桃堪为酒，待酿桃、千石成千醉。春有尽，瓮无底。

又

乡校张灯，赋者迫和，勉强趋韵

灯共墙檠语。记昨朝、芒鞋蓑笠，冷风斜雨。月入宫槐槐影澹，化作槐花无数。恍不记、鳌头压处。不恨扬州吾不梦，恨梦中、不醉琼花露。空耿耿，吊终古。

千蜂万蝶春为主。怅何人、老忆江南，北朝开府。看取当年风景在，不待花奴催鼓。且未说、春丁分俎。一曲沧浪邀吾和，笑先生、尚是邯郸步。如秉檾，续残炬。

摸鱼儿

和柳山悟和尚与李同年嘉龙韵

渐无多、诗朋酒伴，东林复几人许。旧时船子西湖柳，词与东风尘土。重记否。那月月下旬，且避何人疏。当朝自负。甚堕髻愁眉，縢韝短后，一往似伧父。

当年事，伤心说庚开府。人生无百年虑。虎头燕

颔人间肉，不是蜜翁翁做。今又古。是楚对凡亡，为是凡亡楚。朝朝暮暮。听画角楼头，呜咽未断，重数五更鼓。

又

和谢李同年

记玄都、看花君子，一生恨奈何许。青云紫陌悠悠者，几个玉人成土。今在否。但四海九州，屈指从头疏。吾年空负。看射虎南山，遭逢醉尉，何须饮田父。

神清梦，也是堂堂欧府。此中无破头虑。种槐不隔鞭蛆恶，更祝二郎儿做。苍苍古。漫年又一年，老却南公楚。池塘春暮。笑步步鸣蛙，看成两部，正似未忘鼓。

又

三百年、人间天上，遽如许、遽如许。落花寒食东风雨，漠漠长陵抔土。魂归否。怕些不分明，又堕

人笺疏。且无相负。记昔与诸贤，共谈洛下，曾识老人父。

牛衣泪，冷落闻鸡东府。风尘曾独深虑。子规声断长门晓，春梦不堪重做。千万古。但目极心伤，宛转虞兮楚。江东日暮。想野草荒田，而今何处，不待雍门鼓。

又

和韵

道醉乡、无边无岸，一尊到彼殊径。是间转海人知处，尺地不教渠剩。尊亦瘿。同一斗消酲，一石犹难信。临风小等。记我友醒狂，相从有意，中路恨羌永。

梅花晚，早已雪堆余鬓。此花宁复风韵。空寒独倚天为主，天又几时曾定。今为晋。看秦女山中，绿髮垂垂顶。百年一瞬。叹高卧北窗，闲过五十，无说答形影。

又

辛巳冬和中斋梅词

记歌头、辛壬癸甲，乌乌能知谁晓。梅花不待元宵好，雪月交光独照。愁未老。更老似渠□，冷面迎相笑。君词定峭。但减十年前，偎桃傍李，肯独为梅好。

山中好。可但一枝春早。道边无限花草。米嘉荣共何戡在，还忆永新娇小。明年了。又唤起流莺，又自愁鹃叫。东皇太昊。更不是琼花，香无半点，一笑使人倒。

又

和巽吾留别韵

懒能看、海桑世界，风花过眼如传。月明昨夜庭流水，天色朝来都变。尘石烂。铢衣坏，和衣减尽谁能怨。秦亡楚倦。但剪烛西窗，秋声入竹，点点已如霰。

当年事，本是泗亭沛县。却教绵蕝成殿。暮年八

阵那曾用，付与江流石转。前楚辩。今哨遍，是乌乌者灯前劝。乾坤较健。叹君已归休，吾方俯仰，种种未曾见。

又

春暮

渺斜阳、村烟酒市，独教王谢如此。渔翁梦入江头絮，寂寂平安西子。东风起。东风起、种桃千桃皆流水。桥边万里。甚老子情钟，明朝后日，又洒送春泪。

青过雨，历历远山如洗。暮云堪共谁倚。诸贤洛下风流散，轻薄纷纷馀几。聊尔尔。问世事。何如自嗅残花蕊。金铜剑履。但陌上相逢，摩挲一笑，铸此几时矣。

又

甲午送春

又非他、今年晴少，海棠也恁空过。清赢欲与花同梦，不似蝶深深卧。春怜我。我又自、怜伊不见侬赓和。已无可奈。但愁满清漳，君归何处，无泪与君堕。

春去也，尚欲留春可可。问公一醉能颇。钟情剩有词千首，待写大招招些。休阿那。阿那看、荒荒得似江南么。老夫婆娑。问篱下闲花，残红有在，容我更簪朵。

又

今岁海棠迟开半月，然一夕如雪，无饮

余者，赋此寄恨。

是他家、绛唇翠袖，可容卿有功否。相思不到胭脂井，只隔东林烟柳。春去又。漫一夜东风，吹得花成旧。无人举酒。但照影堤流图他红泪，飘洒到襟袖。

人间事，大半归谋诸妇。不如意十八九。敲门夜

半窥园李，赤脚玉川惊走。何处有。更灸烛风流，看到人归后。休休回首。笑旧日园林，佺巢。蜀锦，处处可携手。

又

酒边留同年徐云屋三首

怎知他、春归何处，相逢且尽尊酒。少年袅袅天涯恨，长结西湖烟柳。休回首。但细雨断桥，憔悴人归后。东风似旧。问前度桃花，刘郎能记，花复认郎否。

君且住，草草留君剪韭。前宵正恁时候。深杯欲共歌声滑，翻湿春衫半袖。空眉皱。看白髮尊前，已似人人有。临分把手。叹一笑论文，清狂顾曲，此会几时又。

又

正何须、阳关肠断，吴姬苦劝人酒。中年怀抱萦萦处，看取伴烟和柳。柳摇首。笑飞到家山，已是酴

醾后。留连话旧。同溪上儿童，颇曾见我，有此故人否。

相逢地，还忆今宵。青山只了迎候。东风自送归帆去，吹得乱红沾袖。暮云皱。听杜宇高高，啼向无何有。江花垂手。任春色重来，江花更好，难可少年又。

又

待欲□、家山未得，方知名不如酒。丹砂便做金句漏，难遣鬓青似柳。试搔首。记移竹南塘，又是三年后。情怀非旧。叹少日相如，垆边老去，能赋上林否。

种兰处，赢得青青种韭。渊明中路相候。何须更待三三径，也自长拖衫袖。青袍皱。便持当金貂，赊取邻家有。小儿拍手。笑昨醉如泥，盟言止酒，何事醒来又。

又

赋云束楼

更比他、东风前度，依然一榻如许。深深旧是谁家府，落日画梁燕语。帘半雨。记湖海平生，相遇忘宾主。阑珊春暮。看城郭参差，长空澹澹，沙鸟自来去。

江山好，立马白云飞处。秦川终是吾土。登临笑傲西山笏，烟树高高杜宇。君且住。况双井泉甘，汲遍茶堪煮。歌残金缕。恰黄鹤飞来，月明三弄，仍是岳阳吕。

又

守岁

是疑他、春来儵忽，是疑岁别人去。古今守岁无言说，长是酒阑情绪。堪恨处。曾亲见都人，户户银花树。星河未曙。听朝马笼街，火城簇仗，御笔已题露。

人间事，空忆桃符旧句。三茅钟自朝暮。严城夜

禁故如鬼，况敢凭陵大嘑。冬冬鼓。但画角声残，已是新人故。休思前度。叹五十加三，明朝领取，闲看五星聚。

又

和中斋端午韵

醒复醒、行吟泽畔，焉能忍此终古。招魂过海枫林暝，招得魂归无处。朝又暮。但依旧，禁街人静冬冬鼓。画般沉雨。听欸乃渔歌，兴亡事远，咽咽未能句。

君且住。能歌吾不如汝。悠悠鼓枻而去。沧洲揽结芳成艾，唤作张三李五。羌自苦。更闲却，玉堂端帖多多许。无人自语。把画扇鸾边，香罗雪底，题作午年午。

又

赠友人

想幼安、辽东归后，自羞年少龙首。长安市上垆边卧，枉却快行家走。空两袖。染醉墨淋漓，把似天香透。功名邂逅。便六一词高，君谟字伟，但见说行昼。

人间事，苦似成丹无候。神清苔字如镂。明年六十闻歌后，颇记薄醺醺否。儿拍手。笑马上葛疆，也作家山友。烦伊起寿。更时复一中，毋多酌我，疏影共三嗅。

又

水东桃花下赋

也何须、晴如那日，欣然且过江去。玄都纵有看花便，耿耿自羞前度。堪恨处。人道是，漫山先落坡翁句。东风绮语。但适意当前，来寻须赋，此土亦吾圃。

海山石，犹记芙蓉城主。弹过飞种成土。是间便

作仙客杏，谁与一栽千树。朝又暮。怅二十五年，临路花如故。人生自苦。只唤渡观桃，侵寻至此，世事奈何许。

又

醉与君、狂歌又笑，不知当日何调。孤山梅下吟魂冷，说甚那时苏小。沧波眇。奈此岛，累累意是谁家表。归欤白鸟。看四圣飘香，朱门金榜，化作竺飞峤。

衰也久，旧游梦翠禽绕。坱兮轧、皎兮窈。相思一夜窗前白，谁识余怀渺渺。残年了。听画角，悲凉又是霜天晓。馀音杳缈。叹五十之年，我加八九，君隔几科诏。

又

辛巳自寿年五十

是耶非、吾年如此，更痴更悔今昨。狂吟近日疏于酒，转似秋山瘦削。浑未觉。凭儿子门生，前度登

高弱。情怀又恶。叹亲友中年，不堪离别，况复久零落。

长生药。有分神仙难学。人生聊复行乐。百年半梦随流水，半在南枝北萼。妾命薄。但寂寞黄昏，时听城楼角。愁无可著。且取醉尊前，明朝休问，昨日已忘却。

又

寿王城山

对尊前、簪花骑竹，老胡起起能舞。春风浩荡天涯去，惟有薰吟自语。槐正午。看万户蜂脾，帘幕双双乳。娇儿騃女。漫学得琵琶，依稀马上，总是主恩处。

凌烟像，空倚临风玉树。升沉事遽如许。刘郎惯是瑶池客，又醉碧桃三度。花下数。记三度三千，结子多红雨。年年五五。共准拟阶庭，钗符献酒，袅袅缀双虎。

又

李府尹美任

待借留、几曾留得，来鸿空怨秋老。至今父老依依恨，犹说李将军好。东门草。早不为东风，遮却长安道。馀民如槁。愿金印重来，洪都开府，定复几时到。

秋江鹭，尤记当年潦倒。沧洲无复华皓。朝饥堕泪荒田雨，洗忆窝蜂败扫。天能报。看凤烛亭亭，玉树宽人抱。风霜善保。但逢驿寄书，无书寄语，要说趋朝早。

金缕曲

送五峰归九江

世事如何说。似举鞍、回头笑问，并州儿葛。手障尘埃黄花路，千里龙沙如雪。著破帽、萧萧余髮。行过故人柴桑里，抚长松、老倒山间月。聊共舞，命湘瑟。

春风五老多年别。看使君、神交意气，依然晚

合。袖有玉龙提携去，满眼黄金台骨。说不尽、古人痴绝。我醉看天天看我，听秋凤、史动檐间铁。长啸起，两山裂。

意难忘

元宵雨

角动寒谯。看雨中灯市，雪意潇潇。星球明戏马，歌管杂鸣刁。泥没膝，舞停腰。焰蜡任风销。更可怜、红啼桃槛，绿黯杨桥。

当年乐事朝朝。曾锦鞍呼妓，金屋藏娇。围香春鬥酒，坐月夜吹箫。今老矣，倦歌谣。嫌杀杜家乔。漫三杯、踞炉觅句，断送春宵。

大酺

春寒

任琐窗深、重帘闭，春寒知有人处。常年笑花信，问东风情性，是娇是妒。冰柳成须，吹桃欲削，知更海棠堪否。相将燕归又，看香泥半雪，欲归还误。漫

低回芳草，依稀寒食，朱门封絮。

少年惯羁旅。乱山断，欹树唤船渡。正暗想、鸡声落月，梅影孤屏，更梦衾、千重似雾。相如倦游去。掩四壁、凄其春暮。休回首、都门路。几番行晓，个个阿娇深贮。而今断烟细雨。

谒金门

惜春

风又雨。春事自无多许。欲待柳花团作絮。柳花冰未吐。

翠袖不禁春误。沉却绿烟红雾。将谓花寒留得住，一晴春又暮。

临江仙

过眼纷纷遥集，来归往往羝儿。草间塞口绔间啼。提携都不是，何似未生时。

城上胡笳自怨，楼头画角休吹。谁人不动故乡思。江南秋尚可，塞外草先衰。

水调歌头

游洞岩，夜大风雨，彭明叔索赋，醉墨

颠倒

坐久语寂寞，泉响忽翻空。不知龙者为雨，雨者为成龙。看取交流万壑，不数飞来千丈，高屋总淙淙。是事等恶剧，裂石敢争雄。

敲铿訇，扪滑仄，藉蒙茸。苍浪向来半掩，厚意复谁容。欲说正元旧事，未必玄都千树，得似洞中红。檐语亦颠倒，洗尔不平胸。

绮寮怨

青山和前韵忆旧时学馆，因复感慨同赋

漫道十年前事，闷怀天又阴。何须恨、典了西湖，更笑君、宴罢琼林。闲时数声啼鸟，凄然似、上阳宫女心。记断桥、急管危弦，歌声远，玉树金楼沉。

看万年枝上禽。徊徨落月，断肠理绝弦琴。魂梦追寻。挥泪赋白头吟。当年未知行乐，无日夜、望乡音。何期至今。绿杨外、芳草庭院深。








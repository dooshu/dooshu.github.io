○諫崇道士疏 【 諫罷道士誥命封號】

疏上亦隨得報罷

今早司禮監傳旨賜問臣等所撰真人杜永棋等誥命封號、久不進呈、臣等竊惟異端之不可信、及誥命封號之不當與、近嘗具奏已詳、但誥命之典。朝廷所以獎賢勵能。雖師保大臣。必待三年考稱無過。乃得頒給。今永棋等即與誥命。不知其何賢何能。而反重如此。至於封號。尤為非禮。葢祖宗廟號。不過十六字。親王及文武大臣有功德者諡號止一二字。而此輩封號。乃多至十八字。虛辭濫譽流布朝野傳聞後世。皆曰此朝廷之所褒獎。儒臣之所擬撰也臣等荷蒙簡任內閣。不能弼正闕失。而坐視邪妄之徒。妨政壞俗。死有餘愧。若又阿容撰述。則今日所為與前日所言。自相背戾。何以上格君心。此臣等所以展轉逡廵未敢仰承明命者也。臣愚以為此等誥命、待三年後頒給封號即令停止庶幾國體不失、而名器不濫矣、


○筠州刺史林廷皓责授制

敕：耻过作非，言不顾行，为臣如此，在法难容。某顷自归朝，颇推有勇。俾之为将，所以图功。及封疆多难之时，车徒四出之际，遂能激扬壮节，措之师旅，付以圭符，而畏懦屡闻，遁逃不暇。震惊城守，诖误军谋。当此之时，已宜行法。予以义深罪已，功在止戈，既屈身以弭兵，乃含垢而务德。复移郡寄，仍绾使权。苟奏课之有闻，亦在人而何弃。未终考绩，爰掇讼辞。犹且累上素章，屡言构陷。洎遣制使，明徵其辞。乃自滁阳罢郡以来，筠州移郡之後，侵渔公帑，积数且多。干犯诏条，为罪不一。证据明具，词理并穷。殊不省非，更为文过。谓竞厮养为耻，以对狱官为羞。欲盖弥彰，侮我何甚。其武勇也既如彼，其诚心也又如此。倘犹宏恕，何以律人。尚以君臣之间，务全终始。特从薄贬，庶克自新。勉荷宽恩，无重而悔。


卷459_76【醉中得上都亲友书，以予停俸多时，忧问贫乏，偶乘酒兴，咏而报之】  白居易

头白醉昏昏，狂歌秋复春。一生耽酒客，五度弃官人。

异世陶元亮，前生刘伯伦。卧将琴作枕，行以锸随身。

岁要衣三对，年支谷一囷。园葵烹佐饭，林叶扫添薪。

没齿甘蔬食，摇头谢缙绅。自能抛爵禄，终不恼交亲。

但得杯中渌，从生甑上尘。烦君问生计，忧醒不忧贫。


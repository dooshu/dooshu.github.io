卷一百五十五



卷之一百五十五

洪武十六年六月癸酉朔，命各府选举儒士吏员练达时务、谙晓治体、善于词命者，或三四人，或一二人，赴京录用。

贵州宣慰使霭翠、宋诚贡马，赐以文绮、钞锭。

甲戌，刑部尚书开济等官议定五六日旬时三审五覆之法。上曰：“天下之事，不可徇名而失实，当因名而责实。近闻审覆之法，但应旬时之名，无曰今是昨非，但谓大同小异，审覆者未必尽其心，告诉者未必尽其情，朕深知其毙，尔宜戒之。”

己卯，吏部奏定考核之制：在京凡六部、太常司、光禄司、通政使司、国子监、太仆寺、钦天监、翰林院、太医院、大理寺、审刑司、考功监、仪礼司属官、五军都督府、各卫及应天府首领官并所属上元、江宁二县官，俱从各衙门正官考核，应天府五品以下官、察院监察御史从都御史考核，给事中从掌科考核，各以功过称职与否，开具送部核考，东宫官、王府官、五军十卫、参军府、尚宝司、承敕郎、中书舍人、掌科、给事中、磨勘司、判禄司、大理寺、审刑司、考功监、仪礼司、行人司正官从本衙门以应考。官员功过，具奏送部考核。从之。

庚辰伏日，祭孝慈皇后陵。

壬午，安南陈炜遣其通奉大夫黎与义等上表，进阉竖二十五人，赐以文绮、钞锭。

夜，太阴犯建星。

丁亥，以故元云南省平章阎乃马歹为谏院左正言，参政庞源为右正言。阎乃马歹等尝以云南威楚州全城归附，故擢用之，赐文绮及夏衣四十事、钞六十锭、米百五十石。

戊子，上谕廷臣曰：“谗人之能害国，犹稂莠之能害苗，故善治田者必去稂莠，善治国者必去谗邪。稂莠始生似真，及其盛也则苗不能胜矣；谗邪始言似忠，及其久也则正人不能胜矣。谗邪胜正人，非国家羙事，人君知其然，当力去之，不然则根柢日深，为害不浅矣。”

改都察院为正三品，设左、右都御史各一人，正三品；左、右副都御史各一人，正四品；左、右佥都御史各二人，正五品；经历司经历一人，正七品；知事一人，正八品；各道按察司为从三品，按察使一人，从三品，副使二人，从四品，佥事，从五品，多寡从其分道之数；经历司经历一人，从七品，知事一人，从八品。

以监察都御史詹徽试左佥都御史，试监察御史纪著试右佥都御史，通政使司右参议茹瑺为左参议，监察都御史杨克铭为右参议，李原名为礼部主事。

辛卯，海南卫巡捕海上，获阇婆等国人吴源等十四人，送至京师，诏释而遣之。

诏免应天府江浦县、凤阳府临淮、凤阳、定远三县、滁州全椒、来安二县、泗州天长、盱眙二县、和州含山县、杨州六合、江都、仪真三县餋马户今年田租，民田全免，官田减半徵之。复以滁州民贫，特免两岁夏、秋税粮。

丙申夜，太阴犯毕宿。

戊戌，上御谨身殿，东阁大学士吴沉等进讲《周书》“国则罔有立政用憸人”。上曰：“甚矣，国家不可有小人，有小人必败君子，故唐虞任禹、稷必去四凶，鲁用仲尼必去少正卯。”沉进曰：“书言去邪勿疑，所以深致其戒。”上曰：“国家不幸有小人，如人蓄毒药，不急去之，必为身患，小人巧于悦上，忍于贼下，人君若但喜其能顺适己意，任其所为而不问，以为怨将在彼，譬如犬马伤人，人不怨畜犬马者乎？”沉曰：“小人中怀奸邪而其所言甚似忠信，不可不察。”上曰：“然小人善于逢迎，彼知人主所乐为者，不顾非义，乃牵合傅会，曰‘是不可不为’，知人主不乐为者，不顾有益于天下国家，亦牵合傅会，曰‘是不必为’，此诚国之贼也。自古以知人为难，而知言亦不易也。”

己亥，遣使赍敕谕征南将军頴川侯傅友德、左副将军永昌侯蓝玉、右副将军西平侯沐英曰：“近询知死可伐之地有三十六路，在故元时皆设官治之，其地后为蛮人所专，已四十年，继又侵楚雄之西南远干、威远二府，梁王力不能制，终为蛮夷所有。以此观之，云南不可不备边事，机密自宜审度，若死可伐不必备大军，可回也，回时必经羿子九寨及戎县之地、五村、大垻、上下等乡、落卜地等处、黄平罗木洞蛮，霭翠所属，阿吕、雨宗、碎瓦、莫得、阿胡、阿遣等蛮尝助乌撒杀害官军者，如其帖服则歛兵而过，如尚观望怀疑，宜耀兵威，使其知惧。阃外事务，必在中节，卿等宜体朕意。”

庚子，山东都指挥使王德请封其妻王氏。上曰：“同姓为婚，昔既非礼，今岂得受封耶？兵部其移文谕之。”

遣行人核宁波府海涂田。

辛丑，武定府女知府商胜叔阿额来朝，贡马，诏赐胜锦二匹，阿额锦一匹及袭衣、钞锭。

秋七月壬寅朔，享太庙。

乙巳，石柱溪洞蛮寇施州，黔江守御官军击破之。

丁未，诏天下都司：凡所属卫所城池及境内道里远近山川险易、关津、亭堠、舟车、漕运、仓库、邮传、土地所产，悉绘图以献。

旌表金华府永康县徐兴道妻叶氏贞节。

己酉，礼部奏定都察院文移体式。五军都督府有事于都察院，止令经历司互相文移，转呈本院，如行六部，则经历司与主事厅互牒，其在京秩三品者，则与本院平行，仍故牒；在京四品、在外按察司帖下在京五品以下衙门，其在京四品、在外按察司牒呈本院及在京五品以下衙门行移本院，俱称“具呈”，惟大理、审刑、磨勘司止与本院经历司行移，各道监察御史亦止由本院行移，与诸司无行。

夜，太阴犯右执法。

庚戌，上谓侍臣曰：“自古王者之兴，未有不由于勤俭，其有败亡，未有不由于奢侈。前代得失，可为明鉴，后世昏庸之主，纵欲败度，不知警戒，卒濒于危亡，此深可慨叹。大抵处心清净则无欲，无欲则无奢纵之患，欲心一生，则骄奢淫佚无所不至，不旋踵而败亡随之矣。朕每思念至此，未常不惕然于心，故必身先节俭以训于下。”侍臣皆顿首曰：“陛下戒慎如此，使后世守而不替，长久之福也。”

辛亥，罢洮州茶马司，以河州茶马司总之。

置镇南卫指挥使司。

遣监察御史往浙江等处录囚。陛辞，上谕之曰：“古人有言：‘议狱缓刑。’又曰：‘无敢折狱。’人命至重，必在详审，不敢轻也。夫刑当其罪，犹在可矜，若滥及无辜，岂可复悔？草木微物有仁心者，方长不折，况于人而可忽乎？尔往慎之。”

壬子，故元云南行省右丞五补台及廉访司佥事柴也先来朝，进马。

遣官分诣各郡国，祭历代帝王陵寝，娲皇氏陵在山西赵城县者，命自今一体致祭，凡三十六陵。

丙辰中元节，祭孝慈皇后于几筵殿。

丁巳，山西布政使何真乞致仕，从之，命真还广州。真至乡，寻招集旧所部兵校二万七百七十七人，并家属送京师。

戊午，诏更定冕服之制。先是，礼部言：“虞周以来，衮冕制度不一，国初所制，虽参酌古制，然尚未备，宜加考定，以成一代典章。”上命诸儒臣参考历代之制，务斟酌得宜。于是翰林诸儒臣议曰：“有虞氏玄衣黄裳十二章，日、月、星辰、山、龙、华虫六者绘之于衣，宗彝、藻、火、粉米、黼、黻六者绣之于裳，黻同裳色。周人玄衣纁裳十二章，冕五采玉，十有二旒，前后邃延，朱黻龙章，素带朱里，终辟白玉，佩玄祖绶、赤舄。汉冕广七寸长尺二寸，前圆后方，朱缘里玄，上前垂四寸，后垂三寸，用白玉珠为十二旒，玄衣纁裳十二章，剌绣文。唐冕广尺二寸长二尺四寸，玉簮，垂白玉珠十二旒，朱组缨黈，纩深青衣，纁裳十二章，日、月、星辰、山、龙、华虫、火、宗彝八章在衣，藻、粉米、黼、黻四章在裳，衣画裳绣，自山龙以下，每章一行为等，每行十二，衣褾领画以升龙，白纱中单，黻领青褾，襈裾韨绣龙、山、火三章，舄加金饰。宋天板广尺二寸长二尺二寸，前圆后方，玄表朱里，以金饰板侧，白玉旒，前后各十二旒，各十二珠，相去一寸，朱丝组为缨黈纩充耳，玉簮导，天河带青碧锦织成，长丈二尺广二寸，青衣纁裳十二章，日、月、星辰、山、龙、华虫、宗彝、火八章绘于衣，藻粉、米、黼、黻四章绣于裳，锦褾领，织为升龙、山龙而下，一章为一行，重以为等，行十二大带，素表朱里，蔽膝随裳色，绣升龙二，白罗中单，皂褾襈玉，革带白玉，双佩大绶六，采赤、黄、黑、白，缥绿，小绶三色如大绶，间施玉环三，朱袜赤舄，黄罗缘。元冕青表红里，金饰边，前后真珠旒各十二，两边饰以朱网，红组缨黈纩，天河带深青，衣销金，帝星一，日、月各一，升龙四，复身龙四，山三十八，火四十八，华虫四十八，宗彝、内虎、蜼各二十四，红罗绣裙一十四行，每行藻二、粉米一、黼二、黻二，红罗绣龙，蔽膝，玉环绶，玉革带，玉佩，红白大带，白中单，红袜，红罗舄。今拟冕前圆后方，玄表纁里，前后各十二旒，每旒五采玉十二珠，五采藻十有二，就就相去一寸，红丝组为缨黈纩充耳玉簮，衮玄衣黄，裳十二章，日、月、星辰、山龙、华虫六章织在衣，宗彝、藻、火、粉米、黼、黻六章绣在裳，白罗大带红里，蔽膝随裳色，绣龙、火山、龙文，玉革带，玉佩，大绶六，采赤、黄、黑、白，缥绿，小绶三色同大绶，间施三玉环，白罗中单，黼领青缘，襈黄，袜黄，舄金饰。”从之。

壬戌，敕：凡差遣力士、校尉，听于驿舍止宿，毌入有司侵扰，及怙势作威，凌辱官吏，违者罪之。

乌撒土酋普勒贡马，诏赐以绮、钞。

降右军都督佥事孙恪为平越卫指挥使。

丙寅，升武德卫指挥使梅义为辽东都指挥使。义，汝南侯思祖子也。

辛未，皇第十六孙孟焯生，楚王第四子也。

云南仁德府土酋阿孔等贡马及方物，人赐锦一匹、钞五锭。








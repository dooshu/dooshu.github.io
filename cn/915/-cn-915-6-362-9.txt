◇修身

（案：《九愍》拟《九章》。其当篇小题，皆在篇末，宋刊本集误认题在篇首，而末篇遂失题。）

逢天怒而离纷，遘时咎于惟尘。端周诚以恪居，祗後命而自寅。悲谗口之罔极，高离情于参辰。岂三锡之又，乃裔予于遐宾。运羽棹以涉江，浮鄂渚而驾言。背夏首以窘逝兮，搠行川而永叹。结风回而薄水兮，源波荣而重澜。情怀眷以叠结，舟淹流而中盘。昶愁心以自迈，肃榜人而曾驱。诏河冯以清川，命湘娥而安流。济南诏以伫望，野萧条而振畴。兽悲号以命旅，鸟枉顾而鸣仇。悲我行之悠悠，怨同怀之莫求。

发辰阳而往彼，缘湘沅而来假。亦芳树于悬车，魅梁苗于樊马。山嵩高以藏景，云ㄙ霭而荒野。鸟拊翼于甍巅，水回波于宇下。指明星以脉路，景即阴而无旅。随长川以问津，响修声而和予。听归音以自闻，践无迹以穷处。虽遘愍之既多，亦颠沛其何侮！仰众芳之遗情，希绝风之延伫。

乱曰：有鸟翻飞，集江湘兮。彼美一人，莫予将兮。念兹涉江，怀故乡兮。生日何短，戚日长兮。顾我愁景，惟永伤兮。


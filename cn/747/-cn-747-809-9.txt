○文中子碑

道，制治之大器也，儒守其器者耳。故圣哲之生，受任於天，不可斫之以就其时。仲尼不用於战国，致其道於孟荀而传焉，得於汉成四百之祚。五胡继乱，极於周齐，天其或者生文中子以致圣人之用，得众贤而廓之，以俟我唐，亦夫命也。故房、卫数公，皆为其徒。恢文武之道，以济贞观治平之盛，今三百年矣，宜其碑。

圣恢之柄，授必有施。臣底之绩，济亦厥时。子惟善守，赋而不私。克辅於我贞观休明之期。


○皇明職方地圖大序 【 職方圖序】

伊菴抱濟世之志而天奪之速竟不及展死之日予友朱聞玄為之經紀喪事至貧不能歛伊菴素交結海內奇士燕趙徤兒弔而哭之者葢數千云

是編目曰、職方地圖、葢本之周官職方氏掌天下圖地、辨其邦國、都鄙夷蠻、戎狄之人民而一以禹貢高山大川為準、故篇首弁以禹貢暨周職方二書。乃次及圖。綴以職官表焉。元人朱思本、計里畫方、山川悉矣、而郡縣則非。羅念菴先生、因其圖、更以　當代之省府州縣、增以衛所、註以前代、郡縣之名、參以桂少保萼、李太宰默、二公之圖敘、廣以許論之邊圖、鄭若曾之海圖、易以省文、二十有四法、可謂精意置制、畧無遺議、但以天下幅員之廣、道里無數、則東西南北莫辯舊圖于郡縣惟記其名。不書其險。所以郡縣可考。而山川之險阻莫測。京省郡縣。全在責實于內。故凡逋逃澤藪。不可不備。舊圖于邊墻。圖其內。不繪其外。所以圖以內易見。而圖以外難知九邊之要全在謹備于外故外夷出沒。不可不詳。舊圖邊鎮。不分大寧開平興和東勝。四邊雖失。猶　二祖之版圖也。烏可遂弃而不問。舊圖有黃河有漕河。皆今昔莫辨。而無農丈人之禹貢。河山圖。無江山圖。無弱水圖。無黑水圖。以此高山。不足以栞旅。大川不足以滌源。舊圖漕河太略。無海防而有海運。無太僕圖。舊圖在萬曆以前。今歷兩世　朝代異則沿革異。制不揣復因七氏之圖。而加廣之。爰修天下大一統圖二以便全覽修兩直隸十三布政司圖十五以知官守。修新舊九邊圖七鎮圖十有五。以嚴大防。修山川圖四以察地勢。修河漕海運圖二海防圖一。以別水道。修太僕總轄圖一。以知馬政。而亦尾以朝鮮朔漠安南西域島夷圖終焉。四奧之既宅也。庶幾職方氏之考不擇圖而運于掌或亦　今上中興帝業之一助。此外名山大川。以志形勝。物產以備懋遷。人物以表風氣。祠宇宦蹟以彰先德。則以隸于各府之後。邊海事宜。摘其要則。以附于各圖之上。陵墓紀其大。則以属于山川之下。其他米鹽凌雜。不敢贅陳。愚窃謂軍國之重寄。不如此不足以備觀採。母亦子張書紳之微意云爾。

皇明經世文編卷五百四終








承天节奏亲弟俅状

右臣职司视草慙无东里之才节值流虹方罄南山之祝辄祈恩于宸极冀延赏于私门内省僭踰启处无措伏念臣有亲弟习进士俅爰从幼稚即叹羁孤训靡及于过庭贫不遑于学稼自微臣之食禄奉慈母以供甘提挈以至于上都鞠养殆踰于冠岁辛勤弦诵粗知学古之方似续衣缨窃有起家之望今者庆逢鸣社泽被周行不胜同气之情须黩至尊之听伏望皇帝陛下俯察在原之恳稍覃作解之仁推一命之恩俾沾荣于黄绶齿四民之列免负媿于白衣深慈既被于天伦薄质惟坚于臣节祈天俟命顒俟允俞


○追赠晋王普为悼怀太子诏

王者重统纪，尊储两，所以上严国本，祗叶《礼经》，睦人伦以正邦典，崇丕基而昭彝式。其或德契元良，恩当追命，道虽闲於存殁，义有表於哀荣，仰惟旧章，用摅悯志。故开府仪同三司晋王普，先帝冢嗣，闲气夙锺，孝敬发於岐嶷，温仁形於襁褓。翦珪分社，光祝册於参墟；锡土启藩，假威尊於上党。朕顷戡内难，谬属与能，以王齿在婴提，事绝推让，方期就傅，谓致修龄。既因犹子之义，俾膺主鬯之选，天不慭遗，歼人本枝，泣悼永往，空馀典礼。嗟乐善而莫报，顾十起而何追？衔悲良恸，此诚无极。是用稽诸前训，申我宿爱，布曩怀於此日，告如在於幽灵，式备虚仪，曷瘳深痛。可赠悼怀太子。仍令有司择日，备礼追册。


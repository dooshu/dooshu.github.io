◇益州太守高关修周公礼殿记（初平五年）

汉初平五年仓龙甲戌天季月，循旧筑周公礼殿，始自文翁，应期凿度，开建畔宫，立堂布观，庙门相钩，[161]司幔延，公辟相承，至亏甲午。故府梓潼文君，增造吏寺二百馀间。四百年之际，变异蜂启，旋机离常，王衡失统，强桀并兼，人怀侥幸，战兵雷合，民散失命，烈火飞炎，一都之舍，官民寺室，同日一朝，合为灰炭，独留文翁石庙门之雨观。礼乐崩且，风俗混乱，诵读已绝，倚席离散。夫礼兴则民寿，乐兴则国化。郡将陈留高君，节符典境，迄斯十月三载，会直扰乱，曲虑匡救，济民涂涂炭，闵斯丘虚（缺三字）冠学者表仪，（缺四字）大小推诚，兴复第馆，八音克谐，鬼方来观，为后昌基（缺）神不。（《隶释》一）


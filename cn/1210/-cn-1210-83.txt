双冠诰

婺源董小查编修，与其兄柳江编修并为名儒，其季又成进士，即用知县，昆仲皆成进士。时其继母，某太宜人尚在堂，戚部来贺，太宜人语诸妇辈曰：“此余观剧之力也。余初孀时，年尚少，有以家贫子幼游词荧听者，余拒不答。适在戚部家观演《双冠诰》一剧，勃然益决，一意抚孤守志，致有今日，汝等毋谓观剧无益也。”

此婺源训导陈雪楼（世铬）所述，且曰：“太宜人贤闻一邑，此其谦已诲人之词，不自居于鲁寡婴陶梁寡高行，而现身为中人说法，益足征太宜人之盛德，宜其贤母子冠冕婺川也。”













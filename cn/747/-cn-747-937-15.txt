○周天醮二十八宿词

伏闻元象在天，万有咸照，动植荷无私之德，幽明承不宰之功。臣早被宠光，谬司藩翰，诚惭薄德，继履深灾，郡邑凋夷，生灵沦毙，於兹伤痛，须励诚祈。伏惟允降元休，克宁疲瘵。使兵旗永卷，无闻冤诉之音；稼穑惟丰，自洽和平之化。至於山川之内，地分灾期，躔次之中，天文厄运，并希销解，俾获康。誓竭丹诚，仰副鸿泽。不任。


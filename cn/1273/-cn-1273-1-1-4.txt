穷经致用赋（以题为韵）


光绪丁丑年台湾府学闽粤经古第二名，在台南府童子试时应试之作

君不见董江都之力学也，生涯经史，雨风磨砻，半窗月白，一盏灯红？正其谊而不谋其利，明其道而不计其功。初曾治遍春秋，会心独远；后果见诸事业，应用无穷。

公羊传侧，两眼浮青。园有花而不看，门谢客而恒扃。见道虽明，犹钻故纸；及锋而试，待发新硎。岂真书拥百城，难求遍览；其实理归一贯，无过专经。

学既精通，干旌果贲。策对天人，对详灾异。读书人作宰相，不离正名正分正朝仪；居官者有大儒，何疑家事国事天下事。此皆实学所优为，断非荒经可幸致。

以笔削为依归，任是非之错综；胸有竹而不疑，智有珠而不恐。到此日引经决狱，随手都平；想当年入室下帷，苦心谁共。与其五车之鸿博徒夸，曷若三冬之麟史足用。

宜其三代相推，孔庭得附。理学千秋，心香一炷。况我朝经学是崇，用才是务。士如有志，岂容务博而荒；人待出身，毋致操刀所误。将见研经入选，恒存捧日之心；旋看大用有期，直上凌云之赋。






陈造　再赠泽卿商卿道旧三首

一昨西风散马蹄，肯如接淅去东齐。

人家炊玉香馥鼻，禾垅如云高过脐。

饮隽不无惊渴虎，醉归同约候鸣鸡。

二卿好客家声在，遮莫茅柴荐韭虀。

陈造

陈造　再赠泽卿商卿道旧三首

隆污非是莫端倪，瞢蹈觞深试汨齐。

荆璞笑渠忘卫足，坞金何策赎然脐。

悠悠塞上悲亡马，断断尸乡丛养鸡。

可是世纷吾屑去，平生结习晚吹虀。

陈造

陈造　再赠泽卿商卿道旧三首

过眼纷纷更问为，幽人生死况能齐。

海桑恐碍日车辙，宸极劣为天磨脐。

臧谷君方堕书蠹，研桑我亦笑醯鸡。

晚知战胜轻千乘，悔厌晨盐与暮虀。

陈造


○襃楚国公姜皎诏

朕闻士之生代，始於事亲，中於事君，终於立身，此其本也。若乃移孝成忠，策名委质，命有泰山之重，义徇则为轻；草有疾风之力，节全则知劲。况君臣之相遇，而故旧之不遗乎。银青光禄大夫殿中监楚国公姜皎，簪绂联华，珪璋特秀。宽厚为量，体静而安仁；精微用心，理和而专直。往居藩邸，潜款风云，亦由彭祖之同书，子陵之共学。朕常游幸於外，至长杨鄠社之间，皎於此时，与之累宿。私谓朕曰：“太上皇即登九五，王必为储副”，凡如此者数四。朕叱而后止，宁知非仆，虽玩於邓晨，可收护军，遂诃於朱祐。皎复言於朕兄弟及诸驸马等，因闻彻太上皇。太上皇遽奏於中宗孝和皇帝，寻遣嗣虢王邕等鞫问。皎保护无怠，辞意转坚。李通之讠千记不言，田叔之髡钳罔惮，乃为宗楚客、纪处讷等密奏，谪皎炎荒。中宗特降恩私，左迁润州长史。谗邪每构，忠恳逾深，戴於朕躬，忧存王室。以为天且有命，豫睹成龙之徵；人而无礼，常怀逐鸟之志。游辞枉陷，旋罹贬斥，严宪将及，殆见诛夷。履危本於初心，遭险期於不贰，虽祸福之际，昭然可图，而艰难之中，是所繄赖。洎朕祗鹰宝位，又共翦奸臣，拜以宠光，不忘捴挹，敬爱之极，神明所知。造膝则曾莫诡随，匪躬则动多规谏，补朕之阙，斯人孔臧，而悠悠之谈，嗷嗷妄作。丑正恶直，窃生於谤。考言询事，益亮其诚。昔汉昭帝之保霍光，魏太祖之明程昱，朕之不德，庶几於此。矧夫否当其悔，则灭宗毁族，朕负之必深，泰至其亨，则如山如河，朕酬之未补，岂流言之足听，而厚德之遂忘。谋始有之，图终可也。宜告示中外，咸令知悉。


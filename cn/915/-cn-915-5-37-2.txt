◇上受命述表

臣闻《雅》、《颂》作于盛德，典谟兴于茂功。德盛功茂，传序弗忘。是故竹帛以载之，金石以声之，垂诸来世，万载弥光，陛下以圣德应期，龙飞在位。其有天下也，恭己以受天子之籍，无为而四海顺风。若乃天地显应，休徵祥瑞，以表圣德者，不可胜载，铄乎焕显，真神明之所以祚命世之令主也。凡自能言之类，莫不讴叹于野，执笔之徒，咸竭文思，献诗上颂。臣抱疾伏蓐，作书一篇。欲谓之颂，则不能雍容盛懿，列伸玄妙；欲谓之赋，又不能敷演洪烈，光扬缉熙。故思竭愚，称受命述。（《艺文类聚》十）


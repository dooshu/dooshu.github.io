史司第二十一

昔重黎受职，羲和御官，任重上司，位居鼎岳，所以调均和气，燮理阴阳，义等盐梅，事同舟楫，故能观天示变，察人成化，百工信理，庶绩咸熙，此古之□世。

暨三王已降，五霸相沿，英贤嗣兴，哲人系踵，君则畏命奉天，臣则竭诚尽虑，故能权宜时政，斟酌治纲，验人事之是非，托神道以设教，忠节上达，黎庶下安，此中古之贤史也。

至若汉魏之后，晋宋相承，夷狄乱华，官失其守，君恶直谏，臣矜谄谀，捷径是游，罕遵正道。畴人术士，俯同卜祝之流，唯辨纤芥之吉凶，验事理之微末。推考术数，务在多言屡中；庶征休咎，未详关于政治。玉衡倾斜，七政所以不齐；彝伦攸叙，九畴于焉遂隐。此末代之流弊也。

近在隋代，则尤甚焉。吴人袁充，典监斯任。口柔曲佞，阿媚时君。诳惑文皇，谄谀二世。每回灾变，妄陈祸福。以凶为吉，回是作非。先意承颜，附会神理。劝桀行虐，助纣作淫。凡是南人，明相煽惑。于时大业昏暴，崇向吴人。中州高才，言不入耳。每有四方秀异，献书上策，一皆不览，并付袁充。充乃缮写所献，回换前后。窃人之才，以为己力。奏于昏主，自叨名位。因行谮害，追逐前人。以忠言获罪者，其将量方，复奏绝图书，弥增忌讳。一艺以上，追就京师。因聚富人，几将数万。置之别府，名为道术。卖威鬻势，交纳货财。免徭停租，贿于私室。兼之以抑黜胜己，排摈同侪，浸润屡行，诛斥非一。术士达人，高贤硕学，朱紫雌黄，由其品藻，权衡失正，何其毒欤！于是清烈之后，超然远游，结舌钳口，坐观得失，而充苟安禄位，以危天下，在上不悟，卒至覆亡。将是上天降祸，生此谗贼，不然，何由翦隋宗之甚也。此乃前朝残横者矣。

若乃天道幽远，变化非一，至理难测，应感讵同。故梓慎、裨灶，占或未周，况术斯已下，焉足可说。至若多言屡中，非余所尊，唯尔学徒，幸勿胶柱。夫言非次也，岂徒然哉？立行建功，必以其道。故宋韦晋野，理存设教；京房谷永，义在救君。照灼图谋，余芳不朽，遗风独迈，可不尚欤？

若乃高才希世，学艺过人，后生所畏也；时不再来，耻自媒衔，沉翳可惜也。至蔽贤妒能，素餐吝位，抑屈奇俊，先民所耻也；名遂身退，功成不居，举贤进能，古人所尚也。贵耳贱目，弃能取假，任非其人，鉴赏之过也；信古疑今，深废浅习，抑扬失疑，知音之责也。变通守道，被褐幽居，知命是鉴，哲人之规也；道听途说，眩惑群小，诡随掇祸，庸人之悔也。

唯尔史官后学，余之所志，可不鉴哉！








卷二百十八



卷之二百十八

洪武二十五年六月辛亥朔。

癸丑，置建昌、苏州二军民指挥使司及会川军民千户所，调京卫及陕西兵万五千余人往戍之。时上以月鲁帖木儿叛，故置卫镇守，仍谕将士曰：“今僰人、百夷、罗罗、摩赀、西番诸部皆背弃月鲁帖木儿，散还乡里，宜阅实户数，户以一丁编伍为军，令旧军领之，与民杂居。惟有警则赴调，无事则听其耕牧，从其为乱者悉捕送京师，匿隐者罪之。若大军至境，月鲁帖木儿必深遁山谷，尔守御将校能互相应援、设伏出奇、生擒来献者，赏白金千两，以馘献者二百五十两。”

戊午，封右军都督府都督佥事俞渊为越嶲侯。诰曰：“有功必赏，有罪必诛，此古先哲王不易之道。然赏罚之道得其当而天下之人皆悦，是谓赏罚也。朕即位以来，赏罚之行，悉遵古制。尔骠骑将军佥左军都督府事俞渊，父廷玉及尔长兄通海当朕开创之秋，以舟师来附，从渡大江，所向克敌，东征西讨，厥绩尤著，报功之典未及举行，而尔父、兄相继捐躯于矢石之下。朕悯其忠诚，当天下大定，论功行赏之时，特赠尔父河间郡公，尔兄虢国公，仍封尔仲兄通源为南安侯，以报尔父兄往昔之劳。岂意尔仲兄党附权奸，负若亲之恩义，身没之後，奸谋始露，稽之於古，揆之於律，在所不宥。然立功者前人也，造罪者後人也，以後人之罪而废前人之功，朕所不忍。今特改封尔渊为钦承父业推诚宣力武臣柱国、越嶲侯，食禄二千五百石，子孙世袭，以毋忘尔父兄之功。於戏！忠以报国，礼以律身，惟忠与礼可以享爵禄於悠久。尔其敬哉，勿替朕命。”

癸亥，上谕礼部臣曰：“近闻天下学校生员多骄惰纵肆，凌慢师长，宜重禁之。尔礼部其著为学规，俾之遵守。”於是礼部乃条其目，自授业、讲读、进退、出入皆有定法，且令内不违亲之命，外不咈师之训，以至处朋友、待仆隶皆有其道。又戒以：“毋蔑礼玩法，毋矜能丧志，毋违卧碑以取愆，惟笃志圣贤，潜心古训，以勉其成，违者罪之。”

四川阔州同知董文义、礼州知州普德、中县知县禄舍等遣人进送二十四年黄册并贡马。

乙丑，播州宣慰使杨铿来朝，贡马，诏赐白金三百两、锦绮各十匹、钞五十锭，长官舍人而下五十六人钞有差。

丁卯，西平侯沐英卒。英字文英，凤阳定远人，与郭子兴同里。年八岁，遭兵乱，父母相继没，孑然无依。上见其孤幼，怜之，携以归，命孝慈皇后子之，赐姓朱氏，恩养之甚厚。年十八，授帐前都尉，镇京口。寻陞广武卫指挥使，守广信。取铅山，下崇安，大军取福建，英与有功。岁戊申，是为洪武元年，上即皇帝位，命英复姓曰：“不可使其本宗乏嗣也。”未几，调守建宁，节制延平、邵武、汀州三卫军事。洪武三年，迁镇国将军、大都督府佥事。四年，进阶荣禄大夫、同知大都督府事。九年，命抚谕西河，修治城垒，怀来远近，西陲以安。十年，西番川藏部寇边，上命邓愈为征西将军，以英为副将军，率兵渡黄河，击败番寇，直抵崑仑山，大俘获而还，以功封西平侯，赐铁券。十一年，命英为征西将军，率京卫、河南、陕西、山西马步将士征西番朵工之地。未几，洮州十八族番酋三副使、瘿嗉子等叛据纳邻七站之地，命英移兵讨之，擒三副使、瘿嗉子等，西番以平。十三年，故元国公脱火赤、知院爱足为西北边患，命英往讨师，出宁夏，踰贺兰山，袭擒脱火赤等。十四年，从魏国公徐达北征沙漠，克灰山，略全宁地，收其遗民以归。是岁八月，还京师。九月，命英同颍川侯傅友德征云南，遂克普定、普安。将至曲靖，闻元司徒平章达里麻等拥兵十余万屯曲靖，英谋於友德等曰：“彼不意我师至，若倍道疾趋，出其不意，破之必矣。”遂进师。值大雾，师至白石江，雾霁，达里麻拥兵扼於水上，英拔剑，督师济江，与之大战。数合，英纵铁骑捣之，敌遂大败，擒达里麻，俘甲士二万余，长驱而进，元梁王把匝剌瓦尔密赴滇水死。十五年，遣将兵略建昌、澂江、临安、沅江、寻甸、楚雄、洱海，皆下之，进师大理，土酋世聚众扼下关。英率众造攻具，以夜四鼓出点苍山後立旗帜，酋众惊乱。英身先士卒，策马渡河，斩关而入，麾兵前後夹攻，遂克其城，下鹤庆、丽江、金齿。於是摩赀、和尼、车里、平缅皆相率来降，得府、州、县、宣慰司、长官司一百八，民七万四千六百余户。复讨乌撒、东川诸蛮，下之。十六年，班师，留英镇守。英宣上威德，约束将士，抚绥蛮夷，远近翕然。二十年，浪穹蛮叛，英讨平之。二十一年，百夷思伦发寇马龙他郎甸之摩沙勒寨，英遣别将击败之。二十二年，思伦发复寇定边，其众号三十万、象百余只，势甚猖獗。英选骁勇三万往击之，既抵贼营，与之挑战，贼所驱象中矢走，追其酋长，射杀之，斩首数百级，大败其众。英誓众整师，置火铳神机箭，悉众与战，贼众大溃，斩其将刀思郎等，俘万余人、象三十七只。思伦发遁去，惧而请降。是年冬，朝京师，上慰劳之，赐黄金二百两、白金五千两、钞五百锭、彩百匹。复赐钞一千锭，令建第于凤阳。寻遣还镇。二十三年九月，讨平临安教化三部夷。英为人寡言笑，沉毅有智量，好贤礼士，抚御士卒，尤有恩意。初下云南地方，绝远夷獠顽悍，英宣布恩信，抚而治之，招怀番酋，得其欢心。或时有叛者，必遣人开谕之，不下然後加兵。及其久也，夷人畏爱，无复叛者。上深倚信之，尝曰：“使吾无西南之忧者，英之功也。”至是，英旦视事于府，忽疾作，遽起还第，两足痹不能行，舁归，就寝而卒，年四十八。夷人为之流涕，罢市。讣闻，上哭之恸，辍朝，遣祭。命其子春迎丧还葬，诏所过军民官致祭。冬十月八日，春奉柩至京师，遣中使临祭。後十三日，诏追封黔宁王，諡昭靖，赐葬于江宁县之长泰北乡，仍命塑像祀于功臣庙。後岁余，父老复请立祠云南城中，岁时祀之。

凉国公蓝玉师至建昌。

夜，有大星青白色，有光，起自正西云中，西北行丈余，至近浊没。

戊辰，上以皇太子新薨，欲停祭祀而时享在迩，复命礼部右侍郎张智、翰林学士刘三吾等以郊庙合行典礼，参考古制，议定以闻。於是智等奏曰：“《宋会要·王制》：‘三年不祭，惟祭天地、社稷。’盖不敢以卑废尊也。真宗居丧，既易月而服除，明年遂享太庙，合祀天地于圜丘，服衮冕、车辂、仪物、音乐，缘臣事者不废南郊，所有卤簿、仪仗、冠冕、车辂、宫架、登歌、鼓吹并如常仪。及宰臣毕士安请听乐，真宗批答云：‘除郊天之事资礼乐以相成，须用乐外，所有卤簿、鼓吹及楼前宫架、诸军音乐皆备而不作。其各处警塲止鸣金、钲鼓角。’今定议天地、社稷、先师、太岁、风云雷雨、岳镇、海渎诸神皆系祀典神祗，历代帝王廼是绍承统系，宜如宋制，惟太庙乃祖先神灵所在，国既有丧而时享仍用乐，恐神不乐听，宜亦备而不作。”诏从之。

己巳，命四川布政使司以所铸铜钱及钞兼给本处武官月俸。

给海运军士六百余人钞各三锭。

辛未，江西南安府南康县奏：“岁歉民饥，请以预备仓粮贷给。”从之。

癸酉，遣使总兵官凉国公蓝玉曰：“都指挥使瞿能等，朕委以讨贼，乃失机败事，当寘诸法，姑宥之，俾立功自赎。彼月鲁帖木儿等皆无父无君，诡诈万状，方大军入境，遽信其降，歛兵以待，为其所玩。比又遣人至京，往来之间，则彼之寨栅已修，粮饷已足，孳畜之类已收，精锐之兵已选，与战则难图决胜。若大军初到之时，彼寨栅未修，孳畜之类未收，精锐之兵未选，速与决战，必当致胜。乃不乘此机而以诈为诚，非愚而何？即今彼寨中出者，不论多寡，尽拘收之，切莫纵还。近知其党与最凶顽者一杨把事及达达千户二人，速宜捕执之，乃其谋主也。既执之，彼再无与谋者矣。如获领真卜，当即戮之。其月鲁帖木儿多子，往往以之出质，若有来者收抚之。大军必多方搜捕，毋信其虚言，必擒之而後已。”

丙子，湖广竹山县知县朱大观奏以“岁徵秋粮，对给军士去营四百余里，山路险阻，民人负荷，动经旬月而後能至，道路之费倍於所输之赋，以是民愈贫困，田多荒芜，逋负之积难徵”，以贫户及荒田数类次成册以进。上命户部核实，悉免之。

戊寅，太阴犯五诸侯。








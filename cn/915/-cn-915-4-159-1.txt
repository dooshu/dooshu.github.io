◇荐刘恺疏（永初元年）

臣闻三公上则台阶，下象山岳，股肱元首，鼎足居职，协和阴阳，调训五品，考功量才，以序庶僚，遭烈风不迷，遇迅雨不惑，位莫重焉。而今上司缺职，未议其人。臣窃差次诸卿，考合众议，咸称太常朱伥、少府荀迁。臣父宠，前忝司空，伥、迁并为掾属，具知其能。伥能说经书，而用心褊狭，迁严毅刚直，而薄于艺文。伏见前司徒刘恺，沈重渊懿，道德博备，克让爵士，致祚弱弟，躬浮云之志，兼浩然之气，频历二司，举动得礼。以疾致仕，侧身里巷，处约思纯，进退有度，百僚景式，海内归怀。往者孔光、师丹，近世邓彪、张，皆去宰相，复序上司。诚宜简练卓异，以厌众望。（《后汉·刘恺传》）


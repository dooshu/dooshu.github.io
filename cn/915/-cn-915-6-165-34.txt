◇李赋

植中州之名果兮，结修根于芳园，嘉列树之蔚蔚兮，美弱枝之爰爰。既乃长条四布，密叶重阴。夕景回光，傍荫兰林。于是肃肃晨风，飘飘落英。潜实内结，丰彩外盈。翠质朱变，形随运成。清角奏而微酸起，大宫动而和甘生。既变洽熟，五色有章，种别类分，或朱或黄。甘酸得适，美逾蜜房。浮彩点驳，赤者如丹，入口流溅，逸味难原。见之则心悦，含之则神安。乃有河沂黄建，房陵缥青，一树三色，异味殊名。乃上代之所不睹兮，咸升御乎此房。周万国之口实兮，充荐飨于神灵。昔怪古人之感贶，乃答之以宝琼。玩斯味之奇玮兮，然后知报之为轻。（《艺文类聚》八十六，《初学记》二十八，《御览》九百六十八）


○明制體以重王言疏 【 誥勑】

竊照閣臣之職、專一視草代言。故其官謂之知制誥。若制詞失體。以致輕褻王言。則閣臣為不職矣。謹按舊矢?見、凡官員應給誥敕、該部題奉欽依手本到閣、撰述官先具稿送臣等看詳改定、謄寫進呈、候批紅發下撰述官用關防掛號、然後發中書舍人寫軸用寶、此定制也、至于制命之詞、貴在簡嚴莊重。乃為得體。查得成化弘治年間、誥敕敘本身履歷功績、不過百餘字、祖父母父母及妻室、不過六七十字、至于慶典覃恩、則其詞尤簡、葢以恩例槩及。比之考績不同。故以賚被為榮。不必詳其閱歷。此制體也。近年以來。俗尚干求、詞多浮靡、撰述官沿襲宿弊、往往不候進呈、先將勑文稿傳示于人、其中詞語、又過為誇侈、多至數百千言、或本無寔行。虛為頌美。或事涉幽隱。極力宣揚。臣等方欲為之更定。而本官巳先得稿登軸矣夫誥敕者朝廷所以告諭臣下者也。臣諛其君。猶謂之佞。况以上諛下。是何理乎。查得嘉靖十二年該大學士張孚敬等題為重誥敕事、奉　世宗皇帝聖旨、卿等所言、足見敬慎至意、近年以來、委的誥詞之文浮泛誇譽、至于數百、甚非制體甚非王言、今後都著刪去浮詞、以存寔體、欽此、又該本官題為前事、參論制敕房辦事大理寺評事岳梁、撰擬南京兵部尚書陶琰贈官誥文、浮詞姱誕、又不先送內閣看詳、輒便進呈等因、奉　世宗肅皇帝聖旨、卿等另撰誥文來看、岳梁騁賣浮詞、蔑視制辭、不遵前旨、著法司提了問、欽此、比時嘉靖初年誥敕之文視成化弘治雖為稍繁。然尚未如近年之甚也竊以禮貴從先。辭尚體要。况命令之辭。乃一代典制。傳之四方。垂之後世。所關非小。此係臣等職掌、不容不為釐正、伏乞　皇上念朝廷體統之當尊、國家典制之當守敕下臣等戒諭各撰述官、自今以後、凡為制誥、必須復古崇寔、毋得狥情餙辭、以壞制體、及文字未經進呈、亦毋得預行傳示以市私交、如此、庶王言重、國體尊、而臣等亦得以守其常職矣、


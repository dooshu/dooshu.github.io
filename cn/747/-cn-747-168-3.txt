○郊丘明堂等严配议

伏惟高祖神尧皇帝凿乾构象，辟宇开基；太宗文武圣皇帝绍统披元，循机阐极；高宗天皇大帝宏祖宗之大业，廓文武之宏规。三圣重光，千年接旦，神功德，罄图牒而难称；盛烈鸿猷，超古今而莫拟。岂徒锱铢尧舜，糠比殷周而已哉？

谨按见行礼，昊天上帝等祠五所，咸奉高祖神尧皇帝、太宗文武圣皇帝兼配。今议者引祭法《周易》、《孝经》之文，虽近稽古之辞，殊失因心之旨。但子之事父，臣之事君，孝以承志，忠而顺美。窃惟兼配之礼，特禀先圣之怀；爰取训於通规，遂申情於大孝。《诗》云：“昊天有成命，二后受之。”《易》曰：“殷荐之上帝，以配祖考，敬寻厥旨，本合斯义。”今若远摭遗文，近乖成典，拘常不变，守滞莫通，便是臣黜於君，遽易郊丘之位；下非於上，靡遵弓剑之心。岂所以申太后哀感之诚，徇皇帝孝思之德？慎终追远，良谓非宜；严父配天，宁当若是？

伏据见行礼，高祖神尧皇帝太宗文武圣皇帝今既先配五祠，理当依旧无改。高宗天皇大帝齐尊耀魄，等邃含枢，阐三叶之宏谟，开万代之鸿业，重规，叠矩，在功烈而无差，享地郊天，岂祀配之有别？请奉高宗天皇大帝历配五祠，以申典礼。谨议。


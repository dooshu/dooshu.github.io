【歌黑帝】

〖六言。依水数。〗

岁月既晏方驰。（《类聚》作岁既暮日既驰。）灵乘坎德司规。玄云合晦鸟（《类聚》作归。《诗纪》云。一作归。）路。白云（《类聚》作雪。《诗纪》云。一作雪。）繁亘天涯。雷在地。时未（乐府作木。）光。饰国典。闭关梁。四节遍。万物殿。福九域。祚八乡。晨晷促。夕漏延。太阴极。微阳宣。鹊将巢。冰已解。气濡水。风动泉。（○《宋书》乐志。《乐府诗集》二。广《文选》十一。《诗纪》五十五。又《类聚》四十三引驰、规、归、涯四韵。）


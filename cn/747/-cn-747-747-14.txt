○与浙东郑商绰大夫雪门生薛扶状

某昨者出官之由，伏计尽得於邸吏。久不奉荣问，惶惧实深。某自守孤直，蒙大夫眷奖最深，辄欲披陈其事，略言首尾，冀当克副虚襟，鉴雪幽抱。伏以近年贡务，皆自阁下权知，某叨历清崇，不掌纶诰。去冬遽因铨衡，叨主文柄，珥貂载笔，忝幸实多。遂将匪石之心，冀伸藻镜之用。壅遏末俗，荡涤讹风，刈楚於庭，得人之举。而腾口易唱，长舌莫箝。吹毛岂惜其一言，指颊何啻於十手。既速官谤，皆由拙直。窃以常年主司亲属，尽得就试。某敕下後，榜示南院，外内亲族，具有约勒，并请不下文书，敛怨之语，日已盈庭。复礼部旧吏云：“常年例得明经一人。”某面责其事，即严厘革。然皆阴蓄狡恨，求肆蠹言。致杂文之差互，悉群吏之构成。失於考议，敢不引过。又常年榜帖，并他人主张，凡是旧知，先当垂翅。灵蛇在握，弃而不收；璞鼠韬怀，疑而或取。致使主司胁制於一时，遗恨遂流於他日。今春此辈，亦有数人，皆朝夕相门，月旦自任，共相犄角，直索文书。某坚守不听，唯运独见。见在子弟无三举，门生旧知才数人。推公擢引，且既在门馆日夕，即与子弟不生。为轻小之徒望风传说曰：“笔削重事，闺门得专。”某但不欺知白之诚，岂畏如簧之巧。顷年赴广州日，外生薛廷望荐一李仲将外生薛扶秀才，云负文业，穷寄岭峤。到镇日相见之後，果有辞藻。久与宴处，端厚日新。成名後，人传是蕃夷外亲，岭南巨富，发身财赂，委质科名。扶即薛谓近从兄弟，班行内外，亲族绝多。岭表之时，寒苦可悯，曾与月给，虚说蕃商。据此谤言，岂粗相近。况孔振是宣父胄绪，韩绾即文公令孙。苏[B19C]故奉常之後，雁序双高，而风埃久处；柳告是柳州之子，凤毛殊有，而名字陆沈。其馀四面搜罗，皆有久居艺行之士，繁於简牍，不敢具载。某裁断自已，实无愧怀。敦朝廷厚风，去士林时态。此志惶挠，岂惮悔尤。今则公忠道消，奸邪计胜。众情犹有惋叹，深分却无悯嗟。何直道而遽不相容，岂正德而亦同浮议。久猜疑闷，莫喻尊崇，幸无大故之嫌，勿信小人之论。粗陈本末，希存旧知。临纸写诚，含毫增叹。特垂鉴宥，无轻弃遗。幸甚！

韦悫

悫字端士。太和初进士。大中朝拜礼部侍郎，出领方镇卒。


雜詩（六首）


其一


高臺多悲風，朝日照北林。

之子在萬里，江湖回且深。

方舟安可極，離思故難任。

孤雁飛南遊，過庭長哀吟。

翹思慕遠人，願欲託遺音。

形影忽不見，翩翩傷我心。





其二


轉蓬離本根，飄颻長隨風。

何意迴飆舉，吹我入雲中。

高高上無極，天路安可窮。

類此遊客子，捐軀遠從戎。

毛褐不掩形，薇藿常不充。

去去莫複道，沈憂令人老。





其三


西北有織婦，綺縞何繽紛。

明晨秉機杼，日昃不成文。

太息終長夜，悲嘯入青雲。

妾身入空閨，良人行從軍。

自期三年歸，今已歷九春。

飛鳥繞樹翔，噭噭鳴索群。

願為南流景，馳光見我君。





其四


南國有佳人，容華若桃李。

朝遊江北岸，夕宿瀟湘沚。

時俗薄朱顏，誰為發皓齒。

俯仰歲將暮，榮耀難久恃。





其五


僕伕早嚴駕，吾將遠行遊。

遠遊欲何之？吳國為我仇。

將騁萬里途，東路安足由。

江介多悲風，淮泗馳急流。

願欲一輕濟，惜哉無方舟。

閒居非吾志，甘心赴國憂。





其六


飛觀百餘尺，臨牖御櫺軒。

遠望周千里，朝夕見平原。

烈士多悲心，小人偷自閒。

國仇亮不塞，甘心思喪元。

拊劍西南望，思欲赴太山。

弦急悲聲發，聆我慷慨言。






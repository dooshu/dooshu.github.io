陈宓　次楼宗簿祷雨韵

农家累月望云霓，多谢贤侯恳切祈。

群望三旬几遍走，百川一夜忽东之。

天心感格直堪必，岁事丰登尚可期。

和气致祥非诞语，愿将此意播声诗。

陈宓

陈宓　次楼宗簿祷雨韵

君侯忧国念，食顷讵能忘。

尽变庖厨馔，全销燕寝香。

连朝成霭霭，中夜忽浪浪。

坐想溪十曲，恩波似个长。

陈宓

陈宓　次楼宗簿祷雨韵

旱气满南州，深贻旰食忧。

蟹能升古井，龙敢卧深湫。

德政真无愧，丰年信可求。

野人无别慕，鼓腹事西畴。

陈宓


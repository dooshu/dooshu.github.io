【东飞伯劳歌】

〖《诗纪》云。一云绍古歌。玉台、艺文、乐府并作古辞。〗

东飞伯（文苑作百。）劳西飞燕。黄姑织女时（玉烛宝典作遥。万花谷作长。）相见。谁家女儿（乐府作儿女。《诗纪》同。）对门居。开颜（玉台作华。《类聚》同。）发艳（玉台作色。《类聚》同。）照里闾。南窗北牖挂明（文苑作桂月。乐府同。《诗纪》云。艺文作桂月。）光。罗帷绮帐脂粉香。女儿年几十五六。窈窕无双颜如玉。三春已暮花从（《类聚》作随。）风。空留可怜谁与（玉台作与谁。《类聚》同。）同。（○玉台新咏九作古词。《类聚》四十三作古东江飞伯劳歌。《乐府诗集》六十八作古辞。文苑英华二百六。《诗纪》六十四。又玉烛宝典第一作古乐府。引一句。岁时广记二十六作古乐府。引见一韵。万花谷四引玉台燕、见二韵。）


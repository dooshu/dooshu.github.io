◇大言赋

楚襄王与唐勒、景差、宋玉游於阳云之台。王曰：「能为寡人大言者上座。」王因唏曰：「操是太阿剥一世，流血冲天，车不可以厉。」至唐勒，曰：「壮士愤兮绝天维，北斗戾兮太山夷。」至景差曰：「校士猛毅皋陶嘻，大笑至兮摧覆思。锯牙云，甚大，吐舌万里唾一世。」至宋玉，曰：「方地为车，圆天为盖，长剑耿耿倚天外。」王曰：「未也。」玉曰：「并吞四夷，饮枯河海；跋越九州，无所容止；身大四塞，愁不可长。据地分天，迫不得仰」。（《古文苑》）


逸周書逸文

文王去商在程，正月既生魄，太姒夢見商之庭產棘，小子發取周庭之梓樹，于闕閒化為松柏棫柞，寤驚以告文王，文王乃召太子發占之于明堂，王及太子發並拜吉夢，受商之大命于皇天上帝。

文王曰：「法寬刑緩，囹圄空虛。」

文王曰：「周視民如子愛也。」

因五行相剋而作五刑，墨、劓、剕、宮、大辟，是也。火能變金色，故墨以變其肉；金能剋木，故剕以去其骨節；木能剋土，故劓以去其鼻；土能塞水，故宮以斷其淫泆；水能滅火，故大辟以絕其生命。

文王獨坐，屏去左右，深念遠慮，召大公望曰：「帝王猛暴無文，強梁好武，侵陵諸侯，苦勞天下，百姓之怨心生矣。其災，予奚行而得免于無道乎？」大公曰：「因其所為，且興其化，上知天道，中知人事，下知地理，乃可以有國焉。」

恃德者昌，恃力者亡。

天予不取，反受其咎。

大公曰：「知與眾同者，非人師也。大知似狂，不癡不狂，其名不彰，不狂不癡，不能成事。」

文王曰：「吾聞之，無變古，無易常，無陰謀，無擅制，無更創，為此則不祥。」大公曰：「夫天下，非常一人之天下也；天下之國，非常一人之國也。莫常有之，唯有道者取之。古之王者，未使民民化，未賞民民勸，不知怒，不知喜，愉愉然其如赤子，此古善為政也。」

武王悅箕子之對，賜十朋。

神農之時天雨粟，神農耕而種之，作陶冶斤斧，破木為耜鉏耨，以墾草莽，然後五穀興，以助果蓏之實。

黃帝作井，始●灶，亨穀為粥，蒸穀為飯，燔肉為炙。

少昊曰：「清清者，黃帝之子青陽也。」

三王之統若循環，周則復始，窮則反本。

更火：春取榆柳之火，夏取棗杏之火，季夏取桑柘之火，秋取柞楢之火，冬取槐檀之火。

三日粵朏。

孟春之月，日在營室，蟄蟲始震。乃命太史守典奉法，司天日月星辰之行。乃擇元日，祈穀於上帝。

掩骼薶骴。

兵戎不起，不可從我始。

春行夏令則雨水不時，草木蚤枯，國乃有恐。

仲春始雨水。日夜分則同度量，鈞衡石。是月獻羔。

以太牢祀高禖。

虹始見。

命榜人。

仲夏之月，令祀百辟卿士之有德于民者。

季夏燒薙。

腐草為蠲。

季夏月，可以封諸侯，立大官。

孟秋，行冬令，則草木枯，後乃大水，敗其城郭。

中秋築城郭。

七騶咸駕。

中冬，奄尹申宮令，謹門閭。

歲將●終。

季冬行春令，則胎夭多傷，民多蠱疾，命之曰逆。

●雨。

春食麥羊，夏食菽雞，秋食麻犬，冬食黍豕。

春牝陳弓為前行，夏方陳戟為前行，季夏圓陳矛為前行，秋牡陳劍為前行，冬伏陳楯為前行，是為五陳。

凡禾，麥居東方，黍居南方，稻居中央，粟居西方，菽居北方。

夏食鬱律、桃、李、杏、梅；秋食樝、梨、橘、柚；冬食菱、藕。

明堂方一百四十四尺，高三尺，階廣六尺三寸，室居中，方百尺，室中方六十尺，戶高八尺，廣四尺，牖高三尺，門方十六尺東應門，南庫門，西皋門，北雉門。東方曰青陽，南方曰明堂，西方曰總章，北方曰玄堂，中央曰太廟，亦曰太室，左曰左介，右曰右介。

明堂者，所以明天氣，統萬物，明堂上通于天，象日辰，故下十二宮象日辰也。水環四周，言王者動作法天地，廣德及四海，方此水也，名曰辟雍。

篤仁而好學，多聞而道慎，天子疑則問，應而不窮者謂之道，道者，導天子以道者也，常立于前，是周公也；誠立而敢斷，輔善而相義者謂之充，充者，充天子之志者也，常立于左，是大公也；絜廉而切直，匡過而諫邪者謂之弼，弼者，拂天子之過者也，常立于右，是召公也；博聞強記，接給而善對者謂之承，承者，承天子之遺忘者也，常立于後，是史佚也。

西域獻火浣布，昆吾氏獻切玉刀。

年不登，甲不纓縢，宮室不容。

年飢，上用輿曲輈不漆，矛戟縷纏，羽旄不擇鳥。

將欲敗之，必姑輔之；將欲取之，必姑與之。

欲起無先。

成功之下，不可久處。

必參而伍之。

農不出則乏其食，工不出則乏其事，商不出則三寶絕，虞不出則財匱少，財匱少而山澤不辟矣。

先其?命。

知天文者冠鷸冠。

以左道事君者誅。

記人之功忘人之過，宜為君者也。

國無三年之食者，國非其國也；家無三年之食者，子非其子也。

往者不可及，來者不可待，賢明其世，謂之天子。

若臨深淵，若履薄冰。

民善之則畜也，不善則讎也。

天子見怪則修德，諸侯見怪則修政，卿大夫見怪則修職，士庶人見怪則修身。

揜雉不得，更順其風。

上言者下用也，下言者上用也。

下言而上用者惑也。

既彫既琢，還歸其樸。

紳之束之。

前車覆，後車戒。

宮中之?食。

士分民之?。

味辛而不●。

來就惎惎。

竹箭如榗。

竘匠。

君憂臣勞，主辱臣死。

善為士者，飛鳥歸之蔽于天，魚鱉歸之沸于淵。

魚龍成，則藪澤竭，則蓮藕掘。

邱陵之人專而長。

容容熙熙，皆為利謀；熙熙攘攘，皆為利往。

武王不閉外門，以示無懼；去劍搢笏，以示無仇。

甘食美衣使長貧。

日本有十，迭次而出，運照無窮，堯時為妖，十日並出，故為羿所射死。

岕山，神蓐收居之是山也，西望日之所入，其氣圓，神經光之所司也。

天狗所止地盡傾，餘光燭天，為流星長十數丈，其疾如風，其聲如雷，其光如電。

穆王田，有黑鳥若鳩，翩飛而跱於衡，御者斃之以策，馬佚不克止之，躓於乘，傷帝左股。





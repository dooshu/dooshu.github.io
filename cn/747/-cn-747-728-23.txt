○庆阳节玉晨观叹道文

莫高者天，莫大者道。天以不言而信，道以不宰而功。元关潜契於虚无，秘广传於妙有。由是自我圣祖，达吾神孙。微言载流，真教不坠。膏濡动植，亭育生灵。岂独炼气谷神，保元恬淡而已。伏惟仁圣文武至神大孝皇帝陛下生知至道，宿应上元。绍列圣之皇图，冠群仙於紫府。光承景运，溥济含灵。凝旒而道用冲深，端拱而元风淡泊。伏以今月十一日，皇帝降诞之辰，女道士等焚香行道，敬修功德。伏惟圣寿山固，皇恩海深。将四序而周行，与三光而长烛。天覆地载，何得而名；道护神扶，臻乎无极。


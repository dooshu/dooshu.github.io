○为萧少师谢致仕表

臣昕言：伏奉今月二十三日制，除臣太子少师致仕，仍给半禄料，其宴会及朝朔望，并依常式者。桑榆暮齿，忽遂休闲，犬马微诚，仍参朝会。臣某中谢。臣本书生，资於巾褐，每历清列，尸旷徒深，早迫流年，止足有素。特以四朝受任，千载逢时，难胜恋阙之心，久滞乞骸之疏。陆下俯忧羸老，曲被庸愚。三印之辰，更加新命；悬车之後，且许时朝。荣赐俸禄，泽深惠养。昊天罔极，思上报而无阶；馀日几何？奉湛恩而不朽。无任感戴忻忭之至！


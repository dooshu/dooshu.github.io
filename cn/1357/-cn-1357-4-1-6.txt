鱼溺


日耳曼格物学家某，生性好奇，喜颠倒物性，飞者走之，走者飞之，不以为异也。一日，忽又发奇想，拟设法出鱼于水而活之。因钓取一鲤，注水于柜而畜之，躬自哺饲，而默察其性。日必输出清水一匙，而以氧气若干纳水中，适相当取出之水之量，毫厘弗爽也。行之既久，水日少而气日充。又久之，水且不足以蔽鱼体矣，而输水纳气犹不少辍。察鱼之呼吸渐觉不便，两腮翕张，勉强殊甚。未几水全涸，而鱼竟不死。盖失水之后，实借空气以自养云。自是，鲤竟脱离水族之习惯，而与陆地之动物无异矣。此格致家者，于是大喜过望，珍之若拱璧，爱之逾掌珠。继且取出柜外，置之平地，与猫犬同豢。鲤亦颇善伺主人意，往往追随左右，若小鸟之依人。有时蝇蚋飞过，为其所见，则必纵身跃起，捕而食之。盖犹是水中追逐虫蛆之性也。一日，主人偶出闲步，遇一板桥，鲤踊跃以从，以趋亦步，追随于后，一如平时。方至桥中，忽一蝇横飞而过，鲤见之，即纵身一跃，攫而食之。用力过猛，不觉跃于桥栏之外，误坠河中，意溺死。

趼人氏曰：吾闻有浪子之改过者，复使入妓家，则面赪局促；又闻有恶少之迁善者，复使詈人，则呐呐然不能出诸口也。殆与此鱼之溺相类。






◎白卷获隽

句容某生博学能文，好行阴德。值乡试无资，得亲友赆仪十余金抵省，寓东花园地藏庵。闻邻舍有老妪失养，不得已而卖媳者，分离前夕，哭甚哀。讯其子，则多年远出矣。生恻然为辗转作计，诡作其子，家书言久商获利，将归，因结账暂留，先寄银十两以资家用，明发投之。老妪得银，事遂解。生复借贷入闱，梦有神告之曰："子获隽矣，然必三场俱曳白乃妙。"醒而窃笑荒唐。题纸下，方欲握管，恍惚梦神呵止之曰："子欲落孙山外耶？卷有字，榜无名矣。"生仍不信，静坐构思。而心如废井，绪似棼丝，日已将夕，不能成一字。继且神思困惫，竟入睡乡。及觉，见提筐出场者踵相接，无奈何，亦交卷而出。闻蓝榜已揭，趋视无己名，乃勉入二三场，遂坦然曳白。迨揭晓，则已高标第二名。正错愕间，有飞骑递某令札至，启视，则闱稿悉具。令固名进士，由庶常改外派作收卷官，深以不与衡校为恨，得闱题，技痒难禁，默成三艺，适接生白卷，袖归寝所，疾写发誊，欲以试内帘之眼力，而惟恐生之不再来也。继得二三场卷，俱一律曳白，益大喜，始终完其卷。填榜知已夺魁，意得甚，故密札以达之。生诣谢，令笑问："君何惜墨乃尔？"生以梦告。问："有何阴德致此？"生谦言无之。固问，因微言场前寄银事。令拱手曰："是矣，子代人作家书，天遣予代子作场艺，又何谢焉？"报施之巧如此，遇合之奇又如此，梦中神语之不惮烦又如此。一善行之，所系不綦重哉！


○箕子碑

（箕子，名胥馀，纣之诸父。）

凡大人之道有三：一曰正蒙难，（蒙，犯也。正蒙难者，以正犯难也。难，乃旦切。）二曰法授圣，三曰化及民。殷有仁人曰箕子，（孔子曰：“殷有三仁焉，微子去之，箕子为之奴，比干谏而死。”）实具兹道，以立于世。故孔子述六经之旨，尤殷勤焉。（谓下《易》、《诗》所载是也。）当纣之时，大道悖乱，天威之动不能戒，（《书》：今天动威。）圣人之言无所用。进死以并命，诚仁矣，（谓比干。）无益吾祀故不为；委身以存祀，诚仁矣，（谓微子。）与亡吾国故不忍。（与，音预。）具是二道，有行之者矣。是用保其明哲，（《诗》：既明且哲，以保其身。）与之俯仰，晦是谟范，（谟，音模。）辱於囚奴，（《书》：囚奴正士。正士即谓箕子也。）昏而无邪，ㄨ而不息。（ㄨ，徒回切。《说文》：下坠也。）故在《易》曰“箕子之明夷。”（夷，伤也。日入地中，明夷之义，故卦曰明夷。）正蒙难也。及天命既改，生人以正。乃出大法，（大法，《洪范》也。）用为圣师，周人得以序彝伦而立大典。故在《书》曰“以箕子归，作《洪范》”，法授圣也。及封朝鲜，（《书》传云：武王释箕子之囚。箕子不然周之释，走之朝鲜。武王闻之，因以朝鲜封之。朝，音潮。鲜，音仙。以有汕水，故名。）推道训俗，惟德无陋，惟人无远，（《左传》：国无陋矣。《选》：惠济无远。语法本此。）用广殷祀，俾夷为华，化及民也。（《汉书·地理志》：箕子去之朝鲜，教其民以礼义、田蚕、织作，乐浪朝鲜民犯禁八条：相杀以当时偿杀；相伤以谷偿；相盗者男没入为其家奴，女子为婢，欲自偿者，人五十万。虽免为民，俗犹羞之，嫁取无所仇。是以其民终不相盗，无门户之闭，妇人贞信不淫。辟其田，民饮食以笾豆为可贵。此仁贤之化也。）率是大道，于厥躬，（，徂红切。正作丛，俗作。）天地变化，我得其正，其大人欤？於！（，一作呼。）当其周时未至，殷祀未殄，比干已死，微子已去，向使纣恶未稔而自毙，（音敝，顿也。）武庚念乱以图存，国无其人，谁与兴理？是固人事之或然者也。（一无或然者三字，非是。）然则先生隐忍而为此，其有志于斯乎？唐某年作庙汲郡，岁时致祀。（汲郡，今卫州，纣故都也。）嘉先生独列于《易》象，作是颂云：

蒙难以正，授圣以谟。宗祀用繁。（自箕子后，传四十余世至朝鲜侯准，自称王。繁字，一作亻系。）夷民其苏。（夷，一作裔。）宪宪大人，（宪宪，音显，兴盛貌，见《中庸》。）显晦不渝。圣人之仁，道合隆污。明哲在躬，不陋为奴。冲让居礼，不盈称孤。高而无危，卑不可逾。非死非去，有怀故都。时诎而伸，（诎，音屈。）卒为世模。《易》象是列，文王为徒。（《易》：内文明而外柔顺，以蒙大难，文王以之。内难而能正其志，箕子以之。）大明宣昭，崇祀式孚。古阙颂辞，继在后儒。


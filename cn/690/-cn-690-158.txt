卷一百五十八



卷之一百五十八

洪武十六年十一月庚子朔，以儒士崔谦、王讷为山东提刑按察司佥事。

癸卯，置四川建昌府儒学。

己酉，命广西、浙江、福建、湖广、江西、广东六布政使司各造水磨明甲一千，松江、常州、苏州、池州、淮安、安庆、庐州七府各造一百。

壬子，礼部言：“秦蜀守李冰凿山堰流，以备水旱之患，田得灌溉，民始殷富。汉文翁为蜀守，仁爱化民，以蜀地僻远，有蛮夷之风，乃兴学舍，招弟子，员选郡县小吏，皆受业成材，由是蜀人大化，文风比齐、鲁。宋张咏为蜀守，恩威并用，民畏而爱之。李冰已载祀典，文翁与咏未及奉祀，今拟以文翁、张咏与李冰同一祠庙，称为秦蜀守李公之神、汉蜀守文公之神、宋蜀守张公之神，而岁祀之。卓茂为密令，视民如子，教化大行；黄霸为河南丞，持法宽平，得吏民心，皆汉之循吏。钧州有霸庙址，密县亦有茂庙址，乃其所治之郡邑遗爱在民，殁而祀之，正合祀典。今拟称霸为汉丞相建成侯黄公之神，茂为汉太傅褒德侯卓公之神。陆逊及子抗、从子凯世为吴郡人，当三国时，文武兼资，为吴将相，忠诚恳至，多著勋略，可谓以劳定国，允应祀典。松江旧有祠宇，基址尚存，今拟称逊为吴丞相华亭侯陆公之神，令有司立祠致祭，仍称抗为大司马荆州牧陆公之神，凯为吴左丞相陆公之神，以配享之。四川隆州土神垂休侯李氏名龙迁，龙阳大姓也，臣事于梁，大著功绩，筑城捍蔽川蜀，以保障其民，没葬牛心山下，邦人祀之。凡有雨旸、疾疫，祈祷必应。今拟称为梁龙阳李公之神。唐狄仁杰仕武后朝，正直敢言，多所匡益，谏立庐陵王，复唐社稷，大有功德，尝谪为彭泽令，奏免民租，纵囚还家，如期复至。彭泽旧有祠宇，理宜褒祀，今拟称唐司空梁国文惠狄公之神。谢夷甫，肃宗时为京畿令，孟湜押兵过境，纵掠百姓，夷甫捕而斩之，李辅国譛之于朝，流建州，卒葬于瓯宁，后见梦于帝，有旨立庙，赐名灵通，封武英侯。窃惟谢公英毅正直，不畏强御，因民获罪，谪死建州，血食其土，累著灵异，可谓御灾捍患，有功于民，今拟称唐京畿令谢公之神。元江州路总管李黼由科第得官，与其侄秉昭临难死节，生为忠臣，殁享庙食于九江。考诸《元史》，封陇西郡公，谥忠文，今拟称元江州路总管、陇西郡李忠文公之神。李宗可为元义兵万户，从元帅余阙守安庆，敌人攻城，宗可横槊入阵，杀敌甚众，及城陷，元帅死，宗可驰马还家，谓妻孥曰：“余相公死，我义不可屈，汝等无苟活，为人所鱼肉。”无间，大小尽杀之，自刎死。窃惟李宗可可谓以死勤事者矣，余阙既立祠安庆，春、秋祭祀，宜以李宗可配享，今拟称为元义兵万户李公之神。”从之，命著之祀典。

甲寅，诏免凤阳府寿州今年田租，以旱故也。

诏定朝参官员坐次。凡奉天门赐坐，公侯至都督、佥事坐于门内，守卫、指挥坐于都督、佥事之后稍南，六部尚书及署都督府事官坐于门外，皆东西相向；六部侍郎、十卫指挥、应天府尹、国子祭酒、翰林院官、谏官、佥都御史坐于西角门，东向；若华盖殿，则公侯及都督、佥事坐于殿内，尚书及署都督府事官坐于鹿顶内，皆东西相向，六部侍郎及十卫指挥、应天府尹、国子祭酒、翰林院官、谏官、佥都御史坐于鹿顶外，东西相向。

乙卯，礼部言：“在外诸司凡进表笺，往往遣承差吏员赍进，甚乖臣子敬上之礼，宜令天下诸司凡进表笺，非职官不得差遣。”从之。

敕在外诸司：凡遣人来朝及朝使还京者至京，俱先朝见而后诣所司，否者以违制论。

赐京民冬至节钱。

置施南宣抚司，隶施州卫。

夜，太白犯垒壁阵。

丙辰冬至，上以孝慈皇后丧，素服祭于几筵殿，毕，御奉天殿，受朝贺，遂宴群臣。皇太子、亲王诣孝慈皇后陵致祭，如常仪。

夜，太阴犯井宿。

戊午，赐国子监生衣，人一袭。

辛酉夜，太阴犯右执法。

丙寅，曲靖府罗雄州土酋纳居来朝，诏赐绮帛、钞锭。

十二月庚午朔，命赐国子监生读书灯油，每月人一斤，著为例。

癸酉，赐金吾等卫征南指挥、千、百户文绮、纱罗、 绢、布一万九千四百一十八疋。

甲戌，诏：凡征南将校死事者，恤其家属，指挥给米三十石、麻布十五疋、钞五锭，千户米二十五石、麻布一十二疋、钞四锭，百户米二十石、麻布一十疋、钞三锭。

丁丑，赐在京文武官吏及京民明年正旦、元宵节钱。

戊寅，鹰扬卫军妇失火，焚军士庐舍，所司坐当笞。妇年六十余，其子请代受刑。上曰：“子孝其母而母非故犯，宥之。”

己卯，礼部奏：“考试岁贡生员文字，中式者送国子监，监官再考，等第分堂，肄业不中者，生员、教官、提调官罚各如制。”从之，寻命生员中式上等者送国子监，次等送中都国子监。

庚辰夜，太阴犯毕宿。

癸未，江西布政使司参议胡昱言所属永新、安福、龙泉、万安诸县地多山林，盗贼时发，请增设兵卫以御之。上谕兵部臣曰：“民所以为盗者，岂其本心，皆由长民者不能抚字，使衣食不给，以致然耳，岂为兵少邪？是但知其末，不知其本也。”

甲申，琉球国山北王帕尼芝遣其臣摸结习贡方物，赐衣一袭。

癸巳，故云南元帅段弘毅等一百三家来降，人赐以袭衣。

云南丽江等府诸部酋长来朝，贡马一百二十七匹，赐袭衣有差。

陕西临洮卫指挥佥事赵琦来朝，贡马。

国子监博士严图南卒，诏赐棺、衣、歛葬之具。

云南丽江等府酋长木德等来朝，赐袭衣有差。

诏国子监生病者令应天府遣人送还乡。时监生多病肿，祭酒宋讷以闻，故有是命。

甲午，刑部尚书开济等有罪，伏诛。济，洛阳人，初为国子助教，与丞相胡惟庸善，以疾罢归，训徒里中。十四年，前御史大夫安然荐其才，召拜刑部尚书。初至官，勤敏有为，尝奏令诸司各置考功图，日书官员所行事绩，以稽核其勤怠。又言：“今内外奏劄，宜减省繁文，军民以细故犯罪者，宜即决遣，无久拘禁。”数月之间，狱无淹滞。上以济有才，颇信用之。济由是自负，持法渐肆巧诈，性残酷，好以法中伤人。凡意所不悦，辄深文巧法以入之，无能自脱者。济与乡人有旧怨，乃诬构下狱，令郎中仇衍等鍜成之。尝不奉旨，擅移文督责诸司若中书省所为者。又为榜戒其僚属曰：“尚书到任日久，事之迟错皆宽大容忍。复，尔则罪，不尔贷。”奏请揭于文华殿，以示于众。上曰：“尔告戒僚属之言，欲张之殿庭，岂人臣礼邪？”济惭谢，未几，又立簿曰“寅戌之书”，以限僚属出入。上闻，切责之曰：“古人以卯酉为常道，今使趋事赴工者朝自寅，暮尽戍，奉父母，会妻子，能几何时邪？”济不听。狱囚有禁死者，济亦不问。尝受一囚赂，以狱中死囚代而脱之，为狱官所发。上召济谕之。济归部，与侍郎王希哲、主事王叔微执狱官于狱，扼其吭而杀之。其恃权罔上，伤害善，良类如此。上屡训谕之，不悛。会有告其在洛阳时，尝盗贾人驴，贾人示重赏，济得赏，乃还之。又强役其甥女阎氏为女使，济妹亦早寡，姑老独存，济利其家财，尽掠取之，携其妹并一子以归，其姑欲诉，济辄捶逐之。于是监察御史陶垕仲等劾奏济渎乱人伦，有伤风教，不可为国大臣，又擅杀狱官，及言：“济奏事时置奏劄怀中，或隐不言，欲入启皇太子，至则又不言，乃复入奏，觇伺上意，务为两图，奸计莫测。”上怒，乃下济狱，并执侍郎王希哲、郎中仇衍等，诏廷臣讯之，济具服其奸状，于是并希哲等诛之。初，济父蒙来朝，上待之甚厚，济亦常侍左右，见御制诗文，辄请归，潜刻碑以夸大声势，又所为多不法，由是见疏。济为人有才辨，然阴毒狡险，外事谀悦，尝朝罢，上召与论政事，济略无建明，但称曰：“真圣人，真圣人。”故上深恶其謟佞云。

上谓皇太子、诸王曰：“纯良之臣，国之宝也；残暴之臣，国之蠹也。自古纯良者为君造福，而残暴者为国致殃。何谓纯良？处心公忠，临民恺悌，虽材有不逮者，亦不至于伤物，所谓日计不足，月计有余者也。何谓残暴？恣睢击抟，遇事风生，鍜炼刑狱，掊克聚歛，虽若快意一时，而所伤甚多。故武帝任张汤而政事衰，光武褒卓茂而王业盛，此事甚明，可为深鉴。”

戊午，享太庙。

命五军都督府：凡征南军士，人赏钞二锭、绵布三匹。

赐礼部侍郎朱同、佥都御史詹徽、左通政蔡瑄等十二人袭衣。

是月，须文达那国王殊旦麻勒兀达盻遣其臣俺八儿贡马二匹、幼苾布十五匹、隔著布二匹、入的力布二匹、花满直地二、番绵 直地二、兠罗绵二斤、撒剌八二个、幼赖隔著一个、撒哈剌一个及蔷薇水降香、沉速香等物，赐殊旦麻勒兀达盻《大统历》及绮罗、钞，俺八儿袭衣。

永昌州土官申保来朝，诏赐锦二匹、织金文绮二匹、衣一袭及钑花银带、靴袜。

是岁，垦荒田一千二百六十五顷四十四亩，直隶应天、镇江、太平、常州四府七百三十八顷三十三亩，山西平阳府五百二十七顷一十二亩。








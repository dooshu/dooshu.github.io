○求言诏

昔公卿面谏，载在简册，令仆陛奏，亦惟旧章。所以下竭其忠，上闻其过，君臣同德，岂不盛欤。公卿已下，有能论时政之非，箴朕躬之阙，有益於国，有利於人，宜尽昌言，以救时弊。朕必当行，终无讳者。朝廷用一人擢一职，或有不当，亦任奏论。京文武五品已上正员清资官，各举贤良方正直言极谏一人，任自封进。两省官十日一上封事，直论得失。无假文言，冀成殿最，用存沮劝。








与裴伯谦大令


按：此文写于一八九九年，据丘逢甲诗文手稿第六册校录。裴伯谦，即裴景福。时任潮阳县令，后调南海，与丘互有酬唱。

昨夕得手教后，荒斋阒寂，一灯荧然，始觉太有山林墟墓间气；半夜风雨，飒至鸣秋，疑若有带荔被萝窥窗而啸者，怪哉！所幸西邻韩公，东邻张、许二公，文、张、陆三公，气节文章，英灵如接，荒凉世界中殊有英雄俦侣，虽置身鬼国，而勃勃有生气。劳公见念，不敢不告。一笑！书院左所名为院长住处者，一厅方丈，两耳房又隘于厅，寒暑均不可以居，故向无住此者，将来似宜别为布置。院生房后皆无窗以通气，故半房潮湿，蚁蠕蠕出，居者颇以为苦；凿开后壁，则清光大来矣。院中共房舍四十间，若膏火稍充，重整院规，尽可以培育多士。因公将为此地大兴文教，并附及之。今日在大忠祠寻出二碑，一崇祯乙巳知县杨君灼所立，在祠外，已半没土中，定残剥矣；一则乾隆辛未陈君昶所立，在祠内，向为守祠人堆积杂物，故不之见。今日令将杂物移去，则碑出焉，而土埋烟熏，为之洗刷，尚可读。碑后有祠中租项，附载极详明，全碑长不录，谨录碑后租项一纸备查核，得此或可为信国重复旧业，以无负前令陈君表忠高谊。若得署中拓工来，则原碑文可全得也。此祠在崇祯末年倾圮，载郡志，县志不载。本朝何时复建，则郡、县志皆不载；得此碑，乃知此祠为乾隆辛未陈君重建，此功不可没也。县志载祠租二十七石，不载田在何所，今阅碑乃知所载极详明，租亦非二十七石也。向疑陈君何以得有位于祠，今知乃重建此祠之故。计陈君能为此事，其吏治必可观。惜年已久，父老无可询，志乘又荒略不可征，几令人埋没贤令名迹（祠有“乾坤正气”匾，亦陈书），似此不可不为表彰。陈君海宁人，海宁之陈为天下盛族，当有家传墓志之类可征信者，若函询浙中友朋，当可得也。无意中又得此故迹，喜极奉告。






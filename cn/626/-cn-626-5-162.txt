孙举人宜七首

【湖上】

湖上秋色半，经年吾始来。

系舟泊矶口，聊访垂纶台。

水光荡菰蒲，鸥鹭相与回。

沙明白石岸，日丽青霞杯。

渔父烟艇中，棹歌声相催。

片月出远空，苍茫碧云开。

北斗插波落，天河低野回。

露下凉吹生，飒然动秋怀。

杖藜谢邻叟，斗酒明当偕。

【湖上歌】

城西草堂湖水头，清沙白石高堂幽。

越人鼓枻渔父唱，我行暮出湖上游。

游中少年谁最少，周王二子同扳留。

湖风拂船船欲放，渚日回烟烟正柔。

白鸥之岸青草洲，绿水不动沧波收。

咫尺复愁雷雨至，萧条但觉陂塘秋。

明星迢迢月皎皎，高歌妙曲扬中流。

佳人此夕应遗佩，王子今辰还共舟。

人生有乐须白头，百年光景难遽休。

君不见潇湘之侧风雨愁，金花瑶草空悠悠。

【皇夫叹】

岁当己亥三月初，天子南幸鄢郢都。

飞书走檄连日夜，藩司之使催皇夫。

编氓土著签不足，流居浮户贴始敷。

索资要赂弊难竟，私有里甲公吏徒。

高原竖旗众夫集，县官领夫速行役。

额夫四百征已办，发票捉人尚村邑。

城中杻械絷盈道，中男幼丁尽供籍。

问之何物为此谋，校官署职明需求。

赤金白银惟意纳，少者禁锢多即收。

穷乡下井宁得脱，苦刑痛笞无时休。

丝毫公费非不有，簿册夸张任其手。

小民但图免淹系，儿女何辞易升斗。

君不见广文昔时饭不足，仆妾年来厌粱肉。

又不见苍头役卒衣旧鹑，夜半通贿人椓门。

【皇砖叹】

龙舆凤驾西南行，有敕谋广承天城。

亚卿奉诏区画当，内侍督作简命精。

湖南州县半雕敝，募徒取具无横征。

昨来羽檄冲宵至，御堲皇砖坐兹地。

县令封柴重纷扰，藩司处价良宽倍。

百金须砖仅过万，民力官州足供费。

黄湖山前余古窑，开山设廨临江皋。

千夫抟埴众牛踏，泊官点阅闲吏劳。

连云烟火望不息，弃地瓦砾增时高。

圬人窑徒告如数，洁酒虔牲谢神护。

材成赤土齐方平，光发青铜尽完固。

监工动色匠氏喜，敕使行台定无怒。

平原莽旷毕出砖，署县发卒罗砖船。

大艘小舶尽查报，来商去贾无敢前。

要资纳贿始一脱，白昼牙校明哄阗。

报船未已还签部，越里穷乡索殷富。

家饶斗斛那得眠，囊有锱铢悉充赂。

分画宁蒙滑胥悯，逋逃反遭苦刑锢。

君不见砖船报尽解头过，未解之砖尚填布。

又不见县官库吏日夕忙，秤金量银如太仓。

【驾幸承天（二首）】

迢遥列郡总维城，彩仗朱笼夹道迎。

太守尚宽诛北地，群臣何似幸南京。

山河嵩洛开皇览，雨露荆襄动圣情。

莫谓此行劳万乘，即今四海是升平。

万国先声二月过，亲行丰乐旧山河。

趋朝故老虔奔走，失候元臣合谴诃。

燕寝昼参增拭泪，享筵朝荐阅登歌。

从来只谒关殊思，此地无妨礼数多。

【湖上杂兴】

地远山围宅，城孤市绕村。

菰蒲侵草阁，鸥鹭到柴门。

野雾峰全暝，湖烟渚半昏。

坐怜渔父过，随意倒芳樽。







丙集第十四




109　攻媿跋語飛矢在上所本


攻媿跋語用「飛矢在上，行人在下」，迂齋引熙寧八年，舊弼韓、富、文三公之對。愚攷春秋釋例曰：「使以行言，言以接事，信令之要，於是乎在。舉不以怒，則刑不濫；刑不濫，則兩國之情得通。兵有不交而解者，皆行人之勳也。是以雖飛矢在上，走驛在下。」【原注】見正義。〇襄十一年。攻媿之言本此。【原注】嘉熙庚子，愚試胄闈，王圖南發策，亦用此二語。

【閻按】王氏淳祐元年辛丑進士，前一年爲嘉熙四年庚子，故猶試國子監也。

【元圻案】樓氏鑰攻媿集書魏丞相奉使事實曰：「隆興二年，金以兵壓境，右丞相壽春魏公時在淮東宣諭司議幕，召對，授使節。敵勢方張，事變叵測，所謂飛矢在上，行人在下，而公握節抗議，動中事機，氣勁詞直，要約遂定。迄今三十年，邊境晏然，厥功茂矣。」〇續通鑑長編二百六十二熙寧八年：「四月，蕭禧之再來。上賜韓琦、富弼、文彦博、曾公亮手詔，問以待遇之要，禦備之方。弼言：『臣歷觀春秋洎戰國時，諸侯兩兵已合，飛矢在上，走使在下，其間辨説解釋，遂各交綏而退，却復盟好者，比比皆是。』」〇蕭禧，契丹使臣來請地界者。






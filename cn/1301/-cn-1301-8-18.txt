入道



戴叔伦，贞元中罢容管都督，上表请度为道士。



萧俛自，左仆射表请度为道士。



蒋曙，中和初，自起居郎以弟兄因乱相离，遂屏迹邱园。因应天令节表请入道，従之。



顾况，全家隐居茅山，竟莫知所止。其子非熊及第归庆，既莫知况宁否，亦隐于旧山。或闻有所遇长生之秘术也。



论曰：士之谋身，得之者以才，失之者惟命，达失二揆，宏道要枢，可谓勤于修己者与！苟昧于斯，系彼能否，临深履薄，歧路纷如，得之则恃己所长，失之则尤人不尽；干禄之子，能不慎诸！及知命也者，足以引之而排觖望，不足倚之而图富贵；倚之则事怠，怠则智性昏；引之则感通，通则尤怨弭。故孔孟之言命，盖厄穷而已矣！有若立身慎行，与圣哲同辙者，则得丧语默，复何趸芥乎！复何穹隆乎！然士有死而不忘者，恩与知而已矣。包子之误放，李翱之奏章，足以资笑谈，不足以彰事实。有功成身退，冥心希夷者，吾不得而齿矣。






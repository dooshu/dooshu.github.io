○河南府法曹参军卢府君夫人苗氏墓志铭

夫人姓苗氏，讳某，字某，上党人。曾大父袭夔，赠礼部尚书；大父殆庶，赠太子太师；父如兰，仕至太子司议郎汝州司马。夫人年若干，嫁河南法曹卢府君讳贻，有文章德行，其族世所谓甲乙者，先夫人卒。夫人生能配其贤，殁能守其法。男二人：於陵、浑。女三人，皆嫁为士妻。贞元十九年四月四日，卒于东都敦化里，年六十有九。其年七月某日，于法曹府君墓，在洛阳龙门山。其季女婿昌黎韩愈为之志。其词曰：

赫赫苗宗，族茂位尊。或毗于王，或贰于藩。是生夫人，载穆令闻。爰初在家，孝友惠纯。乃及于行，克媲德门。肃其为礼，裕其为仁。法曹之终，诸子实幼。茕茕其哀，介介其守。循道不违，厥声弥劭。三女有从，二男知教。闾里叹息，母妇思效。岁时之嘉，嫁者来宁。累累外孙，有携有婴。扶床坐膝，嬉戏让争。既寿而康，既备而成。不歉于约，不矜于盈。伊昔淑哲，或图或书。嗟咨夫人，孰与为俦。刻铭置墓，以赞硕休。


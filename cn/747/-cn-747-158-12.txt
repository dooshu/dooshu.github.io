○吏兵部选人议

谨详众议，条目虽广，其大略不越数途。多欲使尝选之流，及负谴之类，递立年限，如不令赴集，便是拥自新之路，塞取俊之门。或请增置具僚，广授官之数，加习艺业，峻入仕之科，亦恐非宏奖之通规，乖省员之茂躅，徒云变更，实恐纷扰。但平日久，人物滋植，解巾从事，抑有多人。顷岁以来，据员多阙，临时虽有权摄，终是不能总备。望请尚书侍郎依员补足，高班卑品准试。分铨则留放速了，限速则公私无滞。应选者暂集，远近无聚粮之劳；合退者早归，京师无索米之弊。既循旧轨，且顺人情。如更有不便，随事革。其殿负及初选，其选践自知未合得官等色，情愿不集，即同选劳，曹司商量，久长安稳。


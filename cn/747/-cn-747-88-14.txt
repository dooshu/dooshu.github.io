○赐亳州太清宫敕

亳州太清宫是混元降圣之地，名高道祖，福荫皇基。九龙之瑞井涵空，一尘之仙踪在木，累代之祺祥可纪，近年之感应尤彰，所宜严盛於福庭，安可荒凉於净宇。潘稠能施善政，久染真风，广出俸钱，备修宫观。垣墙栋桷，无不精新，像设丹青，弥加焕丽。观图考事，深可慰嘉。其住宫威仪道士吴重元可赐紫，仍号凝元先生。道士马含彰、孙栖梧并赐紫。潘稠加金紫光禄大会检校工部尚书，馀如故。


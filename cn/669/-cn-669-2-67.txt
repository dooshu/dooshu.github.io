67　日中則昃證史


齊德衰於召陵，閻按：「當作葵丘。」晉志怠於蕭魚；淮平而异、鎛用，潞定而歸真惑。易曰：「日中則昃。」玄曰：「月闕其摶，不如開明于西。」

【全云】「以此衆戰，誰能禦之？以此攻城，何城不克？」已有震而矜之意，深寧之語不錯。

【元圻案】召陵之會在魯僖公四年，葵丘之會在僖公九年。鄭康成謂「葵丘之會，桓德極而將衰。」〇蕭魚之會在襄公十一年，鄭人賂晉而悼公受之。〇朱子通鑑綱目唐憲宗元和十二年：「十月，李愬夜襲蔡州，擒吴元濟，淮西平。上浸驕侈，判度支皇甫鎛、鹽鐵使程异曉其意，數進羨餘，由是有寵。」十三年：「七月，以皇甫鎛、程异同平章事。」又武宗會昌四年：「八月，邢、洺、磁三州降，潞人聞之大懼，郭誼與王協謀，使人説劉稹以兵授誼，束身歸朝，稹許之。誼遂殺稹，遣使奉表降。是年三月，以趙歸真爲道門教授先生。」〇太玄中次六：「月闕其摶，不如開明於西。」晉范望注：「生明于西，日以就盛，到十六毁圓于東方，故不如開明于西也。」〇漢書揚雄傳：「雄以爲經莫大於易，故作太玄。」






○明堂议

巨伏寻前敕，依礼部尚书豆卢宽、国子助教刘伯庄等议，以为从昆仑道，上层以祭天，下层以布政。又寻後敕云，为左右阁道，登楼设祭。臣谨按六艺群书百家诸史，皆名基上曰堂，楼上曰观，未闻台观重楼之上而有堂名。《孝经》云：“宗祀文王於明堂。”不云明楼明观，其义一也。又明堂法天，圣王示俭，或有翦蒿为柱，葺茅作盖，虽复古今异制，不可恒然，犹依大典，惟在朴素。是以席惟藁秸，器尚陶匏，用茧栗以贵诚，服大裘以训俭。今若飞栖架迥，绮阁凌，考古之文，实堪疑虑。按《郊祀志》，汉武明堂之制，四面无壁，上覆以茅，祭五帝於上座，祀后土於下防。臣以上座正谓基上，下防惟是基下。既云四面无壁，未审伯庄以何知上层祭神，下有五室？且汉武所为，多用方士之说，违经背正，不可师祖。又豆卢宽等议云，上层祭天，下层布政，欲使人神位别，事不相干。臣以古者敬重大事，与接神相似，所以朝觐祭祀，并皆在庙，岂有楼上祭祖，楼下视朝？阁道楼，路便窄隘，乘辇则接神不敬，步陟则劳曳圣躬，侍卫在傍，百司供奉，求之典诰，全无此理。臣非敢固执愚见，以求已长，伏以国之大典，不可不慎。乞以臣愚表下群臣详议焉。


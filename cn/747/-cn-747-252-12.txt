○授姚崇都检校诸军大使李义甫副使制

黄门：庙堂之仪，不可去兵，帷幄之谋，在於料敌：自非行有馀力，坐而决胜，则何以威百蛮而破万里者也？兵部尚书兼紫微令监修国史上柱国梁国公姚崇，朝廷宿望，军国大才，蕴平仲之一心，举夷吾於六翮，惟此人杰，是称天赍。银青光禄大夫行黄门侍郎昭文馆学士上柱国中山郡开国公李义甫，用穷精微，体自公直，贞规窬於铁石，词律比於笙簧，左曹之美，中朝所咏。咸能上言宠答，备陈胡虏，阅武观对，暗合孙吴。顷虽众和以德，军全非战，或徵其侍子，久诣阙廷；或劳我偏裨，尚留关塞。行役之苦，寝兴弗忘，师臧谓何？豫备期在。伫恢遥护之略，更属远安之算。崇可都检校诸军大使，义甫为副，主者施行。


沙陀突厥

贞观十二年九月。上以薛延陀强盛。恐后难制。分封其二子皆为小可汗。各赐鼓纛。外示优崇。实分其势。

十五年十一月。薛延陀真珠可汗闻将东封。境内以虚。我此时取思摩奴。如拉朽。乃命其子大度设勒诸部兵。合二十万。击突厥。思摩不能御。率部落入长城。保朔州。遣使告急。诏遣李世绩等分道击之。十二月。世绩败薛延陀于诺真水。捕获五万余。大度设脱走。

十六年十月。上谓侍臣曰。薛延陀屈强。今御之有二策。苟非发兵殄灭之。则与之婚姻以抚之。房元龄曰。兵凶战危。臣以为和亲便。即命兵部侍郎崔敦礼。持节使薛延陀。许以新兴公主妻之。

十七年。真珠使其侄来纳聘。献羊马。契苾何力上言。薛延陀不可与婚。上曰。我许之矣。可食言乎。何力曰。愿且迁延。敕夷男使亲迎。彼必不敢来。则绝之矣。上乃召真珠可汗会礼。真珠欲行。其臣不可。谓往必不返。真珠谓天子圣明。远近朝服。今亲幸灵州。以爱主妻我。我得见天子。死亦不恨。薛延陀何患无君。因多以羊马为聘礼。路经沙碛。耗死过半。乃责以聘礼不备。绝之。褚遂良上疏曰。往者夷夏咸言陛下欲安百姓。不爱一女。莫不怀德。今忽有改悔之心。得少失多。窃为国家惜之。嫌隙既生。必构边患。彼国蓄见欺之怒。此土怀负约之惭。恐非所以服远人。训戎士也。不听。薛延陀本无府库。至是厚敛诸部。以充聘财。诸部怨叛。延陀由是衰弱。

十九年九月。真珠二子。长曰曳莽。次曰拔灼。初分立为小可汗。至是。真珠死。拔灼杀其兄曳莽而自立。是为多弥可汗。十二月。薛延陀寇夏州。

二十年正月。夏州兵击薛延陀。大破之。

二十一年八月。多弥猜褊好杀。废父时贵臣。专用己所亲昵。国人不附。回纥诸部落击之。大败。上诏王道宗等将兵击之。国中惊扰。多弥出走。回纥杀之。尽据其地。余众西走。犹七万。共立真珠兄子咄摩支。遣使奉表请居郁督军山之北。诏遣使安集之。铁勒九姓酋长闻其来。皆惧。朝议亦恐其为碛北之患。乃遣李世绩图之。上自幸灵州招抚之。世绩至郁督军山。咄摩支降。道宗兵既渡碛。薛延陀余众拒战。道宗击破之。遣使招谕铁勒诸部。其酋长皆喜。请入朝。驾至浮阳。回纥等十一姓各遣使归命。乞置官司。上喜。遣使纳之。诏曰。朕聊命偏师。遂擒颉利。始宏庙略。已灭延陀。铁勒百余万户。请为州郡。混元以降。书未前闻。宜备礼告庙。仍颁示普天。上又为诗曰。雪耻酬百姓。除凶报千古。勒石于灵州。

景龙二年十一月。突骑施乌质勒卒。子娑葛自立为可汗。故将阙啜忠节不服。数相攻击。遣冯嘉宾持节安抚忠节。吕守素处置四镇。以牛师奖为安西副都护。发甘凉兵兼征吐蕃。以讨娑葛。忠节逆嘉宾于讨舒河口。娑葛遣兵袭之。擒忠节。杀嘉宾守素。牛师奖与娑葛战败。遂陷安西。断四镇路。大都护郭元振表娑葛状直。遂赦娑葛。立为可汗。三年七月。娑葛遣使请降。

开元九年二月。突厥毗伽遣使求和。帝赐书谕之。果有诚心。则共保遐福。不然。无须使者往来。若仍侵边。亦有以待之。其审图之。

十五年九月。吐蕃寇瓜州。遗突厥毗伽书。欲与俱入寇。毗伽献其书于朝。上嘉之。听于西受降城互市。于是遣使入贡。

二十二年十二月。毗伽为其臣梅录啜毒死。子登利立。

二十九年七月。登利从叔二人。分典兵马。号左右杀登利恶其专。诱右杀斩之。左杀判阙特勒攻杀登利。骨咄叶护自立为可汗。

天宝元年秋七月。突厥拔悉密。回纥葛逻禄。自为左右叶护。余众共立判阙特勒之子为乌苏米施可汗。朔方节度使王忠嗣说拔悉密等攻之。乌苏遁去。突厥西叶护阿布思等。帅余众千余帐。相次来降。突厥由是遂微弱。

三载八月。拔悉密攻杀突厥乌苏米施可汗。国人立其弟为白眉可汗。于是敕忠嗣乘乱破其左厢十一部。会回纥葛逻禄共攻拔悉密颉跌伊施杀之。回纥骨力裴罗自立为骨咄禄毗伽阙可汗。上册拜裴罗为怀仁可汗。

四载正月。白眉为怀仁所杀。其子摩延啜立。自号葛勒可汗。


十岳山人王寅一十二首

【箭月歌】

谁剪海犀革，一尺如月圆。

锦绦挂东壁，时或生紫烟。

上画胡奴驰铁骑，白草经霜枯满地，

貂袄回头臂两弓，远望双飞皂雕至。

此物怀当弱冠年，高插庐子城东边。

射罢周瑜冢头坐，常浇绿酒呼重泉。

抱书十度金陵走，丈夫蹭蹬终不偶。

没羽徒夸射虎人，毛锥负却穿杨手。

摩挲此物敝埃尘，感慨从前一怆神。

道旁裋褐成衰丑，谁识飞扬跋扈人。

【关山月】

落日收风色，边城望月华。

年年随汉将，夜夜到胡沙。

貂帐流光冷，龙旂卷影斜。

此时正愁绝，那忍更闻笳。

【送郑信之游大梁】

南客辞乡邑，遥随北雁归。

春风寒似腊，吹雪湿征衣。

书剑过淮水，关山望宋畿。

铜驼旧游路，花柳正芳菲。

【燕市酒垆曲】

白发嗤多事，狂游入上都。

敢怀执辔者，可有卖浆徒。

何处容弹铗，常来独倚垆。

悲歌稀酒伴，不是一钱无。

【宿喜峰口墩楼】

万里秋风暮，华夷到此分。

几年望紫塞，今日宿黄云。

片月临关见，孤军击柝闻。

燕歌争劝酒，强饮不成醺。

【高光州方承天童侍御刘秀才邀予泛舟西湖】

湖面玻璃生素烟，薰人暖日小春天。

芙蓉将近霜前淡，台馆谁添乱后妍。

荒草欲寻苏小墓，斜阳半载米家船。

伤心时事犹难料，且拚新丰买酒钱。

【春社前三日送兄惟明之淮南】

山村赛社浊醪醇，分取余觞劝醉频。

弱柳初黄难系马，娇莺新啭似留人。

去程姑浦逢寒食，到日雷塘属暮春。

故旧相知如有问，长竿今已学垂纶。

【答金在衡讯归】

秣陵宫树叶初飞，客路何人为授衣。

我亦惊秋同海燕，故乡端在社前归。

【舟过陆州谢乡人余五郎送酒】

新醪香艳石榴花，赠得双樽不用赊。

为谢客愁消得尽，残年一路醉还家。

【过休阳访查八十不遇二首】

桃李山城未落花，怀君来访听琵琶。

定随年少青钱伴，何处妖姬卖酒家。

年来匹马走燕云，听尽琵琶尽让君。

白发紫檀须自惜，稀教弹与世人闻。

【送李文仲游燕】

苕霅君休恋故乡，北游早控紫丝缰。

如今燕赵虽非旧，终是英难结客场。

附见

☆江秀才瓘（二首）

【咏史五首（录二）】

陇西李都尉，骁勇称将材。

提师浚稽山，一鼓单于摧。

步卒五千人，转战昏阴霾。

道穷矢亦尽，惜哉勇弗裁。

捐躯诚独难，大义岂不乖。

得当纵报汉，二心安可怀。

迢迢五原关，思归隔天涯。

遂使铁石心，化为土与埃。

终然没胡沙，竟为百世哀。

曼倩滑稽雄，阊阖能叫啸。

一言绐侏儒，金门始待诏。

怀肉虽不恭，九重翻一笑。

倡优恣诙谐，谏苑中机要。

庭议斩董君，宣室不得召。

玩世依朝隐，赡词亦微妙。

高咏卫简篇，斯人可同调。


【怨诗行】

〖《诗纪》云。即七哀诗。中间略有异同耳。〗

明月照高楼。流光正徘徊。（《宋书》作裴回。同。）上有愁思妇。悲叹有馀哀。（一解）借问叹者谁。自云宕（《宋书》作客。乐府、本集同。）子妻。夫行逾十载。贱妾常独栖。（二解）念君过于渴。思君剧于饥。君作（《宋书》作为。乐府同。）高山柏。妾为浊水泥。（三解）北风行萧萧，烈烈入吾耳。心中念故人。泪堕不能止。（四解）浮沉（《宋书》作沉浮）各异路。会合当何谐。愿作东北风。吹我入君怀。（五解）君怀常不开。贱妾当何依。恩情中道绝。流止任东西。（六解）我欲竟此曲。此曲悲且长。今日乐相乐。别后莫相忘。（七解乐府云。右一曲晋乐所奏。○《宋书》二十一作楚调怨诗。《乐府诗集》四十一。本集六。《诗纪》十三。○逯案。《诗纪》此诗编在乐府部分。又在诗后注云。七哀诗是此篇本辞云。然分在两处。不易见二者异同。今以本辞为主。列奏曲于此。以示我府奏曲。不仅增删原诗章节。即词句间亦有所更动也。）


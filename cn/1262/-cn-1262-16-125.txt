申其学：

日照申其学，由明经令睢宁，呈开府李世达筑城，未得决。亡何开府经其县，城且半就，惊其何自。对曰，不费官，亦不烦官。开府诘之，曰令来时，邑故多沮洳茭稿也，而务闲无事，与厮徒饱食坐卧，废弃可惜。日课之樵，久之茭稿山积，无所用。用之陶，得甓以巨万计。度为城有余，独少灰与工食，今卖茭及甓，就矣。开府太息，助米千石。再过之，楼橹具备。事在万历癸未。




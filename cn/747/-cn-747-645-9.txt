○陈时务疏

昔太宗之理天下也，房元龄、杜如晦辅相圣德，魏徵、王规谏阙失，有温彦博、戴胄以弥缝政事，有李靖、李训整戎旅，故夷狄畏服，寰宇大安，犹孜孜求理，开导直言，旰食宵衣，不敢漏溢，岂复当时务於自逸乎？陛下视今日事何如汉文时？且文帝汉之明主，恭俭节用，身衣皂绨，清净为理，刑措不用，戎狄面内，干戈偃戢，贾谊上言，犹以当时如厝火积薪之下，火未燃而以为安。其忧危如此！今中夏河南、北、申、蔡，有五十馀州，法令所不及，德泽所未加，兼西戎侵盗，近以泾、陇、灵、宁等州为界，去京城远者不过千里，近者数百里，烽燧相接，边界屡警。此陛下焦心涸虑，废寝忘食之时，岂可高枕而卧也。


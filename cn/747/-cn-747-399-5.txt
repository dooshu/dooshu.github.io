○对张侯下纲判

〈景张侯下纲不及地武，宾遂贯之，监者谓无揖让之礼，不坐奠丰上，宾袒决而退。〉

开彼泽宫，临兹相辅可以观德，必也射乎？所以揖让而升，审固而动。矢流贯的，侯服亲於主皮；乐奏《采蘩》，笙镛备於和体。岂失於献士，而乱於简能？下纲靡及於地前，飞羽虚惊於际，坐奠斯阙，袒决而还。宣父之妙谁崇？仲由之命何寄？且君子之争，应免於严科；小人伐伎，须从於薄黜。礼律之道，斯合宜然。

严回

回，开元时擢书判拔萃科。


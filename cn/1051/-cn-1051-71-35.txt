谢枋得　示儿二首

门户兴衰不自由，乐天知命我无忧。

大儿安得孔文举，生子何如孙仲谋。

天上麒麟元有数，人间豚犬不须愁。

养男不教父之过，莫视诗书如寇仇。

谢枋得

谢枋得　示儿二首

千古兴亡我尽知，一家消息又何疑。

古来圣哲少才子，世乱英雄多义儿。

靖节少陵能自解，孔明王猛使人悲。

只虞错改金根字，焉用城南劝学诗。

谢枋得


◇致仕表

徒以桑榆无几，时制行及，不朝之礼，忽在今辰，使反身敝庐，待终穷巷。臣又闻之：悬车散发，其来旧矣。昔广德请骸，义在量力；二疏知止，惧贻後悔。数年以来，稍就尽竭，气力衰耗，不自支持。若蒙天地大恩，造物洪施，拯其隆满之切，救其害盈之灾，譬彼日昃，假荣终朝，踟蹰夕景，少观盛化，宅壤归泉，自无云几。祈仁仰泽，事止寸阴。（《艺文类聚》十八）


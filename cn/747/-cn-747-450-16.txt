○卧疾辞官表

臣某言：臣生何侥幸，遇圣属千年之运？命何乖薄，染患逾十旬之程？法既限於朝章，事竟尘於天听，惶惧战灼，不知所图。臣某中谢。臣自三月天泽傍流，御医亲降，膏盲既辨，沉痼日轻。但於寝疾多时，赢顿犹甚，支体骨立，气力忄然，审虑旬日之间，未任朝谒之礼。更以法资画一，令在必行，岂以微臣，亏於大宪？况中书近密，枢务重切，不可一日而阙。臣以累月在假，颇为旷阙，罪实难逃，更乞淹延，心何自处？故臣之陈奏，非敢窃退让之名；臣之恳诚，非为追止足之诫。直以当其无病，犹不逮人，既以违文，岂堪玷法？伏乞宏广运之道，崇大中之规，是归执象之言，以副垂衣之理。岂微臣幸甚？实彝章幸甚。无任诚恳之至！


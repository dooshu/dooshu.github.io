【停云诗】

〖四章〗

停云。思亲友也。樽湛新醪。园列初荣。愿言不（曾本云。一作弗。）从。叹息（曾本云。一作想。）弥襟。（苏写本此下有云尔二字。）

霭霭停云。□□时雨。八表同昏。平路伊阻。静寄东轩。春醪独抚。良朋悠（和陶本作攸。注。一作悠。）邈。搔首延伫。

停云霭霭。时雨□□。八表同昏。平陆成江。有酒有酒。闲饮东窗。愿言怀人。（曾本云。一作仁。）舟车靡从。

东园之树。枝条（曾本云。一作页。）再（曾本作载。和陶本同。）荣。竞用新好。（曾本云。一作朋新。一作竞朋新好。苏写本同。焦本作竞朋新好。注云。宋本一作竞用新好。非。）以怡（焦本云。宋本一作招。非。又曾本云。一作怡。）余情。人亦有言。日月于征。安得促席。说彼平生。翩翩飞（曾本云。一作轻。苏写本同。）鸟。息我庭柯。敛翮闲止。（曾本作上。注云。一作正。）好声相和。岂无他人。念子实多。愿言不获。抱恨如何。（○本集。东坡先生和陶渊明诗四。《诗纪》三十四。）


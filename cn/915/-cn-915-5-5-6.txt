◇诏恤洮西死事者（正元二年十月）

朕以寡德，不能式遏寇虐，乃令蜀贼陆梁边陲。洮西之战，至取负败，将士死亡，计以千数，或没命战场，冤魂不反，或牵制虏手，流离异域，吾深痛愍，为之悼心。其令所在郡典农及安抚夷二护军各部大吏，慰恤其门户，无差赋役一年。其力战死事者，皆如旧科，勿有所漏。（《魏志·高贵乡公纪》）


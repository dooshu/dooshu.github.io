尝鼎


小人之侮人也，恒出以轻薄，使受之者无可如何，最足令人忿懑。顾有不以其轻薄为轻薄，反使之无可如何者。虽一笑柄，亦未始非一小小快心事也。

江宁某学堂，聘某西人为监督。某居中国久，于中国礼节习惯、风土人情，莫不深悉。一日设宴，宴江宁守，悉用中国烹饪，就命堂中厨役治馔。饮将阑，惟陪簋（俗称压桌，亦曰坐菜）未陈。适某学生晚膳，求益蔬茹。厨役曰：“无矣。”生方欲许以值，役遽指陪簋曰：“仅有此，子必欲之，请取其一。”意盖以此为监督宴会之品，欺生之必不敢尝，故戏之也。生闻言，竟捧一簋去，啖之无余。陪簋例为四，至是仅得其三。宴既，某呵厨役：“陪簋胡不足？”役言：“小人既备矣，某生取其一，小人不敢与争也。”某愕然，呼生问之。生曰：“然，是固役使我取者。”为述问答之辞。某闻之，固不能直役也，而尝鼎者已不止一脔矣。






○論經筵要務 【 經筵】

帝王創業垂統、必有典則、貽諸子孫、以為一代精神命脉、我　祖宗燕謀弘密、注意淵遠、非前代可及、　聖子神孫、守如一日、治如一日、猗歟盛矣、迨我　穆皇未獲有所面授我　皇上甫十齡、　穆皇上賓、其於　祖宗大法葢未得於耳聞也精神命脉。既所未悉將何以鑒成憲繩祖武乎。今日講經書後、又講貞觀政要等書、臣愚謂宜先知　祖宗家法以為主本此是聖學根本而後可證以異代之事不然徒說他人。何切於用。乃欲於　祖宗列聖實錄所載　聖敬事天之實　聖學傳心之法如何慎起居。如何戒嗜慾。如何務勤儉如何察讒佞。如何總攬大權。如何開通言路。如何進君子退小人。如何賞功罰罪。如何肅宮闈。如何御近習。如何董治百官。如何安撫百姓。如何鎮撫四夷。撮其緊切。編輯成書。進呈　御覽。在講筵則日進數條在　法宮則日披數?。庶乎　祖宗立國之規模保邦之要畧。防微杜漸之深意。弛張操縱之微機。可以得其大較。且今日之域中、　祖宗之天下、即以　祖宗之事行之。切近時事與泛說前代不同合下便是不須更費商證而自無所不當我　皇上聰明天縱。睿智口開。必因而益遡　祖宗精神命脉所在。以覲耿光、以揚大烈、以衍萬年無疆之祚者將在于是、則特為之引其端焉爾。是臣愚犬馬之心也方遂請之、而遂以廢去特述其意於此倘有取而行之者。則犬馬之心。亦自可遂。不必出自我也。


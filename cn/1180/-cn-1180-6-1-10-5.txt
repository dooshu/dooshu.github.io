谢赐粥米食品疏


昨蒙圣恩，以臣患病，遣医诊视。该臣具奏陈谢，并请暂解阁务，赐假调理。奉圣旨：“览卿奏谢，朕知道了。宜慎加调摄，不妨兼理阁务。痊可即出，副朕眷怀。该部知道。钦此。”今日又蒙圣恩，特遣文书官太监孙斌到臣私寓，临视臣疾，颁赐鲜猪一口，鲜羊一腔，甜酱瓜茄一坛，白米二石，酒十瓶。臣谨力疾扶掖，叩头袛领讫。

念臣柳质易摧，驽才既竭，遘此疾疢，益觉支离。方瘝旷之是虞，惧谴诃之莫逭。乃荷乾坤覆帱，父母爱怜。纶旨温存，遣上医而视诊；宠颁稠叠，廑中使以光临。切感难名，沉疴顿释。九恩未报，敢退托以求安；一息尚存，矢捐糜而罔惜。臣诚不胜感激图报之至。

（奉圣旨：览卿奏谢，朕知道了。礼部知道。）






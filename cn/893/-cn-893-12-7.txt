赠从弟宣州长史昭





按宣州，在唐为上州，上州之长史，为从五品官。



淮南望江南，[一]千里碧山对。我行倦过之，半落青天外。宗英佐雄郡，[二]水陆相控带。长川豁中流，千里泻吴会。[三]君心亦如此，包纳无小大。摇笔起风霜，推诚结仁爱。讼庭垂桃李，宾馆罗轩盖。何意苍梧云，飘然忽相会。[四]才将圣不偶，命与时俱背。独立山海间，空老圣明代。知音不易得，抚剑增感慨。当结九万期，[五]中途莫先退。

[一]唐时之淮南道、江南道，皆古扬州之境。中隔一江，江之北为淮南，江之南为江南。



[二]《汉书》：河间贤明，礼乐是修，为汉宗英。



[三]《三国志·孙贲传》：时策已平吴、会二郡。又《朱桓传》：使部伍吴、会二郡。知吴、会者，是吴郡与会稽也。然此诗所称吴会，专指吴地而言。盖在春秋、战国时为吴国，在秦、汉为会稽郡，后又分为吴郡，合而言之曰吴会也。



[四]《归藏启筮》曰：“有白云出自苍梧，入于大梁。”



[五]《庄子》：“抟扶摇羊角而上者九万里。”






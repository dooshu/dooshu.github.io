【奉答内兄希叔诗】

〖五章〗

嘉惠承帝子。ε履奉王孙。属叨金马署。又点铜龙门。出入平津邸。一见孟尝尊。归来翳桑柘。朝夕异凉温。

徂（六臣本《文选》作殂。）落固云是。寂蔑终如（《文选》作始。六臣本注云。五臣作如。《诗纪》云。一作始。）斯。杜门清三迳。坐槛临曲池。凫鹄啸俦侣。荷芰如参差。虽无田田叶。及尔泛涟漪。

春华与秋实。庶子及家臣。王门所以贵。自古多俊民。离宫收杞梓。华屋富（六臣本《文选》注云。五臣作当。）徐陈。平旦（六臣本《文选》注云。五臣作明。）上林苑。日入伊水滨。

书记既翩翩。赋歌能妙绝。相如恧温丽。子云惭笔札。骏足思长陂。此车畏危辙。愧兹山阳燕。空此河阳别。

平原十日饮。中散千里游。渤海方淫（《类聚》作流。）滞。宜城谁献酬。屏居南山下。临此岁方秋。惜哉时不与。日暮无轻舟。（○《文选》三十六。《诗纪》六十二。又《类聚》三十一作奉答内兄顾希叔诗。引第五章。）


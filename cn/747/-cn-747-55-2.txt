○南郊赦文

《礼》称日至而郊，《诗》美丰年之报。然则迎日之始，时莫大焉；顺成之祐，庆莫重焉。朕承天眷怀，俾作神主，朝夕砥砺，日月永思。惟人安化洽是勤，惟岁稔时和是冀。上灵降鉴，丰祉聿臻。展礼郊丘，申大报之义；祗禋宗庙，极追孝之诚。四海具瞻，百神咸秩。

古者凡有大泽，必与天下乐之，庆赐遂行，无思不备。内外文武及致仕官并诸将士等，三品已上赐爵一级，四品已下加一阶。宰相及东都留守六军统军诸道节度神策神威金练防御观察使京兆河南尹正员尚书御史台长官太常卿，各与一子官。大礼行事官各加一阶，立仗将士及守本营者物十八万端匹。故尚父子仪与一子五品正员官，如已五品已上，量与改转。赠太尉秀实与一子官。张巡、许远、南霁云、颜真卿、颜杲卿，各与一子正员官。天下见禁囚徒罪至流死者，各递减一等，徒罪已下，一切放免。左降官经三考，流人配隶效力之类经三周年者，普与量移。近日州县官吏，专杀立威，杖或逾制，自今已后，有责情决罚致死者，宜令本道观察使具事繇闻奏，并申报刑部御史台。吐蕃比亏信约，自绝通和，边镇之闲，事资备御。因其犯边，累献俘囚，既切怀归之心，复加幽絷之苦。永言覆育，岂间华夷，应所获吐蕃生口见在者，一切放归本国，仍并遣人送至界首，量事资遣，使得自全。应诸道自艰难已来，战阵丧殁，及荒凶死亡，骸骨暴露者，长吏各令收瘗奠酹。守宰之任，弊在数更，自今刺史县令，以四考为限。

呜呼！朕获主珪璧，十有二年於兹，天地明察，罔敢不祗；一日万几，罔敢不慎。迁己之过，庶无吝心；致人之安，实有明志。夫祀之声香在德，天之视听在人，惟命不常，圣有谟训。庆感既集於兹日，儆厉方戒於将来，冀勉增修，聿怀多福。凡百有司，所宜同之。


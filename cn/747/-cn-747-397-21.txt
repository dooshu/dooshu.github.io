○谏置劝农判官疏

臣闻智者千虑，或有一失，而愚夫千计，亦有一得。且夫无益之事繁，则不急之务重，不急之务重则役数，役数则人疲，人疲则无聊生矣。是以太上务德，以静为本；其次化之，以安为上。但责其疆界，严其是防，山水之馀，即为见地。何必聚人阡陌，亲遣检量，故夺农时，致令受弊？又因出使之辈，未识大体，所由殊不知陛下爱人至深，务以刻剥为计。州县惧罪，据牒即徵，逃亡之家，邻保代出，邻保不济，又便更逃，（一作输）。急之则都不谋生，缓之则虑法交及，臣恐逃逸从此更深。至如澄流在源，止沸在火，不可不慎。今之具寮，向逾万数，蚕食府库，侵害黎民，国绝数载之储，家无经月之蓄。虽有厚税，亦不可供，户口逃亡，莫不由此。纵使伊、皋申术，管、晏，陈谋，岂息兹弊？若以此给，将何以堪？虽东海南山，尽为粟帛，亦恐不足，岂量田税客能周给也？

李宙

宙，开元朝登进士第，官殿中侍御史内供奉。


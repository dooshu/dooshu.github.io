200　虞夏之歌爲詩之權輿　洪範伊訓有詩之體韻　林氏尚書全解言聲歌


虞之賡歌，夏五子之歌，此三百篇之權輿也。洪範「無偏無陂」，至「歸其有極」，蔡氏書集傳謂此章蓋詩之體，使人吟咏而得其情性，與周禮「太師教以六詩」同一機。伊訓以三風十愆訓太甲，自「聖謨洋洋」而下，亦叶其音，蓋欲日誦是訓，如衞武公之抑戒也。故曰：「詩可以興。」

【元圻案】林氏尚書全解：「詩大序曰：『治世之音安以樂，亂世之音怨以怒，亡國之音哀以思。』雖其詳見於三百篇，原其所由起，實本於虞、夏之世。舜與皋陶賡歌，言『元首股肱』，資以成治，其言『安以樂』，蓋所謂治世之音也。太康失邦，五子述大禹之戒以作歌，其言『怨以怒』，蓋所謂亂世之音也。此二聲歌雖載於書，實詩之淵源也。」






70　五峰解草木區以别


「譬諸草木，區以别矣。」五峰曰：「草木生於粟粒之萌，及其長大，根莖華實雖淩雲蔽日，據山蟠地，從初具乎一萌之内，而未嘗自外增益之也。」【原注】用樂記「區萌」字，音勾。朱文公曰：「林少穎亦説與黄祖舜如此。」

【集證】玉海四十一：「紹興三十二年，刑部侍郎兼侍講黄祖舜進論語解義。」

【元圻案】五峰語見五峰集卷五論語指南評黄祖舜繼道、沈大廉元簡之説。






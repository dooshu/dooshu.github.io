○贬崔珙太子少师分司东都制

将相大臣，与国同体，诚欲自便，岂宜不从，苟非其时，涉於避事。前凤翔陇州节度观察处置等使光禄大夫检校尚书左仆射兼凤翔尹御史大夫上柱国安平郡开国公食邑二千户崔珙，早以器能，周历显重，行已每称其友悌，在公亦竭其精忠。自负谴前朝，远移南徼，及我嗣守，颇闻嘉名。由是剖竹近关，扬旍右辅，为国垣翰，适资谋猷。近者犬戎输诚，归我故地，下议纳款，且筹开疆。宜其率先启行，副此宠待，忽览退闲之请，颇乖毗倚之诚。陈力之方，岂无其道，匪躬之故，或异於是。以其故老，特为优容，俾居青宫之辅，仍从分洛之命。君臣礼分，予无愧焉。可太子少师分司东都。


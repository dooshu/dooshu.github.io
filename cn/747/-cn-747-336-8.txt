○乞御书天下放生池碑额表

臣真卿言：臣闻帝王之德，莫大於生成；臣子之心，敢忘於赞述？臣去年冬任州刺史日，属左骁卫左郎将史元琮、中使张庭玉等奉宣恩命，於天下州县临江带郭处？各置於生池。始於洋州兴道，迄於州江宁秦淮太平桥，凡八十一所，恩沾动植，泽及昆虫，发自皇心，遍於天下。历选列辟，未之前闻，海隅苍生，孰不欣喜？臣时不揆愚昧，辄述《天下放生池碑铭》一章。又以俸钱於当州采石，兼力拙自书。盖欲使天下元元，知陛下有好生之德。因令微臣获广昔贤善颂之义，遂绢写一本，附史元琮奉进，兼乞御书题额，以光扬不朽。缘前书点画稍细，恐不堪经久。臣今谨据石擘窠大书一本，随表奉进，庶以竭臣下屡屡之诚，特乞圣恩俯遂前请，则天下幸甚，岂惟愚臣？昔秦始皇暴虐之君，李斯邪诌之臣，犹刻金石，垂於後代。魏文帝外禅之主，锺繇偏方之佐，亦於繁昌，立表颂德。况陛下以巍巍功业，而无纪述，则臣窃耻之。谨昧死以闻，伏增战越。臣真卿诚惶诚恐，顿首谨言。


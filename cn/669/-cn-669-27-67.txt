67　豐城二劍事出豫章記　劉知幾論寓言與實録别　顔師古注漢書所不取者


放翁豐城劍賦謂「吴亡而氣猶見，其應晉室之南遷」，愚謂豐城二劍事，出雷次宗豫章記。所謂孔章者，即雷焕也，蓋次宗之族。此劉知幾史通雜説篇所云莊子鮒魚之對，賈生服鳥之辭，「施於寓言則可，求諸實録則否」。而唐史官之撰晉史者取之，後人因而信之，誤矣。顔師古注漢書，凡撰述方志、新異穿鑿者，皆不録。注史猶不取，況作史乎？【原注】豫章記見藝文類聚。

【元圻案】莊子外物篇：「車轍有鮒魚曰：『君豈有升斗之水而活我哉？』周曰：『我且激西江之水而活子。』鮒魚忿然作色曰：『吾失吾常，得升斗之水然活耳。君乃言此，曾不如早索我于枯魚之肆。』」〇文選賈誼鵩鳥賦：「鵩乃嘆息，舉首奮翼，口不能言，請對以臆。」〇顔師古漢書敘例曰：「汎説非當，蕪辭競逐，苟出異端，徒爲煩冗，秪穢篇籍，蓋無取焉。」〇晉書張華傳載劍事，與豫章記同。






赠武十七谔并序





门人武谔，深于义者也。质木沉悍，慕要离之风，潜钓川海，不数数于世间事。闻中原作难，西来访余。余爱子伯禽在鲁，许将冒胡兵以致之。酒酣感激，援笔而赠。



马如一匹练，明日过吴门。[一]乃是要离客，[二]西来欲报恩。笑开燕匕首，[三]拂拭竟无言。狄犬吠清洛，[四]天津成塞垣。[五]爱子隔东鲁，空悲断肠猿。[六]林回弃白璧，[七]千里阻同奔。君为我致之，轻赍涉淮源。[八]精诚合天道，不愧远游魂。[九]

[一]《艺文类聚》：《韩诗外传》曰：颜回望吴门焉，见一匹练。孔子曰：“马也。”然则马之光景一匹长耳，故后人呼马为一匹。



[二]要离事，见五卷注。



[三]《史记》：燕太子丹预求天下之利匕首。



[四]《说文》：“赤狄，本犬种。”《元和郡县志》：洛水，在河南府洛阳县西南三里，西自苑内上阳之南，弥漫东流，宇文恺作斜堤束令东北流。潘岳《籍田赋》：“清洛浊渠，引流激水。”



[五]天津，洛水浮桥名。已见二卷注。《后汉书》：“天设山河，秦筑长城，汉起塞垣，所以别内外、异殊俗也。”鲍照诗：“追虏穷塞垣。”张铣注：“塞垣，长城也。”庾信《五张寺经藏碑》：“昔为畿服，今成塞垣。”



[六]《世说》：桓公入蜀，至三峡中，部伍中有得猿子者，其母缘岸哀号，行百余里不去，遂跳上船，至便即绝。破视其腹中，肠皆寸寸断。公闻之怒，命黜其人。



[七]《庄子》：林回弃千金之璧，负赤子而趋。或曰：“为其布欤?赤子之布寡矣。为其累欤?赤子之累多矣。弃千金之璧，负赤子而趋，何也?”林回曰：“彼以利合，此以天属也。”陆德明《音义》：林回，司马云：殷之逃民之姓名。



[八]《广韵》：“赍，装也。”《玉篇》：“赍，行道所用也。”《通志·地理略》：淮水，源在唐州桐柏县。《河南志》：淮渎在南阳府桐柏县西二十五里，源出胎簪山，流经息阳、确山、真阳、息县、固始，会沂、泗，东入于海。



[九]《晋书》：邓攸没于石勒，石勒过泗水，攸乃斫坏车，以牛马负妻子而逃。又遇贼掠其牛马，步走，担其儿及其弟子绥。度不能两全，乃谓其妻曰：“吾弟早亡，惟有一息，理不可绝，止应自弃我儿耳。幸而得存，我后当有子。”妻泣而从之。其后妻不复孕，卒以无嗣，时人义而哀之，为之语曰：“天道无知，使邓伯道无儿。”






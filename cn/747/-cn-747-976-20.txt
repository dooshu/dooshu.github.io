○对孔目判

〈得诸司长官，初上皆孔目。所由不送，依问已付散官，遂被遗失。〉

建官分职，揆务班司，是称会府，实宏邦教。绿墀黄阁，棘寺兰台，廨署星分，胥徒集。瞻言管辖，必先卿尹，案牍填委，簿领殷繁，剖析是凭，准绳斯在，事资孔目，以备阙遗。而小吏宽疏，下寮弛慢，不恭尔事，擅付他人。因而致失，谁任其咎？散官阙送，自合科绳，请更推寻，方填刑典。


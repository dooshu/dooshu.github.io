止辇受言


汉史纪：文帝每朝，郎、从官上书疏，未尝不止辇受言。言不可用者，置之；可用，采之；未尝不称善。

西汉史上记：文帝每出视朝，但有郎、从等官上书陈言者，虽正遇行路之时，亦必驻了辇，听受其言。纵使所言没有道理，不可用，但置之不行而已，亦不加谴责；如其言有益于生民，有补于治道，则必亟加采择，次第行之；又每每称道其所言之善，盖不但采取而已。

尝闻人君之德，莫贵于听言。自秦禁偶语，天下以言为讳矣，是以底于灭亡而不悟也。观文帝之虚怀听纳如此，虽大舜之明目达聪、成汤之从谏弗咈，亦何让焉！






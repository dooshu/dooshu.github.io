○與翁見愚別駕書 【 計處機夷】

天下事有義不當為而冐為之、言之則起人疑、不言則貽民害、與其不言而貽民害、寧言之而起人疑、此仁人不忍之心、若今之攻佛郎機是也、佛郎機之攻何謂不當為、夫夷狄之于中國、若侵暴我邊疆殺戮我人民刼掠我財物、若北之胡南之越、今閩之山海二寇、則當治兵振旅攻之、不踰時也、若以貨物與吾民交易。如甘肅西寧之馬。廣東之藥材漆胡椒蘇木象牙諸香料。則不在所禁也。佛郎機之來。皆以具地胡椒蘇木象牙蘇油沉速檀乳諸香。與邊民交易。其價皆倍于常。故邊民樂與為市。未嘗侵暴我邊疆。殺戮我人民。刼掠我財物。且其初來也。慮羣盜剽掠累巳。為我驅逐。故羣盜畏憚不敢肆。強盜林翦。橫行海上。官府不能治彼則為吾除之。二十年海寇。一旦而盡。據此則佛郎機未嘗為盜。且為吾禦盜。未嘗害我民。且有利于吾民也。無故而欲攻之何也。佛郎機雖無盜賊刼掠之行。其收買子女不為無罪。然其罪未至于強盜。邊民略誘賣與。尤為可惡。其罪不專在彼。而官府又未嘗以是攻之。官府之攻。起于殺死番徒鄭秉義。而分其屍。其攻亦未為不是也。然以彼之悍勇輕生。欲殺其十人。非償以數十人不可。大約機夷之人。不下五六百。欲盡滅之。非陪以千人不可。然捐千人之命。以陪無大罪之夷。亦仁人所不忍也。捐千人之命。能殺五百之夷。猶未失也。倘捐數十人之命而猶不能殺其十人。反為所殺。計其失不愈甚乎。是其利害之淺深輕重。尚當較量也。元于此籌之甚孰未嘗以夷為盡無罪、亦未嘗以為有大罪、未嘗以夷為不必攻、亦未以夷為容易攻、故嘗作佛郎機論專罪容保交通之人以攻夷責之、俾自為計、既獻攻夷之策于海道、又薦門下知兵之人為之用、是元于機夷。未嘗黨之其攻否之宜。與攻治之策。盖有見焉。不若時人之輕舉妄動也。


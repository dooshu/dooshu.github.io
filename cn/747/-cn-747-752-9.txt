○上周相公启

某启。伏奉三月八日敕，除尚书司勋员外郎史馆修撰。承命荣惧，启处无地。伏以圣主顺上帝之则，率四海以仁，神化风行，家至日见。古先哲王之德也。有求必至，有开必先，是以傅、吕得於梦卜，申、甫降於山岳。伏惟相公待主乃用，为时而生，当考室构厦之时，膺笃绳削墨之任。赞俊杰，遂贤良，调阴阳，提纪律，类能而使，度材授官，常切如家之忧，每怀挞市之耻。是以朝廷礼乐，天下清明，人不凋伤，神不怨怅，万物由道，百度皆贞。虽周获仁人，商得元哲，梦卜降岳之得，岂能逾焉。

某朴之才，粪朽之贱，遭逢盛业，三带郡符，自审事宜，实以逾忝。伏以睦州治所在万山之中，终日昏氛，侵染衰病，自量忝官已过，不敢率然请告，唯念满岁，得保生还，不意相公拔自污泥，升於霄汉，却收斥锢，令厕班行，仍授名曹，帖以重职。当受震骇，神魂飞扬，抚已自惊，喜过成泣，药肉白骨，香返游魂，言於重恩，无以过此。虽买臣怀绂郡邸，萧育召拜扶风，杨仆三组垂腰，苏秦六印在手，校於荣忝，无以为逾。言念微生，难酬殊造。伏以相公自数载已来，朝廷旧老，四海俊贤，皆因提挈，尽在门馆。毗辅圣主，巍为元勋，自有明神，以相百禄。顾唯贱末，报效无门，感激血诚，涕泪迸溢，无任攀恋激切恳款之至。谨启。


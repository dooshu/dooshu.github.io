虞俦　有怀汉老弟

先自无聊懒出门，南坡一到一思君。

松筠俱是栽培力，亭榭无非卜筑勤。

本约暮年栖息共，岂期中道死生分。

风前试数当时雁，一雁今归何处云。

虞俦

虞俦　有怀汉老弟

缺落槿篱须补缀，稀痚菜甲欠锄耘。

芙蓉泣露坡头见，桂子飘香月下闻。

策杖却愁成独往，举杯谁与醉浓芬。

欢悰莫讶年来减，触目无非是忆君。

虞俦

虞俦　有怀汉老弟

村童先遣扫柴门，检校园芳待置尊。

丛菊稍斑溥露点，芙蓉已带着霜痕。

诗篇纵好成孤讽，心事凭谁与共论。

已是西风悲落木，那堪幽独更销魂。

虞俦


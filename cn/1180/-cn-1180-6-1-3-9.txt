考满谢赉银币疏


臣以六年考满，伏蒙圣恩颁赐银五十两，纻丝四表里，原封钞五千贯，茶饭卓五卓，羊三只，酒三十瓶。又特奉圣谕：“先生启沃朕心，平治天下，功已在社稷。兹当六年考满，特于例外加赐银一百两，蟒衣、斗牛各一袭，少示优眷，不必辞。钦此。”该文书房官刘东，恭捧到臣私寓，臣谨焚香叩头祗领讫。

伏念臣猥以庸流，膺兹巨畀。致身紫阁，荏苒已逾乎七期；窃禄清朝，循省蔑闻乎寸补。兹者，恭遇我皇上生知作圣，神授当天。臣既庆旷世之奇逢，复荷先皇之重托。每欲敷陈仁义，奉明主于三代之隆；振肃纪纲，布皇风于八区之外。而学惭启沃，才匪平章。心惟切于葵倾，力实悭于蚊负。兹当再考，曾靡一长。方虞汰黜之必加，岂意恩施之横及。楮颁内帑，馔出天厨。上尊养羊，络绎在道；白金彩币，炫烂充庭。又廑圣藻之亲裁，特降宸纶而赉奖。隆以不名之礼，加之异数之恩。倬彼云章，重宝真逾于朋百；斯皇命服，申锡奚啻于至三。臣有何德能，冒此荣宠？分涯已过，惧颠陨以非遥；覆载难名，将报酬之奚以。惟当益坚精白，矢竭衷丹。放踵摩颠，苟利国家而奚惜；铭心镂骨，惟安社稷以为图。臣无任激切感激之至。






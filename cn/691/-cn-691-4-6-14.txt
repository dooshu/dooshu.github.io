◎湖北夏某

湖北夏某，于道光十一年遭水荒，父母双亡，时其年已十岁，饿倒路旁。有王某者，慈心好善，见而怜之，携归，给以衣食，并令与子弟同入塾读书。夏天分颇高，已能成文矣。一日，王某全家出外看灯，夏亦尾其后，见王某之妾少艾，挑与语，私通之。属其妾盗主人之金百两，携与潜逃。舟过汉江，适风激缆断，舟覆，沉江并死。主人道人追其妾，尚遥望见之，而不能救也。


僧景淳詩多深意

桂林僧景淳，工為五言詩。詩規模清寒，其淵源出於島、可，時有佳句。元豐之初，南國山林人多傳誦。居豫章乾明寺，終日閉門，不置侍者，一室淡然。聞鄰寺齋鐘即造焉，坐海眾食堂前，飯罷徑去。諸剎皆敬愛之，見其至，則為設鉢。其或陰雨，則諸剎為送食，住二十年如一日。有四時不出，謂大風雨極寒熱時。景福老順為予言，淳詩意苦而深，世不可遽解，如曰：「夜色中旬後，虛堂坐幾更。隔溪猿不叫，當檻月初生。」又曰：「後夜客來稀，幽齋獨掩扉。月中無旁立，草際一螢飛。」有深意。予時方十六七，心不然之，然聞清修自守，是道人活計，喜之耳。


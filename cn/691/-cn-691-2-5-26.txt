◎窝犯

徐观察又言：令泰安最久，所治与兖沂交界，山庄多窝匪者。一日缉获窝犯某，提讯之，曰：父某、祖某，补佐杂有年，升县令有年，升州牧复指升郡守有年。现有祖母在堂，亲戚亦多绅宦，有现任为寅僚者。即前任兹邑者，亦其至戚。伊亦曾进署中，署中人亦尚有能识之者。次日，其祖母踵至，询其子曰：某某现有职衔，托其妻子于友而之楚游矣。妻妾尚有五人，子女七人，终日仰屋，匪类窃得赃物，利其可以窝留而依分之，所起赃物甚多，软梯绳鞭刀械悉具。问其何来，曰：窃盗某某之物，向藏寄吾家。至有不忍究诘者。岂其先代为官即如为盗，而获此报欤。抑纵盗害民，亦合有此报欤。否则治盗或不免枉屈，而报及其子孙欤。署中有老幕宾曰：吾曾亲见其父，由首剧升州牧，缉捕最有能声，想多枉滥，故有此果报云。


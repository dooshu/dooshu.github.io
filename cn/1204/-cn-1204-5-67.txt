◎秦观踏莎行

少游踏莎行，为彬州旅舍作也。黄山谷曰："此词高绝，但'斜阳暮'为重出，欲改'斜阳'为'帘栊'。"范元实曰："只看'孤馆闭春寒'，似无帘栊。"山谷曰："亭传虽未有帘栊，有亦无碍。"范曰："词本摹写牢落之状，若曰'帘栊'，恐损初意。"今彬州志竟改作"斜阳度"。余谓"斜"属日，"暮"属时，不为累，何必改也。东坡"回首斜阳暮"，美成"雁背斜阳红欲暮"，可法也。［苕溪渔隐］


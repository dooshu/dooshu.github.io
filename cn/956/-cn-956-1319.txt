方回　夜思

买菱沽酒意欣然，中辍留为斗籴钱。

委巷屐声骈雨后，破窗灯影飐风前。

在家儿女应饥瘦，久客衣裳尽穴穿。

忽忆厄陈如孔圣，感麟犹过从心年。

方回

方回　夜思

夜气侵寒薄寝衣，回头六十二年非。

直能欹枕思时透，始觉挑灯得处微。

百{共下加虫}渐侵床畔语，一萤忽入帐前飞。

研朱点墨皆陈迹，见道元来自有机。

方回

方回　夜思

读书不见理，作诗欲求名。

定非百世士，苟且诳此生。

蹇予脱万死，老气空峥嵘。

莫年识见进，深夜精神清。

一灯何可暗，鼠辈将肆行。

不惜三披衣，续膏挑复明。

方回


○崔少尹夫人卢氏墓志铭

呜呼！有唐河南少尹清河崔府君讳徵，从先大夫於北邙山平乐原，卜年惟三，而泉户启，夫人归，归而复闭，闭而终此山矣。礼也。哀哉！夫人讳某，字某，姓卢氏。以府君为大夫，封范阳县君。其先自东汉中郎植，十有三叶至於烈考皇朝大理司直孝孙。代以礼乐婚姻相遗，为氏族冠冕。县君泉源发清，峻极凭厚，孕和粹，吐芳如春。其在弱笄，雅有君子之度。诸姑从母有若韦太师见素、裴尚书宽二夫人称之曰：“吾见此女，使人思齐，不自知其所为长。”开元季年，先舅尚书忠公尊显於代，高明克家，思配子之贤，慎承我之重。县君以姬姜之盛，发闻之美，诞集嘉命，既而有行。称姑陇西夫人才之，传之以政。於是资顾复之报，以孝舅姑；推友于之爱，以睦娣姒；和琴瑟之乐，以谐所从；阅《诗》《易》之义，以修所职。妇仪母训，垂五十年，不一日违仁，不须臾忘礼。温颜和气，物莫之侵；朗识清机，道与之接。雅好黄老，且精禅慧。尝谓要本无二，教焉有三，吾将贯之以一，守之以一。盖生知免习，而寤寐以之。是以寝疾恬然，临危不乱，谓生为旅舍，殁为归次，而我行迈之得息焉。寿六十有一，终於洛阳毓德里之私第，时贞元二年五月二十九日。二孤溉、泳，殿中侍御史陆浑尉，恭合之礼，即命於蓍龟，曰仲秋甲申吉。先是溉、泳执河南府君之丧，一号三年，既逾月而县君继酷。雅知溉者，以今之宰政与中朝贤卿大夫，多溉之游，其显有时，其养可待。何昊天压之之甚，而县君弃之之早，盖以不可知者，曰天与命相吊焉。员则溉等渎交之执也，见托铭石。其铭曰：

北邙古原起新阡，仁贤同穴闭下泉。哀哀孝子不终养，苍苍正色谁问天。物之常久有贞石，我以德音志神宅。千年邱陇不可期，白日佳城俟来觌。


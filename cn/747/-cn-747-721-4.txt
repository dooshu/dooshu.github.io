○东林寺碑阴记

北海守李公，文人之雄，书品之能者也。开元十年，作东林寺碑手笔一轴，俾模而刊石。藏於寺者，凡百一十三岁。僧之历居者，不啻大千数，未始有议建竖者。释云皋，本谢氏子，读书为文，将就乡试举进士。遇明师，悟寂灭之乐，因髡头就学，遂僧於东林，且有年矣。一旦，视碑卷叹曰：“远公之名德振千古，东林之声藉冠宇内。而是词是翰，记其所由然，诚天下之妙绝，山门之光大，儒释之美谈也。宜乎始至而揭诸显敞，俾文士名僧趋向之不暇。是何卷於尘中逾百载，莫石莫刊，将焉用僧？予僧门一士也，一杖一屣，足以历，一钵一衲，足以了朝夕。”不著不系，视千万里若寻丈间，遂裹足道途，东西南北，募缘以成其事。会河东裴公自中书舍人开廉府於锺陵，敷文行政教之馀，得六度三乘之秘，闻皋志愿，亦垂信施。因自染翰赞，列爵秩名氏於卷末，又有以增名迹重为光也。皋乃得模而刊於碑。会昌三年四月，磨砻既成，遂光遂平，镌之，象奎呈，如蛇如龙，如飞如行，如筋玉在漆，如元穹列星。立之亭亭，弗磷弗倾，於寺之明。余时刺兹郡，因减俸缗屋其上，且嘉皋建志不苟。古人云：智过千人谓之英。皋之有决补遗事之智，有崎岖辛苦以成其智之实，过於百一十三年历居之僧远矣，庸不谓为僧之英乎！故记碑之阴。


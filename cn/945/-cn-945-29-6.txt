太宗皇帝忌日赞佛文

伏以轩游已远百年方仰於威神尧历惟新万乘弥深於孺慕每属上仙之日益怀罔极之悲是崇衆善之缘式广因心之孝伏惟太宗神功圣德文武皇帝握枢御极恭已临民耀神武以混车书体至仁而怀动植焦劳致治早锺厌代之期锡羡贻谋光启卜年之祚今皇帝允膺帝籙诞拥天休紫坛隆升配之仪清庙着不祧之典晬容载穆聿严如在之灵讳日俯临更极以时之感爰就布金之地仰瞻被衮之仪四衆翘诚千官就列遵竺乾之教修香积之斋用凭供佛之良因以奉在天之神驾太宗皇帝伏愿高居智地常御宝乘证大梵之尊严俯佑三千之界福丕圆於悠久弥昌亿万之年今皇帝伏愿八表归仁百灵荐祉西清听断垂裳臻大定之期东岱告成探策表无疆之算然後愿黄扉良弼益光咨岳之谋朱邸茂亲克保维城之训四气咸均於嶰谷五兵永戢於灵台凡居普率之间共乐淳熙之化


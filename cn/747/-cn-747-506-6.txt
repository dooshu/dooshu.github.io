○唐故正议大夫卫尉少卿闻喜县开国伯赐紫金鱼袋裴君志铭（并序）

君讳会，字某，河南闻喜人。有唐元老左仆射赠司空贞孝公之元子，惟司空左右肃宗，寿与位侔，百顺五福，宜锺厥後，虽不能嗣居公相者，必用攸好德考终命焉。君孝悌睦友，慎厚敬让，直而和，柔而不犯，驯行克家，学古入官。乾元初筮仕太常，授奉礼郎，再转至主簿。广德初以宰相子行修饰，特加正议大夫，累登东朝，为中舍人率更令，仍副少府，又贰殿中。今司徒北平王之节制河东也，表为戎佐检校吏部郎中。贞元元年，旱蝗相乘，列郡灾耗，君奉府檄，莅於定襄，劳徕安集，有异等之效，就加金印紫绶，以畴其能。五年从北平朝京师，真拜膳部郎中，八年转卫尉少卿。九年戊申，终於位，享年四十六。噫嘻！君有甘白之姿，而受采和；有惠之量，而蒙覆露。徊翔省寺，周旋官业，质於典宪故不合，详於奏议而有章。尽齐敬於宗庙，恺悌於族属，以友辅仁，以酒全神。忘怀久次，未尝诌黩，虽不践右职，立章章之效，而历官十一，列爵故里，辟三公府，以政衙称。被荐绅奉朝请者逾二十年，无过言，无违德，启其手足，归全於先公，君子以为难。再娶皆博陵崔氏，前夫人新繁令平之女，继夫人大理评事阳元之女，咸有妇顺，不幸早夭。其孤曰定，为左千牛备身。定弟密密弟字，年甫成童，咨於叔父前京兆府户曹向。以十月某日，返葬於东周万安山之南原，二夫人焉。孝子悌弟，用诚信襄事，礼文家法，率履无违言。世功冠族者，以裴氏为河东盛阀，自魏翼州刺史徽，种德滋大，纂承绍续，十有二叶至赠中书舍人义宏，仕至梓州元武丞，君之大王父也。舍人生赠司空，历给事中杭邓二州刺史，君之王父也。门业风绪，天下称之。今纂书其略，刻於墓石。铭曰：

济济德门，温温恭人。司空之子，司徒之宾。位止亚卿，年不中身。遽归其全，乃返乎真。上有宰树兮下有野土，此幽宅兮万安之下。


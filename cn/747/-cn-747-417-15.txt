○代严大夫谢黄门侍郎表

臣武言：伏奉今月十八日恩制，除臣黄门侍郎，忽降紫泥，擢升黄阁，出自非望，感恩战惧。臣某中谢。臣才乏经纶，时逢际会，累更天秩，何补圣朝？三践掖垣，九除宪府，有惭匡正，空忝触邪。犀节四持，乱绳不理，牙璋再建，横草无功，既旷职於神州，又尸官於华省。属犬戎猾夏，銮驾省方，未殄国雠，正当臣辱。陛下分麾以讨，传檄自安，空随冗从之流，竟乏横行之议，尚淹致命，仍更冒荣。方扈宸游，遽膺夕拜，久缺斯任，就难其人。本求英儒，将备顾问，素无学术，何以允谐。窃轩屏，谬尘琐闼，宠荣非望，祗荷失图。恩重才微，难於捧戴，眷深效浅，祗益兢惶，上答生成，唯知死节。无任感戴屏营之至。


【白头吟】

〖乐府云。古今乐录曰：王僧虔技录曰：白头吟行。歌古皑如山上雪篇。西京杂记曰：司马相如将聘茂陵人女为妾。卓文君作白头吟以自绝。相如乃止。〗

皑如山上雪。皎若云间月。闻君有两意。故来相决绝。今日斗酒会。明旦（《御览》作日。）沟水头。躞蹀（《御览》作蹀躞。）御沟上。沟水东西流。凄凄复凄凄。嫁娶不须啼。愿得一心人。白头不相离。竹竿何袅袅。鱼尾何簁簁。（玉台作蓗蓗。）男儿重意气。何用钱刀为。（乐府云。右一曲本辞。○玉台新咏一。《乐府诗集》四十一。《诗纪》二作卓文君白头吟。《御览》七十五作古诗。引头、流二韵。）

皑（《宋书》作晴。《御览》作皓。合璧事类作晓。）如山上雪。皎如（玉台作若。《御览》同。）云间月。闻君（合璧事类作良人。）有两意。故来（合璧事类作与。）相决绝。（合璧事类作别。一解）平生共城中。何尝斗酒会。今日斗酒会。明旦（《御览》作日。乐府、合璧事类同。）沟水头。蹀躞御（合璧事类作向。《诗纪》云。一作向。）沟上。沟水东西流。（二解）郭东亦有樵。郭西亦有樵。两樵相推与。无亲为谁骄。（三解）凄凄重凄凄。（《文选》集注作妻妻。）嫁娶亦不（《文选》集注作不须。合璧事类同。）啼。愿得一心人。白头不相离。（四解）竹竿何尿尿袅袅。鱼尾何离簁。男儿欲相知。何用钱刀为。[齿玄]如（乐府云。如下或有五字。《宋书》如下有五字。又注云。一本云。词曰：上有紫罗。咄咄奈何。《广文选》、《诗纪》云。或有下五字。）马啖箕。川上高士嬉。今日对乐。延年万岁期。（五解）（乐府云。右一曲晋乐所奏。○《宋书》乐志。《乐府诗集》四十一。风雅翼补遗下。《广文选》十二。《诗纪》二作卓文君白头吟。又《御览》十二作乐府歌。引雪、月、绝三韵。合璧事类二十八引月、别、头、流、啼、离六韵。《文选》集注五十六白头吟注引啼、离二韵。）


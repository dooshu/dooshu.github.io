◇喜霁赋

喜阴霖之既霁，嘉良辰之肇晴，悦氛电之潜匿兮，乐天鉴之孔明。行潦归于百川兮，七气彻于天庭。东风穆而扇路，重阳升其舒灵。去湮没之忧患，即通涂之敞平，释昏垫之蒙昧，睹日月之光荣。若幽龙之出泉兮，超飞跃乎太清。

昔唐帝之钦明兮，遘洪水之巨害。在殷汤之盛时兮，亢炎旱以历岁，伊我后之神圣兮，敷皇道以居帝。虽风雨之失度兮，且嘉谷之无败。咸调以兹茂兮，天人穆其交泰。命怡乐之吐和兮，播仁风于无外。（《初学记》二，《霁晴》八）


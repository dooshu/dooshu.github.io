○对立功执商判

〈乙立军功，合授官。或告亲执商贾业。〉

天子授钺，将军运筹，广练精兵，数道深入。壮哉乙者！属当戎行，攘臂专征，负羽轻气。警励部伍，张皇武威；密尔元凶，尚怀旅拒。甘泉火起，初疑减灶之馀；朔野风高，已得摧枯之势。既而凯歌还国，酬庸武勋。汉不孤恩，方锡班超之职；商乎见议，讵夺弦高之词。或人盈庭，是相喧聒，既而斟酌典宪，采摭群言。樊哙擢於屠沽，宏羊起於贾竖，以今况古，其谁不然？今之游词，一何狂简？有功之赏，理请必行；无稽之言，事宜勿用。


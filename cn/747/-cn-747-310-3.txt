○授李林甫兼河西节度等使制

门下：天讨有罪，未可去兵，帝赍良弼，自资决胜。金紫光禄大夫兵部尚书兼中书令持节经略支度营田大使知节度事集贤院学士修国史上柱国晋国公李林甫，高操命代，特秀生人，公忠为百度之贞，文武成万邦之宪。自登上相，兼委中权，克致时和，且闻戎捷。逾陇之外，已恢帷幄之谋；涉河而西，更是辅车之。势欲惩猾夏，必在夹攻，宜以三事之谟，遥制两军之律。可兼充河西节度经略支度营田长行转运九姓等使节度赤水军事仍判凉州事，馀并如故。


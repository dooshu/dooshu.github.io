11　尚書中書門下三省權責


漢政歸尚書，魏、晉政歸中書，後魏政歸門下，於是三省分矣。

【元圻案】後漢書陳忠傳：「今之三公，雖當其名而無其實。選舉誅賞，一由尚書，尚書見任重於三公，陵遲以來，其漸久矣。」〇三國志魏蔣濟傳：「時中書監、令號爲專任，濟上書論之。」〇通典職官三：「門下省，後漢謂之侍中寺。晉志曰：給事黄門侍郎與侍中，俱管門下衆事，或謂之門下省。後魏尤重。」〇唐六典一：「初，秦變周法，天下之事皆決丞相，置尚書於禁中，有令、丞，掌通章奏而已。漢初因之。武、宣之後，稍以委任。及光武親總吏職，天下事皆上尚書，與人主參決，乃下三府，尚書令爲端揆之長。」〇明王氏鏊震澤長語上：「西漢以丞相總百官，而九卿分治天下之事。光武中興，身親庶務，事歸臺閣，尚書始重，而公卿稍以失職矣。魏武初建魏國，置祕書令，典尚書奏事。文帝受禪，改祕書爲中書，有令有監，中書親近而尚書疎外矣。東晉以後，天子以中常侍常在左右，多與議政事，於是又有門下，而中書權始分矣。唐初始合三省，中書主出命，門下主封駁，尚書主奉行。其後合中書、門下爲一，故有同中書門下三品、同中書門下平章事。其後又置政事堂，蓋以中書出詔令，門下封駁，日有争論，故兩省先於政事堂議定，然後奏聞。開元中，張説改政事堂爲中書門下，自是至宋，莫之能改。」自注：「一説漢武帝游晏後庭，尚書始重。」又曰：「宣帝時霍山領尚書，上令吏民奏事，不關尚書，其後奏封事輒下中書令。則西漢時，中書已重於尚書矣。」






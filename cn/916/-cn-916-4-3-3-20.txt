【杂诗三首】

晷度随天运。四时互相承。（万花谷作乘。）东壁正昏中。涸（《文选》作固。六臣本注云。五臣作涸。）阴寒节升。繁霜降（《类聚》作隆。）当夕。悲风中夜兴。朱火（万花谷作炎。）青无光。兰膏坐自（《类聚》作未。）凝。重衾无暖气。挟纩如怀冰。伏枕终遥昔。寤言莫予应。永思虑崇替。（《诗纪》作昔。）慨然独拊（《文选》作抚。）膺。（○《文选》二十九。《诗纪》二十一。又《类聚》三、《初学记》三并引承、升、兴、凝、冰五韵。万花谷後二引乘、升、兴、凝、冰五韵。）

逍遥游春宫。（广《文选》作空。《诗纪》同。又注云。一作宫。）容与缘（玉台、广《文选》作缘。《诗纪》作绿。）池阿。（唐写本玉台作河。）白苹齐（广《文选》、《诗纪》作开。）素叶。朱草茂丹华。微风摇{艹/洍}蕖（玉台、广《文选》作ぇ。唐写本玉台作蕖。）若。层波动芰荷。荣彩曜中林。流馨（唐写本玉台作声。）入绮罗。王孙游不归。修路邈以（唐定本玉台作以邈。）遐。谁与玩（《诗纪》作玩。）遗芳。伫立独咨嗟。（○玉台新咏二。敦煌唐写本玉台新咏。广《文选》十五。《诗纪》二十一。）

荏苒日月运。寒暑忽流易。同好逝（玉台作游。）不存。迢迢（两本玉台俱作苕苕。）远离析。房栊自来风。户庭无行迹。蒹葭生床下。蛛蝥网四壁。怀思（唐定本玉台作恩。）见不隆。感物重郁积。游雁比翼翔。归鸿知接翮。来哉彼君子。无然（玉台、广《文选》、《诗纪》作愁。误。）徒自隔。（○玉台新咏二。唐写本玉台新咏。广《文选》十五。《诗纪》二十一。）


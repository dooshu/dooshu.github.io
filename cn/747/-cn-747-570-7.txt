○代京兆府耆老请复尊号表

京兆府长安县耆老臣石灵等言：臣伏以陛下尊号未复一十九年，盛德弥光，大化益被。加以休征咸集，福应具臻，至于今岁，纷纶尤盛。风雨必顺，生长以时，五稼尽登，万方皆稔。神意人事，正在于斯，天不可违，时不可弃。臣等诚恳诚迫，顿首顿首。臣闻恩深必报，德盛必崇。以陛下九重之尊，推崇无上；以陛下四海之大，报效何施？惟有尊名，用光圣理，阙然未复，谁所敢安？臣心则微，天意甚重。伏惟皇帝陛下体昊穹以施化，虔上帝以致诚。今即万祥应期，百神奉职，飞走之物，皆已效灵；草木之类，咸能应圣。天命降于上，人诚发于中，此而可辞，孰云有奉？况野多滞穗，亩有余粮，足食之庆，充溢于京坻，阜财之谣，欢呼于道路。尽非人力，皆是天成。神祗之望既勤，遐迩之心又迫。况臣等得生邦甸，幸遇盛明。身体发肤，尽归于圣育；衣服饮食，悉自于皇恩。被玄化而益深，望鸿名而未睹，恳祷之至，夙夜不宁。谨诣光顺门，昧死请复“圣神文武”之号，以副天地宗社之心，使海内赤子得安其所。臣等不胜恳祷迫切之至。谨奉表以闻。


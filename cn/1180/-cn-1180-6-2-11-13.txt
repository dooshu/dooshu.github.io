答楚学道金省吾


承华翰，领悉。分道带管，原以道里辽远，难于岁历，故采言官之议。比照陕西、宣、大事例，分管责成。且近来干进者，往往借口督学不岁考，以致儒童上进无阶。今割远方十一，以省涉历之劳，得以从容校阅，干进者无以借口。所割郡县，又皆人才稀少之地。窃谓于贵道事权，原未损也。

承示兼管事宜，有部议未悉者，呈详两院题请议行。公若自奏，恐生彼此之嫌。






◇赠谥王茂诏（四月）

旌德纪勋，哲王令轨，念终追远，前典明诰。故使持节散骑常侍、骠骑将军、开府仪同三司、江州刺史茂，识度淹广，器宇凝正，爰初草昧，尽诚宣力，绸缪休戚，契阔屯夷，方赖谋猷，永隆朝寄，奄至死殒。朕用恸於厥心，宜增礼数，式昭盛烈，可赠侍中大尉，加班剑二十人，鼓吹一部，谥曰忠烈。（《梁书·王茂传》）


○送少司馬玉泉趙公奉召還闕序 【 京營】

玉泉趙公、以少司馬撫晉之明年、閭井大和、卒乘輯睦、威信既昭虜奉約束惟謹、　天子矙晉鄙無事、乃召公赴闕、俾贊京營戎政、夫公勤事于四方久矣自其釋褐登朝、馳驅南北、舟車且半天下、姑無論巳、即如六官亞尹、世稱簡秩、士大夫宣勞在國、于是少休焉、過此則位望益崇、責任滋繁劇矣、公既貳列卿、復出視漕政、巳又總師晉郊、曾不獲一日自佚于秩、茲者明天子賜環之命、豈將以均勞與、不然也、葢今六官之務、任在常伯、亞尹雖與聞焉、受成而巳、故曰簡也、若夫總　天子之六軍。而督護之。以尊內威外。則少司馬有專命在。而常伯不與焉者。其責任艱重。敻與諸曹不同。其勞則視諸在外宣力者更倍也。　聖天子將飭治詰戎、纘　二祖之洪烈、故妙簡才哲、特加委任、不以勞佚論矣、嘗觀自古有天下者。莫不申固封守。崇嚴禁衛。以示天下形勢。比承平馴久。則武備漸弛。振而理之。又惟禁旅為難。勢也。近代若唐府兵號為善制。迨開元而敝。張燕公具文武材。其出閱邊塞簡軍實。咄啐間汰冗卒二十餘萬。不勞餘力也。比經營禁兵。則遲回四顧。不得巳而募武勇充行隊焉。一時亦暫改觀。然未十年。至使折衝府無兵可發。魚書不用。汔外患興。府兵弊而後彍騎□非彍騎改而府兵廢也從來論者皆不能□見如此議者乃歸咎彍騎之法為不善。假使當時不為彍騎其能復貞觀番上初制乎此難言也　國家定鼎都燕。天下兵不當禁衛畿輔之眾。歲漕東南粟數百萬石飼之。慮至深矣。景泰間始肇團營之制。乃就伍中選果毅備征調優其衣糧。時時練習之其後雖屢有廢更。大較不相遠。迄今營制團操兵額僅十萬餘爾往時團操伍缺。有老家兵補之。葢取諸京衛所。今京衛所皆懸空籍。無一卒。而操兵且常不滿十萬之額。東南漕糧不減于昔。而度支僅僅無贏餘。此其故有難究詰者矣。夫疆塲事誠難。然受　天子專金?戊之命。伸縮在巳。故豪傑之士。能以事功見輦轂之下其關係重于邊塞乃積習之患則未可驟治者張燕公之在唐是巳。玉泉公南淨海氛、北繫虜頸、其才畧勳望、表表著當代、聖天子欲以作新禁旅、加意授任焉、則今之營兵、易耗蠹為精勇、復　祖宗舊者、必于玉泉公見之矣、公雖入、惡能佚耶、公堅心直道、不異古人、其所至有成績、不獨以才美、故余于公斯行、服　天子知人之哲、且慶戎政之積蠱有瘳也


○上李舍人状

不审近日尊体何如？伏计不失调护。去冬二十八叔拜迎轩骑，已托从者附状起居。及二十三叔归阙之时，某适有私故，淹留他县，阻拜清光。自春又为郑州李舍人邀留，比月方还洛下，以此久阙附状，用抒下情。顷者二十三叔固辞内廷，屈典外郡，避荣之心有素，颁条之绩又彰。今则假道选曹，复登纶阁，光扬星次，焕发天声，为一代之宗师，留万古之谟训。凡在儒墨，孰不欢忻。况某早奉辉光，猥至成立，下情岂任贺踊跃之至。


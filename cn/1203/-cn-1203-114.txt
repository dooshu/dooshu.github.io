卷一百十四

<集部，词曲类，词选之属，御选历代诗余

钦定四库全书

御选历代诗余卷一百十四

司经局洗马掌局事兼翰林院修撰加二级【臣】王奕清奉旨校刋

词话【宋一】

词盛於宋而国初宸翰无闻然观钱俶之金凤欲飞遭掣搦为艺祖所赏李煜之一江春水向东流为太宗所忌开剏之主非不知词不以词见耳嗣则有金珠乞诗之宫嫔有提举大晟之官僚按月律进词承宣命珥笔宠诸词人良云盛事奚必宸翰之远播哉【古今词话】吴越後王来朝太祖为置宴出内伎弹琵琶王献词曰金凤欲飞遭掣搦情脉脉行即玉楼云雨隔太祖起拊其背曰誓不杀钱王【後山诗话】

吴越王妃每岁归临安王以书遗之云陌上花开可缓缓归矣吴人用其语为缓缓歌後苏东坡为易其词歌之陌上山花无数开路人争看翠軿来即古清平调也

【古今词话】

南唐後主在围城中作临江仙词未就而城破尝见其残稿点染晦昧心方危窘不在书耳艺袓曰李煜若以作词工夫治国家岂为吾所俘也【西清诗话】

按太祖实録及三朝正史云开宝七年十月诏曹彬潘美等帅师伐江南八年十一月拔昇州今後主词樱桃落尽云云乃咏春景非十一月破城时作然王师围金陵凡一年後主於围城中春间作此词亦未可知方是时其心岂不危急【苕溪渔隐】

潘逍遥狂逸不羇往往有出尘之语自制忆余杭词三首一时盛传东坡爱之书於玉堂屏风石曼卿使画工绘之作图其词曰长忆西湖湖水上尽日凭阑湖上望三三两两钓鱼舟岛屿正清秋笛声依约芦花里白鸟成行忽飞起别来闲想整纶竿思入水云寒又长忆孤山山影独山在湖心如黛簇僧房四面向湖开轻棹去还来芰荷香细连云阁阁上清声檐下铎别来尘土浣人衣空役梦魂飞又长忆西湖添碧溜灵隐寺前天竺後冷泉亭上旧曾游三伏似清秋白猿时见攀高树长啸一声何处去别来几向画图看终是欠峯峦旧刻或云虞美人或云酒泉子皆误更有失去第二首山影独字第三首添碧溜字者不成词矣【古今词话】

潘阆忆孤山词句法清古语带烟霞近时罕及【陆淞】仁宗尝语张文定宋景文曰孟子可谓知乐矣今乐犹古乐又曰自排徧以前音声不相侵乱乐之正也自入破之後始侵乱矣至此则郑卫也【随手杂録】

武才人色冠後庭裕陵得之会敎坊献新声因为制词号瑶台第一层【後山诗话】

宼莱公诗才思融远年十九成太平兴国进士初知巴东县有诗云野水无人渡孤舟尽日横又尝为江南春词云波渺渺柳依依孤村芳草远斜日杏花飞江南春尽离肠断苹满汀洲人未归一时脍炙【温公诗话】

寇莱公诗若野水无人渡孤舟尽日横之句深入唐人三昧初授归州巴东令人皆以宼巴东呼之以比韦苏州然富贵时所作诗皆凄楚愁怨尝为江南春词一阕脍炙人口又有诗曰杳杳烟波隔千里白苹香散东风起日落汀洲一望时愁心不断如春水余尝谓世之深於诗者尽慕唐人清怨悲感以主其格不知清极则志飘感深则气谢莱公富贵时送人使岭南云到海只十里过山应万重人以为警絶晚窜海康至境首吏呈图经迎拜於道公问州去海远近曰只可十里憔悴奔窜已兆於此矣余尝爱王沂公曾布衣时以所业质吕文穆公蒙正卷有早梅诗云雪中未问和羮事先向百花头上开文穆曰此生已次第安排作状元宰相矣後果然【蓼花洲闲录】

晏元献尤喜冯延已歌词其所自作亦不减延已乐府木兰花云重头歌咏响琤入破舞腰红乱旋重头入破皆管弦家语也【贡父诗话】

晏叔原谓蒲传正曰先君一生小词未尝作妇人语传正曰緑杨芳草长亭路年少抛人容易去岂非妇人语叔原曰公谓年少为所欢乎因公言乃解得乐天诗欲留所欢待富贵富贵不来所欢去传正笑而悟其言之失【诗眼】

皇佑中吕夷简致仕仁宗问卿去谁可代者夷简荐陈尧佐上遂召还大拜吕生日陈携酒过之作踏莎行词曰二社良辰千家庭院翩翩又覩双飞燕凤凰巢稳许为邻潇湘烟暝来何晚乱入红楼低飞緑岸画梁轻拂歌尘转为谁归去为谁来主人恩重珠帘卷吕笑曰只恐卷帘人已老陈曰但得公老於廊庙莫愁调鼎事无功二公相推何等藴藉【词苑】

钱惟演吴越王俶之子为中书门下平章事坐擅议宗庙且与后家通婚落职为崇信军节度使其玉楼春词云城上风光莺语乱城下烟波春拍岸緑杨芳草几时休泪眼愁肠先已断情怀渐觉成衰晚鸾镜朱顔惊暗换昔年多病厌芳尊今日芳尊惟恐浅此公暮年之作词极凄惋【黄昇】

钱思公谪汉东日撰玉楼春词酒阑歌之必为泣下後阁有白髪歌姬乃旧日邓王舞鬟惊鸿也言先王将薨预戒挽铎中歌木兰花引绋为送今相公其将危乎果然【侍儿小名録】

韩稚圭点绦唇词云病起恹恹庭前花影添憔悴乱红飘砌滴尽真珠泪惆怅前春谁向花前醉愁无际武陵凝睇人远波空翠公经国大手而小词乃以情韵胜人【词苑】

皇佑初魏公镇扬州撰维扬好四章所谓二十四桥千步柳春风十里上珠帘者是也後罢相出镇安阳复作安阳好词十章皆望江南调也【吴虎臣】

范文正公谪睦州过严陵祠下会吴俗岁祀里巫送神歌满江红有云湘江好洲漠漠波似染山如削遶严陵滩畔鹭飞鱼跃公曰吾不善音律但撰一絶送神云汉包六合网英豪一个冥鸿惜羽毛世祖功臣三十六云台争似钓台高吴俗至今歌之【湘山野录】

范希文守边日作渔家傲数首皆以塞上秋来风景异为起句欧阳公常呼为穷塞主之词【东轩笔録】

范文正公苏幕遮词云碧云天红叶地秋色连波波上寒烟翠山映斜阳天接水芳草无情更在斜阳外黯乡魂追旅思夜夜除非好梦留人睡明月楼高休独倚酒入愁肠化作相思泪公之正气塞天地而情语入妙至此【词苑】

范文正公韩魏公一时勲德重望而范有御街行词韩有点绦唇词皆极情致予友朱良规尝云天之风月地之花柳与人之歌舞无此不成三才虽戏语亦有理也【杨慎】

贤如寇准晏殊范仲淹勲名重臣不少艳词即丁谓贾昌朝夏竦亦有绮语流传当不以人废言也【古今词话】贾昌朝木兰花令词都城水绿嬉游处仙棹往来人笑语红随远浪泛桃花雪散平沙飞柳絮东君欲共春归去一阵狂风和骤雨碧油红斾锦障泥斜日画桥芳草路黄叔阳云文元公生平惟赋此一词极有风味【古今词话】宋初以词章早着名者梓州苏易简作越江吟载百琲明珠蜀之大魁自此始钜野王禹偁作点绦唇见小畜集其文章亦重於当世【古今词话】

王元之有小畜集其点绦唇词水村渔市一缕孤烟细之句清丽可爱岂止以诗擅名【词苑】

王君玉有望江南词十首自谓谪仙王荆公酷爱其红绡香润入梅天句【陈辅之】

晏元献赴杭道过维扬憩大明寺暝目徐行使吏诵壁间诗版戒勿言爵里姓名终篇者无几别诵一诗问之江都王琪也召之同游池上时春晚已有落花元献曰每得句书壁或弥年未尝强对且如无可奈何花落去至今未有偶琪应声曰似曾相识燕归来何如元献大喜由此辟置馆职【苕溪渔隐】

欧阳文忠爱王君玉燕词云烟径掠花飞远远晓?惊梦语匆匆梅圣俞以为不若李尧夫燕诗云花前语涩春犹冷江上飞高雨乍晴君玉全章云江南燕轻扬绣帘风二月池塘新社过六朝宫殿旧巢空颉颃恣西东王谢宅曾入绮堂中烟径掠花飞远远晓牕惊梦语匆匆偏占杏梁红【能改斋漫录】

聂冠卿词不多见其多丽一首有露洗华桐烟霏丝柳四句所谓玉中之拱璧珠中之夜光每一观之抚玩无斁【黄昇】

翰林学士聂冠卿尝於李良定公席上赋多丽词云想人生美景良辰堪惜向其间赏心乐事古来难是并得况东城凤池沁苑泛晴波浅照金碧露洗华桐烟霏丝柳緑隂摇曳荡春一色画堂迥玉簪琼佩高会尽词客清歌久重燃绦蜡别就瑶席有翩若惊鸿体态暮为行雨标格逞珠?缓歌妖丽似听流莺乱花隔慢舞萦回娇鬟低嚲腰肢纤细困无力忍分散彩云归後何处更寻觅休辞醉明月好花莫漫轻掷蔡君谟时知泉州寄良定公书云新传多丽词述宴游之娱使病夫举首增叹耳又近者有客至自京师言诸公春日多会於元伯园池因念昔游辄形篇咏緑渠春水走潺湲画阁峰峦映碧鲜酒令已行金盏侧乐声初认翠裙圆清游胜事传都下多丽新词到海边曾是尊前沉醉客天涯回首重依然【复斋漫録】

林君复结庐孤山二十年足不及城市真宗赐以粟帛诏长吏岁时存问有咏梅霜天晓角词云冰清雪洁昨夜梅花发甚处玉龙三弄声揺动枝头月梦絶金兽晓寒兰烬灭要卷珠帘清赏且莫埽堦前雪又咏草点绦唇词云金谷年年乱生春色谁为主余花落处满地和烟雨又是离歌一阕长亭暮王孙去萋萋无数南北东西路【古今词话】

林和靖不特工於诗且工於词如咏草一首金谷年年乱生春色谁为主终篇不露一草字与觉范咏梅一首风吹平野一点香随马终篇不露一梅字同一雅洁【诗话縂龟】

欧阳永叔中岁居颍日自以集古一千卷藏书一万卷琴一张棊一局酒一壶公以一翁老於五物间称六一居士有六一词【乐府纪闻】

欧阳公尝致意於诗温柔敦厚诗敎也所得多矣吟咏之余溢为词章平山堂集盛传於世公自云所作多在三上者枕上马上厠上也【罗泌序】

欧阳公浣溪沙云堤上游人逐画船拍堤春水四垂天緑杨楼外出秋千只一出字自是後人道不到【晁补之】阑干十二独凭春晴碧远连云千里万里二月三月行色苦愁人谢家池上江淹浦畔吟魄与离魂那堪疎雨滴黄昏更特地忆王孙此欧阳公少年游咏草词也不惟君复圣俞二词不及求诸唐人温李集中殆与之为一矣【吴虎臣】

庭院深深深几许杨柳堆烟帘幙无重数金勒雕鞍游冶处楼高不见章台路雨横风狂三月暮门掩棃花无计留春住泪眼问花花不语乱红飞过秋千去欧阳修蝶恋花词也李易安酷爱其语遂用作庭院深深数阕杨升庵云一句中连三字者如夜夜夜深闻子规又日日日斜空醉归又更更更漏月明中又树树树梢啼晓莺皆善用叠字也【词苑】

钱惟演宴客後园一官妓与永叔後至诘之妓对以失钗故钱曰乞得欧阳推官一词当即偿汝永叔即席云柳外轻隂池上雨雨声滴碎荷声小楼西角断虹明阑干倚徧留待月华生燕子飞来栖画栋玉钩垂下帘旌凉波不动簟纹平水晶双枕旁有堕钗横【尧山堂外纪】西清诗话谓欧词之浅近者是刘辉伪作又云元丰中崔公度跋冯延已阳春词云其间有入六一词者今柳三变词亦有杂入平山堂集者则知浮艶者皆非公作也【古今词话】

山色有无中欧阳公咏平山堂句也或谓平山堂望江南诸山甚近公短视故耳东坡为公解嘲乃赋快哉亭词云记得平山堂上敧枕江南烟雨杳杳没孤鸿认得醉翁语山色有无中盖山色有无非烟雨不能也然公词起句是平山阑槛倚晴空安得烟雨恐东坡终不能为公解矣【词苑】

王銍默记载欧阳公望江南双调云江南柳叶小未成隂人为緑轻那忍折莺怜枝嫩不胜吟留取待春深十四五闲抱琵琶寻堂上簸钱堂下走恁时相见已留心何况到如今初奸党诬公盗甥公上表自白云丧厥夫而无托携孤女以来归张氏此时年方十岁钱穆父素恨公笑曰此正学簸钱时也欧知贡举下第举人复作醉蓬莱讥之按欧公此词出钱氏私志盖钱世昭因公五代史中多毁吴越故丑诋之其词之猥弱必非公作不足信也【词苑】

欧公小词间见诸词刻陈氏书録一卷其闲多有与阳春花间相混者亦有鄙?之语一二厠其中当是仇人无名子所为近有醉翁琴趣外篇凡六卷二百余首所谓鄙?之语往往而是不止一二也前题东坡序八九语词气卑陋不类坡作益可以证词之伪【词苑】

宋子京为天圣中翰林以赋采侯中博学宏词科第一有色映堋云烂声连羽月迟之句时呼为宋采侯每夕临文必使丽姝燃双椽烛即张子野所谓红杏枝头春意閙尚书也【古今词话】

宋景文以余力游戏为词而风流闲雅超出意表【李之仪】宋祁为学士一日遇内家车子数辆於繁台不及避车中有搴帘者曰此小宋也祁惊讶不已为作鹧鸪天词云画毂雕轮狭路逢一声肠断绣帘中身无彩凤双飞翼心有灵犀一点通金作屋玉为笼车如流水马如龙刘郎已恨蓬山远更隔蓬山一万重传唱逹禁中仁宗闻之问第几车子有内人自陈顷之宣学士赴宴从容语之祁惶惧仁宗曰蓬山不远遂以内人赐之【词林海错】侍读刘原父守维扬宋景文赴夀春道出治下原父为具以待又为踏莎行词以侑欢云蜡炬高高龙烟细细玉楼十二门初闭踈帘不卷水晶寒小屏半掩瑠璃翠桃叶新声榴花美味南山宾客东山伎利名不肯放人闲忙中偷取工夫醉宋即席为浪淘沙近以别原父云少年不管流光如箭因循不觉韶华换到如今始惜月满花满酒满扁舟欲解垂杨岸尚同欢宴日斜歌阕将分散倚兰桡望水远天远人远南山宾客东山伎本白乐天诗【能改斋漫录】

孙巨源於元丰间居翰苑与李端愿太尉往来尤数会一旦锁院宣召者至其家则出数十辈踪迹之得之於李氏时李新纳妾能琵琶公饮不肯去而廹於宣命入院几二鼓矣遂草三制罢复作长短句以记别恨楼头尚有三通鼔何须抵死催人去上马苦匆匆琵琶曲未终回头凝望处那更廉纤雨谩道玉为堂玉堂今夜长迟明遣以示李【黄昇】

孙洙词多为晏几道所夺【萟林学山】

庆历中开封府与棘寺同日狱空仁宗宫中宴集宣晏几道作鹧鸪天以歌之得旨受赏大意先赋昇平之盛又见祥瑞之徵而末句略近之极为得体所传朝来又奏圜扉静十様宫眉捧夀觞句是也亦以志一时之治化云【古今词话】

晏叔原乐府寓以诗人句法精壮顿挫能动揺人心合者高唐洛神之流下者亦不减桃叶团扇云【黄庭坚】叔原不蹈袭人语风度闲雅自是一家如舞低杨柳楼心月歌尽桃花扇底风乃知此人必不生於三家村中者【晁补之】

伊川闻诵叔原词梦魂惯得无拘检又踏杨花过谢桥笑曰鬼语也意颇赏之【程叔彻】

叔原词在诸名胜中独可追逼花间高处或过之【陈质斋】石曼卿真宗朝学士生平遗落世事死後有见之者曰我今为仙主芙蓉城其扪蝨庵长短句少有流传者【古今仙监】

曼卿通守胊山遣人以泥封桃李核弹之岩谷间嗣後花开满山又尝携伎石室中鸣弦为氷车铁马之声後党竹谿为词以吊之云铁马氷车断遗响林花石室自春风芙蓉城阙五云中【尧山堂外纪】

李长吉歌天若有情天亦老人以为奇絶无对石曼卿对以词曰月如无恨月长圆足为勍敌【温叟诗话】

梅圣俞有苏幕遮咏草词云露堤平烟墅杳乱碧萋萋雨後江天晓独有庾郎年最少窣地青袍嫩色宜相照接长亭迷远道堪怨王孙不记归期早落尽棃花春又了满地残阳翠色和烟老与六一词咏草一首同妙【古今词话】

吕士隆知宣州好笞妓适杭妓到喜之一日欲笞宣妓妓曰不敢辞但恐杭妓不安士隆宥之梅圣俞为词曰莫打鸭打鸭惊鸳鸯鸳鸯新向池中浴不比孤洲老鸹鶬若增一句即谢秋娘也【温叟诗话】

辍耕録载梅圣俞禽言四章云泥滑滑苦竹冈雨潇潇马上郎马蹄凌兢雨又急此鸟为君应断肠婆饼焦儿不食尔父向何之尔母山头化为石山头化石可奈何遂作微禽啼不息提壶芦沽美酒风为宾树为友山花撩乱目前开劝尔今朝千万夀不如归去春山云暮万木兮参天蜀道兮何处人言有翼可高飞安用空啼向春树此与文与可题竹十字令俱长短句金元人皆有和词而不可以被之管弦者也【古今词话】

司马温公词云渔舟容易入深山仙家日日闲绮牕纱幌映朱顔相逢醉梦间松露冷海霞斑匆匆整棹还落花寂寂水潺潺重寻此路难盖阮郎归本意也【古今词话】王荆公筑草堂於半山引八功德水作小港其上疉石作桥为集句填菩萨蛮云数间茅屋闲临水窄衫短?垂杨里花是去年红吹开一夜风梢梢新月偃午睡醒来晚何物冣关情黄鹂三两声後黄豫章戏效其体云半烟半雨谿桥畔渔翁醉着无人唤踈嬾意何长春风花草香江山如有待此意陶潜解问我去何之君行即自知【能改斋漫録】

金陵怀古诸公寄调桂枝香者三十余家惟王介甫为絶唱东坡见之叹曰此老乃野狐精也其词云登临送目正故国晚秋天气初肃千里澄江似练翠峰如簇征帆去棹残阳里背西风酒旗斜矗彩舟云淡星河鹭起图画难足念自昔豪华竞逐叹门外楼头悲恨相续千古凭高对此漫嗟荣辱六朝旧事随流水但寒烟衰草凝緑至今商女时时犹唱後庭遗曲【古今词话】

介甫弟和甫名安礼有潇湘逢故人慢云引多少梦魂归结洞庭烟棹渔蓑弟平甫名安国有减字木兰花云月破黄昏帘里余香马上闻子雱字元泽有心疾妻独居小楼事佛介甫怜而嫁之雱作眼儿媚词有相思只在丁香枝上豆蔻梢头之句更有倦寻芳云恨被榆钱买断两眉长鬭皆人所不能及【古今词话】

元丰初韩丞相缜以枢密院都承旨使北将行剧饮通夕作乐府词留别爱妾翌日神宗已密知之忽中批步军司遣兵马搬家追送之缜初莫测久之知自乐府发也缜之词由此盛传於天下【石林诗话】

韩缜有爱姬能词韩奉使时姬作蝶恋花送之云香作风光浓着露正恁双栖又遣分飞去密诉东君应不许泪波一洒奴衷素神宗知之遣使送行刘贡父赠以诗卷耳幸容留婉娈皇华何啻有光辉莫测中旨何自而出後乃知姬人别曲传入内庭也韩亦有词云锁离愁连緜无际来时陌上初薰绣帏人念远暗垂珠露泣送征轮长行长在眼更重重流水孤云但望极楼高尽日目断王孙消魂池塘别後曾行处緑妬轻裙恁时携素手乱花飞絮里缓步香茵朱顔空自改向年年芳草长新徧緑野嬉游醉眼莫负青春此凤箫吟咏芳草以留别与兰陵王咏柳以叙别同意後人竟以芳草为调名则失凤箫吟原唱意矣【乐府纪闻】

客谓张子野曰人咸目公为张三中谓公词有心中事眼中泪意中人也子野曰何不谓之张三影客不喻子野曰云破月来花弄影娇柔嬾起帘压卷花影柳径无人坠絮轻无影此生平得意者【乐府纪闻】

子野词才不足而情有余【李之仪】

晏元献尹京日辟张先为通判新纳侍儿公甚属意先能为诗词公雅重之每张来令侍儿出侑觞往往歌子野所为之词其後王夫人浸不容公即出之一日子野至公与之饮子野作碧牡丹云步障摇红绮晓月堕沉烟砌缓板香檀唱彻伊家新制怨入眉头敛黛峰横翠芭蕉寒雨声碎镜华翳闲照孤鸾戏思量去时容易钿盒瑶钗至今冷落轻弃望极蓝桥但暮云千里几重山几重水令营伎歌之至末句公怃然曰人生行乐耳何自苦如此亟命於宅库支钱若干复取前所出侍儿既来夫人亦不复谁何也【道山清话】

子野於玉仙观道中逢谢媚卿作谢池春慢云缭墙重院闲有流莺到绣被掩余寒画阁明新晓朱槛连空阔飞絮无多少径莎平池水渺日长风静花影闲相照尘香拂马逢谢女城南道秀艳过施粉多媚生轻笑鬬色鲜衣薄碾玉双蝉小欢难偶春过了琵琶流怨都入相思调一时传唱几徧【古今词话】

宋景文过子野家将命者曰尚书欲见云破月来花弄影郎中子野内应曰得非红杏枝头春意閙尚书耶【古今词话】

张先郎中能为诗及乐府至老不衰子瞻尝赠以诗云诗人老去莺莺在公子归来燕燕忙先和云愁似鳏鱼知夜永嬾同蝴蝶为春忙为子瞻所赏然世俗多喜传先乐府遂掩其诗声识者皆以为恨【石林诗话】

本朝有两张先皆字子野一则枢密副使逊之孙与欧阳文忠同在洛阳幕府其後文忠为作墓志铭称其志守端方临事敢决者一与东坡先生游东坡推为前辈诗中所谓诗人老去莺莺在公子归来燕燕忙能为乐府号张三影者【王明清玉照新志】

天圣间一时有两张先者皆字子野俱进士其能诗夀考悉同一博山人号三影者一吴兴人为都官郎中见齐东野语愚按红杏枝头春意閙尚书欲见云破月来花弄影郎中将命之语人或疑之子野自谓何不谓之张三影如娇柔嬾起帘压卷花影柳径无人坠絮轻无影并前句为三影岂博山人为之乎且吴兴近杭子野至多为官伎作词常与东坡作六客词而年冣耄载在癸辛杂识不闻有两人同号张三影者也【胡应麟笔丛】张先以三影名者因其词中有三影字故自誉也然以云破月来花弄影为冣余二影字不及【词统】

吾昔自杭移高密与杨元素同舟而陈令举张子野皆从余过李公择於湖遂与刘孝叔俱至松江夜半月出置酒垂虹亭上子野年八十五以歌词闻於天下作定风波令其略云见说贤人聚吴分试问也应傍有老人星座客欢甚有醉倒者此乐未尝忘也今七年尔子野孝叔令举皆为异物而松江桥亭今岁七月九日海风驾潮平地丈余荡尽无复孑遗矣追思曩时真一梦耳【苏轼】

吴兴郡圃今有六客亭即公择子瞻元素子野令举孝叔时公择守吴兴也东坡又云余昔与张子野刘孝叔李公择陈令举杨元素会於吴兴时子野作六客词其卒章云见说贤人聚吴分试问也应傍有老人星凡十五年再过吴兴而五人皆已亡矣时张仲谋与曹子方刘景文苏伯固张秉道为座客仲谋请作後六客词云月满苕溪照野堂五星一老鬭光芒十五年间真梦里何事长庚对月独凄凉緑鬓苍顔同一醉还是六人吟笑水云乡宾主谈锋谁得似看取曹刘今对两苏张【苕溪渔隐】

子野耆卿齐名而时论有以子野为不及耆卿者然子野韵高是耆卿所乏处【晁补之】

子野词胜乎情耆卿情胜乎词情词相称少游一人而已【蔡伯世】

仁宗留思儒雅务本理道深斥浮艳虚薄之文初进士柳三变好为淫冶曲调传播四方尝有鹤冲天词云忍把浮名换了浅斟低唱及临轩放榜特落之曰此人风前月下好去浅斟低唱何要浮名且填词去三变由此自称奉旨填词景佑中方及第後改名永方得磨勘转官其词曰黄金榜上偶失龙头望明代暂遗贤如何向未遂风云便争教不恣狂荡何须论得丧才子词人自是白衣卿相烟花巷陌依约丹青屏幛幸有意中人堪寻访且恁偎红翠风流事平生畅青春都一晌忍把浮名换了浅斟低唱【能改斋漫録】

耆卿与孙相何为布衣交孙知杭门禁甚严耆卿欲见之不得作望海潮词往诣名妓楚楚曰欲见孙恨无门路若因府会愿启朱唇歌之若问谁为此词但说柳七中秋夜作楚楚宛转歌之孙即席迎耆卿入座词曰东南形胜三吴都会钱塘自古繁华烟柳画桥风帘翠幕参差十万人家云树遶堤沙怒涛卷霜雪天堑无涯市列珠玑户盈罗绮竞豪奢重湖疉巘清佳有三秋桂子十里荷花羌笛弄晴菱歌泛夜嬉嬉钓叟莲娃千骑拥高牙乘醉听箫鼓吟赏烟霞异日图将好景归去凤池夸【词苑】

尝见一西夏归朝官云世间有井水饮处即能歌柳词【叶梦得】

柳词风格不高而音律谐缓词意妥贴承平气象形容曲尽尤工於羁旅行役【陈质斋】

人皆言柳耆卿词俗然如霜风凄紧关河冷落残照当楼唐人佳处不过如此【苏轼】

耆卿词铺叙展衍备足无余较之花间所集韵终不胜【李之仪】

耆卿词虽极工然多杂鄙语【孙敦立】

耆卿词有教坊丁大使意【刘克庄】

景佑中柳永以登第冀进用适奏老人星现左右令永作醉蓬莱词以献曰渐亭皋叶下陇首云飞素秋新霁华阙中天锁葱葱佳气嫩菊黄深拒霜红浅近宝堦香砌玉宇无尘金风有露碧天如水正值昇平万几多暇夜色澄鲜漏声迢递南极光中有老人呈瑞此际宸游凤辇何处度管弦声脃太液波翻披香帘卷月明风细仁宗见之不怿【太平乐府】

宋无名氏眉峰碧词云蹙损眉峰碧纤手还重执镇日相看未足时忍便使鸳鸯只薄暮投村驿风雨愁通夕牕外芭蕉牕里人分明叶上心头滴真州柳永少读书时遂以此词题壁後悟作词章法一妓向人道之永曰某於此亦颇变化多方也然遂成屯田蹊径【古今词话】山抹微云秦学士露花倒影柳屯田【苏轼】

御选历代诗余卷一百十四








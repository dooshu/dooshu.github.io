续集卷十二

钦定四库全书

东里续集卷十二　　　　明　杨士奇　撰序

安成李氏族谱序

翰林学士安成李君时勉以其所修李氏谱属余序以贻其後人余与李君同在翰林三十有五年尝闻其先世所自盖李氏系出南唐烈祖第五子景逷之後马令唐书言景逷累封江王尝为处州节度使简易节俭而非毁佛书尊崇儒学纳谏礼士盖贤王云安成之李出景逷之子瀚宋平江南瀚匿迹处吉间不与世接吉守李鬯闻其贤求见之不出鬯不敢强乃辟其子光为阎岭铁务官俾以禄养光三子十一孙孙两为府尹一为县尉盖自是子孙益衍益蕃擢科名升仕籍代有承续不衰而愈盛蔚乎文献之宗也元之将亡行简以名进士死国事节义炳炳迨于国朝发而益闳洪武中思焕起知绍兴府有贤誉今时勉擢高科累陞学士掌制命侍经帷直道劲操时望伟然本其先德之厚岂一世所积哉宗族盛者必有谱所以明源本别疏戚盖有禆於人心世道者也使知尊其所尊亲其所亲斯孝友睦婣之道行焉然谱非仁人不能作仁道之行本於身始於家故谱者仁人之首务也李氏故有谱今学士君重修之凡先世出处行义之槩皆具使其後世明夫源本之同而作其爱敬之心观夫积累之厚而奋其继述之志岂非李氏贤子孙而足以仰副作谱者之仁乎毋徒视之为虚器也敬之哉

芗城顔氏宗谱序

吾友芗城顔君仲平命其子庆云教官肃以宗谱求序仲平笃学有行谊吾甫冠时交游也今皆七十有余不相见五十年其忍以衰疾拒老友夫谱牒者家之史也必孝子仁人而後知作之吾之所从出者吾所当尊吾之所同出者吾所当亲尊之亲之则其本末疏戚或仕或隐与凡善之可法於後者皆所当知於是而録之以示後人勿忘故曰非孝子仁人不能知而作之也顔出鲁附庸小邾子之後以字为氏历数世有兖国战国有率有斶汉有驷晋有含隋有之推唐之最显者鲁公也公尝谪吉州司马至今吉有祠祀公公四世孙翊五季为吉之永新令遂家焉永新之叔子兴祖徙庐陵芗城今十六七世矣其间有徙沙田者徙泸源者而凡德行文学科第皆世有人此谱盖特纪芗城之派耳然自邾武子以来历历若指诸掌而近代字号世行出处生卒葬娶靡不槩见亦皆无忝鲁公而因谱以有传谓非孝子仁人之所作可乎小说家多载鲁公後有遇其为仙者夫生为名人没而有灵必游清浄高明之域理无足怪然此不足以论鲁公公之後散在四方忠良仁贤之士往往而见吾识芗城之良者伯玮仕为沛县令太宗文皇帝靖难之师压境伯玮父子同日死之其後宪臣劾奏不顺命者十数人请治其家伯玮与焉文皇帝曰食其禄者死其事一无所问圣德广大仁明度越前古若伯玮之卓然数百年後无忝鲁公此可以论公之盛矣故因为仲平序谱而并及之

华林胡氏族谱序

胡氏春秋时有二其一子爵国於颍州汝隂之胡城後为楚所灭子孙以国为氏其一周封虞舜之後胡公满於陈子孙以諡为氏亦曰以国为氏或曰命之氏胡要之云命之者非华林之胡盖出於满华林今南昌奉新之境其谱云先世家邳之宿迁至刘宋太子左卫将军藩有功于朝赐土於南昌乐华林山水而居之遂终焉史传以为南昌人当以谱为正谱叙所録秦汉以下胡氏之显者历历有稽而断自藩以下着为谱又二十四世至唐侍御史□而下则加详焉□五子璫瑜琼球璫官至膳部员外郎其後仍居华林宋尚书直孺所自出也四支之後皆他徙瑜之後徙陈留宝文阁学士諡文定安国所自出也琼之後徙毘陵太子少师諡文恭宿所自出也之後徙九江高邮朐山球之後徙郡之武寜今独华林毘陵二派子孙相往还亲厚如未尝析者今大宗伯源洁毗陵出也及华林之贤曰应麟各着其本派谱宗伯将合之为一而仍名华林者统於所自也二派之後其子孙之蕃衍诗书宦达之辉映谱牒纪载之详明凡故家硕宗鲜与拟者可为盛哉固本於其先之积亦必其後之人德行文学之克敬承者欤□之下析五派而其三无闻盖未必无人岂非其昧所从出而汨没於庸俗且衰落不立故不相及欤作谱者非不欲统而合之顾势不可得则亦莫如之何已夫祖者吾之所从出族者吾之所同出必资谱而後明有谱斯水木本源之心存孝友睦婣之道行故谱者为仁其家而作也非有贤子孙不能宗伯公方宏其仁於天下而况於家斯谱之所以必合也宗伯上距文恭若干世清修厚德卓然於时名卿有光文恭者也谱所録华林若干世毘陵若干世既成华林毘陵各録一本宗伯属余为之序胡氏之後尚益敬承於来世

杨氏清溪家谱序

杨氏清溪家谱谱杨氏之家於清溪者也清溪在泰和城东金鱼洲之西北杨氏家其上不知所始所知者吾高曾以来百四五十年於今矣吾尝作泰和杨氏族谱又作谱图谱泰和之族而吾高曾以下生卒岁月葬某地娶某氏女适某人皆吾所当志而例不得独详此家谱所以作也家谱之作以详吾高曾以下而必始於允素府君者府君繇吉水徙泰和为泰和初祖清溪之源也高曾以下诸父兄弟今多散徙他处而悉书之者清溪之派也上之兄弟亦有书者以着同源而异派且便参稽也凡高曾以下生卒葬娶吾所当志而犹或阙焉者盖不能知也至於娶某氏而详其所生女适某人而并志其子若孙又以明庆泽之源且不忘世好也噫吾之後世观於此而有感发焉其庶乎不流於薄也

太原徐氏宗谱序

宗谱何为而作也所以明源本辨戚疏而作也譬则木焉柯敷条析益散而益蕃其实原於一本一家之亲自同气至于一从再从至于无服至于途人益离而益远其实出於一人之身自一人之身而至於途人谱何可无作也而今之人之为谱者往往藉是以着其先世华显闻达以耀於人人即其先世未尝华显闻达则旁求远掇谓他人父谓他人昆若拜郭汾阳之墓之类以务张其声光若是谱无作可也吾邑澄江之南二里所曰太原里世居其里曰徐氏徐氏之翘楚曰应琳应琳上距初祖十三郎七世矣十三郎始繇万安之皂口迁太原生二子曰大翁小翁大翁历再世至夀远小翁再世至夀甫始分居南北屋南屋则夀远及其弟重三捌居之北屋则夀甫居焉又去夀甫四世至应琳於是南北屋相视服尽矣两屋子孙愈益蕃衍敌均应琳惧其将远至於途人而无别也作为徐氏宗谱图合南北屋书之俾後来者得有所考徵命子以鼐来求余序一言以贻其後之人按谱自太原初祖以迄应琳之子若孙盖八九世族属虽踈远而皆得考徵世次以知孰之为尊孰之为卑而同出於一人则油然孝弟之感必不至相目为途人者矣即字若名不可知则阙之其肯蒙冒他人之华显闻达以徒炫燿乎哉吾闻有厚德者子孙必大今合南北屋观之为应琳兄弟若干人为应琳子若孙兄弟又若干人岂其所由来者固有厚德乎余尝过北屋识应琳伯父原德翁年踰七十矣孳孳以延师教子孙不坠其世为事应琳尝以丰产长万石之区乡民服之其弟应琦间一被贡于朝恳恳以养亲乞辞以鼐亦好尚文雅此皆北屋之绍有厚德者乎将南屋之厚于德者亦不下此乎若是其子孙益大庸可涯哉则斯宗斯谱岂不复有继应琳而书者乎徐氏之子孙其世世勉之

平原丘氏族谱序

吉水之平原丘振仪余往年在武昌始识之於乡先生吴孟勤所振仪於先生尊之若师亲之若父惟所命尽力不辞先生乐道人善亟称振仪好善不可多得数视余所为赠振仪之文恐余之失之也先生来史舘又求诸能赋者作诗赠之张之也先生真厚德哉自是余亦与振仪往来振仪尝求余赋其乡所谓平原十景者於是不见之六年今年胥晤京师坐语未温席又出所蓄图画求为之题赞又求序其世谱勤勤不倦世之人奔走营营江湖之间惟利为务有遇其故旧而非所同志者片语不暇接而暇与儒者偶语又数有文字之求哉如振仪信吴先生所称不可多得者乎岂其家世有所积乎按谱丘氏世家河南隋博陵太守和生二子长行恭善骑射佐唐太宗定天下以功封天水郡公次行简为吉州司户参军行简之孙琦始居赠山琦四世至江州刺史昌昌生三子震选彦又徙平原遂析为三震号後丘选号中丘彦号前丘此谱叙後丘之派也盖震生嫩八嫩八若干世至岳元季为大都路管领御河上下长官司正官岳生明远明远生振仪自和至振仪若干世时代数易矣而其嗣续愈远愈衆又数有显者出于其间此非世有所积不能夫有所积於前而其後不知图继不名为贤子孙振仪之所务其知所图继矣乎而又拳拳谱其先之所出以传其亦欲後之人皆知图继者乎为丘氏之後者所当勉也故为之序

书院罗氏族谱序

凡今得姓受氏皆出於古圣贤之裔而历世寖远其传系有可考不可考者盖其先有功德於时有爵位於朝史氏详其人因着其所从出或其家代有贤子孙纪载不遗故传历虽远而派系有可考者矣其先既无显者不见録於史氏私家又无纪载之者於是传历逾远加之散徙不常夫安得复有可考者乎近世士大夫家着谱牒其有所考据者自源徂流百数十世若指诸掌其无所於考则断自所可知者而着之而不敢妄有援焉其於义皆当也而流俗之人挟其私见往往互为诋訾其世系有所从来则曰谬冒耳无所来者曰贱出也岂至当之论哉世固有谬冒者矣岂可以一二废千百且谬冒者必援夫圣人以重其所出夫舜禹大圣人至重矣谓瞽鲧非其所出乎其亦不思之甚矣故君子之心惟曰此吾之所从出也吾有所考徵也吾从而谱之其为人吾不敢议焉曰此非吾所从出也吾无所考徵也虽大圣人吾不敢谱也盖为子孙孰不欲泝流求源探其本始而谱之以系其後世无穷之思惟不幸而无所於考乃断自所可知者而着之如眉山苏谱之作而岂其所得已哉吾邑书院罗氏族谱肇自有熊至伯嘉始得姓於春秋之世居於宜城又若干世至汉成都守褒又若干世至新丰侯晋晋之孙魏皇城使夀昌夀昌曾孙臒仕晋以伐蜀功为襄阳太守又九世至唐中书门下平章事临清郡王宏信又三世至隐隐生邺邺生曾孙崇勲徙居江州子玩又徙吉州之岐下玩三子仲子延梁之时始徙吾邑之中团里延之孙洞晦徙书院此书院之所始也洞晦六世孙宏既历序其先所由来胡忠简公又为之铭粲然甚备而至于今书院之族愈远愈蕃盖洞晦以来若干世自伯嘉至今若干世矣源委本末班班可稽非代有贤子孙纪载不遗其能然乎噫可谓盛矣今书院之族其服诗书持忠厚者继继不乏余尝识与谦於吾兄仲基甫有连其为人惇厚雅则儒者也来京师又识尔辅焉恂恂温厚慎而有礼皆罗氏之秀也此其先德敷遗之所致乎夫为子孙者能究其所自出则必修其在已以求无忝焉可也尔辅介乡贡进士严圭求序此谱故为之书

上邳刘氏族谱序

京师凡志於荣达者之所必之也城阙之壮丽河山之闳伟公卿贤俊之会声明文物之盛可以发人之志趣豁人之胷臆增益人之道德然而涉江湖缘山岳以来至者其所务率在彼而不在此也吾郡刘敦信先生之子孝彰温厚质直常负志远游而非以为荣达也与今庶子胡公相好胡公在京师以书邀之既至而馆焉缙绅大夫闻其来皆遣子从之游孝彰旦起授徒夜则与胡公讲说性道以及古今之务既再岁其耳目之所濡交游往还之所得愈益进矣视一时荣达纷乎目前者孝彰曰是各有命孝彰可谓异乎衆人者矣孝彰将归持刘氏族谱求叙之刘氏初出晋安成太守?三世至禋家于安成禋之後有曰景宏又徙永新景宏二子长曰昫又徙吉水下潢昫之子庚南唐金紫光禄大夫始徙上邳庚之後有讳某者笃行孝义致家富累万石乡称长者其没也周文忠公为志其墓其後曰某宋宣义郎宣义生次山次山生元方敬方元方子敦复事太祖皇帝官至浔州知府广东参政敬方则敦信之父也敦信博学笃行为郡学师为山东考试官刘氏由晋迄今若干世或贵或富未尝乏也要其世德之积累者厚矣故为之序而因及孝彰之所存焉

泰和杨氏重?族谱图序

士奇既作杨氏族谱而欲便於观览也又作此图且欲刻之分畀族之人盖杨氏族谱自延真刻本亡逸诸房各惟存其本派之谱而已赖与芳父当踰八望九之年汲汲以尊祖睦族为务始统萃为图是以士奇所修得有所依据与芳父所以仁吾族之人者厚矣盖宗族之盛必有谱牒以昭源本启敬爱维持於无穷谱牒之不作传历未久或离析转徙暌隔迷忘尊卑有不辨庆吊有不相及者此非其心之独薄亦其势必至矣故谱不可以无作谱作必家藏人蓄然後有以广惇睦而行久远焉此图上自府君辂始迁庐陵以再迁泰和於今廿有三世其间或书字或书名或书行或书号者凡四百九人失其字名行号但书某以识之者十有五人总四百二十四人夫谱泰和之族必自庐陵府君始者尊吾所从出且旧图之録也其上失系属者如十五世瑞荣之祖某十六世百三太学百六太学百某太学十七世君实十八世华甫实甫善甫云谷定甫达观十九世惠可文可元可皆仍旧图位置庶几传疑之意而今廿二世以下子孙尚多此但载旧图所録及士奇所知者盖族人散处且士奇仕於外不得访録姑明其统系之绪而已统系明将後有继修者得缘此而録也盖世谱凡子孙皆所当务顾其智力或未及此夫其智力足以及此又能勉勉成之以贻後来庶几为贤子孙士奇所为此固有望後世之贤子孙也然图以掲世系而谱兼载事略览者尚不以此而废彼哉

廖氏族谱序

廖氏族谱者吾邑愚寄先生廖子谦所作也先生没三十年其孙海康教谕潜仲考绩来京师以示余属为叙且曰此先祖手笔也余於是有所慨矣国家初建学校邑大夫聘先生主教事又聘杨子渊罗子理邓彦高三先生佐之四君子问学德义海涵而山蓄氷清而玉洁皆人之望也三先生後皆出仕廖先生则既老矣於是时海桑陈先生竹亭王先生尚皆无恙而吏部尚书刘公崇庆守王公亦退而家居四五耆艾日小车往还雍容燕嬉蔚然德星之光映也之前後数公其老成典刑系斯文之重士林之表盖学者争趋归之下至闾阎贾贩之贱皆肃然而惮竦然而仰也既次第沦谢尽矣日月愈远後生晚出无所视法为士者薄清素而甘浊污外诗书而内货贿薰蒸渐渍愈趋愈卑甚者不见容於闾阎贾贩之贱而更侈然自得夫士习如此安得复有廖先生诸君子者一起而振拔之哉於是览先生之手笔能无慨焉者乎廖氏出周文王子伯廖其後自金陵徙西昌至先生若干世矣而皆业儒绳绳不乏也谱肇作於先生之曾祖梅涧府君先生继而述之其法准楼氏惟书本派之亲而官号生卒葬娶几子女适某人皆详而有条也而其先与吾家夹巷而宅于清溪之上中更变故其子孙散徙落落其颓垣废址草莽之墟故在而乡人父老往往叹其先世善行历历如昨日事而世益远矣此不又可慨乎然於今有可喜焉者自吾睹於廖氏四世矣有愚寄先生有先生从弟翰林国史院编修官伯先及编修之子松溪教谕季习又有潜仲及潜仲之子翰林庶吉士谟皆发身诗书或官侍近或任教职而皆在文学之任岂非盛哉今西昌章逢故家其後如廖氏者盖尠矣此固君子之泽亦岂非其力诸已有以致之乎夫所可慨者吾末如之何所为可喜而力诸已得致焉者凡为子若孙皆当勉也廖氏将又有继今而起者乎请书诸简首以俟

徐氏族谱序

翰林侍讲罗汝敬以其槀城知县徐聆聪来求序徐氏族谱聆聪永乐二年进士为庶吉士在翰林相识而闻其治槀城也得士民心仕而由进士清流也治而得民心良吏也以清流为良吏且素识也於有求不可以辞盖谱之作所以尊祖厚族而实寓昭先启後之意按徐出伯益益次子若木封徐子孙因氏焉历二十五世至周穆王时曰偃王始居太末又历至汉曰瑄为金紫光禄大夫曰尚为征南大将军曰丘为征北大将军又历至晋曰晔为尚书左丞又历唐曰坚为集贤学士封开国後曰元高以破黄巢功补承务郎始徙上饶之南山至宋而文献寖盛矣最知名者世称西窗先生尝从朱文公讲学及绍定五年进士第一人及第皆其族也而居今之山门者实自天圣九年礼部尚书直方徙山门之後而显者在元曰容以易经登第仕至余姚州同知在国朝曰观道为吏礼二部郎中其子克俊为工部主事聆聪盖郎中从子也徐氏非古所称世臣之家者欤而考其所由显或以功德或以文学皆其自致者也如後复有贤者出究观此谱而图继焉其亦思所以自致可乎自致则必由敬身始故为详其往者以告其来者使勉焉

陈氏族谱序

中书舍人长乐陈登思孝以其陈氏世谱属余序之自周之小史掌邦国之志奠系世辨昭穆有事诏王之忌讳见诸礼典而後世宗法既废世臣钜家重尊祖惇族之心者皆本诸此以作谱牒以约其族之人俾皆由於孝悌此固古人忠厚之意而非有贤者则不能为之也陈出虞舜之後自周历汉晋至唐代有显人唐末居光州者从节度使王审知入闽居玉融又徙长乐长乐於今十有八世子孙愈远而愈盛而诗书圭组亦代有显者焉其谱则十七世孙伯康之所纂辑本其所从出而凡支派尊卑疏戚之辨名讳官爵生卒葬娶之详粲然毕具而不紊而别为例目推引古义兼示训戒蔼然仁人君子之心也古之人其谱之善者今独传欧阳氏苏氏陈氏谱其法虽不同而所以教孝弟本忠厚之意则一也非伯康之贤其能之哉吾闻伯康事亲孝治家以礼处乡?以义历官至江山知县以亷能得民心朝廷尝榜其善以示劝盖卓乎陈氏之贤也而陈氏之与余往还而相知者其从弟仲完今为左春坊左赞善淳厚端慤为侍近二十年敬慎如一日其从子全进士及第今为翰林侍讲温恭慎密退然自持其子登历丞三邑今为中书舍人好古博雅而乐善疾恶不肯苟有阿狥其篆法独步於今陈氏固多贤哉而亦皆伯康之所成也如继今其族之人因其所着谱以究夫世德之源因其所示训以勉於自立之道将陈氏之贤彬彬而出者奚啻於是欤此作谱者之所望遂为书其简首以俟

荷山刘氏族谱後序

夫世家大族其声明文物之盛历时变故而子孙孙子卒能继继愈引弗替虽本於忠厚之泽亦繇谱牒之着有以唘之矣彼其见先世积德累仁蜚华腾茂赫赫炳耀乎前而顾已有未能焉者必将惕然思起而继之以不辱於後此为人子孙苟有志乎善者所同情焉然则谱牒之作岂小补云哉吾邑东南十里曰荷山刘氏为望於兹若干世矣自利宾幼孤随其母适曾遂冒曾姓自是荷山之人亦以曾为望利宾六世至仁可及见先世谱牒究知其源本乃复其祖之姓夫子孙之於祖父凡有一言一行之懿犹谨谨率循不敢倍焉矧於刘氏之大者乎刘氏之子孙可以谓贤矣仁可生以智以智生伯昂实先伯祖清江主簿之壻士奇之从姑夫也尝问知其家自仁可以下皆有厚德能庇其乡人伯昂又英爽杰特博达前古负有为之才当元季寇盗充斥民生垫溺屹然保障其一乡独如平时然卒不获一见试於时坎坷终其身郁郁以殁而至今乡人生长子孙犹相戒曰无忘刘君其得於人如此然则刘氏子孙之贤岂独知复其姓而已此谱重修於以智父子先主簿公及乡先生前吏部尚书刘公崧广平刘公云章序之详矣今伯昂之子子敞宝之不异拱璧又重缮写成帙盖将以昭先德启後裔於无穷也间使其子公确来京师属予识一言子敞予表兄也不敢以辞故为探本而书之使刘氏之後世观於此者亦思继继不辱於无穷云

西昌尹氏族谱序

西昌尹氏故儒家自宋真宗朝有讳绦者登景德二年李迪榜进士官至衡州通判世有诗书盖衡州生河南节判仪节判曾孙国子学録茂之学録四子伯叔季皆儒学官仲为庆元路同知又二世至德可盖尹氏之族至是而衰独德可有三子务本务尚务厚皆教授于乡务厚自泰和县学训导陞上海县学教谕致仕务本生传道传道四子务尚初无子务厚二子复道自道而自道为务尚後今复道及传道之子哲铎皆以会试副榜为学官自道以国子生为澂江府同知尹氏诗书之传可谓世克承之矣吾与尹氏居同邑虽不及识务本然其与临淄知县欧阳日新德安府同知罗子理两先生厚善如古所称金兰契者此其人岂苟然哉务尚温靖忠实务厚重伦理磊落轩豁其为义卓卓?见余所着蔗境翁传而传道复道自道及哲皆笃实谨行称其家皆予所识而知之者也世之号为士者以诗书焉耳而往往求其行不称於士如尹氏可谓称矣尹氏故有谱断自衡州以下至传道之曾孙十有三世盖考其世德将其子孙及诗书之传继今宜益盛矣而其行亦将与之称庶几乎可也因复道兄弟求序此谱故以其所自而望於其後者书诸简首

南径胡氏族谱序

谱牒之作所以亲宗族也世道泰民俗厚则谱牒盛行比年士大夫家率有谱足以为世道人心喜而孝子慈孙不失其良心者传信传疑不肯毫末损益如崛起骤出者欲与故家世族为颉颃往往攀贤援贵以自矜大而舛谬错乱不自知者君子不能不为之兴慨也盖观於吾邑南径胡氏之谱有以知其出於孝子慈孙之良心而君子必在所取也其谱质而有伦详而不泛信而不援其先家庐陵之永阳宋乾道乙酉始分居南径於今二百七十年凡十世其名字行号生卒葬娶多有録而不遗非历世相承皆有敬爱之心其能然欤谱胡氏之良如骐所辑如骐以才举今为任丘知县考绩来京师出谱求序嗟乎谱牒者仁人之用心也士行仁始於家而後及乡邦及天下者皆自家而推也如骐此谱固行仁之所先欤胡氏自居南径以来虽间有仕者而始显於如骐其仁所及未可量也吾闻如骐家食时尝作义塾以教其族及乡人之子弟又作广爱亭於衢路之侧以息行旅能仁其乡如此今有仁民社稷之寄诚能推是心而不已焉所及何可量哉何可量哉又因序谱而致勉焉

萧氏族谱序

同邑萧建平自少志于学方冠诖误谪戍万里东海外十有四年始得以弱疾罢归归则乃父吾幼翁捐舘已七年及其母皆尚殡浅土建平??一身所资贫薄而不忍其亲如不可一朝居者辛勤为茔兆不数月二丧皆葬乡人称之为难建平又惟高曾之上忘其世次宗人老长又皆凋谢不可考问而同姓所仅存者皆远而疏疏而离可慨也乃据所知断自高祖以下作谱图以系其宗族求为叙之萧氏其先居西昌邑南半舍许高富里世畜厚赀相传袭为善人逮志可始来赘邑刘氏长子孙遂家邑城西则建平之祖也今谱起善卿又志可之祖余闻志可之父明叔捐赀凿渠导水於其乡溉田若干顷名黄连陂至于今渠上之田无夏乾之忧者人犹称萧氏萧氏云若吾幼翁言如不出口身如不胜衣不矫不抗恂恂焉持其言行则余所见而知之也孔子所称积善之家若萧氏数世庶几近之哉而即是图观之其子若孙今散处落落然如晨星霜木夫世有善行者其後宜振天於萧氏未必若是而已也况又有存心之厚如建平者吾庶几犹及见之哉遂为之序

玉山李氏重修族谱序

族谱之作所以明世次别疏戚着其所自出而表先烈启後昆之意亦具乎其中故凡世臣巨室之家皆有谱而谱非有良子孙则莫能举而修之也庐陵玉山李原珪系出唐西平忠武王晟晟子宪为江西观察家于袁若干世由徙玉山又若干世族姓之繁愈远而愈盛原珪恐其世次疏戚将混而弗辨且昧其所自出之光大而不知图继也间因旧谱重修之将以贻其後之人介安府纪善刘贯唯求序之余闻有勲德於世者其後必大夫心存乎国家功施於社稷宏拯斯民载安天下此勲德之盛也西平载造唐家史称虽三王之佐无进其能可谓仁义之将又以谓是宜有後者史氏固本诸勲德然不过见晟之数子克似其劳非有见其历数百年後嗣之繁又有若原珪辈者能图不泯其前人声光如今也此岂独西平之基哉亦其後之人世有培之者欤不然奚若是之远且盛也夫有高明祖考铿鍧燀赫乎其前而为之子若孙不能敬身以图继承於後则不足为贤矣盖贤子孙者其祖考虽无铿鍧燀赫犹俛俛图修於身以求大之况有之又光大若西平者其宜继绳以图不辱为何如哉此原珪作谱之意之所望也故为之序

南雄杨氏族谱序

南雄杨氏谱者杨氏之孙有文念其先世徙处不常惧远而失其源本而作也其先出唐之长安靖恭坊自祭酒膳从僖宗幸蜀遂家眉州而代有显仕九世至宋昭庆节度使逵二子伯知章知吉州後追封鄂国公鄂国子端仲追封申国公申国三子孟栋事理宗官至太保参知政事退居台州季履之官至淮西安抚安抚子公畿宝佑丙辰进士仕元为南安路总管遂家庐陵总管二子仲壮行累官至衡州路判官致仕判官二子伯昌文仲彬文昌文抚州路崇仁县尉二子仲杰肇庆路知事卒葬南雄之保昌三子孟仲礼洪武初举授南雄常平仓大使遂家南雄二子仲广有文之父也杨自靖恭徙眉又十二世徙台十三世徙庐陵十三世以来仕者多在南安庐陵临川数郡而居处葬娶实多在庐陵有文此谱始於眉详於庐陵盖木本水源之意并州故乡之思靡不具之以士奇之先同出靖恭属为之序余尝见虞文靖公所作衡州判官墓志述其家世事行特详而形诸感慨特深盖杨文靖外家知之深故言之详也今斯谱与文靖所述合而谱中所名多祉有学有文又知其本之於铭也呜呼靖恭启自汉太尉史称太尉累叶载德是以其後子孙散之四方者往往皆至通显固源於太尉清白之遗亦必仁义之施代有继承用克致之矣今南雄之显自有文始有文以才举授扬州府通判闓敏果达敬於奉公厚於惠下吏惮而民爱盖所至未可量也惟善继尚在其後之人是为序

傅氏族谱序

江陵之石首傅氏其初出临江新喻元季有讳三俊者其仲子鼎孙为石首县儒学教谕迎就养阻兵乱不能归遂留家焉至鼎孙之仲子讳汝霖惇水木本源之念恒欲一造新喻以究知其先世而访其族之人而卒牵於事不克行既寝疾顾其家人言术者谓我今年当死即死无他遗恨独恨不遂一造渝上以快吾平生其能死瞑目已乎幸记忆吾父尝语我曾祖以来万分之一今且死如又不言将无知之者矣悉以语其诸子而命其冢子启良曰汝谨志之汝兄弟异时庶几成吾志也启良谨志之而其弟启让遂録以为傅氏谱谱始於宋侍郎堂而着其详则自宣义郎光後光後之子节入元举乡贡官至宣州路録事三俊之考也三俊三子鼎孙其仲也自三俊居石首至启良兄弟四世矣而非汝霖惓惓重祖敬宗之心临没而犹未已其後之人虽贤有不能明其所自出矣呜呼为人子若孙孰不欲长守先人桑梓不去其乡里而与宗族相聚相保以笃其亲亲之恩而世世不絶也不幸而离析转徙兵戈相仍南北间阻仁人孝子其於情何如哉重不幸而暌隔迷忘其身既没其子孙欲考求所自有不可得而抱无穷之悲矣是以仁人孝子必致谨於斯也汝霖傅氏之仁人孝子欤新喻於庐陵接壤盖吾闻傅氏之族有存焉者为启良兄弟能造而访焉展敬丘垄退而合其族之人明其昭穆惇叙亲好以终先人之志且使渝上之宗知在江陵者於吾同一本而未远也不又仁且孝乎启让由进士今为河南按察佥事风纪肃然傅氏之贤子孙也间来京师出此谱求序余闻谱之所由作矣为次第书之简端

东里续集卷十二








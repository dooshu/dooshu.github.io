○为人谢赐行营将士袄子及弓弩状

右，臣得兵马使李黯状，伏蒙圣恩赐前件物等者。伏以狂贼未平，偏师在远。臣并全支器械，厚给衣装。陛下念以战争，矜其寒苦，特颁星使，猥降天波。衣絮八蚕之绵，暖如狐腋；弓缠九牛之角，劲若乌号。颁及连营，来从内府。遥知被服，皆不惮於兵锋；缅想操张，悉将穿於虏骨。欢声感动，勇气蒸腾，信山岳之可移，岂妖氛之足灭！臣名叨将帅，志埽寇雠，沐恩泽而空深，效勤劳而尚浅。誓将忠恳，以励骁雄。所守有限，不获陈谢。


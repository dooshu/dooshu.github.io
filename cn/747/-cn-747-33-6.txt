○礼神用真玉诏

礼神以玉者，盖取其精洁表心，温润合德。为器有象，正辞乃信。以达馨香，其在珪壁。倾来礼神六器，及宗庙奠玉，自冯绍正奏后，有司并用珉。《礼》所谓君子贵玉而贱珉，不可用也。朕精禋郊坛，严敬宗庙，奉惟新之祚，庇太平之人，则人力普存，备物以享，安可以珉代玉，惜费事神？况国家之祈福，有万方之助祭，阙典必修，无文咸秩，岂於天地宗庙，奠玉有亏。自今已后，乾坤六器，宗庙奠玉，并用真玉，诸祀用珉。如以玉难得大者，宁小其制度，以取其真。


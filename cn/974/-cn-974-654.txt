梅尧臣　和宋中道元夕二首

结山当衢面九门，华灯满国月半昏。

春泥踏尽游人系。鸣跸下天歌吹喧。

深坊静曲走车辕，争前斗盛亡卑尊。

靓妆丽服何柔温，交观互视各吐吞。

磨肩一过难久存，眼尾获笑迷精魂。

貂裘比比王侯孙，夜阑鞍马相驰奔。

梅尧臣

梅尧臣　和宋中道元夕二首

春风来解吹残雪，灯烛迎阳万户燃。

竟看繁星在平地，不妨明月满中天。

赭袍已向端门御，仙曲初闻法部传。

车马不闲通曙色，康庄时见拾珠钿。

梅尧臣


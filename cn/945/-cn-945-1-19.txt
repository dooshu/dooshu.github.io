郡斋即事书怀十二韵呈诸官

长乐踈钟自厌闻汉庭谁不惜离羣舟浮一水波澜濶路入千山杳霭分郡合先忧迷簿领村田聊得问耕耘疲民深喜犹安堵【去年小俭幸免流亡】黠吏那知便舞文【盐酒案吏陈元凯受赇为奸舞文变法其事已败】照胆求瑕空察察饮冰为政漫云云玄台已分嘲扬子桑野须防诮使君别派东倾连涨海故园西望隔晴氛黛铺远岫秋将晩绮散余霞日欲曛小槛报春梅烂漫满空呈瑞雪缤纷题诗到处寻红叶置酒终朝看白云符竹偶分慙出守櫜鞬暂佩愧从军石渠旧署频牵梦室有芝兰阁有芸


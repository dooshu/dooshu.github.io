○谦赋（以“满招损，谦受益”为韵）

鉴天道之恶盈，将守之以持满。穷《易》象之明义，排溢美於虚诞。鉴其体而如卑，明其训而非缓。惟德之柄，惟行之管。是以贤人君子，虽百代而同光；圣帝明王，历万古而相纂。然则谦之为义，与让同标。苟不由於斯理，必灾祸而自招。是以道映三皇，明扬侧陋；智周万物，询於刍荛。且圣贤而自贬，何凡庶而可骄。岂不思行高则忧毁於众，木秀则惧摧於飙。矧夫阳光正中，英土圭而将转；阴灵才满，随荚以旋消。是故君子睹之，以为立身之本。名弥彰而弥惧，功弥高而弥损。不耀彼而自上，不明我而自混。徒观其退藏好闭，养智於恬。幽而坦坦，卑以谦谦。一辞而行，将耻於躁；三揖而进，何有於嫌。况乎海以卑广居深，山以镇静可久。楚庄惧功茂而终吉，晋文耻战克以无咎。嗟凡今夸彼而竞进，何不睹斯而自守。徒欲毁信废忠，谋讦自丑。想进德之明义，岂见充於虚受。曷如君子称物平施，不生颇僻。多者用谦为裒，少者用谦为益。不求翰音以待问，必复厚德以珍席。傥不伐之可嘉，庶无媒以托迹。


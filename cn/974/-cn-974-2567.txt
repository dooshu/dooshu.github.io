梅尧臣　杂兴

苦楝树，青鹁鸪。

啄盐土，鸣呜呜。

老鸦衔茶子，争噪落岭隅。

不觉茶满山，渔利入江湖。

盐由鹁鸪起，茶由老鸦趋。

诱以触禁网，二鸟谁与诛。

东家月吐明，西家犬争吠。

月兔在中天，曾何竞窥秽。

姮娥虽夜行，莫比淫奔废。

呶呶篱下音，胡不钤其喙。

梅尧臣

梅尧臣　杂兴

主人有十客，共食一鼎珍。

一客不得食，覆鼎伤众宾。

虽云九客沮，未足一客嗔。

古有弑君者，羊羹为不均。

莫以天下士，而比首阳人。

梅尧臣


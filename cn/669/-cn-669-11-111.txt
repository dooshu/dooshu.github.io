172　畢陽豫讓祖孫以義烈著


晉語：「伯宗索士庇州犂，得畢陽。案：韋昭注：「索，求也。庇，覆也。州犂，伯宗子伯州犂也。」及欒弗忌之難，諸大夫害伯宗，畢陽實送州犂於荆。」畢陽之孫豫讓，見戰國策「晉畢陽之孫」章。祖孫皆以義烈著，所謂「是以似之」者。太史公不書於傳，故表而出之。

【集證】吴師道戰國策注：「豫讓，義士也，史遷列之刺客，而蘇氏古史亦謂之非賢，失之矣。」朱子綱目附見於「三晉始命」之下，則以其事在前，不得特書以表之爾。大事記解題略見而記不書，未知吕子之旨。






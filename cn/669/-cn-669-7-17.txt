43　檀弓見曾子子張子游之子


曾子之子元、申，子張之子申祥，子游之子言思，皆見檀弓。

【閻按】言思爲申祥妻之昆弟，則子張與子游兒女姻家也。

【元圻案】檀弓：「曾子寢疾病，曾元、曾申坐於足。」鄭注：「元、申，曾參之子。」又：「子張病，召申祥而語之。」鄭注：「申祥，子張子。」又：「曾子曰：『子思之哭嫂也爲位，申祥之哭言思也亦然。』」鄭注：「言思，子游之子，申祥妻之昆弟。」






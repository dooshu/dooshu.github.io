○贬张继孙敕

有善必赏，所以劝忠孝之方；有恶必诛，所以绝奸邪之迹。其或罪状腾於众口，丑行布於近亲。须举朝章，冀明国法。汝州防御使张继孙，本非张氏子孙，自小丐养，以至成立，备极显荣，而不能酬抚育之恩，履谦恭之道，擅行威福，尝恣奸凶，侵夺父权，惑乱家事，从鸟兽之行，畜枭獍之心，有识者所不忍言，无赖者实为其党。而又横征暴敛，虐法峻刑，藏兵器於私家，杀平人於广陌。罔思悛改，难议矜容。且窜逐於遐方，仍归还於姓氏，俾我勋贤之族，永除秽之风。凡百臣寮，宜体朕命。可贬房州司户参军同正，兼勒复本姓。


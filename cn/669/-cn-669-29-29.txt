29　黄勉齋謂辭受合尚嚴


李微之問勉齋云：「南軒賜章服，兩爲胡忠簡銓繳還，而不聞引避；東萊除職，既遭陳叔進行詞醜詆，乃復受之而不辭。皆所未曉。」勉齋答云：「先輩非後學所敢輕議，然辭受合尚嚴，今當嚴者反寬，是以不免爲具眼者勘破，學者所當戒也。」

【何云】若皆悻悻而去，誰與事君？南軒、東萊必非苟容者也，勉齋亦爲後學立此防維耳。

【全云】陳叔進，名騤。

【又云】南軒受孝宗知遇最深，自不應以人言遽去，東萊則似不必。

【元圻案】周益公省齋文稿胡忠憲神道碑曰：「公雖與張忠獻善，及其子賜金紫，則謂不當如勳臣子，繳奏之。」〇楊誠齋跋澹庵先生繳張欽夫賜章服答詔詩云：「紫綬當時賜兩人，一爲乳臭一名臣。老、韓不要令同傳，誰會先生此意真？」自注云：「是日，欽夫與一吴氏子同賜命服〔一〕，獨繳欽夫。」然則忠簡有深意焉，誠齋必有所據。〇葉紹翁四朝聞見録乙集：「吕成公集皇朝文鑑成，孝宗除公直秘閣，暨賜御府金帛。陳騤時爲中書舍人，執奏，以爲此特編類之勞，恐賞太厚。成公遂力辭貼職，上不從。」案：宋史吕成公本傳載孝宗批旨云：「館閣之職，文史爲先。祖謙所進，採取精詳，有益治道，故以寵之。」成公實辭而不獲也。〇黄勉齋，名榦，字直卿，朱子弟子。陳騤，台州臨海人，官知樞密院兼參知政事。宋史俱有傳。

〔一〕「服」，原脱，據四庫本誠齋集卷三一跋澹庵先生繳張欽夫賜章服答詔詩注補。






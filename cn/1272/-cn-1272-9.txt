第九出　孙华家宴

【夜行船】〔生上〕积玉堆金多富贵。幸遇太平年岁。〔旦贴上〕今世夫妻。前缘匹配。美满共谐连理。

〔生〕春游园苑景融和。夏宴凉亭看芰荷。〔旦〕秋翫明月冬赏雪。〔贴〕一年好景莫蹉跎。〔生〕院君。我自赶了孙二出去。心中甚是快乐。今日闲居无事。和你游玩片时。迎春看酒来。

【祝英台】草芊芊。花荏苒。轻暖豓阳天。才子豓质。簇拥名园。嬉戏笑蹙秋千。排筵。好向花柳亭前。寻芳消遣。〔合〕我和你双双游赏欢宴。

【前腔】〔旦〕俄然。笋成竿。荷展盖。高柳噪新蝉。池畔避暑。撒发披襟。欢笑同乐莲船。迷恋。好向流水亭前。纳凉消遣。〔合前〕

【前腔】〔贴〕天然。但愿人月团圆。千里共婵娟。天朗气淸。渐渐金风。时送桂花香远。堪羡。好向百尺楼前。玩月消遣。〔合前〕

【前腔】〔生〕瞥见。朔风吹起彤云。帘幙乱飘绵。银砌玉妆。覆地漫天。都喜兆成丰年。〔旦贴〕幽轩。尽敎簇满红炉。观梅消遣。〔合前〕

【尾声】〔合〕四时游赏多欢宴。三公不换此芳年。也是我和你夙世修来百福全。

一对夫妻正及时。郞才女貌两相宜。

在天愿为比翼鸟。入地共成连理枝。




北山

六章，三章章六句，三章章四句


首章讲：此大夫行役而作。若曰：人臣以身事君，则当竭力奉公，顾所以使人感激而忘其劳者，则以朝廷有公道存焉。何今日之异是乎？





陟彼北山，言采其杞。

彼今日之陟彼北山，而言采其杞以食者。





偕偕士子，朝夕从事。

士子，诗人自谓。事，行役之事。乃强壮之士子，而朝夕奔走，以从王之事者也。





王事靡盬，忧我父母。

所以然者，盖以王事不可以不坚固，故朝夕不暇如是耳。夫忠于事君者，必不得孝于事亲。是以馈养废而饔飧缺，不有以贻父母之忧乎！

二章讲：夫我之贻忧父母也，固以王事之故矣。然彼命我者，岂尽出于公哉？





普天之下，莫非王土。

普，遍也。彼普天之下，皆一统之山河也，宁有尺地而非王土者乎？





率土之滨，莫非王臣。

率，循也。滨，水涯。率土之滨，皆一王之臣妾，有一民而非王臣乎？





大夫不均，我从事独贤。

大夫，暗说王。均，公平。从事，即行役也。夫既同居王土而为王臣，则宜均服王事也。何大夫不均，使我朝夕从事，其独贤如此也耶？

三章讲：然我之所以独贤者，何也？





四牡彭彭，王事傍傍。

我也驾役四牡，彭彭然而不息；服此王事，傍傍然而不已。是其独贤，亦云甚矣。





嘉我未老，鲜我方将。

嘉，称美。鲜，少也，以少而难得。方，始也。将，壮大也。而大夫之任我，岂无故哉？盖以土虽广，臣虽众，未必其人之皆可用也。独嘉我之年则未老，鲜我之年则方壮。





旅力方刚，经营四方。

力，即气力。经营，即是行役之事。其膂力则方刚之势，可以经营四方之事也，则其彭彭傍傍，而若是独贤也。其以此也欤？

四章讲：夫我之独贤，固不敢自爱其身矣。而其不均若是，则安能已于言哉？





或燕燕居息，或尽瘁事国。

燕燕，安息貌。瘁，病也。事国，服役于国。彼人情莫不好逸而恶劳。今也或燕燕居息，何有于国事之及！或尽瘁事国，欲求一时之安息，其可得耶？





或息偃在床，或不已于行。

偃，乃仰卧。或息偃在床，何有于行役之烦！或不已于行，欲求一时之在床，其可得耶？

五章讲：





或不知叫号，或惨惨劬劳。

不知叫号，深居安逸不闻人声。或不知叫号，而人声之不闻，何其安逸之至！而惨惨劬劳者，奔走从事，其能如彼之安逸也？





或栖迟偃仰，或王事鞅掌。

栖迟，优游之意。鞅掌，失容也。或栖迟偃仰，而起居之尽适，何其家食之安！而王事鞅掌者，即仪容不暇修，其能如彼之栖迟耶？

末章讲：





或湛乐饮酒，或惨惨畏咎。

咎，是罪过。或耽乐饮酒，而几席有笑语之欢。而惨惨畏咎者，惟恐王命不副，而罪罟或加其亲。彼饮酒者，情何相悬耶？





或出入风议，或靡事不为。

出入风议，亲信于君。或出入讽议，而亲信有从容之休。而靡事不为者，惟见众贤攸萃，而朝夕之不暇。其视彼讽议者，事何相远耶？

夫同一王臣而劳逸殊状，大夫之不均如此。则我之不得以养其父母，正坐此故也。焉能使人无不平之叹也哉？






○对司马斩嬖判

〈甲与戎战。司马曰：“所遇有隘毁车以为行。”甲所嬖校尉不肯，司马斩之以徇。军正奏其专杀。〉

受命以出，一鼓作气，惟师在和，七战皆获。观衅而动者，谓之“军志”；相时设教者，是曰“武经”。甲惟理戎，兴兹薄伐，司马决胜，以先启行。彼徒我车，惧其侵轶，凿门受，陈其教令。既遇隘而难进，请为行而制敌。校尉不肯，斩之奚伤？违其毁车，有类荀吴之嬖；是称乱命，以戮晋卿之仆。奏以专杀，斯则不然！


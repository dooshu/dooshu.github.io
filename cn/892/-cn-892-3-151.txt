文集卷一百五十一


皇帝为冬节奏告永裕陵神宗皇帝表本


伏以历纪天正，史书日至。感舒长于测景，增怵惕于履霜。恭惟谥号皇帝，德迈尧仁，功恢禹迹。游衣冠于原庙，徒仰威神；望松柏于桥山，永怀悲慕。卷四三





皇太后殿夫人为冬节往永裕陵酌献神宗皇帝表本


伏以一阳来复，万物怀生。空临观祲之辰，无复称觞之庆。恭惟谥号皇帝，道齐覆载，德冒华夷。从南狩于苍梧，神游已邈；望西陵于铜雀，涕慕空深。卷四三





皇帝为正月一日奏告永裕陵神宗皇帝旦表本


伏以始饯余寒，复兴嗣岁，望寝园而增慕，悼日月之不留。恭惟谥号皇帝，道贯百王，泽涵万宇。永瞻帝所之乐，坐起尧墙之悲。馈奠莫由，驰诚罔极。卷四三





皇太后殿夫人为年节往永裕陵酌献神宗皇帝表本


伏以苇桃在户，徒讲三朝之仪；椒柏称觞，无复万年之寿。恭惟谥号皇帝，功施无外，德洽有生。随鼓漏于寝园，莫亲馈奠；望衣冠于原庙，空极涕流。卷四三





皇帝为三月一日奏告神宗皇帝旦表本


伏以既成春服，时方禊洛之初；祗谒寝园，古有荐鲔之礼。恭惟谥号皇帝，配天立极，如日载阳。仰余泽之旁流，致群生之遂茂。光灵愈远，涕慕空深。卷四三





皇帝为神宗皇帝大祥往永裕陵奏告表本


伏以寝庙告成，永动廓然之感；柏城森列，遽兴拱矣之悲。恭惟谥号皇帝，泽浸函生，庆垂后裔。配天无极，奉谟训以长存；示民有终，怅神游之安在。恭修祥奠，莫诉哀诚。卷四三





皇帝为神宗皇帝大祥内中奏告表本


伏以追号罔极，实抱终身之忧；祥禫有期，盖迫先王之礼。恭惟谥号皇帝，睿明照世，神智自天。虽清庙肃雍，瞻之莫见；而威颜咫尺，凛然常存。悲慕之深，华夷所共。卷四三





皇太后殿夫人为神宗皇帝大祥往永裕陵酌献表本


伏以飙驭上宾，日以远矣。隙驹遄迈，祥而廓然。恭惟谥号皇帝，道始家邦，化刑夷夏。天地之运，固代谢于阴阳；草木何知，徒兴悲于霜露。莫亲馈奠，惟极哀诚。卷四三





十月朔本殿夫人往永裕陵酌献神宗皇帝表本


雨霜陨箨，感闭塞于天时；收潦涤场，思艰难于王业。恭惟尊谥皇帝，禹功纪地，尧则惟天。威加四夷，尚余肃物之凛；仁及万汇，永同挟纩之温。省奉无期，瞻怀靡极。卷四三





永安永昌永熙永裕陵忌辰奏告宣祖太祖太宗神宗皇帝表本


元祐二年十二月二十七日

伏以卜年之永，恩浃于华夷；讳日之临，感深于臣子。恭惟谥号皇帝，文武经世，威灵在天。每更不乐之辰，尚有遗弓之慕。山陵永望，雨露增怀。卷四三





永安永昌永熙陵忌辰奏告昭宪孝惠孝明孝章淑德懿德明德元德章怀章穆章懿章惠章献明肃皇后表本


元祐二年十二月二十七日

伏以周南之化，刑恭俭于多方；渭北之游，极望思于原庙。恭惟谥号皇后，道应图史，德参圣神。顾明发之永怀，仰徽音之如在。载瞻园寝，想见衣冠。卷四三





皇太后殿内人为神宗皇帝忌辰朝永裕陵表本


元祐二年十二月二十七日

伏以百年之思，化被于无疆；终身之忧，感深于不乐。恭惟谥号皇帝，德齐尧禹，功陋汉唐。道盖始于正家，谋方贻于燕翼。追攀罔极，慨慕徒深。卷四三





永裕陵正月旦表本


伏以宾出日于旸谷，尧历方颁；朝计吏于原陵，汉仪具举。恭惟谥号皇帝，功恢禹迹，德迈汤仁。虽岁月之屡迁，想威神而如在。载瞻园寝，空极望思。卷四三





永裕陵二月旦表本


伏以时方启蛰，礼及献羔。感清衎之协风，怵怀思于濡露。恭惟谥号皇帝，文武纬世，圣灵在天。岱岳泥金，永讲升中之礼；荆山铸鼎，遽成脱屣之游。永望寝园，徒增感慕。卷四三





永裕陵四月旦表本


伏以日躔昴、毕，卦直《乾》《离》。物蒙长养之仁，世载文明之化。恭惟谥号皇帝，功成不宰，德范无穷。执炎帝之衡，莫追往躅；秩南郊之政，空守成规。祗望寝园，惟增感慕。卷四三





永裕陵十月旦表本


伏以戒寒墐户，倏及于秦正；前晦行陵，祗循于汉礼。恭惟谥号皇帝，懿文纬世，厚德载时。休老劳农，追述养民之政；厉兵讲武，敢忘经国之谋。永望寝园，益增感慕。卷四三





永裕陵十二月旦表本


伏以商正纪历，大吕旋宫。论时令以待来岁之宜，献民力以共宗庙之祀。恭惟谥号皇帝，至仁无外，全德难名。文物声明，但睹乘时之迹；昆虫草木，孰知成岁之功。急景易迁，永怀何极。卷四三





集禧观开启祈雪道场青词


元祐元年二月六日

伏以麦将覆块，雪未掩尘。嗣岁之忧，下民安诉。具严法会，祗欵宫。仰冀同云，溥滋新腊。卷四四





景灵宫宣光殿奉安神宗皇帝御容日开启道场青词


元祐二年三月二十四日

伏以天鉴不远，诚感则通。方宝构之肇新，宜神游之降格。具严法席，高咏灵篇。内安清净之居，外锡烝黎之福。卷四四





集禧观开启祈雨道场青词


元祐二年三月二十五日

洞渊龙王，水府圣众。饥馑之患，民流者期年；吁嗟之求，词穷于是日。乃眷阴灵之宅，实为云雨之司。涵濡之功，俄顷而办。罔吝天泽，以答民瞻。卷四四





集禧观洪福殿等处罢散谢雨道场青词


德有愧于动天，敢辞屡请；道无私而应物，岂间微诚。霈一雨以咸周，起三农于既病。仰承灵贶，莫报深仁。卷四四





太皇太后皇太后皇太妃受册奏告景灵宫等处青词


元祐二年七月十九日

伏以祗是亲闱，庶几孝治。配德祖考，既务极于推崇；笃生眇冲，亦敢忘于褒显。将奉宝册，率循旧章。徼福于神，先期以告。卷四四





神宗皇帝御容进发前一日奏告诸宫观等处青词


元祐二年九月二十五日

嵩洛之间，山陵所在。严道释之净宇，奉衣冠之别祠。恭择良辰，启行仙驭。敢徼福于群圣，庶流祉于含生。仰叩真灵，冀垂昭鉴。卷四四





隆祐宫设庆宫醮青词


元祐二年

伏以长乐告成，光动紫宫之像；清都下照，诚通绛阙之仙。祗率多仪，肃陈菲荐。永惟慈孝之本，克享天人之心。介万寿之无疆，锡五福之纯备。无任恳祷之至。卷四四





西岳庙开启祈雨道场青词


元祐三年七月十三日

伏以二华之尊，作镇于西极；兆人所急，望岁于秋成。谷既日滋，雨不时霈。敢以病告，于我有神。闵兹将槁之苗，赐以崇朝之泽。惟神之德，非我敢忘。卷四四





中太一宫真室殿开启天皇九曜消灾集福道场青词


臣以冲眇，嗣承列圣之休；济于艰难，实赖文母之德。临莅四载，勤劳百为。畏天之威，未尝终日而豫怠；视民如子，惟恐一夫之困穷。伏愿上帝降祥，众真垂祐。消禳灾沴，永底寿康。恭陈宝箓之科，仰扣神游之馆。敢祈昭鉴，下察孝心。卷四四





皇太妃宫阁庆落成开启道场青词


伏以良辰袭吉，华构一新。仰荷褒崇之私，得伸鞠育之报。落成告备，法会有严。请命上穹，驰神真圣。庶精诚之必达，锡寿祉于无穷。无任恳祷之至。卷四四





景灵宫宣光殿奉安神宗皇帝御容罢散朱表


元祐二年三月十四日

伏以驭风云阙，既参日月之光；弭节琳宫，尚答臣民之望。爰开法会，庶欵真庭。愿推往圣之心，永锡函生之福。卷四四





集禧观洪福殿罢散谢雨道场朱表


伏以旱暵为灾，祷求屡渎。赖神之赐，霈泽以时。盖至道之无私，岂不德之能致。载陈谢恳，少答灵休。卷四四





中太一宫真室殿为太皇太后消灾集福罢散天皇九曜道场朱表


元祐三年

伏以仁者必寿，信惟天地之心；孝无不通，宜从臣子之欲。虔遵道范，仰叩真庭。庶同海宇之诚，上集慈闱之福。天威咫尺，求聪明于我民；圣寿万年，定子孙于下地。更推博施，普及函生。卷四四





景灵宫罢散奉安神宗皇帝御容道场功德疏文


元祐二年四月七日

伏以肇新宝构，祗奉睟容。修妙供于朱庭，结胜缘于净众。真游永奠，法会告成。普冀含生，悉蒙余祉。谨疏。卷四四





兴龙节功德疏文　一


伏以上帝垂休，真人诞降。乾坤合契，永为庆喜之辰；草木何知，举有欣荣之意。矧惟遭遇，获侍清闲。不缘梵释之因，曷致涓尘之效。伏愿皇帝陛下，受天之禄，如川方增，奄有汉唐之封疆，倍万唐虞之寿考。永均介福，下及函生。卷四四





兴龙节功德疏文　二


伏以三王之乐，固常与天下同；四海之心，莫不欲吾君寿。以兹愿力，扣彼佛乘。仰惟无碍之慈，副我必从之欲。伏愿皇帝陛下，配天而治，如日之中。安乐延年，锡帝龄之无算；寅畏享福，过周历以常新。下及海隅，同跻寿域。卷四四





兴龙节功德疏文　三


伏以候嘉平之腊，协气充流；歌长发之祥，群心踊跃。华夷交庆，草木增荣。矧惟扈从之私，获在封疆之守。敢缘愿力，祗叩佛乘。仰惟无碍之慈，副我必从之欲。伏愿皇帝陛下，配天而治，如日之中。安乐延年，锡帝龄之无算；寅畏享福，过周历以常新。下及海隅，同踌寿域。卷四四





兴龙节功德疏文　四


伏以瑞来翔，共纪生商之兆；群龙下集，适同浴佛之辰。爰崇胜因，以荐多祉。伏愿皇帝陛下，立民之极，先天不违。福如南山之不骞，寿等西方之无量。集宁海宇，永庇神天。卷四四





兴龙节功德疏文　五


伏以上帝立子，将开太平之基；下民归仁，自享延鸿之寿。不假龙天之会，曷旌臣子之心。伏愿皇帝陛下，受禄无疆，如川方至。五兵不用，同万国之车书；多士克生，达四门之耳目。永均介福，普及函生。卷四四





兴龙节功德疏文　六


伏以明星出而佛前降，黄河清而圣人生。仰企至仁，同符大觉；虔修法会，上祝鸿休。伏愿皇帝陛下，先天不违，顺帝之则。清台考象，候南极之老人；浩劫纪年，配西方之寿佛。更均余祉，普及函生。卷四四





兴龙节功德疏文　七


伏以长发其祥，已诞膺于眷生；至仁者寿，本无待于祷祈。爰假佛慈，以生民颂。伏愿皇帝陛下，上德不德，日新又新。《既醉》陈诗，具太平之五福；《无逸》作监，继迪哲于四人。普愿函生，咸均景福。卷四四





坤成节功德疏文　一


伏以功存社稷，庆钟高密之门；泽及本枝，天胙大任之德。候西风之协应，占南极之嘉祥。特启真坛，仰祈睿算。顺帝之则，固不待于祷求；应地无疆，亦难忘于祝颂。臣无任恳祷激切之至。卷四四





坤成节功德疏文　二


伏以慈俭之化，无得而名；保祐之功，云何可报。仰首云天之望，倾心草木之微。至哉坤元，德既超于载籍；养以天下，福宜冠于古今。敢冀神休，永为民极。臣无任。卷四四





坤成节功德疏文　三


伏以宝俭以慈，地无私载；履信思顺，天且不违。眷惟江海之邦，日蒙雨露之施。民心所祝，神听必临。祈万寿于无疆，庶群生之永赖。臣无任。卷四四





坤成节功德疏文　四


伏以上帝储休，遗宝龟而降圣；群方仰德，执瑞玉以来宾。恪修臣子之诚，虔奉天人之祷。供精蒲塞，文演贝多。致海众之庄严，广潮音之清净。胜因所集，睿算日隆。恭惟太皇太后陛下，伏愿大安大荣，永对无穷之问；时万时亿，独观有道之长。臣无任。卷四四





坤成节功德疏文　五


伏以玉胜发祥，金行正候。合天人之宝运，实华夏之昌辰。已格鸿休，犹资善祷。展祗园之净供，发秘藏之真乘。庶假良因，盖崇睿算。恭惟太皇太后陛下，伏愿威神有截，尽龙象以瞻依；寿考无疆，等乾坤之久大。臣无任。卷四四





坤成节功德疏文　六


伏以神圣在御，天地无可报之恩；臣子何知，佛老有归诚之法。敢缘净供，仰祝遐龄。恭惟太皇太后陛下，伏愿日照月临，海涵岳峙。帝简好生之德，锡寿无疆；民衔既富之仁，保邦何极。臣无任。卷四四





坤成节功德疏文　七


伏以星火西流，方岁功之平秩；夕月既望，昭阴德之致隆。凡我有生，归诚兹日。佛身充满，天鉴聪明。恭惟太皇太后陛下，伏愿享德三灵，齐光两曜。坐俟云来之养，受禄无疆；屡观甲子之周，与民同乐。臣无任。卷四四





太皇太后本命岁功德疏文


伏以天人合契，辅成继照之明；岁月袭祥，允协重坤之象。肇临正旦，寅奉德音。尽海宇之无疆，集缁黄而来会。帝推舜孝，仰叩佛乘。伏愿太皇太后陛下，下顺民心，仰膺天保。配西方之无量，与南山而不倾。岂独五音六律之旋，再临此岁；将推三统九会之复，以卜其年。永与函生，共兹介福。谨疏。卷四四





景灵宫祈福道场功德疏文


伏以仁心浃物，自然忧乐之同；孝治格天，宜尔感通之速。庶殚精恳，仰叩上真。恭惟太皇太后陛下，保佑圣神，勤劳夙夜。偶倦东朝之御，未复太官之常。爰即珠庭，大陈妙供。法音上达，虽有假于云章；民志下同，自不劳于秘祝。愿膺勿药之喜，永保无疆之休。卷四四





同天节功德疏文


伏以天贻明德，用昭遹骏之声；卦应纯乾，实纪诞弥之日。仗法缘之有感，祈圣寿之无疆。恭惟皇帝陛下，生知尧舜之资，力致商周之业。神功特起，圣治日新。人皆乐生，物亦遂性。惟时庆节，共罄丹诚。用同东土之民，少效华封之祝。伏愿潜凭胜力，坐拥休符。福比冈陵之崇，寿齐箕翼之永。卷四四





代张安道进功德疏文


伏以圣神示化，弃黄屋以上宾；凡庶何知，抱乌号而永叹。不有崇荐，曷伸悃诚。故依妙湛之尊，特设清净之供。庶凭法力，仰导真游。恭惟神宗皇帝陛下，伏愿永证佛乘，圆成道果。储神无极，逍遥梵释之间；卜世愈延，跨越商周之盛。至于含识，并畅天和。卷四四





冬至福宁殿作水陆道场资荐神宗皇帝斋文


伏以圣神陟降，释梵后先。适更来复之辰，茂荐往生之福。虔修净供，仰导灵游。卷四四





正旦于福宁殿作水陆道场资荐神宗皇帝斋文


伏以乘黄屋以上宾，莫追风驭；抱乌号而永慕，再历春朝。敢仗胜缘，式开净供。仰颂义尧之德，永追梵释之游。卷四四





在京诸宫观开启神宗皇帝大祥道场斋文


伏以密音如昨，新谷再升。望仙驭于帝乡，陈法筵于净宇。人天来会，共修最胜之缘；梵释同游，永锡无疆之庆。卷四四





垂拱殿开启神宗皇帝大祥道场斋文


伏以丧期有数，方叹于壑舟；法海无边，聊资于岸筏。有严秘殿，恭启净筵。时御六龙，徘徊宫阙。永同千佛，陟降人天。卷四四





内中福宁殿下寒节为神宗皇帝作水陆道场斋文


伏以甚雨疾风，感春律之将变；钻燧改火，悼丧期之不留。爰启净筵，以资冥福。愿登大觉，永济函生。卷四四





景灵宫宣光殿奉安神宗皇帝御容日开启道场斋文


伏以祠宫夙启，真室告成。仗胜会于佛僧，导灵游于梵释。更推余祉，旁及含生。卷四四





大相国寺开启祈雨道场斋文


伏以旱暵既久，麦禾将空。仰惟天人之师，宜专云雨之施。庶几慈愍，宽我忧危。卷四四





郑州超化寺祈雨斋文


元祐二年四月九日

伏以常旸为灾，历时愈炽，秋谷未艺，夏苗将空。天意未回，佛慈所愍。愿以不思议智力，大解脱神通，时兴法云，普赐甘泽。卷四四





郑州超化寺谢雨斋文


元祐二年四月九日

等慈应物，不倦于祷求；神智无方，何难于膏泽。旱沴既弭，农民其康。仰惟不宰之功，岂待有为之报。爰修净供，少达纯诚。卷四四





十月一日永裕陵下宫开启资荐神宗皇帝道场斋文


元祐二年九月二十日

桥山永望，莫瞻弓剑之余；阳月载临，徒增霜露之感。招延净众，崇建梵筵；庶集胜因，仰资真驭。卷四四





西京会圣宫应天禅院奉安神宗皇帝御容礼毕开启道场斋文


元祐二年十月

原庙告成，神游既奠。虽圣灵之无碍，对越在天；从世法之有为，归依于佛。普愿幽明之域，悉登净妙之庭。集此胜因，以资仙驭。卷四四





后苑瑶津亭开启祈雨道场斋文　一


元祐三年六月二日

六月徂夏，方金火之争；三农望秋，乏雷雨之施。嗟人何罪，逢岁之艰。自非妙觉之等慈，孰拯疲民于重困。有严禁苑，祗建净筵。念我忧劳，锡之膏泽。非独起焦枯于田野，抑将扫疾疫于里闾。嘉与含生，永均介福。卷四四





后苑瑶津亭开启祈雨道场斋文　二


元祐三年八月二十日

伏以常旸之沴，历月于兹，近自都畿，远及关辅。岂独西成之害，将为宿麦之忧。仰止觉慈，必垂善救。普集山川之守，来登梵释之筵。罔吝膏濡，以兴焦槁。卷四四





后苑瑶津亭开启谢雨道场斋文


元祐三年六月六日

伏以祗畏之心，格人天于影响；觉慈之力，反水旱于屈伸。周泽载濡，农田告足。既解蕴隆之患，庶无流潦之虞。仰冀能仁，曲垂昭鉴。卷四四





显圣寺寿圣禅院开启太皇太后消灾集福粉坛道场斋文


元祐三年七月二十七日

伏以躬俭节用，本严房闼之风；遗大投艰，猥当庙社之寄。常恐德之弗类，以召灾于厥身。敢即仁祠，肆陈净供。恭延梵释，普施人天。俾寿而康，非独辅安于寡昧；与民同利，固将燕及于华夷。仰冀能仁，曲垂昭鉴。卷四四





景灵宫宣光殿开启神宗皇帝忌辰道场斋文


元祐四年二月五日

伏以至德难名，已立配天之极；孝思永慕，盖有终身之忧。惟是佛乘，庶资冥福。属弓剑上宾之日，就衣冠出游之庭。虔设净筵，俾严胜果；庶超真觉，永庇含生。卷四四





奉宸库翻修圣字等库了毕安慰土地道场斋文


元祐三年七月二十九日

伏以货币所藏，有坏必葺。聪直之鉴，既成乃安。爰仗佛慈，以绥神守。庶期昭格，永底纯熙。卷四四






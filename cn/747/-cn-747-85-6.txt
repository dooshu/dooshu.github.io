○册蜀王佶文

维某年月日，皇帝若曰：夫尧序九族，周列五等，事高维翰，道在睦亲。况居帝子之尊，宜荷封王之典，用彰庆羡，以固洪基。咨尔第三男佶，符彩昭融，姿容朗悟，腾英日域，储秀星枢。已多秤象之能，才是胜衣之岁，静不好弄，言必成文。曾无纨绮之心，每服《诗》、《书》之训，嘉其幼智，锡以大封。今遣使门下侍郎兼吏部尚书平章事杜悰、副使左散骑常侍赵格等持节册尔为蜀王，尔其宅於坤维，建兹赤社，疏以江汉，镇以岷嶓。列为侯王，迩我宫禁，以谨恭而接下，秉忠孝以律身，服是宠光，终於戒慎。


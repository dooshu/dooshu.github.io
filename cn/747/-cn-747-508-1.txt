○吴尊师传

吴筠字贞节，鲁中儒士也。少通经，善属文，举进士不第。性高洁，不伍流俗，乃入嵩山依体元先生潘师正为道士，传正一之法，苦心钻仰，尽通其术。开元中，南游金陵，访道茅山，久之，东游天台。筠尤善著述，在剡与越中文士为诗酒之会，所著歌篇，传於京师，元宗闻其名，遣使徵之。既至，与语甚悦，令待诏翰林。帝问以道法，对曰：“道法之精，无如五千言，其诸枝词蔓说，徒费纸刂尔。”又问神仙修炼之事，对曰：“此野人之事，当以岁月功行求之，非人主所当适意。”每与缁黄列坐，朝臣启奏，筠之所陈，但名教世务而已。间之以讽咏，以达其诚，元宗深重之。天宝中，李林甫、杨国忠用事，纲纪日紊，筠知天下将乱，坚求还嵩山，累表不许，乃诏於岳观别立道院。禄山将乱，求还茅山，许之。既而中原大乱，江淮多盗，乃东游会稽，常於天台剡中往来，与诗人李白、孔巢父诗篇酬和，逍遥泉石，人多从之，竟终越中。文集二十卷，其《元纲》三篇、《神仙可学论》，尤为达识之士所称。凡为文词理疏通，文彩焕发，每制一篇，人皆传写，虽李白之放荡，杜甫之壮丽，能兼之者，其惟筠乎？


崔与之


与之字正子，广州人。生于绍兴二十八年（1158）。绍熙四年（1193）进士。累官秘书监、权工部侍郎，出知成都府，进本路安抚使。又为广东路经略安抚使、兼知广州，拜参知政事、右丞相，皆力辞，以观文殿大学士致仕，封南海郡公。嘉熙三年（1239）卒，年八十二，谥清献。有诗文集。

水调歌头

题剑阁

万里云间戍，立马剑门关。乱山极目无际，直北是长安。人苦百年涂炭，鬼哭三边锋镝，天道久应远。手写留屯奏，炯炯寸心丹。

对青灯，搔白发，漏声残。老来勋业未就，妨却一身闲。梅岭绿阴青子，蒲涧清泉白石，怪我旧盟寒。烽火平安夜，归梦到家山。

贺新郎

寿转运使赵公汝燧

雨过云容扫。使星明、德星高揭，福星旁照。槐屋犹暄梅正熟，最是清和景好。望金节、云间缥缈。和气如春清似水，漾恩波、沾渥天南道。晨鹊噪，

有佳报。天家黄纸除书到。便归来、升华天下，安边养浩。好是六逢初度日，碧落笙歌会早。遍西郡、欢声多少。人道菊坡新酝美，把一觞、满酌歌难老。瓜样大，安期枣。








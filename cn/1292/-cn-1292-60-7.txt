◇　上疏谏王淮南诸子

窃恐陛下接王淮南诸子，曾不与如臣者孰计之也。淮南王之悖逆亡道，天下孰不知其罪？陛下幸而赦迁之，自疾而死，天下孰以王死之不当？今奉尊罪人之子，适足以负谤於天下耳。此人少壮，岂能忘其父哉？白公胜所为父报仇者，大父与伯父、叔父也。白公为乱，非欲取国代主也，发愤快志，剡手以冲仇人之胸，固为俱靡而已。淮南虽小，黥布尝用之矣，汉存特幸耳。夫擅仇人足以危汉之资，於策不便。虽割而为四，四子一心也。予之众，积之财，此非有子胥、白公报於广都之中，即疑有专诸、荆轲起於两柱之间，所谓假贼兵为虎翼者也。愿陛下少留计。

（《汉书·贾谊传》：文帝封淮南厉王四子皆为列侯，谊知上必将复王之也，上疏谏。）




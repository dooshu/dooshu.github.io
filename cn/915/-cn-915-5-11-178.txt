◇相论

世人固有身瘠而志立，体小而名高者，于圣则否。是以尧眉八彩，舜目重瞳，禹耳参漏，文王四乳，然则世亦有四乳者，此则驽马一毛似骥耳。（《艺文类聚》七十五）

宋臣有公孙吕者，长七尺，面长三尺，广三寸，名震天下。若此之状，盖远代而求，非一世之异也。使形殊于外，道合其中，名震天下，不亦宜乎。语云：「无忧而戚，忧必及之；无庆而欢，乐必还之。」此心有先动，而神有先知，则色有先见也。故扁鹊见桓公，知其将亡；申叔见巫臣，知其窃妻而逃也。（《艺文类聚》七十五）

荀子曰：「以为天不知人事邪？则周公有风雷之灾，宋景有三次之福。以为知人事乎？则楚昭有弗之应，邾文无延期之报。」由是言之，则天道之与相占，可知而疑，不可得而无也。（《艺文类聚》七十五）

白起为人，小头而锐，瞳子白黑分明，故可与持久，难与争锋。（《书钞》一百十五）


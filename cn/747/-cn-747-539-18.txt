○贺白鹿表

臣某言：臣得进奏院状报，中书门下奏贺，於醴泉县建陵柏城获白鹿一，圣敬日跻，休祥荐至。臣某谨按《孝经·援神契》曰：“王者德至禽兽，则白鹿见。”伏惟陛下盛德配天，深仁育物，和气交感，出为休徵。懿此异兽，挺兹奇表：在峤山之侧，宛是随仙；来魏阙之前，如将率舞。天下称述，兆人欢庆。昔者周因征伐而获，汉自祭祀而臻，比今无为，宜有惭德。臣某幸逢昭代，获睹元功，欣之诚，倍百恒品。所守有限，不获随例称庆阙庭。无任屏营踊跃之至。


卷三十六 刘宗周、祁彪佳列传

刘宗周

祁彪佳

▼刘宗周，号念台，浙江山阴人。父坡死，宗周其遗腹也；家寒，母章太君茕茕守弱息，依外家以纺绩供饘粥。万历辛丑，登张以诚榜进士；章太君朝闻报而夕去帏，陶文简为作墓铭，比之「程婴保孤事成下报宣孟」。甲辰，服除，授行人。乙巳，以祖焞年迈，疏乞终养。侍祖疾，四浃旬不交睫。居忧日，邦君大夫，不得望见颜色；部使过之，亦匿勿见。祖寿终，过哀致疾。邑令赵士谔造寝所，见帏帐有结、敝衾败絮，心佩服焉。居家，弟子日益进，讲学不辍。

服除，起原官，奉命册封益藩。时顾宪成讲学东林，群起攻之；宗周疏明「宪成之学，归于自反。而攻之者以意见分门户、以门户分流品，其论非是。”言者遂目为「东林党人」。时方推择浙中司官，咸属意宗周。或嘱以无谈时事，可望铨曹；宗周恶之。甲寅，复以病告归，先后匿迹林下者十有余年；授徒僧舍，足迹不至公庭。有造庐者，拒不见。当道到门，必进强再三，然后出见；进贤冠霉黰高寸许，而布袍角带残缺失次。驺从见者，无不匿笑：以此名重海内。御史韩浚以按浙时就见不纳，劾比少正卯；而归子顾、刘廷元继之，欲置之死。时赵士谔入为考功郎，为白冢宰，乃免。光宗践祚，起礼部仪制司主事。天启元年，疏参魏忠贤、客氏朋比乱政。忠贤大怒，矫旨廷杖；首辅叶向高救免，止夺俸半年。壬戌，奉命賫「会录」告孝陵，道升光禄寺丞；复命，晋尚宝司少卿。在职二十日，迁太僕寺少卿。宗周以一岁三迁，又见妇寺专权日甚，再疏移疾，乃以太僕予告。甲子，起左通政。魏忠贤已尽逐诸君子，宗周辞疏，又为诸君子申埋，革职为民。

崇祯元年，召为顺天府尹；上疏请重事权，要以久任。谒文庙，大会师儒，示以圣贤为学之要。延三老啬夫，咨地方疾苦。发奸吏干没，置之法。又捕勋贵家人豪横不法及舞文犯禁者，按治如律。颁布「文公四礼」，俾乡鄙服习。遇中贵梨园什具，责而焚之：辇毂一清。二年，上疏陈「尧、舜之道」，因言「辽事不足图」与「加赋」之害。上虽目为迂阔，然亦叹其忠鲠。会京师被围，米价踊贵，乃请罢九门税；修铺房以处贫民、为粥以济老疾、严行保甲之法，人心稍安。时枢督诸臣多下狱者；宗周独抗言：“国事至此，诸臣负任使，诚无所逃罪；而臣以为陛下亦宜分任其咎。昔禹、汤罪己，其兴也勃焉。今日首当开示诚心，为济难之本；日御便殿见群臣，相对如家人父子。以票拟归阁臣，以蔗政归部院，以献可替否予言官；不效，则从而更置之，无坐锢以深其罪。乃者朝廷缚一文吏，如孤雏腐鼠；而视武健士，不啻骄子，使恩威错置。至文武皆不足信，必曰「吾舍一二内臣，无可与共患难者」。于是总提协之命，稍试以城守，而阃以外次等委之。自古未有宦官典兵，不误国者。仰祈陛下翻然感悟：以亲内臣之心亲外臣、以重武臣之心重文臣，则太平之业可一举而定也。”又劾张凤翼、马世龙等罪，皆切直忤上意。三年，复请上除诏狱、蠲新饷，为祈天永命之本。上方忧旱斋居，责其「不修实政，徒事空言」。宗周又疏纠周延儒、温体仁倾侧事上之罪，下诏切责。将解任，捐羡余置学田二百亩以给诸生。凡三乞骸骨，始得告。出都门，所携止两簏，中贵人见而骇曰：“真清官也！”居家，大集同志会讲，首阐人人可为圣人之旨，以证人性皆同。主会者为陶奭龄，重建古小学；祀尹和靖，明伊、洛主敬之学。

乙亥枚卜，冢宰以宗周名上。召对，言“上求治太急，用法太严，布令太烦，进退天下士太轻。”上不怿，除工部右侍郎。明年，上言：“陛下即位之初，锐意太平；至于帝王治天下之道，犹未得其要领。于是首属意于恢辽，而经臣遂进五年恢复之说。己巳之役，震及宗社，朝廷始有轻士大夫之心。自此厂卫司讥察，而告讦之风炽；诏狱及士绅，而堂帘之等夷。人人救过不给，而欺罔愈甚；事事仰承独断，而谄谀日长。自三尺不伸于司寇，而犯者日众；自诏旨杂治五刑，岁自断狱以数千计，而好生之德意泯。自刀笔治丝纶，而王言亵；自诛求及琐屑，而政体伤。自参罚在钱榖，而吏愈贪、赋愈逋。自严刑与重敛交困天下，而盗贼蜂起。自总理任而臣下之功能薄，自监纪遣而封疆之责任轻；自督、抚无权而将日懦，自武弁废法而兵日骄。自朝廷刻期尽贼，而行间日杀良报级以幸无罪。事急矣！天启圣衷：一旦撤总监之任、重守令之权、下弓旌之檄、收酷吏之威，方冀与二三臣工洗心易虑；而不意贤如文震孟、陈子壮者，又相继报罢。求治癒殷，纷更四出；市井杂流咸得操其讹说，投间抵隙以希进用，而国事愈不可问矣。凡若此者，不过始于陛下一念之矫枉，而浸淫遂为厉阶；则今日转乱为治之几，断可识矣。”上曰：“宗周素有清名，亦多直言。但大臣论事，宜体国度时，不当效小臣归过朝廷为名高。”会阁臣温体仁等以马价空匮，请捐助；宗周独称「臣不敢怀利事君，并请禁天下之言利者」。得旨切责；遂引疾求罢。既就道，闻北兵自昌平深入，愤甚；极论「体仁大奸似忠、大佞似信」，并及刑政舛谬数事。上怒，以为比私乱政，革为民。

十四年，起吏部左侍郎。陈圣学三篇，以切劘上躬，多见採纳。寻迁左都御吏，请申饬宪纲，复书院、社学、罢诏狱；从之。会当大计，发中书某为人行贿事，置之法；一时风纪肃然。已而京师复被围，上申饬百官，重责台省以代人规卸出缺等事；礼科给事中姜采疏争之，上怒。行人熊开元因召对，劾奸辅周延儒欺君误国，上愈怒；与采同日下诏狱。宗周力争于朝，忤上意；革职归。

甲申，闻寇逼三辅，大会绅士，议捐资勤王；致书促抚军行事。比闻北变，即为先帝发丧。被发芒屩，手执铁叉，向府、道恸哭，期起义旅，帅先杀贼；府、道不能主。渡江向抚、按哭，抚、按又不能主。后闻留京立福王，兴师北伐，乃止。弘光监国，起宗周为左都御史；疏辞，不允。时新立四镇，皆拥兵自恣；而枢辅马士英持定策功，居中擅权，引进私人。宗周赴召前，有「草莽孤臣上恸哭时艰」及「追发大痛」二疏，大约谓“非讨贼复仇，无以明陛下前日渡江之心；非决策亲征，无以作天下忠臣义士之气。宜驻师凤阳，东扼徐、淮，北控豫州，西顾荆、襄，以规进取。”并及慎封爵、核旧官诸事。随疏纠马士英；士英恨宗周次骨，嗾刘泽清、高杰公疏劾宗周「称草莽孤臣，有不臣之心。劝上亲征，以动摇国祚；夺诸将封爵，以激变军心」。士英与四镇合谋，必欲杀之；遂力请致仕。濒行，又纠「阮大铖党邪害正，为世道病，其进退关江左兴亡」。大铖深恨之。

乙酉五月，留都继陷，闻弘光出依靖南侯黄得功，（得功）遇害，上北辕；群臣迎潞王监国，宗周曰：“国事尚可为也！”无何，清骑至浙，潞王降。宗周闻之，恸哭曰：“此予正命之时！”遂不食。有门人请先生行文丞相事，宗周韪其言；乃命门人访黄宗伯道周，致书章大理正宸、熊吏科汝霖，图与复，乃食少粥。居数日，闻黄道周已入闽，熊汝霖图举事为人发觉，逃入山；章正宸辞以「不能」闻，郡人賫图籍渡江，复不日至。四日，婿秦祖轼以江子远、袁夏甫、文文山、谢叠山事为解，谓「死尚有待」；览书，为食少粥。六月二十二日，门人王毓着自沈死；上书曰：“门生毓蓍已得正命，伪官俱已受事。此一块土，非大明有矣！愿先生早自决，毋为王炎午所吊！”见书，叹曰：“玄趾得死哉！予大臣也，当为其难者。”乃复不食。作「答秦祖轼书」，后孙以词曰：“信国不可为，偷生岂能久？止水与叠山，只争死先后。若云袁夏甫，时地皆非偶。得正而毙矣，庶几全所受！”二十五日，入凤林，道赴水；长年掖之起，困顿甚，暂息灵峰寺。子汋以清聘书至，闭目不视。后二日，至杨枋，依秦祖轼居。婿王毓芝来候，语及毓蓍，为泪下；曰：“吾讲学十五年，仅得此人！”又曰：“吾始不食数日，时燥渴甚，因少饮，觉味如甘露，精神顿生；始知水亦能续命也。今后勺水不入口矣！”毓芝曰：“先生心境何如？”曰：“他人生不可对父母妻子，吾死可以对天地祖宗；他人求生不得生，吾求死得死！他人终日忧疑惊恐，而吾心中泰然：如是而已。”又曰：“吾学之要，一「诚」尽之，而「主敬」其功也。敬则诚，诚则天。吾日来静坐，觉胸中浩然与天地同流。盖本来原无一事，凡有事皆人欲也；若能行所无事，则人而天矣。”二十九日，作绝命词曰：“留此旬日死，少存匡济意；决此一朝死，了我平生事。慷慨与从容，何难复何易！”嗣后止闭目端坐，不出一言。闰六月六日，命家人扶掖南向坐；有顷，迁北向。息奄奄欲绝，犹捉笔书一「鲁」字。至八日戌时，乃绝。嗟乎！昔文信公饿十四日而不死，又复进食；乃叹曰：“孤竹二士，殕饿西山，殆非一朝一夕之故也。刘中丞绝食者两旬日、水不入口者十有三日，有骨如柴，骑箕始去。呜呼，烈矣！时与中丞同聘者，有祁中丞彪佳。

▼祁彪佳，号世培，亦山阴梅墅人。父承熯，万历甲辰进士，官至大参。母王太君，诞彪佳，梦老僧趺坐澡盆。彪佳生而颖异；年十七，中浙江戊午省试。时未冠，拟束发簪花；彪佳不肯，乃冠而赴宴，识者叹为远大之器。

天启壬戌成进士，授福建兴化府推官。上任，至延津，舟覆。彪佳从牖中出，坐覆舟底；幕客僕从飘摇险浪中，彪佳从容掖之上；俟后舟至，皆得生。赴任后，寮属胥吏皆以彪佳为贵介子，且少不更事，心甚易之。及理牍，凡民间利弊以及钱榖刑名，无不洞悉若老吏；郡属称为「神明」。甲子分闱，得五经颜茂猷及郭符甲等，称知人、能得士。时兴化防寇，集兵缺饷，譁藩司门，郡邑愞缩，不敢出；彪佳挺身往谕，刻期给饷，一时敛辑。复令自推为首者，缚送藩司治之；事遂定。

戊辰，考选福建道御史。癸酉，巡按三吴。宜兴陈氏僕激变乡民，毁庐发冢；彪佳即巡其地，首罪豪奴、次擒乱首，奏斩陈氏僕及乱首数人，余戍配如法；尽追还佔夺子女田产，解胁从、抚良弱：众皆贴服。巡按苏州，访天罡名不得实；大参公长洲旧役谒署中，各闭一室，令书巨憝，众口一词者七、八人。彪佳至玄妙观，檄绅矜耆老令百姓纵观，先讲圣谕、次卹节孝；缚诸天罡于阶下，有一人肯保或言其生平一善事者，即释之；其尤者四人，众论皆确，立毙之杖下。由是群奸股慄，境内肃然。

乙亥，请告归，筑别墅于寓山；日依太夫人，承欢膝下。庚辰、辛巳，越中洊饥，彪佳与刘宗周分区赈米、设厂赈粥、病者药之、死者埋之；深山穷榖，无不亲历。有「道济录」行世。

壬午九月，特命起河南道，掌大计；拜命即行，以小舟直抵淮上。闻边信紧急，南北道梗，四方辑瑞行者皆不敢渡河；彪佳曰：“君父有难，即无召，当赴难；况受命掌计耶！吾行决矣！”遂向淮抚史可法借材官六人，再募武健六人，彪佳亦戎服介马，賫干粮，且探且行——时闰十一月十三日也。宵行夜宿，两日一列。十二月初四日，入都门；南北路梗、行旅已绝，咸指彪佳，谓从天降。次日，见朝，左都御史刘宗周、佥都御史金光宸以直谏被谴；彪佳疏救。上怒，责令回奏。彪佳执言如初，上不之罪。癸未三月初六日，上召至平台，面加慰谕，并讯所历地方被兵情形。彪佳一一详奏；上为慨叹，赐茶饼而出。四月，北骑出边，二十八日方举大计；彪佳一秉虚公，舆论大服。终计事，无敢以一钱一简及其门者。铨部吴昌时为宜兴私人，上命科道转京卿者必扬历藩臬以炼其材，昌时即借以恐喝台省；旧例外转二人，昌时欲增额至八。彪佳曰：“上意在炼才，非外之也。余首篆，请以身先之，可破重内轻外积见；然宜渐行，不可骤骇观听。”昌时阳唯唯，不俟掌篆牒移，竟疏推六员。彪佳曰：“二百八十年职掌，自予隳之矣！”遇昌时于朝，面折之；因上疏明职掌，并劾昌时奸邪贪秽。上临轩，极刑详鞫，服罪弃市。计事告竣，例陛卿寺；彪佳固请，循三差例，刷卷南畿。

比至留都，遂闻北变；望阙号恸，几不欲生。五月朔，史可法、马士英迎立福王，诸臣议援宋高故事，先立为兵马大元帅；彪佳曰：“不若称监国为正，有本朝故典可据。”诸臣方上「监国」宝。忽闻有即正大位之议，彪佳力言不可；议遂寝。三吴变作，延推彪佳往安抚；初八日，领敕即行。抵京口，斩抢犯三人，乱风稍辑。时监国已正大位，升彪佳大理寺寺丞，即转苏松督抚。六月，莅任甫八日，史可法有骑兵数千住京口，土人防之过严，蓄怒已久；适浙将恃勇相激，遂愤斗。浙将战死，兵溃；骑兵乘势焚掠，润城外数十里如洗。二鼓报至，彪佳昧爽即行，至润城不入署，单骑视焚劫地；劳问居民，计户给钱偿之。时四镇虽开藩江北，实眈眈江左；彪佳至京口，相要害、设营堡，缘江不旬日而布置周密。四镇以币交，彪佳却之；报书与陈大义，感以至诚：嗣是无一卒敢渡江者。高杰驻师瓜步，意欲虎踞三吴；彪佳曰：“吾当再以诚感之。”因约期越江，南面会于大观楼。杰意彪佳文士，不敢轻离润城，订期已骇；届期飓风大作，意彪佳决不能至，而小舟破浪、顷刻到岸，传呼曰：「祁都堂至矣」！杰益骇服。及见彪佳，止携老胥一人、厮养一人，杰亦尽撤其部下将士；彪佳与握手如生平欢，为言共奖王室，大义凛然。杰大悦服，曰：“杰阅人多；如公者，杰甘为死！公在吴一日，杰敢不如约者有如水！”乃置酒讌中丞；彪佳以国变辞，为一饭而别。彪佳此行，有危而止之者、有请设伏金山备不虞者、有谋以勇士假胥隶从者；彪佳咸笑谢之。是日江风大恶，多勤易期；彪佳曰：“吾失信，何以信人！吾为三吴亿万生灵往，死亦何憾！”归舟，风益迅，小舟如叶，彪佳毫无难色。又开馆礼士，设笥受言。民隐既上通，而士至者人人以祁中丞为亲己。院署有大池久淤，中丞至，即令濬之；人勿喻其意。一日，谓其兄骏佳曰：“此弟止水也。”莅吴半载，事皆就绪。马士英憾刘宗周，斥其奸邪；并恨彪佳，嗾御史张孙振疏参彪佳前阻登极，为有心拥戴潞藩。彪佳即以病，告归。

乙酉，朝事日坏；彪佳痛曰：“江南即燕都之续矣！”乃掣妻子入云门，为避乱计。五月，南都不守；六月，皇太后至浙，潞王监国，黄道周请设苏松督抚，少宰王志道以彪佳名上。起少司马理戎政事，行将总督苏松；方奉命，而北兵奄至、潞王出降，彪佳仍入云门。贝勒至武林，以书币聘彪佳；遂绐夫人曰：“此非辞命所能却，必身至武林，固辞以疾，或得归耳。”初五日，携长子理孙发云门。至寓山，顾理孙曰：“而翁无他失，惟耽泉石，多营搆，亦一过也。昔文信公临终，贻书其弟，嘱以文山为寺；吾亦欲捐此堂栖禅侣，以忏吾过。”晚，命具酌，畅饮数卮。移时，子姪童僕皆散去；独呼祝山人至瓶隐密室，纵谈古今忠臣烈士，娓娓数千言。属山人焚香煮茗，遂开牖，望南山，笑曰：“山川人物，皆属幻影。山川无改，而人生倏忽又一世矣！”复向榻中端坐，瞑目屏息。良久，忽张目曰：“向谓死若何，如此是矣。”乃促山人就寝。遂至八求楼，启大参公祠，以文告别；复归瓶隐，作遗书曰：“臣子大义，自应一死。十五年前后，皆不失为朱氏忠臣。深心达识者，或不在沟渎自经；若余硁硁小儒，惟知守节而已！”以硃笔大书几上，赴水而死。祝山人早起，遍索之不见，大呼号；理孙梦中惊起，拿数舟求之，深水不得。有顷，东方渐白，见柳陌下水中石梯，露帻角数寸。急就视，彪佳正襟危坐，水纔过额；冠履俨然，鬚鬓不乱，面有笑容。太夫人「趺坐澡盆」之梦，至是验矣。隆武帝闽中赠彪佳少傅、兵部尚书，谥「忠敏」。刘宗周赠少保、工部尚书，谥「忠端」。

石匮书曰：嗟呼，祁中丞之死，而名之曰忠，则可及也；名之曰敏，则不可及也！盖处中丞之地，无一可死；乃时事至此，万不可为，明眼人视之，除却一死，别无他法！中丞乃乘便即行，计不旋踵。凡中丞之忠孝节义，皆中丞之聪明知慧所仓皇而急就之者也。余故曰：殷有三仁，吾越亦有三仁。刘念台，则仁者安仁也；祁世培，则知者利仁也；倪鸿宝，则畏罪者强仁也。三先生有知，当不以余言为妄矣。

又曰：文文山知命而抗命者也，其意活；刘念台知命而受命者也，其心死。故一则饿不死，而一则饿死之。谢叠山却聘而求生者也，其词宛；祁世培却聘而不欲生者也，其词决。故一则缓死，而一则即死。之四人之意微有不同，而尽忠于所事则一也。余生平慕文山、叠山之为人，而恨不得与之同世。乃日对二君子而不知文山、叠山之日在吾侧也，岂不陋哉！












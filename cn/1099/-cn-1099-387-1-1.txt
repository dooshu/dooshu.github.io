○亟圖覽本顧問以隆交泰疏

此公為給諫時所上

臣讀易至泰、而日坤上乾下、至否而曰乾上坤下、乃知君臣與天地等、天地交而後化工可成、君臣交而後萬幾可理、自昔聖帝明王、以及我朝、或憲老、或乞言、或顧問、或形諸章奏、今憲老乞言、不可復矣、顧問章奏、即漢唐宋之主、亦未有不須此以為治者、我　皇上御極以來、朝講勤矣、言路開矣、臣姦斥矣、獨覽本顧問二事。雖言官往之言，而該部未暇為　皇上請者。豈非以　皇上即位之初。服制未闋。在古有三年不言禮乎。又豈非以政務旁午。奏牘雜陳。欲　皇上一一而問之。一一而　覽之。將涉于勞而無其□乎。今　先帝之喪巳畢、中外臣工、莫不以高宗邁訓成王訪洛故事、仰望我　皇上、我　皇上必思有以合臣工之望者臣計今切務、則莫如　覽本　顧問而巳、何者、往歲臣在山東、聞　皇上于講筵之暇、以石州殘破下問輔臣、臣不勝欣躍、以為　聖天子留意邊方如此、不惟臣欣躍、而海隅蒼生。莫不傳頌。九邊將領。莫不警惕。是我　皇上一言即可以興邦。一怒即可以安天下。倘由此日與大臣商確時政。則其所激發。臣又不知當何如也。我　皇上何惜一言。而不為天下計哉。方今天下災異頻仍。盜寇弗寧。閭閰多枵腹待哺之狀。邊鎮有脫巾求糧之苦。我　皇上誠于此時。勤顧問。覽章奏。而諸臣中。必有以修攘大計。為　皇上言者。諸臣言之　皇上採而行之。一留意而天下太平之期。可坐致無難也。且　覽本不必于諸司之章奏。而盡閱之也。葢諸章奏有関于　聖躬者。有切于民瘼邊彊者。有招擬題覆為各衙門之所當經行者。于此辨之。不移晷而章奏可覽也。顧問非必于天下事理而泛問之也歷代何由而興衰。君德何由而進退。中國何由而人安。四夷何由而賓服于此審之。不終日而問對可悉也。伏望　皇上乘此諒陰之餘、俯順臣民之望、敕下禮部會同內閣九卿諸臣、再如詳議、如果臣言可采、合無行令、閣臣俟　皇上日講之暇、將票擬過諸司章奏、分為二等、凡招擬題覆、為各衙門之所當經行者、不必煩瀆、其関于聖躬、切于民瘼邊彊者、另開節要進呈　御覽、即時面請應否、采納施行、我　皇上一有疑難。更望或召閣臣或召部院諸臣。特霽　天顏。俯賜清問。必使歷代興衰之迹君德進退之由。與夫安內攘外之要。昭然如在目前。始若勢分懸隔。久之而上下情孚。將見都俞吁咈。如家人父子。藹然于一堂矣。國家億萬年無彊之運。不其永孚于休哉。


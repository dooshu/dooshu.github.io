47　姦臣爲時政記而史益誣　寶慶日歷一手掩天下目　宰相撰時政記自姚璹始


范正獻公唐鑑曰：「後世人君觀史，而宰相監修，欲其直筆，不亦難乎！」其論正矣。然自唐姦臣爲時政記，而史益誣，近世尤甚。余嘗觀寶慶日歷欺誣之言，所謂以一手掩天下之目，所恃人心公議不泯耳。

【元圻案】通鑑唐紀太宗貞觀十七年：「初，上謂監修國史房玄齡曰：『前世史官所記，皆不令人主見之，何也？』對曰：『史官不虚美隱惡，人主見之必怒，故不敢獻。』上曰：『朕欲自觀國史，知前日之惡，爲後來之戒，公可撰次以聞。』」〇册府元龜國史部記注類：「姚璹，則天長壽初爲文昌左丞，同鳳閣鸞臺平章事，表請仗下所言軍國政要，即宰相一人專知撰録，號爲時政記，每月封送史館。宰相撰時政記，自璹始也。」〇宋費衮梁谿漫志：「唐故事：宰臣每於閣内及延英奏論政事，退歸中書，維知印宰臣得書其日德音，及凡宰臣奏事付史館，名時政記。其後議者謂：『所奏事非一端，移數刻之久，或但記出己之辭，而忘同列之對，恐有遺漏，乞令宰臣人自爲記。』國初以扈蒙之言，詔盧多遜録時政，月送史館，然乞不能成書。太平興國末，直史館胡旦言：『五代自唐以來，中書樞密皆置時政記。周顯德中，密院置内廷日歷，望令樞密院依舊置内廷日歷。』詔：『自今軍國政要，並委參知政事李昉撰録，樞密院令副使一人纂集，每季送史館。』昉因請每月先奏御，後付所司。時政記奏御自昉始。」






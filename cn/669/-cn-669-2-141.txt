141　互體約象　以互體求易自左傳始　王弼譏互體而用之　鍾會力排互體


京氏謂：「二至四爲互體，三至五爲約象。」儀禮疏云：「二至四，三至五，兩體交互，各成一卦，先儒謂之互體。」

【全云】深寧於集鄭氏易注，發明互體最精。

【集證】王氏康成易注序：「康成學費氏易，爲注九卷，多論互體。以互體求易，左氏以來有之。凡卦爻，二至四，三至五，兩體交互，各成一卦，是謂一卦含四卦，繫辭謂之中爻，所謂『八卦相盪』，『六爻相雜，唯其時物』，『雜物撰德』是也。惟乾、坤無互體，蓋純乎陽、純乎陰也。餘六子之卦，皆有互體。坎之六畫，其互體含艮、震，而艮、震之互體亦含坎。離之六畫，其互體含兑、巽，而兑、巽之互體亦含離。三陽卦之體，互自相含，三陰卦之體，亦互自相含也。王弼尚名理，譏互體，然注睽六二曰：『始雖受困，終獲剛助。』睽自初至五成困，此用互體也。弼注比六四之類，或用康成之説。鍾會著論，力排互體，而荀顗難之。」

【元圻案】日知録曰：「晉書荀顗嘗難鍾會易無互體，見稱於世，其文不傳。」〇此條所引儀禮疏，今本無，而莊二十二年左傳正義有之。






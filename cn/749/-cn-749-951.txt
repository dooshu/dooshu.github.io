家铉翁


铉翁号则堂，眉州人。生嘉定六年（1213）。以荫补官，赐进士出身。历端明殿学士、签书枢密院事。宋亡，守志不仕，改馆河间。至无三十一年放还，时年八十二。

水调歌头

题旅舍壁

瀛台居北界，觌面是重城。老龙蹲踞不动，潭影净无尘。此地高阳胜处，天付仙翁为主，那肯借闲人。暂挂西堂锡，仍同旦过宾。

六年里，五迁舍，得此邻。儒馆豆笾于粲，弦诵有遗音。甚喜黄冠为侣，更得青衿来伴，应不叹飘零。夜宿东华榻，朝餐泮水芹。

念奴娇

中秋纪梦

神仙何处，人尽道、我州三神之一。为问何年飞到此，拔地倚天无迹。缥缈琼宫，溟茫朱户，不与尘寰隔。翩然鹤下，时传云外消息。

露冷风清夜阑，梦高人过我，欢如畴昔。道骨仙风谁得似，谈笑云生几席。共踏银虬，迫随绛节，恍遇群仙集。云韶九奏，不类人间金石。

又

送陈正言

南来数骑，问征尘、正是江头风恶。耿耿孤忠磨下尽，惟有老天知得。短棹浮淮，轻毡渡汉，回首觚棱泣。缄书欲上，惊传天外清跸。

路人指示荒台，昔汉家使者，曾留行迹。我节君袍雪样明，俯仰都无愧色。送子先归，慈颜未老，三径有余乐。逢人问我，为说肝肠如昨。








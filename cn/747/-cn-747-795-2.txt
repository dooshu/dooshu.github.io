○寓居对

长安寓居，阖户讽书。悴如冻灰，癯如槁柴。志枯气索，恍恍不乐。一旦，有曾识面者，排户入室，咤骇唧唧。且曰：“惫耶饿耶，何自残耶？”则对曰：“樵天付穷骨，宜安守拙。无何提笔，入贡士列。抉文倒魄，读书烂舌。十试泽宫，十黜有司。知已日懈，朋徒分离。矧远来关东，橐装销空。一入长安，十年屡穷。长日猛赤，饿肠火迫。满眼花黑，晡西方食。暮雪严冽，入夜断骨。穴衾败褐，到晓方活。古人取文，其责盖轻。一篇跳出，至死驰名。今人取文，章章贵奇。一句戾意，全卷鲜知。言念每岁，徂春背暑。洗剔精魂，澄拓襟虑。晓窗夜烛，上下雕斫。摭言必高，储思必深。字字磨校，以牢知音。况荣辱挠其外，得失戕其内。机阱在乎足，锋刃在乎背。吾非槛豕笼雏，其能穷而反谀乎？”客退。遂书几作歌曰：“肥於貌，孰与肥其道？求於人，孰与求其身？处乎出乎？孰为得而孰为失乎？”


渡黄河

其一


倒泻银河事有无，掀天浊浪只须臾。
人间更有风涛险，翻说黄河是畏途。

其二

挂席萧萧正北风，邮签已过吕梁东。
滴将双泪归沧海，应比鲛人珠更红。

其三

半世行藏敢问天，身如百丈往来牵。
旁人代我思前事，曾共骊龙夜夜眠。

其四

一下龙门过陕州，滔滔无尽古今愁。
寄言精卫休填海，须向昆崙塞上流。


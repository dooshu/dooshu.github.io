梅尧臣　得雷太简自制蒙顶茶

陆羽旧茶经，一意重蒙顶。

比来唯建溪，团片敌金饼。

顾渚及阳羡，又复下越茗。

近来江国人，鹰爪夸双井。

凡今天下品，非此不览省。

蜀莊久无味，声名谩驰骋。

因雷与改造，带露摘牙颖。

自煮至揉焙，入碾只俄顷。

汤嫩乳花浮，香新舌甘永。

初分翰林公，岂数博士冷。

醉来不知惜，悔许已向醒。

重思朋友义，果决在勇猛。

倏然乃以赠，蜡囊收细梗。

吁嗟茗与鞭，二物诚不幸。

我贫事事无，得之似赘瘿。

梅尧臣


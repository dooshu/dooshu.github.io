吴泳　拟古三章留别果山同官

边马思北依，晨风思北飞。

役役会有还，之子胡不归。

欲归又北征，适与风马期。

忧端来无方，人则莫之知。

不伤道里远，所惜光景移。

肯以兰桂心，化作秋草萎。

行道各努力，吾亦从此辞。

吴泳

吴泳　拟古三章留别果山同官

巴之水泠泠，青山复成围。

含晖排户来，颇若有所思。

谓云为无心，终日长不飞。

谓草非有情，盍为乎忘归。

凡物各有系，余岂縻於斯。

俯川观鱼咏，仰空看鹏垂。

一笑有会心，钓弋何所施。

吴泳

吴泳　拟古三章留别果山同官

同门二三友，星弁尝蝉联。

一日两会面，三日一共筵。

共旨棋声里，雨夜诗筹前。

斗酒相为娱，余欢则陶然。

永言怀及兹，余愁浩如山，

未别已足惜，别后谁慰颜。

陆扬未可俟，寄声断鸿边。

吴泳


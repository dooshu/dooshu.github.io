送勒卣游睢阳


其一


鼓角连天露气寒，短衣跃马渡江干。
迎人北雁秋风动，回首南云夕照残。
睢水乱流梁苑落，黄河萦绕宋城看。
知君壮思生杯酒，愁绝中原揽辔难。

其二


孝王池馆水潺湲，万里飞鸿下泽门。
昔日旌旗同汉殿，至今宾客想梁园。
抽毫雪夜清樽满，放骑秋天荒草繁。
几度平台能怅望，怜予偃蹇卧江村。





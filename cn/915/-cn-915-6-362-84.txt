○立琅邪王议（升平五年）



兄弟不相为後，虽是旧说，而经无明据，此语不得施于王者。王者虽兄弟，既为君臣，则同父子。故鲁跻僖公，《春秋》所讥。《左传》曰：“子虽齐圣，不先父食。”闵公，弟也，而同于父；僖公，兄也。而齐于子。既明尊之道，不得复叙亲之本也。《公羊传》曰：“逆祀奈何？先祢而後祖。”《谷梁传》曰：“先亲後祖，逆祀也。君子不以亲亲害尊尊。”兄弟也由君臣而相後，《三传》之明义如此，则承继有叙，而上下洽通，于义为允。应继大行皇帝。（《通典》八十）




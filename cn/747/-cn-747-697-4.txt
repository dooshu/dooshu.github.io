○剑池赋（并序）

丙辰岁孟夏月，馀届途丰城，弭楫江渚，问埋剑之地，则有池存焉。感其至灵之物，亦有沦弃，非遇识者，无由振发。虽人亡剑去，而故事可悲。因维舟俄顷，以为此赋。

天地神物，龙泉太阿。光耀时促，沉埋日多。往者紫气冲星，时人莫识。吴已亡而气存，宝乃隆於敌国。既精感而上达，当龙变而不息。未遭风雨之会，尚假雷生之力。岂通塞之有时，何显晦之难测。我不自振，掘之而得。虽潜朽壤之中，每受莓苔之蚀。诚宜英主用之，提携指挥。内以靖诸侯，外以服四夷。为东序之秘宝，备有国之光仪。一见留於邑长，一获佩於台司。始谓伸於知己，终乃屈於不知。既而长鸣玉匣，跃入涟漪。化锋锷兮奋迅，焕晶光兮陆离。垂尾沧波，断鲸鲵之族；矫首清汉，江海之祗。昔时在狱，今成废池。宝常弃於兹地，人载怀而孔悲。况乎耶溪水涸，赤堇山闭。巧冶既没，作者旷世。风胡已远，壮武复逝。斯物倘存，知之者谁氏。惟人代兮去不留，嗟双剑兮焉可求。


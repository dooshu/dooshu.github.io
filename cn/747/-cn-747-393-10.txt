○祭衢州李司士文

年月日，前华阴县尉独孤及，谨以清酌庶羞之奠，敬祭於衢州司士参军李君之灵：惟君砥节砺行，抱粹含纯，刚亦不吐，直而能温。筮仕诚立，安卑道存，宜锡难老，亦高其门，奈何盛德，迫此短辰？追惟夙昔，修好於君，托以良援，申之昏姻。劝我以义，敦我以仁，各徇薄宦，俱期致身。顷复离别，几为胡秦，契阔乖阻，艰难苦辛。君限靡盐，陈力瓯闽；予集荼蓼，零丁海滨。吊恤何深？旧好殷勤，赠言如昨，尺素犹新，倏忽长往，吾谁与亲？常日音徽，平生懿文，今则已矣，长为古人。怜君不知，哭君不闻，沥酒坟草，洒泪陇，庶因薄奠，仿佛精神。尚飨！


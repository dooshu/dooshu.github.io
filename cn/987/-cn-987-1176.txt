苏轼　山村五绝

竹篱茅屋趁溪斜，春入山村处处花。

无象太平还有象，孤烟起处是人家。

苏轼

苏轼　山村五绝

烟雨蒙蒙鸡犬声，有生何处不安生。

但令黄犊无人佩，布谷何劳也劝耕。

苏轼

苏轼　山村五绝

老翁七十自腰镰，惭愧春山笋蕨甜。

岂是闻韶解忘味，迩来三月食无盐。

苏轼

苏轼　山村五绝

杖藜里饭去匆匆，过眼青钱转手空。

赢得儿童语音好，一年强半在城中。

苏轼

苏轼　山村五绝

窃禄忘归我自羞，丰年底事汝忧愁。

不须更待飞鸢堕，方念平生马少游。

苏轼


◇答竟陵王启（三首）

稚圭启：民蚤奉明公提拂之仁，深蒙大慈弘引之训。恩奖所驱，性命必尽。敢沥肝髓，乞照神襟。民积世门业，依奉李老，以冲尽为心，以素退成行，迹蹈善万之渊，神期至顺之宅。民仰攀先轨，自绝秋尘，而宗心所向，犹未敢坠。至於大觉明教，般若正源，民生平所崇，初不违背。常推之於至理，理至则归一，置之於极宗，宗极不容二。自仰禀明公之训，凭接明公之风，导之以正乘，引之以通戒，使民六滞顿祛，五情方旭，回心顶礼，合掌愿持。民齐敬归依，蚤自净信，重律轻条，素已半合。所以未变衣钵，眷眷黄老者，实以门业有本，不忍一日顿弃，心世有源，不欲终朝悔遁。既以二道大同，本不敢惜心回向，实顾言称先业，直不忍弃门志耳。岂不思乐方广，勤志一乘。况仰资明公齐礼道德，加须奉诵明公清信，至制净住子序，万门朗奥，亿品宣玄，言虽愿违，心不觉醉，更未测明公善诱之妙，一至如此。博约纷纶，精晖照出，欲罢尚其不能，欲背何以免向，而昔而前，民固不敏，而今而後，斯语请事。民之愚心，正执门范，情於释老，非敢异同。始私追寻民门，昔尝明一同之义，经以此训张融，融乃著通源之论，其名少子，少子所明，会同道佛。融之此悟，出於民家，民家既尔，民复何碍。始乃迟迟执迹，今辄兼敬以心，一不空弃黄老，一则归依正觉。不期一朝霍然大悟，悟之所导，举自明公，不胜踊跃之至。谨启。（《弘明集》十一）

事以闻，复窃研道之异佛，止在论极，极未尽耳。道以论极，极在诸大；佛乃鄙此，不出三界。斯则精粗远近，实有惭於大方矣。然寻道家此教，指设机权，其犹仲尼外典，极惟天地，盖起百姓所见，二仪而已。教本因心，取会万物，用其所见，顺而尊之。当其尊地，俱穷妙物，故老子之橐，维摩之无我，合德天地。易家有太极，所以因物之崇天，仍崇之以极妙，而至极终有地，固渊於天表。老子亦云；有物混成，先天地生。已是道在天外，稍不以天为道也。何异佛家罗汉，亦指极四果，方至胜，自知有馀地。道之崇天极，犹佛有罗汉。果佛竟不止於罗汉，道亦於天不息。甫信道之所道，定与佛道通源矣。民今心之所归，辄归明公。所一向道家戒善，故与佛家同耳，两同之处，民不苟舍道法。道之所异，辄婉辄入公大乘。请於今日不敢复位异同矣。服膺之至，谨启下诚。伏愿采其末悔，亮其始位，退自悔始，自恭自惧。谨启。（《弘明集》十一）

十一月二十九日，州民御史中丞孔稚圭启，得示具怀，甚有欣然。理本无二，取舍多途，诤论云云，常所慨也。但在始通，道则宜然，教而学者则未可。君但广寻诸经，不患沦滞其迹也。比面别一二。（《弘明集》十一）


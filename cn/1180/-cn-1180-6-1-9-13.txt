请清汰近习疏


伏蒙圣谕：“昨朕有御笔帖子，先生看来未曾？孙海、客用，朕越思越恼，这厮乱国坏法，朕今又降做小火者，发去南京孝陵种菜。先生等既为辅臣，辅弼朕躬，宗庙社稷所系非轻，焉忍坐视不言？先生等既知此事，就该谏朕，教朕为尧、舜之君，先生等也为尧、舜之臣。朕今奉圣母圣谕教海，朕悔过，迸去奸邪，先生等各要尽心辅朕。钦此。”该文书官丘得用恭捧到阁。臣等恭诵纶音，不胜钦仰，不胜惶愧！

仰惟皇上天挺圣资，幼而聪颖。自临御以来，讲学勤政，圣德日新。臣等每自庆幸，以为亲逢尧、舜之主，庶几复见唐、虞之治矣。乃数月之间，仰窥圣意所向，稍不如前；微闻宫中起居，颇失常度。臣等心切忧惶，但身隔外庭，不知内事，即有所闻，未敢轻信。而朝廷庶政，未见有阙，故不敢妄有所言。然前者恭侍日讲，亦曾举孔子“益者三乐，损者三乐”，并“益者三友，损者三友”两章书，请皇上加意省览，盖亦阴寓讽谏之意。又数日前，曾问文书官云：“近臣闻皇上夜间游行，左右近习皆持短棍兵器，此何为者？”乃文书官回说：“并无此事。”臣等亦遂以所闻为妄，不敢复言。连日因睹御笔帖子，处治孙海、客用两人。因而询访，始知此两人者，每日引诱皇上燕间游宴别宫，释去法服，身着窄袖小衣，长街走马，挟持刀仗。又数进奇巧戏玩之物，以蛊惑上心，希图宠幸。臣等连日寝食不宁，神爽飞越。可惜天生圣主，被这几个奸佞小人，引诱蛊惑，一至如此。拟俟日讲时，面奏谏劝，以尽愚忠。乃蒙圣母谆谆教戒，皇上幡然改悔，迸去奸邪，引咎自责。又宣谕臣等尽心辅导。此盖九庙列圣之灵，默启我圣母之心，形之谴责；阴佑我皇上之心，自悔前非也。

夫人孰无过，惟过而能改，则复于无过。自兹以往，皇上依然为尧、舜之主，臣等亦庶几可勉为尧、舜之臣矣。宗社生灵，曷胜庆幸！但古语云：“树德务滋，除恶务尽。”臣等窃闻近日引诱之人，在孙海、客用固为尤甚，而其中谄佞希宠、放肆无忌者，尚不止此二人。如司礼监太监孙德秀、温泰，兵仗局掌印周海者，皆不良之人，其罪亦不在孙海、客用之下。今皇上既将此二人置之于法，以示悔过自新之意，则孙德秀等，亦不宜姑容在内，以为圣德之累。伏望皇上大奋乾断，将孙德秀等一体降黜，以彰日月之明。其司礼监管事牌子等官，平日为忠为佞，谅莫逃于圣鉴，合无俱令自陈，请自圣断。老成廉谨者，照旧管事；谄佞放肆者，悉加汰黜。且近日皇穹垂象，彗芒扫宦者之星，亦宜大行扫除，以应天变，以光盛德。此皇上修德改过之实政也。

臣等又闻汉臣诸葛亮云：“宫中府中，俱为一体；陟罚臧否，不宜异同。”臣等待罪辅弼，宫中之事皆宜与闻。臣居正又亲承先帝遗命，辅保圣躬，比之二臣，责任尤重。今乃徒避内外之嫌，不行直言匡救，以致皇上有此过举，孤负先帝付托之言，万死不足以自赎。除痛自省励，以图报称外，既蒙皇上明发德音，昭示圣意，臣等此后亦不敢复以外臣自限。凡皇上起居及宫壸内事，但有所闻，即竭忠敷奏。及左右近习，有邪佞不忠，如孙海、客用等者，亦不避嫌怨，必举祖宗之法，奏请处治，仍望俯允施行。皇上亦宜仰遵圣母慈训，痛自改悔。戒游宴以重起居，专精神以广胤嗣，节赏赉以省浮费，却珍玩以端好尚，亲万几以明庶政，勤讲学以资治理。庶今日之悔过，不为虚言；将来之圣德，愈为光显矣。臣等无任沥血哀恳之至，伏惟圣慈鉴宥。

（奉御批：览卿所奏，具见忠爱。依拟行。又奉圣旨：司礼监太监孙德秀、温泰，兵仗局掌印周海，都降三级，着外私家闲住，永不叙用。其司礼监及管事牌子等，都着自陈。该衙门知道。）






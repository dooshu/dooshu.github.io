○授李逢吉同平章事制

门下：朕闻天地洪炉，鼓之者橐籥；帝王大业，成之者股肱。故尧舜垂衣，禹汤恭己，宏道任德，惟予辅臣，则八表清宁，万邦咸乂。故伊尹之举，皋陶之升，庶绩其凝，不仁自远。正议大夫守兵部尚书轻车都尉赐紫金鱼袋李逢吉，大方比量，中正持心，贞玉无瑕，精金匪砺，峻节而高山是仰，推诚而止水可观，刚柔所持，吐茹无易。往以青宫齿学，导我典坟，仪刑式孚，兰茝馨茂。洎升台席，翊奉先朝，訏谟密闻，献替潜达。外顺明德，中探至言，温恭聿修，终始一贯。朕嗣守丕业，思得贤良，将俟和羹，期於旧老。易之襄汉，居以南宫，每询嘉言，启沃惟允。今授之相印，委以枢衡，代天之工，尔在专任。於戏！发号施令，选贤任能，申於百辟之上，行於四海之内，朝无党比，人绝浇浮，白黑粲然，淄渑不溷。使岩廊重位，扬我清风，宏宣大猷，以畅王度。可守门下侍郎同中书门下平章事，散官勋如故。主者施行。


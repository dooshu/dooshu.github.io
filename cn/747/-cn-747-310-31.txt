○升风伯雨师为中祀敕

敕：六气不愆，所以成岁，百神咸秩，必也正名。况风伯、雨师，济时育物，蕃滋动植，溥洽生灵。厥有茂功，当崇於昭报；谓之小祀，颇紊於彝伦。去载诸星，以为中祀，永言比义，固合同。自今以後，其风伯、雨师，并宜升入中祀。仍令诸郡各置一坛，因春秋祭祀之时，同申享祀，用刊前典之谬，以致苍生之福。


菩萨蛮

虫声泣露惊秋枕，罗帏泪湿鸳鸯锦。独卧玉肌凉，残更与恨长。

阴风翻翠幔，雨涩灯花暗。毕竟不成眠，鸦啼金井寒。

◎毕竟不成眠，一夜长如岁。（宋柳永《忆帝京》）

◎鸡人罢唱晓珑璁，鸦啼金井下疏桐。（唐李贺《河南府试十二月乐词·九月》）

◆语少情多。（明徐渭评点段斐君刊本《淮海集长短句》）

◆惟其恨长，是以眠为不成。（明李攀龙《草堂诗馀隽》）

◆点缀处最是针门一线，洵是天孙妙手！（同上）

◆“毕竟”二字，写尽一夜之辗转。（明卓人月《古今词统》）

◆苦境。（明陆云龙《词菁》）

◆予读有宋诸公作，虽雅号名家，篇盈什百，若秦观秋闺，“幔”、“暗”累押；仲淹怀旧，“外”、“泪”莫辨。……故知当时便已纵逸，徒以世无通韵之人，故传讹迄今，莫能弹射。（清徐釚《词苑丛谈》引毛先舒云）

◆清丽为邻，且馀韵不尽，颇近五代词意。（俞陛云《唐五代两宋词选释》）


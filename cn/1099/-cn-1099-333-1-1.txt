○同姓諸王表序 【 同姓諸王】

旨哉班固之引詩曰、介人惟藩、大宗惟翰、懷德惟寧、宗子惟城、夫豈直以昭展親敦睦之義。葢首廣樹肺腑以夾輔王室。有深長思焉。然天子之號僅為王。王畿不過千里。諸侯之殺也十之。故以至親勛德。無兩周公。而爵靳九命。地裁百里。衞鄭以下可推巳。自秦始私天下。孤立自雄。諸公子無尺寸之地。拱手以成關東諸侯之勢。漢祖大鑒其失。故襄王王齊。元王王楚。濞王王吳。如意王趙。文帝王代。皆夸州兼郡。連城數十。宮室百官。竝制京師。識者譏其矯枉過正焉。易世而後勢不得不分其地。降其官屬。苛責以法。而削其權。至東平憲王。遂兼驃騎將軍。雖以王故位三公上而隱然臣庶之列矣。魏晉而後。入為常伯。出領岳牧。積資累望。始遷鼎司。當是時。一字二字。皆同國封。無所軒輊。隋唐之世。始以一字為國王。天子之親子弟為之正一品。二字為郡王。屬之稍疏者為之。從一品。以逮於宋。大抵因之。盖國邑不及兩漢。而事寄不及六代。養之以祿食。崇之以虛器。如是而巳。元起沙漠。其自太祖以下。咸分部西北。或為行國。以畜牧自娛樂。或控西番。賦城郭為食邑。又竭府庫之金帛綿鈔以資之。至世祖之昭穆。始約畧如唐宋時。而爵秩稍崇。事寄亦稍重。明興　高皇帝損益百代。以成彝典。而其大指在封建本支。翼衞磐石。即位之元年。立皇太子。三年封諸王。秦王都長安。晉王都晉陽。燕王都燕。周王都汴梁。楚王都武昌。齊王都青。潭都長沙。魯王都兗。從子靖江王都桂林。皆據名藩。控要害。以分制海內。至十一年。復封蜀湘諸王國。置相、傳以下官屬。與京師亞。護衞精兵萬六千人。牧馬數千匹。其冕服則九旒九章。車旂服飾。僅下　天子一等。靖江歲祿雖薄冕服亦次。而設官置衞。宗廟社稷。儼若親王。　天子之臣。貴重至太師丞相公侯。不得與講分禮。伏而拜謁。可謂隆崇之極矣。　親王之支子。尚得為郡王。郡王之支子。始為鎮國將軍。從一品。鎮國之子為輔國。從二品。輔國之子為奉國。從三品。皆將軍。奉國之子為鎮國中尉。從四品。鎮國之子為輔國中尉。從五品。輔國之子為奉國中尉。從六品。自是雖支庶皆得稱中尉。不為齊民。而親王之女稱郡主。尚之者曰儀賓。從二品。女自縣主郡君縣君鄉君。儀賓自三品至六品。皆得襲冠帶。享祿奉。推恩可謂廣矣。高皇帝既厭羣臣。　太孫御曆。而二十三王者。皆叔父行。以意行國中自如。禮樂刑政。??几不自上。裁之則傷恩、縱之則傷法。于是齊黃以鼂大夫之謀進。而掩襲時下。僇辱繼之諸叔惴惴。人不自保。　文皇因燕之成資。奮戈南向。僅三載而易大物。雖　神武絕倫。猛將僇力。葢亦有天助焉。高煦狃前勝。宸濠乘國瑕。用其螳蜋之斧。蛙黽之鼓。而當伏軾。不旋踵而糜碎。雖順逆之理懸亦強弱異也所以云弱者。護衞不設。不得臣一切吏民。進止機宜。一切不預。百口之命。仰給於縣官。即小有淫泆越志者。片紙旦下。而夕繫于請室。百世之社。頃不屋矣。然而麟趾振振。螽斯日蕃。殷之孫子。其麗不億。雖盡大農之賦。不足以養之。而浮繫一城。祿請不給。仕宦永絕。農商莫通。於是禆王不知南面之愉。支子更起齊民之慕。雖大司馬之九伐。可以無施。而司農宗伯。技殫筴困。而無所措手。乃有請減歲祿者。有限宮媵者。甚而有限支子者。要之徒損　天子親親之名。而無益於大計。愚竊以為海內大省。十有五六。其得封者。獨河南山東山西湖廣陝西江西而巳。蜀僅有一王不足累。自兩直隸及浙西三郡財賦之地。不可以開朱邸。其他若閩若廣若滇若貴若蜀之重順。浙之東南諸望郡。可以舉周晉代韓郡王而下。其困不給者。分徙而居之。官為量給道里居室之資。所徙非大國。則其民易支。所徙皆困宗。則其人不戀土。奉國中尉而下。止以築室取婦。官給資裝。而別立屬籍。不予冠帶。不奉歲祿。不限城埜。材者。聽其補博士弟子取科第。不材者。習四民之業以自給。年至六十始與本品服優之。諸儀賓自鎮國以上以品為冠服。而亡奉廩。輔國以下。如齊民。而不絕其仕路。庶幾可以展轉而支百年。夫疏不間親。下不議上。此在　天子獨斷而行之。非可以人臣與也。易曰。窮則變。變則通。通則久。此又不可舍置弗顜悉也。作同姓諸王表。


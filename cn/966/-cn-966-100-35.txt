黄彦平　送何端卿帅泸

何侯石友平生事，傅粉风流讵可同。

谁使拥旄三峡外，不留持橐五云中。

啼猿此去欺残月，回雁因来吒便风。

亦念人生行乐尔，且拈重碧擘轻红。

黄彦平

黄彦平　送何端卿帅泸

人物当年盛学宫，笑谈尝许小人同。

分襟短艇江湖去，回首觚棱涕泪中。

却叙桅花听夜雨，又还菰菜动秋风。

祗应黄屋收京了，邂逅东华踏软红。

黄彦平


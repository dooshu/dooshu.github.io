◇被百僚敦劝受表

臣公言，臣疑诚素履，频载缣翰，天饰高奖，累降史笔，即日尚书臣某等至，重宣诏旨，猥辱百僚，省睇未交，心灵已悸。臣闻良宰谋朝，不必借威，贞臣卫主，修己则足，故骄满之失，取镜函关，谦侧之美，见伊阙。臣本庸人，识无远度，藉开辟之辰，遭枪之运，奸回内，则戮力琼都，诸侯放命，则抗节瑶祀，秉号仗义，幸不辱威，皆为冕旒遥鉴之命，群士画图之助。臣宁望伊挚叔旦之爵，吕牙申伯之赏哉？方欲谢簪东都，濯冠汾阳，不悟盛礼华典，复臻於兹，静默回环，祗畏踯躅，犹谓遇聪明之朝，当时雍之世，陛下咏尧风之化，歌卿云之诗，日月华采，万方获性，叠虑仰祈，必蒙题品；而威灵窈绝，斯冀遂阻，銮舆玉驾，复许敦幸，重臣愆悔，无地自安，便当谨恭鸿命，竭身为限。（《本集》）


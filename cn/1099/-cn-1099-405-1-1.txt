○議修通海緊關隘口以弭虜患疏 【 修溢口】

照得甘鎮迤南。有為虜所出入青海要隘。而最當塞者。扁都口是也。葢鎮南有山。西起嘉峪關。迤東而抵於莊浪。皆謂之南山即古所稱天山也或名祁連。或名大黃。或名馬牙。或名九條。總之乎天山也。山之勢。綿亘聯絡。限隔南北。此亦天造地設。自然之險。而其往來海上。通行便利者。則扁都口。此口東西。雖尚有白石崖寒鴉口江陵口榆木川諸處。未盡無路。但諸口皆石磴崎嶇。只容獨人單騎。稍有雨雪氷滑。難以馳驅。虜所甚不便也。惟是扁都當口之處。雖亦兩崖壁立。而橫僅丈餘。直無里許。一出口以外四五百里以達于海。一入口以內六十里。而洪水又一百八十里。而水泉皆平衍無阻。寬廣易行則扁都口者青海之要衝虜行之孔道甘鎮之咽喉其為必當修塞也明矣且口內南山一帶。川原遼遠。水草繁茂。虜一插帳。不肯動身。自俺答假道以後。復於此口設為市塲。起有官廳。故不獨虜之盤據海上。窺我虗實。於此市賞。於此駐牧。其由北逾海者。亦於此要賞戀牧焉。其由南出塞者。亦于此要賞戀牧則扁都口者乃引賊入室之徯徑其為急當修塞也又明矣况此口橫縱只以丈計。以步計。因其天險。不煩人力。則其易修塞也又明矣。職等雖未詳於目擊故嘗博訪人言、咸謂此口若行修塞。一則可以杜海虜內犯之謀。一則可以絕北虜南行之念。一則可以保南山耕牧。永無侵踐之擾。又安得而不亟議耶。合無准行該鎮各道。再加酌議、如此口果係急隘、即當修塞、或謂虜王未歸姑容其歸後始行修塞、或謂此口係通海道路、故設木柞官廳、終不可塞、則似當重加修築、增設官兵、移洪水守備於此扼守、又當勘及白石寒鴉榆木江陵諸口、有衝隘處、槩行議修、庶虜之往來、不得自由、而吾之戰守、永為有賴矣、等因到部、具由通呈備咨前來、又准臣咨為議修緊要邊墻以便防禦事、據管監軍事贊畫主事會呈、照得狡虜自卜酋大創、雖南北震怖、潛踪遠遁、然其陰蓄奸謀、狂逞報復、則無時而或巳、總河西四鎮而計之、其所竊闚而先犯者。不於寧遠。則於肅州顧寧遠雖孤懸邊外。逼臨虜穴。然其城尚堅。其兵尚壯。易與為守。離內地僅二十里。嚴哨預報。應援即至。可保無虞。目前所最可虞者。肅州焉耳。葢肅郡西無燉煌。藩籬巳薄。北無高昌。肩背巳寒。而沿邊鎮夷等處。一百二三十里。又無墻垣。此與破屋禦寇何以異也。葢其地鹻土脆。難與修築。先年題議築邊、不得巳編竹為笆。中塞土塊。謂之夾把邊。隨築隨圯。蕩然不存矣。虜酋恃欵。大往小來。既無華夷內外之限。而南有塘湖。水草茂盛。遂為久住戀牧之所。或跨占屯地。而居者不得耕種或聚截道路。而行者不得轉輸。或要刼回夷。而天方諸國。不敢入貢。或搶掠番族。而紅崖諸番。悉為一空。或微忿小隙。乘虗竊間。而驅逐以往。屠戮如麻。如萬曆十七年三月清明、城中男婦上墳祭掃、被其掩襲擄殺、以千萬計、此皆無墻可恃、故敢肆猖獗、夫納欵之時。蹂躪尚然。况被創蓄憾之際。可無先備。職等葢嘗博訪該鎮將士求其所以修築備禦三筴、有曰不惜費、燒塼包砌、有曰不惜力、二十里外取好土、有曰惟挑壕塹深三丈廣三丈。內為女墻為城堡為墩臺、使相聯絡、又於壕邊雜種樹木、樹木既成、與壕塹相助、自足制禦、夫此三筴。皆出於本地之人。豈盡無當則其於修邊之議未為無補。合無准行該鎮道將等官、再加會議、務求一勞永便、以守則固、以戰則利、不獨一時經畧之權。實則百年保安之畧也、等因到部。備咨到臣、准此案照、巳經備行該鎮查勘去後、今准前因、臣會同總督陝西三邊軍務兵部尚書魏學曾、廵撫甘肅右副都御史賈待問、議照設險禦防、乃邊方要務、增葺墩堡、實保障良圖、甘肅遠在西陲。虜番夾鄰。南北雖有邊隘。烽火多未周悉。是以哨報失實隄防欠預。重貽當事之憂。深為地方之害。扁都口為海套諸虜通衢。白石寒鴉榆木江陵等處。係各虜竊犯要衝。委應先行修塞。以杜各虜往來、但扁都原有大河一道。既當築閉。其下應留水洞。必湏寬闊。夏秋水大。防禦頗易。冬深氷結。隄備為難。議於土營子墩設官一員、撥軍五十駐彼守把、甚屬便益、及查肅鎮邊垣、既各官踏勘、地多沙石。有水無土。人人俱稱不便。要於邊外添築墩臺。以資瞭望。似應准從。其肅州照壁山地方居民、屯地在彼、向因虜衝、致將膏田、多有遺弃、今議創築一堡、添官撥軍、一以保障生靈、一以有禆耕作、其餘創築墩臺邊榨、亦係緊要、相應題請


卷一百五十四

<史部,诏令奏议类,奏议之属,历代名臣奏议>

钦定四库全书

历代名臣奏议卷一百五十四

明　杨士奇等　撰

知人

齐桓公末管仲病公问羣臣谁可相者管仲曰知臣莫若君公曰易牙何如对曰杀子以适君非人情不可公曰开方何如对曰倍亲以适君非人情难近公曰竖刁何如对曰自宫以适君非人情难亲管仲死公用三子三子专权公卒易牙入与竖刁因内宠杀羣吏而立公子无诡宋伐齐齐人杀无诡立孝公孝公卒公弟潘因开方杀孝公子而立潘

鲁哀公问於孔子曰当今之时君子谁贤对曰卫灵公公曰吾闻之其闺门之内姑姊无别对曰臣观於朝廷未观於堂陛之间也灵公之弟曰公子渠牟其知足以治千乘之国其信足以守之而灵公爱之又有士曰王林国有贤人必进而任之无不达也不能达退而与分其禄而灵公尊之又有士曰庆足国有大事则进而治之无不济也而灵公说之史鰌去卫灵公邸舍三月琴瑟不御待史鰌之入也而後入臣是以知其贤也卫侯在楚北宫文子见令尹围之威仪言於卫侯曰令尹其将不免诗云敬慎威仪维民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之则而象之故能守其官职保族宜家顺是以下皆如是是以上下能相固也卫诗曰威仪棣棣不可选也言君臣上下父子兄弟内外大小皆有威仪也周诗曰朋友攸摄摄以威仪言朋友之道必相教训以威仪也故君子在位可畏施舍可爱进退可度周旋可则容止可观作事可法德行可象声气可乐动作有文言语有章以临其下谓之有威仪也

楚庄王时有善相人所言无遗策闻於国王见而问其情对曰臣非能相人能观人之交也布衣也其交皆孝悌笃谨畏令如此者其家必日益身必日安此所谓吉人也官事君者也其交皆诚信而好善如此者事君日益官职日进此所谓吉人也主明臣贤左右多忠主有失皆敢分争正谏如此者国日安主日尊天下日富此之谓吉主也臣非能相人能观人之交也庄王曰善於是乃招聘四方之士夙夜不懈遂得孙叔敖将军子重之属以备卿相遂成覇功诗曰济济多士文王以寜此之谓也

魏文侯谓李克曰先生尝教寡人曰家贫则思良妻国乱则思良相今所置非成则璜二子何如李克对曰臣闻之卑不谋尊踈不谋戚臣在阙门之外不敢当命文侯曰先生临事勿让李克曰君不察故也居视其所亲富视其所与达视其所举穷视其所不为贫视其所不取五者足以定之矣文侯曰先生就舍寡人之相定矣文侯与田子方饮酒而称乐文侯曰钟声不比乎左高田子方笑文侯曰奚笑子方曰臣闻之君明则乐官不明则乐音今君审於声臣恐君之□於官也文侯曰善敬闻命

汉文帝立召田叔问曰公知天下长者乎对曰臣何足以知之上曰公长者也宜知之叔顿首曰故云中守孟舒长者也是时孟舒坐虏大入塞盗刼云中尤甚免上曰先帝置孟舒云中十余年矣虏曾一入孟舒不能坚守毋故士卒战死者数百人长者固杀人乎公何以言孟舒为长者也叔叩头对曰是乃孟舒所以为长者也夫贯高等谋反上下明诏赵有敢随张王罪三族然孟舒自髠钳随张王敖之所在欲以身死之岂自知为云中守哉汉与楚相距士卒罢敝匈奴冒顿新服北夷来为边害孟舒知士卒罢敝不忍出言士争临城死敌如子为父弟为兄以故死者数百人孟舒岂故驱战之哉是乃孟舒所以为长者也於是上曰贤哉孟舒复召孟舒以为云中守

武帝征和元年赵王彭祖卒彭祖所幸淖姬生男号淖子时淖姬兄为汉宦者上召问淖子何如对曰为人多欲上曰多欲不宜君国子民问武始侯昌曰无咎无誉上曰如是可矣遣使立昌为赵王

汉昭烈皇帝领益州牧时以诸葛亮为军师将军以蒋琬为广都长不治大怒亮请曰蒋琬社稷之器非百里才也其为政以安民为本不以修饰为先愿主公重加察之帝雅敬亮乃不加罪许靖为蜀郡太守成都将溃靖谋出降薄之不用法正曰天下有获虚名而无其实者许靖是也然今始创大业天下之人不可户说宜加敬重以慰天下之望乃礼而用之

魏明帝景初二年诏中都侯孙资曰吾年稍长又历观书传中皆叹息无所不念图万年後计莫过使亲人广据职势兵任又重今射声校尉缺久欲得亲人谁可用者资曰陛下思深虑远诚非愚臣所及书传所载皆圣聼所究向使汉高不知平勃能安刘氏孝武不识金霍付属以事殆不可言文皇帝始召曹真还时亲诏臣以重虑及至晏驾陛下即祚犹有曹休内外之望赖遭日月衔勒不倾使各守分职纎芥不间以此推之亲臣贵戚虽当据势握兵宜使轻重素定若诸侯典兵力均衡平宠齐爱等则不相为服不相为服则意有异同今五营所领见兵常不过数百选授校尉如其辈类为有畴疋至於重大之任能有所维纲者宜以圣恩简择如平勃金霍刘章等一二人渐殊其威重使相镇固於事为善帝曰然如卿言当为吾远虑所图今日可参平勃侔金霍双刘章者其谁哉资曰臣闻知人则哲惟帝难之唐虞之圣凡所进用明试以功陈平初事汉祖绦灌等谤平有受金盗嫂之罪周勃以吹箫引弹始事高祖亦未知名也高祖察其行迹然後知可以付与大事霍光给侍中二十余年小心谨慎乃见亲信日磾降人以至孝质直特见擢用左右尚曰妄得一降人而重贵之平勃虽安汉嗣其终勃被反名平劣自免於吕须之谗上官桀桑弘羊与霍光争权几成祻乱此诚知人之不易为臣之难也又所简择当得陛下所亲当得陛下所信诚非愚臣之所能识别

帝问司徒陈矫司马公忠贞可谓社稷之臣乎矫曰朝廷之望社稷未之知也

後魏高祖引见王公已下於皇信堂高祖曰政虽多途治归一体朕每蒙慈训犹自昧然诚知忠佞有损益而未识其异同恒惧忠贞见毁佞人便进寤寐思此如有隐忧国彦朝贤休戚所共宜辨斯真伪以释朕怀尚书游明根对曰忠佞之士实亦难知依古爵人先试之以官官定然後禄之三载考绩然後忠佞可明尚书中书监高闾曰窃谓袁盎彻慎夫人席是其忠譛杀晁错是其佞若以二人言之望之为忠石显是佞高祖曰自非圣人忠佞之行时或互有但忠功显即谓之忠佞迹成斯谓之佞史官据成事而书於今观之有别明矣朕所问者未然之前卿之所对已然之後闾曰佞者饰智以行事忠者发心以附道譬如玉石皦然可知高祖曰玉石同体而异名忠佞异名而同理求之於同则得其所以异寻之於异则失其所以同出处同异之间交换忠佞之境岂是皦然易明哉或有托佞以成忠或有假忠以饰佞如楚子綦後事显忠初非佞也闾曰子綦谏楚初虽随述终致忠言此适欲几谏非为佞也子綦若不设初权後忠无由得显

唐太宗贞观六年谓魏徵曰古人云王者须为官择人不可造次即用朕今行一事则为天下所观出一言则为天下所听用得正人为善者皆劝误用恶人不善者竞进赏当其劳无功者自退罚当其罪为恶者戒惧故知赏罚不可轻行用人弥须慎择徵对曰知人之事自古为难故考绩黜陟察其善恶今欲求人必须审访其行若知其善然後用之设令此人不能济事只是才力不及不为太害误用恶人假令强干为害极多但乱代惟求其才不顾其行太平之时必须才行俱兼始可任用

十一年徵又上疏曰臣闻为人君者在乎善善恶恶近君子而远小人善善明则君子进矣恶恶着则小人退矣近君子则朝无粃政远小人则听不私邪小人非无小善君子非无小过君子小过盖白璧之微瑕小人小善乃铅刀之一割铅刀一割良工之所重重片善不足以掩衆恶也白玉微瑕善贾之所弃弃小疵不足以妨大美也小人之小善谓之善善君子之小过谓之恶恶此则蒿兰同嗅玉石不分屈原所以沉江卞和所以泣血也既识玉石之分又辨蒿兰之臭善而不能进恶而不能去此郭氏所以为墟史鱼所以为恨也陛下聦明神武天资英睿志存泛爱引纳多途好善而不甚择人疾恶而未能远佞又出言无隐疾恶太深闻人之善或未全信闻人之恶以为必然虽有独见之明犹恐理或未尽何则君子扬人之善小人讦人之恶闻恶必信则小人之道长矣闻善或疑则君子之道消矣为国者急於进君子退小人乃使君子道消小人道长则君臣失序上下相隔乱亡不恤将何以求夫以善相成谓之同德以恶相济谓之朋党今则清浊共流善恶无别以告讦为诚直以同德为朋党以之为朋党则谓事无可信以之为诚直则谓言皆可取此君恩所以不给於下臣忠所以不达於上大臣不能辨正小臣莫之敢论近远承风混然成俗非国家之福非为治之道适足以长奸邪乱视听使人君不知所信臣下不得相安若不远虑深絶其源则後患未之息也今行之而未败者由乎君有远虑虽失之於始必得之於终故若时逢少堕往而不返虽欲悔之必无所及既自失以传诸後嗣复何以垂法将来且夫进善黜恶施於人者也以古作鉴施於已者也鉴貌在乎止水鉴已在乎哲人能以古之哲王鉴於已之行事则貌之妍媸宛然在目事之善恶自得於心无劳司过之史不假蒭荛之议巍巍之功日着赫赫之名弘远为人君可不务乎

徵论人臣有六正六邪上疏曰臣闻知臣莫若君知子莫若父父不能知其子则无以睦一家君不能知其臣则无以齐万国万国咸寜一人有庆必藉惟良作弼俊乂在官则庶绩其凝无为而化矣故尧舜文武见称前载咸以知人则哲多士盈朝元凯翼巍巍之功周召光焕乎之美然则四岳九官五臣十乱岂惟生之於曩代而独无於当今者哉在乎求与不求好与不好耳何以言之夫美玉明珠孔翠犀象大宛之马西旅之?或无足也或无情也生於八荒之表涂遥万里之外重译入贡道路不絶者何哉盖由中国之所好也况从仕者怀君之荣食君之禄率之以义将何往而不至哉臣以为与之为忠则可使同乎龙逢比干矣与之为孝则可使同乎曾参子骞矣与之为信则可使同乎尾生展禽矣与之为亷则可使同乎伯夷叔齐矣然而今之群臣罕能贞白卓异者求之不切励之未精故也若勖之以公忠期之以远大各有职分得行其道贵则观其所举富则观其所养居则观其所好习则观其所言穷则观其所受贱则观其所不为因其材以取之审其能以任之用其所长掩其所短进之以六正戒之以六邪则不严而自励不劝而自勉矣故说苑曰人臣之行有六正六邪行六正则荣犯六邪则辱何谓六正一曰萌芽未动形兆未见昭然独见存亡之机得失之要预禁乎未然之前使主超然立乎荣显之处如此者圣臣也二曰虚心尽意日进善道勉主以礼义谕主以长策将顺其美匡救其恶如此者良臣也三曰夙兴夜寐进贤不懈数称往古之行事以厉主意如此者忠臣也四曰明察成败早防而救之塞其间絶其源转祻以为福使君终以无忧如此者智臣也五曰守文奉法任官职事不受赠遗辞禄让赐饮食节俭如此者贞臣也六曰国家昏乱所为不谀敢犯主之严顔面言主之过失如此者直臣也是谓六正何谓六邪一曰安官贪禄不务公事与代浮沈左右观望如此者具臣也二曰主所言皆曰善主所为皆曰可隐而求主之所好而进之以快主之耳目偷合苟容与主为乐不顾後害如此者谀臣也三曰内实险詖外貌小谨巧言令色妬善嫉贤所欲进则明其美隐其恶所欲退则明其过匿其美使主赏罚不当号令不行如此者奸臣也四曰智足以饰非辩足以行说内离骨肉之亲外构乱於朝廷如此者谗臣也五曰专权擅势以轻为重私门成党以富其家擅矫主命以自显贵如此者贼臣也六曰谄主以邪佞陷主於不义朋党比周以蔽主明使黑白无别是非无门使主恶布於境内闻於四隣如此者亡国之臣也是谓六邪贤臣处六正之道不行六邪之术故上安而下理生则见乐死则见思此人臣之术也记曰权衡诚悬不可欺以轻重绳墨诚陈不可欺以曲直规矩诚设不可诬以圆方君子审礼不可诬以奸诈然则臣之情伪知之不难矣又设礼以待之执法以御之为善者蒙赏为恶者受罚安敢不企及乎安敢不尽力乎国家思欲进忠良退不肖十有余载矣徒闻其语不见其人何哉盖言之是也行之非也言之是则出乎公道行之非则涉乎邪径是非相乱好恶相攻所爱虽有罪不及於刑所恶虽无辜不免於罚此所谓爱之欲其生恶之欲其死者也或以小恶弃大善或以小过忘大功此所谓君之赏不可以无功求君之罚不可以有罪免者也赏不以劝善罚不以惩恶而望邪正不惑其可得乎若赏不遗疎远罚不阿亲贵以公平为规矩以仁义为准?考事以正其名循名以求其实则邪正莫隐善恶自分然後取其实不向其华处其厚不居其薄则不言而化期月而可知矣若徒爱美锦而不为人择官有至公之言无至公之实爱而不知其恶憎而遂忘其善循私情以近邪佞背公道而远忠良夙夜不怠劳神苦思将求至理不可得也书奏太宗甚嘉纳之

刑部尚书张亮坐谋反下狱诏令百官议之多言亮当诛唯殿中少监李道裕奏亮反形未具明其无罪太宗既盛怒竟杀之俄而刑部侍郎有阙令宰相妙择其人累奏不可太宗曰吾已得其人也往者李道裕议张亮云反形未具可谓公平矣当时虽不用其言至今追悔遂授道裕刑部侍郎

二十一年太宗在翠微宫授司农卿李纬户部尚书房玄龄是时留守京都会有自京师来者太宗问曰玄龄闻李纬拜尚书如何对曰玄龄但云李纬大好髭须更无他语由是改授纬洛州刺史

太宗尝从容问扬州都督长孙无忌曰朕闻君圣臣直人常苦不自知公宜面攻朕得失无忌曰陛下神武圣文冠卓千古性与天道非臣等愚所及诚不见有所失帝曰朕冀闻过公等乃相谀悦朕当评公等可否以相规何如皆拜谢上曰高士廉心术警悟临难不易节所乏者骨鲠耳唐俭有辞善和解人酒杯流行发言可意事朕二十年未尝一言国家事杨师道性谨审自能无过而懦不更事缓急非可倚岑文本敦厚文章论议其所长也谋常经远自当不负於物刘洎坚正其言有益不轻然诺於人能自补阙马周敏鋭而正评裁人物直道而行所任皆称朕意禇遂良鲠亮有学术竭诚亲於朕若飞鸟依人自加怜爱无忌应对机敏善避嫌求於古人未有其比揔兵攻战非所善也

太宗以王珪善人物且知言因谓曰卿标鉴通晤为朕言玄龄等材且自谓孰与诸子贤对曰孜孜奉国知无不为臣不如玄龄兼资文武出将入相臣不如靖敷奏详明出纳惟允臣不如彦博济繁治剧衆务毕举臣不如胄以谏诤为心耻君不及尧舜臣不如徵至激浊扬清疾恶好善臣於数子有一日之长帝称善而玄龄等亦以为尽已所长谓之确论

肃宗乾元元年张镐闻史思明请降上言思明凶险因乱窃位人面兽心难以德怀愿勿假以威权又言滑州防御使许叔冀狡猾多诈临难必变请徵入宿卫时上已宠纳思明会中使自范阳及白马来皆言思明叔冀忠恳可信上以镐为不切事机罢为荆州防御使代宗大历十三年上召李泌入见诏以元载事曰与卿别八年乃能除此贼不然几不见卿对曰陛下知羣臣有不善则去之含容太过故至於此上因言路嗣恭初平岭南献琉璃盘径九寸朕以为至宝及破载家得嗣恭所遗载盘径尺当议罪之泌曰嗣恭为人小心善事人精勤吏事而不知大体昔为县令有能名陛下未暇知之而为载所用故为之尽力陛下诚知而用之彼亦为陛下尽力矣且嗣恭新立大功陛下岂得以琉璃盘罪之邪上意乃解以嗣恭为兵部尚书

德宗兴元元年议者或言韩滉聚兵修城隂蓄异志上疑之以问李泌对曰滉公忠清俭贡献不絶镇抚江东盗贼不起所以修城为迎扈之备耳此乃人臣忠笃之虑奈何更以为罪乎上曰外议汹汹卿弗闻乎对曰臣固闻之其子臯为郎不敢归省正以谤语沸腾故也退遂上章请以百口保滉

德宗常从容言卢?清介敢言然少学不能广朕以古道人皆指其奸而朕不觉也中书侍郎同中书门下平章事李泌对曰陛下能觉?之恶安致建中祻邪李揆和蕃顔真卿使希烈其害旧德多矣又杨炎罪不至死杞挤陷之而相关播怀光立功逼使其叛此欺天也帝曰卿言诚有之然杨炎视朕如三尺童子有所论奏可则退不许则辞官非特?恶之也且建中乱卿亦知桑道茂语乎乃命当然对曰夫命者已然之言主相造命不当言命言命则不复赏善罚恶矣桀曰我生不有命自天武王数纣曰谓已有天命君而言命则桀纣矣帝曰朕请不复言命

时议者多以李勉大梁失守不应尚为相李泌言於上曰李勉公忠雅正而用兵非其所长且大梁不守将士弃妻子而从之者殆二万人足以见其得衆心矣且刘洽出勉麾下勉悉衆以授之卒平大梁亦勉之功也上乃命勉复位

翰林学士陆贽奉天论解萧复状奏曰右冀寜奉宣圣旨缘国家赋税多出江淮既未收复京城恐远路传说过甚所以欲得遣一大臣往彼宣慰以安远近之情初欲简择此使并先共宰相商量皆云萧复久任江外刺史谙彼事宜又就宰相之中名望最重令其往彼宣慰人必望风悦服其时萧复亦自见此商议更无异同朕犹不能自断遂唤诸朝士班次对见一一亲向说宣慰之意问其稳便已否皆云至要并无异词朕所以更不疑惑已与择得发日及其临行从一等却论奏欲得且留萧复又频有朝官上封事亦与从一等意同朕忽见此翻覆非常怅恨数日思量不测其故意者必是萧复计会遣其论奏萧复又有何事苦欲得住其意深不可会卿比来谙此人性行否兼与朕子细思料若不肯去其意何在者萧复往年曾任常州刺史臣其时寄住常州首尾二年阅其理行及到京邑多与往来岁月滋深情意相得复之志性臣则备谙本是贵门又聨戚属痛自修励慕为清贞矫枉太深时或过当论经义则以守死善道执心不囬为本议人物则以魏元忠宋璟为师已之所行皆欲尽善故涉好名之累亦无应变之才用虽不周行则可保至如二三爽德飜覆挟奸复之为人必不至是安有亲承计议退自变渝私诱官僚曲令干说是同儿戏非近人情虽甚狂愚犹应不敢若稍恭慎固当不为况乃见称名流获践清贯备股肱之任承渥泽之私何心何顔忍至於此假令萧复之意或欲逗留在於从一之徒寜肯附会臣缘自到行在常居禁中向外事情视听都絶忽承顾问莫测端由陛下必欲研穷斯理不为难察初举萧复充使本是从一等商量後请萧复不行又是从一等论奏一矛一楯理必有归或遣或留意将安在但垂睿诘孰敢面谩萧复若相属求则从一等何容为隐从一等傥自回互则萧复不当受疑陛下奚惮而不辩明乃直为此怅恨也夫明则罔惑辩则罔寃惑莫甚於逆诈而不与明寃莫痛於见疑而不获辩是使情伪相揉忠邪靡分兹实居上御下之要枢惟陛下留意幸察谨奏

宪宗御延英殿与宰臣言向外人言朋党颇甚如何武元衡李吉甫未对而李绦奏曰朋党之称为臣也臣历观自古及今帝王最恶者是朋党奸人能揣知上旨非言朋党不足以激怒主心故小人譛毁贤良必言朋党寻之则无迹言之则可疑所以构陷之端无不言朋党者夫小人怀私常以利动不顾忠义自成朋党君子以忠正为心以惩劝为务不受小人之佞不遂奸人之利自然为小人所嫉譛毁百端者盖缘求无所获取无所得故也忠正之士直道而行不为谄谀不事左右明主顾遇则进疑阻则退不为他计苟安其位以此常为奸邪所构以其无所入也夫圣贤合迹千载同符忠正端慤之人所以知奨亦是此类是同道也非为党也岂可使端良之人取非僻之士然後谓非朋党也陛下亲行尧舜之道高挹禹汤之德岂谓上与数千年尧舜禹汤为党是道德同也孔子圣人也顔囬已下十哲希圣者也更相称赞为党乎是道业同也仲尼祖述尧舜宪章文武又曰吾不复梦见周公远者二千年近者五百年岂谓之党是圣人德行同也後汉末名节骨鲠忠正儒雅之臣尽心匡国尽节忧时而宦官小人憎嫉正道同为构陷目为党人遂起锢党之狱以成亡国之祸备在史策明若日月岂不为诫乎诗人嫉谗佞之人曰取彼谗人投畀犲虎可谓三覆也上曰朕无疑卿等意况言朋党未至公之道尔绦又对曰趍利之人常为朋党以同其私故守正之人常遭构毁以违其私故也小人多诈譛言常胜正人少机直道常不胜伏希陛下监其事情而察其言行则可矣

上御浴堂北廓召学士李绦对顾问毕上曰有一事甚异朕比来未能言之郑絪身为宰相事朕不尽心朕与宰相商量欲诏卢从史却归潞府续追入朝郑絪辄漏泄我意先报从史令其陈奏潞府无粮三军且请山东就粮为人臣岂合有此事耶故事合如何处置绦对曰若实有此事虽以诛族於陛下未足塞责复曰陛下从何得之计郑絪必不自泄从史必不自言陛下先知何以得之上曰吉甫密奏绦对曰臣与郑絪先後悬殊不相往来臣约其事体必无此理郑絪甚读书颇识事体时称佳士素有美名虽不知其才术如何至於君臣大义不合不知去就若身居宰参陛下密谋便敢泄之於奸臣虽术同犬彘性如枭獍亦不合至此况絪颇知古今洞识名节事出万端情有难测莫不同列有不便之势专权有忌前之心造为此乱冀其去位若不过陈危事安得激怒上心伏望陛下深赐详熟无令人言陛下惑於谗佞也上良久曰亦应如此朕几误为处分至是遂已

宪宗时京兆少尹裵武衔命使镇州令谕王承宗割德棣两州归朝廷武飞表上言一如朝廷意旨遂除承宗所署德州刺史薛昌朝为德棣节度令中使齎旌节授之而魏博田季安得飞报先知之遽报承宗言昌朝与朝廷通遂星夜追昌朝德棣州节度及旌节至魏州又为季安留连得为宴乐停七八日而昌朝寻已追到镇州朝命遂不行比及武使囬事宜与先上表参差并有人譛伤武云使囬宿宰相裵垍宅迟明方见宪宗大怒乃召学士李绦因顾问奏对毕上顔色甚震怒曰裵武誷我苟求脱祻於贼中上言不实令我制除薛昌朝今果不受又使回未见先宿裵垍宅须左除岭南远处绦奏言裵武甚谙练时事往陷在河中李怀光贼中事迹可称今所衔命不合絶有乖错大底贼多变诈难得实情以臣愚虑思度王承宗恐国家必有征讨请割德棣两州且得安全尚有四州之地亦足保其富贵求安之计必是此心然邻道魏博东平范汤与王承宗势同事等恐他时亦为朝廷所割必是为邻道所构兼以利害鼔动之不得守其初心此必然之理也伏望且寻访之裴武所上表只得上承宗初时意便且奏来後必恐邻境胁制诱动遂有後变计裵武不敢不尽其心今陛下择裵武使凶逆悖乱之邦一不如意便有贬责臣恐今後奉使贼中无复得诚实其後奉使者皆以武为诫依阿可否之间必曰其言及表章则如此其深心则臣不可保不可?言是非陈列事状若朝廷不得实状别处置或有乖错非国家所利也若受贼中财赂言语不实则须重责以惩奸欺又言先於裵垍宅宿且裵武久为朝官具谙制度裵垍身为宰相特受恩私必无未见而便宿宰相家固无此理昧劣於此两人犹不敢至是况皆是详练时事之人计必无此事必有构伤裵垍裵武陛下不可不察上良久曰诚有此理事合从寛更不用问武得守其位

武宗立召淮南节度使李德裕为门下侍郎同中书门下平章事既入谢即进戒帝辨邪正专委任而後朝廷治臣尝为先帝言之不见用夫正人既呼小人为邪小人亦谓正人为邪何以辨之请借物为谕松栢之为木孤生劲特无所因倚萝茑则不然弱不能立必附他木故正人一心事君无待於助邪人必更为党以相蔽欺君人者以是辨之则无惑矣又谓治乱系信任引齐桓公问管仲所以害覇者仲对琴瑟笙竽弋猎驰骋非害覇者惟知人不能举举不能任任而又杂以小人害覇也太玄德宪四宗皆盛朝其始临御自视若尧舜寝久则不及初陛下知其然乎始一委辅相故贤者得尽心久则小人并进造党与乱视听故上疑而不专政去宰相则不治矣在德宗最甚晚节宰相惟奉行诏书所与图事者李齐运裵延龄韦渠牟等讫今谓之乱政夫辅相有欺罔不忠当亟免忠而材者属任之政无他门天下安有不治先帝任人始皆回容积纎微以至诛贬诚使虽小过必知而改之君臣无猜则谗邪不干其间矣会昌中德裕论侍讲奏孔子门徒事状上言曰今月十三日於延英殿陛下谓臣等云侍讲称孔子其徒三千亦可谓之朋党臣等自元和以来尝闻此说幸因圣慈下问辄敢覼缕而言西汉刘向云昔孔子与顔囬子贡更相称誉不为朋党禹稷与臯陶转相汲引不为比周何则忠於为国无邪心也臣常以鲧共工讙兜与舜禹杂处尧朝共工讙兜则为党舜禹则不为党何者共工讙兜相与比周迭为掩蔽也如贤人君子则不然忠於国则同心闻於义则同志退而各自行已不可交以私是以赵宣子随会继而纳谏司马侯叔向比以事君不为党也公孙弘每与汲黯请间黯先?之弘推其後武帝所言皆听汲黯虽与公孙弘并进然廷诘云齐人少情讥其布被为诈则知先发後继不为党矣国史称太宗尝与房玄龄图事则曰非杜如晦莫能筹之及杜如晦至竟从玄龄之策此又同心图国不为党也何者为党汉书称朱博陈咸相为腹心背公死党东汉周福房植各以其党相倾议论相轧故汉朝朋党始於甘陵二部及其甚也谓之鈎党继受诛夷以王制言之非不幸也魏朝何晏丁谧依附曹爽祖尚浮虚使有魏风俗由兹大坏此皆为朋党也略举数节以明其类至於历代朋党不可殚言仲尼知季路之不免子游识子张之未仁曾子罪卜商丧亲无闻夫子咎宰我鑚燧为久恶既不掩善固宜称此又不为党也班固称周室既微由是列国公子魏有信陵赵有平原齐有孟尝楚有春申抵掌而游谈者以四豪为称首於是背公死党之议成守职奉上之义废矣此四豪者各有门客三千而谓之党仲尼三千则不为党盖仲尼之徒惟务仁义不以爵禄为贵四豪之门惟务谲诈常以势力相高今侍讲欲以奔走权势之徒攫挐名利之辈比方孔门上哲实罔圣聦臣未知元和以来所谓党者为国乎为身乎若以为国则随会叔向汲黯房玄龄之道可得行矣不必聚党成羣以臣观之今所谓党者进则诬善蔽忠附下罔上歙歙相是态不可容退则车马驰驱唯务权势聚於私室朝夜合谋清美之官尽须其党华要之选不在他人隂附者羽翼自生中立者抑压不进孔门顔冉岂有是哉陛下以此察之则奸伪自见臣恐更有小人妄陈此说辄举事例庶裨聦明伏望陛下留臣此状时赐览阅所冀小臣瞽说免惑圣心臣不任恳激之至谨録奏闻宋真宗咸平六年右谏议大夫田锡乞询求将相状曰臣尝读唐太宗实録见李靖文武材略隋将韩擒虎即其舅也靖每与擒虎论兵未尝不称善抚之曰可与论孙吴之术也初事隋为殿内直长吏部尚书牛弘见而重之曰李靖王佐才也今国家自先帝平晋之後与突厥结隙将相旧人相次薨谢边鄙间州县屡为突厥所陷皇威不振久矣时议乃以将相无人亦久矣即不知今来朝廷公卿大夫间有如韩擒虎与李靖论兵否有人如牛弘知李靖有王佐才否若有人能论兵有人负王佐才未审陛下知之否有人善论兵有人负王佐才乃是帝王合先知之矣自来皇城司差人探事又别差探皇城司探事人如此察探京城民间事无钜细皆达圣聦近又差朝臣为廵抚使及差朝臣以点检酒务名目出外采访所采访之事不过民间利病不过官吏能否而已即未闻委公卿大夫察访善论兵之人询求有王佐之才者也由是见所求者琐屑而所忽者远大也陛下若以宗庙社稷为忧以生灵为念即宜以远大为务求将相急也臣每奉圣谟令陈鄙见仰祈英睿特赐披详

仁宗时参知政事范仲淹奏辩滕宗谅张亢疏曰臣闻议论太切必取犯顔之诛保任不明岂逃累已之坐彛典斯在具寮式瞻臣自边陲误膺奨擢授任不次遇事必陈窃见故监察御史梁坚弹奏滕宗谅於庆州用过官钱十六万贯有数万贯不明必是侵欺入已及邠州宴会并泾州犒设诸军乖越不公至圣慈赫怒便欲罢去臣缘在彼目击虽似过当别无切害不曾有一兵一民词讼至於处置边事亦无踈虞臣遂进谏乞圣慈差官勘逐具与辩明未销挫辱恐误朝廷赏罚又有上言张亢骄僭不公臣亦乞根勘辩明或无深过如有大段乖越侵欺入已臣甘同受贬黜臣所以激切而言者非滕宗谅张亢势力能使臣如此竭力也盖为国家边上将帅中未有曾立大功可以威衆者且遣儒臣以经略部署之名重之又借以生杀之权使弹压诸军御扞大寇不使知其乏人也若一旦以小过动揺则诸军皆知帅臣非朝廷腹心之人不足可畏则是国家失此机事自去爪牙之威矣唐末藩镇多杀害逐去节度使於军中自立帅臣而当时不能治者由帅臣望轻易於揺动之故也今燕度勘到滕宗谅庆州一界所用钱数分明并无侵欺其毁却泾州前任公用历勘到干连人只称有送官员等钱物亦不显入已又是元弹奏状外事件所有张亢借公用钱买物事未发前已还纳讫又因移任借却公用银却留钱物准还皆无欺隐之情其余罪状多未摭实其干连人当盛寒之月久在禁系皆是非辜若令燕度勘问二人既事非确实必难伏辩或逼令认罪又是陛下近臣不可辱於狱吏或至録问有辞即须差官再勘其合干人当转不聊生兼边上臣寮见此深文谓朝廷待将帅少恩於支过公用钱内搜求罪戾欲陷边臣且塞下州郡风沙至恶触目愁人非公用丰浓何以度日岂同他处臣寮优游安稳坐享荣禄陛下深居九重当须察此物情知其艰苦岂可使狱吏为功而劳臣抱怨臣欲乞圣慈据燕度奏到事节特降朝旨差使臣二人齎去取问滕宗谅张亢如实是已犯便仰承认当议量情亲断如别有缘由亦具分析闻奏候到见得别无枉抑便可取旨断遣如有异同即乞朝廷别选官勘鞫免致寃滞其干连人且乞指挥放出知在臣则已有不合保此二人罪状乞圣慈先赐贬黜免令臣包羞於朝受人指笑傥圣慈念臣不避艰辛尚留驱使即於河东河北陕西乞补一郡臣得经画边事一一奏论或补三辅近州臣得为朝廷建置府兵作诸郡之式以辅安京师臣之此请出於至诚愿陛下不夺不疑况臣久为外官不知辅弼之体本是麄材秖堪犬马之用若令臣待罪两府必辱君命且畏人言臣无任祈天望圣请命激切屏营之至

仲淹又奏雪张亢疏曰臣昨日见枢密院进呈张亢所奏曾将公用钱囬易到利息买马及交钞乞与游索之人自甘伏罪乞不追?游索之人取旨下燕度结案闻奏臣伏覩编勅指挥若将公使钱囬易到别物公用但不入已更不坐罪其张亢所奏二事若未有发露乃是自首纵已发露亦不入已合该上项编勅指挥臣昨与韩琦在泾州同使公用钱曾为庆州签判秘书丞马倩身亡本人家贫亲老与钱一百贯文又泾州保定知县大理寺丞刘袭礼丁父忧家贫起发不得与钱一百贯文又号州推官监环州入中陈叔度丁父忧家贫无依与钱五十贯文又进士黄通来泾州相看与钱五十贯文并是一面将公使库钱囬易到利息相兼使用即不曾侵使着系省官钱自来边上有公使钱处为有前项条贯及有回易利息但不入已各是从便使用今来若依编勅施行则张亢自首与游索人钱不曾入已又是燕度元勘外事节朝廷自可指挥不须却送入案兼恐追寻元游索之人或在远方何时结絶若不用上件编勅指挥则臣与韩琦亦有上件与人钱物罪状须至自劾昔人有言曰法者圣人为天下画一一不以贵贱亲疎而轻重也伏望圣旨送枢密院依详编勅及将臣与韩琦用钱事状井张亢所奏二事一处定断以正典刑庆历四年十二月知潞州尹洙论公论朋党系於上意疏曰臣闻知贤而不能任任之而不能终於治国之道其失一也去年朝廷擢欧阳修余靖蔡襄孙甫相次为谏官臣知数子之贤且久一旦乐其见用又庆陛下得贤而任之所虑者任之而不能终尔以陛下知臣之明修等被遇之深岂有任之而不能终哉盖闻唐魏元成既薨文皇亲为撰碑文以赐之後有言其阿党者遂仆其碑近世君臣相得未有如唐文皇与魏元成者间言一入则存殁之恩不终臣未尝不感愤叹息而不能已也以是而论则知任之为易终之实难可不虑哉属闻欧阳修领使河北臣以边任之重故不复以内外为疑今又闻蔡襄出知福州未审襄以亲自请为以过斥若以过斥岂当进其官秩若以亲请则襄在京师不三四年已再省其亲士大夫去远方而仕京师者孰不思其亲岂独襄得遂其私恩哉则襄之不当出明矣陛下优容谏臣在唐文皇上修等之才虽不愧古人然所施为未能少及於魏元成则间毁之言不必待其殁而後发也伏惟念知之之已明任之之已果而终之之甚难则天下幸甚然臣爱修等之贤故惜其去朝廷而不尽其才如陛下待修未改於初则臣有称道贤者之美如其恩遇已移则臣负朋党之责矣夫今世所谓朋党甚易辨也陛下试以所进用者姓名询於左右曰某人为某人称誉必有对者曰此至公之论异日其人或以事见踈又询於左右曰某人为某人营救必有对曰此朋党之言昔之见用此一臣也今之见踈亦此一臣也其所称誉与营救一也然或谓之公论或谓之朋党则公论之与朋党常系於上意不系於忠邪此御臣之大弊也臣既为陛下建忠谋岂复顾朋党之责但惧名以朋党则所陈之言不蒙见采此又臣之深虑也惟圣明裁察焉

枢密使副陕西安抚使韩琦乞别白朋党状奏曰臣窃闻已降诏书申诫朋党此盖陛下恢善治劝薄俗之深意也臣辄有管宂之见少思开助圣明窃以自古迄今人臣在朝有忠贤有奸邪有好公之人有挟私之党既为性之不同则各以类而相附大凡忠贤与好公之人建一事补一官则必公其是非盖是者言是非者言非唯在於公故政化可兴而邦家是赖此乃善者以类而进不可谓朋党若奸邪与挟私之人建一事补一官则必私其是非盖是者言非非者言是唯在於私致使白黑不分而上蔽主听者真所所谓朋党也在圣君审而察之决而行之若有此等朋党必望陛下重加贬责不可务寛俾其忠贤兴好公之人以类而进奸邪与挟私之人以党而退则朝廷清明朋党自息也若但行诏谕未赐别白臣恐天下搢绅自今而後欲建一善事称一善人必再三思之曰得无涉朋党之迹乎则中道而止矣纵有忠义之人不顾形迹建一善事称一善人若恶之者譛于上曰此朋党之为耳则善事与善人皆废而不用矣惟陛下熟察而必行之天下幸甚

五年河北都转运使欧阳修论小人欲害忠贤必指为朋党上奏曰臣闻士不忘身不为忠言不逆耳不为谏故臣不避羣邪切齿之祻敢干一人难犯之顔唯赖圣明幸加省察臣伏见杜衍韩琦范仲淹富弼等是陛下素所委任之臣一旦相继罢黜天下之士皆素知其可用之贤而不闻其可罢之罪臣虽供职在外事不尽知然臣窃见自古小人谗害忠良其说不远欲广陷良善则不过指为朋党欲动揺大臣则必须诬以专权其故何也夫去一善人而衆善人尚在则未为小人之利欲尽去之则善人少过难为一一求瑕唯有指以为党则可一时尽逐至如大臣已被知遇而蒙信任则难以他事动揺唯有专权是上之所恶故须此说方可倾之臣料衍等四人非有大过而一时尽逐弼与仲淹委任尤深而忽遭离间必有以朋党专权之说上惑圣聦者臣请试辨之昔年仲淹初以忠言谠论闻於中外天下贤士皆争称慕当时奸臣诬作朋党犹难辨明自近日陛下擢此数人并在两府察其临事可以辨也盖杜衍为人清修而谨守规矩仲淹则恢廓自信而不疑琦则纯正而质直弼则明敏而果锐四人为性既各不同虽皆归於尽忠而其所见各异故於议事多不相从至如杜衍欲深罪滕宗谅仲淹则力争而寛之仲淹谓契丹必攻河东请急修边备富弼料以九事力言契丹必不来至如尹洙亦号仲淹之党及争水洛城事韩琦则是尹洙而非刘沪仲淹则是刘沪而非尹洙也数事尤为彰着陛下素已知此四人者可谓天下至公之贤也平日闲居则相称美之不暇为国议事则公言廷诤而不私以此而言臣见衍等真得汉史所谓忠臣有不和之节而小人谗为朋党可谓诬矣臣闻有国之权诚非臣下之得专也然臣切思仲淹等自入两府以来不见其专权之迹而但见其善避权也夫权得名位则可行故好权之臣必贪位自陛下召琦与仲淹於陕西琦等辞至五六陛下亦五六召之至如富弼三命学士两命枢密副使每一命未尝不恳辞恳辞之者愈切陛下用之愈坚此天下之人所共知臣但见其逊避太繁不见其好权贪位也及陛下坚不许辞方敢受命然犹未敢别有所为陛下见其皆未行事乃开天章召而赐坐授以纸笔使其条事然衆人避逊不敢下笔弼等亦不敢独有所述因此又烦圣慈特出手诏指定姓名专责其条列大事而行之弼等迟囬近及一月方敢略陈数事仲淹老练世事必知凡事难遽更张故其所陈志虽远大而多若迂缓但欲渐而行之以久冀皆有效弼性虽锐然亦不敢自出意见但举祖宗故事请陛下择而行之自古君臣相得一言道合遇事便行更无推避臣方恠弼等蒙陛下如此坚意委任督责丁宁而犹迟缓自疑作事不果然小人巧譛已曰专权者岂不诬哉至如两路宣抚国朝常遣大臣况自中国之威近年不振故元昊叛逆一方而劳困及於天下北人乘衅违盟而动其书辞侮慢至有贵国祖宗之言陛下愤耻虽深但以边防无备未可与争屈意买和莫大之辱弼等见中国累年侵淩之患感陛下不次进用之恩故各自请行力思雪耻缘山傍海不惮勤劳欲使武备再修国威复振臣见弼等用心本欲尊陛下威权以御四夷未见其侵权而作过也伏惟陛下睿哲聦明有知人之圣臣下能否洞见不遗故於千官百辟之中亲选得此数人骤加擢用夫正士在朝羣邪所忌谋臣不用敌国之福也今此数人一旦罢去而使羣邪相贺于内四夷相贺於外此臣所以为陛下惜之也伏惟陛下圣德仁慈保全忠善退去之际恩礼各优今仲淹四路之任亦不轻矣惟愿陛下拒絶羣谤委信不疑使尽其所为犹有裨补方今西北二陲交争未已正是天与陛下经营之时如弼与琦岂可置之闲处伏望早辨谗巧特加图任则不胜幸甚臣自前岁召入谏院十月之内七受圣恩而致身两制常思荣宠至深未知报効之所今羣邪争进谗巧而正士继去朝廷乃臣忘身报国之秋岂可缄言而避罪敢竭愚瞽惟陛下择之

至和元年侍御史赵拚论邪正君子小人上言曰臣闻欲治之主得人其昌左右前後皆尽贤正也谋谟谠言皆尽延纳也忠厚鲠亮之士日益招来便佞诡奸之徒日益摧缩号令风化日益流布朝廷中外日益尊安若然富寿之域坐跻太平之象立见噫左右前後一日不得贤正之人而为之辅翼虽尧之癯瘠舜之孜孜夏禹之克勤文王之不暇食末如之何也已汉刘向谓正臣进者治之表正臣陷者乱之基诚哉是言也在易君子道长小人道消於卦为泰其繇云上下交而其志通也正臣非君子欤反是则於卦为否矣否之繇则曰上下不交而其志不通内小人而外君子邪臣非小人欤此言为天下者宜进君子而退小人也明矣谷永所谓帝王之德莫大於知人者其有旨哉夫南面而听天下也公卿百执事杂然满前孰为正孰为邪孰为君子孰为小人在圣人明眎而聦听之精择而慎柬之真伪明白人焉廋哉大抵辅相枢机之任得正人也得君子也然後同德而同心也则其下所谓邪者小人者靡然相与俛首帖耳以去而徘徊所留亡几矣鉴观古昔信史备存有虞大圣人也任十六相世跻德美檮杌饕餮流窜四裔民至于今称之亡穷周成哲王也善有旦奭则倚之不贰恶有管蔡则诛之勿疑故年七百而世三十也始皇惑高斯之佞不能夺忽叔孙之才不能与秦嬴之败曾不旋踵元帝知恭显之奸不能摈爱萧望之之贤不能用炎汉之运从而衰下唐太宗纳房杜王魏之切议诛侯君集张亮之凶僻遂成贞观之治天皇听敬宗之附会戮无忌之忠良终有易姓之祻其後元振朝恩之擅权元载卢?之窃位代德之势其危殆相继不絶如綫兹诚用人之得失莫不系国之安危间分两涂不可不辨恭惟陛下以上圣之姿御神器之重开纳忠谠继承祖宗数路以取人一德以求治然而迩来日星谪见圣衷焦劳蝗潦为灾民力雕弊帑庾空窘敌国窥觎官冗兵骄风俗奔竞今将治其弊安其危岂一人独运於岩廊之上而能致之哉当此时也谓宜博选忠直方正能当大任世所谓贤人端士者速得而亟用之位于丞疑辅弼之列朝夕献替得嘉谋嘉猷发为号令使天下耳目闻见太平之政在今日尔臣不胜大愿愿陛下宸断不疑举正以却邪?君子而黜小人有为於可为之时无因循後时之悔则天下幸甚宗庙之灵社稷之福此其时也臣远贱之迹愚亡所能唯思死节一诚上报陛下采擢覆帱之德万分一二臣无任许国竭忠激切待罪之至

至和二年知制诰刘敞论吕溱等补外上奏曰臣伏以驭臣之道在分别邪正正臣当亲而近之邪臣当踈而远之至於天下之人亦皆以此窥朝廷若正臣聚於朝则奸雄屏息治平可望若邪臣聚於朝则侥幸竞进顿败可待者不可胜察也臣伏覩朝廷太平积久贤能衆多然其间邪正亦杂有之或爱君忧国公正发愤或朋党比周背公植私亦有循默自守不能为善又不敢为恶陛下临御三十余年矣以上圣之资监羣下所为固无遁形固无隐情然有可戒谨者在此而已凡正臣常难进而易退邪臣常易进而难退何以言之正臣者惟义所在言则逆君之耳是所以难进也言或不用不欲自显因事而去是所以易退也邪臣者惟利所在言则逢君之欲是所以易进也行虽恶不顾礼义名虽丑不知愧耻患失之耳是所以难退也此两臣者愿陛下参伍观之毋使当亲者踈当踈者亲则朝廷尊荣而社稷安矣近者翰林侍读学士吕溱枢密直学士蔡襄继出典郡今又闻御史中丞孙拚翰林学士欧阳修知制诰贾黯韩绦并乞补外此六人等皆有直质无邪心论议不阿执政有益当世者也诚不宜许之使四方有以窥朝廷而奸佞侥幸之雄因而竞起此则邪正分别之一端也臣以孤拙忝侍从日夜思惟无以少禆聦明恐陛下忽於正臣之易退而忘左右前後直道之不容也臣不胜其愚谨献所闻惟赐采择

言事御史马遵论欲用忠贤当去左右之私言上奏曰臣闻自古人君皆欲求忠以自助求贤以自为然而治少而乱多者盖其所谓忠者不忠而贤者不贤也故知人则哲尧舜其难今陛下至仁求治尧舜之用心也其於知人亦不为易必欲得忠贤而用之莫若去左右之私言采中外之公议则其人可知矣知而用之则朝廷无事而天下太平矣狂言圣择或补万分

英宗眷遇右司谏同知谏院传尧俞尝问曰多士盈庭孰忠孰邪尧俞曰大忠大佞固不可移中人之性系上所化英宗纳其言

神宗初立以吴奎为参知政事时已召王安石辞不至帝顾谓侍臣曰安石历先帝朝召不赴颇以为不恭今又不至果病耶有所要耶曾公亮曰安石文学器业不敢为欺奎曰臣尝与安石同领郡牧见其护前自用故为迂阔万一用之必紊乱纲纪乃命知江寜奎又尝进言陛下在推诚应天天意无他合人心而已若以至诚格物物莫不以至诚应则和气之感自然而致今民力困极国用窘乏必候顺成乃可及他事帝王所职惟在於判正邪使君子常居要近小人不得以害之则自治矣帝因言尧时四凶犹在朝奎曰四凶虽在不能惑尧之聪明圣人以天下为度未有显过固宜包容而不可使居要近地尔帝然之

帝召问集贤校理开封府推官滕元发治乱之道元发对曰治乱之道如黑白东西所以变色易位者朋党汨之也帝又曰卿知君子小人之党乎曰君子无党辟之草木绸缪相附者必蔓草非松栢也朝廷无朋党虽中主可以济不然虽上圣亦殆帝深以为名言太息久之熙寜初王安石为翰林学士一日讲席羣臣退帝留安石坐曰有欲与卿从容论议者因言唐太宗必得魏徵刘备必得诸葛亮然後可以有为二子诚不世出之人也安石曰陛下诚能为尧舜则必有臯夔稷卨诚能为高宗则必有傅说彼二子皆有道者所羞何足道哉以天下之大人民之衆百年承平学者不为不多然常患无人可以助治者以陛下择术未明推诚未至虽有臯夔稷卨傅说之贤亦将为小人所蔽卷怀而去尔帝曰何世无小人虽尧舜之时不能无四凶安石曰惟能辨四凶而诛之此其所以为尧舜也若使四凶得肆其谗慝则臯夔稷卨亦安肯苟食其禄以终身乎

熙寜元年安石论孙觉令吏人书写章疏上奏曰臣今日蒙宣谕以孙觉令吏人书论列大臣章疏臣初亦怪其不能谨密但疑此朋友所当诲责非人主所当谴怒既又反覆思惟陛下以觉为可听信故擢任谏官进贤退不肖自其职分所当论列虽扬言於朝以廸上心於义未为失也但令吏人书写章疏诚不足以加谴怒凡人臣当谨密者以君子小人消长之势未分言有漏泄或能致祸如其不密则害将及身若遭值明主危言正论无所忌惮亦何谨密之有乎唯有奸邪小人以枉为直惧为公论之所不容则惟恐其言之不密若得此辈在位陛下何所利乎若陛下疑觉有交朋党之私招权之奸则恐盛德之世不宜如此魏郑公以为上下各存形迹则国之兴废或未可知若陛下不考察邪正是非而每事如此猜防则恐善人君子各顾其迹不敢尽其忠谠之言而奸邪小人得伺人主之疑以行谗慝也若陛下恐陈升之闻此或不安臣亦以为不然汉高祖雄杰之主也然鄂千秋论相国萧何功次而高祖不疑乃更加赏亦不闻萧何以此为嫌陛下圣贤高远自汉以来令德之主皆未有能企及陛下者每事当以尧舜三代为法奈何心存末世褊吝之事乎书曰任贤勿贰去邪勿疑不明知其贤而任之以为贤不明见其邪而疑之以为邪非尧舜三代之道也陛下以臣为可信故圣问及之臣敢不尽愚今日口对未能详悉故谨具劄子以闻

上尝从容语及知人之难右正言供谏职孙觉曰尧以知人为难终享其易盖知人之要在於知言人主用臣之道任贤使能而已贤能之分既殊任使之方亦异至於所知有限量所能有彼此是功用之士也可以处外而不可以处内可以责之事而不可以责之言陛下欲兴太平之治而所擢数十人者多有口才而无实行臣恐日浸月长彚征墙进充满朝廷之上则贤人日去正人日远其为祻患尚可以一二言之哉愿观诗书之所任使无速於小利近功则王道可成矣

觉又上奏曰臣前日获奉清光亲承圣谕以知人为难臣时仓卒以对不尽所怀退窃私喜圣谕及此则以同符帝尧天下幸甚夫尧以神明之德睿圣之资而以知人为难故四凶舜禹杂处其朝而终能辨之知所信任盖天下之事难之则易易之则难尧以知人为难故终享其易而成巍巍之功季世之君易於知人信任偏蔽以致祻败者不可胜数臣窃惟孔子曰不知言无以知人中庸曰取人以身修身以道然则知人之要在於知言知言之方在於修身而务学群臣进见者其言乱杂而不一其情隐伏而难知仓卒须臾之间未可以试之而见也人主苟能贯乎圣人之道通乎天下之理则言出而知其所指事至而要其所归譬之权衡不可欺以轻重法度不可欺以长短苟为不学而烛理不明物来则眩矣尚何人之能知哉陛下躬上圣之资兼孔孟之业固足以烛万务而察群下之情臣愿陛下益闻所未闻见所未见使天下之理明白昭晰心如定监不将而不迎则贤不肖判然君子小人辨矣惟留神财幸二年觉又论不当召对小臣询两府台阁人物上奏曰臣闻近者召对臣僚虽或踈远微贱陛下亦霁天威赐以清问此固圣主好问尽下推诚不疑甚盛之德也或闻进对之间陛下时时论及人物上自两府大臣下至台阁新进使之区处题品此虽陛下广其聪明不专一人之言以为信但欲周知羣下之智能长短情状曲折然臣窃以谓知人尧舜所难孔子亦曰不如乡人之善者好之其不善者恶之得对之人未必皆贤而公其好恶就令才识可采亦未必尽知人之明问答之际陛下不能不微见圣怀流俗之情多事容悦度所喜者饰其贤观所恶者诋其丑或陛下少加酧对必漏其所言大臣闻之必怀顾虑小臣闻之必事朋党臣以谓人主不得不知羣臣之忠邪人才之高下苟於侍臣从官之中忠信笃实而好恶不私材资敏明而鉴裁不眩者时赐考察参伍其人亦不至於失士

知谏院杨绘上奏曰臣窃以人君之所难者其惟知人乎人藏其心非察其言之可采必观其行必试其事然後其才能可得而用矣虞书曰万邦黎献共惟帝臣惟帝时举敷纳以言明庶以功车服以庸此之谓也恭以百寮转对不行者十数年陛下即位首复其事此真明目逹聡兼视广听之术也然而止取其名乎将取其实乎如取其名则书之史册传之四方亦足以为美矣如取其实则今之转对者前一日入奏于上合至其日再拜於上前而退则所奏之事有可采者或假手於人若因而进用之则伪滥者何由而旌别乎欲乞先观其言设有可采即於转对之时召而访以事阅其能否真伪之状既审其可用仍未可以言而遽进之先命之以事而观其才用之实而擢於位如此则敷奏以言明庶以功车服以庸之典复行於今日

四年绘权御史中丞又上奏曰臣窃以知人之难虽圣人不免有失如尧之为君可谓圣人矣禹曰知人则哲能官人惟帝其难之能哲而惠何忧乎驩兜何迁乎有苖何畏乎巧言令色孔壬此言尧亦难乎知人也如孔子之为师可谓圣人矣曰以言取人失之宰予以貌取人失之子羽则孔子亦难乎知人也夫知人之道古圣人以为难而不免有失则今之人不逮於古圣人者其得自谓无难无失乎然在察於衆而不以一已之爱憎而定人之贤否则知人庶乎其无失者矣恭惟陛下圣德天纵负知人之哲苟知之则用之无不当然天下百官之衆岂能尽出於圣知乎则必责在宰相也今居宰相之任者独王安石臣谓其人之文章之德行之政事信为宰相唯於知人之道或恐不能无失焉以臣之愚而观之其得失在於以一已之爱憎而定人之贤否而已臣请以既往之事明之只如吕公着者王安石始而爱之遂力荐之以为天下之贤也一旦言青苖不便终而憎之遂力排之以为天下之不贤也陈升之者王安石始而爱之遂力荐之以为天下之贤也一旦言乞罢条例司遂力排之以为天下之不贤也韩绦者王安石始而爱之遂力荐之一旦於陕西卷助役钱榜终而憎之遂力排之以为天下之不贤也薛向者王安石始而爱之遂力荐之以为天下之贤也一旦言助役钱不便终而憎之已沮之劾之矣非远必将力排以为天下之不贤也至於李常之类不可胜纪其始徇我则爱之荐之以为贤其终违我则憎之排之以为不贤知人之道岂若是哉然既往之事不足复议臣之所忧者在於将来也安石之位今已为宰相则尊於往时矣其势也渐而专矣人知徇之者得路则刻薄者望风而进矣人知违之者得怒则阿谀者登门而附矣以阿谀而被用者唯富贵是图必无正人之理以刻薄而受知者唯沽激是务必无爱人之道戾之者日去顺之者日衆戾之者日去则其间或有守之君子也顺之者日衆则其间或诡随之小人也陛下之任安石也如此而安石不能知人爱人之徇已也而憎人之违已也如此虽陛下保安石必不作过若万一有擅权专恣之事既附之者衆而无敢违之者则陛下何由而知乎纵安石实不作过若万一有思虑不及之政事而行之有害於时者何人敢与安石言之乎观其爱人之狥已而力荐之憎人之违已而不肯用虽有敢言之者安石其肯舍已而回乎上孤而下执臣之所忧在乎将来者此也臣愿陛下体察安石於知人之道未尽凡百除注无只信其爱憎而更参之於衆人则天下幸甚臣未受命为御史中丞以前未尝敢以一言上闻诚知陛下信之之笃徒以取憎於执政也今既受命为御史中丞矣则不惮诛谪而言之乃其职尔臣每闻其门下人议论但稍有违安石意者遂相与呼为流俗之议也以今观之流俗之议安可忽诸无使将来之视今日或有如今日之视去年也边事外也民政内也外忧如皮肤内患如心腹可得谓之必无矣臣谓今日之後只有顺之者而无复有忤之者不同於既往也乞陛下以宗庙社稷为念以天下生灵为念而无重违安石一人之意凡百除注或有未得知人之美者乞参之於衆人或出於圣断裁正之

三年知开封府郑獬上奏曰臣比者进对伏蒙陛下称臣摄尹京府为治甚好百姓便之臣内惟承乏才四十余日实无善状可副陛下褒谕之意故不敢祗拜以谢又以隆暑日旰不敢久对是以私怀欝塞恐栗而不安臣才能朽下安能治剧夙夜勉强粗免罪戾若曰百姓便之万无此理且所谓便之者盖知其闾里之疾苦除弊兴利使元元之衆去愁叹而就安佚庶乎可也今臣於此未有毫髪则百姓何便之有然不识陛下从何而得之陛下聦明好问繇逮访於下多言者或以此誉臣此妄誉也当其进言时陛下何不使条臣所行便民之事彼必穷而无对设使有对且实则陛下亦当深察之然後以为信今臣无是而陛下遽信之如有以臣不肖而毁之者陛下亦必听之矣何则善恶之来不考其实既容妄誉必亦容妄毁此臣不敢喜而有惧也昔者列子居郑客有言之於郑子阳子阳遗之粟列子再拜而辞曰君非自知我也以人之言而遗我粟至其罪我也亦必以人言则吾所以不受也臣虽至愚安知陛下不以妄毁而黜臣哉故帝王听纳之际不可不察不察其实则天听可得而欺奸臣乘之以逞其欲於是以白为黑以是为非附己者进背己者斥分布朋类弥缝其失使朝廷之上惟闻党人之论而不知有天下公议善乎孟子之言左右皆曰贤未可也诸大夫皆曰贤未可也国人皆曰贤然後察之见贤焉然後用之左右皆曰不可勿听诸大夫皆曰不可勿听国人皆曰不可然後察之见不可然後去之如此则当进者无苟得之幸当退者无私叹之恨进退各当其分又孰有致疑於其间者哉伏愿陛下高视远照毋牵私言使天下晓知毁誉之不能乱政则非独臣之愿实天下之愿伏候进止獬又奏曰日者陛下陞黜大臣出於独断二府不得与谋中外闻风莫不震动伊欝之士至有通夕不寐拊髀而起跃者以为自天禧已来五六十年间未有此等事摅祖考之宿愤快四海之公议则孤立特出之臣可以出气以高眡於天地间矣然而庆於始者未必不忧於後见於微者未必不昧於着今进退之柄在於宰相无雄杰跋扈之志窃取其柄以植私家故陛下一日摄而归已此不为难而所以为难者乃在知人昔尧之圣犹曰知人惟帝其难之则自尧而後愈为难矣今贤不肖杂然以进深情厚貌言与行违陛下虽聦明焉能探其肝胆而辨其真伪乎辨之术则莫若试之凡陛下所得士未宜便赐褒擢如曰我能治民则且试之治民如曰我善治财则且试之治财如曰我善为礼则且试之为礼如曰我善为乐则且试之为乐凡其所长者宜从其长而用之用之有效群臣以为然未也大臣以为然亦未也陛下察之见其有效然後赏之如其不然则宜黜之赏罚明而人自劝虽尧舜不踰於此则其知人者岂不为难乎既用其贤矣时以不肖者参焉既用其智矣时以愚者参焉於是黑白淆乱邪正倒置则天下之事去矣昔者秦始皇自侈以为天下无贤及汉祖之起萧张韩黥乃秦之弃士也隋炀帝自大亦以为天下无贤及唐宗之起而房杜英卫乃隋之弃士今天下之广岂无贤者惟无弃士以资後人乃幸矣然陛下既得士宜用其所长在三司者则宜择钱谷吏尹京者宜择通政事之臣在御史宜择强毅之臣在侍从宜择文学通古今之臣如此则才尽其所藴而官宿其所业天下之事不举者未之有也故舜之命夔典乐则不复典礼命禹作司空则不复作司徒命稷播农则不复作士以夔禹之贤而不能兼二事况以庸庸之材而欲兼天下之任可乎故今世不为官择人而为人择官惟履践之多则为大臣不问其治与不治此天下所未能沛然也今天下之士如有自荐或因大臣所举且试召之使论其事而观其藴然後命之以职试其所为如此则焉廋哉御史知杂刘述乞假监司之权令察守令状曰臣尝谓天下守宰如一一得人则和气可以立召太平可以力致不为难也何以言之朝廷若差除守宰多限以资级不能周知其人善恶及临事之际方见其才之短长德之良否耳能周知而习见者必也监司之官乎设有一人其资性既醇谨其持身亦清亷奈何才识短谬不能烛知义理区别淑慝而使之居守宰之任则下得侵其权吏得纵其奸蚩蚩细民受弊而无告矣复有一人狡猾贪汚而能属托吏胥弥缝上下隂为奸?不见其迹斯二人者人皆知其不可以长民矣而为监司者虽欲发擿而斥逐之而无实状可得且复惧为反噬隐忍而不敢为间或能直以不才贪猥之说闻于朝廷万一听而罢黜之旋踵之间则寃愬之声已闻於上矣丑言巧诋随而加诸朋奸之人互为梯援无几何则职任复旧矣彼监司者惩其若是既不能有所裨益不若苟简循默之为宜也为监司计则得矣为朝廷计则非天下之福也伏望圣慈深鉴此弊少假监司之权使得竭忠悉虑精察守宰有如前所谓二人者为衆所恶当深谴而痛绳之投诸四裔可也终身不齿可也而其事权可不假借之乎监司得其权则郡县纲纪既举而民受其赐矣然则监司事权朝廷既假借之则推择之间不可不审也愿陛下深诏政府精选转运使提点刑狱唯人是求不必限以资序即得其人矣可以责之力振风教审核官吏使弱不勉者不敢怠其职刚暴失中者不敢肆其情农桑劝而孝悌兴徭赋均而狱讼息然後间下特旨令於守宰中择有岂弟之政吏畏而民爱事状灼然者三两人密加荐拔特与增秩赐金使之再任或陞擢任使如此则郡县有中和之政监司有澄清之功行之不疑当见其効

元丰间以司徒致仕富弼论辨邪正上奏曰臣伏蒙圣造擢冠宰司虽?履尚艰稍稽入觐屡得寛告跧局私门然不敢安居常思当今切务欲伸报塞而事颇纷综固非笔墨可尽今且以一事最大者仰尘天听伏惟圣慈更赐裁察夫君臣之道本是一体君者元首也执政者股肱心膂也谏臣御史侍从论思者耳目也内外羣有司者筋肌支节血脉也体若具备方能成人为君者上下之官亦具而无阙方能成国者正如为人之体也人之体一脉不和则为疾矣君之国一官不和则为害矣体之不和为疾最大者股肱心膂也国之不和为害最大者执政也夫执政者辅赞万机为国大臣日至君前议论天下大事赏善罚恶进贤退不肖喜怒系乎人情之舒惨邪正系乎朝廷之盛衰是执政者天下之所观望羣有司之所师表也执政不和则羣有司安得而和哉群有司不和则万务安得而治哉万务不治则天下之民受其弊矣民既受弊则国家衰乱随之此万万必然之理也是故为国者欲求治且安非天下人和不可也欲天下和非执政先和不可也执政者乃朝廷教令之所出而天下治乱之所系也安得不和也尚书臯陶曰同寅协恭和衷哉周武王曰纣有亿兆夷人离心离德予有乱臣十人同心同德康王曰三后协心同底于道夫三后皆当时圣贤此足见圣贤若不和亦不能同致其道也且夫执政者和则类无猜嫌所论皆合事必极其理尽其善然後行下人固悦服而禀从之承流宣化风动草偃遂使天下蒙其利则岂有不治而安者乎及其至也乃能致昇平而令国家享祚於数百年者矣昔西汉陈平为右相周勃为左相既诛诸吕平以勃功高遂以右相推勃及平对文帝决狱治粟事有条理勃自知能不如平复推平为右相也唐太宗召宰相房乔以杜如晦能断大事如晦复谓乔善嘉谋而太宗卒用乔策兹四相者非用心至和以天下为任安肯互相推荐为国远虑如是其切而不自争胜耶此乃臣前所谓执政者和则致时昇平使国家享祚数百年之明効也若执政者不和则议事之间动有疑贰或忿争於官府或辨列於君前咸蓄不平之心必无至当之论假使强自牵合终成乖戾互相厌苦终致倾挤门下宾朋助为揺撼彼此窥伺是非纷拏忿逞私憾之雠何恤公家之事既行於下人不悦服而不肯禀从沦胥展转遂至天下受其弊则岂有不衰而乱者乎其甚者至有贾祸召乱为国大患而不可救者矣昔唐宪宗相裴度时方镇跋扈度劝帝用兵诸道叛乱者悉皆归服宪宗遂成中兴之业王室大振既而悮用李逢吉大奸邪嫉度功业令门下朋党号八关十六子者兴造谤讪百般中伤以至撰作謡?谓度有天分宪宗既惑度遂罢去寻致河朔徐汴再陷贼庭王室复弱矣僖宗用郑畋卢携为相争黄巢邀请节旄事携以畋语至切遂拂?投砚而起喧於都下然衆议畋语为是携议为非时又用宰相王铎为都统出讨黄巢携大不悦益固执不与巢节旄只授以率府其意欲?黄巢之怒使铎不成以快己志殊不以天下安危为虑而僖宗不明终用携议巢果大怒拥衆百万自岭表横行天下是时大乱无一州一县不用兵者俄而两京陷没僖宗幸蜀生民涂炭之极自古无比久之巢虽渐败而朱温自巢军投来终移唐祚自号大梁兹二相者营私徇已用心不公挤陷忠良败坏时政或翦弱王室或覆亡宗社为臣至此陨族何偿此臣前所谓贾祸召乱为国大患而不救者之明效也以此足见执政者和与不和实系乎天下治乱之本存亡之机也如人股肱心膂之病可以丧其生也至於谏官御史侍从论思及内外羣有司者亦不可谓其职小而容有不和也苟有不和则如人耳目筋肌支节血脉之疾安得为其小而不治之使和平哉周武王曰纣有臣亿万惟亿万心予有臣三千惟一心夫三千者举其内外官也成王曰庶官惟和不和政厖礼曰和者天下之逹道也汉刘向亦曰衆贤和於朝则万物和於野昔贤又以烹调鼎鼐更张琴瑟操执辔驭合炼药石设於方以为谕者或大或细未有不以和为主也为君者不可不察也不可不审其所择也夫内外大小之官所以致其不和者何哉止由乎君子小人并处其位也盖君子小人方圆不相入曲直不相投贪廉进退不相侔动静语默不相应如此而望议论协和政令平允可得邪安可幸而致邪易泰卦君子道长小人道消则时自泰矣否卦小人道长君子道消则时自否矣若使君子小人并位而处其时之否泰必无两立之理君子常寡小人常衆则小人必胜君子不胜君子不胜则奉身而退乐道无闷万一小人不胜则隂相交结互为朋蔽驾虚鼓扇白黑杂揉千岐万辙眩惑主听必得其胜而後已小人既胜则益复肆毒枭心虺志无所不为所以自古泰而治世少否而乱世多者亦止乎小人常胜君子常不胜之所致也小人但能乱不能致治若小人或能致治则易更九圣必不於小人道长之时谓之为否也凡六十四卦三百八十四爻大抵诸圣以意象配君子小人而为善恶至多不可悉数也易曰小人不耻不仁不畏不义不见利则不劝不见威则不惩夫小人者圣贤无不鄙而恶之故易曰小人而乘君子之器盗思夺之矣诗曰忧心悄悄愠於羣小此皆圣贤鄙恶小人之甚者也书曰君子在野小人在位民弃不保天降之咎此谓用小人则民叛而天降灾也仲尼曰君子中庸小人反中庸荀子亦曰君子小人相反也夫小人所为既与君子相反戾则安可使之并处哉所议安能得其协和哉夫天子无官爵无职事但能辨别君子小人而进退之乃天子之职也自古称明王明君明后者无他惟能辨别君子小人而用舍之方为明矣至於烦思虑亲细故则非所以用明之要也夫前车者後车之所望也古事者今事之所鉴也仲尼删书於尧舜大禹皆称曰若稽古傅说戒高宗亦曰事不师古以克永世匪说攸闻恭惟皇帝陛下禀上圣之资嗣累朝之业缵服未久勤劳已至更望考前世盛衰治乱之迹近代安危存亡之机凡於选求力辨邪正所喜者未可遽用所怒者未可遽弃之礼曰爱而知其恶憎而知其善者是也又人所毁者未必为恶人所誉者未必为善仲尼曰衆恶之必察焉衆好之必察焉者是也孟子尤於进退之说至详齐宣王问曰吾何以识其不才而舍之孟子对曰国君进贤如不得已将使卑踰尊踈踰戚可不慎欤左右皆曰贤未可也诸大夫皆曰贤未可也国人皆曰贤然後察之见贤焉然後用之左右皆曰不可勿听诸大夫皆曰不可勿听国人皆曰不可然後察之见不可焉然後去之夫一国之人皆曰贤皆曰不可亦不可以谓之出於衆议而不可不从之也孟子尚以谓未可信而进退之犹复躬自察焉直俟王亲见其果贤则用之亲见其果不可则去之此所以大防奸人朋比毁正誉邪也亦所以防偏见者以丹素甘辛而好恶之差也盖恐用舍或爽则所损多也实慎之至也苟如是而失之者尚恐不免然亦鲜矣陛下君临天下必不得如孟子之辞尽闻天下所议论若夫左右之说及在廷诸人之语则皆可闻之矣然固未可遽信而遽行更在博询而参校之也所询者须询於可询者也询之必不肯误陛下也若询及奸险浮薄不正之人则向所谓爱憎毁誉偏见者皆有焉有之则邪正错乱是非混淆陛下至英至睿亦莫得而辨之也兹事虽自古圣王亦以为至难臯陶曰在知人在安民禹曰惟帝其难之帝谓尧也仲尼独取尧舜比之如天尚以知人安民为难况自尧而後者哉由是而语陛下可不慎之慎之又慎之大抵有天下者得人则治而安不得人则乱而危至甚则又系乎存亡也臣前所援据特一二而已但且欲证臣狂瞽非臆说也其有在方策者比比皆是不可殚引陛下开卷则见之矣惟望慎之慎之又慎之也臣昨蒙陛下召从僻左之外起於衰病之中秪是念其旧人授以国柄辞不获免夙夜惊惶若非傍假衆贤共成大政则臣虚薄老朽立见败事况夫四海至广万机至烦更藉天下之才以济天下之务所以不避烦渎之罪愿陛下持古鉴今选贤与能者乃犬马之至诚也惟圣情开纳则非臣之幸乃宗庙之庆生灵之福也臣死罪死罪

彭汝砺论列乐士宣等奏曰臣伏覩禹戒舜曰慎乃在位帝曰俞禹曰安汝止臣窃惟舜在深山之中闻一善言见一善行沛然行之若决江河尧历试诸难登陟帝位聦明睿智足以有临禹犹训戒之安其好恶之所止盖虽圣人未能无过赖左右正人昌言嘉谋以补阙失恭惟陛下听政之初与大臣论大行太皇太后盛德自古无也諡法数字岂能尽有以知陛下以俭素为高行以爱民为先务权知开封府钱勰持疏决上前陛下乃问灾伤审盗贼询禁系有以知陛下明治道之大体吏部侍郎引见改官选人内有决杀人者乃命展一任有以知陛下存好生之德意圣语一出疾於邮置之传中外臣庶罔不悦服实社稷之长福天下之至愿也近闻枢密院劄子发遣左藏库副使京东西路都监乐士宣供备库副使滑州管勾浮桥黄经左藏库副使催促装缷石段王临西京左藏库副使山陵修奉所勾当苏珪等赴阙并特与入内内侍省东头供奉官寄资供职方陛下独览万机九州四海羣黎百姓拭目倾耳以俟陛下之施为以窥陛下之好恶宫闱洒扫之臣内外侍省岂乏是哉臣俯伏思惟明道年中章献明肃皇后上仙七日仁宗皇帝召见李廸起复章得衆听政五日诏内外毋得进献以祈恩泽及缘亲戚以通章表若传宣有司实覆奏内降除官及与差遣即未得行裁抑侥幸中外大悦未御正殿召宋绶于河南还范仲淹于重州黜内侍江德明罗崇勲等于外仁宗临治之始能安其好恶之所止动则天下丕应在位四十二年以昭受上帝之休陛下勉听羣臣之请躬临正宁未闻褒召贤德旌显端士亟还颇僻已试之内臣非所以示美德於天下臣窃为陛下惜陛下留神大禹戒舜之言若稽仁祖听治之意令士宣等各归本任仲虺称汤之德曰改过不吝故能圣敬日跻为百世之盛王惟陛下财择幸甚臣谬职从官与侍经幄苟有所见岂宜缄默僭冒上陈冀圣德万一之助臣无任惶惧战越待罪之至谨録奏闻汝砺再论列乐士宣状奏曰臣今月初五日论列乐士宣等事理未闻指挥施行臣俯伏惟念大行太皇太后奄弃大养陛下初揽政事唯登进正直斥远奸邪讲求国弊咨究民瘼是朝廷之先务天下之愿望也陛下曾未及此亟召士宣等赴阙及王谷之徒入内殆非仁宗皇帝听政家法中外臣庶为之太息陛下好恶之端轻发於此纎猾小人将投间而乱政此天下治乱之几社稷安危之渐不可不深思而熟计之臣所以不避钺斧之诛冒闻天听书曰有言逆于汝心必求诸道有言逊于汝志必求诸非道伏望圣慈特留睿念广尧帝舍已从人之量虚商汤从谏弗咈之心早赐指挥检会臣前奏付外施行臣不胜大愿干冒宸严臣无任惶惧战越待罪之至

元丰元年知枢密院事吕公着乞选用前日议论之人不终遗弃上奏曰臣闻臯陶陈谟以知人为难孟子论道以知言为要所谓知人则哲能官人何忧乎驩兜何畏乎巧言令色孔任者知人也詖辞知其所蔽淫辞知其所陷邪辞知其所离遁辞知其所穷者知言也故曰帝王之德莫大乎知人而成败之机在於察言是以尧舜在上明目逹聦询四岳以难任人命纳言以堲谗说使恶直丑正者不能乱天下之俗服谗蒐慝者不能迁人主之意然後四门穆穆而朝廷清明权归於上而天下无事臣向蒙陛下擢在枢府中谢曰不敢?陈细务辄论及判别忠邪之道尝谓陛下励精为治十年不懈小大政事日欲增葺而朝廷之间邪说尚胜大抵小人之害君子必求要切之语以中之使之不能自解方朝廷修改法度之初凡在朝野孰无论议陛下圣度兼包岂尝记録而小人贼害指目未已苟昔有异同之论而今不为言者所容则必指以为沮坏法度之人不可复用非陛下加意省察则端人良士类遭排格当时粗陈此语陛下颇赐开纳近日除顾临开封府推官程颢判武学缙绅闻之皆以为颢昔任御史尝有所言陛下不以为过有稍用之意朝廷用人不终遗弃必料传之四方士人无不欣仰然命下数日复因言者而罢去则知臣前所陈者其风犹未殄也臣实不佞尝为一二识者私道陛下盛德窃以为陛下春秋鼎盛履崇高之位操生杀之柄而记人之功忘人之过极天地山海之量此羣下以爱戴而人人愿立於朝也小大之臣虽奸囬颇僻如邓绾者犹降责不踰年遽复侍从授以方面则是盛明之世本无弃絶之人邪正贤不肖亦未易以一言而定也臣愚以谓今日公卿士夫尝於朝廷法令有所可否然其爱君许国之心愈久而益明者甚衆其唱和雷同承迎附会而奸言污行卒为陛下所照者盖亦不少然则人固未易知而士亦不可忽也况如颢者陛下早自知之其立身行已素有本末讲学论议久益疏通且其在於言路之日时有论列皆辞意忠厚不失臣子之体使得复见用於圣世其奋身报国未必在时辈之後兼所除武学差遣亦未为仕宦之要津而小人断断必以为不可者直欲深梗正路广沮善人其所措意非特一二人而已臣区区所虑者谗说殄行之徒日以炽盛则守正向公之士愈难自立其於圣政不为无损臣受恩与常人不同苟有所当言不敢顾避缄默以负陛下优遇惟陛下幸察

历代名臣奏议卷一百五十四








○宣州刺史谢上表

臣某言：中使王文朝至，伏奉六月六日恩制，授臣宣州刺史兼御史中丞充宣、歙、池等州都团练观察处等使，以七月二十九日到镇上讫。臣谬承宠章，顾影惭灼，祗奉明诏，抚心震惊，臣某中谢。伏惟元和圣文神武法天应道皇帝陛下嗣承大宝。光启中兴，德洽生灵，道超今古，平逆乱之本，建太平之阶。将澄化源，先正理道，详授长吏，抚绥疲人，冀厚生成，用颂教化。以臣庸昧，何以表率一方；以臣孱微，何以训齐百姓？始惧贪冒，终思悔尤。伏以人之性命，悬在衣食，衣食所系，蚕农为先，使蚕不失时，农夫愆候，其在奸豪屏息，赋役均平。既绝侵渔，虽灾害不困；既均物力，虽贫乏亦安。不困而安，可成富庶。臣累叨重任，愿效微功，尝所粗知，犹勉惧不至，况有未达，岂昏愚可任。窃自思惟，不遑寝食。至若铅刀一割之用，驽马再驰之勤，所愿酬恩，更期效命。旬岁无补，刑章敢逃？无任受恩惶恐之至。

薛平

平字坦涂，赠太保平阳郡王嵩子。累官左龙武大将军，授郑滑节度使。入为左金吾卫大将军，帅郑滑，徒卢平，封魏国公。拜河中绛隰节度使，更封韩。召拜太子太保，以司徒致仕。卒年八十，赠太傅。


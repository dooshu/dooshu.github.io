卷七十二

<集部，词曲类，词选之属，御选历代诗余

钦定四库全书

御选历代诗余卷七十二目録【一百一字】

木兰花慢

柳永【二首】

吴文英【三首】

前调【又一体】

柳永

吴文英

张炎【三首】

周端臣

李莱老

李彭老

赵孟頫

前调【又一体】

吕渭老【三首】

前调【又一体】

卢祖皋

赵以夫

张炎【七首】

前调【又一体】

辛弃疾【三首】

张孝祥【二首】

程垓

京镗

刘克庄【二首】

张鎡

刘儗

陆游

黄机

王炎

戴复古

张榘

冯艾子

黄昇【二首】

李芸子

陈允平【二首】

张炎

曾觌

严仁

元好问【二首】

张弘范【三首】

梁曾

詹正

周孚先

尹济翁

林正大

卫芳华

张翥

张埜

杨子咸

李珏

前调【又一体】

蒋捷【二首】

吕胜已

御选历代诗余卷七十二目录

钦定四库全书

御选历代诗余卷七十二【一百一字】

司经局洗马掌局事兼翰林院修撰加二级【臣】王奕清奉旨校刋

木兰花慢

【双调一百一字加慢字爲长调不作木兰花又一体也】

木兰花慢　　　　　　　　　　柳　永

倚危楼伫立乍萧索晚晴初渐素景衰残风砧韵冷霜叶红疎云衢见新鴈过奈佳人自别阻音书空遣悲秋念远寸肠万恨萦纡　陪都暗想欢游成往事动欷歔念对酒当歌低帏并枕翻恁轻孤归涂纵凝望处但斜阳暮霭满平芜赢得无言悄悄凭阑尽日踟蹰

前调　　　　　　　　　　　　柳　永

古繁华茂苑是当日帝王州咏人物鲜明土风细腻曾美诗流寻幽近香径处聚莲娃钓叟簇汀洲晴景吴波练静万家緑水朱楼　凝眸乃睠东南思共理命贤侯

继梦得文章乐天惠爱布政优优遨头况虚位久遇名都胜景且淹留赢得兰堂醖酒画船携妓懽游

前调【饯赵山台】　　　　　　　　　　吴文英

指罘罳残月动凉信又催归正玉涨松波花穿画舫无限红衣青丝傍桥浅系问笛中谁奏鹤南飞西子氷绡冷处素娥宝镜圆时　清奇好借秋光临水色写瑶卮向醉中织就天孙云锦一杼新诗依稀数声禁漏又东华尘染帽檐缁争似西风小队便乘鲈鱠秋肥

前调　　　　　　　　　　　　吴文英

酹清杯问水惯曾见几逢迎自越櫂轻飞秋蓴归後杞菊荒荆孤鸣舞鸥惯下又渔歌忽断晚烟生雪浪闲消钓石冷枫频落江汀　长亭春恨何穷目易尽酒微醒怅断魂西子凌波去杳环佩无声隂晴最无定处被浮云多翳镜华明向晓东风霁色緑杨楼外山青

前调　　　　　　　　　　　　吴文英

几临流送远渐荒落旧邮亭念西子初来当时望眼啼雨难晴娉婷素红共载到越吟翻调倚吴声得意东风去櫂怎怜会重离轻　云零梦转浮觞流水畔叙幽情恨赋笔分携江山委秀桃李荒荆经行问春在否过汀洲暗忆百花名莺缕争堪细折御黄堤上重盟

前调【又一体清明】　　　　　　　　　柳　永

拆桐花烂漫乍疎雨洗清明正艳杏烧林缃桃绣野芳景如屏倾城尽寻胜赏骤雕鞍绀幰出郊垧风暖繁弦脃管万家竞奏新声　盈盈鬬草踏青人艳冶递逢迎向路傍往往遗簪坠珥珠翠纵横欢情对佳丽地任金罍罄竭玉山倾?却明朝永日画堂一枕春酲

前调【游虎丘】　　　　　　　　　　吴文英

紫骝嘶冻草晓云锁岫眉颦正蕙雪初消松腰玉痩憔悴真真轻藤渐穿险磴步荒苔犹认瘗花痕千古凄凉旧恨半丘残日孤云　开尊重吊吴魂岚翠冷洗微醺问几曾夜宿月明起看劒水星纹登临緫成去客更软红先有探芳人回首沧波故苑落梅烟雨黄昏

前调　　　　　　　　　　　　张　炎

采芳洲薜荔流水外白鸥前度万壑千岩晴岚暖翠心目娟娟山川自今自古怕依然认得米家船明月闲延夜语落花静拥春眠　吟边象笔蛮牋清絶处小留连正寂寂江潭树犹如此那更啼鹃居?闭门隐几好林泉都在卧游编记得当时旧事误人却是桃源

前调【丹谷园】　　　　　　　　　　张　炎

万花深处隐安一点世尘无步翠麓幽寻白云自在流水萦纡携壶缓游细赏倩何人重写辋川图迟日香生草木淡风声和琴书　安居歌引巾车童放鹤我知鱼看静里闲中醒来醉後乐意偏殊桃株带春去远有园林如此更何如回首丹光满谷恍然却是蓬壶

前调　　　　　　　　　　　　张　炎

水痕吹杏雨正人在隔江船看燕集深芜渔栖暗竹湿影浮烟余寒尚犹恋柳怕东风未肯擘晴緜愁重迟教醉醒梦长催得诗圆　楼前笑语当年情欵密思留连记白月依弦青天堕酒衮衮山川垂鬟至今在否倚飞台谁掷买花钱不是寻春较晚都缘听得啼鹃

前调【送人之九华】　　　　　　　　　周端臣

霭芳隂未解乍天气过元宵讶客?犹寒吟牎易晓春色无聊梅梢尚留顾藉滞东风未肯雪轻飘知道诗翁欲去递香要送兰桡　清标会上丛霄千里阻九华遥料今朝别後他时有梦应梦今朝河桥柳愁未醒赠行人又恐越魂销留取归来系马翠长千里柔条

前调　　　　　　　　　　　　李莱老

向烟霞堆里着吟屋最高层望海日翻红林霏散白猿鸟音深双岑倚天翠湿看浮云收尽雨边晴晓色千松逗冷照人眼底长青　闲情玉麈风生摹茧字校鹅经爱静翻缃帙芸台棐几荷制兰缨分明晋人旧隐掩岩扉日午籁沉沉三十六梯树杪遡空遐想登临

前调　　　　　　　　　　　　李彭老

正千门系柳赐宫烛散青烟看秀靥芳唇涂妆晕色试尽春妍田田满阶榆荚弄轻隂浅冷似秋天随处饧香杏暖燕飞斜嚲秋千　朱弦几换华年扶浅醉落红前记旧时游冶灯楼倚扇水院移船吟边梦云飞远有题红都在薛涛牋听絶残箫倦笛夜堂明月窥帘

前调　　　　　　　　　　　　赵孟頫

爱青山遶县更山下水萦回有二老风流故家乔木旧日亭台寒梅乱零春雪喜相逢置酒藉苍苔?却眼迷朱碧慙无笔泻琼瑰　徘徊俯仰兴怀尘世事本无涯偶乘兴来游临流一笑洗尽征埃归来算能几日又青回柳叶燕重来但愿朱顔长在任他花落花开

前调【又一体】　　　　　　　　　　吕渭老

石榴花谢了正荷叶盖平池试玛瑙杯深琅玕簟冷临水帘帷知他故人甚处晚霞明断浦柳枝垂唯有松风水月向人长似当时　依依望断水穷云起处是天涯奈燕子楼高江南梦断虚费相思新愁暗生旧恨更流萤弄月入纱衣除却幽花软草此情未许人知

前调　　　　　　　　　　　　吕渭老

对修篁万个更疎雨洗琅玕望燕外晴丝鸥边水叶蝴蝶成团榴花劝人把酒泛菖蒲对客不成欢金缕新番彩索始知今岁衣寛　年年此日青楼花缺处倚阑干记小扇清歌蛮牋妙墨不觉更残可怜旧游似梦向人人未减一枝兰纵有千金莫惜大家沉醉花间

前调【七夕】　　　　　　　　　　吕渭老

桂乡云万缕更飞雨洗香车念密会经年银潢浪阻玉露期賖灵星瑞桥对展散匆匆喜色满天涯回首丁宁晓角未宜吹动梅花　家家竞赏彩茸穿桂影醉流霞渐舞袖翻鸾歌声缀凤钗影交加人间共饶宴乐算天孙怎忍遣河斜莫惜西楼翦烛大家同到啼鸦

前调【又一体】　　　　　　　　　　卢祖皋

嫩寒催客櫂载酒去载书归正红叶满山清泉漱石多少心期三生溪桥话别怅碧萝犹惹翠云衣不似今番醉梦帝城几度斜晖　鸿飞烟水弥弥回首处只君知念吴江鹭忆孤山鹤怨依旧东西高峰梦醒云起是痩吟牎底忆君时何日还寻旧约为余先寄梅枝

前调　　　　　　　　　　　　赵以夫

玉梅吹霁雪觉和气满南州更连夕晴光一番小雨朝霭全收人情不知底事但黄童白叟緫追游驾海千寻彩岫涨空万点星球　风流秀色明眸金莲步度轻柔任往来燕席香风引舞清管随讴何曾见痴太守已登车去也又迟留还似多情皓月十分照我当楼

前调　　　　　　　　　　　　张　炎

日光牛背上更时把汉书看记落叶江城孤云海树漂泊忘还悬知偶然是梦梦醒来未必是邯郸笑指萤灯借暖愁怜镜雪惊寒　投闲寄傲怡顔要一似白鸥闲且旋缉荷衣琴尊客里岁月人间菟裘渐营痩竹任重门近水隔花关数亩清风自足元来不在深山

前调【为静春赋】　　　　　　　　　　张　炎

幽栖身嬾动邃庭宇日偏长甚不隐山林不喧车马不断生香澄心淡然止水笑东风引得落花忙慵对鱼翻暗藻闲留莺管垂杨　徜徉净几明牎穿窈窕染芬芳看白鹤无声苍云息影物外行藏桃源去尘更远问当年何事识渔郎争似重门昼掩自看生意池塘

前调【游张公洞】　　　　　　　　　　张　炎

风雷开万象散天影入虚坛看峭壁垂云青峰献玉光洗琅玕青苔古痕暗裂映参差石乳倒悬山那得虚无幻境元来透出玄关　跻攀竟日忘还空翠滴逼衣寒想邃宇隂隂炉存太乙难觅飞丹泠然洞灵去远甚千年都不到人间见说寻真有路也须容我清闲

前调　　　　　　　　　　　　张　炎

二分春到柳青未了路婆娑甚书劒飘零身犹是客岁月频过西湖故园在否怕东风今日落梅多抱瑟空行故道盟鸥顿冷清波　知麽老子狂歌心未歇鬓先皤叹敝却貂裘驱车万里风雪关河灯前恍疑梦醒好依然只着旧渔蓑流水桃花渐暖酒船不去如何

前调　　　　　　　　　　　　张　炎

二分春是雨采香径緑隂铺正私语晴蛙于飞晚燕闲掩纹疏流光惯欺病酒问杨花过了有花无啼鴂初闻院宇钓船犹系菰蒲　林逋树老山孤浑忘却隐西湖叹扇底歌残蕉间梦醒难寄中吴秋痕尚悬鬓影见蓴丝依旧也思鲈黏壁蜗涎几许清风只在樵渔

前调　　　　　　　　　　　　张　炎

锦街穿戏鼓听铁马响春氷甚舞绣歌云欢情未足早已收灯从今便须胜赏步青青野色一枝藤落魄花间酒侣温存竹里吟朋　休憎短发鬅鬙游兴嬾我何曾任蹴踏芳尘寻蕉覆鹿自笑无能清狂尚如旧否倚东风啸咏古兰陵十里梅香霁雪水边楼观先登

前调　　　　　　　　　　　　张　炎

江南无贺老看万壑出清氷想柳思周情长歌短咏密与传灯山川润分秀色称醉挥健笔剡溪藤一语不谈俗事几人来结吟朋　堪憎我发鬅鬙频赋曲旧时曾但春蚓秋蛩寒篱晚砌颇叹非能何如种瓜种秫带一鉏归去隐东陵野啸天风两耳翠微深处孙登

前调【又一体滁州送范倅】　　　　　　　　辛弃疾

老来情味减对别酒怯流年况屈指中秋十分好月不照人圆无情水都不管共西风只管送归船秋晚蓴鲈江上夜深儿女灯前　征衫便好去朝天玉殿正思贤想夜半承明留教视草却遣筹边长安故人问我道愁肠殢酒只依然目断秋霄落鴈醉来时响空弦

前调【题上饶翠微楼】　　　　　　　　　辛弃疾

旧时楼上客爱把酒对南山笑白髪如今天教放浪来往其间登楼更谁念我却回头西北望层栏云雨珠帘画栋笙歌雾鬓风鬟　近来堪入画图看父老愿公欢甚拄笏悠然朝来爽气正尔相关难忘使君後日便一花一草报平安与客携壶且醉雁飞秋影江寒

前调【菊隐】　　　　　　　　　　辛弃疾

路傍人怪问此隐者姓陶不甚黄菊如云朝吟暮醉唤不回头纵无酒成怅望只东篱搔首亦风流与客朝餐一笑落英饱便归休　古来尧舜有巢由江海去悠悠待说与佳人种成香草莫怨灵修我无可无不可意先生出处有如丘闻道问津人过杀鸡为黍相留

前调【离思】　　　　　　　　　　张孝祥

送归云去雁淡寒影满溪楼正佩解湘腰钗孤楚鬓鸾监分收凝情望行处路但疎烟远树织离忧只有楼前溪水伴人清泪长流　霜华夜永逼衾裯唤谁护衣篝念粉馆重来芳尘未埽争见嬉游情知闷来殢酒奈回肠不醉只添愁脉脉无言竟日断魂双鹜南州

前调【别情】　　　　　　　　　　张孝祥

紫箫吹散後恨燕子只空楼念璧月长亏玉簪中折覆水难收青鸾送碧云句道霞扃雾锁不堪忧情与文梭共织怨随宫叶同流　人间天上两悠悠暗泪洒灯篝记谷口园林当时驿舍梦里曾游银屏低闻笑语但梦时冉冉醒时愁拟把菱花一半试寻高价皇州

前调【春怨】　　　　　　　　　　程　垓

倩娇莺姹燕说不尽此时情正小院春阑芳园昼锁人去花零凭高试回望眼奈遥山远水隔重云谁遣风狂雨横便教无计留春　情知鴈杳与鸿冥自难寄丁宁纵柳院颦深桃门笑在知属何人衣篝几回忘了奈残香犹有旧时熏空使风头卷絮爲他飘荡花城

前调【重九】　　　　　　　　　　京　镗

算秋来景物皆胜赏况重阳正露冷欲霜烟轻不雨玉宇开张蜀人从来好事遇良辰不肯负时光药市家家帘幕酒楼处处丝簧　婆娑老子兴难忘聊复与平章也随分登高茱萸缀席菊蕊浮觞明年未知谁健笑杜陵底事独凄凉不道频开笑口年年落?何妨

前调【送郑伯昌】　　　　　　　　　　刘克庄

古人吾不见君莫是郑当时更筑就山房躬耕谷口名动京师诸公任他衮衮与杜陵野老共襟期有客至门先喜得钱沽酒何疑　昔年联辔柳边归陈迹恍难追况种桃道士看花才子回首皆非相逢故人问讯道刘郎老去久无诗把做一塲春梦觉来莫要寻思

前调【丁未中秋】　　　　　　　　　　刘克庄

水亭凝望久期不至拟还差隔翠幌银屏新眉初画半面犹遮须臾淡烟薄霭被西风埽尽不留些失了白衣苍狗夺回雪兔金蟇　乘云径到玉皇家人世鼓三挝试自判此生更看几度小住为佳何须如鈎似玦便相将只有半菱花莫遣素娥知道和他发也苍华

前调　　　　　　　　　　　　张　鎡

清明初过後正空翠霭晴鲜念水际楼台城隅花柳春意无边清时自多暇日看联镳飞盖拥羣贤朱邸横经满座紫薇渊思如泉　高情那更属云天语笑杂歌弦向啼鴂声中落红影里忍负芳年浮生转头是梦恐他时高会却难全快意淋浪醉墨要令海内喧传

前调【秋海棠】　　　　　　　　　　刘　儗

渐秋空向晚被风雨?重阳正木落疎林海棠枝上忽见红妆料应妒他兰菊甚年年独自占秋光故把春风娇面向人逞艳呈芳　看来毕竟此花强只是欠些香悄一似当年五陵公子却厌膏粱肯来水边竹下与幽人相对说凄凉只恐夜深花睡五更微有清霜

前调【夜登青城山玉华楼】　　　　　　　　陆　游

阅邯郸梦境叹緑鬓早霜侵奈华岳烧丹青谿看鹤尚负初心年来问浊世里悟真诠秘诀絶幽深养就金芝九畹种成琪树千林　星坛夜学步虚吟露冷透瑶簪对翠凤披云青鸾遡日空阙萧森琅函一封奏罢自钧天帝所有知音却遇蓬壶啸傲世间岁月駸駸

前调　　　　　　　　　　　　黄　机

叹镜中白发元不向酒边栽奈诗习未除客愁易感賸要安排浮名任他有命怕青山颇怪不归来出屋长松招鹤绕渠流水行杯　浪驱羸马踏江淮幽梦苦相催甚狭路崎岖雄心突兀谁忍徘徊此事正烦公等笑曹刘只合作舆台我自人间屈曲青云有眼休回

前调　　　　　　　　　　　　王　炎

缃桃花树下记罗韤昔经行至今日重来人惟独自花亦雕零青鸟杳无消息徧人间何处觅云軿红锦织残旧字玉箫吹断余声　销凝衣故几时更又谁复卿卿奈镜里琴中离鸾有恨别鹄无情齐眉处同笑语但有时梦见似平生愁对婵娟三五素光暂缺还盈

前调　　　　　　　　　　　　戴复古

莺啼啼不尽凭燕语语难通这一点芳心十年不断恼乱东风重来故人何处但依前流水小桥东记得同题粉壁而今壁破无踪　兰皋空涨緑溶溶流恨落花红念着破春衫当时送别灯下裁缝相思谩今自苦叹云烟过眼緫成空落日楚天无际凭阑目送归鸿

前调【次韵孙霁牎赋牡丹】　　　　　　　　张　榘

渐稠红飞尽早浓緑徧林梢正池馆轻寒杨花飘絮草色萦?天香夜浮院宇看亭亭雨槛渍春膏趁取芳时胜赏莫将年少轻抛　鞭鞘驱放马蹄高世事一秋毫更飞书倥偬运筹闲暇何害推敲花前效颦着句悄干镆侧畔奏铅刀何日重携尊酒浮瓯细翦香苞

前调【和荅玉林韵】　　　　　　　　　冯艾子

酒醒人世换碧桃靓海山春任青鸟沉沉紫鳞杳杳有玉林人宫袍掉头未爱爱荷衣不染市朝尘仙様蓬莱翰墨云间鸾凤精神　笑呼云汉入金鲸琼苑自由身羡咳唾成章香熏花雾音和韶钧六丁夜来捧去便天人也自叹尖新那得金牋飞洒浩歌飞步苍旻

前调【题冯云月玉连环词】　　　　　　　　黄　昇

自沉香梦断风雨外失余春怅袍锦淋漓金銮论奏四海无人蛾眉古来见妒奈昭阳飞燕亦成尘惟有空梁落月至今能爲传神　神游八表跨长鲸谁是再来身爱云月溪头玉环一曲笔力千钧人间不堪着眼但香衣百世尚如新乞我九霞飞佩梯空共上秋旻

前调　　　　　　　　　　　　黄　昇

问春春不语漫新緑满芳洲记历历前游看花南陌命酒西楼东风翠红围绕把功名一笑付糟丘醉里了忘身世吟边自负风流　风流莫莫复休休白发渐盈头叹十载重来略无欢意惟有闲愁多情向人似旧但小桃婀娜柳纤柔望断残霞落日水天拍拍飞鸥

前调　　　　　　　　　　　　李芸子

占西风早处一番雨一番秋记故国斜阳去年今日落叶林幽悲歌几回激烈寄疎狂酒令与诗筹遗恨清啇易改多情紫燕难留　嗟休触绪茧丝抽旧事续何由奈予怀渺渺羁愁郁郁归梦悠悠生平不如老杜便如他飘泊也风流寄与庭柯径菊甚时得櫂孤舟

前调【牡丹】　　　　　　　　　　陈允平

杜鹃声渐老过花信几番风爱翠幄笼晴文梭扬暖栏槛青红新妆步揺未稳捧心娇乍入馆娃宫消得金荷万朶护风帘幕重重　匆匆少小易相逢诗鬓已成翁且持杯秉烛天香院落同赏芳穠花应怕春去早尽迟迟待取緑隂浓?却花前醉也梦随蝴蝶西东

前调【和篔房题张园韵】　　　　　　　　陈允平

爱吟休问痩爲诗句几凭阑有可画亭台宜春帐箔如寄身闲胸中四时胜景小蓬莱幻出五云间一掬苹香暗沼半梢松影虚坛　相看倦羽久知还回首鹭盟寒记步屧寻云呼灯听雨越岭吴峦幽情未应共嬾把周郎旧曲谱新翻帘外垂杨自舞为君时按弓弯

前调【为越僧樵隐赋樵山】　　　　　　　　张　炎

龟峰深处隐岩壑静万尘空任一路白云山童休埽却似崆峒只恐烂柯人到怕光隂不与丗间同旋采生枝带叶微煎石鼎团龙　从容吟啸百年翁行乐少扶筇向镜水传心柴桑?手门掩清风如何晋人去後好林泉都在夕阳中禅外更无今古醉归明月千松

前调　　　　　　　　　　　　曾　觌

正枝头荔子晚红皱袅熏风对碧瓦迷云青山似浪返照浮空高台称吟眺处繁华清胜两两无穷帘卷榕隂暮合万家香霭溟蒙　年光冉冉逐飞鸿叹雨迹云踪渐暑退兰房凉生象簟知与谁同临鸾晚妆初罢怨清宵好梦不相逢看即天涯秋也恨随一叶梧桐

前调【社日有怀】　　　　　　　　　　严　仁

东风吹雾雨更吹起裌衣寒正莽莽丛林潭潭伐鼓郁郁焚兰阑干曲多少意看青烟如篆绕溪湾桑柘緑隂犹薄杏桃红雨初翻　飞花片片走潺湲问何日西还叹扰扰人生纷纷离合渺渺悲欢想云軿何处也对芳时应只在人间惆怅回纹锦字断肠斜日云山

前调【游三台】　　　　　　　　　　元好问

渺长江东下流不尽古今情记海上三山云中双阙当日南城黄鹤几年飞去淡春隂平野草青青氷井犹残石甃露盘已失金茎　风流千古短歌行慷慨缺壶声想酾酒临江赋诗按马词气纵横飘零旧家王粲似南飞乌鹊月三更笑杀西园赋客壮怀无复平生

前调　　　　　　　　　　　　元好问

拥岹岹双阙龙虎气郁峥嵘想暮雨珠帘秋香桂树指顾台城凭阑为谁西望但哀弦凄断似平生只道江山如画争教天地无情　风云奔走十年兵惨澹入经营问对酒当歌曹侯墓上何用虚名青青故都乔木怅西陵遗恨几时平安得参军健笔为君重赋芜城

前调　　　　　　　　　　　　张弘范

忆谯都风物飞一梦过千年羡百里溪程两行堤柳数万人烟伤心旧家遗迹谩斜阳流水接长天冷落故祠香火白云泪眼澘然　行藏好向故人传椽笔舞蛮牋緫纠纠貔貅秋风江上高卧南边功名谈笑樽俎向锦江何必上楼船他日玉津关下春风骄马金鞭

前调【征南二首】　　　　　　　　　　张弘范

混鱼龙入海快一夕起鲲鹏驾万里长风高掀北海直入南溟生平许身报国等人间生死一毫轻落日旌旗万马秋风鼓角连营　炎方灰冷已如氷余烬澹孤星管铜柱新功玉关奇节特请长缨胸中凛然氷雪任蛮烟瘴雾不须惊整顿乾坤事了归来虎拜龙庭

前调　　　　　　　　　　　　张弘范

乾坤秋更老听鼓角壮边声纵马蹙重山舟横沧海戮虎诛鲸笑入蛮烟瘴雾看旌麾一举要澄清仰报九重圣德俯怜四海苍生　一尊别後短长亭寒日促行程甚翠袖停杯红裙住舞有语君听鹏翼岂徒高举卷天南地北日昇平记取归来时候海棠风里相迎

前调【西湖送春】　　　　　　　　　　梁　曾

问花花不语为谁落为谁开算春色三分半随流水半入尘埃人生能几欢笑但相逢尊酒莫相推千古幕天席地一春翠绕珠围　彩云回首暗高台烟树渺吟怀?一醉留春留春不住醉里春归西楼半帘斜日怪衔春燕子却飞来一枕青楼好梦又教风雨惊回

前调【白莲】　　　　　　　　　　詹　正

爱幽花带露晓映色淡秋塘恨太华峰高庐山社远身世相妨谁知半溪烟景且乘闲华髪照苍浪羡煞风标公子一生何限清香　仙家揺曳水云郷高韵却浓妆看脉脉盈盈何消解语已断人肠呼童便须沽酒待夜凉和月卷荷觞明日醒来信笔新声付与秋娘

前调【富州道中】　　　　　　　　　　周孚先

访梅江路远喜春在劒川湄正鴈碛云深鱼村笛晚茸帽斜攲旧游不堪回首更文园多病减腰围惟有秋娘声价风流仍似前时　依稀壁粉旧曾题烟草半凄迷叹单父台荒黄公垆寂难觅佳期谁家歌楼催雪遣夜来风雨紧些儿醉後唾壶敲缺龙光揺动晴漪

前调【寄朱子西】　　　　　　　　　　尹济翁

渺渺怀芳意苦对景可怜生记燕外莺边柳深竹嫩度密穿青如今淡烟细雨正午牎半梦酒初醒乐事怎堪重省起来一晌愁萦　悠然又把酒壶倾摆不动离情想闲却春游緑隂深院芳草长亭乾愁有谁解得傍晚来风起碎池萍坐待晴云四卷依然月上疎棂

前调【括将进酒】　　　　　　　　　　林正大

黄河天上脉到东海去难收况镜里堪悲星星白发早上人头人生尽懽得意把金尊对月莫空休天赋君才有用千金散尽何忧　请君听我一清讴钟鼎复奚求但烂醉春风古来惟有饮者名留陈王昔时宴乐?十千斗酒恣懽游莫惜貂裘将换与消千古闲愁

前调　　　　　　　　　【宋宫人】卫芳华

记当年旧事曾此地会神仙向月地云阶重携翠?来拾花钿繁华緫随流水叹一塲春梦杳难圆废港芙蓉滴露断堤杨柳垂烟　两峰南北只依然古路草芊芊恨别舘闲房烟销芝盖波没莲船平生玉屏金屋对孤灯无焰夜如年落日牛羊冢上西风燕雀林边

前调【孤山问梅】　　　　　　　　　　张　翥

爱西湖千树曾几度为携尊向柳外停桡苔边待鹤酒熟诗温瀛洲旧时月色怅荒凉惟有数枝存天上棃花成梦江南桃叶移根　如今憔悴客愁村难返暗香魂甚岁晚春迟角寒笛晓雪暗云昬登临不堪寄目但青山隐隐月纷纷再约与君同醉从他啄木敲门

前调【重午发淞江】　　　　　　　　　张　埜

恨无情画舸载离思各西东正佳节惊心故人回首应念匆匆殷勤彩丝系臂问如何不系片帆风醉里阳关历历望中烟树蒙蒙　驿亭榴火照尘容依约舞裙红纵旋采青蒲自斟芳酒酒薄愁浓功名事浑几许甚半生长在别离中不似东来潮信日斜还过吴淞

前调【雨中荼蘼】　　　　　　　　　　杨子咸

紫雕红落後忽十丈玉虬横望衆緑帷中蓝田璞碎鲛室珠倾柔条系风无力更不禁连日峭寒清空与蝶圆香梦枉教莺诉春情　深深苔径悄无人栏槛湿香尘叹宝髻鬔松粉铅狼藉谁管飘零不愁素云易散恨此花开後更无春安得竹牀月夜玉醅满蘸瑶英

前调【寄豫章故人】　　　　　　　　　李　珏

故人知健否又过了一番秋记十载心期苍苔茅屋杜若芳洲天遥梦飞不到但滔滔岁月水东流南浦春波旧别西山暮雨新愁　吴鈎先透黑貂裘客思晚悠悠更何处相逢残更听鴈落日呼鸥沧江白云无数约他年携手上扁舟鸦阵不知人意黄昏飞向城头

前调【又一体咏氷二首】　　　　　　　　蒋　捷

傍池阑倚徧问山影是谁偷但鹭敛琼丝鸳藏绣羽碍浴妨浮寒流暗冲片响似犀椎带月静敲秋因念凉荷院宇粉丸曾泛金瓯　妆楼晓涩翠罂油倦鬓理还休更有何意绪怜他半夜缾破梅愁红稠泪乾万点待穿来寄与薄情收只恐东风未转悞人日望归舟

前调　　　　　　　　　　　　蒋　捷

渺琉璃万顷冷光射夕阳洲见败柳漂枝残芦泛叶欲去仍留罗帱少年梦里正窥帘月浸素肌柔谁念衰翁自老断髭冻得成虬　凝眸一望絶飞鸥宇宙正清幽漫细敲紫砚轻呼翠管吟思难抽飕飕晚风又起但时听碎玉落檐头多少梅花片脑醉来悞整香篝

前调　　　　　　　　　　　　吕胜已

残红吹尽了换新緑染疎林正杜宇催归行人贪路天气轻隂江亭旧游讌处但遥山数叠晚云深犹忆佳人敛黛为予别泪盈襟　而今旅况苦难禁逢胜嬾登临念景熟难忘情多易感取次关心平明又西去也望关山古道马駸駸回首当年一梦笑将浊酒重斟

御选历代诗余卷七十二








○授张仁愿兵部尚书制

黄门：名遂身退，则闻告老，优贤尚齿，不忘求旧。镇国大将军行右卫大将军上柱国韩国公致仕仍给全禄及品子课朔望朝参张仁愿，有将相之才，树忠公之绩。入称三杰，帷幄所以运筹；出总六师，塞垣由其卧鼓。悬利器而御物，自中於桑林；推素心以得士，更成於李径：故能居室而应，在邦必闻。洎养疾归休，辞荣及礼，用旌渭滨之兆，空想颍阳之问。乞言ム赖，宠德攸宜，伫增题剑之荣，更遂挥金之乐。可光禄大夫行兵部尚书，馀如故，主者施行。


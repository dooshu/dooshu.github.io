方回　西斋秋日杂书五首

居城近城门，前市后山郊。

质明沸柩鼓，彻夜喧僧饶。

暑病人死多，当此秋夏交。

盐米哄贾贩，杖絰酸哀号。

倏忽异存殁，所争常毫毛。

方回

方回　西斋秋日杂书五首

高树夕影疏，老荷秋气馥。

雨余绚斜照，寓此池上目。

鸣蝉一何厉，坐叹白日速。

东家失其儿，忽骇邻妇哭。

归兮空山中，幽啸抱吾独。

方回

方回　西斋秋日杂书五首

闲闲闭园门，默默坐书室。

幽幽绝来人，寂寂度长日。

苦桃何累累，秋颗压枝密。

桃苦不可食，熟烂未忍摘。

时闻落地声，诗思若有得。

方回

方回　西斋秋日杂书五首

百间以买屋，万卷以买书。

书多读不既，屋宽住有余。

彼索子钱者，日夜号庭除。

勇锐割此物，煎迫姑少纾。

老勿费眼力，村墟亦可居。

方回

方回　西斋秋日杂书五首

对奕不如观，观不如听声。

独坐无来客，小轩秋雨晴。

思之有百忧，不思了无情。

万有皆外物，世重我所轻。

默数前死者，愧兹今独生。

方回


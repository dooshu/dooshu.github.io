○送谢舍人赴朝廷序

初公以文似相如，得盛名於天下。大历再居献纳，俄典书命，时人谓公视三事大夫犹寸步耳。尔来六七年，同登掖垣者，已迭操国柄，而公方自庐陵守入副九卿。器大举迟，不其然欤？前史称汉文帝对贾生语至夜半，且有不早见之叹。矧公才为国华，识与道并，当钦明文思之日，继宣室前席之事，必将敷陈至论，超履右职，使贤能者劝。彼棘寺竹刑，岂君子淹心之地乎？亦既撰吉，晋陵主人於夫子有中朝班列之旧，是日惜欢会不足，乃用觞豆宴酬，以将其厚意。意又不足，则陈诗赠之，属而和者凡十有一人。小子适受东观之命，从公後尘，行有日矣。存乎辞者，祗以道诗人之意而已。至於瞻望不及之思，不敢自序云。


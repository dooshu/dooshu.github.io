◇吊夷齐文

少承洪烈，从戎于王，侧闻先生，饿于首阳。敢不敬吊，寄之山冈。呜呼哀哉！夫五德更运，天秩靡常。如有绝代之王，必有受命之王。故尧德终于虞舜，禹祚殄于成汤。且夏后之末祀，亦殷氏之所亡。若周武为有夫，则帝乙亦有伤。子不弃殷而饿死，何独背周而深藏。是识春香之为馥，而不知秋兰之亦芳也。所在谁路？而子绝之。首阳谁山？而子匿之。彼薇谁菜？而子食之。行周之道，藏周之林。读周之书，弹周之琴。饮周之水，食周之芩。□谤周之主，谓周之淫。是诵圣之文，听圣之音。居圣之世，而异圣之心。嗟乎二子，何痛之深！（《艺文类聚》三十七，《御览》五百九十六）


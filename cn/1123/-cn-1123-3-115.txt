宋 远


元文学家。号梅洞。涂川（今江西樟树）人。生平事迹不详。作有小说《娇红记》等。





娇 红 记


宋 远

申纯字厚卿，祖汴 [1] 人也。生于洛阳，而随父寓居于成都。八岁通六经，十岁能属文。天资卓越，杰出世表，风情接物，不减于斯。故贤士大夫多推誉焉。宣和间，荐而不第，归郁郁不自胜。尝登山临水以豁怀抱，食息未尝忘。家居月余，因适邻郡母舅王通判家。即日命仆起行，信宿 [2] 而至。但见门枕碧流，目断千里，波涛汹涌，景物粲然，明灭远山，特起望外，因赋词一阕，以写山川之胜。词曰：

锦城西、一区华屋，天开多少佳趣！当门绿水朝千里，何况碧山无数？堪爱处，有潇湘新篁，松桧森前路。深沉院宇。见帘幕低垂，丝簧迭奏，镇日歌《金缕》。 村落人闾里，一水拖蓝，两山排翠。昼长人静重门闭，又过芳郊别地。小生平昔依慕幽意谁为主？诗朋酒侣。向此地嬉游，寻花问柳，须是有奇遇。（《摸鱼儿》）



生既至，因入谒舅。舅见之，尽礼。遂引生至中堂，命妗 [3] 出见。生进拜，就位。舅舅询问，生答应愈恭。舅有一子名善父，年七岁，一名含。舅因呼善父出拜，再命侍女飞红呼娇娘出见。良久，飞红附耳语妗，以娇娘未梳妆为言。妗因怒曰：“三哥，家人也，出见何害？”生闻之，因曰：“百一姐 [4] 无他故，姑俟日后请相见。”妗因笑曰：“适方出浴未理妆，故欲少俟。三哥一家人，何事铅粉耶？”又令他侍女促之。顷刻娇自左掖 [5] 出拜。双发绾绿，色夺图画中人，朱粉未施而天然殊莹。生起见之，不觉自失。叙礼毕，娇因立妗右。生熟视，愈觉绝色，目摇心荡，不自禁制。妗语曰：“三哥远来劳苦，宜就舍少息。”因室之于堂之东，去堂三十余步。生归馆后，功名之心顿释，日夕惟思慕娇娘而已，恨不能吐尽心事，素语浃洽，故常意属焉。舅妗皆以生久不相见，款留备至，生亦自幸其相留，冀得乘间致衷曲于娇娘也。平尝出入舅家，周旋堂庑，虽终日得与游从，未尝敢一妄言相及。生因察其动静，见娇言笑举止常有疑猜不足之状，生知其赋情 [6] 特甚也，求所以导情达意之便而未能得。一夕，娇晚绣红窗下，依窗视荼■花，久不移目。生轻步踵其后，娇不知也，因浩然长叹。生知其有所思，因低声问曰：“尔何于此仰视长叹也？将有思乎？将有约乎？”娇不答，良久乃曰：“兄何自来？此日晚矣，春寒迫人，兄觉之乎？”生知娇以他辞相拒，因应曰：“春寒固也。”娇正视逡巡引去。生独归室无聊，乃赋一词，书于壁以寓意焉：

庭院深沉，迟迟日上荼■架。芳丛潇洒，妆点春无价。 玉体香肌，好手应难画！还惊讶，春心荡也，谁共游蜂话？（《点绛唇》）

自后日间聚会，或共饮宴，或同歌笑，申生言稍涉邪，娇则凝眸正色，若将不可犯。生虽慕其美丽，然其不相领略，以谓娇年幼情简，不谙世事，因不介意。一日舅有他甥至，舅妗亦留之。至晚，舅开宴，申生预坐。酒至半，妗起酌酒，劝他甥，舅将酣，娇时陪立妗后，赞之，令溢觞。酒至生，生力辞。妗曰：“子素能饮，独不能为我开怀乎？”生辞以失志功名且病，今已醉甚，不能复加。妗未答，娇因参言其后曰：“三兄动容，似不任酒力矣，姑止此。”妗因辍瓶授觞，生再拜而饮，因喜不自胜。既毕，妗退步酌酒劝舅。申生之前烛烬长而暗，娇因促步至烛前，以手弹烛，送目语生曰：“非妾则兄醉甚矣。”生谢曰：“此恩当铭肺腑。”娇微笑曰：“此非恩乎？”生曰：“意重于此矣。”语未毕，妗因索水涤觞，娇乃引去。自此生复留意。一夕娇独坐于堂侧惜花轩内，生偶至坐侧，见娇凭栏无语，徒倚沉吟。时花槛中有牡丹数本，欲开未开，生因吟二绝以戏之，诗曰：

乱惹祥烟倚粉墙，绛罗轻卷映朝阳。

芳心一点千重束，肯念凭栏人断肠？

又

娇姿艳质不胜春，何意无言恨转深？

惆恨东君 [7] 不相顾，空余一片惜花心。

生援笔写此二诗以示，娇巡檐 [8] 展诵，倾环低面，欲言不言。正疑思间，忽听流莺■睆 [9] ，如道人意中事。生又挥毫作词一章以赠之，词名《喜迁莺》：

园林过雨，问满目媚景，是谁为主？翠柳舒眉，黄鹂调舌，镇日恣狂歌舞。金衣公子，何事牵惹万千愁绪？芳草地，有香车宝马，骈阗几许。 原无据，行乐处。好景良辰，休把空辜负！一种春风，几多描画，听绵蛮簧语。又向暗巢偷眼，欲啄花心无路。知墙外待放伊飞，向傍人低诉。

娇览之未毕，忽闻妗语声。娇乃携此词，并前二诗，藏之袖间，徐步趋归室中。生惆怅久之，归室殆无以为怀，因作一绝题于堂西之绿窗上：

日影侵阶睡正醒，篆香如缕午风平。

玉箫吹尽《霓裳》调，谁识鸾声与凤声？

后二日，生侍舅他出，娇因至生卧室。见东窗有《点绛唇》词一首，西窗有诗一绝，踌躇玩味，不忍舍去。知生之属意有在，乃濡笔和其西窗之韵，以寄意焉：

春愁压梦苦难醒，日迥风高漏正平。

魂断不堪初起处，落花枝上晓莺声。

生归，见娇所和诗，愿得之心，逾于平常，朝夕惟求间便以感动娇娘。然娇或对或否，或相亲昵，或相违背。生不测其意，莫得而图之。一日，舅妗开宴，自午至暮。酒散，舅妗起归舍。生独危坐 [10] 堂中，欲即外舍。俄而娇至筵所，抽左髻钿钗，匀博山 [11] 里余香。生因曰：“夜分人寝矣，安用此？”娇曰：“香贵长存，安可以夜深弃之。”生又继之曰：“篆灰有心足矣。”娇不答，乃行近堂阶，开帘仰视，月色如昼，因呼侍女小蕙画月以记夜漏之深浅。乃顾生曰：“月已至此，夜几许？”生亦起下阶瞻望星汉，曰：“织女将斜河，夜深矣。”因曰：“月白风清，如此良夜何？”娇曰：“东坡钟情何厚也！”生曰：“奇美特异者，情有甚于此，焉可以此诮东坡也？”娇曰：“兄出此言，应彼此苦众矣，于我何独无之！”生曰：“然则实有也，不然则佳句所谓‘压梦’者，果何物而苦难醒乎？”言情颇狎。娇因促步下阶逼生曰：“兄谓织女斜河，何在也？”生见娇娘骤近，恍然自失，未及即对，俄闻户内妗问：“娇娘寝未？”娇乃遁去。次日生追忆昨夕之事，自疑有得，然每思遇事多参商 [12] ，愈不自足。乃作一词以记月夜之事，词名《减字木兰花》：

春宵陪宴，歌罢酒阑人正倦。危坐中堂，倏见仙娥出洞房。 博山香烬，素手重添银漏永。织女斜河，月白风清良夜何？



次日晨起，生入揖妗，既出，遇娇于堂西小阁中。娇时对镜画眉未终。生近前谓之曰：“兰煤灯烬 [13] ，即烛花也？”娇曰：“灯花耳，妾用意积久，近方得之。”生曰：“若是，则愿以半丐我书家信。”娇遂肯，令生分其半。生举手分煤，油污其指，因谓娇曰：“子宜分以遗我，何重劳客耶？”娇曰：“既许君矣，宁惜此？”遂以指决煤之半以赠生，因牵生衣拭其指污处曰：“缘兄得此，可作无事人耶？”生笑曰：“敢不留以为贽？”娇因变色曰：“妾无他意，君何戏我？”生见娇色变，恐妗知之，因趋出，珍藏所分之煤于笥中。因作一词以记之，词名《西江月》：

试问兰煤灯烬，佳人积久方成。殷勤一半付多情，油污不堪自整。 妾手分来的的，郎衣拭处轻轻。为言留取表深诚，此约又还未定！

自后生心摇荡特甚，不能顷刻少舍，伏枕对烛，夜肠九曲，思欲履危道以实娇心而未获。一日暮春小寒，娇方拥炉独坐，生自外折梨花一枝入来。娇不起，亦顾生。生乃掷花于地。娇惊视，徐起，以手拾花，询生曰：“兄何弃掷此花也？”生曰：“花泪盈晕，知其意何在？故弃之。”娇曰：“东皇故自有主，夜屏一枝以供玩好足矣，兄何索之深也？”生曰：“已荷重诺，无悔！”娇笑曰：“将何诺？”生曰：“试思之！”娇不答，因谓生曰：“风差劲，可坐此共火。”生欣然即席，与娇共坐，相去仅尺余。娇因抚生背曰：“兄衣厚否？恐寒威相凌逼也。”生恍然曰：“能念我寒，而不念我断肠耶？”娇笑曰：“何事断肠？妾当为兄谋之。”生曰：“无戏言，我自遇子之后，魂飞魄散，不能着体。夜更苦长，竟夕不寐，汝方以为戏，足见子之心也。予每见子言语态度非无情者，及予言深情味（切），则子变色以拒，果不解世事而为是沽娇 [14] 哉？谅孱缪 [15] 之迹不足以当雅意，深藏固闭，将有售也。今日一言之后，余将西骑矣，子无苦戏我！”娇因慨然良久曰：“君疑妾矣，妾敢无言。妾知兄心旧（久）矣，岂敢固自郑重以要君也。第恐不能终始，其如后患何？妾自数月以来，诸事不复措意。寝梦不安，饮食俱废，君所不得知也。”因长吁曰：“君疑甚矣，异日之事君任之，果不济，当以死谢君！”生曰：“子果有志，则（何）以策我！”娇未及答，俄然舅自外至，生因起出迎舅，娇亦反室，不可再语。生乃作一词以记其事，词名《石州引》：

懊恨东君，催趱去程，春意牢落。梨花粉泪溶溶，知是为谁轻别？冲寒向晚，特地折取归来，佳人无语从地掷。瞥见却惊猜，忍使芳尘歇！ 收拾道明窗静几，瓶里一枝，便添风月。因念多才，值此严寒时节。近渐消减，料有万斛春愁，芭蕉未展丁香结。甚日把山盟，向枕前说？

又越两日，生凌晨起，揽衣向堂西绿窗下而立，背面视井檐。不知此时娇亦起，在隔窗内理妆矣。生因读坡诗曰：“为报邻鸡果惊觉，更容残梦到江南。”娇闻之，自窗内呼生曰：“君有乡闾之念乎？”生因隔窗语娇曰：“衷肠断尽，无由道意，人得归矣。”娇曰：“君果诞妾耶？妾未尝慢君，何有委罪之深也？”生因笑曰：“予岂无意，第被子苦久矣。然则若何深之？”娇曰：“今日间人众无可容计，东轩抵妾寝室，轩西便门达熙春堂，透荼莓（■）架。君寝室外有小窗，今夕若晴霁，君自寝所逾外窗度荼■架，至熙春堂下。此地人罕花密，当与君合聚。”生闻之欣然自得，唯俟日暮得谐所愿。至晚，不觉暴雨大作，花阴浸润，不复可期。生怅恨不已，因作一词，援笔书之，以写怏怏之怀！词名《玉楼春》：

晓窗寂寂惊相遇，欲把芳心深意诉。低眉敛翠不胜春，娇转樱唇红半吐。 匆匆已约欢娱处，可恨无情连夜雨。枕孤衾冷不成眠，挑尽残灯天未曙。

生晨起，会娇于妗所。因共至中堂，以夜来所缀词示之。娇低笑曰：“好事多磨，理固然也。然妾既许君矣，当别图之。”是日生侍舅从邻家饮，至暮醉归。且思娇早间别图之言，疑娇之不复至也，又沉醉睡熟。娇步至窗外，低声唤生者数次，生不能知。娇怅恨而回，大疑生之诞己也，直欲要以盟誓。生剪缕发，书盟言于片纸付娇。娇亦剪发设盟，以复于生。虽是极意慕恋，然终于无便可乘。一日生收家书，以从父晋纳粟补阆州 [16] 武职，以生便弓马，取生归侍行。娇眷恋之极，作诗送行，诗曰：

绿叶阴浓花渐稀，声声杜宇劝春归。

相如千里悠悠去，不道文君泪湿衣！

生得诗，和韵以复娇。诗曰：

堂幄重帏舞蝶稀，相如只恐燕先归。

文君为我坚心待，且莫轻抛金缕衣！

生终以娇娘“绿叶阴浓”之语为疑。又成一词以示娇，词名《小梁州》。

展（惜）花长是惜（替）花秋（愁），每日到西楼。如今何况抛离去也，关山千里，目断三秋，谩回头！ 殷勤分付东园柳，好为管长条！只恐重来绿成阴也，青梅如豆。辜负凉州，恨悠悠！

娇知生之疑己，作词以复之，名《卜算子》：

君去有归期，千里须回首。休道三年绿叶阴，五载花依旧。 莫怨好音迟，两下坚心守。三只骰儿十九窝 [17] ，没里须教有。

娇情不已，复吟一绝以继之，诗曰：

临别殷勤私语长，云云去后早还乡！

小楼记取梅花约，目断江山几夕阳。

———明崇祯刻本《娇红记》插图



自后，生从父以他故不果行。生归舅家，行住坐卧饮食起居无非为娇。兴念数日，无便可乘与娇一语，至于饮食俱废，以致沉思成病。因托求医。舅妗为之皇皇，医卜踵至。但云生功名失意，劳思所致，终不能知生之心。数日病小愈。一日舅出外报谒，生因强步至外厢。方伫立，俄而娇至生后。生骇然。娇曰：“左右皆发落，得便故来问兄之病。”生回顾无人，因前牵娇衣欲与语。娇曰：“此广庭也，十目所在，宜即兄室。”生与之俱反。忽值双燕争泥坠前，娇因舍生趋视。俄舅之侍女湘娥突至娇前，娇大骇。生乃引去。至暮复会中堂。娇谓生曰：“非燕坠，则湘娥见妾在君室矣，岂非天乎！”生然其言，而悒怏之心见于颜色。乃作词一阕以自释，词名《撷芳词》：

娇面（日如）年，风轻扇，文园多病寻芳倦。春衫窄，庭院闲（阒）。独步回廊，体娇无力。 如花面，亲曾见，千方百计寻方便。盟（蓝）桥隔，暮云碧。燕儿坠也，又无消息。

一日晚，娇寻便至生室，谓生曰：“向日熙春堂之约，妾尝思之，夜深园静，非安寝之地。自前日之路观之，足以达妾寝所。每夕侍妾寝者二人，今夕当以计遣去，小慧不足畏也。兄至夜分时来，妾开窗以待。”生曰：“固善也，不亦危乎？”娇变色曰：“事至此，君畏何？人生如白驹过隙，复有钟情如吾二人者乎？事败，当以死继之。”生曰：“若然，余何恨。”是夜，生于夜半乃逾外窗，绕堂后数百步至荼■架侧。又求门不得，生频（颇）恐。久之，寻路得至熙春堂。堂广夜深，寂无人声，生大恐，因疾趋入，见娇方开窗倚几而坐。上衣红绡，下系白练，举首而瞻明月，重有忧者，不知生之已至也。生因扶窗而入。娇忽见生，且惊且喜，曰：“君何不告？骇我甚矣！”生乃与娇并坐窗下。时正夜分，月色如昼，生视娇体态艳媚，肌莹无瑕，飘飘然不啻 [18] 姮娥之下临人间也。娇谓生曰：“夜漏过半，幸会难逢，可就枕矣。”欣然与娇同携素手，共入罗帐之中。解衣并枕间，娇曰：“妾年幼殊不谙世事，枕席之上，望兄见怜。”生曰：“不待多言。”两情既合，娇乃娇啼嫩语，体若不胜。雨态云踪，交颈之鸳鸯，和鸣之鸾凤，无以逾者。一晌欢娱，而娇娘千金之身自兹失矣！欢娱之际，不觉血渍生衣，娇乃剪其袖而收之曰：“留此为他日之验。”生笑而从之。有顷，鸡声催晓，虬漏将阑，娇令生归室。因视生曰：“此后日间相遇，幸无以前言为戏，惧他人之耳目长也。”因口占一词以赠生，词名《菩萨蛮》：

夜深偷展纱窗绿，小桃枝上留莺宿。花嫩不禁揉，春风卒未休。 千金身已破，脉脉愁无那。特地嘱檀郎，人前口谨防！

生亦口占《菩萨蛮》词以复之云：

绿窗深贮倾城色，灯花送喜秋波溢。一笑入罗帐，春心不自持。 雨云情乱散，弱体羞还颤。从此问云英，何须上玉京。

娇得生所和之词，谢曰：“妾女子也，情牵事感，殊乖礼法，幸垂明鉴，稍为秘之。妾之托君，亦无憾矣！”自后生夜必至娇室，凡月余，无自知者。岂期私欲所迷，俱无避忌。舅之侍女曰飞红，曰湘娥，皆有所觉，所不知者娇之父母而已。娇亦厚礼红，使红等缄口。第飞红辈虽觉之，而未知所因。一日，生之父母虑生在外日久，作书遣仆催归。生得父母书，不得已起行。是夜不及与娇娘诀别。次日晨起入谒舅妗，告归。舅妗见生父书来，不敢强留，命侍女治酒酌别，时娇娘在妗后，亦偷泪送行。生自抵家之后，朝夕惟娇娘是念，乃遣媒人往舅妗家求婚，以谐秦晋之约。敬修书一封，私达娇娘。书曰：

表兄申纯，顿首拜启莹卿小娘子妆次：前日进（佳）遇，倏尔旬余。魂飞杳杳，每形清夜。松竹之盟，常存记忆。面想起居，动履多福。纯无攸之迹，得自托于兰蕙之傍，为幸大矣！幽会未终，白云在念，自抵家中，无一夕不梦想洛浦 [19] 之风烟也！家事经书，非惟不复措念，纵亦勉强，不知所以为怀。有亲朋见怜，于舅妗大人前致一言，天启其衷，俾续秦晋再世之盟，未审舅妗雅意若何？倘不弃庸陋，则张生之于莺莺，乌足道哉！兹因媒氏有行，喜不自制，临此以布腹心，幸相与谋之！便风以俟佳音。家居无聊，偶思佳丽分别之言，缀有诗词，惟子面陈，亦所见此情之拳拳耳。新霜在候，更宜善加保卫，不宣。



生写书毕，缄封私付媒氏，父母不知也。媒既得书，即日前往舅王通判之家，计（既）见舅妗，且以申生父母告之。舅为之开宴。次日，媒申前请，舅曰：“三哥才俊洒落，加以历练老成，老夫得此佳婿，深所愿也。但朝廷立法，内兄弟不许成婚，似不可违。前辱三哥惠访，留住数月，甚能为老拙分忧，老夫亦有愿婚之意，而于条有碍，以此不敢形言。”媒氏再三宛转，终不能得。至晚，再置酒款媒，舅命妗主席。娇时侍立妗侧，知亲议之不谐也，心上悒怏，但不敢形之言语耳。酒散，媒氏左右顾视无人，欲置（致）生书于娇。适娇至媒前剔烛，媒因私语娇曰：“子非厚卿之情人耶？厚卿有书令我私致于子。”娇竦然微言应曰：“然。”泪随言下，媒为之改颜，遂以身畔取书授娇，娇收置袖中，未敢展视。妗起，娇亦随妗入室。次早，媒再请于舅，且以言迫之。舅怒曰：“此无不可，第以法制甚严，欲致老夫罪戾 [20] 也。尔勿复言！此决不可。”媒知其不就，因告归。舅又命妗酌酒与媒为别，娇因侍立，私语媒曰：“离合缘契，乃天之为也。三兄无事宜来。妾年且长，岁月有限，无以姻事不谐为念也。”因出手书，令媒持归，以复于生。媒既归，道其舅不允之由，遂以娇书与生，生展视之乃二（新）诗二绝，娇所制也，诗曰：

云重月难见，风狂雨不成。

天（尺）书从寄意，倾泪若为情。

又

目断芳千里，情分役寸心。

藉君怜旧日，莫绝羽鳞音！

生览诵数遍，殊不胜情，每对花玩月，不觉泪下。初生与成都府角妓 [21] 丁怜怜者极相厚善。怜敏慧殊俊，尝得帅府顾盼。生方妙年秀丽，怜怜一见倾慕。生自秋还乡里，怜怜屡遣人招生，生托故不往。至是生之友人陈仲游，亦豪家子也，见生每置恨于临风对月之间，因拉生至成都舒怀，遂同至怜怜之家。生既入，怜怜不胜欣喜，杯酒话款曲，生但面壁，略不致意。怜怪之，委曲询生，生终不言。怜意其碍于仲游也，乃留之竟夕，令其女名伴姐侍仲游寝，而自荐于生。生不得已，因与其寝。枕边切切语生所以不见答之故。生乃自道与娇娘相遇之时（后）。怜问曰：“娇娘谁家女也？”生曰：“新任眉州王通判之女也。”怜又问：“其质若何？”生曰：“美丽清绝，西施妃子殆相千百，而丰韵过之。”怜因沉思良久曰：“既名娇娘，又且美丽若此，岂非小字莹卿者乎？”生愕然曰：“尔何由知之？”怜曰：“向者帅府幼子将求婚，酷好美丽，不以门第高下为念，但欲殊色。常捐数千缗，命画工于近地十郡，求间伺隙绘人家美女以献。凡得九人，此其一也。色莹肌白，眼长而媚，爱作合蝉鬓，常有忧怨不足之状。常至帅府内室见之，因记其姓字，果然是否？”生曰：“子如亲见其人，即是此女。”怜曰：“宜子之视我若土壤，子之所遇，真天上人也！妾常入视，停目不能去，第恨不见其身。今后至彼，愿求旧鞋丐我。”生诺之。明日遂与陈仲游同归。抵家后，生因追念怜怜“天上人”之语，慨然赋诗一绝，诗曰：

自入仙源路已深，桃花与我是知心。

纷纷浪蕊迷蜂蝶，得似高山遇赏音。

生因怅恨再期杳杳，伤感成疾，因卧累日。父母惊异，因令人询问生得病之由，生乃托以梦寐绝怪，将不能免，必须求善能驱役鬼神者作法禳 [22] 之。父乃命良巫祈祝。生密使人厚赂巫者，令巫者向父母言：“此为鬼物所侵，必当远遁，方可苟安，如其不然，生死未判。”父母闻巫言，大惊惧，以为诚然，于是议令生往舅家以避此难，择日起行。先期之二日，令人取复舅家。舅妗许之。娇时在父母傍，闻生有来期，喜慰特甚。人回报，生亦欣快，随觉病差愈。父母以为得计。及期生戒行 [23] ，病亦稍安。于时莺啭簧声，百花竞发，园林锦绣，夺目争妍。生至舅居，及门遇娇以（于）秀溪亭，两情四目，不能暂叙寒暄。申生欲入谒舅妗，娇止之曰：“今日邻家王寺丞邀往天宁玩赏牡丹，至夜方归，姑止此少息，徐徐而入可也。”乃与娇并坐亭上。娇因谓生曰：“君养摄不如平时，何故今复来此，何干也？”生疑其言，乃曰：“日月未久，何故忘乎？自相离之后，坐不安席，味不适口，寝不着枕，行不重足，何止夜月屋梁 [24] 之思。中间请命严君，冀诸媒妁，而天不从人，竟辜宿望，春花秋月，风台雪榭，无一而非牵情惹恨之处。百计重来，以践旧约，今子乃有‘复来何干’之辞，予失计甚矣。”娇愧谢曰：“君心果金石不逾，妾何以谢君！”因以与欢洽，移时同步入室。生至其旧馆，窗几依然。向时所书诗曲，左顾右盼，濡染如新。生怅然自失，复作一词以记之，词名《鹧鸪天》：

甥馆暌违已隔年，重来窗几尚依然。仙房长拥瑞云烟，浮世空惊日月迁。 浓淡笔，短长篇，旧吟新诵万愁牵。春风与我浑相识，时遣流莺奏管弦。

至晚舅妗归，生拜谒甚恭。舅问生曰：“闻三哥有微恙，想二竖子 [25] 遁矣！”生谢曰：“唯舅舅怜其微恙，庶得逃免，再造之赐，没齿不忘！”舅妗劳免之，生就室。自后与娇情意周洽，逾于平昔。住数月，情意益厚。生因意丁怜怜之言，求旧鞋于娇。娇力询生曰：“安用弊履为哉？”生不以实告，娇不许。舅之侍女飞红者，颜色虽美，而远出娇下。唯双弯与娇无大小之别，其写染诗词，与娇相埒，娇不在侧，亦佳丽也。以妗惟（性）妒，未尝获宠于舅，常时出入左右，生间与之语。娇则清丽瘦怯，持重少言，伫视动辄移目。每相遇，生不问，娇亦不答。戏狎一笑，则使人魂魄俱丧。飞红尤喜谑浪，善应对，快谈论，生虽不与语，亦必求事以与生言。娇每见之，则有不足之意。及生再至，红益与之亲狎，娇疑焉。生久求娇鞋不获。一日娇昼寝，生偶至其侧，因窃鞋趋出，方及寓室，以他事去，未曾收拾。飞红适尾生后，见生遗鞋，红乃疑娇所与者，因收之。生罔知所以。及归室索鞋，无有也，因怏怏于怀，遂作一词以自记，词名《青玉案》：

尖尖曲曲，紧把红绡蹙。朵朵金莲夺目，衬出双钩红玉。 华堂春睡深沉，拈来绾动春心。早被六丁收拾，芦花明月难寻。

及暮，娇问生索鞋。生曰：“此诚我盗去，然随已失之，谅子得之矣，何苦索我耶？”娇乃止。盖飞红拾归，已分付娇也。然娇以此愈疑生私通于红矣。一日见飞红与生戏于窗外捉蝴蝶，因大怒，诟红，红颇憾之，欲以拾鞋事闻娇（妗），未有间也。后遇望日，众出贺舅妗，娇在焉。因语娇所遗之鞋，扬言谓生曰：“此即子前日所遗之鞋也。”娇变色，亟以他事语舅妗。会舅妗应接他语，不闻。娇因大疑生使红发其私，乃大怨望，自后非于堂中相遇，不复求便以见生。女工诸事略不措意，怨隙之心，行住坐卧皆是也。生亦无以自明。一日，生不意中漫于后园纵步。适于花下见鸾笺一幅，上题词一首。生取而视之，词名《青玉案》：

花低莺踏红英乱，春思重顿成愁懒。杨花梦散楚云收，平空惹起情无限。 伤心渐觉成萦绊，奈愁绪寸心难管。深诚无计寄天涯，几回欲问梁间燕。

生披味良久，意谓娇词，而疑其字画颇不类娇所书。因携归置于室中书案之上，欲询娇而未果。抵暮，西窗下有金笼养能言鹦鹉一只，甚驯。娇过其侧，戏以红豆掷之，鹦鹉忽言曰：“娇娘子，如何打我也！”生闻之，亟出室招娇。娇不至，生再挽之方来。娇入生室，正疑思不言，忽见案上花笺，因取视之，良久目申生，不语移时。生曰：“子何时所作也？”娇不答。生又曰：“何故不言？”娇亦不应。生力穷之。娇曰：“此飞红词也，君自彼得之，何必诈妾？”生力辩，娇并无言，徘徊良久，长吁竟拂衣起去。生留之不可。自尔相会愈疏。娇终日熟寝，间一二日方才与生一见，见亦不交一言。凡月余，生不能直其事。一夕径造娇室，左右寂然，唯见案上有五言绝句一章：

灰篆香难炷，风月（花）影易移；

徘徊无限意，空作断肠诗。

生察诗，知娇之为己，且疑心之深也。乘间语娇曰：“再合以来，荷子厚意，视前时有加焉。迩日形似之间，不能不为子所弃，何今昔异志乎？”娇初不言，生再诘之，娇潸然涕曰：“妾自遇君之后，常恐日力不足。今者君弃妾耳，妾何敢弃君耶？君意既自有主，妾何敢忘（妄）望矣。”生曰：“苟有二心，有如此意（日）。”因指天自誓，以明无他事。且曰：“子何疑之甚也？”娇曰：“君偶遗鞋，飞红得之；飞红偶遗词，君且得之。天下偶然之事何多之甚耶？妾不敢怨君，幸爱新人，无以妾为念也。”生仰天太息曰：“有是哉！吾怪迩日见子若有忧者，人之情态岂难识哉。子若不信前誓，当剪发大誓于神明之前。”娇乃笑曰：“君果然否？”生曰：“何害！”娇曰：“若然，后园东池，正望明灵大王之祠，此神聪明正直，叩之无不响应。君能同妾对祠大誓，则甚幸也。”生曰：“如命。想明灵大王亦知我心之无他也。”娇乃约以次早与生俱游后园，临东池畔，遥望大王之祠。两人异口同声，拜手设誓。其词累千百不能备载。誓毕，携手而归，恩情有加焉。生赋一词，备述心间之事，以谢之。词名《逼（碧）牡丹》：

一片芳心被春拘管，重寻□翼（云雨）盟约。说与从前，不是我情薄。都缘燕透晴丝，风拈花蕊，便成执着。密爱堪怜处，几多寂寞。 此心只有上天知，终不成轻狂做作。纵满眼闲花媚柳，也无情摸索。后园同步，遥告神明，地久天长，更谁托？从今再与团圆，莫把是非断却！

自后娇与生情好深笃，饮食起居无不留意。生自此亦不复与飞红一语。红察之，因大憾。生因纵步至后园牡丹丛畔，忽遇娇先已在彼，遽拥抱之，必欲求会。娇却之，言曰：“丑陋之质，固不敢辞于君，但虑云雨初交，欢会方密，妾于情状俱昏迷矣，能保人之不至？若有所觉，妾无容身之地矣。”生闻其言，兴已稍阑。遂与之携手而过别圃，不觉飞红亦自后潜至。见娇与生并行，因促步抵舍语妗曰：“天气晴暄可人，后圃牡丹盛开，能一观否？”其实欲妗一行，袭败娇之踪迹也。妗可其请，遽命红侍行。至园中，瞥见生与娇并行于花亭畔，左右俱无人。妗因大疑，因呼娇，生乃狼狈反室，惆怅不已。知为飞红所卖，故致为妗所觉，无以自释。强作一词，写其悒怏云。词名《渔家傲》：

情若连环终不解，无端招引傍人怪。好事多磨成又败。应难捱，相看冷眼谁偢睬？ 镇日愁眉敛翠黛，阑干倚遍无聊赖。但愿五湖明月在。且宁忍耐，终须还了鸳鸯债。

越二日，生自知其迹不宁，乃告归。舅则（妗）亦不知留。娇夜出，潜与生别曰：“天乎！得非命与！相会未几，而有是事，妾独奈何哉！兄归善自消遣，求便再来，毋以疑间，遂成永弃，使他人得计也。”因泣下沾襟，生亦掩泣而别。娇又以一词授之，且曰：“兄归时展视之，即如妾之在侧矣。”言终而去。词名《一剪梅》：

豆蔻 [26] 梢头春意阑，风满前山，雨满前山。杜鹃啼血五更残，花不禁寒，人不禁寒。 离合悲欢事几般，离有悲欢，合有悲欢。别时容易见时难，怕唱《阳关》，莫唱《阳关》。

申生与娇娘分袂相别，次早遂归。既达侍下，父母以生久在外，妨废经史，间岁功名之会，又复在眼前，遂令生以书斋坐卧，温习旧业。生与其兄纶虽朝夕共学，而思娇之念无时不然。夜与兄共榻而寝，怅恨之辞或形于梦寐，恨不能御风缩地，一与娇会。春尽夏终，转眼又是初秋天气，雁香鱼沉，绝无消息。至七月中旬，舅以眉州隶倅 [27] 及催任期，道经申生之门，因留宿于生家者累日。此时舅挈家以行，妗娇寓生家，相随不离跬步。兼飞红湘娥诸侍女杂然左右，生与娇欲一言有不可得。居三日，舅命戒行，车马喧阗 [28] ，送者络绎于道。妗与娇各登车，诸侍女相随先后，申生亦乘马相送。闯其便，曳帘挽车，与娇语旧。娇娘泪下如雨，不能答，徐曰：“遇君之后，一日为别，不能堪处，况今动是三年，远及千里，一旦思君之切，安保其再能见君乎？但恐妾垂首瞑目，骨化形销；君将眠花卧柳，弃旧怜新。妾枕边恩爱，他人有之矣。”生曰：“明灵大王在彼，吾誓不为也。”娇曰：“若然，妾荷君之恩，死且不朽。”乃占诗一首赠生：

欲语狂夫促去忙，临歧分袂转情伤。

不堪千里三年别，恨说仙家日月长。

娇于袖中又出香珮一枚，上有金锁团凤，以珍珠百粒约为同心结，赠生曰：“睹物思人可也，得暇可求便一来，毋以地远为辞。”言未毕，轩车催动，雾隐前山，晓月半沉，目送不及。生别舅妗辞回，凄然归于书室，闲消春日，无不泪零。晨窗夕灯，学业几废。间为词章，无非寄与娇红之语，他不暇及。一日赋一曲以示兄纶，皆陈其意于言辞之外，未尝斥言也，其词曰：

春风情性，奈少年弃负窃香名誉。记得当初绣窗私语，便倾心素。湿（雨）花阴，月移帘影，几许良宵遇。乱红飞尽，桃源从此迷路。 因念好景难留，光阴易失，算行云何处？三峡词源，谁为我写出断肠诗句？目极归鸿，秋娘声价，应念司空否？甚时觅个彩鸾，同跨归去！（《念奴娇》）

兄见其词，抚生肩背曰：“厚卿！以弟之才，当取青紫 [29] 如拾草芥，以显二亲。夫何流连光景？此词固佳，察弟之心，必有所主。秋期在迩，且移此笔力鏖战文场可也。”生但无言。盖生词微寓与娇相会之始末，至“乱红飞尽”之句，则直指飞红媒孽 [30] 之事。思恨之极，作为此词，其兄不知也。申生既以《念奴娇》词示其兄，因感兄相勉功名之意，又加举问，虽不能忘情于娇，而槐黄在目，幸而有兄相与讲明，亦惧父母之督责也。及至八月，与兄俱就秋试毕，即欲言归。兄纶谓曰：“三年灯火辛勤，快以此举。揭榜在目，何不少候？”生曰：“兄学业高远，危中必矣。劣弟荒唐僝陋，孙山之外，不言可知。不欲久此，榜揭后无面目回乡也。”兄再四挽留，生不得已，从之。逾数日，秋闱拆号，生与兄纶俱在高选。兄弟联捧捷而归。父母甚喜，乡人贺客填门，有为词以庆之者，词云：

徐卿二子文章妙，秋风来应兴贤诏。双双折取桂枝归，乡闾自此增荣耀。 浪桃三月春来绕，番身并跳龙门晓。绿衣共立彩莱衣，那更是双亲年少。（《步蟾宫》）

生与兄又同赴府县谢辞毕，即日回家，治办行李，同上春官。次年春试，又与兄同及第。兄纶授绵州绵山县主簿。生以弓箭升甲，授洋州司户。兄弟归家，侍次，于时官舍亲朋毕贺，有为词以贺生者，词曰：

入手功名如拾芥，文章得力须知。蟾宫丹桂折高枝，姮娥爱年少，博换绿罗衣。 初筮民曹姑小试，骎骎相及瓜时。双亲未老十年期，飞黄腾踏去，身到凤凰池。（《临江仙》）

时有卖登科录于眉州者，舅因阅之，见生兄弟皆及第，因大喜。归谓妗曰：“二哥三哥兄弟皆及第，吾家宅相 [31] 得人矣。但恨相去千里，不能亲贺。”遂遣人致书为庆，耳（且）询问：“二甥荣授何官？如瓜期 [32] 未及，能一来款我，以慰老夫欣喜之心否？”生得书与兄谋曰：“舅有命召，兄宜以行。”纶曰：“父母在，焉可远游，委以家事？然舅妗所命，亦不可违。长孙克家，弟固当往。”于是生欣然领命，即日治行，诣舅任所。既至，舅见之且贺且谢。须臾妗、娇出见，且曰：“别后喜闻吾甥兄弟俱擢危科，预有荣华。”生谦谢再三。又问：“二哥何以不来？”生答兄弟不可俱出之意，舅妗等问劳尽礼。妗终以生前疑似之故，馆生于厅事之东边，去堂甚远。生亦远嫌，非呼召则不入，纵或一至堂庑，未尝与娇款狎。偶然相遇，左右森立，但彼此伫视，不能出一言。生殊无聊，住十余日，欲告归，然终念远来未尝与娇一语，闷闷不乐。徘徊久之，乃作词寓《相思会》以述怀：

脉脉惜春心，无言耿思忆。夜永如年，谁道蓝桥咫尺。缘分浅，何似旧日莫相识！试问取，柳千丝，愁怎织？ 菱花频照，两鬓为谁雪积？几番会面，见了又无信息。空追前事，把两泪偷滴，且看下稍如何是得？

一日，生晨起入谒妗，妗未起，生因忽遇娇于堂侧，时且早，左右皆未起。娇亟促步前语生曰：“妾别兄久矣，思念之心未尝少息。喜审近取高第，但恨命薄一叶，不能执箕帚以观富贵，为大恨耳。兄能不弃，不以地远来临，妾何以得此！妾与飞红有隙，君所知也，今妗以年尊多病，不暇他顾，而飞红方用事，跬步动容，无所求其便。兄至此已十日矣，妾不能与兄一叙畴昔者，坐此故也。妾每见兄必清晨入谒，凡七日晨起以俟兄至，而兄每日必晚。今非兄早至，妾安能与兄一语也。”生曰：“我见事变如此，终日死坐，孤苦之态，不能备言。方欲于一二日间图为归计，缘未及与子一语，故未忍去。今既若此，我虽在此千岁何益也。予将归矣。”娇曰：“妾以今日之故，屈事飞红，尚未得其欢心。自今以往，当愈屈意事之，万一得回其意，则可与兄复如昔日。兄果能少留月余否？”因出袖中黄金二十两与生曰：“恐兄到此或有用度，衣服有不堪者，宜令左右以工直将来，当与兄修治也。”生乃曰：“若果有可谋，虽僻处鬼室千日，亦何害。”顷之人渐众，生遂出，愈无聊赖，时绕窗吟咏以写怀抱。有二诗云：

庭院深深寂不哗，午风吹梦到天涯。

出墙新竹呈霜节，匝地垂杨滚雪花。

觅句闲来消永日，遣愁聊复酌流霞。

狂蜂全不知人意，早向窗前报晚衙。

其二

簟展湘纹乱（浪）欲生，幽人自感梦难成！

倚床剩觉添风味，闭户何妨待月明。

拟倩蛙声传密意，难将萤火照离情。

遥怜织女佳期近，时看银河几曲横。

生在舅家自秋及冬，岁将暮矣，慕恋之心，终无以自遣。每以明烛倚床，独坐夜半，方就枕。所居室东边有修竹数竿，竹外有亭，前任州官有子妇美而少，因得暴疾，遂至不起，殡于亭中。经岁后移归乡里，然精诚常在亭中，每为妖祟，以迷少年。生不知其详。一夕方掩关而坐，将及二更许，忽闻窗外步履声。生意其兵吏夜起，不以怪。顷之叩窗甚急，生出视，妖变娇娘，独立窗下曰：“君何不惧，候君久矣。”生不知妖，欣然拥之入室曰：“子何以得此来？”答曰：“舅妗熟寝，无有知者，故来。”因就枕，将旦，告去，嘱生曰：“此后妾必夜至，兄无干不必至中堂。或入偶相遇，不必以言相问，恐人有所觉也。妾或与君语，幸无见答以狎斜之言。妾必有为，君宜引去不对，则人将谓君无心于妾，庶可释疑也。”生曰：“子若夜必一至吾室，吾入何干？”言讫遂去，自后妖夜必至，凡月余，人莫之知。生常经数日方一入中堂，左右问之，以他事对。或遇娇，则远望引避。常独吟一词以自喜：

天赋多娇，蕙兰心性风标，怜才不减文箫。怕芸窗花馆，虚度良宵。密相■就，长待烛暗香销。

向人前减迹，休把言语轻挑。问谁知证，唯有明月相邀。从今管取云雨，暮暮朝朝。（《于飞乐》）

娇自生再至，屈己以事飞红。平日玩好珍奇，红一开口，则举而赠之。锦绣绫罗，金银珠翠，唯红所欲，呼之为“红娘子”。红见娇之待己厚也，渐释前憾，与娇稔密 [33] ，娇结之愈至。时小慧年已长，见娇屈意事红，语娇曰：“娘子通判女，贵人也。飞红通判妾，贱人也。奈何以贵下贱？此小慧日久所不能平者。”娇因叹曰：“我之遇申生，尔所知也。红与我有隙，屡窘败我。今生远来已久，我不能与之一叙间阔者，盖梗于此耳。苟不屈己以结红心，或者与生胥会 [34] ，能保其无语乎？我不自爱而屈事之者，为生设也。”因吟诗一绝，诗曰：

雨勒春寒花信 [35] 迟，痴云〔碍〕月夜光微。

披云阁雨凭谁力？花月开圆且待时。

吟毕，因泣下。小慧曰：“娘子芳年秀丽，禀性聪明，立身郑重，向时游玩花园，与湘娥并行，娥不相让，先登楼梯，娘子怒以告夫人，夫人不治，凡不食者两日。其负气有如此者。前年罢官西归，驿舍床帐不备，重以绣茵，周以罗帏，犹思其不洁，焚檀爇麝，夜半方寝，其爱身有如此者。娘子善歌，众所共知，亲族聚会，申请愿闻，再四终不肯出一声，其重言有如此者。今既委千金之躯于申生，若弃弊屣。而又下事飞红，丧尽名节。此妾之所以大不晓者！况娘子诗词清丽，文章华赡，名闻于时久矣。当今少年才子，或愿一见而不可得，苟求婚姻，岂不能得一申生也？又兼申生一第之后，视娘子颇似无情，今虽在此，呼之而不来，问之而不对，谅必有他意也。娘子何自苦执如此？”娇曰：“尔勿复言，天下复有钟情如申生者乎？以生之才美，必不负我，必得而后已。”慧知娇眷恋申生之心如铁石，乃亦谄事飞红。红后感娇之结己备至，尽释前憾。喟然谓娇曰：“娘子近日以来，憔悴特甚，若重有所思者，何不与红一言？红受娘子之恩厚矣，苟有效力，当以死报。”娇但流涕不言。红乃叩之。曰：“我之遇申生，尔所知也，他何言。”红曰：“此易事尔，妗（夫人）年尊，终日于小楼看经。堂室之事，娘子主之，果有所图，一唯命而已。”娇郑重谢之，自此红常与娇为地，求以见生。然生每夜遇妖之后，以为真娇之来，累十日余不入中堂。加以精神昏倦，终日思睡。娇以眷恋之极，常日自作诗赋，存留与生视。又《偶成情思嗟叹诗》八首：

情思萧条

情缘心曲两难忘，梦隔巫山蝶思荒。

春事懒随花片薄，愁怀偏胜柳丝长。

钏松瘦削肠堪断，珠泪阑珊意倍伤。

人自萧条春自好，少年空尔惜流芳。

绿窗写怨

晓窗睡起翠娥颦，天霁晴霞曙色新。

锦字谩题机上恨，黄鹂为唤树头春。

每怜芳草愁花悴，偏觉幽魂入梦频。

翠袖未残空染泪，闺帏寂寂暗伤神。

兰室感怀

一点芳心冷似灰，兰帏寂静锁尘埃。

几时闺思多悭涩，昨夜灯花又浪开。

梦里佳期成惨淡，镜中颜色苦疑猜。

芙蓉帐小银屏暗，一段春愁带雨来。

绣幄颦眉

春山幽恨含愁思，不慰闲情只自知。

寥落肯容成独梦，凄凉偏是蹙双眉。

那知浅笑轻颦态，不记如痴似醉时。

对面相看只如此，知他欲负此生期。

尘榻空悬

晓起西窗一半开，轻移莲步下芳阶。

流莺有恨空啼树，尘榻无情自锁埃。

薄幸动成经岁别，光阴枉负少年怀。

每朝对镜人何在？输了愁颜泪满腮。

珠帘不卷

咫尺天涯一望间，重帘十二拥朱栏。

断肠芳草连天碧，作恶东风特地寒。

笼里飞禽堪再复，盆中覆水恐收难。

落花舞片春如许，下却珠帘不忍看。

空悲弱质

屈指光阴又隔春，朱颜枉负一生身。

情牵相唤莺声细，肠断无端草色新。

雾帐银床初破睡，舞衫歌扇总生尘。

几回惆怅空悲叹，只为无情薄幸人。

眷恋多情

瘦尽红芳绿正肥，枕中春梦不多时。

好将此日思前日，莫道佳期负后期。

镇日闲愁魂去远，残春孤恨坐来迟。

凭谁寄与多情道，憔悴阑珊怨落晖。

娇娘吟毕，付与红观曰：“我别申生动经一载之余，今咫尺天涯，对面如此，我何以堪。”言已忽仆于地，红扶之而起，良久方苏。红见娇失意，惧妗有疑，乃诳妗曰：“娇娘子多苦寒疾。”妗信之，故娇虽憔悴不豫也。红一夕至娇所，娇方掩泪独坐，殊不胜情。红因曰：“娘子如此，而申生如彼，此岂有人心者？妾近见申生屡以私情告之，往往不顾。且其神思昏迷，况彼所居之地，名娼艳女甚多，想少年不能自持，他有所昵，宜乎寡情于娘子。”因举古词一首，以释娇娘之怀。词云：

两川自古繁华地，正芳菲景明媚。园林锦绣妆成，杂遝香车宝骑。弦管声中，绮罗丛里，盈盈多少佳丽。才子逞疏狂，不惜千金醉。 彼此相看总留意，浮云浪雨尤■。羡甚楚馆秦楼，长是偎红倚翠。濯足江头，恶风番雨，无情落花流水。谁念凤帏人，闲却鸳鸯被。（《昼夜乐》）



飞红又曰：“娘子何多自苦，古人词语必不虚设，试一索之，便可知生之所为矣。”娇见生之相弃甚也，因红语亦疑之。至晚遂令小慧及飞红房下小侍女兰兰，夜出伺生出处。慧与兰同至生室前，见窗内灯明。慧因穴窗细视，见生与一女子对坐，颜色态度与娇娘无异，因私相叹骇。归室则见娇与红并坐于室。慧曰：“娘子适至生室乎？”娇曰：“我与飞红同遣尔去，我二人坐此未尝动耳，安得妄言。”慧、兰同声曰：“适申生与一女子相对而坐，绝似娘子。若此，则彼为何人也？”娇、红大骇，良久红曰：“旧闻此地多鬼魅，谅必此类惑之，宜其待娘子恝然 [36] 也。”因欲与慧、兰等再出视之，时夜深门守甚严，不复可出，遂止。明晨娇诈以妗命召生入，生不出。再四召之，方来。小慧前导，至后室，见娇独坐，生彷徨欲去。娇即前挽生袖曰：“君勿去，将有事语君。”生不得已乃坐，娇曰：“兄近日何相弃妾之甚，妾之待兄亦至矣，若是岂平昔所望于兄者？”生不答，娇又曰：“兄每夕所遇者何人？”生曰：“无之。”娇曰：“不必隐讳。”生犹谓诈已，乃左右顾盼，切切曰：“子令我勿言，何窘我也？”娇曰：“妾有何事令君勿言？”生大骇，因曰：“左右有人乎？”娇曰：“无之。”娇又曰：“妾自别君之后，迄今将两岁矣。兄此来妾无便得与君款密，何尝嘱君勿言？”生曰：“子何反复也？子自前月以来，每夜必至我室，嘱我勿言，惧飞红之生衅也。子今乃有是说，何故？”娇曰：“妾实未尝一出，君之室所居穷僻，久闻其多怪，谅必鬼物化妾之形以惑君。妾自屈事飞红之后，已得其欢心，日夕使人召兄，兄不至，纵一来与兄谈话，兄又不答。石夕不知所谓，将谓兄有异心。夜来使小慧、兰兰伺兄出处，见一女子形状如妾，与兄对坐，此非鬼而何？故今日召兄实之耳。君不信则召红证之。”乃潜使人呼红。红至，谓生曰：“郎君何弃娘子也！”因道昨夕之事。生骇然汗下浃背，罔知所出，乃谢曰：“非子眷眷不忘，则我将死于鬼手矣。第恨两月以来负子恩爱之勤，其何以为报？”因大恐，不敢出息其室，至暮犹在中堂。红乃与娇谋，止以生为鬼所惑告妗。妗疑之曰：“安有是理？”红欲实其言，至一更许，令生且出室。生惧不敢去，红曰：“第往彼，妾将有为也。”因戒生曰：“今夜二更妾与妗来观，如彼来，妾与妗远望。恐见其类娇，则生疑矣。如索君，君亦勿言似娘子也。”生勉强许之。至二更初，鬼果来。生虽与之对坐，心惊股栗。未定然（间），红、妗已至窗前。果见一妇人。妗欲细视，红惧其事发露，因大抚窗趋入，鬼果不见。生初闻娇之言，且信且疑，及红抚窗，鬼顿不见，生方大悟。妗因询生曰：“适为何人？”生愧谢曰：“不知其何鬼也，愿妗救我！”于是妗与红谋移生入中堂。舅知之，广求明师符水以与生饮，生复卧病屡日，亦寻苟安。自尔生起居皆自宅内，娇亦不为向日相弃介意，欢爱如平日。或至生室连夕，妗亦不知也。生追思鬼惑之事，深得娇红之救己，乃作一词以谢之：

从前事，今日始知空。冷落巫山十二峰，朝云暮雨竟无踪，一觉大槐宫。 花月地，天意巧为容。不必寻常三五夜，清辉香影隔帘栊，春在画堂中。（《望江南》）

又两月余，妗以病死。娇哀毁殊甚，几不堪处。生见舅家事纷纭，乘间告归。娇因谓生曰：“昔日之别，不谓复有今日，幸忻再会，奈何罹此祸变，哀毁之中，不暇与兄款曲，暂归宜再来也。”因长叹曰：“数年之间，送兄者屡矣，知相别后能念妾动心否乎？”生无言，但掩泪为别。明日辞舅归，至家中，父母闻妗之亡，皆惊动（恸）嗟泣。明年六月舅美任回，再过生门，迎宿留住数日。自妗之死，飞红专宠于舅，因宛转为娇谋。因语舅曰：“夫人不幸仙逝，善父年少，家事无人主持，何不拉三哥同归经理，且瓜期未及也。”舅欣然之，欲拉生去。生父不欲，生闻之，心切意喜，因乘间嘱红俾舅再三拉之。舅如言，力与生父言之，父不得已，乃令生行。遂同到舅家，住两月。舅即为再调任计，谓生曰：“家中事绪繁多，小儿幼失所恃，三哥不妨在此相与维持，俟有美赴之期，当竭力助行。”生诺之，舅遂行。生厚赂舅之左右，莫不欢悦。生因与娇绝无间隔。院宇深沉，帘幕掩映，玉枕相挨，鸾凤并翼，或时朱栏共倚，举盏飞觞，嬉笑呕吟，曲尽人间之乐。逾半载，舅以举员未足，再调利州倅以归。左右得生之赂，加以事大体重，无敢言及之者。唯于舅前，为生延誉。舅归之后，见生经理其家，事事有伦，知生之才，能干有余，又妙年高第，前程未可量，遂悔昔背亲之谋。间使红委屈问生。一夕生方与娇闲坐，红趋入拜贺曰：“郎君娘子，平昔之愿谐矣，敢不贺！”娇询之，红曰：“舅又有结好之意，使妾审订郎君，惧郎君之不从也。”娇曰：“天果不违人耶？”因大喜，明灯达旦，忘寐。生赋《内家娇》词以相庆云：

灯花何太喜，多情事，天意想从人。念子秀兰房，才高柳絮；我登仕版，世忝簪绅。堪夸处一双两好，彼此正青春。夙世姻缘，今生契合，昔时秦晋，重缔姻亲。 殷勤谢红叶，传来佳耗，意密情真。记东池畔，要誓神明。料得从今临风对月，消除旧恨，惨雨愁云。管取团圆到底，不负深盟。

是夕红反命于舅曰：“生意无不可也。”遂拉媒遣之生家，生父亦允许。且曰：“此固所愿也。”遂择日遣聘毕。有丁怜怜者自申生别后，又一入帅府。至西书院，所画美人犹在壁上。帅子坐其旁，怜怜仰视久之。帅子问曰：“天下果有如此妇人乎？”怜怜曰：“有之。”因指娇像曰：“闻此女以入画者，未能模写其一二，足极小，眉极修，词章翰墨，无以出其右。以此女实之，想其他皆然。”帅子喜曰：“我将来求婚此女。”怜曰：“无用也，闻此女久有外遇，恐非金（全）身。”帅子曰：“得妇如此，幸已甚矣，此不足问。”其（怜）悔失言，力解不得。帅子遂令亲信恳告其父，求婚于王。王时倅眉州未回，故无言及此者。逮王再调，归家待次日，帅遂遣媒求婚。王初拒之，再四逼以威势，赂以货财，不得已，遂许之。娇夜持帅书至生室告曰：“前日姻约复败矣。帅子求婚，家君迫于权要，许之矣。兄何以为计？”曰：“事在他日，当徐图之。”娇自是见生愈密，然一相遇，则凄惨不乐。殆平生善歌，每作哀怨之音，则闻者动容，或至流涕，虽与生相遇甚厚，未尝对坐一歌。生或潜听，娇觉之则又中辍，生每以为嫌。至是，生不请自歌，词云：

世间万事转头空，何物似情浓？新情共把愁眉展，怎知道新恨重封。媒妁无凭，佳期又误，何处问流红？ 欲歌先咽意冲冲，从此各西东。愁人最怕到黄昏，窗儿外，疏雨泣梧桐。仔细思量，不如桃李，犹解嫁东风。（《一丛花》）

歌未终，独黯然，泪下如雨。生平生嗜好有不能致者，娇广用金玉，售以遗生。一夕家宴罢，至就寝。生被酒未能卧，娇秉烛侍侧坐。从容问曰：“迩来眷我何益厚也？”娇曰：“始者妾谓可托终身于君，今既不如所愿，事兄有日矣。虽殒此身，何足以谢！”生遂感恸。居数日，娇忽卧病，不得与生会者近二月。一日舅出谒，生厚赂左右，欲一见娇。左右扶娇至生室之侧，生迎与相见，呜咽不自胜。良久娇乃曰：“乐极生悲，俗语不诬。妾疾必难扶持，生愿既不谐，死亦从兄，在所不恤也。”语毕，倚生之怀，似无所主，左右惊扶而入，久之方醒。生亦自此闷闷，作事颠倒，言语无实，目前所为，旋踵而忘，舅甚怪之。秋八月帅子纳币促亲期，舅许之。娇病少瘳，因他事怒小婢绿英。英怀恨，乘间以娇平日所为告舅。舅大怒，审实于红，将治之。红绐曰：“娘子读书知义礼，岂不知失身之为大辱。且重厚少言，爱身若珠玉，择地而行，待时而动，大人所知也。况申生功名到手，举动不妄，堂庑之间，不命之入不敢入，未尝与娇一语戏狎，倘有是事，妾岂不知。或者之言未宜深信，且亲期在迩，不宜自为此不美也。”舅方宠任飞红，信其言不复问，止加防闲。生度势不可留，乃告娇曰：“今日之事，舅知之矣，行计不可缓也。子亲期去此止两月，勉事新君，我与子从此决矣。”因以词一首寓《好事近》与娇为别，词云：

一自识伊来，便许绾同心结。天意竟辜人愿，成几番虚设。 佳期近也，想新欢，遣我空悬绝。莫忘花阴深处，与西窗明月。

娇览词怒曰：“兄丈夫也，堂堂五尺之躯，乃不能谋一妇人。事已至此，更委之他人，君其忍乎！妾身不可再辱，既以与君，则君之身也。”因掩面大恸。生方悟感，去留未决。俄得家书报父有疾，令仆马促回。生使人候娇，不得已入谒舅，告别。舅时坐中堂，娇闻之出立舅后，两目伫视，不能出半语。舅曰：“子归后，府君无恙宜再来。娇娘亲礼在即，家事纷纭，慎无执干者。”生辞曰：“令爱亲期已近，纯归侍亦须累月，又瓜期将及，动是数年，重会未可知也。舅宜善自爱摄！”因以一诗谢之：

自愧驽骀不可鞭，渭阳视我子犹然。

他时家事无纤力，数载恩情有二天。

望切白云催去路，悔凭红叶欠前缘。

悠悠后会知何日？愿保全躯职九迁。

生因再拜，舅曰：“娇娘在近出室，子来期未定，未必相会。”因呼出别生。娇闻语，洒泪不能止，惧舅见之，不敢前，背面遁去，再四呼之不至。生遂别舅而归。娇自生去，日夜悲泣，未尝览镜。芳容顿改，幽艳暗消，杨柳迷烟，梨花带雨。或见梁燕双飞，征鸿独叫，则凄惨不自胜也。近半月病愈甚，将不能起。红乃潜书促生来，使与为决。生得书，以无故不敢告父母，乃夜遁，潜至娇之门，住两日，舅亦不知也。生时舣舟岸下，系待，一见娇后，即归。盖虑父母知之，必获重责。明日舅送旧守出于郊外，时红乃与娇私出，即上生舟，娇执生手大恸曰：“郎不来矣，恨无以报兄。不幸迫于父母之命，不能终身以

———明宣德刻本《娇红记》插图



相从。兄今青云万里，厚择佳配，共享荣贵，妾不敢望也。妾向时与兄拥炉，谓‘事不济当以死谢’，妾敢背此言耶？兄气质弱薄，常多病，善摄养，毋以妾为念！”因出断袖还生曰：“谢兄厚恩，复思此景，其可再得乎？”相哭愈恸，红亦泪下。久之，红惧有他故，乃语娇曰：“舅将至矣，宜速登岸！”娇含泪口占一词以赠生云：

郎今去也抛奴去，恨共离舟留不住。扶病别江头，沾襟泪雨流。 路远终须别，一寸肠千结。此会再难逢，相逢只梦中。（《菩萨蛮》）

又吟一绝为别云：

合欢带上真珠结，个个团圆又无缺。

当时把向堂中看，岂意今为千古别？

生得娇诗词，揖别归舟而去。红扶娇登岸，但见舟人拨棹，蘋浪番风，彩鹢急飞，征鸿易断，目力有尽，江山无穷。生归，枕席上无不流涕。娇之佳期已逼，乃托感疾佯狂，蓬头垢面，以求退亲。父迫之，娇引刀自截，左右救之，得不殒。因绝食数日不能起。红委曲开谕之曰：“娘子平生俊雅，岂不谙晓世事？帅家富贵极矣，子弟端方秀拔，殆过申生，娘子不自开释，保身自重，何苦如是。且闻媒者之言，彼之欲得娘子甚如饥渴，其他皆所不问，娘子何自弃也。况申生归后，亦已议亲贵族，彼盖亦绝念于此矣。”因图帅子之貌以献曰：“得婿如是，亦无负矣。”娇曰：“美则美，而非我所及。事止此矣，吾志不易也。”红又诈为娇旧遗生香珮，下结以破环只钗，谓生遣遗娇。因言已结他姻之意，以相绝。娇见之泣下：“相从数年，申生之心事我岂不知者？彼闻我有他故，特为此以开释我耳。”因取香珮细认，觉其虚真，因曰：“我因知申生不如是也。我始以不正遇申生，终又背而之他，则我之淫荡甚矣！既不克其始，又不有其终，人谓我何？红娘子爱我厚矣，幸毋多言。我固不爱一身以谢申生也。”遂不复言。舅闻而亦怜之，但因事已成矣，无可奈何。遣红辈百端为之开释，终莫能悟。娇遂吟诗二首，寄与申生别云：

如此钟情世所稀，吁嗟好事到头非。

汪汪两眼西风泪，犹向阳台作雨飞。

其二

月有阴晴与圆缺，人有悲欢与会别。

拥炉细语鬼神知，拼把红颜为君绝。

间隔数日，娇娘竟以忧卒。生接得寄来诗章，方晓，而娇之讣音随至。茫然自失，对景伤怀，独坐则以手书空，咄咄若与人语。因赋一词，以吊娇娘，词曰：

合下相逢，千金丽质，怜才便肯分付。自念潘安容貌，无此奇遇。梨花掷处还惊起，因共我拥炉低语。拼今生两两同心，不怕傍人间阻。 此事凭谁处？对明神为誓，死也相许。徒思行云信断，听箫归去，月明谁伴孤鸾舞？细思之泪流如雨。便因丧命，甘从地下，和伊一处。（《忆瑶姬》）

生兄纶见此词尾句，知其语不祥，因再三宽慰。生悼痛无已，殆不能堪。又于壁间题诗一绝，以别父母，诗曰：

窦翁德召（劭）如椿古，蔡母年高与鹤齐。

生育恩深俱未报，此身先死奈虞兮！

又题诗一绝，以别兄，诗曰：

当年风雅蔼双鸾，拟共翱翔万里天。

今日雁行分散去，谁怜只影叫苍烟。

生题诗毕，索娇向所赠香罗帕，自缢于室窗间。为家人所觉，救免。兄纶与生之素识皆来劝解之，且曰：“大丈夫志在四方，弟年少高科，青云足下，而甘死儿女子手中耶？况天下多美妇人，何必如是？”生色变气逆，不能即对，徐曰：“佳人难再得。”因回顾二亲曰：“二哥才学俱优，妙年取功名，且及瓜期，前程万里。显亲扬名，光吾门户，承继宗祧，一夔足矣。惟大人割不忍之恩！”又顾兄纶曰：“双亲年高，赖兄侍养。纯不孝，不能酬罔极之恩，惟兄念之！”自是神思昏迷，不思饮食，日渐尫羸，竟奄奄不起。父母大恸，即日驰书告舅。舅得书，飞红辈闻之，举家号泣。舅呼红痛责之曰：“往时问汝，汝何不实告我，因使今日以至于此，皆汝之咎！”红不能对，因伏地请罪。久之，舅意稍解，乃曰：“事已如此，不可及矣。两违亲议，亦老夫之罪也。”因痛自悔。又谓红曰：“申生丰仪如许，文才又如许，正所谓‘我见汝犹怜，况老奴乎’。二人生前之愿，老夫既已违之矣，与死后之姻缘可也。”红曰：“然则如之何？”舅沉吟半晌曰：“我今复书，举娇娘之柩以归于生家，得合葬焉，使没者知，其快于九泉之下必矣。”红曰：“大人此举，诚为美也。”于是复书以言告于生之父母，生父许焉。越月得吉日，戒严，遂舁娇柩，以归生家。舅遣书自悔责，且谢两背姻盟之非，仍遣飞红吊慰，营办丧事。又月余询谋佥同，乃合葬于濯锦江边。所谓谷则异室，死则同穴者，此也。人之年少而遭此祸，盖为父母者不为之察其心，而观其志也。岂不哀哉！岂不痛哉！葬毕，飞红告归。抵舍之明日，因与小慧过娇寝所，恍惚见娇与生在室相对笑语。娇谓红曰：“丧事谢汝远来营办，吾二人死无憾矣！我自去世即归仙道，见住碧瑶之宫，相距蓬莱不远咫尺，朝饮暮宴，天上之乐，不减人间，所愿足矣。惟是亲恩未报，弟年尚幼，一家之事赖汝支吾，善事家君，无以我为念。明年寒食祭扫新坟，汝能为我一来，彼时又得相会也。”语未终，红且惊且喜，怆惶告舅，舅复与往寝所物色之，言（则）无所有矣。惟见壁间留词一阕，词云：

莲闺爱绝，长向碧瑶深处歇。华表来归，风物依然人事非。 月光如水，偏照鸳鸯新冢里。黄鹤催班，此去何时得再还？（《减字木兰花》）

舅见此词，不觉哀悼。所留字迹半浓半淡，寻亦灭去。舅与红辈，皆惊异嗟叹而已。越明年清明节近，舅追思红见娇之事，呼仆命骑往诣坟所，洒酒奠位际，唯见双鸳鸯飞翔上下，捕之不得，逐之不去，祭奠之毕，翛然不见。后人故名为“鸳鸯冢”云。呜呼！男女居室，人之大伦。一双两美，情之至愿。矧申生之与娇娘，乃内兄弟之亲，已有瓜葛之好。玉镜之台，温峤已下；母党之重，苏妹犹云。其父泥于执一不通，未谙男女所愿，蠢尔凡庸，无足为道。申生学问有余，识见未至，病入膏肓，蠹生骨髓。自乎丁怜怜所言之日，师子求亲之隙，故知之审矣。兄弟科第联登，声名显要。相期谐老，必先以此事谋之于娇娘，然后以其实事告于二家之父母，则玉镜之台可下也，母党之重可成也。两意一情，必全千金之躯；恶死投生，不作九泉之客。舍此不务，留连光景，贪于私乐。数载之间，惶惶不暇，卒至穷迫而死，诚可哀也！事虽有不然，而理不得以不然。死之一字，娇娘断断言之曰：“以死谢君。”曰：“事败当以死继之。”非苟存之，实允之。视彼世之偷生免死者，真隔天渊矣！节义大闲，万古不易，予始虽为二子恨，终实为二子喜。故于首序，亦切切为之致叹焉！噫，死生亦大矣，岂不痛哉！知几君子，要当谋之于始也！复有挽诗一首以吊之：

厚卿天下士，弱冠已登科。

夏日辉珠玉，春风醉绮罗。

三生仿柱瑟（杜牧），一死为娇娥。

濯锦两头暮（江边墓），行人感叹多！

瑐瑡角妓：艺妓。瑐瑢禳：为消除灾祸而祭祷的迷信活动。瑐瑣戒行：登程上路。瑐瑤夜月屋梁：唐代诗人杜甫，因怀念流放夜郎（今贵州省内）的李白，写成《梦李白二首》，其中有“落月满屋梁，犹疑照颜色”之句。这里申生借以形容自己对王娇的思念。瑐瑥二竖子：病魔或疾病的代名词。据《左传·成公十年》记载：晋侯患病时，梦见两个小孩在他体内作祟。故云。瑐瑦豆蔻：本为植物名，古人常谓女子十三、四岁为“豆蔻年华”。瑐瑧倅：副职。这里指州官的副手，即通判。瑐瑨喧阗：喧闹。阗，大声。瑐瑩青紫：本为古时公卿的服饰颜色，后则借指高官显爵。瑑瑠媒孽：媒，酒母；孽，通“蘖”，曲蘖。取“酿醉”的谐音，比喻挑拨是非，陷人于罪。瑑瑡宅相：外甥的代称。语出《晋书·魏舒传》。瑑瑢瓜期：语本《左传·庄公八年》：“齐侯使连称、管至父戍葵丘。瓜时而往，曰：‘及瓜而代。’”谓来年瓜熟时派人去接替。后以“瓜时”或“瓜期”指任期届满、等候移交的期间。此处指申氏兄弟赴任之期。瑑瑣稔密：亲密。稔，熟悉。瑑瑤胥会：相会。胥，相、视。瑑瑥花信：花期。瑑瑦恝然：不动心，无动于衷。

《娇红记》一作《娇红传》，元代宋远（号梅洞）作，《花阵绮言》收录。

故事写祖籍汴梁的洛阳才子申纯与才貌双全之表妹王娇之爱情悲剧。飞红原为申纯舅妈之侍女，舅妈病故，王通判续娶飞红为继室，成为娇娘之继母。此人对申纯与娇娘之能否结合固能起一定作用，但构不成三角关系。小说置男主人翁申纯而不顾，取王娇、飞红二人之名用作《娇红记》为篇名，似有悖常理常情。唐宋以来，小说如此名篇者，绝无仅有。

篇幅长达一万七千余字，就文言小说而言，远远超过了唐代《莺莺传》等名篇，截至元代为止，是最长的一篇。但未分章、节，一气呵成。至于清代陈球的《燕山外史》和屠绅的《蝉史》篇幅较《娇红记》更为冗长，那是数百年以后的事了。

对于情节、结构的安排，作者宋远可能煞费苦心，设置了一重重障碍，波折迭起，悬念丛生。随之障碍逐一消失，颇有山重水复疑无路、柳暗花明又一村之情趣。最后终因王通判官卑职小，无法抗拒帅府强聘王娇之婚事，于是王娇、申纯先后以身殉情，成为一大悲剧。应该说，比之一般平铺直叙的悲剧更令人为之心碎肠断。

故事情节发展的层次也很清晰，最早是王通判对外甥申纯了解不够，就让他以“朝廷立法，内兄弟不许成婚”为由而反对此一婚事。而王娇本人对申纯也有过两次怀疑，第一次是怀疑申纯与飞红有染。第二次是女妖幻变为娇娘之形状，夜夜与之共枕席，申纯反而对生活中之真娇娘不敢多言多语，娇娘误以为申纯变心。这些情节的开展，有的又与飞红的介入而交叉进行，可谓针密线细，面面俱到。而帅府强聘之事亦非平地起风波，早有伏笔矣！

《娇红记》的故事刻意追求情节的复杂多变，力图在传奇的“奇”字上花工夫，这一目的应该说基本上达到了。而且这些情节在唐宋传奇小说中殊不多见，而《娇红记》则把种种“奇”集中到这一篇小说中了。

小说注重塑造主人公王娇的形象。王娇不仅多情多义，而且对申纯一往情深，始终不悔。即使对申纯产生怀疑时，也从未对其他青年男子有所关注，而是将痛苦埋藏在内心深处自我折磨而已。她最后殉情，完全合乎逻辑。相比之下，申纯对爱情的忠贞远逊于王娇，当才貌双全的王娇为他献出少女的一切之后，他居然还去青楼寻欢，流连忘返。甚至奉青楼女子之命，设法寻找王娇绣鞋送交，以满足其好奇心，申纯并不可爱，最后的殉情就比较勉强了。

《娇红记》作者宋远的文学才能不仅表现在小说的结构、人物的塑造上，同时在小说中还用了大量的诗词。申纯为了抒怀、调情，写了不少诗词，有时与王娇作面对面的交流，有时书于壁或书于窗，王娇于无意之中看到，也成为事态发展过程中不可或缺的细节。至于申纯与王娇相互酬唱，的确起了共鸣作用。所填词曲，不乏佳作，如王娇与申纯相约夜间幽会之际，适逢大雨，申纯无法逾外窗之荼$ 架而往春熙堂，因此整夜难以入睡，作《玉楼春》，以写“怏怏之怀”：

晓窗寂寂惊相遇，欲把芳心深意诉。低眉敛翠不胜春，娇转樱唇红半吐。 匆匆已约欢娱处，可恨无情连夜雨。枕孤衾冷不成眠，挑尽残灯天未曙。

读来多少有一点李清照词的意境和韵味（自然缺少些男性阳刚之气）。王娇所作诗，以《偶成情思嗟叹诗》八首最为凄婉动人。例如“梦里佳期成惨淡，镜中颜色苦疑猜”“寥落肯容成独梦，凄凉偏是蹙双眉”“断肠芳草连天碧，作恶东风特地寒”等等，对仗工整，移情入景，扣人心弦。

但小说也有某些不足之处，如文中王通判所云“朝廷立法，内兄弟不许成婚”一说，似于史无据。唐代大书法家颜真卿为山东望族，祖辈连续八代与另一望族殷姓联姻，当时成为佳话。南宋陆游与表妹唐蕙仙婚姻未能如愿，不是因为朝廷有禁令，而是陆母坚决反对的缘故。就《娇红记》而言，王娇之父后来同意了这桩婚事，对申纯态度之转变，乃是因为申纯为之料理家务井井有条，产生了好感，并未提到朝廷已撤销此一法令。因此这一情节的设置，反而显得并不合理合情。同时，在运用诗词以展示人物内心世界方面也存在类似问题，有时用得不一定完全恰当。申纯、王娇这一对青年男女，均才貌双全，彼此填词吟诗，均无不可。但王通判之侍女飞红，不仅被描绘得美貌异常，而且能文能诗词，就难以令人置信，通判的职务类乎知州助理或知府助理，并不比知县高多少，家中侍女有如此之高的文学水平，恐怕万中无一。当然，后来王通判之妻病逝，侍女成为继室，乃是古今社会中常有之事，与其文学修养无关也。这些方面都是有斟酌余地的。

有人说《娇红记》的创作有借镜《莺莺传》的痕迹，不无道理。因为申纯、王娇的表亲关系与《莺莺传》完全相同，侍女名飞红，当来自《莺莺传》中的侍女红娘，王娇有幼小之弟弟，仿佛《莺鸾传》中的欢郎，诸如此类例子还有一些。但相异之处也很多，申纯与王娇两个家庭成员都不少，人际关系亦头绪纷繁，对他们的爱情悲剧都有或大或小的影响。两个故事的时间跨度不同，《莺莺传》主要情节从春到秋，后面只是尾声，《娇红记》则绵延数年之久。论空间，《莺莺传》故事发生于普救寺，《娇红记》则散布于成都一带各大城市。《莺莺传》的悲剧是张生对莺莺始乱终弃，《娇红记》则双双殉情。凡此种种，均可说明《娇红记》决非照搬或改编《莺莺传》，不乏作者的创造或遐想。从另一方面说，认为《娇红记》超越了《莺莺传》，也未必确切。就中国小说史而言，《娇红记》的文学成就与影响均不及《莺莺传》也。

《娇红记》问世之后，元代王实甫、汤式等人据以改编之杂剧均已失传，今传世者仅有明初刘兑杂剧与明代孟称舜之传奇。文本之流传不等于舞台艺术之生命。明代末年，弋阳腔、青阳腔、昆腔流传最广之单出被选编成《词林一枝》《八能奏锦》《王谷调簧》《歌林拾翠（二集）》《尧天乐》《徽池雅调》《大明春》《时调青昆》《昆弋雅调》等多种选本。《娇红记》仅被选进《申生赴约》一出，一贯被认为八股文堆砌之作的《香囊记》还被选进三出之多，可见在明代末年，《娇红记》基本上已绝迹于舞台了。王季思、萧善因等编选《中国十大古典悲剧》时收进了孟称舜的《娇红记》，见仁见智，各有不同，他们的取舍也只是代表了部分古典戏曲学者的看法。

（蒋星煜）

注　释

[1].汴：今河南开封市。

[2].信宿：连宿两夜。

[3]. 妗（犼ì狀）：舅母。

[4]. 百一姐：百里挑一的女子。用作对年轻女子的美称。

[5].左掖：左边的侧门。掖，旁门。

[6].赋情：秉性多情。

[7].东君：司春之神。

[8].巡檐：在廊檐下来回走。

[9].■睆（狓犻à狀犺狌ǎ狀）：指鸟声清亮圆转。

[10].危坐：端坐。古人坐与跪相似，坐时臀着于脚掌而腰身端正，故称之。

[11].博山：地名，在今山东省淄博市，以产香炉闻名。这里以博山代香炉。

[12].参（狊犺ē狀）商：星宿名。参星与商星一出一没，两不相见。喻指遇合之难，此引申为不如意。

[13].兰煤灯烬：指烛心烧成焦煤状，古人用以画眉和调墨。

[14].沽娇：矫情的意思。

[15].孱缪：低劣荒唐。缪，通“谬”。

[16].阆州：四川省阆中市一带。宋时为阆中郡。

[17].三只骰儿十九窝：喻事情不可能办到。骰子，俗名“色子”，一种六面体赌具，六面分别刻一至六点，三只一起掷，最多只能有十八点。

[18].不啻：不止于。啻，但、仅。

[19].洛浦：洛水之滨。曹植在《洛神赋》中描写自己与洛水女神在水滨欢会的情景。这里借以比喻与王娇相会。

[20].罪戾：犯罪。戾，罪。

[21].角妓：艺妓。

[22].禳：为消除灾祸而祭祷的迷信活动。

[23].戒行：登程上路。

[24].夜月屋梁：唐代诗人杜甫，因怀念流放夜郎（今贵州省内）的李白，写成《梦李白二首》，其中有“落月满屋梁，犹疑照颜色”之句。这里申生借以形容自己对王娇的思念。

[25].二竖子：病魔或疾病的代名词。据《左传•成公十年》记载：晋侯患病时，梦见两个小孩在他体内作祟。故云。

[26].豆蔻：本为植物名，古人常谓女子十三、四岁为“豆蔻年华”。

[27].倅：副职。这里指州官的副手，即通判。

[28].喧阗：喧闹。阗，大声。

[29].青紫：本为古时公卿的服饰颜色，后则借指高官显爵。

[30].媒孽：媒，酒母；孽，通“蘖”，曲蘖。取“酿醉”的谐音，比喻挑拨是非，陷人于罪。

[31].宅相：外甥的代称。语出《晋书•魏舒传》。

[32].瓜期：语本《左传•庄公八年》：“齐侯使连称、管至父戍葵丘。瓜时而往，曰：‘及瓜而代。’”谓来年瓜熟时派人去接替。后以“瓜时”或“瓜期”指任期届满、等候移交的期间。此处指申氏兄弟赴任之期。

[33].稔密：亲密。稔，熟悉。

[34].胥会：相会。胥，相、视。

[35].花信：花期。

[36].恝然：不动心，无动于衷。






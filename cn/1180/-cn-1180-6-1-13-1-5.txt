贺灵雨表五


皇穹眷德，昭感应于休征；圣主祈玄，妙斡旋于大造。滋百嘉而允遂，涤诸沴以咸清。庆洽家邦，欢均朝野。

恭惟皇上仁义立极，宣哲敷猷。轸念民生，治府事而九功叙；钦崇天道，在玑衡而七政齐。玄冥献瑞于瑶霙，太皞流和于玉澍。尽熟，既瞻率育之贻；耒耜并兴，复兆屡丰之祉。顾群吏不克修其职，致三霖亦间愆其期。以耔以耘，在畎亩犹未病农时之役；惟宵惟旰，乃朝廷则深忧穑事之艰。将旱而惕焉恐其为灾，既雨而欿然以为未足。斋坛肃启，叩法界以蒇冲仪；御墨焕颁，戒祠曹而举旧典。宸衷所向，天用弗违；圣敬攸跻，神是具格。言甫出而雷电交作，限向终而雨泽遂盈。和气宣通，廓化机于长养；灵滋浃洽，普帝力于栽培。内以登稼舜田，外以洗兵汉塞。富强之业，自是以弥光；太平之基，由兹而益固。诚弥纶之妙用，而位育之极功也。

臣等滥叨禄秩，久荷生成。仰圣心之勤劳，无能赞助；睹玄恩之优渥，惟倍欢呼。伏愿旸雨常调，乾坤永泰。得天人之应，合万福以骈臻；纳川岳之珍，会千祥而毕集。大振皇威于有赫，茂延圣寿于无疆。






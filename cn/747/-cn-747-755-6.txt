○唐故处州剌史李君墓志铭（并序）

君讳方元，字景业，刑部尚书赠司空贞公长子。贞公事宪宗皇帝，兄弟受寄四镇。在汉南时，战淮西未利，监军使崔谈峻谗言中，入为太子宾客。後淮西平，李光颜移郑滑，陈许无帅，帝闲燕独言曰：“劲兵三万，谁可付者。”谈峻侍侧曰：“有大臣家不三十口，俸钱委库不取，小僮跣足市薪，此可乎？”帝曰：“谁为者？”谈峻进即以贞公言，帝即日起贞公为陈许帅。其俭德服人如此。

景业少有文学，年二十四，一贡进士，举以上第，升名解褐，裴晋公奏以秘书省校书郎校集贤殿秘书。聪明才敏，老成人争与之交。後以协律郎为江西观察支使裴谊观察判官，有杀人狱，法曹官断成，当死者十二人，景业讯覆，数日内雪十二人冤，尚书以上下考奏。裴公移宣城，授大理评事团练判官。後尚书冯公宿自兵部侍郎节镇东川，以监察里行为观察判官。不一岁，御史府取为真御史，分察盐池左藏史盗隐官钱千万，狱竟，迁左补阙，过事必言，不知其他。丞相固言以门下侍郎出镇西蜀，奏景业以检校礼部员外郎参节度军谋事，仍赐绯鱼袋。徵拜起居郎，出为池州剌史。始至，创造籍簿，民被徭役者，科品高下，鳞次比比，一在我手，至当役役之，其未及者，吏不得弄。景业常叹曰：“沈约身年八十，手写簿书，盖为此也。使天下知造籍役民，民庶少活。”复定户税，得与豪滑沈浮者凡七千户，裒入贫弱，不加其赋。堤州南五里以涉为衢。凡裁减蠹民者十馀事。城东南隅树九峰楼，见数十里，凿齐山北面，得洞穴，怪石不可名状，刊石於岩下，自纪其事。凡四年，政之利病，无不为而去之，罢去上道，老民攀哭。

景业季父刑部侍郎建，与贞公以德行文学俱高一时，时之秀俊，半归李氏门下。景业复聪明少锐，俭苦温谨，早与长者游，备知天下之所治，实慨慷有意於经纶。少在诸侯府，入为朝官，出为剌史，早夜勤苦，为学不已，屈指计量，必伸已志，虽时之名士，亦以此许之。罢池，廉使韦公温馆於宣城。会昌五年四月某日，卒於宣城客舍，年四十三。七代祖远，後周柱国大将军都督熊陕十六州阳平郡公。曾王父珍玉，绵州昌明令。昌明生震，雅州别驾赠右仆射。仆射生贞公逊。先夫人荥阳郑氏，赠本县太君，後夫人范阳卢氏，男若干，女若干人。铭曰：

显莫识其端，幽莫见其绪。已乎景业，何付与之多，而夺之何蘧？天颜病冉，孔子不知其故。於景业兮，杳欲何语，呜呼哀哉！


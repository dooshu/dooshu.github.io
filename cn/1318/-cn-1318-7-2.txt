陈茂烈乞恩终养疏



臣贯福建兴化卫旗，籍浙江温州府瑞安县人，由进士升任今职。臣生十三年，父善祥不幸早丧。母张氏无任劬劳，臣又只身，别无次丁，孤苦成立。臣前任吉安府推官，母年虽高，犹能就禄，继蒙圣恩，行取来京，母年愈老，疾病缠绵，不禁跋涉，重违故乡。临别叮咛，言语悲切。臣待罪于兹，将一年矣。顾以菲才，无补风纪。又蒙圣恩录臣前任微劳，赐之勅命，举家幽明，咸被天宠，揣分奚堪，固宜损躯图报于万一也。奈慈闱衰迈，夕照如飞，母今已七十有七矣。君恩犹可以再酬，母年不可以多得也。况臣未有男嗣，又无弟兄，一母一子，各天一涯。千思万思，无时不思。疾病独自呻吟，药饵谁与调节。臣既思母，则报主之心乱。母复思臣，则保身之心微。臣心可悯，母心尤可虞也。伏愿皇上，怜臣母子孤苦，乞欶该部，照例放臣终养，使得以无倚门之望，少伸寸草之忱。臣虽奉亲颜，仰瞻天日，愈思恩渥，益励初心。尚期陨埃之报于将来，再效犬马之劳于未死。岂敢释然而长往者哉。臣实心恳切，谨具奏闻。




○運發延綏修邊銀兩及查勘寧夏邊防疏 【 延寧修邊】

兵科抄出陝西總兵官梁震奏、竊惟禦戎之要、莫先于自治之嚴、威敵之方、莫急于器械之利、臣叨陝西鎮守、受　命之日、寢食弗遑、查得本鎮地方、東接延綏、北連寧夏、西通甘肅、南屏關陝、周廻廣濶。萬里有餘。每遇黃河結凍、北虜蹈?、住套紏集大舉、自延綏安定邊寧夏花馬池興武營等處、拆墻入境、由小塩池踰韋州、或自豫望城八營川而入、必犯固原平凉涇邠等處、去省城將不遠、或自靖虜衞青沙峴而入、必犯安會臨鞏金蘭等處、月餘方回、原厥所由、良由前項地方道路平坦。水草甘茂。苑牧所在虜所垂涎每至入掠楊文襄在陝另設官軍以衞孳牧且又有苑馬寺之牧馬。羣牧所之孳畜。而各該監苑牧丁恩軍。并州縣民戶。平居之時。每遇鎮守官行令守備等官督併修理崖窯地洞山堡軋塞。彼即以擾民為辭。而苑牧官員。輒以勑諭內勿得干預為說。府州縣正官亦每以軍衞有司相分。致使刁民肆行怠惰。恣意住牧。無所忌憚。一遇賊至。據守失利。少有搶掠。彼即將無作有。以寡報多。意圖苟免。該納歲課馬駒。及應辦子粒。竟于守土官員職業相累。臣于本年正月二十六日到任、節據延寧傳報虜賊吉囊等、俱從寧夏平虜城侵邊裏面踏?入套、整過七日、尚然未盡、則大舉消息、不言可知、此時水草尚皆枯冷。馬匹必為瘦弱。故未敢萌內侵之志。如或延至秋高。則前項達賊。豈肯帖然定居。而自治之方。不容少緩。除臣會同廵撫都御史黃臣、備行守備等官、眼同監苑府州縣佐貳官員、親歷各該地方查勘、某處舊有堡寨圈圉、堪以居守、某處不堪、應加修飾、某處原無可以添設、某處狹小、可以歸併、乘今天雪未降、水土融液、作速經理、俱限四月終完報、臣仍親歷閱視、逓設砦塘、遇警晝夜瞭望尤酌量形勝緩急、盡將本鎮無馬官軍。定名分撥各項寨堡圈圉。給領軍火器械。相同本處人丁併力拒守。附近倉分、關支行糧、無事各回原衞所差操、勿致浪費、再照藩籬既固、堂室自安、即今延寧邊墻藩蘺也。固原等處堂室也。如臣前項所行。不過修飭堂室。竊恐藩蘺不固。亦未免于盜竊之虞。終非萬全之計也。臣前叨任寧夏恊同、繼陞延綏遊擊副總兵、三任共計八年、竟于花馬池安定邊等處按伏。歲嘗多半。所以熟視賊虜必由之地方。山川險易之形勝。幸今仰荷　皇上再造之恩、付以關陝兵柄、泰山在背、勢不容默、臣惟自寧夏橫城起。至延綏定邊禇字號止延長三百七十餘里。皆係先年通賊道路。正德二年、總制尚書楊一清、奏築邊墻、高厚堅固、若堪保障、但僅三十里工即停止、後雖接修、亦皆低薄草率、嘉靖十年、總制尚書王瓊、奏築大墻一道。起紅山堡抵馬跑泉止。墻外有深塹。塹外有舊邊。勢若崇門。似可據守。但馬跑泉之南。有乾溝三十里。若為天險。委因久被水雨衝崩。間有豋援澁路。荷使痛加剷削。有人擺守。亦賴得濟、乾溝之南。有乾澗四十五里。地勢坦漫。雖有迤西先年都御史余子俊剷削舊邊。亦被雨水崩墜。賊馬至彼。易于馳逐。所以去年虜酋大舉臨邊。惟因新邊有人擺守。且有神器射打。寅夜由此進入深犯。臣所屬地方。為今之計、如欲萬全、必自定南八墩起、徑由瓦踏梁磚井舊安邊抵寧塞營原口止、延長一百四十里、零二十一丈、除將舊邊作為填心、尤須外幫一丈裏幫一丈、頂接一丈、共計底濶二丈、頂濶一丈五尺、上安女墻濶二尺、高五尺、共高二丈五尺、每里外設敵臺一座、比城尤高七尺、方濶三丈、上築空洞八尺、內盖天棚一所、棚內以為甲軍寢食之處、棚上再葢小房一間。端備墩軍直軍瞭望。尤要改移堡寨、增添兵馬、方得與新築大邊、延綏據守、但工程浩大、費經數萬、仍須假以累年、方得就緒、况今寇在門庭、事宜權處、臣愚莫如將乾溝嚴加剷削、務使陡峻深曲、溝岸仍築女墻五尺、上安佛郎機等器、乾澗之中、土脉堅實、挑穵壕塹一道、口濶二丈、底濶八尺、深二丈、內築隄高一丈、隄上亦築女墻五尺、墻上亦各安佛即機等器、再將舊邊剷削陡峻。悉如乾溝形勢。每五里築打高固土墩一座。俱寬大。月城勾五百兵馬棲止。如遇秋凉馬肥。合當防範。行令寧夏正奇遊兵。駐劄興武營。安定堡。毛卜剌聯絡。東中二路參將。併力擺守。臣親統本鎮正遊兵馬。馳赴定邊營住劄。遇警臣與本營守備。擺守花馬池地界。至乾溝新邊延綏奇兵擺守乾溝。西岸遊兵。并西岸參將按伏兵馬。擺守乾澗隄塹。一或賊犯。各據險力用神器弩弓射打。賊雖桀驁。豈能從天而下。其經費錢糧、起用人夫工程丈尺、臣愚議得調集延綏奇遊兵六千、臣所部正遊二兵六千、延綏榆林三衞屯丁、并西路、十三營堡軍餘共三千、環慶軍餘并附近民丁一千、共一萬六千、內延綏固原、共除六千、專備輪流架梁防護。其餘一萬之數、每名日挑壕五尺、壕長四十五里、可得一十六日完畢、應築土壕月城共一十五座、堤并女墻共七十五里、及剷削乾溝舊邊、大約以二十餘日為率、通等四十日、俱可就緒、其經費錢糧、除各營馬匹料草不計外、每名日支口粮一升五合、勞銀一分、并架梁官軍、日支行糧一升五合、通算工畢日期、共該用犒勞銀四千兩、糧九千六百石、但事涉創建、而議者不無勞傷之說、又况腹裏堡寨、與夫新築堤塹、通無器械執把、除合用神臂弩長鎗狼牙棒骨朵撓勾等器、會同廵撫都御史黃臣自處木料修置外、但查得本鎮神機庫、多無佛郎機、旋風流星等砲、誠難于壯威而卻敵也、伏乞　勑部詳議、如果臣言不謬、給發錢糧、行令總制衙門、早為經理、　命下本部、移咨總督侍郎、轉行該鎮鎮廵官會行副參遊守等官、查照前議作速興工修築奉　聖旨是、欽遵去後、續為懇乞　天恩、愍念要鎮、修設邊險、量給神器以壯軍威、以資保障事、准兵部咨、該鎮守陝西都督同知梁震題前事、該兵部議擬除修邊事宜本部議覆外、其給發錢糧、係隸戶部掌行、合咨煩為徑自議給施行、因咨部送司案候間、今該前因、通查案呈到部、看得廵撫延綏都御史于桂、題稱准鎮守總兵官張鳳手本、回稱會同鎮守陝西總兵官梁震等、親詣乾溝乾濶等處地方、閱視應築壕隄等臺女墻月城丈尺、起用人夫、并架梁官軍、日支口糧行糧共該九千六百石、犒勞銀四千兩、乞要早為給發、易買糧米并犒勞支用、總制三邊軍務侍郎劉天和、題稱定南八墩、至原口之邊、誠保衞內地萬全之遠圖、乾溝乾澗之邊、乃紓目前救時之急務、及近修興武營一帶邊墻、尚未完固、乞勑戶部查照各官節奏、及今所議、將前項合用修邊銀、延綏四萬二千六百八十兩四錢、寧夏二萬四千七百四十三兩八分、各如數差官分發、延綏者徑從山西、寧夏者則從陝西運送各廵撫官處、以濟目前興工之費、并兵部咨稱乾溝等處邊墻、仍將總制鎮廵等官、查照節奉欽依、作速修築、合用錢糧、及開中鹽課、備行戶部查議給發各一節、無非制御夷虜、保障地方之意、除寧夏興武營等處邊墻、已經本部題奉前項欽依閱視未報、似難別議、其延綏乾溝乾澗等處、如果原無邊墻相應議處、欲候　命下本部、移咨總督倉塲右侍郎周敘、查將太倉收貯餘鹽事例等項銀兩、動支一萬兩、本部差官解送廵撫延綏都御史于桂處交割、專為修邊支用、不許別項花銷、事完造冊奏繳、青冊送部查考、其寧夏鎮一帶邊墻、仍咨兵部馬上差人轉行新任總制、并廵按御史遵照前　旨、作速閱視明白、造冊回奏、如果俱各完固、堪以保障、行令仍舊不必勞費財力、若是未經修理、及低簿沙鹻、不堪保障、亦要明白奏請另議興工、庶勤惰知所勸懲、而財力不致虗□矣、


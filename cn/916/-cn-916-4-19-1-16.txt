【团扇郎六首】

〖古今乐录曰：团扇郎歌者。晋中书令王珉捉白团扇。与嫂婢谢芳姿有爱。情好甚笃。嫂捶挞婢过苦。王东亭闻而止之。芳姿素善歌。嫂令歌一曲。当赦之。应声歌曰：白团扇。辛苦五流连。是郎眼所见。珉闻更问之。汝歌何遗。芳姿即改云。白团扇。憔悴非昔容。羞与郎相见。後人因而歌之。〗

七宝画团扇。灿烂明月光。饷（玉台作与。）郎却暄暑。相忆莫相忘。（○玉台新咏十作桃叶答王团扇歌。《乐府诗集》四十五。《诗纪》四十一。）

青青林中竹。可作白团扇。动摇郎玉手。因风托方便。（○玉台新咏十作桃叶答王团扇歌。《乐府诗集》四十五。《诗纪》四十一。）

犊车薄不乘。步行耀玉颜。逢侬都共语。起欲著夜半。（○《乐府诗集》四十五。《诗纪》四十一。）

团扇薄不摇。窈窕摇蒲葵。相怜中道罢。定是阿谁非。（○同上）

御路薄不行。窈窕决横塘。团扇鄣白日。面作芙蓉光。（○同上）

白练薄不著。趣欲著锦衣。异色都言好。清白为谁施。（○同上）


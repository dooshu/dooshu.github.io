○送张尚书书

前乡贡进士欧阳詹，于洛阳旅舍再拜授仆人书，献尚书阁下：某同众君子伏在尚书下风久矣。孟冬已寒，伏惟尚书尊体动止万福！人生于世，令天下之人识与未识，有一善则愿知之，有一困则愿知之。尚书以为其人何如哉？愚以百年二百年无一而已矣。尚书岂知身则其人乎？既知其人，某斯所以愿也。

凡今之人，进路于长者，或以殚词褒颂为先者，亦或求人书状为先者。伏计尚书饱见之，英明特达，必不之爱。小子固直，亦窃丑之。况尚书茂德雄才，则腾于寰宇矣，岂假区区片言只字，彰明于身乎？以尚书山容海纳，则自断于胸襟矣，岂在悠悠八行尺牍，进退于人乎？知不然矣。某才拙鲁讷，不敢游词。

某闽越人，向京师七千里矣。去秋远应直言极谏诏，不逮试，便往西秦。今冬将从博学宏词科赴集期。昨至东洛，旧负人钱五万，卒然以逢，某则合还，人又艰迫，唯一驴一马，悉以偿之。赁庑之下，如丧手足，兀然不能出门者，再旬于兹矣。亦以窘逼，遍祈于人，人无非常，所与唯匹帛斗粟，供朝夕则才可过，其外则莫就。无车无储，寄人之庐，士之穷莫穷乎此。今日有来相看者曰：“子之困至于是，何不以情闻于徐方南阳公乎？”明日有来相看者曰：“子之困至于是何不以情闻于徐方南阳公乎？”某昼忖夜量，既在尚书矣，又人人异口同词，区区之心与议并，俾忘干犯，以困投于尚书。

尚书之力，上将驱雷，清宇宙，副万乘之赖，答亿兆之望，岂独遗某所愿知之困乎？尚书下将燮阴阳，调风雨，合百神之意，允飞走之望，岂独遗荣所愿知之困乎？救火之家，水虽在远，不以远而往者，知其必能济患也。某之困，曾未拜伏尚书，所居洛阳，西邻陕虢，北俯河阳，南接陈许，东有汴滑，舍东南西北之近，越千里控于尚书者，亦知尚书必救所困焉。神游五侯之门遍，心择王公之量匝，方决意投于尚书，尚书留意焉。布露微辞，亦非容易，考试事毕，特冀拜伏。虽有蓄积，庶及面陈。


吴龙翰　见刘后村先生

天录舑仙后代孙，巍科几世属名门。

千年绝学追先圣，四海真儒仰后村。

直向天边扶日月，只从笔底转乾坤。

年来诸老凋零尽，惟有灵光独自存。

吴龙翰

吴龙翰　见刘后村先生

玻璃万顷海天秋，相国如居天上头。

锦帐围山丹荔熟，银梭织水子鱼游。

地灵自古称多士，人物当今列上流。

二季一翁家学在，湄洲即是蜀眉州。

吴龙翰

吴龙翰　见刘后村先生

雪碗冰瓯淬笔锋，篇篇琢出玉玲珑。

鹤鸣远岫千林晓，鲸展洪涛万里雄。

暮雪寒梅吟思外，春风芳草梦魂中。

诗瓢行脚半天下，多谢先生棒喝功。

吴龙翰

吴龙翰　见刘后村先生

骑却青鸾上禁林，岩岩声价重于金。

花砖日转琼笺暖，莲烛星归玉漏沈。

翰墨挈来三昧手，丝纶画出九重心。

春风已篵沙堤路，天上虚皇属意深。

吴龙翰


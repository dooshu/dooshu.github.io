许侍御诗序

侍御许青屿先生偶刻其出都之诗曰放船艹其既出而复入者曰遵渚艹二帙不足尽其诗什一然悱恻忠厚国门流传以为有风人之旨夫观人於进退得失之间本末立见矣青屿为侍御号称敢言按秦有声绩以细故夺官论者或为叹息而先生鼓柁南归无顦顇失志之态既闲居徜徉咏歌承中丞之世泽诸子弟又相继显名田园虽薄度当有以自老其卧而复出也以圣天子寛仁御下往时坐文法诖误谪斥者多见湔濯次第皆柄用贤士吐气故复昂首自奋顾瞻宫阙感恋裴回殆有一饭不忘君者会事格不果请日与其友吴渔山用文酒相娱放浪公卿耆旧间栖迟浃岁先生亦倦而将归矣适予需次京邸逾月先返又以予为知言赠答数四且相约冬春待予於兰陵之别墅嗟乎今世多才贤人浮於位新旧仕进之人例当得官者云集辇下率数岁不得除亦暇问东吴菰芦中尚有人哉


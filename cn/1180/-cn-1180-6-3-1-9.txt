礼乐纪赞


臣闻儒者之论礼乐曰：“大人举礼乐，天地将为昭焉。”又曰：“揖让而治天下者，礼乐之谓也。”语其功化之隆如此。至论其实，则曰：“礼以节文事亲，乐以乐之，又不越乎庸德之行。”何哉？盖殊事合敬，异文合爱者，礼乐之用。而爱敬之施，必始于家邦。然后举而措之天下，能四达而不悖也。

明兴，积德百有余年。至我皇上，以圣德而居尊位，兼总述作之权。命有司，宪遗经，搜彝典，于是制作大备。登三咸五，光祖宗之鸿业，郁郁乎盛矣。然其大礼与天地同节，大乐与天地同和，用之郊庙朝廷，而达诸天下者，固非臣之愚所能殚述。

若夫爱敬始于家邦，以隆大孝，创为盛礼备乐，总群议而裁之圣心者，臣盖得以记其梗概焉。谨条其礼仪祭告之文，及乐章、乐器之数，为《礼乐纪》。盖虽未及备大圣人尽制之全，抑儒者所论礼乐之实，以基治化者，则庶几乎具于此矣。

赞曰：记礼者，谓礼乐之数可陈也，其义难知也。今臣所记礼仪、礼器、乐章，皆有司、祝史之事，所谓其数云尔，乌足以窥大圣人制作之精乎？然因其易者，求其难者，数举而义斯寓焉。故荀卿有言，“不知其义，谨守其数。”然则仪章、器数，又安可略哉？

矧我皇上，大孝尊亲。生事葬祭之典，其大者固已竭情尽慎，斟酌损益，建诸天地而不悖，质诸鬼神而无疑矣。乃其登降揖让之节，声容缀兆之祥，亦莫不加圣心焉。极情文之大备，举巨细而毕该，盖所谓兼总条贯，金声而玉振之者也。

昔者，孔子睹庙器而知持盈之理，聆琴音而思文王之德。倘有通玄识微之士，能于器数之间，仰溯圣人之蕴者，则有司存焉。






与王鉴川计送归那吉事


向者奉书，诚为过防。辱来教，事事有备，可坐而收功矣。慰甚，慰甚！

初拟老酋赏赉，那吉加官。后思今虏所急者，在于得其孙，且了此一事，待封贡事成，则其部下酋长，皆授官爵，而老酋例有蟒服之赐，向后给之，未为晚也。旨中不重执叛，而重输诚哀恳，盖朝廷怀柔外夷之体。币布已于内库索出，星夜赉上，到即行事，毋使虏久候心变。小酋既去，宜厚抚之。传与方金湖，凡那吉所用诸物，可悉与之，宴赉皆宜从厚。彼亦人也，能不怀感？他日有事，卒相遇于疆场，知军中有王太师，亦必避公三舍矣。此在公可以便宜行之，不必一一以闻也。

诸逆既入境，可即执送阙下，献俘正法，传首于边，使叛人知畏。先将那吉移驻近边，叛人先入，那吉后行。彼若劫质，即斩那吉首示之。闭城与战，彼曲我直，战无不克矣。阿力哥断不可与之。留得此人，将来大有用处，望公审图之。

姚子之言甚妄，恐金湖闻之，意或灰阻，愿公曲加慰勉。此事关系甚重，倘处置少失，虽离地方，责亦难诿，况未必得去乎？事机所在，间不容发。尊见既定，断而行之，勿自掣肘。彼虽有言，庙议已决，无足恤也。






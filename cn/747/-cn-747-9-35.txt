○册徐州都督徐王元礼文

於戏！惟王建都，惟圣垂范。安兆民者，实敦亲戚；固鸿业者，必树藩卫。惟尔使持节都督徐谯泗三州诸军事徐州刺史徐王元礼，器能明敏，业履详和，幼闻《诗》、《礼》，早膺车服。海岱及淮，俗兼齐鲁，胙土按部，佥曰尔谐。是用斟酌前代，率由令典，俾屏乃辟，传尔后昆。朕闻曰：“友于兄弟，施于有政。”“弗学墙面，莅事惟烦。”缅求大训，兹为要道。往钦哉！尔其执心於忠孝，践行於俭约，无好逸豫，以犯非礼。无纵嗜欲，以迩宵人，明率旧章，以保疆土。可不慎欤！


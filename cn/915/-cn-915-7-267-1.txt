◇後出杂心序

昔如来泥洹之後，於秦汉之间，有尊者法胜，造《阿毗昙心本》，凡有二百五十偈，以为十品。後至晋中兴之世，复有尊者达摩多罗，更增三百五十偈，以为十一品，号曰《杂心》。十品篇目，仍旧为名，唯别立择品篇，以为异耳。位序品次，依四谛为义，界品直说法相，以拟苦谛，行业使三品，多论生死之本，以拟集谛。贤圣所说，断结证灭之义，以拟灭谛。智定二品，多说无漏之道，以拟道谛。自後诸品，杂明上事，更无别体也。於宋元嘉十一年甲戌之岁，有外国沙门，名曰三藏，观化游此。其人先於大国综习斯经，於是众僧请令出之，即以其年九月，於宋都长干寺，集诸学士法师云公译语。法师观公笔受，考校治定，周年乃讫。镜以不才，谬预听末，虽思不及玄，而时有浅解。今谨率所闻，以示後生，至於折中，以俟明哲，於会稽始宁山徐支江精舍撰记。（《释藏》迹十。）


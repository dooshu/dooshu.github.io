◇与何尚之书

昨遣问，承丈人已晦志山田，虽曰年礼宜遵，亦事难斯贵，俾疏、班、邴、魏，通美於前策，龚、贡、山、卫，沦惭乎曩篇。规迨休告，雪涤素怀，冀寻幽之欢，毕（栖）玄之适，但淑逸操偏迥，野性瞢滞，果兹冲寂，必沈乐忘归。然而已议途闻者，谓丈人徽明未耗，誉业方籍，傥能屈事康道，降节殉务，舍南濒之操，淑此行永决矣。望眷有积，约日无误。（《宋书·何尚之传》，元嘉二十九年，致仕，於方山，著《退居赋》以明所守，而议者咸谓尚之不能固志，太子左卫率袁淑与尚之书。）


○令河北淮南诸州举人诏

朕以寡薄，嗣守鸿基，实资多士，共康庶政，虚己侧席，为日已久，投竿舍筑，罕值其人。自亲巡东夏，观省风俗，兴言至治，夕惕兢怀。然则齐、赵、魏、鲁，礼义自出；江、淮、吴、会，英髦斯在。山川所感，古今宁殊，载伫风猷，实劳梦想。宜令河北淮南诸州长官，於所部之内，精加访采。其孝悌淳笃，兼闲时务，儒术该通，可为师范；文词秀美，才堪著述；明识治体，可委字民；并志行修立，为乡里所推者：举送雒阳宫。各给传乘，优礼发遣，当随其器能，擢以不次。若有老病不堪入朝者，具以名闻，庶岩穴靡遗，俊乂可致，务尽搜扬之道，称朕意焉。


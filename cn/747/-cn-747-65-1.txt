○贬李道古循州司马诏

左金吾卫将军兼御史大夫李道古，幸以宗枝，早参名级，出分专面，入践通班。诚宜祗慎周行，恪居官次，而乃利於苟进，忘彼慎身。持左道以事君，将行险以侥幸，因缘药术，荐达妄庸。上惑先朝，俯招物议，迹其事状，合正刑章。朕以临御之初，务在宽大，特缓投荒之典，俾从佐郡之名，无谓优容，而忽宏贷。可守循州司马。


57　鷹化鳩爵化蛤　物類以陰陽美惡互化變


鷹化爲鳩，陰爲陽所化；爵化爲蛤，陽爲陰所化。堇荼如飴，惡變而美；荃蕙爲茅，美變而惡。

【元圻案】禮記集説：「嚴陵方氏慤曰：『鷹好殺而擊以秋，鼠好貪而出以夜，皆陰類也。鳩、鴽皆陽類也。卯、辰者陽之中，故仲春則鷹化爲鳩，季春則田鼠化爲鴽，蓋陰爲陽所化。爵乳子而集以春，雉求雌而雊以朝，皆陽類也。蛤、蜃皆陰類也。戌、亥者陰之極也，故季秋則爵入大水爲蛤，孟冬則雉入大水爲蜃，蓋陽爲陰所化。物理如此。』」〇詩大雅綿「堇荼如飴」，箋：「周之原地在岐山之南，膴膴然肥美。其所生菜，雖有性苦者，甘如飴也。」〇離騷「荃蕙化而爲茅」，注：「失其本性也。以言君子更爲小人，忠信更爲佞僞也。」






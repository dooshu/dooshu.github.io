○漳州三平大师碑铭（并序）

得菩提一乘，嗣达摩正统，志其修证，俾人知方。则有大师法名义中，俗姓杨氏。为高陵人，因父仕闽，征于福唐县。年十四，宋州律师元用剃发。二十七具戒。先修三摩钵提，后修奢摩他禅那。大师幼悟法印，不汨幻机，日损薰结，元超冥观。先依百岩怀晖大师，历奉西堂百丈石契，后依大颠大师。宝历初到漳州，州有三平山，因芟住持，敞为招提。学人不远荒服请法者，常有三百馀人。示以俗谛，勉其如幻解脱；示以真空，显非秘密度门。虚往实归，皆悦义味。知性无量，於无量中，以习气所拘，推为性分；知智无异，於无异中，以随生所系，推为业智。以此演教，证可知也。大师一日病背疽，闭户七日不通问。洎出，疽已溃矣。无何，门人以母丧闻，又闭户七日不食饮。武宗皇帝简并佛刹，冠带僧徒，大师至於三平深岩。至宣宗皇帝稍复佛法，有巡礼僧常肇、惟建等二十人。刺史故太子郑少师薰俾蒇其事，旬岁内寺宇一新，因旧额标曰开元。於戏！知物不终完，成之以裨教，知像不尽法，约之以表微。晦其用而不知其方，本乎迹而不知其常。咸通十三年十一月六日，宴坐示灭，享年九十一，僧腊六十五。讽自吏部侍郎以旁累谪守漳浦，至止二日访之，但和容瞪目，久而无言。徵其意，备得行止事实，相见无间然也。问曰：“《周易》经历三圣，皆合天旨神道。注之者以至虚而善应，则以道为称，以不思而元览，则以神为名，达理者也。经云隐而显，不言而喻，不疾而速，不行而至。后之通儒，有何疑也？”异日又访之，适有刑狱，因语及，师曰：“孝之至也，无所不善，有其迹乃匹夫之令节，法之至也，莫得而私，一其政则国之彝典。”其於适道适权又如此。言讫颔之，不复更言。今亡矣夫，强拟诸形容，因为铭曰：

观迹知证，语默明焉。观证知教，权实形焉。体用如一，曷以言宣。太素浩然，吾师亦然。观其定容，见其正性。不阅外尘，朗然内净。智圆则神，理通则圣。师能得之，随顺无竞。吾之行止，师何以知。得性之分，识时之机。达心大师，邈不可追。

崔涓

涓，宰相珙子。大中四年登第。历杭州刺史，终御史大夫。


17　施士丐説詩　唐語林與正史相發明


韓文公爲施士丐銘曰：「先生明毛、鄭詩，通春秋左氏傳，善講説，朝之賢士大夫從而執經考疑者繼于門。」唐語林云：「劉禹錫與韓、柳詣士丐，聽説詩曰：『甘棠「勿拜」，如人身案：讀詩記引之，無「身」字。之拜，小低屈也。「勿拜」則不止「勿翦」，言召伯漸遠，人思不可及。』」讀詩記甘棠董氏引士丐説。

【全云】唐人詩説無傳者，今世秪存成伯璵指説數紙耳。

【元圻案】唐語林曰：「劉禹錫與柳八、韓七詣施士丐，聽毛詩，説『維鵜在梁』，梁，人取魚之梁也。言鵜自合求魚，不合於人梁上取其魚。譬之人自無善事，攘人之美，如鵜在人之梁。毛注失之。又説山無草木曰『岵』，所以言『陟彼岵兮』，言無可怙也〔一〕。以岵之無草木，故以譬之。又説甘棠之詩，『勿翦勿拜』，拜如人身之拜，小低屈也。上言勿翦，終言勿拜，明召伯漸遠，人思不可得也。毛詩『拜』猶『伐』，非也。」〇程泰之演繁露六：「翦者斷也，勿拜則不止勿翦，且不敢屈其枝而垂之，敬之至也。」〇四庫全書總目小説類：「唐語林八卷，宋王讜撰。書録解題云『長安王讜正甫』，郡齋讀書志云『未詳撰人』。讜之名不見史傳。是書雖倣世説，而所記典章故實、嘉言懿行，多與正史相發明。」〇韓文公銘曰：「士丐，官太學博士。」其字未詳。〇讀詩記三，引王氏曰「拜謂屈之而已」，作正文；復引董氏曰：「施士丐曰：『拜如人之拜，小低屈也。』」作小注。

〔一〕「怙」，原作「岵」，據中華本唐語林校證卷二文學改。






考满辞加恩疏


准吏部咨，奉圣旨：“元辅居正，社稷重臣，忠勋茂著。兹六年考绩，朕心嘉悦。着支正一品俸，进中极殿大学士，荫一子中书舍人，给与应得诰命。钦此。”

臣闻命自天，措躬无地。伏念臣本以凡庸，躐司鼎轴。自先朝受任以来，误承优眷；及皇上嗣服之始，更受特知。而臣上不能以皇王之道，启沃圣心；下不能纾纡远之猷，平章国政。敝风因循而未振，实效疏阔而罔臻，是臣莫副倚毗之专，而适丛瘝旷之咎也。兹当课绩，方俟黜幽；岂意圣慈，更加隆施。昨者宸章赐奖，已蒙逾例之恩；今者纶贲传温，更荷非常之宠。跼蹐自省，梦寐若惊。夫无基而厚墉，则圮倾立至；器小而受巨，则覆满随因。岂惟舆议之所共讥，实亦天道之所必忌。故往岁大赉加恩，臣屡疏辞免，幸蒙俞允，乃少即安。今敢不避宸严，再陈愚悃。伏望皇上察臣素抱朴忠，绝无矫饰，特收成命，俾图后功，庶国恩不为滥施，而群工亦克用劝矣。臣无任恳切祈望之至。

（奉圣旨：考绩加恩，朝廷彝典。于勋德未足为酬，宜承眷命，不必再辞。吏部知道。）






东浮山：

山西平定州东浮山，距城五十里，即女皇氏补天处，其炼石灶尚存。石炭胜他产，诸色石俱可烧口。明学士陆文裕(深)过其地，得遗迹，问土人及学士大夫，皆曰古迹实然。岁上元夜，家置一炉，当户高五六尺许，实以杂石，附以石炭，夜炼之达旦。焰光上烛，天为之赤，至于今不废，是谓补天。文裕语太宰乔庄靖(宇)曰：「女皇察物，宜先民用，故制此以通昏黑之变，辅烹饪之宜，盖曰补天之所不及耳。」(《俨山集》)




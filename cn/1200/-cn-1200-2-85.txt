第八十五慎悔卦〔阴阳错位震雷正东〕：二中一下颠错之象

象曰：上下反错，事皆失宜。东西乖异，不相近随。

颜曰：必有攸往，事不从心，阴阳错位故也。所求无益，为事不谐。

何曰：阴居中位，内阴主事。所图宜向阴方，贵人和协用事。又曰：求官未遂，求财多破，贵人难见，官事未决，病者未安，行人未至，婚未合，行军不胜，事宜守旧，或千里外，吉。

陈曰：阴反居上，阳反居下，颠倒乖错，故曰云云。

刘曰：上下反错，柔尚刚也。东西乖异，失所望也。

此课上无天位，而阴阳又颠倒于下，诸事反逆，凶。占者慎之。

诗曰：天事转乖危，人心亦自欺。察言防不义，进退慎其为。


张抡


抡，字才甫，“全”已见。

满庭芳

寿杨殿帅

威彻冰河，兵严玉帐，济时人在壶天。妙龄谈笑，图画上凌烟。但见勋书鼎鼐，谁知道、名列高仙。风云会，钩陈羽卫，绿鬓影貂蝉。

绵绵。流庆远，芝兰秀发，折桂争先。占盛一门，文武更双全。已饵琼英绛雪，灵龟寿、何止千年。年年看，笙歌丛里，金盏倒垂莲。

鹧鸪天

鹤驭来从玉席前。笑谈勋业照凌烟。心游物外都无碍，春在壶中别有天。

香似雾，酒如泉。华堂冰雪映神仙。灵椿不老青松健，花里年年醉管弦。

又

彩舞萱堂喜气新。年年今日庆生辰。碧凝香雾笼清晓，红入桃花媚小春。

须酩酊，莫逡巡。九霞杯冷又重温。壶天自是人难老，长拥笙歌醉洞云。

又

五福仙娥月殿来。依稀微步彩云随。一从别有瑶池宴，不见蟠桃几度开。

歌宛转，舞徘徊。碧梧秋意满池台。年年玉露收残暑，长送新凉入寿杯。

又

消息枝头梅子黄。两宫恩意酿湖光。长庚自是文章瑞，好伴前星烛万方。

金鸭暖，玉杯香。换鹅笔墨醉淋浪。只将名字为公祝，便合千秋佐玉皇。

又

福善天应锡寿祺。人生七十古来稀。我翁更有椿龄在，馀庆堂前玉树辉。

传世业，长孙枝。捧杯欢见老莱衣。一阳渐近门多喜，进禄争迎好事归。

画堂春

月娥来自广寒宫。步摇环珮丁东。戏鸾双舞驾天风。雪满云空。

一剪玉梅花小，九霞琼醴杯浓。凤箫千载莫匆匆。且醉壶中。

望仙门

玉池波浪碧如鳞。露莲新。新歌一曲翠眉嚬。舞乖茵。

满酌兰英酒，须知献寿千春。太平无事荷君恩，齐唱望仙门。

又

玉京清漏起微凉。好秋光。金杯潋滟酌琼浆。会仙乡。

新曲调丝管，新声更飐霓裳。博山炉暖泛浓香。为寿百千长。

又

紫微枝上露华浓。起秋风。管弦声细出帘栊。象筵中。

仙酒斟云液，山歌转绕梁虹。此时佳会庆相逢。欢醉且从容。








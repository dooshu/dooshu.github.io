悲济南


北风萧萧历下城，千楼万雉何峥嵘。
城头老兵独击柝，宫中美人双弹筝。
吹角鸣笳来大野，橐驼喂食宫门下。
珠帘玉槛芙蓉池，杂沓黄昏饮胡马。
朱邸诸王宫锦袍，玉颜隆准填蓬蒿。
血污清泉流不得，白乌暮噪苍狐嗥。
红粉青蛾今在否，黄尘昼暗穹庐高。
琵琶一声汉家曲，梁父不见心徒劳。
春来东望长太息，更闻此语泪沾臆。
旗仗旌旄何处寻，满城风雨生荆棘。
天子方隆鲁卫恩，诸姬岂尽藩维职。
海岱愁云黯淡间，应使皇情更凄恻。





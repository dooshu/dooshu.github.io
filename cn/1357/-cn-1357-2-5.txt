附识


按：此本向有传抄，脍炙人口，而大同小异。外有太师挚适齐章平话一篇，已借入《桃花扇》中。盖木皮先生以前代逸民，愤结于中，隐姓埋名，一鼓一板，邀游城市街巷间，信口成文：与屈子《离骚》、腐迁《史记》同一抑郁，而发为不平之鸣，使闻者欷嘘悲感。有心者各录其稿，故详略不同。前两序为予曾伯祖萼亭先生（讳□□）作。先生雍正癸卯拔贡，高才绝学，终身不第，抑郁以终。曾因事逮系，其悲愤之气，有不觉溢于楮墨者。所著诗古文词、经义韵学，已刊《望奎楼全集》，今版己漶灭大半。未刻者有《注释奇门烟波钓叟歌》等书。其《治河》一册，则采入《经世文编》矣。诸城野鹤先生所著十余种，亦尚有藏本未刻者，惜皆未睹其全。

同治戊辰闰月，旷视山房竹石主人附识。






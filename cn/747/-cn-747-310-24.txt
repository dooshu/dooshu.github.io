○开元二十七年册尊号大赦天下制

门下：古之执大象建皇极者，必稽彝训而受鸿名，所以应乎天而顺乎人也。朕嗣守丕业，二十七年。受命之初，既膺明号，尚多祗惧，已谓崇高。而公卿宗子，缁黄耆艾，披诚沥恳，诣阙上言，佥以为乃圣乃文，祖宗大烈，恭惟缵服，必在钦承，愿以休名，施於薄德。抑而不许，凡已十年，爰迨於今，又陈八请。上迫奉先之义，下稽从众之言，将存至公，不可固拒。以今日敬依大号曰开元圣文神武皇帝。勉从典册，良增感惧。惟新之号，既不私於朕躬；非常之泽，宜并覃於率土。可大赦天下：自开元二十七年二月七日昧爽以前，大辟以下，罪无轻重，已发觉未发觉，已结正未结正，系囚见徒常赦所不免者，咸赦除之。自开元以来诸色逋负疚累人等，咸从洗涤，令许自新，所司更不须以此为累。其有别敕停官及亡失爵者，放归不齿之类，量加收叙。左迁官及诸色流人，并稍量移近处。朕每念黎，常恐失所，救其困乏，所贵及时。比来诸州，或有损处，所在赈给，例逼春农。比及奏报，又淹时月，既无救於悬绝，亦何成於惠养？自今以後，每年至秋收後，即宜遣使分道宣慰，仍与采访使及州县相知巡检。百姓间或有乏绝不自支济者，应须蠲放及赈给，便量事处置讫奏闻。天下百姓宜放今年地税。州县官月料，往缘钱有滥恶，致损於人，或徇私者多，得罪亦众，所以改支庸调，将便公私。闻百姓之间加织造，若以此劳弊，又非得所。自今以後，宜各以当道所铸，充其月料。古者三载考绩，黜陟幽明，允叶大猷，以劝天下。比来诸道所通善状，但优仕进之辈，与为选调之资。责实循史，或乖古义。自今以後，诸道使更不须通善状。每至三年，朕当自择使臣，观察风俗，有清白政理著闻者，当别擢用。宗庙致敬，必先於所在；神人所依，无取於非族。深惟至理，用切因心。其应缘太庙五享，宜於宗子及嗣王郡王中拣择有德望者，令摄三公行事。其异姓官更不须差摄，其草泽间有殊才异行，文堪经国，为众所知，不求闻达者，所在长官以礼徵送。皇太子男宜并封授官，王守礼、宁王宪各与一子三品官。其内外文武，三品已上赐爵一级，四品以下各加一阶。长公主及嗣郡王各与一子官，郡主、县主各放一子出身。二王後及诸方蕃客宜各赐物，诸致仕官量与进改，依前致仕。天下耆老，百岁以下版授下州刺史，妇人版授郡君，赐粟五石、绵帛五段；九十已上版授上州司马，妇人版授县君，赐粟三石、绵帛三段；八十已上版授县令，妇人版授乡君，赐粟两石、绵帛二段。京城父老，宜共赐物三千段，道僧等赐物一万匹。天下观寺六斋日，宜转经读典，惩恶劝善，以阐文教。赦书有所未该，所司类例处分。率土之内，赐五日。五岳四渎，名山大川，自古帝王忠臣义士，并令州县致祭。其有亡命山泽，挟藏军器，百日不首，复罪如初。宣布中外，咸使知闻。主者施行。


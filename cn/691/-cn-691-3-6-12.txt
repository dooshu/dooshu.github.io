◎打银匠

近日，浦城文童纷纷赴建宁郡城应试，凡府县试以第一名录送者，院试必准入庠，故人人家中皆望得案首。忽学中门斗报到第一名系达聪，余不识其人，知其堂叔玉圃郎中麟与家大人同年相好，余因询此人文艺果可为一邑之冠否？客曰："不过一寒儒耳，且其父现业打银，并非读书种子也。"又一客忽曰："渠之打银，非犹夫人之打银也。浦中打银，无不以铜铅杂银者，惟渠数十年从无此弊，妇女皆信之。"家大人闻而瞿然曰："有是哉，义利之辨如此，此子早应冠军矣。"此士大夫之所难，而偏得之执技末流，能无表之以励俗哉。达聪之父名允钟，其侄达子邦云。


○論急遣撫臣安邊靖虜疏

國家承平既久、邊鎮紀綱漸弛、故將臣在平時。苦文法束縳。以逢迎取悅為能。而無慷慨特立之志。暨其臨敵。希　國典寬大。以退縮苟免為幸。而無激昂奮發之忠。臣願　陛下敕本兵及撫臣、以作養將才為急、以策勵士氣為務、不以一巳好惡、亂臧否之實、不以一人毀譽、枉用舍之公、凡將校有邊功者。方得錄用。如無戰績。不許冐遷。臣又聞將官樹奇勳。多藉家蓄之兵。蓄家兵。必由私殖之厚。故正統間都御史羅亨信督屯大同等處將校。皆得自耕于邊。無事率家丁以耕。而兵即農也。有警驅家丁以戰。而農即兵也。盖將官自耕其利有四官耕則民藉其捍衛之力。亦將安心于耕。一利也。既耕則官可自足。不復侵漁於軍。二利也。官之利在邊。則奮勇遏敵。敵不得入境。三利也。耕必三時在外。而邊地之險阨周知。可以按伏禦敵。四利也。自兵部侍郎于謙巡大同、奏革鎮將耕種、而邊土盡入于屯籍、俾民自為耕、夫謙之奏革、以鎮將役軍多而侵利慱也。豈知其弊遂至官民並廢耕耘。而棄其壤為虜駐牧之所哉。臣謂歸田於民、民廢耕而適以資虜、孰若使官耕于外、民耕於內、表裏依輔、足食養兵、兩利兩害、成迹較然、臣願　陛下復將臣自耕之舊。仍重邊功之賞。無功者雖年資深。薦剡多。弗錄也。有功雖有媒孽之者。非顯過弗棄也。　陛下意向所在。如風鼓動。天下莫不靡從。而人人自奮矣。臣又考見　宣宗皇帝。遣兵部尚書王驥、視師甘肅、許以便宜從事、驥集將校問曰。往歲出兵。遇虜于魚兒海首。先退縮者誰也。眾曰都指揮安敬。即命左右引出斬之。三軍股慄。遂成犁庭掃穴之功。又　英宗皇帝時。甘肅參贊都督王喜、玩寇失机。都御史馬昂。首論其罪。謫戍遼東。旋見奏凱。臣願　陛下上師　列聖、下軫各邊重總督總兵之權。伸軍門軍法之令。退縮如安敬。失机如王喜者。大則斬狥。小則戍警。葢　國家高官厚祿。世世以待將臣。為能克敵也。有克敵之功。旋加重賞有縱敵之辜。胡可薄治。臣見賞罰明、則紀綱振、人心于是乎丕勸。即繫單于之頸笞中行之背、以佐　陛下除兇雪恥者至矣、


饮徐文在山亭


君家碧云里，彷佛玉山岑。
霁雪峨峨照春海，轻风袅袅吹芳林。
我携众宾意倾写，解衣岸帻青松下。
谢公虽少如花人，嵇生本是餐霞者。
锦榭青轩次第开，晴云缥缈出楼台。
千树飞花摇绮席，双峰积翠映行杯。
银烛沈沈饮君酒，爽气高谈惊户牖。
半酣长啸归去来，明月忽然满杨柳。
相约春深桃李时，与君花下重携手。





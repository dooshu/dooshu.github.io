○请减比远州县选数奏（元和八年十二月吏部）

比远州县官请量减，四选、五选，六选，请减一选；七选、八选、九选，各请减两选；十选、十一选、十二选、各减三选。伏以比远处都七十五州，选人试後惧不及限者，即伏请注拟。虽有此例，每年不过一百馀人。其比远州县，皆是开元天宝中仁风乐土。今者或以俸钱减少，或以地在远方，凡是平流，从前不注。至若劝课耕种，归怀逃亡，其所择才，急於近地。有司若不注授，所在唯闻假摄。编益困，田土益荒。请减前件选。


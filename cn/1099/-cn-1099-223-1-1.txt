○計處防秋戍邊人馬疏 【 防秋】

國家禦虜兵衛。四旹不徹。警備也。而防秋云者。以秋高馬肥。水艸有依。虜可深入。故特加戒嚴耳。然往者罕聞有客兵之調。而亦未嘗有擺兵之說也。近因賊勢益橫。異於曩旹。故徵調之兵多。而擺邊之議起矣。二者並行。勞費加倍。已甚不貲。使於七月秋臨。塞草茂而始聚。九月秋盡。塞艸枯而漸散。客兵但可暫集以用其銳氣久留則変生臣猶懼其困而敝也。乃若自夏徂冬。聚而不散。是豈用武之經。而可繼之道哉。去年虜突宣府。侵駭紫荊。貽憂　君父。當事之臣。自罹辠棘。鏡鑒不遠。敢蹈前愆。顧以　國家之事。莫大於邊情。不度理勢。惟求免罪不暇謀國邊臣常習也而一為身謀。過於懲創。則戒生於此。而禍隱於彼。泥於所可知而忘其所不可見。非計之得也。而况去年掣兵在九月之中旬。是誠太早。又疏於偵探。不量留以為防。致虜長驅。罪安可逭。今年值閏。即所臨之十月。當已是去年之十一月矣。防秋主客官兵。畢竟議掣。則此其旹也。胡人以搶掠為業。不論春冬。馱芻囊酪。輒肆憑陵。稽之往年。歷歷可數。兵掣之後安保其必不復來。但謹備之。俾不至深入內地。邊臣即云有辠。猶冀　聖慈。俯垂明白。不以殉軍。臣子茍忠於謀國。亦何至于懲噎而廢餐耶。臣惟客兵調徵。去家一二千餘里。主兵擺牆。遠者亦不下三四百餘里。朔風裂肌。饋餉不給。鶉衣野處。龜腹徒延。設有脫巾求請。如唐人之事。則將何以應之。夫使之不以其時。而散之不繇其舊。雖有噢休懍栗不可測度之恩威。客兵之逃日見告而不之変計者將利其空籍也然而竄者逸者。自一而十。十而百。百而至于千萬。欲盡置之法。則太苛。欲遂釋其辜。則啟玩。設又有不忍飢。寒。不俟命令鬨然解散。所損豈其微哉。臣所謂禍隱於不可見者。此也。為今之計。合無先將他鎮客兵。及擺邊主兵官軍民壯人等次第掣放。參將守備等官所部兵馬。各歸本路本城堡照常防守。宣大二鎮。量將正奇游兵四營官軍分為兩班。每班二營。各擇賊行緊要地方。輪流駐劄。時常往來廵邏防禦。每月一更。以休息人力。節省行粮仍差家丁通事夜不收人等。不旹出境遠哨。一聞有警。隨賊向往。互相應援。併力截殺。敢有怠玩及自分彼此。致誤事機者。聽臣參究重治。山西保定二鎮。亦行各撫鎮官。量留精兵一二枝。一體防禦。其偏頭關迤西臨近黃河一帶。疊砌水牆。鑿穿品坑。以禦套賊擁眾渡河東侵之患。各鎮合用行粮料草。行各廵撫都御史查處支給。倘有不敷。逕自奏　請給發接濟。臣又惟掣兵云者。謂掣去異鎮客兵。至于本路各城堡沿邊官軍。止是不復挨牆擺列而巳。邊事有常。自當時時隄備。上年各官思不出此。兵既掣即是敵人乘我無備之時安可高枕一經掣放。便自以為已釋重負。既不遠哨。又不設防。倉卒遇賊。束手無策。重貽邊患。職是之繇。務要安不忘危靜而思變。一若臨敵。勿自廢弛。庶可以弭變於未萌。而消患於意外矣。


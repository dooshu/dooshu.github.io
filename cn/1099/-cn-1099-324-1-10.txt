○進職官書屏疏 【 職官書屏】

竊以安民之要。在于知人。辨論官材。必考其素。顧人主尊居九重。坐運四海。于臣下之姓名貫址。尚不能知。又安能一一別其能否而黜陟之乎。朝宁之間。百司庶府。尚不能識。又安能旁燭于四方郡國之遠乎。考之前史。唐太宗以天下剌史姓名。書于御座屏風坐臥觀覽。唐宣宗知涇陽令李行言之賢書其名于殿柱。不次擢用。我　成祖文皇帝嘗書中外官姓名于武英殿南廊　仁宗昭皇帝亦命吏部尚書蹇義兵部尚書李慶具各都司布政按察司官履歷揭于奉天門西序。良以輿圖遼廓。官府分羅。身既難以遍歷。故託之標記以廣其明。知既難以周知。故操其要約而運諸掌。君心也、臣股肱耳目也、人之一心、雖賴股肱耳目以為之視聽持行而心之精神、亦必常流通于股肱耳目之間、然後眾體有所管攝而各效其用。此明君所以總條貫而御人羣之要道也。仰惟　皇上天挺睿明勵精圖治、今春朝覲考察、親獎廉能頃者吏部奏除、躬臨銓選、其加意于吏治人才如此。顧天下疆里。尚未悉知。諸司職務。尚未盡熟。雖欲審別。其道無由。臣等思所以推廣德意、開發聖聰者、謹属吏部尚書張瀚兵部尚書譚綸備查兩京及在外文武職官、府部而下、知府以上、各姓名籍貫及出身資格、造為御屏一座。中三扇。繪天下疆域之圖。左六扇。列文官職名。右六扇列武官職名。各為浮帖以便更換。每十日該部將陞遷調改各官開送內閣、臣等令中書官寫換一遍。其屏即張設于文華殿後、　皇上講讀進字之所。以便朝夕省覽。如某衙門缺某官。該部推舉某人。即知其人原係某官。今果堪此任否。某地方有事。即知某人見任此地。今能辦此事否。臣等日侍左右。　皇上即可親賜詢問。細加商確。臣等若有所知。亦得面盡其愚以俟聖斷。一指顧間。而四方道里險易。百司職務繁簡。一時官員賢否。舉莫逃于聖鑒之下。不惟提綱挈要。便于觀覽。且使居官守職者。皆知姓名常在朝廷左右所行之事皆得達于宸聰。其賢者將兢兢焉爭自淬勵以求見知于　上。不才者亦將凜凜焉畏上之知而不敢為非。　皇上獨運神智。坐以照之。垂拱而天下治矣。臣等謹將所製職官御屏一座、隨本上進、伏乞勑下該衙門進收如法張設、恭請　聖明俯覽以少盡臣等納忠之誠

皇明經世文編卷之三百二十四終








黄草

黄草〔一〕


黄草峡西船不归，赤甲山下行人一云人行稀。秦中驿使无消息，蜀道兵一云干戈有是非。万里秋风吹锦水，谁家别泪湿罗衣。莫愁剑阁终堪据，闻道松州已被围〔二〕。

〔一〕黄草：胡三省曰：《水经注》：涪州之西有黄葛峡，山高险绝，无人居，意即此峡也。杜诗“黄草峡西”，注云：在涪州之西。

〔二〕松州：《舆地纪胜》：《通鉴》于代宗广德元年书：吐蕃陷松、维、保三州。《茂州图经》云：广德二年，吐蕃取陇右，西川节度高适出兵西山，牵制无功，遂亡松、维。

鹤曰：秦中驿使，谓李之芳奉使见留也。蜀道兵戈，谓徐知道据剑阁也。当时公在梓阆，非夔州诗也。按：鹤说良是，但又引来瑱、裴茂之战以解首二句，为曲说耳。






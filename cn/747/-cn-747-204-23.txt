○议沙门不应拜俗状

窃以白马东归，寺刹爰建；青牛西上，观座方兴；莫不照烛昏迷，导引腾化。然敬君之范，简略阙言；不拜之仪，因循往有：非直情乖物义，抑亦意爽圣经（事如中台司引议中弹）。且法服制仪，表绝凡流之恒敬；莲花宝座，岂说不拜於君亲（弹曰：铜自石生，珠因水育，取者方委，传者故迷。况佛教幽微，理难窥涉，不知而作，其斯谓乎）？君有天地之尊，敬君远符经教；亲著生育之惠，拜亲遐会法源：抚事有益於经，扪理未亏於法。牵率愚管，设敬为宜。谨议。








○上李尚书状

昨者伏蒙恩造，重有沾赐，兼假长行人乘等，以今月十日到上都讫。既获安居，便从常调。成兹志愿，皆自知怜。伏以无褐无车，古人屡有；馈飧受馆，诸侯不常。皆才可持危扶颠，辩或离坚合异。尚有历七十国而不遇其主，旷五百岁而方希一贤。道之难行，运不常会，苟至於此，知如之何？某始在弱龄，志惟绝俗，每北窗风至，东皋暮归。彭泽无弦，不从繁手；汉阴抱瓮，宁取机心？岩桂长寒，岭云镇在，誓将适此，实欲终焉。其後以婚嫁相萦，弟兄未立，阳货有迷邦之诮，王华生处世之心。靡顾《移文》，言从初服。

幸李公之阍者，不拒孔融；读蔡氏之家书，未归王粲。粗闻六蔽，聊玩九流，行与时违，言将俗背。方朔虽强於自举，匡衡竟中於丙科。驾鼓未休，抢榆而止。然窃观古昔之事，遐听上下之交，有合自一言，奖因片善，不以齿序，不以位骄，想见其人，可与为友。近古以降，斯风顿微，处贵有隔品之严，於道绝忘形之契。中间柳澹年犹乳抱，李北海因与结交；裴逖迹困泥涂，王右丞常所前席。时之不可，人以为悲，愚虽甚微，颇向斯义。自顷升名贡籍，厕足人流，未尝辄慕权豪，切求绍介，用胁肩谄笑，以竞媚取容。袁生之门，但联有雪；墨子之突，曾是无烟。每虞三揖之轻，略以千钧自重。

阁下念先市骨，志在采葑，引以从游，寄之风兴。玳筵高敞，画舸徐牵，分越加笾，事殊设醴，怜贾生之少，恕祢衡之狂。此际举觞而恨异漏卮，对案而惭非巨壑。谢家东土，延宾而别待车公；王令临邛，为客而先言犬子。彼之荣重，殊谓寂寥。伏闻声尘，已移弦晦。隋王朱邸，方同故掾之心；燕地黄金，更落他人之手。追攀未及，结恋无任，瞻望门墙，若在霄汉。伏惟始终识察。


○魏王宣州大都督制

敕：惟先王体国经野，建邦设都，并立懿视，以藩王室。当畿服之地，则任辅翌之重。有戎昭之绩，乃增督护之威。是以王略恢而诸侯和矣。宣城重镇，陪京之南。制天险之津梁，据三楚之襟带。境环千里，邑聚万民。我朝以来，戎寄尤切。太师魏王，受钺先帝。建牙是邦，宣导皇风。董齐师律，生植茂遂。礼让兴行，时惟懋功。叶此时论，粤朕小子。惧德弗堪，允孚大猷。其在叔父，虽师保之命，已迪茂章。而刺举之名，未极公望。宜升大府，式壮中权。於戏！立爱之恩，予不敢怠。敬保之义，王其谓何。勉启乃心，以底於道。可升宣州为大都督府，以魏王为宣州大都督府长史，馀并如故。仍编入册命宣降。


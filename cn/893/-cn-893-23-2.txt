寻高凤石门山中元丹丘





寻幽无前期，乘兴不觉远。苍崖渺难涉，白日忽欲晚。未穷三四山，已历千万转。寂寂闻猿愁，行行见云收。高松来好月，空谷宜清秋。溪深古雪在，石断寒泉流。峰峦秀中天，[一]登眺不可尽。丹丘遥相呼，顾我忽而哂。遂造穷谷间，[二]始知静者闲。留欢达永夜，[三]清晓方言还。

[一]中天，半天也。



[二]穷谷，深谷也。



[三]永夜，长夜也。






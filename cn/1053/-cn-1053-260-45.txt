辛弃疾　偶作

至性由来禀太和，善人何少恶人多。

君看泻水着平地，正作方圆有几何。

辛弃疾

辛弃疾　偶作

儿曹谈笑觅封侯，自喜婆娑老此丘。

棋鬭机关嫌狡狯，鹤贪吞啖损风流。

强留客饮浑忘倦，已办官租百不忧。

我识箪瓢真乐处，诗书执礼易春秋。

辛弃疾

辛弃疾　偶作

一气同生天地人，不知何者是吾身。

欲依佛老心难住，却对渔樵语益真。

静处时呼酒贤圣，病来稍识药君臣。

由来不乐金朱事，且喜长同垅亩民。

辛弃疾

辛弃疾　偶作

老去都无宠辱惊，静中时见古今情。

大凡物必有终始，岂有人能脱死生。

日月相催飞似箭，阴阳为寇惨于兵。

此身果欲参天地，且读中庸尽至诚。

辛弃疾


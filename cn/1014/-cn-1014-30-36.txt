朱继芳　和颜长官百咏　朱门

红雨声乾未作泥，绣成十里绿杨堤。

金杯缓劝玲珑唱，玉勒催归腰褭嘶。

朱继芳

朱继芳　和颜长官百咏　朱门

晋代豪华不数家，万钱下箸未为奢。

客来只是家常饭，豆粥萍虀费咄嗟。

朱继芳

朱继芳　和颜长官百咏　朱门

曲池毕竟有平时，冷眼看他炙手儿。

十数年间三易主，焉知来者复为谁。

朱继芳

朱继芳　和颜长官百咏　朱门

客履三千此托身，晚杯狐白暖生春。

狂来且置兴亡事，金坞铜陵不解贫。

朱继芳

朱继芳　和颜长官百咏　朱门

天近偏承雨露荣，深深庭院锁清明。

柳丝风送秋千影，墙外行人空复情。

朱继芳

朱继芳　和颜长官百咏　朱门

朱门往事若为怀，积雨苔痕绿上阶。

几处败畊吟蟋蟀，玉人曾此溜金钗。

朱继芳

朱继芳　和颜长官百咏　朱门

百斛明珠米在仓，沉香火底捻银簧。

人生行乐那须许，多少边兵未有粮。

朱继芳

朱继芳　和颜长官百咏　朱门

泥金摺损舞衣罗，蹙破遥山皓齿歌。

此曲人间听不得，莫愁还自有愁多。

朱继芳

朱继芳　和颜长官百咏　朱门

中寿知无满百身，暖歌冷舞及青春。

黄金不买长生药，白发偏惊快活人。

朱继芳

朱继芳　和颜长官百咏　朱门

长楸走马却归来，雉挟春骄未应媒。

不信杏梁双燕语，日长帘幙有风开。

朱继芳


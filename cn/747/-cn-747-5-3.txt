○赐孝义高年粟帛诏

百行之本，要道惟孝；一言终身，恕而已矣。春生夏长，宽仁之令行焉；齐礼道德，耻格之义斯在。朕爰自幼年，夙禀庭训，岂徒学闻《诗》、《礼》，因令匡定家国。是以提三尺之剑，起一旅之师，戮鲸鲵於原野，救黎蒸於涂炭。云雷缔构，备尝夷险，仁发於心，义形於色。大敌必勇。匪为身谋；大憝必诛，志安天下。

太上皇留心姑射，尚想轩辕，驻跸太安。使朕正居紫极，顾惟虚薄，辞不获免。祗奉制诰，负扆当朝，乃眷官宇，载怀冰谷。未明求衣，乙夜忘寝，静思七政，言念九功，何以答上元之心，称严君之意？庶欲勤恤典刑，举直措枉，允厘人瘼，亲贤用能，拯济困穷，抑损浇伪。开直言之路，广不讳之门，闻所未闻，日慎一日，望人皆见德，变於志道。若一物失所。一人有恶，则朕躬之责，训道不明也。朕闻《书》曰：“至诚感神”，况於兆庶乎？比闻远近黔黎，耻为盗贼，州县囹圄，多并空虚。岂由德教至此，自是人心厌乱，因其迁善，可以化之。

朕往因征伐，行天下多矣。每见村落邱墟，未尝不抚膺太息。自登九五，不得横役一人。惟冀遐迩休息，得相存养，长幼有序，敬让兴行。其孝义之家，赐粟五石。高年八十以上粟二石，九十以上三石，百岁加绢二匹。妇人正月以来生男者粟一石。鳏寡茕独，不能自存，逃户初还，家无粮贮，州县长官，量加赈恤。诸州官人：或正直廉平，刑清讼简；或贪婪货贿，害政损人，宜令都督刺史，以名封进。白屋之内，闾阎之人：但有文武材能，灼然可取；或言行忠信，堪理时务；或在昏乱而肆情，遇太平而克己；亦录名状，与官人同申。泣辜慎罚，前王所重。枉系一日，事等三秋，州县法司，特宜存意。普告天下。知朕意焉。


上陈州李相公启

比者肃奉简书言旋京邑经涂攸出授舘未遑忽迂丞相之车俯及旅人之次置之右席接以温顔趋卫幕之严初令长揖设曹樽之味犹许独醒乃至刍禾百车笾豆九品一日再驾式顾於邮亭终夕九回不遑於肺腑加以预西园之宴陪东阁之宾奉簪履以为荣羡车鱼而徒切礼唯异数恩实非常褒称极华衮之殊顾瞩比阳春之煦玉斚斟酌靡许固辞台座荧煌寻容下拜得厠原尝之上客复见阴郭之小侯且陪秉烛之欢仍恕吐茵之失挹江海之量宁测冲深闻俎豆之谈自惊浅陋奬怜弥极短拙尤多燕昭筑台虽从郭隗而始陈蕃解榻诚非徐孺莫当以此揣循若为胜克幸盘桓於信宿得企仰於云天属发轫之靡遑嗟恋轩而何及既贶之杂佩又出次长亭元戎十乘以启行清酒百壶而帐饮都人改观行路增辉矧乃虑逆旅之馁而别辍万钱之馔念中逵之劳止特假千里之驹使饱德之无厌且致远而不泥何汉相之至重顾鲁儒之太深吐握之勤实光於令德鸣吠之贱岂忘於大恩循载籍以遐思抚方寸而内激述王粲从军之咏良或未谐慕冯谖市义之心终期有报感戴之至伏切下情云云


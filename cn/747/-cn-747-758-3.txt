○中堂远千里赋（以“心曲声光，此时忽阻”为韵）

峻宇沉沉，朱门阻深，岂为遥远，有蔽徽音。跬步之中，易在一言之地；逾时之达，难于千里之心。莫不伫立盘桓，瞻风踯躅。或持穹崇以懈傲，或丽欺诬之厄束。遂使阼阶之上，迢递於天子之田；萧墙之间，绵邈於黄河之曲。且夫百里之远，一日致之；中堂之近，经旬履之。而所以借淹留之喻，等邂逅之期。岂君子同风之地，在小人革面之时。瞻廊庑之不遥，便成燕宋；念庭除之匪邈，差若毫厘。是绝音尘，有暌言语。若非入室之士，过作脱巾之阻。布武之中，疲赤骥於崇朝；及肩之墙，困鸿鹄之一举。唾井之路寥，及门之子回翔。希日日以见德，尚朝朝以观光。每望恩波，如桂水之流淼淼；时瞻德宇，若金城之路茫茫。似蔽黄云，才同明月。高深起於顾盼，山岳生於倏忽。於是以南轩北宇之岑，作河东河西之间越。如此礼让无成，薰莸不明。东阁苔满，西园草平。倒屣之馀风顿削，握发之清规不行。自杜其匡谏之路，讵闻乎哀乐之声。是使咫尺萧条，人遐室迩。空施枨之横壮，但见楼台之逦迤。则可以自励於已，宁求於彼。君子勿嗟行路难，古来如此。


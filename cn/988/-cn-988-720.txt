苏辙　见儿侄唱酬次韵五首

芝兰生吾庐，一雨一增蒨。

本亦何预人，怀抱终眷眷。

老傅时已迫，尘垢日须浣。

永惭旧文书，展读不终卷。

苏辙

苏辙　见儿侄唱酬次韵五首

读书虽不恶，不读亦自好。

根牙就区别，花实随时老。

耘锄不可无，雨露勿忧少。

我钓不在鱼，一竿寄洲岛。

苏辙

苏辙　见儿侄唱酬次韵五首

宇宙非不宽，闭门自为阻。

心知外尘恶，且忍闲居苦。

跏趺默非睡，龛灯翳复吐。

道士为我言，婴儿出歌舞。

苏辙

苏辙　见儿侄唱酬次韵五首

儿病要须闲，闲极自成趣。

空虚虽近道，懒拙初非悟。

偶将今生脚，还著古人屦。

大小适相同，本来无别处。

苏辙

苏辙　见儿侄唱酬次韵五首

西湖虽不到，甘井窃余凉。

三伏罢饮酒，桂浆携一觞。

冠者五六人，起舞互低昂。

人生有离合，此欢未易忘。

苏辙


○覆奏卢文纪请御书殿最臣寮议（天成元年十月中书门下）

卢文纪践履清华，昭彰问望，行己每闻於端悫，操心动绝於阿私。以为将耸效官，莫先较考，欲明书於殿最，冀显示於劝惩。况将相两途，尤为重委，虑无报国，最要闻天。欲迂宸毫，亲书常课，诚有尘於圣德，亦是责以佐君，直道不欺，忠规可尚。至於所陈黜陟，并叶规绳。以此责成，庶求良吏，事无疑碍，理可施行。


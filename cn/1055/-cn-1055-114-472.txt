【陈张慧湛墓志铭〈贞观二十三年〉】

右陈《张慧湛墓志铭》，不著书撰人名氏。陈、隋之间，字书之法极于精妙，而文章颓坏，至于鄙俚，岂其时俗敝薄，士遗其本而逐其末乎？予家《集录》所见颇多，自开皇、仁寿而后，至唐高宗已前，碑碣所刻，往往不减欧、虞。而多不著名氏，如钳耳君清德颂》；或有名而其人不显，如丁道护之类，不可胜数也。慧湛，陈人，至唐太宗时始改葬尔。其铭刻字画遒劲有法，玩之忘倦，惜乎不知为何人书也。治平元年四月晦日书。


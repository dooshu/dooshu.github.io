○祭丈人山文

维中和元年，岁次辛丑，七月丁未朔十八日甲子，皇帝遣将仕郎内侍省内府局令员外置同正员上柱国赐紫金鱼袋袁易简，赐紫道士杜光庭等，备香火之奠，封丈人山为希夷公。惟山高极太清，下蟠厚地，含雪霜於阴谷，吐日月於阳崖，助铜柱以标雄，齐玉垒而增固。本大末小，谅千载而不倾；布泽施云，实万物而斯植。虽郡祠丰洁，山庙肃清，未闻崇建之名，徒有丈人之说。朕以黄巢干纪，翠辇蒙尘，火未灭於燎原，书每烦於挥羽，窃思冥助，冀仗灵功，俾资千仞之崇，式示三公之秩。况希夷懿号，蘋藻佳羞，斋诚宣室之中，虔祝云衢之外，阴兵俟役，孽竖期消。重新日月之光，再奉宗祧之祀，别申明命，永镇坤维。尚飨！


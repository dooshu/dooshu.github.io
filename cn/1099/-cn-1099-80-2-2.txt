○陳言進貢事疏 【 停止廣東土物】

成化十四年六月十五日、奉到　駕帖、該司禮監太監懷恩等、於　文華殿欽奉　聖旨、恁寫帖子去、說與總鎮兩廣太監顧恆、并都布按三司等官知道、彼處地方所產、一應土物、及各樣藥餌等項、逓年委令精通人員、依時採取、辦驗真至如法造辦、裝盛封記、陸續差委的當人員、管送來京、毋得指此為由因而擾害下人、違者治罪不饒、先該大監顧恆并三司等官會議、將進貢土物、蜜煎菓品、藤絲雕漆器皿、海味布疋、藥材銀箱酒器等項、椰子等物、計八十餘品、見今陸續委官、采買進送外、臣惟臣子愛　君之心、何有限極、雖勞費天下、以備貢奉、亦不為過、然臣子之事　君也、猶人君之事　天然、郊祀禮物有常品、不敢加以褻味、主於誠而巳。臣子貢獻有常物、不敢加以珍異、主於敬而巳。苟外此而欲加焉、則陷於諂瀆而導侈、非所以盡誠敬之實、臣子之心、豈忍為之哉、况自古聖王之御天下、所操者憂勤之心、所履者儉約之德、不惟無求於異物。縱有異物。亦不之用。伏願　陛下以事　天存心、以先聖王為法、念保業之艱難、思怠荒之可畏、勿恃太平、勿貴異物、躬勵勤儉、以化天下、將廣東土物、除今年陸續采進外、以後逓年、乞為停止。則　洪恩沛於海表、至治恊於帝舜、千萬年之太平、有隆無替矣、


○乐出虚赋（以“声从响际，出自虚中”为韵）

和而出者乐之情，虚而应者物之声。或洞尔以形受，乃泠然而韵生。去默归喧，始兆成文之象；从无入有，方为饰喜之名。其始也，因妙有而来，向无间而至。披洪纤清浊之响，满丝竹陶匏之器。根乎寂寂，故难辨於将萌；率尔熙熙，亦不知其所自。故圣人取象於物，观民以风。辟嗜欲之由塞，决形神之未通。欲使和气潜作，元关暗空。与吹万而皆唱，起生三而尽同。自我及人，托物於未分之表；蟠天极地，开机於方寸之中。於是澹以无倪，留而不滞。有非象之象，生无际之际。是故实其想而道升，窒其空而声蔽。洞乎内而笙竽作，刳其中而琴瑟制。波腾悦豫，风行於有道之年；派别商宫，雷动於无为之世。杳杳徐徐，周流六虚。信阗尔於始寂，乃哗然而戒初。铿锵於百姓之心，於斯已矣；鼓舞於一人之德，知彼何如。是则垂其仁，有其实，乐因之祖述；究其形，实其质，声因之洞出。理在无二，情归得一。塞云谷而响绝，疏天籁而音逸。未随於物，乎七政八风；忽变其和，剖判於五声六律。由是迁为草木，散作笙镛。群分自此而焱起，九奏因之而景从。道薄风漓，莫究箫韶之本；声消韵息，空传干戚之容。今则素垂休，清悬继响。平心已立於皇极，率舞犹虚於睿想。如是则薰然泄泄，将生於象罔。


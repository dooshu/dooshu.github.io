送卢秀才一绝

 (1)


春濑与烟远 (2) ，送君孤棹开 (3) 。潺湲如不改 (4) ，愁更钓鱼来 (5) 。

(1) 《唐书·选举志》：“诏诸州明经、秀才、俊士、进士，明于理体，为乡里称者，县考试，州长重复，岁随方物入贡。”按：本集有《送卢秀才赴举》文云：“余自池改睦，凡同舟三千里，复为余留睦七十日，今去。”当即此卢秀才。又卷三有《送卢霈秀才赴举》诗，未知即其人否。

(2) 《南齐书·张融传》：“帐春霞于秀濑。”

(3) 《庄子》：“送君者，皆自崖而反，君自此远矣。”长孙佐辅诗：“独随孤棹去。”

(4) 《宋书·乐志》：“随波潺湲。”

(5) 《符子》：“太公涓钓隐溪，五十六年矣，不得一鱼，季连往见之，太公涓跽石隐崖，不饵而钓，仰咏俯吟，暮则释竿，其膝所处，石皆如臼，其跗触石若路，季连曰：‘钓本在鱼，无鱼何钓？’公曰：‘不见康王父之钓乎？涉蓬莱，钓巨海，摧岸投纶，五百年矣，未尝得一鱼，方吾，犹一朝耳。’果得大鲤，有兵钤在其中。”按《太平御览》引，与此少异，此据马氏《绎史》。






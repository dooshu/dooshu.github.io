王安石　扬雄二首

子云游天禄，华藻锐初学。

覃思晚有得，晦显无适莫。

寥寥邹鲁後，於此归先觉。

岂尝知符府，何苦自投阁。

长安诸愚儒，操行自为薄。

谤嘲出异己，传载因疏略。

孟轲劝伐燕，伊尹干说亳。

叩马触兵锋，食牛要禄爵。

少知羞不为，况彼皆卓荦。

史官蔽多闻，自古喜穿凿。

王安石

王安石　扬雄二首

子云平生人莫知，知者乃独称其辞。

今尊子云者皆是，得子云心亦无几。

圣贤树立自有师，人知不知无以为。

俗人贱今常贵古，子云今存谁女数。

王安石


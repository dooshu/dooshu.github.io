○上任郎中状

伏以华省名曹，南台杂事，秩虽亚於独坐，事实同於二丞。向非十九兄貌可窒邪，名堪镇俗，即孰得允膺邦直，显副帝俞？在望实之犹归，固选倚而为重。窃惟後命，且践中司。讵比晋臣，独号一台之妙；岂同梁代，先资八幅之详。某被沐恩知，淹延岁序，徒嗟却埽，久旷升堂，望赤棒以兢魂，想绛纱而增恋。下情无任贺之至。


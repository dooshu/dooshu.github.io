○赠孔子为太师诏

朕闻德契机神，盛烈光於后代；化成天地，元功被於庶物。鲁大司寇宣尼父孔某，资大圣之材，属衰周之末，思欲屈己济俗，宏道佐时，历聘周流，莫能见用。想乘桴以永叹，因获麟而兴感，於是垂素王之雅则，正鲁史之繁文，播鸿业於一时，昭景化於千祀。朕嗣膺宝历，祗奉睿图，宪章前王，规矩先圣，崇至公於海内，行大道於天下。遂得八表乂安，两仪交泰，功成化洽，礼盛乐和。展采东巡，回舆西土，途经兹境，抚事兴怀。驻跸荒区，愿为师友，瞻望幽墓，思承格言。虽宴寝荒芜，馀基尚在，灵庙虚寂，徽烈犹存，孟轲曰：“自生人以来，未有若孔子者也。”微禹之叹既深，襃崇之道宜峻。可追赠太师，庶年代虽远，式范令图，景业维新，仪刑茂实，其庙宇制度卑陋，宜更加修造。仍令三品一人以少牢致祭。襃圣侯德伦，既承允绪，有异常流，其子孙并宜免赋役。主者施行。


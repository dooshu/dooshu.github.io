41　歷代通典編纂設想　綜三傳能事標一字舉凡


蕭穎士與韋述書，欲依魯史編年，著歷代通典，起漢元十月，終義寧隋恭帝年號。二年，約而删之，勒成百卷。於左氏取其文，穀梁師其簡，公羊得其覈，綜三傳之能事，標一字以舉凡。然其書今無傳焉，唐書藝文志亦不著録。略見於本傳，而不著通典之名。

【元圻案】唐書文藝傳中：「蕭穎士，字茂挺，梁鄱陽王恢七世孫。開元二十三年舉進士，對策第一。嘗謂：『仲尼作春秋，爲百王不易法，而司馬遷作本紀、書、表、世家、列傳，敘事依違，失褒貶體，不足以訓。』乃起漢元年訖隋義寧編年，依春秋義類爲傳百篇。在魏書高貴崩，曰：『司馬昭弑帝於南闕。』在梁書陳受禪，曰：『陳霸先反。』又自以梁枝孫，而宣帝逆取順守，故武帝得血食三紀；昔曲沃篡晉，而文公爲五伯，仲尼弗貶也。乃黜陳閏隋，以唐土德承梁火德，皆自斷，諸儒不與論也。」〇蕭穎士進續尚書表云：「始有漢二典，次我唐二典，以續唐、虞。其餘文、景、明、章之後，魏、晉、宋、齊已還〔一〕，南訖有陳，北起元魏，歷周、隋洎夫高氏，以至聖朝，總一十二代。詔策章疏，頌歌符檄，忠臣之正議，武士之權謀，類而刊之；次以年代，以續夫夏、商、秦、魯之篇。」是續尚書已有成書。其别著通典，據李華三賢論曰：「蕭以史書爲繁，尤罪子長不編年陳事，而爲列傳。將正其失，自春秋三家之後，次序纘修，以迄於今。志未就而殁。」蓋實未成書也。

〔一〕「魏晉宋齊」，原作「後魏宋齊」，據四庫本蕭茂挺文集爲陳正卿進續尚書表校正。






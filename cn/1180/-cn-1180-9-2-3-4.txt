采芑

四章，章十二句


首章讲：此诗美方叔南征也。言：行师之道，非义无以植有名之纪，非律无以昭有制之兵。我方叔承命而伐蛮荆，固为义矣，而师之有律何如？





薄言采芑，于彼新田，于此菑亩。

芑，苦菜。二岁田曰新。一岁田曰菑。吾人之南征也，采芑以食，则于彼新田，于此菑亩矣。





方叔莅止，其车三千，师干之试。

方叔，是宣王卿士，受命为将。师，是众。干，扞御也。试，肄习。我方叔承天子之命，莅南征之师。其载行之车，则有三千之众矣。扞御之众，则有练习之能矣。





方叔率止，乘其四骐，四骐翼翼。

骐，青色之马。由是方叔率之以行也，但见乘其四骐翼翼，而顺序行列，则整治也。





路车有奭，簟茀鱼服，钩膺鞗革。

路车，即戎车。簟，竹也。茀，蔽也。鱼，鱼皮。服，矢袋。驾其路车，奭然而有赤，戎车则既好也。然车不惟有奭也，竹簟以为车之蔽，鱼皮以为矢之服。车之卫，何有不备也？马不徒翼翼也，马颔有钩，而膺有樊缨之饰；御马有鞗，而鞗有下垂之革。马之饰，何有不具也？南征之师，如此军容，何其盛哉！

二章讲：不特此也。





薄言采芑，于彼新田，于此中乡。

吾人之南征也，采芑以食，则于者新田矣，于此中乡矣。





方叔莅止，其车三千，旂旐央央。

我方叔承天子之命，莅百征之师。其载行之车，则有三千之众矣。而其统众之旗旐，则央央而鲜明矣。





方叔率止，约错衡，八鸾玱玱。

约，是束。错，车毂文。衡，车横木。一马二铃，故四马八铃。由是方叔率之以行也，其所乘之车，则皮以束其毂，错以文其衡，既固而且文矣；其所服之马，则四马八鸾，玱玱而有声矣。





服其命服，朱芾斯皇，有玱葱珩。

命服，天子所命之服。葱珩，珩色如葱。其所服之命服，则有黄朱之芾，而皇然其鲜明；有葱珩之佩，玱然其有声。盖其应变从容，故服其命服之盛如此，望之者莫不动色矣，军容何其盛哉！

三章讲：然不特军容之盛也。





鴥彼飞隼，其飞戾天，亦集爰止。

今夫彼飞隼，其飞戾天，势何扬也，然亦有时集而止者矣。





方叔莅止，其车三千，师干之试。

我方叔莅南征之师也，其车三千，师干之试，势何盛也。





方叔率止，钲人伐鼓，陈师鞠旅。

陈，于列。鞠，告之也。然岂进退之无节乎？方叔率是车以行也，以为临敌而战，莫先进退；苟不严其纪，临敌鲜有不乱者。故有钲人以伐钲，鼓人以伐鼓。使示之进退而知止者，司之钲人也；使示之进退而知行者，司之鼓人也。陈其师而告之，陈其旅而告之，使闻钲声，而进退知所止也；使闻鼓声，而进退知所行也。未战而严之以进退之节如此。





显允方叔，伐鼓渊渊，振旅阗阗。

振，止也。旅，是众。阗阗，亦鼓声。及夫方战之时，何如哉？但见显允方叔其进战也，则伐鼓渊渊然，平和而不暴怒，使众闻鼓声而知进者，无躁动也，而不得钲声则弗止矣。其罢战也，则振旅亦阗阗然，不暴怒，使众闻鼓声而知退者，无争先也，而不得钲声则弗止矣。进退之节，严之未战，而又严之于方战如此，师律何其严哉！

末章讲：夫军容之盛，而师律之严，方叔可谓得行师之道矣。然其成功，则以威望之隆也。





蠢尔蛮荆，大邦为仇。

大邦，是中国。仇，怨仇。蠢尔蛮荆，一小丑耳，而敢与大邦为仇者！





方叔元老，克壮其犹。

壮，壮健。犹，是谋。意以方叔既老，中国无人也。不知方叔齿高百辟，虽称元老，然运决策，动出万全其谋猷，盖甚壮也。





方叔率止，执讯获丑。

况今日以分阃之命，而率南征之师，其徒御无，而执讯获丑之有人。





戎车啴啴，啴啴焞焞，如雷如霆。

戎车孔，而啴啴焞焞之众盛。是以威灵赫耀，有如雷霆之奋，而其威不可犯矣。





显允方叔，征伐狁，蛮荆来威。

伐玁狁，尝同吉甫北伐。威，畏服也。然方叔之成功，岂专恃此哉？盖显允方叔，常参北伐之任而征伐玁狁，咸有太原之功。是以功在朝廷，名驰四海，蛮荆闻之，莫不曰：斯人也，乃玁狁不能屈其谋者也，我之谋何如玁狁也；亦玁狁不能挫其威者也，我之威何如玁狁也，乌敢与之抗哉？于是皆来畏服，固不待战而自平矣。

夫方叔南征，以军容则既盛矣，以师律则既严矣，而其成功，则由于声望之隆焉，其可谓中兴良将矣。宣王能任之，此所以能复文、武之业也与！






○代李仆射谢加营田使表

臣某言：伏奉某月日敕，以臣兼充当道营田使者。捧受丝纶，载惊载跃。臣某中谢。幸忝宗室，沐浴恩波。性惟直方，官绝依倚。凡忝任用，皆自宸衷。常思杀身，以答鸿造。所至之职，励精苦节，苟可利人利国，诚愿悉力悉心。况西戎狡谋，有备无患；东都要害，居安虑危。俱屯偃革之师，岂可不耕而食？臣是以谕临连将士，首建屯田；董所属军人，力开荒壤。近为水旱之蓄，远减飞免之劳。臣之用心，素初于此。又军营衣赐，久费度支，百方圆融，三分全给。在臣守土，固合分忧。此皆尘露至微，岂如山海云益。陛下曲垂天奖，正以使名，荣光荐加，荷惧惟厉。但当抚字鳏寡，训练貔貅，克宣皇风，底靖藩镇。庶申万一，少报生成。臣所守有限，不获奔赴阙庭，拜舞丹墀。无任感恩殒越之至。


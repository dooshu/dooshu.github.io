○东林寺经藏西廊记

元和初，江西观察使韦君丹於庐山东林寺神运殿左甘露坛右建修多罗藏一所，土木丹漆之外，饰以多宝，相好严丽，邻诸鬼功。虽两都四方，或未前见，一切经典，尽在於内，盖释宫之天禄石渠也。初藏既成，南东北廊亦具，独西未作，而韦君薨。迨今十馀年，风日所飘燥，雪雨所沾湿，西南一隅，坏有日矣。僧坊众惜之，予亦惜之，非不是图，财力不足。暨十三年，予作景律师塔碑成，景弟子馈绢百匹。予以法施净财，义不己有，即日移用作藏西廊，因请寺长老演公、满公、琳公等经之，寺纲维、令杲、灵达等成之，盖欲护前功，偿始愿，非任於布施相、功德心也。其集经名数与创藏由缘，详於李肇碑文，此但书新作西廊而已。十四年月日，忠州刺史白居易记。


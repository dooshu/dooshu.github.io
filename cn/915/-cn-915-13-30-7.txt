◇荡子赋

荡子辛苦逐征行，直守长城千里。陇水恒冰合，关山唯月明。

况复空床起怨，倡妇生离，纱窗独掩，罗帐长垂，新筝不弄，长笛羞吹。常年桂苑，昔日兰闺，罗敷总发，弄玉初笄，新歌《子夜》，旧舞《前溪》。别后关情无复情，奁前明镜不须明。合欢无信寄，回文织未成。游尘满床不用拂，细草横阶随意生。

前日汉使著章台，闻道夫婿定应回。手巾还欲燥，愁眉即剩开。逆想行人至，迎前含笑来。（《艺文类聚》三十二）


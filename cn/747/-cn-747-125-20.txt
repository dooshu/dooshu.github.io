○春令赦宥诏

朕自守丕图，尝勤庶政，念万方之至广，终日劳心；恐一物之未苏，通宵不寐。属乾元资始，春日载阳，升紫殿以发德音，秉镇圭而朝群后，顺青帝发生之令，体元穹亭育之仁思与群生，同庆嘉运。及物之泽，罔闲於幽遐；作解之恩，宜均於雷雨。应天下见禁罪人，除犯大辟外，一切释放。应诸色亡命之人，官中自来追捕未获者，今并放罪。诸道州府应欠显德三年终已前秋夏税物，并与除放。诸处败阙场院人员，自来累行徵督，尚有逋欠，实无抵当者，宜令三司具欠分析数目闻奏，另修指挥。内外文武职官，自前曾有犯罪停免黜削人等，宜令中书门下枢密院具罪犯因繇闻奏，别候进止。应淮南界内百姓，宜令行营将校告报诸军，不得俘虏伤害。应有文学之吏，武勇之人，或幕府州县官等，临事强明，在任有所振举，为众称誉者，宜令所在长吏具名闻奏。在朝文武臣僚，於知识人中有如此者，亦可公举，并当擢用，待之厚禄。

於戏！帝王之於亿兆也，教之化之，纳於仁寿。当五兵未戢，舜干暂舞於两阶；洎中夏小康，汤网宜开於三面。用示好生之德，贮遵且格之言。凡被照临，体朕至意。


○議開伐羅旁山木疏 【 制御江猺】

查得廣東肇慶府德慶州南岸羅旁上下江東西二山、延袤幅員、將及千里、層峰疊嶂、形勢險惡、自來猺獞巢穴。其間種類寔繁。乘虗刼掠。乃其常性。若欲槩議大征。則東西二山。周匝半月之程。勞師十萬。餉費倍之。未可以旬月計功收效也。况上江諸猺。近頗安靜。未敢肆然無忌。尚可羈縻。不煩致討。惟下江猺山沿江一百二十餘里。時常越江流刼鄉村。捉擄往來船隻。江道阻塞。商民受害。委宜加兵但各猺性類禽獸。雖極兇殘。而心寔愚昧。初無機械。且隨山錯落而居。其勢亦不聯屬。勝之不武、戮之復生、緣節年雖經議設兵船廵哨、間立營堡住守、歲約用銀二萬有奇、不為不多、但哨船兵分勢寡、見賊難駈、營堡設居北岸、去猺隔遠、彼嵎負南山。夏木千章。潛蹤隱跡見船則出得船即入故雖濟以魚鹽。重以犒賞。威制于前。惠誘于後。徒費供億、未敢晏然帖服也、謂宜姑緩天討、脩我巨防、載芟載鑿。于南岸之巔。以坐制其出沒之命。且耕且守。于近嵠之地。以頓扼其來往之衝。徹其障翳。翦其羽毛因山木之利以充營堡之資藉旁壑之田以助屯兵之食來則禦之。去則勿追。但彼不得播惡于江上。則固可聽其偷生于穴中矣。省費罷兵。有近功而亦未嘗不有遠效。治以不治之道。似不出此、即今兵將巳有責成、商民亦各相、競勸、始事之處、如洚水一帶、素稱惡猺、今巳木拔通道、畏威遠遁、從此漸次芟夷而前我兵之營堡既定則彼賊之出掠無由二百年江上猺人之患。或可不煩兵而頓息矣。


○吊夷齐文

洪河之东兮，首阳穹崇；侧闻孤竹二子，昔也馁在其中，偕隐胡为？得仁而死。青苔古木，苍云秋水，魂兮来何依兮去何止？掇涧之毛，荐精诚而已。初先生鸿逸中州，鸾伏西山；顾薇蕨之离离，歌唐虞之不还。谓易暴兮文武，谓墨兮胡颜？时一叱兮忘饥，若有诮兮千岩之间，岂不以冠弊在於上，履新居於下？且曰一人之正位，孰知三圣之纯嘏？让周之意，不其然乎？是以知先生所恤者偏矣。当昔夷羊在牧，商纲解结；乾道息，坤维绝。鲸吞噬兮鬼妖孽，王奋厥武。天意若曰覆昏暴，资哲；於是三老归而八百会，一戎衣而九有截。况乎旗锡黄鸟，命赤乌；俾荷钜桥之施，俾伸里之辜。故能山立雨集，电扫风驱。及下车也，五刃不砺於武库，九骏伏辕於文途；虽二士不食，而兆人其苏。既而溥天率土，咸为周人。吁嗟先生！逃将何臻？万姓归仰兮，独郁乎方寸；六合莽荡兮，终於一身。虽忤时而过周，固呕心而恻殷，所以不食其食，求仁得仁。然非一端，事各其志。若皆旁通以阜厥躬，应物以济其利，则焉有贞节之规、各亲之事？灵乎灵乎！虽非与道而保生，可勖为臣之不二。


◇答江夏王义恭诏（七年）

吾亦得湛启事，为之酸怀。乃不欲苟违所请。但汝弱年，新涉庶务。八州殷旷，专断事重。畴谘委仗，不可不得其人。量算二三，未获便相顺许。今答湛启，权停彼葬。顷朝臣零落相系，寄怀转寡，湛实国器。吾乃欲引其令还，直以西夏任重，要且停此事耳。汝庆赏黜罚豫关得失者，必宜悉相委寄。（《宋书·刘湛传》，时刘湛求自送子丧还都，义恭亦为之陈请，太祖答义恭，又南史三十五。）


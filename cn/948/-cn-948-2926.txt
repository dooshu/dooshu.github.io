陆游　书愤

山河自古有乖分，京洛腥膻实未闻。

剧盗曾从宗父命，遗民犹望岳家军。

上天悔祸终平虏，公道何人肯散群？

白首自知疏报国，尚凭精意祝炉熏。

陆游

陆游　书愤

清汴逶迤贯旧京，宫墙春草几番生。

剖心莫写孤臣愤，抉眼终看此虏平。

天地固将容小丑，犬羊自惯渎齐盟。

蓬窗老抱横行路，未敢随人说弭兵。

陆游

陆游　书愤

早岁那知世事艰，中原北望气如山。

楼船夜雪瓜洲渡，铁马秋风大散关。

塞上长城空自许，镜中衰鬓已先斑。

出师一表真名世，千载谁堪伯仲间！

陆游

陆游　书愤

白发萧萧卧泽中，秪凭天地鉴孤忠。

厄穷苏武餐毡久，忧愤张巡嚼齿空。

细雨春芜上林苑，颓垣夜月洛阳宫。

壮心未与年俱老，死去犹能作鬼雄。

陆游

陆游　书愤

镜里流年两鬓残，寸心自许尚如丹。

衰迟罢试戎衣窄，悲愤犹争宝剑寒。

远戍十年临的博，壮图万里战皋兰。

关河自古无穷事，谁料如今袖手看！

陆游


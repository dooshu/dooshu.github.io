▼暂宿行营舟中

蒹葭霜露泠侵船，落雁惊乌总未眠。

戍卒独明高栅火，居人同宿废村烟。

醉中远梦欺长夜，乱里穷愁折壮年。

莫问身闲何到此，久思提剑学防边。

§其二

角声未起大星低，夜静寒营独马嘶。

树叶萧萧霜后堞，河流汨汨露中堤。

一军睡枕谁能稳，数里归舟自欲迷。

起望此时忧更切，边烽不隔远峰西。


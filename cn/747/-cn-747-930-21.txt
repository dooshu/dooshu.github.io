○贺疾愈表

臣某言：伏审圣体日就痊平，中外臣寮，咸增踊跃。臣某诚欢诚顿首顿首。臣闻五纬经躔，尚有差其行度；四时运动，犹或爽於惨舒。虽寒暑之乖宜，盖阴阳之常数。

伏惟皇帝陛下顺时设教，以德临人，万岁每系於宸襟，六气稍违於圣体。今则神灵叶赞，宗庙垂祥，广集天休，顿安圣寝。足嗣唐尧之一统，永延周帝之遐龄。颁赏赐於医功，恩流内帑；鼓（疑）呼於品物，声震层霄。臣昨自三月已来，偶萦疾苦，不获随例舞蹈尧阶，无任欢呼屏营之至。


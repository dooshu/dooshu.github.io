刘佥事凤五首

【十五夜月】

明月炤沧海，清辉盈此时。

似规流素魄，持粉俪新姿。

波泻沦河影，榆寒露鹊枝。

与君同万里，无那独含思。

【昭台怨二首】

妾意怜芳树，君恩疏桂宫。

梦回清瑟断，燕去画梁空。

慢脸羞铅翠，颦蛾减黛红。

琐闱花半落，尽日闭春风。

玉舆行幸绝，朱陛暗青苔。

不分恩成故，犹持宠自猜。

薄寒生碧雾，流叶下丹台。

唾井终捐弃，清尘岂重回。

【芙蓉楼送客】

醉酒高楼此别君，袖中萱草惜斜曛。

月明水上如相忆，寄取潇湘数片云。

【和夜上受降城闻笛】

北斗低垂挂戍楼，黄河不逐月西流。

一声长笛冲沙起，散作边人万里愁。


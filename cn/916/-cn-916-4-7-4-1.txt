【赠山涛诗】

苕苕椅桐树。寄生於南岳。上凌（《类聚》作陵。）青云霓。下临千仞谷。处身孤且危。（《类聚》或作自孤危。）於何托余足。昔也植朝阳。倾枝俟鸾□。今者绝世用。（六臣本《文选》注云。善作人。）倥偬见迫束。班匠不我顾。牙旷不我录。焉得成琴瑟。（事文《类聚》作琴瑟成。）何由扬妙曲。冉冉三光驰。（○六臣本《文选》注云。五臣作迟。）逝者一何速。中夜不能寐。抚剑起踯躅。感彼孔圣叹。哀此年命促。卞和潜幽冥。（《类聚》作严。）谁能证奇璞。冀愿（《类聚》作望。）神龙来。扬光以（《类聚》作已。）见烛。（○《文选》二十四。《诗纪》二十三。又《类聚》三十一引岳谷足三韵。又八十八作与山巨源诗。引岳、谷、足、□、束、录、曲、璞、烛九韵。事文《类聚》二十三无题。引□、束、录、曲四韵。）


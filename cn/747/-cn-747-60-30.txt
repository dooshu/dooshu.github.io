○严犯赃罪诏

凡在职司，必当廉慎，苟怀贪汙，实紊政经，为理之先，固在惩诫。共犯赃官，本据律文，刑名甚重，顷者多从宽宥，不足惩奸，切在申明，使其知惧。自今以后，如钱谷稍多，及情状难恕者，宜杖决配流。馀并比类，节级科处。如有此色，所在长吏及观察使不能纠察，事发之后，并据所犯轻重加责罚。庶警贪吏，以惠疲人。


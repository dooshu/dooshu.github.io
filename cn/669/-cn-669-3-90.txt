90　洪範始於思大學始於致知


曾子固熙寧轉對奏疏曰：「洪範所以和同天人之際，使之無間，而要其所以爲始者，思也。大學所以誠意正心脩身治其國家天下，而要其所以爲始者，致其知也。正其本者，在得之於心而已。得之於心者，其術非他，學焉而已矣。古之人自可欲之善而充之，至於不可知之神；自十五之學而積之，至於從心不踰矩，豈他道哉，由是而已矣。」二程子以前告君未有及此者。

【閻按】真西山言：「韓愈、李翱舉大學之説，見其原道、復性篇，而立朝議論，曾弗之及。」余謂自曾子固始及之。

【元圻案】西山之説，見所作大學衍義序。






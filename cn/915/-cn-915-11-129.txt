◎王椿

椿字元寿，睿子。历秘书中散、羽林监、谒者仆射。正始初，拜中散，出为太原太守，加镇远将军，坐事免。正光中，徵将作大匠，固辞。孝昌中，授右将军、太原太守。孝庄即位，封辽阳县子。寻进封真定县侯。除华州刺史，转使持节、散骑常侍、殷州刺史。长广王晔建号，除都官尚书，固辞。永熙中，行冀州事。寻除车骑将军、瀛州刺史。天平末，秩满还乡。兴和二年卒，赠骠骑大将军、尚书左仆射、太尉、冀州刺史，谥曰文恭。


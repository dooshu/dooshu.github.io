○字诀

或有人示以文卷者，中有《小学说》一篇。其略曰：“鸿文先生坐於堂上，手执经一卷，弟子以次立。先生讲既，已而为文焉，示於众子，则不善书也。小学家流曰：‘先生通儒也，而弗能字学，何哉？’鸿文先生方隐几，闻是言也，笑而召之，责曰：‘夫儒之立身，以学乎？以书乎？苟其书，则孔子无以加也。且止云典籍，至是则无闻也。尔徒学书，记姓名而已，已乎已乎？’”华既览之，心贲贲然，思有以喻，故作论云：

夫六艺中，此为难事，人罕晓其奥，予非能也，亦尝闻其旨。盖用笔在乎虚掌而实指，缓衄而急送，意在笔前，字居笔後，其势如舞凤翔鸾，则其妙也。大抵字不可拙，不可巧，不可今，不可古，华质相半可也。锺王之法，悉而备矣。近世虞世南深得其体，别有婉媚之态。凡云八法，学者悉善。予有二字之诀、至神之方，所谓截拽也。苟善斯字，逸少、伯英，彼何人哉？噫谅哉！书功之深，人之难能，知也是欤？曷可已乎？


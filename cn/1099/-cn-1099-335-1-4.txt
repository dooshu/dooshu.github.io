○人才策

策 【 人才】

三代而後稱治者獨漢。元以弛縱亡　國家繼之專尚于密而未免入于弱宋之治矣然非其才之獨高也所以用才者簡易而無不盡當是旹。天子所寄以其事者。內不過丞相太尉御史大夫九卿諸將軍。外不過守令而巳。即舉守而言。其獄訟軍興錢穀辟召賞罰。靡不悉推而付之。不以私人察也。不以文法牽也。第課其治而為之殿最。以行吾典耳。三公闕。於九卿郡守取選焉。而不為他曹以顓之也。九卿為將軍也。太尉為丞相矣。而不為分途以限之也。獄吏而通經矣。武弁而習吏也。書生而閑武也故漢之才有過盡而無不盡之累。　國家於內為三公九卿。大約延倣古昔。而制於外為獨詳。守之上有監司以領之矣。而又有中丞以攝之。御史以察之。即不得自論鬼薪以上賦稅雖斗斛。弗敢顓也。其內軍府得以治兵事。而不得與其權。兵部得以與其權而不得治其事。其大小之相制也。若犬牙然其頫首而聽於法也。若束縛然。故雖擁連城將百萬之眾。一赤衣吏以片紙詔而縶其項弗敢動也。得意而今日為公卿。以掌握國家之命。失意而明日為髠鉗。短後之衣。蹩蹩長安中而弗敢怨也此語可謂盡本朝之利害矣可謂詳於弭亂而略於求治者也故巧如莽。戾如卓。雄如操。不得而盡用其巧與戾與雄也。聖如周召。不得而盡用其聖也。無他。法為之束也今其制不可盡變。獨有融酌於漢與明二者之間。而稍為之裁節而巳諸法近頗有意□更惜論之未詳耳論思贊輔之職則必遴夫作行之賢者。而不必盡兩制之人。新進之士。備詞林者。必使之補外以習吏。州郡冗散之吏。有異才者。旹召入以補其闕。撫臣而監司守令。非九載弗遷間為之增秩賜金璽書以作其勞者。秩滿而為之峻擢以大報其賢者。貪墨暴苛誅其甚者。而斥其次者。至于進取之塗。毋顓科甲而廣其選毋限文武而通其用。使詩書與案牘弓矢比而無低昂焉。而後人人自奮砥礪于事功。天下之才。不偏枯而後盡。夫　高皇帝競競百折而得天下。今使雕蟲之士。從容而蠹囓之。而不為之防。吁可慨也。


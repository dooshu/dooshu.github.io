彤弓

三章，章六句


首章讲：此天子燕诸侯，而锡以弓矢之乐歌也。言：赏有功者，国家之大典也。虽忠臣不藉是后劝，而在人君则不可不自尽其报功之道也，今我于嘉宾何如？





彤弓弨弓，受言藏之。

彤，朱色。弨，是驰。受，是受于弓人。藏，是藏于府库。朱色之弓，弛而不张。弓人献之，我受而藏之。其慎重不敢轻与人，所以待有功也。





我有嘉宾，中心贶之。

嘉宾，即诸侯有功者。贶，是与也。今我有嘉宾，敌王所忾，其功大矣。弓之藏，正以待斯人耳。故我也中心实欲贶之以是弓焉，殆非出于利诱势迫之私矣。





钟鼓既设，一朝飨之。

大饮宾曰飨。然非燕无以成礼，非乐无以成燕。由是钟鼓既设，于以达乎欢爱之情。一朝飨之，于以行吾报功之礼。而向也所藏之重弓，即于是锡之矣，宁复有迟留顾惜之意乎？

二章讲：





彤弓弨弓，受言载之。

载，是以弓载之弓檠，抗弓体使正也。彤弓弨弓，受言载之，使其体之常正焉，将以待有功之人也。





我有嘉宾，中心喜之。

嘉宾，即诸侯有功者。喜，乐也。今我有嘉宾，其功当报也，故我也中心则喜，而欲锡之以是弓焉。





钟鼓既设，一朝右之。

右，是奖劝，亦是尊崇。由是钟鼓既设，一朝右之，举崇劝之典，以宾尊之而不敢慢，而其弓之锡也，岂后时也哉？

末章讲：





彤弓弨弓，受言櫜之。

櫜，即藏也。彤弓弨弓，受言櫜之，使其色之常新焉，将以待有功之人也。





我有嘉宾，中心好之。

嘉宾，指诸侯有功者。今我有嘉宾，其功当报也，故我也中心好之，而欲畀之以是弓焉。





钟鼓既设，一朝醻之。

醻，更爵献醻也。由是钟鼓既设，一朝醻之，致亲厚之意，以崇劝之而不敢忘，而其弓之畀也，亦后时也哉？

夫周王重报功之器，则人得之必以为难尽报功之道，则人得之必以为惠。吁！此所以鼓舞人臣，而益奋于立功也欤。






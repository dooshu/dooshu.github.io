观张桐君遣忧五百字感赋

悲离泣楚臣，怀土伤越客。
越吟五百字，聚泪成一石。
矫矫云中翼，今为林下翮。
怜君少年时，骋步越阡陌。
倔强弃诸生，疏散作词伯。
陵阳李白祠，剡溪谢公宅。
来往共翱翔，狂歌免蹙额。
旅泊五羊城，藩幕资长策。
时危宾客难，战苦海峤窄。
翩翩鞍马间，磨墨横剑戟。
游子衣线断，母氏痛永隔。
慈乌夜夜啼，眼枯血泪积。
岂无陆贾装，归来仍四壁。
妻子寄中途，进退两跼蹐。
旧业依江潭，潭水映门碧。
残春匹马归，繐帷缠萝薜。
母死逾三年，沈痛未窀穸。
爨下穴狐狸，蠹书委狼藉。
恸绝乞邻妪，为炊荐鱼麦。
若翁客晋阳，万里阻音驿。
谁堪骨肉亲，生死两疏逖。
漂转枉扁舟，就我同朝夕。
磨灭如老翁，端居甘阒寂。
新诗日数首，计岁当盈尺。
官斋饭藜藿，素襟吐肝膈。
饮酒复不多，含愁惜畴昔。
意气生蹉跎，事往空太息。
袖短惭手寒，相怜亦何益。
交游日榛芜，道路腥胔骼。
忧人闻累欷，三叹头尽白。



◇释治礼学士难社稷位向议

来难引君南向答阳，臣北向答君。敢问答之为言，为是相对，为是相背，相背则社位南向，君亦南向，可如来议。郊特牲云：臣之北向答君。复是君背臣，今言君南臣北向相称答，则君南不得称答矣。记何得云祭社君南向以答阴邪？社果同向，则君亦宜西向，何故在社南向，在郊西向邪？解则不然。记云，君之南向答阳。此明朝会之时，盛阳在南，故君南向对之，犹圣人南面而听，向明而治之义耳，宁是祈祀天地之日乎？知祭社北向，君答故南向，祀天南向，君答宜北向矣。今皇帝黑瓒，阶东西向者，斯盖始入之别位兆，接对之时也。案记云，社，所以神地之道也。又云，社祭土而主阴气。又云，不用命戮于社。孔安国云，社主阴，阴主杀。传曰：日蚀，伐鼓于社。杜预云，责群阴也。社主阴气之盛，故北向设位，以本其义耳。馀祀虽亦地之贵，而不主此义，故位向不同，不得见馀阴祀不北向，便谓社应南向也。案周礼，祭社南向，君求幽，宜北向。而记云君南向答阴之义，求幽之论不乖欤？魏权汉社，社稷同营共门，稷坛在社坛北，非古制，後移宫南，自当如静此言，乃是显汉社失周法，见汉世旧事，尔时祭社南向，未审出何史籍。就如议者，静所言是祭社位南向，仍汉旧法，汉又袭周成规，因而不改者；则社稷三座，并应南向，今何改帝社南向，泰社及稷并东向邪？（《南齐书·礼志》上。）


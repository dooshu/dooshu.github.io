44　東方朔有八言七言詩　詩經中七言八言句　詩正義舉二至八字體例


東方朔有八言、七言。案：漢書本傳注，晉灼曰：「八言、七言詩，各有上下二篇。」攷之風、雅：「尚之以瓊華乎而」，七言也；「我不敢傚我友自逸」，八言也。

【閻按】「送我乎淇之上矣」、「十月蟋蟀入我床下」，又在前。

【元圻案】左思蜀都賦注引東方朔六言曰：「合樽促席相娱。」〇詩關雎鄭箋曰：「關雎五章，章四句。」正義曰：「詩之見句少不減二，即『祈父』、『肇禋』之類是也。三字者，『綏萬邦』、『屢豐年』之類也。四字者，『關關雎鳩』、『窈窕淑女』之類也。五字者，『誰謂雀無角』、『何以穿我屋』之類也。六字者，『昔者先王受命』、『有如召公之臣』之類也。七字者，『如彼築室於道謀』、『尚之以瓊華乎而』之類也。八字者，『十月蟋蟀入我床下』、『我不敢效我友自逸』是也。摯虞流别論云：『詩有九言者，「泂酌彼行潦挹彼注兹」是也。』檢諸本，皆云『泂酌三章，章五句』，則以爲二句也。顔延之云：『詩體本無九言，將由聲度闡緩，不協金石。仲洽之言〔一〕，未可據也。』」

〔一〕「仲洽之言」，原作「仲治之言」，按此句論摯虞之言，而摯虞字仲洽，作「仲治」顯爲形近而誤，故改。






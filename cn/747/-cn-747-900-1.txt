○清隐堂记

去邑西逾百馀里，有山曰佛耳。峭绝高天，远跨三郡。有田可耕，有水可居。予卜而筑之，榜堂曰“清隐”。若夫烟收两霁，云卷天高，山耸髻以轩腾，风梳木而微动。寒泉聒耳，戛玉鸣琴。非宫非商，不调自协。非丝非桐，不抚自鸣。春而耕，一犁雨足。秋而敛，万顷云黄。饥餐饱适，遇酒狂歌。或咏月以嘲风，或眠云而漱石。

林同颖

同颖，闽永隆时中散大夫。


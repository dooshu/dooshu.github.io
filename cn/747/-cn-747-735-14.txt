○送李胶秀才诗序

歌诗之所以为发寤，其旨甚远。夫物情畅乐怨抑之感，吁而散之大空，还会於风，降於水土，包声於陶埴之器。仿佛之变，尽摇於乐。乐之所感，微则占於音，章则见於词。微於音者，圣人察之；章於词者，贤人畏之。故勤人之君，欲以闻其下；忠主之佐，使以达其上。夫往代之诗乐，皆能沿声谐韵，今徵其文以观之，而其代兴衰可见也。宁近世学者固不变风从律耶？何为其词不闻充陈於管弦乎。今乐府既阙所奏，如有忠言之意，众所仰哉。余故友李贺，善择南北朝乐府故词，其所赋亦多怨郁凄艳之巧。诚以荩古排今，使为词者莫得偶矣。惜乎其终亦不备声弦唱。贺名溢天下，年二十七，官卒奉常。由是後学争跃贺相与缀裁其字句以媒取价。呜呼！贡讽合韵之勤益远矣！胶亦诸王孙，颇专七言词。始来长安，人以为思辙贺。今一不中第，言归故楚江陵下。岂欲以广其情於烟波？顾有撰，余乃敢悉序诗歌之大端，以为别贽。


○天河赋（以“天空色际，宁见浮槎”为韵）

惟天有河，是生水德。凌浩渺之元气，挂峥嵘之远色。所以正辰极，奠南北。其清莫挹，濯星斗以滋上元；其恶可流，荡霓以临下国。赫赫融融，自西自东。沿大象而其源不竭，横中古而其运无穷。磅礴九霄，浸润岂沾於土宇；轻清一气，波澜宁动於天风。匪汤汤而就下，但耿耿而浮空。处昼则潜，由昏则见。俟良夜之延瞩，故高明而自擅。光连月窟，何惭媚以怀珠；影照天津，岂愧净而如练。至若白榆风劲，析木烟秋。吹玉叶而将落，泛金波而共流。皎无际，阑干自浮。渡蟾魄之孤轮，不闻濡轨；涨鹊桥之远岸，讵见操舟。莫议高深，孰能揭厉。演漾必滋於若木，氛氲更袭於丹桂。映苍山而渐出，想积石於河源。拂远树以将低，误一苇於天际。遥思濯手，远忆乘槎。流合璧之辉，几疑沉玉；映散金之气，或类披沙。辨牛岂见其津，闻鸡遽隐於霞。是宜以河之名，居天之大。阁道蛇横於曲渚，骊珠蚌剖乎浅濑。源流自远，清无可羡之鱼；分野甚明，皎若誓封之带。凿自太古，疏於圆灵。奔注肯随於川渎，高明自贯於日星。夫其济黄道，决青冥。荫地轴，洒天经。悠矣久矣，配吾君之永宁。


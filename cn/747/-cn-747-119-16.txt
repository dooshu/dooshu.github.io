○改元开运大赦文

王者化家为国，既开创以维艰；纂业承基，亦负荷而尤重。朕虔承遗命，嗣守丕图，顾眇躬而惧不克堪，持小心而曾无暇逸，外以生灵是念，内以宗社为忧，若涉大川，如驭朽索，然犹功非及物，德不动天，虫螟为害苗之灾，夷狄作乱华之患，尚赖谋臣猛将，义士勇夫，共成戡剪之功，复致澄清之运。今则狂戎逃遁，年谷丰登，时属小康，礼当终制。虽三年无改，义欲化於人伦；而正朔有常，理宜新於凤历。爰布改元之令，仍覃在宥之恩。天福九年宜改为开运元年，可大赦天下。应今年七月一日昧爽已前，三京邺都诸道州府见禁囚徒，除十恶五逆，光火劫杀，屠牛铸钱，官典犯赃，伪行印信，合造毒药外，罪无轻重，已发觉未发觉，已结正未结正，咸赦除之。流窜之徒，其实有咎，和平之道，亦许自新。其流配人，除终身不齿，常知所在人外，未经量移者与量移，已经量移者与叙用。虫蝗灾之邦，流夷颇甚；猃狁经过之地，凋弊尤深。须议优饶，用明轸悯。其岐雍同华蒲陕泾耀威管内人户，委长吏所在招携，复业之家，免一年租税。魏博贝冀沧景德等州，曾经虏骑剽攘，特放今年秋税。其馀经过之地，亦量与矜蠲。乃眷亲军，实推忠节，或从征鬼虏，显立勋劳，或出讨叛臣，方期平定。至於边陲守戍，藩镇分屯，尽系捍防，皆施勤效，虽赋税未集，帑藏犹虚，宜示颁宣，用明奖赏。应将校兵士，量与等第优给。连年失稔，常赋愆期，国用未充，军需不足。是行率借，以济赡供，诚非欲为，盖不获已，赦书到日，尽行罢征。出彼家财，资予国力，宜加甄别，以示优隆。出一千贯已上者，特免科徭。出一万贯已上者，咸授官秩。无资给者，与本处上佐，有官名者，依本品序迁。竭彼臣诚，没於王事，恩宜加等，礼有明文。当契丹侵犯之时，有守城临阵，尽节亡身者，宜令逐处长吏以名衔奏闻，当议超加赠，或孙或子，并与旌酬。含垢匿瑕，舍过宥罪，前王令典，有国通规。应有曾行劫盗之人，并宜放罪。愿在军者，与配军收管；愿归农者，委本县安存。务局因循，职掌败阙，空系逋悬之数，徒行徵督之文，宜示哀矜，并令除放。

於戏！承祧继统，御极居尊，虽旰食宵衣，每勤庶政，而利兵秣马，未息殷忧，更赖四辅三公，五侯九伯，文武叶力，上下同心，竭彼忠贞，佐予寡昧，举朝廷之急务，尽军旅之沈谋，使鼓卧旗偃，俾成宁谧同文共轨，速洽隆平，表乃有功，致我无事。


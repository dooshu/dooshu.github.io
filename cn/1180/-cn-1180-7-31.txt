答王子寿比部书


［清］朱琦





去冬获手教，寄来江陵画像一轴，云于祠中摹得，朱服修髯，神采甚英异。琦少时读《明史》，尝怪江陵以彼其才辅少主，明赏峻罚，鞭笞海内，有安天下社稷之大功，何以论者不稍恕若是？既而读其遗集，然后知江陵所处之难，则其用心固宜非流俗所识，而琦窃妄为窥见一二，而恨不一见其人也。及得见足下所遗画像，瞻拜久之。又读所为《悯忠赋》，掩卷长叹，以为知江陵莫如吾子寿之深，则虽举天下后世疑且谤，而固不害其为江陵也。

夫江陵之才大矣。后世岂无为江陵者？而卒不敢望江陵，非其才之绌也，遇也；亦非其遇之绌也，有其才与遇，而忠不足也。夫为宰相者，不可无才；有其才矣，不可无遇，而尤不可无忠以济之。彼朝夕谋谟于帏幄之中者，恩宠非不隆也，倚任非不专也，进退天下士，非不与闻也；然出入唯唯，但伺人主意指。民日困，财日匮，远夷内侵，盗贼并起，则曰时为之也，我无如何也。是非有其遇，而无其才者乎？幸而有其才矣，有才而用之矣。然一言不合，则遽夺之宠；一事不臧，则旋罹于祸；施者未及尺寸，丛咎已若丘山。则虽有人焉蒙伊、吕之术，挟管、葛之智，而非破成格，举一国任之，犹讫不得施也，况下此者乎？而谓无其遇者，其可行乎？幸而又有其遇矣，有其遇，宜可以有为矣。顾天下事，利害参半。有害重利轻，有利巨害细。有关一时一事利害者，有关异时利害而忧并及其身者。利于公而不害于身，人固为之；利于公而害于身，智者或辍不为；就令为之，亦必曰：吾受其害，犹冀人之予我以名而不我谤也。至于不予我名，而又我谤，此至不平之事也。然智者犹曰：谤我一二，吾犹为之；谤者千万，虽贲育之勇，亦必为之夺气，而辍不为矣。

若江陵则不然。江陵，愚忠者也，盖明知其害于身而为之者也。明知害于身而利于国，又负天下后世之谤，而勇为之者也。呜呼！是真所谓愚忠者乎？是故无江陵之才与遇，不可为江陵；有江陵之才与遇而无其忠，亦不可为江陵。然则江陵其遂无訾尔乎？江陵之过，在于功成而不知止，又不能荐达贤相以为之后。虽然，此不可以之责江陵也。有江陵之功名而能知止，又能树贤以为国家长久计，其几于纯臣哉！

画像谨装成轴，并如来教书《悯忠赋》于后。琦非知江陵者，聊感足下之意而附论之。






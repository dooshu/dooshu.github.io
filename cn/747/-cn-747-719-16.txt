○黄云捧日赋（以“黄云捧日，佳气充塞”为韵）

吾君朝黄图，坐甲乙，履元吉。观庆云之飞来，晕长空以夹日。日明而丽，润而黄。随轮已入乎青陆，抱影长依於正阳。磅礴不散，氛氲呈祥。暖万物则草木春色，涵一气则天地黄光。推而言之，则君为日，臣为云。君非臣则股肱斯废，云非日则光耀难分。故上下同体，表里成文。楼形遥景于东户，叶影潜扇於南薰。由教有所至，朝无可昏。是日王三朝，躔五纬。杲杲然无幽不烛，飘飘然何远不暨。白主丧氛，黑为兵气。将闭阳和，动令人畏。又奚能势均抱戴，色不严毅。似龙虎之宛转，傍楹檐之仿佛。是日也，风不霾，时正佳。云日轮盛，光阴克谐。入房焉可以拟议，干吕何足以为怀。带庆云而共美，与淑气而同侪。天有日兮晨光重，日有珥兮黄云捧。亦如东海大而百川朝，北辰高而众星拱。云初缭绕，日亦。合三光而为一，混五色而居中。於是彰国祚，表年丰。应履端之时令，识来事之殷充。察天象兮阳乌奋翼，稽瑞图兮人望允塞。使无阶而可乘，敢不惭於帝力。


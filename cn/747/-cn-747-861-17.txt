○请省新户科徭奏

臣闻国家以务农是本，劝课为先。用广田畴，乃资仓（阙二字）窃见所在乡村，浮居人户，方思恳辟，正切耕耘，种木未满於十年，树谷未臻於三顷，似成产业，微有生涯便被县司系名，定作乡村色役。惧其重敛，畏以严刑，遂舍所居，却思他适。睹兹阻隔，何以舒苏。既乖抚恤之门，徒有招携之令。伏乞皇帝陛下明示州府，特降条流。应所在无主空间荒地，一任百姓开耕。候及五顷已上，三年外即许县司量户科徭。如未及五顷已上者，不在搔扰之限。则致荒蓁渐少，赋税增多。非唯下益蒸黎，实亦上资邦国。

边归谠

归谠，字安正，幽州蓟人。仕晋，累迁右散骑常侍。汉初历礼部、刑部二侍郎。周广顺初迁兵部、户部二侍郎，擢尚书右丞枢密直学士，转左丞，寻为御史中丞。入宋，乾德二年卒。


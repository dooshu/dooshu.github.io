○方言叙



盖闻方言之作，出乎轩之使，所以巡游万国，采览异言，车轨之所交，人迹之所蹈，靡不毕载，以为奏籍，周秦之季，其业隳废，莫有存者，暨乎扬生，沈淡其志，历载构缀，乃就斯文，是以三五之篇著，而独鉴之功显，故可不出户庭，而坐照四表，不劳畴咨，而物来能名，考九服之逸言，标六代之绝语，类离词之指韶，明乖途而同致，辨章风谣而区分，曲通万殊而不杂，真洽见之奇书，不刊之硕记也。余少玩雅训，旁味方言，复为之解，触事广之，演其未及，摘其谬漏，庶以燕石之瑜，补琬琰之瑕，俾後之瞻涉者，可以广寤多闻尔。（影宋本《方言》）




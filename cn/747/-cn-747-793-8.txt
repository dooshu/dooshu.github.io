○握中有元璧赋（以“希代之珍，耀乎掌握”为韵）

璧为至宝，握以藏辉。与似月之色异，俾如虹之气微。敛外之容，岂曰予於暗；元中之理，尚乎知我者希。故其性比内融，迹同反照。拱形若将乎尺素，点影似因乎墨妙。见心之后，任欲盖而弥彰；窥指之间，纵有光而不耀。退虽於密，德亦不孤。方期发色於斯矣，岂务掩瑕而已乎。初疑捧匣将投，尚韫如漆。或若横肱未抵，已怪得乌。懿夫藏点点而独青，映纤纤而有象。或微疑其手泽，竟空劳於目想。同锡元之后，不暂去身；验守黑而居，则先指掌。不然，何以久而不磷，敝而惟新。虽未能如雪，亦足以贱珉。既剖乎石，幸依乎人。似守中而隐影，若居外以藩身。揽之为盈手之玩，出也为连城之珍。圆而琢之，而能全璞；温而执之，何以不濯。虽默默而沉潜，每荧荧乎把握。始同乎怀而被褐，恐久而袖化为缁。虽存已之雕镂，实赖君以保持。言扬者或是，色取者犹疑。苟能执而无失，岂得弃之如遗。深潜越石之拳，明则诚矣；固望荆山之目，默而识之。斯盖见美一时，同珍百代。谅兮怀宝，多斯兮若昧。幽矣握中之璧，实清流而可爱。


○追赠申王捴为惠庄太子制

德盛者必享休名，道高者必膺殊典，况人伦之重，义切因心，天属之深，情殷追远。故司徒申王捴，叡哲聪明，本乎天性，温恭孝友，挺自生知。乐善好书，清猷迈於两献；深仁厚义，美化侔於二南。可谓具瞻百僚，仪刑列辟。朕将永康兆庶，方自友于。天不慭遗，奄从薨逝，永惟仁范，哀恸缠怀。用表非常之荣，少寄天伦之戚，可追赠惠庄太子。宜令所司备礼，就加册命，陪葬桥陵。


卷四十

钦定四库全书

柳河东集卷四十

唐　柳宗元　撰

祭文哭辞一十五首

祭杨凭詹事文【元和十二年柳州作公集有亡妻弘农杨氏墓志云贞元十五年卒此文谓某以通家承德夙奉良姻莫成子姓早丧淑人迨今挈然十有八祀盖自贞元十五年已卯至元和十二年丁酉为十八年也据凭传元和四年为京兆尹以御史中丞李夷简素与凭有隙乃劾奏其贜罪及不法事天子以凭自尹京兆人颇怀之遂诏出守贺州临贺尉公谓京兆之难下多怨怒颠沛三载盖谓此耳】

年月子壻谨以清酌庶羞之奠昭祭於丈人之灵卿云轮囷天汉昭回【西京杂记庆云或曰卿云诗倬彼云汉为章于天】自然物外宁杂尘埃公禀间气【间居苋切】心灵洞开翺翔自得谁屑羣猜孝友忠信闻於九垓摛华发藻【摛抽知切又音离说文张也】其动如雷世荣甲科亦务显处公之俊德有而不顾御史之选朝之所注公勤於养投劾引去时任方隅威刑是务公施其惠亦莫有?【五故切与迕同】京兆之难下多怨怒或由以黜瓦石盈路公扞其强仁及童孺左迁而出拥道牵慕道峻多谤德优见憎烦言既诋倚法斯绳南过九疑东逾秣陵颠沛三载天书乃徵入傅王国嘉声聿兴詹事东宫致政是膺年唯始至道则弥励颉颃今古【颉奚结切颃音抗人音冈飞而上曰颉飞而下曰颃】优游德艺寔期濬发再光文陛谁谓昊天遽兹降厉呜呼哀哉某以通家承德夙奉良姻莫成子姓早丧淑人恩礼斯重眷抚惟新绸缪其志寔敬寔勤迨今挈然十有八祀家缺主妇身迁万里谤言未明黜伏逾纪德辉间絶音尘莫俟岁首发函视远如迩虽当沉痼心术犹治抚膺顿首流泣瞪视【瞪澄应切直视貌】既敛而还莫传音旨向风长恸於兹已矣呜呼哀哉承讣之始卜兆既逾载驰斯文出拜路隅哀从海澨【视裔切】礼致皇都寸诚相续终岁不渝天道悠远人世多虞寄心双表长恨囚拘呜呼哀哉

祭穆质给事文【一作祭穆抚州文据传质举贤良方正累擢至给事中元和四年坐与扬凭善出为开州刺史卒然此文谓黜刺南方义言盈口又云王命南下郡符东剖留滞湮沦殱此遐夀必是自开移抚未行而卒也公谓欲遡海风以穷洛涘文盖柳州作岂质元和十二三年间方自开迁抚故耶所谓公之伯仲信为先执盖穆赞穆质穆员穆赏皆见于先友碑阴记云】

昭祭於给事五丈之灵自古直道鲜不颠危祸之重轻则系盛衰矫矫明灵克丁圣时形躯获宥三黜无亏贤良发策始振其仪天子动容敬我直辞载之册府命以谏司抗奸替否与正为期奏书百上知无不为谁谓刘贾英风莫追给事黄门奉职枢机封还付外动获其宜无旷尔位惟公在斯达道之行寔惟交友患难相死其废自久公寔毅然誓均悔咎挺身立气不改其守黜刺南荒义言盈口封章致命志期陨首邈矣高标谁嗣於後王命南下郡符东剖留滞湮沦殱比遐夀呜呼哀哉公之伯仲信为先执感激之风道同义立中司守直奸权是袭致之徽纆【音墨索也易系用徽纆】诬以贿入琐琐其徒搒讯愈急【搒音彭笞击也琐琐其徒谓杨瑗胡珣韦顗用意推鞫之】诏下三司议於洛邑噫我先君邦宪是辑平反羣枉大忤三揖危法旋加谮言俄及左宦夔国义夫掩泣邪臣既黜乃进其级端於庶寮直声允集??小子夙奉遗则公在郎位再罹摈抑【摈必刃切斤也】时忝宪司窃分枉直抗辞犯长有志无力惟韩洎刘同愤沾臆【谓韩泰刘禹锡也】道之不行衔媿罔极公在左掖议登秋官先定於志将发其难决白无状以申祸端秉心撰词义不可干会逢友累曾莫自安感於禇中有涕泛滥【禇展吕切絮装衣也】呜呼哀哉夀宫久翳狼荒万里礼不可违诚不可弭抽哀泄忿舒文致美愿遡海风以穷洛涘清明如在神鉴何已呜呼格思以慰勤止祭吕衡州温文【作之年月具本篇温之生平公尝为衡州刺史东平吕君诔极所称道盖不独於此文见之也】

维元和六年岁次辛卯九月癸巳朔某日友人守永州司马员外置同正员柳宗元谨遣书吏同曹家人襄儿奉清酌庶羞之奠敬祭於吕八兄化光之灵呜呼天乎君子何厉天寔仇之生人何罪天寔雠之聪明正直行为君子天则必速其死道德仁义志存生人天则必夭其身吾固知苍苍之无信莫莫之无神今於化光之殁怨逾深而毒逾甚故复呼天以云云天乎痛哉尧舜之道至大以简仲尼之文至幽以默千载纷争或失或得倬乎吾兄独取其直贯於化始与道咸极推而下之法度不忒旁而肆之中和允塞道大艺备斯为全德而官止刺一州年不逾四十佐王之志没而不立岂非修正直以召灾好仁义以速咎者耶宗元幼虽好学晚未闻道洎乎获友君子乃知适於中庸削去邪杂显陈直正而为道不谬兄寔使然呜呼积乎中不必施於外裕乎古不必谐於今二事相期从古至少至於化光最为太甚理行第一尚非所长文章过人略而不有夙志所蓄巍然可知贪愚皆贵险很皆老则化光之夭厄反不荣欤所恸者志不得行功不得施蚩蚩之民不被化光之德庸庸之俗不知化光之心斯言一出内若焚裂海内甚广知音几人自友朋雕丧志业殆絶唯望化光神其宏略震耀昌大兴行於时使斯人知我所立今复往矣吾道息矣虽其存者志亦死矣临江大哭万事已矣穷天之英贯古之识一朝去此终复何适呜呼化光今复何为乎止乎行乎昧乎明乎岂荡而为太空与化无穷乎将结而为光耀以助临照乎岂为雨为露以泽下土乎将为雷为霆以泄怨怒乎岂为凤为麟为景星为卿云以寓其神乎将为金为锡为圭为璧以栖其魄乎岂复为贤人以续其志乎将奋为明神以遂其义乎不然是昭昭者其得已乎其不得已乎抑有知乎其无知乎彼且有知其可使吾知之乎幽明茫然一恸肠絶呜呼化光庶或听之

祭李中丞文【中丞名字未详文谓始终七载不忘只勤当是贞元十四年已拜御史中丞也作之年月具本篇】

维贞元二十年岁次甲申五月某朔二十二日故吏儒林郎守侍御史王播将仕郎守殿中侍御史穆质奉议郎行殿中侍御史冯邈承奉郎守监察御史韩泰宣德郎行监察御史范传正文林郎守监察御史刘禹锡承务郎监察御史里行柳宗元承务郎监察御史里行李程等谨以清酌之奠致敬於故中丞赠刑部侍郎李公之灵惟公坚贞守道洁亷成德当官秉彝卓尔孤直高节外峻纯诚内植临事不回执心无惑矫矫峻节擢於天枝式是邦族粲其羽仪发迹内史参其军事自下劘上直词屡至于後受邑历抚疲人公去逾久人滋咏呻复从京邑辟署司录振其纲条端我甸服黠吏屏气贪官窒慾赫赫有命登於王庭邦赋以修国用是经寔抗其长以奉准程校其簿书无失奇赢【奇音羁与畸同说文残田也赢音盈说文有余贾利也】进为正郎勾会是专【会古外切总合也】乃刺於商虎节登山化塉为沃【周官小行人建天子之六节山国用虎节塉音籍薄土也】致夷於艰道途讴歌有诏徵还丞我御史执其宪矩纠逖之志【逖音廸】直清是举慎择寮吏必薪之楚终始七载不忘祗勤事无观瞻道有屈伸皂囊密启【见上屡皂其囊注】忠恳屡陈令望逾重名卿是属拖绅遽闻【拖徒我切论语疾君视之东首加朝服拖绅】卷衣已复【复招魂复魂也朝服大夫以玄赭世妇以襢衣士爵弁士妻以税衣皆升自东荣中屋履危北面三号卷衣投于前】礼备赠賵恩加命服窀穸有时【窀株伦切穸音夕】岁月逾蹙播等猥备官属况当荐延承其规模奉以周旋近或逾月远则累年咸承至公官守获全故事尽在遗风蔼然俯仰庭际顾慕潺湲【潺鉏山切湲胡鳏切】致诚一觞拜诀堂筵呜呼哀哉

为韦京兆祭杜河中文【杜河中确也德宗贞元十四年九月以太常卿为同州刺史十五年十二月自同州为河中尹河中绦州节度使十八年三月以河中尹行军司马郑元代之夏卿之为京兆尹在十七年十二月而十九年三月李寔已为京兆则杜公之死当在十八年矣文是时作】

维年月日甲子京兆尹韦夏卿谨以清酌之奠致敬于故河中节度赠礼部尚书杜公之灵自古谋帅恒在诸儒晋登郄縠亦以诗书【左传僖公二十七年晋作三军谋元帅赵衰曰郤縠可臣亟闻其言矣说礼乐而敦诗书】爰及近代二柄殊途授钺之臣率由武夫时惟明灵道冠学徒天子有命总其戎车何以邦之维绦及蒲有山有河殿此大都焜燿昌时【焜音混燿音耀】振宣後学命服之盛光於列岳谓保丰福永縻王爵夀如何期神不可度呜呼哀哉大历之岁诏徵茂才时忝同道【一作利】俱起草莱怀策既陈纶言焕开考第居甲自天昭回分命邦畿步武获陪同志为友星霜屡回长我十年礼宜兄事周游欢洽莫不如志於後多幸谬列周行又同制书并命文昌及余稍迁吏部为郎公属中兵此焉分行再获聨事东西相望【音忘】出处同道乐惟其常後余出刺九载南服公自左辅遂膺推毂我勤魏阙爰总九流谁谓河广愿言莫由烹鱼之问往复相醻【音酬】惠好斯厚惟以绸缪【绸音由切缪莫彪切】余弟宗卿获庇仁宇命佐亷问忘其愚鲁假以羽翼俾之骞翥【翥章恕切飞举也】惠文峩峩【惠文冠也汉张敞传秦时狱法吏冠柱後惠文】赤绂在股荣映斯极从容何补承庆唯深报恩无所呜呼哀哉天子震悼哀我良臣密印追赠尚书礼殷四方兴嗟况此故人循念平昔徘徊悲辛卜葬斯及礼仪毕陈敬荐行潦泄哀兹辰呜呼哀哉

为韦京兆祭太常崔少卿文【崔少卿考之史传未详惟摭诸表系有崔隐甫之孙溉者一人为太常少卿当即此也文谓夙岁同道从容洛师又云洛中十人谈者荣之惟郑洎齐各登鼎司据夏卿传始在东都倾心辟士颇得才彦其後多至卿相世谓之知人其以此耶贞元十八年作】

维年月日甲子京兆尹韦夏卿谨以清酌庶羞之奠敬祭於亡友故太常少卿崔公之灵惟灵率是良志蹈其吉德炳蔚文彩周流学殖孔氏之训专其传释黄老之言探乎幽赜六书奥秘是究是索叩尔玄关保其真宅艺成行备披云骋迹康庄未穷【康庄道路也说文五达谓之康六达谓之庄】蒙汜已极【楚辞天问出自汤谷次于蒙汜注云汜水涯也言日出东方汤谷之中暮入西极蒙水之涯也】呜呼哀哉夙岁同道从容洛师接袂交襟以遨以嬉策驾嵩少【嵩山少室山在河南府登封县】泝舟瀍伊【瀍水伊水在河南府河南县皆本洛州也】笑咏周星其乐熙熙丹霄可望青云可期洛中十友谈者荣之惟郑洎齐各登鼎司或丧或存山川是违繄我夫子宜相清时命之不遐孰不凄悲呜呼哀哉往佐居守及尔同寮笑遨交欢匪夕则朝入同其室出聨其镳【悲娇切说文马衔也】投文报章既歌且謡及我为郎优游吏部公为御史持宪天路文陛徐趋眷恋相顾欢爱之分有加於素自我于迈历刺东吴离忧十年复会名都余为侍郎铨总攸居实得茂彦奉其规模联事合情又倍其初我尹京兆君亚奉常步武相望佩玉以锵谓保愉乐长此翺翔抱疾几何忽焉其亡呜呼痛哉原念往昔爱均骨肉我有书笥盈君尺牍寤言在耳古今何速失涕兴哀匍匐往哭抚筵一呼心焉摧剥【普木切】日月逾迈佳城遽卜素车千里逶迤山谷【逶於危切迤音移委曲也】晦尔精灵藏之斧屋【礼记孔子之丧有自燕来观者子夏曰圣人之葬人与人之葬圣人也子何观焉昔者夫子言之曰吾见封之若堂者矣见若坊者矣见若覆夏屋者矣见若斧者矣注云覆谓茨瓦也夏屋今之门庑也其形旁广而卑斧形旁杀刃土而长】呜呼哀哉丹旌即路祖奠在庭去此昭昭就尔冥冥敬陈泂酌以告明灵临觞永恸庶写哀诚呜呼哀哉伏惟尚飨

为李京兆祭杨凝郎中文【李京兆寔也贞元十九年四月公时为蓝田尉作】

维贞元十九年岁次癸未四月辛未朔某日检校工部尚书京兆尹司农卿李寔谨以清酌庶羞之奠敬祭於故兵部郎中杨公之灵惟灵清标霜洁馨德兰薰冲和茂着孝友彰闻濬发洪绪激扬清芬思侔德祖学绍子云莹彼灵府彬其英文吐论冠时舒华轶羣百氏之奥一言可分旁贯释老岂伊典坟谓蹑公相【蹑尼辄切】赞扬圣君高山安仰逝水沄沄呜呼哀哉惟是伯仲并为士则连擢首科迭居显职公之懿美发自朋僚播于四方令问克昭炯然独识卓尔孤标翼翼其容羽仪清朝载笔东掖动无不纪起草南宫时论增美大梁有艰天子是使密勿之谋唯道是履复归【一云归服】郎署职兹中兵简稽无挠以考其成英风未摅沉痾遽婴孰云积善降以促龄昔岁江表获同宴语谬为好仁不我遐阻公之元兄复惠德音优游多暇眷盼逾深情言盈耳尺素相寻冀兹竞爽焜燿儒林及此凋落秪摧我心呜呼哀哉遣车就引【遣诘战切见户部郎中魏府君墓志铭注】哀挽先路迅风凄悲颓景幽暮倾都殄瘁挥涕相顾矧兹故人谁任痛慕潢污一觞讵写平素尚飨

为安南杨侍御祭张都护文【杨侍御未详其名或即杨凭之弟凌然唐史虽谓凌终於侍御史而先友记云凌以大理评事卒则与史所载异矣岂凭别一从父弟为侍御史故史云凌耶张都护公尝为之志所载与此皆合今悉随文附之】

维年月日故吏某职官某敬祭於故都护御史中丞张公之灵交州之大南极天际禹绩无施强秦莫制或宾或叛越自汉世圣唐宣风初鲜宁岁稍臣卉服渐化椎髻卒为华人流我恺悌士燮之理惟公克继【士燮晋范文子也此谓安南都护府治交趾云】勤劳远图敷赞嘉惠铜柱南表前功载修【谓公复铜柱为正制也事详见志注】空道北出式遏蛮陬梯航连连旌斾悠悠辐凑都会【辐音福凑干候切说文会也】皇威以流方荷天宠宜公宜侯声驰帝乡魄降炎州呜呼哀哉公昔试吏时推清能【谓公为蕲州蕲春主簿时也】公昔乘轺人知凖绳鳏嫠以安征赋用登【谓公以左领军卫兵曹为安南经略廵管也】柱史稍迁郎曹继昇【谓公检校尚书礼部员外郎也】程功佐理海裔斯澄【谓公为安南副都护也】乃纪南方专任是凭【谓公迁检校太子右庶子兼安南都护兼御史中丞充本管经略招讨处置等使也】礼分五玉【书修五礼五玉注云修吉凶宾军嘉之礼五等诸侯执其玉】恩锡百朋【诗锡我百朋笺云古者货贝五　贝为朋百朋言得禄之多也】开府辟掾羣英攸属顾兹陋微敢厠甄录既受筐篚载加命服赐有楚冠用慙豸角【应劭汉官仪曰獬豸兽主触不直故执宪者以其角形为冠豸大蟹切】星言赴命注望帷幄视险如夷瞻程非邈伯氏左官爰滞中途流连隐忧言念涕濡子姓莫在使命顿殊【命一作令】兢魂吊影敢废斯须情留江徼【音叫】梦结天隅恩切有裕义乖从役顾慕长恸展转增惕膂力犹在中肠屡激方俟销忧永期投迹谦德不福法星降灾庭悬遽彻【礼记大夫无故不彻悬注云悬乐器钟磬之属正义曰无灾变则不去乐也】馹讣爰来【馹音日】抚躬益恨循顾增哀瞻容莫及报德何阶輤车北辕【輤音茜丧车也】申奠克谐望拜徒至音尘永乖南州斗酒庶写幽怀

祭万年裴令文【万年令裴瑾也公尝为瑾墓碣云元和十二年七月卒文必是时作又云後夫人柳氏即此所谓追惟淑德嫔于君室者也】

惟灵孝友之性寔惟天与饰以儒书洽其誉处枵然不量【枵虚娇切虚大貌】廓尔其宇人以义来我以身许褰裳赴急不避寒暑交半域中多容鲜拒贤於博奕媚兹讌语或泛或沉两得其所考礼成文坠章克举【谓公撰二陵集礼也】展乐承职音官式序既聨奏复亦图笋簴播在奉常永传仪矩【谓公为太常主簿集乐事作坐立二部伎图也】脱略细谨慠忽烦言坦然自居无顾仇怨卒成官谤莫究祸源坐黜中徙再期腾骞孰云蓄愤遽此归魂【谓公为万年令为金川猾吏所诬奏再谪道循二州佐掾会赦量移吉州长史而卒也】呜呼哀哉世称姻党鲜克终吉唯我与君久而逾密追惟淑德嫔於君室上顺尊卑下欢俦匹致其孝敬式是仁恤爰及童孩处心勿失君之仲季茂於文术游艺相从操觚散帙顾余蹇劣厠迹奔逸二纪於今情交若一屡闻凋缺互见迁黜契阔伶□分形间质方期末路稍追曩日时不我谋於焉斯毕营营卫尉独守邦秩想其永哀淮海萧瑟呜呼哀哉闻疾驰简其命未返翩其讣书来自番禺【番音潘禺鱼容切番禺二山名在南海今广州与循为近故云】块守穷荒山夔与居【山夔兽名也如龙而一足】有眉不伸有志不舒况逢零悴当此囚拘拊膺长恸长恸何如菲礼无取沉哀有余呜呼哀哉

祭吕敬叔文【吕敬叔恭也公尝为吕侍御恭墓志卒以元和八年六月年止三十有七此公所以重惜之也其曰惟子之兄志同义比官刺一州四十而死盖言吕衡州温云】

维年月日朔友人从内兄守永州司马员外置同正员柳宗元谨以酒肉之奠致祭於亡友吕敬叔之魂呜呼鞠躬历聘或以不答【谓孔子也】屠鱼乖离夫何克合【谓吕尚也】大或不容小或见遗往来逢迎今古参差惟子之中忠勇充之以诚与物退受其疵智谋宏长辩论恢奇岩峩博大【岩一作巍】与世异资何付之器而踬於时【踬知利切跲也】尝曰余武王功是期誓耆其力【耆渠伊切诗耆定尔功】以达皇威边鄙不靖俾供舆师诸侯顺道戎貊咸宜今其没矣哀志之违知之无补世又罕知呜呼哀哉昔与子游尚疑其志及观其长诚任其事日异其能岁增其智进如川行浩浩而遂天乎有亡中道是弃余慎取友惟心之?周游人间余二十年摈辱非耻升扬非贤一贯於道无四五焉子之知我不以事迁言而见信貌阻心传我黜终世子夭於前徒称子志谁信我言与子俱已孰云後先惟子之兄志同义比官刺一州四十而死子仕方初百年有几如何默默去我遄已【遄淳沿切说文往来数也】有穉之妻有弱之子海壖东周【壖而先切】号哭万里葬紖之行获出於此【紖大刃切与絼同说文牛系也周礼封人置其絼公时在永吕殁广州其孤爽等以其柩如洛阳祔葬于大墓故云获出于此也】爰陈酒肉式嘉且旨读兹哀辞以奠而诔呜呼敬叔吾道已矣尚飨

祭崔君敏文【崔君敏即朝散大夫永州刺史崔公也公尝为之志所载甚详元和五年九月在永州卒文盖是时作】

夫产崑仑者难为玉植邓林者难为木公以令望显於华族艺邃六书【周官保氏掌教国子以六艺五曰六书注象形会意转注处事假借谐声也】学该十录躭此黄老【躭都含切】恬於宠辱入补黑衣【谓公以千牛备身佐环卫也战国策左师触龙言於赵太后曰老臣贱息舒祺最少不肖愿令得补黑衣之数以卫王宫】出参甸服【谓公为盩厔三原蓝田尉也】纪纲淮海政令惟肃【谓公为扬州録事参军也】宰制岳滨周於仁育【谓公为许州临颍汝州龙兴令也】储闱典议直清攸属【谓公为太子司议郎也】久次推能二州继牧【谓公为归州刺史迁永州也】至於是州率由旧俗和易勿亟优游自足既有少吏勤於庶狱妖诬殄除淫祠翦覆【谓公擒戮妖帅毁焄蒿淫昏者千余室也事详见志】出令三岁人无怨讟进律未行归神何速某咸以罪戾谪兹炎方公垂惠和枯槁以光鸣銮适野泛鷁沿湘【鷁倪历切】广筵命乐华烛飞觞高歌屡舞终以无荒纷虑斯并忧怀暂忘良时不再斯乐难常今其奈何顾慕感伤呜呼室有迭去川无息流追怀曩辰怳若梦游奠彻中寝魂迁乘舟邦人永思匍匐隐忧况我怀德心焉若抽洁诚可鉴苹藻非羞

祭段弘古文【段弘古公尝为之志此本不载已别列之外集观其以直游诸公间而卒不克用惜哉元和九年卒於桂州永州刺史崔公能以公及刘禹锡之荐知之及致其丧来永为具费归葬於澧公之文当其丧之过永而祭之也】

世病乎直人悦其和行而不容虽圣奈何提其信义谁与同波硜硜以终【硜丘耕切】坚不可磨【论语不曰坚乎磨而不磷】游得其仁友择其益始於可进终会於厄精诚介然将贯金石追恩怀旧兴词愤激君昔来辱备闻嘉言宵会北堂昼宴南轩去适於越不日其旋载除我居望尔北辕今者之来丹旐有翩閟兹英志限此中年呜呼哀哉君寔斯贫有子而幼孰云履信惟天所佑道途之费敢废於旧志君之行铭石斯授有洁其觞有楚其豆庶鉴於诚临兹飨侑

哭张後余辞【作之年月未详惟辞谓既得进士明年疽发髀卒当在京师时作也附次贞元十八年丈】

後余常山张氏孝其家忠其友为经术甚邃而文少余七年颇弟畜之与之居终日冲然忘其有人与之言铿然而厉【铿丘耕切】辩而归乎中凡人有道而不显於世则曰非其世也【一无则曰字】道而得乎世然而【一作犹】不显则曰命命之微不可知知而索乎外者曰性与貌後余之性可谓良矣其貌可谓肃矣博实宏裕宜为大官耇老求其所以夭贱无可得焉既得进士明年疽发髀卒【疽子余切髀音陛】後余之死人咸痛之曰天之佑善人而杀是子何也激者曰天之杀恒在善人而佑不肖庄周之说以为人之君子天之小人张君岂天所谓小人者耶是二者又非论之适也吾谓善与恶夭与夀贵与贱异道而出者也无取喜怒於其中道之出者多其合焉者固少是以君子之难贵且夀也後余母老而丧良子东西行者助之哭焉况其知者耶然後余不与谄冒者同贵不与悖乱者同夀归洁乎身闻道而死虽勿哭焉可也呜呼向更使既闻道而且贵且夀则其显庸也远矣又乌能勿痛乎遂哭之以辞

嗟嗟张君善不必夀惟道之闻一日为老人皆反是百稔犹幼子之优游是亦黄耇嗟嗟张君宠不必贵尊严为人早服高位淫谀肆慾银艾沦弃子之崇高无媿三事吾见皤皤而童【皤音婆老人白也】赫赫而辱进襦袴于几杖负泥涂于冕服已虽有余人视不足子之迹不混乎其间者幸也宜贺而吊宜歌而哭吾其过乎与其宠而加贵善而加夀道施于人庆及其母从容邦家乐我朋友岂不光裕显大欤而不克也则吊而哭者其无过乎呜呼

祭李中明文【公尝答韦中立书云来南六七年二年冬幸大雪文谓水之绵绵山万层兮又云淫以雨雪纡委碅磳兮此必在永时作也】

致祭於亡友中明之灵夫子之道邈以恒兮夫子之志励以兢兮求中慊末若履冰兮敦仁以孝寔烝烝兮唯毁死亏礼其他莫惩兮【一云谁毁无亏礼莫徵兮】秉端守一信厥明兮月踰岁长行若登兮外温其顔内类直绳兮谩言来加不遽陵兮举世羣非自视弘兮庶优游於道大赉是承兮掩寃舒抑与类升兮胡茫茫其不信卒以祸仍兮岂韬忠裒信鬼所憎兮【裒一作里裒信一作履谊一作履信】将教言吾欺终不可徵兮吾方期子於暮冀有兴兮今而弃余志若崩兮若将援而上丧厥肱兮怛其殒心交背膺兮水之绵绵山万层兮又淫以雨雪纡委碅磳兮【碅期矜切磳士氷切又音增石貌】鸺夜啼羣瞑凝兮【音鸱鸺音休】魂鬼以行中道?殑兮【?音陵殑音兢鬼出貌】魑魅撝呵曷可凭兮【魑抽知切魅音媚】聊致吾慎斯言孰称兮

杨氏子承之哀辞【并序　考之表系杨凭之子妷皆以之字为名曰浑之曰後之曰敬之是也独不详承之所自然必凭之妷盖词谓世父孔悲兮湘水滔滔世父伯父也据水经冯水出临贺下注湘水此必元和四五年间凭谪临贺时作】

杨氏子承之既冠有成人之道其明年四月不幸而夭其外姻解人柳宗元为之恸且出涕噫是子也气淳以愿志专以勤确然而直方吾未知其止也作辞赋书论其言甚伟余方爱之谓可以为器者故不知恸且出涕况其亲戚者乎凡天之生物也不类精粗纷厖【一作厖乱】贤愚混同或远而合或亲而殊然则虽人亲戚亦将有不克知其美者若杨氏子者其亲戚皆贤咸得知之者也使知之徒以增其悲愁怨号之声无为也用是为之辞以相其哀焉

葆醇熙兮承贞则懿文章兮好循直诚耿介兮又绰寛学之勤兮行弥专质圭璋兮文虎豹超凌厉兮驰圣道力未具兮志求通道之远兮足先穷有母噭噭兮有弟哀号【噭音叫】世父孔悲兮湘水滔滔去昭旷兮沉幽寞魂冥冥兮竟难托死者静兮生者愁子之淑兮徒增忧志甚良兮命甚蹙子之生兮又何欲悲吾耳兮动吾神谁使子兮淑且仁呜呼巳乎不可追终怨苦兮独何为

柳河东集卷四十








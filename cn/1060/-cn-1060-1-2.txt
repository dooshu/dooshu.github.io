濯缨亭笔记序

故绍兴郡学训导戴先生著书一编曰濯缨亭笔记余为绪正譌阙除其复重离为十卷华学士子潜取而刻之戴先生名冠字章甫吴之长洲人也少頴敏笃学始游乡校已刻意为古诗文博览无所不通而伉爽负气髙自许与不能诎折徇物八举不中以贡上礼部入试内廷奏名第一然例止得学官王三原自廵抚江南时则爱重先生及是方掌铨先生贻之书条刺十事皆经国大务语不及私三原为敛容降叹李长沙为学士亦竒其文皆不及荐也在绍兴久之与贵人语不相下弃官归年七十一终于家濒终犹歌吟不辍既而叹曰天梦梦乎世掝掝乎仳倠拥楹娵奢斥乎矫防驷驾随夷踣乎已乎已乎豪杰者废死乎闻者悲之先生早有志用世自兵农水利之説靡不论究既连蹇弗试益泄其感愤于文辞廉峭精确多所风切平生未尝一日废书不观得竒文奥义为抵掌自喜辄命笔识之是编所存仅什二三盖非其至者然其扶树教道绳枉黜邪之指亦略可睹矣君子曰夫士苟有以信于千载虽长陨沟壑不为辱也太史迁有言俶傥非常之人意有所郁结则退论书策以舒其愤思垂空文以自见若戴先生几是耶余少则知慕先生感风流之日遐惧遗文之泯坠爰叙列大校令后来者得考览焉先生尝作礼记集説辨疑未竟今掇其存者若干章附之编末他所纂述若诗文集尚数十卷藏其家


○送袁尚书相公赴襄阳序

皇帝惠慈元元，夙寤晨兴，柬求官师，寄重方国。癸未诏书以地官淮阳公抚封於汉南，公以全才硕望，为上所器任。故命相之初，公登右辅维藩之选，公在东郡。徵还不累月，而推毂於兹。中外宣力，安危注意，其以导迎休和，辉耀光明，恺悌四鬯，英华外发，心诚求之，无不及焉。《洪范》之有猷有守，《中庸》之不疚不合，申伯之柔惠且直，次公之外宽内明，皆优为之。赞画辰告，节印照路，汉廷公卿，留欢不足，少传荥阳公，首为诗文二百言以饯。荥阳公贵仕三朝，算乘国成，辞巨源之启事，就子房之优秩。迅发丽则，如黄钟白珩，襄岘之风物，会离之情状，尽在是矣。方今尧舜在上，理臻平明，罢宰政之臣，或寄崇元侯，或服在大僚，然後见南国滔滔之盛，大廷济济之美。鄙人以鸿私宽宥，犹文昌宫，方谓与公入奉朝请，归联衡轭。今则命赐倍厚，岂敢复以少别为怆耶？六曹官诸曹两掖近臣侍继荥阳之唱者，凡若干篇，列於左方。春三月，礼部尚书扶风郡公权务舆载之序。


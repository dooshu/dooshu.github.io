圣孝纪赞


臣闻古先哲王，立爱以教睦，率德以兴行，盖未有不以孝理天下者。然尽伦立极，则惟至圣者能焉。是以孔子序列古之帝者，独称舜为大孝，武王为达孝，岂不以二圣人者尊养之至，继述之善，固往哲之尤盛者乎？

惟我皇上，冠道履德，体睿穷几，固以总百王之条贯，包万善而时出矣。乃天笃至性，于事亲尤肫肫焉。粤自中兴，丕膺新命，永惟我皇考圣母，启佑之恩，昊天罔极。故践祚之初，首命廷臣议举尊崇之礼，而当时议者，率牵章缝之谀见，执叔季之陋仪，纷纭靡定。时厪睿思，亲赐折衷，然后观其会通，协于礼义。鸿号之称定，则一本之义昭；宗祀之礼成，则严父之教显；卜藏之事谨，则慎终之虑悉；省巡之政举，则《时迈》之颂兴。至于山陵所在，永怀周虑，备物尽制，又极详且毖焉。盖自书契以来，舜武之后，光扬恢廓之典，未有甚于今日者也。夫圣神广运，德莫大焉；光抚函夏，尊莫尚焉；化隆休洽，时莫盛焉。以德则本茂，履位则道光，治隆则时豫，三者备矣，用能修旷古非常之典，以成帝王极至之孝。然则所谓尽伦立极者，非我皇上，其孰能之？

孔子曰：“昔者，明王事父孝，故事天明；事母孝，故事地察。”皇上尽宗子之道，建三极之中，爱敬通于神明，德教刑于四海，神人禔福，灵贶骈蕃。休哉！臻兹盖有由矣。顾臣愚不足以仰窥圣德大孝之全，第录其系于旧邦者如此云。

赞曰：臣伏读《献皇帝实录》，我皇上七岁授《孝经》，即问皇考以先皇至德要道之义。皇考喜甚，他日以语侍臣，无不顿道贺者。臣仰而叹曰：大哉，圣人之孝乎！圣性得之天所授也。异日者，大礼尊称，及明堂宗庙，山陵巡省诸典礼，盖重且大矣。

皇上圣不自圣，每一举事，即遍询群臣可否。当其时，荐绅章缝之士，簪笔待问者，云集朝廷。然每议下，辄惶顾咨度，莫知所裁，且或诞其说而左焉。迨我皇上，睿思英断，折衷群言，词宣为经，动协于义，群臣禀圣谟，受成画，奉而行之。验之往古，质之经义，无一不契者。然后相与惶悚慑服，叹神圣之莫及也。由此观之，圣孝根心，非天所授，讵能然乎？且夫析众疑而阐湮典，大智也；不阻不回，断之在独，大勇也；修义明礼，万世为则，大烈也；广爱覃恩，以幸海内，大惠也；承天道，顺人情，上下和洽，嘉祥屡降，大顺也。然皆自尊亲一念以始之。信乎圣人之德，无以加于孝矣。






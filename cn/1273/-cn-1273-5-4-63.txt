觉世诗存跋


按：此跋写于一九一〇年，据丘逢甲诗文手稿第十六册收录。《觉世诗存》是丘逢甲父亲丘潜斋在台湾教读时写的一部诗集，内容多系劝谕世人克己互济、怜贫恤孤、宽诚待人等，充满儒家思想道德伦理色彩。一九一〇年再版刊行，丘氏特作此跋。

此诗初刊于台湾，桑海之馀，版毁，而本未失。庚子拳乱事起，嘉应温慕柳太史以诗中假立邪教、引诱愚民诸首，不啻于十年前已为之大声疾呼以儆之，因劝之重刊于潮州。太史为逢甲春秋榜同年生。内渡初，太史方主讲金山，逢甲旋承乏韩山讲席，致相得也，遂同倡办岭东同文学堂。迩来新学界诸君子，固无不以破神权为职志。夫迷信之极，小则耗生，大且酿乱，破之，诚是也。而惠吉逆凶，斯理亘古不废，则圣人神道设教之旨，亦未能尽废。此诗重刊之版已漶漫，邻水李军门以为此诗可以训世，乃付之聚珍铅版而为之序。昔者曾文正有言：治兵者以杀人为业，当以生人为心。军门之流布此诗，生人之心也。逢甲二十年前亦慷慨言兵，思得一当以报国；今则廓落而无所用，惟养亲山中，愿有如家君诗所云“熙熙同作太平民”而已。家君七十时海内外祝诗稠叠，温太史曾为之序，思我良友，已隔人天，匆匆十年，时事万变，因并取其序，附之卷后，以志不忘云。

宣统二年庚戌夏五月逢甲谨再识






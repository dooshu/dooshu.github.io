黄子善　题涌月亭二首

沧波空碧接青天，潮满江平月正圆。

风飍浪花来不尽，水涵轮影去无边。

舟中赏客方酣寝，窗下书生犹未眠。

我欲携琴频访戴，越吟应许夜深传。

黄子善

黄子善　题涌月亭二首

星河耿耿障云披，剑气峥嵘彻紫微。

轮辗碧空凌象纬，波翻清影射窗扉。

寒光照夜潜蛟动，皓色穿林宿鸟飞。

草树无烟衣有露，夜深吟赏欲忘归。


戒酒防微


夏史纪：禹时仪狄作酒。禹饮而甘之，遂疏仪狄，绝旨酒，曰：“后世必有以酒亡国者。”

夏史上记：大禹之时，有一人叫做仪狄，善造酒。他将酒进上大禹，禹饮其酒，甚是甘美，遂说道：“后世之人，必有放纵于酒以致亡国者。”于是疏远仪狄，再不许他进见；屏去旨酒，绝不以之进御。

夫酒以供祭祀、燕飨，礼所不废。但纵酒过度，则内生疾病，外废政务，乱亡之祸，势所必致。故圣人谨始虑微，预以为戒。岂知末世孙桀，乃至以酒池牛饮为乐，卒底灭亡。呜呼！祖宗之训，可不守哉！






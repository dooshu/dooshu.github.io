冬日同万年少游横云山李舒章园亭


玄冬景奄忽，薄暮山苍茫。
颓云浩当野，黯然天外凉。
石壁森峥嵘，深涧多严霜。
朱楼峙其间，窈窕松月光。
永夜宿烟雾，独鸟号山冈。
梦境有超越，及晨滞馀伤。
搔首登高台，云物都荒荒。
人影乱木杪，绝磴相翱翔。
遐哉池上饮，其乐不可忘。
名士秀万子，文苑长李郎。
身在林泉际，思横日月旁。
明时一握手，愿言保孤芳。





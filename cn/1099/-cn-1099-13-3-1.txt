○檄諭安南

是時新城侯為大將故檄文歸之

安南密邇中國、自我　太祖高皇帝、肇膺　天命、統一寰區、其王陳日煃、率先歸順、錫爵頒恩、傳序承宗多歷年所、賊人黎季犛父子為其臣輔、擅政專權、久懷覬覦、竟行弒奪、季犛易姓名為胡一元、子黎蒼為胡大?互、謬托姻親、益彰威福、手弒其主、戕及合家、肆逞兇暴、虐于一國草木禽獸、不得其寧、天地鬼神之所共怒、　皇上即位之初、隆懷遠之德、黎賊父子遣使入朝、挾姦請命、稱陳氏宗族巳絕、巳為其甥、暫權國事、朝廷惟務推誠。未嘗詐逆。而前安南王之孫為所迫逐逃入老撾。轉詣京師、訴其罪惡、朝廷初未之信後因安南使人識其非偽。悲喜慰勞。不忘故主。遂以璽書告諭。且欲興師。黎賊父子、知國主之有後、慮　天兵之下誅、遣使陳詞、乞赦誣罔、請迎歸國、以君事之、朝王信而不疑、略其舊過、嘉與自新、悉從所請、遣使者以兵五千、護送還國、而黎賊父子、包藏禍心、設伏境上、摭拒天兵、阻遏天使、執殺前安南國王之孫使臣以聞、　皇上震怒、特命將兵八十萬、討除逆賊惟茲伐暴之師、必著聲惡之實、賊人黎季犛父子兩弒前安南國王、以據其國罪一也、賊殺陳氏子孫宗族殆盡、罪二也、依托胡氏自以為虞之後也故以為國號不奉朝廷正朔、僣改國名大虞、妄稱尊號、紀元元聖、罪三也、視國人如仇讐、淫刑峻法、暴殺無辜、重斂煩徵、剝削不已、使民手足無措、窮餓罔依、或死填溝壑、或生逃他境、罪四也、世本姓黎、背其祖宗、擅自改易、罪五也、憑陳氏之親、妄稱暫權國事、以上罔朝廷、罪六也、聞國王有孫、在京師、誑詞陳請迎歸本國、以臣事之、及朝廷赦其前過、俯從所請、而益肆邪謀、遮拒天兵、阻遏天使、罪七也、其安南國王之孫始被迫逐、萬死一生、　皇上仁聖、矜憫存恤、資給護送、俾還本土黎賊父子、不思感悔、竟誘殺之、逆天滅理、罪八也、寧遠州世奉中國職貢、黎賊恃強奪其七寨、占管人民、殺虜男女、罪九也、又殺其土官刁吉罕之壻刁猛慢、虜其女曩、亦以為驅使、強徵差發銀兩驅役百端、罪十也、威逼各處土官、趨走執役、發兵搜捕夷民、致一槩驚走、罪十一也、侵占思明府祿州西平州永平寨之地、及朝廷遣使索取、巧詞支吾所還舊地、十無二三、罪十二也、還地之後、又遣賊徒據西平州刼殺朝廷命官、復謀來寇廣西、罪十三也、占城國王占巴的賴新遭父喪、即舉兵攻其舊州、格烈等地、罪十四也、又攻占城板達郎白黑等四州、盡掠其人民孽蓄、罪十五也、又加兵占城、取其象百餘隻、及占沙離牙等地、罪十六也、占城為中國藩臣、既受朝廷印章服物、黎賊乃自造鍍金銀印九章、冕服玉帶等物、以逼賜其王、罪十七也、責占城國王惟尊中國、不重安南、以此一年凡兩加兵、罪十八也、天使以占城使者同往本國黎賊以兵刼之于尸毘柰港口、罪十九也、朝貢中國、不遣陪臣、乃取罪人假以官職、使之為使、如此欺侮不敬、罪二十也、斯其大者餘不悉言、惟黎賊父子不臣之罪、滔天罔既、理不能容、其諸國人、遭罹荼毒、積有歲年、深可憐憫、天兵之來、正為弔爾民之困苦、復陳氏之宗祀、巳嚴飭將士秋毫無犯、可皆安堵如故、勿妄驚疑其脅從官吏、本出威逼、實非心從、可各安職役、皆不加罪、若會同惡協謀、今能改心易慮、幡然效順、亦許自新、原任官職、亦仍其舊、其有各國之人。見在安南經商、或被拘留者。可悉赴軍門自陳。即與護送還國。其有願留買賣者聽。若能為一國之人造福。生擒黎賊父子。送至軍門者。重加爵賞。敢有昏迷不悛、助惡拒命、天戈一指、掃蕩無遺、待黎賊父子就擒之日、即會集爾官員將吏國人耆老。選求陳氏子孫。復其王爵。雪幽冤于地下。解倒懸于國中。上以副　皇上之心。下以慰爾民之望。


○赠叶法善越州都督制

故道士鸿胪卿员外置越国公叶法善，天真精密，妙理幽畅，包括秘要，发挥灵符。固以冥默难原，希夷罕测，而情栖蓬阆，迹混朝伍，保黄冠而不拔，加紫绶以非荣。卓尔孤秀，泠然独往，胜气绝俗，贞风无尘。金骨外耸，珠光内映，斯乃体应中仙，名昇上德。朕尝听政之暇，屡询至道。公以理国之法，数奏昌言。谋参隐讽，事宣宏益，叹徽音之未泯，悲悬解之俄留。何莫慭遗，歼良奄及，永惟平昔，感怆於怀。宜申礼命，式贲泉壤，可赠越州都督。


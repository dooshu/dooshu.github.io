◇答李充信诏（五年十一月）

省充信等表，但增哀悼，豳国公广，藩屏令望，宗室表仪，言著身文，行成士则，方凭懿戚，用匡朝政，奄丁荼蓼，便致毁灭，启手归全，无忘雅操，言念既往，震于厥心，昔河间才藻，追叙于中蔚，东海谦约，见称于身后，可斟酌前典，率由旧章，使易箦之言，得申遗志，黜殡之请，无亏令终。（《周书·豳国公广传》）


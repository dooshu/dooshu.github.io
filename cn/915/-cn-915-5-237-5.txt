◇上言宜大举伐魏

今天弃曹氏，丧诛累见，虎争之际而幼童莅事。陛下身自御戎，取乱侮亡，宜涤荆、扬之地，举强羸之数，使强者执戟，羸者转运，西命益州军于陇右，授诸葛瑾、朱然大众，指事襄阳，陆逊、朱桓别征寿春，大驾入淮阳，历青、徐。襄阳、寿春困于受敌，长安以西务对蜀军，许、洛之众势必分离。掎角瓦解，民必内应，将帅对向，或失便益。一军败绩，则三军离心，便当秣马脂车，陵蹈城邑，乘胜逐北，以定华夏。若不悉军动众，循前轻举，则不足大用，易以屡退。民疲威消，时往力竭，非出兵之策也。（《吴志·大帝传》注引《汉晋·春秋》，零陵太守殷礼言於权，权弗能用之。）


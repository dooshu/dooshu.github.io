20　富比陶衞考


魯仲連書「富比乎陶、衞」，延篤注戰國策云：「陶朱、公子荆。」王劭云：「魏冉封陶，商君封衞。」今按：商君封於商，非封衞也。

【全云】商君卻有衞鞅之稱，王劭亦非無據。

【元圻案】戰國策鮑彪注：「陶，穰侯邑。衞自梁襄王後稱君。」吴師道曰：「索隱引延篤云『陶朱、公子荆』，非也。王劭曰：『魏冉封陶，商君姓衞。』謂此云爾。姚氏亦引之。」今案史記魯仲連傳王劭注亦作「商君姓衞」。鞅本傳曰：「商君者，衞之諸庶孽公子也，名鞅，姓公孫氏，其祖本姬姓也。」所載姓氏甚明，作「姓衞」皆誤。






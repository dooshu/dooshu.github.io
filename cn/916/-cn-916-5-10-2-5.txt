【长相思】

晨有行路（《类聚》作远道。）客。依依造门端。人马风尘色。知从河（《类聚》作关。广《文选》作何。）塞还。时我有同栖。结宦游邯郸。将不异客子。分饥复共寒。烦君尺帛（《类聚》作锦。）书。寸心从此殚。（玉台作单。）遣（《类聚》作道。《诗纪》云。玉台作道。）妾长憔悴。岂（《类聚》作无。）复歌笑颜。檐（《类聚》作栏。）隐千霜树。庭枯十载兰。经春不举袖。秋落宁复看。一见愿道意。君门已九关。虞卿弃相印。担簦（《诗纪》云。玉台作笠。）为同欢。闺阴欲早霜。何事空盘桓。（○玉台新咏四。《乐府诗集》六十九。广《文选》十四。《诗纪》五十三。又《类聚》四十二作长相思诗。引端、还、殚、颜、兰、看六韵。）


○谢遣给事王君德慰问表

沙门元奘言：元奘业累所婴，致招疾苦，呼吸之顷，几隔明时。忽蒙皇帝皇後降慈悲之念，垂性命之忧。天使频循，有逾十慰；神药俯救，若遇一丸。饮沐圣慈，已祛沈痛，承荷医疗，遂得痊除。岂期已逝之魂，见招於上帝；将夭之寿，重禀於洪炉。退省庸微，何以当此？抚膺愧越，言不足宣！荷殊泽而讵胜，粉微躯而靡谢，方冀勖兹礼诵，罄此身心，以答不次之恩，少塞无穷之责。无任感戴之极，谨附表谢闻。喜惧兼并，罔知攸措，尘黩听览，伏增惶悚。


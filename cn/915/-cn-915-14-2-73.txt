◇手书召徐则

夫道得众妙，法体自然，包涵二仪，混成万物，人能弘道，道不虚行。先生履德养空，宗玄齐物，深明义味，晓达法门。悦性冲玄，怡神虚白，餐松饵术，栖息烟霞。望赤城而待风云，游玉堂而驾龙凤，虽复藏名台岳，犹且腾实江淮，藉甚嘉猷，有劳寤寐。钦承素道，久积虚襟，侧席幽人，梦想岩穴。霜风已冷，海气将寒，偃息茂林，道体休。昔商山四皓，轻举汉庭，淮南八公，来仪藩邸。古今虽异，山谷不殊。市朝之隐，前贤已说，导凡述圣，非先生而谁！故遣使人往彼延请，想无劳束帛，贲然来思，不待蒲轮，去彼空谷。希能屈己，伫望披云。（《隋书·徐则传》，《文苑英华》六百八十八）


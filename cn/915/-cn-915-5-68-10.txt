◇新律序略

旧律所以难知者，由于六篇篇少故也。篇少则文荒，文荒则事寡，事寡则罪漏。是以后人稍增，更与本体相离。今制新律，宜都总事类，多其篇条，删旧科，采汉律，为魏律，悬之象魏。（已上十三字，从《御览》六百三十八补。）旧律因秦《法经》，就增三篇，而《具律》不移，因在第六。罪条例既不在始，又不在终，非篇章之义。故集罪例以为《刑名》，冠于律首。

《盗律》有劫掠、恐喝，和卖买人，科有持质，皆非盗事，故分以为《劫掠律》。《贼律》有欺谩、诈伪、逾封、矫制，《囚律》有诈伪生死；令丙有诈自复免，事类众多，故分为《诈律》，《贼律》有贼伐树木，杀伤人畜产及诸亡命；《金布律》有毁伤亡失县官财物，故分为《毁亡律》，《囚律》有告劾、传覆，《厩律》有告及逮受，科有登闻道辞，故分为《告劾律》，《囚律》有系囚、鞠狱、断狱之法；《兴律》有上狱之事，科有考事报谳，宜别为篇，故分为《系讯》、《断狱律》。《盗律》有受所监临受财枉法；《杂律》有假借不廉；《令乙》有所呵人受钱，科有使者验赂，其事相类，故分为《请赇律》。《盗律》又有勃辱强贼；《兴律》有擅兴徭役；《具律》有出卖呈，科有擅作修舍事，故分为《擅兴律》。《兴律》有乏徭稽留，《贼律》有储峙不办，《厩律》乏军之兴，及旧典有奉诏不谨，不承用诏书，汉氏施行有小愆乏，及不如令，辄劾以不承用诏书之罪，腰斩。又减以《丁酉诏书》。《丁酉诏书》，汉文所下，不宜复以为法，故复别为之《留律》。秦世旧有厩置、乘传、副车、食厨，汉初承秦不改，後以费广稍省，是故後汉但设骑置而无车马，律犹著其文，则为虚设，故除《厩律》，取其可用合科者，以为《邮骑令》。其告反逮验，别入《告劾律》。上言变事，以为《变事令》，以警事告急，与《兴律》烽燧及科令者，以为《警事律》，《盗有还》赃畀主，《金布律》有罚赎入责，以呈黄金为偿，科有平庸坐贼事，以为《偿贼律》。盖律之初制，无免坐之文，张汤、赵禹始作监临部主见知故纵之例。其见知而故不举劾者，各兴同罪，失不举劾，各以赎论，其不见不知，不坐也，是以文约而例通。科之为制，每条有违科，不觉不知，从坐之免，不复分别，而免坐繁多，宜总为免例，以省科文，故更制定其由例，以为《免坐律》，诸律令中，有其教制，本条无从坐之文者，皆从此取法也。凡所定增十三篇，就故五篇，合十八篇，于正律九篇为增，于旁章科令为省矣。改汉旧律不行于魏者皆除之，更依古义制为五刑。其死刑有三，髡刑有四，完刑作刑各三，赎刑十一，罚金六，杂抵罪七，凡三十有七名，以为律首。又改《贼律》，但以言语及犯宗庙园陵，谓之大逆无道，腰斩，家属从坐，不及祖父母、孙。至于谋反大逆，临时捕之，或污潴，或枭菹，夷其三族，不在律令，所以严绝恶路也。贼斗杀人，以劾而亡，许依古义，听子弟得追杀人。会赦及过误相杀，不得报雠，所以止杀害也。杀继母与亲母同，防继假之隙也。除异子之科，使父子无异财也。殴兄姊加至五岁刑，以明教化也。囚徒诬告人反，罪及亲属，异于善人所以累之，使省刑息诬也。改投书弃市之科，所以轻刑也。正篡囚弃市之罪，断凶强为义之踪也。二岁刑以上，除家人乞鞠之制，所以省烦狱也。改诸郡不得自择伏日，所以齐风俗也。（《晋书·刑法志》，《通典》一百六十三）


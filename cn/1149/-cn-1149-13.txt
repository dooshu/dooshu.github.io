卷十三

钦定四库全书

续後汉书卷十三　　　　　元　郝经　撰

列传第十

汉臣

卢植　赵岐【孙宾硕】

谨案此卷传文全阙惟存议赞

议曰东汉儒者之盛几于三代而王室赖之安顺而下汉政始紊时则有袁安杨震冲质而下汉遂衰矣时则有李固杜乔至乎桓灵王室若缀旒然时则有卢植赵岐二子殁而汉室偾矣植挟幽朔之气高壮质烈力与宼角以卫君存国为己任有真勇矣昭烈以门生奋起岂非义槩所激问学之渊有所自邪宋范煜曰风霜以别草木之性危乱而见忠良之节则卢公之心可知矣夫蠭虿起怀雷霆骇耳虽贲育荆诸未有不冘预夺常者当植抽刃白阁之下追帝河津之间排戈刃赴戕折岂先计哉君子之於忠义造次必於是也岐间关险阻偾抑愈厉及仗节奉使而豪杰弭耳听命会兵奉迎疾故之以稽脱事几岂非天哉区区南迈依国荆楚齎志以殁亦云忠矣呜呼植岐皆以大儒之资挺身不挠扶藉王室鲠拉虎口婴其凶锋使盼瞠而不敢害且知畏敬焉向令一时风节之士不衂于党祸弘毅抗矫维持皇纲皆如二子汉室岂遽亡哉煜书以孟子为要子章句孟轲述仲尼之意着书七篇孝文时虽置博士而大义不明至岐于复壁中为注章别为旨甚得柢要学者至今宗之呜呼可不谓尚志之士哉

赞曰中郎儒将仗钺讨贼躬蹈白刃扞难扈跸允矣邠卿屯聨祸婴播宣王灵扶危柱倾集义养气皆为大勇髣髴孟轲不啻贾董








○題為聖明加意虜防恭陳大計一十八議疏 【 虜防】

欽惟　皇上登極首歲、而黠虜東西深入、掠縣破州荼毒生靈之慘、昔所未有、仰蒙聖明加意、特諭內閣令文武羣臣詳議防虜之計誠轉弱為強之會、千載一時、臣雖至愚、敢不罄其一得、仰裨睿採、竊惟前代防虜之議亦多矣、然止于防邊巳也、我　國家定都幽燕、密邇虜穴、宗社宸居甚重、則防之者應得必勝之算而議之者當責必効之功、况今虜勢甚強、邊防甚廢前之失事無及、後之伏禍可憂、使復若宋人守忠厚而乏廟謨、議論多而成功少、則靖康之禍、殷監昭然、是故懷報主之思者、務被肝靖獻、而所議必責其可行、任當國之責者、務忘身永圖、而所行必責其可効、是以臣等不及敷布文辭、惟在直陳事體、以仰荅　皇上著實詳議之諭、乞　皇上一一垂聽之臣等伏聞兵法有曰先為不可勝、以待敵之可勝、又曰多算勝、少算不勝、况無算乎、今者虜勢猖狂、來不能禦、去不能追任其得志、莫與為較、我中國之失算亦久矣、日積月累、漫不講求、至使邊邑之勢、有如厝火積薪、都城之勢、有如處堂燕雀、當此極壞之餘、使更不深求必勝之算、筮臍何及哉、是以防虜之計、在先定勝算、而定勝算之議有六、一曰去常套以選練必戰之兵將、事事拘常套安得不至積弱乎邊備其一也臣等伏見　國家積弱病在常套相拘稍有振刷惟恐罪至。殊不知邊事之振與不振。國勢之保與不保。恒係之此。而尚拘常套。可謂之有人乎。兵為虗伍。將為備員。上下相蒙。言之流涕。姑舉其大者嘉靖末年虜數大入故有守墻擺邊之事勞費無益莫甚于此也如薊鎮常套在于守墻宣大以西常套在于擺邊。廼今據墻而墻不能守擺邊而邊不能守常套之僨事可知矣伏乞敕下兵部、嚴行各邊、痛鑒今日積弱、痛去巳往常套、如薊鎮宣大等處。即合守墻擺邊之卒。量除墩堡瞭哨者。餘皆聚為數營。總歸各將。在薊鎮分劄十路。并宣大等處。各該分劄要害。夫兵既聚矣。則痛去老弱抵數之常套。務精選之。既選矣。則痛去漫無紀律之常套。務精練之。故古者名將領兵不過數萬而摶戰轉鬪橫行天下者以其兵之皆聚皆練而所領最精故也兵貴精不貴多。古今明訓。昨義院口之潰墻。特始于一卒之先。深得兵勢走兵之瑕者最為堅累又豈可貴多。而不惟精之擇乎。誠使盡去常套。聚合皆精。則邊境千里。摶戰轉鬪。何患哉。至于偏裨千把。最為勇敢之倡。亦皆務去常套。汰其不堪練戰者。精選補換。務使將為敢戰之將。兵為敢戰之兵。而常套悉去焉二曰、定更番以嚴責信地之應援、臣等伏見拘常套者。謂擺邊守墻之卒。皆令聚而選練。意者沿邊路遠。應援不及。防守不周。臣伏謂常套泥此是以失算積弱可憂咸坐此耳葢使擺邊守墻之卒。果素練也。猶懼勢分力弱。不堪應援。今擺守將士。真孔子所謂不教民戰。是為棄之。若既聚而選練。自可責其防守。責其應援。葢凡沿邊地方。應分屬某將某營防禦者。果有應防路口。即責本營月輪選練之兵一枝駐劄。次月仍輪一枝。若路口大寬。嚴限烽火哨報不爽。即責月輪駐劄之兵防禦。如是則在營選練之時什九。而在外駐劄之時什一。庶四時訓練。兵力常聚。而兵氣常充。一將之心。時通于偏裨。一將之令。時達于三軍。而各兵。而裨將。亦未有不諳營伍習紀律者。但宜嚴責必死信地。自某處至某界屬某營防守。自某處至某界屬某將策應。凡有大警。合營齊赴。若只零賊。如前所議。月輪分駐者禦之。庶合散有法。而防守策應有機。非若往時之守者不固。而援者必敗焉。三曰、體瞭哨、固邊墻、以休士力、臣等嘗聞瞭哨不精。則賊至難以卒應邊墻不固。則零騎亦能撓我。尤非以逸待勞。以飽待饑之策也。遠哨之卒。百死一生。瞭望之卒。賊去始報。葢卒之貪生。甚于貪利。而畏賊甚于畏刑。宣大墩臺動皆賊去舉火誠以我之應援無及而賊之攻殺墩軍可畏耳今欲體之于瞭望者。遲報即刑。聞報即赴于遠哨者。厚其勸賞。同于首功。一一皆加豐廩糧。倍于軍眾。廼若邊墻者薊鎮之險也。徒恃墻而不知練□固為失機使廢墻而不以時修亦為棄險。今誠聚兵選練。除選其堪練屬戰兵營者。毫無工役外。其不堪練之兵。立為守城一營。皆令修墻。又責令近邊州縣。各籍數百家。抽其丁壯以為修墻人戶。免其一應差役。許其開墾邊地。所修之墻。各分定界。合此二者。則墻以時修。而險可不廢焉。體瞭哨必探報以時。修墻險必防守有據。庶幾墻可以阻零騎。報可以便策應。正欲養我兵力為一戰之用耳而我兵非大舉策應之時咸得藏蓄鋒銳而習其教練之紀律矣四曰厚優恤蘇積困以振士氣、訪得各邊軍士窮苦難言。而裨將小官。俸廩皆薄。為兵者或力疲于工役。糧盡于扣留。為將者或俸竭于撫夷。廩輸于供上。是以官不免于剝軍。軍不足以存活。如是則將心解體。士氣久衰。所謂不戰自斃。而欲望其可裨于戰也。不亦難哉。今並宜責在廵撫。凡練戰千把。各官設法措處奏請。常俸之外。厚加廩糧。仍視勤惰以重勸懲。倘有費辦。並行查革。至于練戰軍士。禁其科派月糧。以時救其疾苦。力役盡免。燛匹為之選給。器甲為之繕修。一一時加激勸。務使士心常奮。士氣常充。庶可望練則必精而戰則必勝焉。五曰、酌營制而尚火攻、訪得各邊禦虜。惟資馬鬪。各兵臨陣。惟尚弓矢。夫馬固夷。虜之所習。而射尤胡騎之所長。是以虜來一矢不敢交。虜去一步不敢躡咸職此之故耳。今誠酌定營制。凡一營之內。務有車兵以列營。有步兵以站伏。有馬兵以追突。馬兵之制舊矣。車之制則宜輕舉疾隨。一鼓列營。四面環衛。步之制。則宜隨馬逐殺。急則站定。遠則設伏。相錯互倚。嚴敕舉行。而縱橫變化。在各將焉。所謂有制之兵葢如此。但車步馬鬪。均宜熟練火器。葢弓矢之利在胡虜。而戈戟之勢難遠攻。其為我中國之長技。而胡虜之量畏者。僅火器也。一位炮與獨火飛炮。重而難舉。發而莫繼。惟夾把鎗與火器之便者。可以隨帶。急則充挺刃之擊緩則足屢發之用。凡戰兵一營。若馬步車兵。均宜以此教之每隊班伍層列。教以□一而五。迭發至五。而一者復得藥可發矣。臣昨廵視京營。見營軍稍稍習此。全未精熟。及備詢邊將。猶謂邊軍火器不如營軍。則邊軍之不習火器可知也近過遼東。問以火器。皆云不知。及臣勸以火攻。故用車戰取捷。今各邊舍此長技不練。而惟他議之圖。非善算矣。營制定而火器練習。此臣之所惓惓也。六曰備城堡以防深入、臣等近見北虜破城。既得城中之利則破城之慾。方未饜也。虜入西山七日。方搶汾州則深入之志方無已也。京城密邇。良可痛心。畿輔遠近。皆當深備。况薊鎮去京以北。鄉村率無墩堡。而各邊小州小縣。城郭多不堅元。伏乞嚴敕該部、行令撫按、于近邊十日之內、各城並加修緝、鄉村民居密處嚴限增築墩堡、若工難驟集、則要害先舉、歲修一歲無不堅完之城、歲築一歲、無不築堡之鄉、並宜責限有法、務使官民皆勸焉、至于各州堡應援責在各將信地之內其守城守堡務宜不分選練兵力責在守令嚴詰奸細外。通將本城本堡。抽其丁壯者。教以人自為守。家自為備。共鑒石州之慘。悉諳保城之律。而火器矢石並熟。馬步並長。夫城堡能守。則賊之攻。可計日以待援。此今之最急而不可視為緩圖也、凡此六者、均所謂定必勝之算、要在任人以責成之耳、臣等又曰、防虜之計、貴嚴責成、而嚴則責成之議有七、一曰重主將之權臣聞主將不固守。律有常刑。夫將之能固守者。要非主將一人力也。必其偏裨足用士卒足用。投之所向。如身之使臂。臂之使指然。由是以戰則勝。而後以守則固。夫三軍之士統于偏裨。而偏裨之生殺予奪。聽于他人則主將雖欲如身之使臂臂之使指不可得責主將以固守。而不重主將之事權。是將惟束手待罪。國無一將可用。國與將俱受其弊矣伏乞敕下兵部明定法令、以後務重將權、如一鎮失事。該鎮總兵。罪在不赦。則平日必舉一鎮之副參遊守提調等官。在總兵皆得以予奪之。而臨陣皆得以生殺之。如一營一方失事。該營副參遊守提調凡統兵一枝者罪在不赦。則平日必舉一營之中軍千把等官。在本將皆得以予奪之而臨陣皆得以生殺之。其平日之予奪也。備開賢否。并應換應代者送于總督。若總督訪得開送名內。或有不堪補換之員。仍發下責伊再舉。並為奏請施行。其臨陣之生殺。除臨陣退縮軍士聽本將即斬以殉外。若有退縮偏裨等官。亦悉聽本將初番傳令。如李光弼欲取僕固懷恩之首。且令轉戰一番。若再退縮即取其首以殉凡此皆勝敗在于呼吸而不待擬議奏聞皆所謂重事權之要務也其二曰慎主將之選伏見總副參遊獨領一營練戰者。皆稱主將。其于所轄。在平日皆得予奪。而臨陣皆得生殺。其權重矣。其選可不慎乎。伏乞敕下兵部。務以將才為意搜羅鑒別盡乎天下。宜大宜小。悉在胸中。備查察閒緣事在獄將官、凡有智勇、且年力尚強者、皆得題請召集、仍通行京邊省直撫按、限令各舉將才、更不限下位貧賤、並許起送到部、以治兵試人才之能否此子瞻之論也皆當試以治兵。通發下京營補車戰等營營將。看其教練能否。委有能者。京營總協科道。每季各行題奏或揭送兵部。漸發各邊管營。而各邊大將參遊以下。該部備訪委有不職者、在大將則詢之總督。裨將詢之各營令每季揭開送部。再加訪實奏請更調。如是則主將之選。無不加慎苟得其人。而奇正戰守。皆其能事。此方今切務也其三曰明廵撫之責、夫廵撫以撫為名雖各有地方之責但各邊廵撫。稍與內地不同葢內地無大將擁兵。地方小警實皆廵撫之事。至于各邊則大將握符。兵馬森列。戰守防禦。宜其專任。而廵撫只靠標兵。其責任之不明亦甚矣。夫總督兼領數鎮宜多責其調遣應援。多靠摽兵。實有轄制犄角之意總兵各將則專責以一鎮戰守。而廵撫摽兵。只似倡勇為事者也。伏乞敕下兵部、申明廵撫之責、凡一鎮之內。軍餉馬匹器甲。與夫厚恤激勸練戰之兵。及分信地。體瞭哨。固邊墻。優將士。備城堡。皆其專責俱如臣疏所言、一一開載敕書、責之無事。則在外料理。與大將同心。有事則居中籌贊。與大將共力。凡大將各將之兵。即廵撫之兵而一鎮軍器糧餉城堡拊循等事。皆廵撫之事。苟有功罪。並與各將論量處分。庶廵撫之責任。不專于摽下。而專于一鎮之拊循。各將之營伍。不患無拊循。而惟患出戰之不勝。是在今日必明法以責成之。而武事無不振矣。四曰、寬繩墨之誅夫古者大將成功、許以便宜、務寬繩墨、今每事務從中制而不獲便宜。臣所謂重其事權。責其選練。皆便宜中一二。苟繩墨不寬雖有良將。畏罪搪塞。以其國與敵耳。伏乞敕下兵部、務責各邊主將共為必勝久安之圖、不為目前免罪之計、凡到任一年內者、縱有事體被劾、若非失事、不得革任、至于有能之將、果著實合兵選練。堪以取勝。尤不得以小廉曲謹責之惟不幸地方失事。務審其失事大小。并查到任久近遞減刑罪。不得槩施。其中情有可原。而智勇且可用者並許立功贖罪。不復監禁。一一題奉欽依事體施行此皆所謂寬繩墨之誅。而將必思奮。無乏才之歎矣五曰、擇賢科老練之官、嘗聞太平之功。非一士之略而邊防之務。尤非一將之所能成功也。以共守地方則有州守縣令。以總司風紀則有廵按廵關廼今選法重腹裏。輕邊方。沿邊州縣皆選舉監歲貢老朽之輩。殊非良法。選司為人擇官此弊今且益甚葢邊邑封疆守土最重萬一望風而靡即宗社神京之慮也重邊邑實重神京。最宜慎擇。而都察院點差舊例。定以新任廵邊。亦似當酌議者。伏乞敕下部院、備查沿邊州縣通選甲科於甲科中。且慎擇廉明才幹者任之凡有陞擢並先儘沿邊守令。而沿邊僻小最下州縣與腹裏中等者同擢若都察院點差。在南北京畿提學等大差。俱在京畿腹內。倘念各邊關係實重。乞將見任者任滿序遷外。此後以提學等差例與各省同差而更定各邊廵按廵關為大差。務選老練才望之臣。廵歷既滿並以京堂遷序。或超擢該鎮廵撫誠使守令得賢科之選、而風紀皆老練之才、邊防諸務、未有不振起而維新者矣、六曰久總督鎮廵之任、切惟鎮守係一鎮之安危、廵撫參一鎮之機務、而總督又兼統各鎮之兵權、此三臣者眾之死生、國之存亡咸係焉誠不可不重者也。夫三臣選得其人、若使席不暇煖、莫展其運布之才、選不得人、若使朝更夕改、實遂其藏拙之計、朝廷選用人才、邊防為重、即欲加恩資序、亦不必以改任別選為勸也伏乞敕下該部、凡各邊總督鎮廵定議、九年之內、不許陞轉、有陞轉者、該科參奏、仍並許諸人直言但　主上恩待、務宜加優而後憂苦邊臣、樂于久任今後凡各邊總督鎮廵考滿、視京腹大臣。加恩一等總督漸由尚書、即加宮保、廵撫四品、例得廕子、而鎮守並加世功、朝廷更用不測之恩、凡有緩急題請特賜獎激、有警得功、並照先年題淮事例世襲、古今久任成功。而邊防最宜專責。此最不可不俯從末議者也。七曰、設行邊重托之臣、夫各邊兵威不振、將才難得、使虜得深入極慘、漸為宗社憂者、臣嘗細思拔本塞源之故。由邊事每從中制。而邊情不得上通。此必敗之道也。夫由中制而不得上通。其道固誠取敗。若任其所為而無以制之。任其陳請而槩曰通之。則情偽微曖益又莫可窮詰亦終歸于敗矣天下之敗。大不可救者。在無人以身任其責。如無機之弩。無柁之舟。然君總萬機。相理百官。兵部兵務。盡轄天下而各邊重責。今在內更無與同患難者。如是則其情曷通。其敗安救。其事安得而不由中制也哉總督鎮廵。于無事則月有打探消息之人在京。以窺伺乎時好。于有時事則日走搪塞遮飾之馬來京。以粉飾其功罪。緣功罪輕重在朝廷不在邊鎮故精神注向如此耳無非因事由中制而情偽不得上通故耳在往時震于其鄰。尚當計慮。而今巳災在剝膚。可不痛思救藥矣乎。今誠欲救而挽之。其後俺荅款貢高文襄特建議每歲以大臣行邊核八事苟非以邊防大事。輪差重臣。使上得告君。中得語六部。而人才餉甲。聽其責成。遠得歷九邊而兵將虗實。任其畢覽。則時事必不可為矣。夫責在一身。其操心集議也必詳。外歷九邊。其情偽微曖也必達。既無中制。而無有不制。既非求通。而無有不通。臣之所陳。一十八事。此最為本源要論。顧議事者憚重任之難創。懼重責之難勝。惟務因循。不思國計。臣請有以折之。查得先朝以邊事大急。命重臣楊一清晉大學士職銜總理邊務。而嘉靖年間。亦以閣老重臣行邊。唐裴度以宰相成淮蔡之功。宋蘇軾亦請專置屬國。不擾中書。在中書職任惟清。在屬國專任邊寄。于以撫遼夏之二虜焉。伏乞敕下定議、特舉才望最著、起用久孚者、或軍務素諳、戰陣久經者、大臣一員、晉以武英殿大學士職銜、或兵部尚書兼東閣學士、使之遍歷重鎮諸邊、遍見諸將、先備訪大小將才、備行合兵練戰諸務、與臣愚所疏、及邊防一應事宜、一切提其大綱、分其要領節目。責各邊總督鎮廵、務懷永圖。無取速效、著實為防虜保邦之計、仰荅聖心、此為防虜長策、社稷至計、乞毋以浮議阻之、以少紓今日之急、　慰　九廟在天之靈、不然今日之議、亦托之空言巳也、凡此七者、皆所謂嚴責成以濟國事、然時事之壞極矣、京邊防虜甚有錮疾、計當蚤瘳、而瘳錮疾之議有五、一曰處願戰之士、以作京營、伏見京營之制。非虗設炫武為也。京營素練。則內可以鎮危邊外可以襄虜患况邊事孔棘。甚非昔日之邊。而弛弱不振之京營。又豈可復如昔日之不振也哉今日營軍、僅堪擺列、一驅之戰、則必卻走、一加之法、則必鼓譟、其故何哉強之而非其所欲則非制、令之而非其所畏則非威恤之而非其所懷則非惠、今欲振作京營。使必可用非有制有威有惠則不可何以言制。夫京營雖車戰城備不同除車兵城守勿論。即戰兵諸卒。皆非願戰士也。不過充隊伍冐糧餉為糊口計耳夫軍以虗應官以虗縻復設法以虗練之誠非有制。乞敕兵部嚴行總協、將戰兵十營于明春開操之日、行各將官一一問其委果願戰立功者、各自報名、另為數營、悉皆自心所欲、不許虛應、於是嚴明法令。嚴明分數。勤以戰將練之。有不如令者割耳。又必厚其月糧。倍于各軍。時以不測之賞激之。有善練戰者加給。如是則願戰之士懷惠畏威。一年之外。然後如臣亮昨歲所題練膽之議將數營輪作數次。特選京營一將。領赴薊邊經戰。若騷擾連坐重究。若有功一體陞賞俱限防秋畢日回營。夫願戰數營。既係自心所欲。則赴邊練膽皆所樂從。加以統馭得宜威惠服習。在當事者不必更以鼓譟怯懦為慮而不肯議行矣倘慮月糧加倍多費米廩務責京營科道官。將各營軍士。不時嚴汰老弱回衛。又時汰不堪練戰者。發入城守等營減其外加口糧。夫減老弱不堪練戰之糧。以優願戰數營之卒。國不加費而營卒日精。誠為兩利。京營腹心之疾。庶可漸瘳。體國者要不可以虗文坐視之也二曰採總督之議以易入衛夫入衛之兵。士疲馬瘠苦于遠路異鄉。困于疾苦工役。在各邊既日耗其強勇而薊鎮實無賴于擇衛况日費口糧。歲縻百萬。　國家坐受其困。各邊坐待其斃此莫大之錮疾也。恭逢　皇上新政、議入衛者甚多、顧思所以去之。必思所以處之昨見總督劉燾揭帖、議稱求兵于兵。其處分頗詳。而議論似有可據。况劉燾素心不念全邊。□其特議一鎮愈見處置得宜惟護薊鎮者今其揭開措處必可採也。伏乞敕下兵部、行令新任總督務採劉燾之議、酌去入衛之兵、此關係　國家甚大、關係各邊甚重入衛去而薊兵益思所以精練以戒不虞則關係薊鎮尤匪細也三曰勵邊威以杜要撫、臣等切惟屬夷之為邊患久矣。而邊鎮坐受撫夷之害。亦巳極矣。撫夷之費。將官每令屬夷引我軍士出邊。砍取邊外大木以入。然後將賣木之價。凑足撫夷之用。臣切慮不但邊木日盡。邊騎直衝。堂堂中國。資木價以撫夷。其體亦甚褻矣。今誠驟不能巳。獨念討賞之夷。羣聚入邊。邊將費酒食廩肉以供之。數千之夷。一日無賞。則日費數千之供給。而邊將但畏激變。以開邊釁。於是重剝軍士。供其酒廩。真所謂削子女之肉。以充狼虎之枵腹也。况胡虜嚮導。皆係屬夷。入則共搶。出則分利。雖割肉以飼之何益乎。伏乞敕下兵部、行令各邊、務以練兵蓄威為急務、而以撫賞為權宜、縱今兵威未振威不可褻、除效順屬夷、照例撫賞、一遇叩關當即措處、可省供應煩費外、其素稱鷔侮屬夷。務宜閉關拒絕甚則淬兵勒馬以嚮之。務在乘機搗巢奮揚武氣。然後示以恩信。如近日撲殺參將之屬夷定宜蓄威以待、無事姑息、仰辱聖朝焉、待向後邊兵精練、武備日充、然後可殲則殲、可絕則絕、悉聽邊臣詳酌奏聞、葢屬夷絕之、尤足以存威省費、而撫之不免于褒惠剝軍。所謂勵邊威以杜要撫。此瘳錮疾之三議也。四曰密誘賞以歸逃叛、臣聞大同邊外。無時無虜而大同各堡納虜月錢。凡有月錢違限者。虜即行票催取。未委虗的果爾則大同土地人民半為胡虜囊中物矣此豈虜之所為哉。葢邊境人民擄掠。逃入虜境者不可數計。沿邊皆然。大同尤甚論及此事鑑川之功誠不可泯側聞大小板升地方皆為中國人民。比屋而居。耕田而食。其雄桀者即為頭領以統之。而總隸于虜故月錢行票悉其所為此皆中外諱言。邊臣所不敢言者。言及至此。大可痛心深慮也。伏乞敕下兵部、密行各邊各細心設法措處、百為哨探、或遣善事者。並皆詐逃其地。俾與逃叛人民雜處。務誘結叛民魁桀者。伺虜可乘。則磔取以獻功。虜不可乘。則盡約叛民願歸之眾以受賞。或叛民地方并胡虜巢穴有可陰擊。則設伏掩殺以振威武。使叛眾畏威來歸。或虜與叛民交結巳固。尤宜遣最熟間諜乘隙。密間虜心。使之多殺逃叛激其歸志葢虜地既多中國之民。則胡虜漸貪中國之娛。而中國靡有息肩之望。此錮疾之大可深慮。所當亟瘳者也。五曰、集親兵以鎮驕肆伏見京邊省直各兵。雖疲弱不堪用戰。然皆聽調遣。聽操練惟將所命。未有驕蹇桀肆。甚難制馭。如大同之兵者也。告增月糧折色。則任其所求。官司下營操演。則炮響不至小不如意。鼓譟嘵然、夫大同密邇叵測之虜。而其兵復有尾大不掉之憂。是近之患在大同。遠之患在京國。似此錮疾。急當療治。臣嘗深思其計。非得善將者握親兵以彈壓之。必不能制。伏乞敕下兵部凡推用調補大同一鎮總副參遊將官、務遴選善馭之才、必責其身帶素練家丁百十。以為親兵。並厚養鋒銳之氣。以彈壓各兵驍桀之心。既資彈壓威在不言然後將本鎮各兵。一一明其分數。離其隊伍。伍有伍長。隊有隊長。哨有哨長。務善馭其長。以消其漫。又更申明號令。申明賞罰。申明威信。善處而默化之。夫心既彈壓、令復嚴明。積久之疾。自將漸愈。苟復以委靡之惠乘之。則惠褻而威益不振。將無有痊復之期矣。凡此五者、皆所謂瘳錮疾以除積弱、幸當事者一加之意焉、勝算得則後日之伏禍可消、錮疾瘳則　國家之神氣可振、總惟在得人任使、嚴切責成、而行邊重臣之選尤為任人首務、不然、則責成雖切、而受任者竟踵舊風、議處雖詳、而奉行者必仍虗套、事由中制、而情匪上通、錮疾終不可瘳、勝算終不可獲、虜防終不可固宗社終不可安、我　皇上之聖心聖諭、亦終不能仰荅于萬一矣、詩曰多將熇熇、不可救藥、今者目前之患巳多、累卵之危具見、惟在聖明勵精定志為本、而責成臣下為要、一一從實舉行、邊防幸甚、


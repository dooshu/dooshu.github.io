舟中病齿效陆放翁体

其一


系缆淮南叶欲黄，不眠终夜听寒螀。
长愁近得安心法，渐老难求疗齿方。
摇落浑如刚败弈，欹斜真似欲崩墙。
天津紫蟹秋来美，鼻观先愁满匕霜。

其二

饕餮生平已较多，天公云罚敢辞苛。
未愁道路妨眠食，只恐登临碍啸歌。
骄语山妻犹有舌，非关邻女误投梭。
从来楚越元肝胆，完缺从伊奈若何。

其三

少年编贝羡东方，马齿谁知有短长。
逝矣难留如脱兔，忽然相失似亡羊。
命非蔡泽生何益，健比张苍老不妨。
黄独青精真耐久，芋魁新软更须尝。


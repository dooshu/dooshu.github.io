梅尧臣　行吟二首

持辔趋代北，妄意希名马。

代北马如云，由来重取舍。

王官待才能，高下不苟且。

行都未修饬，黄金谁变瓦。

吾当保吾真，甘归事田野。

梅尧臣

梅尧臣　行吟二首

寘蚁橘林下，正在结实时。

附缘与出入，安可责於斯。

养大不问细，使远不问迟。

远迟必有报，细大必有期。

休哉豢龙氏，终自辨蛟螭。

梅尧臣


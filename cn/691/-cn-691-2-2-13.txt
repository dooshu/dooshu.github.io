◎幸灾乐祸

甘肃有两县令，甲强而乙弱，皆劣员也。值家大人在藩任，办理计典，将劾乙以疲软，外间以揣摩及之。甲与乙素有隙，闻而大喜，即于公庭面诋之，乙怒形于色而隐忍不敢较，众皆为不平。未几，计典榜发，则甲适亦以浮躁被劾。乙乃反唇相讥，闻者快之。甲两颧发赤，几欲戟手而前，为众所格。而愦跳愈不可耐，时成兰生方伯（世）为兰州守，目击其事，令仆役挟之归寓，遂成狂易之疾以终。方伯笑语人曰："昔有人自言，今早登黄鹤楼，欲观江中覆舟以为乐，竟无一舟覆者。归见荷磁器者入城，失足尽碎，差快人意。似此幸灾乐祸，心术阴恶，其言至令人不忍闻。此在市井无赖之徒或所不免，不料士大夫于功名得失之际，竟有蹈此辙者，宜乎灾及其身也。"


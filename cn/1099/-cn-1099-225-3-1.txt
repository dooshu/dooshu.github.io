○懷來城通濟橋碑 【 邊地橋梁】

夫水之行地也。槩於世為多。西北則鮮。率可舟而漕。西北則否。率易梁而渡。西北則難。何也。其勢使之然也。水原於山。天下之山。皆起於崑崙。而燕冀為天下。脊地形崇峻。水率東南走入海。其流湍急。無巨浸廣陂。容受澤潤。故西北鮮水。且水道所經。土去石出。建瓴而下。河濟間諸山泉皆然衝激震撼。力攫齒齒斷斷。故不可舟。而其霖雨集潢潦漲也。則驚波電掣。駭浪雷擊。值之者陵崩阜斷。故又難為梁。夫鮮水則土燥土燥則其產猛厲而寡深思不可舟則轉輸困轉輸困則無所廣粟以食戰士而又難為梁使咫尺之間畫為兩地倚馬相望莫可即捄古稱西北恒多事禦戎寡全功此其一也懷來直國北門為居庸要路。自京達宣大兩鎮。罔不繇之。其通水寧獨石諸處。猶有徑也。媯水出隆慶州大海沱山中。流與洋桑乾河合。東歷懷來城。南下合水關放蘆溝以達於海。既不可舟。又無渡梁。于是軍餉戎器。材官騎士。自京師調發以為宣大備者。往往告難。又其急者。邊塵遇警。馳上便宜。瞬息異形。一騎千里。阻于水滸。莫可以謀。坐是望洋。浩焉。興歎者屢矣。予督軍塞上。思欲橋之。故嘗為之畫曰。深根以固其基遠岸以殺其勢軸柱鱗密以嚴其隙蹲鴟脉絡而莫與之鬪。庶幾可成也。屬軍旅事殷。且有寒垣之役。未之能及。土人曰。舊有石橋。永樂間廢。　武廟北廵。命內使以萬金成之。尋為水壞。或于所謂四者未之備講也。夫徒杠輿梁。王政攸繫。而况通警急關軍政者邪。歲乙巳予閱邊次宣城。聞有僧慧燈者謀為橋。謂助我者也。召見之授以前四者之說。今戊申春僧來言曰。橋成矣無愆初約。願乞所以志歲月者。使使數輩視之良信。問所以成。則曰。力能感中貴人捐俸金紀綱之。又能募邊富人出粟為佐。於戲先民有言曰。近世橋梁功利之大且廣者、多為浮屠氏有蓋佛以利物為心、而橋梁居八福田之一、豈真有是邪。何成之速也。然予有侈喜焉。自歲庚子以來北虜擾我邊境。侵軼時至。邊人苦之。　聖天子不以某愚不肖。授鉞專閫。擐甲厲兵。與之從事者四年。于茲矣。賴　陛下神靈威武。虜酋屏跡。連歲塞垣之役。工費頗巨。俱克有成。今茲大熟。民以寧謐。惟　天子建中和之極。賚及黎庶。疆塲之臣。得保塞垣稱無事。大幸也。彼中貴人者。復能出俸金以佐時急。至于小民亦不忍專其贏餘。是僧乃籍之成橋。光其師說。更奇事也。使格戰之未休。則瘡痍之是卹。年穀之不登。則垣役之告病。而庸暇及此耶。是役也。若某與邊人百數萬口。其敢忘　聖天子丕顯休德。遂為銘付之。橋曰通濟。仍舊名也。銘曰。漢後將軍。是曰充國。屯田金城。威震西域。治橋七十。枕席過師。千載相望。予每羞之。浮屠氏子。其名慧燈。相時所急。因年之登。請金貴人。募粟邊城。材石備施。巨梁斯成。不工而妨。不事而擾。龍見波中。鶴歸華表。顧茲邊土。比歲有戰。投兩以畊。于今再見。悠悠來往。匪兵者人。馬爭逸足。車無停停輪。亦有疆事。星軺入奏。　天閽九重。曾不崇宿是王政。重以機宜。嗟我有心。彼是度思。匪力胡役。匪粟胡飱。足我邊人。屈彼呼韓。惟天眷德。稻粱寫鹵。惟　帝格天。千羽載舞。我書此石。以詔後賢。貢篚來庭。斯橋萬年。


○授崔璩张毖朝散大夫制

崔元暐、张柬之等，往以神龙之初，保乂王室，奸臣所忌，讁居炎海，流落变衰，感激忠义。元暐嗣子吏部郎中璩，清才远韵，谨守专直。柬之嫡孙毖，祖考继殁，遗孤可伤。彼勋业之下沦，伫名贤之必复，是得景倩而悲仲宣者也。高皇封乐毅之后，武帝求萧何之裔，斯不远哉！昭於德音，缅怀前烈，宜加后命：璩、毖并可朝散大夫。


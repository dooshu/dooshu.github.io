128　書詩春秋爲聖人述史　六籍之中有經有史


文中子王道篇言：「聖人述史三焉，書、詩、春秋，三者同出於一。」陸魯望復友生論文書謂：「六籍之中，有經有史。禮、文粹載此書無「禮」字。詩、易爲經，書、春秋實史耳。」【原注】禹、皋陶之賡歌、五子之歌皆載於書，則詩與書一也。文中子之言當矣。

【元圻案】唐書隱逸傳：「陸龜蒙，字魯望，少高放，通六經大義。居松江甫里，時謂江湖散人，或號天隨子、甫里先生。後以高士召，不至。」〇唐文粹載其復友生論文書曰：「記言記事，參錯前後，曰經曰史，未可定其體也。案經解則悉謂之經，區而别之，則詩、易爲經，書與春秋實史耳。」






○赦岐陇二州诏

朕恭膺宝命，握图驭历，属丧乱之后，承凋弊之馀。宏宣德化，励精治道。遐迩肃清，要荒来服。聊因务暇，观省民风，遵彼岐梁，言臻汧渭。百年之老。俱称鼓腹，五尺之童，咸欣击壤。眷言曩昔，亟游此地，岁月逾迈，以迄於兹。周览原隰，怅然怀旧，延问乡党，僚吏犹存。事异宛谯，情均丰沛，民和俗阜。上下欢洽。宜宣恺泽，俾同庆幸。可特赦岐陇二州管内，自贞观四年十月一日昧爽已前，大辟罪以下，悉从原免。二州户民，无出一年租赋。八十以上，鳏寡笃疾，及旧任二州杂职佐史以上，赐物各有差。百岁以上，就加优恤。行经咸阳、始平、武功三县，见禁之囚，徒罪以上各降一等，杖罪以下并宜释放。年八十以上，及鳏寡笃疾，并武功县旧军主帅，亦加赐物。凡此界内名山大川，望秩之礼，备加牲币。孝子顺孙，义夫节妇，随事襃显，旌表门闾。其赐物之差，宜依别敕。务从周厚，以称朕意。


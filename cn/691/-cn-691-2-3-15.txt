◎请旌良法

安化阴文毅抚苏时，以一疏请旌常州府属武进、阳湖两县贞孝节烈妇女三千十八人，一疏请旌江宁府属上元、江宁贞孝节烈妇女五百余人，各建总坊以表之。其总祠则听地方绅士之自为，在朝廷不过费帑六十金，而潜德幽光阐发，至三十五百余人之多，微特世所未闻，亦古所未有也。时家大人在江苏藩任，襄办其事，因念法属创举，虑各直省之不克周知，请宫保将此全案付梓，咨行各直省照办。复虑各省虽奉咨，收掌仍在吏胥，未必能家喻户晓，并嘱各牧令照刊一册，广为分送。乙未重过吴下，果有《旷典阐幽录》一书通行，为之欣慰不已。夫各直省之待旌者，不可以数计，寒闺嫠妇，编户为多，国家慎重科条，维持风化，法良意美，至深且远，而胥吏即借为需索之端，一妇得旌，费须百余金。视所领坊银，加至数倍。穷檐苦节，其何以堪？今则普天之下官府闾阎各有此册，绅士牧令即可据此册照案清行，而不虞吏胥之阻隔，将见两间无郁而不宣之气，名节日尊，风俗日美，则此册之功德亦讵有涯哉！余侨居浦城，适周芑源广文（启丰）亦总建宁府七属之贞孝节烈妇女雷李氏等三千一百余名口，合为请旌，如江南之例。余亦劝其俟奏履准后即为刊册广颁，盖总祠之成，总坊之建，皆尚需时日。而祠中牌位既繁，坊上姓氏尤密，殊不便于览观，不若寿诸枣梨，俾得人人寓目。因备述此事之缘起以示之，广文性好善事，合浦邑千万人中所熟视无睹，绝口不谈者。不惮采访笔墨之劳，不惜州府吏胥之费，以独肩此义举。闻广文年过五十无子，自举此事，逾年即得一男，其亦可以劝矣乎。


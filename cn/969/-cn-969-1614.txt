刘克庄　新元二首

朝三暮四昔尚童，逾七望八今成翁。

见佛未肯右肩袒，对客尝称左耳聋。

叩额有疏拜墀下，断腕无麻纳禁中。

自怜老病菁华竭，不及花枝岁岁红。

刘克庄

刘克庄　新元二首

朝来微霰阁轻阴，揽镜空添雪满簪。

官送桃符犹懒写，儿酬椒酒勿多斟。

病于懽事全然淡，老觉春寒未易禁。

惟有改诗成一癖，消磨不尽少年心。

刘克庄


高车所以防抢帽


吾友某君，冠而出。及夜，科头归。诧问之，曰：“被劫也。”友素赳赳，宵小何敢近？益讶之。细叩其故，始悉其乘黄包车（近日一种人力车，轮小而车身作三弯式，轮护以橡胶，御夫颇择精壮者为之，行略迅，俗称之为黄包车）归。黄包车车身低，坐其上，较立地反矮，故宵小易于施其抢掠手段。既抢，行即反奔。而车夫行亦极迅，及喝令停车，已背驰半晌，追之不及矣。余闻之曰：“抢帽之人，古盛于今也。”友问何说，对曰：“古人动辄高车驷马，岂非以矮车防不胜防耶？”






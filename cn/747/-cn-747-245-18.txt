○百官请不从灵驾表

臣峤等言：伏以灵驾遵途，圣恩攀从，国计非便，群臣不安，冒昧上祈，未蒙哀允，跪对还旨，载深惶惕。臣峤等中谢。臣闻古者天子，上法天心，不极私情违众欲，以顺人理国为孝，以克己制心为礼。是故凡圣异礼，公私殊制：私心独展，凡人之孝也；万姓咸若，圣人之孝也。陛下行尧、禹之事，以万姓为心，柰何守曾、闵之节，怀独展之愿？臣等嚣嚣，窃所未晓。且永淳已後，关辅流散，近适旋定，人犹未足，今山陵起筑，役徒萃，弥春涉夏，为费宏多。若陛下此行，群司毕从，於人取给，臣实难之，水旱小愆，农虚非浅。东都则水漕淮海，易资盐毂之蓄；陆走幽并，近妖现夷之便。朝命新复，人望安在？宜应静镇，未可移动。陛下若俯顺群愿，留抚都人，则其安如此；若不胜私情，攀奉灵驾，则其虑如彼。况扈从兵马，既不豫集，行宫廪蓄，又未先备，发期俯迩，支计阙然，仓卒敦迫，必不敢办。若待陵寝安厝，霜露终感，三农岁念，万乘时巡，奉郊庙以展虔，瞻日月其何远？今固将抒私恋，充群言，忘人力，蔑国用，此实非陛下安集新业之故，亦非先后怜悯遗人之意。且朝廷故事，典章犹在：献陵追远，太宗不至於三元；昭陵上迁，高宗不至於九：岂先帝私怀不堪故事？群臣公议之所夺也。伏愿仰遵旧训，顾定新基，屈至情而顺群心，抑小节而成大孝，使军国长算，函洛皆安，邦甸穷人，赋敛少减。万姓翘望，实深至愿，百寮结诚，期於死请。无任悲迫之至，谨诣朝堂奉表固请以闻。


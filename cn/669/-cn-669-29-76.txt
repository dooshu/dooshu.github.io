76　虞公楚子常以玉佩喪邦　襄陽之事起於玉帶之賂


虞公以玉失國，楚子常以佩喪邦。近歲閻按：「爲理宗景定四年癸亥。」襄陽之事，亦起於榷場之玉帶。

【閻按】唐書：「王佖爲武靈節度使，吐蕃欲成烏蘭橋以過師，知佖貪，先厚遺之，然後并役成橋，仍築月城以守之。」與襄陽事絶類。

【元圻案】宋季三朝政要三：「理宗景定四年，瀘州太守劉整叛，吕文德復瀘州。文德號黑炭團。整叛，遂獻言曰：『南人惟恃一黑炭團，可以利誘也。』乃遣使獻玉帶於文德，求置榷場於襄城外，文德許之。使曰：『南人無信，安豐等處榷場，每爲盜所掠，願築土牆以護貨物。』文德爲請於朝，開榷場於樊城外，築土牆於鹿門山，外通互市。」又：「度宗咸淳二年，襄陽自開互市以來，北兵築城置堡，江心起萬人臺，立撤星橋，以遏南兵之援。時出師哨掠襄、樊城外，兵威漸振。」






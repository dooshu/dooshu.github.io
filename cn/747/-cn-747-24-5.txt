○春郊礼成推恩制

皇王之化，载籍所陈，将奉天而育物，必顺时而行政。虽《礼》文则著，而亲祠盖阙。朕自膺宝历，且逾二纪。承宗社之降祉，赖公卿之叶心，万物阜成，庶务简易。思以黎献，臻夫仁寿，是用敦本复古，将必稽於月令，谋始作则，先有事於春郊。宜因展礼之辰，式布惟新之泽。其天下见禁囚，应犯死罪者，特宜免死，配流岭南。已下罪并放免。朕每念黎甿，弊於征戍，亲戚多别离之怨，关山有往复之勤，何尝不恻隐於怀，寤寐增叹。所以别遣召募，以实边军，锡其厚赏，便令常住。今诸军所召，人数向足，在於中夏，自可罢兵。既无金革之事，足保农桑之业。自今已后，诸军兵健，并宜停遣。其见镇兵，并一切放还。京畿之内，杂役殷繁，言念劬劳，岂忘优恤。顷以栎阳等县，地多咸卤，人力不及，便至荒废。近者开决，皆生稻苗，亦既成功，岂专其利。京兆府界内，应杂开稻田，并宜散给贫丁，及逃还百姓，以为永业。

《书》不云乎：“不作无益害有益。”《语》不云乎：“奢则不逊俭则固。”缅怀前古，尝折在心，将斫雕以为朴，期上行而下效。自今已后，王公不得以珍物进献，所司应缘，宫室修造，务从节俭，但蔽风雨，勿为华饰。至於金玉器物，诸色雕镂，朕缘蕃客所要，将充宴赏。今流俗之间，递相仿效，既损财於无用，仍作巧以相矜，败俗伤农，莫斯为甚，并一切禁断，以绝浮华。

古者乡有序，党有塾，将以宏长儒教，诱进学徒，化人成俗，率繇於是。斯道久废，朕用悯焉。宜令天下州县，每一乡之内，别各置学，仍择师资，令其教授。其诸州乡贡明经进士，每年引见讫，并令就国子监谒见先师。所司设食，学官等为之开讲，质问疑义。且公侯之裔，皆禀义方，学《礼》闻《诗》，不应失坠。容其侥幸，是渎化源。其於贵胄子孙，如闻近来宏文馆学士，多有不专经业，便与及第，深谓不然。自今已后，宜一依令式考试。朕之爵位，惟待贤能。虽选士命官，则有常调，而安卑遁迹，尚虑遗才。其内外八品以下官，及草泽间有学业精博，蔚为儒首，文词雅丽，通於政术，为众所推者，各委本州本司长官，精加搜择，具以闻荐。

发生之月，实在於行仁，利物之心，莫先於作善。先断捕猎，令式有文，所繇州县，宜严加禁止。其每年千秋节日，仍不得辄有屠宰。道释二门，皆为圣教，义归宠济，理在尊崇。其天下观寺，有绝无道士女冠僧尼者，宜量观寺大小，度六七人，简择灼然有经业戒行，为乡闾所推，仍先取年高者。凡百卿士，朕之同德，宜勉所职，以合时令。

礼有时施惠，义兼行赏，实为其时，固不可缺。亚献忠王玙宜赐物一千匹，终献颍王璬赐物五百匹，邠王守礼、宁王宪各五百匹，庆王琮已下及长公主郡县主二王后京文武官赐帛各有差。天下诸州侍老，宜令所繇长官量赐酒肉，务在优养。今朝廷无事，天下和平，美景良辰，百官等任追胜为乐。宜即布告中外，咸使闻知。


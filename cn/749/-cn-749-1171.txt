刘铉


元草堂诗馀云，鼎玉刘铉。方回桐江续集卷十二称“刘元鼎铉”，卷二十一又称“刘仲鼎铉”，未知孰是。为济阳教官。

少年游

戏友人与女客对棋

石榴花下薄罗衣。睡起却寻棋。未省高低，被伊春笋，拈了白玻璃。

钏脱钗斜浑不省，意重子声迟。对面痴心，只愁必局，肠断欲输时。

蝶恋花

送春

人自怜春春未去。萱草石榴，也解留春住。只道送春无送处。山花落得红成路。

高处莺啼低蝶舞。何况日长，燕子能言语。会与光阴相客主。晴云又卷西边雨。

乌夜啼

石榴

垂杨影里残红。甚匆匆。只有榴花、全不怨东风。

暮雨急。晓鸦湿。绿玲珑。比似茜裙初染、一般同。








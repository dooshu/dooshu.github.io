○炼石补天赋（以“炼彼坚贞，将补其阙”为韵）

天何言哉，有阙则补。持五石而是用，彼四时而能取。成乎圆象，故资可转之功；定彼乾仪，盖俟至坚之主。所以裨覆焘，仰周普。磨砻入锻，成功岂滥於宋人；缉缀为劳，至德何惭於山甫。乾道甚明，配彼清贞。类鼓铸而可致，冀穹元而是营。石不能言，默助无为之化；天将假手，潜因妙用而成。则知娲氏之为功也，体物情立，取法志生。眄悠远而求则，象规圆而作程。小大宁遗，俾随形以溥博；嵯峨不坠，皆投质於轻清。若乃元造呈材，神功效技。他山以缀，象帝自迩。卿云初触，当碧落以丽乎；银汉同流，激清霄而即彼。天象又元，石质既坚。究勤劳而日月逝矣，成广大而星辰系焉。暖积素之烟，尚疑苔点；降如丝之雨，终若溜穿。观夫圆则九重，功惟百炼。眷无亲而克敬，当有道而可见。言柔与刚，崇高是将。运有徒於昼夜，比为炭於阴阳。织女停梭，受支机於河汉；荆人抱璞，嗟韫玉於穹苍。补之伊何，以当其阙。照悠悠於峻极，驱凿凿於超忽。想夫取锻之日，排刚之时。龃龉不安，或表艰难之步；清明於外，犹生错落之姿。正圆虚之广矣，下长风而凄其。是知补上天於炼石，盖虚实之相资焉。


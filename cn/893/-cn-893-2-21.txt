其二十一





郢客吟《白雪》，[一]遗响飞青天。[二]徒劳歌此曲，举世谁为传。试为《巴人》唱，和者乃数千。吞声何足道，[三]叹息空凄然。

[一]《新序》：客有歌于郢中者，其始曰《下里巴人》，国中属而和者数千人；其为《阳陵采薇》，国中属而和者数百人；其为《阳春白雪》，国中属而和者数十人而已，引商刻角，杂以流徵，国中属而和者不过数人。是其曲弥高，其和弥寡。



[二]陆机诗：“哀音绕栋宇，遗响入云汉。”



[三]鲍照诗：“吞声踯躅不敢言。”



萧士赟曰：此感叹之辞，高才者知遇之难，卑污者投合之易，负才不遇者，能不为之吞声叹息也欤!






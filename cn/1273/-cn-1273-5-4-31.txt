敕赠文林郎按察使司经历家人谢君暨子彦士崇祀享祠序


按：本文据丘逢甲诗文手稿第六册校录。

光绪二十五年，岁在己亥，十月之吉，潮阳谢步初贰尹将奉其祖家人先生、父彦士先生之主，入祀于邑之享祠，邑之人荣之。萧生永华请曰：“愿得子一言表其事，可乎？”予曰：“享祠非古也。乡先生之没而可祀者，乡贤祠祀之，忠义孝悌祠祀之，礼也。今合群姓之主而祀于享祠，则何为者也？”萧生曰：“吾邑之有享祠也，乡先辈以诸生之新列名于黉者，贽师之有费，印册之有费，单寒或之不易措也。呼邑人之好义者，集金布以全斯举，一时云合响应，乡先辈乃筑斯祠，为好义者之欲荣其先也，祀焉以报之，命其祠曰‘享祠’，命其祠之堂曰‘培元’。盖士气者，元气也，孰培之？则有位于祠，诸公之好义子孙实相与培之也。夫士气也，而仅借是培之，固可唏矣；士气也，犹借人培之，抑可唏矣！虽然，犹胜于漫无所培者也。斯祠也，古无而今有，而礼以义起，君子或以可乎？”予曰：“可哉！然得祀者必其人有可表，而后邑之人以为荣。”萧生曰：“永华祖母出于谢，家人先生则永华之外曾王父也，以父母害为具吏。吏习挟例喜人讼以为利，先生之为吏独以为人解讼为事。以己之以吏进也，课诸孙学尤严。治身皭然，治家秩然。邑人于是敬事之。彦士先生少从父习为吏，恂恂然不居人先，粥粥然不与人争能，其与人处事也乃殷殷然而不倦，性严取与，仍世为吏，家清约如故，而怡然有以自得。其所养可知，故得寿尤高。有子更贤，即今邑人所称步初贰尹者也。虽以吏进，居乡义不移，贤士大夫承祖父志，邑有义举，无不与。故两世皆得祀享祠焉。而兄子钟灵则已有庠序，赫有声矣。故邑之人尤以此荣之。”予曰：“审如是，是可表矣。昔者马少游不云乎：‘士生一世，取衣食才足，为郡县吏，守坟墓，使乡里称为善人足矣！至求赢余，徒自苦耳。’ 然朱邑得祀于公，高大其门，皆以吏也。汉世重吏，其初佐命皆吏，其后公卿亦多以吏进者，故尤收吏之效。今士大夫乃独轻吏，或且以官无封建，吏有封建，欲倏其弊而更张之，是吏固不可为也。予谓人亦自顾树立何如，乌在吏不可为哉？今谢君三世为吏，而家益昌大，察其所行，则马少游所云‘乡里善人也’。桐乡之祀乎，安知不于是肇乎？东海之门乎，又乌能测其所至乎？安得曰季世之不古若乎？”萧生持吾言飨贰尹，且言邑人士之贤者，必有为之鼓舞者也。

一九〇〇年






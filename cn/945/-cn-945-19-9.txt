代史馆相公让加门下侍郎表

臣某言伏奉制命蒙恩特授门下侍郎依前同中书门下平章事加食邑实封余如故者久尘鼎铉已媿於妨贤忽奉玺书更蒙於进秩闻命之际屏息不遑中谢伏念臣识本颛愚器惟庸琐徒学素王之道罔究微言偶尘造士之科骤縻好爵自先朝而振拔由近列以徊翔草汉诏於西垣代尧言於内署乃至参万机之政陪三事之班帷幄坐筹曾无谋於前筯庙堂肉食遂获谤於素飡退归封駮之曹出委保厘之务属承华之肇建俄宾护以备员羽翼之勤实慙於商皓盐梅之用复预於傅岩自再忝於凤池已五新於蓂历荐正公台之位显司调爕之权曾不能少振国经仰禆帝载一人虚伫殊无造膝之言四海具瞻深负为霖之望合归散地用表至公岂谓特霈殊私曲加异数琐闼荣迁於秩序枢衡尚示於倚毗别增食菜之封更责济川之効宠章繁缛舆议諠譁在於微臣岂不知分傥俯仰而祗受必倾覆以自贻晋文之宠赵衰虽云求旧汉皇之赐张武适足愧心须沥丹衷仰干玄造伏望尊号皇帝陛下俯矜恳悃曲赐照临特寝新恩用全大体岂惟圣朝之行爵出禄絶虚授之讥固亦微臣之责实循名免疾颠之祸干冒宸扆伏待允俞


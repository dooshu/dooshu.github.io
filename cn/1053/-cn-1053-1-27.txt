度正　奉挽近故制置侍郎畏斋先生吴公

人物雄三楚，师传自五峰。

求仁居广大，学道到从容。

世仰堂堂表，天知磊磊胸。

斯文真不幸，海内失儒宗。

度正

度正　奉挽近故制置侍郎畏斋先生吴公

讣音来岳麓，天下想遗忠。

金匮嘉言在，清朝雅望空。

汉庭悲贾傅，蜀学祀文翁。

没世名逾盛，方知此道公。

度正

度正　奉挽近故制置侍郎畏斋先生吴公

当年王事急，盛夏叹驰驱。

振铎宣皇化，登车礼硕儒。

薛公推一范，张老得三苏。

扰扰成何事，千年美意俱。

度正


○贬张又新李续之诏

朕在亿兆人之上，不令而人化，不言而人信者，法也。法行则君主重，法废则朝廷轻。田伾常挂亡命之章，偷请养贤之禄，迹在搜捕，公行人间。而更冒选吏曹，显拟君左，及黄枢覆验，乌府追擒，证逮皆明，奸状尽得，三移宪牒，一无申陈，众状满前，群议溢耳。终则步健不至，锒铛空来，蔑视纪纲，颇同侮谑。顾兹参画，负我上台，阅视连名，伊尔二子。又新可汀州刺史，续之可涪州刺史。


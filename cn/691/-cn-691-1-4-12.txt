◎占坟恶报

有卜葬者，信地师之言，以古坟为吉穴，合数冢之地，锄而平之，弃其朽骨，瘗其父母，谓陶朱之富，可操券致也。居货海船，贸于东洋，忽遇风落氵祭，数年始得出氵祭而返。初去年余，其家人忽见其仓皇夜归，曰："我在海被盗劫货，不能返，因亦在海为盗，劫杀多人。今事败幸逃，闻被执者已供我姓名里址，飞檄拘眷属，可速自为计，俱死无益也。"挥泪而窜。合家震骇，一夜星散。次日，邻人怪其日午不开门，推之，乃虚掩，呼之，无一人，不明其故。地方具禀，有司检其什物，为造册封之。亲族疑虑，无敢出为理者。后此人旋里，见屋闭官封，询之，邻人告以久遁。乃呈官请给还屋物，官转诘以全家夜逃之故，邀邻族环保。所挟赀已耗尽，所领回之屋已破坏不堪，什物失其十之七八矣。两年后，过镇江，遇其妻为人佣妪，乃述其故，流离亡去之子女尚不知所之。有知其占坟者，为人言之，鬼报之恶毒如此。


14　春秋日食推驗狀況


春秋日食三十六，有甲乙者三十四，曆家推驗精者不過二十六，【原注】有日朔者二十六，以周曆考之，朔日失二十五，魯曆校之，又失十三。唐一行得二十七，【原注】朔差者半。本朝衞朴得三十五，獨莊十八年三月，古今算不入食法。

【閻按】春秋三十六日食，有誤五爲三者，莊公十八年，僖公十二年是；有誤三爲二者，文公元年是；有誤十爲七者，宣公八年是；有誤九爲六者，昭公十七年是；有以後月作前月，不應閏而閏先時者，隱公三年，桓公三年、十七年，莊公二十五年、三十年是；有以前月作後月，應閏而不閏後時者，宣公十七年，成公十七年，襄公十五年、二十七年，昭公十五年，定公十二年是。至僖公十五年五月之交，宜在四月，然乃亥時月食，非日食，何誤至此！蓋史失其官，閏餘乖次，從古未有過於春秋之世，則難信亦未有過春秋之書者也。〇衞朴以莊公十八年三月獨不入食法，不知法推是歲五月壬子朔申時日食。元史郭守敬曰「蓋誤五爲三」是也。詳見余潛丘劄記。

【元圻案】夢溪筆談十八：「淮南人衞朴精於曆術，一行之流也。春秋日食三十六，諸曆通驗，密者不過得二十六，唯一行得二十七，朴乃得三十五，唯莊公十八年一蝕，今古算皆不入蝕法，疑前史誤耳。自夏仲康五年癸巳歲至熙寧六年癸丑，凡三千二百一年，書傳所載日蝕凡四百七十五。衆曆考驗，雖各有得失，而朴所得爲多。」






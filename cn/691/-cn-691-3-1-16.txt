◎冥中重苦节

吕农部某，道光乙酉举人，丙戌进士。有袁大尹俊，为其乡试同年。春闱前，袁之兄梦一老人，知其为祖也。有客来访，坐谓其祖曰："有事相商，肯乎？"祖问何事，客曰："肯而后言。"祖曰："必肯。"客曰："令孙今科会试当中，然只得一缺，当中者二人。有吕某，两代苦节，请让之。"其兄闻言，急询客之姓名，欲殴之，客以汤某对。其兄亦久知敦甫尚书名，即不敢殴。祖送客去，其太夫人素奉神，梦在神前上香，为子求功名。香将上，旁有一少年击堕之而醒。榜发闻，吕某中若干名。母问吕年岁，方二十余，憬然曰："梦中击堕我香者，即此人也。"及谒，房师告曰："汝卷已为卢总裁弃去，汤总裁极赏识，乃得中，此中岂有缘耶？"袁以己丑成进士，果后一科。冥中之重守节如此。但吕母孀居时年近三十岁，推其祖殁时年方四十余，朝廷例不与旌者，冥中即以苦节称之，甚矣！守节之可贵也。


○窦巩传

府君讳巩，字友封。家世所传，载於首序。府君元和二年举进士，与今东都留守左仆射孙公简、故吏部侍郎兴元节度使王公源中、中书舍人崔公咸、制诰李公正封同年上第。府君世传五言诗，颇得其妙。故相淮阳公镇滑台，辟为从事，释褐授秘校。淮阳移镇渚宫，迁岘首，改协律郎。二府专掌奏记。淮阳下世，司空薛公平镇青社，辟公为掌书记，又改节度判官副使，累迁至大理评事监察御史里行殿中侍御史检校祠部员外郎，加章服。後薛公入为民籍，府君除侍御史，转司勋员外郎，迁刑部郎中。文昌故事文酒之为，由公复振也。故相左辖元稹观察浙东，固请公副戎，分实旧交，辞不能免，遂除秘书少监兼中丞，加金紫。无何，元公下世，公亦北归，道途遘疾，迨至辇下，告终於崇德里之私第，享年六十。有子六人。长曰景馀，疾殁世。次师裕，见任晋阳令。俱力学修文，孝敬相率。公温仁华茂，风韵峭逸。遇境必言诗，言之必破的。佳句不泯，传於人间。文集散落，未暇编录。


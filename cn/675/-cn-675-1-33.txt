卷三十三 诗谶门上

太祖采听至明远，边事纤悉必知。有间者西蜀还，问剑外有何事，间者曰：“但闻成都满城诵朱山长《苦热诗》曰：‘烦暑郁蒸无所避，凉风清冷几时来？’”曰：“此蜀人思我来取也。”《古今诗话》

伪蜀每岁除日，诸宫门各给桃符，书元亨利贞四字。时昶子善书札，取本宫策勋府书云：“天垂余庆，地接长春。”乾德中伐蜀，明年蜀降。二月，以兵部侍郎吕余庆知军府事，以策勋府为治所。太祖圣节号长春，此天垂地接之兆也。[《茅亭客话》]

辛夤逊仕伪蜀孟昶为学士。王师将致讨之前，岁除，昶令学士作诗两句写桃符上。夤逊题曰：“新年纳余庆，嘉节号长春。”明年蜀亡，吕余庆以参知政事知益州；长春乃太祖诞圣节名也。《谈苑》　二说不同，故两存之。

梁沙门宝志铜牌，多谶未来事，云：“有一真人在冀川，开口张弓在右边。子子孙孙万万年。”江南李璟，其子曰弘冀；吴越钱镠诸子皆连弘字，期以应之。而真宗讳正当之。[《谈苑》]

江南将亡数年前，升元寺殿基掘得石记，视之诗也。辞曰：“若问江南事，江南事不凭。抱鸡升宝位，走犬出金陵。子建居南极，安仁秉夜灯。东陵娇小女，骑虎渡河冰。”王师甲戌渡江；李煜以丁酉年生；曹彬为大将，列栅城南，乃子建也；潘美为副将，城陷恐有伏兵，命卒纵火，乃安仁也；钱俶以戊寅年入朝，尽献浙西之地，骑虎之谓也。[《谈苑》]

志公尝画鹿负按走山中，又云：“两角女子绿衣裳，却背太行趋君王。一止之月必消亡。”后禄山乱，盖两角即鹿，绿即禄，女子即安字，太行即山名，一止之月，果正月败亡。《唐宋遗史》

翰林苏公绅，尝题润州金山一联云：“僧依玉鉴光中住，人在金鳌背上行。”乃荣入玉堂之兆，已而果然。位止内相，亦诗之谶也。《青箱杂记》

李昪，徐温养子，冒徐姓，名知诰，为升州刺史，为童谣诗曰：“东海鲤鱼飞上天。”后乃继温。[《青箱杂记》卷七]

江南李觏召试制科，尝作诗曰：“人言落日是天涯，望断天涯不见家。已恨碧山相掩映，碧山更被暮云遮。”观此诗有重重障碍，意恐时命不偶。果如其言。[《青箱杂记》卷七]

孟东野《下第诗》曰：“弃置复弃置，情如刀剑伤。”又《再下第诗》曰：“两度长安陌，空将泪见花。”其后登第诗曰：“昔日龌龊不足嗟，今朝旷荡思无涯。春风得意马蹄疾，一日看尽长安花。”进取得失，盖亦常事。而东野器宇不宏，偶下第则情陨获如伤刀剑，以至下泪，既登科则志意充溢，一日之间花即看尽，何其速耶。后授溧阳尉卒。(《唐宋遗史》)

寇莱公方贵时，送人使岭南，尝作诗云：“到海止十里，过山应万重。”及贬雷州，吏呈图经，问去海几里，吏曰：“十里。”是南迁之祸已见于诗也。[《青箱杂记》卷七]

张乖崖公守陈日，尝游赵氏西园，诗曰：“方信承平无事久，淮南闲杀老尚书。”后一年捐馆，亦诗之谶。[《青箱杂记》卷七]

苏缄字宣甫，性忠义，喜功名。皇祐中知英州，侬贼作过，以守御功换馆职，寻坐事贬房州司马。嘉祐中复官，知越州诸暨县。余与之同僚，尝赠诗曰：“燕颔将军欲白头，昔年忠勇动南州。心如铁石老不挫，功在桑榆晚可收。”十八年再知邕管。交趾叛，攻城，战没，朝廷悯之，赠奉国军节度使，谥忠勇，则忠勇之谥已见于余诗矣。[《青箱杂记》卷七]

许州临颍人成锐应制科，尝以诗三篇献丞相王文惠。《野菊》云：“彩槛应无分，春风不借恩。”《野花》云：“馨香虽有艳，栽植未逢人。”公谓辞虽绮靡，未有登科意。别有《赠裴员外》诗云：“凭高看渐远，更上最高楼。”公曰：“再举合践高第。”果符其言，其能品藻如此。

李璟游后湖赏莲花，作诗曰：“蓼花蘸水火不灭，水鸟惊鱼银梭投。满目荷花千万顷，红碧相杂敷清流。孙武已斩吴宫女，琉璃池上佳人头。”识者谓虽佳句，然宫中有佳人头非吉也。《摭遗》

廖融处士，衡山人，有诗云：“云穿捣药屋，雪压钓鱼船。”因自解曰：“屋破而云穿，其中无人也；船为雪压，无用也。”后六十日果卒。[《摭遗》]

余安道自番禺诏赴阙，过韶阳，《游龙光寺诗》云：“暂离人世界，且至佛家乡。”议者谓非吉兆，果卒于秦淮亭下。尝有日者谓曰：“到秦地当有灾。”果如其言。[《摭遗》]

苏子美《沧浪亭观鱼》诗云：“自嗟不及游鱼乐，虚作人间半世人。”非吉意也。又有云：“山蝉带响穿疏户，野蔓蟠青入破窗。”虽佳句，然窗破野蔓蟠其中，似无人居矣。子美竟卒于谪籍。[《摭遗》]

王处厚字元美，益州华阳县人。尝遇一老僧论浮世苦空事。登第后出郭，徘徊古陌，轸怀长吟曰：“谁言今古事难穷，大抵荣枯总是空。算得生前随梦蝶，争如云外指冥鸿。暗添雪色眉根白，旋落花光脸上红。惆怅荒原懒回首，暮林萧索起悲风。”及暮还家，心疾而卒。《洞微志》

杨贵妃尝以假髻为首饰而好服黄裙。天宝末童谣曰：“义髻抛河里，黄裙逐水流。”《明皇杂录》

李遐周有道术，居玄都观，尝题诗数千言，皆记明皇巡幸西蜀及禄山僭窃之事，时人皆不之悟。诗曰“燕市人皆去”，禄山以蓟门之事而来也；“函关马不归”，哥舒翰败潼关也；“可怜山下鬼”，嵬也；“环子系罗衣”，贵妃小字玉环，及马嵬之死，高力士以罗衣缢焉。[《太真外传》]

崔曙尝作《明堂火珠》诗，其中有佳句曰：“夜来双月满，曙后一星孤。”为文士推服。崔既夭殁，有一女名星而无男子，当时异之。[《本事诗》]

李煜暮岁乘醉书于牖曰：“万古到头归一死，醉乡葬地有高原。”醒而见之大悔，不久谢世。《翰府名谈》

邵拙字拙之，雁门人，好学博通经史。水曹郎赵庆有诗赠之曰：“迈古文章金鸳鸯，出群行止玉麒麟。”仕宦不达而卒。有诗传于时，其间有云：“万国不得雨，孤云犹在山。”此其应欤！《江南野录》

何昌陵宰庐陵，郡有衙将杨克俭能媚州牧而移其权。昌龄以兄事之。尝游其池馆，贻其诗曰：“经旬因雨不重来，门有蛛丝径有苔。再向白莲亭上望，不知花木为谁开。”未几克俭连延范贷死而刑，其家破焉。议者以为其诗之谶也。

贾岛尝为《病蝉》诗曰：“病蝉飞不得，向我掌中行。折翼犹能搏，酸音尚极清。露华应在腹，尘点误侵睛。黄雀并乌鸟，俱怀害尔情。”议者谓无抟风之意，果为礼闱所斥。

淳化中，崇文院直栌绝高处，有人题两句云：“秋风送炎去，庭木叶齐落。”是年立秋日宋炎罢，来年立秋叶齐黜。”[《乘异记》]

张退傅年七十八，除夜有诗云：“八十光阴有二年，烟萝门户喜开关。近来无奈山中相，频寄书来许缀班。”后四年而薨，乃八十二之谶也。此答陈文惠之诗。《诗史》

沈询夜宴僚友，歌著辞令曰：“莫打南来雁，从他向北飞。打时双打取，莫遣两分离。”是夕为奴归秦所杀，夫妻并死。[《南部新书》庚]

张忠定少年游华山，谒陈图南，遂欲隐华山，谓图南曰：“欲就分先生山半住，可否？”图南曰：“他人即不可，如公者，吾当分半山相奉，然公方有宦职，未可释此。其势如家人张筵，笙歌鼎沸，忽庖中火起，待公救之，岂可不赴！”赠之诗曰：“自吴入蜀是寻常，歌舞筵中救火忙。乞得金陵养闲散，也须多谢鬓边疮。”始皆不谕。后忠定更镇杭、益。晚年发疮于脑，不瘥，乞金陵，悉如其诗。大中祥符七年乙卯七月二十日终。《古今诗话》

滕倪善诗，宗人滕郎中守吉州，往谒之，会秋试告别，为诗云：“秋风江上别旌旗，故国无家泪欲垂。千里未知投足地，前程应是听猿啼。误攻文字身空老，却返渔樵计已迟。羽翼凋零归不得，丹青无路接差池。”守得诗云：“此生不与子相见。”别后卒于旅邸。倪又有诗云：“白发不知容相国，也同闲客满头生。”又《题鹭鸶障子》云，“映水有深意，见人无惧心。”同前









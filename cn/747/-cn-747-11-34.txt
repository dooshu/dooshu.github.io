○禁酷刑及匿名书诏

朕闻小大以情，义重前诰，哀矜勿喜，道光遐册。朕恭膺宝业。嗣临亿兆，留心听断，劬劳日昃，一物乖方，纳隍轸虑。今既科格咸备。宪制久行，鞫讯之法，律条具载。深文之吏，犹未遵奉，肆行惨虐，曾靡人心。在含气之伦，禀柔脆之质，乃有悬枷著树，经日不解；脱衣迥立，连宵忍冻。动转有碍，食饮乖节。残酷之事，非复一途，楚痛切身，何求不得，言念及此，深以矜怀。又挟匿名书，国有常禁。凡厥寮庶，咸应具述。近遂有人，向朝廷之侧，投书於地，隐其姓名，诬人之罪。朕察其所陈，皆极虚妄，此风若扇，为蠹方深。自今以后，内外法司，及别敕推事宜，并依律文，勿更别为酷法。其匿名书，亦宜准律处分。庶使泣辜之情远覃於四海；卹刑之旨，长垂於万叶。


【送廖倚归衡山序〈明道八年〉】

元气之融结为山川，山川之秀丽称衡湘，其蒸为云霓，其生为杞梓，人居其间得之为俊杰。秀才生于衡山之阳，而秀丽之精英者得之尤多，故其文则云霓，其材则杞梓。始以乡进士举于有司，不中，遂游公卿间，所至无不虚馆设席，争以礼下之。今永兴太原公雅识沈正，器君尤深。初其镇秦州也，请君与俱行，遂趋函关以览秦都，则西方士君子得以承望乎风采矣。

凡居秦几岁而东，将过京师以归。予尝以上计吏客都中，识君于交逵，辱之以友益。当君之西也，获饯于国门。及夫斯来，又相见于洛，道语故旧，数日乃行。夫山川固能产异物，而不能畜之者，诚有利其用者尔。今君之行也，予疑夫不能久畜于衡山之阿也。


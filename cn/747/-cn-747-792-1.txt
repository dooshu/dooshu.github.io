○义昌军节度使浑公神道碑

叙曰：天业光昭，宝臣间出，台重沓，常纷纶，吾巨唐乎！镇宁社稷，缵扬忠烈，勋居第一，代代不绝，其浑氏乎！能遵祖法，不失家声，立朝守土，所居可纪，其康公乎！

公讳侃，字复贵。其先姜姓之后，汉郡浑邪王之裔。始居於崤北，后迁於河南，今为代人，为山西右族。七代祖潭，仕隋玉钤卫大将军。生回贵，以兵从我高祖神尧皇帝，佐平暴乱，拜豹韬卫大将军。生元庆，为右玉钤将军灵邱伯。生大寿，为太子仆，赠广府大都督。生释之，为开府仪同三司太常卿宁朔郡王，广德中拒西戎，身殁王事，赠司空。公大父讳，朔方副元帅河中节度检校司空中书令咸宁王，赠太师。有大勋绩，其秩录封赏，埒汾阳、西平，皇家中兴，此三人力也。父讳镐，义武军节度易定观察使检校工部尚书，赠太子少保。取陇西李氏女，实生公。

公为儿时则柔敬敦厚，笃志於学。九岁由宏文生擢孝廉第，释褐参同州军事。既冠，益以通敏密静称於人。因从先少师於藩方，不忍去庭闱，诸侯有以币以马取者，一无所就。元和十二年，先少师奉诏以中山兵伐叛，而卒与寇遇，以数千当数万，力战而归，坐黜循州。公忧蹙内结，晨夜在侧，从容道否泰之理以解，发於至诚，少师为之洒然。少师薨，屏勺饮，坏容貌，几不全者数矣。严护逾大江，长号动神明。亲友见者，莫不凄恻，忧其困绝，往往罢吊。既而外除，大戚不衰，遂退不肯仕。居处饮食，若执丧者。

是时朝廷询勋臣后，或言曰：“咸宁功累代不可及，其子身当圣朝，以谴终未复，无以示天下。”执政立言之，天子感其事，趣诏尽还少师爵土，由是勋阀之家皆喜。长庆中，又有言公之材行不宜在闾巷者，上亦以追显咸宁功德未足，遂授公右龙武军仓曹参军，历太常寺主簿太府寺丞。由是以吏事自喜，明习文法。咸宁王股肱王室，卑体下士，召置幕府，得一时之人；少师仕官早成，不废法度，有誉於士大夫间；公又修洁谦逊，辞礼闲雅，由是仁人与之游，长者访其庐矣。称述日甚，闻於廷中，擢为左赞善大夫，转太子仆。能勤其官，改太府少卿。始用利器，货泉事聚，不顿锋芒，益为试可。一日，昭献皇帝读国史至咸宁王卒，叹浑氏时无大官者，欲用公未有缘，即日以银鱼朱袍赐之，俄拜金吾卫将军，宠以金紫。公愈益小心，俯偻不暇。武宗时至太仆卿，以谨良选。宣宗即位，改少府监，以缮理称。又拜左金吾卫大将军，肃环卫。明年迁司农卿，练经制。

每以处逸乐，悖勤劳，非忠也，求出补吏，不惮剧郡。久之，寿阳岁数饥有盗贼，上选能理者，丞相举公可用。公至，则猛纠缓化，晓告慰养，先是有货茶盗斗变难制，至是皆解散走匿。又勺陂之水，溉田数百顷，为力势者幸其肥美，决去其流以耕。公提防约束，水复盛溢，沃野之利，岁岁增多，徵为殿中监，服用如法。顷之为昭王傅，多称惜之。再为少府监，迁检校工部尚书金吾大将军。日在彤庭，定理宗器其能，遂赐高牙畅毂，镇於回中。公门有将帅风，习知四夷事，以故绥边之绩，不日而成。西戎别种王蒙，数为边害，公曰：“胡夷剽劫亦常事，不烦兵鏖，可以信取。”谕以咫尺之书，果相率遁去。居无何，又遣其舍人董英粲归诚，且贪锦绣物，公必其善意，乃许互市，竟不敢负约反覆。初有戌卒子，为族长所掠，奴畜之，至是董英粲辄构而归之，曰用报德。关城无警，早开晏闭矣。边兵之衣，辇自京师，吏缘为奸，纩帛悉滥，公始周察变法，犯必收按，至乎聚给，亲往观之。旧调军食，仓廪庾回远，不克往取，率为空名，又度其途以便之，自是寒无皲瘃，戌益伉健。既衣又食之，抚士至矣。萃战马凡五百二十匹，牛骡称是，修革器五万具，备丁壮卒三千人，聚新粟五万斛，边备完富，戎心震悚。天子使使者赍诏，即军中加公检校刑部尚书以报之。居岁馀，复召为大金吾，升三品阶，三领缇骑，日益亲贵。

今天子即位，谋沧海帅，视公曰：“无以易尔。”咸通二年遂授义昌军节度使，其理如在泾。始至则表蠲水旱逋甚众。先是井为海染，人不可饮，遂阏河以汲，舟行则决，决又辄塞。公视而计之，派凿扃蓄，舟来不留，缏垂不息，厥功亟就，於今赖之。有田千顷，游惰者不顾，公乃劝辟，悉为膏腴。既饮之，又食之，养人至矣。穷民有鬻子者，为之赎归；故校有孤女者，时其配偶；丧不办葬，骨暴於野，皆为调棺柩，具粟帛。邮亭相远，道里患夺，作室其间，以庇来往；岁比不稔，给军未赡，峙粮十六万石，以为储蓄。大抵能推诚於下，辛苦率先，民愁未解，公费未足，孜孜为之，虽人之求去已疾，谋致家温，不如也。以故感神贶，来瑞鸷，百姓洎文牙吏，讴歌借留，护戎者奏其状，天子嘉焉，诏曰：“幸卒教化之，许留旬岁。”五年秋受代，朝廷方图其功，会其冬以疾闻。明年三月二日，薨於大宁里私第，享年六十九。其年十二月某日，葬於京兆府万年县洪固乡胄贵里。

於戏！豹韬以义兵显，宁朔以边患死，咸宁以殊勋著，少师以威名用。洎公以材能选，陈力无旷废，浑氏之风类是。自穆宗后，天下少事，由是公未尝有斗战功。始则以至行好学，恂恂若儒者；中则以精力辨疑，为循吏；终则以和众静边，名之良帅。不矜舆马之饰，不嗜粱肉之味。家产稍赡，则以振昆弟宾客。士有贤者，虽贫贱必与之均敌。名以修饬光，位以功效进。自解褐数十年，历九卿为二千石，继父位临方面，荣当代焉。保身守道，一无涂污。於戏！浑氏阴德代封之庆，则大於于公、虞诩；战勋忘家之迹，则优於平阳、去病；子孙支属之荣，则高於万石、耿氏。然若公之材，未大施设，不继乎台鼎，不迩於期颐，斯慊慊於五福也。薨之日，天子轸悼不朝，赠大司马。葬之日，给太常仪仗。博士定谥曰：康。斯可以自见於后代矣。长子曰术，詹事府司直，早终。次子徵、特、徽、普、卓，皆幼。父病笃，召从父弟右威卫上将军佶泣告曰：“先少师以后事托吾季父，尔必继之。”佶涕泗遵用，礼仪备具。他日持故吏行状托余斯文，是以叙而铭之曰：

命氏自姜，有后于唐。咸宁达人，实护玉璜。功德愈甚，其绪乃昌。少师宜之，龙节煌煌。尚书有继，卓然岁。执丧之日，厥生几逝。浑氏有子，天子下制。擢为大官，如翼高戾。帝前谨恭，俾牧於东。盗走年丰，后为元戎。烟息波，两有显庸。厥庸惟富，施之无穷。宜久飨乐，神报何薄。厥德有本，颂之靡涸。实铭於斯，不销不落。

李景俭

景俭，宪宗朝官侍御史。大中时累迁御史大夫。


曹察院蜘蛛食卷

山东兖州府巨野县，有民郑鸣华，家道殷富，止生一子，名一桂，美丰容，好歌吟。屡有媒妁代他议亲，因鸣华拣择太严，未为聘娶。年至十八，益知风月。其对门杜预修，家有女名季兰，性淑有貌。因预修后妻茅氏，欲主嫁与外姪茅必与。预修不肯，以致延至十八岁未许适人。郑一桂闯见其貌，千方计较，得与通情。季兰年长知事，心亦喜欢。后于每夜潜开猪门，引一桂入宿。又经半载，两家父母颇知之。季兰后母茅氏，在家搅闹，后关防甚密。然季兰有心向一桂，怎能防得。一日茅氏往外家去，季兰在门首候一桂，约之夜来。其夜一桂复往，季兰曰：「我与你相通半载，已怀三月孕矣。你可遣人来议媒，谅我父亦肯。但继母在家，必然阻当。今乘他归外公家去，明日千万着心，此事成则姻缘可久，不然吾为你死矣。纵有他人肯娶我者，妾既事君，决不改节于他人。」郑一桂欣然连诺。一夜叙情，绸缪云雨，到五更早，季兰仍送一桂从猪门撺出。适有屠户萧声，早起宰猪。见之，心忖曰：「必一桂与预修之女有通，故从他猪门而出。」萧声密从猪门挨入去，果见季兰在偏门边倚立。萧声向前逼之求欢。季兰曰：「你何人敢于这胆大！」萧声曰：「你养得一桂，独养不得我？」季兰哄之曰：「彼要娶我，故私来先议，若他不娶，则后日从你无妨。」即抽身走入房去，锁住门。萧声只得走出，心中热躁，自思曰：「彼恋一桂后生，怎肯从我？不如明日杀了一桂，使他绝望，谅季兰事必得到手。」次日，一桂禀知于父，要娶季兰。郑鸣华曰：「岁多媒来议豪家女，我不纳他。今娶此不正之女为媳妇，非惟辱我门风，且无奈人笑何。」一桂见父不允，一日忧闷无聊，至夜静后，又往季兰家。行到猪门边，被萧声突出杀之，并无人见。次早，郑鸣华见子被杀，不胜痛伤。只疑是杜预修所杀，遂赴县告曰：

「状告为仇杀事：棍恶杜预修，因揭借不允，致怀私忿，故将女季兰，诱华男一桂入室成奸，逼勒银两。丑谋不遂，凶刃杀死。切思陷入成奸，挟仇杀命，伊女独生，我男独死。套陷谋深，灭嗣情惨，乞律断偿命，死灵不朽。哀告。」

杜预修去诉曰：

「状诉为申诬事：修与郑鸣华并无宿隙，伊男被杀，不知何人。悬捏预修教女诱奸，稍有人心，肯行此计？伊称勒银，有何证见？拿人作对，冤抑可怜。乞天劈诬，泾渭得分。叩诉。」

朱知县拘来问。郑鸣华曰：「亡儿一桂，与伊女季兰有奸是的。季兰嘱我儿娶他，我不肯允，其夜遂被杀。此必亡儿复往他家，故预修杀之。倘非彼杀，更有谁也？」杜预修曰：「小女与一桂有无奸情，我并不知。纵求嫁不允，有女岂无嫁处，而须强人？其初求嫁之也何亲？其终杀之也何仇？他告我遣女诱他男成奸，今又称我女求嫁伊男，皆是砌虚之辞。望老爷察之。」朱知县问季兰曰：「有无奸情？是否谁杀，惟你知之，可从实道来。」季兰曰：「先是一桂千般调戏我，因而成奸。他先许娶我，后来我愿嫁他，皆出于真心，曾对天誓过。其通奸已将半载。前来杀死，不知是谁，妾实不知。」朱知县曰：「你通奸半载，父知而杀之，是你父杀的矣。」将杜预修起，不肯认。将季兰上了棍。季兰心思：「一桂真心爱我，他今已死，幸我怀孕三月，倘得生男，则一桂有后。若受刑伤胎，我生亦枉然。」遂屈招曰：「一桂是我杀。」朱知县曰：「是你情人，何故杀之？」季兰曰：「他悔不娶我，故杀之。」朱知县曰：「你未嫁，则情夫如同亲夫。始焉以室女通奸，终焉以妻子杀夫，淫狠两兼，合应拟死。」郑鸣华、杜预修皆信谓真。再过六个月，生下一男。鸣华因无子，此乃是他亲孙，领出养之，保护甚至。过了半年，察院曹立规出巡到府，夜阅杜季兰事一宗文卷。忽然一大蜘蛛从桌子上堕下，食了卷中几字复渐上去。曹院心下疑异。次日即审这起事。杜季兰曰：「妾与郑一桂私通，情真意密，怎忍杀之？只为怀胎三月，恐受刑伤胎，故屈招认。其实一桂非妾所杀，亦不干妾父之事，必外人因甚故杀之，使妾枉屈偿命。」曹察院曰：「你更与他人有情否？」季兰曰：「只是一桂更无他人。」曹院曰：「一桂亦更有外交否？」郑鸣华曰：「并无别私交。」曹院心疑蜘蛛食卷之事，他必有姓朱者杀之，不然，亦原日朱知县问枉也。又曰：「你门首上下几家，更有什人可历报名来。」鸣华历报上数十名，皆无姓朱者，只内一人名萧声。曹院心猜蜘蛛亦一名蛸蛛，莫非此人也。再问曰：「萧声作何生理？」对曰：「宰猪。」曹院心喜曰：「猪与蛛音相同，是此人必矣。」乃令鸣华同公差去拿萧声来作干证。公差到萧声家曰：「郑一桂那起人命事，大巡来讨你。」萧声忽然迷茫曰：「罢了，罢了。当初是我错杀你，今日该还你命。」公差喝曰： 「只要你做干证。」萧声乃惊悟曰：「我分明见一桂问我索命，何故只是公差？此是他冤魂来了，我同你去认便是。」郑鸣华方知儿是萧声杀，即同公差锁之到院。萧声一概承认曰：「我因早起宰猪，见季兰送一桂出门，我便去奸季兰。他说要嫁与一桂，不肯从我。次夜因将一桂杀之，要图季兰到手。讵料今日露出，情愿偿他命矣。」曹院判曰：

「审得郑一桂系季兰之情夫，杜季兰乃一桂之表子。往来半载，三月怀胎。图结姻缘，百世谐老。陡被萧声所遇，便起分奸之谋。恨季兰之不从，将一桂而暗刺。前官网稽实迹，误拟季兰于典刑。今日访得真情，合断萧声以偿命。余人省发，正犯收监。」

当时季兰禀曰：「妾蒙老爷神见，死中得生，犬马之报，愿在来世。但妾虽身许郑郎，奈未过门。今儿子已在他家，妾愿郑郎父母收留入家，终身侍奉，誓不改嫁，以赎前私奔之愧。」郑鸣华曰：「日前亡儿已欲聘娶，我嫌私通非贞淑之女，故不允。今见有拒萧声之节，有守制之心，我当收留，抚养孙子耳。」曹院即 判季兰归郑门，侍奉公姑。后季兰寡守孤子郑思春，年十九登进士第，官至两淮运使，封赠母杜氏为太夫人。其郑鸣华以择妇过严，致子以奸淫见杀。杜预修以后妻制肘，致女以私通招非，皆可为人父母之戒。杜季兰始虽早早苟合，终能昭昭明节。晚受褒封，可为知过能改之劝。使当时失节萧声，抑讼后改嫁，不过为淫奔贱人耳，虽有贵子，安得享其荣赠哉！若郑一桂淫人室女，致取杀身，理亦宜也，又不足道矣。


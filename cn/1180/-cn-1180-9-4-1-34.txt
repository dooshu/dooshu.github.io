般

一章七句


一章讲：此武王巡守而朝会祭告之乐歌。若曰：自商政不纲，巡狩之废也久矣，甚非所以柔百神而肃人心者也。





於皇时周！陟其高山，嶞山乔岳，允犹翕河。

於，叹词。皇，是美。陟，升也。嶞山，山狭而长者。乔，是高。允，是信。犹，是由。翕河，河不泛滥。美哉，我周也！当受命之始，为巡狩之行，于是陟其高山，以柴望夫狭而长之堕山也，高而大之岳山也，而一方之祭告无不遍，则一方之朝会无不举矣。然天下非一山，四方非一岳，于是又道翕顺之河以周四方之岳，而四方之祭无不遍，则四方之朝会无不举矣。





敷天之下，裒时之对，时周之命。

敷，即普。裒，是聚。对，是答。所以然者何哉？盖以敷天之下，皆仰一王之新政而有望于我，是以我也聚而朝之方岳之下，正朔与之一，律度与之同，五礼与之修，五瑞与之辑，以答其仰望之心耳，夫岂无事而优游哉？若此者，虽遵先王之旧规，然实我周之新政，以与天下相更始者也。尔群臣知新命之不可轻，则当知遵守而不可忽也已。






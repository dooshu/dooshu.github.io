○復熊鏡湖軍門 【 兵事】

王道長至、拜領華翰、諄諄然地方為念、仰知海濱有賴、十年巨寇、一掃而平不難矣、從前軍門、每每不能立有實功實業、其病有二、第一是怕自巳死、第二是怕士卒敗、憧憧二念、而其所謂勇往直前者、索然餒矣、能有濟乎、廣中用兵、見敵便敗、全坐士不用命一句、譚二華前後迄無能、執孫子斬宮嬪法、尉繚子半殺士卒行之、正以兒戲將官、驕子士卒、故非一日、萬一約束加焉、激而他變、成敗觀人、百謗隨之、是亦畏敗之類也。今日之事、果能不蹈前轍矣乎、士卒必用吾命、執事能了了然信之乎。如其不然、良法勝算。無所用之。魯仲連論田單所以破燕、曰、將軍有死之心、士卒無生之氣、夫古人豈欲其死與敗哉、道如是也、機如是也、萬惟留意、今日之事、惟此為急、若其設伏用間、伐謀擊虗、目下舡所宜造、兵所宜募、地利寇情事之不可遙度者。此則先立乎其大之後、一經綸之而巳、無難事也、朝廷公念、桑梓私懷、瑞不勝惓惓、


○车驾东幸上书

昔虞舜之狩，秩山川，遍群神；汉孝景祠黄帝桥山；孝武祠舜九疑；高祖过魏祭信陵君墓，过赵封乐毅後；孝章祠桓谭冢。愿陛下所过名山大川，邱陵坟衍，古帝王贤臣在祀典者，并诏致祭。自古受命之君，必兴灭继绝，崇德报功，故存人之国，大於救人之灾；立人之後，重於封人之墓。愿到东都，收叙唐初逮今功臣系绝者，虽在支庶，咸得承袭。


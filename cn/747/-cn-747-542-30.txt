○第二状

右，贞元十二年六月，岚州刺史於州界太平乡获白兔一只，臣已并图进献，毙於中路。惜其诞生灵质，不达明庭；诚意所求，祯祥荐至。今又得状，宜芳县孝义乡百姓王贞收得前件白兔送到者。臣谨按《瑞应图》云：“王者仁及鸟兽，则白兔见。”臣伏以兔之为兽，狡者多；兽之有毛，庞杂者众。臣观前件兔，皓然养素，恬尔守柔，处群萃以自殊，抱贞明而不污。皎如叠雪，灿若凝霜。克生孝义之乡，实表中和之化。伏惟皇帝陛下恩覃动物，泽及毛群，方宏三面之仁，果应千龄之瑞。若非上天慈惠，下土清平，则安得四年之中，再见其地？信可以ゼ皇上之懿德，荐臣子之明诚，昭彰可徵，如答。臣睹兹洁朗，宛在封疆。踊跃欣欢，实倍恒品。谨遣某官某并图随状奉进。


车邻

三章，一章四句，二章章六句


首章讲：是时秦君始有车马，及此寺人之官，国人创见而夸美之。曰：吾君著伐戎之绩，受岐、丰之封。则一时邦家之新造，而其礼仪盛备，岂无可言乎？





有车邻邻，有马白颠。

邻邻，车声。白，白毛。颠，马额。彼吾君向为大夫，虽不徒行，然其车马犹未备也。今也位列侯爵，享有千乘。故以言其车马，则数多而色备。车有邻邻之声，马有白颠之色矣。





未见君子，寺人之令。

君子，指秦君。寺人，内小臣。令，使令。吾君向为大夫，虽有使令，然而寺人则未设也。今也位列邦君，官备内臣。故方未见君子之时，则有寺人以使令，通欲入之意，传许见之命矣。是车马也，寺人也，均非昔所未有，而今有之乎！一创见之余，诚有可夸者矣。

二章讲：夫以国家初兴，而礼仪始备，是固君民之深庆者也，可不及时以为乐哉？





阪有漆，隰有栗。

今夫阪则有漆矣，隰则有栗矣。





既见君子，并坐鼓瑟。

我也假寺人之通，而既见君子，则当并坐一堂之上，而相与鼓瑟，以庆一时之盛矣。





今者不乐，逝者其耋。

耋，八十曰耊。苟失今不乐，则逝者其耋矣，虽欲为乐不可得矣，乐其可后哉？

末章讲同。





阪有桑，隰有杨。既见君子，并坐鼓簧。今者不乐，逝者其亡。

夫始夸车马、寺人之盛，见欢欣鼓舞之情矣；观并坐鼓瑟之习，见简易相亲之意矣。观逝者其耋之言，见悲壮感慨之气矣。秦之强以此，而秦之止于秦亦以此。然则人君于立国之初，而道民之略可不知所审哉？






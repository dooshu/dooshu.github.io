宋祁　感怀

夕风搜前林，坠叶快如剪。

老月扣户低，倾河去人远。

吉士感物化，劳劳意不展。

辍饮屏樽杓，留鈍讨坟典。

触事孟轲迂，临途安国蹇。

不叹岁月遒，所悼功名晚。

宋祁

宋祁　感怀

天与疏慵地，人无荣进心。

死灰差免溺，弃仗即成林。

主诺固多暇，避贤怀所钦。

难邀颍川凤，敢望汉台金。

倚酒狂虽在，荷蓑岁已侵。

恭闻容考绩，缘此未投簪。

宋祁

宋祁　感怀

俯首周南泪未干，惊开鱼素得双盘。

心随月树乌三匝，病费仙山药一丸。

久许横经陪阙里，更忧举步学邯郸。

髀销衣缓风波苦，鸿陆归飞燕厦宽。

宋祁


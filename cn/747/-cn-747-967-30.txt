○请详定庙制升奏（会昌六年五月礼仪使）

武宗昭肃皇帝庙并合祧去旧庙等事。伏以自敬宗、文宗、武宗兄弟相及，已历三朝，昭穆之位，与承前不同。所可疑者，其事有四：一者兄弟昭穆同位，不相为後；二者已祧之主，复入旧庙；三者庙数有限，无後之主，则宜出置别庙；四者兄弟既不相为後，昭为父道，穆为子道。则昭穆同班，不合异位。

据《春秋》“文公二年，跻僖公。”何休云：“跻，升也。谓西上也。惠公与庄公当同南面西上，隐、桓与闵、僖当同北面西上。”孔颖达亦引斯义释经。又贺循云：“殷之盘庚，不序阳甲。汉之光武，上继元帝。”晋元帝、简文皆用此义毁之。盖以昭、穆同位，不可兼毁二庙故也。《尚书》云：“七世之庙，可以观德。”且殷家兄弟相及，有至四帝不及祖祢，何容更言七世？於理无疑矣。

二者今已兄弟相及，同为一代。矫前之失，则合复代宗神主於太庙。或疑已祧之主，不宜更入太庙者，按晋代元、明之时，已迁豫章、颍川矣。及简文即位，乃元帝之子，故复豫章、颍川二神主於庙。又国朝中宗已太庙，至开元四年，乃出置别庙。至十年，置九庙，而中宗神主复太庙，则已迁复入，亦可无疑矣。

三者，庙有定数，无後之主出置别庙者。按魏晋之初，主多同庙，盖取上古清庙，一宫尊远神之义。自後晋武所立之庙，虽云七主，而实六世。盖景文同庙故也。又按鲁立姜原、文王之庙，不计昭穆，以尊尚功德也。晋元帝上继武帝，而别享惠、怀、愍三帝，时贺循等诸儒议，以为别立庙，亲远义疏，都邑迁异，於理无嫌也。今以文宗弃世才六年，武宗甫尔复土。遽移别庙，不齿宗祖。在於有司，非所宜议。

四者添置庙之室，按《礼论》晋太常贺循云：“庙以容主为限，无拘常数。”故晋武帝时庙有七生六代，至元帝、明帝庙皆十室。及成、康、穆三帝，皆至十一室。自後虽迁故新，大抵以七世为准，而不限室数。

伏以江左名儒，通赜睹奥，事有明据，固可施行。今若不行是议，更以迭毁为制，则当上不及高曾未尽之亲，下有忍臣子恩义之道。谨备讨古今，参校经史，上请复代宗神主於太庙，以存高曾之亲；下以敬宗、文宗、武宗同为一代，於太庙东间添置两室，定为九代十一室之制，以全臣子恩敬之义。庶协大顺之宜，得变礼之正，折古今之纷互，立群疑之杓指。俾因心广孝，永烛於皇明；昭德事神，无亏於圣代。


◇为誓书与兄弟

盖闻君子导人以德，矫俗以礼，是以列士有不移之志，贞女无回二之行。淑虽妇人，窃慕杀身成义，死而后已。夙遘祸罚，丧其所天，男弱未冠，女幼未笄，是以亻黾亻免求生，将欲长育二子，上奉祖宗之嗣，下继祖祢之礼，然后觐于黄泉，永无惭色。仁兄德弟，既不能厉高节于弱志，发明于暗昧，许我他人，逼我干上，乃命官人，讼之简书。夫智者不可惑以事，仁者不可胁以德，晏婴不以白丸临颈改正直之辞，梁寡不以毁形之痛忘执节之义。高山景行，岂不思齐？计兄弟不能匡我以道，博我以文，虽曰既学，吾谓之未也。（《御览》四百四十一引杜预《女记》，「淑丧夫守寡，兄弟将嫁之，誓而不许，为书曰：「云云。案《史通》云「徐氏毁形不嫁，哀恸伤生。」《通典》六十九，「晋咸和五年，散骑侍郎贺峤妻于氏上表云：「汉代秦嘉早亡，其妻徐淑乞子而养之。淑亡后，子还所生。朝廷通儒移其乡邑，录叔所养子，还继秦氏之祀。」）


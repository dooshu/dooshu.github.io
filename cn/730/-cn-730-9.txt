卷九 事语


南越初起

秦以桂林、南海、象三郡，非三十六郡之限，乃置南海尉以典之，所谓东南一尉也。嚣始为南海尉，佗为令，仅治龙川。秦之报佗也薄矣，然五岭以南，广运万里，秦直以三郡制之，亦疏矣。

秦略定扬越，以谪徙民与越杂处。扬越盖自古迁谪之乡也，他日任嚣谓佗曰："颇有中国人相辅。"中国人，即谪徙民也。佗之王，秦实资之，谪徙民得依佗以长子孙，与三千童男侲女，依徐福以安居海上，免于中原之锋镝，秦之德也。为秦留其遗民，非仙人不可，惜安期生计不出此，徒以一身逍遥于菖蒲之涧也。

秦以侲男女三千人与徐福，而百姓悲痛相思，欲为乱者十家而六，以女无夫家者万五千人与尉佗，而百姓离心瓦解，欲为乱者十家而七。然则徐福、尉佗，皆秦之陈胜也。

尉佗初起，移檄告横浦、阳山、湟溪关曰："盗兵且至，急绝道，聚兵自守。"当是时，秦人皆以诸侯兵为盗，谓诸侯之客亦曰盗，史迁据而书之。始皇至博浪沙，为张良所击，而迁书之曰"为盗所击"。微行至兰池见窘，复书之曰"逢盗"。此盗不知何人，视良与荆轲、渐离似胜之，惜迁失其名氏。嗟夫。能为始皇之盗者，豪杰也，书盗亦荣甚矣。如佗者，假秦之土地甲兵以自王，乃真始皇之盗耳。

四路下南越

汉当时四路下南越。楼船以偏师先至，其道径也。先陷寻陕、破石门，则南越之险夺矣。复居前，得以自择便处，居乐南面，则越之下流据矣。乘暮而疾攻，纵火烧城，计莫善焉。有楼船之锋锐，战如雷霆，而后伏波得以遣使招降，故破越者，杨仆也。然越人至今祀伏波不衰，未尝及仆，则以伏波遣使招降者赐印，复纵令相招，务行其德之故也。太史公以杨仆为酷吏，观其反驱越人入伏波营中，亦可见其惨暴之一端也哉。

两伏波楼船

汉孝武讨南越，遣伏波将军路博德、楼船将军杨仆。其后光武征交趾，亦遣伏波将军马援、楼船将军段志，盖以越人素畏伏波、楼船之威，故仍其号，使闻之而知震惧也。然两伏波至今俎豆，而两楼船无闻，当时实以德济之，不纯用威，故民之不能忘若是。

白沙逸事

白沙先生尝戴玉台巾，扶青玉杖，插花帽檐，往来山水之间。有诗云："惟有白头溪里影，至今犹戴玉台巾。"又云："拄地撑天吾亦有，一茎青玉过眉长。"又云："两鬓馨香齐插了，赛兰花间木犀花。"又尝披藤蓑垂钓，有诗云："何处思君独举杯，江门薄暮钓船回。风吹不尽寒蓑月，影过松梢十丈来。"其风流潇洒，油然自得。身在万物之中，而心出万物之外，斯乃造化之徒，可以神遇而不可以形迹窥者，所谓古之狂者非耶。王青萝云："白沙之学，从孔颜之乐而得。"然乐有虚实，颜子之乐实，曾点之乐虚，白沙其得颜子之实者耶。

白沙初应聘至广，车由城南至藩台，观者数千万人，图其貌者以百数十计，市井妇孺，皆称为陈道统，其感人若是。为人身长八尺，面方而玉润，左脸有七黑子，如北斗状。耳长贴垂，两目炯然如星，望而知为非常人。甘泉面上亦有黑子，具日月南北斗之异。宠振卿有瞻甘泉遗像诗云："精华日月在颅首，两耳之旁南北斗。"洪觉山云："先生生相甚异，颡中双颅隆然若辅弼，两耳旁各有黑子，左七类北斗，右六类南斗。噫，天之生有道君子，固皆有以异于人乎哉。"

白沙先生受官，而康斋不受。一以处士，一以监生也。先生每题碑碣，必书翰林院简讨官衔，盖不敢忘君之赐。其不出而就职，非为高也，以终养故也。当宪庙之升遐也，哀诏至，先生如丧考妣。有诗云："三旬白布裹乌纱，六载君恩许卧家。"临终朝服北拜曰，吾辞吾君也，则忠爱之终也。

邓制府之于白沙，常令本县月给白米一石，岁致人夫二名。白沙辞之曰："执事所称逋、野，诚隐逸士。如今日之赐，使逋、野受之宜也。其不受，未见其让之过也。章何敢自列于古之名流哉。章无寸善可以及人，有田二顷，耕之足以自养，而又受赐于当道焉。以自列于古之名流，其怠于自修亦甚矣。"李副使又欲为买园池，亦辞之，其介如此。

悟主

梁文康公事武庙，当秦王请塞上沃地，嬖臣朱宁、江彬为援，公独当制。草上曰："高皇帝令，此地不以封，非有爱也。地广饶，产善马，士卒刁悍，易生戎心，奸萌纵谀，不利社稷。王受地，毋俷德，毋聚奸人，毋多畜士马谋不轨。"上览之，大骇曰："不意可虞若是，其勿与。"上欲自称威武大将军，而以彬副，召公草制。公奏曰："制不敢草，陛下为君，乃自卑而列于臣。臣草制，是臣名君，臣不敢草。"上手剑睨曰："不草齿此。"公免冠伏地，流涕请死，不敢奉诏。上不能强，掷剑叹息而起。予尝为乐府云："如何圣天子，乃称大将军。当制不敢草，嫌以臣名君。皇帝拔剑起，不草即诛尔。免冠伏殿前，泪流请就死。刚哉古大臣，不辱朝廷体。"

孝感

钟宝潭先生景星，东莞人，甘泉高弟子也。尝辑濂溪、明道、白沙、甘泉四先生论学精言，为《宋明道学四书》，又注释甘泉《心性图说》，学者多传习之。以宋李竹隐、明林南川与先生为东莞三理学。性至孝，父殁，欲绘遗容，默祷之，父见梦画工，一笔而肖。其后杨复所先生欲葬其父肖斋公，未得吉兆，堪舆使先生卜之。先生曰："枯龟何知，吾将卜之吾父。"是夕梦肖斋盘膝斗岭之墟，左右指曰：左列六十四，右列七十二。学问则士希贤，贤希圣，圣希天。人丁则十而百，百而千，千而万。复指坐席下曰：兹实祥也，吾其归乎。先生遂以斗岭定议。是皆孝思之所感，非二先生闻道，安能通于神明若此。

终养

东莞林公烈，以户部郎督赋江西，奉其父大桥公以行。或曰："故事，使者不随家。"公曰："吾岂以三公易一日之养哉。"已而大桥公卒于行署，公得视饭含，人始叹服。香山黄公佐，督学广西，闻母疾，即日疏乞致仕。方校《士怀集》，弃官竟归。南海伦公以训，年十五举乡试第七人，年十九会试第一，殿试第二，授编修。予告毕姻，遂侍母者七年，会兄御史公以谅告归养，公乃出而供职。后官南京祭酒，迎养太恭人邸中。一日太恭人有归志，即上疏奉板舆归。弟以诜，年十八举进士，官至武选郎中。例请归养，亦遂不复出。或讽之，则曰："隐居以求其志，吾盖遵孔子法也。"海阳林公大钦，廷试第一，授编修，寻以母老乞归。东莞陈公建，为教谕数年，擢阳信知县，以母老告归。东莞刘公存业，举进士一甲第二，授编修，简充经筵官。未四载，疏乞归养。时功令非六年不得请，孝宗以其至孝，特诏许之，后以母命趋朝，逾年复上疏乞归。孝宗循览其疏改容，复许之。逾七年，武宗登极，趋赴阙，复充经筵官，纂修孝庙实录。公不获已，垂涕行，遂卒于官。之数公者，皆岭峤伟人，其道可以济天下，才可以致公卿，乃以养亲为念，脱屣轩冕，是真可以为世之贪位而忘亲者之针砭也哉。

状元

吾广于舆图为极南，值离位丙午之间。离者，文明之气也。自禹八年入午会，上下二三千年，天地山川之运适合。故自汉晋以来，扶舆清淑之化始毓而生人才，其卓然首魁天下者，在唐有莫公宣卿，在宋有张公镇孙，在明有伦公文叙、林公大钦，然莫公记传无闻。张公遭国危亡，不幸遇变。林公以早丧，弗克建立。独伦公名重士林，德高朝野。初传胪时，当宁见其仪表，深喜状元得人，故庞公嵩诗云："南方间气旋贞会，北阙英标动圣颜。"

五里四会元

南海治西三十里，有村曰石头、黎涌、石〈石肯〉。相去五里许，有四会元，世称五里四会元，是其地也。黎涌则伦公文叙、子以训，石〈石肯〉则梁公储，石头则霍公韬，而文叙复中状元，以训榜眼，以谅解元进士，以诜进士，世复称父子四元双进士。海内科名之盛，无出其右，所谓南伦北许也。陈公绍儒云：弘、嘉之际，伦氏一门鼎甲，需穗石公探花始全，故事胪唱后得谒相臣，诸进士咸在，相臣语公曰：君对策洋洋，贾、董之流。初列名一甲第三，今二甲，数乎。公冲挹自如，无几微见于颜色。例二甲为郎，公以次应得北曹，顾辞北而南，且局局户、兵两曹，徒以其间获事亲从兄，爱敬笃至。缙绅如公，谓之仁让兴邦非耶。湛公若水云；霍公生十九年而始学，即博而精，文雄而昌大。既中会元，权臣某者嫉之，勿与状元也，盖三印卷而三倒置云。又伦公文叙、霍公韬，皆以儒士入科中式，未尝一日为诸生，是尤可异。

解元

正统辛酉，番禺陈公政者，以《诗经》发解。二场后，琼山丘公浚请诵所作，惊曰：解元属之子矣。遂不终场而去。揭榜果然，次科丘公乃解元。有江潮者，提学广东，谓霍公韬必发解，及考潮州还，亟召霍公语曰：今科解元当是萧与成，汝次之，然汝当连魁天下，勋名大出萧上。后果如言。又王世芳者，提学广东，谓魁元多出潮州，儒士林大钦必魁天下，是科解元胡一化，而大钦壬辰状元，皆潮州人也。杨公起元年二十，文大有名，督学罗某首拔之。语人曰："乡冠其惠出乎，予阅有人矣。"明岁果领解元，前辈识鉴，一一不爽如此。

文敏父子

霍文敏登第，谒座主不修门生礼，其后主南宫试，所得士三百人，亦不许称门生。其言曰："是进士者，天子不敢用为私臣，我岂敢曰士由我进，而以之为我家挑李乎。"里居，于台使者若监司郡县书帖，皆不称治字。曰："士既通籍，朝廷治之，尊无二上也。"其子勉斋知慈溪，称上官不曰大人而曰先生。关白上官，不用手本而用素简。某盐院檄营相府，先生不答，因被劾归，父子皆以古道自处，不肯同于流俗者也。

乡试命题

广东乡试，不以《大学》命题，其来旧矣。或以《大学》命题，则贡院被火。或主司者有祸患，而尤忌圣经一章云。

全作五经题中式者

明制科，以全作五经题中式者，仅有二人。其一为福建颜茂猷，颜中甲子乡试，时监察御史止誊录其本经，至甲戌会试，颜仍全作五经题。知贡举者左宗伯林某疏闻，奉旨，今其该博，准与誊录。主司不知上属意，以置乙榜之首。撤场后，宗伯陈公子壮，具揭代请，上准与廷试，取其墨卷进览，命会试录另为一项，列于正榜之前，廷试二甲第二，此异数也。其一为广东王鸣雷，乙酉乡试，以全作五经题，中式第八十四名，居榜之末，榜之末，其犹乙榜之首欤。

海外衣冠胜事

广于天下为远藩，仕籍华秩已少，况琼于广又边郡乎。成化二年秋，进薛公远户部尚书，邢公宥都御史，丘公浚翰林学士，皆在一月，虽天下望郡亦希覯，洵海外衣冠胜事也。琼本海中一大洲，去中国绝远，自孝陵称为奇甸，人文因以奋兴。若海公瑞清刚正直，又为琼之特出者，惟奇甸故产奇人，天语所符，知异时更有比肩而起者矣。

琼人无仕元者

宋末，琼州人谢明、谢富、冉安国、黄之杰，从安抚赵与珞拒元兵于白沙口，皆被执不屈以死。于是终元之世，郡中无登进士者。明兴，才贤大起，文庄、忠介，于奇甸有光，天之所以报忠义也。忠义之钟于人，于海外一洲一岛，殆有甚焉。天不得其子孙而报之，报之于其地，天之穷也。

五大司成

明兴，岭海人职大司成者有五人，若琴轩陈先生琏，若琼山丘先生浚，若甘泉湛先生若水，若白山伦先生以训，若泰泉黄先生佐，允若人师哉。湛先生有《雍语》、《南雍志》，尤有功于《大学》。

贤督学

吾粤督学使者，在嘉靖时有魏公校者，以德行简士。甫至任，不事考较文艺，辄行黜陟。尝使陈激衷、林克忠二人都诸生静坐，务见仁体，每晨入见，稽所得而开导之。大毁寺观淫祠，以为书院社学。使诸童生三时分肄歌诗习礼寅乐，禁止火葬，令僧尼还俗，巫觋勿祠鬼。男子皆编为渡夫，一时风俗丕变，其崇正辟邪之功，前此所未有也。督学之官，非醇儒不可，使得其人复久任之。如代皇帝之用陈公政，提督北直隶学校，直至九年可也。如魏公者，得十有五人焉，分置省直，使之十年二十年专行其教，将见十五国风移俗易，先王之道大兴矣。

司教

吾粤善司教者有六公。一曰海公瑞，其教谕南平也，以朱子白鹿洞五规乡愿忠信廉洁之，以孔子刚者之辩，孟子不见诸侯之守，日与诸生讲明，相见拜揖外，不许将一物为贽。一曰杨公守道，其教谕金乡也，诸生执贽见者受之，随以食诸生之贫而有志者。又以所余俸，置学田三百五十亩，以赡诸生。一曰翟公宗鲁，其教谕宣平也，以典试四川所得聘金，建文明书院，并置田以赡学者。一曰朱公仕夔，其教授南宁也，申苏湖科条以饬之，又作心学时惕图，图凡十二格，一格象闰，日凡八圈。上一大圈象卯，以考存养。下一大圈象戌，以考省察。中六小圈象辰、巳、午、未、申、酉，以考经书应酬。因时填圈，妨于事则朱之，协于义则白之，蹈于过则黑之，学存乎心，心存乎惕，惕存乎时与人，士勤而行之。一曰林公光，其教谕平湖也，以道为任，常上敦风化养廉耻一疏，言甚恳切，勉学者穷源探本，反身修行，一时士习丕变。而陈公思贤者，教授漳州，每直指使者至漳，参谒毕，必进问圣躬安否何似。靖难诏至，公恸哭曰："明伦之义，正在今日。"与其徒六人，坚不迎诏，即明伦堂为旧君位，哭临如礼。被逮至京，与六人者皆死之。噫，今之君子，有司教之责者，平居则以海、杨、翟、朱、林五公为法。临大节，则以陈公为师，其亦庶乎无忝于宫墙也哉。

教官不拜

海忠介为教官，御史诣学，公不拜，曰："若至台院，当以属官礼见。此堂乃师长教士之地，体不应绌。"两训导夹公长跪，公立当中，时谓笔床学士。盖教官者，能尊其身而后能尊先圣，不能尊其身，则何以代先圣而行其教，其辱先圣莫大焉。御史如贤，当以忠介之言请于朝，定为仪注。

辞署县

叶公春及为福清教谕，台使者委署连江苏。辞曰："洪武十四年，禁有司差遣学官，则学官教诸生外不当与矣。齐景公以旌招虞人，杀之不往，守道即守官也。学之于县，岂特旌与皮冠哉。职实欲附于虞人之义。"

乡约

御史季公本，谪簿揭阳，以化民为事，约为条规。乡立约长以总其教，约副以助其决，约正司训诲，约史主劝惩，知约掌约事，约赞修约仪，月朔会民读约讲义，数约复为一总约，以察诸约之邪正。月终，轮二人至县，传训诲语。行之二年，风俗移革，境内以宁。顺德何公淡知滨州，取吕氏乡约，教民榜行之，每乡慎选老人，亲为演说大义，使训闾里，按季稽考，民以恶闻，则召其乡老。泣谓之曰："吾不能化若，与若不能化乡，其罪一也。然吾则罪首也。民苟三犯，吾当自劾求退，于若何如。"各惭谢而去，讼为之稀。顺德黄公著知安溪，俗喜构讼。市师以爰书训其子弟，公痛除其弊，授以《孝经》，俗为之变。东莞林公培知新化，仿古敛散法，置义仓一十五所，均口赋，以粮为差。建社学，率二十一里一区，选行谊为师，与诸生言，朔望父老言，约法皆首、明伦，使还相告教，作四诫诗，令童子诵之，修古乡射礼于学宫。南海刘公焕知程乡，创小学四斋，聚童蒙肄业，月试分五等，率三十贯给之。又捐千缗市田为小学租，使学掾主之。宁都丁公积知新会，申明洪武礼制，参以朱文公四礼仪节，为《礼式》一书，每乡择三老主之，月朔进于庭，礼其能者，其不肖者榜门示耻，良家子游惰者聚庑下，使口诵《小学》，亲为讲解。顺德黄公璋知南康，立旌善惩恶二牌于要地，善恶直书其名，人服其公。之数君子者，皆以教养为务，所谓学道爱人者也，是皆可以为州县之法。

唐氏乡约

明初，南海平步有六逸。其一曰唐豫，学者称为乐澹先生，尝立乡约，与乡人行之。有曰，婚礼旧俗，先一夕燕其子，子必据尊席而坐，以为渐老之宴，非礼也。今后止许开筵聚亲，子不得据尊席而坐，为父宜依醮礼命之，庶不违古人之意。有曰，《礼》云：父在，子虽老犹立。今后为子者不许坐，违者叱以辱之。有曰：父母之丧，不得饮宴。亲朋来吊，止宜待以蔬素。有曰：忌日之祭，当以丧礼处之。读祝后，孝子哭尽哀。是日不饮酒食肉，居宿于外，传所谓君子有终身之丧是也。其延亲宾散胙，必待祭毕，庶不分其祭祀之诚。此四约，最为礼之大者。

礼仪

广州风俗尚礼，南海洗桂奇尝建同母异父昆弟服议，曰：昔公叔木有同母异父之昆弟死，问于子游。子游曰：其大功乎。狄仪有同母异父之昆弟死，问于子夏，子夏曰：我未之前闻也。鲁人则为之齐衰三月。洗子曰：礼为出母嫁母杖期，乃同母异父之服大功，不已重乎。齐衰三月，则已轻矣，亡于礼者之礼，贵中也，小功其庶矣乎。其为嫂服议曰：人情于无服之亲则易犯，故服也者。所以饰哀而持情合危者也。今有闻嫂之丧而不戚然哀者乎，哀之斯服之矣。昔者子思之哭嫂也为位，夫既无服矣，而又为位焉，必其情有所甚不安者矣。故嫂叔不相为服者，礼也。而不得不服者，情也。礼本诸人情而已矣，其为长子为人后议曰，昔公仪仲子之丧，舍其孙而立其子，孔子非之。子思兄死，使其子白为嗣，后世无词焉。故宗子死，以嫡为后，礼也。若以庶继嫡，是谓夺宗，非礼也。礼曰长子不得为人后者，为支子后言之也。子夏曰，为人后者孰后，后大宗也。正嫡，正所以后大宗也。若所后非小宗大宗之嫡，而辄以长子后之，是谓诬礼。新会汤敬升曰：晋张湛曰：后大宗者，所以承正统也，必大宗之主。小宗五世之嫡，死而无后，然后为之置后。支子不得置后，不继祖与祢也。今之非所后而后焉，是曰诬礼。舍天性之爱而父他人，孝子不忍也，是曰抑本。二者皆自悖于先王之教者也。然则支子之无后者，不无厉乎。曰："《礼》曰：殇与无后者，祔食于祖，不斩祭也。如之何为厉也。"罗虞臣曰："《礼》曰：支子不祭殇与无后者，殇与无后者，祭于宗子之家，既曰后大宗，则小宗亦不置后矣，况其非小宗乎。既曰祭宗子之家，则不为之立后矣，故立后出继之礼，古所无也。自此说行，使人子舍其亲而事他人之亲，天理人情必不安。嗟乎，古今之以此陷于不孝不仁者，可胜道哉，汤氏族谱之不与为后者，有以也。"

嫡子不释丧服

西宁之连滩，凡冢子有父母之丧未葬，终身不释丧服，庶子则否。虽市井鄙人，亦如是。《礼·丧服小记》曰：久而不葬者，惟主丧者不除。盖死者以归土为安，丧事既葬始毕，故记曰：兄弟之丧内除，亲戚外除。外除者，由外饬以散哀也。灵柩未安则服不变，服不变则哀未衰。故《礼》云："主丧不除。"所以欲人子之葬亲当及时也。礼失而求诸野，连滩其亦可称也夫。

作七

吾粤丧礼，亡之七日一祭，至七七而终，或谓七者火之数。火主化，故小儿生而七日一变，逢七而祭，所以合变化之数也。予谓人生四十九日而魄全，其死四十九日而魄散，始死之七日，冀其一阳来复也。祭于来复之期，以生者之精诚，召死者之神爽，七七四十九日不复，则不复矣，四十九日者，河图之尽数。数尽而祭止，生者亦无可如何也。

为师服

白沙先生之没，甘泉翁曰："道义之师、""成我者与生我者"等，为之制斩衰之服，庐墓三年，不入室，如丧父。然其告词有曰："成吾之身，孰与尽吾之性。教育之恩，何异生养之劳。在礼经则师无无服之文，在义起则例有缘情之制，昔者孔子没，门人有三年之丧，大抵礼缘情行，例以义起，亦天地之大经，古今之通义"云。

教俭

湛文简为南大司马，令民毋得餐大鱼，市中毋得丛饮。除岁，庶民毋得焚楮祀天，糜财犯礼，盖导民以俭之一端也。

师弟六皓

甘泉讲学天关，有简翁者，年百有三岁。就而问学，将执弟子之礼，甘泉弗受也。延翁忠爱堂上南向坐，己东向坐以宾之，谓是翁容貌凝然，所养纯一，赤子之心已复，吾当师而事之。时甘泉年八十有五，观者谓其以三达之尊，而谦让不遑，致礼布衣一老，诚为有道者之风云。时有黎养真瑞鸾者，年八十二，黄慎斋民淮年八十一，吴藤川纯年八十，皆游甘泉门下，甘泉称为三皓。有歌云："养真慎斋与藤川，三皓同时及我门。"而袁教授邮者，年七十余，与慎斋同注甘泉《心性图》书。一堂之上，师弟子皆庞眉鹤发，太古衣冠。好事者因与简翁合绘为图，称曰师弟六皓。其后甘泉年九十五，复开龙潭书院，时东莞有钟景星叔辉者，年七十有二，增城有张春冈潮者，年七十有三。侍之开讲，每展书发挥所得，声响不减少年，皆异人也。

九老雅集

何端恪公维柏家居时，有馈佳味者，即白其父，延里中九老宴集。九老者，达斋唐明府年九十二，沃泉邓宪副八十六，荔湾周太守八十三，狮山周明府八十二，端恪之父通议公七十七，豫斋曾佥宪与虚谷江明府皆七十二，北崖辛通府与惠斋张贰府皆七十一。端恪诗："五仙旧在三城里，九老今同一里间。春日蔬盘真率会，风流长得似香山。"时嘉靖甲寅岁也。

称寿

世之称寿者，率以十为数。岭南及江西宁都，则以十之一为数。魏禧谓前十之年，必加一而后成，后十之年，必从一而生。此大易贞元之义，于礼为宜。

合食

博罗周谦山，常仿花树韦家礼，同祖兄弟合食于四孟朔，同父兄弟合食于每月朔望。费咸己出，罄俸余置谷百余石，与兄弟均之，周族之不能给者。

养士

甘泉翁官至上卿，服食约素，推所有余以给家人弟子。小宗、大宗有义田，有合食田，相从士二千九百有余。于沙贝乡，则有甘泉、独冈、莲洞馆谷。于增城、龙门，则有明诚、龙潭馆谷。于会城，则有夭关、小禺、白云、上塘、蒲涧馆谷。于西樵，则有大科、云谷、天阶馆谷。罗浮则有朱明、青霞、天华馆谷。曲江则有帽峰，英德则有清溪、灵泉馆谷。南都则有新泉、同人、惠化馆谷。溧阳则有张公洞口、甘泉馆谷。扬州则有城外行薖、甘泉山馆谷。池州则有九华山、中华馆谷。在徽州则有福山、斗山馆谷。武夷则有六曲仙掌、一曲王湛会讲馆谷。南岳则有紫云馆谷。平生以兴学养贤为任，所至之地，咸有精舍赡田，以便来学。故所造就士，皆有得于先生之学，以淑其身，以惠诸人。孟氏以得天下英才而教育为乐，如先生者，可谓得其所乐也已。吾人为孔孟之徒，贵而有位，当以先生为法。

请迁寺

翟一东先生宗鲁，初为诸生，以博罗延庆寺逼近泮宫，上书督学魏公校曰："凤鸱不并树而栖，兰棘不同林而植。"今泮宫实压招提，庠声嚣于梵音，青衿杂于左衽，非所以息邪反经、崇儒贞教也。徙寺他所，以其地广学宫便，魏公从之，谓此议可行于天下。

过洋乐

东莞李竹隐先生，当宋末，使其婿熊飞起兵勤王，而身浮海至日本，以诗书教授，日本人多被其化，称曰夫子。比死，以鼓吹一部送丧返里，至今莞人送丧，皆用日本鼓吹，号过洋乐，乐人皆倭衣倭帽以象之。

狱中拜节

陈文忠在刑部狱，值履端及万寿圣节。圜中故事，是早，依官班向天北拜，或有谓囚服不宜拜节，有谓朝中亦有青衣小帽拜于墀下者，公谓君亲寿考，无日忘之。眇尔罪人，庸知改岁乎。于是拜圣节，不拜年节，人以为知礼。

白血

保昌有丘必明者，宋咸淳中进士也。德祐丙子，与东莞熊将军飞，力拒元兵于梅关，战败被执，死之，白血飞流，无涓滴红者。其后文丞相遇害，颈中涌白膏，直喷数尺。忠臣之死，每有奇异若此。

麦公雨

麦公贞庵，名秀岐，番禺人。万历间，以举人知万年县，县民弃女者载道，公于家乡取乳母十余人，拾而养之廨中。儿稍长，乃还其父母。天大旱，上官使公祈雨，公不肯祈，问之，则曰："万年百姓不仁，生女辄弃，天故以大旱罚之。民自今若不弃女，皆上要约于县。县乃为之祈雨。"上官诺之，公于是出教与民约，民皆乐从，愿勿复弃女，公乃徒跣出郊伏祷。大雨如注，民以为麦公雨云。

孝子粟

揭阳有周孝者，幼时问其母曰："我当何名。"其母曰："吾欲名汝以孝。"孝喜曰："甚善，吾能孝，即无读书亦可矣。"家贫，躬耕以养，每晨具衣冠拜母乃出，暮归复然。岁大旱，乡人念惟孝可以动天，请于县令，礼致之。孝至，祷焉，天大雨，民以有年，因称为孝子粟。觉浪丈人云：自古忠臣孝子，莫不以愚鲁而成，当王祥卧水时，彼惟知有母，不知有身与夫天地造化也。而天地造化卒为之逆施，以答其诚，所谓其愚不可及。吾于周孝亦云。

沉原壤

陈岩野先生，少应童子试，学使者命题，幼而不逊弟，长而无述焉。先生与彭忠愍曜并录进庠，既十余年，同案生八九十人，无有举贤书者。先生谓忠愍曰："是岂原壤为祟耶。"乃以刍为原壤像，为文祭之，沉于江。是年忠愍得举。越三年，先生授兵部主事，以拜官日举于乡，冠带就鹿鸣宴，人以为荣。已而与忠愍同死国事，以忠节著。其未经禳除者，卒无一人通显。噫，亦信有兆欤。

广州时序

立春日，有司逆勾芒土牛，勾芒名抝春童，著帽则春暖，否则春寒。土牛色红则旱，黑则水，竞以红豆五色米洒之，以消一岁之疾疹。以土牛泥泥灶，以肥六畜，元日拜年，烧爆竹，啖煎堆白饼沙壅，饮柏酒。元夕张灯烧起火，十家则放烟火，五家则放花筒。嬉游者，率袖象牙香筒，打十八闲为乐。城内外舞狮象龙鸾之属者百队，饰童男女为故事者百队，为陆龙船，长者十余丈，以轮旋转，人皆锦袍倭帽，扬旗弄鼓，对舞宝镫于其上。昼则踢〈毛匽〉五仙观，〈毛匽〉有大小，其踢大〈毛匽〉者市井人，踢小〈毛匽〉者豪贵子。歌伯斗歌，皆著鸭舌巾、驼绒服，行立凳上。东唱西和，西嘲东解，语必双关，词兼雅俗。大约取晋人读曲十之三，东粤摸鱼歌十之四，其三分则唐人竹枝调也。观者不远百里，持瑰异物为庆头。其灯师又为谜语，悬赏中衢，曰灯信。二月始东作，社日祈年。师巫遍至人家除禳，望日以农器耕牛相市，曰犁耙会。清明有事先茔，曰拜清，先朝一日曰划清。新茔必以清明日祭，曰应清。三月二十三日为天妃会，建醮扮撬饰童男女如元夕，宝马彩棚亦百队。佛山则以上巳为真武会，放大爆竹，四月八日浴佛，采面荭榔，捣百花叶为饼。是日江上陈龙舟，曰出水龙，潮田始作。五月自朔至五日，以粽心草系黍，卷以柊叶，以象阴阳包裹。浴女兰汤，饮菖蒲雄黄醴，以辟不祥。士女乘舫，观竞渡海珠，买花果于蛋家女艇中。夏至磔犬御蛊毒，农再播种，曰晚禾。小暑小获，大暑则大获，随获随莳，皆及百日而收。七月初七夕为七娘会，乞巧，沐浴天孙圣水，以素馨、茉莉结高尾艇。翠羽为篷，游泛沉香之浦，以象星槎。十四祭先祠厉为盂兰会，相饷龙眼、槟榔，曰结圆，潮州则曰结星。二十五为安期上升日，往蒲涧采蒲，濯韸々水。八月蓼花水至，有月，则是岁多珠，为大饼象月浮。桂酒剥芋，芋有十四种，以黄者为贵。九日载花糕萸酒，登五层楼双塔放响弓鹞，霜降展先墓，诸坊设斋醮禳彗。十月下元会，天乃寒，人始释其荃葛，农再登稼，饼菜以饷牛，为寮榨蔗作糖霜。冬至曰亚岁，食鲙，为家宴团冬，墓祭曰挂冬。小除祀社，以花豆洒屋，次日为酒以分岁，曰团年。岁除祭，曰送年。以灰画弓矢于道射祟，以苏木染鸡子食之，以火照路，曰卖冷。

放鹞

南海之佛山，岁九月十日为放鹞会。先期主者悬式于鹞场，鹞皆以白楚纸为之，凡两翼，一竿一弓。翼广一尺，以平为上。竿长三尺，弓二尺，弦以竹根片或铜片，以薄为上。主者察之，嵌以印。放日，主者立一竿于地，长二丈。人十人为耦，离竿二丈，约之曰，毋过竿，毋不及竿，出大竿，复出小竿，如是者赏。约已，依次而度，鹞出于竿末，则以线之直上者为上。线已直上，则竿中更吐一竿，高至三丈，又以线之直出于三丈之末者为上。线既直出于三丈之末，又以鹞之声清和中节，而其态回翔合度者为上。

拾灯

海丰之俗，元夕于江干放水灯，竞拾之，得白者喜为男兆，得红者谓为女兆。或有诗云："元夕浮灯海水南，红灯女子白灯男。白灯多甚红灯少，拾取繁星满竹篮。"广州灯夕，士女多向东行祈子，以百宝灯供神。夜则祈灯取采头，凡三筹皆胜者为神许，许则持灯而返，逾岁酬灯。生子者盛为酒馔庆社庙，谓之灯头，群称其祖父曰灯公。八月十五之夕，儿童燃番塔灯，持柚火，踏歌于道曰：洒乐仔，洒乐儿，无咋糜，塔累碎瓦为之，象花塔者其灯多，象光塔者其灯少。柚火者，以红柚皮雕镂人物花草，中置一琉璃盏，朱光四射，与素馨茉莉灯交映。盖素馨茉莉灯以香胜，柚灯以色胜。

打仔

下番禺诸乡，岁正月初旬，儿童先集山野间，以拳棒相角，谓之打仔。已而壮者蜂拥至助之，以胜负卜其乡一岁之兴衰。阳江县西有厮打冈，岁五月五日，乡人无老少咸集奋斗，谓胜则一方吉利，此亦吴俗斗力之戏。各料强弱相敌，事类讲武，然非礼让之风也，宜禁。

吹角卖物

顺德之容奇、桂州、黄连村，吹角卖鱼。予诗："吹角卖鱼人，拾灯求子客。"其北水古、粉龙渚、马齐村，则吹角卖肉。相传黄巢屯兵其地，军中为市，以角声号召，此其遗风云。

赌蔗斗柑

广州儿童，有赌蔗、斗柑之戏，蔗以刀自尾至首破之，不偏一黍，又一破直至蔗首者为胜，柑以核多为胜。有咏者云："赌蔗斗柑独擅场。"

采青

琼州风俗之敝，尤在上元，自初十至十五五日内，窃蔬者、行淫奔者，不问，名曰采青，此宜严禁。

永安崇巫

永安俗尚师巫，人有病，辄以八字问巫。巫始至，破一鸡卵，视其中黄白若何，以知其病之轻重。轻则以酒馔禳之，重则画神像于堂，巫作姣好女子，吹牛角鸣锣而舞，以花竿荷一鸡而歌。其舞曰赎魂之舞，曰破胎之舞，歌曰鸡歌，曰暖花歌。暖花者，凡男婴儿有病，巫则以五彩团结群花环之，使亲串各指一花以祝。祝已而歌，是曰暖花。巫自刳其臂血以涂符，是曰显阳。七月七夕，则童子过关。十四夕，则迎先祖，男子或结场度水，受白牒黄诰。妇人或请仙姐，施舍钗钿。仙姐与女巫不同，女巫以男子为之，仙姐以瞽人之妇为之，山深谷邃，淫昏之鬼或凭藉以为祸福，未可知。县令尝厉禁之，然其根株深固，未能剪除二三也。

祝灶

永安岁除夕，妇人置盐米灶上，以碗覆之，视盐米之聚散，以卜丰歉，名曰祝灶。男子则置水釜旁，粘东西南北字，中浮小木，视木端所向，以适其方，又审何声气，以卜休咎，名曰灶卦。

吹田了

东莞麻涌诸乡，以七月十四日为田了节，儿童争吹芦管以庆，谓之吹田了，以是时早稻始获也。予诗："芦管吹田了，中含祝岁辞。初秋几望日，早稼始收时。"

贪吏

吾广谬以富饶特闻，仕宦者以为货府，无论官之大小，一捧粤符，靡不欢欣过望。长安戚友，举手相庆，以为十郡膻境，可以属餍脂膏。于是争以母钱贷之，以五当十，而厚责其赢利。其人至官，未及视事，即以攫金为事，稍良者或恣睢掠拾，其巧黠者则广布爪牙，四张囊橐，与胥吏表里为奸。官得三而胥吏得七，蚩蚩小氓，以边徼荒远见欺，淫刑枉法，其亦何求而不得乎。尝见一二婪吏矣，凡构讼者，两造皆勒其长夫。父告其子，则勒其父长夫。兄告其弟，则勒其兄长夫。而子弟亦不得免，皆勒长夫。家有美花珍果，墓有乔木，亦必勒其长夫。一长夫折金十四余两，胥役携之入署，此婪吏者匿笑而受之曰：吾不若是锱铢之取也，吾则无以应上官之诛求也。嗟夫，吾粤之为官者，计其诛求之状，亦大抵以上中下三等相吞而已矣。上官眈眈乎中，中复眈眈乎下，下则无所眈眈也，亦惟于匹夫匹妇之微，穷其巧力而已矣。所由者，官者戾虫，民者甘饵。京师者，饿虎之山。权贵者，择肉之主。其不足以为水者，东粤之膏脂，不足以为薪者，东粤之筋骨。其以珠贝为泥沙者，取之匹夫而不足。以金钱为粪土者，取之匹妇而已有余也。嗟夫，吾粤金山珠海，天子南库，自汉唐以来，无人而不艳之。计天下所有之食货，东粤几尽有之；东粤之所有食货，天下未必尽有之也。故今之官于东粤者，无分大小，率务朘民以自封。既得重赀，则使其亲串与民为市，而百十奸民从而羽翼之，为之龙断而罔利。于是民之贾十三，而官之贾十七。官之贾本多而废居易，以其奇筴，绝流而渔，其利尝获数倍。民之贾虽极其勤苦，而不能与争，于是民之贾日穷，而官之贾日富，官之贾日富，而官之贾日多。遍于山海之间，或坐或行，近而广之十郡，远而东西二洋，无不有也。民贾于官，官复贾于民，官与贾固无别也，贾与官亦复无别。无官不贾，且又无贾而不官，民畏官亦复畏贾。畏官者，以其官而贾也。畏贾者，以其贾而官，于是而民之死于官之贾者十之三，死于贾之官者十之七矣。嗟夫，在昔国之富藏之于民，今也藏之于官，复藏于官而贾者。藏于贾而官者，民曰穷而盗贼日炽，其祸不知所底，非有圣君贤相，端本澄源，以节俭为之倡率，禁难得之货，明贪墨之刑，则东粤一隅，何以有匹夫匹妇之性命也哉。噫。

《广东新语》　清·屈大均








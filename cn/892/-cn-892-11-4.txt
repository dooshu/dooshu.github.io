苏沈良方卷四


治消渴方


眉山有杨颖臣者，长七尺，健饮啖，倜傥人也。忽得消渴疾，日饮水数斗，食倍常而数溺。服消渴药逾年，疾日甚，自度必死，治棺衾，嘱其子于人。蜀有良医张玄隐之子，不记其名，为诊脉，笑曰：“君几误死矣。”取麝香当门子，以酒濡之，作十许丸。取枳枸子为汤，饮之，遂愈。问其故，张生言：“消渴消中，皆脾衰而肾败(1)，土不能胜水，肾液不上溯，乃成此疾。今诊颖臣，脾脉极热而肾不衰(2)，当由果实、酒过度，虚热在脾，故饮食兼人而多饮水。水既多，不得不多溺也，非消渴也。麝香能败酒，瓜果近辄不实，而枳枸子亦能胜酒。屋外有此木，屋中酿酒不熟；以其木为屋，其下亦不可酿酒。故以此二物为药，以去酒、果之毒也。宋玉云‘枳枸来巢’，枳，音句里切；枸，音矩。以其实如鸟乳，故能来巢。今俗讹谓之‘鸡距子’，亦谓之‘癞汉指头’，盖取其似也。嚼之如乳，小儿喜食之。”





木香散


治脏腑冷极及久冷、伤惫、口疮、下泄、谷米不化、饮食无味、肌肉瘦、心多嗔恚、妇人产后虚冷下泄、一切水泄冷痢。

木香　破故纸　高良姜　砂仁　厚朴姜汁炙。各三分。　赤芍药　陈橘红　肉桂　白术各半两。　胡椒　吴茱萸汤洗，去黑水。各一分。　肉豆蔻四枚。　槟榔一个。

右为散。每服三钱，不经水猪肝四两许，去筋膜，㓟为薄片，重重掺药，置一鼎中。入浆水一碗、醋一茶脚许，盖覆。煮肝熟，入盐一钱、葱白三茎，细切。生姜弹子许，槌碎，同煮水欲尽。空心为一服，冷食之。初服微泻不妨，此是逐下冷气，少时自止。经年冷痢滑泻，只是一服，渴即饮，粥汤下。忌生冷油腻物。如不能食冷物，即少添浆水暖服。张简夫职方尝久泻，忽有人召食，以疾辞不往。主人曰：“吾有良药，一服可瘥。”煮药而召之。简至，先服药，使就席，熟醉而归，竟不复泻。简夫得此方与人服，莫不神应。嘉兴谢医得此方，恶其烦，只用浆水煮猪肝，为丸如桐子大，每服五十丸，粥饮下，其效亦同。若暴泻痢，只是一服，唯热痢热泻不治(3)。予家极宝此药，可大惊异，非余药可比。





硇砂煎丸


治一切积滞，化气消食，补益真气，产后逐败血。补虚损至善。

硇砂拣通明无石者，别研，令如粉。　当归无灰酒浸一宿，去芦，切薄片子，焙。　肉苁蓉无灰酒浸一宿，薄切作片子干秤。　穿心巴戟无灰酒浸一宿，去心用。　槟榔　黑附子　天雄用无灰酒煮五七百沸(4)，候软，刮去皮。　木香　沉香　舶上茴香微炒。以上各一两。　金铃子三两，洗过，切破四面，无灰酒浸一宿，候软，以刀子刮下瓤，去皮核不用。　阿魏半两。米醋磨成膏，入诸药。

右为细末，以无灰酒煮白面，糊丸如桐子大。每服三十丸，空心日午温酒下。此方家家有。予家妇尝病蓐中下痢日久，甚困笃，百方不瘥。士人李潜善医，曰：“蓐中下痢，与他痢不同。常痢可用苦涩药止之，蓐中痢生于血不足，投涩药则血愈不行，痢当更甚。”为予作硇砂法，云此药最能治产后痢。先以桂圆方小下之(5)，次投硇砂丸，日九十丸，痢顿减半，次日遂愈。硇砂丸，产后虽无疾亦宜服之，能养血，去积滞。“桂圆方”今附于后：

硇砂研。　肉桂　甘遂　巴豆去心皮，勿去油。　丁香　木香　芫花醋炒焦。

右等分捣治，面糊为圆，小绿豆大。每服二圆、三圆(6)，温水下。加减更量虚实。潜，名医也，云此圆攻积最胜，不论久近，皆能化。





黑神丸


漆六两，半生，半用重汤煮半日，令香。　神曲　茴香各四两。　木香　椒红　丁香各半两。　槟榔四枚。除椒外，五物皆半生半炒。

右圆如弹丸。取茴香末十二两，铺盖阴地，荫干。候外干，并茴香收器中。极干，乃去茴香。肾余育肠、膀胱痃癖、七疝下坠、五隔、血崩、产后诸血漏下、白赤(7)，并圆分四服；死胎，一圆，皆无灰酒下；难产，炒葵子四十九枚，捣碎，酒煎，下一圆。诸疾不过三服，元气十服。【原案】此句疑有脱字。隔气症癖五服、血瘕三圆当瘥。予族子妇病，腹中有大块如杯(8)，每发，痛不可堪。时子妇已贵，京下善医者悉投方，莫愈，陈应之曰：“此血瘕也。”投黑神丸，尽三圆，杯气消尽(9)，终身不复作。





神保丸


出《灵苑》。

木香　胡椒各一分。　巴豆十枚，去皮心，研。　干蝎七枚(10)。

右汤释蒸饼，丸麻子大，硃砂为衣，每服三丸。心膈痛，柿蒂灯心汤下(11)；腹痛，柿蒂煨姜煎汤下；血痛，炒姜醋下；小便不通，灯心汤下；血痢脏毒，楮叶汤下；肺气甚者，白矾蚌粉各三分、黄丹一分，同研为散，煎桑根白皮，糯米饮调下三丸(12)，若小喘止，用桑皮糯饮下；肾气胁下痛，茴香酒下；大便不通，蜜汤调槟榔末一钱下；气噎，木香汤下；宿食不消，茶、酒、浆、饮任下。予三十年前客金陵，医人王琪传此方，琪云：“诸气惟膀胱气、胁下痛最难治，独此丸辄能去之。”熙宁中，予病项筋痛，诸医皆以为风，治之数月不瘥，乃流入背膂，久之又注右胁，挛痛甚苦。忆琪语方，向已编入《灵苑》，取读之，有此一验，乃合服之，一投而瘥。后尝再发，又一投而瘥。





小建中汤


治腹中切痛。

官桂(13)　生姜切。各三分。　甘草炙，半两。　大枣十二枚，擘。　白芍药一两半。　胶饴二两。

右以水二升煮取九合，去滓，内饴，更上火微煮，令饴化。温服三合，日三服。尝有人患心腹切痛不可忍，累用良医治之，皆不效。灸十余处，亦不瘥。士人陈丞善医，投一药遂定，问之，乃“小建中汤”也。此药偏治腹中虚寒、补血，尤主腹痛。常人见其药性温平，未必信之。古人补虚止用此体面药，不须附子、硫黄承用。此药治腹痛如神。然腹痛，按之便痛，重按却不甚痛，此止是气痛；重按愈痛而坚者，当自有积也。气痛不可下，下之愈痛，此虚寒证也。此药尤相当，按《外台》：“虚劳腹中痛、梦失精、四肢酸痛、手足烦热、咽干口燥、妇人少腹痛宜服。”张仲景《伤寒论》：“阳脉涩，阴脉弦，法当腹中急痛，先与此，不差者，小柴胡汤主之。”此二药皆主腹痛，予已于“小柴胡汤”叙之。若作散，即每服五钱匕，生姜五片、枣三个大者、饴一栗大者。若疾势盛，须作汤剂，散服恐力不胜病。元丰中，丞相王郇公病少腹痛不止，宣差太医，攻治备至，皆不效。凡药之至热，如附子、硫黄、五夜叉丸之类，用之亦不瘥。驸马张都尉令取妇人油头发烧为灰，细研筛过，温酒服二钱，即时痛止。妇人用男子头发，如前类用方。





进食散


青皮　陈皮去瓤。　甘草炙。　肉桂去外皮。　高良姜薄切，炒。各一分。　川乌头一个，泡，去皮脐。　草豆蔻三个。　诃子煨，去核，五个。

右每服一钱，水一中盏、生姜二片，煎七分，食空时服。此庐州李潜方，治脾胃虚冷不思食及久病人脾虚全不食者，只一二服便顿能食。潜，名医也，予目见在真州治贾使君女子，已五十余日，病脾多呕，不进食，久医绝无验。潜投此药，一服遂食蒸饼半枚，明日百味皆思。潜云此药进食极神速，余疑此药太热，潜云：“不然，用之三十年，无不效也。”





压气散


止逆定喘、治疏取多后、气乏控上膈者。

木香　人参　白茯苓　藿香　陈橘皮　枳壳　附子炮。　甘草炙。已上各等分。

右一大盏，煎紫苏木瓜生姜汤，再入银盏，重汤煎，五七沸，通口服。





诃子丸


消食化气。

诃子皮三两，洗泡。　木香　白豆蔻　槟榔　官桂　人参　干姜　茯苓各二两。　甘草粗大者，炙。　牵牛子略炒。各一两。

右酒煮，面糊为丸桐子大，每服十五丸至二十丸。如有气疾发动、吃食过多、筑心满闷、烂嚼茶酒任下。陆子履学士知蔡州平舆县，值石普南迁，子履与治行甚勤，普极德之。未几，普召还平舆，见子履叙南行之惠，曰：“他物不足以为报，有一药方奉传。”乃此方也。普啖物极多，常致愦闷成疾，服此辄愈。予问子履求得之，家中常合食饱胀满及气膨胸膈，只一服，如人手按下，极有验也。





椒朴丸


治脾胃虚冷，岁久不思饮食，或发虚肿，或日渐羸瘦、四肢衰倦、吐痢无节，一应脾虚候状皆可服。

汉椒去目。　厚朴去粗皮，剉。　茴香　青盐淘去沙土，取净。

右各二两，以水二升煮令干，焙燥，捣为末。面糊丸如桐子大，每服三四十丸，空心温米饮及盐汤下。病深者日三服。予中表许君病脾逾年，通身黄肿，不能起，全不嗜食。其甥为本道转运使，日遣良医治之，都不效。有傅主簿传此方，服十许日，渐安。自尔常服，肌肤充硕，嗜饮食兼人，面色红润，年六十余，日行数十里，强力如少年。椒朴丸，《博济》及诸集中多载，有加附子者，有加姜皮者，皆不快捷。此方得其精要，与病相当，如神，慎勿增别药。药之中病处，人多不识看，不上面自有奇功，多因增益他药，却致不验，此难可以意测也。





无碍丸


此丸传自湖州处士刘某，其叔父病喘，手足皆肿，殆不能起。刘君梦神谓之曰：“君叔父病脾病，横泻四肢，非他也，子有隐德，吾能愈子叔父之疾。”手疏方授之，曰“无碍丸”，且诫曰：“慎勿服他药。”刘君得方，以饵其叔父，三饵而疾间。君先迎医于钱塘，后数日，医至，曰：“此肺逆，当治肺。”药入口，疾复作。君谕曰：“神人预尝戒我。”急谢医，复投无碍丸，遂瘥。

大腹皮炙。二两。　蓬莪术三棱，皆湿纸裹，煨熟。一两。　槟榔生。一分。　木香面裹，煨熟。半两。

右为末，炒麦蘖捣粉为糊，丸如桐子大，每服二十丸(14)，生姜汤下。





阴阳二胜散(15)


治久患翻胃及小儿惊吐诸吐。

好硫黄半两。细研。　水银一分。与硫黄研，无星。

右同研，如黑煤色。每服三钱，生姜四两，取汁酒一盏，同姜汁煎熟，调药，空心服。衣被盖覆，当俟足指间汗出，迤逦遍身汗出即瘥。常有人病翻胃，食辄吐出，午后即发，经三年不瘥。国医如孙兆辈皆治疗，百端无验，消羸殆尽，枯黑骨立。有守库卒季吉者见之，曰：“此易治也，一服药可瘥。”始都不信之，一日试令合药，与少钱市药，仆次日持药至，止一服。如法服之，汗出皆如胶，腥秽不可近，当日更不复吐，遂瘥。楚人田医善治小儿诸吐，亦用此药，量儿长少，服一钱至一分，冷水调下，吐立定。此散极浮难调，须先滴少水，以至缓缓研杀，稍稍增汤，使令调和。若顿入汤酒，尽浮泛不可服。又予旧官属陈宣德之妻，病翻胃亦弥年，得一“乌头散”服之，一服瘥。又楚人孙生有一“茱萸丸”，亦疗翻胃，其人自有传，今皆附于此。予校此三方，惟田季有阴阳理，故自胜捷。乌头、茱萸二方皆性热，用者量其脏寒温投之。





乌头散


乌头三两。炮，去皮。　川楝子一两半。　槟榔　木香各一两。

右为末，每服二钱，水一盏，煎至七分，盐一捻，温服。





茱萸丸


孙生传曰：年深膈气翻胃，饮食之物至晚皆吐出，悉皆生存不化，膈上常有痰涎，时时呕血，胸中多酸水，吐清水无时，日渐羸瘦，腹中痛楚，时复冷滑，或即闭结，候状不可尽述。自患此疾六年，日可吐及五七度，百方无验。因遇此法，服及两月，诸疾悉瘥。尝愿流传救人，具方如左：

吴茱萸三分。瓦上焙出油。　胡椒　人参　当归各五钱。　甘草半两。一半生，一半纸裹五七重，醋浸令透，火内慢煨干，再浸，如此七遍。　半夏一两。用姜四两研汁，入砂罐子内。用姜汁井水煮，候破，看存二分白心，取半夏研为膏子。　白矾半两，炒干，存性一分。

右为末。半夏膏丸如稍硬，添姜汁，丸如桐子大，每服七丸。桑柳条各三十茎，上等银器内煎汤吞下，日三服，忌诸毒物，惟可食油、猪胰脾，软饭。此孙生自叙如此。





治噎方


《广五行记》治噎疾：永徽中，绛州有僧病噎数年，临死，遗命令破喉视之，得一物，似鱼而有两头，遍体悉是肉鳞，致钵中，跳跃不止。时寺中方刈蓝作淀，试取少淀致钵中，此虫绕钵畏避，须臾，虫化成水。世人以淀治噎疾始此。　张果医说：“病噎吐蛇。”华佗行道，见一人病噎，嗜食而不得下，家人车载欲往就医。佗闻其呻吟，驻车往视，语之曰：“向来道傍有卖饼家，蒜虀大酢，从取三升饮之，病自当瘥。”即如佗言，立吐蛇一条，悬之车边。欲造佗，佗尚未还。佗家小儿戏门迎见，自相谓曰：“客车边有物，必是逢我公也。”疾者前入，见佗壁北悬此蛇辈以十数。　食饴至噎。吴廷绍为太医令，烈祖因食饴，喉中噎，国医皆莫能愈。廷绍尚未知名，独谓当进楮实汤一服，疾失去。群医默识之，日取用皆不验，或扣之，答曰：“噎因甘起，故以楮实汤治之。”





槐花散


治热吐。

皂角去皮，烧烟绝。　白矾熬沸定。　槐花炒黄黑色。　甘草炙。

右等分为末，每服二钱，白汤调下。嘉兴李使君曾病呕，每食讫辄吐。如此两月，服翻胃药愈甚。或谓有痰饮，投半夏散服之，亦皆不验。幕下药判官授此方，服之即时瘥。又有一老青衣，久病呕，与服之，又瘥。大凡吐，多是膈热，热且生痰。此药能化胃膈热涎，特有殊效。





紫粉丸


治吐。

针砂醋浸一夜，辟去醋，便带醋炒，直候铫子红色无烟乃止。候冷，细研，更用醋团火烧洞赤。取起候冷，再研极细。面糊丸如桐子大，每服四十丸，粥饮下。服讫，便啜一盏许粥，已不吐。如未定，再服决定。小儿小丸之，随儿大小与此药，极神异。然吐有多端，《良方》中有数法，皆累验者，可参用之。





软红丸


止吐。

辰砂五钱。　信砒半钱强。　胭脂一钱(16)。　巴豆取霜。七个。

右熔蜡少许，入油一、二滴，和滴药为剂。以油单裹之，大人如绿豆，小儿如芥子。浓煎槐花甘草汤，放温，下一丸，忌热食半食久。此药疗人吐，只一服止。尝与人一丸，偶两人病，分与两人服，两人皆愈。





酒磨丸


治吐逆粥药不下者。万俟迹中《济急经验单》：用生姜丸弹子大，服法同。

五灵脂、狗胆汁和丸如鸡头实大，每服一枚，煎热，生姜酒磨化。再汤蒸，令极热，先煮温粥半升，持在手，令病人乘药热顿饮，便以粥送下。



* * *



(1)　败：《知》本作“惫”。

(2)　不：《苏轼文集》卷七三作“且”。

(3)　唯热痢热泻不治：原本作“唯热痢热泻不住须加服”，据《知》本改。《知》本案：馆本云“唯热痢热泻不住须加服”，盖承《永乐大典》之误。

(4)　百：《知》本无。

(5)　先以桂圆方小下之：《知》本作“先以桂小丸下之”。

(6)　圆：《知》本作“丸”。下同。

(7)　白赤：《知》本作“赤白”。

(8)　杯：《知》本案：“杯”疑“痞”字之讹，馆本同。

(9)　杯：《知》本案：当作“痞”。

(10)　七枚：《知》本作“一枚”。《知》本案：馆本作“十枚”。

(11)　柿蒂灯心汤下：《知》本作“柿蒂汤或灯心同柿蒂汤下”。

(12)　三丸：原本作“三钱”，据《知》本改。《知》本案：馆本作“三钱”。

(13)　“官桂”后：《知》本有小字“削”。

(14)　每服二十丸：《知》本作“服二、三十丸”。

(15)　阴阳二胜散：《知》本作“田季散”。《知》本案：馆本“阴阳二圣散”。

(16)　胭脂：《知》本作“山脂”。






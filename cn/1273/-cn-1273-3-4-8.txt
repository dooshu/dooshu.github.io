王姑庵绝句　有序十六首


王姑者，故明郡主，或云周王女也。运丁鼎革，间关入潮，祝发空门，法名日曜。身经劫火，绮念俱灰。皈志金仙，禅律精进。时则江夏尚书实为檀越，精蓝之筑，邻于故第，凤城西北，霞起云丽。庵因人著，名曰王姑，惓念先朝，遗黎同感，香积之供，伊蒲之设，正不必出自粉硙脂田也。幻缘已尽，完节西归，遗像二帧，珠玉黯然，禅悦之馀，想犹不胜沧桑之痛耳。二百年来，香火繁盛。法徒千指，雅志禅修，庵之前楹，像设精丽，重楼后峙，翼以绀宇。花竹森郁，钟磬清严。郡于斯庵，称为胜地，每当春秋佳日，士女游观，钗翠照人，车马喧巷，布金输帛，常填积焉。边防事起，将不戢兵，清净道场，杂居白艻，尘溷日久，法众星散，梵诵已缺，檀施亦稀。事过境迁，旧观难复。东风庭院，燕麦摇春，老尼三五，曝檐话故，盖黯然有今昔之感矣。嗟乎！王姑废兴之慨，异代同符，慧眼以观，何者非幻？大地变灭，尚复无常，区区一庵，藉佛仅存，宁足悲乎！戊戌人日，来游斯庵。佛堂尘积，遗画如新。为题绝句十六章，以贻好事，传之后世，亦潮中一故实也。

龙飞皇觉领诸天，衣钵曾留逊国年。谁料凤阳陵哭后，家风传到女婵娟。

法雨香霏洗额黄，伽瑜自换故宫妆。北风吹坠南枝月，泣对梅花礼梵王。

芳心漂泊总思明，日曜亲书作法名。帝牒不如僧牒永，女墙残照下钟声。

汴城宫殿郁嵯峨，已逐禅心委逝波。若化冤禽号朱鸟，不填沧海定填河。

殊恩异代降香车，未许长平竟出家。不及天南怀帝后，转经遥祝海棠花。

禅房春冷佛灯微，玉叶金枝事已非。夜半闻鹃停梵诵，泪花红溅水田衣。

故事凄凉说粉侯，西风梧落梵宫秋。无穷家国兴亡感，诉向莲台佛也愁。老尼云：“仪宾实以死殉国。”

劫馀龙种少生存，云护孤雌入梵门。毕竟千金凭佛保，天涯哀遍女王孙。

故国敲残梦里钟，黄河流恨走开封。丹青空貌天入影，难写宫愁上梵容。

望云残榜篆模糊，想见思亲泪眼枯。南北两都无寸土，一庵今尚属王姑。庵旁有庵曰望云。

凤城宝马碾香尘，花亸春游善女人。水月空庵齐膜拜，妙庄王女是前身。

瘦石零花半塔欹，萧条香蜕葬江湄。尚书老死遗民尽，谁署天潢小裔碑？王姑墓在城北。

秀容入后瑶光废，法侣飘零闭绮窗。应有香魂归吊月，佛楼寒火碧秋幢。庵自某军门驻勇后，尼日散而庵亦破。

二百年来完，九莲遗迹已飘残。老尼也识沧桑感，不作寻常绣佛看。九蓬菩萨，思宗曾祖母也，遗像已佚。

胜朝遗老半为僧，短发萧萧百感增。谁识天家留佚女，比丘尼派衍南能。

西山曾访皇姑寺，吊古南来又此庵。一样女儿身说法，满天花雨落优昙。






妖星第一百四十七

天雁星，将军之精华也，色青赤有光，尾长三四丈。天猾星者，飞星忽作为云者也，所以兆地者流血积骨之象也。颉颃星，如大瓮，前卑后高，见则大将死。烛星者，状如太白，其出也不行，才见而灭，所烛之地城邑拔、兵破乱也。天狗星者，状如大流星，有声，其下止地，其形类狗，远望之如火光炎炎中天而下，圆如数顷田，而上锐，黄色，见则千里破军死将也（一曰有尾如狗形也）。蚩尤旗，类彗而尾曲，象旗，见则王者征伐四方。天蓬者，类十小星绵联如絮，所见之野当有兵起。虎头星者，其落如大月著地（一作贼），则光星类黑，大声如雷，所坠之地兵火起。旬始星，出于北斗旁，状如雄鸡，怒则青黑象伏鳖，见则兵乱。格泽星者，如炎火之状，黄白色起地，上锐（一作钝）而下大也，其见也不种而获，不有土功必有大客。枉矢星者，类大流星，蛇行，色苍黑如有毛，目长如一匹布著天，此星见则天下兵起。昭明星者，白而无角，乍上乍下，所见之地兵多变动也。五残星者，出正东，东方之星也，其状如辰星，去地可六丈，大而黄。六贼星者，出正南，南方之星也，去地（一作行）六丈，大而数动，有光焰。司诡星者，出正西，西方之星也，去地六丈，其状如太白，大而白。咸汉星者，出正北，北方之星也，去地可六丈，而赤，数动，察之则中青。此四星所出非其方，其下当起兵为乱，冲击者不利焉。四镇星者，出四隅之地，去地可四丈。城维藏光星者，亦出四隅，去地可二丈，若月之初出，所见则下有乱兵兴动，有德者昌。或二赤星有月背者，利宫姓为将。或三赤星从西北向东南者，利徵姓为将。或一赤星从西向东者，利角姓为将。或二赤星共尾一处从东向西者，利商姓为将。或三赤星引尾直上者，利羽姓为将。夫星象所见，兵家祸福之本，不可不详之。


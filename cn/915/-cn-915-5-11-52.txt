◇神龟赋（并序）

龟号千岁，时有遗余龟者，数日而死，肌肉消尽，唯甲存焉，余感而赋之曰：

嘉四灵之建德，各潜位乎一方。苍龙虬于东岳，白虎啸于西冈。玄武集于寒门，朱雀栖于南乡。顺仁风以消息，应圣时而后翔。嗟神龟之奇物，体乾坤之自然。下夷方以则地，上规隆而法天。顺阴阳以呼吸，藏景曜于重泉。食飞尘以实气，饮不竭于朝露。步容趾以俯仰，时鸾回以鹤顾。忽万载而不恤，周无疆于太素。感白灵之翔翥，卒不免乎豫且。虽见珍于宗庙，离刳剥之重辜。欲怨于上帝，将等愧乎游鱼。惧沈泥之逢殆，赴芳莲以巢居。安玄云而好静，不汪翔而改度。昔严州之抗节，援斯灵而记喻。嗟禄运之顿蹇，发遇获于江滨。归笼槛以幽处，遭谆美之仁人。昼顾瞻而终日，夕抚顺以接晨。遘淫灾以陨越，命剿绝而不振。天道昧而未分，神明幽而难烛。黄氏没于空泽，松、乔化于株木。蛇折鳞于平皋，龙蜕骨于深谷。亮物类之迁化，疑斯灵之解壳。（《艺文类聚》九十六，《初学记》三十）


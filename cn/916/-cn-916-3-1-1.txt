【气出倡】

〖《文选》十八马季长长笛赋注云。魏武帝集有气出、精列二曲。〗

驾六龙乘风而行。行四海外路。下之八邦。历登高山。临溪谷。乘云而行。行四海外。东到泰山。仙人玉女下来遨游。（《宋书》、乐府作翱游。下同。）骖驾六龙饮玉浆。河水尽不东流。解愁腹饮玉浆。奉持行。东到蓬莱山。匕之天之门。王（乐府作玉。）阙（《诗纪》作玉关。）下引见得入。赤松相对。四面顾望。视正□煌。（《诗纪》作煌煌。）开王（《宋书》作玉。乐府同。）心正兴其气。百道至。传告无穷。闭其口但当爱气。寿万年。东到海与天连。神仙之道。出窈入冥。常当专之。心恬忄詹无所忄曷欲。闭门坐自守。天与期气。愿得神之人。乘驾云车。骖驾（《初学记》无此字。）白鹿。上到天之门。来赐神之药。跪受之敬神齐。当如此道自来。（乐府止此为一曲。《诗纪》同。）华阴山自以为大。高百丈浮云为之盖。仙人欲来。出随风列之雨。吹我洞箫。鼓瑟琴。何訚訚。酒与歌戏。今日相乐诚为乐。玉女起起亻舞移数时。鼓吹一保嘈嘈。从西北来时。仙道多驾烟乘云驾龙。郁何蓩蓩蓣蓣。遨游八极。乃到昆仑之山西王母侧。神仙金止玉亭。来者为谁。赤松王乔乃德旋之门。乐共饮食到黄昏。多驾合坐。万岁长。宜子孙。（乐府止此为一曲。《诗纪》同。）游君山甚为真。磪磈砟硌尔自为神，乃到王母台，金阶玉为堂，芝草生殿傍。（乐府作旁。）杀西厢客满堂，主人当行觞。坐者长寿遽何央。长乐。甫始宜孙子。常愿主人增年与天（《宋书》无天字。《诗纪》同。）相守。（乐府此上又为一曲。并云。右三曲魏晋乐所奏。○《宋书》乐志。《乐府诗集》二十六。《诗纪》十一。又《初学记》一引愿得神之人以下四句。）


○衡州祭者里渡溺死百姓文

维元和五年岁次庚寅十月戊辰朔十七日甲申，刺史吕某，遣故衙前虞候何防，以豚酒蔬果，致祭苏、陈演、李宽泰、陈甫、鲁馀之灵。尔等五人，感余诚信，力输公税，争赴先期。溪山阻深，潦水暴至，不忍欺我，忘其险艰。州令未明，津渡不谨，致此沦逝，咎由使君。兴言涕流，痛念何及，聊伸薄酹，兼致微赠。代纳残税，皆余俸钱，魂而有知，谅此深意。尚飨。


陆游　试笔

用笔如用人，利钝乌可常。

必欲责其全，无乃废所长？

宣城与晋陵，声价略相当。

不知今何年，森然集龟堂。

和墨若璫黑，捣纸如银光。

心手适调一，运此紫毫鋩。

前却俱称意，六骥驰康庄。

聊复取一快，讵必师锺张。

陆游

陆游　试笔

清谈数语犹疑过，平地徐行亦虑危。

酌酒浅深须在我，更衣单复要随时。

陆游

陆游　试笔

人间元无第一手，万事端如屈伸肘。

但能看破即超然，何代商山无四叟？

老民自视中何有，倾身经营一杯酒。

此外管城差可人，相从且作明窗友。

陆游

陆游　试笔

烹葵饭豆饱还休，弄笔翻书岁又秋。

灵府湛然如止水，拟将何地著闲愁？

陆游

陆游　试笔

红丝玉斗紫毫鋩，岁晚相从味更长。

不似乐天归老日，柳枝骆马雨堪伤。

陆游


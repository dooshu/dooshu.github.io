○添風憲以撫流民疏 【 撫流民】

臣聞防患于未然者易、除患于巳然者難、葢禍患未萌、以治術防之而有餘、禍患已成雖兵戈除之而不足。此古人所以圖難於其易、而消患于未然也切照漢中府地方廣濶。延袤千里。人民數少。出產甚多。其河南山西山東四川并陝西所屬八府人民。或因逃避糧差。或因畏當軍匠。及因本處地方荒旱。俱各逃住漢中府地方金州等處居住。彼處地土可耕。柴草甚便。既不納糧。又不當差。所以人樂居此。不肯還鄉。即目各處流民在彼。不下十萬之上。去歲因滿四等反叛。臣恐乘機哨聚。為患地方。巳令按察司僉事孫逢吉前去彼處查勘見數。造冊收照。行仰各該官司撫恤禁治。聽其自在生理。候豊年省令回還何不分立州縣以治之此等之徒若逼趕緊急又恐激變為患若聽令在彼居住難保久遠無虞况漢中山勢之險。尤甚于竹房。流民之多。不減于襄鄧。雖嘗委官廵視。終是責任未專。必湏添官以專其任。庶使地方可保無虞。查得河南為因南陽之間。流民數多。添除參議僉事各一員、奉敕專一撫治、近于荊襄南陽之間、又蒙欽命都御史一員以總其事、是皆思患豫防。防微杜漸之意也。乞照河南事例。或添除、或就于按察司僉事內專委一員請給敕書前去漢中府、就帶家小專一在彼往來廵視。撫治前項流民。其一道分廵事務、亦令本官管理、及會同守備漢中府都指揮張順、操練軍馬、守護城池。禁革姦弊、防察不虞、務要處置有方、不許偏執誤事、如此庶使責任專一。而地方可保其無虞矣。


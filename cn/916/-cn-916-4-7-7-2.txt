【咏史诗八首】

弱冠弄柔翰。卓荦观群书。著论准过秦。作赋拟子虚。边城苦鸣镝。羽檄飞京都。虽非甲胄士。畴昔览穰苴。长啸激清风。志若无东吴。铅刀贵一割。梦想骋良图。左眄（文章正宗作ツ。）澄江湘。右ツ定羌胡。功成不受爵。长揖归田庐。（○《文选》二十一。文章正宗二十九。《诗纪》二十九。）

郁郁涧底松。离离山上苗。以（《白帖》作爱。）彼径寸茎。荫此百尺条。世胄蹑高位。英俊沈下僚。地势使之然。由来非一朝。金张藉（李善本《文选》作籍。《类聚》、《初学记》、《御览》同。）旧业。七叶珥（《类聚》误作弭。）汉貂。冯公岂不伟。白首不见招。（○《文选》二十一。《类聚》五十一。文章正宗二十九。《诗纪》二十九。又《初学记》十八引貂一韵。《白帖》三十引苗、条二韵。《御览》四百七十引貂一韵。）

吾希段干木。偃息藩魏君。吾慕鲁仲连。谈笑却秦军。当世贵不羁。遭难能解纷。功成耻（李善本《文选》作不。文章正宗同。六臣本注云。善作不。）受赏。高节卓不群。临组不肯绁。对□宁（李善本《文选》作不。《文选》注、文章正宗同。六臣本《文选》注云。善作不。）肯分。连玺曜前庭。比之犹浮云。（○《文选》二十一。文章正宗二十九。《诗纪》二十九。又《文选》十九述祖德诗注引分一韵。）

济济京城内。赫赫王侯居。冠盖荫（《初学记》作阴。）四术。朱轮竟长衢。朝集金张馆。暮宿许史庐。南邻击钟（六臣本《文选》作钟。）磬。北里吹笙竽。寂寂杨子宅。门无卿相舆。寥寥空宇中。（六臣本《文选》作内。注云。善作中。《诗纪》云。一作内。）所讲在玄虚。言论准宣尼。辞赋拟相如。悠悠百世後。英名擅八区。（○《文选》二十一。文章正宗二十九。《诗纪》二十九。又《初学记》十八引居、衢、庐、竽四韵。）

皓（岁华记丽作皎。）天舒白日。灵景耀神州。列宅紫宫里。飞宇若云浮。峨峨高门内。蔼蔼皆王侯。自非攀龙客。何为□来游。被褐出阊阖。高步追许由。振衣千仞冈。濯足万里流。（○《文选》二十一。《诗纪》二十九。）

荆轲饮燕市。酒酣气益震。（李善本《文选》作振。）哀歌和渐离。谓若傍无人。虽无壮士节。与世亦殊伦。高眄邈四海。豪石何足陈。贵者虽自贵。视之若埃尘。贱者虽自贱。重之若千钧。（○同上）

主父宦不达。骨肉还相薄。卖臣困樵采。（李善本《文选》作采樵。六臣本注云。善作采樵。《诗纪》云。善作采樵。）伉俪不安宅。陈平无产业。归来医负郭。长卿还成都。壁立何寥廓。四贤岂不伟。遗烈光篇籍。当其未遇时。忧在填沟壑。英雄有□（《类聚》作屯。）□。由来自古昔。何世无奇才。遗之在草泽。（○《文选》二十一。《类聚》五十五。《诗纪》二十九。）

习习笼中鸟。举翮触四隅。落落穷巷士。抱影守空庐。出门无通路。枳棘塞中涂。计策弃不收。块若枯池鱼。外望无寸禄。内顾无斗储。亲戚还相蔑。朋友日夜疏。苏秦经游说。李斯西上书。俯仰生荣华。咄嗟复凋枯。饮河期满腹。贵足不愿馀。巢林栖一枝。可为达士模。（○《文选》二十一。《诗纪》二十九。又《初学记》十八引隅、庐、途、鱼、储、疏六韵。）


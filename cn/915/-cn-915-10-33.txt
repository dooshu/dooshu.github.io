◎蔡景历

景历，字茂世，济阳考城人。仕梁为海阳令，武帝镇京口，以为征北记室参军。承圣中，授通直散骑侍郎。敬帝即位，除司空从事中郎。迁给事黄门侍郎。陈受禅，除秘书监、中书通事舍人，坐事降为中书侍郎。文帝即位，复为秘书监，封新丰县子，累迁散骑常侍、太子左卫率，进爵为侯，免。废帝即位，起为镇东鄱阳王谘议参军、兼太府卿。宣帝即位，迁宣惠豫章王长史，带会稽太守，行东扬州事，入为通直散骑常侍、中书通事舍人，迁太子左卫率，坐事徙会稽，後为征南鄱阳王参军，迁员外散骑常侍兼御史中丞，守度支尚书，太建十年卒，赠太常卿，谥曰敬，重赠中领军，祯明初，配享高祖庙庭，重赠侍中、中抚军，谥曰忠敬，有集五卷。


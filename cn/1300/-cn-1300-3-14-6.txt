绿竹王刍

《随笔》中载：“毛公释绿竹王刍，以为北人不见竹，故分绿竹为二物，以绿为王刍。”熙宁初，右赞善大夫吴安度试舍人院，已入等。有司以安度所赋《绿竹诗》，背王刍占说，而直以为竹，遂黜不取。富韩公为相，言：“《史记》叙载淇园之竹，正卫产也，安度语有据。”遂赐进士出身。予又记前贤所纪，仁宗时，贾边试《当仁不避于师论》，以师为众，谓其背先儒训释，特黜之。盖是时士风淳厚，论者皆不喜新奇之说，非若王氏之学也。


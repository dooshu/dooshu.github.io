卷二百五十九

钦定四库全书

历代名臣奏议卷二百五十九

明　杨士奇等　撰

赋役

宋光宗绍熙元年臣僚言古者赋租出於民之所有不强其所无今之为绢者一倍折而为钱再倍折而为银银愈贵钱愈艰得谷愈不可售使民贱粜而贵折则大熟之岁反为民害愿诏州郡凡多取而多折者重置於罚民有粜不售者令常平就籴异时岁歉平价以粜庶於民无伤於国有补诏从之

秘书监杨万里上奏曰民输粟於官谓之苖旧以一斛输一斛今以二斛输一斛矣输帛於官谓之税旧以正绢为税绢今正绢外有和买矣旧和买官给其直或以钱或以盐今皆无之又以绢估直而倍折其钱矣旧税亩一钱输免役一钱今岁增其额不知所止矣既一倍其粟数倍其帛又数倍其钱而又有月桩钱版帐钱不知几倍於祖宗之旧又几倍於汉唐之制乎此犹东南之赋可知也至於蜀赋之额外无名者不可得而知也陛下欲薄赋敛当节用度用节而後财可积财积而後国可足国足而後赋可减赋减而後民可富民富而後邦可宁不然日复日岁复岁臣未知其所终也

吏部员外郎陈傅良上奏曰臣闻熙宁以来用事者始取艺祖之约束一切纷更之驯至於今而民力之困极矣盖自祥符奏立诸路上供岁额熙宁新法增额一倍崇宁重修上供格颁之天下率一路之增至十数倍迄今为额是特上供耳而其他杂敛皆起熙宁则以常平寛剩禁军阙额之类另项封桩迄今为额至於元丰则以坊场盐酒香矾铜锡?枰披剃之类凡十数色合而为无额上供迄今为额至於宣和则以赡军籴本与凡应奉司无名之敛合而为经制迄今为额至於绍兴则又以税契七分得产勘合添酒五分茶盐袋息之类凡二十余色合而为总制迄今为额最後又以系省不系省有额无额上供赡军等钱均拨为月桩大军迄今为额而折帛和买之类不与焉夫取之之悉如此而茶引尽归於都茶场不在州县盐钞尽归於榷货务不在州县秋苖斛?十八九归於纲运不在州县州县无以供则豪夺於民於是取之斛面取之折变之科敷取之抑配取之赃罚无所不至而民困极矣夫艺祖以得民心受天命而使困穷至此此天所以复命寿皇爰暨陛下将以捄民穷也书曰天明畏自我民明威方今之患何但夷狄盖天命之永不永在民力之寛不寛耳岂不甚可畏哉陛下知畏则宜以捄民穷为己任陛下以捄民穷为己任则大臣不敢苟目前之安大臣不敢苟目前之安则羣臣陈力何乡不济此艺祖意也亦天意也惟陛下留神幸甚

光宗时彭龟年乞蠲积欠以安县令疏曰臣窃观今日县令之难非特士大夫知之朝廷亦必知之夫朝廷以新改官人必使为县是知其不可为而强之也独知县得以二年为任是虑其不可为而优之也然不求其不可为之实而去之何哉殆未有以此告陛下者乎臣出入州县粗知其故凡今日县令之所以难者盖以财谷之出入不相补尔岂特不相补直有铢两之入而钧石之出甚相絶者臣不暇缕数但深所怪者一责其出而不子其入也夫天下之财赋县当受之民州当受之县而今之民输财者皆在州矣县之合输於州者初无额可取也唯无额可取故逋欠积压有至十数万缗者夫州既以得之民者输於上矣而其责之县而未得者皆以为逋也县令初至新政未修旧欠已廹那移借兑所不能免猾吏假托以为奸大姓媒蘖以为讼而令不能久其职矣甚者严号令事箠楚诬良民以为逋假公事以罚钱而监司不容不取问送勘而令不得安其官矣此非独令之罪盖有以使之然也臣愚欲望陛下将诸路属县欠监司若州乾道九年以前未解钱尽并与蠲放庶几县令不为积欠所压可以少行其志如此则虽不强之而可使就虽不优之而可使安庶亦能使之为陛下尽抚绥之职矣实天下幸甚

龟年又奏曰窃惟和买行於东南今近百年独绍兴一郡施行无定制议论无成说致烦明诏令廷臣集议臣尝考究绍兴和买不唯始初敷额太重立制不均而朝廷每欲更张未及施行辄为浮言胥动又复转易其病全与东汉不能均河南南阳之田相似病根如此虽有良药无如之何然既有朝旨集议臣叨缀从列敢不罄竭愚虑以备采择臣尝谓今日士大夫论绍兴和买不过二说欲究实上四等诡名者其说正大而易敝欲均科及下五等小户者其说均平而不正何谓究实之说正大而易敝臣闻经界之初绍兴和买乡村物力三十二贯科一匹今则十七贯三百五文科一匹此皆上户走为下户之敝若核实诡户归之上户则物力自寛和买自轻虽以严法行之人自无辞然从前为绍兴守令者孰不知出於此而卒未能革间有不畏强御者财行一二而揺撼於後者已百十矣今日改正者曾无几何而後日走寄复如初矣利之所在人所必趋一重一轻谁肯就重此所以不能使之无敝也何谓均科之说均平而不正夫不分等第一例科纽自此重者皆轻必无避免之谋无者皆有亦无隐寄之处可不谓公平矣乎然和买本非常赋也而今以常赋之法行之此不可也或者虽云江西及浙西平江等处和买通五等皆敷今绍兴独不敷及五等是偏也殊不知和买不及五等在今日犹为仁政若得他州并五等不及岂不幸甚今乃欲引他州刻取之法以例绍兴又不可也或者又云和买初敷时官司给钱所以不及五等人户政恐其无物力可恃失陷官钱今既无此虑自可敷纽岂不思支钱而取绢则不及无钱而白取则及之岂为民父母之道乎又不可也此所以不得谓之正也然则若之何而可臣谓今日和买本非合取於民之物但以版图未复用度未充不能遽捐之予民既未能捐之予民则取之之法岂可不立夫法亦贵於平而已矣今既上四等有和买下五等无和买开之以走寄之地安能禁百姓之不为哉前日田产自三十六贯减至十七贯敷一匹後日必自十七贯减至四五贯敷一匹未可知也而可不救乎臣所以尝有请以上四等有田产人户和买七万七千余匹乞籍为定数令今後一随田产推割除受可以絶目前走寄之敝唯是有田产下五等人户和买计四万七千余匹今户部蠲放四万四千之数於内除豁逃絶等一万一千余匹外亦已放及三万三千余匹止有一万四千余匹未有着落欲乞户部更与寛容本府一年从本府选择逐县令佐有风力可倚仗者於今来下五等户合敷和买四万七千匹数内更切根究走寄之数若再根究到走寄之数物力自寛又有上户买下户之田亦合依上户等处起纽和买如此则今来一万四千匹未充之数渐渐可补但须预降指挥令本府今後根究得隐寄及增起到上户买下户田产上和买不得过今十万之额如或有余即增上物力钱贯均敷庶几不致重取於民然此亦只是目前救敝之谋即非久远通行之策济所不及犹在夫人异时国家傥遂恢复财用稍寛则将此无名之赋一切扫除方始无愧於古谨议

龟年又进故事曰戴盈之曰什一去关市之征章臣龟年曰盈之此说乃後世不能复古之根本也凡古制之所以坏者必有私情蠧之私情不能去而求复古无是理也盈之既知什一之不可重关市之不可征亦知民之不堪而古之当复矣在战国时如盈之用心者岂不可进而孟子辟之如此其严者政恐其有所牵系也盈之所谓今兹未能者果何为哉不求其所以未能者先去之而徒欲少损以收复古之名此君子所甚恶也盖是非不两立公私不错施邪正不并用一废则一兴一消则一长所以古人谓去恶如农夫之务去草焉絶其本根勿使能植则善者信矣未有恶未去而能为善者也谓之今兹未能则是其为国犹有资於横敛而但欲少损以俟来年而後去安保来年不复矣乎奈何世之谋国者多为此论以其易入也听人之谋者多喜此论以其易从也若井田法难卒行宜少近古限民名田以赡不足之说若古人节俭什一而税如太古难宜少放古以自节之说世皆以为通於世务不知自今观之果何益哉不特谋国如此人君於迁善改过之间而一为此论所惑则亦将因循苟且展转汨没卒陷於过失而已耳可不戒哉

宁宗嘉定八年江东转运副使真德秀奏乞倚阁第四第五等人户夏税疏曰臣等近各具奏请倚阁本路旱伤州县第四第五等人户夏税转运司准六月二十七日尚书省劄子夏税钱帛并系上供准拟支遣窠名近已有臣僚奏请令州县寛缓催理本司自可照应施行劄付本司照会臣等不敢避再凟之诛须至洊干宸听窃惟今岁之旱不同常年在民既有非常之灾伤在国家当有非常之恩恤盖常年之旱或在已种之後若旋即得雨已槁之苖犹可复生或旱伤所及仅止数州有无通融尚足相济或有旱无蝗则下田之已种者犹可薄收或本道虽菑而邻境无虞则所忧者不过土着之民安慰拊循犹易为力今江东民田既皆失种秋成一事不可复言建康太平等七州旱势最甚之外饶亦半歉各处贵籴既无由可以相资而淮浙荆襄又皆告旱招徕客米亦病其难飞蝗蔽天所在害稼遗孽盈野未易扑除近水可种之田农民极力车灌劳费百倍寻即一空麻豆荞麦之种斗直不啻千钱典质借贷仅能入土而旋踵又为白地矣安庆光州流民自池州渡江而趋饶信者前後相续臣提举尝以奏闻长淮以北方寻干戈而淮土又自不熟此去流移必多本道沿江诸州未免首被其害丁卯戊辰饥疫之祸近在目前此臣等所谓非常之灾伤近年所未有也今当贵籴之初已有盗贼之渐池州境上黥徒剽掠建昌休宁饥民敓攘若使向去阙食是遗盗贼以其资邦本不宁将为大患是时虽欲蠲租弛敛以消弭之亦无及矣臣等以为灾变如此天意难测转移之要全在民心惟国家大施非常之恩恤以召人和庶几天意可回而灾变可息臣等职有常守未敢尽言而本道所当矜恤无如下户所苦莫甚催科况夏税之敷本由计亩而起田既荒芜税何从出臣等切见孝宗皇帝淳熙二年建康大旱即从守臣刘珙之请蠲是岁夏税七年江饶等州旱既诏逐州第五等人户未纳夏税倚阁五分复虑艰於输纳又诏逐州第四第五等人户未纳今年夏税日下倚阁其後池州兴国军旱皆尝蠲放当年夏税载在史籍不可胜举仰惟圣心岂不顾惜经费独惟民命所在实系社稷安危权其重轻理当如此况江东州县自丙寅用兵以来民力凋残尤非昔比虽号为上户不足以比他处中人之产况於末等尤更可怜夏田才种则指为借贷之本以度冬秋田甫揷则倚为举债之资以度夏今田亩荒芜无可指拟借贷之涂既絶生生之计遂穷经营餬口且患不给况吏卒在门有贿赂之费追呼在官有拘系之苦愁叹之声实不忍闻近蒙圣慈寛限催理仰见陛下圣明洞照疾苦民间见此寛恤之令妄意必蒙蠲除虽蚕麦稍熟去处类皆贱价转变以充口食及限满追理官司督促愈严自谓前既少寛今难更缓遂以常岁两月可催之数并欲责偿一月之间是陛下前日寛展之恩适足以使民受峻廹之害以臣等观之若今便蒙除放未纳之数已自不多将来终无可催亦必不免除放但早放一日则民免一日之苦若除放稍迟於官初无所补徒使贪吏?胥得以并缘侵渔重为赤子之病臣等以为陛下当以孝宗故事为法若以今日国用非乾道淳熙比除信饶外且乞加惠七州其七州夏税姑置四等非敢不恤国力姑息要誉既叨奉使一道亲见民间狼狈如此岂容不以实言陛下仁俭之德必不与饥困无聊之民较此毫末但恐堂陛尊严四方旱伤之状未必一一尽闻则臣等之言疑若张大其事淳熙八年淮淛江东饥诏遣着作郎袁枢将作监主簿王谦躬亲按视今愿考循故实选遣朝臣徧行本道如臣等所言稍涉欺诞甘受罔上之诛所有七州第五等夏税仍乞先赐倚阁以昭陛下之德意以广孝庙之仁恩臣等不胜至望

寜宗时青田县主簿陈耆卿上奏曰臣闻之孟轲曰行仁政必自经界始经界盖良法也不幸而经界法坏则所信者簿书耳并簿书而不足信则何所取信哉且有田则有赋役此常理也田有多寡则赋役有轻重亦常理也今之世乃有田愈多而赋役愈轻者有无田而赋役反重者此弊在在有之而本郡尤甚姑以青田一县言之自往岁巨浸之後片纸散逸而纵横变化在吏之掌握而已税之厚薄当视其物力物力之高下当视其产今田顷亩初不见於簿而物力之贯伯独载之簿若是则其源既失矣过割用物力簿起催用二税簿二者所当相关而今初不相知岁遇攅造不过以往年陈籍沿袭抄转而已陞降出没既莫得详乡胥里豪始得株连奸伪以为牢不可破之计故有一户而化为数十户者有本无寸产而为富室承抱立户者有虚为名籍以避敷敛稍久而成乾没者但见逃絶之家日多租税之额日减上下愁叹而莫知其弊之所自邑令之有意者思欲厘正之然细民吐气而大姓则忿然不怿矣官本制民而今制於民触类而长之又岂独一青田也哉三岁一推排此常式也今或至十年而不讲是使民之患苦无时歇也然则簿书何自而正乎臣愚欲乞睿旨行下诸路戒饬所在官吏申严推排之法其出入规避者重置典宪每岁攅造必选一邑佐之清强者躬督其事既成则并旧籍上之郡郡复委寮属研核之有诉不平或得其实官吏俱从收坐庶几赋役均壹牒讼稀简吏称职而民安业诚非小补

耆卿又代上殿劄子曰臣窃惟今日科敛之法大槩极矣而极之中又有轻重焉夫粟帛者民之所有也钱者民之所无也民合输粟与帛而官俾之输钱固已非矣至有名曰上供银钱而其祸酷於二税者此不可不知也闽之郡八其最甚者曰泉臣因廵行入境见其土薄濒海民多艰食而永春德化安溪三邑介处穷谷怵廹尤甚正赋窘无以办况其他乎稽诸故常每岁台信建昌邵武四郡縂纳上供银两一万五千六百盖为本州衣缣之助蠲半之後惟广信仅仅取足三郡则否自乾道至开禧已积逋十五万疋为钱七十五万缗前此守臣虽闻於朝然止及三州逋久之弊未及本州科敛之弊也祖例产钱一缗以上合输银钱无官民之分也其後祝圣道塲及逃絶户得免免者犹未衆也其後一命以上咸得免而免者始衆矣又其後士凡荐於天府而籍於太学者咸得免而免者愈衆矣免者愈衆则科者愈寡故以官户士户合科之赋而并於贫弱之家赀不满百例行科配厥价微踊每两科至二千八百正钱之外有头钱有带钞发纳钱有纲脚暗脚等钱民无所措则有沦落有奔迸有咨怨号呼而已夫一指有伤则通体不乐三州之民民也泉之民亦民也彼不之输而此代受其害得无忧乎开禧初年有旨严趣逐郡照元抛色目应副矣而积压如旧为今之计非得朝廷主盟以三州银额拨回俾之认纳而本州衣缣自行措置弊无由革纵未能然亦当为七邑下户痛絶前扰而均之有品秩者之家赀不满贯而科及额外而科者必罚无赦断在必行毋挂墙壁则远民可以息肩矣臣不胜惓惓江西提举袁燮上便民劄子曰臣闻差役旧法惟以物力高下为序自大至小谓之鼠尾劳佚虽均而物力不侔有至於破产者迨淳熙间始立倍法自增及一倍二倍以至三倍而有歇役十年八年六年之别高者稍频而不害下者由是而少寛可谓良法矣然行於州县未能尽晓但谓朝廷专用倍法而不知兼用鼠尾法窃详当时建议之臣有曰窄都不及歇役年限去处即从递年体例所谓窄都者即绍兴三十二年指挥地里窄狭人烟稀少不及十大保者是也所谓递年体例者即鼠尾旧法也地里既狭人烟又稀役户无几矣决不能及歇役十年八年六年之限故倍法有所不行而仍用鼠尾法今州县间未逹递年体例一句都分寛狭槩用倍法此役所以纷纷也欲乞朝廷的确行下明言递年体例即鼠尾旧法寛都用倍法窄都用鼠尾法二者并行而不相悖诚便民之大者

燮又奏曰臣尝谓差役之法惟其实之为贵视其物力果可以堪役而役之则劳而不怨矣今诡名挟户不胜其多有编户寄产於官户者有与黠吏通谋私减物力者有搢绅之家以前後历任为数户以避限田外充役者惟已是便奸计百出独善良之人畏法自重宁劳苦以执役而不肯诈欺以苟免遂致役并而家破又有都分虽寛而实堪充役者不过数家循环不已暂歇复充屡役之後其家亦破良可悯也伏覩庆元重修诈伪?诸诈匿减免等第或科配者以违制论又重修格获诈匿减免等第科配者以所告财产经减免者给五分未经减免者给三分之一今若申严此法务在必行则诡名挟户渐少合役之户渐多而频并充役之家亦渐寛矣臣又覩绍兴二十八年指挥乡村都保比近地里窄狭人烟稀少并不及十大保处并为一都臣愚窃以为人烟虽稠十大保虽足而充役不过数家暂歇复差者亦宜比上项指挥与邻都通融差保正免於破家亦仁政所宜施惟圣慈亟图之

理宗时知安庆黄干代抚州陈守上奏曰役法之弊其来尚矣国家之制保副正谓之大役户长谓之小役二役皆选之每都人户大役者非户产稍高不在其数至於小役则税钱或不满百亦所不免寛都人户有至二三十年方一差者狭都人户有三五家循环充役无岁不受其害者故物力之家虽置产於狭都而必立户於寛都虽散其产於狭都而必并其税於寛都彼寛都之役日以寛狭都之役日以密寛者益富而密者益贫贫者益劳而富者益逸劳者日益朘削而逸者日益封殖劳逸不均而中产以下破荡流移深可怜悯窃以保正副所管者烟火盗贼故必本都之人而後可充户长所管者催科亦何必皆本都人哉况今之保正副户长者皆非其亲身逐都各有无赖恶少习知乡闾之事为之充身代名执役之亲身虽屡易而代役之充身者数十年不易也故莫若差大役则限以都差小役则不限以都而限以乡一乡数都寛狭相通则富者不至於逃逸而贫者不至於独劳休养生息加之数年小户渐为中户而为公家执役者甚衆则大户中户亦不至於有频差之扰更劳迭逸其利无穷此亦固国本之一端也干又代抚州陈守奏曰古者取民之法惟租税而已其余山泽之利皆与民共之茶盐酒榷之禁古无有也後世国用匮乏权一时之宜以纾目前之急耳今国家征榷之法密於前世无一目之漏一孔之遗而国之租税所以为公家经常之用者顾乃为奸民变易名色搀乱簿书谓之逃户夫户则逃矣其田固自若也水不能飘火不能焚非箧笥所藏非人力所徙自古以常存谁得而掩覆之哉其所以不究见者乡司实执其权耳税产之陞降出於乡司而为是逃亡倚阁者亦出於乡司为官吏者又皆苟简岁月应文逃责孰肯一一而研究之哉故莫若使为县令者尽括诸乡之逃户具为一书随其一任之力根括捜求期复旧额及其终更具申於州州考其实以为殿最少示黜陟磨以岁月则税额可以复旧而国用可以自足与夫屑屑於常赋之外以求足用之道者大相远矣

吏部员外郎陈傅良因轮对上言曰太祖皇帝垂裕後人以爱惜民力为本熙宁以来用事者始取太祖约束一切纷更之诸路上供岁额增於祥符一倍崇宁重修上供格颁之天下率增至十数倍其它杂敛则熙宁以常平寛剩禁军阙额之类别项封椿而无额上供起於元丰经制起於宣和縂制月桩起於绍兴皆迄今为额折帛和买之类又不与焉茶引尽归於都茶场盐钞尽归於榷货务秋苖斗斛十八九归於纲运皆不在州县州县无以供则豪夺於民於是取之斛面折变科敷抑配?罚而民困极矣方今之患何但四夷盖天命之永不永在民力之寛不寛耳岂不甚可畏哉陛下宜以救民穷为己任推行太祖未冺之泽以为万世无疆之休且言今天下之力竭於养兵而莫盛於江上之军都统司谓之御前军马虽朝廷不得知縂领所谓之大军钱粮虽版曹不得与於是中外之势分而事权不一施行不专虽欲寛民其道无繇诚使都统司之兵与向者在制置司时无异緫领所之财与向者在转运司时无异则内外为一体内外一体则寛民力可得而议矣帝从容嘉纳

时诏令刑部侍郎史嵩之筹画粮饷嵩之奏言臣熟虑根本周思利害甘受迟钝之讥思出万全之计荆襄连年水潦螟蝗之灾饥馑流亡之患极力振救尚不聊生征调既繁夫岂堪命其势必至於主户弃业以逃亡役夫中道而窜逸无归之民聚而为盗饥馑之卒未战先溃当此之际正恐重贻宵旰之虑矣兵民陛下之兵民也片纸调发东西惟命然事关根本愿计其成必计其败虑其始必虑其终谨而审之与二三大臣深计而熟图之若夫和好之与进取决不两立臣受任守边适当事会交至之冲议论纷纭之际雷同和附以致误国其罪当诛确守不移之愚上迕丁宁之旨罪亦当诛迕旨则止於一身误国则及於天下

中书舍人袁甫论履亩劄子曰臣仰惟陛下一念爱民上通於天急闻谠言如恐不及臣窃伏思念计田输劵此事大非得已必须施行之际倍切谨审勿谓指挥已出惮於参订致贻後悔及今明示德意务体下情使人户晓然知朝廷寛恤之心庶几不致激成他患今谨条列於後

一指挥内一条人户所纳官会各州军截凿一角发解朝廷臣谓令各州军截凿不若令人户自凿齎赴官司何则官司截凿人户弗信许人凿纳大信乃昭或谓人户凿纳必有夹杂伪会之弊殊不知此虽有之然其弊亦自有限况只凿一角真伪自可稽考若从官司截凿彼直谓以空言绐我将来官司仍前发出行用则彼固已有怨忿之心矣人情不甚相远如许其自凿以纳官则心不疑则目前虽有输财之苦亦知会少而价增异日可以获利庶几其不怨大凡处事当体下情朝廷但知出令不可屡改不思怨谤一兴势须改令与其改於怨谤既兴之後孰若修於怨谤未形之先或又谓我但真行截凿足矣何恤人言殊不知朝廷用度目今窘急州县揣知此意必有密献不必尽凿之说者朝廷处匮乏至极之际万一惑於其言岂不中天下之疑纵使不为迎逢者所惑然人之疑心难以家至户晓必曰截凿一也何苦不许人户为之而官司必欲自行之耶臣之愚只是一个信字使天下晓然无疑而已

一指挥内一条令各州军拘人户纳官会分为六限每限半月计三月可足以臣观之将来人户输纳不时州郡必致申请朝廷与之展限却恐限内先纳者皆是畏谨及贫弱之人违限不纳者却是顽梗及巨力之户朝廷今者施行正欲恤小然究其流弊反使强家滥被寛恩而弱户先受督责岂不倒行逆施耶臣欲反此说而用之令州郡先催形势有力之家立定期限不许申展一则顿改收买会价必然骤长二则不堕势家之术希望展限以求幸免三则贫小者见州郡严於大家其心大服彼大家者事力有余许限内责其必纳更复何辞待大家纳足後催中户中户力虽稍薄然彼皆各自爱惜须能依限输官末後视所收多寡如何斟酌事体催贫小之户或已纳数多则朝廷施行寛恩可使贫小者沾被大凡作事寛严并用如此措置诚为两得其宜

右开具如前委是利便断可施行免致後悔伏候?旨甫又奏曰臣窃惟近日收减会子指挥令人户有田一亩输会子一贯分为六限三月而足臣尝奏论州县奉行往往不体朝廷之意致使中下之户先受督促之苦其豪家巨族与吏表里不以时输此大弊也谓当先督形势之家严示约束如期输纳陛下既然臣之说臣退而告诸宰辅亦谓可行日徯续降指挥而犹未也臣亦闻其说矣盖曰势家竞买则价骤增然後催中户以及下户反收贵价之楮甚而无可买者非所以利贫弱也臣窃以为过矣今惟忧楮之不贵不必忧楮之太贵也楮贵而无可买正自可贺有何可忧朝廷见下户之无可买也则寛恩可施矣此所以利贫弱也而何不利之有或又曰势家廹之太急恐滋怨而激变此亦过计也输财助国自古有之况自故相当轴士大夫不义而取之者多矣今以前日之所渔取者还以为公家之助非父祖生产作业传诸子孙者也何至遽生变耶朝廷处事往往当忧者不忧而不必忧者反以为忧何谓不必忧士大夫决不因此而生变是也何谓当忧臣滥摄铨曹仍兼西掖日日书黄及书填绫纸纷乎不胜其多此等皆号官户然而未必尽鬻爵也用兵以来窜名功赏者皆妄庸无赖人耳又近年朝廷给降祠牒不计其数极目村疃尽化缁黄寺观之内童行少而僧道多大槩皆横目无知之人此等易於为乱不若士大夫之有所顾惜也乃置此不忧而独忧士大夫何耶且有力之士大夫亦犹有力之寺观耳今法令之行将先寺观之大者乎抑先其小者乎如谓势家不可先督则寺观之大者亦付之徐徐云尔而可乎论者又谓兵法攻瑕则坚者瑕攻坚则瑕者坚今不先督世家此亦不攻坚之意也臣以为国容军容各有不同两陈相对志在决胜则攻瑕可也抚柔此民恩意绸缪而先治贫弱可乎或又谓子产有言安定国家必大焉先臣亦以为不然郑蕞尔国伯有伯石之徒逞暴恣行视公室何有故子产救之以弱今朝廷清明法度整肃上下一心安得以列国为比故臣观今日之事所以牵制而不敢断者一言以蔽之曰未能尽捐私意而已姑息於形势之家而不念贫弱之户此病何自而发哉私意未克刚志未决故耳譬犹治深痼之疾当使元气不伤而疾自去有庸医者乌喙大黄轻於尝试无救於疾而气先耗矣计田输劵此用乌喙大黄之喻也毋用於贫弱而独用於形势则可以全安而无害不亦殆哉臣十有八日侍经帷陛下语臣曰修内司有田七万八千余亩若以收减会子指挥言之亦合照数输纳今欲特降十万贯赴封桩库交纳以充收减之数臣仰见陛下急救楮币自上率下无所吝惜如此臣助赞陛下此举足以大服人心已而伏覩指挥一一皆如圣谕又见陛下言行相应勇於断制如此夫以陛下尚且为天下倡而士大夫独不能为衆人户倡乎臣愚欲乞睿断行下诸监司专主先督势家之说过期不纳者必罚无赦如州县奉行不虔纵胥吏与势家为地抵拒拖延慢上之令则监司定将守令按劾如监司曲为庇护不即发觉许台谏纠察以闻自昔圣王之治天下不过寛严并用各得其宜而已严於监司守令以督形势之家待输纳数多楮贵物贱则贫弱之户大示寛恩至此方表陛下怜贫恤小之心上通于天是亦祈天永命之一助也臣叠冒天威罪何所逃惟陛下裁赦

甫又奏曰臣近者伏覩朝廷履亩收劵指挥退而精思画为两条一曰示信官同人户截凿使天下知的然有收减之实而不至溺於空言二曰恤小先督形势之家使天下知贫弱者其末必寛而不至流为虐政终始两说言之恳切至於再三欲乞备圣旨分明行下而侧耳未有闻焉臣自知诚意不足感动然终不敢喑默遂己者盖履亩本非仁者所当为乃大不得已而为之耳於大不得已之中而所行之有方足以救楮币之穷则公私俱便亦未可全谓之不仁也自昔朝廷行事而犯不韪之名天下不亮其心往往激成大祸熙丰犯新法之名谁复亮其兴起治功之心建绍犯事雠之名谁复亮其与民休息之心开禧犯开边之名谁复亮其恢复故疆之心然则今日犯履亩之名而欲人亮其急救楮劵之心亦可谓甚难矣虽然苟能行臣示信恤小之说则天下知吾不以空言欺天下而使天下贫弱之户终被寛恩则犹可救药也臣闻诸道路自此令之出大家巨族虽睨视未动而大寺观主首之杰黠者巧谋诡计已窥伺朝廷之意向有欲挑包散衆者矣有欲鬻常住之产者矣大者既然小者胥俲劝谕之术既穷必将厉威刑以廹之当是时强有力者营关节托声势足以自庇而系累笞箠以应官司之期限者皆弱小者也乡村小寺观缁黄猥杂何可胜数彼岂皆畏法循理之人哉且何独寺观为然如鬻爵冒赏之村夫与亡殁官户之不肖子平时常赋犹不乐输今廹以出钱是无故剜其肌肉也彼又岂肯俛首帖耳受系累笞箠之苦耶县道差人催督始以抗拒抗拒不已继以?击其间廵尉不识事体奋臂争鬭则激变挻祸自此始矣此犹曰将来之患也只如目前科配会子之数亦自难行盖缘田有肥硗苖有轻重产钱有多寡在在不同难以拘泥且以临安言之自十亩已上至四十亩均纳苖一石此则田愈硗则苖愈轻也其它州县有及此者苖极轻者为上田极重者为下田产钱之不等亦复若此槩曰履亩岂能遽得平耶行法不平则乖争之端已见矣如闻上户已有一种议论皆谓仓猝之间买劵未办吾之岁收惟有米耳朝廷当此稔岁储米为荒歉之备亦为有利於国为此说者乃窥测朝廷名为收减而实则横歛耳呜呼陛下之心曷尝为谋利而出此令哉彼见截凿之令未必果行故以利心量我耳臣一闻此语即披沥肝胆对衆言之其语乃塞若陛下不肯明白截凿亦使臣虚负斯言矣臣所以极陈事理如上所云者大要欲陛下知天下人情如此知天下揣摩意向如此知天下求为脱免之计如此则陛下岂能家至户晓又岂可刑驱势廹也哉反覆思虑惟有臣之二说示信以释天下之疑恤小以消天下之怨寓德意於号令之外回阳和於肃杀之余使天下亮陛下之心而已臣更有一说天府者天下州郡之所取则也畿漕者诸路监司之所视傚也行之有道守之不移必当衆截凿必先催形势以此推之天下大书榜帖揭之通衢有目者见有耳者闻咸曰示信如是恤小如是孰不以天府为准以畿漕为法遍天下欣然听从也哉如商邑无以为四方之极则外之分符持节者且将有辞於我以为近甸尚不能行而何以令天下志卑者苟逃责而好高者解印绶矣荀悦有言荣辱者赏罚之菁华也陛下有此菁华而不善用之臣谓宜宣召顔熙仲赵与□谕以陛下至诚恻怛之心所宜上下交相孚洽其州县有不扰而办者首加褒擢而不然者必罚无赦菁华发用则人心兴起仍乞陛下宣谕宰辅所有中书之务不系大体者权令执政分押不必尽劳宰辅为宰辅者专以择监司大守为务下至县令亦合人人知其材之短长与其用心之邪正今者出堂甚晚尽可会聚抡材如更欲广其见闻则当进侍从而博询之既知之矣然後拣选疏剔斥其不善者而奬其循良者如监司大守果有风力待其绩効既成虽骤寘清华可也譬如人之一身精神周於躯干则可以常安而无疾今中书汨汨於细务而精神不周於事几臣之所甚惑也呜呼抚太平无事之运人谁不以为易今外而边事方殷内而又倡为履亩之说此何等题目既不得已而犯之必磨淬精神求以善其後庶不至於大可悔恨耳奚独宰辅当然哉陛下之精神所以鼓舞羣动者尤不宜有一息之宴安而使天下有一夫之怨讟也汉武帝席文景富庶之余患国用不赡用桑孔辈不过更钱币筭舟车数事尚不曾行履亩之下策而犹不免乎海内虚耗至下轮台诏封富民侯仅能转危亡为安存况今日乎陛下如视为等闲小事无庸过虑方且听不必尽行截凿之说而自悖收减之初意动揺於左右浸润之言而形势之家与夫大寺观得以内降脱免此又陛下自挠其纪纲而它人无所致力者也惟圣明以社稷生灵为念察臣狂斐之言原臣屡凟之罪及今续降增添德意指挥而毋致後日下哀痛之诏力遏请谒动揺之渐而毋轻蹈御札已事之步臣不胜大幸洪舜俞进故事曰鲁宣公十有五年秋初税亩初者何始也税亩者何履亩而税也初税亩何以书讥何讥尔讥始履亩而税也

臣闻立法以取民莫患乎其作俑也夫君与民本一家国用乏而取诸民民出其所有以供乎上犹子奉父孰不敬应然自昔什一之法公田藉民力而畊收其岁入民田之私则未尝有税鲁剏法履亩以税之国用不足盖有甚不获已者圣人於此乃书初以示讥岂非初之所剏疑若特一时之暂而後之沿袭必假是以行其无艺之敛如螽之生蝝其害未有底止二吾不足而用田赋此其俑也武帝纪书初筭商车初筭缗钱初榷酒酤颇识此意

金炀王天德二年河东南路转运使毛硕上言曰顷者定立商酒课不量土产厚薄户口多寡及今昔物价之增耗一槩理责之故监官被系失身破家折佣逃窜或为奸吏盗有实钱而以賖劵输官故河东有积负至四百余万贯公私苦之请自今禁约酒官不得折准賖贷惟许收用实钱则官民俱便

世宗问参知政事魏子平曰古者税什一而民足今百一而民不足何也子平对曰什一取其公田之入今无公田而税其私田为法不同古有一易再易之田中田一年荒而不种下田二年荒而不种今乃一切与上田均税之此民所以困也

宣宗时高汝砺为尚书左丞时高琪欲从言事者岁阅民田徵租朝廷将从之汝砺言曰臣闻治大国者若烹小鲜最为政之善喻也国朝自大定通检後十年一推物力惟其贵简静而重劳民耳今言者请如河北岁括实种之田计数徵敛即是常时通检无乃骇人视听使之不安乎且河南河北事体不同河北累经刦掠户口亡匿田畴荒废差调难依元额故为此权宜之法盖军储不加多且地少而易见也河南自车驾廵幸以来百姓凑集凡有闲田及逃户所弃耕垦殆遍各承元户输租其所徵敛皆准通推之额虽军马益多未尝阙误讵宜一槩动扰若恐豪右蔽匿而逋征赋则有司检括亦岂尽实但严立赏罚许其自首及听人告捕犯者以盗军储坐之地付告者自足使人知惧而赋悉入官何必为是纷纷也抑又有大不可者三如每岁检括则夏曰春秋曰夏量中间杂种亦且随时量之一岁中略无休息民将厌避耕种失时或止耕膏腴而弃其余则所收仍旧而所输益少一不可也检括之时县官不能家至户到里胥得以暗通货赂上下其手虚为具文转失其真二不可也民田与军田犬牙相错彼或阴结军人以相冒乱而朝廷止凭有司之籍倘使临时少於元额则资储阙误必矣三不可也夫朝廷举事务在必行之既行而复中止焉是岂善计哉

元世祖时东平布衣赵天麟上策曰臣闻乾下坤上谓之泰损上益下谓之益民虽极贱而存上交之理则安矣君虽至贵而尽下合之义则圣矣民借君以为心而鼓动天下之化君须民以为用而充给天下之力昔宋兴役而起泽门之讴周经始而适子来之愿原其筑台之实一也下民怨慕氷炭其殊焉岂非一失所用之时而一得之乎秦发闾左之戍而海内愁之卫建楚丘之封百姓悦之究其建城之名一也下民悲喜霄壤其异焉岂非一为无益之务而一有益乎故以逸道使民劳而不怨以当理动衆和而不伤且为人上者百姓之父母也百姓者君之赤子也设或父母陵虐其子其子虽勉强以从之然欲其家道之洽和则不可得也今国家之於下民可谓厚矣窃恐郡县之官未奉国家之明法倘有虐贫陵弱者可不图之哉臣伏见近年诏书有云自三月初至九月终凡劳民不急之役一切停罢钦此臣以为国家之心如天如地非一言之可尽也彼在外之有司因王事之靡盬多以假借为名农务之间乱起丁役局天蹐地无计陈寃虽曰省之其实非也臣又以妨农之役非一今试略举一端顷者会通河路流沙滞水方春之际大兴徒役男执锹畚女饷饮食耕者不得以服亩蚕者不得以伐扬民之生理甚大而不顾则处国家之职者果何务哉此但臣所亲见者也若夫四方之大似山东者非一而其役又非一不亦怨哉或谓依春秋之法役冬月之民则所谓执古礼而不便今崇虚名而受实祸也氷雪凝冬役人多窘春阳扇暖易以施功由是而行之有何不可乎臣意非谓此也春秋之时井田法在末民极寡咸农务功是以恐妨农而移百役於冬也今则不然末民极衆若又用力役之事而妨其农则饥寒之苦莫逃矣臣又以郡县之中乡司里正铅椠小技奴隶下材亦皆驱役良民莫敢违拒如或违拒者一旦科差定役之时循恩雠以增减之且差役委乡司里正则将安用彼守令哉此皆小事敢干天听者诚以国家之本莫大於农而国家之宝无急於力也伏望陛下居九重之深邃审百姓之艰难布告中外咸使闻知凡每岁三月至九月有以劳民不急之事擅起丁役托假以为名者并以违制论凡三月至九月有耕耨之田者役无缓急不在其限凡三月至九月有远大差役不得已而差烦农家者有田务之家助资给无田务之家助人力凡力役之品次幸从臣先所献万言策内之说则乡司里正自不得以擅相欺矣然而民力犹未之均农民犹失其所者未之有也

天麟又上寛逃民策曰臣闻贫民业轻而易举下民心愚而若神抚之则聚扰之则散可以德绥而不可以力胜可以道遇而不可以智欺之也今国家灼知此道是以辛酉诏令中统建元以前逃户复业者户下差税第一年全免次年减半三年然後验等第依例科徵自此以後累颁诏文优恤逃户蠲免欠负斯皆先帝天覆地载克寛克仁之惠也臣谓逃民之故有五一曰天二曰官三曰军四曰钱五曰愚何谓天有田之家田为恒产屡经饥俭粮竭就食如此而逃者天所致也何谓官守令苛刻役敛烦兴富以赂免贫难独任如此而逃者官所致也何谓军军资不赡鬻卖田产产既尽矣无以供给如此而逃者军所致也何谓钱生理不周举债乾没子本增积而不能速偿债主称辞而诉官急徵如此而逃者钱所致也何谓愚弗干父蛊陨坠遗业悔恨不及穷困失所如此而逃者愚所致也夫逃民皆无奈之民也倘能存生岂肯逃哉又诏云苟避差发臣谓此则非民之罪乃官长之罪尔昔汉倪寛为内史军发负租课殿当免民闻之大家牛车小家担负输租襁属课更以最此盖民信爱之故也官长诚有忧民爱民之心而民亦信爱其官长岂有苟避差发者哉又圣人云君子固穷小人穷斯滥矣非务本而不能治也若国家但矜而免之则将致浮浪之民轻举而苟免之心生若国家欲急而刑之则将致无恒之流计极而邪滥之事起耳国家矜而免之急而刑之不若使之乐业而不逃也欲使不逃盍亦务其本矣伏望陛下一新汚俗再整淳风下哀痛之诏该化导之义凡令下以前逋负差税并行除免凡有田而逃者听复本业优恤之理并同辛酉诏文凡无田而逃者听於旷土占田优恤之理如有复田业者凡复业占田而贫无牛及田器者官为贳而颁之限三年外酬其卖主之直而无息也其限内自欲酬者听凡因军而逃者验实贫与助资之户凡欠负他人钱债者复业之後限五年之外一本一利偿之其限内自欲偿者听凡既复业而尚游手荒废农业者乡三老举於官而罪之逃民已定於是慎名器以絶滥虐之官限田产以絶兼并之家务农桑以絶废业之人课义仓以絶凶岁之厄向之逃民虽赏之亦不复逃矣此谓之务本天麟又上薄差税策曰臣闻晁氏云三王计安天下莫不本於人情人情莫不欲寿三王生之而不伤人情莫不欲富三王厚之而不困人情莫不欲安三王扶之而不危人情莫不欲逸三王节其力而不尽也今国家灼知此道爰究时宜既立斤丝贯钞包银丁石之法又立赋税三十而一之例然而公廪无弥年之积私家无备急之储皆以郡县不均之所致也承平之时烟火万里境壤相接鸡犬相闻或人乐游遨或惨惨劬劳或栖迟偃仰或力役鞅掌富者奢侈而自富贫者困穷而愈贫臣谓不急救之行无及矣古者什一之法关市讥而不征泽梁无禁夏后氏立贡法而义士犹以为不及助彻管夷吾取关市之征五十而一後人谓之霸道盖国法有经而但当平立民财有而不可轻夺也方今赋税三十而取一外有关市之征及酒醋盐茶金漆竹树银铜锡锴山场湖泺海舶江乡竭万物而榷之穷利源而课之国家亦已富矣古者什而取一其实止什一也方今三十而取一比古者其实什五也夫国家之用有八一曰宫禁之资二曰宴好之将三曰赏赐之颁四曰俸禄之给五曰军旅之粮六曰工役之费七曰凶荒之用八曰刍秣之具於此八者之中军旅之粮量为浩大幸从臣言偃兵戈而不动广屯田而自赡亦不须多用民之粮矣其宫禁宴好俸禄刍秣已有供之者焉其余节其所用而用之亦岂多须哉臣又以盐者民之日用增其课利而人不之苦也伏望陛下降弥天之厚福顾下土之微民旁布玉音允符嘉会凡天下农民自屯田随处并兴之後例除租税之半凡天下民户自盐课约量增?之後例除差税之半於是幸从臣先所献万言策内均科差税之法诏谕郡县而均定之用为成式若然则廓造化之洪恩振内外之喜气获神只之阴佑发太平之祥徵民安而社稷自安民富而社稷自富矣

仁宗延佑元年平章章闾上言曰经理大事世祖已尝行之但其间欺隐尚多未能尽实以熟田为荒地者有之惧差而析户者有之富民买贫民田而仍其旧名输税者亦有之由是岁入不增小民告病若行经理之法俾有田之家及各位下寺观学校财赋等田一切从实自首庶几税入无隐差徭亦均

历代名臣奏议卷二百五十九








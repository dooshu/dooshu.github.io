【上之回】

〖《汉书》武帝纪曰：元封四年冬。行幸雍。祠五畤。通回中道。遂北出萧关。回中地在安定。沈建乐府广题曰：汉曲皆美当时之事。按石关。宫阙名。近甘泉宫。相如上林赋云。蹙石关。历封峦是也。〗

上之回。所中益。夏将至。行将北。以承甘泉宫。寒暑德。（《文选补遗》作得。）游石关。望诸（《文选补遗》作渚。）国。月支臣。匈奴服。令从百官疾驱驰。千秋万岁乐无极。（○《宋书》乐志。《乐府诗集》十六。《文选补遗》三十四。《广文选》十二。《诗纪》五。○逯案。上之回者。言上幸回中。所中即行在所。又见雉子班。盖当时习语。所中益言行在所仪从之盛。末二句则赞美之辞。）


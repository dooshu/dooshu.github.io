○钧天乐赋（以“上天无声，昭锡有道”为韵）

异哉天地之乐，其可闻乎。美矣盛矣，神夫至夫。谓其有不见其有，谓其无不见其无。是惟德盛者能感，匪词工者足愉。故昔秦穆之寐也，去乎人间，即乎天上。豁如有遇，杳若无妄。大音嘈兮交作，上帝俨以延望。百神纷纭而齐赴，万变合沓而殊状。日月正其东西，星辰分其背向。乃有地祗上谒，天仙下朝。奕奕翩翩，霓裳羽盖之氵存集；砰砰磕磕，撞钟击鼓之相嚣。舞之者ェェ而中节，歌之者泄泄而匪骄。其疾武足畏，其徐文足昭。遇之以神，殊季札之观鲁；乐而忘味，类宣尼之听韶。是知穷深极厚，於何不有。罕究其真，莫寻其首。德声及於无外，协气积於虚受。骇矣乎乐以和，和之至而天用作，天之神而乐克宣。其动也与元气迭运，共静也与太虚相全。噫乎哉！不可阶升者天道，但见夫乘虚蹑浩。乍如周文之梦，实异季路之祷。获睹天乐之和罗神工之击考。是天之所合，道不虚行。九奏未终，初疑八佾；三叹既退，方异六英。徒观夫镗之内响，优柔之正声。六幽为之震魄，七曜为之垂精。而莫识其曲，达其情。既觉既悟，如喜如戚。天乐之遗音在耳，天神之仿像犹觌。顾何德而承之，受祉於天锡者也。


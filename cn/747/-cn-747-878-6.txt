○南昌王制

门下：昔西周之分陕服，则曰风声所存。南朝之治扬州，则曰本根攸寄。非亲贤硕望，不足以表东夏。非辅相重位，不足以副具瞻。天下为公，百王不易。肆予敷命，匪敢有私。长子某，敦信厚之风，秉孝恭之德。凡迪前烈，率由生知。自剖麟符，往绥淮甸。尊敬师保，奉行诏条。有所问而不千，知为善之最乐。东楚之俗，向风而安。时以为能，朕亦自慰。夫陟明赏善，有国大典。苟得其所，虽亲何嫌。是用特就留台，宠开相府。崇贵之数，仪制存焉。噫！为政无他，勤则有继。举德甚易，终之实难。无以安佚自居，而忘夙夜之戒。无以骄贵自负，而忽药石之言。治乱善败，则有先圣之遗经。宪章文物，则有中朝之成式。谘访佩服，身先行之。敬哉慎哉，无忝多训。可。


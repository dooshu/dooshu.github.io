○塩法議二 【 此一條論正行見引之法】

今聞兩淮之疏引也、新舊兼行、裁省套搭之半、漸銷舊引之積其于正行見引、附疏積引之意。不謀而合、顧其間更有須商確者在焉何也、今淮上所謂新舊兼行者舊引斷自三十二年是矣、乃新引則斷自三十六年、是皆囤戶所收之引而非邊商見到之引也盖自四十三年以前。邊中倉勘。多以賤值投之囤戶。與邊商無涉矣故今欲肇自四十五年。復　祖制行正塩。必以行見引為主。而行見引必以四十四年所到邊鈔為正。今冬到淮。即獲實價。免其守候。早得回邊所慮者惟是倉勘不便填賣因未知实数故倉勘不便填也。則有預關引目之一策焉。此策一行。能使倉勘到淮。即為新引。不苦邊商守候。不令囤戶賤收而貴賣。一舉而邊商內商。兩獲其利誠塩法之一肯綮也。查得萬曆十九年、南京戶部尚書張西銘、條陳預關引目、以免邊商守候之艱本部覆行巡塩御史周孔教等酌議、以為甚便、覆奉欽依、巳經行各運提司運者運司也提者提舉司也呈明按塩衙門、每歲差官徑赴南京戶部、預先關刷一年引目、發司收貯、候九邊商人上納塩粮巳完。投到勘合。即便給發見在引目。聽其下場支塩。免其守候。此法可謂至善、然竟不能行者、何也、彼時但欲速邊商中引之利。而未復見年行引之法。引既不行于見年則雖預先關到引目內商竟不承買夫亦何益之有。故預關引目。必力行見引。而後承買自速。欲行見引。必須關引目。而後支掣不羈。此實相須以為用耳。每年兩淮開中邊塩七十萬五千一百八十引。此所謂見引也。今欲正行見引。即從四十五年為始。預于四十四年冬、該運司遵奉欽依呈明巡塩御史、差官徑往南京關刷丙辰年引目到司收貯、俟今四十四年、邊商納完近年塩粮、中過額引投到勘合、照依到司次序、該司即將見在引目、逐填姓名年月、照例三等順逆榜派給發邊商、賣與內商下場支塩、法令初行。或邊商未必即到。該司查明四十五年。應該行引內商的名。預徵引價貯庫。俟邊商隨到隨給。不必與內商親手貿易可也。其引價准、照倉勘原額大輕之、以五錢五分為率、夫以見引。而更减于倉勘之價。則利在內商。售倉勘而即同見引之速。則利在邊商。兩商均利。而囤戶無所操緩急之權。此所謂正行見引之說也。若夫行見引之商。則又外于積引之舊商。以舊商納新引新舊相補苦樂同之則為行法之平脫非舊商。則見引乃為超掣。神姦出而鑽營。大利大害。反為塩法之蠹。前塩臣設為新單。祈免套搭。祗因行新單一商而行舊單者又一商痛痒既不相關。遲速自生計較。于是終格不行。亦法未盡善耳。運司于部文到日。即查積引舊商共有幾何名數。挨順積壓年月序次。刊為一冊。以巳納餘銀。巳買邊引者為先。其納餘銀未買邊引者次之。冊中商名、止許用一的名、不許混用即名頂名種種詭冐、每年淮南仍行八單。每單亦仍以八萬五千引為率。但內以六萬六千一百二十八數行見年正引以一萬八千八百七十二數。行壓年積引。其積引又倣小塩兼引之法。恐積引數多難消故分為兩小引以消之則一引而行二引。倍為三萬七千七百四十四引。每年編單、悉照刊冊先後順序審定、即以三萬七千七百四十四舊引之商。為六萬六千一百二十八見引之商。此一單見引之數。八之則為五十二萬九千二十四。是淮南一歲正引之額數也。此一單舊數一萬八千八百七十二。八之則為十五萬九百七十六。是淮南一歲附單之額數也。合之則為六十八萬。是淮南一歲八單之額數也。往時搭單之法、如去年行儀字七百八十九單、為七百六十七單所套、七百六十七單、又為七百三十九單所套、凡單內有消乏事故、或姦巧賄脫者、單口各定、難于那補、故每年借庫銀十餘萬、竟難追償而司庫漸空今照刊冊編審人到即為僉點、儻有事故。即移壓冊後。亦誰肯有規脫壓年者乎。則正課定足。而庫藏可永無那借矣。此其小者、至于歷來套招、如束濕薪、昔日素封、盡成乏買、若歲行見引、又何搭單套借之足憂乎、惟是餘銀之數、淮南六十八萬引。除十五萬有奇行舊引外。祗有五十三萬稍縮。係徵新課。若止照舊七錢。雖加割沒。尚未足六十萬兩額解之數。似非八錢不可者。雖徵八錢。視近年淮南所徵餘銀至一兩二錢五分不足。又加借二錢孰多。諸商自能晰此矣。又近年加帶銀五萬六千兩、邊餉所需、難議停止、仍淮南每引帶鹽十斤、徵銀五分、淮北帶鹽二十斤、徵銀一錢、俱照舊行、無庸別議、或曰淮上諄諄以銷邊引為說、而本部獨謂與邊商無涉者、其詳可得聞歟曰、往者邊內二商。相為一體。近者藩籬巳析。分為兩家。每年邊中倉勘。盡為囤戶所收其囤戶即內商之有力者其收價僅一錢有零。甚有往邊賤收。價尤不過七八分而止。葢屯餘軍士所得。以抵月銀之鈔。雖賣價極薄。猶愈覆瓿。邊商安得不極困歟故今淮上以三十六年為新引。實自買自賣。為一家溫飽計耳。于邊商何涉也。今欲急救邊商。湏令邊商實沾引價。欲令實沾。决無越年。稍停一年。即不可待矣。彼四十四以前所中倉勘。能枵腹忍飢待至四十五年而後賣乎。况繇今之法。雖待至五十年。尚有未賣者。故淮上以三十六年為新引。誠未悉邊商之苦耳。又兩淮謂邊商停引在淮需次者、尚有十之二三、亦未免為內商條議所誤、推究至此、見引之行、豈容一日少緩乎哉、


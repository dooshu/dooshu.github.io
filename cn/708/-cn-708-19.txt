卷十九 徵应部


休徵

陈仓宝鸡（出《列异传》）【眉批】以下帝王休徵。

秦文公【眉批】《列异传》作秦穆公，误也。今从《史记》改正。时，陈仓人掘地得物，若羊非羊，若猪非猪，牵以献公。道逢二童子曰：“此为媪，【眉批】媪，《晋太康地志》作媦。常在地中食死人脑。若欲杀之，以柏捶其首。”媪曰：“此二童子，名为宝鸡。得雄者王，得雌者伯。”陈仓人舍之，遂二童。二童化为雉，飞入于林。陈仓人告公，发徒大猎，果得其雌。又化为石，置之汧谓之间，立祠，名陈宝。雄者飞南集，今南阳雉飞县，即其地也。【眉批】后汉光武起于南阳。

汉高祖（出《小说》）

荥阳南原上有厄井。父老云：“汉高袓避项羽于此井，双鸠集其上，追者不疑。”汉朝每正旦辄放双鸠，始此。

白燕（出《王子年拾遗记》）

魏禅晋之岁，北阙下有一白燕，以为神物，以金笼盛置于宫中。旬日不知所在。论者以晋金德之瑞。

晋元帝（出《洞庭记》）

晋元帝时，三雀共登一雄鸡背，三入安东厅。占者以为当进三爵为天子。

北齐神武（出《三国典略》）

北齐神武高欢少曾与刘贵、贾智为奔走之友。贵曾得一白鹰，猎于沃野，见一赤兔，每搏辄逸。进至回泽，有一第屋，兔将奔入，犬噬之，鹰兔俱死。神武怒，以鸣镝射犬，犬毙。屋中有二大人出，持神武衣甚急。其母目盲，曳杖呵二子：“何故触大家？”因出瓮中酒，烹羊以饭客。自云有知，遍扪诸人，言并当贵。至神武曰：“皆由此人。”饮竟而出，遣使访问之，则本无人居，乃知向者非人境也。由是诸人益加敬异。

唐太宗（出《录异记》）

武德末，太宗欲平内难。苑池内有白龟，游于荷叶之上。太宗取之，化为白石，莹洁如玉。登极后，降制曰：“皇天眷佑，锡以宝龟。”

唐中宗（出《独异志》）

中宗废居房陵，仰天而叹，心祝之，因抛一石于空中曰：“我后帝，此石不落。”其石遂为树枝罥挂，至今犹存。又有人渡水，拾得古镜进之。帝照面，其镜中影人语曰：“即作天子。”未浃旬，复位。

唐玄宗（出《录异记》及《开天传信记》）

玄宗在藩邸，有蜗牛成天子字，在寝室之壁。以泥涂去，数日复如旧，如是者三。及即位，铸金银蜗牛数百枚，于功德寺供养；又琢玉为之。后人时有得之者。

开元末，于弘农古函谷关得宝符，遂改元天宝。其符白石赤文，正成“桒”字。识者解之云：“桒者，四十八，所以示圣人御历之数也。”及帝幸蜀之来岁，正四十八年。

唐肃宗（出《柳氏史》）

玄宗在东宫，为太平公主所忌，朝夕伺察纤微，必闻于上。而宫闱左右，亦潜持两端，以附太平之势。时元献皇后方妊，玄宗惧太平，欲令服药除之，而无可与语者。张说以侍读得进见太平宫，玄宗从容谋及说，说亦密赞其事。他日，说又入侍，因怀去胎药三剂以献。玄宗得药喜，尽去左右，独构火于殿中。煮未熟，怠而假寤。蠁之际，有神人长丈余，被金甲，操戈，绕药鼎三匝，尽覆无余焉。玄宗起视，异之，复增构火，又投一剂于鼎。因就榻瞬息以伺之，而神复如初。凡三煮皆覆之，乃止。明日，说又至，告之。说降阶肃拜，贺曰：“天所命也，不可去之。”厥后元献皇后思食酸，玄宗亦以告说。说每因进讲，辄袖木瓜以献。故开元中，说恩泽莫与为比。肃宗之于说子均、垍，若亲戚昆弟云。

肃宗在东都，为李林甫所构，几危者数矣。无何，鬓发斑白。常早朝，上见之，愀然曰：“汝疾归院，吾当幸汝。”及上至，顾见宫中庭宇不洒扫，乐器屏帏，尘埃积其间，左右使令，无有女妓。上为动容，顾谓高力士曰：“太子居如此，将军尽使我闻乎？”力士奏曰：“臣尝欲上言，太子不许，云无以动上念。”【夹批】善对。上即诏力士下京兆尹，亟选人家子女颀长洁白者五人，将以赐太子。力士趋去，复还奏曰：“臣他日尝宣旨京兆，阅致子女，人间嚣嚣，而朝廷好言事者，得以为口实。臣以为掖庭中，故衣冠以事没入其家者，宜可备选。”【眉批】好个高力士！上大悦，使力士诏掖庭令，按籍阅视，得三人，乃以赐太子。而章敬吴皇后在选中。顷之，后侍寝，厌不寐，吟呼若有痛，气不属者。肃宗呼之不解，窃自计曰：“上赐我，卒无状不寤，安知非吾护视不谨耶？”遽秉烛视之，良久乃寤。肃宗问之，后手掩其左胁曰：“妾向梦中，有神人长丈余，介金甲而操剑，顾谓妾曰：‘帝命吾与汝为子。’自左胁剑决而入，痛殆不可忍，及今尚未已也。”肃宗检之于烛下，则若有而赤者存焉。遽以状闻，遂生代宗。代宗生三日，上幸东宫，赐之金盆，命以浴。吴皇后年弱，皇孙龙体未舒，负妪惶惑，乃以宫中诸王子同日诞而体貌丰硕者以进。上视之，不乐曰：“此儿非吾儿也。”【眉批】玄宗善相。负妪叩头具服。上睨曰：“非尔所知，取吾儿来。”于是遂以太子见。上大喜，置诸掌内，向日视之，笑曰：“此儿福禄，远过其父。”上还宫，谓力士曰：“此一殿有三天子，乐乎哉！”

唐宣宗（出《真陵十七事》）

唐宣宗在藩时，常从驾回，而误坠马，人不之觉。比二更，方能兴。时天大雪，四顾悄无人声，上寒甚。会巡警者至，大惊。上曰：“我光王也，方困且渴，若为我求水。”警者即于旁近得水以进。上举瓯将饮，顾瓯中水，尽为芳醪矣。上喜，独自负，举一瓯，体微暖有力，步归藩邸。后即帝位。

后唐太祖明宗（出《北梦琐言》）

后唐太祖在妊十三月而生。载诞之夕，母后甚危。令族人市药于雁门，遇神人，教以率部人被介持旄，击钲鼓，跃马大噪，环所居三周而止，果如所教而生。年十二三，善骑射。曾于新城北，酒酹于毗沙门天王塑像，请与交谈。天王被甲持矛，隐隐出于壁间。所居帐内，时有火聚，或有龙形，人皆异之。尝随火征庞勋，临阵出没如神，号为“龙虎子”。

后唐明宗微时，随蕃将李存信巡边，宿于雁门逆旅。逆旅媪方妊，帝至，不时具食，腹中儿语谓母曰：“天子至，速宜具食。”声闻于外。媪异之，遽起，亲奉庖爨，敬事尤谨。帝以媪前倨后恭，诘之，曰：“公贵不可言也。”问其故，具道娠子腹语事。帝曰：“老妪逊言，惧吾辱耳。”后果如言。

王蜀先主（出《北梦琐言》）

唐僖宗播迁汉中，蜀先主建为禁军都头，与其侪于僧院掷骰子，六只次第相重，自么至六，人共骇之。他日霸蜀，因幸兴元，访当时僧院。其僧尚在，言及旧事，先主大悦，厚赐之。

孟蜀（出《王氏见闻录》）

伪蜀主之舅，累世富盛。于兴义门造宅，宅内有二十余院，皆雕墙峻宇，高台深池，奇花异卉，丛桂小山，山川珍物，无所不有。秦州董城村院有红牡丹一株，所植年代深远。使人取之，掘土方丈，盛以木柜，自秦州至成都三千余里，历九折七盘，望云九井，大小漫天，隘狭悬险之路，方致焉。乃植于新第，因请少主临幸。少主叹其基构华丽，侔于宫室，遂戏命笔，于柱上大书一“孟”字，时俗谓孟为不堪故也。明年蜀破，孟氏入成都，据其第，忽睹楹间有绛纱笼，迫而视之，乃一“孟”字。孟曰：“吉祥也，吾无易此居。”孟子有蜀，盖先兆也。

汉元后（出《西京杂记》）【眉批】皇后休徵。

元后在家，尝有白燕衔石，大如指，堕后绩筐中。后取之，石自剖为二，其中有文曰：“母天后地。”乃合之，遂复还合，乃宝录焉。及为皇后，常置之玺笥中，谓为天玺。

吕望（出《说苑》）【眉批】以下人臣休徵。

吕望钓于渭滨，获鲤鱼，剖腹得书，曰：“吕望封于齐。”

仲尼（出《王子年拾遗记》及《说题辞》）

孔子当生之夜，二苍龙亘天而下，附徵在之房，因而生夫子。有二神女擎香露，沐浴徵在。天帝下奏钧天乐。有五老列徵在之庭。盖五星精也。夫子未生之前，麟吐玉书于阙里人家，文云：“水精子，继衰周为素王。”徵在以绣绂系麟之角。至哀公一十四年，商畋于大泽，得麟，示夫子，系绂尚存。抱而解绂，涕下沾襟。是月，天有血书鲁端门，孔圣没，周室亡。

王猛（出《中兴书》）

王猛者，北海人。少贫贱，曾至洛阳货畚。有一人，于市贵买其畚，而云：“无直，家近在此，可随我取。”猛随去，行不觉远，忽至深山中。见一公据胡床，头发悉白，侍从十许人。猛进拜。老公曰：“大司马公何拜？”即十倍售畚价。遣人送猛出。既顾视，乃嵩山也。

张篯（出《玉堂闲话》）

密牧张篯少年时，常有一飞鸟，状若斥，衔一青铜钱，堕于张怀袖间。张异之，常系钱于衣衿间，其后累财巨万。

长安张氏（出《法苑珠林》）

晋长安有张氏者，昼独处室，有鸠自外入，止于床。张氏恶之，披怀而咒曰：“鸠，尔来为我祸耶，飞上承尘；为我福耶，飞入我怀。”鸠飞入怀，乃化为一铜，从尔资产巨万。

何比干（出《三辅决录》）

汝南何比干，通律法。元朔中，公孙弘辟为廷尉，狱无冤民，号曰何公。后去官在家，天大阴雨，昼寝，梦有贵客，车骑满门。觉而一老妪年八十余，头尽白，求寄避雨。雨方甚，而妪衣履不濡。比干异之，延入座。须臾，雨止。妪辞去，谓比干曰：“君先出自后稷，自尧至晋有阴德。今天赐策以广公子孙。”简长九寸，凡百九十枚，【夹批】一云九百九十枚。以授比干曰：“子孙佩印绶者，当随此算。”妪东行，忽不见。比干年五十八，有六男。后三岁，复生三男。徙平陵，累世为名族。《三辅旧语》曰何氏策、张氏钩也。

五鹿充宗（出《西京杂记》）

汉五鹿充宗受学于弘成子。成子少时，尝有人过己，授以文石，大如燕卵。成子吞之，遂大明悟，为天下通儒。成子后病，吐出此石，以授充宗，又为名学也。

王溥（出《拾遗录》）

后汉永初三年，国用不足，令民吏入钱者得为官。瑯琊王溥，其先吉，为昌邑中尉。溥奕世衰凌，及安帝时，家贫无资，不得仕，乃挟竹简，摇笔洛阳市佣书。为人美形貌，又多文词。僦其书者，丈夫赐其衣冠，妇人遗其金玉，一日之中，衣宝盈车而归。积粟十廪，九族宗亲，莫不仰其衣食。溥先时家贫，穿井得铁印，铭曰：“佣力得富至亿庾，一土三田军门主。”溥以亿钱输官，得中壘校尉。三田一土，壘字；校尉掌北军垒门，故曰军门主也。

陈仲举（出《幽明录》）

陈仲举微时，尝行宿主人黄申家。申家夜产，仲举不知。夜三更，有叩门者，久许，闻应云：“门里有贵人，不可前，宜从后门往。”俄闻往者还，门内者问之：“见何儿？名何？当几岁？”还者云：“是男儿。名阿奴。当十五岁。”又问曰：“后当若为死？”答曰：“为人作屋，落地死。”仲举默志之。后十五年，为豫章太守，遣吏往问昔儿阿奴所在，家云：“助东家作屋，堕栋而死矣。”仲举后果大贵。

武士彟（出《太原事迹》）

唐武士彟，太原文水县人。微时，与邑人许文宝以鬻材为事，常聚材木数万茎，一旦化为丛林森茂，因致大富。士彟与文宝读书林下，私言必当大贵。及高祖起义兵，以铠胄从入关。士彟贵达，文宝依之，位终刺史。

崔行功（出《国史异纂》）

唐秘书少监崔行功，未得五品前，忽有鹆衔一物入其室，置案上去，乃鱼袋钩铁。不数日，加大夫。

李揆（出《异苑》）

唐代宗临轩，送上计郡守，百僚外办，御辇俯及殿之横门。帝忽驻辇，召北省官谓曰：“我常记先朝每饯计吏，皆有德音，以申诫励。今独无有，可乎？”宰相匆遽不暇奏对。帝曰：“且罢朝撰词，以俟异日。”中书舍人李揆越班伏奏曰：“陛下送计吏，敕下已久，远近咸知。今忽临朝改移，或恐四方乍闻，妄生疑惑。今止须制词，臣请立操翰，伏乞陛下稍驻銮辂。”帝俞之，遂命纸笔，即令御前起草，随遣书工写录，顷刻而毕。及宣诏，每遇要处，帝必目揆于班。中外日俟揆之新命。时方盛暑，揆夜寝于堂之前轩，而空其中堂，为昼日避暑之所。忽一夜，有巨狐鸣噪于庭，仍人立跳跃，目光迸射，久之，逾垣而去。揆甚恶之。是夜未艾，复闻中堂动荡喧豗，若有异物。即令执烛开门以视，乃有虾蟆，大如三斗釜，两目朱殷，蹲踞嚼沫。揆不令损害。阶前素有渍瓜果大铜盆，可受一斛，遂令家人覆其盆而合之，因扃其门。将晓，揆入朝，其日拜相。及归，亲族列贺，因话诸怪，即遣启户揭盆视之，已失其物矣。

郑（出《祥异集验》）

唐丞相郑，宅在昭国坊南门，忽有物来投瓦砾，五六夜不绝。及移于安仁西门宅避之，瓦砾又随而至。久之，复还昭国。郑公归心释门，宴处常在禅室。及归昭国，入方丈，蟢子满室悬丝，去地一二尺，不知其数。其夕砾亦绝。翌日拜相。

李（出《南楚新闻》）

唐司空李，始名虬，赴举之秋，偶自题名于屋壁，经宵，忽睹名上为人添一画，乃成虱字矣。曰：“虱者，也。”遂改名，明年果登第。

牛僧孺（出《剧谈录》）

唐河南府伊阙县前大溪，每僚佐有入台者，即水中先有小滩涨出，石砾金沙，澄澈可爱。丞相牛僧孺为县尉，一旦忽报滩出。翌日，邑宰与同僚列筵于亭上观之，因召耆宿，备询其事。有老吏云：“此必分司御史，非西台之命。若是西台，滩上当有双立。前后邑人以此为验。”僧孺潜揣，县僚无出于己，因举杯曰：“既有滩，何惜一双？”宴未终，俄有飞下。不旬日，拜西台监察。

朱庆源（出《稽神录》）

婺源尉朱庆源，罢任方选。家在豫章之丰城，庭中地甚爽垲，忽生莲一枝。其家骇惧，多方以禳之。莲生不已，乃筑堤汲水以回之，遂成大池，芰荷甚茂。其年，庆源选授南丰令。后三岁，入为大理评事。

孙偓（出《玉堂闲话》）

长安城有孙家宅，居之数世，堂室甚古。其堂前一柱，忽生槐枝。孙氏初犹障蔽之，不欲人见。期年渐渐滋茂，以至柱身通体而变，坏其屋上冲，秘藏不及。衣冠士庶之来观者，车马填咽。不久，偓处岩廊，储居节制，人以为应三槐之朕。

李全忠（出《北梦琐言》）

唐乾符末，范阳人李全忠，少通春秋，曾为棣州司马。忽有芦一枝，生于所居之室，盈尺三节焉。别驾张建章曰：“昔蒲洪以池中蒲生九节为瑞，乃姓蒲，子孙昌盛。芦，茅也，合生陂泽间，而生于室，非其常矣。君后必有分茅之贵。三节者，传节钺三人。公其志之。”全忠后事李可举，为戎校。诸将逐可举而立全忠，累加至检校太尉。【夹批】子匡威、匡俦相继。

刘沔（出《酉阳杂俎》）

贞元中，淮西用兵时，刘沔为小将。每捉生蹋伏，沔必在数。前后重创，将死数四。后因月黑风甚，又令捉生。沔愤激深入，竟必死。行十余里，因坐将睡，忽有人觉之，授以双烛曰：“君方大贵，但心存此烛在，即无忧也。”沔后拜将，常见烛影在双旌上。后烛亡，遂卒。

侯弘实（出《鉴戒录》）

侯弘实，蒲坂人也。年方十三四，常寐于檐下。天将大雨，有虹自河饮水，俄贯于弘实之口。其母见，不敢惊焉。良久，虹自天没于弘实之口，不复出。及觉，母问：“有梦否？”对曰：“适梦入河饮水。”母闻之，默喜，知其必贵。后数月，忽有蜀僧诣门求食，临去，谓侯母曰：“女弟子当有后福，合得儿子力。”侯母呼弘实出，请僧相之。僧视之曰：“此蜺龙也。但离去乡井，近江海客宦，方有显荣。”弘实后自行伍出身，至于将领，历一州二镇，皆近大江。

高骈（出《感定录》）

唐燕公高骈微时，为朱叔明司马。见双雕，谓众曰：“我若贵，矢当叠双。”乃伺其上下，果一矢贯二雕。众大惊异，因号为“落雕公”。【眉批】名“贯雕公”，更佳。

戴思远（出《玉堂闲话》）

梁朝将戴思远任浮阳日，有部曲毛璋，为性轻悍，常与数十卒追捕盗贼，还宿于逆旅。毛枕剑而寝，夜分，其剑忽大吼，跃出鞘外。从卒闻者，愕然惊异。毛亦神之，乃持剑咒曰：“某若异日有此山河，尔当更鸣跃，否则已。”毛复寝，未熟，剑吼跃如初。毛深自负。其后戴离镇，毛请留。未几，毛以州归命于唐庄宗，后竟帅沧海。

咎徵【眉批】以下邦国咎徵。

池阳小人（出《广五行记》）

王莽建国三年，池阳有小人，长一尺余，或乘马，或步行，操持万物。小人皆自相称，三日乃止。莽甚恶之。自后兵盗日盛。

【总评】秦始皇时，长人十二，见于临洮。说者谓汉十二帝之瑞。又有长人二十五丈，见于宕渠。秦史胡母敬曰：“五百年外，必有异人为大人者。及李雄之王，其祖出自宕渠。”大人小人，其妖一也。

东瀛公（出《异苑》）

晋东瀛公腾，字元迈，以永嘉元年镇邺。时大雪，当门方十数步，独液不积。腾怪而掘之，得玉马，高尺许，齿皆缺。腾以为马者国姓，称吉祥焉。或谓马无齿，则不食。未几，晋大乱。

长广人（出《广古今五行记》）

宋文帝元嘉末，长广人病瘥，便能食而不得卧，一饭辄觉身长。如此数日，头遂出屋。度之为三丈。复还渐缩如旧，经日而亡。俄而文帝为元凶所害。

洛阳金像（出《洛阳伽蓝记》）

后魏普泰元年，洛阳金像生毛眉鬓发，悉皆具足。尚书左丞魏季景谓人曰：“张天锡有此事，其国遂灭，此亦不祥之徵。”至明年而广陵被废死。

梁武帝（出《广古今五行记》）

梁武帝大同元年，幸玄武湖。湖中鱼皆骧首见于水上，若顾望焉，帝入宫方没。此下人将举兵睥睨乘与之象，寻有侯景之乱。

虾蟆（出《潇湘录》）

唐高宗尝患头风，召名医于四方，终不能疗。宫人有自陈世业医术，请修药饵者，帝许之。初穿地置药炉，忽有一虾蟆跃出，色如黄金，背有朱书武字。宫人不敢匿，奏之。帝颇惊异，遽命放于苑池。宫人别穿地，得虾蟆如初。帝深以为不祥，命杀之。其夕，宫人暴卒。后武后竟革命。

汪凤（出《集异记》）

唐苏州吴县民汪凤，宅在通津，往往怪起。不数年，凤之妻子洎仆使辈，死丧略尽。凤居不安，因货之同邑盛忠。忠居未五六岁，亲属凋陨，又复无几。忠大忧惧，则损其价而摽货焉。吴人皆知其故，久不售。邑胥张励者，家富于财，群从强大，为邑中之蠹横。居与忠同里，每旦诣曹，路经其门，则遥见二青气粗如箭杆，紧锐彻天。励谓宝玉之藏在下，而精气上腾也。不以告人，因诣忠请以百缗得之。寻徙入。复晨望，其气不衰。于是寻得其所，大具畚锸发之，掘地不六七寸，遇盘石焉。去其石，则有石柜，雕琢制造，工巧极精。仍以铁索周匝束缚，皆用铁汁固缝，重以石灰密封之。每面各有朱记七颗，文若隶篆，而又屈曲勾连，不可知识。励即加钳，极力开拆。石柜既启，有铜釜，可容一斛。釜口铜盘覆焉，用铅锡锢护，仍以紫印九颗，回旋印之。印文不类前体，而全如古篆，人无解者。励拆去铜盘，而釜口以绯缯二重幂之。励才揭起，忽有大猴跳而出。【眉批】奇事。众各惊骇，无敢近者。久之，超逾而莫知所诣。励因见釜中，乃有石铭云：“祯明元年七月十五日，茅山道士鲍知远囚猴神于此。其有发者，发后十二年，胡兵大扰，六合烟尘，而发者俄亦灭族。”【眉批】铭若在釜外，则不发矣。岂天数已定，不可免耶？祯明，即陈后主叔宝年号也。励以天宝二年十月发，至十四年冬，禄山起戎，自是周年，励家灭族。

大鸟（出《朝野佥载》）

唐调露之后。有鸟大如鸠，色如乌雀，飞若风声，千万为队，时人谓之雀亦名突厥雀。若来，突厥必至。

桃林禾 薛老峰（并出《稽神录》）

闽王审知初为泉州刺史，州北数十里，地名桃林，光启初一夕，村中地震有声，如呜数百面鼓。及明视之，禾稼方茂，了无一茎。试掘地求之，则皆倒悬在土下。其年，审知克晋安，尽有瓯闽之地，传国六十年。至于延羲，桃林地中复有鼓声，时禾已收，惟余梗在田。及明视之，亦无一茎。掘地求之，则亦倒悬土下。其年延羲为左右所杀，【眉批】此妖即彼祥。禾茎岂尽为一姓哉！王氏遂灭。

福州城中有鸟石山，山有峰，大凿三字曰“薛老峰”。癸卯岁，一夕风雨，闻山上如数千人喧噪之声。及旦，则薛老峰倒立，峰字反向上，城中石碑皆自转侧，其年闽亡。

彭偃（出《宣室志》）

唐大历中，彭偃未仕时，尝有人谓曰：“君当得珠而贵，后且有祸。”寻为官得罪，谪为沣州司马。既至，以江中多蚌，偃喜，以为珠可取，即命人采之，获蚌甚多，而卒无应。及朱泚反，召偃为伪中书舍人。偃方悟得珠，乃朱泚也。后诛死。

王敦（出《广古今五行记》）

王敦在于武昌铃下，仪仗生花如莲，五六日而萎。干宝曰：“荣华之盛，如狂花之不可久也。”敦以逆死，戮尸。

桓玄（出《续齐谐记》）

东晋桓玄时，朱雀门下，忽有两小儿通身如墨，相和作《芒龙歌》。路边小儿从而和之。数十人歌云：“芒龙首，绳缚腹。车无轴，倚孤木。”声甚哀楚，听者忘归。日既夕，二小儿还入建康县，至阁下，遂成一双漆鼓槌。【眉批】口或凭焉。鼓吏刘云：“槌积久，比恒失之而复得，不意作人也。”明年春而玄败。言车无轴倚孤木，桓字也。荆州送玄首，用败笼囚包裹之，又以芒绳束缚其尸，沉诸江中，悉如童谣所言。

崔季舒（出《北史》）

北齐崔季舒，位至侍中特进。忽尔其家池中，莲皆化为人面，著鲜卑帽。季舒又见其家内厅中，有一大手，长丈余，从地而出，满室光耀。问左右，皆云不见。寻以非罪见诛。

沈庆之（出《谈薮》）

宋太尉沈庆之求致仕，上不许。庆之目不识字，手不知书，而聪悟过人。尝对上为诗，令仆射颜师伯执笔。庆之口占曰：“微生值多幸，得逢时运昌。衰朽筋骨尽，徒步还南冈。辞荣此圣代，何愧张子房！”并叹其辞意之美。庆之尝岁旦梦人饷绢两匹，曰：“此绢足度。”觉而叹曰：“两匹八十尺，足度无盈余，老子今年不免矣。”其年，果为原和所诛。

张易之（出《朝野佥载》）

唐张易之初造一大堂，甚壮丽，计用数百万，红粉泥壁，文柏帖柱，琉璃沉香为饰。夜见鬼书其壁曰：“能得几时？”易之令削去，明日复书之。前后六七削，易之乃题其下曰：“一月即足。”自是不复更书。经半年，易之籍没入官。

房集（出《原化记》）刘兴道（出《续异记》）

肃宗朝，尚书郎房集，颇恃权势。暇日，私第独坐，厅中忽有小儿前立，年可十四五，髡发齐眉，而持一布囊，不知所从来。房初谓是亲故家相省，问之不应。又问囊中何物，小儿笑曰：“眼睛也。”遂倾囊中，可数升眼睛，在地四散，皆缘墙上屋。一家惊怪，便失小儿所在，眼睛又不复见。后集坐事诛。

零陵太守广陵刘兴道罢郡，住斋中，安床在西壁下。忽见东壁边有一眼，斯须之间，便有四，渐渐见多，遂至满室，久乃消散，不知所在。又见床前有头发，从土中稍稍繁多，见一头而出，乃是方相头，奄忽自灭。刘忧怖沉疾，不起。

杨慎矜（出《明皇杂录》）

唐杨慎矜，隋室之后。其父崇礼，太府卿，葬少陵原。封域之内，草木皆流血。守者以言，慎矜大惧，问史敬忠。忠有术，谓可禳之，乃于慎矜后园大陈法事。罢朝归，则裸袒桎梏，坐于丛棘，如是数旬，流血亦止。【眉批】禳祸即产祸之端，人不可不安命。敬忠曰：“可以免祸。”慎矜德之，遗侍婢明珠。明珠有美色，路由八姨门，姨方登楼，临大道，姨与敬忠相识，使人谓曰：“何得从车乎？”敬忠未答，使人去帘观之。姨于是固留敬忠，乃曰：“后车美人，请以见遗。”因驾其车以入，敬忠不敢拒。姨明日入宫，以侍婢从。帝见而异之，问其所来。明珠曰：“杨慎矜家人也，近赠史敬忠。”帝曰：“敬忠何人？而慎矜辄遗其婢。”明珠乃具言厌胜之事。上大怒，以告林甫。林甫素忌慎矜才，必为相，以吉温阴害，有憾于慎矜，下温案之。【眉批】何等心术？温诬慎矜以自谓亡隋遗裔，潜谋大逆，将复宗祖之业。于是赐自尽，皆不全其族。

崔彦曾（出《三水小牍》）

荥阳郡城西有永福湖，引郑水以涨之。平时环岸，皆台树花木，乃太守郊劳班饯之所。西南壖多修竹乔林，则故徐帅崔常侍彦曾之别业也。咸通中，庞勋作乱，彦曾被执，湖水赤如凝血者三日，未几而凶问至。昔河间王之征辅公祐也，舟中宴群帅，命左右以金碗酌江水，将饮之。水至，忽化为血，合座失色。王徐曰：“碗中之血，公祐授首之征。”果破之。祸福之难明也如是！【眉批】使祸福易明，何谓天命？

吕群（出《河东记》）

唐进士吕群，元和十一年下第，游蜀。性粗褊，不容物，仆使者，未尝不切齿。时过褒斜未半，所使多逃去，唯有一厮养，群意凄凄。行次一山岭，复歇鞍放马，策杖寻径，不觉数里，见杉松盛茂，临溪架水，有一草堂，境颇幽邃，似道士所居，但不见人。复入后斋，有新穿土坑，长可容身，其深数尺，中值一长刀，傍置二刀，又于坑傍壁上大书云：“两口加一口。”群意谓术士厌胜之所，亦不为异。去一二里，问樵人：“问之所见者，谁氏所处？”樵人曰：“近并无此处。”因复窥之，则不见矣。后每到众会之所，必先访其事。或解曰：“两口，君之姓也；加一口，品字也。三刀，州字之象，君后位至刺史二千石矣。”群心然之。行至剑南界，计州郡所获百千，遂于成都买奴马服用，行李复泰矣。成都人有曰南竖者，凶猾无状，货久不售，群则以二十缗易之。既而鞭挞毁骂，奴不堪命，遂与其佣保潜有戕杀之心，而伺便未发。群至汉州，县令为群致酒。时群新制一绿绫裘，甚华洁，方燃炬上台，蜡泪数滴污群裘。县令戏曰：“仆且拉君此裘。”群曰：“拉则为盗矣。”复至眉州，留十余日。冬至之夕，逗宿眉西之正见寺，其下且欲害之，适遇院僧有老病将终，侍烛不绝，其计不行。群此夜忽不乐，乃于东壁题诗二篇。其一曰：“路行三蜀尽，身及一阳生。赖有残灯火，相依坐到明。”其二曰：“社后辞巢燕，霜前别蒂蓬。愿为蝴蝶梦，飞去觅关中。”【眉批】诗自好。题讫，吟讽久之，数行泪下。明日冬至，抵彭山县。县令访群，群形貌索然，谓县令曰：“某殆将死乎？意绪不堪之甚。”县令曰：“闻君有刺史三品之说，足自宽也。”县令即为置酒极欢。至三更，群大醉，舁归馆中。凶奴等已于群所寝床下穿一坑，如群之大，深数尺。群至，则舁置坑中，断其首，又以群所携剑当心钉之，覆以土讫，各乘服所有衣装鞍马而去。后月余日，奴党至成都货鬻衣服略尽。有一人分得绿裘，径将北归，却至汉州街中鬻之，适遇县令偶出见之，识其烛泪所污，擒而问焉，即皆承伏。时丞相李夷简镇西蜀，尽捕得其贼。乃发群死处，于褒中所见，如影响焉。

白马寺（出《朝野佥载》）【眉批】僧寺咎征。

唐武宗即位，东都白马寺铁像头无故自落于殿门外。自后捉搦僧尼严急，还俗者十八九焉。

感应

汉武帝（出《小说》）【眉批】感天。

汉武帝尝微行，造主人家。家有婢国色，帝悦之，仍留宿，夜与主婢卧。有一书生亦寄宿，善天文，忽见客星将掩帝座甚逼。书生大惊惧，连呼咄咄，不觉声高。仍又见一男子操刀将入户，闻书生声甚急，谓为己故，遂缩走，客星应时而退。帝闻其声，异而问之，书生具说所见。帝乃悟曰：“必此人婿也。将欲肆凶恶于朕。”乃召集期门羽林，语主人曰：“朕天子也。”【眉批】天子便如何？于是擒奴问而款服，乃诛之。帝叹曰：“斯盖天启书生之心，以扶祝朕躬。”乃厚赐之。

昭灵夫人（出《陈留风俗传》）【眉批】以下感神鬼。

小黄县者，宋地黄乡也。沛公起兵野战，丧皇妣于黄乡。天下平定，乃使使者以梓宫招魂幽野。于是有丹蛇在水，自洒濯入于梓宫。其浴处有遗发，故谥曰“昭灵夫人。”【眉批】事甚僻。

任城王（出《王子年拾遗记》）

魏任城王章薨，如汉东平王礼葬。及丧出，闻空中数百人泣声。送者言昔乱军杀伤者，皆无棺槨，王之仁惠，收其朽骨，死者欢于地下，精灵以之怀感焉。【眉批】鬼送葬，大奇。

刘京（出《九江记》）

临江郡民刘京，孝行乡里推敬。时江水暴溢，居者皆漂溺。京负其母号泣，忽有大龟至其前，举家七口，俱上龟背，行十许里，及一高岸，龟遂失之。

颜含（出《中兴书》）

晋颜含嫂病，须髯蛇胆，不能得，含忧叹累日。有一童子持囊授含，含视，乃蛇胆也。童子化为青鸟飞去。

崔恕（出《酉阳杂俎》）

谯郡有功曹。天统中，济南来府君，出除谯郡。功曹清河崔恕，弱冠有令德于人。时春夏积旱，送别者千余人，至此上。众渴甚，来公有思水之色。恕独见一青鸟于中，乍飞乍止，怪而就焉。鸟起，见一石，方五六寸，以鞭拨之，清泉涌注，盛以银瓶，瓶满，水立竭，惟来公与恕供饮而已。【眉批】奇事。议者以为德感所致。

村人供僧（出《酉阳杂俎》）

世有村人供于僧者，祈其密言。僧绐之曰“驴”，其人遂日夕念之。经数岁，照水，见青毛驴附于背。凡有疾病魅鬼，其人至其所，立愈，【眉批】精诚之至。后知其诈，咒效亦歇。

罗道悰（出《广德神异录》）

唐司竹园罗道悰上书忤旨，配流。时有同流者，道病卒，泣曰：“所恨委骨异壤。”道悰曰：“吾若生还，当取同归。”遂瘗之而去。及还，为大水漂荡，失其所在。道悰哭告之，请示其灵。俄而水际沸涌，又祝曰：“如真在此下，更请一沸。”又然，遂得之。志铭可验，负之还乡。

李彦佐（出《阙史》）

李彦佐在沧景，唐太和九年，有诏诏浮阳兵北渡黄河。时冬十二月，至济南，郡使击冰进舟。冰触舟，舟覆，诏失。彦佐惊惧不寝食，六日鬓发俱白，乃令津吏，不得诏尽死。吏惧，且请公一祈祷于河，吏凭公诚明，以死索之。彦佐乃令具爵酒，及祝，传语诘河：“明天子在上，川渎山岳，祝史咸秩，予境之望，祀未尝匮。尔河伯洎鳞介之长，当卫天子诏，何反溺之乎？或不获，予将斋告于天，天将谴尔。”吏酹冰辞已，忽有声如震，河冰中断，可三十丈。吏知彦佐精诚已达，乃沉钩索而出，封角如旧，惟篆印微湿耳。

胡钉铰（出《云溪友议》）

列御寇墓在郑郊薮，里有胡生者，家贫，少为洗镜镀钉之业，遇甘果名茶美酝，辄祭于御寇之垄，似求聪慧而思学道。历稔，忽梦一人刀划其腹开，以书一卷纳焉。及觉，而吟咏如意，皆绮美之词，所得不由于师友也。然终不弃猥贱之业，有隐者风，远近号为“胡钉铰”。太守名流，皆仰瞩之。而门多长者，或有遗赂，必拒；或持茗酒而来，则忻然接焉。其诗如《喜圃田韩少府见访》云：“忽闻梅福来相访，笑著荷衣出草堂。儿童不惯见车马，争入芦花深处藏。”又《观郑州崔郎中诸妓绣样》云：“日暮堂前花蕊娇，争拈小笔上床描。绣成安向春园里，引得黄莺下柳条。”《江际小儿垂钓》云：“蓬头稚子学垂纶，侧坐苍苔草映身。路人借问遥招手，只恐鱼惊不应人。”

【总评】“胡钉铰”尽有诗思，后人乃与“张打油”并称，冤哉！

历阳媪（出《独异志》）

历阳县有一媪，常为善。忽有少年过门求食，媪待之甚恭。临去，谓媪曰：“县门阃有血，可登山避难。”自是媪日往看之。门吏问其状，媪具述少年所教。吏即戏以鸡血涂门阃。明日，媪见有血，乃携鸡笼走上山。其夕，县陷为湖，今和州历阳湖是也。

河间男子（出《法苑珠林》）【眉批】以下情感。

晋武帝世，河间郡有男女相悦，许相配适。既而男从军积年，父母以女别适人，无几而忧死。男还悲痛，乃至冢所，始欲哭之，不胜其情，遂发冢开棺，即时苏活，因负还家将养，数日平复。其夫乃往求之，其人不还曰：“卿妇已死，天下岂闻死人可复活耶？此天赐我，非卿妇也。”于是相讼县不能决，谳于廷尉。廷尉奏以精诚之至，感于天地，故死而更生，在常理之外，断以还开冢者。

神士冢（出《系蒙》）

宋少帝时，南徐有一士子，从华山往云阳，见客舍中有一女子，年可十八九，悦之无因，遂成心疾。母问其故，具以启母。母往至华山云阳，寻见女子，具说之。女闻感之，因脱蔽膝，令母密藏于席下，卧之当愈。数日果差。忽举席见蔽膝，持而泣之，气欲绝，谓母曰：“葬时从华山过。”母从其意。比至女门，牛打不行。且待须臾，女妆点沐浴竟而出，歌曰：“华山畿，君既为侬死，独活为谁施？君若见怜时，棺木为侬开。”言讫，棺木开，女遂透棺中，因合葬，呼曰“神士冢”。

卖粉儿（出《幽明录》）崔护（出《本事诗》）

有人家甚富，止有一男，宠恣过常。游市，见一女子美丽，卖胡粉，爱之，无由自达，乃托买粉，日往市，得粉便去。初无所言，积渐久，女深疑之。明日复来，问曰：“君买此粉，将欲何施？”答曰：“意相爱乐，不敢自达，然恒欲相见，故假此以观姿耳。”女怅然有感，遂相许以私，克以明夕。其夜，安寝堂屋，以俟女来。薄暮果到，男不胜其悦，把臂曰：“宿愿始伸于此。”欢踊遂死。【眉批】其死久矣。女惶惧，不知所以，因遁去，明还粉店。至食时，父母怪男不起，往视，已死矣。当就殡敛，发箧笥中，见百余裹胡粉，大小一积。其母曰：“杀我儿者，必此粉也！”入市遍买胡粉，次及此女，比之手迹如先，遂执问女曰：“何杀我儿？”女闻呜咽，具以实陈。父母不信，遂以诉官。女曰：“妾岂复恡死，乞一临尸尽哀。”县令许焉。径往抚之，哭曰：“不幸致此，若死魂而灵，复何恨哉！”男豁然更生，具说情状，遂为夫妇，子孙繁茂。

博陵崔护，资质甚美，而孤洁寡合。举进士第。清明日，独游都城南，得居人庄，一亩之宫，花木丛萃，寂若无人。扣门久之，有女子自门隙窥之，问曰：“谁耶？”护以姓氏对，曰：“寻春独行，酒渴求饮。”女入，以杯水至，开门，设床命坐。独倚小桃斜柯伫立，而意属殊厚，妖姿媚态，绰有余妍。崔以言挑之，不对，彼此目注者久之。崔辞去，送至门，如不胜情而入。崔亦睠盼而归，尔后绝不复至。及来岁清明日，忽思之，情不可抑，径往寻之。【眉批】周岁方思，崔郎少情哉。门院如故，而已扃锁。崔因题诗于左扉曰：“去年今日此门中，人面桃花相映红。人面不知何处去，桃花依旧笑春风。”后数日，偶至都城南，复往寻之。闻其中有哭声，扣门问之，有老父出曰：“君非崔护耶？”曰：“是也。”又哭曰：“君杀吾女。”崔惊怛，莫知所答。父曰：“吾女笄年知书，未适人，自去年已来，常恍惚若有所失。比日与之出，及归，见左扉有字，读之，入门而病，遂绝食数日而死。吾老矣，惟此一女，所以不嫁者，将求君子以托吾身。今不幸而殒，得非君杀之耶？”因持崔大哭。崔亦感恸，请入哭之，尚俨然在床。崔举其首，枕其股，哭而祝曰：“某在斯。”须臾开目，半日复活。老父大喜，遂以女归之。

【总评】二事恰好对股文字。

玉箫（出《云溪友议》）

唐西川节度使韦皋，少游江夏，止于姜使君之馆。姜氏孺子曰荆宝，已习二经，虽兄呼韦，而事之如父也。荆宝有小青衣曰玉箫，年才十岁，常令祗侍韦兄，玉箫亦勤于应奉。后二载，姜使君入关求官，家累不行。韦乃易居，止头陀寺，荆宝亦时遣玉箫往彼应奉。玉箫年稍长大，因而有情。时廉使陈常侍得韦季父书云：“侄皋久客贵州，切望发遣归觐。”廉使启缄，遗以舟楫服用。仍恐淹留，请不相见，泊舟江濑，俾篙工促行。韦昏暝拭泪，乃裁书以别荆宝。宝顷刻与玉箫俱来，既悲且喜。宝命玉箫从行，韦以违觐日久，不敢与俱，乃固辞之。【眉批】大错。遂与言约，少则五载，多则七年，取玉箫。因留玉指环一枚，并诗一首遗之。既五年，不至，玉箫乃静祷于鹦鹉洲。又逾二年，至八年春，玉箫叹曰：“韦家郎君，一别七年，是不来矣。”遂绝食而殒。姜氏悯其节操，以玉环著于中指而同殡焉。【眉批】节节见姜生忠厚，后之护雪有自矣。后韦镇蜀，到府三日，询鞠狱囚，涤其冤滥轻重之系，近三百余人。其中一辈，五器所拘，偷视厅事，私语曰：“仆射是当时韦兄也。”乃厉声曰：“仆射！仆射！忆姜家荆宝否？”韦曰：“深忆之。”“即某是也！”公曰：“犯何罪而重系？”答曰：“某辞公之后，寻以明经及第，再选青城县令。家人误廨舍库牌印等。”韦曰：“家人之犯，固非己尤。”即与雪冤，仍归墨绶，乃奏眉州牧。敕下，未令赴任，且留宾幕。时属大军之后，草创事繁，凡经数月，方问：“玉箫何在？”姜曰：“仆射维舟之夕，与伊留约，七载是期。既逾时不至，乃绝食而终。”因吟留赠玉环诗云：“黄雀衔来已数春，别时留解赠佳人。长江不见鱼书至，为遣相思梦入秦。”韦闻之，益增凄叹，广修经像，以报夙心。且想念之怀，无由再会。时有祖山人者，有少翁之术，能令逝者相亲。但令府公斋戒七日。清夜，玉箫乃至，谢曰：“承仆射写经造像之力，旬日便当托生。却后十三年，再为侍妾，以谢鸿恩。”临去，微笑曰：“丈夫薄情，令人死生隔矣。”后韦以陇右之功，终德宗之代，理蜀不替，累迁中书令。天下响附，泸归心。因作生日，节镇所贺，皆贡珍奇。独东川卢八座送一歌姬，未当破瓜之年，亦以“玉箫”为号。观之，乃真姜氏之玉箫也，而中指有肉环隐出，不异留别之玉环也。韦叹曰：“吾乃知存殁之分，一往一来；玉箫之言，斯可验矣！”

谶应

唐兴村（出《朝野佥载》）阿婆面（出《芝田录》）【眉批】语谶。

西京朝堂北头，有大槐树，隋曰唐兴村。文皇帝移长安城，将作木匠高颖常坐此树下检校。后栽树行不正，欲去之。帝曰：“高颖坐此树下，不须伐之。”至今先天一百三十年，其树尚在，柯叶森疏，根株盘礴，与诸树不同。

隋炀帝与神尧高祖，俱是独孤外家。神尧与炀帝常悔恡。后因赐宴，炀帝于众，因戏神尧。神尧高颜面皱，帝目为阿婆面。神尧忿恚不乐，洎归就第，怏怅不已，谓家人曰：“某身世可悲，今日更被上显毁云阿婆面，据是，儿孙不免饥冻矣。”众皆无言。窦皇后欣跃曰：“此言可以室家相贺。”神尧不喻，谓是解免之词。后曰：“公封于唐，阿婆乃是堂主。堂者，唐也。”神尧涣然喜悦。

苾挈儿（出《朝野佥载》）入破（出《传载录》）【眉批】以下歌曲谶。

周垂拱已来，京都唱《苾挈儿歌词》，皆是邪曲。后张易之小名苾挈。

天宝中，乐章多以边地为名，若凉州、甘州、伊州之类。其曲遍系声，名入破。后其地尽为西蕃所没破，乃其兆矣。

改國字（出《朝野佥载》）【眉批】以下字谶。

天授中，则天好改新字，又多忌讳。有幽州人寻如意上封云：“國字中‘或’，或乱天象，请中安‘武’以镇之。”则天大喜，下制即依。月余，有上封者云：“‘武’退在中与‘囚’字无异，不祥之甚。”则天愕然，遽追制，改令中为“八方”字。后孝和即位，果幽则天于上阳宫。

王铎（出《北梦琐言》）

唐乾符中，晋公王铎为诸道都统。时木星入南斗，数夕不退。铎观之，问诸星者：“吉凶安在？”咸曰：“金火土犯斗，即为灾，惟木当为福耳。”时有术士边冈，洞晓天文，精通历数，谓晋公曰：“惟斗帝王之宫宿，惟木为福神，当以帝王占之。然则非福于今，必当有验于后，未敢言之。”他日，晋公屏左右密问，冈曰：“木星入斗，当王之兆。木在斗中，朱字也。识者言唐世尝有绯衣之谶。或言将来革运，或姓裴，或姓牛，以裴字为绯衣，牛字著人，即朱也。所以裴晋公度、牛相国僧孺，每罹此谤，安知钟于砀山之朱乎？”【眉批】绯衣小儿坦其腹，天上有口被驱逐，裴度破吴无济，已应之矣。

木成文（出《稽神录》）

梁开平二年，使其将李思安攻潞州。营于壶口关，伐木为栅。破一大木，木中朱书隶文六字，曰：“天十四载石进。”思安表上之。其群臣皆贺，以为十四年必有远夷贡珍宝者。其司天少监徐鸿谓所亲曰：“自古无一字为年号者，上天符命，岂阙文乎？吾以丙申之年，当有石氏王此地者。移四字中两竖，置天字左右，即丙字也。移四之外围以十字贯之，即申字也。”【眉批】拆字法。后至丙申岁，晋高祖以石姓起并州，如鸿之言。

元载（出《通幽录》）【眉批】以下诗谶。

唐元载为相时，正昼，有书生诣焉。既见，拜语曰：“闻公高义好士，辄献诗一篇以寄其意。”词曰：“城南路长无宿处，荻花纷纷如柳絮。海燕衔泥欲作窠，空屋无人却飞去。”载亦不晓其意。既出门而没。后岁余，载被法，而家破矣。

志公词（出《嘉话录》）

逆胡之乱，梁朝志公大师已有词曰：“两角女子绿衣裳，却背太行邀君王，一止之月必消亡。”两角女子，安字也。绿者，禄也。一止，正月也，果正月败亡。

僧普满（出《广古今五行记》）

泽潞有僧，号普满，言事往往有验。建中初，于潞州佛舍中题诗云：“此水连泾水，双珠血满川。青牛将赤虎，还号太平年。”题诗后，人莫能知。及贼泚称兵，众方解悟。此水者，泚字。泾水者，自泾州兵乱也。双珠者，泚与滔也。青牛者，兴元二年乙丑岁。乙者，木也。丑者，牛也。明年改元贞元，岁在丙寅。丙者，火也。寅者，虎也。至是贼已平。

草重生（出《会稽录》）

初董昌未败前，狂人于越州旗亭客舍多题诗四句，曰：“日日草重生，悠悠傍素城。诸侯逐白兔，夏满镜湖平。”初人不晓其词，及昌败，方悟草重，董字，日日，昌字；素城，越城，隋越国公杨素所筑也：诸侯者，猴乃钱镠申生属也；白兔，昌卯生属也；夏满，六月也；镜湖者，越中也。

崔曙（出《本事诗》）

唐崔曙举进士，作《明堂火珠诗》曰：“夜来双月满，曙后一星孤。”时称警句。及来年，曙卒，唯一女名星星，人始悟其自谶。

牛口谷（出《朝野佥载》）【眉批】以下地名谶。

唐孙佺为幽州都瞀，五月北征，时军师李处郁谏：“五月南方火，北方水，火入水必灭。”佺不从，果没八万人。昔窦建德救王世充于牛口谷，时谓窦入牛口，岂有还期，果被秦王所擒。其孙佺之兆也，处郁曰：“飧【眉批】飧孙音同。若入咽，百无一全。”山东人谓湿饭为飧，幽州以北并为燕地，故云。

埋怀村（出《国史补》）

马燧讨李怀光，自太原引兵，至宝鼎下营。问其地，名埋怀村。乃大喜曰：“擒贼必矣！”








卷三百四十九

<史部,诏令奏议类,奏议之属,历代名臣奏议>

钦定四库全书

历代名臣奏议卷三百四十九

明　杨士奇等　撰

四裔

宋孝宗隆兴元年显谟阁直学士虞允文论敌遂衰弱乞和四州不可弃上奏曰臣今日伏准三省枢密院劄子卢仲贤齎北界书回议用敌国礼讲和其南北归附人彼此各不发遣臣除巳施行外臣窃念敌兵盛强凌夸中国几四十年今陛下嗣位之初敌遂衰弱通书乞和亟正名分上天右序昭若日月大勲之集实基於此而臣卷卷之忠谓陛下宜审今日之机以答天之休赐盖敌揭榜蔡州有云岁币旧疆如故远近传録窃有所议以敌所不惜者虚名所必取者实利也盖自海陵死敌兵一散马多死亡裒既嗣立而昏庸契丹渤海之族因得以乘其衅隙而信其雠愤中原起义之师迭作於山东两河之间内阻外讧殆无以植立其国特其用事之臣犹欲倔强缪为大举以要我之和不顿一戟而得地得财何敌之每能用其术而我每堕其计中也彼谓海泗唐邓四州以兵取则有胜有负以兵守则有得有失而知中国之意常汲汲於名分之正故弃虚取实大言夸我而不知亮兴兵旧约巳亡我之名分我自正之何待彼之从违而後有不正之名也士大夫惩靖康之旤不敢言兵亦垂四十年矣敌欲战则上下忧惧如不可以朝夕敌欲和则轻於割地惟恐一失其意独不思今日与靖康之初敌兵盛衰之势如何官军之可用不可用又何如也且海泗二州襟带山东淮北之地得之所以繋其民之心而唐邓二州利害尤重以之而守则上流之势固以之而战则窥洛趋汴外连两河之民汉光武诸葛亮恢复汉祚其规摹皆出於此光武得之而中兴亮不得之而驰驱於蜀汉之远故大功终以不遂方册可考也窃意朝廷之议必不出於此而臣去国万里偶当襄汉一面苟有所见敢不尽诚再三披露愿陛下深察之如曰本朝事力未给姑从其请若敌退而归得以全力平其内难数年之後马益蕃庶兵财兼裕不知我所积事力能与之相当否也一失此时之机臣恐後患有甚於今日比见探报敌今以廹促之期胁我以和恭惟陛下方以祖宗陵庙中原万姓为心必不惜一介幅纸申命大臣别与之议如其不从臣虽巳匄祠苟一日未去尚当躬率三军严阵以待必不与此敌俱生天地神明实临之惟陛下财幸

允文又论不当弃四州地与敌和上奏曰臣比准朝廷行下以敌国礼讲和臣辄一具奏疏敌巳衰之迹乞不弃四州之地方以冒昧日积忧惶伏奉御劄许臣以忠勤谕臣以能副陛下之意恩礼加重腹心示眷臣之欲报言之为浅伏读圣诏所谓四郡之地敌人若许我则当遣使以欵之若不许我则不复议和睿谋闳深圣断英果固非臣所及亦非在廷将相大臣百执事所能及也传曰有君如此其忍负之臣尚愿毕其说惟陛下幸择窃谓自古中国之於外裔或战或和必因盛衰之势而用之若当战而和与当和而战此安危存亡之机不可不察也汉高祖唐太宗皆起於秦隋大乱之後其所遭之时所用将相所集兵车所都胜势大率皆略相似及天下初定高祖和匈奴太宗征突厥其不同遽如此何哉冒顿方盛而颉利衰故也二君者岂能为天下之机特因其机而不失尔臣不知士大夫以今日之敌为盛耶衰耶方敌盛时力苟不足尚以和而訹我我每堕其计中自宣和靖康而来可迭考而究见之也彼欲取契丹始訹我以海上之盟彼未得太原又訹我以城下之盟达兰以蒙国为患弃河南之地而訹我以盟乌珠既引兵临淮知江南不可下又訹我以盟数十年之间凡四与我盟而率自叛之而谓和犹可恃耶彼力不足虽战必和彼力有余虽和必战往事历历可鉴而世不悟有识者不知涕泗之横集也彼今已衰不止於力之不足一和之後彼之力有余不知今日之盟士大夫能保其不叛否也况海陵死旧盟巳亡皇帝者我自帝也上天之所畀付也大国者我自国也祖宗之所传授也何有於不正之名而汲汲於正之乎侄国之称岂无犹子之嫌未可以言敌国而四州之地与和尚原商於一带之险皆不可以轻弃愿陛下深思而熟计之当前岁之冬海陵败於采石死於扬州敌兵散亡遁去我乘其机仅能得此四州而官军以战而死者几人战骑殁於阵者几乘输财发軵所费者不知其几千万计第功行赏所迁补者又不知其几千万官也而一旦忍弃之乎弃之之後敌无可乘之机如曩时又可以必取之乎使必取而得之国家之所以耗蠧费用士马之所以散佚死伤又不知几倍於前日也士大夫厚禄於朝者亦尝远虑却顾一念及此乎或者谓太上皇帝得和戎之福陛下所宜循守而不知太上当汉高祖之机休养民力积兵积财坚忍二十年之久以待敌之衰而以唐太宗之机付陛下於今日也继代之功孰大焉浮言荧惑古所深虑愿陛下於问安之余从容及臣之说二圣合谋敉宁天下开圣子神孙万世之丕基臣不胜大幸允文又论敌中情伪不可弃四州之地上奏曰臣於二月初得探报敌帅拘留胡昉等尝於初五日奏敌必不敢执我使人巳而又报大酋取昉往燕山臣心实笑之今据探报二月十一日自燕山发回昉等相传以为大酋不欲和必至於战臣窃有二疑若彼之君臣果不欲和何不执我使人即日发兵尅期会战今二小介且不敢留发之使归当是有相就之意於文移中或有大言亦是用弱之势当如此其不出於战一也春今巳三月若和议不成境上之敌必整促会合分道窥边自旬日来方且於界首置摆铺每铺三十骑以伺我动息又画淮河汝河濶狭处为图再劄量步口浅深又驱旁边居民使之内徙皆是反为防我之计其不出於战二也使其耻於怯名便出忿兵侥幸一战我徐以兵应之主客劳逸之势分曲直之理着官军破之必矣况廹於暑月敌无深入久留之便要是四州之地必不可弃当如陛下神谟圣断无疑也臣比遣官团结邓州人丁得一万三千七百九户凡三万七千五百六十一口选壮丁及一万四千六百五十二人而中丁之数又三千七百一十四人视襄阳户口丁数乃三四倍果可轻弃之乎先正司马光尝论三晋者齐楚之藩蔽齐楚者三晋之根柢形势相资表里相依安有撤其藩蔽以媚盗曰盗将爱我而不攻岂不悖哉臣窃於今日海泗唐邓之势亦云伏惟陛下运独断之明下不移之令以就大功或羣言一摇弃地请和臣闻命之日即挂衣冠而去决不敢先负陛下也冒昧再三伏用震恐

允文又论召囬信使当殿议中外战守之备并安集归正流民上言曰臣准金字牌逓御前封降三省枢密院劄子通问使王之望等赴行在奏事三月二日奉圣旨劄下荆襄川陕严为边备仍不得先事妄举臣巳具知禀状闻奏讫臣於前月初五日尝具劄子谓胡昉之归敌之弱势可见冒昧以二策上干天聼不自意臣之上策有合於渊衷伏惟陛下勇智如成汤为天所锡方略如汉高为天所授中外大小之臣实荣千载之遇効谋効力谁敢不自尽以赴功名之会报万分之一臣窃详诸处探报敌兵率多内徙或聚於亳州或聚於应天府或聚於汴洛二京如其内难未平当自此稍稍远去若只留近郡即是已廹暑月为歇泊之计签民料马以竢秋冬入寇则必胜之筭不一之备凡在我者不可缓也春已垂莫敌又寖退必无深入久战之忧况天诛亟决羣疑自定事当归于一屈指防秋之日不过数月间士马之增损金谷之盈虚戎器之有余不足山川形势之险夷与兵出入或守或战之地有司所宜蚤计预定惜分隂而不敢怠之时也敌比下令尽驱旁边之民逃避者论以军法民相惊譁谓当徙於黄河之北老幼扶携咸来归正者累累不絶而藏匿於山林间者又甚衆怨咨之声盈於道路天将亡之遽夺其魄至此所谓为渊驱鱼为丛驱爵以兆陛下汤武之兴也应天顺人之举雷动而风行臣与江汉草木日月以冀所有归正之民臣亦巳遣官齎钱米赈给而安集之矣伏乞睿照允文又论敌中衰弊令两军习拒马法上奏曰臣伏读明诏以军政之弊有敌人虽弱而我不得志之叹臣尝与有识之士日夜饮此恨久矣今陛下明以训臣是臣千载之遇合其敢不勉臣窃见昔自金人竭其国兵财之力大举以渡江一败之後亟抵灭亡敌气顿索中原之民因见敌之力果不可以胜天也起义兵而归正之人相与而趋赴延及渤海契丹之族而敌势遂孤敌中始多事外讧内阻日有岌岌之势况频年旱蝗今山东河北斗米千钱燕山之价倍之咸平黄龙之价又两倍之人皆相食所至盗起识者谓天之亡之其在兹乎臣见荆鄂两军诸将多以其兵不能战於平原为忧臣比与王彦商量造木拒马用陕西阵法教习两军盖中原平夷骑兵所利而议者多欲造车以当骑而不知拒马之用如车而其便利捷疾兵不能溃去车所不若也自三国南北时用以取胜载於正史近岁吴璘用於西边数致大捷而王彦自谓尤精其法臣之孤忠不独使荆鄂之兵为陛下守汉上一面而已伏乞睿察

乾道六年卢阳西?獠杨添朝寇边知沅州孙叔杰调兵数千讨之败绩死者十七八初猺人与省户交争杀二人死叔杰辄出兵破其十三栅夺还所侵地於是猺人相结为乱诸司请调常德府城兵三百人益官兵三千人合撃讨之宰臣虞允文奏曰蛮夷为变皆守臣贪功所致今猺人仇视守臣若更去叔杰量遣官军示以兵威徐与盟誓自可平定帝允其奏俾叶行代叔杰开示恩信谕以祸福遂招降之边境悉平前知武冈军赵善谷言武冈与湖北广西邻壤为极边之地溪峒七百八十余所【缺】峒隶绥宁县五溪峒隶临江县绍兴三十年减冗员改县为临口砦然五峒之猺俗尤犷悍衅生毫髪则操戈相雠砦官不能为重轻况本军巡防砦栅惟真良三门兵溪香平有土军可备守御余有官无兵其阙硖武阳等砦设巡检二员徒费廪禄以臣所知宜复临口砦为县则猺蛮易於制伏汰去冗员则官廪亦无虚费实边郡之利也

隆兴二年胡铨为兵部侍郎上疏曰自靖康迄今凡四十年三遭大变皆在和议则北敌之不可与和彰然矣肉食鄙夫万口一谈牢不可破非不知和议之害而争言为和者是有三说焉曰偷懦曰苟安曰附会偷懦则不知立国苟安则不戒鸩毒附会则觊得美官小人之情状具於此矣今日之议若成则有可吊者十若不成则有可贺者亦十请为陛下极言之何谓可吊者十真宗皇帝时宰相李沆谓王旦曰我死公必为相切勿与敌讲和吾闻出则无敌国外患如是者国常亡若与敌和自是中国必多事矣旦殊不以为然既而遂和海内乾耗旦始悔不用文靖之言此可吊者一也中原讴吟思归之人日夜引领望陛下拯溺救焚不啻赤子之望慈父母一与敌和则中原絶望後悔何及此可吊者二也海泗今日之藩篱咽喉也彼得海泗且决吾藩篱以瞰吾室扼吾咽喉以制吾命则两淮决不可保两淮不可保则大江决不可守大江不可守则江浙决不可安此可吊者三也绍兴戊午和议既成桧建议遣二三大臣如路允廸等分往南京等州交割归地一旦叛盟劫执允廸等遂下亲征之诏敌复请和其反覆变诈如此桧犹不悟奉之如初事之愈谨赂之愈厚卒有海陵之变惊动辇毂太上谋欲入海行朝居民一空覆辙不远忽而不戒臣恐後车又将覆也此可吊者四也绍兴之和首议决不与归正人口血未乾尽变前议凡归正之人一切遣还如程师回赵良嗣等聚族数百几为萧墙忧今必尽索归正之人与之则反侧生变不与则敌决不肯但已夫反侧则肘腋之变深敌决不肯但已则必别起衅端猝有如前之谋不知何以伐之此可吊者五也自桧当国二十年间竭民膏血以饵勍敌迄今府库无旬月之储千村万落生理萧然重之以蝗虫水潦自此复和则蠧国害民殆有甚焉者矣此可吊者六也今日之患兵费巳广养兵之外又增岁币且少以十年计之其费无虑数千亿而岁币之外又有私觌之费私觌之外又有贺正生辰之使贺正生辰之外又有泛使一使未去一使复来生民疲於奔命帑廪涸於将迎瘠中国以肥敌陛下何惮而为之此其可吊者七也侧闻敌人嫚书欲书御名欲去国号大字欲用再拜议者以为繁文小简不必计较臣切以为议者可斩也夫四郊多垒卿大夫之辱楚子问鼎义士之所深耻献纳二字富弼以死争之今勍敌横行与多垒孰辱国号大小与鼎轻重孰多献纳二字与再拜孰重臣子欲君父屈己以从之则是多垒不足辱问鼎不必耻献纳不必争此其可吊者八也臣恐再拜不巳必至称臣称臣不巳必至请降请降不巳必至纳土纳土不巳必至衘璧衘璧不已必至舆榇舆榇不已必至如晋帝青衣行酒然後为快此其可吊者九也事至於此求为匹夫尚可得乎此其可吊者十也窃观今日之势和决不成倘乾刚独断追回使者魏祀康湑等絶请和之议以鼓战士下哀痛之诏以收人心天下庶乎其可为矣如此则有可贺者亦十省数千亿之岁币一也专意武备足食足兵二也无书名之耻三也无去大之辱四也无再拜之屈五也无称臣之忿六也无请降之祸七也无纳土之悲八也无衘璧舆榇之哭九也无青衣行酒之寃十也去十吊而就十贺利害较然虽三尺童稚亦知之而陛下不悟春秋左传谓无勇者为妇人今日举朝之人皆妇人也如以臣言为不然乞赐流放窜殛以为人臣出位犯分之戒

孝宗时诠又上疏曰臣尝读商书伊尹作咸有一德言君臣皆有纯一之德也其初曰皇天眷求一德俾作神主惟尹躬暨汤咸有一德克享天心其中曰非天私我有商惟天佑於一德非商求于下民惟民归于一德德惟一动罔不吉又曰终始惟一时乃日新又曰惟和惟一又曰善无常主协于克一其终曰俾万姓咸曰大哉王言一哉王心说者谓一德之言故曰大能一德则一心臣谨案是篇言一字凡九盖明人主德与心不可二三何则二三则方寸乱矣窃尝譬之稽天之潦不能终朝而泰山之溜可以达石一与不一故也侧行之虫无爪牙之利上食槁壤下饮黄泉蠏六跬而二螯非蛇鱓之穴无所寄托者颛与不颛故也一则颛二三则不颛此必至之理也颛则成不颛则败亦必至之理也大凡人之立事无不鋭始而工於初以其用志不分颛且一也至其半则稍怠卒而漫漶不振志分故也陛下初登宝位以刚健之资奋然欲大有为於天下尝语臣朕决不与敌和一日侍从之臣同班上殿叶顒等首启和议之请陛下面折之曰卿等不知主辱臣死之义乎喑呜流涕顒等羞缩而退臣是时亲聆玉音服膺絫息知陛下真拨乱兴衰之主是年冬臣被旨措置海道以御戎寇才出北关而和议之使已在道矣和议既讲在彼无厌之欲难塞日务求衅或荡摇我边鄙或凭陵我城邑和虽在口祸实藏心陛下见几於未奔沉之先慨然有恢复之志四海之内皆引领而望曰吾君果拨乱兴衰之主也然臣窃有疑焉何也以和议之使未絶而恢复之言日彰也夫和议未絶则吾岁币之害无时弭也恢复之言日彰则彼讲和之议必不坚也然而陛下持两端之说无一定之论为陛下谋主者岂不曰姑与之和而密图恢复之计乎臣窃以为大不然也夫不费岁币姑与之和议犹不可况裒民膏血以为岁币而和议不坚是无益也和而无益是举生灵之膏血委之沟壑也而忍乎难臣者则曰安知和议之不坚曰召公戒成王以祈天成汤诰万方曰请命祈请二字乃人主所以尊敬天命也陛下为陵寝遣使以祈请为名是尊之敬之与天等也彼乃谓我妄有侥求夫以尊之敬之为妄则和议之不坚彰彰矣议者必曰彼强我弱彼衆我寡彼实我虚彼大我小彼盛我羸吾安得不出其下吾又安得计校生灵之膏血也哉臣又以为不然臣闻秦以杰顚徐由邈绵可以强弱论乎纣臣亿万周士三千可以衆寡论乎隋洛口仓唐资以兴可以虚实论乎鲁鸡不期蜀鸡不支可以大小论乎尫羸致夀盛壮暴亡可以羸壮论乎然则亦顾吾自治之道如何尔苟能自治彼又何足畏耶臣虽惷愚窃谓陛下有高世之行九敌人有取灭之理三是我能自治而彼不能也请索言之臣闻陛下爱敬尽於事亲高世之行一也友于兄弟二也九族以睦三也平章百姓四也任贤勿贰五也克勤于邦六也克俭於家七也乐善不倦八也惠鲜鳏寡九也敌人虐用其民取灭之理一也阻兵安忍二也恶直丑正三也以彼取灭之理当吾高世之行已不战而胜矣臣谓亦顾吾自治之道如何者此也然则焉用以民膏血委沟壑之为快哉臣愿陛下一德一心应天顺民俾万姓咸曰大哉王言一哉王心罔俾阿衡专美有商臣虽不敏请事斯语矣惟圣神少加意焉

铨为中书舍人论复讐疏曰臣闻前车覆後车戒自绍兴初肉食者不能远谋遂堕敌计和议三十年废防弛备干戈朽鈇钺钝上下偷安不戒宴安之酖一旦金人肆席卷并吞之计宗庙社稷几不血食天下寒心陛下即位以来惩羮吹虀誓不与敌人共天日夜厉民秣马蒐乘补卒志驰於伊吾之北气轶乎瓯脱之外不复鴈门之踦不巳也不澡二殽之耻不巳也敌人知陛下鋭意兴复知吾力修守备知吾将士思奋近者辄移书请和非甘言诱我即诡计欵我尔陛下宜鉴前车之覆益修守备益张吾军益固吾圉且戒将士曰北敌强暴之国貔虎之羣忘我祖宗之大德而谋动干戈是以有靖康之祸残毁我宗庙陵蔑我社稷劫迁我二帝垢蔑我两宫皇室淑女媲於穹庐掖庭良人汚於沙漠玉牒帝胄仆於龙荒尚忍言之哉又有甚可愤者我徽宗皇帝梓宫虽返而大讐未报我钦宗皇帝讣音虽闻而梓宫未返兴言及此为之酸鼻又有大可愤者我国家山陵发掘殆徧我哲宗皇帝陵寝既发而又暴其骨昨者太常少卿方庭实请命祈哀归奏其寔所不忍闻臣是以痛心疾首饮恨歠泣思欲如古人枕戈待旦以雪吾耻思欲如古人卧薪尝胆以逞吾愤未尝一日不北望慨然痛哭流涕也尚忍与之盟哉如此则将士激励不战而气巳倍不然虽增岁币还故疆如前日屈膝请盟臣恐复有如海陵者窃发於近甸矣

铨又上奏曰臣窃谓自昔外侮凭陵中原未有如今日之甚者也非外侮有常胜之势盖中国御之失其道尔何谓御之失其道自靖康之变二圣蒙尘两宫执辱非有他也讲和祸之也自维扬之变太上皇浮海生灵屠戮大内飞罗绮之灰九衢辚公卿之骨非有他也讲和祸之也自海陵之变淮甸丘墟原野餍人之肉川谷流人之血遗毒至今非有他也讲和祸之也夫自靖康迄今凡四十年三遭大变皆坐和议则敌人之不可与和彰彰然矣范成大内殿论敌使生事劄子曰臣窃闻前日金国遣使来奉夀觞其正使沿路於琐琐末节多欲

少变旧例皆非国体重轻特出一时无稽之说陛下待之有法一不得志而去然自近年未尝敢尔其所以敢尔者士大夫窃议谓有两说或谓山东饥旱民多流徙恐为吾所窥测故为此骄状以示泰然而坚盟信或谓彼国以陛下天锡神武不忘中原经理边陲江淮增势必虑和好不久敌之君臣或有计议使者恐预知之故敢肆然出此二说是非固未易决要之皆所以启陛下自治待时之计何则从前之说彼惮於兴役而惧吾有谋耶则安知其无可乘之机从後之说彼疑吾经略而不恃和好耶则安知其无先事之举故曰皆所以启陛下自治待时之计臣愚欲望圣慈与帷幄大臣乘此闲暇之时稍纾不急之务益讲待敌之策蚤夜孜孜更甚前日以待事至而应焉臣去年面对尝陈三力之说一曰日力寸隂可惜者是也二曰国力资用所出者是也三曰人力愚虑智术之所及者是也此三力者有限不可糜费於不急之地尽用以待敌犹恐不给臣区区愚忠因使人之来又有所感故复为陛下略言之伏惟留神省察

乾道四年敷文阁待制汪应辰转对论自治劄子曰右臣准御史台牒十一月一日视朝当臣转对者臣愚不肖不足以论天下之事然窃以为天下者先後本末之序要须有一定之计然後从事所谓事豫则立也昔班固论外域之患以为汉兴忠言嘉谟之臣运筹策相与争於庙堂之上总其要归两科而已缙绅之儒则守和亲介胄之士则言征伐皆偏见一时之利害而未究匈奴之终始臣亦以为国家自艰难来所以待敌人者不过和战两说然而皆未得其本也欲和者则以无事为安讳兵而不言偃武而不修欲战者则不相时不量力而姑徼幸於一胜此二者皆非也二者皆非则将何适而可亦曰反其本而已反其本者自治之谓也吾所以自治者周密坚固无所不备则或和或战特应之而已诗人之称文王曰肆不殄厥愠亦不殒厥问柞棫拔矣行道兑矣昆夷駾矣维其喙矣夫外域而侵中国此文王之所当愠怒而不释者也故不殄厥愠国与外域为邻则聘问之礼有所不可已也故不殒厥问苟吾之政事井井乎其有条理所植之木则拔而茂盛所行之道则兑而成蹊以中国之治而制外域之乱则彼将遁逃而日以困穷矣文王之政其先後本末之序如此万世所不可易也恭惟陛下有勤劳恭俭之德有刚明果断之才又有将大有为之志而适当艰难之运祖宗陵寝越在异域中原士民沦於兵革岂可以殄厥愠哉惟是国势未强民力未裕圣明远览俯就和议慰荐抚循交接赂遗所以待敌人者甚备盖非浅见狭闻者所能窥测度量之万一臣愿陛下无欲速无见小利而专以自治为本譬如农夫是穮是蓘人事既尽天时自至然後可以收其成若不芸其田或揠苖而助之长皆为不知时矣此臣所谓无欲速也孙权时江边诸将多陈便宜有所掩袭丞相顾雍以为兵法戒於小利此等所陈欲邀功名而为其身非为国也宜禁制之苟不足以耀威损敌皆不宜聼此臣所谓无见小利也富弼使北归言於仁宗皇帝愿常思敌人轻慢中国之耻坐薪尝胆不忘戒备内则修政令明赏罚辨别邪正节省财用外则选将帅练士卒安辑疲瘵崇建威武臣所谓专以自治为本者此其目也仰惟陛下以勤劳恭俭之德而持之以久以刚明果断之才而虑之以审以将大有为之志而养之以晦凡自治之策如富弼所云者无不毕举真积力久其效自见天意人事若合符节必将有不麾而去不祈而获者矣臣不胜仰望之至

孝宗时广西提点刑狱林光朝陛辞劄子曰臣闻近日有自岭外来者谓南丹马路不可开白皮盐塲不可罢缘此二事关涉蕃汉即非州县泛泛议论恐亦不可不早定也陛下不以臣为驽劣使之按刑岭右是宜宣布陛下寛简好生之意至如招诱买马及盐塲废置各有主此者然事关蕃汉嫌隙一开是二三有司者之责故不得不为此过计夫寇贼奸宄多出於边人舜尝以是命臯陶臯陶一治刑狱之官而舜辄以是命之盖为冀州之外即荒域遐陬是边人廹近中都必有为此寇贼奸宄之事者故舜以是责之治刑狱之官上古外裔皆小小种落为甚易治自秦人鞭笞六国合为一家匈奴於是时亦效中州并呑他部是以有控弦三十万之衆上古外裔与秦汉以来不同使唐虞三代遇秦汉之外裔不知御戎当出何策汉之郡县过交州数千里唐之安南都护府即汉之日南也本朝以交州为荒梗不毛之地置之度外今南方外裔正如唐虞之时乃小小种落耳宜州边南面为高峯寨高峯寨去南丹州止一程罗殿多产马每来邕州互市即为自?蛮所梗数年前罗殿欲取道南丹径来宜州卖马南丹盖尝主此说而其说亦甚可聼自後议者又复多端谓南丹之外乃为永乐州永乐从来不与南丹相下往时南丹为永乐所攻尚怨宜州不出救兵若置塲南丹则南丹所以望我者又非前比也南丹一件虽未得其要领然无妨吾事惟白皮盐塲忽然罢去一带亭户往往失业遂逃入交州盖缘溪洞不得白皮塲盐却转食交州盐溪洞数十为吾扞蔽惟知有内地盐岂可令交州盐却流入溪洞传闻交州界上前此有产盐地分故易成争夺後来不聼交人於近地煮盐是以白皮盐塲自绍兴之初官卖帐历一一可验不应令交州盐却过来溪洞若此一事纵而不问恐积月累岁非必一典刑狱之官所能治也臣愚谓南丹马路白皮盐塲是皆边面细事不当处之太骤欲望睿断行下本路令逐旋措置此为有司所当为之事不宜上凟旒扆缘是关涉蕃汉有此堤防故不避喋喋

光朝直宝谟阁轮对劄子曰臣闻古之为关也盖以御暴惟讥异言察异服不使奇衺之人变乱於国中此为关之本意也是故蛮夷猾夏寇贼奸宄舜以是命臯陶岂唐虞所都与北人相近深恐羣敌变乱边方而为是寇贼奸宄之事此不可不责之治狱者天下衅端常生於所忽衅之未萌以简书治之为有余及其已甚以甲兵取之为不足唐虞盛时所以治荒服者如此是治之於其早未尝攻之於末流也东南有海道所以扞隔诸蕃如三佛齐大食占城闍婆等数国每聼其往来相为互市遂於岭南之广州福建之泉州各置市舶一司诸蕃通货举积於此荆淮湖外及四川之远商贾络绎非泉即广百货所出有无　易此亦生人大利也臣昨在岭外见诸蕃之货近年以来多是蕃人以厚赀停塌而责商贾以数倍之息所以如是者谓其自有货卖之处近闻蕃客十十五五尝在都下自卖蕃物而以金银为回货今又闻转而之他中国禁令如此濶疎非所以待远人也夫金银可贵吾之所宝以涂金销金为服用则坐罪为不轻若之何弃其所可贵者於化外穷髪之乡此物一去即不复相流通岂不重可惜也然中国所得蕃物往往可以充耳目之玩若用之於救水旱行军旅一皆为无用之物至如金银可贵自古而然岂可使之日蠧月耗而不加恤焉臣之过计又不特此一事如前年於吉阳军买马今年复於泉州买马及器仗此衅渐生乌可纵而不问往时海外有一种落俗呼为毗舍耶忽然至泉州之平湖此尚在一絶岛续又至北镇去州治无二十里之远其视兵刃一无所畏啗食生人乃如刍豢每得尺铁争先收拾所过之处刀斧钩凿为之一空及散走岭外杀人为粮挟舟而行出没水中犹履平地潮惠一带莫不戒严此曹叵测也初不知所托在何等处尚能为吾民之害况所谓熟蕃往来中都者乎臣愿圣慈戒勑岭外及福建一路所有蕃客止令於广州泉州相与贸易不得辄出二州之界庶几他处金银可贵之物不至泄之界外且无往日意外之患不胜幸甚韩元吉进故事曰唐书李大亮传时突厥亡帝遂欲怀四夷诸部降者人赐袍一领帛五疋首领拜将军中郎将列五品者赢百员又置降胡河南诏大亮为西北道安抚大使以绥大度设拓设泥熟特勒及七姓种落之未附者大亮上言属者突厥倾国入朝陛下不即俘江淮变其俗而加赐物帛悉官之引处内地岂久安计哉臣以为诸称藩请附者宜羁縻受之使居塞外畏威怀德永为藩臣所谓行虚惠收寔福河西积困兵革州县萧条愿停招慰省劳役使边人得就农畮此中国利也帝纳其计

臣闻唐太宗之平突厥也降者尚十余万帝用温彦博之议度朔方地建顺佑化长四州置定襄云中二都督统之然擢酋豪为将军郎将者尚五百人奉朝请者且百员入长安自籍者数千户也当时廪给之费盖亦可见故大亮安抚伊吾而陈羁縻塞外之策盖既往者不咎姑欲无事招徕於七姓种落以寛河西州县而已且汉置降匈奴五原塞下以为扞蔽未始官於朝也太宗之降突厥遂官於朝矣夫取其才而用之固足以见圣王之大至於奉朝请者多籍长安者衆则是烦费中国以养裔夷之俘亦不可不虑者故大亮有言太宗遂悟可谓明矣哉仰惟国家履中兴之运敌势就衰慕义効顺者襁负来归既巳处之州县矣则异时系踵而至者臣亦愿圣神鉴此而预为之谋也

元吉权吏部尚书进故事曰唐书太宗引诸卫将卒习射於显德殿庭谕之曰外域侵盗自古有之患在边境小安则人主逸游忘战是以寇来莫之能御今朕不使汝曹穿池筑苑专习弓矢居闲无事则为汝师突厥入寇则为汝将庶几中国之民可以少安乎数年之间悉为精鋭

臣观太宗可谓不忘突厥也当时羣臣不察以为兵刃至御在所而後世诸儒亦议太宗閲武殿庭以人主之尊而行将帅之事臣知太宗之志在突厥者以其非得巳也盖唐初外域之患莫甚於突厥自隋即以公主妻之高祖得天下羣盗角立惧其为助故卑词厚币约以连和其礼有为之屈者及连岁内侮益甚至欲迁都避之不胜其愤武德八年命有司削其敌国之礼更所与书为诏若敕都酋颉利因自将其衆袭武功而瞰渭桥时太宗方即位以六骑直出与颉利隔水语仅成白马之盟敌始退舍由是言之高祖之愤几贻大悔未若太宗之能忍也然帝虽能忍而其志不一日忘敌故敌退未踰月即殿庭以教战士校其射艺诱以厚赏此特其一端尔他所以备敌者从可知也贞观之治用贤纳谏之方选将练兵之法皆足以自致於安强然後坚坐不瞬以待其隙及颉利势衰羊马多死又内与突利相攻撃诸部皆畔逮贞观四年始命李靖以六总管之师才十万人破之隂山擒颉利以献观帝之告羣臣有曰国家初定太上皇以百姓之故奉突厥诡而臣之朕常痛心疾首思一刷耻於天下其劝高祖不必移都则曰愿假数年系颉利之颈致之阙下至是果酬其言呜呼有志者事竟成必有忍其乃有济太宗之谓矣何则夫待外国之礼或可屈而志不可屈也唯礼或可屈故权时之宜有所不校若太王事獯鬻文王事昆夷於传有之矣唯志不可屈故勾践之报吴太宗之擒颉利皆是道也臣窃仰国家今与敌和岂异是哉日者奉使之臣辱命而还陛下既已备正典刑矣敌之骄慢吾使而礼有未得伸者譬犹无知之人凟慢长上固不能不为之动亦何足与之校是非曲直乎臣所愿陛下沉几先物扩帝王之度以容之坚忍不顾厉太宗之志以图之如闻彼境旱蝗已久民心离贰诸雏各擅兵柄互相窥伺天道好还岂患无颉利之变陛下圣德英武远迈於太宗假以岁月则渭上之耻未必不启吾定襄之功也臣是以因贞观之事以证之云

员兴宗上殿轮对劄子一察敌情曰臣闻圣人有外惧故有微权有密机权以忍而後济机以忍而後发忍不忍之间安危繋焉使其伸缩在我平日晦之一日伸之大事不足定矣外惧何为也哉昔勾践为国蕞尔国也奉夫差以玉帛又奉之以子女常人所不忍者勾践一?忍之此岂其真情也哉彼其奔走事人之日皆隂谋生聚教训之日也故吴不有越而越卒有吴者勾践得此微权也曹公之於袁绍也地不如绍兵不如绍绍未除大将军操不拜也则避绍而与之曹公岂避人者哉彼其曲意奉绍者所以怠绍之心而缓河北之兵也故袁不并曹而曹卒并之者曹公有此密机也彼两人兴而机权用机权用而曹之王易王越之覇易霸臣固知其忍而後动者也恭惟陛下禀希世之明天锡之勇常有扫清中都囊槖宇宙之意矣然而即位四年遵养时晦敌有小大势有坚脆陛下权敌以御时俯已为和柔之盟陛下意岂在是哉机权之在是也陛下忍之亦至矣越王曹公之事规模虽小充而用之必在陛下度内也然臣近者闻诸道路敌有无故之形和有不坚之意衆说纷纷不可执取议者犹欲以祖宗待契丹之礼以待之是不知彼己者也自绍兴至今敌凡几和和亦几变信书在道暴骨在野前日已不可保後日庸可保乎岂可见其形不察其寔信其伪不昭其奸百事扬扬犹类平日上下复欲长此安穷也为今日之虑当坚筹谋当预措置江淮诸处屯兵几所孰要孰害兵甲增减为数几何孰训孰惰诸将可倚者凡几何人军食可理凡几何事惟精应敌惟长守扞至纤至悉不暂解弛臣犹恐其未也若将相循循尚犹偷玩今日得报则四面仓皇明日无报则整容闲暇谋国如此抱虎而寝虎未及起因谓之安未有不为伤矣夫四夷轨道兵甲不兴谁不愿之不幸或有外御虽宣王不免也臣窃恐近臣大吏转以簿书期会为故舍此弗图一忽有警持循将何及也诗曰维彼雨雪先集维霰而知雨雪者见其兆也陛下察敌之兆而预计之机权在中应变在外陛下举能办此愿戒小大之臣勿为媮怠而已杜牧曰国家大事小臣不当言臣与牧同一罪也惟陛下幸赦

二恤归附曰臣闻天下归往谓之王四夷观赴谓之中国乐於观赴而极其归往圣人之能事於此在矣臣窃观乡者江淮归正士卒舍氊裘袭礼义此岂一都督府有以谕而来之耶诚以吾宋有大义中国有至仁北方将士乐归陛下之德者也臣前自上流过沿江诸郡归正之士往往而见其间游谈坐作意态惨戚多不自聊者臣退穷所闻则所在统军宿将不能推原陛下德意接之不以恩惠是以嚣嚣相从於此臣窃思之华夷万里异生不异情人之情去亲戚而舍坟墓甘酸苦而受困折者皆非情之所安者也设若诸将能为朝廷相亲相比布露恩私如待宠子如支漏瓮则归附之士未暖席而得此生矣近闻诸将敢有奴隶服役之者臣恐归附生心役不以义则其狥义之意轻抚不以情则其効上之心薄待不以恩则其投命之意衰风尘忽警是纵虎狼於槛而保其不噬囓者也如是其可乎臣以为诸将无见於此矣昔唐初有事於突厥中叶有事於中原回鹘特勒之徒何力国昌之将其人皆蕃衆也其兵皆蕃兵也唐有恩意以宠之巍官剧职共济其用而共复京师唐於归附一日不轻如此未闻诸将服役之陵籍之也臣愚伏望陛下垂厚恩布明旨凡归正士卒分戍所在深诏沿江督将与逐路帅臣务加存恤赐给之间务加优厚使其客主之势一委曲相济则情自相通然後旌其首领功状最白忠效最笃者陛下特赐劳问亦宠矣後有缓急出入死地彼又何辞安知无国昌何力之徒为我用为我守哉扬雄曰御得其道则天下狙诈咸作使此事是也惟陛下幸察

知婺州李椿奏曰臣窃见自绍兴十年以後节次归正中原之人或在军中或散民间此皆国家赤子顷因南渡遂成隔絶今既来归如子投父固宜存抚以繋中原人心唯是降人吾之仇雠反覆难凭天姿残忍因败来降盖非本意逃死而已强梗之性不可以义理晓不可以恩信结弱则服强则叛其来久矣若必以谓将欲收而用之则当置之於有用之地有以要束之兼於大衆之中使不得恣压以势力恐或可用今散在州郡间骄横凌民无所不有又多懒惰不习军务高官厚禄无用而有害岂宜置而不议为今之计当因其任满悉添差上江屯驻中分配队伍毋令管事其官高头首令充不厘务兵将官庶几有以关防其出入禁卫者切乞圣慈远之臣伏愿陛下鉴唐太宗之处突厥几至狼狈晋武帝之处氐羌终致倾危苻秦之信慕容垂鲜卑猖獗当时有识之士皆知其必然臣愚虑实忧之所以不避渎圣之诛冒昧言之臣不胜恐惧待罪

椿为司农卿上奏曰窃见朝廷区处降人未尽其宜私心深忧自北而来者皆曰归明归正然我中原之人偶因国家南渡隔絶数十年身虽?於北敌其心岂忘祖宗二百余年仁厚之恩又岂乐与非族同处今既来归固有可用之理其间犹有不逞好乱之人自疑南北之异时於沿边作梗者其人皆有人心可以利害诱之恩信结之也如降人我之仇讐反覆无常天姿残忍弱则服强则叛不可以恩信结不可以道理晓其来久矣故晋武帝时刘石杂居中国不用郭钦江统之言不十二年浊乱中华秦苻坚委信慕容垂不用王猛之言鲜卑猖獗唐太宗受突厥之降不用魏徵之言几至狼狈宣和间契丹郭药师归朝朝廷待之至厚不逾年乃为金兵前驱首来犯顺此古今之明验也今降人或布州郡或掌事军中或往来阙下或宿卫禁庭此臣所以深忧者也臣年齿衰暮疾病相仍死亡无日矣固未必见其为害近见耶律卦里所为触类而思之恐为害於他日伏望朝廷於闲暇之时酌古验今思患而豫防不动声色有以处之措宗社於泰山之安天下幸甚若直待临事而虑则无及矣如臣愚言可采乞赐敷纳密切施行制置四川兼知成都赵汝愚论羌贼降後乞修德任贤状奏曰臣昨据黎州申报羌贼奴儿结之弟三开以疾自毙赖苖率其余党悉降伏蒙圣恩除臣龙图阁直学士臣自惟守边无状何敢论功尝沥悃诚乞赐恩免兹奉温诏尚閟俞音臣义当固辞岂容虚受实缘臣近方辞免召命陈乞祠禄不敢再三烦凟天听已於今月十九日望阙祗拜新命讫伏念臣蒙陛下之知最深荷陛下之恩最厚敢因前事少效愚忠臣伏见黎州自太祖皇帝玉斧画河之後二百余年三陲晏然一尘不动蠢兹小丑敢为乱阶杀略吏民扰我西鄙覆亡将士犯我王略积十余稔罪恶贯盈狡计益深乍服乍叛犁庭扫穴理无可赦陛下神武不杀惟务羁縻圣度有容屡行恩宥夫力行者远无不至真积者隐无不彰终之帝德升闻天鉴昭格渠魁送死授首穷荒余党悉平归心大化是知人衆者胜天天定亦能胜人非虚语也书曰惟德动天无远弗届满招损谦受益时乃天道臣愚伏愿陛下观天道为甚迩信圣言为易行推其所既为增其所未至内以修德为本外以用贤为助自然天意悦於上人情协於下虽以之扫清中原克复境土宜无难者区区小羌顾何足为陛下道哉臣学术浅陋无所知识尝究观羌贼本末而窃有感焉故因兹摧谢而辄献其诚唯陛下留神幸甚

汝愚论金国人使生事状奏曰臣蚤来在幕次侍班承合门传旨令改别日朝见臣询问得今来使人颇失恭顺奉书不?触犯天威罪当万死陛下盛德全度曲示含容天地人神孰不庆幸然臣窃谓礼者体也义者宜也得体合宜虽强必服万一调护之际稍失事宜窃恐强敌益骄更贻後患故臣谓莫若且令馆伴臣寮委曲开谕援之以久例晓之以至理我直彼曲夫复何辞然後令就馆中封进国书徐降指挥朝见盖陛下威尊固不宜再屈兼恐临期复有变态则於朝廷事体将来益难区处若彼坚执愚暗倔强不从则当致馈有司稍加常礼移文对境告以事因但当曲折其词亦不至遽生边衅说谕使人此意料彼安敢不从然须示以优游待之闲暇稍迟且暮彼自忧疑若欲姑务曲从别加厚赐非惟有伤国体亦恐别启戎心或谓国家连岁旱伤未宜轻举敌情难测将起争端臣则谓不然使彼诚有深谋决非卑词可已若只是使人生事正可伐之以谋臣伏抱愚诚辄陈管见惟圣明裁择幸甚

历代名臣奏议卷三百四十九








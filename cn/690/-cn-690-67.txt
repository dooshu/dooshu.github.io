卷六十七



卷之六十七

洪武四年秋七月辛亥朔，《存心录》成。上览之，谓诸儒臣曰：“朕观历代贤君事神之道，罔不祗肃，故百灵效祉，休徵类应，及乎衰世之君，罔知攸敬，违天慢神，非惟感召灾谴，而国之祸乱亦由是而致。朕为惧，每临祭，必诚必敬，惟恐未至，故命卿等编此书，欲示鉴戒。夫水可以鉴形，古可以鉴今，是编所以彰善恶，岂惟行之于今？将俾子孙，永为法守。”

以豊城县知县林唐臣为吏部考功郎中。唐臣名弼，闽之漳州人，登元至正甲午进士第，有文词，著声闽浙间。仕为郡幕官，入国朝，与修《元史》，授考功主事。使安南将还，赆以黄金、珠玑、奇异之物，唐臣拒弗受，其王强致之。既还，悉疏以献于朝，上嘉之，赐以白金，寻命知豊城。至是，以事逮至京，于狱中上书陈情，诏释之，命为考功郎中。

置定辽都卫指挥使司，以马云、叶旺为都指挥使，吴泉、冯祥为同知，王德为佥事，总辖辽东诸卫军马，修治城池，以镇边疆。时上以刘益之变而元臣纳哈出等未附，故命云等镇之，仍遣云谕祭刘益曰：“尔昔在辽阳，控制一隅，能顺天道，达事机，奉图献地，幡然来归。朕嘉尔诚，俾佐武卫，安集海邦，方资怀来未附，何失防闲，遽殒厥身，边城之中，失此良将。朕甚悲怆，兹特遣人谕祭，且令有司护尔之柩，归葬砀山。尔其有知，歆此至意。”

遣使命中书右丞相魏国公徐达自北平往山西，操练士马，谕之曰：“凡为国者，贵有备，有备则无患。古人当平康之时，克诘戎兵，内以安国家，外以制四夷，况山西地近胡虏，尤不可无备，故命卿帅诸将校缮修城池，训练士卒，如调遣征进迤西等处，从便行之。其太原、蔚、朔、大同、东胜军马及新附鞑靼官军，悉听节制。”

广东番禺等县飓风，发屋拔木，三日方止。

壬子，上谓丞相汪广洋曰：“朕观前代人君多喜佞谀，以饰虚名，甚至臣下诈为瑞应，以恣矫诬，至于天灾垂戒，厌闻于耳。如宋真宗，亦号贤君，初相李沆，日闻灾异，其心犹存警惕，厥后澶渊既盟，大臣首启天书，以侈其心，群下曲意迎合，苟图媚悦，致使言祥瑞者相继于途，献芝草者三万余本。朕思凡事惟在于诚，况为天下国家，而可以伪乎？尔中书自今，凡祥瑞不必奏，如灾异及蝗旱之事，即时报闻。”广洋叩首曰：“陛下敬天勤民，孰大于此？非惟四海苍生蒙福，诚为圣子神孙万世之谟训也。臣谨奉诏旨。”

南宁府大雨，江水溢，坏城垣，漂民庐舍。

乙卯，以张子茂为成都府知府，潘贤为重庆府知府，汪璞为莱州府知府，余用中为河南府知府。

己未，享太庙，命配享功臣仍于庑间，彻其布殿。

庚申，颍川侯傅友德兵围成都，伪夏丞相戴寿、知院向大亨等出城拒战，以象载甲士，列于阵前。友德命前锋指挥李英等以弓矢、火器冲之，象中矢却走，寿兵躏藉，死者甚众，友德亦中流矢。会汤和遣人报重庆之捷，寿等亦得其家书，闻重庆已降而室家皆完，遂无斗志，乃籍府库仓廪，遣其子诣军门纳款，友德许之。翌日，寿等率其属降，友德按兵入自东门，得士马三万。

辛酉夜，太阴入南斗魁中。

壬戌，颍川侯傅友德分兵徇下川蜀州县之未附者，至崇庆，伪知州尹善清拒战，友德击败其兵，执斩之，判官王桂华率城中耆民诣军中降。

初，保宁城中有韩氏女，年十七，遭明氏兵乱，虑为所掠，乃伪为男子服，混处民民间，既而果被虏，居兵伍中七年，人莫知其为女子也。后从玉珍兵掠云南还，邂逅其叔父，赎之归成都，以适尹氏，同时从军者皆惊异，成都人称为“韩贞女”云。

命曹国公李文忠按行四川城池，抚绥军民。

癸亥，山西蒲州地震。

甲子，衢州府龙游县大雨，水溢，漂民庐舍，人有溺死者。

乙丑，指挥万德送明昇并降表至京师。初，上闻大军下蜀，命中书集六部、太常、翰林、国学定议受降等礼。省部言：“按宋太祖乾德三年，蜀主孟昶降，昶及子弟、伪官李昊等三十二人至阙下，皆素服纱帽，进待罪表，俯伏于地。通事舍人掖昶起，鞠躬听命，宣制释罪。昶等再拜，三呼‘万岁’，合门使承旨赐昶等袭衣冠带。昶等再拜，跪受，各就次易服，然后入见于崇元殿。合门使引昶等入起居，蹈舞称谢，宣徽使承旨唤昶升殿，昶等再拜，升殿。宣徽使承旨宣抚昶至御座前，鞠躬，太祖亲抚问之，昶还位，与其官属皆蹈舞再拜，三呼‘万岁’出。中书门下率百僚称贺。今拟明昇朝见礼。上御奉天门，昇等于午门外跪进待罪表，侍仪使捧表入，宣表官宣读讫，承制官出，传制，昇等皆俯伏于地。侍仪舍人掖昇起，其属官皆起，跪听，宣制释罪。昇等五拜，三呼‘万岁’。承制官传制，赐衣服冠带，侍仪舍人引昇入丹墀中，四拜。侍仪使传旨，昇跪听宣谕，俯伏，四拜，三呼‘万岁’，又四拜出。丞相率文武百官行贺礼。”上曰：“明昇与孟昶不同。昶专治国政，所为奢纵；昇年幼，事由臣下。宜免其叩头伏地、上表请罪之礼。”是日，昇及其官属朝见，百官称贺。制授昇为归义侯，赐冠带衣服及居第于京师。

丁卯，中书奏：“科举定制，凡府、州、县学生员、民间俊秀子弟及学官吏胥习举业者，皆许应试。”上曰：“科举初设，凡文字词理平顺者，皆预选列，以示激劝。惟史胥心术已坏，不许应试。”

戊辰，故元詹事院副使南木哥、詹事丞朵儿只自河西率兵民二千余人来降。

置汝宁府、汝阳县、真定府、定州、无极县。

己巳，置陈州商水县。

庚午，故元降臣魁的斤等十五人入朝，各赐绮帛袭衣。

辛未，置蓟州卫指挥使司。

淮安侯华云龙统兵至云州，侦知故元平章僧家奴营于牙头。夜，分精兵袭之，突入其营，擒僧家奴，尽俘其众，并获驼马四百余匹而还。

壬申，故元甘肃行省平章阿寒柏等至京师。先是，阿寒柏等率所部官属兵民来降，陕西守臣以闻。诏阿寒柏与其官属四十四人入朝，其兵民留居宁夏。至是，上命中书省赐阿寒柏及知院满答剌、廉访使纳速尔丁人衣一袭、绮帛八匹、米五石、钱五千，其左丞官音奴等四十一人赐绮帛钱米有差。

甲戌，赐龙襄卫指挥佥事史鉴丧葬之费，仍命恤其家，以鉴从征战死于蜀故也。

以马文璧为抚州府知府，郭勉为真定府知府。

乙亥，命太常司祀马祖之神。先是，蜀明昇献良马十，其一色正白，身长十有一尺，首高九尺，足高七尺，有肉隐起项下，厚五分广三寸余，贯膺络腹精，采流动鞯，勒不可近，近之，輙人立而吼。上谓天既生此英物，必有神以司之，命太常以少牢祀马祖。复囊沙四百斤压马，令人跨其上，日游行苑中，久之，性渐驯服。后上夕月于清凉山，乃乘之而出，如蹑云乘风，驰驱甚适。上大悦，赐名“飞越峰”。

占城国王阿答阿者遣其臣答班瓜卜农来朝，奉表言安南侵其土境，表用金叶，长一尺余，阔五寸，刻以本国书。俾译者译之，其意曰：“大明皇帝登大宝位，抚有四海，如天地覆载，日月照临，阿答阿者，譬一草木耳，钦蒙遣使以金印封为国王，感戴欣悦，倍万恒情。惟是安南用兵，侵扰疆域，杀掠吏民，伏愿皇帝垂慈，赐以兵器、乐器、乐人，俾安南知我占城乃声教所被，输贡之地，则安南不敢欺凌。”上感其意，及答班瓜卜农陛辞，命中书省移咨其国王云：“交邻有道，实为保土之方；事上以诚，庶尽人臣之礼。且占城、安南既以臣事朝廷，同奉正朔，而乃擅自构兵，毒害生灵，既失事上之体，又失交邻之道。已咨安南国王，即日罢兵，本国亦宜各保疆土。所请兵器，于王何惜，但以占城、安南互相争夺，而朝廷独与占城，则是助尔相攻，甚非抚安之义。又所请乐器、乐人，在声律虽无中外之殊，而语音则有华夷之异，难以发遣。若尔国有能习中国华言、可教以音律者，选择数人，赴京习之。”并谕福建行省，占城海舶货物，皆免其征，以示怀柔之意。

丙子，置四川等处行中书省，以刑部尚书刘惟谦为参政。

庚辰，江阴侯吴良讨绥宁诸蛮，擒其首恶苏子荣等，遂克马王、恶鬼、长冲、云水、锁口、桐木、蓝溪、雷公、大溪、三峰、当山十一寨。

伪夏平章丁世真率其余党寇秦州，指挥潘某坚壁固守，攻围五十余日，城中食尽，括牛畜以食军。既而援兵至，击走之，世真兵败逃窜山谷，自以尝拒敌官军，杀伤者多，惧不敢出，夜宿于梓潼庙中，为帐下小校所杀。蜀平，小校赴京言状，中书省臣奏请赏之。上曰：“小校杀本管，非义也，何赏为？”不许。

大同官山千户所百户速哥帖木儿、捏怯来等诈言故元将王保保率兵至上都，遂谋叛杀其千户把都等，事觉，伏诛。

八月辛巳朔，赐故元平章阿寒柏、知院满答剌、廉访使纳速尔丁等四十四人罗衣有差，寻又赐以冠带。

诏置振武卫亲军指挥使司。

改制用宝金牌，其上篆为阴、阳文，仍增金符二字，阔三寸，长九寸五分，上钑二凤，下钑二麒麟，牌首为圆窍，贯以红丝绦。上以古者符宝示大信于天下，关防弗严则奸伪由生，故命改制二牌，仍付中书省与大都督府各收掌之。凡军机文书，非大都督府长官与中书丞相及在省长官，不许入奏，亦不许擅自奏请。若有诏，急令调军，中书省即会大都督府官同入覆奏，然后各出所藏金牌入内，请宝出用，如大都督府先奉旨，亦如之。其有不行约会者，以奸臣论。

癸未，皇第十二子柏生，顺妃胡氏出也。

甲申，夕月。时不附祭星辰，其乐章，迎神改云：“吉日良辰，祀典式陈，太阴夜明，惟德孔神。”余并如旧。

乙酉夜，天鸣。

丙戌，户部奏：“今年两浙秋粮及没官田租既已蠲免，而所赐公侯田粮，多没官租，亦宜照例免徵其公侯岁禄，别给之。”制可。

赐在京军士十九万四十余人绵布，人二疋。

徙应天卫治于江浦。

丁亥，祭太岁、风云雷雨、岳镇、海渎、山川、月将、城隍、旗纛诸神。

遣官释奠于先师孔子。

戊子，祭大社、大稷，止用二年春祭正位祝文，但大社祝改告祀为报谢，配位祝不用。

庚寅，罢巩昌故元总帅府，以总帅汪灵真保为巩昌卫指挥同知，张虎都帖木儿为佥事。初，灵真保、虎都帖木儿之降也，俾仍旧职，至是罢帅府改今官。

癸巳，浡泥国王马合谟沙遣其臣亦思麻逸进表笺，贡方物。先是，上命监察御史张敬之、福建行省都事沈秩使其国。至是，其王遣使随秩等入贡，有鹤顶生、玳瑁、孔雀、梅花、龙脑、米脑、糠脑、西洋白布及降香、黄蜡等物，表用金，笺用银，皆刻番书字体，仿佛回鹘。诏赐其国王织金文绮、纱罗，及其使者绮帛有差。浡泥在西南大海中，所统一十四州，阇婆属国也，去阇婆四十五日程，产名香异物。国王以金佩刀、吉贝布遗敬之等，悉辞不受。

命给赐长淮卫军士绵布，人二匹。

置开封府柘城、考城二县，时人民逋逃者皆归复业故也。

上以北平、山西馈运之艰，命以白金三十万两、绵布十万匹就附近郡县易米，以给将士；及辽东军卫乏马，发山东绵布万匹贳马，给之。

甲午，户部奏：“近馈运四川粮储，已行湖广行省，运归峡等处十万石，饷成都，今再拟于荆州、岳州、武昌、蕲州四府，运粮十万石继之。江西行省南昌、吉安、抚州、南康四府运粮十万，饷重庆。其商人中盐，运米至重庆仓者，每淮盐一引，纳米一石二斗；浙盐一引，纳米一石。”皆从之。

诏中书省：“自今凡赏赐军士，无妻子者给战袄一袭，有妻子者给绵布二匹。”

诏免扬州、淮安、临濠及泰州、滁州、无为州今年田租。

乙未夜，有星赤色，起自右旗西南，行至游气中没。

己亥，擢中书省左司郎中海渊为户部尚书。

降国子祭酒魏观为江西龙南县知县，司业宋濂为安远县知县，坐考祭孔子礼稽缓故也。

庚子，诏赐大都督府佥事沐英苏州府吴江县田一十二顷八十亩，岁计租一千石。

江夏侯周德兴等克保宁。先是，遣使谕中山侯汤和等曰：“为将贵审机而重料敌。古云：‘虽有智慧，不如乘势。’今全蜀已下，惟吴友仁尚据保宁，偷旦夕之命，乘机而取之，此破竹之势，无不克者。将军徘徊不进，何也？吾付将军以大任，而临事往往逗挠如此，何以总军政、寄国命乎？”和等闻诏，始遣周德兴会傅友德兵克其城，执吴友仁，械送京师，蜀地悉平。上因与侍臣论用将曰：“秦裕伯尝言：‘古者，帝王之用武臣，或使愚使贪。’其说虽本于孙武，然其言非也。夫武臣量敌制胜，智勇兼尽，岂可谓愚？攻城战野，捐躯徇国，岂可谓贪？若果贪愚之人，不可使也。”

癸卯，遣佛菻国故民捏古伦持诏往谕其国王曰：“自有宋失驭，天绝其祀，元兴沙漠，入主中国，百有余年，天厌其昏淫，亦用陨绝其命，华夷扰乱，十有八年。当群雄初起时，朕为淮右布衣，起义救民，荷天之灵，授以文武之臣，东渡江左，练兵餋民，十有四年。西平汉主陈友谅，东缚吴王张士诚，南平闽越，戡定巴蜀，北靖幽燕，奠安华夏，复我中国之旧疆。朕为臣民推戴，即皇帝位，定有天下之号曰大明，建元洪武，于今四年矣。凡四夷诸国，皆遣告谕，惟尔佛菻，隔越西夷，未及报知。今遣尔国之民捏古伦赍诏往谕，朕虽未及古先哲王之德，使四夷怀之，然不可不使天下咸知朕平定四海之意，故兹诏示。”

河南行省参政孙楧坐事免，以太常卿陈昧为河南行省参政。昧字元礼，温之平阳人，仕元为湖州路总管，入国朝，选议律令，除太常司丞。上初即位，为礼官，改江西按察司佥事，入为太常少卿，升太常卿。至是，授河南参政。

故元宗王子巴都麻失里、沙加失里、院使汪家奴等来降贡马二十匹及献铠甲器仗。上命中书赐巴都麻失里、沙加失里、汪家奴及知院琐南辇、真金绣衣人一袭、文绮七匹，平章孙让等四人金绣衣一袭、文绮五匹，宣政副使海寿、和尚、马儿等三十人文绮人三匹及衣靴，佥事也失里等十人文绮人二匹，傔从一百三人悉给绵布及绵战袄。

赐羽林右卫指挥同知陈方妻张氏、羽林左卫指挥佥事戴雄妻潘氏命妇冠服。

戊申，赣州上犹县山寇作乱，命宜春侯黄彬领兵讨捕之。

己酉，关中饥。上命陕西参政班用吉、监察御史赵术、奉御徐德等发粟赈济，凡二万五千余户。

遣使往谕云南、八番、乌撒等诸蛮。

遣工部主事王伯彦往河州，赐山后七驿世袭土官劳哥等文绮、银椀。

是月，高州府海寇作乱，通判王名善死之。初，海寇何均善聚众数百人，尝为濒海诸州患，官军已捕戮之，其余党罗子仁等遁去。至是，子仁等复劫夺府印，逼名善从己，名善不屈，执至霞洞新营，遂遇害。雷州卫遣千户黄青领兵擒子仁等斩之，余党悉平。

河南、陕西、山西及北平、河间、永平、直隶、常州、临濠等府旱。

大名府水。








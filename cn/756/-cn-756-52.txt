木兰花慢

过秦淮旷望，迥萧洒，绝纤尘。爱清景风蛩，吟鞭醉帽，时度疏林。秋来政情味淡，更一重烟水一重云。千古行人旧恨，尽应分付今人。

渔村。望断衡门。芦荻浦，雁先闻。对触目凄凉，红凋岸蓼，翠减汀苹。凭高正千嶂黯，便无情、到此也销魂。江月知人念远，上楼来照黄昏。

◆据秦《谱》，熙宁九年（1076），少游曾同孙莘老、参寥子访漳南老人于历阳，浴汤泉，游龙洞，谒项羽庙，归时当经秦淮。此词似为归时之作。（徐培均《淮海居士长短句笺注》）

◎政：通“正”，正是。

◎衡门：横木为门，喻屋之简陋。后指隐者所居。


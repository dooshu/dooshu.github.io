答中翰张后湖


辱揭示，领悉。疏当案候，春初戒行可也。令先翁之谥不称其行，公评咸以为歉。昨已致书雷院，求为具题请改矣。

兹有一事敬问掌记。先年张文简公曾得内阁所藏《册府元龟》一部，其后文简公卒于京邸，其仆即将此书于部前货卖。令先翁识其为阁本也，赎而藏之于家。尝语区区曰：“吾欲将此书仍送内阁，以完先代之宝，何如？”仆时起贺曰：“幸甚，此义举也！”无何，而令先翁亦逝，竟弗克践其言。今忆此书必无恙也，仆欲倍价奉赎，仍归阁中，以卒成先公之志。惟执事其幸许之。夫此一书也，文简得之，令先翁赎之，至仆而还之，三更张氏，皆楚人也，将以媲于古之左史倚相能读《坟》《典》《丘》《索》，不亦美乎！（按：文简公，石首张璧；中翰先公，茶陵张治也，初谥文隐。）






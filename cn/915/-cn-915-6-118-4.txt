◇议奏封赏当依准旧事

陛下圣德光被，皇灵启祚，正位东宫，二十馀年，道化宣流，万国归心。今承洪基，此乃天授。至于班赏行爵，优于泰始革命之初。不安一也。吴会僭逆，几于百年，边境被其荼毒，朝廷为之旰食。先帝决独断之聪，奋神武之略，荡灭逋寇，易于摧枯。然谋臣猛将，犹有致思竭力之效。而今恩泽之封，优于灭吴之功。不安二也。上天眷，实在大晋，卜世之数，未知其纪。今之开制，当垂于後。若尊卑无差，有爵必进，数世之後，莫非公侯。不安三也。臣等敢冒陈闻。窃谓泰始之初，及平吴论功，制度名牒，皆悉具存。纵不能远遵古典，尚当依准旧事。（《晋书·石崇传》。元康初，杨骏辅政，大开封赏，多树党援，崇与散骑郎、蜀郡何攀共立议，奏于惠帝云云。弗纳。）


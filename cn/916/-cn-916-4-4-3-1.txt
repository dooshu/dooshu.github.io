【赠石崇诗】

〖《诗纪》云。曹嘉元康中与石崇俱为国子博士。後嘉为东莞太守。崇为征虏将军。监青、徐军事。屯於下邳。嘉以诗遗崇。〗

文武应时用。兼才在明哲。嗟嗟我石生。为国之俊杰。入侍於皇闼。（《诗纪》云。一作闱。）出则登九列。威检肃青徐。风发宣吴裔。畴昔谬同位。情至过鲁卫。分离逾十载。思远心增结。愿子鉴斯诚。寒暑不逾契。（○《三国志》楚王彪传注。《诗纪》三十。）


○授萧邺监修国史刘瑑集贤殿大学士制

门下：康济生灵，必在陶甄之化；稽参政事，允归王佐之才。况乎元首股肱，义均一体，叶心同德，予怀所嘉，式兼刊综之荣，用举褒隆之典。朝散大夫守工部尚书同中书门下平章事充集贤殿大学士上柱国彭城县开国男食邑三百户赐紫金鱼袋萧邺，襟神清肃，器鉴精通，敷赞大猷，孙宏有慎厚之行。朝议大夫尚书户部侍郎同中书门下平章事判度支上柱国赐紫金鱼袋刘瑑，业履清方，风标峻整，弥纶庶务，安国乃任职之臣。而皆词焕丹青，道润金璧，匡衡贡禹，经术该明。孔光师丹，议论宽博。或顷司邦计，茂厎慎之规；或尝拥节旄，著缮完之绩。洎膺枢近，益畅谋猷，每见沃心，实谐注意。俾厥后为尧舜，纳百姓於休和，即竭乃诚，期於予理。子长、子骏之职，石渠、天禄之书，稽合异同，裁成褒贬，儒雅之任，迭选攸宜。式表茂勋，用荣兼领，永绥宠渥，往孚於休。邺可监修国史，瑑可兼充集贤殿大学士，馀各如故。主者施行。


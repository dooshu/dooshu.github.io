廖行之　次韵酬宋伯潜三首

诗坛得隽敌无强，独立南丰一瓣香。

我欲句中闻妙法，君应肘后出神方。

陶鎔景色春长好，流转风光物自忙。

珍重三薰更三沐，全胜汤饼试何郎。

廖行之

廖行之　次韵酬宋伯潜三首

百拙无堪不自强，身谋犹得学黄香。

青衫良助君衣彩，圆凿何嫌我枘方。

旧雨故人相得甚，浮云苍狗可怜忙。

从君更许闻诗律，唤醒风骚起夜郎。

廖行之

廖行之　次韵酬宋伯潜三首

老懒渠能更倔强，邻墙可恋瓮头香。

卷舒自我聊全璧，非笑从人亦大方。

日永游丝随望远，春深乳燕趁晴忙。

閒来不入邯郸梦，未厌区区白首郎。

廖行之


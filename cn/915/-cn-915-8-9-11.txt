◇遗令

人生在世，本自非常，吾年已老，前路几何。居今之地，非心期所及。性不贪聚，自幼所怀，政以汝兄弟累多，损吾暮志耳。吾亡後，当共相勉厉，笃睦为先。才有优劣，位有通塞，运有富贫，此自然理，无足以相陵侮。若天道有灵，汝等自各立，灼然之分无失也。勤学行，守基业，治闺庭，尚闲素，如此足无忧患。圣主储皇及诸亲贤，亦当不以吾殁易情也。三日施灵，唯香火、盘水、干饭、酒脯、槟榔而已。朔望菜食一盘，加以甘果，此外悉省。葬後除灵，可施吾常所乘舆扇撒。朔望时节，席地香火、盘水、酒脯、干饭、槟榔便足。虽才愧古人，意怀粗亦有在，不以遗财为累。主衣所馀，小弟未婚，诸妹未嫁，凡应此用，本自茫然，当称力及时，率有为办。事事甚多，不复甲乙。棺器及墓中，勿用馀物为後患也。朝服之外，唯下铁环刀一口。作冢勿令深，一一依格，莫过度也。後堂楼可安佛，供养外国二僧，馀皆如旧。与汝游戏後堂船乘，吾所乘牛马，送二宫及司徒，服饰衣裘，悉为功德。（《南齐书·豫章王嶷传》。临终，召子子廉、子恪云云。子廉等号泣奉行。）


○太原乡牒（大历十四年四月）

牒：县符称，得前同州阳令王颜状：“乡名太原者，本因远祖乇，乇生卓。乇汉末为冀州刺史。卓在晋为司空、河东太守，薨时属刘聪。石勒乱太原晋阳，不遂归葬。乇冢今在猗氏县西次郭门外，卓冢在临晋县东南解故城二里子孙因居河东，公私谱牒，遂著河东郡望。子孙始居之地，名太原乡。又按天後朝拾遗《陈子昂集》。有《中州司马济翁墓志》，云葬於长寿原。至今乡有太原号也。又按唐衣冠谱第是开元初敕柳冲修撰，载广州都督元、幽州都督寿阳公方平更称太原王氏。顷属羯胡逆乱，百姓逃去。永泰元年，县司遂废省前件乡，并人户入解城乡。颜等今属孝理之时，宗望将坠，逢时不举。後嗣何知，望请复立太原乡名，且废解城之号。如解城故城临（阙二字）假乡标若太原名之不存，则宗无所据。伏请详览。如蒙矜允，仍望各牒诸县宗人知者。”临晋县百姓王颜等状，请改“解城乡”复名“太原乡”旧号，理崇族望，事协敦本，执案咨取处分。牒下所由者，中丞判下县具勘上者。得县申称，得里正程宪状：“太原乡去永泰元年，为人户破散，符下合入解城有实。伏请申上者。”具状录申者：“临晋县太原乡，去永泰之年并入解城乡，今王颜状请却复太原乡，执咨取处分讫下县，准状仍认散牒宗人知者。”中丞判：“亢宗务本，曰敬曰仁。克叶礼经，是为通识。准处分者。准符各牒知者。”故牒。


○越州开元寺律和尚塔碑铭（并序）

释氏先律师讳昙，一字昙允，报年八十，僧夏六十一，以大历六年十二月七日，灭度于越州开元寺。迁座起塔于秦望山之阳，制会葬者以千百数。

大师本南阳张氏，曾祖隋太常恒，始家会稽之山阴。大师诞钟粹气，聪悟夙发，幼学五经。因探禹穴，至门寺，遂依沙门谅公出家。景龙中剃度，寻受具戒。天纵辩慧，益之以轨仪，翕然已为人望矣。开元初，西游长安，观音亮律师见而奇之，授以毗尼之学。又依崇圣寺檀子法师学俱舍惟识，从印度沙门善无畏受菩萨戒。探道睹奥，出类拔萃。期月之间，名动京师。

大师崖岸峻时，机神坦迈，体识详雅，应用虚明。得三藏之隐赜，究诸宗之源底。加以素解元儒，旁总历纬。长老闻风而悦服，公卿下榻以宾礼。由是与少保兖国陆公象先、贺宾客知章、李北海邕、徐中书安贞、褚谏议庭诲及泾县令万齐融为儒释之游，莫逆之友。其导皆先之以文行，宏之以戒定。入兰室而馨香自发，监水镜而毫发必鉴，不知其所由然矣。

开元二十六年复归会稽，谓人曰：“三世佛法，戒为根本。本之不修，道远乎哉！故设教以尸罗为主，取《邺郡律疏》，合《终南事钞》，括其异同，详发正义，学徒赖焉。大凡北际河朔，南越荆闽，四分之宗，自我而盛。烈炬之破昏黑，群流之赴渊泽。适来之时，化行也如彼，不为而生，乘化而息。草本潜润，慈云无心。适去之时，处顺也如此。人世迁转，道存运在，瞻望不见，寂寥空山。哀哉！铭曰：

越水漫漫，崇山回合。大师化灭，式建灵塔。纟面慕上士，诞修净法。有威有仪，不穿不杂。德溥化洽，云从海纳。勒碑垂后，千万亿劫。


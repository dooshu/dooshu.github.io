释文珦　山林

尘世有衰荣，山林何损益。

一身常晏如，于以养精魄。

渴则饮清泉，饥则煮白石。

自爱同閒云，散诞无留迹。

释文珦

释文珦　山林

山林与朝市，自昔分两歧。

势利几倾夺，道人犹未知。

唯爱八还经，展卷时读之。

是亦遮眼尔，不作文字痴。

释文珦

释文珦　山林

旧无卓锥地，今者亦忘锥。

中心子无著，清净如流离。

野猿偶然来，问我何所为。

道我此意真，长啸不相疑。

释文珦


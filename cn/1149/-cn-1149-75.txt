卷七十五上

钦定四库全书

续後汉书卷七十五上　　　元　郝经　撰

列传第七十二上

簒臣

魏

司马懿【子师　昭】　司马孚【子望】

夫取不以道曰簒杀越人于货闵不畏死凡民罔弗憝不待教而诛之况放弑夺攘盗有神器者哉故弑兄而有国者簒其兄者也【原注鲁公子翬弑隐公桓公以弟簒立是也】弑父而有国者簒其父者也【原注楚太子商臣弑其父成王而立是也】弑君而有国者簒其君者也【原注齐田恒弑简公而有其国是也】立於弑逆之贼而不讨亦簒也【原注晋成公立而不讨赵盾是也】推恶於人而诛之亦簒也【原注鲁羽父立桓公而讨写氏有死者是也】由已以致弑亦簒也【原注楚公子比刼立而灵王缢是也】逼而从人亦簒也【原注郑归生从子家弑灵公是也】绐而不悟亦簒也【原注晋张贵人弑孝武而云因魇暴崩而安帝不讨是也】王法所不赦春秋所必絶惨焉为天下万世之大变必残其人瀦其宫以为乱臣贼子戒故曰君亲无将将而必诛凡寛假纵释者谓之奬簒又何从而与之乎自王道陵夷春秋不作三家始簒晋田氏始簒齐然祗有一国而未有天下遂受命而帝者厥後莽虽僭窃继即脔灭而光武中兴曹氏欺夺虽有中国而帝统自在昭烈天下犹夫汉也至司马氏父子四世穿穴缔构弑一君【原注高贵乡公】废二君【原注齐王芳陈留王奂】戕落本支诛除人望贼杀义士酷甚新室曹氏之初遂取汉簒魏平吴盗有天下受命而帝十有八世载祀二百自昔簒弑未有若斯之极也当时史臣为尊亲讳自为一代不敢贬抑其一时簒窃臣僚皆与为佐命元勲犹未既备责也至後世着述者因仍不革是奬簒也不可以训故正名定分以懿师昭为首恶贾充诸人为魏臣而盗魏与晋者皆以为簒臣如宣王景王文王等不制之号皆削而不书始终名之如操之於汉云呜呼始作俑者其无後乎自晋而下宋弑两君而簒【原注安帝恭帝】齐弑两君而簒【原注苍梧王顺帝】梁弑一君而簒【原注和帝】陈弑一君而簒【原注敬帝】隋弑一君而簒【原注静帝】後梁弑两君而簒【原注昭宗昭宣帝】後晋弑一君而簒【原注潞王】後周弑二君而簒【原注隐帝湘隂公】皆无讨而有天下三代二汉之治不复见生民之祸日深以簒弑夺攘为常事三纲沦九法斁皆晋启之也可不治哉可不絶哉

司马懿字仲达京兆尹防之子兖州刺史朗之弟也有狼顾相反顾则面正向後而身不动博学洽闻性深阻若城府任智数多奇畧尤善孙吴兵法见汉室衰乱濳蓄异志建安六年郡举上计掾曹操为司空辟之懿以风痹辞操使人夜往刺之曰若动即杀之懿坚卧不动及操为丞相又辟文学掾敕曰若复盘桓便收之懿惧而从命使与子丕游处迁黄门侍郎转议郎丞相东曹属寻转主簿操为魏王转太子丕中庶子丕信重之迁军司马孙权请降上表称臣陈说天命懿即劝操代汉操不纳寻卒曹丕立封河津亭侯转丞相长史及簒代以懿为尚书顷之转督军御史中丞封安国乡侯黄初二年督军官罢迁侍中尚书右仆射五年丕观兵吴疆留懿镇许昌改封向乡侯转抚军假节领兵五千加给事中録尚书事六年丕复大兴舟师伐吴复命懿居守太和四年迁大将军加大都督假黄钺景初元年增封食昆阳并前二县【谨案晋书增封事在景初二年】初燕王宇谓叡关中事重宜遣懿便道从河内西还诏已行而叡疾笃复纳刘放计罢宇召懿叡自力为诏呼宫中常所给使者曰辟邪来汝持我此诏授太尉也辟邪驰去初懿至襄平梦叡枕其膝曰视吾面俛视有异於常心恶之及受诏便道镇关中次于白屋而辟邪以诏至令驰入雒阳三日间诏书五至手诏曰间侧息望到到便直排阁入视吾面懿疑雒阳有变乃乘追锋车昼夜兼行自白屋四百余里一宿而至入嘉福殿卧内升御牀流涕问疾叡执懿手曰死乃复可忍朕忍死待卿指示齐王芳曰此是也卿其辅此朕无所复恨又教齐王令抱懿颈懿顿首流涕曰陛下不见先帝属臣以陛下乎遂与大将军曹爽并受遗诏辅少主芳立迁侍中持节都督中外诸军録尚书事与爽各统兵三千人共执朝政更直殿中乘舆入殿爽欲使尚书奏事先由已乃徙懿为大司马朝议以为前後大司马累薨於位乃以懿为太傅入殿不趋赞拜不名劒履上殿如汉萧何故事正始二年秋七月增封食郾临颍并前四县邑万户勲望日盛而谦恭愈甚八年夏四月曹爽用何晏邓扬丁谧谋迁郭太后於永宁宫专擅朝政兄弟并典禁兵多树亲党屡改制度懿於是与爽有隙五月懿称疾不与政事九年春三月黄门张当私出掖庭才人石英等十一人与曹爽为?人爽乃与当密谋不测懿潜为之备爽党亦颇疑懿会河南尹李胜将往荆州辞懿懿诈为疾笃错乱其辞胜退告爽曰司马公尸居余气形神已离不足虑也故爽等不复设备嘉平元年春正月甲午曹芳谒高平陵爽兄弟皆从是日太白袭月懿於是奏郭太后废爽兄弟时懿子师为中护军将兵屯司马门懿列陈阙下於是假司徒高柔节行大将军事领爽营命太仆王观行中领军摄羲营懿亲帅太尉蒋济等勒兵出迎芳屯於雒水浮桥上奏爽等爽惶惧通懿奏既而有司发爽与何晏等谋反事乃收爽兄弟及其党与何晏丁谧邓扬毕轨李胜桓范等诛之皆夷三族二月芳使太常王肃册命懿为丞相增封颍川之繁昌鄢陵新汲父城并前八县邑二万户奏事不名如汉霍光故事懿上书辞让书十余上冬十二月许之复加九锡朝会不拜懿言太祖有大功德汉氏崇重故加九锡此乃历代异事非後代所得议也又辞不受兖州刺史令孤愚太尉王凌见懿威诈益盛谋废芳立楚王彪因黜懿三年春正月王凌诈言吴人寨凃水请发兵讨之懿知其谋不听夏四月懿自帅中军泛舟沿流九日而到甘城凌计无所出乃逆于武丘面缚水次以凌归雒阳至项凌仰鸩死收其余党皆夷三族并杀彪悉録魏诸王公置于邺命有司监察不得交关六月懿寝疾梦贾逵王凌为祟甚恶之秋八月戊寅卒于雒阳年七十三芳素服临吊丧葬威仪依汉霍光故事九月庚申葬于河隂諡曰文贞後改諡文宣子昭为晋王追尊曰宣王武帝簒代上尊号曰宣皇帝陵曰高原庙称高祖懿内忌外寛猜阻多权变当操丕世勤於吏职输力効计夜以忘寝至於刍牧之间悉皆临?由是卒无猜嫌及平公孙渊大行杀戮诛曹爽并其支党男女无少长姑姊女子之适人者皆杀之遂专大柄畀之师昭竟迁魏鼎云师字子元懿长子也沈毅多大略景初中拜散骑常侍累迁中护军正始末懿将袭诛曹爽独与师谋师隂养死士三千散在人间至是一朝而集事平以功封长平侯懿卒师令其党白芳云伊尹既卒伊陟嗣事乃命师以抚军大将军辅政迁大将军加侍中持节都督中外诸军録尚书事正元元年春正月曹芳以师擅政弱寡王室不得有为乃密与中书令李丰后父光録大夫张缉黄门监苏铄永宁署令乐敦冗从仆射刘宝贤等谋以太常夏侯玄代师辅政师密知之杀丰捕诛玄缉等皆夷三族三月乃讽芳废皇后张氏增师邑九千户并前四万户师让不受芳以玄缉之诛深不自安而师亦虑难作潜谋废立乃讽郭太后下令废芳诏公卿会议羣臣失色师流涕曰皇太后令如是其若王室何咸曰昔伊尹放太甲以宁殷霍光废昌邑以安汉夫权定社稷以济四海二代行之於古明公当之於今今日之事亦惟公命师曰诸君所以望师者重师安所避之於是乃与羣臣共为奏曰帝不可以承天绪臣请依汉霍光故事收帝玺绶帝本以齐王践阼宜归藩于齐使司徒臣柔持节与有司以太牢告祀宗庙遣郭芝入白郭太后后与芳对坐芝谓芳曰大将军奏废陛下芳乃起郭太后不悦芝曰太后有子不能教今大将军意已成又勒兵于外以备非常但当顺旨将复何言郭太后曰我欲见大将军口有所说芝曰何可见邪但当速取玺绶郭太后意折乃遣傍侍御取玺绶着坐侧芝出报师师喜乃遣使者授齐王印绶当出就西宫芳受命涕泣与郭太后别就乘舆副车从太极殿南出是日与羣臣议所立师曰彭城王据太祖之子以贤则仁圣明允以年则皇室之长乃与羣公奏郭太后使请玺绶郭太后曰彭城王我之季叔也今来立我当何之且明皇帝当絶嗣乎吾以为高贵乡公者文皇帝之长孙明皇帝之弟子於礼小宗有後大宗之义其详议之师乃更召羣臣以郭太后令示之乃定迎高贵乡公曹髦奏可使中护军望兼太常河南尹肃持节与少府褒尚书亮侍中表等奉法驾迎髦于元城师复请玺绶郭太后曰我见高贵乡公小时识之明日我欲以玺绶手授之也髦至乃亲受玺癸巳诏曰德茂者位尊庸大者禄厚古今之通议也其登位相国增邑九千并前四万户进号大都督假黄钺入朝不趋奏事不名劒履上殿赐钱五百万帛五千疋以彰元勲师固辞相国初师目有瘤使医割之惊而目出【谨案正元二年司马师伐毋丘俭文钦钦子鸯来攻惊而目出事见陈志毋丘俭传及晋书】蒙之以被痛甚啮被败而左右莫知闰月疾笃使弟昭总统诸军辛亥卒于许昌年四十八二月丧至雒阳髦素服临吊诏曰公有济世宁国之勲克定祸乱之功重之以死王事宜加殊礼其令公卿议制有司议以为忠安社稷功济宇内宜依霍光故事追加大司马之号以冠军大将军增邑五万户諡曰忠武昭为晋王追尊曰景王武帝簒代上尊号曰景皇帝陵曰峻平庙称世宗昭字子上景初三年封新城乡侯正始初为雒阳典农中郎将值曹叡奢侈之後昭蠲除苛役劝农趋时百姓大悦转散骑常侍曹爽寇汉以昭为征蜀将军副夏侯玄出骆谷次于兴势汉将王林夜袭昭昭坚卧不动林退昭谓玄曰费禕已据险距守进不获战攻之不可宜亟旋军以为後图爽等乃退遂拜议郎及诛爽帅衆卫二宫以功增邑千户夏四月还雒阳髦命改丘头曰武丘以旌武功【谨案晋书文帝纪甘露三年春二月斩诸葛诞夏四月归于京师魏帝命改丘头曰武丘以旌武功曹爽之诛在齐王芳嘉平元年与甘露三年相隔十载中间攻战封拜事实不一今於及诛曹爽帅衆卫二宫以功增邑千户下即接夏四月归于洛阳夏四月上有阙文】五月髦以并州之太原上党西河乐平新兴雁门司州之河东平阳八郡地方七百里封昭为晋公加九锡进位相国晋国置官司焉九让乃止於是增邑万户食三县诸子无爵者皆封列侯秋七月奏録先世名臣元功之子孙随才叙用四年夏六月分荆州置二都督王基镇新野州泰镇襄阳使石苞都督扬州陈骞都督豫州锺毓都督徐州宋均监青州诸军事景元元年夏四月髦复命加爵秩如前又让不受髦以昭三世宰辅政非已出情不能堪又虑废辱将临轩召百寮废昭五月戊子夜使冗从仆射李昭等发甲於凌云台召侍中王沉散骑常侍王业尚书王经出怀中黄素诏示之戒严待旦沉业驰告昭昭召护军贾充等为之备髦知事泄帅左右攻昭充使太子舍人成济抽戈犯跸刃出於背髦殒于车下昭召百寮议使郭太后下令废髦为庶人以民礼葬之以王经贰於已杀之又归弑逆之罪於成济收济家属付廷尉济兄弟不即服罪袒而升屋丑言悖骂自下射之乃殪遂夷三族与公卿议立燕王曹宇之子常道乡公璜更名奂奂进昭为相国封晋公增十郡加九锡如初羣从弟子未侯者封亭侯赐钱十万帛万匹固让乃止二年秋八月甲寅奂使太尉高柔授昭相国印绶司空郑冲致晋公茅土九锡固辞三年夏四月肃慎来献楛矢石弩弓甲貂皮奂命归於大将军府四年冬十月奂以命诸将攻破蜀汉献捷交至乃申前命封为晋公丙午奂命昭子中抚军新昌侯炎为晋世子咸熙二年春二月朐?县献灵龟归於相国府夏四月孙皓使纪陟来聘且献方物五月奂命昭冕十有二旒建天子旌旗出警入跸乘金根车驾六马备五时副车置旄头云?乐舞八佾设锺簴宫悬位在燕王上进王妃为王后世子为太子王女王孙爵命之号皆如帝者之仪晋国置御史大夫侍中常侍尚书中领军卫将军官秋八月辛卯昭卒年五十五九月癸酉葬崇阳陵諡曰文王世子炎嗣为相国晋王初昭以兄师嫡长早世无後以炎弟攸为师嗣自谓摄居相位百年之後大业宜归攸每曰此景王之天下也将立世子属意於攸何曾等固争曰中抚军聪明神武有超世之才髪委地手过膝此非人臣之相也由是以炎为世子炎既嗣立遂欲代魏讽曹奂逊位奂乃使太保郑冲奉皇帝玺绶禅位于晋炎初以礼让魏朝公卿何曾王沈等固请乃从之设坛于南郊即皇帝位追尊昭曰文皇帝庙号太祖

司马孚字叔达懿之弟也初孚长兄朗字伯达懿仲达孚弟馗字季达怐字显达进字惠达通字雅达敏字幼达俱知名故时号为八达孚温厚廉让博涉经史汉末丧乱与诸昆蔬食水饮披閲不勌临淄侯植妙选官属以孚为文学掾及曹丕为太子徙为太子中庶子曹操卒丕号哭不已孚谏曰大行晏驾天下恃殿下为命当上为宗庙下为万国柰何效匹夫之孝乎丕乃止羣臣亦号哭无复行列孚厉声曰大行晏驾天下震动当早拜嗣君以镇海内而但哭邪遂与尚书和洽备禁卫具丧事奉丕即位时当选侍中常侍等官丕左右旧人颇讽谕主者便欲就用不调余人孚曰虽有尧舜必用稷契今嗣君新立当进用海内英贤犹患不得如何欲因际会自相荐举乎官失其任得者亦不足贵遂更他选转孚中书郎给事常侍宿省内除黄门侍郎加骑都尉时孙权称藩请送任子及遣前将军于禁还久而不至丕以问孚孚曰先王设九服之制为要荒难以德怀故不以诸夏礼责陛下承绪远人率贡权虽未送任子于禁不至必有故犹宜以寛待之畜养士马以观其变後禁至果以疾迟留而任子竟不至出为河内典农赐爵关内侯转清河太守初曹丕置度支尚书专掌军国支计衆议以征讨未息动静节量度支为重及曹叡立欲用孚问左右曰有兄风不答云似兄叡曰吾得司马懿二人复何忧哉转为度支尚书孚以为擒敌制胜宜有备预每诸葛亮寇关中边兵不能制中军奔赴辄不及事机宜预选步骑二万为讨贼备又以关中连遭兵寇谷帛不足遣冀州农丁五千屯於上邽秋冬习战春夏务农由是关中军资有余後除尚书右仆射进爵昌平亭侯迁尚书令及大将军曹爽专擅朝政懿既称疾孚亦不视事及懿诛爽孚与师屯司马门以功进爵长社县侯加侍中吴诸葛恪围新城以孚督诸军二十万救之孚次夀春遣毋丘俭文钦等进讨诸将欲速击之孚曰夫攻者借人之力以为功不可力争也故稽留月余乃进军吴师望风而退迁司空代王凌为太尉及汉卫将军姜维出陇右雍州刺史王经战败遣孚西镇关中统诸军事征西将军陈泰与安西将军邓艾进击维维退转太傅及曹髦遇弑百官莫敢奔赴孚枕屍股哭之曰弑陛下者臣之罪也奏推主者会郭太后令以庶人礼葬孚与羣公上表乞以王礼葬从之後进封长乐公及武帝簒代曹奂就金墉城孚拜辞执奂手流涕戱欷不能自胜曰臣死之日固大魏之纯臣也诏曰太傅勲德弘茂朕所瞻仰以光导弘训镇静宇内愿奉以不臣之礼其封为安平王邑四万户进拜太宰持节都督中外诸军事奉绢二千匹及元会诏孚乘舆上殿帝於阼阶迎拜既坐帝亲奉觞上夀如家人之礼帝每拜孚跪而止之又给以云母辇青盖车孚虽见尊宠不以为荣常有忧色临终遗令曰有魏贞士河南温县司马孚字叔达不伊不周不夷不惠立身行道终始若一当以素棺单椁敛以时服泰始八年卒年九十三帝於太极东堂举哀三日给东园温明秘器朝服一具衣一袭绯练百匹绢布各五百匹钱百万谷千斛以供丧事诸所施行皆依汉东平宪王苍故事其家遵孚遗旨所给器物一不施用帝再临丧亲拜尽哀及葬又幸都亭望柩而拜哀动左右给銮辂轻车介士虎贲百人吉凶导从二千余人前後鼓吹配飨太庙九子邕望辅翼晃瓌珪衡景望字子初出继伯父朗寛厚有父风仕郡上计吏举孝亷辟司徒掾历平阳太守雒阳典农中郎将司马懿讨王凌以功封永安亭侯迁护军将军改封安乐乡侯加散骑常侍曹髦好才爱士望与裴秀王沈锺会并见亲待数侍宴会髦性急秀等居内职急有召便至以望外官特给追锋车一乘虎贲五人师昭相继辅政未尝朝觐权归晋室望虽见宠待每不自安由是求出为征西将军持节都督雍凉二州诸军事汉卫将军姜维屡侵关中及望至广设方略维不敢深入进封顺阳侯徵拜卫将军领中领军典禁兵寻加骠骑将军开府顷之代何曾为司徒武帝簒代封义阳王邑万户给兵二千人吴将施绩攻江夏边境骚动以望统中军步骑二万出屯龙陂为二方重镇假节加大都督诸军事会荆州刺史胡烈距绩破之望乃班师俄而吴将丁奉攻芍陂望又率诸军赴之未至而奉退拜大司马孙皓率衆向夀春诏望统中军二万骑三千据淮北皓退军罢泰始七年卒年六十七赙赠有加望性俭吝而好聚敛身亡之後金帛盈溢以此获讥四子奕洪整楙

议曰司马氏得政而八达??继起盛於齐之诸田魏方疎絶骨肉日益孤危不及刘氏之季废兴之迹着于是矣初诛曹爽孚以尚书令为司空及诛王凌由司空为太尉既诛毋丘俭废齐王立高贵乡公则以太尉为太傅居懿之位终于魏世坐视师昭之逆而不去武帝簒代以皇叔祖父封为安平王原情定罪则懿之次也其送齐王则悲不自胜弑高贵则枕屍而哭废陈留则拜辞陨涕亦犹莽之抱孺子而泣操之将终涕泣而分香析履一不及禅代之事以一把泪欺天下万世也临终遗令曰有魏贞士自今视之则魏之大奸也又曰不伊不周不夷不惠此正乡原贼德之甚者中心藴蓄尽露此语矣

谨案司马懿诸传於其征伐事蹟多削而不载盖事蹟已分见於他传及晋书本纪此特着其簒代之迹而已司马孚传削其奏议等文意亦犹此也







卷七十五下

钦定四库全书

续後汉书卷七十五下　　　元　郝经　撰

列传第七十二下

簒臣

王沈　贾充【韩夀　夀子谧】　郑冲　王祥【弟覧】

何曾【子邵】　石苞【子崇】　陈骞　荀顗　裴秀荀朂【冯紞】

王沈字处道司空昶之兄子也祖柔汉匈奴中郎将父机东郡太守沈少孤养於昶事继母寡嫂以孝敬称好学善属文大将军曹爽辟为掾累迁中书黄门侍郎及爽诛以故吏免後起为治书侍御史转秘书监正元中迁散骑常侍侍中典着作及髦将攻司马昭告沈及王业沈业驰白昭遂弑髦而立曹奂以功封安平侯邑二千户寻迁尚书出监豫州诸军事奋武将军豫州刺史迁征虏将军持节都督江北诸军事五等初建封博陵侯侵汉之役吴人大出救汉振荡边境沈镇御有方卒皆无虞转镇南将军武帝立拜御史大夫守尚书令加给事中沈以才望显名当世是以簒代之事羊祜荀朂裴秀贾充等皆谘谋於沈以佐命勲转骠骑将军録尚书事加散骑常侍统督城外诸军事封博陵郡公时荀顗为司空郑冲为太傅王祥为太保何曾为太尉石苞为大司马贾充为车骑将军陈骞为大将军同时并拜皆封郡公号曰八公泰始二年卒諡曰元沈素清俭不营产业使所领兵作屋五十闲而已子浚嗣

贾充字公闾豫州刺史逵之子也逵晚生充言後当有充闾之庆故以为名字焉充少孤居丧以孝闻袭父爵为侯拜尚书郎典定科令累迁黄门侍郎汲郡典农中郎将参大将军军事从司马师讨毋丘俭文钦於乐嘉师疾笃还许昌召充监诸军事後为司马昭大将军司马转右长史诸葛诞举兵充进计曰楚兵轻而锐若深沟高垒以敝之可不战而克也昭从之诞平昭先归雒阳留充统後事进爵宣乡侯迁廷尉转中护军曹髦之讨昭也王沈王业奔告於昭昭为之备髦率僮仆数百鼓噪而出昭弟屯骑校尉伷入遇髦于东止车门左右呵之伷衆奔散充遂率衆逆髦战於南阙下髦自用劒衆欲退太子舍人成济谓充曰事急矣当云何充曰司马公畜养汝等正为今日今日之事无所问也济即前抽戈刺髦刃出於背殒于车下曹奂立进封安阳乡侯增邑千二百户统督城外诸军加散骑常侍锺会反於蜀昭假充节以本官都督关中陇右诸军事西据汉中未至而会诛时军国多事充与裴秀王沈荀朂同受腹心之任昭又命充定法律假金章赐甲第一区五等建封临沂侯为晋元勲深见宠异禄赐优於百官初昭以兄师恢赞王业欲传位於舞阳侯攸充称武帝寛仁且又嫡长宜主社稷及昭寝疾武帝请後事昭曰知汝者贾公闾也武帝袭王位拜充晋国卫将军仪同三司给事中改封临颍侯及簒代以充开建大命迁车骑将军散骑常侍尚书仆射更封鲁郡公母柳氏为鲁国太夫人初柳氏知古今重节义竟不知成济事出於充每骂济为逆贼左右无不窃笑赐充子弟一人关内侯後代裴秀为尚书令常侍车骑将军如故寻改常侍为侍中以母忧去职上表欲立勲边境帝不许又以充女为齐王妃使持节都督秦凉二州诸军事侍中车骑将军如故假羽葆皷吹给第一驸马朝贤欲进忠规者皆幸充去而荀朂为充画策以女为太子妃会京师大雪平地二尺军不得发既而太子当婚遂不行朝臣畏充侧目吴将孙秀降拜为骠骑大将军帝以充旧臣欲改班使车骑居骠骑之右充固让寻迁司空侍中尚书令领兵如故会帝寝疾充及齐王攸荀朂参侍医药帝疾笃朝廷属意於攸河南尹夏侯和谓充曰卿二女壻亲疏等耳然当立德充不答及帝疾愈闻之乃夺充兵而位遇无替寻转太尉行太子太保録尚书事咸宁三年日蚀三朝充请逊位不许更以沛国之公丘益其封伐吴之役诏充为使持节假黄钺大都督统六师给羽葆鼓吹缇幢兵万人骑二千置左右长史司马从事中郎增参军骑司马各十人帐下司马二十人大车官骑各三十人充虑大勲不捷表陈西有昆夷之患北有幽并之戍天下劳扰年谷不登兴军致讨惧非其时又臣老迈非所克堪诏不许吴平军罢帝遣侍中程咸犒师赐充帛八千匹增邑八千户分封从孙畅新城亭侯盖安阳亭侯弟阳里亭侯混从孙关内侯皆增户邑充本无南伐之谋固谏不见用及吴平大慙欲请罪帝闻充当诣阙豫幸东堂以待之罢节钺僚佐仍假鼓吹麾幢充与羣臣上告成之礼请有司具其事帝谦让不许及疾笃上印绶逊位帝遣侍臣谕旨问疾殿中太医致汤药赐牀帐钱帛自皇太子宗室躬省起居太康三年四月卒年六十六无子以外孙韩夀子谧为嗣帝为之恸使使持节太常奉策追增太宰加衮冕之服緑綟绶御劒赐东园秘器朝服一具衣一袭大鸿胪护丧事假节钺前後部羽葆鼓吹缇麾大路銮路輼輬车帐下司马大车椎斧文衣虎贲轻车介士葬礼依霍光及安平献王故事给茔田一顷谧字长深韩夀子也颇才学既为充嗣与贾后中表专恣权倾人主贵游豪戚浮竞之徒辐凑其门累迁散骑常侍後军将军以广城君丧去职未终起为秘书监掌国史立晋书限断寻转侍中领秘书监如故时谧从帝幸宣武观校猎讽尚书於会中召谧受拜诫左右勿使人知於是衆疑其有异志矣贾后之弑杨太后杀太傅杨骏汝南王亮太保卫瓘楚王玮皆与谧谋及谧侍讲东宫恃其亲贵不为愍怀太子降屈与太子奕棊争道成都王頴在坐叱之曰皇太子国之储君贾谧何得无礼谧怒言诸贾后出頴为平北将军镇邺初广城君欲以韩夀女为太子妃太子亦欲昏韩氏以自固夀妻贾午及贾后皆不听而为太子聘王衍少女太子闻衍长女美而贾后为谧聘之心不能平颇以为言及谧傲纵数为无礼深恶之谧至东宫则舍去入于後庭谧遂蓄憾谮太子於贾后曰太子多蓄私财以给小人者贾氏故也若宫车晏驾彼居大位依杨氏故事诛臣等废后於金墉如反掌尔不如早图之更立慈顺可以自安后深以为然乃诈为有娠纳产具取韩夀子慰祖养之欲以代太子遂诬构太子谋逆废于金墉城寻杀之及赵王伦讨贾后以诏召谧於殿前将诛之谧走西锺下呼曰阿后救我乃就斩之韩夀兄巩令保弟散骑侍郎预吴王友鉴少弟蔚谧母贾午皆伏诛於是贾郭韩三族无噍类矣

郑冲字文和荥阳开封人也家贫恬退耽翫经史由是不为州郡辟用及曹丕为太子命冲为文学累迁尚书郎出补陈留太守儒雅无干局箪食緼袍而以廉称大将军爽引为从事中郎转散骑常侍光?勲嘉平三年拜司空及曹髦从冲受尚书与侍中郑小同俱被优礼转司徒曹奂立进拜太保位三司之上封夀光侯虽居台辅不预世事从容自保而已及奂逊位使冲奉策武帝簒代拜太傅进爵为公司隶李憙中丞侯史光奏冲及何曾荀顗等各以疾病俱应免官武帝不许冲遂不视事表乞骸骨帝遣使申喻冲固辞上貂蝉印绶诏又不许九年冲又抗表致仕诏以夀光公就第位同保傅在三司之右赐几杖不朝朝有大政皆就谘之又赐安车驷马第一区钱百万绢五百匹牀帷簟褥置舍人六人官骑二十人以世子徽为散骑常侍使常优游定省禄赐所供策命仪制一如旧典明年卒帝於朝堂发哀追赠太傅諡曰成咸宁初有司奏冲与安平王孚等十二人皆存铭太常配食于庙冲无子以从子徽为嗣位至平原内史

王祥字休徵琅邪临沂人性至孝早丧其母继母朱氏不慈数譛之由是失爱於父每使扫除牛下祥愈恭谨父母有疾衣不?带汤药必亲尝母常欲食生鱼时天寒水冻祥解衣将剖氷求之氷忽自?双鲤跃出持以奉母母又思黄雀炙复有黄雀数十飞入其幕乡里惊以为孝感所致有丹柰结实母命守之每风雨祥辄抱树而泣其笃孝如此汉末遭乱扶母及弟览避地庐江隐居三十余年不应州郡辟命母终居丧毁瘁几不能起徐州刺史吕?檄为别驾祥年已六十固辞不受览劝之为具车牛祥乃应召?委以州事于时寇盗充斥祥率励兵士辄讨破之州界清静政化大行州人歌之曰海沂之康实赖王祥邦国不空别驾之功举秀才除温令累迁大司农曹髦立与定策功封关内侯拜光禄勲转司隶校尉从讨毋丘俭迁太常封万岁亭侯髦幸太学命祥为三老祥南面几杖以师道自居髦北面乞言祥陈君臣政化之要闻者莫不警厉及髦遇弑祥号哭曰老臣无状涕泪交流衆有愧色顷之拜司空转太尉加侍中五等建封睢陵侯邑一千六百户及武帝为晋王祥与荀觊往谒觊遂拜而祥独长揖武帝曰今日方知君见顾之重矣及簒代拜太保进爵为公加置七官之职御史中丞侯史光奏祥年老请免官祥固乞骸骨诏听以睢陵公就第位同保傅在三司之右禄赐如前赐安车驷马第一区钱百万绢五百匹牀帐簟褥以舍人六人为睢陵公舍人置官骑二十人以公子骑都尉肇为给事中使常优游定省又以太保高洁清素家无宅宇权留本府须所赐第成乃出泰始五年卒諡曰元览字玄通祥弟也母朱遇祥无道览见祥被捶挞辄涕泣抱持朱以非理使祥览辄与祥俱又虐使祥妻览妻亦趋而共之朱密酖祥览知之径起取酒祥争而不与朱遽反夺之自後朱赐祥馔览辄先尝朱遂止於是览与祥俱以孝友称累迁宗正卿光禄大夫卒

何曾字颖考太仆夔之子也曾少袭爵好学博闻与同郡袁侃齐名曹叡初为平原侯曾为文学及叡立累迁散骑侍郎汲郡典农中郎将给事黄门侍郎散骑常侍出补河内太守徵拜侍中嘉平中为司隶校尉抚军校事尹模凭宠作威奸利盈积曾奏劾之时曹爽专权司马懿称疾曾亦谢病爽诛乃起视事曹芳之废曾谋为多正元中为镇北将军都督河北诸军事假节将之镇又迁征北将军进封颍昌乡侯咸熙初拜司徒改封朗陵侯昭为晋王曾与高柔郑冲俱为三公入见曾独拜致敬武帝袭王位以曾为晋丞相加侍中与裴秀王沈等劝进簒代拜太尉进爵为公食邑千八百户泰始初以本官领司徒曾固让不许进位太傅以年老屡乞逊位诏进太宰侍中公如故朝会劒履乘舆上殿如汉相国萧何田千秋魏太傅锺繇故事赐钱百万绢五百匹及八尺牀帐簟褥自副置长史掾属祭酒及员吏一依旧制所给亲兵官骑如前主者依次按礼典务使优备後每召见敕以常所饮食服物自随令二子侍从咸宁四年卒年八十及葬下礼官议諡博士秦秀议曰谨按谥法名与实爽曰缪怙乱肆行曰丑曾之行已与此同宜諡缪丑公帝不从策諡曰孝太康末子劭自表改諡曰元劭字敬祖赵王伦簒位以为太宰骄奢简贵又汰于曾衣服翫好新故巨积食必尽四方珍异一日之供以钱二万为限虽大官御膳无以加之【谨按晋书永宁元年卒赠司徒谥曰康】

石苞字仲容渤海南皮人也有智度伟仪观时人为之语曰石仲容姣无双县召为吏给农司马会谒者阳翟郭玄信求御司马以苞及邓艾给之行十余里玄信曰二子後并当至卿相苞曰御隶也何卿相乎既而被使到邺事久未决乃贩铁於邺市市长沛国赵元儒名知人见苞异之谓苞当至公辅苞见吏部郎许允求为小县允谓苞曰卿是我辈人当在朝廷何小县乎稍迁司马师中护军司马懿闻苞好色薄行以让师师曰苞虽细行不足而有经国才畧贞廉之士未必能济世务是以齐桓忘管仲之奢僭而録其九合之谋汉高舍陈平之汚行而取其六奇之算苞虽未可上俦二子亦今之选也徙邺典农中郎将历东莱琅邪太守所在有威惠迁徐州刺史司马昭之败於东关苞军独全昭指所持节谓苞曰恨不以授卿乃迁奋威将军假节监青州诸军事及诸葛诞举兵淮南苞统青州诸军督兖州刺史州泰【谨案州泰见邓艾传与此合晋书作周泰误】徐州刺史胡质简鋭卒为游军以备外寇吴遣大将朱异丁奉来援诞苞逆击破之异等退走夀春平拜镇东将军封东光侯假节顷之代王基都督扬州诸军事苞因入朝当还辞曹髦留语尽日既出白昭曰非常主也数日而有成济之事後进位征东大将军迁骠骑将军昭卒贾充荀朂议葬礼未定苞来奔丧恸哭曰基业如此而以人臣终乎葬礼乃定遂与陈骞讽曹奂逊位武帝簒代迁大司马进封乐陵郡公加侍中羽葆鼓吹泰始八年卒诏葬礼皆如魏司空陈泰故事车驾临送於东掖门外策諡曰武苞六子越乔统浚儁崇以统为嗣历射声校尉大鸿胪崇有才望累迁卫尉与潘岳等謟事贾谧穷极侈靡赵王伦簒逆为孙秀所杀

陈骞字休渊司徒矫之子也【谨案晋书矫本广陵刘氏为外祖陈氏所养因而改焉】沈厚有智谋起家尚书郎迁中山安平太守徵为相国司马长史御史中丞迁尚书封安国亭侯汉兵出陇右以尚书持节行征蜀将军诸葛诞起兵复以尚书行安东将军夀春平拜使持节都督淮北诸军事安东将军进爵广陵侯转都督豫州诸军事豫州刺史持节将军如故又转都督江南诸军事徙都督荆州诸军事征南大将军封郯侯武帝簒代以佐命勲进车骑将军封高平郡公迁侍中大将军出为都督扬州诸军事余如故假黄钺攻拔吴枳里城破涂中屯戍赐骞兄子悝爵关中侯咸宁初迁太尉转大司马与贾充石苞裴秀等俱为心膂而骞智度过之充等亦自以为不及咸宁三年求入朝因乞骸骨赐衮冕之服诏听留京师以前太尉府为大司马府给乘舆辇出入殿中如汉萧何故事骞累称疾辞位许之位同保傅在三司之上赐以几杖不朝安车驷马以高平公还第帝以其勲旧耆老礼之甚重又以骞有疾听乘舆上殿元康二年卒年八十一加以衮敛赠太傅諡曰武及葬帝於大司马门临丧望柩流涕礼依大司马石苞故事子舆嗣

荀顗字景倩尚书令彧之第六子也性至孝总角知名博学洽闻理思周密以父勲除中郎司马懿辅政见顗奇之曰荀令君之子也擢拜散骑侍郎累迁侍中拜骑都尉赐爵关内侯时曹爽专权何晏等欲害太常傅嘏顗营救得免及曹髦立顗言於司马师曰今上践阼权道非常宜速遣使宣慰四方且察外志毋丘俭文钦果不服举兵顗预讨俭等有功进爵万岁亭侯邑四百户司马昭辅政迁尚书昭征诸葛诞留顗镇守顗甥陈泰卒顗代泰为仆射领吏部顗承泰後综核名实风俗澄正咸熙中迁司空进爵乡侯以母忧去职昭奏宜依汉太傅胡广丧母故事给司空吉凶导从汉亡复建五等命顗定礼仪顗上请羊祜任恺庾峻应贞孔颢共删改旧文撰定晋礼咸熙初封临淮侯武帝簒代进爵为公食邑一千八百户迁司徒寻加侍中迁太尉都督城外牙门诸军事置司马亲兵百人顷之又以顗行太子太傅侍中太尉如故泰始十年卒帝为举哀皇太子临丧二宫赙赠礼秩有加顗明三礼知朝廷大仪而无质直之操惟阿意苟合於荀朂贾充之间初皇太子将纳妃顗上言贾充女姿德淑茂可以参选以此获讥於世顗无子以从孙徽嗣

裴秀字秀彦尚书令潜之子也八岁能属文及长兼综学艺时人为之语曰後进领袖有裴秀度辽将军毋丘俭荐秀於大将军曹爽爽乃辟为掾袭父爵清阳亭侯迁黄门侍郎爽诛以故吏免顷之为廷尉正历司马昭安东及卫将军司马迁散骑常侍讨诸葛诞秀与尚书仆射陈泰黄门侍郎锺会以行台预参谋畧诞平转尚书进封鲁阳乡侯增邑千户曹奂立以豫议定策进爵县侯增邑七百户迁尚书仆射咸熙初厘革制度荀顗定礼仪贾充正法律而秀改官制焉五等建封秀济川侯初昭未定嗣而属意舞阳侯攸武帝惧不得立问秀曰人有相否因以奇表示之秀言於昭曰中抚军人望既茂天表如此固非人臣之相也由是世子乃定武帝即王位拜尚书令右光禄大夫与御史大夫王沈卫将军贾充俱开府加给事中及簒代登逊之际总握几要仪制典则皆所裁定加左光禄大夫封钜鹿郡公邑三千户拜司空以职在地官以禹贡山川地名从来久远多有变易从世说者或强牵引渐以闇昧於是甄擿旧文疑者则阙古有名而今无者皆随事注列作禹贡地域图十八篇奏之藏於秘府服寒食散当饮热酒而饮冷酒泰始七年卒年四十八诏諡曰元二子濬頠濬嗣位至散骑常侍早卒濬庶子憬不慧别封高阳亭侯以弟頠嗣

荀朂字公曾汉司空爽曾孙也年十余岁能属文从外祖太傅锺繇曰此儿当及其曾祖既长博学练达政理辟大将军曹爽掾迁中书通事郎爽诛门生故吏无敢往者朂独临赴出为安阳令有遗爱县为立祠转骠骑从事中郎迁廷尉正参司马昭大将军军事爵关内侯转从事中郎领记室曹髦讨昭大将军掾孙佑守阊阖门昭弟安阳侯干闻变欲入佑拒之干还白昭欲族诛佑朂谏曰孙佑不纳安阳诚宜深责然事有逆顺不可以喜怒为轻重今成倅刑止其身佑乃族诛恐贻私议乃免佑为庶人与裴秀羊祜共管机密昭为晋王以朂为侍中封安阳子邑千户武帝簒代朂谋居多封济北郡公朂以羊祜让乃固辞为侯拜中书监加侍中领着作与贾充共定律令俄领秘书监与中书令张华依刘向别録整理记籍又立书博士置弟子敎习以锺胡为法王濬表请伐吴朂与贾充固谏帝不从而吴果灭以专典诏命功封子一人为亭侯邑一千户赐绢千匹又封孙显为颍阳亭侯太康中以朂为光禄大夫仪同三司开府辟召守中书监侍中侯如故久之以朂守尚书令朂久在中书专管机事及失之甚惘怅或有贺之者朂曰夺我凤凰池诸君何贺我耶居职月余以母丧上还印绶帝不许遣常侍周恢喻旨朂乃视事朂久管机密有才思探得人主微旨不犯顔忤争故得始终全其宠禄太康十年卒诏赠司徒諡曰成朂十子其达者辑藩组辑嗣官至卫尉卒諡曰简子畯嗣卒諡曰烈无适子以弟息识为嗣冯紞字少胄安平人博涉经史机悟诡谲仕为魏郡太守累迁越骑校尉以便佞得幸武帝迁左卫将军宠爱日隆与荀朂朋附贾充纳贾妃出齐王攸皆其谋也疾张华如雠华之都督幽州至镇抚循夷夏誉望益振帝复欲徵之紞侍帝从容语及锺会紞曰会之反颇由太祖帝变色曰卿是何言耶紞免冠谢曰臣闻善驭者必知六辔缓急之宜故孔子以仲由兼人而退之冉求退弱而进之汉高祖尊宠五王而夷灭光武抑损诸将而克终非上有仁暴之殊下有愚智之异也盖抑扬与夺使之然尔锺会才智有限而太祖夸奬无极居以重势委以大兵使会自谓算无遗策功在不赏遂构凶逆尔向令太祖録其小能节以大礼抑之以威权纳之以轨则则乱心无由生矣帝曰然紞稽首曰陛下既然臣之言宜思坚氷之渐勿使如会之徒复致倾覆帝曰当今岂复有如会者邪紞因屏左右而言曰陛下谋画之臣着大功於天下据方镇总戎马者皆在陛下圣虑矣帝默然由是止不徵华时谓紞之谗贼楚费晋五不是过矣太康七年疾笃诏以为散骑常侍卒帝甚惜之

议曰王沈贾充皆世飨魏禄朋扇簒窃亲为弑逆首倡禅代校诸逆党师昭之次也郑冲王祥经明行修德有余而节不足与何曾石苞等皆以魏大臣为晋上公号八公改代易姓而居位自如谓不与簒得乎充诸人其始皆以至孝称终则或諡之为孝至於何曾之责阮籍欲投之四裔俨然以大孝自处夫孝始於事亲终於事君故以孝事君则忠率理不越守死善道全德践形乃可谓孝故舜烝烝乂不格奸明於庶物察於人伦曾子省身守约易箦正终啓手啓足全而归之乃为至孝彼方屑屑於饮食起居之间辄敢党贼簒弑自陷大逆如充成济之事竟欺其母不使之知忍闻逆贼之骂又焉得为孝乎荀朂冯紞谄附于充夤缘势位沽衒小慧协图大奸立贾后出齐王深树祸本宋邵雍有言晋室之祸不在於石勒长啸上东门时在荀朂夕阳亭之一语呜呼既亡魏又亡晋复亡中国既覆贾氏又覆荀氏小人患失一至此哉

赞曰以盗为常公行攘簒魏遽为晋王路多难禅陵未揜邺台已荒区区偷儿腼面高光








○授李充等诸州刺史制

敕。具官。闻尔充公相令子，敦书业文，有德守行，科第好爵。公论许尔如拾地芥，而孝於事亲，志在禄养。束书投笔，甘从下僚。缙绅之伦，服尔异行。逼之名器，其心确然。且曰亲念其兄官未达，采兰负米，愿悦晨昏。而允祁节著勤王，功高捍患。心如皎日，节贯秋霜。屡委郡符，犹同画饼。忠臣孝子，朕不敢忘。劝善奖功，於是乎在。海隅之郡，各徇乃心。嘉我远人，今得良牧。勉於从政，岂俟训词。各敬乃官，无忝休命。可依。


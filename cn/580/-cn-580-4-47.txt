列传第四十七 绰儿马罕〔希拉们〕　贝住　岱尔拔都〔也速台儿〕　脱忽察儿〔图格察儿〕　速客图　撒里　成帖木儿　库而古司　阿儿浑〔尼佛鲁慈〕


绰儿马罕，斡帖格歹氏，事太祖为火儿赤。太宗与暐赤、察阔台攻克西域乌尔鞬赤都城，尽戮其民，留工匠及妇女分取之，而无所献于太祖。太祖怒，及太宗、察阔台赴行在，不令入见。绰儿马罕与晃孩晃格合儿诸人曲为营救，且请讨报达哈里发，以迎合太祖之意，太祖怒始解。遂命绰儿马罕任西征之事。太宗即位，复以斡豁秃儿及蒙格秃为绰儿马罕后援。时札拉勒丁据亦思法杭，哈里发立为波斯汗。二年，绰儿马罕将兵三万讨之，札拉勒丁以天寒，我师未必遽进，不设备。遣小校率十四骑往阿剌黑侦敌，至赞章及阿八哈耳，突遇前锋，从骑尽没，小校仅以身免。返报札拉勒丁，遂由台白利司走莫干城，纠合部众，兵未集而绰儿马罕奄至。札拉勒丁复走，与诸酋议欲还亦思法杭。适阿尼忒部酋遣使诱札拉勒丁，西人罗马国徐图恢复，且请发四千骑以卫之，札拉勒丁乃赴阿尼忒。中途夜饮，我师追及之，札拉勒丁突围而走，至阿尼忒，闭城不纳。绰儿马罕急追之，从者尽死，札拉勒丁单骑入库儿忒山，为仇家所杀。

绰儿马罕既克札拉勒丁，遂入阿尼忒、爱而西楞、梅法而定三部，破沙而来脱，及忒勿沙与麻而顿，分军入毛夕耳部，屠谟那萨。又一军东北入必忒力斯、阿而奇斯，分军下梅拉喀，西南至哀而陛耳而还。绰儿马罕营于台白利司，令民输布帛以贡和林定赋额之数。阿特耳佩占先并于札拉勒丁，至是亦降。绰儿马罕复取阿儿俺，屠甘札，由莫干侵角儿只，别军克哀而陛耳。太宗九年，入义拉克、阿剌伯二部，报达大震，我师失利而返。

十年，再入义拉克、阿剌伯，围侃匿斤城，哈里发遣七千骑赴援，绰儿马罕设伏兵邀之，尽歼其众。部将分下角儿只所属之地，<*口戛达罕取开达巴古城、法而沙拏速忒城，谟拉尔取商喀耳城，绰儿马罕弟笠拉取嗒程城，察格塔取罗黎城，图格塔取盖恒城，盖恒守将阿拔克为角儿只大将意万乃之子，迎降。绰儿马罕自取脱马尼城、商马素亦而台城、帖弗利司城。十一年，商喀耳等土酋皆纳款，阿拔克与商喀耳酋瓦拉马从绰儿马罕攻降孤尼城、喀而斯城，于是西北诸部略定，太宗命绰儿马罕留镇其地。十一年，阿拔克偕阿释阿甫妻汤姆塔入朝，汤姆塔前为札拉勒丁妻，阿拔克之女弟也，太宗厚抚之，诏绰儿马罕返其侵地。未几，又诏绰儿马罕、角儿只国及其国之属地岁贡外，勿苛敛。绰儿马罕获札拉勒丁，威震西域，为一时之名将。六皇后称制元年卒，以副将贝住代之。

绰儿马罕子希拉们，勇冠三军，蒙古人呼为金柱。从旭烈兀伐报达，阿八喀嗣为汗，以希拉们领角儿只事。

贝住，别速特氏，为绰儿马罕副将，复代绰儿马罕为元帅。乃马真皇后称制二年，贝住伐罗马国，别将约索倭耳分军入西里亚，降木拉梯亚城，其阿勒波部、俺体育部、达马斯克部，俱纳款输岁赋。四年，克凯辣脱城，行太宗之命，使汤姆塔主其地。又入美索卜塔米牙克罗哈城、夕你班城。五年，与报达兵战于牙庳拔，失利。定宗崩后一年，攻达枯克城，拔之，杀报达所置官吏，以报牙庳拔之役。

宪宗二年，复入美索塔米牙，大掠而还。贝住初攻罗马，以炮毁爱而西楞城，复与罗马酋开廓苏战于爱而靖占，大破之，追至舍挖司，降其民，罗马酋遂纳款。小阿昧尼亚酋闻罗马服，亦纳款于贝住。六年，从旭烈兀伐报达，为右翼大将，涉毛夕耳河，攻报达西北诸城，克之。后卒，子阿拉尔，为诸王阿八哈将。

岱尔拔都，又译为艾儿拔都，康里氏。太祖攻布哈尔，以岱尔拔都为前锋，循沙漠僻路，突至努尔城，降其众。太祖使速不台收抚之，令如平日赋额输金钱千五百底那。岱尔拔都复从速不台征钦察，伐西夏，灭金；又从定宗攻阿速，皆有功。

西域呼拉商长官成帖木儿，不能抚其民，札拉勒丁旧部喀拉札构乱，岱尔拔都方为八脱吉斯城守将，太宗命会兵讨之。喀拉札据山为堡，攻围二年始下。岱尔拔都以书告成帖木儿：“呼拉商人本不从喀拉札，徒以汝贪婪激民为乱。今可汗命我辖呼拉商，汝宜速去。”时元帅绰儿马罕亦征成帖木儿还，以呼拉商、马三德兰两部属于岱儿拔都。

宪宗末，从世祖伐宋，命充怯怜口阿答赤孛可孙。又从大军渡江攻鄂州，以疾卒。子也速台儿。

也速台儿从讨阿蓝答儿、浑都海，又从平李璮，伐宋，累功授管军总把。至元十四年，从攻福建兴化，招古田等处五千余户，以功擢武略将军、千户，赐金符。又招手号新军二千五百余人，进宣武将军、总管，赐虎符。世祖议讨日本，也速台儿愿往，赐以弓矢，进怀远大将军、万户。二十年，授泰州达鲁花赤。二十三年，迁昭勇大将军、钦察亲军都指挥使。二十四年，从征乃颜有功。明年卒。赠金吾卫上将军，追封成武郡公，谥显敏。

脱忽察儿，佚其氏族。太祖讨札拉勒丁，以者别为前锋，速不台为者别后援，脱忽察儿又为速不台后援。时蔑而甫、汗蔑里克遣使纳降，太祖命者别三人经汗蔑里克之地，勿扰其部众，者别、速不台皆秋豪无犯，脱忽察儿后至，独纵兵暴掠，且征求苛急，民不堪命，蔑而甫部众尽叛，脱忽察儿为其所杀。汗蔑里克遣使言其事于太祖，且馈衣服以谢，然内不自安，卒叛附札拉勒丁。

太祖征西域，诸将以杀掠降众为人所戕者，又有图格察儿。图格察儿为拖雷前锋，至你沙不儿城，不知城已降附，纵兵大掠，城民射杀之。后拖雷攻克你沙不儿，图格察儿之妇率万人入城，遇人尽杀之，以报夫仇。

速客图，晃豁坛氏。事太祖，以千户管饮膳。太祖用兵西域，分四路攻之，速客图与阿剌黑、塔孩二人将五千人为一路，东南攻白讷克特城，围三日降之，分康里兵与民置两地，尽杀康里兵，取工匠从军。忽毡城酋帖木儿玛里克守锡尔河中潬，与城犄角，矢石不能及，又造十二艘裹以毡泥，御火箭。速客图等以兵力不足请援，援兵至，驱民五万运石填河为甬道，达于中潬，玛里克不能守，遂遁。

撒里，塔塔儿氏。父哈剌拔都与兄忽里，俱为太祖忽兰皇后所抚养。撒里从攻西夏之托克奇城，蒙哥见一壮士登城，战甚力，问其人，则撒里也，遂擢用之。其后从征西域，至印度斯单大掠而回。西域屯田多撒里旧部。子鄂尔多诺颜袭父职。

成帖木儿，佚其氏族，暐赤部将也。暐赤伐西域，遣使招降撒格纳克城，城人杀之。进至郑忒城，守将遁，又使成帖木儿招降，遂单骑入谕以祸福，成帖木儿获免，城亦下。太祖分咸海西南货勒自弥之地，及咸海、里海之北封暐赤，暐赤以乌尔鞬赤为货勒自弥都城，使成帖木儿守之。

太宗即位，命绰儿马罕讨札拉勒丁，复命成帖木儿自乌儿鞬赤至呼拉商，捕札拉勒丁余党，即以成帖木儿为呼拉商长官，属于绰儿马罕。呼拉商，西域一大都会也，兵事竣，流民复业，百货充牣如平日。太祖诸子各置官于呼拉商，以收赋税，太宗遣开里拉特、拔都遣奴萨尔、察阔台遣库尔图喀、睿宗子遣佟<*口戛，皆为成帖木儿之佐。成帖木儿黩货而虐民，札拉勒丁之旧将喀拉札徒干桑古尔率康里兵万余人，窜你不沙儿徒思山中，乱民应之，于是呼拉商全部大扰。成帖木儿自将攻喀拉札，不能克。开里拉特自萨伯子洼城赴援，力战三昼夜，喀札拉败遁。康里兵三千人走海拉脱，开里拉特追歼之。时太宗又命八脱吉思守将岱尔拔都，会讨喀拉札劳师。二年，喀拉札始就擒，岱尔拔都移书成帖木儿言：“我已受命代汝为呼拉商长官。”绰儿马罕闻成帖木儿之召乱也，亦征之，遂以呼拉商、马三德兰两部属于岱尔拔都。成帖木儿使开里拉特入觐太宗，誉其才，太宗信之，复命成帖木儿领呼拉商、马三德兰，开里拉特副之，不使受岱尔拔都节制焉。

库尔古司，别失八里人。幼隶暐赤帐下，从出猎，适太祖书至仓卒，无读者，惟库而古司能读，朮赤悦，令以畏兀文授其子。成帖木儿守乌尔鞬赤，以库而古司治文书。复从至呼拉商，与呼拉商人射里甫哀丁、志费尼人巴海勒丁，俱为成帖木儿所任。太宗七年，成帖木儿卒，以奴萨尔代之，耄不治事，皆取决于开里拉特。初，库而古司与巴海勒丁入觐太宗，言西域事甚悉，簿籍出入之数尤明晰，丞相镇海才之。

及奴萨尔不称职，太宗欲用库而古司，丹尼司们则请以成帖木儿之子翁古帖木儿嗣父任，镇海独对力荐库而古司，乃命摄呼拉商长官。奴萨尔解任，开里拉特与射里甫哀丁均失势鞅鞅，遂使翁古帖木儿诬库而古司以罪状，入告太宗，命阿儿浑偕二使者按其事。库而古司亦赴诉于和林，遇诸途，命库而古司返，不从，怒而殴之，齿折溅血淋漓，库而古司使其仆裹血衣赴和林，自与使者返呼拉商。太宗见血衣，大怒，召诸人严鞫之。开里拉特往，至布哈尔为怨家所杀，翁古帖木儿坐诬告，以年少为人诖误，宥其罪，令库而古司回任，以阿儿浑亦直，库而古司俾佐之。库而古司集属僚，谕以上意，毋溺职、毋侵官、毋骫法度，吏受赇簿其赃入官，将士不得妄杀部人。于是民大悦，流亡尽复。初，睿宗徙海拉脱民千户于别失八里，库而古司以海拉脱荒残，归其三百户，逾年海拉脱已增至六千户云。

阿儿浑，西域卫拉特氏，通畏兀文，太宗使治文书。既佐库而古司，嫌库而古司专，乃往依察阔台。库而古司执射里甫哀丁，讯以刑，尽得其构陷之事，将入告于太宗，闻太宗崩而返。射里甫哀丁之妻诉于察阔台，妃阿儿浑方用事，遂捕库而古司，使诸王喀喇忽拉台以沙塞其口，毙之，而诬为供状，以奏乃马真皇后，即以阿儿浑代库而古司之任。

定宗二年，命野里知吉带率绰斯满兵征西域未下诸部，中分西域之地，东属阿儿浑，西属野里知吉带。初，太宗崩，诸王各以敕令征西域财赋。乃马真皇后四年，召内外大臣会议立定宗，阿儿浑亦往，尽取所奉诸王敕令以献，定宗嘉之，诸王始敛戢。至是，求货者复络绎于西域。宪宗即位，阿儿浑再言其事，宪宗命详定条例以上，乃援牙剌洼赤计丁出赋之例，按贫富分则，一切科敛悉革之，毋听诸王滥发号令，报可。锡阿克浑狮首金符，充阿母河等处行尚书省事，以巴海勒丁、沙拉智哀丁佐之。万户音杜绰克擅杀守吏，阿儿浑以诏书便宜行事，戮之。于是西域一切之政，始有条理焉。野里知吉带二子从失烈门谋逆，事觉伏诛，宪宗命捕野里知吉带，付拔都杀之。

阿儿浑子九人，知名者曰尼佛鲁慈，曰合济那兰，曰勒格济，曰萨德尔迷失。

尼佛鲁慈，初佐阿鲁浑长子合赞镇呼拉商，及阿鲁浑杀其相布哈，尼佛鲁慈恐祸及于己，阴勒所部劫合赞营，适合赞他往，遂奔突而基斯单，附于海都。阿鲁浑卒，其弟盖喀图嗣为汗，四年，为贝住等所弑，合赞起兵讨贝住。尼佛鲁慈用其妻托绀珠公主之言，仍归于合赞，佐平内乱。合赞嗣位，拜尼佛鲁慈为大将，位群臣右。

尼佛鲁慈恃功骄蹇，合赞厌之，其裨将奴尔兰等又诬其通书埃及，请藉埃及兵力以图合赞，遂捕尼佛鲁慈家属，悉诛之，尼佛鲁慈据呼拉商以叛。大德二年，合赞遣兵讨之，尼佛鲁慈奔于海拉脱，海拉脱酋缚献军中，杀之，事具诸王传。自阿儿浑奉命至西域，诸子多尚公主，一门鼎盛，至是族灭云。

史臣曰：西人书载翁古帖木儿献一帐于太宗，为风所仆，太宗不怿。库而古司继献一帐，称太宗意。又献宝石带，太宗束之，腰疾顿愈。然则库而古司之受知，亦由于贿欤？余观成帖木儿贪黩，射里甫哀丁等娼嫉，其人均不足道。然如库而古司、阿儿浑之设施，皆荦荦大政，又恶可没耶！阿儿浑既直库而古司，又诬而杀之，其子卒为人构陷，至于灭族。天道神明，报施不爽，尤可畏哉！




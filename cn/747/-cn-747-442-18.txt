○神著立赋（有序）

景龙三年九月十七日，上使韩从礼著筮，卦未成，著自立。从礼曰：“大人之瑞也”。赋曰：

惟彼神著，生而有知；用之不测，明以稽疑。擢九尺之纤干，伏千年之宝黾。德圆而神兮无幽不及，其生三百兮其用五十。惟圣人之观象，乃神动而鬼入。列八卦以效变，翘孤茎而孑立。数彰得一，命乃自天。同大横之有夏，表或跃而在田；其察也深，其功也大。称美名於神物，齐妙用於神蔡；是曰元后，兹为筮从。气受阴阳，夜分而彩露兼涵；幽赞天地，朝覆而轻云数重。著而有灵，立定天保，可谓神助，用光天造。功深莫善，仲尼且许以钩深；屈於不知，太公徒言乎腐草。著之立兮发其祥，吾君得之尊以光。明乎太极，演彼归藏。因卜祝之符瑞，应天人之会昌。


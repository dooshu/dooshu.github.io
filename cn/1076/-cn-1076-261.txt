卷二百六十一

<史部,诏令奏议类,奏议之属,历代名臣奏议>

钦定四库全书

历代名臣奏议卷二百六十二

明　杨士奇等　撰

漕运

汉武帝时河东守番系上言曰漕从山东西岁百余万石更砥柱之限败亡甚多而亦烦费穿渠引汾溉皮氏汾隂下引河溉汾隂蒲坂下度可得五千顷五千顷故尽河壖弃地民茭牧其中耳今溉田之度可得谷二百万石以上谷从渭上与关中无异而砥柱之东可无复漕天子以为然

时人有上书欲通褒斜道【褒中县也斜谷名音邪又曰褒斜二水名】及漕事下御史大夫张汤汤问其事因言抵蜀从故道多阪回远今穿褒斜道少阪近四百里而褒水通沔斜水通渭皆可以行舩漕漕从南阳上沔入褒褒之絶水至斜百余里以车转从斜下下渭如此汉中之谷可致山东从沔无限便於砥柱之漕且褒斜材木竹箭之饶拟於巴蜀天子以为然拜汤子卬为汉中守发数万人作褒斜道五百余里道果便近而水湍石【湍一作溲】不可漕

宣帝五凤中大司农中丞耿夀昌以善为筭能商功利得幸於上奏言故事岁漕关东谷四百万斛以给京师用卒六万人宜籴三辅弘农河东上党太原郡谷足供京师可以省关东漕卒过半又白增海租二倍天子皆从其计御史大夫萧望之奏言故御史属徐宫【御史大夫属】家在东莱言往年加海租鱼不出长老皆言武帝时县官尝自渔海鱼不出後复予民鱼廼出夫隂阳之感物类相应万事尽然今夀昌欲近籴漕关内之谷筑仓治?费直二万万余【万万亿也】有动衆之功恐生旱气民被其灾夀昌习於商功分铢之事其深计远虑诚未足任宜且如故

後魏大武帝延和七年薄骨律镇将刁雍上表曰奉诏高平安定统万及臣所守四镇出车五十乘运屯谷五十万斛付沃野镇以供军粮臣镇去沃野八百里道多深沙轻车来往犹以为难设令载谷不过二十石每涉深沙必致滞陷又谷在河西转至沃野越度大河计车五千乘运十万斛百余日乃得一返大废生民耕垦之业车牛艰阻难可全至一岁不过二运五十万斛乃经三年臣前被诏有可以便国利民者动静以闻臣闻郑白之渠远引淮海之粟泝流数千周年乃得一至犹称国有储粮民用安乐今求於牵屯山河水之次造船二百艘二船为一舫一船胜谷二千斛一舫十人计须千人臣镇内之兵率皆习水一运二十万斛方舟顺流五日而至自沃野牵上十日还到合六十日得一返从三月至九月三返运送六十万斛计用人功轻於车运十倍有余不费牛力又不费田诏从之

唐玄宗开元十八年宣州刺史裴耀卿朝集京师帝访以漕事耀卿条上便宜曰江南户口多而无征防之役然送租庸调物以岁二月至杨州入斗门四月已後始度淮入汴常苦水浅六七月乃至河口而河水方涨须八九月水落始得上河入洛而漕路多梗船樯阻隘江南之人不习河事转雇河师水手重为劳费其得行日少阻滞日多今汉隋漕路濒河仓廪遗迹可寻可於河口置武牢仓巩县置洛口仓使江南之舟不入黄河黄河之舟不入洛口而河阳栢崖太原永丰渭南诸仓节级转运水通则舟行水浅则寓於仓以待则舟无停留而物不耗失此甚利也

二十一年秋雨害稼京师饥帝将幸东都召问所以救人者京兆尹裴耀卿曰陛下既东廵百司毕从则太仓三辅可遣重臣分道赈给自东都益广漕运以实关辅关辅既实则乘舆西还事蔑不济且国家大本在京师但秦地狭水旱易匮往贞观永徽时禄廪者少岁漕粟二十万略足今用度寖广运数倍且不支故数东幸以就敖粟为国大计臣愿广陕运道使京师常有三年食虽水旱不足忧今天下输丁约四百万使丁出百钱为陕洛运费又益半为营窖用分纳司农河南陕州又令租米悉输东都从都至陕河益湍沮若广漕路变陆为水所支尚赢万计且河南租船候水始进吴工不便河漕处处停留易生隐盗请置仓河口以纳东租然後官自雇载分入河洛度三门东西各筑敖仓自东至者东仓受之三门迫险则旁河凿山以开车道运十数里西仓受之度宜徐运抵太原仓趋河入渭更无留阻可减费钜万天子然其计

德宗贞元四年李泌言於上曰江淮漕运自淮入汴以甬桥为咽喉地属徐州邻於李纳若纳一旦复有异图窃据徐州则失江淮矣请徙张建封镇徐州割濠泗以隶之则淄青惕息而运路常通江淮安矣上从之八年中书侍郎同中书门下平章事陆贽奏请减京东水运收脚价於缘边州镇储蓄军粮事宜状曰右臣伏见陛下每垂睿心经略边境增筑城垒加置戍兵至於春秋衣装岁时宴犒先後迟速悉由宸衷其为忧勤可谓至矣其为资费亦以多矣盖以安人固国不惮烦劳此诚慎虑之深者也然於储蓄大计则未降意良图但任有司随月供应近岁蕃戎小息年谷屡登所支军粮犹有匮乏边书告阙相继于朝傥遇水旱为灾粟籴翔贵凶丑匪茹寇扰淹时或负挽力殚或馈饷路絶则戍兵虽衆不足恃城垒虽固不克居是使积年完聚之劳适资一夕溃败之辱此乃理有必至而无幸济者也臣窃为陛下惜之军志曰虽有石城十仞汤池百步无粟不能守也故晁错论安边之策要在积谷充国建破羌之议先务屯田历代制御四夷常为国之大事勇者奋其力智者贡其谋攻守异宜盛衰殊势柔服而不劳师旅者则常闻之矣屯师而不务农食者未尝有焉今陛下广徵甲兵分守城镇除所在营田税亩自供之外仰给於度支者尚八九万人千里馈粮涉履艰险运米一斛达于边军远或费钱五六千近者犹过其半犯雪霜皲瘃之苦冒豺狼剽掠之虞四时之间无日休息倾财用而竭物力犹苦日给之不充其余储蓄以备非常固亦絶意而不暇思也夫屯兵守土以备寇戎至而无粮守必不固矣遇寇不守则如勿屯平居有残人耗国之烦临难有啓敌纳侮之祸所养非所用所失非所虞以为制备之规臣窃谓踈矣顷者吐蕃尚结赞率其丑类越轶封疆朔方五原相继沦陷虽由将帅不武亦因匮乏得词其事未遥足为深戒昧理而好谀者必曰当结赞入寇之日遇贼泚作乱之余戍卒未多边农尚寡今则甲兵大备稼穑屡登比於曩时势不同等臣请复陈近效以质浮词今年夏初寇犯灵武御则寡力守则乏粮告急求哀匪朝伊夕有司为之请罪陛下为之轸忧遽择使臣奔波督运积财以资用高价以招人赖蕃戎自旋粮道获济封略不坏固非成谋然则盐夏覆而灵武全唯在幸与不幸之间耳是皆无不拔之势有可骇之危其为规制之方所谓同归於失矣议者是当今而非既往岂不曰昧理而好谀乎今戍卒之加於往时臣固知之矣今边农之广於往岁臣亦知之矣其所谓归於失者在於措置乖当蓄敛乖宜利之所生害亦随至故也陛下忿蕃丑之暴掠惩边镇之空虚缮甲益兵庇人保境此诚雄武之英志覆育之仁心刷愤耻而扬威声海内咸望有必攻之期矣既而统帅无律制事失权戍兵不隶於守臣守臣不搃於元帅至有一城之将一旅之兵各降中使监临皆承别诏委任分镇亘千里之地莫相率从缘边列十万之师不设谋主每至师徒犯境方驰书奏取裁行李往来动踰旬日比蒙徵发救援寇已获胜罢归小则蹂籍麦禾大则驱掠人畜是乃益兵甲而费财用竟何补侵轶之患哉夫将贵专谋军尚气势训齐由乎纪律制胜在於机权是以兵法有分阃之词有合拳之喻有进退如一之令有便宜从事之规故能动作协变通制备垂永久出则同力居则同心患难相交急疾相赴兵之奉将若四支之卫头目将之守境若一家之保室庐然後可以扞寇雠护甿庶蕃畜牧辟田畴天子唯务择人而任之则高枕无虞矣吐蕃之比於中国衆寡不敌工拙不侔然而彼攻有余我守不?盖彼之号令由将而我之节制在朝彼之兵衆合并而我之部分离析夫部分离析则纪律不一而气势不全节制在朝则谋议多端而机权多失臣故曰措置乖当此之谓乎陛下顷以边兵衆多转馈劳费设就军和籴之法以省运制与人加倍之价以劝农此令初行人皆悦慕争趋厚利不惮作劳耕稼日滋粟麦岁贱向使有司识重轻之术弘久远之谋守之有恒施之有制谨视丰耗善计收积菽麦必归於公廪布帛悉入於农夫其或有力而无资愿居而靡措贷其种食假以犂牛自然戍卒忘归贫人乐徙可以足食可以实边无屯田课责之劳而储蓄自广无惩役践更之扰而守备益严果能用之?为长筭既而有司隘恡不克将明忘国家制备之谋行市道苟且之意当稔而愿籴者则务裁其价不时敛藏遇灾而艰食者则莫揆乏粮抑使收籴遂使豪家贪吏反操利权贱取於人以俟公私之乏困乘时所急十倍其赢又有势要近亲羇游之士或托附边将或依倚职司委贱籴於军城取高价於京邑坐致厚利寔繁有徒欲劝农而农不获饶欲省费而费又愈甚复以制事无法示人不诚每至和籴之时多支絺紵充直穷边寒沍不任衣裘絶野萧条无所货鬻且又虚张估价不务准平高下随喜怒之心精麄在胥吏之手既无信义率下下亦以伪应之度支物估转高军郡糓价转贵递行欺罔不顾宪章互相制持莫可禁止度支以苟售滞货为功利而不察边食之盈虚军司以所得加价为羡余而不恤农人之勤苦虽设廵院使相监临既失纲条转成囊槖至有空申簿帐伪指囷仓计其数则亿万有余考其实则百十不足廵院巧诬於会府会府承诈以上闻幸逢有年复遇无事吞声补旧引日偷安若遇岁俭兵兴则必立至危迫灵武之事足为明徵臣故曰蓄敛乖宜此之谓也边之大事在食与兵今食则无储兵则乏帅谓之有备其可得乎近者缘边诸州频岁大稔谷籴丰贱殊异往时此乃天赞国家永固封略之时也而尚日不暇给曾无远图军府有歉食之词穑人有悔耕之意天赞而不受其利农伤而不恤其穷及凶灾流行播植堕废虽复悔恨事何可追臣是以屡屡尘烦所惜在此顷请择人充使委之平籴务农陛下以理贵因循未赐允许又请乘时丰稔边城加贮军粮有司以经费无余其事复寝臣谬当任使待罪枢衡虽神武之谋不资献纳而职司之分敢忘忧虞夙夜疾心?如焚灼辄复効其鄙薄庶或裨补万分不劳人不变法不加赋税不费官钱不废耳目之娱不节浮冗之用唯於漕运一事稍权轻重所宜请为陛下致边军十万人一年之粮以为艰急之备陛下诚能听臣愚计不受沮伤百日之间收贮捴毕转运常行之务既无失於旧规太仓岁入之储亦不阙其恒数图虑至熟更无所妨谨具扬?上陈惟陛下留意省察旧制以关中王者所都万方辐凑人殷地狭不足相资加以六师糗粮百官禄廪邦畿之税给用不充所以控引东方岁运租米冒淮湖风浪之弊泝河渭湍险之艰所费至多所济盖寡习闻见而不逹时宜者则曰国之大事不计费损故承前有用一斗钱运一斗米之言虽知劳烦不可废也习近利而不防远患者则曰每至秋成之时但令畿内和籴既易集事又足劝农何必转输徒耗财赋臣以两家之论互有短长各申偏执之怀俱昧变通之术其於事理可得粗言夫聚人以财而人命在食将制国用须权重轻食不足而财有余则弛於积财而务实仓廪食有余而财不足则缓於积食而啬用货泉若国家理安钱谷俱富烝黎蕃息力役靡施然後恒操羡财益广漕运虽有厚费适资贫人三者不失其时之所宜则轻重中权而国用有制矣开元天宝之际承平日久财力阜殷禄食所颁给用亦广所以不计縻耗励赡军储至使流俗过言有用一斗钱运一斗米之说然且散有余而备所乏虽费何害焉斯所谓操羡财以广漕运者也贞元之始巨盗初平太仓无兼月之储关辅遇连年之旱而有司奏停水运务省脚钱至使郊畿之间?火殆絶都市之内馁殍相望斯所谓覩近利而不防远患者也近岁关辅之地年糓屡登数减百姓税钱许其折纳粟麦公储委积足给数年田农之家犹困谷贱今夏江淮水潦漂损田苖比於常时米贵加倍甿庶匮乏流庸颇多关辅以谷贱伤农宜加价籴谷以劝稼穑江淮以谷贵民困宜减价粜米以救凶灾今宜籴之处则无钱宜粜之处则无米而又运彼所乏益此所余斯所谓习见闻而不逹时宜者也今淮南诸州米每斗当钱一百五十文从淮南转运至东渭桥每斗船脚又约用钱二百文计运米一斗揔当钱三百五十文其米既糙且陈尤为京邑所贱今据市司月估每斗只粜得钱三十七文而已耗其九而存其一馁彼人而伤此农制事若斯可谓深失矣顷者每年从江淮湖南浙东浙西淮南等道都运米一百一十万石送至河隂其中减四十万石留贮河隂仓余七十万石送至陕州又减三十万石留贮太原仓唯余四十万石送赴渭桥输纳臣详问河隂太原等仓留贮之意盖因往年虫旱关辅洊饥当崔造作相之初惩元琇罢运之失遂请每年转漕米一百万石以赡京师比至中途力殚岁尽所以节级停减分贮诸仓每至春水初通江淮所般未到便取此米入运免令停滞舟船江淮新米至仓还复留纳填数轮环贮运颇亦协宜不必每岁加般以增不急之费所司但遵旧例曾不详究源由迩来七年积数滋广臣近勘河隂太原等仓见米犹有三百二十余万石河隂一县所贮尤多仓廪充盈随便露积旧者未尽新者转加岁月渐深耗损增甚纵絶江淮输转且运此米入关七八年间计犹未尽况江淮转输般次不停但恐过多不虑有阙今岁关中之地百谷丰成京尹及诸县令频以此事为言忧在京米粟太贱请广和籴以救农人臣今计料所籴多少皆云可至百余万石又今量定所籴估价通计诸县贵贱并雇船车般至太仓谷价约四十有余米价约七十以下此则一年和籴之数足当转运二年一斗转运之资足以和籴五斗比较即时利害运务且合悉停臣窃虑运务若停则舟船无用舟船无用则坏烂莫修倘遇凶灾复须转漕临时鸠集理必淹迟夫立法裁规久必生弊经略之念始虑贵周不以积习害机宜不以近利隳永制不贵功於当代不流患於它时虑远防微是其均济臣今所献庶近於斯减所运之数以实边储存转运之务以备时要其於详审必免贻忧旧例从江淮诸道运米一百一十万石至河隂来年请停八十万石运二十万石旧例从河隂运米七十万至太原仓来年请停五十万石运二十万石旧例从太原仓运米四十万石至东渭桥来年请停二十万石运二十万石其江淮所停运米八十万石请委转运使於漕水州县每斗八十价出粜计以糙米与细米分数相接之外每斗犹减时价五十文以救贫乏计得钱六十四万贯文节级所减运脚计得六十九万贯都合得钱一百三十三万贯数内请支二十万贯付京兆府令於京城内及东渭桥开塲和籴米二十万石每斗与钱一百文计加时估价三十已上用利农人其米便送东渭桥及太原仓收贮充填每年转漕四十万石之数并足余尚有钱一百一十三万贯文以供边镇和籴臣已令度支廵院勘问诸军州米粟时价兼与当管长吏商量今计见垦之田约定所籴之数得凤翔泾陇邠宁庆鄜坊丹延夏绥银灵盐振武等道良原长武平凉等城报除度支旋籴供军之外别拟储备者计可籴得粟一百三十五万石其临边州县各於当处时价之外更加一倍其次每十分加七分又其次每十分加五分通计一百三十五万石当钱一百二万六千贯文犹合剩钱十万四千贯留充来年和籴所於江淮籴米及减运米脚钱请并委转运使便折市绫绢絁绵四色即作船般送赴上都边地早寒敛藏向毕若待此钱送到即恐收籴过时请且贷户部别库物充用本色续到便令折填其所贷户部别库物亦取绫绢絁绵四色并依平估价务利农人仍取度支官畜及车均融般送请各委当道节度及当城兵马使与监军中使并度支和籴廵院官同受领使计会和籴各量人户垦田多少先付价直立限纳粟不愿粜者亦勿强徵其有纳米者每斗六升折粟一斗应所籴得米粟亦委此三官同检覆分於当管城堡之内拣择高燥牢固仓窖等收纳封闭仍以贮备军粮为名非缘城守絶粮及承别勅处分并不得辄有支用待收籴毕具所籴数并收贮处所闻奏并报中书门下捴计贮备粟一百三十五万石是十一万二千五百人一年之粮来秋若遇顺成又可更致百余万石边蓄既富边备自修以讨则有齎以守则可久以加兵则不忧所至乏食以敛籴则不为贪将所邀恢疆保境者得以遂其谋蹙国跳军者无所辞其罪是乃立武之根柢安边之本源守土庇人莫急於此倾公臧而发私积犹当悉力以务之况今不扰一人无废百事但於常用之内收其枉费之资百万赢粮坐实边鄙又有劝农赈乏之利存乎其间此盖天锡陛下靖边塞而安国家之时不可失也陛下诚能过听愚计先聚军储慎择良图更贞师律蠢尔凶丑自当畏威纵迷款塞之心必无猾夏之虑伏惟少留睿思详省而明断之其所停减运脚臣已与本司审细计料并边镇分配和籴数及米粟估价等数各得别状条件分析谨同封进

宋太祖征太原已济河诸州饷馈集上党城中车乘塞路上闻之将以稽留罪转运使赵普曰六师方至而转运使以获罪闻敌必谓储峙不充有以窥我矣非威远之道也俾能治?者往莅其州足矣

开宝三年秋三司言仓储月给止及明年二月请分屯诸军尽率民船以资江淮漕运太祖大怒责之曰国无九年之蓄曰不足尔不素计而使仓储垂尽乃请屯兵括民船以运是可卒致乎今设汝安用苟有所阙当罪汝以谢衆三司使楚昭辅惧诣太宗求寛释使得尽力太宗既许召右知客押衙陈从信问之对曰从信尝游楚泗知粮运之患良以舟人之食日历郡县勘给是以凝滞若自发舟计日往复并支可以责其程限又楚泗运米于舟至京复辇入仓宜宿备运卒令即时出纳如此每运可减数十日楚泗至京千里旧八十日一运一岁三运若去淹留之虚日则岁可增一运焉今三司欲籍民舟若不许则无以责办许之则冬中京师薪炭殆絶矣不若募舟之坚者漕粮其损败者任载薪炭则公私俱济今市米腾贵官价斗钱七十贾者失利无敢致於京师虽居商厚储亦匿而不粜是以米益贵民将饿殍若听民自便即四方奔凑米多而价自贱矣太宗明日具奏太祖可之

真宗时议减西鄙屯兵以息转饷召知通利军杨允恭与崇仪副使窦神宝合门祗候李允则驰往经度图上郡县山川之形胜允恭因建议曰自环州入积石抵灵武七日程刍粟之运其策有三然以人以驴其费颇烦而所载数尠莫若用诸葛亮木牛之制以小车发卒分铺运之每一车四人挽之旁设兵卫加戈刃于其上寇至则聚车於中合士卒之力御寇于外寻为议者所沮而止

仁宗时陕西经略安抚使范仲淹奏乞免关中支移二税乞於次边入中斛斗疏曰臣窃见陕西数年以来科率百端民力大困州县督责不能存济其间?为民患者是支移税赋转般斛?赴延州保安军山坡险恶一路食物草料常时踊贵人户往彼输纳比别路所贵三倍比本处州县送纳所费五倍害民若此实非久计臣等欲乞朝廷指挥都转运司体量关辅今来灾旱民力困乏如边储有备其二税与免支移并边上入中斛?大段价高出却京师见钱银绢万数浩瀚亦令相度权於次边州军入中所贵减得官中贵价既次边有备则每遇事宜稍慢可以退那军马於次边就食粮草既稍苏民瘵又不误军期如此守边庶为得策

神宗熙宁六年知应天府张方平上奏曰臣窃惟今之京师古所谓陈留天下四冲八逹之地者也非如函秦天府百二之固洛宅九州之中表里山河形胜足恃自唐末朱温受封于梁因而建都至于石晋割幽蓟之地以入契丹遂与契丹共平原之利故五代争夺耶律是臣其患由乎畿甸无藩篱之限本根无所庇也祖宗受命规摹毕讲不还周汉之旧而梁氏是因岂乐是而处之势有所不获已者大体利漕运而赡师旅依重师而为国也则是今日之势国依兵而立兵以食为命食以漕运为本漕运以河渠为主国初浚河渠三道通京城漕运自後定立上供年额汴河斛?六百万硕广济河六十二万硕惠民河六十万硕广济河所运多是杂色粟豆但充口食马料惠民河所运止给大康咸平尉氏等县军粮而已惟汴河所运一色粳米相兼小麦此乃太仓畜积之实今仰食于官廪者不惟三军至于京师士庶以亿万计太半待饱于军稍之余故国家於漕事至急至重京大也师衆也大衆所聚故谓之京师有食则京师可立汴河废则大衆不可聚汴河之於京城乃是建国之本非可与区区沟洫水利同言也近岁已罢广济河而惠民河斛?不入太仓大衆之命惟汴河是赖近岁陈说利害以汴河为议者多矣臣恐议者不已屡作改更必致汴河日失其旧国家大计殊非小事惟陛下特回圣监深赐省察留神远虑以固基本

高宗时左正言邓肃上奏曰臣窃观发运司岁计五百余万每岁入贡舻尾相衔略无虚日崇墉比栉不容升合之欠朝廷费出且无余者今年不知何以处之去冬自遭围闭运漕不通今夏又以堤岸失防汴流久絶校之每岁所入盖未有百分之一也切闻之已入汴口者有百六十万此数之外未有继者朝廷欣然便以为有余殊不知京师所积止於八月九月已後俟去年冬计每月之费在京师者以二十万为率在行在者以十万为率又有籴场二十四所并勤王军兵龊门廵防人兵口食等兼非泛取索数目会入汴口之数仅支五月日耳五月之外将如之何倘敌人絶迹不复南度则运漕相继未有害也若敌骑肆扰再干我师不知军民謷謷将焉就食此事?急不可以仓卒备也舟船有限日数甚迫虽发运百人亦无如之何矣臣愚欲乞诸州选才干官员代发运司各运逐州岁计往赴京师近地期以十月已前足五十余万之数凡舟船人兵与其余所费之物各责办知通乃以公使钱代支国家艰难之时虽三二年间公使阙乏未为要务协数十州之力人各自劝又立赏罚从而驱之则粮道又何患哉昔萧何给馈饷不絶粮道汉高祖自以为不如盖当时粮道若或不继虽有韩信亦将何所施乎惟陛下无忽

孝宗时员兴宗上奏曰臣闻陕西者蜀之扞蔽也数戍重兵兵恃食食恃漕运凡漕运之出此涂?艰畏者舟楫无施人力难继故也使四川緫计漕臣平时得一才吏思所以仰寛陛下西顾之意则讲之有方取之有艺运之有法临事辄济不致遗蠧一方生息之民矣臣昔为吏西边所见乃大不然者是皆计吏漕臣之咎也臣请疏举其事先是金之背盟偏将窥蜀王师掎之所至辄下刘海下秦李进下河吴挺下巩吴璘前军继之遂下德顺箪食接涂士卒不饿如是何耶盖取其郡即发其郡之仓战其地即食其地之粟此宋武入关之势也漕运何自而困哉继而军淹日月不免须索遂取於緫漕之司二司无策均科於三等民户兴利之间文移甚星火矣以此为谋谓之有方可乎凡巴蓬劒阆上自三等每户有出一夫者出两三夫者一夫之费为钱一十八万一夫所荷私载之外不过六斗计其米数则是六十锺而致一锺也夫以役一夫而费十八万运一锺而用六十锺军前所得不过毫丝民间所损已甚丘山有司亦太拙矣以此而取谓之有艺可乎当时运粮之夫同日俱发俱发则无次舍同招流民则素寒饿以寒饿之民居无次舍之地其死道路死霜雪者相踵也未跨数月臣已见申宣抚司死者近二千人其它则臣不能计也以此而运谓之有法可乎蜀之緫计者昔负陛下委倚大率如此臣恐一日有事西陲籴买不?以办大事欲革前弊欲兴後利粮运当预为之谋也臣愚伏望陛下委緫漕更科条权其轻重则此弊犹可及止也传曰因利而利则其利深臣窃见陕西运茶之制一十里为铺铺有兵兵日有程月有给苟不如式则罪罚随之国家逐年收西马之利皆铺兵之力也诚能仿运茶之法以运军粮自兴利至鱼关水路自便无可议者若陆辇自河池至成岷过长道遂至天水此一路也自两当至凤翔过黄牛遂至大散此又一路也登涉山险运粮之夫常困於是常死於是苟能措置当以十五里为铺铺置五十兵一路置铺不过六十矣铺兵日再往来一运七斗再运为一硕有四矣六十铺之兵月运二千一百硕铺计兵月给之费兼取之民人计二硕而硕计五千不过三万缗以民间雇夫之费凡六十有三万缗铺兵比之月减六十万缗矣盖铺兵以三锺而致一锺民间以六十锺而致一锺利害岂不相远乎陛下爱民类於爱子有司遗毒知则必革愿听臣策特赐施行既可以息西民困苦之役又可以免道路流亡之忧又济年前缓急之用所谓一事治而三利具者也伏乞下大臣评议施行

知信州王师愈论信州米纲疏曰臣窃见信州岁起上供米七万石类多陷折其弊甚矣倘不原致弊之由而为之计虽严其责罚未见其弊之革也臣尝推原其故一曰地势不得其宜二曰改拨无?处三曰管押非其人信之为州居江东上流?高之地南接闽北际徽东连浙之衢二面阻山唯西有水路逹于鄱阳溪港陿滩碛多易涨易涸难得大船故信之米纲其初必用小船般载但寛於钓艇耳船与水常不相值有水则船不办间或船办装载已毕一旦水落留滞岸下近则累旬远则累月待其水通迂回行数百里始至鄱江并归大船自初装至于离岸经涉日久工稍坐食侵耗不知其几虽欲无陷失得乎此则地势致其弊也自绍兴之初朝廷灼见信州起发米纲如是之难元降指挥止令於池州交卸以其地近而易达也虽不尽免陷折亦不若今日之甚其後守臣徐林亦尝申明数年间未见其大害近年以来緫领漕司改拨无定或拨赴镇江或拨赴淮南或拨赴行在省仓州县受困陷失为愈多良由水脚之费非池州比也信州每一石米起赴池州正用钱五百有奇若赴建康则用钱七百有奇赴镇江则用钱九百有奇赴淮南则又过之赴行在省仓则用钱一千二百有奇信州每纳苖米一石依例止收水脚之费二百文只就池州交缷贴陪已过半矣多方措置办之已艰况改拨建康镇江淮南行在之远乎方未装发日若行改拨州县尚可措置贴陪使之离岸至有已装发於中涂者然後改拨部押之人不免复归以索贴陪州县不能即办遂致米纲滞留中涂经日益久工稍坐食侵耗益多此则改拨致其弊也凡部纲者不顾其身不顾其家冒不测之险非慕赏则贪糜费之赢余信州米纲无赏之可慕合用水脚尚或亏欠何赢余之可贪是以有官有家业可倚仗之人皆不愿行緫领漕司责之州州责之县县不得已乃强之公吏一当其役亲戚即为死别知其必不免也其有顾藉者睹前二弊竭力关防陷失尚少其无顾藉者乘此二弊益肆其奸至有全纲陷失者亦有陷失大半者此则部押非其人也呜呼一颗一粒皆民之脂膏国之大计州县收之不胜其劳一旦委之不啻泥土岂不重可惜哉苟不原三者致弊之由而欲以责罚禁之诚不见其弊之革也臣以谓地势不得其宜固不敢轻议若夫改拨无定处部押非其人不为难革欲望圣慈行下緫领转运司检元降指挥信州米纲只於池州交缷不得辄行改拨仍於部纲常格推赏外别立信州米纲赏格以所押米石之多寡为之等差许募见任寄居待阙文武官有家业人部押不得依前强差公吏庶几官物无陷纲运易逹积弊可革矣师愈为长沙守又论纲运之弊疏曰臣窃闻诸路纲运类多陷折皆由赏减而不择人也凡部纲者幸而事济则身可保家可保官可保如其不济则丧身破家败官之祸随之人所以冒此祻而不顾者以赏可慕耳是故顷年有家业之人皆欣然愿就虽监司帅守之亲属亦为之或有亏欠有可陪备故陷折也少自减纲赏监司帅守亲属又皆禁止所部押者多贫困无藉之人冒急而轻就且多端经营费用不赀方其离岸所丧已多迨至中流托以风涛又况出纳之际欺弊不一故陷折也多原其减赏之由不过以文臣累赏易至正郎武臣累赏易至副使即可奏荐殊不思州县拘收钱米艰辛一旦付之无藉之人失之亦非小弊比年止许选人小使臣部押防累赏之弊已是允当诚能再定纲赏务令稍厚不拘监司帅守亲属或有家业有行止有干材无过失校尉或献纳补官人皆许部押所押不得过三次如此则既革累赏之弊纲运亦免陷折此大利也如狂言可采惟陛下特赐施行

师愈又论潭州贴雇纲船之弊疏曰臣伏见潭州诸县有大害曰贴雇纲船是也请为陛下详陈之潭州岁运苖米三十万五千石以饷屯驻军或有和籴及起发常平米多至五六十余万石少亦四十万石顷年讲和息兵其米止运至武昌皆是潭州措置船载未尝敷及诸县其後荆南襄阳屯军泝江而上水浅滩多亦是潭州措置船载亦未尝敷及诸县暨至金人败盟军须日急守臣权一时之宜始令诸县雇舟相添未尝全取办於诸县自是遂为?例岁岁行之上则潭州漕司案吏下则牵头船户相为表里每料除官支钱外必仰诸县贴雇急以期限严以责罚者案吏也乘势邀求其欲无厌者牵头船户也诸县畏其责罚欲应期限不得不徇牵头船户之需酬以高价邀求愈多况有争雇之弊设若长沙着价五十善化或增六十湘潭又增七十其它县亦莫不然直至厌其所欲而後已一县被敷一万料所费至一二千缗若所敷之数不止此其费亦随之嗟乎此钱何从而出哉诸县受其苦者一也诸县雇船幸而得之依限解发始则下排岸司相验相验者取乞次则漕职官覆验覆验者取乞末则给付押纲使臣又从而巧为词说取乞为尤甚嗟乎此钱何?而出哉诸县被其苦者二也县奉州令不敢违戾虽知二苦不暇顾恤於是冒法禁撰名色取之百姓以?其用沿流渔户凡有一网一钓舟者不免焉或多敷麯引或多出?帖或多给师巫公据或预借於上户其名不可槩举大抵科敷者官得其一吏取其十且以雇一万料用贴雇钱一千贯为率县吏因之为奸不知几倍於此而官得此数然则享厚利者漕司州县案吏也牵头船户也相验覆验官司也押纲使臣也被抑勒者知县也受实害者阖境百姓也迨刘某守潭灼见其弊又睹诸郡无所出产凡客船运盐而至者别无回货孰肯空载以涉重湖之险多藉於运米纲断然尽免诸县贴雇潭州自行措置民无所扰米纲亦应期而办其策甚良其利甚博自刘某被召通判职官上欲媚漕使下欲利吏辈以速办为名尽变某之旧复兴前者之害幸而沈介到任悉如某之措置又且米纲先期而了窃恐介去之後复有改之者欲望圣慈严敕湖南漕司及潭州每岁米纲一依刘某沈介措置不得更令诸县雇船殃害百姓或有违戾许百姓越诉台谏弹劾每岁发荆南襄阳米纲则用官船发武昌九江米纲则雇客船盖缘客船所惮者荆襄之行水浅滩多动经年岁有破家丧身者诚能只用官船运荆襄之米则客船亦欣然而就雇或有军兴警急必不得已分诸县量行贴雇以助装发必为之立纲次某县应副第几纲先後有伦断不可易纲次既?自无争雇之弊庶几潭民咸被实惠

理宗时知安庆黄干代抚州陈守上奏曰国家纲运资以饷军比年以来法度弛坏非惟军饷不继抑亦公私受弊其未离岸也有江水浅涸坐食糜费之弊其已离岸也有监官侵亏船梢盗窃之弊而其既败也有摊赖平民之弊虽知其弊莫知能革是无它废转般之制而循直逹之法故耳今欲革历年之弊使官无羡费而衆害悉除则莫若复转般之制且以江西一路言之如抚州建昌纲之折阅每以水道浅涸不能行巨舟延引岁终而未能起隔岁之纲者一纲吏卒水手动数百计又所招集并皆游手无赖之人自度官吏侵盗大数已亏恣情极用无所顾忌估籍所偿不能万分之一官司不免纵之摊赖平民侵削国本为害不细今若於隆兴置转般仓一所每岁一路纲运水脚其费不赀取其所费养水军数百人命一武臣为之长造数十巨舰部以军法责之转输近里州军止以小舟运载纳之转般仓却令水军专一护送更往迭来不假召募纲纪素?部分素严舟楫素具较之乌合尝试实相万万如此则非惟可以省官纲之折阅抑足以增国家之武备戢江湖之羣盗脱士大夫之罪戻免平民之摊赖是一变法而羣害悉去衆利并兴如果可采乞於诸路推广之

元世祖时东平布衣赵天麟上策曰臣闻垂拱以运天下之事靡不?命者君之道也居职以服王室之劳而不敢外思者臣之理也故圣人设官锡以龙光之厚欲报效而已矣而周公之忠亦犹曾子之孝但可也而已矣君臣之际尊卑悬异与市井平交之道岂可同哉上古以来不赏而劝降及中古民渐浇漓须用赏以激之亦未闻食三品之禄居三品之位烟尘四静而希重赏国家亦?而赏之者也窃见方今海道运粮之官虽万亿及秭亦皆冒汪洋之险借风浪之力以致之於神京之中诚可谓之有功然亦其当然之职也若夫计粮数之斛斗而酬之不啻巨万亦以甚矣伏望陛下载宣天旨令有司?制凡海道运粮之官三年一考超升於高职而用之计不失优崇之礼又待超升旧官之後而以渐抑其赏赐之资亦国家之大端也臣非惜钱物而已但以与国家出力者非惟运粮之官如皆赏之则不给如独赏运粮之官则犹未免大恩於一偏也且居其职者行其事何用赏乎此臣所以欲正其名分也臣又以会通河者有用之名川也懋迁有无者由是而经行官场南北者由是而往返虽复江淮河汉之大亦所以赖其朝宗虽复闽广川蜀之遥亦足以达其输运有利有害者理之常有通有塞者物之变汤汤然清浪之内流沙滞焉荡荡然坦途之上盗贼生焉又每岁立秋之後积於数月之间濒河农民极被搔扰又有沙之地以板卫岸皆非经久之计也更望陛下载宣天旨举天下审知河道地脉之人改修会通河之有沙者以避之不然则数年一度修理甚为烦费不可不杜其源也复宜分河路南北军府为三五所而以千夫长各领之不备数者招军士以充之不预出征之流不在营田之限使之专以廵镇非常之警充给泛舟之役闸梁有圯则修之堤岸有损则筑之若然则农民庶乎安帖盗贼庶乎消弭费寡而效多暂劳而永逸矣

历代名臣奏议卷二百六十一








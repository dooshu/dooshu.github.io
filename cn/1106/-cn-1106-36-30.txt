○为王京兆贺雨表一

臣某言：臣昨日面奉进旨，以近日少雨，今月内无雨，即须祈祷，今日便降甘雨者。天且不违，神必有据，密云与纶言继发，时雨将天泽并流。臣某诚欢诚庆，顿首顿首。

伏惟皇帝陛下忧切蒸黎，虑深稼穑，思彼未兆，防于无形。渗漉每出于湛恩，变化亦随于广运。宸衷暂惕，已矫御天之龙；（《易》：时乘六龙以御天。）圣谟既宣，遂洽漏泉之泽。（吾丘寿王曰：“德泽上昭，天下漏泉。”）ЩЪ周布，（Щ。上徒感切，Ъ音队。黑云也。）霏微四施，黍稷尽成，公私皆及。（《诗》：雨我公田，遂及我私。）野夫鼓舞，知帝力之玄通；官吏欢呼，见天心之默喻。臣某牧人京邑，动仰皇灵，渥泽徒加，涓滴无助。无任感悦屏营之至。


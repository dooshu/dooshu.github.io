○寒赋

儒有讨混元，搜绵祀，既觌寒暑之终，亦测兴伏之始。觇风惊於一叶，委时换乎千里，寒之厥状，自兹而起。若夫大火宿藏青霜晨烈，则蜀井烟闭，涨海氛灭。长河天浃，缀珠崖而生冰；幽朔地穷，蒙飞沙而雨雪。乃知苏武增感，李陵愁绝，听胡笳以搅思，俪汉庭之仳别。及幽林风扫，时物霜残，柔条危劲，奥室凄寒。有美人兮心恍惚，情怵悼而难安，阴凝柳塞，怨龙庭之路隔；月透罗幌，怜鸳衾之夜单。屣银阶之悄悄，雪珠泪之珊珊，缝筐笥之纨素，寄戎幕之艰难。别有陆沈之子，厕迹荒薮，器宏伟而可观，命屯剥而不偶。当其时也，趋炎俯偻，佩瞰嘘吸，无诗人卒岁之衣，雨泉客将离之泣。岂祁寒而致憾，亦遭时而不息，终乖挟纩之暄，更悲绨袍之及。层冰咽溜，宋生则缀怅而相望；皓雪盈门，袁子则茹悲而於悒。虽居荣而可贵，亦忧道而不入，於时倚叹穷律，伫目遐垌。伊鲜物之皆悴，独霜松之常青，纵寒苦之飘激，淬坚明而自宁。汩吾情之浩荡，愿冥志於紫灵。


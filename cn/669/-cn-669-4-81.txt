81　召故老訊占夢諸亂


「召彼故老，訊之占夢」，於是「即我御事，罔或耆壽俊在厥服」矣。「好讒慝暗昧」，「近頑童窮固」矣。商之「咈其耉長」，吴之「播棄黎老」，與亂同事也。

【元圻案】小雅正月箋云：「君臣在朝，侮慢元老，召之不問政事，但問占夢，不尚道德，而信徵祥之甚。」〇鄭語史伯曰〔一〕：「今王棄高明昭顯，而好讒慝暗昧；惡犀角豐盈，而近頑童窮固。」〇吴語：「吴王還自伐齊，申胥曰：『昔吾先王世有輔弼之臣，以能遂疑計惡，以不陷于大難。今王播棄黎老，而孩童焉比謀。』」

〔一〕「鄭語」，原作「周語」，按「今王棄高明昭顯」四句，出於國語鄭語，故改。






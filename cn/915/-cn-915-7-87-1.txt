◇论彭城表

彭城南届大淮，左右清汴，城隍峻整，襟带卫周。又自淮以西，襄阳以北，经途三千，达於济岱，六州之民，三十万户，实由此境。

请用杨头为西秦州假节表

被敕令臣遣使与杨元和、杨头相闻，并致信饷。即遣中军行参军吕智宗赍书并信等，亦自遣使随智宗。及头语智宗，顷破家为国，母妻子弟并坠没虏中，不顾孝道，陈力边捍，竭忠尽诚，未为朝廷所识。若以元和承统，宜授王爵；若以其年小未堪大任，则应别有所委。顷来公私纷纭，华戎交构，皆此之由。臣伏寻头元嘉以来，实有忠诚於国，弃亲遗爱，诚在可嘉。氐、羌负远，又与虏咫尺，急之则反，缓之则怨。观头使人言语，不敢便望仇池公，所希政在西秦州假节而已。如臣愚见，蕃捍汉川，使无虏患，头实有力，四千户荒州，殆不足吝。元和小弱，若未可专委，复数年之後，必堪嗣业，用之不难。若才用不称，则应归头。若茄芦不守，汉川亦无立理。（《宋书·氐胡传》，孝建二年，以杨元和为征虏将军，杨头为辅国将军。元和年小才弱，不能绥御所部。头母妻子弟，并为虏执。头至诚奉顺，无所怀顾。雍州刺史王玄谟上表。上不许。案《孝武纪》，孝建二年十月，以王玄谟为雍州刺史，《氐胡传》作王谟，有脱，今校正。）


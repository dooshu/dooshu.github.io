讲臣：

经筵对御案设几，列讲章其上，讲官易为口，日讲从御案旁敷陈。即自撰讲章，或至失记。盖讲章先期呈阁臣阅定，中书舍人录置御前。往时讲官第阐本义，末规数句，不繁引也。崇祯时，好衍时事，辄千百言。如豫章礼部右侍郎罗喻义讲《尚书》口口口口，布昭圣武，泛引国朝《三大营志》，乌程屡删之不受，忤去。罗喻义祭酒时，监生请祠逆魏，批准其呈。逆魏败，始攻之。钱塞庵曰：讲官致规不过篇末，今累牍连章，乌程坐是与词林不协。予所见讲官，文湛持、倪鸿宝学问该洽，声容闲雅，真其选也。姚孟尝次之。姜箴胜有仪度，其学不逮。姜燕及气粗，许石门语冗。




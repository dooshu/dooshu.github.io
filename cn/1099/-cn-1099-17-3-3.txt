○送徐都指揮還建寧序 【 都閫還閩】

予嘗覩國錄所記自　仁宣二宗以上三司陞卒皆載之是時未設撫鎮事皆隸于行省故也自後替矣

建寧居七閩之上游、襟山環水、東隣括蒼、北距上饒、而西南之間、遙控交廣、凡福興泉漳諸郡、品物之貢驗。三吳兩浙商賈之來往。罔不輻凑於斯。邊藩要會。莫有逾於此也、　國朝洪武初、以其地重人稠、特設福建行都司、以建寧左右延平汀邵五衛所隸之、皆遴選武臣之賢能者、以掌衞事、時徐侯彥實之先公為建寧右衞指揮蒞事明敏、訓練有方、凡都司之事、有所疑、弗能决者、必咨問之。然後行、公夙夜悉心、勤於所事、毫髮罔敢忽怠、繇是忠義聞于　朝廷、信實著于藩服、惜其蚤圽、而弗獲大施、于是吾郡之士民至于今思慕之不忘、厥後侯以長嗣襲職、復蒞建寧、盖侯自幼旹優游邑里、軍民利病、罔不究心、及在官之日、公廉弗擾、士民悉安、官長咸加敬禮焉、洪武壬午、侯率師駐守汶上、值今　上舉兵靖難、將渡大江以靖難建功故超擢而侯獨挺身來歸、遂授任使、擢官至指揮同知、去年夏、奉表至行在、特蒙召見、恩眷益隆、留數月乃遣、　皇上復以為是職未足以盡其才也、遂詔拜本都司都指揮僉事。給驛以還、凡列于朝者、靡不榮之、予始家居時、嘗辱知于侯、今承乏詞林、雖遠隔數千里外、而心情之相契、有加無替、故于其歸也。率秋官主事葉溥惟淵、洎建之士大夫寓于此者、相與出餞于郊外、惟淵乃舉酒属予為序、以華其行、予時以匆冗弗暇、今侯之子禎、以隨侍　皇太孫殿下、練習于京師、得賜歸省、惟淵暨諸友復詣予請序、以發揚侯之令德、予不可以再辭、謹摭實而復之曰、夫人之所以遭遇於時、得以享厚祿豐爵者、必其德有諸巳、才足以有為、而後位稱其德、才副其用、故能致遠大之事功、而膺爵祿于悠久也、侯之為人、德足以愚眾而敦俗、才足以修政而立事、而其威儀風裁、使閫外肅然、枹鼓不驚、士民安堵、綽然有古良將之風、此其所以荷恩眷、而承寵命也夫、


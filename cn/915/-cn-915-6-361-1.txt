◇浮云赋

>

有轻虚之艳象，无实体之真形，原厥本初，浮沈混并。六律应，八风时迈。玄阴触石，甘泽滂霈。势不崇朝，露彼无外。集轻浮之众采，厕五色之藻气。贯元虚于太素，薄紫微而竦戾。若层台高观，层楼叠阁。或如锺首之郁律，乍似塞门之寥廓，若灵园之列树，攒宝耀之炳烂。金柯分，玉叶散。绿翘明，岩英焕。龙逸蛟起，熊厉虎战。鸾翔凤翥，鸿惊鹤奋。鲸鲵氵斥波，鲛鳄遁。若鬯扬芒，嘉谷垂颖。朱丝乱起，罗失领。飞仙凌虚，随风游骋。有若芙蓉群披，华总会。车渠绕理，马瑙缛文。□龟甲，错龙鳞。（《艺文类聚》一。《北堂书钞》一百五十引四条。《初学记》一，《御览》一，又八；又八百八题误作《灵龟赋》。《事类赋》注二。）

>


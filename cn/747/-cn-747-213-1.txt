○谏刑书

承务郎守右卫曹参军臣陈子昂谨顿首昧死上言：臣闻昔者圣人务理天下者，美在太平；太平之美者，在於刑措。臣伏见陛下务太平之理，而未美太平之功，贱臣顽微，窃惑下列。臣前蒙天恩召见，恩制赐臣曰：“既遇非常之主，何不进非常之策？”臣草木微品，天恩降休，伏刻肌骨，不敢忘舍。今陛下创三皇之业，务三皇之理，大统已集，神化光明，虽伏羲、神农，昔有天下，诚未足比，臣敢不竭节以效愚忠？臣闻自古圣王谓之大圣者，皆云尚德崇礼，贵仁贱刑，刑措不用，谓之圣德，不称严刑猛制、用狱为理者也。故周有天下八百馀岁，而惟颂成、康；汉有天下四百馀岁，而独称文、景：皆由几致刑措者也。何则？刑者政之末节，非太平之资，臣窃考之於天，天贵生成；验之於人，人爱生育；旁稽於圣，圣务胜残：皆不云以刑为德者。然则圣王养天下者，固当上务顺天下务济人，不天不人，不可谓理。故曰：“惟天为大，唯尧则之。”又曰：“唯天地万物父母，唯人万物之灵，聪明作元后，元后作人父母。”然则为人父母，固当贵於德养，不可务於刑杀。

臣伏惟陛下圣德至大矣：应天受命，有三皇之功；顺人正位，有三皇之业；拜图巡洛，有三皇之符；专名显号，有三皇之册；明堂神构，万象宣威，风雨顺时，百昌熟：可谓足为万代之规也。今天下百姓，抱孙弄子，鼓腹以望太平之政矣。陛下为天地父母，固将务德以顺养之，登於太和，以协皇极。今陛下之政，虽尽善矣，然太平之理，犹屈於狱官。何以言之？太平之朝，务上下乐化，不宜乱臣贼子，日犯天诛。比者大狱增多，逆徒滋广，愚臣顽昧，初谓皆实。去月十五日，陛下特察诏囚李珍等无罪，明魏真宰有功，召见高正臣，又重推元万顷，百寮庆悦，皆贺圣明，臣知亦有无罪之人挂於疏网者。陛下务在宽典，狱官务在急刑，以伤陛下之仁，以诬太平之政，臣窃私恨之。赖陛下又独决天断，宽荡群刑，死囚张楚金、郭正一、弓彭祖、王令基等，以凶恶之罪，特蒙全活，朽骨更肉，万死再生，天地人，实用同庆。何以知之？臣伏见去年八月以来，天苦霖雨，自陛下赦李珍等罪，天朗气晴；又九月十八日，明堂享会，庆抱日，五彩纷郁，龙章竟天，万品咸观，宇宙同庆；又其月二十一日，恩敕免楚金等死，初有风雨，变为景，司刑官属，皆所共见。臣闻阴惨者刑也，阳舒者德也。庆者喜气也。臣伏考之《洪范》，验之六经，圣人法天，天亦助圣，休咎之应，必不虚来。陛下法天待鲜，天助陛下仁化：狱吏急法，则惨而阴雨；陛下赦罪，则舒而阳和；君臣欢娱，则喜而见庆：天意如此，陛下岂可不承顺之？夫刑者怒也。不可以承喜气，今又阴雨，臣恐过在狱官。况陛下明堂之理，本以崇德，配天之业，不以务刑，今垂拱法宫，且犹议杀，布政衢室，而未措刑。贱臣顽愚，尚疑未可，况巍巍大圣，光宅天下哉？

今者系狱囚徒，多极法者，道路之议，或是或非，陛下何不悉召见之，自诘其罪？罪真实者，显示明刑；罪有滥者，严诛狱吏：使天下咸服，人知政刑，以清太平之基，用登仁寿之域，岂非至德克明哉？昔邓太后以天降旱，亲决洛阳狱囚徒，良史书之，而以为德，况陛下大圣亿万超於邓后者乎？夫狱吏不可信，多弄国权，自古败亡，圣王所诫。陛下万代之业，千载之名，固不可使竹帛书之，有亏於此也，伏愿熟察，以美太平之风。贱臣不胜愚恳忠愤之至，辄投谏匦昧死上闻。


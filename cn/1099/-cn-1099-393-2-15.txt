○答雒涇坡撫臺 【 蜀扇】

今九州貢篚、載道而來、疲人損費者、某不能悉數、而蜀扇其一也。不觀此札不知蜀扇之為蜀人害也乃知玩好之物當一一减省耳夫一歲之暑無幾。去暑之用。其資於扇者亦無幾。削竹敷紙。裏勁外規。陳而運之。輕颸頓發。豈必蜀扇。然後可以致風哉。即出於蜀者為佳。多不過千握。少數百握。而內庭之用巳自充然而有餘。何至殊形異製。什伯其名。累篋連箱。萬千其數。若此者使官為之。官耗其職矣。使民為之。民妨其業矣。不知其式樣之定。數目之增。起於何時。而至今遂遵以為額貢歲歲為蜀累也第令巴蜀之民。無他租賦。以扇為繇。道路阻修。業苦遠致。而况於常賦之外。又有此獻是天下之租一而蜀中之租二也矧租或有時而蠲。扇則無歲不入。其累當何時而巳乎。誠使　上用詘乏。雖費且勞未可巳也。乃御用監每歲製扇所費不貲扇豈少乎而又益以蜀中之貢竊謂自　兩宮六御而下。即日三易扇。亦無用若是多耳。而內歲歲有製。外歲歲有供。不見其積者。則賜予無節也。以賜文武大臣無幾耳。以賜戚里。雖多不過百分之一。至以賜閹宦。則不啻十散其九矣。是耗官帑。糜工費。勞人萬里。而致之內庭者。無益於　上用。盡以供閹宦之資者也。豈不可為扼腕恨惜哉。舉一扇而他物入貢者大都類此矣。古之聖王。以一人養天下。不以天下奉一人。今天下之所奉者。豈止一人而巳。奈何欲天下不困於徵輸乎。某夙夜念此至熟、而貢扇適至、見所籍上之數、不勝咨咨太息、退而拜私貺之辱、益復驚訝、以為過多、及詢之二公、乃知故事相沿巳久、皆有所予。非一手一袖物也。嗟乎在我手袖者。猶不能無所予。而况爭議于人主之前。欲以樽節其出入。豈不難哉。體國憂時、諒同茲念、


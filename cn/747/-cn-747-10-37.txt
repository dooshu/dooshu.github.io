○自鉴录

古有胎教世子，朕则不暇，但近自建立太子，遇物必诲谕。见其临食将饭，谓曰：“汝知饭乎？”对曰：“不知。”“凡稼穑艰难，皆出人力，不夺其时，常有此饭。”见其乘马，又谓曰：“汝知马乎？”对曰：“不知。”“能代人劳苦者也。以时消息，不尽其力，则可以常有马也。”见其乘舟，又谓曰：“汝知舟乎？”对曰：“不知。”曰：“舟所以比人君，水所以比黎庶，水能载舟，亦能覆舟。尔方为人主，可不畏惧。”见其依於曲木之下，又谓曰：“汝知此树乎？”对曰：“不知。”曰：“此木虽曲，得绳则正。为人君虽无道，受谏则圣。此傅说所言，可以自鉴。”


禋雅二首


《隋书·乐志》曰：“燎埋奏《禋雅》，取《周礼·大宗伯》云‘以禋祀祀昊天上帝’，《书》曰‘禋于六宗’也。就燎用‘紫宫昭焕’，就埋用‘盛乐斯举’。”

紫宫昭焕，太一微玄。降临下土，尊高上天。载陈珪璧，式备牲牷。云孤清引，栒虡高悬。俯昭象物，仰致高烟。肃彼灵祉，咸达皇虔。

盛乐斯举，协徵调宫。灵飨庆洽，祉积化融。八变有序，三献已终。坎牲瘗玉，酬德报功。振垂成吕，投壤生风。道无虚致，事由感通。於皇盛烈，比祚华、嵩。






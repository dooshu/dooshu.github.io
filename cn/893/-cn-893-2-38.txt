其三十八





孤兰生幽园，众草共芜没。虽照阳春晖，[一]复悲高秋月。[二]飞霜早淅沥，[三]绿艳恐休歇。若无清风吹，[四]香气为谁发。

[一]《说文》：“晖，日光也。”



[二]《岁华纪丽》：“九月曰高秋，亦曰暮秋。”



[三]谢惠连《雪赋》：“霰淅沥而先集。”刘良注：“淅沥，细下貌。”



[四]《抱朴子》：“芳兰之芬烈者，清风之功也。”



萧士赟曰：诗谓君子在野，未能自拔于众人之中，虽蒙主知，而小人之谗谮已至。若非在位之人引类拔萃而荐用之，虽有馨香，何以自见哉!






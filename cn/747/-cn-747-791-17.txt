○请修孔庙状

右军曹濮等州观察使孔温裕奏。伏以礼乐儒学，教化根本，百王取则，千古传风。国朝宏阐文明，尊尚祀典，不违古制，大振皇猷。今曲阜县乃鲁国故都，文宣庙即素王旧宅。兴儒之地，孕圣之邦。所宜庙宇精严，礼物具举。近者以兖州频年灾歉，都废修营，徒瞻数仞之墙，才识两楹之位。虽春秋无缺於释奠，而揖让颇紊於彝章。遂使金石之音，靡闻於；俎豆之设，常列於荒芜。圣域儒门，岂宜堙坠？臣忝为远裔，叨领重藩，咫尺家乡，拘限戎镇，望阙里而无由展敬，瞻庙貌而有愿兴功。臣今差人赍持料钱，就兖州据庙宇倾毁处，悉令修葺。皆自支费，不扰州县。所需获遂幽恳，克申私诚。伏缘兖州非臣本界，须有申奏。伏乞天恩允臣所请无任悃迫屏营之至！谨具如前。

郑朗

朗字有融，宰相瑜子。始辟柳公绰山南幕府，入为右拾遗。开成中累拜御史中丞户部侍郎，为鄂岳浙西观察使，进义武、宣武二节度使，历工部尚书同中书门下平章事。罢为太子少师。卒赠司空。


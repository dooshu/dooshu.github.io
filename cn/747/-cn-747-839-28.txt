○请正街坊疏

臣伏见雒都，顷当制葺之初，荒凉至甚，才通行径，遍是荆榛。此际集人开耕，便许为主。或农或圃，逾三十年。近岁居人渐多，里巷颇隘。须增屋室，宜正街坊。都邑之制度既成，华夏之观瞻益壮。因循未改，污浊增深。窃惟旧制，宫苑之侧，不许停秽恶之物。今以菜园相接宗庙祠宇，公府民家，秽气薰蒸，甚非蠲洁。请议条制，俾令四方则之。








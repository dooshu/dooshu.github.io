○開白茆河疏 【 開白茆河】

題為再濬常熟縣入海河道、兼行賑濟飢民事、臣於正月初三日、開挑吳淞江、巳經題請外、臣於二十七日、廵歷常熟縣地方、父老人等、紛紛告稱本縣、白茆河道雖經隆慶二年開挑、止是一線之路、是以隆慶三年、水患不能流洩三吳靠北一帶縣分。均受其害常熟去吳淞江尚有四日之程。飢民之能赴工於吳淞者。十之一二而巳。若是興工之中。兼行賑濟。一舉兩利當開白茆。臣旋於二十八日。親行相視。大驗闊者不過四丈水深不過四尺。狹者不及二丈。水深不及三尺。果然淺狹。考之三吳水利。禹貢稱三江既入。震澤底定。今三吳入海之道南止吳淞江。北止白茆河劉家河。居其中。三處而巳劉家河原通達無滯。若止開吳淞而不開挑白茆誠為缺事。難免水患臣又酌計臣先所題請吳淞江工銀。尚有餘剩可充他用吳淞江河因飢民雲集計在二月二十日。前後告成決矣青黃不接。飢民尚苦無處趁食。官發銀米賑濟勢之所必然也。臣思與其空行濟飢而無益於後不若仍照吳淞江事例興工之中。兼行賑濟。既有利於目前之飢民。河道開通。且有望今秋之成熟臣巳責令署縣事常州府通判姜國華。丈量約長該五千七丈七尺。因舊河道廣狹淺深不一。通融牽搭。計該用人夫一百六十四萬九千五百三十六工。計該用工銀四萬一千二百三十八兩四錢。一照吳淞江例不取之民。不損之官。止以倉庫之積。給之尚可成此一河道也。飢民告濟不散不止。臣巳行令縣丞夏佐典史鍾應亨各分工專督。通判姜國華總行稽察。於二月初九日興工矣。伏望　皇上軫念飢民當賑。水利當興。敕下該部、地方幸甚


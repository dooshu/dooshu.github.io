○劳毕构玺书

我国家创开天地，再造黎元，四夷来王，万邦会至，置州立郡，分职设官。贞观永徽之前，皇猷惟穆；咸亨垂拱之后，淳风渐替。征赋将急，调役颇繁，选吏举人，涉於浮滥。省阁台寺，罕有公直，苟贪禄秩，以度岁时。中外因循，纪纲弛紊，且无惩革，弊乃滋深。为官既不择人，非亲即贿；为法又不按罪，作孽宁逃。贪残放手者相仍，清白洁己者斯绝。盖由赏罚不举，生杀莫行，更以水旱时乖，边隅未谧。日损一日，徵敛不休，大东小东，杼轴为怨。就更割剥，何以克堪？昔闻当官，以留犊还珠为上；今之从职，以充车联驷为能。或交结富豪，抑弃贫弱；或矜假典正，树立腹心。邑屋之间，囊箧俱委；或地有椿榦梓漆，或家有畜产资财；即被暗通，并从取夺。若有固恡，即因事以绳。粗杖大枷，动倾性命，怀冤抱痛，无所告陈。比差御史，委令巡察，或有贵要所吃嘱，未能不避权豪；或有亲故在官，又罕绝於颜面。载驰原隰，徒烦出使之名；安问狐狸，未见埋车之节。扬清激浊，泾渭不分，嫉恶好善，萧兰莫别。官守既且若此，下人岂以聊生。数年已来，凋残更甚。卿孤洁独行，有古人之风。自临蜀川，弊化顿易。览卿前后执奏，何异破柱求奸，诸使之中，在卿为最。并能尽节似卿，如此百郡何忧乎不理，万人何虑乎不安。卿当益坚，勿为后顾。嘉卿直道，今赐袍带并衣一副。


○金华子新编序

金华子者，河南刘生。少慕赤松子兄弟能释羁勒於放牧间，读其书，想其人，恍若游於金华之境，因自号焉。生自童蒙岁，便解爱人博学。暨乎鬓焦秃，而无所成名。凡为文章，略知宗旨。最嗜吟咏，而所得亦不出流辈。年逾壮室，方莅官於畿甸。继宰二邑，共换二十馀寒暑。唯知趑趄畏慎，不能磊落经济。罢秩归京，得留缀班。家贫窭，在阙三四年，甚窘困，稍暇犹缀吟不困倦，纵情任兴，一联一句，亦时有合於清奇，顾於食玉燃桂，不无挠怀。才缓纡斯须，则啸傲自若。或遇盛友良会，闻人语话及兴亡理乱，犹耳聪意悦，未尝不周旋观察，冀或凑会警戒。庶几助於理道者，必慷慨反复，至於逾晷不息。时皇上忧勤大宝，宵衣旰食。致治之切，无愧前代。命有司张皇公道，抡择材隽。科第取士，郁然反古。时有以春闱策问举子对义见示者，睹强国富民之论，今古得失之理，则愧惕雀息，往往汗流。何者？以坐遇明盛时，而抱名称不闻於世，何疾复甚於斯矣。因念为童时，侍立长者左右，或於冬宵漏永，秋阶月莹，尊年省睡，率皆话旧时经由，多至深夜不寐。始则承平事实矣，爰及乱离，於故基迹，或叹或泣，凄咽仆隶。自念髫龀之後，甚能记听。今虽稚齿变老，耄亡失忆，十可一二，犹存乎心耳。并成人宦游之後，其间耳目谙详，公私变易，知闻传载，可系铅椠者，渐恐年代浸远，知者已疏。更虑积新沉故，遗绝堪惜。宜编序者，即随而释之云尔。


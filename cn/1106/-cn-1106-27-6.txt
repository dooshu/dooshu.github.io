○零陵三亭记

（一有“薛令作”三字。零陵，永州县。集有《送薛存义之任序》，云“假令零陵二年矣”，然月日不可考，要皆在永州作。）

邑之有观游，或者以为非政，是大不然。夫气烦则虑乱，视壅则志滞。君子必有游息之物，高明之具，使之清宁平夷，恒若有馀，然后理达而事成。

零陵县东有山麓，泉出石中，沮洳污涂，（《诗》：彼汾沮洳。沮洳，陷湿地也。沮，将预切。洳，人恕切。）群畜食焉，墙藩以蔽之，为县者积数十人，莫知发视。河东薛存义，以吏能闻荆、楚间，潭部举之，（潭部，谓湖南观察使。）假湘源令。（湘源县，属永州。）会零陵政赋扰，民讼于牧，推能济弊，来莅兹邑。遁逃复还，愁痛笑歌，逋租匿役，期月辨理。（辨，音瓣。）宿蠹藏奸，披露首服。（首，音狩。）民既卒税，相与欢归道途，迎贺里闾。门不施胥吏之席，耳不闻鼓之召。（《周礼》：以鼓鼓役事。，音皋，大鼓也。一本作鼓，徒宗切，鼓声也。）鸡豚糗醑，（糗，丘救、去九二切，熬米麦也。醑，司吕切，漉酒也。）得及宗族。州牧尚焉，旁邑仿焉。然而未尝以剧自挠，山水鸟鱼之乐，澹然自若也。（澹，音淡。）乃发墙藩，驱群畜，决疏沮洳，搜剔山麓，（音鹿。）万石如林，积坳为池。（坳，于交切，时窳下也。）爰有嘉木美卉，垂水峰，珑灵萧条，（珑，音笼。灵，即玲。音零。）清风自生，翠烟自留，不植而遂。鱼乐广闲，鸟慕静深，别孕巢穴，沉浮啸萃，不畜而富。伐木坠江，流于邑门。陶土以埴，亦在署侧。人无劳力，工得以利。（“工”，一作“土”。）乃作三亭，陟降晦明，高者冠山巅，下者俯清池。更衣膳饔，（饔，于恭切，熟食也。）列置备具，宾以燕好，旅以馆舍。高明游息之道，具于是邑，由薛为首。

在昔裨谌谋野而获，（《左传》襄三十一年：裨谌能谋，谋于野则获，谋于邑则否。谌，郑大夫也。郑国将有诸侯之事，则必使乘车以适野，谋作盟会之辞。谌，音忱。）宓子弹琴而理。（宓不齐，字子贱，为单父宰。鸣琴不下堂，而单父治。巫马期为单父，戴星而入，以身亲之，单父亦治。子贱曰：“彼任力，我任人。任力者劳，任人者逸。”宓，音伏。）乱虑滞志，无所容入。则夫观游者，果为政之具欤？薛之志，其果出于是欤？及其弊也，则以玩替政，以荒去理。使继是者咸有薛之志，则邑民之福，其可既乎？余爱其始，而欲久其道，乃撰其事以书于石。薛拜手曰：“吾志也。”遂刻之。






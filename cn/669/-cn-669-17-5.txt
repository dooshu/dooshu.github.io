79　親屬記即爾雅釋親　甥姪名義


白虎通三綱六紀篇引親屬記，即爾雅釋親也。通典：「顔延之曰：『伯叔有父名，則兄弟之子不得稱姪；從母有母名，則姊妹之子不可言甥。且甥、姪唯施於舅、姑耳。』雷次宗曰：『姪字有女，明不及伯叔；甥字有男，見不及從母。』」案：文見通典禮二十八甥姪名不可施伯叔從母議。劉共父名珙。刊二程先生集，改「姪」爲「猶子」，朱文公答劉共父書謂：「古人固不謂兄弟之子爲姪，亦無云猶子者，【原注】記禮者言「猶己之子」。但云兄之子、弟之子。然從俗稱姪，亦無害於義理也。」

【閻按】顔氏家訓云：「爾雅、喪服經、左傳，姪名雖通男女，並是對姑之稱。晉世以來，始呼叔姪。」余謂吕氏春秋「黎丘部有奇鬼焉，喜效人之子姪昆弟之狀」，先秦已稱兄弟之子爲姪，見於此。

【方樸山云】史記武安侯列傳：「蚡未貴，往來侍酒魏其，跪起如子姪。」漢書「子姪」作「子姓」。

【元圻案】杜君卿曰：「姪之言實也，甥之言生也。女子雖出，情不自絶，故於兄弟之子稱其情實。男子居内，據自我出，故於姊妹之子言其出生。伯叔本内，不得言實；從母俱出，不得言甥。「甥」字似當作「生」。故謂吾伯叔者，吾謂之兄弟之子；謂吾從母者，吾謂之姊妹之子。」〇朱子答張欽夫書曰：「稱姪固未安，稱猶子亦不典。禮有從祖、從父之名，則亦當有從子、從孫之目。以此爲稱，似稍穩當。」又曰：「爾雅云：『女子謂兄弟之子爲姪。』注引左氏『姪其從姑』以釋之。而反覆考尋，終不言男子謂兄弟之子爲何也。以漢書考之，二疏乃今世所謂叔姪，而傳以父子稱之，則是古人直謂之子，雖漢人猶然也。蓋古人淳質，不以爲嫌。降及後世，則必有以爲不可不辨者，於是假其所以自名於姑者而稱焉，雖非古制，然亦得别嫌明微之意。而伯父、叔父與夫所謂姑者〔一〕，又皆吾父之同氣也，亦何害於親親之義哉！猶子，出於檀弓之文，而彼文止爲喪服兄弟之子與子同，故曰『兄弟之子，猶子也』，與下文『嫂叔之無服也，姑姊妹之薄也』之文同耳。猶即如也，其義繫於上文，不可殊絶明矣。若單稱之，即與世俗歇後之語無異。若平居假借稱之，猶之可也，豈可指爲親屬之定名乎？」〇通典，注見卷三第十頁〔二〕。〇四庫全書總集類：「二程文集十三卷。此本出自胡安國家，劉珙、張栻嘗刻之長沙。安國於原文頗有改削，珙等所刻以安國爲主，朱子深以爲不可，以書抵珙及栻，辯之甚力。」

〔一〕「叔父」，原作「伯叔」，據四庫本晦庵集卷三〇書與張欽夫論程集改字改。

〔二〕按見本書卷三第一八「周有房中之樂」條注。






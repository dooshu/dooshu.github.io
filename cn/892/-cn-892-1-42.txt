诗集卷四十二　古今体诗五十一首


和陶《游斜川》


正月五日，与儿子过出游作。

谪居澹无事，何异老且休。虽过靖节年，未失斜川游。春江渌未波，人卧船自流。我本无所适，泛泛随鸣鸥。中流遇洑洄，舍舟步层丘。有口可与饮，何必逢我俦。过子诗似翁，我唱而辄酬。未知陶彭泽，颇有此乐不。问点尔何如，不与圣同忧。问翁何所笑，不为由与求。





子由生日


上天不难知，好恶与我一。方其未定间，人力破阴骘。小忍待其定，报应真可必。季氏生而仁，观过见其实。端如柳下惠，焉往不三黜。天有时而定，寿考未易毕。儿孙七男子，自注：子由三子四孙。次第皆逢吉。遥知设罗门，独掩县罄室。回思十年事，无愧箧中笔。但愿白发兄，年年作生日。





以黄子木拄杖为子由生日之寿


灵寿扶孔光，菊潭饮伯始。虽云闲草木，岂乐蒙此耻。一时偶收用，千载相瘢疻。海南无嘉植，野果名黄子。坚瘦多节目，天材任操倚。嗟我始剪裁，世用或缘此。贵从老夫手，往配先生几。相从归故山，不愧仙人杞。自注：《本草》：枸杞一名仙人杖。





上元夜过赴儋守召独坐有感


自注：戊寅岁。

使君置酒莫相违，守舍何妨独掩扉。静看月窗盘蜥蜴，卧闻风幔落伊威。灯花结尽吾犹梦，香篆消时汝欲归。搔首凄凉十年事，传柑归遗满朝衣。





过于海舶得迈寄书酒，作诗，远和之，皆粲然可观。子由有诗相庆也，因用其韵赋一篇，并寄诸子侄


我似老牛鞭不动，雨滑泥深四蹄重。汝如黄犊走却来，海阔山高百程送。庶几门户有八慈，不恨居邻无二仲。他年汝曹笏满床，中夜起舞踏破瓮。会当洗眼看腾跃，莫指痴腹笑空洞。誉儿虽是两翁癖，积德已自三世种。岂惟万一许生还，尚恐九十烦珍从。六子晨耕箪瓢出，众妇夜绩灯火共。《春秋》《古史》乃家法，诗笔《离骚》亦时用。但令文字还照世，粪土腐余安足梦。





和陶《郭主簿》


清明日闻过诵书，声节闲美，感念少时，怅焉追怀先君宫师之遗意，且念淮、德二幼孙，无以自遣，乃和渊明二篇，随意所寓，无复伦次也。





其一


今日复何日，高槐布初阴。良辰非虚名，清和盈我襟。孺子卷书坐，诵诗如鼓琴。却去四十年，玉颜如汝今。闭户未尝出，出为邻里钦。家世事酌古，百史手自斟。当年二老人，喜我作此音。淮德入我梦，角羁未胜簪。孺子笑问我，君何念之深。





其二


雀含淳音，竹萌抱静节。自注：此两句，先君少时诗，失其全首。诵我先君诗，肝肺为澄澈。犹如鸣鹤和，未作获麟绝。愿因骑鲸李，追此御风列。丈夫贵出世，功名岂人杰。家书三万卷，独取服食诀。地行即空飞，何必挟日月。





海南人不作寒食，而以上巳上冢。予携一瓢酒寻诸生，皆出矣，独老符秀才在，因与饮至醉。符，盖儋人之安贫守静者也


老鸦衔肉纸飞灰，万里家山安在哉。苍耳林中太白过，鹿门山下德公回。管宁投老终归去，王式当年本不来。记取城南上巳日，木绵花落刺桐开。





往年宿瓜步，梦中得小绝，录示谢民师


吴塞蒹葭空碧海，隋宫杨柳只金堤。春风自恨无情水，吹得东流竟日西。





五色雀


海南有五色雀，常以两绛者为长，进止必随焉，俗谓之凤凰云。久旱而见辄雨，潦则反是。吾卜居儋耳城南，尝一至庭下，今日又见之进士黎子云及其弟威家。既去，吾举酒祝曰：“若为吾来者，当再集也。”已而果然，乃为赋诗。

粲粲五色羽，炎方凤之徒。青黄缟玄服，翼卫两绂朱。仁心知闵农，常告雨霁符。我穷惟四壁，破屋无瞻乌。惠然此粲者，来集竹与梧。锵鸣如玉佩，意欲相嬉娱。寂寞两黎生，食菜真臞儒。小圃散春物，野桃陈雪肤。举杯得一笑，见此红鸾雏。高情如飞仙，未易握粟呼。胡为去复来，眷眷岂属吾。回翔天壤间，何必怀此都。





和陶《乞食》


庄周昔贷粟，犹欲舂脱之。鲁公亦乞米，炊煮尚不辞。渊明端乞食，亦不避嗟来。呜呼天下士，死生寄一杯。斗水何所直，远汲苦姜诗。幸有余薪米，养此老不才。至味久不坏，可为子孙贻。





和陶《和胡西曹示顾贼曹》韵


长春如稚女，飘飖倚轻飔。卯酒晕玉颊，红绡卷生衣。低颜香自敛，含睇意颇微。宁当娣黄菊，未肯姒戎葵。谁言此弱质，阅世观盛衰。然疑薄怒，沃盥未可挥。瘴雨吹蛮风，凋零岂容迟。老人不解饮，短句余清悲。





和陶《乙巳岁三月为建威参军使都经钱溪》


游城北谢氏废园作。

乔木卷苍藤，浩浩崩云积。谢家堂前燕，对语悲宿昔。仰看桄榔树，玄鹤舞长翮。新年结荔子，主人黄壤隔。溪阴宜馆我，稍省薪水役。相如卖车骑，五亩亦可易。但恐鸟来，此生还荡析。谁能插篱槿，护此残竹柏。





和陶《拟古》九首


其一


有客叩我门，系我门前柳。庭空鸟雀散，门闭客立久。主人枕书卧，梦我平生友。忽闻剥啄声，惊散一杯酒。倒裳起谢客，梦觉两愧负。坐谈杂今古，不答颜愈厚。问我何处来，我来无何有。





其二


酒尽君可起，我歌已三终。由来竹林人，不数涛与戎。有酒从孟公，慎勿从扬雄。崎岖颂沙麓，尘埃污西风。昔我未尝达，今者亦安穷。穷达不到处，我在阿堵中。





其三


客去室幽幽，鸟来坐隅。引吭伸两翅，太息意不舒。吾生如寄耳，何者为吾庐。去此复何之，少安与汝居。夜中闻长啸，月露荒榛芜。无问亦无答，吉凶两何如。





其四


少年好远游，荡志隘八荒。九夷为藩篱，四海环我堂。卢生与若士，何足期渺茫。稍喜海南州，自古无战场。奇峰望黎母，何异嵩与邙。飞泉泻万仞，舞鹤双低昂。分流未入海，膏泽弥此方。芋魁傥可饱，无肉亦奚伤。





其五


冯冼古烈妇，翁媪国于兹。策勋梁武后，开府隋文时。三世更险易，一心无磷缁。锦伞平积乱，犀渠破余疑。庙貌空复存，碑版漫无辞。我欲作铭志，慰此父老思。遗民不可问，偻句莫予欺。犦牲菌鸡卜，我当一访之。铜鼓壶卢笙，歌此送迎诗。





其六


沉香作庭燎，甲煎粉相和。岂若炷微火，萦烟袅清歌。贪人无饥饱，胡椒亦求多。朱刘两狂子，陨坠如风花。本欲渴泽渔，奈此明年何。自注：朱初平、刘谊欲冠带黎人，以取水沉耳。





其七


鸡窠养鹤发，及与唐人游。来孙亦垂白，颇识李崖州。再逢卢与丁，阅世真东流。斯人今在亡，未遽掩一邙。我师吴季子，守节到晚周。一见春秋末，渺焉不可求。





其八


城南有荒池，琐细谁复采。幽姿小芙蕖，香色独未改。欲为中州信，浩荡绝云海。遥知玉井莲，落蕊不相待。攀跻及少壮，已失那容悔。





其九


黎山有幽子，形槁神独完。负薪入城市，笑我儒衣冠。生不闻诗书，岂知有孔颜。翛然独往来，荣辱未易关。日暮鸟兽散，家在孤云端。问答了不通，叹息指屡弹。似言君贵人，草莽栖龙鸾。遗我古贝布，海风今岁寒。





和陶《癸卯岁始春怀古田舍》二首


儋人黎子云兄弟居城东南，躬农圃之劳，偶与军使张中同访之。居临大池，水木幽茂，坐客欲为醵钱作屋，予亦欣然同之。名其屋曰载酒堂，用渊明《始春怀古田舍》韵作二首。





其一


退居有成言，垂老竟未践。何曾渊明归，屡作敬通免。休闲等一味，妄想生愧䩄。自注：渊明本用“缅”字，今聊取其同音字。聊将自知明，稍积在家善。城东两黎子，室迩人自远。呼我钓其池，人鱼两忘反。使君亦命驾，恨子林塘浅。





其二


茅茨破不补，嗟子乃尔贫。菜肥人愈瘦，灶闲井常勤。我欲致薄少，解衣劝坐人。临池作虚堂，雨急瓦声新。客来有美载，果熟多幽欣。丹荔破玉肤，黄柑溢芳津。借我三亩地，结茅为子邻。舌傥可学，化为黎母民。





和陶《辛丑七月赴假还江陵夜行涂中》作口号


郊行步月作。

缺月不早出，长林踏青冥。犬吠主人怒，愧此闾里情。怪我夜不归，茜袂窥柴荆。云间与地上，待我两友生。惊鹊再三起，树端已微明。白露净原野，始觉丘陵平。暗蛩方夜绩，孤萤亦宵征。归来闭户坐，寸田且默耕。莫赴花月期，免为诗酒萦。诗人如布谷，聒聒常自名。





和陶《庚戌岁九月中于西田获早稻》


蓬头三獠奴，谁谓愿且端。晨兴洒扫罢，饱食不自安。愿治此圃畦，少资主游观。昼功不自觉，夜气乃潜还。早韭欲争春，晚菘先破寒。人间无正味，美好出艰难。蚤知农圃乐，岂有非意干。尚恨不持锄，未免骍我颜。此心苟未降，何适不间关。休去复歇去，菜食何所叹。





和陶《丙辰岁八月中于下潠田舍获》


聚粪西垣下，凿泉东垣隈。劳辱何时休，宴安不可怀。天公岂相喜，雨霁与意谐。黄菘养土膏，老楮生树鸡。未忍便烹煮，绕观日百回。跨海得远信，冰盘鸣玉哀。茵陈点脍缕，照坐如花开。一与蜑叟醉，苍颜两摧颓。齿根日浮动，自与粱肉乖。食菜岂不足，呼儿拆鸡栖。





答海上翁


山翁不复见新诗，疑是河南石壁曦。海水岂容鲸饮尽，然犀何处觅琼枝。





贫家净扫地


贫家净扫地，贫女好梳头。下士晚闻道，聊以拙自修。叩门有佳客，一饭相邀留。春炊勿草草，此客未易偷。慎勿用劳薪，感我和薰莸。德人抱衡石，铢黍安可度。





新居


朝阳入北林，竹树散疏影。短篱寻丈间，寄我无穷境。旧居无一席，逐客犹遭屏。结茅得兹地，翳翳村巷永。数朝风雨凉，畦菊发新颖。俯仰可卒岁，何必谋二顷。





和陶《与殷晋安别》


送昌化军使张中。

孤生知永弃，末路嗟长勤。久安儋耳陋，日与雕题亲。海国此奇士，官居我东邻。卯酒无虚日，夜棋有达晨。小瓮多自酿，一瓢时见分。仍将对床梦，伴我五更春。暂聚水上萍，忽散风中云。恐无再见日，笑谈来生因。空吟清诗送，不救归装贫。





和陶《王抚军座送客》


再送张中。

胸中有佳处，海瘴不能腓。三年无所愧，十口今同归。汝去莫相怜，我生本无依。相从大块中，几合几分违。莫作往来相，而生爱见悲。悠悠含山日，炯炯留清辉。悬知冬夜长，恨不晨光迟。梦中与汝别，作诗记忘遗。





和陶《答庞参军》


三送张中。

留灯坐达晓，要与影晤言。下帷对古人，何暇复窥园。使君本学武，少诵十三篇。颇能口击贼，戈戟亦森然。才智谁不如，功名叹无缘。独来向我说，愤懑当奚宣。一见胜百闻，往鏖皋兰山。白衣挟三矢，趁此征辽年。





次韵子由赠吴子野先生二绝句


其一


马迹车轮满四方，若为闭著小茅堂。安心欲捉左元放，痴疾还同顾长康。





其二


江令苍苔围故宅，谢家语燕集华堂。先生笑说江南事，只有青山绕建康。





被酒独行，遍至子云、威、徽、先觉四黎之舍，三首


其一


半醒半醉问诸黎，竹刺藤梢步步迷。但寻牛矢觅归路，家在牛栏西复西。





其二


总角黎家三四童，口吹葱叶送迎翁。莫作天涯万里意，溪边自有舞雩风。





其三


符老风情奈老何，朱颜减尽鬓丝多。投梭每困东邻女，换扇惟逢春梦婆。自注：是日复见符林秀才，言换扇之事。





过黎君郊居


半园荒草没佳蔬，煮得占禾半是薯。万事思量都是错，不如还叩仲尼居。





和陶《示周续之祖企谢景夷三郎》


游城东学舍作。

闻有古学舍，窃怀渊明欣。摄衣造两塾，窥户无一人。邦风方杞夷，庙貌犹殷因。先生馔已缺，弟子散莫臻。忍饥坐谈道，嗟我亦晚闻。永言百世祀，未补平生勤。今此复何国，岂与陈蔡邻。永愧虞仲翔，弦歌沧海滨。





和陶《连雨独饮》


吾谪海南，尽卖酒器，以供衣食。独有一荷叶杯，工制美妙，留以自娱。乃和渊明《连雨独饮》二首。





其一


平生我与尔，举意辄相然。岂止磁石针，虽合犹有间。此外一子由，出处同偏仙。晚景最可惜，分飞海南天。纠不吾欺，宁此忧患先。顾引一杯酒，谁谓无往还。寄语海北人，今日为何年。醉里有独觉，梦中无杂言。





其二


阿堵不解醉，谁欤此颓然。误入无功乡，掉臂嵇阮间。饮中八仙人，与我俱得仙。渊明岂知道，醉语忽谈天。偶见此物真，遂超天地先。醉醒可还酒，此觉无所还。清风洗徂暑，连雨催丰年。床头伯雅君，此子可与言。





和陶《赠羊长史》


得郑嘉会靖老书，欲于海舶载书千余卷见借。因读渊明《赠羊长史》诗云：“愚生三季后，慨然念黄虞。得知千载事，上赖古人书。”次其韵以谢郑君。

我非皇甫谧，门人如挚虞。不持两鸱酒，肯借一车书。欲令海外士，观经似鸿都。结发事文史，俯仰六十逾。老马不耐放，长鸣思服舆。故知根尘在，未免病药俱。念君千里足，历块犹踟蹰。好学真伯业，比肩可相如。此书久已熟，救我今荒芜。顾惭桑榆迫，久厌诗书娱。奏赋病未能，草《玄》老更疏。犹当距杨墨，稍欲惩荆舒。





和陶《五月旦日作和戴主簿》


海南无冬夏，安知岁将穷。时时小摇落，荣悴俯仰中。上天信包荒，佳植无由丰。锄耰代肃杀，有泽非霜风。手栽兰与菊，侑我清宴终。撷芳眼已明，饮酒腹尚冲。草去土自，井深墙愈隆。勿笑一亩园，蚁垤齐衡嵩。





和陶《怨诗楚调示庞主簿邓治中》


当欢有余乐，在戚亦颓然。渊明得此理，安处故有年。嗟我与先生，所赋良奇偏。人间少宜适，惟有归耘田。我昔堕轩冕，毫厘真市廛。困来卧重裀，忧愧自不眠。如今破茅屋，一夕或三迁。风雨睡不知，黄叶满枕前。宁当出怨句，惨惨如孤烟。但恨不早悟，犹推渊明贤。





倦夜


倦枕厌长夜，小窗终未明。孤村一犬吠，残月几人行。衰鬓久已白，旅怀空自清。荒园有络纬，虚织竟何成。





用过韵冬至与诸生饮酒


小酒生黎法，干糟瓦盎中。芳辛知有毒，滴沥取无穷。冻醴寒初泫，春醅暖更。华夷两尊合，醉笑一欢同。里闬峨山北，田园震泽东。归期那敢说，安讯不曾通。鹤鬓惊全白，犀围尚半红。愁颜解符老，寿耳斗吴翁。得谷鹅初饱，亡猫鼠益丰。黄姜收土芋，苍耳斫霜丛。儿瘦缘储药，奴肥为种菘。频频非窃食，数数尚乘风。河伯方夸若，灵娲自舞冯。归途陷泥淖，炬火燎茅蓬。膝上王文度，家传张长公。和诗仍醉墨，戏海乱群鸿。





纵笔三首


其一


寂寂东坡一病翁，白须萧散满霜风。小儿误喜朱颜在，一笑那知是酒红。





其二


父老争看乌角巾，应缘曾现宰官身。溪边古路三叉口，独立斜阳数过人。





其三


北船不到米如珠，醉饱萧条半月无。明日东家当祭灶，只鸡斗酒定膰吾。





夜烧松明火


岁暮风雨交，客舍凄薄寒。夜烧松明火，照室红龙鸾。快焰初煌煌，碧烟稍团团。幽人忽富贵，蕙帐芳椒兰。珠煤缀屋角，香流铜槃。自注：香，松沥也，出《本草》注。坐看十八公，俯仰灰烬残。齐奴朝爨蜡，莱公夜长叹。海康无此物，烛尽更未阑。






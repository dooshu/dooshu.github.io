续集卷二

钦定四库全书

东里续集卷二　　　　　明　杨士奇　撰记

承恩堂记

少师吏部尚书重庆蹇公居北京十有二年宠恩日隆而未有赐第所居吏部之东偏隘陋弗称上闻之命有司度地长安门之东文明门之北为改作焉中官视材与工而堂室塾庑门墉之位皆先具图以进其制高明弘壮疏豁靓深潭潭焉奕奕焉既落而徙居之是日勑光禄赐宴六卿长贰都御史咸在衆共瞻睹忻喜啧啧以为称公之官称上之待元老大臣也遂为公贺公曰上之恩义何足以当之义不佞惟上之大德同於尧舜惟天下亿兆之人同於唐虞之民此义之心也惟七政昭明四序和均远夷宾服海宇乂宁此义之心也所夙夜弗遑在是而暇萌其念於自康自适者哉矧闻之晏平仲列国之卿犹辞荣焉今上之大赐固不敢不只承而宁无怍於心者哉又闻之范希文之为人臣也於日之行事必思有以称其食今戴上之大赐其奚以图报称哉衆皆曰此大臣君子之心也君子之心行道於已者恒恐不及所得於外者恒恐过之斯以德日盛而功日崇也宜以为天下诵衆又曰公之德固谦让弗有然立朝五十年未尝一日不心在国家生民其密赞治化以被於当世者公不自言人虽不知天固知之矣公今七十虽老而未衰国家生民所望於公者未已也聆公之言知公之心於国家生民盖亦未已是宜为天下贺且为公祝公曰义其曷敢不自励於是皆知公有以当上之大赐也公既名赐居之堂曰承恩士奇请书客与公贺答之辞为记掲诸堂中公字宜之洪武乙丑进士为中书舍人陞吏部侍郎进尚书兼詹事又历进少保少傅少师仍兼吏部尚书厚德弘度岿然国之老成人赐第於宣德七年十月是月既望记

勑书楼记

皇上嗣大统之初一新仁民之政明劝惩之典於是户部臣言宣德五年江西饥掌吉水县事知州柯暹劝富民出糓以赈民胡有初首出糓千石而未有继者复出五百石衆始胥效出糓县人赖焉廵抚侍郎赵新上其事上嘉之赐玺书赐褒有初义民遣行人齎劳之仍命有司复其家有初既拜稽受赐作重屋若干楹只庋玺书题曰勑书之楼谒余为记是岁江西十三郡六十九县皆饥而吉水旁近永丰乐安两县加甚其贫民跽富民之门求贷斗升活旦夕之命固闭不发则虓於外富民不能平以刼诉县县不究情遽移郡请兵捕劫者旤连数千人老壮相枕藉死妻孥累累?囚絷哀动道路民不幸而遇水旱饥馑如幸而郡县有善政乡有仁厚长者犹不至甚病也向使两县其令得人如吉水其富民存心如有初岂被毒至此哉吾闻有初中人以下之产顾其用心矜恻无物我之间施厚於乡者非一日其度越等夷远矣惟天子体天心以仁民惟臣体君心以致其仁於民有初未尝沾一命无人民之寄斯举虽有县之令要之其能仰体君心使天下富家巨室皆能仰体君心将穷榈蔀屋岂有失所之人哉此有初所由昭受旌褒也户部既敷告其事於四方将史册亦有纪载若玺书所藏光气上腾辉焕五采仁山文水之区草木泉石咸被照耀於无穷惟德音忠厚大训在有初及其子若孙尚永钦承於无斁敬书以为记

宣府建庙学记

先王之世大臣君子皆身兼文武之用至覇国简帅犹取悦礼乐而敦诗书者盖古者习射受成献馘皆於学文武一途也自周以降王化衰而教法弛服诗书者耻言兵执干戈者不闻道而岐为二焉然具文武之才者世未尝乏人汉唐宋儒臣往往出任边寄而武弁所至能兴学崇教者史屡有书我国家治教天下一用先王之法自京师至海隅郡县皆遵明诏建学校学皆有庙以祀先师若边徼军旅防戍之所非直其力有不暇亦其知有不逮也宣府古上谷郡在居庸西北三百里虽密迩畿内而城垣外累累接连皆烽堠编氓之所不处敌人之所不时出没窥窃盖重塞也朝廷常宿兵戍守而建帅焉其帅既不可斯须以忽警备而肆习逻伺扞御糗粻之务昼劳夕勩自给不足矧有余力他及哉自左都督谭公佩镇朔将军印总师於此毕力殚虑图惟厥政整饬作新期月之间赡养有出兵坚士强既完且固声威弘振寇迹远遁疆场千里纎尘不作遂作社稷山川等坛春秋行事数岁军中庶富壮少勤事耄倪恬逸公曰不可以无教也即白於朝出私帑为倡建学而好义者咸恊赞之遂简将士子弟俊秀者聚习其中奏请学官建先圣庙于学之左像位咸饬作祭器置学田凡百所需靡有遗阙既成之明年士奇扈从廵边经宣府只谒庙堂退即学馆徘徊顾瞻规制之弘壮仪物之完具盖自大江以北名邦会府鲜有及之方歆艶嗟叹谭公之功於今絶无而仅有而公使教授刘凖求书其成夫王政之本在养与教有遂其生必正其性谭公起武功而重文教非其逹政本只德意而能然哉公之贤超越等伦远矣将见是邦教学之成其人皆明於诗书之旨皆勉於道德仁义之行事亲为孝子事君为忠臣廉耻之节厚功业之志奋而高城深池不足为其固甲胄干橹不足为其威人心之坚踰於金石矣又将无感慕德教而革心归化於隂山瀚海之外如有苗之至者乎此固本於上之大德而必公之贤绩有以弼成之也公名广镇江人忠厚仁勤明於大体自洪武中建军功历事四朝累官至中军都督府左都督在宣府十有余年威惠咸着隐然国之长城云庙学经始於六年三月成於八年九月记作於九年十月其殿庑堂斋器物之数及剏建恊赞者氏名具刻诸隂使来者有考

董井记

金华何士英为两淮盐运使运司厅汉江都王相董仲舒故宅其遗井尚存士英考郡志及询诸耆旧而信遂修葺井而作亭其上又於厅事之後作堂设仲舒位朔望必率僚属致敬四方士大夫过江都知慕之贤者必升堂而拜造井而观又退而窃叹士英之能尚贤也自孟子没异端之说竞起迨秦焚灭经籍尽废先王之法而圣学遂湮汉兴知崇尚孔子诸儒往往有出而卓然醇正者惟仲舒如论道之大原出於天强勉问学则知益明强勉行道则德日起与夫正谊明道之言皆有功於学者论正心以正朝廷百官万民四方及有国者不可不知春秋皆有功於世道君子谓使仲舒得游圣门无惭游夏仲舒孔子之徒也自汉以来孔子之道晦而复章自仲舒始仲舒广川人孝景时为博士武帝即位举贤良对策天子悦之以为江都王相後相胶西王史称其进退容止非礼不行两相骄王数上谏诤而正身以率下此岂徒见诸空言也哉洪武中升仲舒从祀孔子庙庭表先儒以仪来学也则其生之所居遗迹之所在士诚尚贤者其能自己乎诗曰高山仰止景行行止知尚董子其必心其心而道其道哉广川今德州余尝过之访仲舒故迹无复存者顾时吏兹土者无可与语而德州之人亦不复知有仲舒独江都尚致敬有所者由士英也士英宋文定公六世孙清厚恭谨明达大体为运使十余年设施有方江郡吏民及过使客交誉之如出一口相斯举者运使白琛同知张翔卢亮後之继士英诸君之位者尚思继其绩哉

日省斋记

日省之言始曾子盖君子以自进其德也人之品不齐非生知之资者必由乎学学必切於已而後其德进孔门明睿莫如顔子诚笃莫如曾子皆实用其力故四勿之功不已有以造亚圣之域三省之诚无斁有以传圣人之道圣人譬诸天地之大造化之妙不可窥测故学之必自顔曾始顔子天资絶出曾子惇厚质实盖学曾又易於效法云自教道衰士习骛外忽内穷居布素之士无富贵之念不肯自弃於古人而力行以图跂及者一世无几人若都高位享重禄贵富光显而能从事为已之学以古人为师者加尠矣今贵富而能然者盖见於驸马都尉赵公公为国周亲而所存心守身颛颛焉如逢掖士朝请外斋居读书玩古不肯辄一涉迹声利之区而恬淡谦约之道率履恒恐不及题其斋曰日省以自励省者求己之道所未至者而必至之日省斯无间断作辍之患公之爱其身厚矣哉水之行不已也必逹于海如公笃是道不已而不徒名焉由是续武古君子其孰之能御哉或曰公所务者保宠荣全始终若子所言拘拘儒生之事矣曰公所务非儒道乎儒道大而君臣父子之伦小而作止语默之义皆是已非外民生日用以为道也使公外儒道其能保宠荣全始终乎公闻之曰乃所愿学儒道也请书以掲诸斋中用警朝夕公字孟阳广陵人其祖考在国初皆以武弁积功云

克一斋记

太医院判蒋君名其藏修之居曰克一属士奇为之记士奇曰古之人为主一之说者衆矣管仲荀卿庄周韩非之徒皆有是说也子之取义也何适蒋君曰非也之数子者或商国政焉或议物理焉余敢有取於是哉惟先君子所以命我者曰人非学则道不明故学贵博既博贵知要夫德有吉有凶必主於善乃恒吉也既以主善名我矣我惟服膺先训博而求之也又图惟约而会之故采书咸有一德篇之语而掲之以朝夕自励焉士奇闻而叹曰贤哉乎父之爱其子也贤哉乎子之爱其身也孔子定书自精一执中之外惟此数言最为精密惟一斯纯而无襍久而无息惟一斯无不善而克一固当在我也蒋君掲诸所居而朝夕对焉其颛颛乎自励可知矣奚假於余言且克之一旨儒先君子言之明且备矣归而求之有余师亦奚假於後之人之言哉时有诮於列者曰书之是篇古大臣君子以告其上者也而子以自励乎士奇曰子之言非所谓自弃者欤穆清生人畀之明德岂有崇卑贵贱之间吾惟天所畀我者弗之能修而荒逸是惧吾尚何恤且闻之朱子吾於书惟见尧舜禹汤文武之事皆切於巳也此大贤所以教学者也若子之言不甚戾矣乎蒋君曰尝闻之父训者亦然请遂书以为记蒋君天资纯笃表里无间与人交悃欵始终本於生质之良其亦有得夫一之旨哉其父静学先生以儒医起家仕於朝几三十年没赠太医院使赐諡恭靖古称是父是子吾於蒋氏见之

聚奎堂记

宣德二年春太子少傅工部尚书兼谨身殿大学士建安杨公得故廨宇於长安门之南而修葺之周垣数百步凡屋四楹制度简朴梁柱不斵编苇覆茅涂塈洁素间而三之其中为堂高明靓深南楹北户疏畅洞达东西二室左备偃休西?图史庖湢具於两序卉木之秀环列前後四顾虚旷埃之影车马之音邈不及宛然郊郭之外高人逸士之所栖托也置僮奴数人酒壶茶竈与奉宾客之物恒具公之意盖将朝退之暇及其寮寀游息於此以适夫萧散之趣也既成会上临轩策士其第一甲三人皆授职翰林马愉修撰杜宁谢琏皆编修於是舘阁诸贤相与置酒堂中为三人贺主献宾酬觞行甚乐有言於列者曰斯会斯堂诚称古之人名其居盖有因事而志喜者请名堂曰聚奎何如衆皆曰然少傅公属余为记衆皆为诗夫奎西方之宿十六星与璧相比谈天者类曰奎璧主文章而图书秘府也今则吾徒之职守在焉国家选贤非一途而进士科为重自洪武辛亥至今五十有七年临轩策士十有六所得士之贤者济济中外有光政治之任而擢承明着作之庭者又皆当时之极选也今圣明在上丕阐文化斯民生遂四境晏然太平盛致也吾徒得以闲暇宴适於此千载幸遇上之赐固士君子所不能忘而升斯堂也於少傅公之所以自致亦未可忽哉公自登高科历事列圣几三十年未尝一日不在天子左右其文学才猷所以禆益圣治者愈久而愈勤故天宠愈进而愈厚诗曰夙夜匪懈以事一人少傅公有焉然则公禄爵之进尚未已也而凡在此者有心公之心将继起而光大亦未巳也三年一大比贤才之出当益盛则相与如今日之宴聚斯堂亦未已也吾虽老尚屡见之哉

素轩记

右军都督沐公奉命佐黔国公镇抚云南公字某黔宁王之子国公之弟云南自归职方黔宁奉命镇抚国公继焉今公又膺赞辅之命父子兄弟宏谟远略德怀威服边人戴之如慈父母五六十年西南诸夷靡然归化纎尘不作朝廷倚之为重者沐氏之功也都督公恭和端厚好学师古虽共武服而重文事虽出勲戚之门而礼贤下士祭颍阳之雅歌投壶羊叔子之轻裘缓带风度兼之其燕居之所题曰素轩间使其客属余为记客之言曰室之制俭朴明敞无雕琢之施无藻绘之饰无绮丽之欲凡古圣贤经传及历代之纪载百氏之述作购积无遗而楮颖琴瑟之类所以适性情娱宾客者亦靡不具此轩之所储也轩之中未尝有浮人佻士一迹之至而布衣怀道秉德方闻博雅之流相与讨论义理商确古今或焚香弹丝或尊俎吟咏则未尝一日无也若公政务之余颛颛焉用其志意上以副国家之隆委下以答黎庶之顒望而求悉当夫道静虑而沉思又未尝不在兹轩也余闻客言曰嗟乎即其所储知其所资即其所与知其所辅而静之所思惟即动之所设施可知盖莫非君子之事也都督公之贤夫孰之能御哉昔周文武之兴召康公为国桢干逮宣王之世穆公嗣焉见诸诗人江溪之咏今黔宁之勲上俪康公黔国之绩亦配穆公又有都督公之贤方益懋於君子之事将其功业监訇炳耀岂独父兄之荣盖邦国之光且昔之人之所未闻也不其盛哉客闻余言喜曰此足以复都督公遂书以为素轩记

勑书楼记

礼部仪制郎中刘孟铎中书舍人宋怀以其婚家庐陵陈谦来见曰愿有请也谦宣德乙卯之岁出糓千二百石助有司赈饥事闻於上特遣行人齎勑赐劳旌为义民谦拜赐遂作楼奉?勑书伏窃思念楼必有记庶几昭上恩於永远幸执事之畀之也士奇叨在近侍亲睹皇上嗣位以来富家钜室以出糓助赈承旌褒者畿内及江西浙东关中河南山东西累累继起日增月益不可胜记兹惟皇上奉天子民以不忍人之心行不忍人之政仁被天下而天下之人仰体上心竞起效助皆如川之赴海然者圣化感人之速若此其盛也旌褒之命肇自皇上临御之初下之沾被始於吾郡而覃於四方盖善者旌之好善人人同情歆艳兴起夫孰之能御哉陈氏斯楼之作固宜有记陈距余家不百里世有德善余尝书其宁国府君之碑府君蚤有大志兼文武才元末草昩僭夺之际能卓然保其乡族以归我太祖皇帝一见遽承奬任功着於时及於人一时吾郡之效用者莫或先之盖其心於国於民未尝一日遑暇虽其年不永而所以教於家者固在也其子致广遵父教持身谨行用仁其乡今春秋踰七望八矣恒见礼於守令谦之父也谦斯举固由於圣化其亦必有得於家者礼以继志述事为孝谦可为无忝矣夫记者所以纪前绩而启後人陈氏子若孙升斯楼也仰瞻龙章煇煌思天宠之广大而图报称读余之文思祖父之仁义而务继续将陈氏之贤而有闻其可量乎是为记

进修斋记

中书舍人天台陈宗渊取大易文言之旨名其斋居曰进修宗渊从余於翰林二十年始求为记余戏之曰子春秋六十矣髪种种而视茫茫且其身旦暮有职事尚奚暇於学乎宗渊蹙然曰惟先人所以遗教其孤俾终身从事焉者惟学又尝举先圣贤喻诚之旨训其孤曰学之道必由於此濬惟是孳孳夙夜不敢怠忽先人之贻训以图奉其遗体庶免於不孝亦冀以是承大君之命官而永终不辱也濬一息未絶不敢以惰弃而况於虽老未衰衰而不勉可乎余为之敬叹曰贤乎宗渊夫学所以明道而见诸行也学可以为君子不学流於小人之归善恶所由分也诚者实理出乎天者也人体之为实德天之有是理也万物所由生人之有是德也百行所由成故学者必立诚以为之本而人之大端言与行而已学之道亦必谨是二者而本诸其内者真实无妄则发诸言语动作之间亦皆真实无妄而表里始终无虚伪作辍之弊矣乾九三盖君子之未离乎下者也有学之道焉故孔子明之以进德修业而又继之忠信所以进德修辞立其诚所以居业德即夫心而言业即夫事而言非内积忠信无以致其德之日新不巳也非择言笃志无以致其业之一定不易也所谓学必兼内外之功而诚则其本也学而诚其有不至焉者乎孔子喻学於易之首篇明着切实如此固後之君子所宜尽心也嗟乎圣人之训其孰不诵习而能言也古之人有云行之惟艰夫苟出乎诚亦奚艰之有宗渊名其斋以自励其必致力於诚乎吾於是重宗渊有四善焉老不忘父之训一也老不忘学二也贵不忘学三也学不戾於圣人之旨而其实本於父之善也皆可记也遂为记将以考其终云其父字智仲有行义宗渊其嫡长云

益庵记

为学之居而名之以自儆其进者其志固将充而大之也盖士於道欲充吾之智而无所不知欲达吾之材而无所不能酬酢万事措之天下而无不宜不若是不惬也而非学何以能至哉学之而进进不巳其亦庶几也巳吾邑萧荐之名其自修之居曰益庵其志固将充而大之乎荐之於学敏而勤於所至必欲至之而不徒辍於所与必择加於巳而非不若乎已者恒持虚薄不足之意以求益焉大抵学足於巳得则日新之功画久而并其所得者失之故善学者愈损而愈益宜荐之之不自己也吾识荐之之大父惟善甫谨厚乐义二子伯龄仲龄皆英敏不群伯龄升自科目典郡学至宁波府同知显誉於时仲龄以养亲为志奉侍之暇怡情云林泉石之间澹然不以荣名累其心兄弟皆余少所同学仲龄荐之父也固其源流有自而薰炙有资乎今荐之以益庵求余记余言何足以益荐之夫学在我而所以善其学者必资於人海之於川泽莫或加其大者为其下而承之以虚有以来夫衆委之输也士而有谦虚卑逊之德则天下之善沛乎归於我不然局於偏见蔽於私意虽有善而不能入孰於我乎益也易书论语益之义明且备矣必有以尽乎已而後有以惬乎已勉哉荐之余言不足以益子也然荐之求余记益庵为之记曰益庵在泰和邑城之西秀溪之北其面巽震其作以某岁月作而居以学者萧氏名进永乐十六年赐同进士出身今为藤县令云

巽谿记

吉水杨季琛先生家巽谿之上以巽谿自名乡人後学之尚德者从而尊之曰巽谿先生有疑之者曰先生居文江之阳文江闻天下不取於彼而取於此何居余曰文江所同也巽谿所独也且巽之义有君子之德焉取诸近者且以植德宜先生不於彼而於此也曰先生之行有合乎巽之义者可得闻欤曰巽东南卦也有长养之德焉孔子系辞曰刚巽乎中正而志行先生存仁爱之心具刚明之才履中蹈贞自其少壮己有志致君利民之务其本固已不倍而平居莅事理明义熟小心谦顺未尝形声色而裁制一恊于中此不几於称隐行权者哉其仕也事上笃忠敬临民致惠爱所至人戴之既去思之久而不忘所谓无入而不自得非利有攸往之徵乎君子名必称其情夫岂苟然者乎曰若子之言先生之贤杨氏其将有重於巽谿也曰杨氏自宋盛际居文江其世以文学德善高科膴仕大忠大节炜然世道之光盖不徒重文江大江之西之重也巽谿云乎哉且先生所为自厚於己亦何暇计其於谿轻重何如也疑者既释曰吾因子以知先生又知夫巽之义至矣哉先生长子黻闻之请遂记斯语将藏之余不能止也先生洪武中举文学赞邑於淛永乐初用荐者陞南海知县改济阳县又陞东平知州改莒州洪熙初言於朝乞致其事归不听陞卫府长史俾导其子辅亲藩黻举进士为监察御史简陞长史文行卓然盖观黻亦可以知其父作巽谿记

慈训堂记

慈训堂者吾邑彭诩士扬奉其母刘孺人之堂也奉母而名慈训者诩非母训无以起儒术绍先业名之盖着所本示不忘余於彭氏世有连而相知於是诩来求为之书彭故西昌名家宋宁宗朝献赋不受官而与周文忠杨文节谢艮斋为文字交曰孝求者其九世祖也孝求之子孙世袭儒业至今不衰而原复居贞履素不屑意生事诩之父也刘氏系出汉长沙定王发後有讳尚者为泰和丞因家万安之东溪其子孙益盛至本直惇质素有古道孺人父也孺人归原复十年而原复卒诩尚幼就学外傅蚤夜躬程督於内数指笥书语诩曰而父以是遗汝俾承家不辱者奈何可怠诩间自外归辄问所从谁何及其所得当则喜不然蹙额以戚曰此非吾所愿闻也诩稍长有导之为贾贩者闻而止之曰士固穷利其可趋乎益戒以亲明师益友诩弱冠乡人请为塾宾勉之曰学譬於井焉非源厚何以应人之求其母浅近自足也盖诩自幼至壮自始学至於立身皆本於孺人之训也孺人涉书知大义自少至老谨礼不懈幼丧母育於嫂氏恒事嫂如母夫死时年二十六即誓守节不嫁其父九十余而丧子无为供养者孺人归宁遂留养父诩亦假舘授徒外氏以如孺人之志终父没然後归其孝类此原复尝长徭赋里中以民税输贑贑江险恶坏舟悉没所输税巳而原复卒有司责输税益急他里之输税既没则复徵於民孺人独倾其家赀偿输里民免於复徵之害其於义利又类此此盖孺人之以身为训者也夫至爱莫切於母之於其子也为训如此子有不贤乎哉古大贤君子成於母之训者往往书简册名後世今诩日进於道周旋儒林艺苑之间声闻日起盖所至未可量也则於斯堂也推本宜书孺人今年六十有六诩四十有七堂在泰和西郭三里月池之上彭氏世居其处云

正巳斋记

庐陵陈正伦余畏友也为监察御史时名其燕处之斋曰正已求着一言未暇也及九载之绩考最陞南阳知府又求之未有复也盖念正伦修诸躬措诸事鲜不当於理奚俟予言正伦且行工部郎中李新与之有同朝之雅且南阳人又求予文赠之则为之毕夫正已之说曰士君子一身其所系甚重上而只事乎君亲下而应接乎万事皆当为法於天下可传於後世此非正已而能之哉身者家国天下之本身不修不可以齐家况能推而远之哉昔者圣人为治莫盛於尧其道始於克明俊德圣人为教莫盛於孔子其语九经必先修身圣人之行与言皆本於身则吾之身其可以忽哉吾一言之出皆合乎天理之正而无妄一行之出皆合乎天理之正而无邪积之久习之熟斯发於身者无不正然理欲之微非精察明辨或所蹈未必皆正故君子於为学未尝已也得其正矣而悠久之功为难非一内外贯始终则或有厌倦作辍之患故君子於主敬未尝息也要之德本於身身本於心心者吾身之主与天地参而为三者也学以明之敬以持之斯其身正矣以之处事而事当以之处物而物化盖古之大贤君子无不用志斯道正伦吾同郡人永乐十年予校文礼部时所选进士求诸吾郡及进士中有持身谨行如正伦不多见也而有志自进如此吾安得不致夫远大之望哉

伴菊轩记

永乐十九年郴州知州天台陈伯杰年七十以考绩在京师岁春二月夜梦赋诗有种渊明菊伴幽独之句既觉而喜以告其友赵府长史赵季通曰吾其遂退乎夏四月诏吏部凡中外官年七十不任事者听致仕伯杰既拜命将归又顾季通曰吾以伴菊名吾佚老之居矣季通以予尝闻伯杰之为人属为记之夫梦者精神之所感而有其应焉周礼大卜三梦有致梦占梦所掌六梦有思梦皆出於思也而有其应则非偶然之故矣夫人强壮则出事事及其老也衰倦不任则思退焉以休此人之同情然有不能皆得者矣伯杰清修苦志泊然其中不为外物动而局蹐下位者十六七年荐其贤者历十余人始得郴州居郴二十有三年恺悌仁厚之德沦浃其民虽古循吏何过也则今之荣命亦天之所以厚於善人君子欤而优游兹轩天气澄爽之际玩嘉菊之秋芳对南山而清咏景与意会悠然尘氛之表伯杰之有慕於陶者庶乎得矣若仕而有民之爱焉退而有君之泽焉当世之士有慕乎伯杰而未得者其情何如也

孝友堂记

庐陵萧仲清氏蚤丧父偕其二弟叔宁季灵敬养其母而兄弟相与怡怡又有以适其母之心寖有闻於人安成周子冶先生名其堂曰孝友以表之且励之於无巳也仲清间请侍读学士曾公求为之记余前未尝识仲清兄弟学士公之言曰萧氏之先由金陵徙长沙又由长沙徙庐陵而家於郭溪之上代有显者盖南宋以来有文绍者为长沙太守其子曰子才为苍梧太守後有为断事官为学官累累不乏文绍九世至克昌仲清之父也所从来如此固诗书德义传袭浸渍非一朝夕矣夫孝友者行道之所始也人之至亲曰父子其次兄弟孝友所以善父母兄弟之道也必能尽是道然後上而事君下而处友近而宗族乡党远而邦国天下皆由此而推矣然此理人心所同有非自外至者唯气禀不齐加之圣人之教不明於後世於是有失其良心甚者至贻借锄?墙之讥故有卓然惇行斯道则见重於国家见爱於君子盖褒德励俗而以为斯道计也周先生於萧氏斯堂之表非君子之用心乎然吾庐陵江右之邹鲁也诗书礼义之俗忠节孝友之行载史册闻四方其来远矣於父慈而子孝兄友而弟敬皆以为当然且今圣明在上屡垂大训於天下吾庐陵之人敬承佩服宜独先於衆而岂有作辍之意尚劳君子者之励之哉而君子为人谋必虑其终而要其成者盖忠厚之意仲清兄弟亦必有以副周先生之意也以是复学士公为萧氏堂记

东里续集卷二








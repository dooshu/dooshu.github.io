○山海经图赞下·海外南经



△自此山来虫为蛇蛇号为鱼



贱无定贡，贵无常珍。物不自物，自物由人。万事皆然，岂伊蛇鳞。（藏本）



△羽民国



鸟喙长颊，羽生则卵。矫翼而翔，龙飞不远。人维倮属，何状之反。（藏本）



△神人二八



羽民之东，有神司夜。二八连臂，自相羁驾。昼隐宵出，诡时沦化。（藏本）



△ん头国



ん国鸟喙，行则杖羽。潜于海滨，维食已。实维嘉谷，所谓濡黍。（藏本）



△厌火国



有人兽体，厥状怪谲。吐纳炎精，火随气烈。推之无奇，理有不热。（藏本）



△三珠树



三珠所生，赤水之际。翘叶柏竦，美壮若彗。濯彩丹波，自相霞映。（藏本）



△载国



不蚕不丝，不稼不穑。百兽率舞，群鸟拊翼，是号载民，自然衣食。（藏本）



△贯匈交胫支舌国



铄金洪炉，洒成万品。造物无私，各任所禀。归于曲成，是见兆朕。（藏本）



△不死国



有人爰处，员丘之上。赤泉驻年，神木养命。禀此遐龄，悠悠无竟。（藏本）



△凿齿



凿齿人类，实有亻桀牙。猛越九婴，害过长蛇。尧乃命羿，毙之寿华。（藏本）



△三首国



虽云一气，呼吸异道。观则俱见，食则皆饱。物形自周，造化非巧。（藏本）



△焦侥国



群籁舛吹，气有万殊。大人三丈，焦侥尺馀。混之一归，此亦侨如。（藏本）



△长臂国



双肱三尺，体如中人。彼曷为者，长臂之民。脚自负，捕鱼海滨。（藏本）



△狄山帝尧葬于阳帝喾葬于阴



圣德广被，物无不怀。爰乃殂落，封墓表哀。异类犹然，矧乃华黎。（藏本）



△视肉



聚肉有眼，而无肠胃。与彼马勃，颇相仿佛。奇在不尽，食人薄味。（藏本）



△南方祝融



祝融火神，云驾龙骖。气御朱明，正阳是含。作配炎帝，列位于南。（藏本）




黄建阳五河方今雄俊之士也与予同有事于山寇厥功懋焉仲冬当朝京师诗以赠之


茂宰花成县，元戎柳作营。
政依经术贵，师利武人贞。
越峤苍烟合，闽天黛色横。
深岩骄虎豹，密箐舞鼯鼪。
晓瘴连云暗，宵烽带月明。
授书三略秘，仗剑五溪行。
落日雕戈耀，秋风羽扇轻。
义真为左将，子干护精兵。
枉矢加妖鸟，修纶获骇鲸。
关中迎邓禹，车下拜张婴。
幕府颁牛酒，胡床捲旆旌。
群山无宿莽，万井乐春耕。
韎韐从王事，军麾奉上卿。
运筹因胜算，掎角愧无成。
冯异真能让，周瑜横得名。
玺书来北极，玉辇侍西清。
花漏传经席，莺声合禁城。
幽燕喧鼓角，嵩雒下欃枪。
诸老方调鼎，时贤鄙请缨。
安危关社稷，将相必贤英。
勉效旂常事，重开带砺盟。
大匡君济世，小草予辞荣。
异日江湖上，犹怜击壤情。









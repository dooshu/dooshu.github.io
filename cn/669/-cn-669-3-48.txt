48　百川東注弱水獨西　弱與柔異


百川東注，弱水獨西，故洪範弱爲六極。弱與柔異，柔如漢文帝，弱如元帝。

【全云】亦不因其獨西而爲極。

【元圻案】弱水既西，正義：「衆水皆東，此水獨西。」蔡氏書傳：「柳子厚曰：『西海之山有水焉，散涣無力，不能負芥，投之則委靡墊没，及底而後止，故名曰弱。』地志云在張掖郡删丹縣。」〇林氏尚書全解引王安石曰：「惡者小人之剛也，弱者小人之柔也。」〇漢書文帝紀：「贊曰：南越尉佗自立爲帝，召貴佗兄弟，以德懷之，佗遂稱臣。與匈奴結和親，後而背約入盜，令邊備守，不發兵深入，恐煩百姓。吴王詐病不朝，賜以几杖。群臣袁盎等諫雖切，常假借納用焉。張武等受賂金錢，覺，更加賞賜，以媿其心。專務以德化民，是以海内殷富，興於禮義。」又元帝紀贊：「上牽制文義，優游不斷，孝宣之業衰焉。」






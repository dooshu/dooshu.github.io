楼侍讲琏二首

【题深上人松月轩】

夜月明松顶，轩居不掩扉。

石泉沉湿翠，碧瓦弄晴晖。

林静猿初息，巢空鹤未归。

此中凝坐者，寒沁薜萝衣。

【送镜中照上人兼柬斗南和尚】

旧住扶桑第几山，偶然踪迹落人间。

萝衣拂露辞秋壑，藤杖扶霜度晓关。

滇海飞来孤月小，点苍留得半云闲。

殷勤为报圆通客，鹤背清风好共还。


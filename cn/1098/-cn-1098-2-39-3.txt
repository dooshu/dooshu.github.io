○卢郎中谌感交

秔稻吐孤颖。狐貉献微腋。岂不念饥寒。焉足充衣食。顾此下中士。得陪虚左席。投漆不违胶。援萝长附栢。胡尘冠天来。幽晋纷荡坼。惭非千金璞。谬以连城易。揆负故主恩。聊探昔贤迹。程婴挟秘策。赵宗复血食。豫让秉贞信。辱身三不恤。仓卒脱秦关。实繇鸣鸡力。从容复齐相。乃是求鱼客。衔报诚疚心。逢遘方显迹。山川回东首。芊眠白云隔。三复绕指言。忧来填胸臆。

【辕文曰使事处皆合古】

【卧子曰慷慨酬报殊有气分】


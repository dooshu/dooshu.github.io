○贺诛刘知俊表

臣某伏睹敕旨，刘知俊以凶横异常，已诛戮讫者。罪恶贯盈，神人共愤，永符圣断，克正严诛。臣某诚诚快顿首顿首。伏惟刘知俊性惟凶狡，器本凡庸，有贪狠苟且之心，无报德怀恩之志。顷思危迫，归我大朝，显敷雨露之慈，旋受节麾之寄。委之非次，待以不疑，更隆推毂之恩，特付专征之任。而咆哮自恣，残忍为怀，屠害黎元，罔遵刑宪，隳大国抚柔之旨，辜圣朝吊伐之仁，既负鸿慈，难逃显戮。

伏惟陛下恩宏天地，仁冠尧汤，体至道以好生，布春和而煦物，夷蛮戎狄，皆知慈育之深；日月星辰，共鉴包荒之广。而知俊独违圣造，肆用淫刑，致遐徼之未通，阻四方之向化。今则雷霆震令，斧钺兴诛，使普天率土之人，荷去恶除凶之德，克昌祚历，永福生灵。臣等观睹宸威，无任欣跃快忭之至。


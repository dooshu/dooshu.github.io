歧路灯 - 李海观




【序】

古有四大奇书之目，曰盲左，曰屈骚，曰漆庄，曰腐迁。迨于后世，则坊佣袭四大奇书之名，而以《三国》、《水浒》、《西游》、《金瓶梅》冒之。呜呼，果奇也乎哉！《三国志》者，即陈承柞之书而演为稗官者也。承柞以蜀而仕于魏，所当之时，固帝魏寇蜀之日也。寿本左袒于刘，而不得不尊夫曹，其言不无闪灼于其间。再传而为演义，徒便于市儿之览，则愈失本来面目矣！即如孔明，三国时第一人也，曰澹泊，曰宁静，是固具圣学本领者。《出师表》曰：“先帝知臣谨慎，故临终托臣以大事。”此即临事而惧之心传也。而演义则曰：“附耳低言，如此如此”，不几成儿戏场耶！亡友郏城郭武德曰：幼学不可阅坊间《三国志》，一为所溷，则再读承祚之书，鱼目与珠无别矣！淮南盗宋江三十六人，肆暴行虐，张叔夜擒获之，而稗说加以“替天行道”字样，乡曲间无知恶少，仿而行之，今之顺刀手等会是也。流毒草野，酿祸国家，然则三世皆哑之孽报，岂足以蔽其“教猱升木”之余辜也哉！若夫《金瓶梅》，诲淫之书也。亡友张揖东曰：此不过道其事之所曾经，与其意之所欲试者耳！而三家村冬烘学究，动曰此左国史迁之文也！余谓不通左史，何能读此，既通左史，何必读此？况老子云：童子无知而朘举。此不过驱幼学于夭札，而速之以蒿里歌耳！至于《西游》，乃演陈玄奘西域取经一事，幻而张之耳。玄奘河南偃师人，当隋大业年间，从估客而西。迨归，当唐太宗时。僧腊五十六，葬于偃师之白鹿原。

安所得捷如猱猿，痴若豚豕之徒，而消魔扫障耶？惑世诬民，佛法所以肇于汉而沸于唐也。余尝谓唐人小说，元人院本，为后世风俗大蛊。偶阅阙里孔云亭《桃花扇》、丰润董恒岩《芝龛记》以及近今周韵亭之《悯烈记》，喟然曰：吾固谓填词家当有是也！藉科诨排场间，写出忠孝节烈，而善者自卓千古，丑者难保一身，使人读之为轩然笑，为潸然泪，即樵夫牧子，厨妇爨婢，皆感动于不容已。以视王实甫《西厢》、阮圆海《燕子笺》等出，皆桑濮也，讵可暂注目哉！因仿此意为撰《歧路灯》一册，田父所乐观，闺阁所愿闻。子朱子曰：善者可以感发人之善心，恶者可以惩创人之逸志。友人皆谓于纲常彝伦间，煞有发明。盖阅三十岁，以迨于今，而始成书。前半笔意绵密，中以舟车海内，辍笔者二十年，后半笔意不逮前茅，识者谅我桑榆可也。空中楼阁，毫无依傍，至于姓氏，或于海内贤达，偶尔雷同，绝非影附。若谓有心含沙，自应坠入拔舌地狱。

乾隆丁酉八月白露之节，碧圃老人题于东皋麓树之阴。


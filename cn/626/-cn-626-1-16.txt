秦简王一十首

【钧天曲】

飞游郁罗境，稽首东王公。

开轩临法座，置酒燕灵宫。

紫云歌玉女，琼浆酌金童。

挥刀麟脯细，入筋鸾膏空。

凤箫声袅袅，鼍鼓鸣逢逢。

投壶起天笑，吹律回春融。

燕罢百神散，乐阕万舞终。

归来倚余醉，凭虚驭刚风。

【折杨柳】

灵州城下柳，多被官军窃。

犹余拂地条，更苦行人折。

无复眼窥春，不见花飞雪。

今君赴玉关，将何赠离别。

【陇头吟】

万里奔驰陇头水，日夜呜呜乱人耳。

黄沙白草两茫茫，怕听水声愁欲死。

一从结发戍凉州，铁甲磨穿已秃头。

儿孙养得谙胡语，不如陇水解东流。

【上皇三台】

沉沉漏几更，辗转不胜情。

南内凄凉处，梧桐夜雨声。

【杨白花】

杨白花，随风无定止。飘然一去太无情，飞度江南几千里。可怜落水化浮萍，浮萍无复随风起。宫中美人连臂歌，此情不断如春水。

【上邪】

上邪！我欲与君相知，永久无休期。马生角，慈乌头白，天柱折，地维缺，华岳兀，天地无日月，乃敢与君绝。

【春词】

海棠枝上鹊声乾，罗幕重重护晓寒。

初日半林珠露重，脆红无数压阑干。

【题王舜耕画】

翠壁丹厓淡夕曛，往来麋鹿自成群。

仙家住在空青外，只隔桃花一片云。

【秋夜】

秋声溢耳不堪听，燕坐高斋户半扃。

霁月满窗明似昼，梧桐如雨下空庭。

【武功道中】

五原三畤隔西东，此地人言是武功。

杨柳池塘科斗水，杏花村店酒旗风。

农耕绿野春台里，客在青山罨画中。

日暮官程催去马，树头微雨正蒙蒙。


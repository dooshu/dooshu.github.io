○請復舊規令兵部季報方面武臣揭帖進呈疏 【 選任武臣】

節該查得弘治十八年四月初二日、欽奉　孝宗皇帝聖旨、兩京五府各營、及親軍衛分堂上管事并在外鎮守分守守備方面武職官員姓名履歷兵部按季開寫進來、以便觀覽、欽此、及查得正德十年、春季揭帖、尚存本科、以後不知廢自何人、迄今不復舉行、臣等竊照選將用人、軍國之重事、進賢黜否、人主之大權、於此不加之意。則公論無所於歸。而其為患。盖有不可勝言者矣。正德年間、權倖用事、執政大臣陰拱聽命、凡推舉京營邊鎮一應大小將官、無不資賄以成、四方金帛、填委京師、權臣之門、交手為市、　朝廷為其蒙蔽。所司惟務順從。遇有員缺。故為停閣。直待關節既通。方行具奏銓補。錢神橫流於禁闥。債帥接迹於邊庭。是則剝削軍士。而困苦不得聊生。侵盜錢粮。而虛耗至今難復。至於無功冒賞、有辠逋誅、蔑棄憲章、汙濫名器、凡以此耳、　陛下登極之初、一切積弊、釐革殆盡、百度維新、八九年間聖心天縱、聖學日新、萬世太平之基端在今日、臣等叨塵諫垣、忝預戎政、竊見　皇上屢降勑旨、振飭中外臣工、慎重守令、良法美意、層見疊出、所以為宗社深長計者、無不用其極矣、惟是選任武臣一事。臣等尚願　陛下少垂意焉况近歲舉用內外一二武臣。亦有未能盡協公議則夤緣之門。似未盡塞。而僥倖之風。漸不可長。盖　陛下於簡用之際。不過止憑該部註擬。而其歷履之詳。無所參攷。以稽其實也。所據該部進呈　御覽揭帖。係是先朝令典。不容輒廢。乞勑兵部查照先年欽奉事理、將兩京五府各營、及親軍衞分堂上管事、并在外鎮守分守守備方面武職官員姓名履歷、仍增入貫址年歲、及曾經大臣撫按官薦舉糾劾、摘取緊要賢否考語、備細開坐、類造揭帖一樣二本、一以進呈　御覽、一留本科收貯、每季於孟月初一日差官送科、次日早朝本科掌印官赴　御前、與六科旨意題本一同奏進、伏乞留置法官。遇有各項員缺推補。輒賜一覽。則其人品優劣。歷任淺深。可按而知。實足以仰助　聖明於萬一也。


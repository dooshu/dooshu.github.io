卷二十六

钦定四库全书

历代名臣奏议卷二十六

明　杨士奇等　撰

治道

南齐高帝建元元年崔祖思转长兼给事黄门侍郎上初即位祖思啓陈政事曰礼诰者人伦之襟冕帝王之枢柄自古开物成务必以教学为先世不习学民忘志义悖竞因斯而起祸乱是焉而作故笃俗昌治莫先道教不得以夷险革虑俭泰移业今无员之官空受禄力三载无考绩之效九年阙登黜之序国储以之虚匮民力为之雕散能否无章泾渭淆流宜太庙之南弘修文序司农以北广开武校台州国限外之职问其所乐依方课习各尽其能月供僮干如先充给若有废惰遣还故郡殊经奇艺待以不次士修其业必有异等民识其利能无勉励又曰汉文集上书囊以为殿帷身衣弋绨以韦带剑慎夫人衣不曳地惜中民十家之产不为露台刘备取帐钩铜铸钱以充国用魏武遣女皁帐婢十人东阿妇以绣衣赐死王景兴以淅米见诮宋武节俭过人张妃房唯碧绡蚊帱三齐苮席五盏盘桃花米饭殷仲文劝令畜伎答云我不解声仲文曰但畜自解又答畏解故不畜历观帝王未尝不以约习律令试简有徵擢为廷尉僚属苟官世其家而不美其绩鲜矣废其职而欲善其事未之有也若刘累传守其业庖人不乏龙肝之馔断可知矣又曰乐者动天地感鬼神正情性立人伦其义大矣按前汉编户千万太乐伶官方八百二十九人孔光等奏罢不合经法者四百四十一人正乐定员唯置三百八十八人今户口不能百万而太乐雅郑元徽时校试千有余人後堂杂伎不在其数糜费力役伤败风俗今欲拨邪归道莫若罢杂伎王庭唯置锺簴羽戚登歌而已如此则官充给养国反淳风矣又曰论儒者以德化为本谈法者以刻削为体道教治世之粱肉刑宪乱世之药石故以教化比雨露名法方风霜是以有耻且格敬让之枢纽令行禁止为国之关楗然则天下治者赏罚而已矣赏不事丰所病於不均罚不在重所困於不当如令甲勲少乙功多赏甲而舍乙天下必有不劝矣丙罪重丁眚轻罚丁而赦丙天下必不悛矣是赏罚空行无当乎劝阻将令见罚者宠习之臣受赏者仇雠之士戮一人而万国惧赏匹夫而四海悦又曰籍税以厚国国虚民贫广田以实廪国富民赡尧资用天之储实拯怀山之数汤凭分地之积以胜流金之运近代魏置典农而中都足食晋开汝颍而汴河委储今将扫辟咸华题镂龙漠宜简役敦农开田广稼时罢山池之威禁深抑豪右之兼擅则兵民优赡可以出师又曰古者左史记言右史记事故君举必书尽直笔而不污上无妄动知如丝之成纶今者着作之官起居而已述事之徒襃谀为体世无董狐书法必隐时阙南史直笔未闻又废谏官听纳靡依虽课励朝僚徵访刍舆莫若推举质直职思其忧夫越任干事在言爲难当官而行处辞或易物议既以无言望已己亦当以吞默慙人中丞虽谢咸玄未有全废劾简廷尉诚非释之宁容都无讯谍故知与其谬人宁不废职目前之期効也汉徵贡禹为谏大夫矢言先策夏侯胜狂直拘系出补讽职伐柯非遐行之即善又曰天地无心赋气自均宁得诞秀往古而独寂寥一代将在知与不知用与不用耳夫有贤而不知知贤而不用用贤而不委委贤而不信此四者古今之通患也今诚重郭隗而招剧辛任鲍叔以求夷吾则天下之士不待召而自至矣

高帝践阼以刘善明勲诚欲与善明禄召谓之曰淮南近畿国之形胜自非亲贤不使居之卿为我卧治也代高宗为征虏将军淮南宣城二郡太守遣使拜授封新涂伯邑五百户善明至郡上表陈事曰周以三圣相资再驾乃就汉值海内无主累败方登魏挟主行令实踰二纪晋废主持权遂历四世景祚攸集如此之难者也陛下凝晖自天照湛神极睿周万品道洽无垠故能高啸闲轩鲸鲵自翦垂拱云帟九服载晏靡一战之劳无半辰之棘苞池江海笼苑嵩岱神只乐推普天归奉二三年间允膺宝命胄临皇历正位宸居开辟以来未有若斯之盛者也夫常胜者无忧恒成者好怠故虽休勿休姬旦作诰安不忘危尼父垂范今皇运草创万化始基乘宋季叶政多浇苛亿兆倒悬仰齐苏振臣早蒙殊养志输肝血徒有其诚曾阙埃露夙宵慙战如坠渊谷不识忌讳谨陈愚管瞽言刍议伏待斧钺所陈事凡十一条其一以为天地开创人神庆仰宜存问远方宣广慈泽其二以为京师浩大远近所归宜遣医药问其疾苦年九十以上及六疾不能自存随宜量赐其三以宋氏赦令蒙原者寡愚谓下赦书宜令事实相副其四以为匈奴未灭刘昶犹存秋风扬尘容能送死境上诸城宜应严备特简?略以待事机资实所须皆宜豫办其五以为宜除宋氏大明太始以来诸苛政细制以从简易其六以为凡诸土木之费且可权停其七以为帝子王姬宜崇俭约其八以为宜诏百官及府州郡县各贡谠言以弘唐虞之美其九以为忠贞孝弟宜擢以殊阶清俭苦节应授以民政其十以为革命惟始天地大庆宜时擢才辩北使匈奴其十一以为交州险夐要荒之表宋末政苛遂致怨叛今大化创始宜怀以恩德未应远劳将士揺动边氓且彼土所出唯有珠宝实非圣朝所须之急讨伐之事谓宜且停

後魏孝文帝时征东大将军任城王拓跋澄朝京师引见於皇信堂诏澄曰昔郑子产铸刑书而晋叔向非之此二人皆是贤士得失竟谁对曰郑国寡弱摄於强隣民情去就非刑莫制故铸刑书以示威虽乖古式合今权道随时济世子产为得而叔向讥议示不忘古可与论道未可与权高祖曰任城当欲为魏之子产也澄曰子产道合当时声流竹素臣既庸近何敢庶几今陛下以四海为家宜文德以怀天下但江外尚阻车书未一季世之民易以威服难以礼治愚谓子产之法犹应暂用大同之後便以道化之高祖心方革变深善其对笑曰非任城无以识变化之体朕方剏改朝制当与任城共万世之功耳

太和初韩显宗除着作佐郎车驾南讨兼中书侍郎既定迁都显宗上书其一曰窃闻舆驾今夏若不巡三齐当幸中山窃以为非计也何者当今徭役宜早息洛京宜速成省费则徭役可简并功则洛京易就往冬舆驾停邺是闲隙之时犹编户供奉劳费为剧圣鉴矜愍优旨殷勤爵浃高年赉周鳏寡虽赈普沾今犹恐来夏菜色况三农要时六军云会其所损业实为不少虽调敛轻省未足称劳然大驾亲临谁敢宁息往来承奉纷纷道路田蚕暂废则将来无资此国之深忧也且向炎暑而六军暴露恐生疠疫此可忧之次也臣愿舆驾早还北京以省诸州供帐之费并功专力以营洛邑则南州免杂徭之烦北都息分析之叹洛京可以时就迁者佥尒如归其二曰自古圣帝必以俭约为美乱主必以奢侈贻患仰惟先朝皆卑宫室而致力於经略故能基宇开广业弥隆泰今洛阳基址魏明帝所营取讥前代伏愿陛下损之又损顷来北都富室竞以第宅相尚今因迁徙宜申禁约令贵贱有检无得踰制端广衢路通利沟渠使寺署有别四民异居永垂百世不刋之范则天下幸甚矣三曰窃闻舆驾还洛阳轻将数千骑臣甚为陛下不取也夫千金之子犹坐不垂堂况万乘之尊富有四海乎警跸於闱闼之内者岂以为仪容而已盖以戒不虞也清道而後行尚恐衔橛之或失况履涉山河而不加三思哉此愚臣之所以悚息伏愿少垂省察其四曰伏惟陛下耳听法音目翫坟典口对百辟心虞万几晷昃而食夜分而寝加以孝思之至随时而深文章之业日成篇卷虽叡明所用未足为烦然非所以啬神养性颐无疆之祚庄周言形有待而智无涯以有待之形役无涯之智殆矣此愚臣所不安伏愿陛下垂拱司契委下责成唯冕旒垂纩而天下治矣高祖颇纳之显宗又上言曰进贤求才百王之所先也前代取士必先正名故有贤良方正之称今之州郡贡察徒有秀孝之名而无秀孝之实而朝廷但检其门望不复弹坐如此可令别贡门望以叙士人何假冒秀孝之名也夫门望者是其父祖之遗烈亦何益於皇家益於时者贤才而已苟有其才虽屠钓奴虏之贱圣皇不耻以为臣苟非其才虽三后之胤自坠於皁隶矣是以大才受大官小才受小官各得其所以致雍熙议者或云今世等无奇才不若取士於门望此亦失矣岂可以世无周召便废宰相而不置哉但当校其有寸长铢重者即先器之则贤才无遗矣又曰夫帝皇所以居尊以御下者威也兆庶所以徙恶以从善者法也是以有国有家必以刑法为治生民之命於是而在有罪必罚罚必当辜则虽箠挞之刑而人莫敢犯也有制不行人得侥幸则虽参夷之诛不足以肃自太和以来多坐盗弃市而远近肃清由此言之止奸在於防检不在严刑也今州郡牧守邀当时之名行一切之法台阁百官亦咸以深酷为无私以仁恕为容盗迭相敦厉遂成风俗陛下居九重之内视人如赤子百司分万务之要遇下如仇雠是则尧舜止一人而桀纣以千百和气不至盖由於此书曰与其杀不辜宁失不经实宜敕示百寮以惠元元之命又曰昔周王为犬戎所逐东迁河洛镐京犹称宗周以存本也光武虽曰中兴实自创革西京尚置京尹亦不废旧今陛下光隆先业迁宅中土稽古复礼於斯为盛岂若周汉出於不得已哉按春秋之义有宗庙曰都无则谓之邑此不刋之典也况北代宗庙在焉山陵托焉王业所基圣躬所载其为神乡福地实亦远矣今使同之郡国臣窃不安愚谓代京宜建畿置尹一如故事崇本重旧以光万叶又曰伏见洛京之制居民以官位相从不依族类然官位非常有朝荣而夕悴则衣冠沦於厮竖之邑臧获腾於膏腴之里物之颠倒或至於斯古之圣王必令四民异居者欲其业定而志专业定则不伪志专则不淫故耳目所习不督而就父兄之教不肃而成仰惟太祖道武皇帝创基拨乱日不暇给然犹分别士庶不令杂居伎作屠沽各有攸处但不设科禁买卖任情贩贵易贱错居混杂假令一处弹筝吹笛缓舞长歌一处严师苦训诵诗讲礼宣令童齓任意所从其走赴舞堂者万数往就学馆者无一此则伎作不可杂居士人不宜异处之明验也故孔父云里仁之美孟母弘三徙之训贤圣明诲若此之重今令伎作家习士人风礼百年难成令士人儿童効伎作容态则一朝可得是以士人同处则礼教易兴伎作杂居则风俗难改朝廷每选举人士则校其一婚一宦以为升降何其密也至於开伎作宦途得与膏粱华望接阁连甍何其略也此愚臣之所惑今稽古建极光宅中区凡所徙居皆是公地分别伎作在於一言有何为疑而阙盛美又曰自南伪相承窃有淮北欲擅中华之称且以招诱边民故侨置中州郡县自皇风南被仍而不改凡有重名其数甚衆疑惑书记错乱区宇非所以疆域物土必也正名之谓也愚以为可依地里旧名一皆厘革小者并合大者分置及中州郡县昔以户少并省今人口既多亦可复旧君人者以天下为家不得有所私也故仓库储贮以俟水旱之灾供军国之用至於有功德者然後加赐爰及末代乃宠之所隆赐赉无限自比以来亦为太过在朝诸贵受禄不轻土木被锦绮童妾厌粱肉而复厚赉屡加动以千计若分赐鳏寡赡济实多如不悛革岂周急不继富之谓也愚谓士有可赏则明旨襃扬称事加赏以劝为善不可以亲近之昵猥损天府之储又曰诸宿卫内直者宜令武官习弓矢文官讽书传而今给其蒱博之具以成?狎之容长矜争之心恣喧嚣之慢徒损朝仪无益事实如此之类一宜禁止

秘书丞李彪表曰臣闻昔之哲王莫不亹亹孜孜思谠言以康黎庶是以访童问师不避渊泽询谋谘善不弃刍荛用能光茂实於竹素播徽声於金石臣属生有道遇无讳之朝敢修往式窃揆时宜谨冒死上封事七条狂瞽之言伏待刑戮其一曰自太和建号踰於一纪典刑德政可得而言也立圆丘以昭孝则百神不乏享矣举贤才以酬谘则多士盈朝矣开至诚以轨物则朝无佞人矣敦六顺以教人则四门无凶人矣制冠服以明秩则典式复彰矣作雅乐以协人伦则人神交庆矣深慎罚以明刑则庶狱得衷矣薄服味以示约则俭德光昭矣单宫女以配鳏则人无怨旷矣倾府藏以赈锡则大赉周渥矣省赋役以育人则编户巷歌矣宣德泽以怀远迩则华荒拚舞矣垂至德以畅幽显则祯瑞效质矣生生得所事事惟新巍巍乎犹造物之曲成也然臣愚以为行俭之道犹自阙何者今四人豪富之家习华既深敦朴情浅夫识俭素之易长而行奢靡之难久壮制第宅美饰车马仆妾衣绫绮土木被文绣僭度违衷者衆矣古先哲王之为制也自天子以至公卿下及抱关击柝其宫室车服各有差品小不得踰大贱不得踰贵夫然故上下序而人志定今时浮华相竞情无常守大为消功之物巨制费力之事岂不谬哉消功者锦绣雕文是也费力者广宅高宇壮制丽饰是也其妨农业害女工者焉可胜言哉汉文时贾谊上疏云今之王政可为长太息者六此即是其一也夫上之所好下必从之故越王好勇而士多轻死楚灵好瘠而国有饥人今二圣躬行俭素诏令殷勤而百姓之奢犹未革者岂楚越之人易变如彼大魏之士难化如此盖朝制弗宣人未见德使之然耳臣愚以为第宅车服自百官以至於庶人宜为等制使贵不逼贱卑不僭高不可以称其侈意用违经典今或者以为习俗日久不可卒革臣谨言古人革之之渐昔子产为政一年百姓歌之曰我有田畴子产伍之我有衣冠子产贮之孰杀子产吾其与之及三年乃改歌曰我有田畴子产殖之我有子弟子产诲之子产若死谁其继之然则郑人之智岂前昏而後明哉且从政者须渐受化者难顿故也今若为制以差品之始末之情魏士与郑人同矣既同郑人是为卒有善歌岂可惮其初怨而不为终善哉夫尚俭者开福之源好奢者起贫之兆然则俭约易以教行华靡难以财满是以圣人留意焉贤人希准焉故夏禹卑宫室而恶衣服殷汤寝黄屋而乘辂舆此示俭於後王所宜观其意而取折衷也孔子为鲁司寇乘柴车而驾驽马晏婴为齐正卿冠濯冠而衣故裘此示俭於後臣後臣所宜识其情而消息之也前志云作法於凉其弊犹贪此言虽略有达治道臣之瞽言傥或可采比及三年可以有成有成则人务本人务本则奢费除奢费除则谷帛丰谷帛丰则人逸乐人逸乐则皇基固矣其二曰易称主器者莫若长子传曰太子奉冢嫡之粢盛然则祭无主则宗庙无所飨冢嫡废则神器无所传圣贤知其如此故垂诰以为长世之法昔姬王得斯道也故恢崇儒术以训世嫡世嫡於是习成懿德用大协於黎蒸是以世统生人载祀八百逮嬴氏之君於秦也殆弃德政坑焚儒典弗以义方教厥冢子於是习成凶德肆虐以临黔黎是以飨年不永二世而亡亡之与兴其道在於师傅师傅之损益可得而言昔者周公傅成王教以孝仁礼义逐去邪人不使见恶行又选天下之端士孝悌博闻有道术者以为卫翼卫翼良成王正周道之所以长久也宦者赵高傅胡亥教以刑?斩劓及夷人族逐去正人不得见善士谄佞谗贼者为其左右左右邪胡亥僻秦祚之所以短促也夫皇天辅德者也岂私周而疎秦哉由所行之道殊故祸福之途异耳昔光武议为太子置傅以问其羣臣羣臣望意皆言太子舅执金吾新阳侯隂就可博士张佚正色曰今立太子为隂氏乎为天下乎即为隂氏则隂侯可为天下则固宜用天下之贤才光武称善曰置傅以辅太子也今博士不难正朕况太子乎即拜佚为太子太傅汉明卒为贤主然则佚之傅汉明非廼生之渐也尚或有称而况廼生训之以正道其为益也固以大矣故礼曰太子生因举以礼使士负之有司斋肃端冕见於南郊明冢嫡之重见乎天也过阙则下过庙则趋明孝敬之道也然古之太子自为赤子而教固已行矣此则远世之镜也高宗文成皇帝慨少时师不勤教尝谓羣臣曰朕始学之日年尚幼冲情未能专既临万机不遑温习今而思之岂唯予咎抑亦师傅之不勤尚书李欣免冠而谢此则近日之可鉴也伏惟太皇太后翼赞高宗训成显祖使巍巍之功邈乎前王陛下幼蒙鞠诲圣敬之跻及储宫诞育复亲抚诰日省月课实劳神虑今诚宜准古立师傅以训导太子训导正则太子正太子正则皇家庆皇家庆则人幸甚矣其三曰臣闻国本黎元人资粒食是以昔之哲王莫不勤劝稼穑盈畜仓廪故尧汤水旱人无菜色者盖由备之有渐积之有素暨於汉家以人食少乃设常平以给之魏氏以兵粮乏制屯田以供之用能不匮当时军国取济又记云国无三年之储谓国非其国光武以一亩不实罪及牧守圣人之忧世重谷殷勤如彼明君之恤人劝农相切如此顷年山东饥去岁京师俭内外人庶出入就丰既废营产疲而乃达又於国体实有虚损若先多积谷安而给之岂有驱督老弱餬口千里之外以今况古诚可惧也臣以为宜析州郡常调九分之二京师度支岁用之余各立官司年丰籴积於仓时俭则加私之二粜之於人如此民必力田以买官绢又务储财以取官粟年登则常积岁凶则直给又别立农官取州郡户十分之一以为屯人相水陆之宜料顷亩之数以赃赎杂物余财市牛科给令其肆力一夫之田岁责六十斛蠲其正课并征戍杂役行此二事数年之中则谷积而人足虽灾不为害臣又闻前代明主皆务怀远人礼贤引滞故汉高过赵求乐毅之胄晋武廓定旌吴蜀之彦臣谓宜於河表七州人中擢其门才引令赴阙依中州官比随能序之一可以广圣朝均新旧之义二可以怀江汉归有道之情其四曰昔帝舜命咎繇惟刑之恤周公诰成王勿误于庶狱斯皆君臣相诫重刑之至也今二圣哀矜罪辜小大二情谳决之日多从降恕时不得已必垂恻愍虽前王之勤听肆赦亦如斯而已至若行刑犯时愚臣窃所未安汉制旧断狱报重常尽季冬至孝章帝时改尽十月以育三微後岁旱论者以十月断狱隂气微阳气泄以故致旱事下公卿尚书陈宠议冬至阳气始萌故十一月有射干芸荔之应周以为春十二月阳气上通雉雊鸡乳殷以为春十三月阳气已至蛰蛊皆震夏以为春三微成着以通三统三统之月身欲宁事欲静以起隆怒不可谓宁以行大刑不可谓静章帝善其言卒以十月断令京都及四方断狱报重常竟季冬不推三正以育三微寛宥之情每过於昔遵时之宪犹或阙然岂所谓助阳发生垂奉微之仁也诚宜远稽周典近采汉制天下断狱起自初秋尽於孟冬不於三统之春行斩绞之刑如此则道协幽显仁垂後昆矣其五曰古者大臣有坐不廉而废者不谓之不廉乃曰簠簋不饬此君之所以礼贵臣不明言其过也臣有大谴则白冠?缨盘水加剑造请室而就死此臣之所以知罪而不敢逃刑也圣朝宾遇大臣礼同古典自太和以降有罪当陷大辟者多得归第自尽遣之日深重隐愍言发凄泪百官莫不见四海莫不闻诚足以感将死之心慰戚属之情然恩发至衷未着永制此愚臣所以敢陈末见昔汉文时有告丞相周勃谋反逮系长安狱顿辱之与皁隶同贾谊乃上书极陈君臣之义不宜如是夫贵臣者天子为其改容而体貌之吏人为其俯伏而敬贵之其有罪过废之可也赐之死可也若束缚之输之司寇榜笞之小吏詈骂之殆非所以令衆庶见也及将刑也臣则北面再拜跪而自裁天子曰子大夫自有过耳吾遇子有礼矣上不使人抑而刑之也孝文深纳其言是後大臣有罪皆自杀不受刑至孝武时稍复入狱良由孝文行之当时不为永制故耳伏惟圣德慈惠岂与汉文比隆哉今天下有道庶人不议之时臣安可陈瞽言於朝但恐万世之後继体之主有若汉武之事焉夫道贵长久所以树之风声也法尚不亏所以贻厥孙谋也焉得行恩当时而不着长世之制乎其六曰孝经称父子之道天性书云孝乎惟孝友于兄弟二经之旨盖明一体而同气可共而不可离者也及其有罪不相及者乃君上之厚恩也至若有惧惧应相连者固自然之恒理也无情之人父兄系狱子弟无惨惕之容子弟逃刑父兄无愧恧之色宴安荣位游从自若车马仍华衣冠犹饰宁是同体共气分忧均戚之理也昔秦伯以楚人围江素服而示惧宋仲子以失举桓谭免冠而谢罪然则子弟之於父兄父兄之於子弟惟其情至岂与结盟相知者同年语其浅深哉二圣清简风俗孝慈是先臣愚以为父兄有犯宜令子弟素服肉袒诣阙请罪子弟有坐宜令父兄露板引咎乞解所司若职任必要不宜许者慰免留之如此足以敦厉凡薄使人知有所耻矣其七曰礼云臣有大丧君三年不呼其门此圣人缘情制礼以终孝子之情者也周季陵夷丧礼稍亡是以要絰即戎素冠作刺逮於虐秦殆皆泯矣汉初军旅屡兴未能遵古至宣帝时民当从军屯者遭大父母父母死未满三月皆弗徭役其朝臣丧制未定有闻至後汉元初中大臣有重忧始得去官终服暨魏武孙刘之世日寻干戈前世礼制复废而不行晋时鸿胪郑默丧亲固请终服武帝感其孝诚遂着令以为常圣魏之初拨乱反正未遑建终丧之制今四方无虞百姓安逸诚是孝慈道洽礼教兴行之日也然愚臣所怀切有未尽伏见朝臣丁父忧者假满赴职衣锦乘轩从郊庙之祀鸣玉垂緌同节庆之醼伤人子之道亏天地之经愚谓如有遭大父母父母丧者皆听终服若无其人有旷庶官者则优旨慰谕起令视事但综司出纳敷奏而已国之吉庆一令无预其军戎之警墨縗从役虽愆於礼事所宜行也如臣之言少有可采愿付有司别为条制高祖览而善之

四年尚书令王叡疾笃上疏曰臣闻忠於事君者节义着於临终孝於奉亲者淳诚表於垂没故孔明卒军不忘全蜀之计曾参疾甚情存善言之益虽则庸昧敢忘景行臣荷天地覆载之恩蒙大造生成之德渐风训於华年服道教於弱冠濯缨清朝垂周三纪受先帝非分之眷叨陛下殊常之宠遂乃齐迹功旧内侍帏幄爵列诸王位班上等从容闻道与知国政诚思竭尽力命以报所受不谓事与心违忽婴重疾每屈舆驾亲临问之荣洽生平惠流身後犬马之诚衔佩罔极今所病遂笃虑必不起延首阙庭鲠恋终日仰恃皇造宿眷之隆敢陈愚昧管窥之见臣闻为治之要其略有五一者慎刑罚二者任贤能三者亲忠信四者远谗佞五者行黜陟夫刑罚明则奸宄息贤能用则功绩着亲忠信则视听审远谗佞则疑间絶黜陟行则贪饕改是以钦恤惟刑载在唐典知人则哲惟帝所难周书垂好德之文汉史列防奸之论考省幽明先王大典又八表既广远近事殊抚荒裔宜待之以寛信绥华甸宜惠之以明简哀恤孤独赈施困穷録功旧赦小罪轻徭役薄赋敛修福业禁淫祀愿听政余暇赐垂览察

宣武帝初年广访得失治书阳固上谠言表曰臣闻为治不在多方在於力行而已当今之务宜早正东储立师傅以保护立官司以防卫以系苍生之心揽权衡亲宗室强干弱枝以立万世之计举贤良黜不肖使野无遗才朝无素餐孜孜万几躬勤庶务使民无谤讟之响省徭役薄赋敛修学官遵旧章贵农桑贱工贾絶谈虚穷微之论简桑门无用之费以存元元之民以救饥寒之苦上合昊天之心下悦亿兆之望然後备器械修甲兵习水战灭吴会撰封禅之礼袭轩唐之轨同彼七十二君之徽号协定鼎嵩河之心副高祖殷勤之寄上与三皇比隆下与五帝齐美岂不茂哉臣位卑识昧言不及义属圣明广访敢献瞽言伏愿陛下留神少垂究察延昌中门下録事孙绍表曰臣闻建国有计虽危必安施化能和虽寡必盛治乖人理虽合必离作用失机虽成必败此乃古今同然百王之定法也伏惟大魏应天明命兆啓无穷毕世後仁祚隆七百今二虢京门下无严防南北二中复阙固守长安邺城股肱之寄穰城上党腹背所凭四军五校之轨领护分事之式徵兵储粟之要舟居水陆之资山河要害之权缓急去来之用持平越救之方节用应时之法特宜修置以固堂堂之基持盈之体何得而忽居安之辰故应危惧矣且法开清浊而清浊不平申滞理望而卑寒亦免士庶同悲兵徒怀怨中正卖望於下里主按舞笔於上台真伪混淆知而不纠得者不欣失者倍怨使门齐身等而泾渭奄殊类应同役而苦乐悬异士人居职不以为荣兵士役苦心不忘乱故有竞弃本业飘藏他土或诡名托养散在人间或亡命山薮渔猎为命或投伏强豪寄命衣食又应迁之户逐乐诸州应留之徒避寒归暖兼职人子弟随逐浮游南北东西卜居莫定关禁不修任意取适如此之徒不可胜数爪牙不复为用百工争弃其业混一之计事实阙如考课之方责办无日流浪之徒决须精校今强敌窥时边黎伺隙内民不平久戍怀怨战国之势窃谓危矣必造祸源者北边镇戍之人也若夫一统之年持平用之者大道之计也乱离之期纵横作之者行权之势也故道不可久须文质以换情权不可恒随洿隆以收物文质应宜道形自安洿隆获衷权势亦济然则王者计法之趣化物之规圆方务得其境人物不失其地又先帝时律令并议律寻施行令独不出十余年矣臣以为令之为体即帝王之身也分处百揆之仪安置九服之节经纬三才之伦包罗六卿之职措置风化之门作用赏罚之要乃是有为之枢机世法之大本也然修令之人亦皆博古依古撰置大体观比之前令精粗有在但主议之家太用古制若全依古高祖之法复须昇降谁敢措意有是非哉以是争故久废不理然律令相须不可偏用今律班令止於事甚滞若令不班是无典法臣下执事何依而行臣等修律非无勤止署下之日臣乃无名是谓农夫尽力他食其秋功名之所实怀於悒

孝明帝时徐兖和籴使孙绍表曰臣闻文质互用治道以之缉熙洿隆得时人物以之通济故能事恢三灵仁洽九服伏惟陛下应灵践阼冲明照物宰辅忠纯伊霍均美既致昇平之基应成无为之业而漠北叛命陇右构逆中州惊扰民庶窃议其故何哉皆由上法不通下情怨塞故也臣虽愚短具鉴始末往在代都武质而治安中京以来文华而政乱臣昔於太和极陈得失具论四方华夷心态高祖垂纳文应可寻延昌正光奏疏频上主者收録不蒙报问即日事势乃至於此尽微臣豫陈之验今东南有窃号之竖西北有逆命之寇岂得怨天实尤人矣臣今不忧荒外正虑中畿急须改张以宁其意若仍持疑变乱寻作肘腋一乖大事去矣然臣奉国四世欣戚是同但职在冗散不关枢密宁济之计欲陈无所可经纬甚多无机可织夫天下者大器也一正难倾一倾难正当今之危摄足之急臣备肉食痛心无已泣血上陈愿垂采察若得言参执事献可替否寇逆获除社稷称庆虽死如生犬马情毕

灵太后临朝任城王拓跋澄表曰臣闻三季之弊由於烦刑火德之兴在於三约是以老聃云法令滋彰盗贼多有又曰其政察察其民缺缺又曰天网恢恢疎而不漏是故欲求治本莫若省事清心昔汉文断狱四百几致刑措省事所致也萧曹为相载其清静画一之歌清心之本也今欲求之於本宜以省事为先使在位羣官纂萧曹之心以毗圣化如此则上下相安远近相信百司不怠事无愆失岂宜扰世教以深文烹小鲜以烦手哉臣窃惟景明之初暨永平之末内外羣官三经考课逮延昌之始方加黜陟五品以上引之朝堂亲决圣目六品以下例由勅判自世宗晏驾大宥三行所以荡除故意与物更始革世之事犹相穷核以臣愚见谓为不可又尚书职分枢机出纳昔魏明帝卒至尚书门陈矫亢辞帝慙而返夫以万乘之重非所宜行犹屈一言慙而回驾羣官百司而可相乱乎故陈平不知钱谷之数邴吉不问僵道之死当时以为达治历代用为美谈但宜各守其职思不出位洁已以励时靖恭以致节又寻御史之体风闻是司至於冒勲妄考皆有处别若一处有风謡即应摄其一簿研检虚实若差舛不同伪情自露然後绳以典刑人孰不服岂有移一省之案取天下之簿寻两纪之事穷革世之尤如此求过谁堪其罪斯实圣朝所宜重慎也

谏议大夫张普惠上疏论时政得失一曰审法度平斗尺租调务轻赋役务省二曰听舆言察怨讼先王旧事有不便於政者请悉追改三曰进忠蹇退不肖任贤勿贰去邪勿疑四曰兴灭国继絶世勲亲之胤所宜收叙书奏肃宗灵太后引普惠於宣光殿随事难诘延对移时令曰宁有先王之诏翻改普惠僶俛不言令曰卿似欲致谏故以左右有人不肯苦言朕为卿屏左右卿其尽陈之对曰圣人之养庶物爱之如伤况今二圣纂承洪绪妻承夫子承父夫父之不可安然仍行岂先帝传委之本意仰惟先帝行事或有司之谬或权时所行在後以为不可者皆追而正之圣上忘先帝之自新不问理之屈伸一皆抑之岂苍生黎庶所仰望於圣德太后曰小小细务翻动更成烦扰普惠曰圣上之养庶物若慈母之养赤子今赤子几临危壑将赴水火以烦劳而不救岂赤子所望於慈母太后曰天下苍生宁有如此苦事普惠曰天下之亲懿莫重於太师彭城王然竟不免枉死微细之苦何可得无太后曰彭城之苦吾已封其三子何足复言普惠曰圣后封彭城之三子天下莫不忻至德知慈母之在上臣所以重陈者凡如此之枉乞垂圣察太后曰卿云兴灭国继絶世竟复谁是普惠曰昔淮南逆终汉文封其四子盖骨肉之不可弃亲亲故也窃见故太尉咸阳王冀州刺史京兆王乃皇子皇孙一德之亏自贻悔戾沈沦幽壤缅焉弗收岂是兴灭继絶之意乞收葬二王封其子孙愚臣之愿太后曰卿言有理朕深戢之

庄帝时关西慰劳大使辛雄请事五条一言逋悬租调宜悉不徵二言简罢非时徭役以纾民命三言课调之际使丰俭有殊令州郡量检不得均一四言兵起历年死亡者衆或父或子辛酸未歇见存耆老请假板职悦生者之意慰死者之魂五言丧乱既久礼仪罕习如有闺门和睦孝弟卓然者宜表其门闾仍啓曰臣闻爱民之道有六一曰利之二曰成之三曰生之四曰与之五曰乐之六曰喜之使民不失其时则利之也教民不失其性则成之也省刑罚则生之也薄税敛则与之也无多徭役则乐之也吏静不苛则喜之也伏惟陛下道迈前主功超往代敷春风而鼔俗旌至德以调民生之养之正当兹日悦近来远亦是今时臣既忝将命宣扬圣泽前件六事谓所宜行若不除烦救疾惠孤恤寡便是徒乘官馹虚号王臣往还有费於邮亭皇恩无逮於民俗谨率愚管敢以陈闻乞垂览许庄帝从之

西魏文帝大统十一年大行台度支尚书苏绰上疏六条其一先治心曰凡今之方伯守令皆受命天朝出临下国论其尊贵并古之诸侯也是以前世帝王每称共治天下者唯良宰守耳明知百僚卿尹虽各有所司然其治民之本莫若宰守之最重也凡治民之体先当治心心者一身之主百行之本心不清净则思虑妄生思虑妄生则见理不明见理不明则是非?乱是非?乱则一身不能自治安能治民也是以治民之要在清心而已夫所谓清心者非不贪财货之谓也乃欲使心气清和志意端静心和志静则邪僻之虑无因而作邪僻不作则凡所思念无不皆得至公之理率至公之理以临其民则彼下民孰不从化是以称治民之本先在治心其次又在治身凡人君之身者乃百姓之表一国之的也表不正不可求直影的不明不可责射中今君身不能自治而望治百姓是犹曲表而求直影也君行不能自修而欲百姓修行者是犹无的而责射中也故为人君者必心如清水形如白玉躬行仁义躬行孝悌躬行忠信躬行礼让躬行廉平躬行俭约然後继之以无倦加之以明察行此八者以训其民是以其人畏而爱之则而象之不待家教日见而自兴行矣其二敦教化曰天地之性唯人为贵明其有中和之心仁恕之行异於木石不同禽兽故贵之耳然性无常守随化而迁化於敦朴者则质直化於浇伪者则浮薄浮薄者则衰弊之风质直者则淳和之俗衰弊则祸乱交兴淳和则天下自治治乱兴亡无不皆由所化也然世道雕丧已数百年大乱滋甚且二十岁民不见德唯兵革是闻上无教化唯刑罚是用而中兴始尔大难未平加之以师旅因之以饥馑凡百草创率多权宜致使礼让弗兴风俗未改比年稍登稔徭赋差轻衣食不切则教化可修矣凡诸牧守令长宜洗心革意上承朝旨下宣教化矣夫化者贵能扇之以淳风浸之以太和被之以道德示之以朴素使百姓亹亹中迁於善邪伪之心嗜欲之性潜以消化而不知其所以然此之谓化也然後教之以孝悌使民慈爱教之以仁顺使民和睦教之以礼义使民敬让慈爱则不遗其亲和睦则无怨於人敬让则不竞於物三者既备则王道成矣此之谓教也先王之所以移风易俗还淳返素垂拱而治天下以至太平者莫不由此此之谓要道也其三尽地利曰人生天地之间以衣食为命食不足则饥衣不足则寒饥寒切身而欲使民兴行礼让者此犹逆坂走丸势不可得也是以古之圣王知其若此故先足其衣食然後教化随之夫衣食所以足者在於地利尽地利所以尽者由於劝课有方主此教者在乎牧守令长而已民者冥也智不自周必待劝教然後尽其力诸州郡县每至岁首必戒敕部民无问少长但能操持农器者皆令就田垦发以时勿失其所及布种既讫嘉苗须理麦秋在野蚕停於室若此之时皆宜少长悉力男女并工若援溺救火寇盗之将至然後可使农夫不废其业蚕妇得就其功若有游手怠惰早归晚出好逸恶劳不勤事业者则正表牒名郡县守令随事加罚罪一劝百此则明宰之教也夫百亩之田必春耕之夏种之秋收之然後冬食之此三时者农之要也若失其一时则谷不可得而食故先王之戒曰一夫不耕天下必有受其饥者一妇不织天下必有受其寒者若此三时不务省事而令民废农者是则絶民之命驱以受死然单劣之户及无牛之家劝令有无相通使得兼济三农之隙及隂雨之睱又当教民种桑植果艺其菜蔬修其园圃畜育鸡豚以备生生之资以供养老之具夫为政不欲过碎碎则民烦劝课亦不容太简简则民怠善为政者必消息时宜而适烦简之中故诗曰不刚不柔布政优优百禄是求如不能尔则必陷於刑辟矣其四擢贤良曰天生烝民不能自治故必立君以治之人君不能独治故必置臣以佐之上至帝王下及郡国置臣得贤则治失贤则乱此乃自然之理百王不能易也今刺史守令悉有僚吏皆佐治之人也刺史府官则命於天朝其州吏以下并牧守自置自昔以来州郡大吏但取门资多不择贤良末曹小吏唯试刀笔并不问志行夫门资者乃先世之爵禄无妨子孙之愚瞽刀笔者乃身外之材艺不废性行之浇伪若门资之中而得贤良是则策骐骥而取千里也若门资之中而得愚瞽是则土牛木马形似而用非不可以涉道也若刀笔之中而得志行是则金相玉质内外俱美实为人宝也若刀笔之中而得浇伪是则饰画朽木悦目一时不可以充欀椽之用也今之选举者当不限资荫唯在得人苟得其人自可起厮养而为卿相伊尹傅说是也而况州郡之职乎苟非其人则丹朱商均虽帝王之胤不能守百里之封而况於公卿之胄乎由此而言观人之道可见矣凡所求材艺为其可以治民若有材艺而以正直为本者必以其材而为治也若有材艺而以奸伪为本者将由其官而为乱也何治之可得乎是故将求材艺必先择志行其志行善者则举之其志行不善者则去之而今择人者多云邦国无贤莫知所举此乃未之思也非适理之论所以然者古人有言明主聿兴不降佐於昊天大人基命不擢才於居土常引一世之人治一世之务故殷周不待稷契之臣魏晋无假萧曹之佐仲尼曰十室之邑必有忠信如丘者焉岂有万家之都而云无士但求之不勤择之不审或用之不得其所任之不尽其材故云无耳古人云千人之秀曰英万人之英曰儁今之智效一官行闻一邦者岂非近英儁之士也但能勤而审察去虚取实各得州郡之最而用之则民无多少皆足治矣孰云无贤夫良玉未剖与瓦石相类名骥未驰与驽马相杂及其剖而莹之驰而试之玉石驽骥然後始分彼贤士之未用也混於凡品竟何以异要任之以事业责之以成务方与彼庸流较然不同昔吕望之屠钓百里奚之饭牛甯生之扣角管夷吾之三败当此之时悠悠之徒岂谓其贤及升王朝登霸国积数十年功成事立始识其奇士也於是後世称之不容於口彼瓌伟之材不世之杰尚不能以未遇之时自异於凡品况降此者哉若必待太公而後用是千载无太公必待夷吾而後用是百世无夷吾所以然者士必从微而至着功必积小以至大岂有未用而已成不用而先达也若识此理则贤可求士可择得贤而任之得士而使之则天下之治何向而不可成也然善官人者必先省其官官省则善人易充善人易充则事无不理官烦则必杂不善之人杂不善之人则政必有得失故语曰官省则事省事省则民清官烦则事烦事烦则民浊清浊之由在於官之烦省案今吏员其数不少昔民殷事广尚能克济况今户口减耗依员而置犹以为少如闻在下州郡尚有兼假扰乱细民甚为无理诸如此辈悉宜罢黜无得习常非直州郡之官宜须善人爰至党族闾里正长之职皆当审择各得一乡之选以相监统夫正长者治民之基基不倾者上必安凡求贤之路自非一途然所以得之审者必由任而试之考而察之起於居家至於乡党访其所以观其所由则人道明矣贤与不肖别矣率此以求则庶无愆悔矣其五恤狱讼曰人受隂阳之气以生有情有性性则为善情则为恶善恶既分而赏罚随焉赏罚得中则恶止而善劝赏罚不中则民无所措手足而怨叛之心生是以先王重之特加戒慎夫戒慎者欲使治狱之官精心悉意推究事源先之以五听参之以证验妙覩情状穷鉴隐伏使奸无所容罪人必得然後随事加刑轻重皆当赦过矜愚得情勿喜又能消息情理斟酌礼律无不曲尽人心远明大教使获罪者如归此则善之上也然宰守非一不可人人皆有通识推理求情时或难尽唯当率至公之心去阿枉之志务求曲直念尽平当听察之理必穷所见然後拷讯以法不苛不暴有疑则从轻未审不妄罚随事断理狱无停滞此亦其次若乃不仁恕而肆其残暴同民木石专任捶楚巧诈者虽事彰而获免辞弱者乃无罪而被罚有如此者斯则下矣非共治所寄今之宰守当勤於中科而慕其上善如在下条则刑所不赦当深思远大念存德教先王之制曰与杀无辜宁赦有罪与其害善宁其利淫明必不得中宁滥舍有罪不?害善人也今之从政者则不然深文巧劾宁致善人於法不免有罪於刑所以然者非皆好杀人也但云为吏宁酷可免後患此则情存自便不念奉公守法如此皆奸人也夫人者天地之贵物一死不可复生然楚毒之下以痛自诬不被申理遂陷刑?者将恐往往而有是以自古以来设五听三宥之法着明慎庶狱之典此皆爱民甚也凡伐木杀草田猎不顺尚违时令而亏帝道况刑罚不中滥害善人宁不伤天心犯和气也天心伤和气损而欲隂阳调适四时顺序万物阜安苍生悦乐者不可得也故语曰一夫吁嗟王道为之倾覆正谓此也凡百宰守可无慎乎若有深奸巨猾伤化败俗悖乱人伦不忠不孝故为背道者杀一励百以清王化重刑可也识此二途则刑政尽矣其六均赋役曰圣人之大宝曰位何以守位曰仁何以聚人曰财明先王必以财聚人以仁守位国而无财位不可守是故五三以来皆有征税之法虽轻重不同而济用一也今逆寇未平军用资广虽未遑减省以恤民瘼然令平均使下无匮夫平均者不舍豪强而徵贫弱不纵奸巧而困愚拙此之谓均也故圣人曰盖均无贫然财货之生其功不易织絍纺绩起於有渐非旬日之间所可造次必须劝课使预营理绢乡先事织絍麻土早修纺绩先时而备至时而输故王赋获供下民无困如其不预劝戒临时迫切复恐稽缓以为已过捶扑交至取办目前富商大贾缘兹射利有者从之贵买无者举之与息输税之民於是弊矣租税之时虽有大式至於斟酌贫富差次先後皆事起於正长而系之於守令若斟酌得所则政和而民悦若检理无方则吏奸而民怨又差发徭役多不存意致令贫弱者或重徭而远戍富强者或轻使而近防守令用怀如此不存恤民之心皆王政之罪人也令百司习诵之其牧守令长非通六条及计帐者不得居官

後周明帝武成元年六月以霖雨诏百官上封事车骑将军左光禄大夫乐逊陈时宜一十四条其五切於政要其一崇治方曰窃惟今之在官者多求清身克济不至惠民爱物何者比来守令年期既促岁责有成盖谓猛济为贤未甚优养此政既代後者复然夫政之於民过急则刻薄伤缓则弛慢是以周失舒缓秦败急酷民非赤子当以赤子遇之宜在舒疾得中不使劳扰顷承魏之衰政人习逋违先王朝宪备行民咸识法但可宣风正俗纳民轨训而已自非军旅之中何用过为迫切至於兴邦致治事由德教渐以成之非在仓卒窃谓姬周盛德治兴文武政穆成康自斯厥後不能无事昔申侯将奔楚子诲之曰无适小国言以政狭法峻将不汝容敬仲入齐称曰幸若获宥及於寛政然关东诸州沦陷日久人在涂炭当慕息肩若不布政优优闻诸境外将何以使彼劳民归就乐土其二省造作曰顷者魏都洛阳一时殷盛贵势之家各营第宅车服器玩皆尚奢靡世逐浮竞人习浇薄终使祸乱交兴天下丧败比来朝贵器服稍华百工造作务尽奇巧臣诚恐物逐好移有损政俗如此等事颇宜禁省记言无作淫巧以荡上心传称宫室崇侈民力雕弊汉景有云黄金珠玉饥不可食寒不可衣雕文刻镂伤农事者也锦绣纂组害女红者也以二者为饥寒之本源矣然国家非为军戎器用时事要须而造者皆徒费功力损国害民未如广劝农桑以衣食为务使国储丰积大功易举其三明选举曰选曹赏録勲贤补拟官爵必宜与衆共之有明扬之授使人得尽心如覩白日其材有升降其功有厚薄禄秩所加无容不审即如州郡选置犹集乡闾况天下选曹不取物望若选置州郡自可内除此外付曹铨者既非机事何足可密人生处世以荣禄为重修身履行以纂身为名然逢时既难失时为易其选置之日宜令衆心明白然後呈奏使功勤见知品物称悦其四重战伐曰魏祚告终天睠有德而高洋称僭先迷未改拥逼山东事切肘腋譬犹棊刼相持争行先从若一行非当或成彼利诚应舍小营大先保封域不宜贪利在边轻为兴动捷则劳兵分守败则所损已多国家虽强洋不受弱诗云德则不竞何惮於病唯德可以庇民非恃强也夫力均势敌则进德者胜君子道长则小人道消故昔之善战者先为不可胜以待敌之可胜彼行暴戾我则寛仁彼为刻薄我必惠化德泽旁流人思有道然後观衅而作可以集事其五禁奢侈曰按礼人有贵贱物有等差使用之有节品类之有度马后为天下母而身服大练所以率下也季孙相三君矣家无衣帛之妾所以励俗也比来富室之家为意稍广无不资装婢隶作车後容仪服饰华美眩曜街衢仍使行者较足路人倾盖论其输力公家未若介胄之士然其坐受爵赏有踰攻战之人纵令不惜功费岂不有亏清德必有储蓄之余孰与务恤军士鲁庄公有云衣食所安不敢爱也必以分人诗言岂曰无衣与子同袍皆所以取人力也又陈事上议之徒亦应不少当有上彻天听者未闻是非陛下虽念存物议欲尽天下之情而天下之情犹为未尽何者取人受言贵在显用若纳而不显是而不用则言之者或寡矣

宣帝昏暴滋甚京兆郡丞顔运乃舆榇诣朝堂陈帝八失一曰内史御正职在弼谐皆须参议共治天下大尊比来小大之事多独断之尧舜至圣尚资辅弼比大尊未为圣主而可专恣巳心凡诸刑罚爵赏爰及军国大事请参诸宰辅与衆共之二曰内作色荒古人重诫大尊初临四海德惠未洽先捜天下美女用实後宫又诏仪同以上女不许辄嫁贵贱同怨声溢朝野请姬媵非幸御者放还本族欲嫁之女勿更禁之三曰天子未明求衣日旰忘食犹恐万机不理天下拥滞大尊比来一入後宫数日不出所须闻奏多附内竖传言失实是非可惧事由宦者亡国之徵请准高祖居外听政四曰变故易常乃为政之大忌严刑酷罚非致治之弘规若罚无定刑则天下皆惧政无常法则民无适从岂有削严刑之诏未及半祀便即追改更严前制政令不定乃至於是今宿卫之官有一人夜不直者罪至削除因而逃亡者遂便籍没此则大逆之罪与十杖同科虽为法愈严恐人情愈散一人心散尚或可止若天下皆散将如之何秦网密而国亡汉章疎而祚永请遵轻典并依大律则亿兆之民手足有所措矣五曰高祖斵雕为朴本欲传之万世大尊朝夕趋庭亲承圣旨岂有崩未逾年而遽穷奢丽成父之志义岂然乎请兴造之际务从卑俭雕文刻镂一切勿营六曰都下之民徭赋稍重必是军国之要不敢惮劳岂容朝夕徵求唯供鱼龙烂漫士民从役只为俳优角抵纷纷不巳财力俱竭业业相顾无复聊生凡此无益之事请并停罢七曰近见有诏上书字误者即治其罪假有忠谠之人欲陈时事尺有所短文字非工不密失身义无假手脱有舛谬便陷严科婴径尺之鳞其事非易下不讳之诏犹惧未来更加刑?能无钳口大尊纵不能采诽谤之言无宜杜献书之路请停此诏则天下幸甚八曰昔桑榖生朝殷王因之获福今玄象垂诫此亦兴周之祥大尊虽减膳撤悬未尽销谴之理诚愿谘诹善道修布德政解兆民之愠引万方之罪则天变可除鼎业方固大尊若不革兹八事臣见周庙不血食矣帝大怒将?之内史元岩绐帝曰运知书奏必死所以不顾身命者欲取後世之名陛下若杀之乃成其名也帝然之因而获免翌日帝颇感悟召运谓之曰朕昨夜思卿所奏实忠臣先皇明圣卿数有规谏朕既昏暗卿复能如此乃赐御食以罢之隋高祖时柳彧为治书侍御史见上勤於听受百寮奏请多有烦碎彧上疏谏曰臣闻自古圣帝莫过唐虞象地则天布政施化不为丛脞是谓钦明语曰天何言哉四时行焉故知人君出令诫在繁数是以舜任五臣尧咨四岳设官分职各有司存垂拱无为天下以治所谓劳於求贤逸於任使又云天子穆穆诸侯皇皇此言君臣上下体裁有别比见四海一家万机务广事无大小咸关圣听陛下留心治道无惮疲劳亦由羣官惧罪不能自决取判天旨闻奏过多乃至营造细小之事出给轻微之物一日之内酬答百司至乃日旰忘食夜分未寝动以文簿忧劳圣躬伏愿思臣至言少减烦务以怡神为意以养性为怀思武王安乐之义念文王勤忧之理若其经国大事非臣下裁断者伏愿详决自余细务责成所司则圣体尽无疆之夀臣下蒙覆育之赐也上览而嘉之

历代名臣奏议卷二十六








○上廵撫陳公治盜議 【 治礦盜】

嘗觀民之為盜。有侵漁迫於外。飢寒切於身。勢不得巳而為之者。亦有無賴惡少。不事生業。習於下流。得巳而為之者。是人也豈其天性有異於人。惡生好死而樂為之者。良以上無美政。而因以失其良心。下無法守。而漸以成夫偷俗故爾。是故古之明王、每急於安撫懷來之實、以養其樂生之心、不懈於提撕警覺之令、以攝其放曠之氣、故風俗淳厚、而盜警不作使為治者不務乎安輯保育之勤、而惟事乎攻擊捕滅之術。激而群聚不逞、弄兵潢池、雖布武宣威、以成平剿之功、而良民茶毒亦慘矣、豈為政之上策也哉、邇者竊礦之兇。俱巳授首。未起之黨。皆為寒心。此正平定安輯之時。不宜深求過計以激其反側。而興其擾攘也。何以言之、戡定亂略之後。而猶督捕之急。可以致吏承風悅上以立名。可以致捕者因之為奸。可以致民不得其死者多可以致故黨疑懼而不自安所當慮者在此夫郡縣之吏。皆觀望於上司之意向而為之也。使一賊之剋。而功賞之頓加。一策之得。而顏色之遽及。因以市譽。因以進秩。相效而起。奔赴恐後。仗劍率眾。四搜於山澤萑葦之間。無虗日矣。嗟乎。盜賊橫行之日。為之殊可以勵功勸眾。而安平之後。寔生煩擾爾。故曰可以致吏承風悅上以立名。夫捕盜之令。雖出於官府。而執兵驅捕。則藉於民快。此等小人。惟利是計。使在上者不此為急。則刑罰清明。良惡區別。彼固不得緣之為奸。一或偏重。而惟賊之是得。則死生真偽。由彼是任。指攀無辜。搜撿財產。肆行而無忌矣。故曰可以使捕者因之為奸。夫禁盜所以安民也。盜得其真民斯乃安。風聞而捕者。無為盜之實。妄攀而捕者。無可據之賍。挾讐而捕者。多所誣之罪。非以安之。實以禍之矣。况鷹鸇狼虎之吏。惟欲多所捕獲。大張聲勢。以要奇功。上司隔遠。一時不得躬訊。祗憑巧文。不知欺蔽真正之賊一而良善之民十犴狴如海。玉石俱焚。貧弱之家。無所控訴。豈不哀哉。故曰可以致民不得其死者多。夫治盜之要。殲其渠首。解宥黨與。不直人心易安。亦且地方省事。此古今不易之道也。今大寇既平。宜稍示休靜。以安餘黨。失此弗圖。更加嚴治。則郡縣捕廵之吏。豈能一一斟酌事機。根連蔓結窮極瑕隙。激而成變。勢亦或有。海翁之於鷗鳥。非必畢羅彈射之加也。一有欲取之意。巳駭翔而不下矣。况靈於鷗者。而尤親觸其必死之機。有不駭而變者乎。故曰可以致故黨疑懼而不自安。嗟乎。今山東之所患者。其勢兇志繆。未有大於礦徒者也。聚之則千百成群。不敢逼捕。散之則一夕解遁。莫可踪跡。以愚計言之。當以不治之法治之。則不期靖而自靖矣。何以言之、此徒之所欲者礦而已此是塞實正本之言使洞無可入之隙彼何所利而為之故首當責實於塞洞。凡塞洞之法不一。有以泥塗於棘茨之上者。有以巨石加灰泥者。有以堅築土壤者。此雖費工。可以經久。不得易開。今之塞洞者一切苟簡為之。惟填巨於洞口。雜以小石補罅而巳。故礦徒之來。一時可開。彼知利可易得。故風行電掣。三兩日夜。其事就矣。比及官府知而捕之。彼巳得利而散。故曰首當責實於塞洞。夫今礦徒多四方來者必得近礦之家以為住歇之處斯蹤踪隱蔽。紏聚可成。不然則易於敗露。彼烏敢肆然為之甲保之法除盜安民之要策也施于此等處所更有速効故□當保察於近礦之民使之十家為保。保有長。十保為總。總有保正。使一保之中。各相覺察。但係面生可疑之人。必要追求所來之自。使之不得潛避為奸。有司仍委公平廉能之吏。不時廵察以提撕警覺保甲之眾。如此。則礦徒既不得與近礦之民相緣為奸。而礦洞又不得一時可以易開。則竊礦之心。漸以自阻。而捕治之吏。可以不用矣。故曰次當保察於近礦之民。漢渤海多盜。郡吏不能平。宣帝拜龔遂治之。遂曰民之為盜。困於飢寒。而吏不恤故爾。臣請有以安之。至郡罷捕盜吏。與民休息。諸持鋤耰者勿問。於是賣劍買牛、賣刀買犢、而為良民、所謂以不治之法治之。則不期靖而自靖者此也。今之議者曰、民間有弓矢之便。長鎗之利。故民易以為盜。欲嚴法令以禁之。非官司不得造作。愚竊以為計之過者矣。弓矢矛鋌之利。民賴以衛家禦變也漢廷久巳議之矣而猶為此論欲以禁之者真不學可笑之人也百姓不得具於平時一旦值有寇盜之警不過束手就執而已是盜賊玩禁而得以恣行。良民窘束而反以受禍。令之不善。無過於此。况民之為盜。由其有不得樂生之心。不在於蓄有兵器之利。使其生樂矣。雖百千有利。彼亦知愛其死而不為。使不得其生之樂。則凡可以苟延生命。無所不為矣。鋤耰之夫。斬木揭竿。亦可以亡秦。又何必待於長鎗利戟。而後為之哉。漢公孫弘言於武帝曰。十賊彍弩。百吏不敢前。臣愚以為禁民挾弓弩便。帝下其議吾丘壽王對云。且弘所以為禁者。為盜賊以之攻奪也。攻奪之賊。知死而猶為之者。大奸之於重誅。固不避也。臣恐邪人挾之而吏不能止。良民以自備而抵法禁是擅賊威而奪民救也帝以難弘、弘詘服、是弓弩長鎗之禁。便於刼賊。而不便於良民。古今之所同然者如此。嚴令禁之。似所不可。大抵事勢之變。懸于機。緩急輕重毫末之差。而機隨以低昂。事因之成敗。其關係於政也大矣。固不可不熟思審處。以求適當其機也。若夫詳其術以止盜。而捕不宜急。宣其惠以恤民。而兵不必禁。此正今日事機之會也。

皇明經世文編卷之一百四十九終








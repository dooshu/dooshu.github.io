○赠饶平令曹先生

炎方信巨丽。海峤弥光辉。冲波迅交属。断岫崪相围。铜乳隐云穴。金膏被石碕。青林互缭绕。玉草竞芳菲。岭戍接丹徼。县斋当翠微。褰开尽洲岛。偃卧同岩扉。高阁祗自闭。鸣琴方独挥。灵境邈难测。异人游岂稀。虗无翡翠葢。髣髴芙蓉衣。安邑傥可累。吾将从此归。

【卧子曰不入浅易之调而自然纯雅】

【辕文曰似江淹】


○倭夷容留叛逆糾結入寇疏 【 倭夷】

臣聞東南之倭寇。猶西北之匈奴。狙詐猛勇。強不可禦。乘風迅速。來不可測。故我朝備倭。北自山東。南抵閩廣。規畫經制。不减西北。且嚴通番下海之禁。明十年一貢之規。使常修舉不失。豈有邊患。但數十年來事皆廢弛。番商海寇。俱至浙洋。寧紹蘇杭。奸宄射利之徒。接濟交通。勾引貿易。自嘉靖二年、宋素卿入擾之後、邊事日隳、遺禍愈重、閩廣徽浙、無賴亡命、潛匿倭國者、不下千數、居成里巷。街名大唐。有資本者則紏倭貿易。無財力者則聯夷肆刼。巨室為之隱護、官府惟務調停、日就月將、年深歲積識者固知有今日之變矣、臣詢訪在海賊首、約有百人、其雄狡著名者、徽州王五峰徐碧溪徐明山、寧波毛海峰徐元亮漳州沈南山李華山、泉州洪朝堅、皆廣布奸細、包藏禍心、計筭則未能就擒。捕急則遁逃無跡。雖恃海洋遼闊亦由倭國為之淵藪也節據被虜在倭止?帚人、供稱日本酋長、請有入貢勘合、得行則利歸於上。今各倭私自貿易。利歸於下。彼中酋長。甚是不樂。嘗禁各倭不許東犯。昨刼黃巖去者。多被擒殺。今春關隘亦加嚴禁。曾追回倭船二十餘隻。并審擒獲賊首李哪噠亦稱渠魁沈南山等安住。倭國分遣其黨同倭入寇。此輩不除。海無寧日。若差人曉諭國王。定將各逆并島夷剿逐。此雖得於賊虜之口。未可輕信而國王感恩慕義之心。亦豈盡無。查得永樂年間、倭夷入貢。又有倭寇犯邊。令來使追捕。得倭賊若干。許以彼國之法治之。以次蒸死。數十餘年。海洋平靜。海道副使李文進、屢次議呈、欲臣具請特旨、或北行朝鮮。南行琉球。轉諭彼國。及令布政司咨行、述其許貢之由。勉以藩屏之義。令將中國逋逃。盡搜起發。嚴禁各島。不得出關。庶使賊勢日孤。兵力可逞。但恐夷性叵測、國體攸關、未敢遽陳、即今警變異常、正多方圖濟之日、伏乞敕下禮兵二部、再加查酌擬議、務求事體穩便、特為題請施行、

公奏疏甚多其家巳失梓板索於公曾孫子彥孝廉得其殘本數卷至廵撫雲中以後皆失之矣故不載容別查以補

皇明經世文編卷之二百八十三終








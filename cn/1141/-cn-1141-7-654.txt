逢武昌孟孝廉兼忆王山长怀人二广文时并将赴公车

二十年前见文字，气作长河捲平地。
二十年后看眉宇，皎如玉树凌孤屿。
江亭把臂心胸开，系舟斗酒相徘徊。
探怀自具五色笔，置身岂少黄金台。
气结肠回说不得，清秋鸿雁飞南北。
洞庭波阔九嶷深，彼美何由见颜色。
郑虔莫恨老青毡，司业年来乏酒钱。
相逢为道相思处，白鹭洲边乌桕树。



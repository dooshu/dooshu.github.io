○禁奏祥瑞诏

朕以菲德，祗膺大宝，深求理本，将致时雍。以慈惠恭俭为休徵，以人和年丰为上瑞，夙夜思省，无以过之。至於嘉颖连理之祥，飞禽走兽之异，出於邦国，来献阙庭。虚美推功，非予所尚。岁晏奉陈於清庙，元正列上於大朝，探讨古今，亦无明据，恭惟灵圣，岂俟荐闻。事非经通，理当厘正，庶使溥天之下，知予务实之心。其诸应有三等祥瑞，并不得更有闻奏，亦不要申牒所司。其腊飨太庙，荐献太清宫，并元日受朝，奏祥瑞仪主宜停。


○第二表

沙门元奘言：伏奉恩敕，除僧等依俗法推勘条章，喜戴之诚，莫知准譬。窃寻正法隆替，随君上所抑扬；彝伦薄厚，俪元风以兴缺。自圣运在，明皇执粹，甄崇道艺，区别元儒。开不二之键，广唯一之辙，写龙宫於蓬阁，接鹫壤於神皋。俾夫钟梵之声，洋溢区宇，福善之业，濯沐黎氓。实法门之嘉会，率土之幸甚。

顷为僧徒不整诲驭乖方，致使内亏佛教，外犯王法。一人获罪，举众蒙尘，遂触天威，令依俗法，所期清肃，志在惩诫。僧等震惧，夙夜惭惶。而圣鉴天临，仁泽昭被，笃深期於元妙，掩纤垢於含宏，爰降殊恩，释兹严罚，非其人之足惜，顾斯法之可尊。遂令入网之鱼，复游江汉；触笼之鸟，还杳冥。法水混而更清，福田卤而复沃。僧等各深荷戴，人知自勉，庶当励情去恶，以副天心，专精礼念，用答鸿造。伏愿皇帝皇後以绍隆之功，永凝百福，乘慈悲之业，端拱万春，震域缔祥，维城具美，不胜舞跃感荷之至，谨重附表陈谢以闻。轻黩冕旒，伏增惶恐。


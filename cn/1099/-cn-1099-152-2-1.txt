○郊祀論上 【 天地分合】

臣少有志古禮、常論郊祀、其言曰、天地分祭合祭之議久矣、愚請折諸孔子、孔子贊易曰、大哉乹元、至哉坤元、在禮曰郊社禘嘗、尊無二上、巍巍上帝、與皇地示並列、既非所以尊天、蕩蕩皇地示、厭于上帝而不得獨全其尊、又豈所以、尊地哉、雖然孔子贊易曰、乹天也、故稱乎父、坤地也、故稱乎母、在禮王者父事天。母事地、宜若可以合祀然。夫天地絪縕。以氣化也。男女媾精。以形化也。上帝皇地示之尊。豈若父母之夫婦牉合邪。或疑分祀天地。周禮文繁也。夏殷而上。其禮簡質。今無所于稽。安知其不合祀哉。夫唐虞秩宗典三禮、與周禮大宗伯、掌建邦之天神人鬼地示之禮、以佐王建邦國。先後一揆。天地合祀則凟矣。臣昔所論著云爾。嘗語友人李承勛。莫能難也。而戒臣持論太早。自信太過。言若逆臣耳者。厥後臣學頗進。益知義理無窮。不敢傲然自賢。又從而考　周禮大宗伯以禋祀祀昊天上帝。以實柴祀日月星辰。以槱燎祀司中司命　伯雨師。皆序天神也。以血祭祭社稷五祀五嶽。以貍沈祭山林川澤。以疈辜祭四方百物。皆序地示也。初未嘗言皇地示。考諸尚書。丁巳用牲于郊。牛二。祀天也。越翼日戊午乃社于新邑。牛一羊一豕一。祭社稷也。亦未嘗及皇地示。湯之伐夏也。昭告于上天神后。武王底商之罪、告于、皇天后土。亦未嘗及皇地示。臣又徧考傳記曰。祀帝于郊。所以定天位也。祀社于國所以列地利也。且郊特牲而社稷大牢。于郊。曰大報焉于社曰羙報焉。兆于南郊。就陽位也則曰郊以明天道。君南鄉于北牗下。答陰之義也則曰社以神地道而終之曰尊天而親地也。亦皆不言皇地示。周禮封人設王社壝大祝建邦國。先告后土。古人造字。地土也。社土示也。諸儒釋社曰。五土之神。故以社為小。而欲別立北郊祭地以對。南郊祀天其言無所考證。且五土者。各止山林川澤。丘陵墳衍原隰而言也。后土者。總大地全體而言也。乃知皇地示。即后土異稱。如昊天上帝。一稱天皇大帝也。其名本出緯書。而禮家因以南北二郊對。此亦緯書而禮家引之以釋經傳耳。按周禮大司樂。凡樂圜鐘為宮。黃鐘為角。太簇為徵。姑洗為羽。靁鼓靁鼗。孤竹之管。雲和之琴瑟。雲門之舞。冬日至于地上之圓丘奏之。若樂六變。則天神皆降。可得而禮矣。凡樂函鐘為宮太簇為角。姑洗為徵。南宮為羽。靈鼓靈鼗。孫竹之管。空桑之琴瑟。咸池　舞夏日至于澤中之方丘奏之若樂八變。則地示皆出。可得而禮矣。說者誤解冬至祀天于圜丘。夏至祭地于方澤。此南北郊之議。所自出也。不知聖經總言神祗。各以類應。故曰天神皆降。地示皆出。求天神當于陽生。求地示當于陰生。凡神皆壇其象圜凡示皆坎其象方。經又言凡祀神示者。以冬日至致天神人鬼。以夏日至致地示物?甶儿??。亦泛言陰陽感格之道。非專謂冬至夏至日也。以經考之。六經皆無南北郊。惟此一章。又出于諸儒之誤訓。其不足徵也明矣。况大司樂分樂之言。後世皆莫能曉其義。止當闕疑闕殆。故曰盡信書。不如無書。祭法謂燔柴于泰壇祭天也。瘞埋于泰祈。祭地也。用騂犢。凡傳記言南北郊者。亦惟此一章。按周禮陽祀用騂牲陰祀用黝牲。今槩言騂犢。附會顯然。以經正傳之訛。則言南北郊者。無足徵矣。復請折諸孔子曰。郊社之禮所以祀上帝也。朱子釋曰。郊祀天。社祭地。不言后土。省文。胡氏又謂古者祭地于社。猶祀天于郊。後世不當崇地抗天。周禮禋祀昊天上帝。血祭社稷。而別無地示。四圭有邸。舞雲門祀天雨圭有邸舞咸池祭地而別無祭社。則以郊對社可知矣。臣所考郊祀禮制。聖經賢傳皆可徵。但禮必有義。臣求之而未得也。虗中以俟之。葢學不可以不思。而思之道。貴乎切近。貴乎優游。不可強迫也。其後臣學鞭辟近裏。天聰明若有開者。始悟人稱上天下地者。皆狥名言未造實際者也。天地渾是一體。正如我身。上帝至靈。正如我心百神如我身。百體魂魄后土亦我體魄之大者耳。人之靈安得有二也。此語甚迂議禮之家所不貴故楊震謂天知地知子知我知、而程子曰天地無二知淵哉言也、豈惟天地一體人與天地亦渾然同體、形骸雖各間隔、而一氣相貫通、人但知軀殼內是吾身、而不知通宇宙是吾身、故好名好勝、作好作惡、種種私妄、緣軀殼生若天地萬物一體、則能廓然無我、痒痾疾痛、舉切吾身矣、地不可以對天、故以社配郊則可、以北郊對南郊、則大不可、惟心無對。上帝至尊、豈有對邪、　聖質高明、試以臣言默加體騐、將洞然貫天人矣、地不可與天對、夏至亦不可與冬至對、聖人扶陽抑陰、一陽之始生也、聖人重之、故曰復其見天地之心乎。亦是訓詁若有對、則是復見天心、姤見地心也、貞下起元、在一歲冬至子月為復、在一日夜半子時為復、在人心靜中養出生生善端也、是故聖人之學、在求仁、而求仁之功、在主靜、今夫制律者、候黃鍾、治曆者、正日躔、皆始于冬至也、臣今所見如此、昔者蘧伯玉行年五十、而知四十九年之非行年六十、而六十化、未嘗不始于是之而卒以為非也、今臣生四十八年矣、尚覬有進、安知後之視今、不猶今之視昔乎、孔子曰、夏禮吾能言之、杞不足徵也、殷禮吾能言之、宋不足徵也、聖人之心、其慎重也如是、矧我　皇上孝子慈孫之心哉、臣不肖又安敢縱言及于禮哉


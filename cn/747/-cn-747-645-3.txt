○对宪宗论朋党

臣历观自古及今，帝王最恶者是朋党。奸人能揣知上旨，非言朋党，不足以激怒主心，故小人谮毁贤良，必言朋党。寻之则无迹，言之则可疑，所以构陷之端，无不言朋党者。夫小人怀私，常以利动，不顾忠义，自成朋党。君子以忠正为心，以惩劝为务，不受小人之佞，不遂奸人之利，自然为小人所嫉，谮毁百端者，盖缘求无所获，取无所得故也。忠正之士，直道而行，不为谄谀，不事左右，明主顾遇则进，疑阻则退，不为他计苟安其位，以此常为奸邪所构，以其无所入也。夫圣贤合迹，千载同符，忠正端悫之人，所以知奖，亦是此类，是同道也，非为党也，岂可使端良之人，取非僻之士，然後谓非朋党也。陛下亲行尧舜之道，高尚禹汤之德，岂谓上与数千年尧舜禹汤为党？是道德同也。孔子圣人也，颜回已下十哲，希圣者也，更相称赞，为党乎？为道业同乎？且仲尼祖述尧舜，宪章文武，又曰“吾不复梦见周公”，远者二千年，近者五百年，岂谓之党？是圣人德行同也。後汉末，名节骨鲠忠正儒雅之臣，尽心匡国，尽节忧时，而宦官小人，憎嫉正道，同为构陷，目为党人，遂起党锢之狱，以成亡国之祸，备在史册，明若日月，岂不为诫乎？诗人嫉谗佞之人曰：“敢彼谗人，投畀豺虎。”可为三复也。


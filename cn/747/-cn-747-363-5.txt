○对投诸寄判

〈得国子监称，诸胄子不亲师教，将寄之。省让其侵冒刑章，之於理，监固论不已。〉

圣人设教，克勤於学，胄子从师，罕能由礼。惟彼成均奉职，宗伯分官，将舞以持旄，俾歌诗而序齿。进而函丈，知拾紫之华；退而负墙，识满金之喻。不传其习，或失於多，嗟尔寡闻，孰云功倍？叩之忽应，则待於从容；发然後禁，何惊於格？诚宜扑作二物，吾与其进；焉用寄四夷，若斯见罚。伺行父之逐鸟，岂殆庶乎？征楚子之夺牛，理固深也。不帅之教，虽载於礼经；侵冒之刑，合归於司寇。仍为多诉，无乃厚诬。

王忠嗣

忠嗣，华州郑人。始名训。父海宾，征吐蕃战死，授尚辇奉御，时年九岁，因入见，赐今名，养禁中。试守代州别驾，以功累迁左威卫将军、代北都督，封清源县男。开元二十九年徙封河东县公，领河西、陇右，权朔方、河东，佩四将印。讨吐谷浑於墨离，平其国。李林甫忌其功，使人诬告忠嗣尝养宫中，云欲奉太子。讯验罪应死，哥舒翰请以官爵赎其罪，乃贬汉阳太守。徙汉东卒，年四十五。宝应元年追赠兵部尚书。


○與副將李如栢李如梅等書 【 火攻】

門下為王事勤勞、嚴寒遠適異國、不佞心殊懸念、昨尊意欲與沈惟敬同往平壤、具見忠勇、但將軍係大將軍親弟、又所鍾愛者、觀此知桐崗巳悉沈惟敬之虛辭特以石司馬主之故依違其間耳今欲携入虎穴明是以將軍作一孤注。緩我大兵而成彼詭遇之謀既入彀中生死難。保。此僕與令兄之所洞燭。而萬萬不可行者。進剿倭奴、令兄與僕、巳有定筭、火攻一策、尤今所亟用者、矧諸樣神器具備乎、昨面見既巳懇言、茲復再述不憚煩瑣、查得平壤形勢。東西短。南北長。倭奴在平壤者。聞我進兵。彼必嬰城固守。我以大兵圍其含毬蘆門普通七星密臺五路外。當如新議鋪鐵蒺藜數層以防突出死戰。其南面北面西面及東南東北二角。各設大將軍砲十餘位。每砲一位。須用慣熟火器手二十餘人守之。或擡運。或點放砲。後俱以重兵繼之。防護不測。每門仍設虎將一員守之。一有失悞。即時梟首。止留東面長慶大同二門。為彼出路。須看半夜風靜時。乘其陰氣凝結。火烟不散。先放毒火飛箭千萬枝入城中。使東西南北。處處射到。繼放神火飛箭。及大將軍神砲。燒者燒。薰者薰。打者打。鐵箭鉛彈雨集神火毒火薰燒。其不病而迯者。萬無是理。若迯則必走大同江。俟半渡以火器擊之。又伏精兵江外要路截殺之。必無漏網。懇重賞召敢死之士。口含解藥二丸。用新製口袋。或盛米或裝土。兼鋪柴草置於城下踰垣而進。看果真病與否。病則開門。令兵齊入。眾倭斬級、將領生擒、各有重賞、若行長玄蘓二賊尤加用心活捉留待別用此一策也平壤一平。便當整束人馬。大彰聲埶。由中路緩緩而進。且莫深入。與我只要牽制。使彼中和鳳山開城諸賊。西來堵截。即選精兵萬餘。從間道直抵王京再探王京倭奴。畏兵坐守。則一一如火攻平壤之法。先取王京以為根本。然後將鳳山各處用孫臏走魏伏馬陵之計。或截其腰或抄其後。與正兵會合。先後夾攻。又一策也。若王京西來救援。則用韓信伐魏襲安邑之計。與朝鮮將兵直據王京。復遣精騎與我正兵前後接應。使彼背腹受敵。又一策也。三策倘得著實遵行、不至違悞、則萬無不勝之理。膚見如此、惟將軍裁之、幸甚、


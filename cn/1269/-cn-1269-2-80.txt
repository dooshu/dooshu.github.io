养：阴弸于野，阳蓲万物，赤之于下。

初一：藏心于渊，美厥灵根。测曰：藏心于渊，神不外也。

次二：墨养邪，元函匪贞。测曰：墨养邪，中心败也。

次三：粪以肥丘，育厥根荄。测曰：粪以肥丘，中光大也。

次四：燕食扁扁，其志（亻）玃玃，利用征贾。测曰：燕食扁扁，志在赖也。

次五：黄心在腹，白骨生肉，孚德不复。测曰：黄心在腹，上德天也。

次六：次次，一日三饩，祇牛之兆，肥不利。测曰：次次之饩，肥无身也。

次七：小子牵象，妇人徽猛，君子养病。测曰：牵象养病，不相因也。

次八：鲠不脱，毒疾发，鬼上垄。测曰：鲠疾之发，归于坟也。

次九：星如岁如，复继之初。测曰：星如岁如，终养始也。






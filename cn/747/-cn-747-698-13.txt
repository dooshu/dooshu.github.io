○赠故蕃维州城副使悉怛谋制

敕：兵家之法，地有必争，远则汉氏之得阴山，匈奴恸哭，近则张愿之城河外，朔边底宁。乃眷维州，实为险隘，有金汤之固，居襟带之冲，没为戎疆，垂六十载。故蕃维州城副使悉怛谋，尝解辫，献其垒垣。议臣托以和盟，沮其诚款，寻令束缚，归戮虏庭，彼获甘心，且无噍类。昔常山临代，为全赵之宝符，河西绝羌，断西戎之右臂，弃兹要害，用长寇仇，至今蜀人，言必流涕。岂陈汤之专命，由匡衡之废忠。言念始谋，久罹幽枉，爰加宠赠，用慰贞魂。


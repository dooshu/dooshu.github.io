○唐故左金吾将军范阳张公墓志铭（并序）

公讳嘉祜，范阳人，相国河东公季弟。曾祖长度，光禄勋；祖後兴，赠慈州刺史；考思义，赠秦州都督。偕果行毓德，扬名养正。公挺质美秀，资性强直。生秦长晋，武毅直方，学不师授，言无宿诺，相国深器异之。弱冠武举及第，充庙辇脚，补右领军司戈，换同轨府果毅。知含嘉仓，干其出内，转伊川府折冲，时西戎不宾。北狄款塞，除鄯州别驾，未之官，拜忻州刺史，雁关之阳，人用小康矣。假银印朱绂，以旌课最，牧守宠章，自公始也。寻加朝散大夫，还并州司马，副燕公军使经略太原，节制河外。中摧後殿，ム公以辑。俄兼卫尉少卿，进副大使，恤人理剧，训戎料敌，人到於今称之。转光禄少卿。晋京上党，省方肆觐，徼巡惟警，忠公在择，拜右金吾将军，金章紫绶。当元昆为中书令，君子以为兄相弟将，一门双美。行在中蜚言，贬补阳府折冲。无何，河东自户部复左台州，乃相与登临形胜，赏乐岁月。河东有北平之役，公承制放还。洎丧哲兄，礼有加等，复除都水使者、内作副使。公规模大拙，巧思绝伦，洛斗门，咸自所创。寻授率更令。皇子并建，盛引宾僚，初拜义府司马，抵讳改棣王府。从容曳裾，优游置醴。未几，除相州刺史，（阙一字）人心讹邺守气焰。公载杖忠信，政若神明，烦苛止除，度典咸秩。特降玺书，赐紫金鱼袋。入计迁左金吾将军，州人思之，刻石纪德。公自远阙廷，垂纡天眷，感念惟昔，砥节砺名。始表才，不以私进，中令之友爱，金吾之授受，（阙四字）克（阙四字）有由焉。昊天降丧，廿九年十月甲辰，终於安邑里私第。（阙一字）远从心（阙一字）一矣。呜呼！国殄乃望，家亡其宝。言旋巩洛，祖载镐京，遗孤在疚，孀妇衔恤。悲夫！收卜从兆，以天宝元年二月甲申，迁窆东都汉原。夫人河东（阙一字）氏，先公而终，合礼也。惟公负超俗之资，多名教之乐。丧祭匍匐（阙四字）之有难犯之色，久而见托孤之心。积而能散，贵则思止，闻一以知十，由中而及外。爰自幼犀，秉训元昆，存无少违，没有过感。弗忘慎独，蕴是经（阙一字）为（阙二字）也。方散二疏之金，翻梦两楹之奠。哀哉！嗣子宝节，荼蓼惟濡，霜露（阙四字）密（阙一字）用布徽猷。铭曰：

长河演庆，中条降神。挺生恭（阙五字）或出或处，既损既益。再执金吾，复觏闺籍。云何不？而遘闵凶。（阙一字）出（阙五字）东。平首陟望，今兹密迩。天道何知？生涯到此，式踌躇（阙九字）

吴保安

保安字永固，魏州人。睿宗时为义安尉。李蒙为姚州都督，表掌书记。终彭山丞。


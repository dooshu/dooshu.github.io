○滸墅關修堤記 【 滸墅修堤】

國家以辜榷之利佐度支。關有征。舟有筭。司徒之屬奉璽書從事焉。吳之滸墅其一也吳故東南都會。而滸墅綰轂其口。關臨漕渠。有堤翼之。蜿蜒綿亘。四出九達。無論冠葢走集。商賈輻輳。而司農之粟。少府之錢。歲輸以巨億萬計。舳艫相銜。邪許之聲不絕。關之左右。皆名田上腴。水至不害。其穫自倍。饔飱租賦出其中。葢行旅所迹。歲漕所經。穡事所仰。賴是隄之重久矣。比歲淫潦。水齧隄崩。徒涉既艱。淪胥日甚一時行者負者。挽舟而過者。秉耒庤鎛而望歲者。皆顰蹙咨嗟。有司雖駴目疚心。而物力久虗。莫知為計。戶部郎澶淵董君。以萬曆丙申來領榷務。既釐剔弊蠹。修舉經呈。遐邇慕懷。至者繈屬。踰年而稅之溢于舊額者。三千金而羨。關吏請如故事。治橐中裝。君叱之去曰。奈何汗我。而議所以捐之。則以語兵備憲使曹君。曹君曰請捐之隄工為民利可乎。即輸金府藏以待庀役。而曹君為聞之中丞侍御兩臺。檄郡丞應侯長洲令江侯董其事、乃發部民二百四十家、各率丁夫、具畚鍤。塞决補罅。培薄增卑。眾志大和。並手皆作。自楓橋抵關二十里、所為隄丈二千六百有奇、如砥如庸、既崇既固、工始于某月日、訖于某月日、凡三閱月而告成、于是江侯來乞言、將石其工之始末以示永久、昔在成周關市不征。澤梁無禁。其取諸民也廉。而至于遂徑溝畛川涂澮道。遂人之所治。司險之所周。知。無不犁然備飭者則安所措費而得是葢其時鄉有委積。野有聚粟。載師有園廛縣稍之入。均人有公旬之力政。常以其不涸之財。有餘之力。典事而勸工。故人不告勞。而國不知費。其豐豫若此。余嘗聞父老言。周文襄撫吳時。繕治津梁道途以數十百計。所在廩庾皆滿間以抵無年之租熙熙乎若成周之盛世。而今則有大異不然者。賦額日廣。供億日繁。重以災沴荐臻。督逋之檄。旁午于道。當時民力尚寬巳若此耶閭閻如磬廥藏如洗有司至不能名一錢甚則學宮頹圯。經數歲而不得治。葢巳窘矣。向微董君出其餘稅。捐以予隄。則病涉苦潦顰蹙咨嗟之民。庸有極乎。葢江侯為予言。董君之司榷也。度舟筭緡。如式而止。皆躬自衡較。一不以假吏胥。稅金鎔銷解運。綜理精密。無敢有恫愒為奸利者。民間小艇。緣關往來。一無所呵禁。葢以其精明強察。燭奸杜欺。以其寬平和惠懷遠附近其嬴得過當乃大勝于競錙銖。析秋毫者。而氷蘗之操。羔羊素絲之風。又皭然自拔于脂膏之地。故能酌彼以注茲。推嬴以濟詘。上佐國家之急。而下以拯一方之艱危。躋之周行貽以永利。其有造于吳豈淺鮮哉。


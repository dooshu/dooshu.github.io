李泳


泳字子水，号兰泽。淳熙中，尝为溧水令，又为阬冶司斡官，淳熙末卒。

水调歌头

危楼云雨上，其下水扶天。群山四合，飞动寒翠落檐前。尽是秋清栏槛，一笑波翻涛怒，雪阵卷苍烟。炎暑去无迹，清驶久翩翩。

夜将阑，人欲静，月初圆。素娥弄影，光射空际绿婵娟。不用濯缨垂钓，唤取龙宫仙驾，耕此万琼田。横笛望中起，吾意已超然。

贺新郎

门掩长安道。卷重帘、垂杨散暑，嫩凉生早。午梦惊回庭阴翠，蝶舞莺吟未了。政露冷、芙蓉池沼。金雁尘昏么弦断，理馀音、尚想腰支袅。欢渐远，思还绕。

临皋望极沧江渺。晚潮平、湘烟万顷，断虹残

照。彩舫凌波分飞后，别浦菱花自老。问锦鲤、何时重到。楼迥层城看不见，对潇潇、暮雨怜芳草。幽恨阔、楚天杳。

定风波

感旧

点点行人趁落晖。摇摇烟艇出渔扉。一路水香流不断。零乱。春潮绿浸野蔷薇。

南去北来愁几许，登临怀古欲沾衣。试问越王歌舞地。佳丽。只今惟有鹧鸪啼。








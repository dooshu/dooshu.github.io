恩江桥记

永丰故割吉水地距恩江而县江出贑抚山谷间日济万余人水涨则湍悍决堤漂没不可算考诸碑志聨舟以济者自邑人王辉始也易舟而梁自邑人曾达始也置石址架木而屋之自邑令何仲温始也由元迄明中间创建修葺可得而记者十余人然是桥也啮於江涛灾於兵火作辍於官吏之代迁成之多历年所毁不踰时未有能桥以石者役重而事难也桥以石则自今邓君秉恒始邓君告余曰恒始至县木梁故在前令储曾所修也阅二载以寇毁恒鸠衆力千余金新之未三年复以兵毁窃惩前劳之可惜成功之易隳也谓是必以石而民困已甚募则病民官则无赢羡是用昏旦皇皇不敢寜处僧智元自贑至念恒拮据不遂乃感激发愤日蒲伏呼号徧告邑人邑人咸奋出豆区竹木麻枲之属受无所择积累成邱向之跨石而屋者尽易以石此江涛所不能漂兵火所不能毁者也余闻而善之工未讫邓君以迁将去父老咤惜愕眙恐弗底绩邓君为之愈亟倾槖佐成乞记之余谓恩江带城郭当孔道为民要害宋置县以来贤有司不知凡几莫能计永久邓君自木而石惫精耗力任用得人麕集响应举前人未奏之功於公私困不可为之时又不懈於垂成将去之日可谓勇且能矣推是心也於济天下何有故书之以劝来者永丰故山国多猾盗民用播迁邓君为之七年芟荒抉秽政绩多可称兹不具书君名秉恒字元固山东之东昌卫人已丑进士今以最入为行人


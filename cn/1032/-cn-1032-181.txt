贺铸　怀寄周元翁十首

周郎假沔官，我偶来沔居。

得闲定相过，谈笑沈痾袪。

俄闻戍楼角，晓引吹咿呜。

自君居湓城，恥恥一梦余。

复求若辈人，陶灶搜璠璵。

诚为天下士，岂特江汉无。

贺铸

贺铸　怀寄周元翁十首

周郎嗜茗饮，偶与吾好同。

赠行发吾宝，紫璧琱云龙。

此实太官物，分甘玉堂公。

我曹百石史，藜菽每不充。

诗人盍得尝，可以骄万锺。

愿君间一歠，千里共清风。

贺铸

贺铸　怀寄周元翁十首

周郎尘外人，冰甽立寒玉。

去我千里余，炯炯长在目。

有德且有言，可采篆缣竹。

未为造物怜，方徇斗筲禄。

司晨属群鸡，安事彼鸾鹄。

聊自况疲驽，盐车不为辱。

贺铸

贺铸　怀寄周元翁十首

周郎妙雅道，五字可人师。

许与非不严，奈何取我诗。

我诗如秋虫，徒增长年悲。

指疵固有望，逐臭得无嗤。

诗鸣人必穷，我穷岂所宜。

愿君勿阂此，晚节益经奇。

贺铸

贺铸　怀寄周元翁十首

周郎西笑时，叠寄两函书。

情亲语恳到，骨肉所不如。

妙翰骋遒放，抵突黄与苏。

黄癯曳羸筋，苏厚凝腯肤。

我於季孟间，增少损有余。

家鸡敢复道，储此橐中珠。

贺铸

贺铸　怀寄周元翁十首

周郎强仕年，药石甘苦口。

得无耗天和，汤剂御衰朽。

空华与□色，种种竟何有。

妄爱温柔乡，荡然不回首。

坐令松桂姿，凋脆等蒲柳。

幸勿易斯言，前车镜湖叟。

贺铸

贺铸　怀寄周元翁十首

周郎有史才，班马可并驱。

纷纷谗谄人，畏君笔削诛。

我恨接君晚，要亦君之徒。

沈痾积岁月，顾此留须臾。

志我圹中石，赖君文不谀。

庶乎陵谷变，名字见君书。

贺铸


◇肉刑论

《尧典》曰：「象之典刑，流宥五刑，鞭作官刑，朴作教刑，金作赎刑，怙终贼刑。」咎繇曰：「天讨有罪，五刑五用哉。」吕刑曰：「蚩尤惟始作乱，延及于平人，罔不寇贼鸱义，奸宄寇攘矫虔。苗人惟作五虐之刑曰法，杀戮无辜，爰始淫为刑劓斫黥。」案：此肉刑在于蚩尤之代，而尧舜以流放代之，故黥劓之文，不载唐虞之籍，而立刑之数，亦不具于圣人之旨也。禹承舜禅，与尧同治，必不释二圣而远则凶顽，固可知矣。汤武之王，独将奚取于吕侯？故叔向云：「三辟之兴，皆叔世也。」此则近君子有征之言矣。（《通典》一百六十八）


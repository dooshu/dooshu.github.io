○高层云词

国初睿亲王摄政，诸大臣谒见，咸行跪礼，後沿为例。华亭高谡苑太常［层云］以为尊无二上，奏言非礼，始奉旨饬禁。嗣後大臣见诸王，不得引身长跪，著为令。逮年羹尧为大将军，随营文武皆其私人，复有长跪白事慢不为礼者，不久遂败。太常风节如此，而所著改虫斋语，丁当清逸，殊不类其为人。如题画淡黄柳云：“层远碧。倒浸苍岩湿。小阁围山斜照入。一片疏红冷翠，总是江南好秋色。弄残墨。闲窗正岑寂。定回首、认烟驿。想荒池月澹沙鸥拍。菰影香，旧村何处。今夜梦轻难觅。”鹧鸪留客住云：“岭云覆遍湘江，蛮风雨，哀音断续，相对频啼残书。扁舟旅泊何处，听到滩黑林昏人倦後。凄凉似此，便声声行得，也能行否。还搔首。记峡乡空ぎ，牵船时候。和尽青猿，绝壁乱云如绣。隔水正逢游女，拾翠归来，映修篁倚袖。愁闻不了，更双衔木叶，见南飞又。”按留客住调前後结各九字，照屯田词应於第三字读，词於第五字分句，微有参差，然一气贯下，似亦无碍。


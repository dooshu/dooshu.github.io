卷十上

洪武三十五年秋七月壬午朔告祀  天地于南郊其祝文曰嗣天子臣棣敢昭告于  昊天上帝  厚土皇地祇昔我  皇考太祖高皇帝当元季之乱平定群雄受  天明命奄有天下海内又安三十余年允炆嗣登大位崇信奸回委政近侍改更祖宪戕害诸王祸机之发将及于臣臣不得已举兵清君侧之恶以为万姓请命允炆自弃于天阖宫自焚臣荷  天地眷佑身命获全军民稍安宗王大臣推臣以长臣不敢辞于六月十七日即皇帝位谨用今日敬率臣僚以玉帛牺齐粢盛庶品恭祀于  大祀殿备兹燎瘗  皇考太祖高皇帝配神臣首膺重器不遑自宁简在  帝心永惟相佑祭毕  上还御奉天殿下诏曰昔我  皇考太祖高皇帝龙飞淮甸汛扫区宇东抵西踰昆仑南跨南交北际瀚海仁风义声震荡六合曶爽阍昧咸际光明三十年问九有宁谧  晏驾之日万方嗟悼煌煌功业恢于汤武德泽广布至仁弥流少主以幼冲之姿嗣守大业秉心不顺崇信奸回改更成宪戕害诸王放黜师保委政宦竖淫佚无度天变于上而不畏地震于下而不惧灾延承天而文其过蝗飞蔽天而不脩德祸机四发将及于朕朕为  高皇帝嫡子  祖有明训朝无正臣内有奸恶王得兴兵讨之朕遵奉条章举兵以清君侧之恶盖出于不得已也使朕兵不举天下亦将有声罪而攻之者少主曾不反躬自责肆行旅拒朕荷  天地  祖宗之灵战胜攻克捣之于坝上歼之于白沟破之于沧州溃之于藁城鏖之于夹河轥之于灵壁六战而已不国朕于是驻师畿甸索其奸回庶几周公辅成王之谊而乃不究朕怀阖宫自焚自绝于  宗社  天地所不芘鬼神所不容事不可止朕乃整师入京秋毫无犯诸王大臣谓朕  太祖之嫡顺天应人天位不可以久虗神器不可以无主上章劝进朕拒之再三而不获乃俯狥舆情于六月十七日即皇帝位所有合行庶政并宜兼举一今年仍以洪武三十五年为纪其改明年为永乐元年一建文以来  祖宗成法有更改者仍复旧制刑名一依大明律科断一自洪武三十五年七月初一日昧爽以前官吏军民人等有犯除谋反大逆谋杀祖父母父母妻妾杀夫奴婢杀本使谋故杀人蛊毒魇魅毒药杀人及见提奸恶不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之一自洪武三十一年闰五月以后周齐湘代岷五府被诬陷时文武官员军民人等连累致罪者官复原职已故者文官优免其家差役武官子孙承袭民充军者复还原籍为民军发边远者仍还原卫为奴者即放宁家入官田产照数给还一递年为事煎盐买马当站及囚充递运水夫皂隶膳夫人数一体赦免各放宁家一建文年间上书陈言有干犯之词者悉皆勿论所出一应榜文条例普皆除毁一山林隐逸怀材抱德之士有司询访以礼敦请赴京量材擢用其有志尚闲逸不愿出任者具名来闻一鳏寡孤独有司依例存恤毋令失所民年七十以上及笃废残疾者许令一丁侍养其有饥寒不能自存者官为赈给一山东北平河南府州县人民有被兵能耕种者并免三年差税不曾被兵者与直隶凤阳淮安徐州滁州扬州今年秋夏税粮尽行蠲免其余直隶府州山西狭西浙江福建江西湖广两广四川云南蠲免一半其有洪武三十五年七月初一日以前拖欠一应钱粮盐课叚匹木植芦柴等项及军民所养马牛羊等项倒死并欠孳生者并免追陪其弓兵办芦柴者优免二年一河南山东北平淮南北流移人民各还原籍复业合用种子牛具官为给付一北方学校依旧开设毋致废弛一建文除授并升调文武官员仍依见职不动军官有升职事者止终本身子孙仍袭原职一各处新收勇士壮士悉放为民各安生业所设卫分并军民指挥司尽皆革去指挥千百户卫所镇抚有系民间并舍人选用者亦皆罢官放还一凡诸色人匠除轮当正班外其余一应撮工人匠俱各放回依次轮班一各处见造军器军装船只一切不急之务尽皆停罢今后有司非奉上司明文毋得一毫擅自科扰于民一自洪武三十五年七月初一日以前军官为事充军及罢闲者赦免军役复其原职亡故者子孙承袭总小旗革役充军者各复原役一北平卫分官旗军人有因公差或被拘执不得已赴京者皆免其罪一各处守城官军有系别卫调到并征进漫散军士见在他处者各还原卫所本处官司不许留难阻当其奉差守城文武官员及内官人等诏书到日俱各回京一凡军民人等男女人口有被官军拘掳者官为赎还一递年逃军并征进漫散军士藏躲山林者诏书到日为始限一月之内赴官首告免罪所在官司发回原卫所着役一抛荒田土除有人佃种纳粮外其无人佃种荒田所司取勘明白开除税粮免致包荒损民一所在城市乡村凡有骸骨有司即为收剑埋瘗毋致暴露一天下各都司卫所官军皆  太祖高皇帝恩养者奸臣迫胁调遣拒战冲冒矢石情有可悯见存者俱还原卫所其有阵亡伤故失陷病故者官则传袭其子孙旗军每户赏钞五锭户无壮丁补役遗下孤寡所司善加存恤愿依亲愿还乡者听从其便有幼男者给粮纪录出幼补役一缘海军民人等近年以来往往私自下番交通外国今后不许所司一遵洪武事例禁治一奉  天征讨将士数年以来从朕被坚执锐栉风沐雨忠勇奋发屡战屡胜翊辅武功勤劳多矣简在朕心宜速论功升赏以酬前劳于戏文帝入汉尚资恭俭之风武王绍周愿广至仁之化布告天下其体朕怀书谕世子高炽曰已于五月渡淮六月十三日渡江至京师秋毫无犯市不易肆建文君阖宫自焚诸王大臣合词劝进拒之再三而众志愈固遂于十七日具宝玺法驾由正阳门入即皇帝位诏告天下日与诸王兄弟聚语始具知建文君之过彼盖生长富贵不知  太祖皇帝创业之难肆情纵欲又为奸臣所愚侮戕害骨肉昬悖如此岂能久居天位者乎然我之所以起兵本为诛锄奸恶肃清朝廷冀其省悟改过自新岂期遽自殒绝盖亦  天地  宗社之灵所不容矣念与尔别久恐尔旦夕思忆特遣海寿报尔我即位以来谨遵  皇考成宪不敢一毫自用汝尚勉之凡百敬慎毋怠况今天下初定正当居安虑危古人有言敬胜怠者吉尔须深体斯意

○癸未脩周齐二王府宫殿二王建文废徙之后宫殿荒阤故命有司脩葺之

○命礼部凡内外诸司复旧制者皆铸印给之

○升湖广行都司都指挥同知薛鹏为河南都指挥使都指挥佥事徐义为都指挥同知镇守兖州各赐钞百锭

○升福建都指挥使郑祥为右军都督佥事

○召前北平按察使陈瑛为都察院左副都御史瑛建文中坐藩邸事谪广西故召用之

○赐天地坛奏礼官陈希道赞祝官杨显宗钞各十锭

○甲申享  太庙

○吏部言建文中改旧官制如六部尚书旧正二品升正一品又增设侍中二员正二品所属诸司旧有清吏二字皆除去户刑二部属旧十二司改为四司工部增设照磨所兵部旧设典牧所户部设赃罚库皆革罢都察院改为御史府旧设十二道改为左右两院御史止设二十八员改通政使司为通政寺旧设通政使左右通政左右参议改为卿少卿丞翰林院官旧设学士及侍读学士侍讲学士其侍读侍讲五经博士典籍侍书侍诏为属官脩撰编脩检讨为史官孔目为首领官中书舍人旧在内府别有印信于翰林非统属建文于翰林增设正官学士承旨一员在学士之上又改侍读学士侍讲学士俱为文学博士设文翰文史二馆文翰馆以居侍讲侍讲侍书五经博士典籍侍诏其侍书升正七品文史馆以居脩撰编脩检讨改孔目为典簿创置典簿厅条记而革中书舍人改为侍书以隶翰林又增设文渊阁待诏及拾遗补阙增设五军断事五军制禄仓革罢大理寺左右寺寺正寺副增置本寺首领官典簿及太常寺赞礼郎二员太祝一员光禄寺少卿旧五品升四品寺丞旧六品升五品又增设监事及司圃所改司牲司为孳牲所升其品级太仆寺寺丞旧六品升五品又改其首领官职名而升其品级又增设录事及典厩典牧二署骕騻等十八群滁阳等八牧监龙山等九十二群官鸿胪寺少卿旧从五品升正五品寺丞旧从六品升正六品又改其首领官职名亦升品级革罢司仪司宾二署而升其鸣赞序班品级行人司旧别有衙门印信于鸿胪寺非统属革罢行人司而以行人隶鸿胪寺升国子监丞为堂上官革罢学正学录增设钦天监五官监候增设选士院及应天府知候所改五城兵马司指挥副指挥为兵马副兵马升各卫经历品级又增设知事增设旗手等四十四卫武学及置锦衣卫带管优给武学所教授增置各王府宾辅伴讲伴书各布政司布政使旧从二品升正二品参政旧从三品升正三品参议旧从四品升正四品改各处提刑按察司为肃政按察司凡中外大小衙门有创革升降官员额数有增减者及所更改文武散官并合遵复旧制  上曰如切系军民利害者可因时损益既于军民利害无所关涉何用更改况前人创立制度皆有深意今行之既久无弊輙改为此其所以败亡也俱速改复旧制

○夜有二星如鸡子大其一赤色有尾出紫微西藩外西北行入文昌其一赤色有光出西北云中西北行至云中  乙酉  上谓刑部臣曰朕清内难有罪者既已伏诛无罪者各安职业而内外军民屡执无罪之人以希幸赏恶不可长速谕止之违者抵罪

○设靖江王府咨议所置咨议一员记室一员俱从七品其属官奉祠典膳各一员俱正九品典仪一员从九品

○命右军都督佥事郑祥充统兵官镇守云南云南都指挥使卢旺充左副统兵都指挥佥事欧庆充右副统兵遇有军务相机调遣俟境宁谧郑祥留掌云南都司事卢旺欧庆各就本职

○命都指挥使何清往浙江都司苏州等卫整肃兵备抚安人民

○复翰林院侍书黄淮芮善刘彦铭邹进吴均唐恕王遂吴胜鲍麟为中书舍人

○命礼部侍郎兼翰林院学士董伦致仕伦宛平人端厚质实志存利人洪武中为右春坊大学士河南布政司参政坐累谪云南建文中召还以侍郎兼学士礼遇甚厚伦重厚老成屡恳言当务睦亲不听至是年八十余  上命致仕出京数日卒

○大理寺言本寺原设左右二寺其左寺评事四员审录在京军民衙门及直隶卫所府州县刑名右寺评事八员审录在外十二布政司都司卫所府州县刑名后因二寺所设评事多寡不等所治事烦简不均将二寺评事均分六员依刑部都察院十二司道各带管直隶地方审录今吏部仍照旧制铨注于事劳逸不均命会同曹国公李景隆兵部尚书茹瑺等议之景隆等奏以为均设评事繁简适宜  上从之

○夜有二星如鸡子大其一青白色有光出帝星旁东北行入紫微西蕃内其一赤色尾迹有光出八榖东行入五车

○丙戌改谥故湘王曰献妃吴氏曰献妃遣官赍谥册及宝祭于荆州坟园王讳柏  太祖高皇帝第十一子母顺妃胡氏豫章侯胡美之女王明敏好学博闻强识攻文章尤好道家言自称紫虗子建文中有告其府中阴事者王惧阖宫自焚王年二十有八妃江阴侯吴高之女当时谥王曰戾至是  上悯其非辜诏改今谥而亲制碑于墓云

○升翰林院侍讲王景为本院学士擢吴府审理副杨士奇为编脩

○丁亥升给事中黄耕为吏科左给事中朱纮为右给事中徐奇为户科左给事中李时为右给事中欧阳以恭为礼科左给事中仝希颜为右给事中郑遂为兵科左给事中舒孟名为右给事中周璟为刑科左给事中吴让为右给事中叚子勤为工科左给事中王哲为右给事中

○复设都察院十二道以御史杨得安任江西道朱懋广东道王煜湖广道刘从政浙江道李乐狭西道俞士吉广西道张寿四川道李贞刘履节山西道罗贯徐新福建道李祥河南道王振北平道康郁山东道

○礼部言建文中改  天地坛祠祭署为南郊祠祭署山川坛籍田祠祭署为籍田祠祭署泗州祠祭署为泗宾祠祭署宿州祠祭署为新丰祠祭署又设钟山祠祭署非旧制  上命泗州宿州山川坛籍田祠祭署仍复旧制  天地坛祠祭署定为郊坛祠祭署钟山祠祭署不可罢

○夜有星如盏大青白色有尾光烛地出天市西垣外西南行入心宿

○戊子祭  太社太稷分遣官祭旗纛之神汉秣陵尉蒋忠烈之神及中山武宁王岐阳武靖王

○夜月入氐宿有星如鸡子大赤色尾迹有光出宗星南行入天市东垣

○乙丑赐周王橚钞二万一千锭

○楚王桢来朝

○庚寅赐周王橚生日礼物冠一通天犀带一彩币三十疋金香炉合各一玉观音金铜佛各一钞八千锭马四匹羊十羊□空酒百瓶

○升鸿胪寺鸣赞严朝贵为本寺右寺丞改右寺丞樊敬为左寺丞

○夜有星如盏大青白色光烛地出天苑东北行至近浊

○辛卯遣江阴侯吴高祭开平忠武王神乐观提点周原初祭北极真武之神后军都督陈旭祭汉寿亭侯之神礼部员外郎宋礼祭都城隍之神

○册宁河武顺王邓愈之女为齐王榑妃

○擢儒士曾日章为翰林院侍读升国子助教邹缉为侍讲改给事中金幼孜王洪及桐城县知县胡俨俱为检讨

○壬辰遣书召代王桂

○司礼监请如旧制铸出入精微印从之

○癸巳改封懿文皇太子第二子吴王允熥为广泽王居福建漳州府第三子衡王允熞为怀恩王居江西建昌府第四子徐王允熙为敷惠王随母吕氏居懿文陵园俱以是日行

○以滁州知州房吉首诣军门朝见泰州知州田庆协谋效顺江都县知县张本率全城归附皆升扬州府知府吏部臣言今扬州已有知府谭友德上命姑令同理府事







卷十下

洪武三十五年秋七月甲午革建文中所设河北都司湖广行都司

○吏部言建文中所改旧制如在外文职官旧制考满俱亲赴京给由建文中止令进缴牌册各处闸坝驿丞递运司狱等官旧俱三年一考建文以其非钱榖衙门徒劳往复止令申报事迹九年通考在外布政司府州县官旧考满填写纸牌攒造功迹功业须知文册三本亲赍给由建文止令造进功业文册一本纸牌一面按察司官并监察御史旧考满将任内历问刑名追过赃罚录为事迹建文以建明政事紏击奸贪荐举循良宣扬教化为风宪政绩各处巡检旧三年为满以所获盗贼军囚多寡为黜陟建文改为九年仍验其地方冲要僻静才力优劣为考核教官旧九年为满俱从合于上司考核要见所考词语送部覆考又以科举多寡为黜陟建文革去考核词语止论科举多寡今悉宜复旧从之

○乙未命都督佥事赵清往凤阳中都留守司整肃兵备抚安人民

○升致仕指挥使许义为都指挥佥事命同都指挥同知徐义守兖州

○擢上海县民周小二为巡检赐彩币二表里钞百锭蠲其徭赋三年旌其操舟从  上渡江功也

○以即位命礼部定来朝文武官员人等赏格礼部议奏文官二品三品每员钞十二锭四品五品十锭六品七品八锭八品九品六锭杂职四锭生员吏典耆民人等每人二锭武官都指挥每员钞百五十锭彩币四表里指挥并宣慰使同知副使宣抚每员钞三十锭千户卫镇抚仪卫并宣慰佥事宣抚同知副使安抚招讨每员二十五锭百户所镇抚典仗并宣抚佥事安抚同知副使佥事副招讨长官每员二十锭旗军每人五锭从之

○赐常州府江阴县致仕都指挥王恕及致仕尚书郑沂浙江左参政辛彦博按察司副使张胜等钞如例

○夜木星退犯东咸南第二星有星如鸡子大青赤色有光出垒壁阵东南行抵触北落师门

○丙申以即位遣太常寺司  朱彦真祭告  祖陵奉祀谢靖真祭告  皇陵祀丞徐镐祭寿春等王赞礼郎彭永年祭皇外祖徐王祀丞叶良贵祭高王等王赞礼郎林光赞祭滁阳王户部主事鲁谦祭秦愍王张显祭晋恭王工部主事吕谦祭鲁荒王员外郎唐鉴祭湘献王潭王道士袁用诚等祭告太昊伏羲氏至元世祖三十六陵刘真等祭岳镇海渎之神国子助教周巽祭先师孔子

○制谕前军左都督李增枝往荆州整肃兵备抚安军民节制荆州襄阳瞿塘安陆诸卫  上谓兵部臣曰朕初举义旅清君侧之恶罪止奸臣数人而已故将士入城之日市不易肆军民按堵今为众所推戴嗣承大统罪人皆已伏诛嘉与万方同乐至治比闻在京军民犹有未喻朕心者谓有复行诛戮之意转相扇惑何其愚也吾为天下君则天下之民皆吾赤子岂有害之之心且帝王刑法岂当滥及无罪尔兵部亟出榜晓谕令各安心乐业勿怀疑惧敢复有妄言惑众许诸人首告犯人处死家产给赏告人知而不告与犯人同罪

○夜月犯垒壁阵东第六星有星如弹丸大青白色尾迹有光出宗正南北行光发如鸡子大至游气有一小星随之

○丁酉封秦愍王第二女为长安郡主

○赐谷王橞乐七奏卫士三百金银枪大剑金三百两银三千两彩币三百匹钞三万锭马四匹金笼鞍辔二副岁增米三千石赏其开金川门迎驾之功也

○赐周王橚钞八万锭齐王榑二万锭

○命兵部镇江卫指挥佥事千百户总小旗李祚等三百五十八人俱升一级旌其归附功也

○复设山东东平守御千户所

○戊戌擢大理寺办事官虞文达为四川道监察御史

○以山东抚民主簿周观政为江西按察佥事前海盐典史国用为山东按察佥事建文中二人并为御史被黜至是曹国公李景隆荐之遂有是命

○吏部言凡内外官有过纪录任满当黜降者今虽更赦犹宜举以示惩  上曰朕初即位与天下更新不宜复念旧恶其悉除之

○复沈阳左右二卫初建文中改沈阳左卫为衡山护卫右卫为临安护卫至是兵部奏复旧制遂命凡天下军卫建文所改革者悉复其旧

○昏刻有星如盏大青白色有光出正西西北行约流丈余

○己亥楚王桢辞归赐以彩币二十表里钞二万五千锭其从官赐钞有差

○上以盛暑赐书在京诸王曰吾与诸弟皆  先帝子往者各在一方有一岁得一见数岁得一见者手足之情不能自己今吾承继大统诸弟早暮来聚岂不甚惬于心顾炎暑方盛举动烦劳可三日一朝用称友于之意

○命兵部金吾等卫官军任旺等七十八人先诣军门朝见者升二级后诣见者升一级

○升翰林院待诏角羊缙为本院侍读脩撰胡靖侍讲编脩吴溥杨子荣脩撰检讨郑好义编脩擢太平县儒学训导萧引高为检讨应天府儒学训导王汝玉芜湖县儒学训导张伯頴为五经博士特改子荣名荣

○庚子昼太白见于午位夜有星如盏大青白色光烛地出天仓东南行至近浊金星入太微垣右掖门月犯天囷西第一星

○辛丑  上闻奉天征讨将士以赏典未行有怨语者敕谕之曰朕举兵靖难尔辈多立功劳朕未尝忘其赏典未行盖由所司功状未上功状明而后论赏公此岂一日所能就哉昔中山武宁王从我  太祖高皇帝开拓疆土混一之功十居其九二年之后赏典方行不闻当时有一语之怨今才踰月而尔辈有后时之愤不亦过乎向战斗之际虽遇小捷咸即论报岂当大定之后乃遂忽忘尔哉已敕所司速上功状尔等所具事迹务尽详实或有谬误不实许自陈改正毋为诡妄以速愆尤庶几公道明而人心服  上视朝罢以建文多改旧制顾侍臣叹息曰只如群臣散官一事前代沿袭行之已久何关利害亦欲改易且陵土未乾何忍纷纷为此于是  天颜怆然变色既又曰凡开创之主其经历多谋虑深每作一事必筹度数日乃行亦欲子孙世守之故诗书所载后王之善必曰不愆不忘率由旧章于戒警后王必曰率乃祖攸行曰监于先王成宪此皆老成之言后世轻佻謟谀之徒立心不端以其私智小见导嗣君改易  祖法嗣君不明以为能而宠任之徇小人之邪谋至于国弊民叛而丧其社稷者有之矣岂可不以为戒乃进吏部尚书张紞户部尚书王钝谕曰卿二人久事  皇考习知典故今皆老矣其解见职务月给尚书半俸居京师视时政有戾旧制者并向朕直言之勿隐庶称属望老成之意

○壬寅敕礼部臣曰昔  太祖高皇帝封建诸王其仪制服用俱有定著乐工二十七户原就各王境内拨赐便于供应今诸王未有乐户者如例赐之有者仍旧不足者补之

○癸卯命左都督袁宇往四川云南整肃兵备抚安军民俟边境宁靖就镇守云南

○赐书岷王楩曰今遣都督袁宇赴云南整肃兵备镇抚一方凡事可与计议而行夫藩屏至重贤弟宜慎出入谨言节饮庶诸夷有所瞻仰而不负兄之所望

○命江阴侯吴高往河南狭西二都司整肃兵备抚安军民俟军民宁谧就镇守狭西

○敕前军都督府左都督李增枝曰朕命尔于荆州镇守城池提督军务随事区画务在得宜岁终图所经地里险易及军马钱粮数目以闻

○以故都指挥使高昂之子真袭父旧职为锦衣卫指挥使

○甲辰上谕群臣曰朕居藩邸时凡百姓艰苦靡不知之而数年兵兴北方之民疲劳尤甚朕所以举义者为  宗社生民之计今  宗社既安而北方之民未安吾夙夜不忘遂命前工部尚书严震直户部致事尚书王钝应天府尹薛正言等分往山西山东河南狭西等布政司巡视民瘼何弊当革何利当建速具奏来

○复设牧马千户所

○乙巳赐周楚齐蜀代肃辽庆宁岷谷韩沈安唐郢伊秦晋鲁靖江二十一王各黄金百两白金千两彩币四十匹锦十匹纱罗各二十匹钞五千锭

○木邦土官知府罕的法遣头目刁孟忿等来朝贡马及金银器赐之钞币

○丙午敕谕都督陈圭等曰今内难既平天下疲于兵旅而北方凋弊尤甚朕长子居守国中天性淳厚可属大事尔等宜悉心辅导事有利于军民者即议行之务协至公无怠无忽庶副朕委托之重

○改吏部右侍郎蹇义为本部左侍郎升郎中陈洽为右侍郎改户部右侍郎夏原吉为左侍郎兵部右侍郎古朴为户部右侍郎升署礼部事员外郎宋礼本部右侍郎兵部郎中方宾本部右侍郎改工部尚书郑赐为刑部尚书以湖广按察使黄信为都察院右副都御史升河南按察佥事刘翥为左佥都御史监察御史杨得安俞士吉俱为右佥都御史署太常寺典簿王勉为本寺左寺丞前徐府纪善端礼为右寺丞复前户部尚书郁新及工部右侍郎黄福官宥湖广按察佥事朱吉为中书舍人湖广布政司参议李至刚为通政司右通政时吉至刚皆坐累系狱  上察其非辜故用之升教授高得旸为宗人府经历用兵部尚书茹瑺荐也

○以吏部言在京诸司阙官召狭西布政司右参政戚存心四川左参政孙伯坚江西右参议戚逊浙江右参议余彦诚狭西按察使师逵副使王平佥事朱逢吉浙江按察佥事袁复襄阳府知府陈祯杭州府知府虞谦及出使按察佥事马京前兵部侍郎卢渊赴京

○升秦州卫指挥佥事彭成为狭西都指挥同知洮州卫指挥佥事苏孛罗帖木儿兰州卫指挥使王璧指挥同知宋昇旗手卫指挥同知李龙南昌卫指挥同知华哈者肇庆卫指挥同知刘庸平阳卫指挥同知俞贤大同前卫指挥佥事路福金齿卫指挥使陈浚云南左卫指挥同知高山金吾右卫指挥使卢鼎济阳卫指挥使张遂俱为都指挥佥事苏孛罗帖木儿王璧宋昇俱任狭西都司李龙华哈者俱江西刘庸广东俞贤路福俱山西陈浚云南高山河南卢鼎大宁张遂镇守宿州羽林左卫千户倪斌为本卫指挥佥事

○丁未  上谕礼部臣曰  太祖高皇帝新制大诰三编使人知趋吉避凶之道颁行岁久虑民间因循废弛尔宜申明仍令天下诵读遇乡饮则讲解如旧

○戊申命兵部谕中外诸司惟军机重务以符验给驿余并禁止

○河南舞阳县人王忠等作乱杀县官聚众据险南阳卫指挥王真领兵攻之斩贼众百二十余人生擒贼首王忠贼驱虏良民七百余口车七百余辆聚于莲花池真急往捕之获从贼王添儿等皆斩之所驱虏良民皆散遣复业事闻  上嘉赉之

○己酉  上谕兵部尚书茹瑺等曰天下官军建文时多有逃故其卫所官亦不追补宜遣给事中等官分往阅视逃亡者取丁壮补役近者限一年远者年半过期不完者罪该管官旗仍令给事中凡其境内山川险易地理远近悉绘图进来若钱粮军器舟船之类亦核实以闻

○升户科给事中梁成为本科都给事中擢监生庄亶何淮谢朝锡傅善俱为试给事中亶任兵科淮朝锡俱刑科善工科擢神策卫知事罗文贵陆悦龙江右卫知事柴履及监生唐友成陈夷钟永用黄礼杨善安徐俭王敏张潜吴訚沈懋胡亨李敏俱为监察御史

○设狭西汉中等府黄沙草凉楼梁山三岔白水嘉林硖口清桥武冈关山东河十一驿

○庚戌赐书宁王权曰吾到京即遣人将书来迎不意为阉竖胡伯颜邀之兖州虐害不胜至击去其齿焚所赍书竟不得达已将阉竖寘之极刑尚虑盗贼未息路途犹梗是以来迎之使迩日方发今闻已起程如行未远可暂还待秋凉与宫眷同来如已远则途中凡百谨慎早至相见以慰兄怀

○命礼部铸征南将军征西将军平羗将军印








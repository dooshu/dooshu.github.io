○請四川罷兵疏 【 四川罷兵】

奏為時事孔艱、用兵非計、懇乞　聖明、主持鎮靜、以保治安事、臣等近見四川撫臣喬璧星二疏、一為恭報藺卭巳獲、叛惡未擒、并陳隣酋無端狂悖暴虐、謀為不軌之狀、乞賜勦捕驅逐、以彰國法、以絕禍本事、一為隣司黨逆流禍黔蜀疏報異同、謹據實直陳差官宣諭始末、并不得巳用兵之由、懇乞　聖明垂察事、今俱奉明旨下部矣、臣等見二疏、大意謂安堯臣始而匿印未獻、今印獻而閻宗傳未擒、欲用兵剿捕、而以貴州按臣馮奕垣參疏為非黽勉同心者、此固封疆之臣、欲申天威讋遠夷、其意誠忠其氣誠銳、而臣等竊以為未可也、臣聞隹兵不祥之器、兵之所處、荊棘生焉、自古諱言之、至於馭夷。所貴蕩佚簡易。蘇軾曰、夷狄不可以中國之治治也。求其大治。必至於大亂。此非書生常談。萬世用兵馭夷之道。實無以易此。况今天下何如哉。頃邊餉告急、戶部求借太僕寺馬價明旨初許三十萬、該寺與兵部連章極口告乏姑令括老庫、及東西二庫十五萬與之、此區區十五萬者。而其苦難巳如此矣。加以處處水災、處處空竭即欲用兵　皇上試問川貴能自餉乎。抑將取之太倉乎。將再取之太僕乎。將令別省協濟乎武臣好事喜功、瞋目語難、乃其常態、如侯國弼張神武輩、利在自封、計畫未必可從、才勇未必可用也、即一二兵道不過儒臣文吏、臨敵當幾或非其所長也、則又誰與領此者乎、觀此知安奢之事亦尚可收拾後來紛紛無乃邊臣挑激也臣等竊見安氏功不可冺。而罪尚可貰印巳獻矣。崇明巳管事矣。兵巳撤。路巳通矣。即與崇明怨恨未消。讐殺未免此皆可以勿問。大都今天下事勢、如人患虗症秪宜將息、昔賈誼誚絳灌諸臣曰、毋動為大耳、其言欲繫單于之頸、笞中行說之背豈不快心、然文帝不用、而用絳灌、諭單于非南粵忍匈奴謾書之辱諭南粵以共棄細過、偕之大道、誠有味乎毋動之指也後來光武閉玉關謝西域、宋稱仁宗兵以不試為威、其指皆本於所謂以無事治天下者、况國家當多事之後、今年征倭、明年征播、生靈陷於鋒鏑、帑藏竭於轉輸、方且日尋干戈惟敵是求、孔子所謂季孫之憂、不在顓臾、而在蕭墻之內者、此勢所必至、莫謂臣等今日不言也、若必欲挑之激之、使無所容、至於不可赦乃曰吾固知其必然、惜用兵不早、惟幸其言之騐、此則非忠於為國者、諸臣必不爾、亦非臣等之所知也


○宣州昭亭山梓华君神祠记

余长庆三年，从事河中府。一夕，梦与人入官署。及其庭，望见室内有人当阳，仪卫甚伟。又一人侧坐，容饰略同。而皆隆准旱目，搦管视几，状若决事者。因疾趋及阶，拜唯而退。行及西厢，视庑下牖间，文簿堆积於大格，如今之吏舍。有吏抱案而出，因迎问曰：“此当是阴府，某等愿知禄寿几何？”吏应曰：“二人後且偕为此州刺史，无劳阅簿籍也。”余时试评事，官不期达。因自念曰：“得为郡足矣。”及出门，又见同时从事，席地而樗蒲。既寤，大异之。仿佛在目，唯所与同行者，梦中故知其姓名，是尝所游，及觉，遂忘其人。明日入公府，话於同舍。皆故为吉解曰：“君梦得郡，而又见樗蒲，君後当知主秉节临蒲州乎！”尔後每入祠庙，辄省所梦。当时屡谒河渎，及为华州，拜西岳，屋宇神像，皆非梦中所见。

前年四月，自户部侍郎出为宣州，去前梦二十年矣。五月至郡，吏告曰：“昭亭神实州人所严奉，每岁无贵贱，必一祠焉。其他祈祷报谢无虚日。以故廉使至，辄备礼祠谒。”余时方痔病，疡发於尻，不便於跪起。至秋疾愈，因谒庙下。既易公服，盥手执笏而进。及门恍然，屏上有画人，抱案而鞠躬，梦中之吏也。入庙所经历，无非昔梦。惟无同行者。及归，私以告妻子。

明年七月，得疾苦下泄，尤不喜食，暮夜辄大剧。因自称前梦，以为吏所告者，吾其终於此乎？因心祷之。既寐，又梦晨起视事如常时，将就便室，及侧门，有家吏姚桂者。附耳言曰：“左府君使人传语。”闻之心悸而毛竖，意其非常人。就室未及坐，有一人戎服捉刀，奔趋而入。视其状魁岸，面黝而加赤，不类人色，紫衣黯剥，乃昭亭庙中阶下土偶人也。未及语，余厉声问之曰：“我年得几许？”遽应曰：“得六十几。”梦中记其言。及觉，遂忘其奇数。意者神不欲人逆知其终欤？

迟明，自为文以祝神，具道所以。命儿侄持酒牢以祷。先是疾作，医言疾由寒而发，服热药辄剧。遂求医於浙西廉使卢大夫为臣，命医沈中象乘驿而至。既切脉，且言曰：“公之疾，热过而气壅，当以汤治之。”药剂以甘草犀角为主，如其言，涉旬而稍间，经月而良已。自以为必神之助，又自为文以祝神。因出私俸修庙之坏隳，加置土偶人马，垣墉之画绘者，一皆新之。大设乐以享神，自举襟袖以舞。始长庆感梦之时，绝不为五木之戏，及至江南，方与从事盛为呼卢以赌胜，至是又验云。

嗟乎！鬼神之事，闻见於经籍，杂出於传闻，其为昭昭，断可知矣。然而圣人不语者，惧庸人之舍人事而媚於神也。吴越之俗尚鬼，民有病者，不谒医而祷神。余惧郡人闻余感梦之事，而为巫觋之所张大，遂悉纪其事，与祝神之文，刊之於石。因欲以权道化黎，使其知神虽福人，终假医然後能愈其疾耳。


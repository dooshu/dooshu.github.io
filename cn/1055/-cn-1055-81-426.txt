【赐新除宣徽南院使检校太保延路马步军都部署经略安抚使判延州程戡让恩命第一表不允断来章批答〈八月八日〉】

省表具之。乃者卿数上封章，恳辞枢要。兼引年而为请，思还政以自颐。眷惟耆旧之英，诚久剧繁之任。俾增书殿之职，仍参讲席之联。是曰清优，岂忘顾遇？而进见之际，聪明未衰。乃迁使领之华，往重边陲之寄。予意所属，佥言允谐。虽冲尚之可嘉，惟成命之难止。所让宜不允，仍断来章。


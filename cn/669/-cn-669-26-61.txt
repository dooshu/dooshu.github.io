61　秦亡於嬰而莽立嬰嗣平


秦亡於嬰，而莽立嬰以嗣平，速漢之亡也。

【元圻案】趙高弑秦二世，乃立二世之兄子公子嬰爲秦王。沛公破秦至灞上，子嬰奉天子璽符，降軹道旁。事詳史記秦始皇本紀。〇王莽傳：「平帝崩，元帝世絶，而宣帝曾孫有見王五人，列侯廣戚侯顯等四十八人，莽惡其長大，曰：『兄弟不相爲後。』迺選玄孫中最幼廣戚侯子嬰，年二歲，立爲皇太子，號曰孺子。」






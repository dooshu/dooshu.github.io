○日本考畧 【 日本】

日本古倭奴國。去中土甚遠。隔大海依山島為國邑。其地東高西下。東西數千里南北數百里。九州居西為首。陸嶴居東為尾。山城居中。其國君以王為姓。歷世不易。漢時來朝者。三十餘國。歷東漢魏晉宋隋皆入貢。唐咸亨初。更號日本。　國初洪武四年。遣使臣朝貢。永樂以來。國王嗣立。皆受本　朝冊封。其地有五畿七道。以州統郡。附庸之國百餘。　國初十年一貢。由浙寧波。達于京師。其人兇狡無信。洪武中數為邊患。沿海設備倭以待之。嘉靖初自宋素卿之亂。始絕貢路矣。三十二年挾忿深入畿甸。所過劫焚。雖費朝廷百萬殲削之。然亦無大志也。萬曆二十年關白以華人篡奪山城君。併吞海外六十六島。大舉入寇。攻破朝鮮。擄王子陪臣。留兵屯駐釜山西生浦。詭詞以要中朝封貢。其實寓窺伺遼左天津之意焉。幸賴天子聖明。敕諭禁訐。萬里海防。壹戒謹備。今考其入寇之路。其西北至高麗也。必由對馬島開洋。南至琉球也。必由薩摩州開洋。順風七日。其貢使之來。必由博多開洋。歷五島而入中國。因造舟水手。俱在博多故也。若其入寇則隨風所之。東北風猛則由薩摩。或由五島。至大小琉球。而視風之變遷。北多則犯廣東東多則犯福建。若正東風猛。則必由五島。歷天堂官渡水。而視風之變遷。東北多則至烏沙門分舟?宗。或過韭山海閘門。而犯溫州。或由舟山之南。而犯定海。犯象山奉化。犯昌國。犯台州。正東風多則至李西嶴壁下陳錢分舟?宗。或由洋山之南。而犯臨觀犯錢塘。或由洋山之北。而犯青南犯太倉。或過南沙而入大江。若在大洋。而風欻東南也。則犯淮揚。犯登萊。若在五島開洋。而南風方猛。則趨遼陽。趨天津。大抵倭舶之來。??一日?在清明之後。前乎此風候不常。屆期方有東北風。若過五月。風自南來。倭不利于行矣。重陽後風亦有東北者。過十月。風自西北來。亦非倭所利矣。故防春者以三四五月為大汛。九十月為小汛。其停橈之處。焚劫之權。若倭得而主之。而其帆檣所向一視乎風。實有天意存乎其間。倭安得而主之哉。今欲禦倭。當取法于梅林公。星布水寨。截其往來。多延智士間其所親。時出哨洋撓其登岸。厚賞將士鼓其敢勇。倭縱狡悍必不能持久嶴中。以自老其師。成擒必矣。

皇明經世文編卷之二百六十七終








○授建王震魏博节度使制

门下：玉斗七星，降作帝王之子；金枝百代，生为列圣之孙。冬夏教以《诗》、《书》，春秋训以《礼》、《乐》，然后封其茅土，示以宠光。建王震，天赋明哲，气禀粹和，含日月之英华，蕴山河之瑞秀。心悬寿镜，腹贮学川，智烛不禀而自明，德车非驾而引重。信逾翦叶，名掩刻舟，九苞之凤仪赤霄，五色之麟行丹地。瑶池仙派，非百水之同流；银汉灵源，自三天而别注。况幼禀师训，生知义方，洊雷之象克明，元良之名益著。四教咸备，三善永全，喻葛藟之延长，表瓜瓞之昌炽。仁义道振，孝忠声闻，似睹卿云，如观景宿。堪膺宠擢，可赐爵封，列国之荣，暂领雄藩。宜遵故事，可授开府仪同三司守太保充魏博节度管内观察处置等使兼魏州大都督府长史，仍令所司择日备礼册命。主者施行。


○塩法疏 【 塩法】

臣過靈州花馬池、得聞二池之塩、自來不費人力煎熬夏秋晴暖、水面皚皚、如雪如霜、隨取隨足、而今課仍舊額、傷于狹矣、又鞏昌府漳西二縣、亦有塩池額課、御史王愷要發洮河岷州折銀易馬、其河西鎮番衛鎮夷所有塩池而無額課、除鎮夷塩法、該驛公用外、鎮番境內外塩池數多、獨無資于官者乎、臣愚乞勑賜一清即其已効、廣為永圖、前項塩池、若是計引重煩、不如增額為便、即行計量近年給引之數、斟酌時中之額、于雨暘乾潦之間、制多寡羸縮之節、大約可增二十萬引、引塩既定、可計課銀、每一百引、得銀二十五兩、不問客商土著。納銀二十五兩者。得引百道課銀一年。當不下二三萬兩。如遇各邊缺馬。給發買補。鞏昌鎮番地方塩池。應否照此定奪。其餘河階狄道魚河等處土塩小塩、各加禁約、不許興販、致壞課程、敢有權門勢族攙越、依律治罪、庶國用益充邊軍可無缺馬也、


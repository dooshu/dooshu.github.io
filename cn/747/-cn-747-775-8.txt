○上汉南卢尚书状

某顷以声迹幽沈，音辉悬邈，空灭许都之刺，竟乖梁苑之游，於服义而徒深，顾归仁而尚阻。今幸假涂奥壤，赴召遐蕃，越贾生赋之乡，过王子登楼之地。岂期此际，获奉馀恩，而又询刘、苑之世亲，问栾、之官族，优其通旧，降以清谈。言念古人，重难兄事。季布始拜於袁盎，萧何近下於周昌，将用比方，彼有寥落。徒迫於役，尝抱沈疴，空思韦曜之荣，莫及孔融之酒。遂不得仰沾美禄，一中圣人，歌山简倒载之欢，暗定国益明之量。草戚上道，徘徊乐乡，况蒙卫以武夫，假之骏马。前腾郢路，却望汉皋，俯缘逐逐之姿，翻阻迟迟之恋。封笺写邈，下笔难休。尚书三兄镇静上游，仪刑群後，平南让勇，征北推能。固当已注宸襟，即归台席。夫岁星降气，嵩岳生神，苟鼎饪之可逃，则天爵而何寄？伏惟特以苍生为虑也。某材诚漏薄，志实辛勤，九考匪迁，三冬益苦。引锥刺股，虽谢於昔时；用瓜镇心，不惭於前辈。倘得返身湖岭，归道门墙，粗依鸣益之馀，以奉陶之赐。则尚可濡毫抒艺，杀竹贡能，记录咎繇之谟，注解傅岩之命。庶於此日，不後他人。伏惟始终识察。


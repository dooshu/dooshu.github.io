◎黄邦泰

黄广文又曰：建安黄孝廉（理坤）为诸生时，一日出门，在路上捡票一纸，载银一百二十两。孝廉生平不苟取，而尤体恤贫寒，乃即其地坐待。及索票者至，还之，失票人喜出意外，偿以二十金。孝廉曰："余不取百二十金，而反受此二十金耶？"坚辞之去。次年元旦，往黄华山拜佛，神前香炉下忽有银一百二十两，孝廉奇之，因急募董事，如数付之，令为修庙之费。不数月，焕然一新。次年为道光戊子科，闻前途见卖题名录者，问："今科举人榜有黄理坤否？"答曰："无之，只有第六十四名是黄邦泰。"因查建安诸生，更无名邦泰者，乃于考录时更名邦泰。榜发，果中式六十四名。


○授齐州刺史充武肃军防御使朱比加检校司空制

敕。历下，名地也。司空，贵秩也。处名地而增贵秩者，非夫称推择，洽物情，焉得独受宠章，重宣王化，具官朱比，当年思立，学武有经。固忠顺之根本，以机权为枝叶。且能刺部，兼务睦邻。酌宽猛以守常，就变通而处众。为善难掩，不伐愈彰。见求福於自谋，信唯人之可召。乃行茂典，用叶公言。可依前件。


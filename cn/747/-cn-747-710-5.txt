○折群疑相论

夫相之相在乎清明，将之相在乎雄杰。清明者，珠玉是也，为天下所宝；雄杰者，虎兕是也，为百兽所伏。然清者必得大权，不能享丰富；雄者必当昌侈，不能为大柄。兼而有之者，在乎粹美而已。馀顷岁莅淮海，属县有盱眙山多眠玉，剖而为器，清莹洞澈，虽水精明冰不如也，而价不及凡玉，终不得为至宝，以其不粹也。清而粹者天也，故高不可测；清而澈者泉也，故深亦可察。此其大略也。馀尝精而求之。多士以才为命，妇人以色为命，天赋是美者，必将有以贵之。才高者，虽孟尝眇小，蔡泽折额，亦居万人之上；色美者，虽钩弋之拳，李夫人之贱，亦为万乘之偶。然不如清而粹者，必身名俱荣，福禄终泰，张良是也。择士能用此术，可以拔十得九，无所疑也。


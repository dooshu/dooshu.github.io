○與麻西泉總戎 【 清查占種教塲】

昔晁錯畫禦戎之策、終之以卒服習、言操練也、教軍塲為此而設耳、是故隊有隊所總有總所、中軍有中軍所以愚論之、操軍者不宜遽攢兵馬於一塊。搖幾旗、擂幾鼓、聲幾砲、裝塘一衝、寅集而辰遂罷也、先宜分地列隊。令各隊立其位下。每隊擇五人善射者。以一教九。隊與隊挍熟矣。而後合之于總。總與總挍熟矣。而後合之于中軍大操焉。倣武塲馬箭之法。每隊竪三把。令軍士穿盔甲。跨弓刀。馳馬而輪射之。使人與器相習。馬與人相得。猶未也。又中分各二十五人為主客。俱挽空弓。執連鞘刀。逐於一處。使知矢左則避右。刀右則避左。猶未也隊與隊逐而合之于總。總與總逐而合之於中軍。然後分主客而大戰焉。逐於閑曠之間。倐而合。倐而分。倐而止。倐而馳。倐而傾壁直驅。倐而分軍邀擊。當是時猶恐尺幅之地。不足以容吾士馬。而擬其决驟也况肯用之為禾黍之塲乎所以前人設立教塲。寬者周圍七八里。五六里、窄者亦不下一二里。原有深意而遼將弗知也。第謂搖幾旗、擂幾鼓、聲幾砲、裝塘一衝、便是操法、虛演武廳前數丈之箭道、便足完吾操事、而此外皆空閑無用之地、于是種麥焉、種蔬焉、種蒭與豆焉、而將將相傳、遂為世產、占其軍以為種地之人、占其地以妨操軍之事而一旦馳不教之人以戰、宜其披甲如負板、控馬如捉龍、弦未引而矢先落、刀未抽而指先傷、敵未見而魂魄先飛、不知天之高而地之下也、夫如是奚而不敗、此鎮自寧遠公重來占種。教塲不操一軍。各路尤而效之。十年于此矣。僕欲革者久之。仰惟老將軍廉能宿望、度越尋常、舍巳從人、不分彼此、是以不知忌諱、僣有斯查、葢不徒舉占種之敝風、從此斷革、亦欲使操軍之常套、併行改正、而以前項之操法操之所以教兵教將、曉然于練習之政。而一振其戎事也。


【论奖谕叔韶奏】

臣伏准中书扎子下本院，为右屯卫大将军叔韶进《祝圣寿歌》、《日月玄枢论》，奉圣旨，令学士院降敕书奖谕。窃以叔韶宗室之子，好学修辞，诚可嘉奖。然臣伏见玄字，自来公私文字悉皆讳避。其叔韶所进《日月玄枢论》，欲暂降付本院，略更详其文理，庶于诏辞褒劝之间，因而得以训励。今取进止。四月日学士臣欧阳某扎子。

贴黄所有奖谕敕书，未敢修撰，乞早降指挥。

内批其《元枢论》名以犯讳字，因而讽谕，使后来所撰益精。其文字更不付外，只如此降诏施行。





卷八十四·内制集卷三


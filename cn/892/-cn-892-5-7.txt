东坡书传卷七


商书


汤誓第一


伊尹相汤，伐桀，

古之君臣，有如二君而不相疑者，汤之于伊尹，刘玄德之于诸葛孔明是也。汤言“聿求元圣，与之戮力”，而伊尹曰“惟尹躬暨汤，咸有一德”。其君臣相期如此，故孔子曰：“伊尹相汤，伐桀。”太甲不明而废之，思庸而复之，君臣相安，此圣人之事也。玄德、孔明虽非圣人，然其君臣相友之契，亦庶几于此矣。玄德之将死也，嘱孔明曰：“禅可辅，辅之；不可，君自取之。”非伊尹之流而可以属此乎？孔明专蜀，事二君，雍容进退，初不自疑，人亦莫之疑者，使常人处之，不为窦武、何进，则为曹操、司马仲达矣。世多疑伊尹之事，至谓太甲为杀伊尹者，皆以常情度圣贤也。

升自陑，遂与桀战于鸣条之野，作《汤誓》。

孔安国以谓：桀都安邑，陑在河曲之南、安邑之西，汤自亳往，当由东行，故以升自陑为出不意。又言武王观兵孟津，以卜诸侯之心，而退以示弱。其言汤、武，皆陋甚。古今地名、道路，有改易不可知者，安知陑、鸣条之必在安邑西耶？升陑以战，记事之实，犹《泰誓》“师渡孟津”而已。或曰：升高而战，非地利，以人和而已。夫恃人和而行师于不利之地，亦非人情，故皆不取。

王曰：格尔众庶，悉听朕言。非台小子敢行称乱，有夏多罪，天命殛之。今尔有众，汝曰：“我后不恤我众，舍我穑事，而割正夏。”予惟闻汝众言。夏氏有罪，予畏上帝，不敢不正。今汝其曰：“夏罪其如台？”夏王率遏众力，率割夏邑，有众率怠弗协，曰：“时日曷丧？予及汝皆亡。”夏德若兹，今朕必往。

桀之恶，不能及商民，商民安于无事，而畏伐桀之劳，故曰：我后不恤我众，舍我穑事，而割正夏。夏氏之罪，其能若我何？故汤告之曰：夏王遏绝众力，以割夏邑，其民皆曰“何时何日当丧，吾欲与之皆亡”，其亟若此，不可以不救。

尔尚辅予一人，致天之罚，予其大赉汝。尔无不信，朕不食言。尔不从誓言，予则孥戮汝，罔有攸赦！

汤既胜夏，欲迁其社，不可，作《夏社》《疑至》《臣扈》。

《春秋传》曰：共工氏有子曰句龙，为后土，后土为社。烈山氏之子曰柱，为稷，自夏以上祀之。周弃亦为稷，自商以来祀之。是汤以弃易柱，而无以易句龙者，故曰“欲迁其社，不可”。

夏师败绩，汤遂从之，遂伐三朡。

俘厥宝玉，谊伯、仲伯作《典宝》。

三朡，今定陶。四篇亡。





仲虺之诰第二


汤归自夏，至于大坰，

大坰，地名，《史记》作“泰卷陶”。

仲虺作《诰》。

《春秋传》曰：薛之皇祖，奚仲居薛，以为夏车正。仲虺居薛，以为汤左相。

成汤放桀于南巢，

庐江六县东，有居巢城，《书》有“巢伯来朝”。《春秋》：“楚人围巢。”桀奔于此，汤不杀也。

惟有惭德，曰：予恐来世以台为口实。

后世放杀其君者，必以汤、武藉口，其为病也大矣。

仲虺乃作《诰》曰：呜呼！惟天生民有欲，无主乃乱。惟天生聪明时乂。有夏昏德，民坠涂炭。天乃锡王勇智，

凡圣人之德，仁、义、孝、弟、忠、信、礼、乐之类，皆可以学至。惟勇也、智也，必天予而后能，非天予而欲以学求之，则智勇皆凶德也。汉高祖识三杰于众人之中，知周勃、陈平于一世之后，此天所予智也。光武平生畏怯，见大敌勇，此天所与勇也。岂可学哉！若汉武帝、唐德宗之流，则古之学勇、智者也，足以敝其国，残其民而已矣。故天不与是德，则君子不敢言智、勇，短于智、勇而厚于仁，不害其为令德之主也。周公亦曰“今天其命哲、命吉凶、命历年”，哲者，知人之谓也，知人与不知人，乃与吉凶、历年同出于天命，盖教成王不强其所无也。

表正万邦，缵禹旧服。兹率厥典，奉若天命。

缵，继也。服，五服也。

夏王有罪，矫诬上天，以布命于下。帝用不臧，式商受命，用爽厥师，简贤附势，实繁有徒。肇我邦于有夏，若苗之有莠，若粟之有秕。小大战战，罔不惧于非辜。矧予之德，言足听闻。

矫，诈也。臧，善也。式，用也。爽，明。肇，启也。简，慢也。帝既不善桀，故用汤为受命之君，彰明其众于天下。而桀之党恶之流，欲并我以启其国，若欲去莠秕然。故小大战战，无罪而惧，况我以德见忌乎。盖言我不放桀，则桀必灭我也。

惟王不迩声色，不殖货利，德懋懋官，功懋懋赏，用人惟己。

如自己出。

改过不吝，克宽克仁，彰信兆民。乃葛伯仇饷，初征自葛。东征西夷怨，南征北狄怨，曰：“奚独后予？”攸徂之民，室家相庆，曰：“徯予后，后来其苏。”民之戴商，厥惟旧哉！

用兵如施针石，则病者惟恐其来之后也。

佑贤辅德，显忠遂良，兼弱攻昧，取乱侮亡。推亡固存，邦乃其昌。

善者自遂，恶者自亡。汤岂有心哉？应物而已。

德日新，万邦惟怀；志自满，九族乃离。王懋昭大德，建中于民，以义制事，以礼制心，

未尝作事也，事以义起；未尝有心也，心以礼作。

垂裕后昆。

裕，余也。

予闻曰：能自得师者王，谓人莫己若者亡。好问则裕，

裕，广也。

自用则小。呜呼！慎厥终，惟其始。殖有礼，覆昏暴。钦崇天道，永保天命。

汤之惭德，仁人君子莫大之病也。仲虺恐其忧愧不已，以害维新之政，故思有以广其意者。首言桀得罪于天，天命不可辞。次言桀之必害己，终言汤之勋德足以受天下者。乃因极陈为君艰难、安危、祸福可畏之道，以明今者受夏非以利己，乃为无穷之恤，以慰汤而解其惭。仲虺之忠爱，可谓至矣！然而汤之所惭来世口实之病，仲虺终不敢谓无也。夫君臣之分，放弑之名，虽其臣子有不能文，况万世之后乎！





汤诰第三


汤既黜夏命，复归于亳，作《汤诰》。

亳，在梁国谷熟县。

王归自克夏，至于亳，诞告万方。

诞，大也。

王曰：嗟！尔万方有众，明听予一人诰。惟皇上帝，降衷于下民，若有恒性，克绥厥猷惟后。

衷，诚也。若，顺也。仁义之性，人所咸有，故曰“天降”也。顺其有常之性，其无常者，喜怒哀乐之变，非性也。能安此道，乃君也。

夏王灭德作威，以敷虐于尔万方百姓。尔万方百姓，罹其凶害，弗忍荼毒，并告无辜于上下神祇。天道福善祸淫，降灾于夏，以彰厥罪。肆台小子，将天命明威，不敢赦。敢用玄牡，敢昭告于上天神后，请罪有夏。聿求元圣，与之戮力，以与尔有众请命。

请罪者，为桀谢罪；请命者，为民祈福。

上天孚佑下民，罪人黜服，天命弗僭。贲若草木，兆民允殖。

僭，不信也。言天命有信，视民所与则殖之，所不与则蹶之。若草木然，民所殖则生，不殖则死。贲，饰也。其理明甚，炳然如丹青也。

俾予一人，辑宁尔邦家。兹朕未知，获戾于上下，栗栗危惧，若将陨于深渊。

此亦惭德之言也。

凡我造邦，无从匪彝，无即慆淫。

彝，常也。慆，慢也。戒诸侯之言。

各守尔典，以承天休。尔有善，朕弗敢蔽；罪当朕躬，弗敢自赦，惟简在上帝之心。

言上帝当简察其善恶。

其尔万方有罪，在予一人，予一人有罪，无以尔万方。呜呼！尚克时忱，乃亦有终。

庶几能信此也。

咎单作《明居》。

一篇，亡。





伊训第四


成汤既没。太甲元年，伊尹作《伊训》《肆命》《徂后》。

《史记》：汤之子太丁，未立而卒。汤崩，太丁之弟外丙立。二年崩。外丙之弟仲壬立，四年崩。伊尹乃立太丁之子太甲。太史公按《世本》，汤之后，二帝七年，而后至太甲，其迹明甚，不可不信。而孔安国独据经臆度，以为成汤没而太甲立，且以是岁改元。学者因谓太史公为妄，初无二帝，而太史公妄增之。岂有此理哉！经云“汤既没。太甲元年”者，非谓汤之崩在太甲元年也。伊尹称汤以训，故孔子叙《书》，亦以汤为首。殷道亲亲，兄死弟及，若汤崩，舍外丙而立太丁之子，则殷道非亲亲矣，而可乎？以此知《史记》之不妄也。安国谓汤崩之岁，而太甲改元，不待明年者，亦因经文以臆也。经云“惟元祀十有二月，伊尹祠于先王，奉嗣王，祗见厥祖”者，盖太甲立之明年正月也。正月而谓之十二月，何也？殷之正月，则夏之十二月也。殷虽以建丑为正，犹以夏正数月，亦犹周公作《豳诗》于成王之世，而云“七月流火，九月授衣”，皆夏正也。《史记》：秦始皇三十一年十二月，更名腊曰嘉平。夫腊必建丑之月也，秦以十月为正，则腊当在三月，而云十二月，以是知古者虽改正朔，然犹以夏正数月也。崩年改元，乱世之事，不容伊尹在而有之，不可以不辨。

惟元祀十有二月乙丑，伊尹祠于先王，奉嗣王祗见厥祖。侯甸群后咸在，百官总己以听冢宰。

汤崩虽久矣，而仲壬之服未除，故冢宰为政也。

伊尹乃明言烈祖之成德，以训于王，曰：呜呼！古有夏先后，方懋厥德，罔有天灾。山川鬼神，亦莫不宁，暨鸟兽鱼鳖咸若。于其子孙弗率，皇天降灾，假手于我有命。

我有天命之君，汤也。

造攻自鸣条，朕哉自亳。

造、哉，皆始也。始攻自鸣条，始建号自亳。

惟我商王，布昭圣武，代虐以宽，兆民允怀。今王嗣厥德，罔不在初。立爱惟亲，立敬惟长。始于家邦，终于四海。呜呼！先王肇修人纪，

戒其恃天命不修人事。

从谏弗咈。先民时若，居上克明，为下克忠。

言君明则臣忠也。

与人不求备，检身若不及，以至于有万邦，兹惟艰哉！敷求哲人，俾辅于尔后嗣。制官刑，儆于有位，曰：敢有恒舞于宫，酣歌于室，时谓巫风。

《诗》云：“无冬无夏，值其鹭羽。”此巫风也。

敢有殉于货色，恒于游畋，

从流上而忘反，谓之游。

时谓淫风。敢有侮圣言，逆忠直，远耆德，比顽童，时谓乱风。惟兹三风十愆，卿士有一于身，家必丧。邦君有一于身，国必亡。臣下不匡，其刑墨。

匡，正也，谓谏也。

具训于蒙士。

蒙，童也。士自童幼，即以此训之也。

呜呼！嗣王祗厥身，念哉！圣谟洋洋，嘉言孔彰，惟上帝不常。作善，降之百祥；作不善，降之百殃。尔惟德罔小，万邦惟庆；尔惟不德罔大，坠厥宗。

尔若作德，虽小善，足以庆万邦；若其不德，不待大恶而亡。

《肆命》《徂后》。

二篇，亡。





太甲上第五


太甲既立，不明，伊尹放诸桐。三年，复归于亳，思庸伊尹，作《太甲》三篇。

思用伊尹之言也。汤放桀，伊尹放太甲，古未有是，皆圣人不得已之变也。故汤以惭德，为法受恶，曰此我之所以甚病也。乱臣贼子，庶乎其少衰矣。汤不放桀，伊尹不放太甲，不独病一时而已，将使后世无道之君谓天下无奈我何，此其病与口实之惭均耳。圣人以为宁惭己以救天下后世，故不得已而为之。以为不得已之变，则可以为道；固当尔，则不可。使太甲不思庸，伊尹卒放之而更立主，则其惭有大于汤者矣。

惟嗣王不惠于阿衡，

惠，顺也。阿，倚也。衡，平也。言天下之所倚平也。阿衡，伊尹之号，犹曰“师尚父”云尔：师，其官也；尚父，其号也。

伊尹作书，曰：先王顾天之明命，

顾，眷也。以言许人曰。言汤为天命之眷许也。

以承上下神祇。社稷宗庙，罔不祗肃。天监厥德，用集大命，抚绥万方，惟尹躬，克左右厥辟，宅师。

伊尹助其君居集天下之众也。

肆嗣王丕承基绪，惟尹躬先见于西邑夏。

丕，大也。夏都在亳西。

自周有终，

自，由也。忠信为周，由忠信之道则有终也。

相亦惟终。其后嗣王，罔克有终，相亦罔终。

言君臣一体，祸福同也。

嗣王戒哉，祗尔厥辟。

辟，君也。敬其为君之道。

辟不辟，忝厥祖。王惟庸，罔念闻。

忝，辱也。以不善为常，闻伊尹之训，若不闻然。

伊尹乃言曰：先王昧爽丕显，坐以待旦。

方天昧明之间，先王已大明其心，思道以待旦。

旁求俊彦，启迪后人。

彦，美士也。以贤者遗子孙开道之。

无越厥命以自覆。

越，坠失也。

慎乃俭德，惟怀永图。

以约失之者鲜矣，未有泰侈而能久者也。

若虞机张，往省括于度，则释。

虞，虞人也。机张，所以射鸟兽者。省，察也。括，隐括也，度机之准望也。释，舍也。《诗》曰“舍矢如破”，准望有毫厘之差，则所中有寻丈之失矣。言人君所为，得失微而祸福大，亦如此也。

钦厥止，

止，居也。孔子曰：“居敬而行简。”

率乃祖攸行，惟朕以怿，万世有辞。

辞，所以名言于天下后世者也。

王未克变。伊尹曰：兹乃不义，习与性成。

性无不善者，今王习为不义，则性沦于习中，皆成于恶也。

予弗狎于弗顺，营于桐宫，密迩先王其训，无俾世迷。

狎，近也。王之不义，以近群小故也。故独使居于桐宫，密迩先王之陵墓，以思哀而生善心，此先王之训也。迷，读如“怀宝迷邦”之迷。我不训正太甲，则是怀道以迷天下也。

王徂桐宫，居忧，克终允德。





太甲中第六


惟三祀十有二月朔，

此亦三年正月也。

伊尹以冕服奉嗣王，归于亳。

始吉服也。

作《书》曰：民非后，罔克胥匡以生；

胥匡，相正也。

后非民，罔以辟四方。

言民去之，则吾无与为君者。

皇天眷佑有商，俾嗣王克终厥德，实万世无疆之休。王拜手稽首，曰：予小子不明于德，自底不类。

不类，犹失常也。

欲败度，纵败礼，以速戾于厥躬。天作孽，犹可违，自作孽，不可逭。

孽，妖也。违、逭，皆避也。妖祥之来，有可以避者，此天作也。若妖由人兴，则无可避之理。

既往背师保之训，弗克于厥初，尚赖匡救之德，图惟厥终。伊尹拜手稽首，曰：修厥身，允德协于下，惟明后。

允德，信有德也。下之协从，从其非伪者，盖欲天下中心悦而诚服。苟非其德出于其固有之诚心，未有能至者。

先王子惠困穷，民服厥命，罔有不悦。并其有邦厥邻，乃曰：徯我后，后来无罚。

上失其道，民散久矣。凡丽于罚，皆君使之，汤来则我自无罪矣。

王懋乃德，视乃厥祖，无时豫怠。奉先思孝，接下思恭。视远惟明，听德惟聪。

视不及远非明，听不择善非聪。

朕承王之休，无。

，厌也。





太甲下第七


伊尹申诰于王，

申，重也。

曰：呜呼！惟天无亲，克敬惟亲。民罔常怀，怀于有仁。鬼神无常享，享于克诚。天位艰哉，德惟治，否德乱。与治同道，罔不兴；与乱同事，罔不亡。

尧、舜让而帝，子、哙让而绝；汤、武行仁义而王，宋襄公行仁义而亡。与治同道，罔不兴；与乱同事，罔不亡也。必同道而后兴，道同者事未必同也。周厉王弭谤，秦始皇禁偶语；周景王铸大钱，王莽作泉货；纣积钜桥之粟，隋炀帝洛口诸仓。其事同，其道无不同者，故与乱同事则亡矣。

终始慎厥与，惟明明后。

慎所与之人也。君子难合而易离，能与君子固难矣，能终始之尤难。

先王惟时，懋敬厥德，克配上帝。

汤惟能如是，勉敬厥德，故能配天。天无言无作，而四时行，百物生，王亦如是。老子曰：“王乃天，天乃道。”

今王嗣有令绪，尚监兹哉。若升高必自下，若陟遐必自迩。

迩者远之始，下者高之本。升高而不自下，陟遐而不自迩，慕道而求速达，皆自欺而已。

无轻民事，惟难；无安厥位，惟危。

轻之则难，安之则危。

慎终于始，

虑终必自其始慎之。

有言逆于汝心，必求诸道；有言逊于汝志，必求诸非道。呜呼！弗虑胡获？弗为胡成？一人元良，万邦以贞。

伊尹忧太甲之深，故所戒者非一。有言合于道则逆汝心，合于非道则顺汝志，如此，则是患不可胜虑、事不可胜为矣。故叹曰：呜呼，弗虑胡获？弗为胡成？亦治其元良而已。此所谓要道也。元，始也。良，其良心也。人君能治其始，有之良心，则万邦不令而自正。前言皆蘧蒢矣。

君罔以辩言乱旧政，臣罔以宠利居成功，邦其永孚于休。

天下之乱，必始于君臣携离。君以辩言乱旧政，则大臣惧；臣以宠利居成功，则人主疑，乱之始也。





咸有一德第八


伊尹作《咸有一德》。

伊尹既复政厥辟，将告归，乃陈戒于德。曰：呜呼！天难谌，

谌，信也。

命靡常。常厥德，保厥位。厥德靡常，九有以亡。

九有，九州也。

夏王弗克庸德，慢神虐民，皇天弗保，监于万方。启迪有命，眷求一德，俾作神主。惟尹躬暨汤，咸有一德，克享天心，受天明命，以有九有之师，爰革夏正。非天私我有商，惟天佑于一德；非商求于下民，惟民归于一德。德惟一，动罔不吉；德二三，动罔不凶。惟吉凶不僭，在人。惟天降灾祥，在德。今嗣王新服厥命，惟新厥德。终始惟一，时乃日新。

一者，不变也。如其善而一也，不亦善乎；如其不善而一也，不几桀乎。曰：非此之谓也。中有主之谓一，中有主则物至而应，物至而应则日新矣。中无主则物为宰，凡喜怒哀乐皆物也，而谁使新之？故伊尹曰“终始惟一，时乃日新”。予尝有言，圣人如天，时杀时生；君子如水，因物赋形。天不违仁，水不失平，惟一故新，惟新故一。一故不流，新故无。此伏羲以来所传要道也。伊尹耻其君不如尧、舜，故以是训之。如众人之言，新则不能一，而一非新也。伊尹曰一所以新也，是谓万物并育而不相害，道并行而不相悖。

任官惟贤才，左右惟其人。臣为上为德，为下为民。

士之所求者爵禄，而爵禄我有也，挟是心以轻士，此最人主之大患，故告之曰：臣之所以为民上者，非为爵禄也，为德也。德非位不行，其所以为我下者，非为爵禄也，为民屈也。知此，则知敬其臣；知敬其臣，而后天位安。

其难其慎，惟和惟一。

和，如晏平仲之所谓和也。

德无常师，主善为师；善无常主，协于克一。

中无主者，虽为善皆伪也。

俾万姓咸曰：大哉王言！

名之必可言，言之必可行，是谓大。

又曰：一哉王心！

如天地之有信，可恃以安也，

克绥先王之禄，永底烝民之生。呜呼，七世之庙，可以观德；万夫之长，可以观政。

非德无以遗后，非政无以齐众。

后非民罔使，民非后罔事。无自广以狭人，匹夫匹妇，不获自尽，民主罔与成厥功。

沃丁既葬伊尹于亳，咎单遂训伊尹事，作《沃丁》。

咎单训伊尹事，犹曹参述行萧何之政也。咎单作明居，司空之职也；舜宅百揆，亦司空之事也；禹作司空，以此考之，自尧、舜至商，盖尝以司空为政也欤？沃丁，太甲子。自克夏至沃丁，五十有三年，伊尹亦上寿矣。

伊陟相太戊，

伊陟，伊尹子。太戊，帝太庚之子。

亳有祥，桑榖共生于朝，

桑榖合生于朝，七日而拱，妖也。

伊陟赞于巫咸，作《咸父》四篇。

《书》曰：在太戊时，巫咸乂王家。

太戊赞于伊陟，作《伊陟》《原命》。仲丁迁于嚣，作《仲丁》。

仲丁，太戊子，自亳迁嚣。嚣，在陈留浚仪县，或曰今河南敖仓。

河亶甲居相，作《河亶甲》。

河亶甲，仲丁弟。相，在河北。

祖乙圮于耿，作《祖乙》。

祖乙，河亶甲子。耿，在河东皮氏县耿乡。圮，毁也，都邑为水所毁。凡十篇，亡。






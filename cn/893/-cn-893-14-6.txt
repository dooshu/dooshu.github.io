流夜郎，永华寺寄浔阳群官





朝别凌烟楼，[一]暝投永华寺。贤豪满行舟，宾散予独醉。愿结九江流，[二]添成万行泪。写意寄庐岳，[三]何当来此地。天命有所悬，[四]安得苦愁思。

[一]凌烟楼，宋临川王造。鲍照《凌烟楼铭序》云：“伏见所制凌烟楼，栖置崇迥，延瞰平寂，即秀神皋，因基地势。东临吴甸，西眺楚关。奔江永写，鳞岭相葺。重树穹天，通原尽目。”



[二]九江，已见本卷注。



[三]湛方生诗：“彭蠡纪三江，庐岳主众阜。”



[四]《吕氏春秋》：晏子曰：“鹿生于山，命悬于厨。今婴之命，有所悬矣。”






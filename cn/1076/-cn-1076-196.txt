卷一百九十六

<史部,诏令奏议类,奏议之属,历代名臣奏议>

钦定四库全书

历代名臣奏议卷一百九十六

明　杨士奇等　撰

慎微

汉景帝时郅都为中郎将敢直谏面折大臣於朝尝从入上林贾姬如厕野彘卒来入厕上目都都不行上欲自持兵救贾姬都伏上前曰亡一姬复一姬进天下所少寜贾姬等乎陛下纵自轻奈宗庙太后何上还彘亦去太后闻之赐都金百斤

武帝元光元年赵人徐乐上书曰臣闻天下之患在於土崩不在於瓦解古今一也何谓土崩秦之末世是也陈涉无千乘之尊尺土之地身非王公大人名族之後无乡曲之誉非有孔墨曾子之贤陶朱猗顿之富也然起穷巷奋棘矜偏袒大呼而天下从风此其故何也由民困而主不恤下怨而上不知俗已乱而政不修此三者陈涉之所以为资也是之谓土崩故曰天下之患在於土崩何谓瓦解吴楚齐赵之兵是也七国谋为大逆号皆称万乘之君带甲数十万威足以严其境内财足以劝其士民然不能西攘尺寸之地而身为禽於中原者此其故何也非权轻於匹夫而兵弱於陈涉也当是之时先帝之德泽未衰而安土乐俗之民衆故诸侯无境外之助此之谓瓦解故曰天下之患不在瓦解由是观之天下诚有土崩之势虽布衣穷处之士或首恶而危海内陈涉是也况三晋之君或存乎天下虽未有大治也诚能无土崩之势虽有强国劲兵不得旋踵而身为禽矣吴楚齐赵是也况羣臣百姓能为乱乎哉此二体者安危之明要也贤主所留意而深察也间者关东五谷不登年岁未复民多穷困重之以边境之事推数循理而观之则民且有不安其处者矣不安故易动易动者土崩之势也故贤主独观万化之原明於安危之机修之庙堂之上而销未形之患其要期使天下无土崩之势而已矣故虽有强国劲兵陛下逐走兽射蜚鸟弘游燕之囿淫纵恣之观极驰骋之乐自若也金石丝竹之声不絶於耳帷帐之私俳优侏儒之笑不乏於前而天下无宿忧名何必汤武俗何必成康虽然臣窃以为陛下天然之圣寛仁之资而诚以天下为务则汤武之名不难侔而成康之俗可复兴也此二体者立然後处尊安之实扬名广誉於当世亲天下而服四夷余恩遗德为数世隆南面负扆摄袂而揖王公此陛下之所服也臣闻图王不成其敝足以安安则陛下何求而不得何为而不成何征而不服乎哉

东汉光武初禁网尚简但以玺书发兵未有虎符之信南阳太守杜诗上疏曰臣闻兵者国之凶器圣人所慎旧制发兵皆以虎符其余徵调竹使而已符第合会取为大信所以明着国令敛持威重也间者发兵但用玺书或以诏令如有奸人诈伪无由知觉愚以为军旅尚兴贼虏未殄徵兵郡国宜有重慎可立虎符以絶奸端昔魏之公子威倾隣国犹假兵符以解赵围若无如姬之仇则其功不显事有烦而不可省费而不得已盖谓此也书奏从之

献帝时荆州牧刘表不供职贡多行僭伪遂乃郊祀天地拟斥乘舆诏书下其事少府孔融上疏曰窃闻领荆州牧刘表桀逆放恣所为不轨至乃郊祀天地拟仪社稷虽昏僭恶极罪不容诛至於国体宜且讳之何者万乘至重天王至尊身为圣躬国为神器陛级县远禄位限絶犹天之不可阶日月之不可踰也每有一竖臣辄云图之若形之四方非所以杜塞邪萌愚谓虽有重戾必宜隐忍贾谊所谓掷鼠忌器盖谓此也是以齐兵次楚唯责包茅王师败绩不书晋人前以露袁术之罪今复下刘表之事是使跛牂欲闚高岸天险可得而登也按表跋扈擅诛列侯遏絶诏命断盗贡篚招呼元恶以自营卫专为羣逆主萃渊薮郜鼎在庙章孰甚焉桑落瓦解其埶可见臣愚以为宜隐郊祀之事以崇国防魏明帝景初中光禄勲高堂隆疾笃口占上疏曰曾子有疾孟敬子问之曾子曰鸟之将死其鸣也哀人之将死其言也善臣寝疾病有增无损常惧奄忽忠欵不昭臣之丹诚岂惟曾子愿陛下少垂省览涣然改往事之过谬勃然兴来事之渊塞使神人响应殊方慕义四灵効珍玉衡曜精则三王可迈五帝可越非徒继体守文而已也臣常疾世主莫不思绍尧舜汤武之治而蹈踵桀纣幽厉之迹莫不蚩笑季世惑乱亡国之主而不登践虞夏殷周之轨悲夫以若所为求若所欲犹缘木求鱼煎水作氷其不可得明矣寻观三代之有天下圣贤相承历载数百尺土莫非其有一民莫非其臣万国咸宁九有有截鹿台之金钜桥之粟无所用之仍旧南面夫何为哉然癸辛之徒恃其旅力知足以拒谏才足以饰非谄谀是尚台观是崇淫乐是好倡优是说作靡靡之乐安濮上之音上天不蠲眷然回顾宗国为墟不夷于隶纣县白旗桀放鸣条天子之尊汤武有之岂伊异人皆明王之胄也且当六国之时天下殷盛秦既兼之不修圣道乃构阿房之宫筑长城之守矜夸中国威服百蛮天下震竦道路以目自谓本枝百叶永垂洪晖岂悟二世而灭社稷崩圯哉近汉孝武承文景之福外防边警内兴宫殿十余年间天下嚣然乃信越巫怼天迁怒起建章之宫千门万户卒致江充妖蛊之变至於宫室乖离父子相残殃咎之毒祸流数世臣观黄初之际天兆其戒异类之鸟育长燕巢口爪胷赤此魏室之大异也宜防鹰扬之臣於萧墙之内可选诸王使君国典兵往往棊跱镇抚皇畿翼亮帝室昔周之东迁晋郑是依汉吕之乱实赖朱虚斯盖前代之明鉴夫皇天无亲惟德是辅民咏德政则延期过历下有怨叹掇録授能由此观之天下之天下非独陛下之天下也臣百疾所锺气力稍微辄自舆出归还里舍若遂沈沦?而有知结草以报

晋惠帝时侍中嵇绍上疏曰臣闻改前辙者则车不倾革往弊者则政不爽大一统於元首百司役於多士故周文兴於上成康穆於下也存不忘亡易之善义愿陛下无忘金墉大司马无忘颍上大将军无忘黄桥则祻乱之萌无由而兆矣

宋文帝元嘉中行幸还多侵夕散骑常侍何尚之表谏曰万乘宜重尊不可轻此圣心所鉴岂假臣啓舆驾比出还多冒夜羣情倾侧实有未宁清道而动帝王成则古今深戒安不忘危若值汲黯辛毗必将犯顔切谏但臣等碌碌每存顺嘿耳伏愿少采愚诚思垂省察不以人废适可以慰四海之望优诏纳之

後魏孝文帝南伐将自小平泛舟幸石济司空録尚书事穆亮谏曰臣闻垂堂之诲振古成规於安思危着於周易是以凭险弗防没而不吊匹夫之贱犹不自轻况万乘之尊含生所仰而可忽乎是故处则深宫广厦行则万骑千乘昔汉帝欲乘舟渡渭广德将以首血污车轮帝乃感而就桥夫一渡小水犹尚若斯况洪河浩汗有不测之虑且车乘由人犹有奔逸致败之害况水之缓急非人所制脱难出虑表其如宗庙何帝曰司空言是也

唐太宗贞观十三年魏徵恐太宗不能克终俭约近岁颇好奢纵上疏谏曰臣观自古帝王受图定鼎皆欲传之万代贻厥孙谋故其垂拱岩廊布政天下其语道也必先淳朴抑浮华其论人也必贵忠良鄙邪佞言制度也则絶奢靡而崇俭约谈物产也则重谷帛而贱珍奇然受命之初皆遵之以成治稍安之後多反之而败俗其故何哉岂不以居万乘之尊有四海之富出言而莫已逆所为而人必从公道溺於私情礼节亏於嗜欲故也语曰非知之难行之惟难非行之难终之斯难所言信矣伏惟陛下年甫弱冠大拯横流削平区宇肇开帝业贞观之初时方克壮抑损嗜欲躬行节俭内外康宁遂臻至治论功则汤武不足方语德则尧舜未为远臣自擢居左右十有余年每侍帷幄屡奉明旨常许仁义之道守之而不失俭约之志终始不渝一言兴邦斯之谓也德音在耳敢忘之乎而顷年以来稍乖曩志敦朴之理渐不克终谨以所闻列之如左陛下贞观之初无为无欲清静之化远被遐荒考之於今其风渐坠听言则远超於上圣论事则未踰於中主何以言之汉文晋武俱非上哲汉文辞千里之马晋武焚雉头之裘今则求骏马於万里市珍奇於域外取怪於道路见轻於边隅此其渐不克终一也昔子贡问理人於孔子孔子曰懔乎若朽索之驭六马子贡曰何其畏哉子曰不以道导之则吾讐也若何其无畏故书曰民惟邦本本固邦宁为人上者奈何不敬陛下贞观之始视人如伤恤其勤劳爱之如子每存简约无所营为顷年以来意在奢纵忽忘卑俭轻用人力乃云百姓无事则骄逸劳役则易使自古以来未有由百姓逸乐而致倾败者也何有逆畏其骄逸而故欲劳役之哉恐非兴邦之至言岂安人之长算此其渐不克终二也陛下贞观之初损己以利物至於今者纵欲以劳人卑俭之迹岁改骄侈之情日异虽忧人之言不絶於口而乐身之事实切於心或时有所营虑人致谏乃云若不为此不便我身人臣之情何可复争此直意在杜谏者之口岂曰择善而行者乎此其渐不克终三也立身成败在於所染兰芷鲍鱼与之俱化慎乎所习不可不思陛下贞观之初砥砺名节不私於物唯善是与亲爱君子踈斥小人今则不然轻?小人礼重君子重君子也敬而远之轻小人也狎而近之近之则不见其非远之则莫知其是莫知其是则不间而自踈不见其非则有时而自昵昵近小人非致理之道踈远君子岂兴邦之义此其渐不克终四也书曰不作无益害有益功乃成不贵异物贱用物民乃足犬马非其土性不畜珍禽奇兽弗育於国陛下贞观之初动遵尧舜捐金抵璧反朴还淳顷年以来好尚奇异难得之货无远不臻珍玩之作无时而至上好奢靡而望下敦朴末作滋兴而求农人丰实其不可得亦已明矣此其渐不克终五也贞观之初求贤如渇善人所举信而任之取其所长恐其不及近岁以来由心好恶或衆善举而用之或一人毁而弃之或积年信而任之或一朝疑而远之夫行有素履事有成迹所毁之人未必可信於所举积年之行不应顿失於一朝且君子之怀蹈仁义而弘大德小人之性好谗佞以为身谋陛下不省察其根源而轻为之臧否是使守道者日踈干求者日进所以人思苟免莫能尽力此其渐不克终六也陛下初登大位高居深视事唯清静心无嗜欲内除毕弋之物外絶畋猎之源数载之後不能固志虽无十旬之逸或过三驱之礼遂使盘游之娯见讥於百姓鹰犬之贡远及於四夷或时教习之处道路遥远侵晨而出入夜方还以驰骋为欢莫虑不虞之变事之不测其可救乎此其渐不克终七也孔子曰君使臣以礼臣事君以忠然则君之待臣义不可薄陛下初践大位敬以接下君恩下流臣情上达咸思竭力心无所隐顷年以来多所忽略或外官充使奏事入朝思覩阙庭将陈所见欲言则顔色不接欲请又恩礼不加间因所短诘其细过虽有聪辩之略莫能申其忠欵而望上下同心君臣交泰不亦难乎此其渐不克终八也傲不可长欲不可纵乐不可极志不可满四者前王所以致祸通贤以为深诫陛下贞观之初孜孜理化屈己从人恒若不足顷年以来微自矜放恃功业之大意蔑前王负圣智之明心轻当代此傲之长也欲有所为皆取遂意纵或抑情从谏终是不能忘怀此欲之纵也志在嬉游情无厌倦虽不全妨政事不复专心治道此乐将极也率土乂安四夷欵服仍远劳士马问罪遐裔此志将满也亲狎者阿旨而不肯言踈远者畏威而莫敢谏积而不已将亏圣德此其渐不克终九也昔尧舜成汤之时非无灾患而称其圣德者以其有始有终无为无欲遇灾则极其忧勤时安则不骄不逸故也贞观之初频年霜旱畿内户口并就关外携负老幼来往数千曾无一户逃亡一人怨苦此诚由陛下矜育之怀所以至死无携贰顷年以来疲於徭役关中之人劳弊尤甚杂匠之徒下日悉留和雇正兵之辈上番多别驱使和市之物不絶於乡闾逓送之步不絶於道路既有所弊易为惊扰脱因水旱谷麦不收恐百姓之心不能如前日之宁帖此其渐不克终十也臣闻祸福无门唯人所召人无衅焉妖不妄作伏惟陛下统天御?十有三年道洽寰中威加海外年谷丰稔礼教聿兴比屋踰於可封菽麦同於水火暨乎今岁天灾流行炎气致旱乃远被於郡国凶丑作孽忽近起於毂下夫天何言哉垂象示诫斯诚陛下警惧之辰忧勤之日也若见诫而惧择善而从同周文之小心追殷汤之罪已前王所以致理者勤而行之今时所以败德者思而改之与物更新易人视听则宝祚无疆普天幸甚何祻败之有乎然则社稷安危国家理乱在於一人而已当今太平之基既崇极天之峻九仞之积犹亏一篑之功千载休期时难再得明主可为而不为微臣所以欝结而长叹者也臣诚愚鄙不达事机略举所见十条辄以上闻圣听伏愿陛下采臣狂瞽之言参以刍荛之议冀千虑一得衮职有补则死日生年甘从斧钺疏奏太宗谓魏徵曰人臣事主顺旨甚易忤情尤难公作朕耳目股肱常论思献纳朕今闻过能改庶几克终善事若违此言更何顔与公相见复欲何方以理天下自得公疏反覆研寻深觉词强理直遂列为屏障朝夕瞻仰又録付史司冀千载之下识君臣之义乃赐徵黄金十斤廐马二疋

太宗又谓侍臣曰治国如治病病虽愈尤宜将护倘遽自放纵病复作则不可救矣今中国幸安四夷俱服诚自古所希然朕日慎一日唯惧不终故欲数闻卿辈谏诤也魏徵曰内外治安臣不以为喜惟喜陛下居安思危耳

太宗问侍臣守天下难易魏徵对曰甚难太宗曰任贤能受谏诤则可何谓为难徵曰观自古帝王在於忧危之间则任贤受谏及至安乐必怀寛怠言事者惟令兢惧日陵月替以至危亡圣人所以居安思危正为此也高宗时浮屠卢伽逸多治丹曰可以续年高宗欲遂饵之东台侍郎郝处俊谏曰修短固有命异方之剂安得轻服哉昔先帝诏浮屠那罗迩娑寐案其方书为秘剂取灵蘤怪石历岁乃能就先帝饵之俄而大渐上医不知所为羣臣请显戮其人议者以为取笑边隅故法不得行前监不远惟陛下深察帝纳其言

武后时突厥使者入见皇太子应朝有司移文东宫召太子太子右庶子崔神庆谏曰五品以上佩龟者盖防徵召之诈内出龟以合之况太子乎古者召太子用玉契此诚重慎防萌之意不可不察凡虑事於未萌之前故长无悔吝之咎今太子与陛下异宫非朝朔望而别唤者请降墨敕玉契诏可

麟台正字陈子昂论人机疏曰臣闻天下有危机祸福因之而生机静则有福机动则有祸天下百姓是也夫百姓安则乐其生不安则轻其死轻其死则无所不至也故曰人不可使穷穷之则奸宄生人不可数动动之则灾变起奸宄不息灾变日兴祆逆乘兴天下乱矣当今百姓虽未穷困军旅之弊不得安者向五六年矣夫妻不得相保父子不得相养自劒已南爰至河陇秦凉之间山东则有青徐曹汴河北则沧瀛恒赵莫不或被饥荒或遭水旱兵役转输疾疫死亡流离浮散十至四五可谓不安矣幸得陛下以仁圣之恩悯其失业边境所在有兵战之役一切且停遂使困穷之人尚得与妻子相见父兄相保若复其业获以救穷人心稍安殆半年矣天下可谓幸甚愚臣切贺陛下得天下之机能密静之非陛下至圣大明不能如此也愚臣今所以为陛下更论天下之危机者恐将相有贪敌国之利又说陛下以广地强武为威谋动甲兵以事边塞陛下或未知天下有危机万一听之臣惧机失祸构则天下有不可奈何也诗不云乎人亦劳止汔可小康惠此中国以绥四方故臣愿陛下垂衣裳修文德去刑罚劝农桑以息天下之人务与之共安然後使遐荒蛮夷自知中国有圣人重译而入贡愚臣窃以为当今天下之大计也伏惟陛下念之伏惟陛下念之近者隋炀帝不知天下有危机自以为威德广大欲建万代之业动天下之衆殚万人之力兵役相仍转输不絶北讨突厥东伐句丽於是天下百姓穷困人不堪命机动祸构遂丧天下此是不知天下有危机而信贪佞之人冀收敌国之利卒以灭亡者也隋氏之失可以殷鉴岂不大哉伏惟陛下察之伏惟陛下察之国家所伐吐蕃有大失策中国之衆半天下受其弊遂事不谏当复何言陛下不以臣愚蒭荛可采一赐召臣至玉阶得以口论天下幸甚臣子昂言臣本下愚未知大体今月十六日特奉勅恩赐臣纸笔遣於中书言天下利害天之降命敢不对扬而孤负圣恩万一无补死罪死罪谨率愚见封进以闻尘听玉堦伏阙累息

中宗嗣圣元年武承嗣请追王其祖立武氏七庙太后从之裴炎谏曰太后母临天下当示至公不可私於所亲独不见吕氏之败乎太后曰吕氏以权委生者故败今吾追尊亡者何伤乎对曰事当防微杜渐不可长耳太后不从

玄宗时吕向奏不令突厥入仗驰射疏曰臣闻鸱枭不鸣未为瑞鸟猛虎虽伏岂齐仁兽是由丑性毒行久务常积故也今夫突厥者正与此类安忍残贼莫顾君亲陛下持武义临之修文德来之既慴威灵又沐声教以力以势不得不庭故稽颡称臣奔命遣使陛下乃能收其顺効杂以从官赴封禅之礼参玉帛之会此德业自盛固不可名焉因复诏许侍游召入禁仗仰英姿之四照送神艺之百发恩意俱极诚无得踰焉乃更赐以驰逐使操刀矢竞飞镞於前同获兽之乐是屑略太过未敢取也虽圣胷豁达与物无猜而愚臣徘徊与时加栗倘此等各怀异心交肆盗憎荆轲诡动何罗窃至蹔逼严跸稍冒清尘悔将何及

宪宗喜方士柳泌为帝治丹剂求长年帝御剂中躁病渴起居舍人裴潾谏曰夫除天下之害者常受天下之利共天下之乐者常飨天下之福故上自黄帝颛顼尧舜禹汤文武咸以功济生人天皆报以耆夀垂荣无疆陛下以孝安宗庙以仁牧黎庶攘剗祆凶复张太平宾礼贤俊待以终始神功圣德前古所不及陛下躬行之天地宗庙必相陛下以亿万之永今乃方士韦山甫柳泌等以丹术自神更相称引诡为陛下延年臣谓士有道者皆匿名灭景无求於世岂肯干谒贵近自鬻其伎哉今所至者非曰知道咸求利而来自言飞链为神以訹权贿伪穷情得不耻遁亡岂可信厥术御其药哉臣闻人食味别声被色而生者也味以行气气以实志水火塩梅以烹鱼肉宰夫和之齐之以味君子食之以平其心夫三牲五谷禀五行以生也发为五味天地生之所以奉人圣人节调以致康强若乃药剂者所以御疾岂常进之饵哉况又金石性本酷烈而烧治积年包炎产毒未易可制夫秦汉之君亦信方士矣如卢生徐福栾大李少君後皆诈谲无成功事暴前策皆可验视礼君之药臣先尝之父之药子先尝之臣子一也愿以所治剂俾其人服之竟一岁以考真伪则无不验矣穆宗即位初怠荒于政戚里多所请丐挟宦人詗禁中语关托大臣翰林学士李德裕建言旧制驸马都尉与要官禁不往来开元中诃督尤切今乃公至宰相及大臣私第是等无佗材直泄漏禁密交通中外耳请白事宰相者听至中书无辄诣第帝然之

初宪宗喜方士柳泌为治丹剂求长年後帝竟以药弃天下穆宗虽诛泌而後稍稍复惑方士布衣张臯上疏曰神虑淡则血气和嗜欲胜则疾疹作古之圣贤务自颐养不以外物挠耳目声色败情性繇是和平自臻福庆用昌在易无妄之疾勿药有喜在诗自夫降康降福穰穰此天人之符也然则药以攻疾无疾不用药也高宗时处士孙思邈达於养生其言曰人无故不应饵药药有所偏助则藏气为不平推此论之可谓达见至理夫寒暑为贼节宣乖度有资於医尚当重慎故礼称医不三世不服其药庶士犹尔况天子乎先帝晩节喜方士累致危疾陛下所自知不可蹈前覆迎後悔也今人人窃议直畏忤旨莫敢言臣?菣之生非以邀宠顾忠义可为者闻而默则不安愿陛下无忽帝善其言後唐明宗时岁屡丰熟中国无事中书侍郎冯道上言曰臣为河东掌书记时奉使中山过井陉之险惧马蹷失不敢怠於衔辔及至平地谓无足虑遽跌而伤凡蹈危者虑深而获全居安者患生於所忽此人情之常也宋仁宗景佑元年参知政事宋绶上奏曰臣闻自古守成之君率皆兢畏不忘顾省何者虑人心逸於久安而患害生於所忽故常立防於无事之始销变於未萌之前若事至而应不已殆欤臣愿饬励羣臣交修庶职勿以治平自怠勿以纎微不谨则可以保至尊而享洪业也又窃思驭下之道有三盖临事尚乎守当机贵乎断兆谋先乎密夫惟能守则奸莫由移断则邪莫由惑密则事莫由变是三者治乱安危之所繋愿陛下钦之念之至若朝务清夷深居闲燕亦愿陛下爱养玉体节宣所以顺四时声味所以调六气勿至伤过乃克和平自然拥百灵之休享无疆之福岂不善哉

四年苏舜钦上疏曰臣闻重闭尚设於勇夫击柝以待乎暴客是皆前籍立戒以监後人故国门九阖梐枑百重刑人以守阍下士以拂闑所以深严帝所以备非常古者非有符节不得辄入君门降及後来乃设籍禁品庶官之高下限诸门之出入故东籍而西入者律令有文焉臣窃见国朝皇城官门皆无名籍往来无间甚非防微之旨也臣欲乞今後内城诸门应分番宿直诸色人等各立名籍仍差中官专切提辖

至和二年翰林学士欧阳修上奏曰臣闻人臣之能尽忠者不敢避难言之事人主之善驭下者常欲闻难言之言然後下无隐情上无壅听奸宄不作祸乱不生自古固有伏藏之祸未发之机天下之人皆未知而有一人能独言之人主又能听而用之则销患於未萌转祸而为福者有矣若夫天下之人共知而独人主不知者此莫大之患也今臣之所言者乃天下之人皆知而唯陛下未知也今士大夫无贵贱相与语于亲戚朋友下至庶民无愚智相与语于闾巷道路而独不以告陛下其故何也盖其事伏而未发言难於指陈也臣切见枢密使狄青出身行伍号为武勇自用兵陕右已着名声及捕贼广西又薄立劳效自其初掌机密进列大臣当时言事者已谓不便今三四年间虽未见其显过然而不幸有得军情之名推其所因盖因军士本是小人面有黥文乐其同类见其进用自言我辈之内出得此人既以为荣遂相悦慕加又青之事艺实过於人比其辈流又粗有见识是以军士心共服其材能国家从前难得将帅经略招讨常用文臣或不知军旅或不闲训练自青为将领既能自以勇力服人又知训练之方颇以恩信抚士以臣愚见如青所为尚未得古之名将一二但今之士卒不惯见如此等事便谓须是我同类中人乃能知我军情而恩信抚我青之恩信亦岂能徧及於人但小人易为扇诱所谓一犬吠形百犬吠声遂皆翕然喜共称说且武臣掌机密而得军情不唯於国家不便亦於其身未必不为害然则青之流言军士所喜亦其不得已而势使之然也臣谓青不得已而为人所喜亦将不得已而为人所祸者矣为青计者自宜退避事权以止浮议而青本武人不知进退近日以来讹言益甚或言其身应?言其宅有火光道路传说以为常谈矣而唯陛下犹未闻也且唐之朱泚本非叛者仓卒之际为军士所廹尔大抵小人不能成事而能为患者多矣泚虽自取族灭然为德宗之患亦岂小哉夫小人?於大恶未必皆其本心所为直由渐积以至蹉跌而时君不能制患於未萌故臣敢昧死而言人之所难言唯愿陛下早闻而省察之尔如臣愚见则青一常才未有显过但为浮议所喧势不能容尔若如外人衆论则谓之用心有不可知者此臣之所不能决也但武臣掌机密而为军士所喜自於事体不便不计青之用心如何也伏望圣慈深思远虑戒前世祸乱之迹制於未萌密访大臣早决宸断罢青机务与一外藩以此观青去就之际心迹如何徐察流言可以临事制变且二府均劳逸而出入亦是常事若青之忠孝出处如一事权既去流议渐消则其诚节可以永保终始夫言未萌之患者常难於必信若俟患之已萌则又言无及矣臣官为学士职号论思闻外议喧沸而事系安危臣言狂计愚不敢自默

修知谏院又上奏曰臣近据永宁军捉获作过兵士已曾具结集作过因依闻奏讫盖以河北屯聚兵马虽多自来未有威名将帅镇抚而卒士骄很相习为常昨自保州变乱之後安肃军卫州通利军等处相继结集不已只如今来赵牧等本亦别无酷虐情状只是偶然柬试不当况自有部署转运提点刑狱司等处自可依公论诉岂得小不如意便谋结集以此见虽是官吏乖方亦由骄兵好乱臣伏见有唐骄兵逐帅之祸起自河北始务姑息养成大患况今河北为国家重地事之利害所系不轻尤宜远虑周思防微杜渐今官吏败事偶宽责罚未至失刑若骄兵过示姑息一起其端则他时有不可制之患昨保州之事知州通判并遭杀害其余官吏各重行降责至今保兵自为得志动皆引以为言而即目统兵之官亦自始以为戒军威日削士气益骄今永宁之事亦因兹而驯致也其赵牧等虽为可罪若便重行黜责则河北骄兵结集窃恐自此渐多开啓其端养成後患以此而言赵牧等可罪之人诚不足惜所可惜者朝廷事体也其赵牧等欲乞候断讫作过兵士且与移一河北隣近依旧资序差遣不使骄兵得志而後患转滋必欲更行移降事宜俟朝旨定逾时亦未为晚侍御史赵拚上言曰臣窃以辅弼凝丞所宜协力共济谋猷献替须藉至公不私若始无防闲则终至间隙中书者天下瞻望之地苟非执政大臣同心同德则何以上副圣主焦劳求治欲元元见太平之意也伏见宰臣文彦博与参知政事程戡是儿女正亲家俱曾陈乞回避未蒙圣旨允许然以公朝无疑诚於事体不便且人情岂远机务实繁矧当钧衡联比姻娅一议或异则必生形迹之非一言偶同则岂免党与之谤临事同异两难处之今夫一郡一县小官同僚尚以亲嫌必使易地又况中书执天下刑赏之柄系天下休戚之本日有议论处置大事岂於亲戚乃不为嫌乎臣伏望陛下特赐宸断可其奏请使得相回避则中外无有间言也仁宗时宋祁上奏曰符契之信天子所以拱歛威重捡防邪伪其在兵赋尤重自周官镇圭以召守牙璋以兴师汉氏始与郡国为竹使符以代牙璋光武中兴禁法踈简但以玺书发兵於是杜诗建言以为事有烦而不可省费而不得已请复虎符絶奸端朝廷更从其议魏晋迄唐罔不遵用惟五代蹙弱州国褊近旦命暮达不容有诈於是周显德六年始去符契专以印章为验国初受命方事之繁急於荡定未暇修复方今地大师衆巧谲寖萌承平既久民不知战缓急边垂有警而诏文单下诚恐细人间谍奸诈摸写乘机徼幸稽逗期会无以察知则国家亦当居安思危先事立制夺邪人窃发之便愿复符节官以明慎国命凡发兵百人以上财赋百万以上皆待符与诏书双下使郡国合而後遣百人百万以下则符契特行焉据为大信诚有国之要务其符之形制乞下有司详案旧典施行

刘敞上奏曰臣伏以为国之道防患於未然远嫌於万一所以安羣情止邪谋也伏闻张茂实本周王乳母子尝养宫中故往年市人以狂言动茂实颇骇物听近者韩绦又以谗说倾宰相动揺人心则是一茂实之身远则为小人所指目近则为羣臣所疑惧虽圣心坦然於物无猜恐未能家至户晓使人人不惑也假令茂实其心如丹必无它肠亦未能家至户晓使人人不忧也如此则备宿卫典兵马适足以啓天下之惑动天下之忧甚非重宗庙安臣民备万一之计臣谓今日之宜要令两善莫若解茂实兵权处以外郡於茂实不失富贵而朝廷得远嫌疑此最策之善者也昔王郎自称刘子舆卢芳自号刘文伯因疑饰伪未必皆有犯上之心但流言驱扇羣情眩惑使之然耳臣忝近列方当远出心之所疑不敢不极论乞以臣言密付执政商量

起居舍人同知谏院司马光论臣寮上殿屏人劄子曰臣等窃闻自先帝以来应两府台谏官等上殿奏事左右侍臣悉皆屏退盖以君不密则失臣臣不密则失身重慎枢机不得不尔窃见近日臣寮上殿奏事左右侍臣不遵旧制或有进至殿角板障门以里与御座相去不过数步陛下德音及羣臣敷奏之语皆可听闻其间有机密大事若致漏泄大为不便欲乞一依旧制今後应遇两府台谏官等上殿奏事其左右侍臣并於殿角板障门外踏道下祗候仍乞委都知押班於两边板障门外捡校如敢窃有觇听者并具姓名闻奏勘罪施行光知谏院时论夜开宫门状曰臣窃闻今月二十五日十三公主薨其日宫中送殡出城留宫门及城门至夜深方闭物情骇异以为非宜虽陛下慈爱至深然门阙之禁不可不严若以式律言之夜开宫殿门及城门者皆须有墨敕鱼符其受勅人具録所开之门并出入人帐送中书门下自监门卫大将军以下俱诣合覆奏御注听即请合符门钥监门官司先严门仗所开之门内外并立队燃炬火对勘符合然後开之符虽合不勘而开若勘符不合而为开及不承勅而擅开闭若得出入者剩将人出入其刑名轻者徒流重者处绞今以乳儿出殡之故内自禁掖外达郊野诸门洞开一如昼日车马往来络绎不絶出入之人无复讥诃有如万分之一奸险不逞之人杂处其间岂可不为之寒心哉伏望陛下深鉴安危防微杜渐自今宫殿门城门并须依时开闭非有急切大事勿复夜开必不得已须至夜开者即乞陛下亲降手勅加以御宝受勅之人仍写出入人帐委宿卫当上之官衆共验勅文真的然後覆奏候再见御批方请门钥与监门官亲自监开依帐点阅人数放令出入即时下鏁进纳门钥其宿卫监门官司若不见手勅及御批而辄敢开者依不承勅而擅开闭律文施行虽有手勅御批不参验及不亲自监开点阅人数者依符虽合不勘而开律文施行庶可以养万乘之威尊消奸宄於未萌也

神宗熙宁四年御史中丞杨绘论王安石奏曰臣窃见人君独享天下之奉其势至隆也以一人而块居深宫之中其身至孤也以其势之至隆固不可不先絶乎觊觎也以其身之至孤固不可不深防乎危祸也故周易之垂训未尝不戒之於无焉如坤之初六当一隂生之时应建午之月岂惟无坚氷而已兼亦无履霜也而曰履霜坚氷至斯不谓戒之於无哉其象曰履霜坚氷隂始凝也驯致其道至坚氷也其文言曰隂疑於阳必战由辨之不早辨也一隂始生其卦直遇其六五曰有陨自天志不舍命也临卦才二隂生尔圣人已逆戒之曰至於八月有凶岂亦不谓戒之於无哉盖谓必无而忽之则有时而或有也谓之为或有而备之则必无矣是以古圣贤者之着书立言垂教於後世未尝不先以辨君臣尊卑为首务也昔高郢作鲁议夫以天子礼乐祀於周公之庙止施於死者也高郢犹着论以非之者盖天子之礼乐不可以两用之臣观古史凡有得建天子旌旗者未有不至於大故然後知高郢之论於防微之道着也唐陈越伊尹论亦斯之类焉云此皆贤圣之权臣窃谓古圣贤未尝不以尊君卑臣为常道至於权者出於圣贤之不得已亦未敢明着于书者盖惧後世乱臣贼子如莽操师温之辈假之以为名也臣欲一言於陛下然未委陛下恕之乎不恕之乎恕之则不漏其言臣之祸犹賖不恕之乎臣之祸不测然臣岂得畏不测之祸而不进忠於陛下也臣窃见唐贤多以所为之文见其人一生行事如蓍蔡之不谬如李绅作闵农诗士称其有宰相器韩愈称欧阳詹亦曰读其书知其於慈孝最隆也丁谓诗有天门九重开终当掉臂入王禹偁读之曰入公门鞠躬如也天门岂可掉臂入乎此人必不忠後果如其言臣闻王安石文章之名久矣尝闻其诗曰今人未可轻商鞅商鞅能令政必行今覩其行事已颇类之矣臣窃尝惑其文今谨昧死而条之乞陛下恕臣罪而反覆详之王安石杂说曰鲁之郊也可乎曰有伊尹之志则放其君可也有汤之仁则绌其君可也有周公之功则用郊不亦可乎王安石杂说曰周公用天子礼乐可乎周公之功人臣所不能为天子礼乐人臣所不得用有人臣所不能为之功而报之以人臣所不得用之礼乐此之谓称王安石杂说曰有伊尹之志而放君可也有周公之功而代兄可也有周之后妃之贤而求贤审官可也夫以后妃之贤而佐王以有天下其功岂小补哉与夫妇人女子从夫子者可同日语乎臣窃谓孟子劝齐王无毁明堂者盖当时天下无定主故敢尔若言之於一统之世则孟子岂不为罪人今王安石於君尊臣卑重熙累盛之朝而显然再三丁宁於伊尹放君周公用天子礼乐之事臣愿陛下详其文而防其志臣言必死罪不敢辞

兵部员外郎兼起居舍人同知谏院范纯仁奏言王安石变祖宗法度掊克财利民心不宁书曰怨岂在明不见是图愿陛下图不见之怨神宗曰何谓不见之怨对曰杜牧所谓天下之人不敢言而敢怒是也神宗嘉纳之

纯仁乞将章辟光所奏宣示台官疏曰臣近闻台官上言着作佐郎章辟光不合妄进文字语干岐王臣以不见辟光所陈但闻外议喧腾未能知其实否伏缘国朝亲王外居自有故事岂容小臣辄生间言伏望圣慈将章辟光所奏宣示台官如别无过当之言则可以安中外之心如其言涉轻妄则乞依台官所奏早行责降以戒憸佞若只但示含容足使外议传播及岐王闻之不能自安於陛下友爱之间所损不细防微杜渐不可不察

徽宗建中靖国元年六月八日御史中丞王觌上殿劄子曰臣闻君不密则失臣臣不密则失身几事不密则害成故自昔禁中之语造膝之言皆不可以宣露於外至於章疏君有留中而不出臣有焚藁而不存者谓君臣之所当共密也若宜密而不密臣既有後患之忧君亦不复得尽忠之言矣如闻近日以绍圣元符留中章疏付哲宗实録院臣愚切虑非所以开言路也伏望圣慈更赐详酌

左正言任伯雨乞慎密几事劄子曰臣闻书曰一日二日万几易曰几者动之微吉之先见者也君子见几而作不俟终日古之圣人所以济天下之务者知此而已矣陛下即位之初泣请慈闱共护神器皇太后以宗庙社稷为心察圣嗣见微之意权宜之请不忍不从可谓见几而作不俟终日吉之先见孰大於此至於预定还政之期形于手书事光前人道越千古此乃上天眷佑开诱圣衷而四海生灵无穷之福也然而母道以至慈为本而圣孝以报德为大事有先後政有缓急治乱安危之几皆繋於此思而行之不可以失其叙也今者二三大臣负诬神考轻欺先帝雠毁宣仁摧压母道陛下若置而不问则无以慰天人之心遽有施行则无以顺太母之慈然则祔庙以前且当明辨邪正躬揽以後乃可大明黜陟宜先者不可後宜缓者不当急也惇等未去朝廷而遽令王珪子孙叙复如此之类先後缓急失其叙矣臣愿陛下居安思危详考古事顺德慈闱禀训而行慎之重之以密几事天下幸甚

伯雨奏宜几察出入状曰臣近为火在房心之间曾具奏闻今来火自房心之间直上而行其於心星遂无淩犯若非陛下先发诚意预思消复之理恻怛恐惧格于皇天则安能使荧惑改度如前史所载之盛事乎天心可见圣念可知革否为泰断可必矣然而臣窃思之前者荧惑历氐犯房房乃天子之明堂也方哲宗灵驾发引以前事未定叠明堂之上宫舍之中正是几察出入防微杜渐之时不可以悲扰事丛而废警备也臣愚既有所见不敢不言伏望圣慈赦其僭易幸甚

伯雨又乞周防内庭状曰臣伏念臣孤贱之迹误蒙陛下识拔不次异恩誓以死报故爱君忧国忠诚迫切不识忌讳遇事必言伏见今月十四日皇太后奄弃四海之养陛下乍失东朝依恃内庭之事动关圣虑当此之际可不周防臣愿陛下诸事振肃倍加谨密盖陛下自潜邸入承大统虽天人属望内外欣戴然禁掖情伪未尽谙详古人谓人心险於山川难於知天近日狱事亦可见矣臣又见自正月已来天色隂晦风雪经旬天意示戒盖为隂干阳之象也陛下上为宗庙社稷大计不可不虑以此观之理须严肃臣又思之国家财用空竭无甚今日加以二年之间继遭变故费用之广不可殚举陛下圣孝报亲思极四海之奉如园陵所须固有旧制不可增损至如遗留支赐诸色浮费无益往者皆可痛行裁损又如土木之役如西京之类及他修造甚非急务一切可停量时缓急以办大事使民力不劳而国用可足此实陛下报亲之盛德也惓惓愚忠伏愿陛下留神采览天下幸甚

陈瓘上奏曰臣尝谓治外之术自三代以来未有如本朝之得计也坚守无失是以久无边患方彼民捕鱼之时未有争也而仁祖所以止絶之者杜其争端而已所谓图难於其易而为之於未有也老子曰天下之难事必作於易天下之大事必作於细又曰其安易持其未兆易谋其脆易泮其微易散为之於未有治之於未乱合抱之木生於毫末九层之台起於累土千里之行始於足下为者败之执者失之是以圣人无为故无败无执故无失故民之从事者常於几成而败之慎终如始则无败事矣仁祖在位四十二年事无大小图难於易慎终如始无为也无执也是以无败无失孔子曰有始有卒者其唯圣人乎仁祖是也

瓘又上思患预防奏曰臣闻易曰穷则变变则通通则久是故天下之事穷则必变变而後通人不通之天必自变此必然之理也廼者用事之臣以私灭公势力已穷犹不悔悟先帝有欲变之心而左右无将顺之臣焦劳忧悔奄弃天下摧伤痛恨海内所同陛下受天眷命增光前烈慈孝之治欣然以和未有更张人心已服朝廷之寛大可必生民之休息有期讴歌所归鼓舞相庆然而臣愚以谓既往之迹无足追论未来之事所可深虞今西边虽已罢兵然正是大军之後假使诸路丰熟此方必有凶年民物凋残加以水旱人不饱暖何事不生又况河北居民流亡大半仓廪匮竭城堡不完恃北敌之不来我因循而无备敌人耄矣余日几何其孙好杀理必生事朝廷自侍从而上多是东南之人西北事宜久不诹访虽云造作边事不在今日然恐意外之变适在此时若不先事而图恐有後时之悔可防之患安得不思思而防之又有大於此者太宗谓侍臣曰外忧不过边事皆可预防唯奸邪无状若为内患深可惧也帝王用心常须慎此呜呼太宗之训可谓明矣有状者以为可防无迹者以为可惧今日之事盖亦有无迹而可惧者矣朋党是也唐宪宗问李绦曰人言外间朋党太盛何也李绦对曰朋党言之则可恶寻之则无迹呜呼人之为邪至於无迹可寻岂不深可惧乎臣以唐事考之牛李二党皆党也然而李德裕之党多君子牛僧孺之党多小人何以知其然邪德裕之徒忌克自任不同己者则显然排斥故其为党也有形而可见僧孺之徒忌克自私不同己者则闇然挤?故其为党也无迹而难寻此二党者皆明主之罪人也然彼善於此不可不辨故臣因论太宗圣训而以无迹者为尤可惧焉方今大明既升凤德在上乃邪朋消散之始是至治必成之时然而成则有败始则有终老子曰人之从事常於几成而败之慎终如始则无败事矣故臣有思患预防之说

博士周行已论察朋比壅隔之弊曰臣窃谓人臣之私莫大於朋比而天下之患莫深於壅隔古之人君所以操独断而任贤使能广羣听而明目达聪盖防此也恭惟陛下临御以来总览权纲励精政事官无大小事无巨细皆出宸断亲御翰墨臣庶奔走而听命海内欢欣而蒙德二十年间法全而令具治定而功成然则天下既已无事矣臣愚过虑窃意万机之繁久勤宵旰臣愿陛下储精蠖濩游意太清小职细务责之三省百司而独操其要者在於察股肱之任必出於公使无朋比之欺择耳目之官咸竭其忠使无壅隔之患如此则职何小而不举事何细而不闻不待悉烦圣虑而天下之理得矣臣愚不胜区区蝼蚁之诚

钦宗靖康元年监察御史余应求论中人预军政之渐状曰臣尝观自古中人预军政未有不为患者故齐寺人貂漏师于多鱼夙沙卫殿而二将见获唐用监军每无成功此可为後世深戒者也国家近年边事专委童贯谭稹终成大祸几危社稷今兵革未弭选将命帅固当任责以成效所遣中人不过随军承受奏报文书而已不使之预闻军政也近者河东承受王嗣昌奏请画一乞令日报将兵覆验首级提点犒赐催趣粮草及差发探报动息出入皆报承受所则是虽名承受其实监军也军政不专於主帅而关决於承受则动有牵制进退狐疑又唐之监军多拥精兵自卫胜则坐分功赏不利则引兵先遁今嗣昌又令以随军步马各二队自卫若近里干当随行防护是又踵唐监军之迹也如此岂有同心赴敌死於行陈之意哉朝廷不察其意而从之臣恐将帅依违不能专制又虑积日累月异时为监军所制将自兹始矣臣观童贯之初用事也为熙河兰会路承受而已继而为措置边事又为安抚制置使又为宣抚使终之爵郡王职枢筦谭稹初用事也亦熙河兰会路承受而已继而为干当公事又为淮浙制置末乃为河东宣抚使盖其由有渐非一日之积也今嗣昌初为承受许预军政师还有功後或用之岂不少假之权浸以隆盛安知数年之後不复为贯稹乎易曰履霜坚氷盖言防微杜渐当辨之於早也陛下方修法度以治内命将帅以事外委任甚专不从中制而嗣昌陈请乃欲干预军政拥兵自便首为梗阶渐不可长伏望圣明追还所请重赐窜责以为中人预军政之戒以示专任将帅之意不胜幸甚

中书舍人刘珏上十开端之戒曰陛下即位罢御笔止营缮登俊乂诎虚诞戢内侍之权开言者之路命令既当未尝数改任用既公率皆称职赏必视功政必核实此天下所以指日而徯太平也比者内降数出三省罕有可否此御笔之开端也教子弟既有其所又彻而新之长入祗候之班势若可缓亟而成之此营缮之开端也河阳付之庸才泾原委之贪吏此任用失当之开端也花石等滥赏既治复止马忠统兵累行累召此命令数易之开端也三省密院议论各持所见啓拟各举所知持不同不比之说忘同寅协恭之议此大臣不和之开端也内路之帅擅作圣旨指挥行郡之守称为外任监当臣下诞谩之开端也董局务者广辟官属侍帷幄者纷争殿庐此内侍恣横之开端也两省缴奏多命以次行下或戒以不得再缴台谏言事失当率责为远小监当此言路壅塞之开端也恤民之诏累下未可行者多是为空文无实德此政事失信之开端也随龙第赏冠带之工亦推恩金兵扣阙礼房之吏亦进秩此爵赏僭滥之开端也是十者虽未若前日之甚其端已见杜而止之可以驯致治平因而循之虽有智者不能善其後矣

高宗绍兴二年张浚上言曰臣窃谓天下之事每当谨微一失其原终不可救古语谓??不絶浩浩奈何凡以微之不可不谨也古之君人者非不欲远追三代兴太平而治世常少乱世常多何哉几微之间祸患已成而人主每以其微而忽之故日积一日而终至於败乱丧亡也明皇之於唐也锄韦氏之乱致承平之业聪明睿智号为贤君迨杨妃一用遂成播迁当是时明皇岂以此事为果足以坏天下哉夫惟以其微而忽之故变乱遂大非特此也藩镇跋扈终乱王室原其始也特本夫假借一二武夫以数州之地而已北司恣横与唐俱亡原其始也特本夫差委一二中官兼总卫兵而已事之细微不可不谨每每若此唐事至近可以类考窃惟陛下万几之余必尝留意经览於此臣之管见何足补助万一

浚又上言曰臣尝谓方天下无事之时君臣上下之分其势足以相维虽人君不能修治其身及绳正其左右以失天下之心其为祸也尚迟乃若艰难多故敌情不测人心易怨君人者傥有差失祸乱不旋踵而作矣大势一去不可复合无以微而忽之幸也

浚又上言曰臣窃惟自昔人君於内外侍从之臣间有深知其所为者往往自谓我之聪明才智足以制御而役使之而不知事有缓急理有不虞藏伏窃发为国家大患由辨之不早去之不速也可不戒哉

御史中丞许景衡乞罢钱伯言知杭州疏曰臣闻自吴越钱氏纳国至今一百六十余年其子孙显贵甲於缙绅然未尝有出守杭州者於此以见祖宗防微之意深矣杭州近阙守臣朝廷差吏部侍郎钱伯言伯言有风干若帅他路无不可者唯守杭州则非所宜且违祖宗故事臣愚伏望圣慈特赐详酌别选有才略重臣以守杭州或须人马亦乞就便差拨仍令星夜兼程前去以拯一方危急

殿中侍御史张守论诸将请私劄子曰臣闻汉高祖既平秦项而一时功臣多就葅戮鲜能以功名自终者何哉位高而权盛也光武惩前世之失虽寇邓耿贾之高勲鸿烈分土不过大县数四所加特进朝请而已故建武诸将往往以功名延庆于後则利害祸福较然甚明国家向自童贯握兵柄势倾天下内之朝廷公卿外之帅守监司下至州县小吏升沈进退捷於影响故凡持节所至官无高卑俯伏廷谒附托以进而风俗流失国势陵迟驯致边陲内侮之祸贯亦不免斧钺之诛此忠臣义士所为恸哭流涕者也恭惟陛下圣德神武拨乱反正抚御将帅曲尽恩礼然士风不竞余习不泯而坚氷之必至滋蔓之难图臣窃过计伏见近者刘光世还自江南王渊还自浙右各効智力以自着见陛下醲於用赏庸劝将来乃闻士大夫不自好者趋走干谒门庭如市气焰可炙臣不知其何以得此道路之言窃谓光世与渊尝有所荐达以及奏功第赏有未尝身涉行阵而乃窜名功状之内者审如是则防微杜渐亦不可忽夫大将之职在於训士卒明赏罚以攘宼戎而已他何与焉但位高金多则不能别嫌明微畏远权势以自处於无过之地或至抵冒而不自寤也况今强敌未殄二圣未还他日更立非常之功复膺不次之赏则宠禄愈崇事权益重而朝廷体貌尤所假借则招权贾祸将不止於今日汉之韩彭近世之童贯不可不鉴也昔苏建尝责大将军卫青无所招选青谢曰招贤绌不肖者人主之柄也人臣奉法遵职而已何预招士骠骑亦然故卫霍为汉贤将着在信史臣愿陛下训谕诸将杜请谒之私戒敕士大夫明分义之守不惟上尊朝廷以安国势以厚风俗亦示圣明所以保全诸将之意也

秘书正字张孝祥上奏曰臣闻善医者不以无病而废药石之储善国者不以无事而忽先具之备盖惩病克夀弗畏入畏古之戒然也恭惟陛下神心渊懿圣学高远前世安危治忽之鉴古今先後注措之宜皆已昭晰洞达无有疑蔽如日之中而纎悉必照如衡之平而轻重必审凡所以明谨政体兴起治功巩固丕基维持万世者罔不备具固何待羣臣千虑之愚然臣不识忌讳深惟古人先事之义窃谓今日岁诚丰矣然荒政不可以不治兵固戢矣然边备不可以不谨黎献毕集允厘百工当思有驰骛不足之时四方无警百姓按堵当思有毫末弗缉之患此其略也夫绸缪宜隂雨之未及宴安惟酖毒之可畏伏席大治大安之势择凡当预备之策因大臣造膝之余使之一二条举熟复而深图之孟子曰国家闲暇及是时明其政刑虽大国必畏之矣臣不胜惓惓以为陛下献惟陛下幸赦

孝宗时太子詹事王十朋上疏曰臣尝谓人心险於山川难於知天谓其不可测也况奔军亡国之人乌能保其久而无患也哉唐太宗教射於殿廷羣臣谏之曰律不可以兵刃至御在所今以卑碎之人张弓挟矢於殿陛之侧万一狂夫窃发出於不意非所以重社稷诚哉忧国爱君之言亲卫将卒且犹不可而谓归附之人信其终无害也难矣近者归明归正之将陛下旌其忠义壮其勇略擢而用之日与之亲使効其力所谓推赤心置人腹中者固足以见大有为之志矣然天下之人凡有爱君之心莫不疑焉谓自古以来莫难於用斯人而用之者罕见其久而不为吾患其弃彼归我心已二矣今乃使之朝夕以侍左右设或不饱其欲其谋之深计之久而心之不能保其将若之何至於斯时虽悔无及臣请择其灼然忠诚可以任用陛下素所知者属之以事权厚之以爵禄勉之以功名亦足以示无疑之意而激其图报之心矣何必日亲之而後为待遇之至哉臣愿陛下考之於往古虑之於将来特加宸念毋惮一时之难从而置久远於无害不胜社稷生灵之愿

集英殿修撰赵汝愚论国家安危所系四事奏曰臣闻自古天下之患常生於其所忽患生於所忽则必有出於人意之所不料者故虽有谋臣勇士将无所用其力矣孰若思患而预防之事未至而为之谋事既至而为之应较其利害得失岂不甚相远耶臣伏念将去阙庭自此虽有犬马之诚恐无路自达臣熟思累日谨取国家安危所繋者四事敢致其拳拳之忠陛下幸録其意每先事而审思之庶几获效涓尘之益幸甚其一金国使人朝见百官诸卫皆在殿门之外虽馆伴臣僚亦不得进预其间故一旦使人稍失常度已无有任其责者万有一如昔荆轲舞阳之变不知是时孰可御之此不可不过为之备也其二臣闻北界官司辄敢於沿边去处明出榜约招诱本界军人百姓有官者依旧换给官资无官者各有给散钱物缘此渡淮而去者至今未絶臣伏思边境人情向背於国家大计固已非便万有一沿江诸军间有受其招诱者将致军情转相扇动此岂可不深为之计也其三镇江一军最号雄勇而种姓多杂难於抚御故御得其道则易以成功御非其道则足以致乱其将帅之任尤宜遴选其四吴氏守蜀今已四世虽吴挺士心不附可无他志然而去朝廷絶远权任太重一方之人皆习熟其姓字吴氏子孙亦自视关外诸军若其家旧物异时更代之时恐必烦朝廷经理臣谓宜及今无事时稍裁制之使常知警畏庶可无後患此四者皆事之未必然而臣私忧过计者也虽然昔申屠刚有曰未至豫言固常为虚及其已至又无所及是以忠言至谏希得为用惟陛下用刚之言哀臣之心幸甚幸甚

参知政事史浩奏曰臣闻传曰奔军之将不可以语勇亡国之大夫不可以图存此古今之通论也近者契丹归正萧哲伯等万里远来诚为劳苦其实则奔亡之余又况彼或遣之以为吾间纵之以蠧吾国皆未可知也陛下待之之礼当予之爵命使无失所严其驾驭使有後效可矣今既赐之对锡之燕其余匪攽优待无所不至当遣回军前分部将下勿使主兵曾此未闻忽有旨令入内打球臣窃惑之夫此辈生长北戎击鞠之戏固所精也陛下欲以为戏而观之耶抑欲优待而宠绥之耶若以为戏臣以谓降敌不当使其窥见宫墙之内若欲宠绥臣以谓自此边将必多方招置以为功他日高官重禄悉为此辈所得实无益於恢复徒有耗费尔昔徽宗朝郭药师以地来降待之以腹心尝请击鞠於牟陀冈其後叛去敌兵大入果於牟陀冈作营寨汴都失守实自牟陀冈登城此辈降徒固不当以为戏也昔孔子射於矍相之圃扬觯而号於衆曰奔军之将亡国之大夫与为人後者不入此辈奔亡固不足以当宠绥也陛下举措天下所拭目倾耳诚不可以不重传曰上有好者下必有甚焉者矣此之谓也臣前者既言赐对不可於便殿当立仗以示威锡宴不当用使者之礼乞免从官押伴既蒙陛下俯察臣衷悉如所请陛下从谏若转圜之易圣德巍巍度越百王之上不可於此而失之王质乞勿开隙奏曰臣尝论之天下之患其开也有隙其成也有形方其开也栖之则坠转之则散稍纵而?则复合往来翕忽眇眇绵绵使人可以疑可以欺夫是之谓隙及其成也掩於东而生於西抑於内而振於外极力而攻之愈穷而患愈炽夫是之谓形天下之患惟不可使至於形成天下之患而至於形成虽有敏者不可以措手嗟夫世之君子其所以待天下之变尽矣而惟其杜隙者甚难彼其智非不足以知也而知之以为无足忧何者见其微而不察其着见其小而不极其大见其所出而不推原其所穷夫三者是拱手而待变也盖臣思之苻坚之宠鲜卑李林甫之用虏将仆固怀恩之裂河北杜元頴崔植之纵朱克融皆熟视其隙而不为弥缝补苴以塞其变近者至於陨国亡身而远者至於遗害数百年而不息臣常密察天下之患其状如长江大河方其激激然若有所泄而不能溃沕沕然若有所欝而不得发回旋曲折隂蓄其怒於其心而朝捜暮求以寻其驰骋奔冲之路於此之时而不为之高其堤防以杀其暴导其支腋以泄其溃其势必咆哮腾踊荡然而四出坏城郭包陵谷而不可治然天下之人不能曲尽水之情状狎其安流而忽其无事以为无足畏者则是引水而横流於天下也臣观汉唐之季皆由宦官斵丧其国内胁人主戕公卿外招奸雄连盗贼至於举天下閧然而起纵横奔突天下之至乱而不可制盖其惨如此臣尝细究其源则似甚微盖自窦宪兄弟窃威弄权而郑衆於是有功故臣以为汉之宦官其隙开於郑衆其形成於孙程曹腾而极於曹节王甫自安南林邑之扰而杨思勉於是有功故臣以为唐之宦官其隙开於杨思勉其形成於李辅国仇士良国家宣和之末绍兴之初因宦官而召乱者再而至于今亦少损矣平居广殖货财纵享娯乐穷极滋味此近习之常态固无足恠者臣独虑其争引朝士以为门人此其渐不可以不制且民间之论以为某人之进某人主之臣非举以为信也而熟察其迹则不为无证何者天子之密旨或泄而外传而人臣之私情或不旋踵而有散有所甚昵则必有甚踈唐自开元之间高力士引宇文融杨国忠韦坚王鉷而南北司合而为一自永泰以後元载杀鱼朝恩而南北司判而为二其合也则南司藉北司以成奸其判也则南司因北司以成衅此其势之相激有不得不然者今日勿使合而为一则异时不至於判而为二此陛下不可不留意也

宁宗时礼部尚书黄裳上奏曰孔子曰有始有卒者其惟圣人乎又诗曰靡不有初鲜克有终所谓有始有卒者由其持心之一也所谓鲜克有终者由其持心之不一也陛下今日初政固善矣能保他日常如此乎请略举已行之事论之陛下初理万机委任大臣此正得人君持要之道使大臣得人常如今日则陛下虽终身守之可也臣恐数年之後亦欲出意作为躬亲听断左右迎合因谓陛下事决外庭权不归上陛下能不咈然於心乎臣恐是时委任大臣不能如今日之专矣夫以万机之衆非一人所能酬酢苟不委任大臣则必借助左右小人得志隂窃主权引用邪党其为祸患何所不至臣之所忧者一也陛下奬用台谏言无不听此正得祖宗设官之意使台谏得人常如今日则陛下终身守之亦可也然臣恐自今以往台谏之言日关圣听或斥小人之过使陛下欲用之而不能或暴近习之罪使陛下欲亲之而不可逆耳之言不能无厌左右迎合因谓陛下奬用台谏欲闻谠论而其流弊致使人主不能自由陛下能不咈然於心乎臣恐是时奬用台谏不能如今日之重矣夫朝廷所恃以分别善恶者专在台谏陛下苟厌其多言则为台谏者将咋舌闭口无所论列君子日退小人日进而天下乱矣臣之所忧者二也二事朝廷之大者又以三事之切於陛下之身言之曰笃於孝爱勤於学问薄於嗜好陛下今皆行之矣未知数年之後能保常如今日乎

殿中侍御史谢方叔上言曰操存本於方寸治乱系於天下人主宅於法宫蠖濩之邃朝夕亲近者左右近习承意伺旨之徒往往觇上之所好不过保恩宠希货利而已而冥冥之中或有游扬之说潜伏而莫之觉防微杜渐实以是心主之

司农卿高定子入对言内治不修外惧不谨近亲有预政之渐近习有弄权之渐小人有复用之渐国柄有陵夷之渐士气有委靡之渐主势有孤立之渐宗社有阽危之渐天变日多地形日蹙昔有危脉今有危形昔有亡理今有亡证

度宗时权礼部侍郎兼给事中陈宗礼进读孝宗圣训因奏安危治乱常起於一念虑之间念虑少差祸乱随见天下之乱未有不起於微而成於着又言不以私意害公法廼国家之福帝曰孝宗家法惟赏善罚恶为尤谨宗礼言有功不赏有罪不罚虽尧舜不能治天下信不可不谨也

历代名臣奏议卷一百九十六








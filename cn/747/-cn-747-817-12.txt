○大还丹金虎白龙论跋

时光启二年冬首中旬有七，横峰先生永阳子杜希遁字忘机，多事之秋，避祸汶郊，每抵ㄩ中，接大隐南阳公。公颇奉道，耽元悟真，栖心闲雅。若夫发迹杨名，俟之知己。夫为交者，有名焉，有利焉。余与公交，非名与利，每一接，未尝不话道永日。除元之又元外，馀无所云。故书先师药诀相赠，切希千万保惜，勿传下士。大凡方外之事，岂使常人知之？常人知之，则自遭谴谪。仙师曰：“钦承者纪名於元录，泄慢者责身为下鬼。”又曰：“殃庆逮於九祖，沉止於一形。”今以青山白为誓，勿负斯言，千万千万。

郑渎

渎，僖宗朝文章著名，累举不第。


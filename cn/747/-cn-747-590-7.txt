○太府李卿外妇马淑志

氏曰马，字曰淑，生广陵。母曰刘，客倡也。淑之父曰总，既孕而卒，故淑为南康讴者。李君为睦州，诋狂寇见诬，左官为循州录，过而慕焉，纳为外妇，偕窜南海上。及移永州，州之骚人多李之旧，日载酒往焉。闻其操鸣弦为新声，抚节而歌，莫不感动其音，美其容，以忘其居之远而名之辱，方幸其若是也。元和五年五月十九日，积疾卒于湘水之东，葬东冈之北垂，年二十四。铭曰；

容之丰兮艺之工，隐忧以舒和乐雍。佳冶殒逝安穷。谐鼓瑟兮湘之浒，嗣灵音兮永终古。


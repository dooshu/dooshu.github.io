卷一百六十



卷之一百六十

洪武十七年三月戊戌朔，命礼部颁行科举成式。凡三年大比，子、午、卯、酉年乡试，辰、戌、丑、未年会试，举人不知额数，从实充贡。乡试八月初九日第一场，试四书义三道，每道二百字以上，经义四道，每道三百字以上，未能者许各减一道。四书义主《朱子集注》，经义诗主《朱子集传》，易主《程朱传义》，书主《蔡氏传》及古注疏，春秋主《左氏》、《公羊》、《榖梁》、《胡氏》、《张洽传》，礼记主古注疏。十二日第二场，试论一道，三百字以上，判语五条，诏诰章表内科一道。十五日第三场，试经史策五道，未能者许减其二，俱三百字以上。次年，礼部会试以二月初九日、十二日、十五日为三场，所考文字与乡试同。乡试：直隶府州县则于应天府，在外府州县则于各布政司。其举人则国子学生及府州县学生员之学成者，儒士之未仕者，官之未入流者，皆由有司申举性资敦厚、文行可称者应之。其学校训导专教生徒，及罢闲官吏、倡优之家与居父母丧者，并不许入试。其中式者官给廪传，送礼部会试，考试官皆访经明公正之士，官出币帛，先期敦聘主文考试官二人文币各二表里，同考试官乡试四人、会试八人文币各一表里。提调官，在内乡试应天府官一人，会试礼部官一人，在外布政司官一人，监试官在内监察御史二人，在外按察司官二人；供给官，在内应天府官一人，在外府官一人；收掌试卷官一人，弥封官一人，誊录官一人，对读官四人，受卷官二人，皆选居官之清慎者充之。巡绰、监门、搜检、怀挟官四人在内从都督府委官，在外从守御官委官。凡供用、笔札、饮食之属，皆官给之。举人试卷自备，每场草卷、正卷各用纸十二幅，首书三代姓名及其籍贯、年甲、所习经书，在内赴应天府，在外赴布政司。印卷：会试、殿试赴礼部印卷。试之日黎明，举人入场，每人用军一人守之，禁讲问代冒。至晚，纳卷，未毕者给烛三枝。文字回避御名、庙讳及不许自序门地，弥封者编号，作三合字，誊录者用朱，考试官用墨，以防欺伪。其会试中式者，三月朔日赴殿试。

曹国公李文忠薨。文忠字思本，世为泗州盱眙人。父贞，尚皇姊曹国长公主，生文忠，十二岁而公主薨。时天下乱，文忠与上相失。甲午冬，上驻兵滁阳，文忠父子来见，上喜甚，因养以为子，赐姓朱氏。初令就学，聪悟，輙能记忆。上曰：“人固不可不知书，然今方事武，且当令习弓马。”丁酉，年十九，以舍人领军往援池州。陈友谅兵寇城，文忠奋击败之。戊戌正月，进攻青阳、石埭、太平、旌德，皆下。二月，败元院判阿鲁灰于淳安县之万年街，遂破苗军于潜昌化，获其人口、资货甚富。文忠恐士卒贪货贿，莫有斗志，因悉焚之曰：“此何足惜，能努力破敌，何患不富贵乎？”进取淳安，夜，袭破伪洪元帅营，降其众千余。三月，会同佥邓愈、院判胡大海兵取严州，克之。立德兴翼，授帐前总制亲军都指挥使司左副指挥，兼领元帅府事，守严州。时严州新附，城守未备，而苗帅杨完者兵水陆奄至，文忠出奇，大败其众，复以所斩俘馘载巨筏中，顺流而下，余众见之，皆遁。五月壬子，杨完者复率众进屯严州乌龙岭，欲攻建德，文忠复从邓愈击走之。六月癸酉，文忠以浦江与建安比境，乃先率兵由间道以取之。县有郑氏，自宋建炎间聚族同居，元至大间旌表为孝义之门，其家避兵山谷中，文忠使人访其所在，悉令还家。八月己丑，苗军元帅泰不花等以同佥员成书来，纳款，且言其部帅李福等士卒家属俱在桐庐，皆愿效顺，文忠以上命慰谕之。九月戊戌，员成遂率元帅刘齐、刘震、黄宝、蒋英等三万余人来降。己亥二月，张士诚遣将攻严州，文忠出兵夹击，大破之，杀获甚众。四月，士诚兵复至大浪滩，文忠遣兵出击，复破之。又遣元帅何世明攻分水县，斩首五百余，其众溃走。士诚愤其败，十二月，复遣其将陆元帅、夏元帅、花将军据分水县之新城三溪，以遏我师。文忠仍遣世明率精兵千余击之，斩陆元帅、花将军等千余人，焚其营。自是，士诚兵不复窥严州。庚子九月，升文忠同佥行枢密院事。辛丑五月，文忠以上命城严州，越三月而成。六月，胡大海援信州，生擒陈友谅平章李明道、宣慰王汉二。是时，文忠承上命署金华分省事，大海因械送明道等于文忠，文忠释其囚而礼之，俾为书招谕建昌守将王溥。溥，汉二之兄，遂以其众来降。壬寅二月，金华降将蒋英、刘震等叛，杀胡大海及郎中王恺等，据其城。文忠闻之，即遣掾史郭彦仁、元帅何世明等往讨之。兵至兰溪，英等惧，夜半驱掠城中子女，开门南走。文忠因率元帅袁洪等所部兵入金华守之，分遣左右遍历其地，抚辑人民，仍遣人送大海、恺丧还建康。处州李祐之闻蒋英杀胡大海，亦杀院判耿再成、元帅朱文刚等，文忠随遣王祐、何世明往屯缙云以图之。三月，升文忠为浙江等处行中书省左丞，总制严、衢、信、处、诸全军马。辛亥，张士诚弟士信乘蒋英之乱，率兵万余围诸全，经二十九日，为院判谢再兴所败。士信愤，益兵进攻，再兴告急，文忠调同佥胡德济往援之。兵少贼众，再兴复请益兵，文忠以金华初复而严州密迩敌境，处州又为叛寇据，守兵不能援，时上在江西，闻处州之乱，命平章邵荣率兵往讨之。未至，文忠与都事史炳谋，遣谍者揭榜诸全界，首言平章邵荣、右丞徐达领军至严州，克日进击。贼众见榜，果相惊骇，谋夜遁，胡德济、谢再兴遂大破其军，伪将吕珍仅以身免。十二月，广信元帅葛俊擅发民夫，加城浚濠，文忠檄止之，俊不奉命，出不逊语，文忠遣从事王辰往察之。辰还言于文忠曰：“彼守城如故，若遽以兵临之，是激其变也。”文忠默然良久，曰：“此人不足惜，特以一郡生灵之故，姑置之。”再遣都事刘肃往加抚慰，且谕以祸福，俊乃顺命。癸卯四月，诸全谢再兴叛降张士诚。九月，士诚兵犯东阳，文忠遣元帅夏子实为前驱，躬率兵继之，郎中胡深亦引兵来会。丁亥，遇寇于义乌，前锋方接，文忠将千余骑横冲其阵。寇卒见文忠麾帜，皆惊愕溃乱，再兴单骑走。胡深乃与文忠谋距诸全五十里五指山下筑新城，令同佥胡德济守之。未几，张士诚将李伯昇大举入寇，城坚不可拔，乃引去。甲辰十月，升右丞。乙巳二月丙午，张士诚愤义乌之败，复遣李伯昇将兵二十万，挟叛将谢再兴寇新城。胡德济告急于文忠，文忠以诸全重地而敌势之来，意在必克，将自往救之，乃先命指挥张斌、元帅张俊领兵出浦江，为声援。士诚又以兵自桐庐溯钓台乌石，犯严州，文忠命以舟师扼于江，以何世明、袁洪、柴虎三帅守城，而自率指挥朱亮祖以下。行次浦江，衔枚而进，且檄处州兵来会，至龙潭，距寇不二十里，有白气覆我军。既而候卒告寇至，文忠驰马视之，去营远而久，元帅严德力止曰：“三军之命，悬于主将，一有不戒，众何恃焉？”文忠乃还，会所檄处州兵亦至，遂与敌战，大败之，追奔十余里，死者数万，获其伪同佥韩谦、理问滕忠、元帅周过、萧寿山等六百余人、军士三千、马八百，粮草、辎重、铠仗无筭，李伯昇及伪五太子遁去。文忠入新城，诸将皆喜，相庆贺。上闻新城捷，以御衣、名马赐文忠，赉赏将士有差。丙午九月，上既命相国徐达、平章常遇春总兵攻苏州，命文忠以兵取杭州，文忠率指挥朱亮祖、耿天璧攻桐庐，伪元帅戴某降，文忠复遣指挥袁洪等攻富阳，克之，擒伪同佥李天禄。兵至余杭，遣孙虎等领兵扼其援，而自督兵围其城。十一月，守将谢五与弟侄五人以余杭降，文忠以其兵攻杭州，杭州伪平章潘原明亦出降，并执蒋英、刘震以献。文忠以上命，慰谕之，宿诸军于城上，下令曰：“敢有入民居者斩。”有一卒取民釜以爨，即磔于市，以徇城中，民皆按堵。得兵二万、粮二十一万、马六百匹。始入城，原明以女乐迎于道，文忠叱去之，召元平章丑的、长寿等谕之曰：“全城归附者，张氏平章潘原明也。汝等皆元之臣子，苟知伦理大义，则当效死报国，或知天命之有在，则同纳款以效顺。今原明既已归附，汝等不伏节死义，尚何面目来见我乎？”令武士曳出之，与蒋英等俱系送金陵，并遣潘原明以下官属随行。十二月，改浙东行省为浙江等处行中书省，升文忠为平章政事，复姓李氏。吴元年二月，上以诰授文忠曰：“朕举义兵，自淮右至于江左，经营疆宇，赖勋臣同心一力，成兹大业，若国戚之策功者，则罕有焉。尔李文忠吾，姊之所生也，自幼抚育，视同己子，教以文艺，习以弓马，年既弱冠，乃俾佥院于金华，开省于严陵，尔能凭乌龙之险，破苗獠之师，领军援诸暨之围，寇兵十余万，当尔之锋者，如摧枯拉朽，成功奇伟，浙西之平，实由此胜。比者，长驱以捣临安，克其坚城，民安堵如常，时不知有更革也，用是命尔文忠为行省平章，镇兹浙土。於戏！惟尔文忠以分则君臣也，以亲则甥舅也，以恩则父子也，尤当守宪章，修政务，抚民驭军，图尽其道。况浙地其俗奢，尔示俭，其习浼，尔率厚，其或偏僻，尔导以正，惟慎可以奉职，惟勤可以处事，惟公可以律身。其明听朕命，可荣禄大夫、浙江等处行中书省平章政事。”初，上得金陵，以军食不给，知府王宗显尝请增田租，民颇病之，文忠以其事闻，请减其额，上从之。洪武元年五月，福建陈友定余党金子隆等紏合散卒，寇将乐、延平等处。闰七月，上命文忠总兵擒获之，闽地悉平。二年春，以文忠为偏将军，副常遇春征迤北，由遵化度鹿儿岭，败元将江文清军于锦川，次全宁，元将也速迎战，又败之，进攻天兴州，文忠又设伏破其军，遂进克上都，元主北走，俘其宗王、庆王等。常遇春薨于军，诏文忠代领其众，援庆阳，师至太原而大将军徐达已讨平庆阳。时大同受敌甚急，文忠乃由代县出鴈门，次马邑，破其逻骑数千，进次白杨门，又擒黠虏四大王，遂大破虏众，擒其将脱列伯，大同围解，进踰莽哥仓，不见虏而还。三年正月，授征虏左副将军，总兵北伐。二月，师出野狐岭，至兴和，降其守将，进师察罕脑儿，擒其平章竹贞。五月，败元太尉蛮子、平章沙不丁、朵儿只、八剌等于白海子之骆驼山，进至开平，闻元主在应昌，即提兵昼夜兼程袭之，遂进克应昌。时元主已殂，太子爱猷识理达腊单骑遁去，获其嫡孙买的里八剌及太子妃陈答里、宫人、诸王、省院、达官暨宋元玉玺金宝一十五、宣和殿玉图书一、玉册二、镇圭、大圭、玉斧、玉带各一，送京师。文忠复追爱猷识理达腊至北庆州，失其所在，师过兴州，遇元将唐国公江文清等率部属军民来降，至红螺山，又降其部将杨思祖等一万六千余人。十月，诏文忠班师，还至龙江，车驾出江上，嘉劳甚至。明日，文忠复上表称贺。上论功行封，以文忠北逐元太子，获元皇孙、妃嫔、重宝，功最大，赐诰曰：“咨尔荣禄大夫、浙江等处行中书省平章政事李文忠，朕思人生天地间，恩之深者莫过于骨肉，此天性，自然不待教而能也。尔文忠为吾姊氏所生，朕创业以来，尔自幼提兵佥枢金华，开省严陵，剿苗獠于乌龙，却援兵于诸暨，所至抚驭有方，人怀尔惠，连年战胜，不闻为敌所侮。比者，再入瓯闽，削平余寇，进征蓟北，屡奏捷音，乃帅师应昌，得元之遗子暨宝玉以归，威振沙漠，俊功益著。朕于尔亲则甥舅，较尔前后之功，当与勋臣同列。今天下已定，论功行赏，是用授尔开国辅运推诚宣力武臣、特进荣禄大夫、右柱国、大都督府左都督，封曹国公，同知军国事，食禄三千石，使尔子孙世世承袭，以报尔功。於戏！尔瞻于我，如母存焉，恪守忠贞，服劳帝室，永延世禄，与国同休。”复赐铁券及文绮、帛六十匹。四年七月，西蜀平，诏文忠按行四川，开拓新城，经画庶务，乃调濠梁等衞官军於保宁诸处各立千户所以镇之。五年正月，上赐彤弓五、交趾弓五十。上常御武楼，与诸将论边事。魏国公徐达因言：“王保保遁在和林，宜因此时，乘其败而击之。”上乃诏达与文忠及冯胜率兵十五万，分三道并进，文忠为征虏左副将军，总兵由东路出居庸。文忠率都督同知何文辉欲取和林，兵至口温，虏闻之，弃营遁走，获其辎重、杂畜无筭。进至哈剌莽来，其部落皆惊溃，文忠谕将士曰：“兵贵神速，千里袭人，难以重负。”留部将韩政驻辎重庐朐河，命士卒人持二十日粮，兼程而进。至土剌河，虏将蛮子、哈剌章知之，悉骑渡河。文忠督兵与战数合，稍却，追至阿鲁浑河，虏兵益众，宣宁侯曹良臣等战殁，文忠马亦中流矢，下马持短兵接战，从者刘义又奋前突击，以身蔽文忠，指挥李荣以所乘马授文忠，自夺虏骑乘之。文忠勒马横槊，麾众更进，士卒殊死战，虏众遂败，得马畜万计。追至称海，虏兵复集，文忠整兵据险，纵所获马畜于野，示以间暇。居三日，虏疑有伏兵，不敢逼，乃遁去。文忠引兵还，夜行，失故道，粮且尽，至桑哥儿麻，士卒无水，渴甚，有死者。文忠默祷于天，忽所乘马跑地而鸣掘之，果有泉涌出，人马赖以济。六年正月，诏文忠与大将军徐达往山西、北平训兵防边。十月，上召达等还京，令文忠率诸将士养锐山西，以防虏寇。七年三月，文忠驻兵代县，遣将四出，至三不剌，擒其平章陈安礼、木屑飞，至顺宁杨门，斩其将真珠驴，至白登，俘其国公邓孛罗帖木儿，至朔州，擒其太尉伯颜不花。七月，攻大宁、高州、大石崖，克之，斩其宗王朵朵失里，擒承旨百家奴，复遣指挥唐某追至氊帽山，遇故元鲁王营于山下，以兵围之，斩鲁王等，获其妃蒙哥颓并金印一、玉图书一。八月，文忠师进丰州，分道追击胡兵，擒其故官十二人、虏众百二十余人、马驼牛羊甚众。又闻胡兵驻伯干儿之地，遣兵追之，不及而还。十年秋，诏致祭泰山。十二年，洮州十八族番酋三副使、汪朵儿等叛，命征西将军沐英讨之。二月，复制谕文忠往河州、岷州、临洮、巩昌、梅川等处巡视城池，各卫军马悉听节制。五月，文忠等兵次洮州故城，会番酋三副使、何汪顺、朵罗只弃城遁，遂督将校领兵追之，获积石州叛逃土官阿里七站土官失纳等，斩之，遂于东笼山南川筑城，置洮州卫，留官军守之。六月，敕文忠移师驻巩昌。十三年，诏还，参赞军国事。十六年正月，诏文忠兼莅国子监事。十二月，文忠有疾。是年春，疾转亟，诏皇太子临视，上复亲幸其第，抚慰良久。至是薨，年四十有六。文忠性沉厚，持身诚恪，有谋虑，临阵常身先士卒，至遇大敌，胆气益壮，每战胜必以功推下。及释兵家居，恂恂若儒者，其在上前论事，尽诚无隐，上多嘉纳之。好儒重士，器量闳雅，在金华时，常师叶仪、范祖干讲学为诗，于音乐华靡事，泊如也。薨之日，上痛悼不已，辍朝三日，亲为文，遣使致祭，追封岐阳王，谥武靖，赐葬钟山之阴。诰曰：“自古帝王创业，必有亲戚子弟委心效顺，以助兴隆之运，故生有爵禄之荣，没有褒赠之宠，斯古今之彝兴也。咨尔开国辅运推诚宣力武臣、特进荣禄大夫、右柱国、大都督府左都督、曹国公、同知军国事李文忠，乃朕姊氏所生，当朕起兵之初，尔年尚幼，能励志立功，佐朕开拓疆宇，所向克捷，威振遐方，民怀其惠。及天下宁谧，四夷来庭，厥功居多而小心勤慎，始终如一，其于甥舅之亲、君臣之义，能兼之矣，正期共享太平，夫何婴疾长逝，朕甚悼焉。生封公，死封王，已著令典，今特追封为岐阳王，谥武靖，以慰尔于冥冥。呜呼！尔能笃亲亲之义，成开国之勋名，播华夷，福及后裔，可谓死而不亡者矣。”仍追封其上三世皆王爵，妣皆王夫人。子三人，皆上所赐名，长景隆，袭爵曹国公；次增枝，初授勋尉，继擢前军左都督；次方英，授中都正留守。

庚子，征南副将军申国公邓镇等平龙泉、永新诸县山寇还。

壬寅，雨霰。

甲辰，上谕侍臣曰：“天下无难治，惟君臣同心一德，则庶事理而兆民安矣。唐、虞、三代之时，君臣同德，故能致雍熙太和之盛，后世治不如古，君臣之间，两相猜忌，上下乖隔，情意不孚，君言善而臣违之，臣论是而君咈之，如此欲臻至治，何可得也？朕今简用贤能，以任天下之政，思与卿等求古之君臣同心一德，协于政治，以康济斯民，卿等勉之。”群臣皆顿首谢。

丁未，江夏侯周德兴请决荆州狱山坝，以通水利，从之，由是得溉田，岁增官田租四千三百余石。

征南将军颍川侯傅友德、左副将军永昌侯蓝玉等自云南班师至京，入见，上深加慰劳之。

庚戌，以磨勘司令俞纶试兵部尚书，磨勘司左司丞王道亨为司令。

给河南安吉等五卫军士绵布九万三千一百匹。

辛亥，给海运将校士卒万一千三百余人钞三万三千余锭。

壬子，命天下有司祭祀，僧道官不与。

命停造宝钞，以国用既充，欲纾匠力故也。

癸丑，吏部尚书余熂言：“公、侯、伯、子、男，爵虽五等，不可以常调品级论也。今公、侯三代得封赠公、侯者，给诰如一品封赠，伯者给诰如二品封赠，子、男者给诰如三品，如是则有递降之殊，非所以示宠异也。自今五等之爵诰，皆如一品，庶见殊恩。”上是之，自是有封爵者给诰，皆用一品之制，惟公、侯仍用玉轴，伯、子、男仍用犀轴，以此为别。

常德府龙阳、武陵二县水，诏免去年逋赋。

夜，太阴犯亢宿。

甲寅，故元云南枢密院判田桑哥失里等来降，赐米、布、钞有差。

己卯，改锦衣卫指挥使司为正三品。

戊午晓，荧惑犯氐宿。

夜，太阴犯建星。

己未，青海酋长失剌巴等七人，西番酋长朵里只约等三人来归，诏赐文绮、钞锭有差。

甲子，赦天下。诏曰：“朕率诸英隽平群雄，安宇内，即位以来，十有七年，其间，罪顽、民清、吏弊、刑赏皆施，虽间有肆宥而未常大赦。今自洪武十七年三月二十七日昧爽以前，除谋反、大逆、谋杀祖父母、父母、妻妾杀夫、奴婢杀本、使、谋、故杀人、蛊毒、魇魅、毒药杀人不赦，其余已发觉、未发觉、已结正、未结正，罪无轻重，咸赦除之。敢以赦前事相告言者，以其罪罪之。於戏！赦过宥罪，既大布以殊恩；迁善保安，尚同跻於至治。故兹诏示，悉使闻知。”

丙寅，诏改建刑部、都察院、大理寺、审刑司、五军断事官公署于太平门之外。太平门在京城之北，以刑主阴肃，故建于此。敕曰：“肇建法司於玄武之左，锺山之阴，名其所曰贯城。贯，法天之贯索也，是星七宿如贯珠环而成象，乃天牢也。若中虚而无凡星於内，则刑官无邪私，政平讼理，狱无囚人；若凡星处贯内者，刑官非人；若中有星而明者，贵人无罪而狱。今法司已法天道建置，尔诸职事各励乃事，当以身心法天道而行之，如贯之中虚，则狱清而无事，心静而神安，鉴玄武之澄波，睇锺山之苍翠，以快其情，庶不负朕肇建法司之意也。尔其敬哉。”

丁卯，修筑京城仪凤门。








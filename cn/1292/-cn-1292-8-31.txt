◇　初陵勿置县邑诏（永光四年十月）

安土重迁，黎民之性；骨肉相附，人情所愿也。顷者有司缘臣子之义，奏徙郡国民以奉园陵，令百姓远弃先祖坟墓，破业失产，亲戚别离，人怀思慕之心，家有不安之意，是以东垂被虚耗之害，关中有无聊之民，非久长之策也。《诗》不云乎？「民亦劳止，迄可小康，惠此中国，以绥四方。」今所为初陵者，勿置县邑，使天下咸安土乐业，亡有动摇之心。布告天下，令明知之。

（《汉书·元纪》）




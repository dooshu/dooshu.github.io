◇进吴隐之前将军诏（元兴初）

夫孝行笃於闺门，清节厉乎风霜，实立人之所难，而君子之美致也。龙骧将军、广州刺史吴隐之孝友过人，禄均九族，菲己洁素，俭愈鱼餮。夫处可欲之地，而能不改其操，飨惟错之富，而家人不易其服，革奢务啬，南域改观，朕有嘉焉。可进号前将军，赐钱五十万、谷千斛。（《晋书·吴隐之传》。又《群书治要》三十引《晋书》。）


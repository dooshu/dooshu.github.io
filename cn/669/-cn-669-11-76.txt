137　邵子贊秦穆悔過自誓　秦穆公恤民諸語　大禹泣辜自責


邵子觀物内篇四曰：「修夫聖者，秦穆之謂也。」蓋取其悔過自誓。胡文定謂：「文四年，見伐不報，始能踐自誓之言矣。」尸子稱：「穆公明於聽獄，斷刑之日，揖士大夫曰：『寡人不敏，北堂書抄「不敏」下有「教不至」三字。使民入於刑，寡人與有戾焉。二三子各據爾官，無使民困於刑。』」集證：「引見御覽六百三十六。」此雖大禹之泣辜無以過。以此坊民，猶有立威於棄灰者。

【閻按】嘗謂秦穆公曰：「其君實惡，其民何罪？」楚共王曰：「其自爲謀也則過矣，其爲吾先君謀也則忠。」大哉二君之言，可爲萬世法！

【元圻案】尸子注見卷五「南風之詩」條。〇説苑：「禹出見罪人，下車問而泣之。」〇吴越春秋：「南到計於蒼梧，而見縛人。禹拊其背而哭曰：『天下有道，民不罹辜。天下無道，罪及善人。此吾德薄不能化民證也。』」〇韓非子：「仲尼説隕霜，而殷法刑棄灰。」説苑：「秦法棄灰於道者刑。」






爲萧太傅谢【一作辞。】舆驾亲幸表

臣某言：近以神舆将降，昌啓丹辞，重被还旨，未垂闓允。谦尊弥光，褒优愈临，慙疚旣积，敢忘谦请。臣乘幸藉私，岂曰无僭，攀霞镜月，非复常所，此必让德，信在於兹。但恩严交泊，固守莫从，免默恭典，伊荣加戚，宁容爰枉鸾驾，式惊臣府。访心验已，谅以不夷，求物校迹，誓无此义。且古今异节，紫靑变礼，取诸臣躬，【一作功。】未觌其安。伏愿陛下赐止冕辂，时停云驾，则俗践知方，臣蹈厚泰。


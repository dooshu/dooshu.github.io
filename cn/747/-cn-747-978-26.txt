○对释菜争论判

〈得胡甲、许乙俱任直讲，因释菜争论，遂形於颜色，各持棰以相打。法司科罪。〉

胶庠之设，国容在焉，礼乐既陈，王教兹始。学之不讲，儒者为忧；道或未行，达人增叹。皇上崇大文教，褒进儒书。属涧可采，爰奠祭於先师；坛杏初开，将发明於古学。胡甲、许乙，说礼谈经，异议既生，争论斯起。操持棰扑，恐学业之不明；颠坠衣裳，见朝仪之有失。四方从学，华荒并凑；百寮观礼，簪绂成行。不慎於仪，何所取则？既愆规矩，合刑科。


○泰山玉牒文

嗣天子臣治，敢昭告於昊天上帝。有隋位极颠危，天数穷否，生灵涂炭，鼎祚沦亡。高祖仗黄钺而救黎元，锡元珪而拯沈溺。太宗功宏炼石，定区宇於再麾，业比断鳌，饮沧溟而一息。臣忝奉馀绪，承威积庆，遂得昆山寝燎，炎海韬波。虽业茂宗祧，寔降灵穹昊。今谨告成东岳，归功上元，大宝克隆，鸿基永固。凝薰万姓，陶化八纮。


◇九品议

天生蒸民，而树之君，使司牧之，勿失其性，君不独治，于是乎建牧立监，陈其辅佐，故曰天工人其代之。然则高官厚禄，非明崇贤，所以兴治，卑位下役，非为鄙愚，所以供职，虽或开荣辱之门，有争竞之弊，而百王莫之能《易》者，此道不可以二故也。方今天下隆平，四海攸同，荐贤达善，各以类进，夫观民宣化，为治之本，虽实小邑，犹须其人，又中正之身，优劣悬殊，苟知人者智，则不知者谬矣。莫如达官各举其属，万岳九列，朝所取信，郡守虽轻，有刺史存，举之当否，实司其事，考绩累名，施黜陟焉，进贤受赏，不进贤甘戮，沮劝既明，为人自为谋，庶公道大行，而私谒息矣。（《艺文类聚》五十二）


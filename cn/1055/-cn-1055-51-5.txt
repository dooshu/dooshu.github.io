【祭吴大资文〈嘉三年〉】

维年月日，具官修谨遣某人，以清酌庶羞之奠，致祭于资政侍郎吴公之灵曰：

惟公以孔、孟之学，晁、董之文，佐佑三朝，始终一节。顾惟庸缪，敢企光尘？而金门玉堂，早接俊游之末；柴枢黄阁，晚陪国论之余。虽出处之略同，在进退而则异。余实衰病，久思返于田畴；公方盛年，宜复还于廊庙。岂期白首，来哭素帷？饮百分，尚想平生之意气；写哀一奠，不知涕泪之纵横。尚飨！


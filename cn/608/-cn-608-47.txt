卷四十七 堵胤锡、何腾蛟列传

堵胤锡

何腾蛟

▼堵胤锡，号牧游；南直无锡籍，宜兴人。崇祯癸酉乡荐，丁丑成进士；授南京户部主事。胤锡性放达，入纠纷不夺，负胆走人缓急。常尽发本部积弊，碍堂上官，勿忌也。移榷北新关，时流寇充斥，意勇剿挞，遂以榷余饱募士五千余指，身夙夜为练。转本司郎中。出知长沙府，即以所募之任。陞湖广提学副使，号知人。

弘光中，擢湖广巡抚。乙酉，左师东犯，檄胤锡同事，意清君侧；胤锡曰：“是辅乱也！”独不从；而身避之湖南。南都陷，胤锡捍楚力。先是，李贼为清平西所败入秦，复间走楚；自成逆犯死，众尚数万余。胤锡曰：“贼子锦，素号「一只虎」，然不办众；今跄踉无所归，呼之必来，足以清应伏。”时何腾蛟亦驻节湖南，力持不可；即欲，遣无人。胤锡曰：“吾往！”遂数骑当其营，贼列骑数十里须之；胤锡冒锋镝直入，盛称闽威德。李锦随奉表入闽，诏赐名「赤心」。朝论以胤锡功，陞兵部侍郎，督师。腾蛟稍忌，然湖南即安，数年赖之。

闽败，永历即位肇庆，以拥戴勋，拜大学士兼兵部尚书，督师如故。己丑八月，至肇庆陛见，奉命复镇湖南；行次封川，病卒。上命程峋往卹其家人，半道为贼所杀，不果卹。

▼何腾蛟，字云从；贵州黎平人，浙江山阴籍。以万历乙卯，乡荐。为人严正，不可干以私。历湖广巡抚、都御史。

弘光中，陞川湖黔郧总督。乙酉，宁南侯左良玉擅称兵犯金陵，号「清君侧」；劫腾蛟以行。腾蛟义不从，潜起，夜投江自沈；迺若有人掖之者，漂武昌——居民惊视之，始知为抚督；逸湖南观变。时黄澍参其擅离职守。已闻南都陷、唐王正位于闽中，人心颇惑，布檄出师；略曰：“悲哉，时至今日，成何世界，胥于禽兽矣！兵家五字：战、守、死、走、降。以今战、守勿道，又讳死不言走乎！我瞻四方，将安往乎？降乎？无论毁形昧心，义所不忍；岂不闻诸公旗下摧辱万状乎？战、守不成，走、降非策，则惟有一死。语云：「死士一万，横行天下」。苦寒此七尺耳；苟能往，无不济。复君父之大仇、雪人类之大耻、昭君臣之大义，此七尺又何曾死！腾蛟不敏，标下死士尚三万，愿为诸公先驱。然后张将军（先璧）出茶、新，郝将军（永忠）、曹将军出犹、义，合窥章、贡；黄将军出醴、萍，徇袁、吉；周将军（金汤——漳平伯）出醴、滋。又请号召忠贞十八镇，出兴、归（李赤心、高必振等）；联络川蜀水师，出夔峡，并下荆、襄：既无东忧、又张西势，併力直下，胜气在我。而况刘将军（承胤）以宝师、马将军以荆师（鄂国公马进忠）、王将军以岳师、卢将军（宜章侯鼎）以武昌袁吉之师、董将军（缨）总督标之师、张署将、向署将、牛署将以澧州之师、袁将军以本营之师、王将军（凤陞）、牟凤卫以援剿之师，水陆步骑百道并进，或压其首、或绕其背、或抵其腋、或披其肢。又况齐、嘉、豫、汉之雄兵，柯、陈、黄、麻之义旅，动以百万；引领南望，将一呼而百应。诸君何贰何虞，不一奋戟乎！今与诸君约，从腾蛟言，富贵可长、妻子可保；报仇为忠臣，全发为孝子。不从腾蛟之言，富贵朝露，妻子俘卤；为叛臣、为贼子、为禽兽，惟所取！况朝廷之法纪尚在，太祖高皇帝、大行烈皇帝之灵爽赫然；腾蛟秉尚方，不畏强梁，宁畏悍帅！天下义旗，四指于公，恐不能为寿于旦夕也。檄到毋惑！”乃复驰疏备陈楚事，略曰：“自三月左师溃下，武昌随陷。臣保长沙，七阅月矣。初至时，仅有巡道标兵二千，满目荒墟；调兵不应，募兵不及：一苦。方调王、马二镇俾之驻岳，赴救武昌；而猝闻南都之变，人心震沮：二苦。又数十万闯贼奔逸，满山亘水，突如其来：三苦。臣虽联络乡团数百部，方向义就公；而佟酋、左孽合势窥突，伤弓曲木，旦暮飏去：四苦。迎机布置，发遣渡江；糗馈无从，而兵马一空，拮据更惫：五苦。长沙恃洞庭为阻，今武昌樯橹一帆可至，门无阻域：无险之难。江右繫臣接壤，金叛蹂躏，仅存一赣，发援孔亟；粤西亦繫臣切属，靖江不量，妄拟监国，不能为助，反以为仇：无邻之难。臣标、道标、新营、旧营精锐实可三万，月计饷本折六万余；并湖南北分汛镇防者，月计十余万。道路回阻，百姓死亡；幅员既蹙，物力有限：则无饷之难。逆号遍及，处处动摇；不肯先声驰骛、忠义不知何物，威令不行：则无法之难。阍陛阻远，入对无时。旦夕此心，何从呼吁；仅与督学臣堵胤锡、长沙道臣傅上瑞、监军道臣章旷痛愤咨嗟，誓不能为功臣、当为忠臣以报陛下一日之遇：则无告之难。伏乞皇上鉴臣诸苦，存一时防守之公案；救臣诸难，图万全恢复之上计。速与在廷文武会议了彻，立见施行。”盖时贼自成为清所败，走死九宫山；其兄子赤心号「一只虎」者同其舅高必振就堵胤锡招，而诸骁骑或诣腾蛟降。诏以腾蛟安辑功，封为定兴伯，拜阁部督师；寻进侯。腾蛟再疏敦促亲征，略曰：“皇上以高皇帝神孙，应南阳圣运；普天血气，莫不倾心。读御极之诏，则曰「真人出矣，国有君，民复有天矣」！读亲征之诏，则又勃然奋臂曰「天兵至矣，敌颈可繫，国仇可复矣」！人心萃涣之际，即天命去留之关。乃者期已届而仍稽，兵出关而中昼；使天下志义之伦，始而企、再而思、三而疑，兹且惧矣！遐迩通情，正需此日；事机一失，安能再来！河南为天下之中，荆、襄居上游之要；诚能力破浅谋、独抒神断，由虔、赣以入楚、豫，用中原之智勇以取中原，大势既张、大权在握，天下全局指顾间耳。偏之与全、守之与创，大小经权，各有其宜。不图其全，终隅其一；我之所往，彼亦能来。臣等疾首痛心，诚不能以逆料也！夫饷不思输，日糜则匮；兵不再设，善用斯强。更何贰何虞，而局濡不决乎？”驾即延平，师终不进。

丙戌，闽败；十月，桂王即位于端州。明年丁亥，清取湖广，腾蛟战败。时上在武岗，来归勋臣刘承胤害腾蛟，夺其权，挟帝驾以自制。腾蛟率诸臣请移跸，不听。因合疏，略曰：“臣等推原祸本，其端不一：一曰上下之情不通，一曰文武之气不奋，一曰形势之算不豫，一曰嫌疑之审更不消。自陛下入武岗以来，不揣何故，而贤臣閑、忠臣蹙；诏旨失其郑重、法纪等于飘忽，格格非一事，郁郁非一端。任事者无不曰「吾为天子报效」，而奄奄之气每多不振。无乃讥谗之虑深于内，而精神瘐于外乎？无乃忠矢天日不足鉴，而功建于外深可危乎？使武岗果有山川之险、兵甲之雄、粟米之富，粗号偏安，然未有处一隅而图四海之大者；况堂堂天子，各镇皆欲争奉之以成其大，而欲舍人心以祈天命！汉、唐、宋以来，未之前闻。今日移跸大计，敢惟皇上自择自行，督师一人扈驾；敢有借题议迎、议留、议逸者，惟众共殛之！祁、永已靖，桂林无恙；审楚、粤之要，莫先全、永。俟衡、长报复，仍还汤沐。皇上一启行而嫌疑消、形势豫、文武奋、上下通，保宗社者在此、保武岗者亦在此！”承胤尚别借以夺众议，腾蛟乃特纠之；有曰：“承胤所争者，不过蛙蚁小斗；臣与天地抗盛衰之运。承胤所争者，不过蜉蝣虚名；臣与世界辩人禽之斗。”承胤故为腾蛟所荐，封爵世荫已极，忘谊反噬。及武昌陷，承胤降清，遂借清兵戮腾蛟家属。腾蛟继母孙、妻徐在絷，徐间致腾蛟书曰：“近七旬、妻亦命妇，岂不能如王氏之抉喉而死！实疾望大兵来救。麾下诸大镇，岂尽如承胤负心！救与不救，惟信到。”王氏者，先腾蛟小妻之被卤节死者也。初，黎平破，王自刃仆，不能死；复引刀抉喉乃瞑。时腾蛟答书：“夫为忠臣，妻为节妇，死亦何恨！族属之妇女既入网罗，便是劫数；俱应速死，与王氏、赵氏、张氏同归地下。所不忍言者，王陵之母，千古伤心；赵苞之报，寸衷难谢耳！”帝下诏褒慰，以为「非卿不能有此难，非卿不能处此难」！腾蛟捧诏涕泣，作谢表有云：“臣读「易」之「上六，利艰贞；吉」；又曰：「有悔贞吉」。内难而能正其志，臣知所以自处矣。曾记唐李晟家眷百口陷于贼营，军中有言及家者，晟泣曰：「天子何在？敢言家乎」！郭子仪与僕固怀恩不善，怀恩使人发其冢墓；子仪入朝，上问之，子仪曰：「臣久在行间，不能禁军士暴掠；今日之报，是其应得」。臣才品不及二臣，而捐躯为国之心，千截而下可以相质。”已而徐自尽，礼部郎中严伟为之请卹；诏许建坊造葬。上踉跄历桂林、走南宁，腾蛟收残卒于柳州，复入桂林。

戊子，率大将赵应选、胡一清、焦琏、曹志建各路兵马复兴安，围清全州，凡八战八捷；三月，破之。又复东安，乘胜围永州；清困甚，城中人相食。遂与大将马进忠同守常德；已而清来攻常德，战败，腾蛟弃城走，从石门、慈利退人土司。夏，与总制都御史堵胤锡合力恢复常德。七月，进忠与清大战于麻河，杀清卒七千余人；诏封进忠鄂国公，仍驻常德，而腾蛟屯衡州。久之，胤锡与进忠隙，胤锡令前所招李赤心十营之在夔州者并来常德；士民畏赤心殊甚，进忠亦虑胤锡势大札己。而胤锡意决，赤心且至；进忠乘胤锡与俱渡湖南，而胤锡亦与赤心弃城渡湖南，若尾其后者。腾蛟闻之大惊：「湖南岂能容此数十万众！且相抵牾者，势必内变」；遂有「湖北千里一空」之疏。上在端州，诏进忠出攻长沙、赤心出援江西金声桓反正之师。诏未至，而赤心已至湘潭。时官兵皆畏赤心，各退本汛，顾老营。而腾蛟单身先至湘潭，解马、李之难；以上意令各出师御境上，赤心受约，拔营离湘潭。进忠先以宣威伯杨某者一营来就约，而全师未至；忽腾蛟故部徐勇之降清者以清骑突湘潭。腾蛟方巾便服，坐城遣发；闻报，上马出城，猝遇清兵，被执。勇以其旧，劝何腾蛟且降，并餽酒食；腾蛟不受，反令勇降，至大骂。饿数日，愤喷血卒；盖己丑之正月某日也。杨宣威不得督师所在，单骑入城者七；被箭重伤，卒。进忠逸去，而卫国胡一清、开国赵选先弃永州，退守全州；永国曹志建亦退保镇峡关，宣国焦琏部将刘起蛟亦退保平乐。腾蛟初闽封定兴伯，永历中晋侯；至是，赠腾蛟中湘王，谥「文忠」。腾蛟有子文瑞，繫烈死王氏所生者也。

自是衡州复陷，赤心竟不能进，从桂林阳出封川，至梧州；胤锡栖曹志建镇峡关，又与不合。志建杀其标卒数百人，胤锡与其子世明走封川；入朝肇庆，请以广东四府处赤心屯守。朝议赤心初奉援豫之命未报，不许。既，留守桂林瞿式耜以胤锡为腾蛟仇，曰：“吾见，必生啖之！”胤锡惧，阻浔州，病卒。久之，子文瑞授词林，从上；病卒南宁。

石匮书曰：自古中兴之佐，身肩恢复之任者，当禄山之乱，则汾阳王郭子仪、临淮王李光弼；当朱泚之乱，则西平王李晟。然皆帝在灵武、帝在梁州，去行在甚远；然后得以进止自如，迄有成效。及至后世，未能恢复旧土，先为册立新君。南渡立康王，遂有秦桧；留都立福王，遂有马士英；福建立唐王，遂有刘承胤。汴书生曰：“自古未有权臣在内，而大将能立功于外者！”此是千古通病，何怪乎何腾蛟之迄无成功也。试观何腾蛟之出师檄，何异岳武穆之建炎奏疏；而堵胤锡之单骑抚贼，亦何异郭汾阳之免冑见回纥。有臣如此，而不克竟其用；奸臣之为害也，可胜道哉！












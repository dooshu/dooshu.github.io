4　摩頂致於踵今本作放踵


文選注引「孟子曰：『墨子兼愛，摩頂致於踵。』趙岐曰：『致，至也。』」今本作「放踵」。【原注】注無「致，至也」三字。

【何云】孫宣公作音義時，所見之本已作「放踵」。

【元圻案】文選任彦昇彈曹景宗文注引「孟子曰：『墨子兼愛，摩頂放踵。』趙岐曰：『放，至也。』」正與孟子作「放踵」合。又江文通上建平王書注引孟子作「致於踵」，「劉熙曰：致，至也」。王氏此條，若據任彦昇文注，則「致，至也」，與原注不合。若據江文通書注，則注作劉熙而非趙岐。或王氏所見之本互異歟？劉孝標廣絶交論云：「摩頂至踵。」李善無注。〇隋志「儒家」有劉熙孟子注七卷。






21　霣霜不殺菽之義


魯哀公問仲尼曰：「春秋之記曰：『冬十二月，霣霜不殺菽。』何爲記此？」仲尼對曰：「此言可以殺而不殺也。夫宜殺而不殺，桃李冬實。天失道，草木猶犯干之，而況於人君乎？」此韓非書所載也。此内儲説上篇文。以魯論「焉用殺」之言觀之，恐非夫子之言也。法家者流，託聖言以文其峭刻耳。胡文定公春秋傳取之，未詳其意。

【何云】夫所謂「焉用殺」者，蓋以上失其道，蚩蚩之民罹于刑辟，或非其罪，當以教化先之，非縱捨姦慝，宜殺而不殺也。舜攝位而四凶伏其辜，孔子攝相七日而誅少正卯。殺一人而生千萬人，何嘗非惟辟作威之道？而迂儒以法家稱引故疑之乎？

【又云】非之言，自不足據。

【元圻案】公羊經文：僖公三十三年，「十二月，隕霜不殺草」，左傳、穀梁傳皆作「十月」。定公元年「十月，霣霜殺菽」，三傳同。今韓非子云「冬十二月，霣霜不殺菽」，合二事而一之，足證其説之無稽。






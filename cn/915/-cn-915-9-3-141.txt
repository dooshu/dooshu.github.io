◇弹棋谱序

观夫模穹苍而挺质，写博厚而成形，峙五岳而标奇，停四海而为量，协日月之数，应律吕之期，总玄黄之武略，校孙吴之应变，语其用心，壮哉之戏也。尔乃观壮士之出师，望兵棋之式道，上升则搏翼穹天，赴下则建瓴高屋，乘危则栈山航海，历险则束马悬车，完五忆霸国之勋，全六想陈平之智，反八均高阳之数，四角思汉后之歌，飞九同晋侯之琴，徘徊异邺中之辇，牵牛觉乘槎之来，织女拟云之去，故古人或言之礼乐。或比之仁让，或喻以修身，或齐诸道德，良有旨也。（《艺文类聚》七十四）


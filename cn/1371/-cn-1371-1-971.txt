独立

独立柴荆外，颓然一秃翁。



乱山吞落日，野水倒寒空。



忧患工催老，飘零敢讳穷？



渔歌亦何恨，凄断满西风。



独立

午醉初醒後，回廊独立时。



斜阳明雨叶，乳鹊袅风枝。



违俗虽堪笑，师心颇自奇。



旁人疑徙倚，向道是寻诗。



独立

白髯萧飒一愚公，独立蒙蒙细雨中。



羊踏寒蔬新少梦，鱼生空釜久谙穷。



残编幸有圣贤对，闲话岂无邻曲同？



衒鬻才名非老事，小诗信笔不能工。



独立

上书不上登封书，乘车但乘下泽车。



夕阳独立衡门外，闲看村童学钓鱼。




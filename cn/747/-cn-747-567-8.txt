○题哀辞后

愈性不喜书。自为此文，惟自书两通。其一通遗清河崔群，群与予，皆欧阳生友也。哀生之不得位而死，哭之过时而悲。其一通今书以遗彭城刘君伉。君喜古文，以吾所为合于古，诣吾庐而来请者八九至，而其色不怨，志益坚。凡愈之为此文，盖哀欧阳生之不显荣于前，又惧其泯灭于后也。今刘君之请，未必知欧阳生，其志在古文耳。虽然，愈之为古文，岂独取其句读不类于今者耶？思古人而不得见，学古道，则欲兼通其辞。通其辞者，本志乎古道者也。古之道，不苟誉毁于人。刘君好其辞，则其知欧阳生也无惑焉。


◇奏条牒诸律问列和意状

昔先王之作乐也。以振风荡俗，飨神贤，必协律吕之和，以节八音之中。是故郊祀朝宴，用之有制，歌奏分叙，清浊有宜。故曰：「五声、十二律还相为宫，」此经传记籍可得而知者也。如和对辞，笛之长短无所象则，率意而作，不由曲度。考以正律，皆不相应；吹其声均，多不谐合。又辞「先师传笛，别其清浊，直以长短。工人裁制，旧不依律。」是为作笛无法。而和写笛造律，又令琴瑟歌咏，从之为正，非所以稽古先哲，垂宪于後者也。谨条牒诸律，问和意状如左。及依典制，用十二律造笛象十二牧，声均调和，器用便利。讲肄弹击，必合律吕，况乎宴飨万国，奏之庙堂者哉？虽伶夔旷远，至音难精，犹宜仪形古昔，以求厥衷，合乎经礼，于制为详。若可施用，请更部笛工选竹造作，下太乐乐府施行。平议诸杜夔、左延年律可皆留，其御府笛正声、下徵各一具，皆铭题作者姓名，其馀无所施用，还付御府毁。

勖又问和：「作笛为可依十二律作十二笛，令一孔依一律，然後乃以为乐不？」和辞：「太乐东箱长笛正声已长四尺二寸，今当复取其下徵之声。于法，声浊者笛当长，计其尺寸乃五尺有馀，和昔日作之，不可吹也。又，笛诸孔虽不校试，意谓不能得一孔辄应一律也。」案太乐四尺二寸笛正声均应蕤宾，以十二律还相为宫，推法下徵之孔当应律大吕。大吕笛长二尺六寸有奇，不得长五尺馀。辄令太乐郎刘秀、邓昊等依律作大吕笛以示和，又吹七律，一孔一校，声皆相应。然後令郝生鼓筝，宋同吹笛，以为杂引、《相和》诸曲。和乃辞曰：「自和父祖汉世以来，笛家相传，不知此法，而令调均与律相应，实非所及也。」郝生、鲁基、种整、朱夏皆与和同。

又问和：「笛有六孔，及其体中之空为七，和为能尽名其宫商角徵不？孔调与不调，以何检知？」和辞：「先师相传，吹笛但以作曲，相语为某曲当举某指，初不知七孔尽应何声也。若当作笛，其仰尚方笛工依案旧像讫，但吹取鸣者，初不复校其诸孔调与不调也。」案《周礼》调乐金石，有一定之声，是故造钟磬者先依律调之，然後施于厢悬。作乐之时，诸音皆受钟磬之均，即为悉应律也。至于飨宴殿堂之上，无厢悬钟磬，以笛有一定调，故诸弦歌皆从笛为正，是为笛犹钟磬，宜必合于律吕。如和所对，直以意造，率短一寸，七孔声均，不知其皆应何律，调与不调，无以检正，唯取竹之鸣者，为无法制。辄部郎刘秀、邓昊、王艳、魏邵等与笛工参共作笛，工人造其形，律者定其声，然後器象有制，音均和协。

又问和：「若不知律吕之义作乐，音均高下清浊之调，当以何名之？」和辞：「每合乐时，随歌者声之清浊，用笛有长短。假令声浊者用三尺二笛，因名曰此三尺二调也；声清者用二尺九笛，因名曰此二尺九调也。汉魏相传，施行皆然。」案《周礼》奏六乐，乃奏黄锺，歌大吕；乃奏太簇，歌应锺，皆以律吕之义，纪歌奏清浊。而和所称以二尺、三尺为名，虽汉魏用之，俗而不典。部郎刘秀、邓昊等以律作笛，三尺二寸者应无射之律，若宜用长笛，执乐者曰请奏无射；二尺八寸四分四厘应黄锺之律，若宜用短笛，执乐者曰请奏黄锺。则歌奏之义，当合经礼，考之古典，于制为雅。（《晋书·律历志上》，《宋书·律志》。）


○对张侯下纲判

〈景张侯下纲，不及地，武宾遂贯之。监者谓无揖让之礼，不坐奠丰，上宾袒决而退。〉

景遵步，张是熊侯。地武苟合於旧仪，下纲未逾於先制。宾则有艺，执射多功。舒卷宁惧於出正，发纵每闻於破的。彤弓既彀，与明月而合规；白羽才飞，状流星而遂贯。然而礼成揖让，不独主皮，徒矜袒决之容，未睹奠丰之事。作而非法，不足书能；人而无仪，诚须置罚。

贾承晖

承晖，天宝时擢书判拔萃科。


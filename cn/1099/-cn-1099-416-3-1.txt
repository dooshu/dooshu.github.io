○答畢東郊按臺 【 積貯】

今天下吏治、有重于民生者乎、民生命脉、有急于積貯者乎、倉庾如洗、雖十堯舜不能活一餓夫、珠玉如山、雖人與千金、不如給一升粟、讀我公祖積穀一刻、至于本院公費之裁節、有力之減力、杖贖之免力、工價銀之豁除、收放之刁難、無一非節愛之仁、讀救荒二議、如酌給粥之節、備粥塲之藥、調飢病之人、貯煑粥之器、嚴賣妻棄子之禁、無一非如保之念、三秦士女、百萬生靈、何幸何幸、乃不肖有昌言焉、夫積貯之法。非獨救飢民。正以救死民。非獨備荒歲。亦以佐軍興也。古稱救荒無奇策。正欲備荒有善政耳。人知積貯之當重僕又以為收放之當詳。穀忌濕。今各省倉庾類多卑湫敝漏穀易耗。今各省風窓類多雀鼠難防。則以板鋪地。以竹織篾。近倉不可作穢惡。近倉內不可畜鷄豕。此當講者一。社倉之法。收貯于民。不拘大小鎮店庵觀寺院。隨處建設煑粥。放賬之時。就近百凡便宜。此當講者二秦晉之民。家多盖藏。山東河南。皆無歲計。僕昔在山東。曾有會倉勸本約之。民各量其力。每會積穀若干。聚于一所。秋歛春散。加三出息。小凶之年。不准獨支。大凶之年。各分所積、願不分而助同會者旌獎。以多寡為差。是在有司得法。社長得人。此當講者三。粥賬二法。最莫輕行。飢民未必餓死之民。凶歲更防大凶之歲。積慣之奸。開賑借之端以媒利。昏庸之吏。好賑借以市恩。見在者以肯放沽仁聲後來者以不催為盛德一人借數石。常騙二三十石。而貧無力者。無升斗之獲。僕在山西。查催十年之內出陳舊欠一百三十八萬有奇。嚴行催補。止收三十七萬。其餘或稱官更吏改。卷籍不存。或稱逃流亡故。無人賠補。至今為恨。謂宜題准。凡本官經手倉庫務令催完。繳取實收。查盤明白。方許離任。不則雖行取亦須留催。其丁憂事故官員、力難久待者、要造借領花名保主、申合于上司、批發後官、務令本秋催完、自非連年大凶。不許隔歲拖欠。此其當講者四。社倉之法。委官查盤。則多騷擾問罪之累。全不查盤。祗肥利巳狥情之人。謂宜有司歲一親身查盤。不許委佐領教職。以滋弊竇。至于府州縣欲求盤虗實法。莫如每歲斗級。年一交代新者于舊者欠一升不收舊者于新者作一弊不得僕?作一倉法。每一廒五間。俱以板斷隔。五間自西而東。常空閑一隔。每于濕盛之月。倒廒一遍。將東第四隔。量入第五隔。以次逓量空第一隔。量完報數。明年又自西第二隔量入西第一隔。以次漸而東。量完報數。又空東第五隔委官查盤倉粮。欲親量。則一一見斗。不親量。則取掌印官及新舊斗級保結。真莫真于此矣。此其當講者五。至于煑粥之法。亦有可言。煮粥第一便流民。而土著之少婦女。斷不肯赴塲。老病殘疾之人。斷不能赴塲則核其口數。每口十日領炒荳十碗。或米三升。務令本家無病之人查實領給。其當講者一。罷塲之月。野有草葉木皮。則壯者先放。次及流民婦女。次及流民老疾、死者有司量給一蓆。埋于漏澤。問其姓名貫址而標記之。此其所當講者二煮粥各州縣齊日則流民少流民少則開塲之日無擁擠雜亂之憂散塲之日無結聚為盜之患所當講者三。耘之月。有司令民積菜穫之之令。民積糠多者給賞。豆每濕月一晒。則耐久乾菜粗豆腐可佐粥塲之費。不必米也。所當講者四酒之為物。飢不當食。寒不當衣。百害事。百耗穀。山東河南千室之邑。麯糵等費。不減幾萬石。以此捄凶年。所活不減萬人。又酒席衣服車馬宮室器具。及婚喪無度及寺觀園池戲子倡優。罔非耗財之蠹、似當制為度數。責令自為儲蓄。所當講者五。?人謂荒政不講于荒年。救荒不救于將死。此類是也。

皇明經世文編卷四百十六終








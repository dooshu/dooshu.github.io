卷一十五　六国年表第三

【索隐】：六国，魏、韩、赵、楚、燕、齐，并秦凡七国，号曰“七雄”。

太史公读秦记，

【索隐】：即秦国之史记也，故下云“秦烧诗书，诸侯史记尤甚。独有秦记，又不载日月”是也。

至犬戎败幽王，周东徙洛邑，秦襄公始封为诸侯，作西畤用事上帝，僭端见矣。礼曰：“天子祭天地，诸侯祭其域内名山大川。”今秦杂戎翟之俗，先暴戾，後仁义，位在籓臣而胪於郊祀，

【索隐】：案：胪字训陈也，出尔雅文。以言秦是诸侯而陈天子郊祀，实僭也，犹季氏旅於泰山然。【正义】：“胪”，音旅，祭名。又旅，陈也。

君子惧焉。及文公逾陇，攘夷狄，尊陈宝，营岐雍之间，而穆公脩政，东竟至河，则与齐桓、晋文中国侯伯侔矣。是後陪臣执政，大夫世禄，六卿擅晋权，征伐会盟，威重於诸侯。及田常杀简公而相齐国，诸侯晏然弗讨，海内争於战功矣。三国终之卒分晋，田和亦灭齐而有之，六国之盛自此始。务在彊兵并敌，谋诈用而从衡短长之说起。矫称?出，誓盟不信，虽置质剖符犹不能约束也。秦始小国僻远，诸夏宾之，比於戎翟，至献公之後常雄诸侯。论秦之德义不如鲁卫之暴戾者，量秦之兵不如三晋之彊也，然卒并天下，非必险固便形埶利也，盖若天所助焉。

或曰“东方物所始生，西方物之成孰”。夫作事者必於东南，收功实者常於西北。故禹兴於西羌，

【集解】：皇甫谧曰：“孟子称禹生石纽，西夷人也。传曰‘禹生自西羌’是也。”【正义】：禹生於茂州汶川县，本厓駹国，皆西羌。

汤起於亳，

【集解】：徐广曰：“京兆杜县有亳亭。”

周之王也以丰镐伐殷，秦之帝用雍州兴，汉之兴自蜀汉。

秦既得意，烧天下诗书，诸侯史记尤甚，为其有所刺讥也。诗书所以复见者，多藏人家，而史记独藏周室，以故灭。惜哉，惜哉！独有秦记，又不载日月，其文略不具。然战国之权变亦有可颇采者，何必上古。秦取天下多暴，然世异变，成功大。

【索隐】：以言人君制法，当随时代之异而变易其政，则其成功大。

传曰“法後王”，何也？以其近己而俗变相类，议卑而易行也。

【正义】：易，以豉反。後王，近代之王。法与己连接世俗之变及相类也，故议卑浅而易识行耳。

学者牵於所闻，见秦在帝位日浅，不察其终始，因举而笑之，

【索隐】：举犹皆也。

不敢道，此与以耳食无异。

【索隐】：案：言俗学浅识，举而笑秦，此犹耳食不能知味也。

悲夫！

余於是因秦记，踵春秋之後，起周元王，

【索隐】：案：此表起周元王元年，春秋迄元王八年。

表六国时事，讫二世，凡二百七十年，著诸所闻兴坏之端。後有君子，以览观焉。

（表略）








◇文帝安边诏

门下：有陈氏昔在江表，劫剥生灵，事等怨雠，何以堪命。岭南之地，涂路悬远。如闻凶魁赋敛，贪若豺狼。贼署官人，情均溪壑。租调之外，徵责无已。一丁年科甲一具，皮毛铁炭，船乘人功，殊方异物，千端万绪，晨召暮行，夕求旦集。身充苦役，至死不归。物有借公，永不还主。与人共市，百倍求利。诣官申屈，一代无期。各不聊生，无能自保。昼悲宵恨，行号坐泣。微畜资产，殃祸立至。诬以贼盗，系以囹圄。货财不尽，性命不存。彼土之人，性多纯直，弗堪州郡渔猎之苦，或避山薮，规免旦夕，即称□□白于伪台。岁岁起兵，西南征讨，多缚良善，以充贼隶。圆首方足，同禀性灵。故以上感玄天，有伤和气。南海诸国，欲向金陵，常为官非法盘检，远人嗟怨，致绝往还。陈氏云微，厥途非一。粗陈闻见，其兹实甚。今皇师宣扬朝化，凡此诸事，已为百姓除之。重加存恤之理，别申爱养之义。军行所及，一豪勿犯。外国使人，欲来京邑，所有船舶，沿溯江河，任其载运，有司不得搜检。岭外土宇，置州立县，既令擢彼人物，随便为官，省迎送之烦。知风俗之事，训人道德，正身率下。必当悉改前弊，以副朕怀。（《文馆词林》。案：《初学记》十三有李德林为隋文帝修定五礼诏，据《隋书·文帝纪》载有全文，在仁寿二年闰十月，而德林卒于开皇十九年。见《唐书·李百药传》，必非德林作也。今编入文帝诏敕中。）


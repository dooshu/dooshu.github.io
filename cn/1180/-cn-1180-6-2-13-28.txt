答郧阳巡抚杨本庵


承示，欲为仆建坊表宅，深荷雅情。但数年以来，愚父子表坊，已六七座。仆无德于乡人，而损公储、劳民力，日夜念之，寝食靡宁。今诸役已就，冀少宽民力，若又兴此役，是重仆不德也。况诸所应有者，已横溢无少欠缺，何事滥予以病民乎？万望俯量愚衷，亟行停寝，得遂所辞，逾于百朋之惠矣。已寄示敬儿，即台檄已行，大功已举，亦恳请已之。

使旋，附此陈控，并谢盛爱，统冀亮原。






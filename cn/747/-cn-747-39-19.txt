○赐护密国王子颉吉里匐铁券文

咨尔护密王子颉吉里匐，夫藩扞所寄，惟信是从，节义可称，中远弗隔。卿之先代，尝附国朝，通使有常，书译相次。自卿父继立，近阻强邻，被制凶威，有乖夙志。今遂能献诚款，潜讬归怀，自非心悟远图，何以克存失意？念此诚恳，嘉尚尤深。今赐卿丹书铁券，以旌忠孝。长表信义，永傅子孙，日月同明，山河齐久。可不美欤？可不慎欤！


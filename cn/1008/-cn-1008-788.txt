赵蕃　寄李处州

近别遂累日，逢人空附书。

虽能道所以，未辱报何如。

千里江山外，一春风雨余。

梦成同泛宅，起欲命篮舆。

赵蕃

赵蕃　寄李处州

自入湖南路，驱车得屡停。

流传虽有句，次舍或无亭。

险绝犹云未，艰危不易听。

真宜太白醉，未信屈原醒。

我去方蛮府，公归合汉庭。

原言无沛雨，尚想独当霆。

白雪故寡和，黄麻须六经。

诏除期不晚，得以慰飘零。

赵蕃


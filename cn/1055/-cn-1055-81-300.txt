【赐宰臣文彦博上第一表乞解重任不允批答〈五月十八日〉】

省表具之。夫知其人之为贤，任则勿贰；事其君而有道，去不可轻。此古之臣主之明，举措必慎，所以收功于一时，而垂法于后世也。卿夙有时望，为予柄臣，自复秉于国钧，仅三周于岁序。若乃进退贤否，诛赏罪功，每于听纳之间，敢忘虚己；顾彼绅之论，曾靡异辞。方期有成，以副予意。而乃过形谦损，思避台衡。岂寡德弗明，于用才而不尽；将多言害正，致厥位之难安？苟异于斯，夫何引让？矧卿忠信之节，足以协予之一心；材谋之优，可以断予之大事。兹所柬注，宁烦谕言。所请宜不允。


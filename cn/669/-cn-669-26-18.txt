18　獻鵠獻鴻四書各異


滑稽傳：「齊使淳于髠獻鵠於楚。」案：此文褚先生所補。説苑奉使篇云：「魏文侯使舍人毋擇獻鵠於齊。」魯連子云：「展無所爲魯君使，遺齊君鴻。」韓詩外傳十云：「齊使使獻鴻於楚。」其事皆同，而四書所載異。

【元圻案】索隱已言之，唯不及魯連子。〇徐堅初學記「奉使類」：魯連子：「展無所爲魯君使，遺齊襄君鴻。至澠而浴鴻，鴻失，其裝在。御者曰：『鴻之毛物，可使若一，能買鴻耳。』無所曰：『吾非不能買鴻也，是上隱君，下易幣，無所不敢。』」其餘諸書與魯連子所載略同，不備録。






○禁滥荐敕

朝廷设爵命官，求贤取士，或以资叙进，或以科级升。至有白首穷经，方阶一第，半生守选，始遂一官。是以国无幸民，士无滥进。近年州郡奏荐，多无出身前官，或因权势书题，或是衷私请。既难阻意，便授真恩。遂使躁求徼幸之徒，争游捷径；辛苦孤寒之士，尽泣穷途。将期激浊扬清，所宜循名责实。凡百有位，当体朕怀，今後州府，不得奏荐无前官及无出身人。如有奇才异行，越众超群，亦许具名以闻，便可随表赴阙，当令有司考试，朕亦自更披详，断其否臧，俾之升黜。庶使人不谬举，野无遗才，冀广德人，以资从政。


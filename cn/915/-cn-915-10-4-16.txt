◇慰抚朐山黄郭诏（太建六年四月辛丑）

戢情怀善，有国之令图，拯弊救危，圣范之通训。近命师薄伐，义在济民，青齐旧隶，胶光部落，久患凶戎，争归有道，弃彼农桑，忘其衣食。而大军未接，中途止息，朐山黄郭，车营布满，扶老携幼，蓬流草跋，既丧其本业，咸事游手，饥馑疾疫，不免流离。可遣大使，精加慰抚，仍出阳平仓谷，拯其悬磬，并充粮种，劝课士女，随近耕种，石鳖等屯，适意修垦。（《陈书·宣帝纪》）


○請處置青羊山脅從居民疏 【 區處亂民】

自古盜賊稱亂。常恃地險。以為巢?。譬之山居豺?。澤萃蛇龍。理之常也。惟是官府得人。制御有道。小有萌動。即禁捕之。不使蔓延。庶免大患。今青羊山賊首惡兇黨既巳成擒。必須械送京師。獻俘闕下。明正典刑。以昭國家大法。但招收脅從男婦、約計不下二千餘人、勢難羈縻、速宜區處、寇盜既多易于剿治難于安插為今之計。欲遷置平地。則慮無養贍之資。而官給之粮。殊非久長之策。欲處之故地。則仍有險阻可恃。而根株不拔。難免將來之虞臣愚欲望特降綸音、令差去給事中會同新任廵撫都御史王應鵬、親歷茲山、遍覽形勢、凡舊日盜賊盤結巖谷嶄嶻去處。可以刊木通道。削險為夷。即便選委強幹官員。起集丁夫。赭山斬木。務使道路縱橫。人馬可以通??山王?。則將收降之人。仍令依山便業居住編為甲伍照舊納粮當差。庶幾易於安定。斯為得策。若果山險難闢。前項脅從黨與。不可復令入山。恐貽它日之患。則當審量地方廣狹。踏勘田畝多寡。相擇高平原阜。建置官府。以為防禦。大則設一千戶所。小則立二三廵撿司。控扼要害。長年戍守。以為百年無事之計。若可設千戶所。則將山間徵粮田地。計畝從寬起科。給與該所官軍依山屯種。卻將附近衞所屯田抵兌酌量數目。略如井田之制。分授收降人戶。每人田若干。隨處安插耕種。俾為永遠世業。官司仍量行賑貸。以為廬舍牛種之資。若立廵撿司。則將附近州縣民間拋業地土分給耕種。不許徵粮起科。若一處不給。則散置各縣地方。造冊編管。仍以山間田地。召募有力無田之人。僉充該司弓兵。兩項區處。似有可行。然因時制宜。可否裁度。又在敕使撫臣從長擘畫為國善計、非臣之愚所能懸斷也、


○贺新起天锡殿表

臣某伏睹恩敕，大内新殿成，赐名天锡殿者。鼎新正寝，光锡嘉名，中外荣瞻，华夷增。臣中贺。

伏惟皇帝陛下承枢启运，握斗垂衣，包九土以君临，辟四门以敦睦。法天构宇，隆帝宅於上京；括地开基，壮皇居於亿世。由是前罗象阙，遐敞龙庭。总日月之贞华，高严秀闼；集星辰之瑞彩，广启文轩。巍峨压参、井之墟，岌で应氐、房之状，莫不岳灵飞舄，川後贡材，人以子来，功资神助。虽镐宫鲁殿，直琐细以难俦；汉阙周堂，固寻常而莫并。功云告毕，宝额爰新。显神授於上元，以符天锡；耀宏图於八极，永播圣功。临海岳而阅琛珍，会诸侯而朝万国。将陈大礼，以福群方，叶神明赞助之期，广天地遐长之寿。臣某荣逢圣日，仰睹神功，不任。


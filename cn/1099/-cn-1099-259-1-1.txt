○早定　東宮朝賀禮制以慰羣情疏 【 東宮朝賀】

是時先生為東宮宮寮故與羅趙二先生皆具此疏以忤柄臣意俱免為民

臣聞古者豫建太子、所以重宗社也、太子既立、則有臨蒞之位、有朝會之儀、所以萃人心、昭軌度也、伏惟　陛下聖謨獨運、深惟　宗社根本之重早正　東宮儲貳之位、世廟初建立東宮一行奏議儀文彷彿漢文之遺風以繫宇內之心者。二載於茲矣。曩以儲躬冲幼。務存謙抑。凡遇歲時令節。及千秋慶賀。令進箋內庭。此皆禮出從權。時有待令。皇天迪保。睿算日昌。雖龍德尚韜。而麟姿益茂。至於來歲首春。又當天下百官述職。多士賓興。衣冠咸萃於天都。歡欣交通于萬國。咸思望元良睿哲岐嶷之光。以思報　陛下曲成範圍之大德者。其心寧有窮極哉。而文華受朝之儀。缺而未講。臣民稽首之敬。抑而未伸。非所以彰主器之殊尊。答羣心之屬望也。臣愚伏願　陛下、俯覽萬物作覩之誠、大昭育震重暉之盛特　敕各該衙門凡　東宮朝賀、一應儀注、早為詳訂、鑾輿麾仗、一應法物、早為擇補、務求忠謹端亮以專羽翼、而資保護、儀物既修、官聯既備、及茲正陽履端之辰、蒼龍應律之候、羣臣請奉天殿朝賀禮成。即詣文華殿。朝賀　皇太子。則離明之照、成于兩作、前星之耀、增光紫極、而內外官僚之眾、四夷朝貢之臣、咸於快覩爭覲之餘、興起其愛戴趨附之忱、各思恪其乃職、以對揚　聖天子貽謀燕翼之休命、者、又自茲益篤、矣


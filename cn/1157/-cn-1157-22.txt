●卷二十二　土贡考一

○历代土贡（进奉羡馀）

《禹贡》：兖州，厥贡漆、丝，厥篚织文（织文，锦绣之属，盛之筐篚而贡）。青州，厥贡盐、絺（细葛），海物维错（错，杂也）；岱畎丝、枲、铅、松、怪石（畎，谷也。怪石，石似玉），厥篚檿丝（檿，桑蚕丝，中琴瑟弦）。徐州，厥贡惟土五色，泗滨浮磬，淮夷蠙珠暨鱼，厥篚元纤缟（元，黑缯。缟，白缯。纤，细也。明二缯俱细）。扬州，厥贡惟金三品（金、银、铜），瑶、琨（美玉）、蓧、簜（美竹），齿、革、羽毛，惟木，厥篚织贝（织，细苎。贝，水物），厥包橘、柚，锡贡（锡命乃贡，言不常）。荆州，厥贡羽、毛、齿、革，惟金三品，杶、榦、栝、柏（榦，柘也），砺、砥、砮丹（砮，矢镞），惟箘、簵、楛，三邦底贡厥名（箘、簵，美竹。楛，中矢榦。三物皆出雲梦泽傍，三国常致贡之，天下称善），包（橘柚）匦（匣也）菁、茅（菁以为菹，茅以为酒），厥篚元纁、玑、组（此州染元纁色善，故贡之。玑，珠类。组，绶类）；九江纳锡大龟。豫州，厥贡漆、枲、絺，紵，厥篚纤纩（纩，细绵），锡贡磬错（治玉曰错）。梁州，厥贡璆、鐵、銀、鏤、砮、磬（璆，玉名；鏤，剛鐡），熊、罴、狐、狸、织皮（贡四兽之皮，织金罽）。雍州，厥贡球、琳、琅玕（球、琳，皆玉名。琅玕，石似珠）。

《周官》：太宰"以九贡致邦国之用，一曰祀贡（牺牲、包茅之属），二曰嫔贡（嫔，故书作"宾"。宾贡，皮帛之属），三曰器贡（宗庙之器），四曰币贡（绣帛），五曰材贡（木材也），六曰货贡（珠贝自然之物），七曰服贡（祭服），八曰斿贡（羽毛），九曰物贡"（九州之外，各以其所贵为贽）。

大行人："邦畿方千里，其外方五百里，谓之侯服，岁一见，其贡祀物。又其外方五百里，谓之甸服，二岁一见，其贡嫔物。又其外方五百里，谓之男服，三岁一见，其贡器物。又其外方五百里，谓之采服，四岁一见，其贡服物。又其外方五百里，谓之卫服，五岁一见，其贡材物（材物，八材也）。又其外方五百里，谓之要服，六岁一见，其贡货物。九州之外，谓之蕃国，世一见，各以其所贵宝为贽。"（若犬戎献白狼、白鹿是也）

汉高帝十一年，诏诸侯王、通侯常以十月朝献，及郡各以人口数率，人岁六十三钱，以给献费。（诏见《丁赋门》）

文帝後六年，大旱蝗，令诸侯毋入贡，弛山泽。

时有献千里马者，诏曰："鸾旗在前，属车在後，吉行日五十里，师行日三十里，朕乘千里马，独先安之？"於是还马，与道里费。

元帝初元五年，罢齐三服官（齐国旧有三服之官，春献冠帻縰为首服，纨素为冬服，轻绡为夏服）。

东汉世祖建武十三年，诏曰："往年已敕郡国，异味不得有献御，今犹未止，非徒有豫养导泽之劳，至乃烦扰道上，疲费过所。其令官勿复受。明敕下以远方口实所以荐宗庙者，自如旧制。"

异国有献名马者，日行千里，又进宝剑，价兼百金。诏以马驾鼓车，剑赐骑士。

野王岁献甘醪、膏饧，每辄扰人，吏以为市。樊儵临终，奏乞罢之，明帝从之。

明帝永平十一年，漅湖出黄金，庐江太守取以献。

章帝建初二年，诏齐相省冰绮、方空縠、吹纶絮（旧齐有三服官，今省）。

和帝诏太官勿受远国珍羞。

旧南海献龙眼、荔枝，十里一置，五里一候，奔腾险阻，死者继路。时临武长汝南唐羌，县接南海，乃上书陈状。诏曰："远国珍羞，本以奉宗庙，苟有伤害，岂爱民之本！其敕太官勿复受献。"

安帝永初五年，诏省减郡国贡献太官口食。

和熹邓后诏蜀、汉釦器凡带佩刀并不复调（釦音口，以金银缘器也）。

顺帝永建四年，诏曰："海内颇有灾异，朝廷修政，太官减膳，珍玩不御。而桂阳太守文砻，不惟竭忠宣畅本朝，而远献大珠，以求幸媚，今封还之。"

晋武帝时，太医司马程据献雉头裘，帝焚之於殿前，乃敕内外敢有献奇技异服者罪之。

隋炀帝龙舟幸江都，所过州县，五百里外皆令献食，多者一州至百辇，极水陆珍奇，後宫厌饫，将发之际，多弃埋之。帝至江都，江淮郡官谒见者，专问礼饷丰薄，丰则超迁丞、守，薄则率从停解。江都郡丞王世充献铜镜屏风，迁通守；历阳郡丞赵元楷献异味，迁江都郡丞。由是郡县竞务刻剥，以充贡献。民外为盗贼所掠，内为郡县所赋，生计无遗。

唐制：州府岁市土所出以为贡，其价视绢之上下，无过五十匹。异物、滋味、名马、鹰犬，非有诏不献。有加配则以代租赋。

中宗时，大臣初拜官，献食天子，名曰"烧尾"，苏瓌独不进，及侍宴，宗晋卿嘲之，帝默然。瓌曰："宰相燮和阴阳，代天治物，今粒食踊贵，百姓不足，臣诚不称职，不敢烧尾。"

元宗开元二十四年千秋节，群臣皆献宝镜。张九龄以为以镜自照见形容，以人自照见吉凶，乃述前世兴废之源，为书五卷，谓之《千秋金镜录》上之。

代宗时生日端午，四方贡献至数千万者，加以恩泽，诸道多尚侈丽以自媚。

德宗既平朱泚之後，屬意聚歛藩鎮，常賦之外進奉不息。劒南西川節度使韦皋有"日进"，江西观察李兼有"月进"，他如杜亚、刘赞、王纬、李錡皆徼射恩泽，以常赋入贡，名为"羡馀"，至代易又有"进奉"。户部财物，所在州府及巡院皆得擅留，或矫密旨加敛，或减刻吏禄，或贩鬻蔬果，往往私自入，所进才十二三，无敢问者，刺史及幕僚至以进奉得迁官。

李德裕为浙西观察使，敬宗立，侈用无度，诏浙西上脂盝妆具。德裕奏："比年旱灾，物力未完。乃三月壬子赦令，常贡之外，悉罢进献，又赦令禁诸州羡馀无送使。今岁经费常少十三万，军用褊急，所需脂盝妆具度用银二万三千两、金一百三十两，物非土产，虽力营索，尚恐不逮。愿诏宰相议，何以俾臣不违诏旨，不乏军兴，不疲人，不敛怨，则前敕後诏，咸可遵承。"不报。时罢进献不阅月，而求贡使足相接於道，故德裕推一以讽他。又诏索盘绦缭绫千匹，复奏言："太宗时，使至凉州，见名鹰，讽李大亮献之，大亮谏止，赐诏嘉叹。元宗时，使者抵江南捕鵁鶄、翠鸟，汴州刺史倪若水言之，即见褒纳；皇甫询织半臂，造琵琶、捍拨、镂牙筩於益州，苏頲不奉诏，帝不之罪。夫鵁鶄、镂牙，微物也，二三臣尚以劳人损德为言，岂二祖有臣如此，今独无之？且立鹅天马，盘绦掬豹，文彩怪丽，惟乘舆当御，今广用千匹，臣所未谕。"优诏为停。

宪宗禁无名贡献，而至者不甚却。翰林学士钱微恳谏罢之，帝密戒後有献毋入右银台门，以避学士。

宣宗时，右补阙张潜奏："藩府代移之际，皆奏'羡馀'为课绩，朝廷因为甄奖。夫财赋有常，非重取於民，刻削军士，则安得'羡馀'？南方诸镇不宁，皆由此也。变故一生，所蓄既遭焚掠，发兵费又百倍，然则朝廷何利焉？乞自今藩府长吏不增赋敛，不减粮赐，独节游宴、省浮费而能致羡者，然後可赏也。"上嘉纳之。

致堂胡氏曰："宪宗喜进奉，上承乃祖代、德之弊，然当朝多贤，相继论列，虽实不能革，犹文为之禁。穆、敬而後，遂无复谏者，非无进奉也，盖以为常例矣，故李德裕收诸道助军钱帛入备边库。然因私献以为公家费，策之次也。观张潜疏，则益信'羡馀'之进，累朝相袭，明矣。虽然，潜之言曰：'长吏不增赋敛，不减粮赐，独节游宴、省浮费而能致羡，然後赏之。'审如是，将安取馀？且方镇专制境内，其倚法剥削，朝廷何自而稽之？'羡馀'之名存，而甄奖之令在，彼必曰：'此皆节省所得，而非增削所致也。'悦其名，不去其实，病源曷瘳？不若禁绝羡馀，无得进奉，则民瘼庶乎其少损矣。"

唐天下诸部每年常贡：

《通典》：按令文，诸郡贡献，皆取当土所出，准绢为价，多不得过五十匹，并以官物充市。所贡至薄，其物易供，圣朝常制，於斯在矣。其有加於此数者盖修令后续配，亦折租赋，不别徵科。

京兆府　（贡葵草席、地骨白皮、酸枣仁。）

华阴郡　（贡鹞子十联、乌鹘五联、茯苓三十八斤、细辛四斤、茯神三十八斤。今华州。）

马翊郡　（贡白里皱文皮三十一领。今同州。）

扶风郡　（贡龙须席十领。今岐州。）

新平郡　（贡翦刀十具、蛇胆十斤、荜豆澡豆五石、白火箸二十具。今邠州。）

安定郡　（贡龙须席十领。今泾州。）

彭原郡　（贡五色龙须席十领、莞菁、卷｛竹閭｝子、亭长、假苏、荆芥。今宁州。）

汧阳郡　（贡龙须席六领。今陇州。）

中部郡　（贡龙须席六领。今坊州。）

洛交郡　（贡龙须席六领。今鄜州。）

朔方郡　（贡白毡十领。今夏州。）

安化郡　（贡麝香二十五颗。今庆州。）

灵武郡　（贡鹿角胶、代赭、花苁蓉、白雕翎。今灵州。）

榆林郡　（贡青龙角两具、徐长卿十斤、赤芍药十斤。今胜州。）

延安郡　（贡麝香三十颗。今延州。）

咸宁郡　（贡麝香一颗。今丹州。）

银川郡　（贡女稽布五端。今银州。）

平凉郡　（贡九尺白毡十领。今原州。）

九原郡　（贡野马胯皮二十一片、白麦面、印盛盐。今丰州。）

会宁郡　（贡驼毛褐两段。今会州。）

五原郡　（贡盐山四十颗。今盐州。）

新秦郡　（贡青地鹿角二具、鹿角三十具。今麟州。）

单于都护府　（贡生野马胯皮总十二片。）

安北都护府　（贡生野马胯皮二十一片。）

太原府　（贡铜镜两面、甘草三十一斤、矾石三十斤、龙骨三十斤、蒲萄粉屑、柏子仁。）

上党郡　（贡人参二百小两、墨三梃、今潞州。）

河东郡　（贡绫绢扇四面、龙骨二十斤、枣八千颗、凤栖梨三千五百颗。　今蒲州。）

绛郡　（贡梁榖二十石、墨千四百七十挺、白縠五百匹、梨三千颗。今绛州。）

平阳郡　（贡蜡烛三十条。今晋州。）

西河郡　（贡龙须席十领、石膏五十斤、消石五十斤。今汾州。）

弘农郡　（贡麝香十颗、砚瓦十具。今虢州。）

高平郡　（贡白石英五十小两、人参三十两。今泽州。）

太宁郡　（贡胡女布五端。今隰州。）

昌化郡　（贡胡女布五端。今石州。）

文城郡　（贡蜡二百斤。今慈州。）

阳城郡　（贡龙须席六领。今沁州。）

定襄郡　（贡豹尾十枝。今忻州。）

乐平郡　（贡人参三十两。今仪州。）

雁门郡　（贡白雕翎五具、熟青二十两、熟绿二十两。今代州。）

楼烦郡　（贡麝香十颗。今岚州。）

安边郡　（贡松子一石。今蔚州。）

马邑郡　（贡白雕翎五具。今朔州。）

河南府　（贡瓷器十五事。）

陕郡　（贡柏子仁、瓜娄根各三十斤。今陕州。）

陈留郡　（贡绢二十匹。今汴州。）

荥阳郡　（贡绢二十匹、麻黄二十斤。今郑州。）

临汝郡　（贡絁二十匹。今汝州。）

雎阳郡　（贡绢二十匹。今宋州。）

灵昌郡　（贡绫二十匹并方文。今滑州。）

颍川郡　（贡绢十匹、蔗心席六领。今许州。）

谯郡　（贡绢二十匹。今亳州。）

濮阳郡　（贡绢二十匹。今濮州。）

济阴郡　（贡蛇床子二十斤、绢二十匹。今曹州。）

北海郡　（贡枣两石、仙文绫十匹。今青州。）

淮阳郡　（贡绢十匹。今陈州。）

汝南郡　（贡鸂〈涑力鳥〉绫十匹。今豫州。）

东平郡　（贡绢二十匹。今郓州。）

淄川郡　（贡防风五十斤、进理石五斤。今淄州。）

临淄郡　（贡丝葛十五匹。今齐州。）

鲁郡　（贡镜花绫十匹、紫英白二十二两。今兖州。）

彭城郡　（贡绢二十匹。今徐州。）

临淮郡　（贡绵二十屯、赀布十匹。今泗州。）

汝阴郡　（贡绵二十屯。今颍州。）

东海郡　（贡楚布十匹。今海州。）

济阳郡　（贡阿胶二百小片、鹿角胶三十小片。今济州。）

琅琊郡　（贡紫石英二十两。今沂州。）

高密郡　（贡赀布十端、牛黄一斤、海蛤二十两。今密州。）

东牟郡　（贡牛黄百二十八株、水葱席六领。今登州。）

范阳郡　（贡绫二十匹。今幽州。）

河内郡　（贡平沙十匹。今怀州。）

魏郡　（贡白绵绸八匹、白平绸八匹。今魏州。）

汲郡　（贡绵三百两。今卫州。）

邺郡　（贡纱十匹、凤翮席六领、胡粉百团。今相州。）

广平郡　（贡平绸十匹。今洺州。）

清河郡　（贡毡十领。今贝州。）

信都郡　（贡绢二十匹、绵一十屯。今冀州。）

平原郡　（贡绢二十匹。今德州。）

饶阳郡　（贡绢二十匹。今深州。）

河间郡　（贡绢三十匹。今瀛州。）

东莱郡　（贡牛黄百二十二两。今莱州。）

常山郡　（贡梨六百颗、罗二十匹。今恒州。）

景城郡　（贡细簟四领、细柳箱八十合、糖蟹二十三坩、鱧鮬三百五十挺。今沧州。）

博陵郡　（贡细绫千二百七十匹、两窠细绫十五匹、瑞绫二百五十五匹、　大独窠绫二十五匹、独窠绫一十匹。今定州。）

赵郡　（贡绵五十匹。今赵州。）

钜鹿郡　（贡丝布十匹。今邢州。）

博平郡　（贡绸十匹。今博州。）

文安郡　（贡绵三百两。今莫州。）

上谷郡　（贡墨三百挺。今易州。）

乐安郡　（贡绢十匹。今棣州。）

北平郡　（贡蔓荆子四斤。今平州。）

密雲郡　（贡人参五斤。今檀州。）

妫川郡　（贡麝香十颗。今妫州。）

渔阳郡　（贡鹿角胶十斤。今蓟州。）

柳城郡　（贡麝香十颗。今营州。）

归德郡　（贡豹尾三枚。今燕州。）

安东都护府　（贡人参五斤。）

武威郡　（贡野马皮五张、白小麦十石。今凉州。）

天水郡　（贡龙须席六领、芎藭四十斤。今秦州。）

安西都护府　（贡硇砂五十斤、绯毡五领。）

北庭都护府　（贡阴牙角五只、速霍角十只、阿魏截根二十斤。）

交河郡　（贡傆布十端。今西州。）

晋昌郡　（贡草鼓子、野马皮、黄矾、绛矾、胡桐泪。今瓜州。）

西平郡　（贡牸犀角十只。今鄯州。）

陇西郡　（贡麝香十颗、秦胶。今渭州。）

敦煌郡　（贡棋子二十具、石膏。今沙州。）

酒泉郡　（贡肉苁蓉二十斤、相脉二十斤、野马皮两张。今肃州。）

金城郡　（贡麝香十颗、〈鼠屯〉〈鼠多〉鼠六头。今兰州。）

安乡郡　（贡麝香二十颗。今河州。）

同谷郡　（贡蜡烛十条。今成州。）

和政郡　（贡龙须席六领，并青黄色。今岷州。）

武都郡　（贡蜡烛十条、蜜蜡、羚羊角。今武州。）

临洮郡　（贡麝香十颗。今洮州。）

怀道郡　（贡麸金十两、散金十两。今石州。）

宁塞郡　（贡麸金六两、大黄、戎盐。今廓州。）

合川郡　（贡麝香二十颗。今叠州。）

张掖郡　（贡野马皮十张、枸杞子六斗、药二十斤。今甘州。）

伊吾郡　（贡阴牙角五只、胡桐泪二十五斤。今伊州。）

广陵郡　（贡藩客锦袍五十领、锦被五十张、半臂锦百段、新加锦袍二百领、青铜镜十面、莞席十领、独窠细绫十匹、蛇床子七斗、蛇床仁一斗　、铁精一斤、兔丝子一斤、白芒十五斤、空青三两、造水牛皮甲千领并袋。今扬州。）

安陆郡　（贡青紵十五匹。今安州。）

弋阳郡　（贡葛十匹、生石斛六十斤。今光州。）

义阳郡　（贡葛十匹。今申州。）

庐江郡　（贡丝布十匹、石斛六十斤。今庐州。）

蕲春郡　（贡白苎布十五端、乌蛇脯。今蕲州。）

同安郡　（贡蜡五十斤、石斛六十斤。今舒州。）

历阳郡　（贡麻布十匹。今和州。）

锺离郡　（贡丝布十匹。今濠州。）

寿春郡　（贡丝布十匹、生石斛五十斤。今寿州。）

齐安郡　（贡紫苎布十端、｛云虫｝虫二斤。今黄州。）

淮阴郡　（贡赀布十匹。今楚州。）

汉阳郡　（贡麻赀布十匹。今沔州。）

江陵郡　贡白方文绫二十匹、橘皮九十斤、栀子五斤、贝母十斤、覆盆子三斤、石龙芮一斤、乌梅肉十斤。今荆州。）

永阳郡　（贡苎练布十五匹。今滁州。）

襄阳郡　（贡五盛碎古文库路真二具、十盛花库路真二具。今襄州。）

南阳郡　（贡丝布十匹。今邓州。）

淮安郡　（贡绢千匹。今唐州。）

上洛郡　（贡麝香三十颗。今商州。）

安康郡　（贡麸金五两、乾漆六斤、杜仲二十斤、椒目十斤、黄蘖六斤、枳实六斤、枳壳十四斤、茶芽一斤、椒子一石、雷丸五两。今金州。）

武当郡　（贡麝香二十颗。今均州。）

房陵郡　（贡麝香二十颗、雷丸、石膏、苍矾石。今房州。）

汉东郡　（贡绫十匹、葛五匹、覆盆子。今随州。）

南浦郡　（贡金五两。今万州。）

沣阳郡　（贡柑子四百颗、橘子七百颗、龟子绫十匹、恒山一斤、五入簟四领。蜀漆一斤今沣州。）

雲安郡　（贡蜡百斤。今夔州。）

竟陵郡　（贡白苎布一端。今复州。）

武陵郡　（贡紵练布十端。今朗州。）

夷陵郡　（贡茶二百五十斤、柑子二千颗、五加皮二斤、杜若二斤、芒硝四十斤、鬼臼二斤、蜡百斤。今峡州。）

南宾郡　（贡苏薰席四领、绵绸五匹。今忠州。）

富水郡　（贡白苎布十端。今郢州。）

巴东郡　（贡蜡四十斤。今归州。）

汉中郡　（贡红花百斤、燕脂一升。今梁州。）

通川郡　（贡绵绸三匹、蜂香五斤、药子二百颗。今通州。）

顺政郡　（贡蜡六十斤。今兴州。）

巴川郡　（贡牡丹皮十斤、药子二百颗、今合州。）

清化郡　（贡绵绸十匹。今巴州。）

洋川郡　（贡白交梭十匹。今洋州。）

河池郡　（贡蜡百斤。今凤州。）

益昌郡　（贡丝布十匹。今利州。）

咸安郡　（贡绵绸十匹。今蓬州。）

盛山郡　（贡蜡四十斤、车前子一升。今开州。）

始宁郡　（贡绵绸十匹。今璧州。）

南平郡　（贡葛五匹。今渝州。）

符阳郡　（贡蜡五十斤、药子二百颗。今集州。）

潾山郡　（贡绸一十匹、买子木十斤、子一升。今渠州。）

丹阳郡　（贡方文绫七匹、朱文绫八匹。今润州。）

晋陵郡　（贡细青苎布十匹。今常州。）

吴郡　（贡丝葛十匹、白石脂三十斤、蛇床子三斤、鯔鱼皮三十头、魥鱼腊五十头、压胞七斤、肚鱼五十头、春子五升、嫩藕三百段。今苏州。）

馀杭郡　（贡白编绫十匹、橘子二千颗、蜜姜十石。今杭州。）

会稽郡　（贡朱砂十两、白编绫十匹、交梭十匹、轻调十匹。今越州。）

馀姚郡　（贡附子百枚。今明州。）

东阳郡　（贡纸六千张、绵六百两、葛粉二十石。今婺州。）

新定郡　（贡交梭三十匹、竹簟一合。今睦州。）

信安郡　（贡绵百屯、纸六千张。今衢州。）

吴兴郡　（贡苎布三十端。今湖州。）

临海郡　（贡鲛鱼皮百张、乾姜百斤、乳柑六千颗、金漆五升三合。今台州。）

永嘉郡　（贡鲛鱼皮三十张。今温州。）

新安郡　（贡苎布十五端、竹簟一合。今歙州。）

长乐郡　（贡蕉二十匹、海蛤一斤。今福州。）

清源郡　（贡绵二百两。今泉州。）

建安郡　（贡蕉二十匹、练十匹。今建州。）

临汀郡　（贡烛二十条。今汀州。）

漳浦郡　（贡鲛鱼皮二十张、甲香五斤。今漳州。）

潮阳郡　（贡蕉布十匹、蚺虵胆十枚、鲛鱼皮十张、甲香五斤，石井、钞石、水马。今潮州。）

宣城郡　（贡白苎布十匹。今宣州。）

豫章郡　（贡葛十五匹、柑子六千颗。今洪州。）

鄱阳郡　（贡麸金十两、簟一合。今饶州。）

长沙郡　（贡葛十五匹。今潭州。）

南康郡　（贡竹布二十匹。今虔州。）

零陵郡　（贡葛十匹、石燕二百颗。今永州。）

临川郡　（贡葛布十匹、箭簳百万茎。今抚州。）

桂阳郡　（贡白苎布十匹。今郴州。）

庐陵郡　（贡白苎布二十端、陟釐十斤。今吉州。）

浔阳郡　（贡葛十匹、生石斛十斤。今江州。）

江华郡　（贡零陵香百斤、白布十端。今道州。）

衡阳郡　（贡麸金十四两。今衡州。）

江夏郡　（贡银五十两。今鄂州。）

宜春郡　（贡白苎布十匹。今袁州。）

巴陵郡　（贡白苎布十匹。今岳州。）

邵阳郡　（贡银二十两。今邵州。）

蜀郡贡　（单丝罗二十匹、高苎衫段二十匹。今益州。）

唐安郡　（贡罗二十匹。今蜀州。）

濛阳郡　（贡交梭二十匹。今彭州。）

德阳郡　（贡弥布十匹、紵布十匹。今汉州。）

通义郡　（贡麸金八两、柑子不限多少。今眉州。）

梓潼郡　（贡绫十六匹。今梓州。）

巴西郡　（贡双紃二十匹。今绵州。）

普安郡　（贡丝布十匹、苏薰席六领。今剑州。）

阆中郡　（贡重连绫二十匹。今阆州。）

资阳郡　（贡麸金七两、柑子不限多少。今资州。）

临邛郡　（贡丝布十匹。今邛州。）

通化郡　（贡麝香六十枚、扇香十枚、齐香十枚、颗香三十枚。今茂州。）

交川郡　（贡麝香三十枚、当归七斤、羌活五斤、野狐尾五枚。今松州。）

越隽郡　（贡丝布十匹、进刀子靶六十枚。今隽州。）

南溪郡　（贡葛十匹、六月进荔枝煎。今戌州。）

遂宁郡　（贡樗蒲绫十五匹、乾天门冬百一十斤。今遂州。）

南充郡　（贡丝布十匹。今果州。）

仁寿郡　（贡细葛五匹。今陵州。）

犍为郡　（贡麸金五两。今嘉州。）

卢山郡　（贡金、落雁木。今雅州。）

泸川郡　（贡葛十匹。今泸州。）

阳安郡　（贡绵绸十匹、柑子不限多少。今简州。）

安岳郡　（贡葛十匹、天门冬煎四斗。今普州。）

洪源郡　（贡蜀椒一石。今当州。）

阴平郡　（贡麝香二十颗、白蜜一石。今文州。）

同昌郡　（贡麝香十颗。今扶州。）

油江郡　（贡麸金六两、羚羊角六具。今龙州。）

临翼郡　（贡麝香三十四颗、氂牛尾五斤、当归十斤。今翼州。）

归城郡　（贡麝香六颗、氂牛尾五斤、当归二十斤。今悉州。）

静川郡　（贡麝香六颗、当归十斤、羌活十斤、氂牛尾五斤、今静州。）

恭化郡　（贡麝香二十颗、当归十斤、羌活十斤。今恭州。）

维川郡　（贡麝香二十颗、氂牛尾十斤。今维州。）

和义郡　（贡班布六匹。今荣州。）

雲山郡　（贡麝香十颗、墨氂牛尾二斤。今秦州。）

蓬山郡　（贡麝香十颗、当归十斤、羌活十斤。今柘州。）

黔中郡　（贡朱砂十斤、今黔州。）

卢溪郡　（贡光明砂四斤、今辰州。）

灵溪郡　（贡朱砂十斤、茶芽二百斤。今溪州。）

潭阳郡　（贡麸金八两。今巫州。）

卢阳郡　（贡光明砂一斤。今锦州。）

清江郡　（贡黄连十斤、蜡十斤、黄子二百颗。今施州。）

涪陵郡　（贡连头獠布十段。今涪州。）

宁夷郡　（贡蜡五十斤。今思州。）

义泉郡　（贡蜡烛十条。今夷州。）

龙溪郡　（贡蜡二十斤。今业州。）

南川郡　（贡布五端。今南州。）

南海郡　（贡生沈香七十斤、甲香三十斤、石斛二十斤、鼊皮三十斤、蚺蛇胆五枚、僄沈香二十五斤、藤簟二合、竹簟五领。今广州。）

始安郡　（贡银百两。今桂州。）

安南都　（护府贡蕉布十端、槟榔二千颗、鱼皮二十斤、蚺蛇胆二十枚、　翠毛二百合。）

普宁郡　（贡朱砂二十斤、水银二十斤。今容州。）

始兴郡　（贡锺乳二十四斤十二两二分、竹子布十五匹、石斛二十斤。今韶州。）

临贺郡　（贡银三十两。今贺州。）

连山郡　（贡綼布十匹、锺乳十两。今连州。）

高要郡　（贡银二十两。今端州。）

平乐郡　（贡银二十两。今昭州。）

新兴郡　（贡银五十两、蕉五匹。今新州。）

南潘郡　（贡银二十两、今潘州。）

陵水郡　（贡银二十两、今辩州。）

高凉郡　（贡银二十两、蚺蛇胆二枚。今高州。）

海康郡　（贡丝电四匹。今雷州。）

临江郡　（贡银二十两。今龚州。）

浔江郡　（贡银二十两。今浔州。）

蒙山郡　（贡麸金十两。今蒙州。）

开江郡　（贡斑布五端。今富州。）

修德郡　（贡银二十两。今严州。）

临封郡　（贡银二十两、石斛十小斤。今封州。）

南陵郡　（贡银二十两、石斛十小斤。今春州。）

昭义郡　（贡银二十两。今罗州。）

日南郡　（贡象牙二根、犀角四根、沈香二十斤、金薄黄屑四石。今驩州。）

定川郡　（贡银二十两。今牢州。）

怀德郡　（贡银二十两。今窦州。）

宁浦郡　（贡银二十两。今横州。）

象郡　（贡银二十两。今象州。）

开阳郡　（贡石斛三斤、银二十两。今泷州。）

感义郡　（贡银二十两。今藤州。）

平琴郡　（贡银二十两。今平琴州。）

合浦郡　（贡银二十两。今廉州。）

连城郡　（贡银二十两。今义州。）

玉山郡　（贡玳瑁二具、鼊皮六十斤、翠毛三百合、甲香二斤、今陆州宁仁郡贡银一十两。今党州。）

怀泽郡　（贡细白苎布十端。今贵州。）

龙城郡　（贡银二十两。今柳州。）

铜陵郡　（贡石斛二十小斤、银二十两。今勤州。）

海丰郡　（贡五色藤镜匣一具、蚺蛇胆三枚、甲煎二两、〈魚廷〉鱼皮三、荃台一。今循州。）

晋康郡　（贡银二十两。今康州。）

恩平郡　（贡银二十两。今恩州。）

朱崖郡　（贡银二十两、真珠二斤、玳瑁一具。今崖州。）

万安郡　（贡银二十两。今万安州。）

延德郡　（贡藤盘。今振州。）

右《通典》所载唐朝诸郡土贡物件，比《唐书　地理志》所言各郡土贡微有不同。又《宋史　地理志》及《会要》亦各有土贡物件，与唐亦小异。今除土产已见《地里考》，馀不悉录，而罢免蠲除之诏旨与其名物，则不容不悉著之云。（唐天宝前土宇广於宋，举唐则可以见宋矣，故不悉著。《宋史》所载，详见《地里考》）

後周太祖命王峻疏四方贡献珍美食物，下诏悉罢之。诏略曰："所奉止於朕躬，所损被於甿庶。"又曰："积於有司之中，甚为无用之物。"

宋太祖皇帝建隆二年，诏文武官及致仕官、僧、道、百姓，自今长春节及他庆贺，不得辄有贡献。

自唐天宝以来，方镇屯重兵，多以赋入自赡，名曰留使、留州，其上供殊鲜。五代方镇益强，率今部曲主场院，厚敛以自利；其属三司者，补大吏临之，输额之外辄入已，或私纳货赂，名曰"贡奉"，用冀恩赏。上始即位，犹循前制，牧守来朝，皆有贡奉，及赵普为相，劝上革去其弊。是月，申命诸州度支给费外，凡金帛悉送都下，以助军实，无得占留。方镇阙帅守，命文官权知；所在场院，间遣京朝官廷臣监临；又置转运使、通判。条禁文簿，渐为精密。由是利归於上，外权削矣。

乾德四年，罢光州岁贡鹰鹞，放养鹰户。

开宝五年，诏罢荆襄道贡鱼腊。

太宗太平兴国二年，容州初贡珠。

自废"媚川都"，禁民采珠，未几，官复自采。容州海渚亦产珠，仍置官掌之。

至是，加贡珠百斤，赐负担者银带、衣服。

真宗咸平二年，内侍裴愈因事至交州，谓龙花蕊难得之物，宜充贡，本州遂以为献。上怒黜愈，隶崖州，仍绝其贡。是岁，又减罢剑、陇、夔、贺等五十馀州土贡，又罢三十馀州岁贡茶。

仁宗天圣四年，却川峡献织绣。又诏罢夔州玳瑁、紫贝等贡。

神宗元年，上出诸州贡物名件，自漳州山姜花万朵以下，至同州榅桲二十颗，凡四十三州七十种，虑其耗蠹民力诏罢之。

诸路进奉金银钱帛共二十七万三千六百八贯、匹、两。金二千一百两。银一十六万五千四百五十两。折银钱一万八千二百五十九贯七十七文。匹帛八万七千八百匹。

同天节进奉一十二万七百四十三贯、匹、两。京东路金二百两、银五千五百两，折银钱四千三百二十四贯七百文、绢七千三百匹。京西路金一百两、银七千一百两，折银钱二千六百九贯四百七十五文。淮南路银九千二百五十两，折银钱一千七十九贯二百二十一文。两浙路银一万一千八百两、绢五千五百匹。江南东路金一千两、银六千两，折银钱五百八十贯、绢四千匹。江南西路银一万四千五百两、绢二千五百匹。荆湖南路银九千三百两。荆湖北路银八千一百两。福建路银一万四千两。广南东路银四千两。江、淮、荆、浙发运使副银各五百两。江、淮等路提点铸钱司银一千两。

南郊进奉一十五万二千八百六十五贯、匹、两。京东路金七百两、绢一万三千匹，折银钱六百五贯文。京西路金一百两、银一千三百两、绢一万五千五百匹，折银钱二千一百一十贯。淮南路银三千五百两，折银钱六千一百三十九贯五百一十二文，绢一万五千匹。两浙路银九千五百两、绢八千五百匹、罗一千匹。江南东路银五千五百两，折银钱五百八十一贯一百六十九文、绢九千匹。江南西路银一万五百两、绢四千匹。荆湖南路银一千三百两。荆湖北路银七千八百两、绢五百匹。福建路银二万三千两。广南东路银三千两。广南西路银五百两、钱二百三十贯文。

右系毕仲衍《中书备对》所述元丰间诸路圣节、南郊进奉金帛之数，内同天节江南东路进奉金一千两，即乾道间洪文敏公奏乞蠲减饶州圣节贡金，而寿皇特旨减七百两者是也。盖承平时圣节天下进奉通该金一千三百两，而江东路独当一千两，而江东之一千两则又止饶州一郡所出云。

徽宗政和七年，置提举御前人船所。时东南监司、郡守、二广市舶率有应奉，又有不待旨，但送物至都，计会宦者以献。大率灵壁、太湖、慈口溪、武康诸石，二浙奇竹、异花、海错，福建荔枝、橄榄、龙眼，南海椰实，登、莱文石，湖湘文竹，四川佳果木，皆越海渡江，毁桥梁、凿城郭而至，植之皆生，而异味珍苞则以健步捷走，虽甚远，数日即达，色香未变也。乃作提举淮、浙人船所，命内侍邓文浩领之。蔡京以曩备东封船二千艘及广济兵士四营，又增制作牵驾人，乞诏人船所比直达纲法，自後所用，即从御前降下，使系应奉人船所数贡入，馀皆不许妄进。

高宗建炎元年，诏："诸路常贡时新口味果实之类，所在因缘更相馈送，骚扰为甚。其令礼部措置，除天地、宗庙、陵寝荐献所须外，馀并罢。"又诏："天下土贡如金银、匹帛，以供宗庙祭享之费用，以赡官兵之请给，不可阙者依格起发外，其馀药材海错、邠州火箸、襄阳府漆器、象州藤合、扬州照子之类，一切罢之。"

绍兴四年，先是，和州言："本州残破之馀，乞蠲免大礼银绢。"户部奏展半年。中书舍人王居正言："生辰及大礼进贡，乃臣子飨上之诚，初非朝廷取於百姓。若民力无所从出，合预降诏，曲加慰谕，止其进奉，则君臣恩礼两尽。既不能然，至使州县自乞，盖已非是，矧又不许，臣窃以为过矣。望特与蠲免，仍诏户部，淮南诸郡如合行除放，不须令本处再三申请，庶使恩意自出朝廷，人知感悦。"乃诏淮南州军进奉大礼银绢并蠲之。

绍兴二十六年，诏罢临安府岁贡御服绫一百匹。又诏罢连州岁贡珠子，其籍定蜑丁并放逐便。

二十七年，宰执奏四川便民事，上曰："蜀制造锦绣帟莫，以充岁贡，闻十岁女子皆拘在官刺绣。朕自即位以来，不欲土木被文绣，首为罢去，後来节次科敷多所蠲减，想民力稍宽矣。"

三十二年，孝宗登极赦："诸路或假贡奉为名，渔夺民利，果实则封闭园林，海错则强夺商贩，至於禽兽、昆虫、珍味之属则抑配人户，致使所在居民以土产之物为苦。太上皇帝尝降诏禁约贡奉，窃虑岁久，未能遵承，自今仰州军条具土产合贡之物闻於朝，当议参酌天地、宗庙、陵寝合用荐献及德寿宫甘旨之奉，止许长吏修贡外，其馀一切并罢，州郡因缘多取，以违制坐之。"








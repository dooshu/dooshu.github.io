○第三状

臣等愚昧，颇观礼典，数百年来，汉晋事，主天地者，不以私废公，行丧纪者，故以日易月。贞观之後，三宗遗训，著在实录，垂之不朽，匪臣等敢率下情，屡希上达。伏以圣怀罔极，孝思永慕，失人之大愿，持曾闵之小节，使祖宗之礼，家国成规，陛下因而违之，臣等固知其不可。皇极神器，天下至公，旷时不亲，众务皆阙，阻群情，非顺也。喁喁亿庶，仰望天光，徂夏及秋，旬有四月，陛下何以承顾托？何以抚黎元？臣等惶然，不知忌讳，敢昧死陈请。冀垂昭纳，明日望於别次视事，以宁臣子荒迫之心。


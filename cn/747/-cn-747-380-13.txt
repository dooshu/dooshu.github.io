○乞免官归养表

臣某言：臣以为才不称任，位过其量，不自知分，祸辱皆及。臣才不如人，量识褊僻，逾越秩次，忝辱衣冠，人亦有惭，臣自知愧。臣少以愚弱，不顾为吏，书学自业，老於儒家，今迹在军中，日预戎事，此过臣才分，近於祸辱者矣。臣常恐荒浪，失於礼法，自逸山泽，预於生类，今秽污台省，紊乱时宪，此过臣才分，近於祸辱者矣。伏惟陛下察臣才分，不令乱官，则贪冒苟进之徒，自臣知耻。陛下若官不失人，则天下自理。故曰天下理乱，系之官人。臣以为官人之难，无敢易者，陛下焉可易於臣哉？臣无兄弟，老母久病，所愿免官奉养，生死愿足。上不敢污陛下朝列，是臣之忠；下不欲贻老母忧惧，是臣之孝。愿全忠孝於今日，免祸辱於将来。伏惟陛下许臣免官，许臣奉养，在臣庆幸，无以比喻。谨遣某官奉表陈请以闻。


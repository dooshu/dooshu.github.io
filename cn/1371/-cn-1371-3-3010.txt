衰病

衰病集余日，推移成老翁。



衡门隐者趣，大布古人风。



几枝呻吟里，山川莽苍中。



从来世缘薄，不是坐诗穷。



衰病

衰病龙锺已要扶，谁怜犹作折腰趋。



世无鲁国真男子，心忆高阳旧酒徒。



万里秋风吹鬓发，百年世事叹头颅。

桐江久客无奇句，孤负君王乞左符。

衰病

衰病不浪出，闭门烟雨中。



苇花添絮暖，葑火试炉红。

仕宦螘窠梦，功名马耳风。

山翁但更事，人看作神通。



衰病

病除犹老健，雨止得冬晴。

觅句嗟心在，钞书试眼明。

朝寒添布褐，晚步出柴荆。



外慕终无益，儿曹且力耕。




○许客户於坊市修营屋宇敕

凡兴舍宇，务广人烟，既闻完葺之期，式叶绥安之道。况京城之内，已有条流，县邑之中，可援事例。应诸县有临街店舍田地，宜准敕许人收买，依限修盖，其佐官宅基，旧属县廨宇，并寺院伽蓝地，如人户已盖造屋舍居止，不在起移之限，便任永远为主。如更别占据空地，作园圃及种莳苗稼，仍仰县司与寺家决定，办得修盖，即许识认。


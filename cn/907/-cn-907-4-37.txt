▼东池看芙蓉

江天揺落逢秋杪，满目残荷与枯蓼。

东家喜有木芙蓉，几树繁开依绿沼。

秾艳低将流水映，寒香远逐回风袅。

半愁霜露倚蒹葭，老去徐娘犹窈窕。

天公似厌秋冷淡，故发芳丛媚清晓。

莫嗟不及见《阳春》，车马尘埃相污少。

吴王宫废断行客，湘女祠空掩啼鸟。

何如此地独来寻，静对婵娟散忧悄。

兰舟虽无美人采，日暮孤吟自行绕。

明朝重到恐消魂，零落红云波渺渺。


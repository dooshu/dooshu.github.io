小女至舟中喜而有作

其一


故园燕子恨巢空，忆汝昏昏眼欲瞢。
病骨倩谁收李固，布帆且喜共梁鸿。
若为男子薪应析，学作人姑织益工。
百亩硗田荒且半，归耕春雨正濛濛。

其二

泪痕三载一朝乾，飘泊江城岁又阑。
旧绣天吴缝短褐，远携海错代椒盘。
惊魂招后愁重语，稚子当前病始宽。
祭罢新诗判尽醉，扁舟今夜草庐看。


文集卷四十七


与范元长　一


以下俱儋耳

某慰疏言：不意凶变，先公内翰，遽捐馆舍，闻讣恸绝。天之丧予，一至于是，生意尽矣。伏惟至孝承务元长昆仲，孝诚深至，追慕罔极。何辜于天，罹此祸酷。荼毒如昨，奄易寒暑。哀毁日深，奈何奈何！某谪籍所拘，莫由往吊，永望长号，此怀难谕。谨奉手疏上慰。不次，谨疏。卷五〇





与范元长　二


流离僵仆，九死之余，又闻淳夫先公倾逝，痛毒之深，不可云谕。久欲奉疏，不遇便人，又举动艰碍，忧畏日深。今兹书问，亦未必达，且略致区区耳。卷五〇





与范元长　三


先公已矣，惟望昆仲自立，不坠门户。千万留意其大者远者，勿徇一至之哀，致无益之毁。与先公相照，谁复如某者？此非苟相劝勉而已。切深体此意，余不敢尽言。卷五〇





与范元长　四


先公论往古事，著述多矣，想一一宝藏，此岂复待鄙言耶？某当遣人致奠。海外困苦，不能如意，又不敢作奠文，想蒙哀恕也。归葬知未得请，苦痛之极，惟千万宽中顺受。此中百事，远不及雷、化，百忧所集，亦强自遣也。卷五〇





与范元长　五


圣善郡君：不敢拜慰疏言。侍次，乞致区区。沉香少许，望于内翰灵几焚之，表末友一恸之意而已。卷五〇





与范元长　六


孙行者至，得书，承孝履如宜，阖宅皆安，感慰之极。所谕《传》，初不待君言，心许吾亡友久矣。平生不作负心事，未死要不食言，然今则不可。九死之余，忧畏百端，想蒙矜察。不即副来意，临纸哀噎。海外粗闻新政，有识感涕。灵几傥遂北辕乎？未间，千万节哀自重。毒热，挥汗奉疏。不次。卷五〇





与范元长　七


圣善郡君：承起居佳适。因侍次，致下恳，乞为骨肉保爱宽怀，以待北归也。子进诸舅，曾得安讯否？卷五〇





与范元长　八


毒暑，远惟孝履如宜。海外粗闻近事，南来诸人，恐有北辕之渐，而吾友翰林公，独隔幽显，言之痛裂忘生。矧昆仲纯笃之性，感恸摧割，如何可言，奈何奈何！老朽一言，非苟以相宽者。先公清德绝识，高文博学，非独今世所无，古人亦罕有能兼者，岂世间混混生死流转之人哉？其超然世表，如仙佛之所言者，必矣。况其平生，自有以表见于无穷者，岂必区区较量顷刻之寿否耶？此理卓然，唯昆仲深自爱。得归，亦勿亟遽，俟秋稍凉而行为佳。某深欲一见左右，赴合浦，不惜数舍之迂，但再三思虑，不敢尔，必深察。临行，预有书相报。热甚，万万节哀自重。卷五〇





与范元长　九


以下俱北归

到雷获所留书，承车从盘桓此邦，以须一见，而某滞留不时至，遂尔远别，且不获一恸几筵之前者，非爱数舍之劳也，以困危多畏故尔。此老谬之罪，想矜察。比日孝履如宜否？方此炎暑，万里扶护，哀苦劳艰，如何可言。忝亲友之末，不能匍匐赴救，已矣，不复云也。独前所见委文字，不敢不留意，今托少游议其详。余惟节哀慎重。某不敢拜状郡君，惟千万俯为存没，宽心自重。乞呈此纸。令弟不殊此意。卷五〇





与范元长　一〇


某如闻有移黄之命，若果尔，当自梧至广，须惠州骨肉到同往。计公昆仲扶护，舟行当过黄，又恐公在淮南路行，不由江西，即不过黄，又不知某能及公之前到黄乎？漂零江海，身非己有，未知归宿之地，其敢必会见之日耶？惟昆仲金石乃心，困而不折，庶几先公之风没而不亡也。临纸哽塞，言不尽意。卷五〇





与范元长　一一


过雷州，奉书必达。到容南，知昆仲皆苦瘴痢，又闻寻已痊损，不知即日何如？扶护哀痛，且须勉强开解，卑心忧悬，书不能尽。奉嘱之意，唯深察此心。哀哉少游，痛哉少游，遂丧此杰耶！赖昆仲之力，不甚狼狈。某日夜前去，十六七间可到梧。若少留，一见尤幸。某到梧，当留以待惠州人至，同溯贺江也。速遣此人奉书，不谨，千万恕察。不宣。卷五〇





与范元长　一二


永州人来，辱书，承孝履粗遣，甚慰思仰。比谓至梧州追及，又将相从溯贺江，已而水干无舟，遂作番禺之行。与公隔绝，不得一拜先公及少游之灵，为大恨也。同贬先逝者十人，圣政日新，天下归仁，惟逝者不可及，如先公及少游，真为异代之宝也。徒有仆辈，何用？言之痛陨何及！某即度庾岭，欲径归许昌与舍弟处。必遂一见昆仲。未间，惟万万强食自重。卷五〇





与范元长　一三


某忽有玉局之除，可为归田之渐矣。痛哲人云亡，诵殄瘁之章，如何可言！早收拾事迹，编次著撰，相见日以见授也。处度因会，多方勉之，以不坠门户为急。监司无与相知者，及毛君亦不识，未敢便发书。前路问人，有可宛转为言者，专在意也。漂流江湖，未能赴救，已为惭负。有银五两，为少游斋僧，托送与处度也。承中间郡君服药，疾势不轻，且喜安复。因侍次，致恳，千万宽中保卫为请。不宣。卷五〇





与苏子容　一


离黄州

某顿首：违去左右，已逾周岁矣，怀仰之心，惟日深剧。比来伏计机务多暇，台候胜常？向闻登擢，常附启事，少致区区，想获闻彻。未由趋侍，伏望为国保重。不宣。卷五〇





与苏子容　二


离黄州

某顿首：广陵令侄出所赐教，劳问备至，感戴无量。兼闻比来台候康胜，以慰下情。某欲径往毗陵，而河水未通，留家仪真，轻舟独行耳。未即伏谒门下，岂胜驰仰。乍热，伏冀为道自重。谨奉手启，不宣。卷五〇





与刘贡父　一


以下俱徐州

某启：久不奉书，直是懒惰耳，更无可藉口。蒙问所以然，但有愧悚。厚薄之说既无有，公荣之比亦不然。老兄吾所畏者，公荣何足道哉！人心真不可放纵，闲散既久，毛发许事，便自不堪，欲写此书久矣，可笑可笑！兄被命还史局，甚慰物论，然此事当专以相付，乃为当耳。示谕，三宿恋恋，人情之常，谁能免者。然吏民之去公尤难耳。何日遂行，惟万万以时自重。谨奉启。卷五〇





与刘贡父　二


某启：向闻贡父离曹州，递中附问，必已转达。即日不审起居何如？闻罢史局，佐天府，众人为公不平。某以为文字议论，是非予夺，难与人合，甚于世事。南司廨舍甚佳，浮沉簿书间，未必不佳也。至于进退毁誉，固无足言者。贡父聪明洞达，况更练世故，岂待言者耶！但区区之心，不能不云尔。某蒙庇无恙，但秋来水患，仅免为鱼，而明年之忧，方未可测。或教别乞郡脱去，又恐遗患后人，为识者所讥。已附诏使奏牍，乞以石甃城脚，周回一丈，其役甚大且艰，但成则百余年利也。此去又须昼夜劳苦，半年乃成。成后丐一宫观，渐谋归田耳。穷蹇迂拙，所值如此，奈何奈何！何时面言，以散蕴结。乍寒，惟万万自重。不宣。卷五〇





与刘贡父　三


某启：示及回文小阕，律度精致，不失雍容，欲和殆不可及，已授歌者矣。王寺丞信有所得，亦颇传下至术，有诗赠之，写呈，为一笑。老弟亦稍知此，而子由尤为留意。淡于嗜好，行之有常，此其所得也。吾侪于此事，不患不得其诀及得而不晓，但患守之不坚，而贼之者未净尽耳。如何？子由已赴南都，十六日行矣。卷五〇





与刘贡父　四


某启：近辱教，并和王仲素诗，读之欣然有得也。久不裁谢，为愧多矣。向时令押纲人候信者附书信，不审达否？即日起居佳胜？诗格愈奇古，可令令子录示数十首否？仆蒙恩粗遣，水退城全，暂获息肩。然来岁之忧，方未可量。虽知议闭曹村口，然不敢便恃其不来。

有一事，须至干清听：去岁，曾擘画作石岸，用钱二万九千五百余贯，夫一万五百余人，粮七千八百余硕，于十月内申诏使，仍乞于十二月已前画旨，乃可干办。雇募人匠，计置物料，正月初下手，四五月间可了。虽费用稍广，然可保万全，百年之利也。今已涉春，杳未闻耗，计日月已迫，必难办集。又闻有旨下淮南、京东，起夫往澶州，其势必无邻郡人夫可以见及。前来本州，下南京沂、宿等州差夫八千人，并本州差夫三千五百人，共役一月可毕。以此知前来石岸文字必不遂矣。

今别相度，裁减作木岸，工费仅减一半，用夫六千七百余人，仍差三千五百余人，以常平钱召募。粮四千三百余硕，钱一万四千余贯。虽非经久必安之策，然亦足以支持岁月，待河流之复道也。若此策又不行，则吾州之忧，亦未可量矣。

今寄奏检一本奉呈，告贡父与令侄仲冯力言之。此事必在户房，可以出力。万一不当手，亦告仲冯力借一言，此事决不可缓。若更下所属相度，往反取旨，则无及矣。况所乞止百余纸祠部，其余本州皆已有备。若作而不当，徐行遣官吏，亦未晚。惟便得指挥，闰月初便可下手为佳。

某岂晓土功水利者乎？职事所迫，不得不尔，每自笑也。若朝廷选得一健吏善兴利除害者见代，一郡之幸也。然不敢自乞，嫌于避事尔。言轻不足以取信，惟念此一城生聚，必不忍弃为鱼鳖也。仆于朝中，谁为可诉者，惟贡父相爱，必能为致力。仍乞为调其可否，详录付去人回，不胜日夜之望。未缘会面，万万以时自重。人行，奉启。不宣。卷五〇





与刘贡父　五


以下俱翰林

久阔暂聚，复此违异，怅惘至今。公私纷纷，有失驰问。辱书，感怍无量。字画妍洁，及问来使，云尊貌比初下车时皙且泽矣，闻之喜甚。比来起居想益佳？何日归觐，慰士大夫之望。未间，万万为时自重。不宣。卷五〇





与刘贡父　六


某忝冒过甚，出于素奖。然迂拙多忤，而处争地，不敢作久安计，兄当有以教督之。血指汗颜，旁观之诮，奈何奈何！举官之事，有司逃失行之罪，归咎于兄。清明在上，岂可容此，小子何与焉。茯苓、松脂虽乏近效，而岁计有余，未可弃也。默坐反照，瞑目数息，当记别时语耶？卷五〇





与刘贡父　七


某江湖之人，久留辇下，如在樊笼，岂复有佳思也？人情责望百端，而衰病不能应副，动是罪戾。故人知我，想复见怜耶？后会未可期，临书怅惘。禅理气术，比来加进否？世间关身事，特有此耳，愿更着鞭，区区之祷也。卷五〇





与曾子固


轼叩头泣血言：轼负罪至大，苟生朝夕，不自屏窜，辄通书问于朋友故旧之门者。伏念轼逮事祖父，祖父之没，轼年十二矣，尚能记忆其为人。又尝见先君欲求人为撰墓碣，虽不指言所属，然私揣其意，欲得子固之文也。京师人事扰扰，而先君亦不自料止于此。呜呼，轼尚忍言之！今年四月，轼既护丧还家，未葬，偶与弟辙阅家中旧书，见先君子自疏录祖父事迹数纸，似欲为行状未成者，知其意未尝不在于此也。因自思念，恐亦一旦卒然，则先君之意，永已不遂。谨即其遗书，粗加整齐为行状，以授同年兄邓君文约，以告于下执事。伏惟哀怜而幸诺之。岂惟罪逆遗孤之幸，抑先君有知，实宠绥之。轼不任哀祈恳切之至。卷五〇





与曾子宣　一


登州还朝

某启：流落江湖，晚获叨遇，惟公照知，如一日也。孤愚寡与，日亲高谊，谓得永久，不谓尚烦藩翰之寄。违阔以来，思仰日深。特辱书教，伏承履兹初凉，台候万福，欣慰之极。二圣思治，求人如不及，公岂久外。惟千万顺时为国自爱。不宣。卷五〇





与曾子宣　二


以下俱翰林

某启：日欲作《塔记》，未尝忘也。而别后纷纷，实无少暇。既请宽限而自违之，惭悚无地。数日来，方免得详定役法，自此庶有少闲，得应命也。屡烦诲谕，知罪深矣。卷五〇





与曾子宣　三


某启：上党、雁门出一草药，名长松，治大风，气味芳烈，亦可作汤常服。近岁河东人多以为饷，若不甚难致，乞为求一斤许。仍恕造次。卷五〇





与曾子宣　四


某再拜启：张倅损其父应之名谷者，欧阳文忠公之友也。文行清修，有古人风，而仕不遂。损亦守家法，令子弟也。与之久故，幸得在左右，想蒙顾眄。适有少冗，而张倅行速，不尽区区。非久别奉状。不宣。卷五〇





与曾子宣　五


某启：涉暑疲病，久阙上问，曲蒙存录。远赐手教，感怍深至。比日镇抚多暇，起居清胜？某托庇粗如，直舍块处，游从稀少，西望旌棨，临书惘惘。伏暑尚炽，伏惟顺序保练，少慰下情。不宣。卷五〇





与曾子宣　六


某蒙庇如昨，幸与子开同省，孤拙当有依赖，幸甚幸甚！衮衮过日，无毫发之补，甚不自安。又未敢乞郡。何时款奉，少尽所怀，临书惘惘。寄惠长松、榛实、天花菜，皆珍异之品，捧当感怍。卷五〇





与曾子宣　七


某启：辱教，伏承台候万福，为慰。《塔记》非敢慢，盖供职数日，职事如麻，归即为词头所迫，率常以半夜乃息，五更复起，实未有余力。乞限一月，所敢食言者有如河，愿公一笑而恕之。旦夕当卜一邂逅而别。卷五〇





与曾子宣　八


某启：昨日又辱宠顾，感幸殊深。仍审台候康胜，为慰。《塔记》重承来谕，敢不禀命。承借发愿文，幸得敬阅。人还，迫夜奉谢。卷五〇





与曾子宣　九


某启：昨日辱台旆临顾，不及拜迎，方欲裁谢不敏，遽枉手教，感悚无地。且审比日起居佳胜。启行有日，终当卜一邂逅，续驰问次。人还，草草，不宣。卷五〇





与曾子宣　一〇


某再启：退辱示谕，读之汗流洽背，非所以全芘不肖也。《塔记》如河之誓，岂敢复渝？惟深察之。卷五〇





与曾子宣　一一


某深欲往会，属以约数相知在净因矣，不罪不罪！后旬更不敢有所如，谨俟命耳。来日必获望见，并留面谢。悚息悚息！卷五〇





与曾子宣　一二


某再启：自公之西，有识日望诏还，岂独契爱之末。边落宁肃，公岂久外哉！示谕《塔记》，久不驰纳，愧悚之极。乞少宽之，秋凉下笔也。亲家柳子良宣德赴潞幕，获庇属城，知幸知幸！谨奉手启，冗迫，不尽区区。卷五〇





与曾子宣　一三


南迁

某本不敢通问，特承不鄙废放，手书存问，乃敢裁谢万一。《塔记》久草下，因循未曾附上。今不敢复寄，异时万一北归，或可录呈，为一笑也。旦夕离南郡，西望怅然。言不能尽意。卷五〇





与刘仲冯　一


徐州

某启：早秋微凉，伏惟机务多暇，台候万福。高才盛德，进贰西府，有识共庆，岂惟区区契旧之末！未缘伏谒门下，但有驰仰。伏冀顺时为国保练。不宣。卷五〇





与刘仲冯　二


扬州

某拜违期岁，衰病疲曳，书问不继，愧负深矣。到扬数病在告，出辄困于迎送，犹幸岁得半熟，公私省力，可以少安，皆德庇所逮也。卷五〇





与刘仲冯　三


以下俱定州

某启：近奉赐教，奖予过重，感怍不已。比日机务多暇，台候胜常？某蒙庇如昨。未缘接侍，但有驰仰。乍暄，伏冀为国自重。谨奉手启，不宣。卷五〇





与刘仲冯　四


某再启：将官杜宗辅，讷于言词，而治军严整，有足观者。趋阙参见，幸略赐问，当备驱使也。卷五〇





与刘仲冯　五


某启：近将官赴阙，附状，不审已开览否？比日履兹薄暑，台候何似？某蒙庇粗遣，民虽饥乏，盗窃衰止。若旦夕得一麦熟，遂大稔矣。未缘瞻望，伏冀为国自重。不宣。卷五〇





与刘仲冯　六


某近奏弓箭社事，必已降下。旦夕又当奏乞修军营。频渎朝听，悚息待罪。利害具状中，此不缕陈。邻近诸路，皆时有北贼，小小不申报者尤多，民甚患之。惟武定一路绝无者，以有弓箭社人故也。近承指挥开禁山事。此正事，本司举察，方欲从长酌中处置奏闻次，走马者闻之，遂以为己见耳。此弊所从来远矣。起税为永业者，已数百家，若骤以法绳治，起遣其人，搔扰失业，有足虑者。自某到任后，斫伐开耕者四五火，无不依法编管。前此皆置而不问，纵有本县寨解到，亦平治小了耳。其人开耕已成业者，见别作擘画，旦夕回申次。卷五〇






杨公远　雪十首

万籁更深寂不鸣，窗间恍觉月微明。

情知是雪疑非雪，忽听前村折竹声。

杨公远

杨公远　雪十首

无奈风威冷逼衾，起来搔首更披襟。

方知搅下漫空雪，已积阶前尺许深。

杨公远

杨公远　雪十首

只应王母宴瑶池，宴罢群仙趁醉归。

驾凤鞭鸾仍驭鹤，满空风卷羽毛飞。

杨公远

杨公远　雪十首

天教尘世换规模，万象忧愁心未孚。

一夜苍松须白尽，青山顿觉老头颅。

杨公远

杨公远　雪十首

堆琼积玉遍阶除，个是骚人富贵余。

莫道得渠无用处，寒窗能映夜观书。

杨公远

杨公远　雪十首

造化须臾变物华，园林无处不梅花。

三间矮屋清溪上，疑似林逋处士家。

杨公远

杨公远　雪十首

喧呼童稚塑狮儿，仿佛形模便有威。

枯炭点睛铃用橘，酒杯叠叠印毛衣。

杨公远

杨公远　雪十首

腊前三白兆丰年，此话农家万古传。

近值世更人事改，生民全藉老天怜。

杨公远

杨公远　雪十首

雪满乾坤月满天，剡溪风景尚依然。

戴逵仙去徽之死，乘兴无人更棹船。

杨公远

杨公远　雪十首

徹夜阴风恣怒号，谁家帐底饮羊羔。

何如榾柮炉边坐，雪水煎茶兴味高。

杨公远


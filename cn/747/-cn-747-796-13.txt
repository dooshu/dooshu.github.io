○添渔具诗序

天随子为《渔具诗》十五首以遗余。凡有渔以来，术之与器，莫不尽於是也。噫！古之人或有溺於渔者，行其术而不能言，用其器而不能状，此与泽沮之渔者又何异哉！如吟鲁望之诗，想其致，则江风海雨，槭槭生齿牙间，真世外渔者之才也。余昔之渔所，在氵ぁ上则为庵以守之，居岘下则占矶以待之。江汉间时候率多雨，唯以笞笠自庇。每伺鱼必多俯，笞笠不能庇其上，由是织蓬以障之。上抱而下仰，字之曰“背蓬”。今观鲁望之十五篇，未有是作，因次而咏之，用以补其遗者。渔家生具，获足於吾属之文也。


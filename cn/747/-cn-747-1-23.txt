○加恩隋公卿民庶诏

隋政不纲，行止无度，东西奔骋，靡岁获宁。遂使父子乖离，室家分析；亲老绝晨昏之养，婴孩无抚育之恩。人怀恋本之心，家有望乡之叹。朕上膺灵命，下字黔黎，一物失宜，情深轸悼。思俾惠泽，逮於鳏寡。其隋代公卿已下，爰及民庶，身往江都，家口在此，不预义军者，所有田宅，并勿追收。若有穷困，粮食交绝，具录名簿，速加赈赡。


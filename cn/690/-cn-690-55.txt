卷五十五



卷之五十五

洪武三年八月丁巳朔，遣官释奠于先师孔子，命来年曲阜庙庭官给牲币，俾衍圣公主祀事，岁以为常。

戊午，祭大社、大稷。

己未，大都督府同知康茂才卒于陕州。茂才字寿卿，蕲州人，能通经史大义，事母孝，有志事功。元季，盗起蕲州，茂才团结乡兵以御之，自长官累升宣慰司都元帅，屯兵和州之裕溪。岁乙未六月，上帅师渡江，将士家皆留和州，时茂才移戍采石水寨，上虑其兵扼江阻渡，数以兵加之，茂才力守。丙申二月，上遣将击破其水寨，茂才力不能支，走建康。及王师下建康，乃率所部余兵千人降。既至，免冠顿首，谢曰：“前日之战，各为其主。今日至此，死生惟命。”上壮其才勇，释之，使仍统所部兵。明年，授秦淮翼水军元帅，守龙湾，取马驮沙，却张士诚兵，获其楼船，上赐以名马、黄金。继从廖永安攻池州、枞阳，迁营田使，兼帐前总制亲兵、左副指挥使。岁己亥，攻皖城，获其舟舰。庚子，陈友谅兵陷姑孰，欲寇龙江，上命茂才诱之，比至，果败其兵，俘其将佐。辛丑，上率师亲征友谅，茂才将舟师以从，克安庆，破九江，遂攻蕲州，以至汉阳，复沿江而下，又败友谅八指挥，降士卒二万余人。上嘉之，赐以文绮、白金，迁亲兵副都指挥使。岁壬寅，复龙兴。明年，援安豊，又从上解龙兴围，大战于鄱阳湖，友谅败死。复从上征武昌，进金吾侍卫、亲军都护，从大将军徐达攻庐州，拔之。又援安豊，取湖南诸州，复赐币帛。岁乙巳，改神武卫指挥使，寻升大都督府副使，从大将军取泰州。是年冬，张士诚兵侵宜兴，上命茂才往援，士诚兵寻犯京口，上自将击之，士诚兵遁去，追至巫子门，击败其众，茂才皆与有功。从攻淮安马逻港，捣其小寨，平之。复从攻湖州，又破之。进逼姑苏，士诚悉其兵迎战于尹山桥，茂才梃戟奋战，歼其精兵，遂进与诸将合攻齐门，始苏平，遂下无锡，升同知大都督府事兼太子右率府事，进阶荣禄大夫。洪武元年，上命大将军经略中原，茂才从定齐鲁，复由黄河取汴下洛，驻师于陕州，给粮饷，造浮桥，以渡大军，遂领镇河中。茂才善抚绥，招徕绛、解诸州之人，屏弊潼关，秦人不敢东向，民立石颂其德。是年，复从大将军征定西，取兴元，诏还至陕州，以疾卒。赠推忠翊运宣力怀远功臣、光禄大夫、湖广等处行中书省平章政事、柱国，追封蕲国公，谥武康。柩至龙江，上亲为文祭之，略曰：“朕惟在昔丙申之春，尔率众来归，朕观尔胸怀磊落，故释前采石连兵之忿，用为腹心，抚同骨肉。尔能体朕之意，效力前驱，今十五年矣。天下初定，方将计尔之功，颁尔之爵，以享太平之福，尔乃舍朕以逝，朕心之感为何如哉？”命葬之于幕府山。上思其功，命户部给米二百石，赐其家，又令仍给正禄，以报其功。

置信宝提举司，设提举一员，从五品。

庚申，上谕廷臣曰：“古昔帝王之治天下，必定礼制，以辨贵贱，明等威。是以汉高初兴，即有衣锦绣绮縠、操兵乘马之禁，历代皆然。近世风俗，相承流于僭侈，闾里之民，服食居处与公卿无异，而奴仆贱隶往往肆侈于乡曲，贵贱无等，僭礼败度，此元之失政也。中书其以房舍、服色等第，明立禁条，颁布中外，俾各有所守。”于是省部定议：“职官自一品至九品，房舍、车舆、器用、衣服各有等差。庶民房舍不过三间，不得用斗栱彩色；其男女衣服并不得用金绣、锦绮、纻丝、绫罗，止用 绢、素纱；首饰、钏镯不得用金玉珠翠，止用银；靴不得裁制花样、金线，装饰违者罪之。”

遣通事舍人巩哥锁南等往西域，招谕吐蕃。

济宁盗侯世雄作乱，攻滕、峄等县，官军讨平之。

辛酉，赐六安州民谷友明、英山县民洗龄白金、文绮，以其有捕斩山寇功也。

彰德府临漳、汤阴二县雨雹。

遣吕宗俊等招谕暹罗国。

占城国王阿答阿者遣其臣打班舍利等来贡方物。

高丽遣其三司使姜德赞上表，谢赐冕服，贡方物，并纳元所授金印。

癸亥，京师雨，大水。

乙丑，上命中书省臣赐崇礼侯买的里八剌及威顺王妃等家人薪米，量其家口多寡，通一岁之费，并以给之。

命赈聚宝门外军民被水者，户给米一石，漂房舍者倍之，溺死者户三石。

丙寅，置朔州卫。

故元高昌王和尚、岐王桑哥、朵儿只班以其所部来降。

戊辰，改应天府知府为府尹，秩正三品，赐银印，设府丞一人，治中一人，通判二人，以兰以权为府尹。以权，襄阳人，洪武元年授中书省照磨，同奉御马仲良使广西，招谕左、右两江诸洞，抚安边人。二年，还京师，授礼部员外郎。三年，遣赈济、衢、婺等五府饥民，改同知应天府事，寻升知府。至是，以监察御史郑沂言，改升府尹。

己巳，琼州海□以香货入京道，溺死。有司请验数，征其什一入官。上曰：“其人既不幸死，将谁征？”令同行者与鬻之，而归所货资于其家。

甲戌夜，有星大如杯，赤色，有光，起自天津北，行至天钩没。

丙子，以广西行省参政蔡仙为靖江王相，仍兼参政，提督广西卫。

丁丑，以永州卫指挥同知丁玉为广西行省参政，兼广西卫指挥使。

诏定诸王府教官职名。礼部奏：“宋太宗朝，凡教皇侄、皇孙，并以教授为名。今拟诸王府各置教授一员，秩正八品，以十二月为满。”从之。

礼部尚书陶凯等言：“古者，人君进膳，日举乐。今拟上御谨身殿早膳，侍卫、指挥使布列甲士两行，光禄卿服，率其属以黄纱罩所进膳由中道入，仪鸾使具服，率其属以黄盖覆之，以金盆罐随入，教坊司官奏乐，内使监率内使执香炉、香盒、唾盂、唾壶、拂子诸物侍左右。上御东西耳房及两庑进膳，则免乐。”上曰：“古之帝王功德隆盛，治洽生民，上下之间，熙然太和，虽日一举乐，未为过也。今天下虽定，人民未苏，北征将士，尚在暴露之中，此朕宵旰忧勤之不暇，岂可忘将士之劳而自为佚乐哉？俟大兵凯还，士卒无战伐之劳，人民罢转输之苦，然后以乐侑膳，未晚也。”

诏中书省申禁官民器服不得用黄色为饰，及彩画古先帝王、后妃、圣贤、人物、故事、日月、龙凤、狮子、麒麟、犀象之形如旧有者，限百日内毁之。

戊寅，遣使持诏往谕三佛齐、浡泥、真腊等国，赵述等使三佛齐，张敬之等使浡泥，郭徵等使真腊。

己卯，夕月于西郊，附祭周天星辰。三献礼，俱先诣夜明神位前，次诣星辰神位前，仪并同朝日。但夜明犊用白，星辰犊用纯帛，俱白色。其祝文，夜明曰：“惟神太阴所钟，承光于日，配阳之德丽于穹碧，维此秋夕，云敛气清，仰瞻素辉，神驭以升，夜明有坛，用伸报祭，惟神鉴临，万古不昧。”星辰曰：“维神罗列周天，耿耿其辉，既瞻月驭，众象以微，上之所躔，下必有应，爰遵古典，用伸报称，仲秋礼祀，设坛既崇，神其歆格，鉴此寸衷。”其乐，迎神奏《凝和》之曲，徹豆奏《寿和》之曲，送神奏《豫和》之曲，望燎奏《熙和》之曲。其乐章，迎神曰：“吉日良辰，祀典式陈，太阴夜明以及星辰，濯濯厥灵，昭鉴我心，以候以迎，来格来歆。”余并同朝日。

庚辰，海南盗陈志仁、林公望等攻陷凌水等县，官军讨捕之，斩公望等，余党遁去。

辛巳，上得兴元捷奏，谓中书省臣曰：“明昇竖子，所谓‘自作孽，不可逭’者也。”

壬午，遣官祭太岁、风、云、雷、雨、岳、镇、海、渎、山川、城隍等神。

癸未，礼部尚书崔亮奏：“古者，天子宗庙四时之祭，皆用孟月。夫孟月者，四时之首，因时之变，致其孝思，故备三牲、黍、稷及品物以祭。至于仲季之月，不过荐新而已。今太庙祭享已尝用孟月之制，后改春用清明，夏用端午，秋用七月望日，冬用冬至，既与古制不同，况冬至之日既行郊祀，又复庙享，难以兼举。今宜仍用四时孟月，及岁除凡五祭，其清明等节，各备时物荐享。”从之。

定亲王从享，功臣配享仪。从享，以皇伯考寿春王、皇伯妣寿春王夫人刘氏、皇兄南昌王、皇兄霍丘王、皇嫂霍丘王夫人翟氏、皇兄下蔡王、皇兄安豊王、皇嫂安豊王夫人赵氏、皇兄蒙城王、皇兄盱眙王、皇兄临淮王、皇嫂临淮王夫人刘氏、皇侄宝应王、皇侄六安王、皇侄来安王、皇侄都梁王、皇侄英山王、皇侄山阳王、皇侄昭信王凡一十九位，春孟月于仁祖庙东庑，夏、秋、冬孟月及岁除于德祖庙东庑，各设牌位，西向。其配享功臣，常遇春以下凡八位，春孟月于仁祖庙西庑，秋孟月于德祖庙西庑，各设位，东向。亲王位总用帛二、白色，牛、羊、豕各一，登、铏各三，笾、豆各十二，簠、簋各二，酒尊三、酒注二、祝一。功臣位各用帛一、白色，羊、豕各一，笾、豆各二，笾实枣、栗，豆实菁葅、鹿醢，共用酒尊二、酒注二、祝一。其分献礼，初献：俟皇帝行初献礼时，献官各诣盥洗所盥手，执事者奉帛立于酒尊所。献官各诣酒尊所，司尊者举幂酌酒，执事者各以爵受酒，献官各诣亲王、功臣神位前献。亲王则跪，搢笏、奠帛、献爵、出笏，读祝官取祝跪读讫，献官复位。献功臣，则立，奠帛、献爵不跪，读祝官取祝立读讫，献官复位。亚献：候殿上斟酒，两庑执事者各于神位前斟酒，亲王位献官行再拜礼，功臣位献官不拜。终献：礼同亚献。其四庙正祭祝文，孟春特享曰：“时维孟春，礼严祭祀，谨以牲醴庶品，用伸追慕之情。”孟夏、孟秋、孟冬合享，祝文同。但特享则四庙各用祝一，合享则共用祝一。岁暮合享曰：“时当岁暮，明旦新正，谨率群臣以牲醴庶品恭诣太庙，用伸追慕之情。”其亲王从享祝文，孟春曰：“兹惟孟春，恭享太庙，谨以牲醴庶品敬修祀事。”孟夏、孟秋、孟冬，祝文同。岁暮曰：“时当岁暮，明旦新正，恭享太庙，谨以牲醴庶品恭修祀事。”其功臣配享祝文，孟春曰：“朕以孟春，严奉庙享，追念忠烈，辅我开基，爰用牲醴，陈于庙庭，英灵如生，尚其与享。”孟秋祝文同。

乙酉，中书省臣言：“在京军储仓二十处，收粮六百余万石，每仓设官三员，请增设京畿漕运司官，专督其事。”从之。

诏太常司凡宫悬乐户，令户部月赐米以赡之。

上谕中书省臣曰：“往者，四方争斗，民不得其死多矣，中原草莽，遗骸遍野，朕闻之测然于心，宜遣人循历水陆，悉收瘗之。”中书省臣进曰：“陛下仁及朽骨，圣王之善政也。”上曰：“先王之世，人得以餋生送死者，上得其道，下无夭阏。元季政荒，民困干戈，加以饥馑相寻，故死亡者众。朕荷天命，为亿兆主，顾兹失所者，岂忍使之暴露哉？”

是月，京师及各行省开乡试。自初九日始试初场，复三日试第二场，又三日试第三场。京师直隶府州贡额百人，河南、山东、山西、陕西、北平、福建、江西、浙江、湖广各四十人，广西、广东各二十五人。若人材众多之处，不拘额数，或不能及数者，亦从之。考试之法，大略损益前代之制，初场四书疑问、本经义及四书义各一道，第二场论一道，第三场策一道。中式者后十日复以五事试之，曰：骑、射、书、筭、律，骑观其驰驱便捷，射观其中之多寡，书通于六义，筭通于九法，律观其决断。

改设彭城、济阳、济州三卫于北平。

胡军火尚失兰歹等至大盐池，杀守御官齐拜舍等，庆阳千户孟德率兵击败之，获其参政梁咬住等。








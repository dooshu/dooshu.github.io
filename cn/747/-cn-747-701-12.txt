○论昭义三军请刘稹勾当军务状

右，伏以元和中李师道自擅一方，久为桀逆。及王师压境，天网四陈，刘悟颇识转祸之机，乃有纳忠之效。朝廷奖其归命，宠遇优渥，待以信臣，委之雄镇。从谏因父殁，自总兵权，属宝历中政务因循，事归苟且，与其符节，以紊国章。然犹恭守诏条，咨诹善道，亦修觐礼，一至阙庭，骤陟台阶，实非公议。爰自近岁，颇聚甲兵，招致亡命之徒，遂成逋逃之薮，怵於邪说，自谓雄豪。及寝疾弥留，罔思臣节，又令纪纲旧校，诱动军情，树置童，再图兵柄。陛下以泽潞元宗历试旧地，有上党古（阙）风俗和平，人心忠义，艰难以後，多用儒臣，又以刘悟功著先朝，欲全其宗族，特令供奉官薛士宣谕，示以圣情。而将校继有表章，未从明命。臣等伏思刘悟以师道之逆，亲自枭夷，诚合示一军大顺之源，置子孙於无过之地，而乃继师道覆车之轨，袭怙乱之风，此而可容，孰不可忍，固须广询廷议，以尽群情。臣等商量，望令两省御史台并文官四品以上、武官三品以上，於尚书省集议奏。未审可否？


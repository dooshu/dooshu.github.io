●大明會典卷之一百五

郎中、員外郎、主事、分掌諸番朝貢、接待給賜之事。簡其譯伴。明其禁令。凡百官

恩賚、各省土貢、亦隸焉

朝貢一

國初諸番國及四夷土官朝貢、具載職掌。其後慕化者眾。事例日增。土官衙門添設、別見兵部。而事關朝貢者附此

東南夷上【見祖訓、及職掌□二子】

祖訓列不征諸夷、朝鮮、日本、大小琉球、安南、真臘、暹羅、占城、蘇門荅剌、西洋、爪哇、彭亨、百花、三佛齊、浡泥、凡十五國。職掌所載、又有瑣里、西洋瑣里、覽邦、淡巴、須文達那諸國、與

祖訓稍有不同。洪武初、分遣使臣奉詔往諭諸番以平定四海之意。多隨使來朝貢者。八年、諭安南、高麗占城等國。每三年一朝貢、國王嗣立則世見。永樂中、數有事于西洋。遣中使以舟師三萬、齎金帛

諭賜之。隨使朝貢者十有六

朝鮮國

祖訓、朝鮮國即高麗。其李仁人、及子李成桂今名旦者、自洪武六年、至洪武二十八年、首尾凡弒王氏四王。姑待之。按高麗併有扶餘、新羅、百濟、其國分八道。洪武二年、國王王顓遣使奉表賀即位、請封、貢方物。詔封為高麗國王。

賜龜鈕金印誥命。五年、以高麗貢使煩數。

諭令三歲、或歲一來。二十五年、李成桂代王氏、請更其國號。詔更號朝鮮。永樂初

賜印誥。自後每歲

聖節、正旦、 【 嘉靖十年。外夷朝正旦者、俱改冬至】

皇太子千秋節。皆遣使奉表朝賀、貢方物。其餘慶慰謝恩無常期。若

朝廷有大事、則遣使頒詔於其國。國王請封、亦遣使行禮。其歲時朝貢、視諸國最為恭慎。嘉靖二十六年、特許其使臣同書狀官、及從人二三名、於郊壇、及國子監游觀。禮部劄委通事一員伴行、撥館夫防護、以示優異雲。貢道由鴨綠江歷遼陽廣寧、入山海關、達京師。又中國漂流人口至本國者、量給衣糧送回。先是永樂元年、其國王具奏世系不係李仁人之後、以辯明

祖訓所載弒逆事。詔許改正。正德嘉靖中、屢以為請。皆賜敕獎諭焉。萬曆三年、使臣復申前請。詔付史館編輯。今錄於後李成桂、系出本國全州。遠祖翰、仕新羅為司空。六代孫兢休、入高麗。十三代孫安社。生行裡。行裡生椿。椿生子春。是為成桂之父。李仁人者、京山府吏長庚裔也。始王氏恭愍王顓無子。養寵臣辛旽子(社去土改禺)為子。恭愍王為嬖臣洪倫等所弒。李仁人當國、誅倫等、立(社去土改禺)。(社去土改禺)嗣位十六年。遣將入犯遼東。成桂為副將在遣中。至鴨綠江、與諸將合謀回兵。(社去土改禺)懼、傳位於其子昌。時恭愍妃安氏以國人黜昌。立王氏孫定昌君瑤。誅(社去土改禺)昌。逐仁人。已而瑤妄殺戮、國人不附。共推成桂署國事。表聞。

高皇帝命為國王。遂更名旦。贍瑤別邸終其身

貢物

金銀器皿　　　螺鈿梳函

白綿紬　　　　各色苧布

龍文簾席　　　各色細花席

豹皮　　　　　獺皮

黃毛筆　　　　白綿紙

人參

種馬每三年五十匹 【 近有加貢、不在種馬之數】

日本國

祖訓、日本國雖朝實詐。暗通奸臣胡惟庸、謀為不軌。故絕之。按日本古倭奴國。世以王為姓。其國有五畿、七道、及屬國百餘。時寇海上。洪武五年、始令浙江福建造海舟防倭。七年、其國王良懷遣僧朝貢。以無表文卻之。其臣亦遣僧貢馬及茶布刀扇等物。以其私貢卻之。又以頻年為寇、令中書省移文詰責。自後屢卻其貢。并安置所遣僧于川陜番寺。十四年、從其請遣還。十六年、築登萊至浙並海五十九城。二十年、築福建並海十六城。各置衛所。永樂初、復來朝貢。

賜龜鈕金印誥命。封為日本國王。名其國鎮山曰壽安鎮國之山。

御製碑文賜之。給勘合百道。始令十年一貢。貢道由浙江寧波府。每貢正副使等毋過二百人。若貢非期、人船踰數、夾帶刀鎗、並以寇論。宣德初、遣貢不如約。

諭使臣自今貢毋過三船。人毋過三百。刀劍毋過三十。嘉靖六年奏准、凡貢非期、及人過百、船過三、多挾兵器皆阻回。二十九年、定日本貢船每船水夫七十名。三船共計水夫二百一十名。正副使二員。居坐六員。土官五員。從僧七員。從商不過六十人。三十年後、時入寇掠、自是朝貢未有至者

貢物

馬　　　　　　盔

鎧　　　　　　劍

腰刀　　　　　鎗

塗金裝綵屏風　灑金廚子

灑金文臺　　　灑金手箱

描金粉匣　　　描金筆匣

抹金銅提銚　　灑金木銚角盥

貼金扇　　　　瑪瑙

水晶數珠　　　琉黃

蘇木　　　　　牛皮

琉球國

祖訓、大琉球國朝貢不時。王子、及陪臣之子、皆入太學讀書。禮待甚厚。小琉球國不通往來、不曾朝貢。按琉球國有三王。洪武初、中山王察度、山南王承察度、山北王帕尼芝、皆遣使奉表箋貢馬及方物。十六年、各賜鍍金銀印。二十五年、中山王遣子姪入國學。以其國往來朝貢、賜閩人三十六姓善操舟者。永樂以來、國王嗣立、皆請

命冊封。後惟中山王至。中山王世稱尚氏。

諭令二年一貢。每船百人。多不過百五十人。貢道由福建閩縣

貢物

馬　　　　　　刀

金銀酒海　　　金銀粉匣

瑪瑙　　　　　象牙

螺殼　　　　　海巴

擢子扇　　　　泥金扇

生紅銅　　　　錫

生熟夏布　　　牛皮

降香　　　　　木香

速香　　　　　丁香

檀香　　　　　黃熟香

蘇木　　　　　烏木

胡椒　　　　　琉黃

磨刀石

右象牙等物進收。硫黃蘇木胡椒運送南京該庫。馬就於福建發缺馬騾站走遞。磨刀石發福建官庫收貯

安南國

祖訓、安南國三年一貢。按安南古交趾地。洪武二年、其國王陳日煃、遣使朝貢請封。詔封為安南國王。賜鍍金銀印誥命。未至而日煃卒。以封其弟日(□火)。後其臣陳叔明專國、黎季犛篡立、俱降詔詰責。季犛詭言陳氏無後、請署國事。已而日煃弟天平來訴。季犛又跪迎天平還國、伏兵殺之。永樂四年、發兵討平。俘季犛父子。郡縣其地。尋有季擴之亂、甫定而黎利復叛。宣德間、遣使謝罪請

命。因宥而封之。嗣後朝貢如常。別有進

中宮

東宮方物。其餘慶慰謝恩無常期。

朝廷有大事、則遣使頒詔於其國。國王請封、亦遣使行禮。嘉靖十九年、其臣莫登庸篡立。發兵討之。明年登庸降。詔革王封、止授都統使。其所轄海陽等十三路、各改設安撫司。每司設安撫一員、同知一員、聽自行陞黜。遇朝貢之年、以陞黜過官員總數奏聞後登庸子莫福海嗣、朝貢不常。萬曆四年、都統使莫茂洽、遣使慶賀、并補貢二次。九年復來貢、亦補二次。貢道由廣西憑祥州

貢物

金銀器皿　　　犀角

象牙　　　　　白絹

薰衣香　　　　降真香

沈香　　　　　速香

木香　　　　　黑線香

紙扇

真臘國

真臘本扶南屬國。其國濱海。後併有扶南。洪武四年、其國巴山王忽兒那、遣使貢方物賀正旦。六年復來貢。貢道由廣東。後朝貢不常

貢物

象　　　　　　象牙

犀角　　　　　孔雀翎

寶石　　　　　土降香

蘇木　　　　　烏木

黃花木　　　　胡椒

黃蠟

暹羅國

國濱海。本暹與羅斛二國。後併為一。洪武四年、其國王參烈照毘牙、遣使奉金葉表來朝、貢方物、賀正旦。六年、參烈寶毘牙復遣貢。併獻其國地圖。十年、遣人齎詔及印往

賜之。十六年、給文冊。永樂元年、遣使乞量衡為國中式。自後定三年一朝貢。貢道由廣東。萬曆七年、遣使具金葉表文入貢

貢物

象　　　　　　象牙

犀角　　　　　孔雀尾

翠毛　　　　　龜筒

六足龜　　　　寶石

珊瑚　　　　　金戒指

片腦　　　　　米腦

糠腦　　　　　腦油

腦柴　　　　　檀香

速香　　　　　安息香

黃熟香　　　　降真香

羅斛香　　　　乳香

樹香　　　　　木香

烏香　　　　　丁香

薔薇水　　　　碗石

丁皮　　　　　阿魏

紫梗　　　　　藤竭

藤黃　　　　　硫黃

沒藥　　　　　烏爹泥

肉豆蔻　　　　胡椒

白豆蔻　　　　蓽茇

蘇木　　　　　烏木

大楓子　　　　苾布

油紅布　　　　白纏頭布

紅撒哈剌布　　紅地紋節智布

紅杜花頭巾　　紅邊白暗花布

乍連花布　　　烏邊蔥白暗花布

細棋子花布　　織人象花文打布

西洋布　　　　織花紅絲打布

織雜絲打布　　紅花絲手巾

剪絨絲雜色紅花被面

織人象雜色紅花文絲縵

占城國

祖訓、自占城以下 【 蘇門答剌西洋爪哇彭亨百花三佛齊浡泥】

諸國來朝時、內帶行商、多行譎詐。故沮之。自洪武八年、沮至洪武十二年、方乃得止。按占城國濱海。即古越裳林邑。洪武二年、其國王阿答阿者、遣使朝貢。詔封為占城國王。

賜鍍金銀印。四年、遣使奉金葉表朝貢。十六年、復遣子來賀

聖節。乃齎與勘合文冊。二十四年、復來朝貢。以其臣弒立、命絕之。永樂後、其國與諸國皆來朝貢。始定三年一貢。貢道由廣東。正統後、其國襲封、遣使行禮

貢物

象　　　　　　象牙

犀　　　　　　犀角

孔雀　　　　　孔雀尾

橘皮抹身香　　薰衣香

奇南香　　　　金銀香

土降香　　　　燒碎香

檀香　　　　　柏香

花藤香　　　　龍腦

烏木　　　　　蘇木

花梨木　　　　蕪蔓番沙

紅印花布　　　油紅綿布

白綿布　　　　烏綿布

圓壁花布　　　花紅邊縵

雜色縵　　　　番花手巾

番花手帕　　　兜羅綿被

洗白布泥

爪哇國

國濱海。即古闍婆。有東西二王。洪武五年、其國王昔里八達剌八剌蒲、遣使奉金葉表貢方物。并納元所授宣敕。十四年來貢如初。有黑奴三百人。後絕其貢。永樂二年、其國東王孛、令達哈遣使朝貢請印。

賜塗金銀印。五年、西王都馬板滅東王、遣使謝罪。正統八年、令三年一貢。後朝貢無常

貢物

火雞　　　　　鸚鵡

孔雀　　　　　孔雀尾

翠毛　　　　　鶴頂

犀角　　　　　象牙

玳瑁　　　　　龜筒

寶石　　　　　珍珠

薔薇露　　　　奇南香

檀香　　　　　麻藤香

速香　　　　　降香

木香　　　　　乳香

黃熟香　　　　安息香

烏香　　　　　龍腦

丁皮　　　　　沒藥

肉豆蔻　　　　白豆蔻

藤竭　　　　　血竭

蘆薈　　　　　阿魏

大楓子　　　　番木鱉子

蓽澄茄　　　　蓽茇

悶蟲藥　　　　黃蠟

番紅土　　　　烏爹泥

金剛子　　　　碗石

錫　　　　　　西洋鐵

摺鐵刀　　　　鐵鎗

苾布　　　　　紅油布

蘇木　　　　　烏木

胡椒

彭亨國

國濱海。洪武十一年、其王麻哈剌惹荅饒、遣使奉金葉表、貢番奴、及方物。永樂十二年、復遣使朝貢

貢物

金水罐　　　　象牙

乳香　　　　　速香

檀香　　　　　片腦

胡椒

百花國

國居海中。洪武十一年、其王剌丁剌者望沙、遣使奉金葉表朝貢

貢物

白鹿　　　　　紅猴

龜筒　　　　　玳瑁

孔雀　　　　　鸚鵡

倒挂鳥　　　　胡椒

香　　　　　　蠟

三佛齊國

國居海中。即舊港、本南蠻別種。有地十五州。洪武初、其國王怛麻沙那阿者、稱臣入貢。四年、遣使奉金字表朝貢。六年、遣賀正旦、貢方物。八年、復遣使從招

諭拂菻國。十年、其子麻那者巫里嗣立。奉表請封。遣人齎駝鈕鍍金銀印

賜之

貢物

火雞　　　　　五色鸚鵡

孔雀　　　　　龜筒

黑熊　　　　　白獺

諸香　　　　　米腦

苾布　　　　　兜羅綿被

肉豆蔻　　　　番油子

胡椒

浡泥國

國居海中。本屬闍婆。有地十四州。洪武四年、其國王馬合謨沙、遣使以金表銀箋貢方物。永樂三年、遣使往封麻那惹加那乃為王。給印誥敕符勘合。六年、王率其妃及家屬陪臣來朝。至福建、遣中官往宴勞之。令所過諸郡設宴。至京、王奉金字表獻珍物。妃箋獻

中宮

東宮。

上御奉天門、賜王宴。是年王卒於會同館。輟朝三日。祭賻甚厚。詔謚恭順。賜葬南京城外石子岡、以西南夷人隸籍中國者守之。樹碑立祠、命有司春秋致祭。封其子遐旺嗣。遣中官及行人護送歸國。復從其請、封其國後山為長寧鎮國之山。

御製碑文賜之。十二年、及洪熙元年、俱來朝貢

貢物 【 單目用銀】

五色鸚鵡　　　倒挂鳥

孔雀　　　　　鶴頂

犀角　　　　　熊皮

生玳瑁　　　　龜筒

寶石　　　　　珍珠

金戒指　　　　金絛環

金銀八寶器　　梅花龍腦

米腦　　　　　糖腦

降香　　　　　沈速香

檀香　　　　　丁香

肉豆蔻　　　　黃蠟

螺殼　　　　　西洋白布

黑小廝

須文達那國

洪武十六年、其國王殊旦麻勒兀達(月分)、遣使奉金葉表來貢

貢物

馬　　　　　　幼苾布

隔著布　　　　八的力布

花滿直地　　　番綿紬直地

兜羅綿　　　　撒剌八

幼賴隔著　　　撒哈剌

薔薇水　　　　降香

沈速香

蘇門荅剌國

國濱海。永樂三年、其酋長宰奴里阿必丁、遣使朝貢。詔封為國王。給印誥。五年、至宣德六年、屢遣。使來貢。表用金葉。十年、復請封其子為王。或曰即須文達那國

貢物

馬　　　　　　犀牛

龍涎　　　　　寶石

瑪瑙　　　　　水晶

石青　　　　　回回青

錫　　　　　　硫黃

番刀　　　　　弓

撒哈剌　　　　梭眼

木香　　　　　丁香

降真香　　　　沈速香

胡椒　　　　　蘇木

西洋瑣里國

國濱海。近瑣里。視瑣里差大。洪武三年、其國王別里提、遣使奉金葉表、貢方物。永樂元年、復遣使朝貢

貢物

黃黑虎　　　　馬

兜羅綿被　　　漫折的花被

皮剔布　　　　槁泥布

沙馬打里布

瑣里國

西海中小國。洪武五年、其國王卜納的遣使奉金葉表、貢方物。并圖其地山川以獻

貢物

馬　　　　　　紅八者藍布

紅撒哈剌　　　覬木里布

紅番布　　　　白苾布

珠子項串

覽邦國

洪武九年、國王昔里馬哈剌扎的剌扎、遣使奉表來貢。永樂宣德中、附鄰國貢方物

貢物

馬　　　　　　孔雀

胡椒　　　　　蘇木

檀降香

淡巴國

在西南海中。洪武十年、國王佛喝思囉、遣使奉表朝貢

貢物

苾布　　　　　兜羅綿被

沈香　　　　　檀香

速香　　　　　胡椒








○與吳德翼歐陽崇道論恤典事宜 【 蠲賦】

讀嘉靖維新錄、竊想　新天子仁聖、痛念海內久罹毒苦、而曰自今與民更始、所以收天下之心者何物財者民之心也。曰十五年以前盡行蠲免。又曰巳徵在官者准作下年該納之數。又曰嘉靖元年以十分為率。俱減五分。伏玩恤典。是三年之內赦民財賦者半也何者十五年全免。十六夫全徵。元年減半。此恤典正意也。若不准作下年之數此項錢粮有不在不在民而中飽者矣全免之中有巳徵者若不准作下年全徵之數未免是狡猾者稱幸也葢以十五年民知有赦故狡猾之徒。或徵而不納。或納而不全。或三分或七分今將十五年隨其巳納多寡。兌入下年全徵之數納三分者徵其七分。納七分者徵其三分。使其十五十六二年。皆如元年民受五分之惠。方稱至意。廼今當事者。或以十四年以前。俱有巳徵與逋負者。將准作下年該納之數一款。一置弗論。殊不知十四年以前。民安知有赦。夏楚之下。其有逋負者。豈得巳哉。廟議此款。甚有斟酌。但曰巳徵在官。本指十五年也。卻不明言十五年。准作下年之數。本指十六年也。又不明言十六年。此葢一時言不盡意處。致使當事者疑似遷就。不即將順其美。近者全徵之命。或者上傷　聖天子之仁。下傷萬民之心乎。且僕聞之、君子貴從厚、有此　聖天子在上、切切求治、正吾輩行志達道時節。縱有　聖意未及處就如長孺之發粟亦得而行之况恤典顯然如是。乃以文法疑似之際。反使民重困乎。若以處置軍儲為計。三年之內。尚有五分之徵。倘以諸色巳徵未解者奏補。亦何不可。只據一項。掣過餘塩。歲可八九千。以補軍儲。亦何不得。竊以全徵之意。豈不以進貴之變乎。進貴之變其旨未全在軍儲向與見素公反覆極論致亂之由。有數端焉。必不得巳而去。於斯二者何先。曰去食、食盡去而民不亂、其本謂何、若以三月失粮。便足致亂。則三邊健兒當先變矣三邊之卒。至有三年無食。云何不變。况八閩軍士。征戰日少。且有生涯。若處置得宜。雖逋之十年。保無變也。今但談虎變色。而不探其致亂之本。僕恐全徵之事舉行。不但傷萬民之心也。昔　孝廟朝。有君無臣。憂世者傷之。　今天子仁聖。正賴諸賢翊贊將順。共成雍熙之治。千載一時也。首先一事便使朝廷失信于天下僕恐有志之士不能無致憾如　孝廟時也僕自還山、巳分填委溝壑、何幸復睹　明世有所見聞、敢不為知巳者盡之、


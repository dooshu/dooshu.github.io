○冬日於龙门送从弟京兆参军令问之淮南觐省序

紫仙季，有英风焉，吾家见之，若众星之有月。贵则天王之令弟，宝则海岳之奇精。游者所谓风生玉林，清明萧洒，真不虚也。常醉目吾曰：“兄心肝五脏，皆锦绣耶！不然，何开口成文，挥翰雾散？”因抚掌大笑，扬眉当之。使王澄再闻，亦复绝倒。观夫笔走群象，思通神明，龙章炳然，可得而见。岁十二月，拜省於淮南，思白华之长吟，眺黄之晚色。目断心尽，情悬高堂，倾兰醑而送行，赫金鞍而照地，错毂蹲野，朝英满筵。非才名动时，何以及此？日落酒罢，前山阴烟，殷勤惠言吾道东坐。想洛桥春色，先到淮城，见千条之绿柳，折一枝以相赠，则华萼情在，吾无恨焉。群公赋诗，以光荣饯。


○又田达当讨救之际索马不与拒门不开覆奏往来宜失机速合处极法不伏

田达襟神劲烈，志节坚贞，天子之腹心，皇朝之牙爪。鸡鸣高树，风雨不易其音；尘尾长松，冰霜不改其操。一兵一马，咸待竹符；门闭门开，皆凭木契。循环复奏，务在从真；仓卒辄来，焉知非诈？薛广断鞅，情发於衷；郅恽拒门，意无非恶。一心可以事百主，百心不可事一君。苟不践於邪途，固无亏於正道。卫绾敦实，谨厚见称；王陵朴光，真专可尚。宜除旧过，不夺前班，则劝沮有归，政刑无失。


释正觉　送仝座主归上党

月兔含清欲喷霜，客怀陈习作归翔。

虽云扫尽名言垢，我笑熏成知见香。

聚石为徒头易点，悟空能讲义难量。

到家握麈随宜说，莫对余机挥界方。

释正觉

释正觉　送仝座主归上党

觉海长鲸作蜕翔，青天端以背磨光。

胸中浩浩吞云梦，眉际津津秀太行。

静榻每来成友语，孤筇它往咽人肠。

后将访我先传雁，为藄别来三径荒。

释正觉

释正觉　送仝座主归上党

夜明帘外月天霜，衲子还家机事忘。

枯木吟云须内照，死蛇含毒更堤防。

闻琴起舞饮光习，放镜迷头深若狂。

好是重来斲蝇翼，祖师鼻孔要生光。

释正觉


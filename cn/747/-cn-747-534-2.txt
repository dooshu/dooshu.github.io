○上梁补阙荐孟郊崔宏礼书

观辞违盛德，旷阻拜跪，自始及今，三改其时，方寸之心，戴慕何穷！但以久寓之身，无所取资，故或丐於北，或游於南，秋夏逍遥，途极还东，业不增旧，文不加新，将往拜见，愧无所容。终乃因循，惧日至疏。执事方擅名於时，出入两宫。上悦对问，外内公卿无疑议，无间言，斯乃前汉贾谊、王褒之徒弗及也。岂复能思观之在天下窃窃哉？然观尝以未成名前，高见揄扬，远迩之人，以观为执事门生。然作公门生，当人此言，岂曰易乎？岂曰荡乎？诚敢望耶？诚不敢望耶？然每思念士有胜己者，而上荐之执事，以恃知德之深也，常用为心。今有孟郊者，有崔宏礼者，俱在举场，静而无徒，各以累举，可嗟甚焉。孟之诗，五言高处，在古无二；其有平处，下顾两谢。崔之文，鸿健宏深，度中文质。言之他时，必得老成；言之今日，粲然出伦。执事导之辈流，於观日深矣，故得言，今辄以二子之文布之下风，执事岂以为党乎？盖良匠之明，有所无由而见者，二子之美，有所无从而求者。盖以慕举尔所知遗其友之言，慕之多，以至不量力也。其孟子之文奇，其行贞，其崔子为文，如适所陈，为行则磊落不常，俱非苟取是之人也。特惟哲匠执而匠之，引而涂之，未若观之愚也。尝望处分《维摩诘赞》，初若不安，应命乃迟，方今励精，上或可观。


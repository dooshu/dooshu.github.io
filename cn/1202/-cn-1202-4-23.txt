爲萧拜太尉扬州牧表【张本缺】

玄文旣降，雕牒增辉，礼谒前英，宠华昔典。仰震威容，俯慙陋识，心魂战栗，若殒若殡。【中谢。】臣景能验才，无假外镜；撰已练志，久测内涯。故让不饰迹，辞非谦距，寸亮尺素，频触瑶纩，丹情实理，备尘珠冕。而宸居寂阻，九重严绝，徒怀汉臣伏阙之诚，竟无鲁人廻日之感。所以廻惧鸿威，後奔殊令者也。旣而永鉴隆魏，缅思宏晋，国之大政，在功与位。故治民纽乱，不处舆台之下；去勳舍德，宁班衮司之上。咸以休对性业，裁成器灵，讵有移风变范，尅耀伦序者乎！臣绩不炤朝，忠岂宜国，名爵赫曦，僶俛优忝。陛下久超异礼之荣，越次殊常之秩，虽寝寐矜战，曲垂哀亮，而玺册冲正，愈赐砥砺。今便肃顺天诰，恭闻睿典，审躬酌私，必跋危挠。将恐氓俗由此方扰，轨训以之交芜，臣岂不勉智罄忠也！未知所以报奉渊圣，输感霄极，取诸微躬，长爲慙荷。


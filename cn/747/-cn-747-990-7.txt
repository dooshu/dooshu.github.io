○牛头山瑞圣寺碑

矧夫地水火风，不能坏有为之迹；胎卵湿化，尽能成无漏之因。是知业力大而须弥靡坚，莲花生而淤泥本秽。三灾互起，寄他界以难留；十地未圆，作飞狸而不暇。若非自无量劫，悟无明源，依佛修行，承佛付嘱者，孰能证三乘而超六道者也。

梓州牛头山瑞圣寺者，即栖真导俗之福地也。势连兽角，形耸牛头。江上遥窥，云叶捧蓬莱之岛；天边乍见，日轮光兜率之宫。殿堂[QH59]豁以干霄，林麓森罗而蔽陆。清波下瞰，鸣良皆般若之舟；古木傍生，擢干尽菩提之树。土暖而春光预到，山高而月色先来。讲辟虚堂，则龙王听法；供陈广殿，则天女献花。人间之士庶喧阗，愿瞻宝相；物外之烟霞喷薄，别是仙都。

洎乎金人告灭於西郊，白马腾装於东道。爰於胜地，渐起良缘。菩萨出家，掩禅关於树下；罗汉住世，憩虎锡於岩间。焚修而斋戒益精，示现而祺祥甚众。禅定之外，住持是勤，所以化十善之人，归四方之众。金从地布，何须长者之园；饭自天来，不假维摩之室。香花饮食，既无其阙，行住坐卧，各得其宜。星岁屡迁，轨范弥峻。於戏！刀州作镇，剑栈分坛。诸葛亮龙起以聿来，止开二世；公孙述蛙藏而自困，何蔽一身？鳖灵将帝而尸浮，杜宇已王而鸟化。过关兴叹，李特空谓其下材；布野请降，谯周犹称其上策。覆车相继，屈指可谈，盖以僻陋不足振宏纲，高深不足成远驭，既车可悬而马可策，则江可越而山可逾。苟验斯言，足徵终古。尔来封圻或梗，戈戟仍灾，县道尘飞，纵横猛士，邑居星散，狼籍僵尸。惟斯鹫岭之僧，不爽龙华之会，岂不谓善恶趣异，圣凡境殊者哉？

今我後以清净抚四夷，以富寿期百姓。配天合德，见上帝於泰坛者三；括地守图，献伪君於藁街者二。别九州而既分风土，疏五等而用进才能。恒命庶官，未闻轻受。今知府左屯卫将军武昌郡史公福、兵马都监ト门舍人琅琊郡王公睿，辟公侯之门，负将相之器。褰帷教俗，共赞国风；弭节训戎，各传家法。通判太子洗马太原郡王公延范、榷盐太子洗马清河郡张公守则，以礼乐诗书为己任，以致君治国为身谋。玉垒公方，暂劳利刃，瑶阶步武，自有亨途。寺众朗义大师赐紫僧知远等，皆能拔烦恼根，修清净果。十二时内，六和既契於威仪；三千界中，八部咸思於卫助。灵也捧天子诏，乘使者车，题柱相如，聊摅夙志。铭关张载，愿写壮心，偷闲曾谒於萧斋，摭实粗编其梵行，用刊贞石，俾永万年。庶几乎大厦连甍，岂让头陀之寺；郡峰对麓，宁惭岘首之山。濡笔一挥，复为铭曰：

峨峨牛头，蟠据而起。拂汉万动，结根千里。圣贤所宅，栋宇斯备。传波永年，称为福地。林萝掩映兮烟霭飞，山峰曲屈兮薇蕨肥。土灵木魅兮愿为卫，冰心玉行兮忄詹以归，寂寂苔径，亻先亻先毳衣。何早夜以无懈，俾香花而弗违。尧舜御图，龚黄作镇。次命端士，各宣馀刃，美化斯洽，慈风益振，曷道德以交举，冀乾坤兮共尽。西蜀分命，东山是登。降龙旧像，放鹤新僧，念险固以难恃，知慈悲之可凭。勒铭於斯岩，庶终古以作徵。


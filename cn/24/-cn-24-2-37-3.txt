集贤殿书院


学士、直学士、侍读学士、脩撰官，掌刊缉经籍。凡图书遗逸、贤才隐滞，则承旨以求之。谋虑可施于时，著述可行于世者，考其学术以闻。凡承旨撰集文章、校理经籍，月终则进课于内，岁终则考最于外。（开元五年，乾元殿写四部书，置乾元院使，有刊正官四人，以一人判事；押院中使一人，掌出入宣奏，领中官监守院门；知书官八人，分掌四库书。六年，乾元院更号丽正脩书院，置使及检校官，改脩书官为丽正殿直学士。八年，加文学直，又加脩撰、校理、刊正、校勘官。十一年，置丽正院脩书学士；光顺门外，亦置书院。十二年，东都明福门外亦置丽正书院。十三年，改丽正脩书院为集贤殿书院，五品以上为学士，六品以下为直学士，宰相一人为学士知院事，常侍一人为副知院事，又置判院一人、押院中使一人。玄宗尝选耆儒，日一人侍读，以质史籍疑义，至是，置集贤院侍讲学士、侍读直学士。其后，又增脩撰官、校理官、待制官、留院官、知检讨官、文学直之员；募能书者为书直及写御书人，其后亦以前资、常选、三卫、散官五品以上子孙为之；又置画直。至十九年，以书直、画直、拓书有官者为直院。至德二年，置大学士。贞元初，置编录官；四年，罢大学士；八年，罢校理，置校书四人、正字二人。元和二年，复置集贤校理，罢校书、正字；四年，集贤御书院学士、直学士皆用五品，如开元故事，以学士一人年高者判院事，非登朝官者为校理，余皆罢。初，太宗即位，命京官五品以上，更宿中书、门下两省，以备访问。永徽中，命弘文馆学士一人，日待制于武德殿西门。文明元年，诏京官五品以上清官，日一人待制于章善、明福门。先天末，又命朝集使六品以上二人，随仗待制。永泰时，勋臣罢节制，无职事，皆待制于集贤门，凡十三人。崔祐甫为相，建议文官一品以上更直待制。其后著令，正衙待制官日二人。）

校书四人，正九品下。正字二人，从九品上。（有中使一人，孔目官一人，专知御书检讨八人，知书官八人，书直、写御书手九十人，画直六人，装书直十四人，造笔直四人，拓书六人，典四人。）






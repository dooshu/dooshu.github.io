谢降谕慰留疏


臣三疏陈情，未蒙俞允。今日该司礼监太监何进恭捧御笔：“谕元辅，朕以幼冲，赖先生为师，朝夕纳诲，以匡不逮。今再三陈乞守制，于常理固尽，于先帝付托大义，岂不鲜终？况朕学尚未成，志尚未定，一日二日万几尚未谙理，若先生一旦远去，则数年启沃之功尽弃之矣！先生何忍？已有旨，特差司礼监官同先生子前去造葬；事完，便就迎接先生老母来京侍养，以慰先生孝思。务要勉遵前旨，入阁办事。岂独为朕？实所以为社稷，为苍生也。万望先生仰体圣母与朕惓惓恳留至意，毋劳又有所陈。钦此。”

念臣以一缕微情，屡渎天听，方踆伏苫凷以待谴诛，乃荷圣慈曲垂矜宥；既逭其抗违之罪，又申之慰勉之辞。念臣情切送终，特遣枢臣而造葬；知臣心悬归省，遂将老母以偕来。眷念周详，恤存恳至。实旷古所未闻之盛事，皆人臣不当得之殊恩。臣伏地顶天，叩心雪涕。乾坤并育，何独怜于虫豸之微；雨露隆施，乃偏润于根荄之朽。念兹罔极，欲报奚由？苟可藉手于一酬，宁惜阖门之千指。臣无任仰戴天恩激切哀感之至。






前槛十二韵

杨亿

前槛琼钩挂。深房斗帐褰。梨花飞白雪。蕙草吐青烟。彩凤依珠树。神龙护玉莲。惊禽时格磔。戏蝶自翩翾。度绣金针涩。迷钩画蜡煎。怨眉颦翠羽。危涕迸朱弦。远信三年字。空庭尺五天。行云愁梦彻。初日妒妆妍。织为回文乱。鬟非堕马偏。风车来未定。月杵望长悬。宝鉴肠空断。银潢眼欲穿。曾波自东注。微意若为传。

刘筠

垂柳阴岑院。游丝旷荡春。蘅皋谁驻马。罗袜自生尘。四姓良家子。三年赋客邻。折腰行太缓。连琐语何频。倭堕云争媚。便娟月斗新。灭瘢难辨玉。约指不胜银。电笑投壶胜。江澄捣练匀。东南劳鹤望。西北限牛津。宝唾凝兰气。鸣簧咽绛唇。笼禽思陇树。洞犬谢秦人。咏絮才无对。闻琴意始真。长安足轻薄。慎勿走琼轮。


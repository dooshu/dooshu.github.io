答松谷陈相公


伏承台翰腆贶，捧读再四，如坐春风，不知燕、蜀辽阔也。备谂起居清胜，身处云林，望隆朝野，慰仰，慰仰。

不肖猥以浅劣，谬膺重任，颛蒙之见，窃以为既受国重托，宜以死报。故二三年间，诸所措画，惟以振纪纲、剔瑕蠹为务，以是见怪于流俗。本之德薄位尊、力小任重，其见诋诬，非不幸也。即欲引决乞骸，以主恩深重，昔所许于先帝者，尚未克酬，故复腼颜就列。屯难之际，思我同心，恨不即弋冥鸿，招翔凤，而致之廊庙也。






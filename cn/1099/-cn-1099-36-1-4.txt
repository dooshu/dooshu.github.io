○請給官員誥敕疏 【 官員誥敕】

臣聞誥敕者。勸善懲惡之良法。激勵名節之美事。夫豈無益之費哉。洪惟國朝制諸司職掌、于誥敕一事、至為詳備、可為萬世法程也、凡大小官員。有私過者。終身不得。無私過者。方許請給。既與之後少有私過輒行追奪。于是為官者。未得之前。兢兢小心。既得之後。益加謹慎。馭士之方。惟此為要。此事一行。則天下之士。莫不感激。去惡為善。修身飭行顧惜名節。是以所費者少。所勸者多。若此法不行。則士皆失望。善惡不分。名節不振。其有廉潔自守者。反為貪夫所笑。曰無異干我。何苦如是。則天下之士。相率而入于利。途民之被害。可勝言哉。是朝廷所惜者寡。而下民所傷者眾。臣竊痛之。然此事非但勸其在位之士。其未仕者。見巳仕者蒙此恩榮。推及父母。光耀鄉里。莫不爭自琢磨奮志經史。明體適用。竭才殫智。願為國家之用矣譬之以餌致魚。則投餌之費小。得魚之利大。夫有國家者。未有舍此而不為也。我國朝自洪武永樂以來。于是天下之士、鼓舞歡欣。無不感激。迨　皇上即位以來。率由舊章。近者行在吏部欽奉　旨意。今後誥敕。俱待九年考滿方與。不許照諸司職掌施行。臣愚不審　聖意所在。若以為織造費財。則臣巳言之于前。謂所費者少。而所利者多。若以為各官得之易。而多不保守。旋復追奪。則臣所目見。保守者什九。追奪者什一。况中人之材。可為善。可為惡。授職三年。即得　誥敕。不勝榮幸。遂革非向善。戰兢保守。而為端正之士矣。若待九年。則此等之人。必不持久。遂流于貪。又豈能成就端正之士哉。况九年方與。則得給者十無一二。不得給者十常八九。何哉。凡內外官員九年之中多不能齊有歷任四五年而轉遷者有歷任六七年而保陞者有父母垂老而不能待者有巳身多故而不遂請者如此則天下之士感激者少怠志者多我　國家勸善懲惡之法有欠。激勵名節之事有虧。而下民亦未能不被其害。伏願　皇上留意。守　祖宗之成憲。遵　先帝之良法。昭曠典。布宏澤乞敕該部令後誥敕仍照諸司職掌施行。在京官員。三年考滿。職守無過者。依例請給。在外官員。三年與本身。六年請封贈。如此。則天下之士。善不患不勸。惡不患不懲。名節不患不振。下民不患不安矣。


○册陇西郡王博乂特进司宗卿文

维龙朔三年，岁次癸亥，十二月庚辰朔二十四日癸卯，皇帝若曰：於戏！睦亲之训，理镜於遥图；章戚之规，道光於绝简。若乃年耆德懋，属重望隆，释厘综之劳，遂优闲之礼。惟尔光禄大夫司礼太常伯陇西郡王博乂，发庆秩宗，疏翘灵派，资忠竣业，袭义扬风。怀匪磷之贞心，凌后凋之劲节。荣兼中外，效宣文武。至乃彯组文昌，外赞清览，频致由衷之请，累申降阶之谒。虽镇兹雅俗，载伫於芳猷；而爰静浇驰，重笃於捴尚。是用命尔为特进行司宗正卿，封如故。往，钦哉！秩亚青槐，朝请之恩斯切；礼华丹棘，序录之任攸归。恩迈前徽，齐踪往哲。光膺宠命，可不慎欤！


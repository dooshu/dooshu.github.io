○复授韩宏中书令制

帝王之理天下也，外有方岳，所以宣教化，内立宰辅，所以秉枢衡，授任之重莫逾，人臣之位斯极。至於出分垣翰，入作股肱，非闻望尊高，功庸显赫，则何以允膺佥属，光赞谋猷。前忠晋绛隰等州节度观察处置使开府仪同三司守司徒兼中书令河中尹上柱国许国公食邑三千户韩宠，德器宽宏，识度迈远，才资英特，学茂韬钤。持萧何画一之心，有杜晦立断之利。顷以关河右地，藩屏近郊，爰辍台臣，仗兹戎节。以清静廉平之理，牧我黎元；通明简正之方，抚我师旅。奸盗自息，欺诈不生，晨无饮羊，夜无惊犬。五郡富庶，已饱仁惠之风；三军训齐，既习严明之令。宁资借寇，是用徵黄，今选日来朝，乘轩即路，宜先极拜，光我元臣，上宰（阙）三公崇秩，俾复乃位，惟其敬之。可守司徒兼中书令，散官勋封如故。


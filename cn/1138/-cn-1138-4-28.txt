赠匡懿侯

其一


山阳思旧泪潸然，白皙虬须美少年。
今日逢君秋色里，西山朝爽落樽前。

其二

结客朝过剧孟家，月明韦曲醉琵琶。
东邻未识张公子，但认楼前白鼻騧。

其三

北风吹落雁萧萧，久客临邛转寂寥。
骕骦典尽不归去，待尔重题驷马桥。

其四

白眼何人问楚囚，坐来谈笑慰穷愁。
几时贳酒呼苏小，同醉查家仙掌楼。


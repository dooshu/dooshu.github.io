卷四


<集部,别集类,南宋建炎至德佑,石湖诗集

钦定四库全书

石湖诗集卷四

宋　范成大　撰

贺乐丈先生南郭新居

新堂燕雀喜竹篱挂藤萝崩奔风涛里得此巢龟荷西山效爽气南浦供清波会心不在远容膝何须多先生淮海俊踏地尝兵戈飘飘万里道芒鞵厌关河风吹落下邑楚语成吴歌岂不有故国荒垣鞠秋莎无庸说当归到处皆南柯卜迁不我遐一水明青罗闭户长独佳奈客剥啄何会令苍苔石屐齿如峰窠

岁旱邑人祷第五罗汉得雨乐先生有诗次韵

海山之湫龙所宫溅瀑下赴声琤琮碧矑大士何许主爱此匹练飞冥蒙偶然宴坐百千劫神力悲愿俱无穷向来火云挟日走沙煎日烂千山童陆浑风高煽热属泾川草肥间雨工万口嗸嗸叫此士炉燎未吐诚先通暮尘卷地羊角暗朝霞横天鱼尾红商羊摩霄鸢起舞居然一澍歌年丰人言佛佗入三昧断取世界如旋蓬指麾释梵骏奔走况尔风伯并雷公风骚老将亦赞喜笔阵独埽诗坛空嗟余啸咏不释手一曲何啻歌三终

次韵时叙赋乐先生新居

愚士繁俗如囚奴至人遗形与化俱纷纭觉梦不可辨蘧蘧栩栩知谁欤百年如泡亦如电刚欲铸铁充门枢列仙之臞堕山泽一席三椽良有余平生嶔巘百战勇顿挫久已归夷途光芒无用入诗句青天白日轰雷车松煤茧纸妙挥埽芸香锦囊深贮储紫露双瓶春夜醉黄云一棱秋田租谁能抟扶北溟海政尔归卧南阳庐鸿飞冥冥隔云雨弋人可慕不可呼

病中夜坐呈致远

似雾如烟夜气浮鹤鸣惊睡起搔头含风竹影淡留月着雨蛩声深怨秋万事心空痴已惯百骸岁晚病相投便当采药西山去脚力蹒跚怕远游

戏题药裹

卷却丝纶扬却竿莫堕鱼鼈弄腥涎须知别有垂鈎处枯海无风浪拍天

夜归

竹舆伊轧走长街掠面风清醉梦回曲巷无声门户闭一灯犹照酒垆开

田舍

呼唤携锄至安排筑圃忙儿童眠落叶鸟雀噪斜阳烟火村声远林菁野气香乐哉今岁事天末稻云黄

戏题致远书房

照丛菊靥万黄金欹架薇条半緑隂逋客已随丹凤诏但余花草怨秋深

乌戍密印寺【乌戍即今之乌镇靑堆今曰青镇】

青堆溪上水平堤【乌堆东岸谓之青堆】绦瓦参差半掩扉【殿用纯红瓦色烂然】我与圣公俱客寓【圣翁木汀州白衣岩主号定光佛者连南夫知州载神像归寄於寺之藏前香火萧然】人传帝子尚灵威【寺有昭明太子祠】胜缘龃龉三重障【东佛阁三造不成今据见材取次成之犹殊胜】志士辛勤十载归【钟楼乃一僧发心束髪为商走川广得钱二万緍凡十年复髠而归楼始成】花木禅房都不见但余蝙蝠昼羣飞【僧房皆为狭门深洞极暗行百余步不辨人】

月夜泛舟新塘

溪上清风柳万重緑烟无路月朦胧船头忽逐回塘转一水迢迢却向东

客舍

毂击肩摩锦绣堆朝声汹汹暮声催忽然忆起长桥路天镜无边白鸟回

病中夜坐

村巷秋舂远禅房夕磬深饥蚊常绕髩暗鼠忽鸣琴薄薄寒相中棱棱瘦不禁时成洛下咏却似越人吟

秋芸有春緑

秋芸有春緑踈篱照孤芳清霜早晚至何草能不黄宁当念衰落政尔事容光及时且自好来日殊未量

三湘怨

牙樯罨昼橹揺漾三湘浦佳人翔緑裾含颦为谁舞拳拳新荷叶愁絶烟水暮风云忽飘荡隐约闻箫鼓

夜发崑山

岁寒人墐户霜重独登舟弱橹揺孤梦踈篷盖百忧但吟今不乐岂计几宜休惭愧沙湖月年年照薄游

十一月十二日枕上晓作

竹响风成阵窗明雪已花柴扉吟冻犬纸瓦啄饥鸦宿酒欺寒力新诗管岁华日高犹拥被蓐食媿邻家

南楼望雪

夜月流瑶圃春风满玉都篱踈先剥落树密正模糊乱点横烟鴈惊啼失木乌醉魂方浩荡风袖不支梧

除夜书怀

运斗寅杓转周天日御回夜从冬後短春逐雨中来髩緑看看雪心丹念念灰有怀怜断鴈无思惜踈梅絮厚眼生缬蔬寒肠转雷烛花红琐碎香雾碧徘徊昨梦书三箧平生酒一杯牀头新历日衣上旧尘埃揺落何堪柳纷纭各梦槐隙光能几许世事剧悠哉岐路东西变羲娥日夜催头颅原自觉怀抱故应开踊跃金何意靑黄木自灾身谋同斥鷃政尔愿蒿莱

戏荅澹庵小偈

莫问前程事漂然海上舟命乖逢鬼国缘合遇蓬丘毕竟非身计俱成错路头故乡随脚是流浪不知休

偶书

出处由人不系天痴儿富贵更求仙东家就食西家宿世事何缘得两全

题立雪图

堂下心如铁庵中语似雷有人参此语三个一坑埋

题日记

谁言万事转头空未转头时亦梦中若向梦中寻梦觉觉来还入大槐宫

题张氏新亭

水杨成幄翠相遮犹有东风管岁华叶底青梅无数子梢头红杏不多花烦将链火炊香饭更引长泉煮闘茶约我诗成须疥壁莫嗔欹侧似归鸦

玉台体

卷幔灯千朶鈎帘月半弓绣鸳翔沥水金雀跂屏风细意翩长袖多情结短封铜壶从婉娩玉佩正丁东

枕上

明月无声满屋梁梦余分影上人牀素娥脉脉翻愁寂付与风铃语夜长

斑骓

斑骓别後月纎纎门外踈桐影画帘留下可怜将不去西风吹上两眉尖

题传记二首

莫将彩笔寄朝云红泪罗巾隔路尘说与东风无限恨倩风吹断去年春

彩舟归去海山青寂莫瑶台月自明啼雨落花春已尽梦魂何必更多情

病中絶句八首

空里情知不着花逢场将病当生涯蒲团软暖无时节夜听蚊雷晓听鸦

溽暑薰天地涌泉弯跧避湿挂行纒出门斟酌无忙事睡过黄梅细雨天

石鼎飕飕夜煮汤乱拖芝术闘温凉化儿幻我知何用祗与人间试药方

病中心境两俱降犹忆江湖白鸟双一夜雨声鸣纸瓦听成飞雪打船窗

檐头排溜密如帘溪上层隂定解严最是看山奇絶处白云堆絮拥青尖

夜合梢头蘸紫茸菉葱顶上拆黄封去年团扇题诗处依旧踈帘细雨中

盆倾瓴建夜翻渠绕屋蛙声一倍粗想见西堂浑不睡明朝踏湿看菖蒲【谓现老】

晴色先从喜鹊知斜阳一抹照天西竹鸡何物能无赖如许泥深更苦啼

病中三偈

扰扰随流无定期波停浪息始应知一尘不偶同归处四海无亲独步时苦相打通俱入妙病缘才识更何疑霜清木落千山露笑杀东风叶满枝

一交销取万黄金将病求医枉用心化尽此身成药树不妨栽得病根深

莫把无言絶病根病根深处是无言丈夫解却维摩缚八字轰开不二门

云间湖光亭

微风不动敛涛湍组练晶晶色界寒斜照发挥犹未尽月明残夜更来看

高景庵泉亭

峰头挥手笑红尘天入双眸洗翳昏万里西风熟秔稻白云堆里着黄云

晚入盘门

人语嘲喧晚次凉万窗灯火转河塘两行碧柳笼官渡一簇红楼压女墙何处采菱闻度曲谁家拜月认飘香轻裘骏马慵穿市困倚蒲团入睡乡

九月三十日夜出关候致远不至

风劲便轻棹霜严怯弊裘青山蟠巨浸红树立沧洲月黑鴈犹去灯寒人更愁烟松漫小岘何处问鸣驺

次韵致远自毘陵见寄二首

黄鹄高飞碧落寒向来山水梦惊残故情若问元真子依旧江头把钓竿

新词一阕话羁愁清似寒泉咽陇头官下有谁同此【阙】仲宣应是独登楼

元日山寺

听熟朝鱼又暮钟全将慵懒度三冬贪眠豹褥窗间日怕拥駞裘陌上风登版自怜行蹭蹬读碑仍怪视蒙笼少年豪壮今如此略与残僧气味同

题记事册

北山山下小庵居佛劫仙尘只故吾八万四千空色界不离一法认毘卢

寄赠致远并呈现老

草草家风节物新从来忧病不忧贫琴书稍觉浮生误香火惟知此事真室里谈空思二士花间对影漫三人祗愁卢李分携後别有箜篌一曲春

春後微雪一宿而晴

彩胜金旛换物华垂垂天意晚平沙东君未破含春蘂青女先飞剪水花夜逐回风鸣瓦壠晓成踈雨滴檐牙朝暾不与同云便烘作晴空万缕霞

雪霁独登南楼

雪晴风劲晚来氷楼上奇寒病骨惊雀啄空檐银笋堕鸦翻高树玉尘倾青帘闪闪千家静黄帽亭亭一水横坐久天容却温丽一弯新月对长庚

次时叙韵送至先兄赴调

梅柳欲动风作难行人意在飞鸿间一官远游门户弱百岁上策身心间胸次饶渠有廊庙梦魂叵使无江山栽桃种杏须付我已办铁锁迟公攀

上沙遇雨快凉

刮地风来健葛衣一凉便觉暑光低云头龙挂如垂筯雨在中峰白塔西

自天平岭过高景庵

卓笔峰前树作团天平岭上石成关緑隂匝地无人过落日秋蝉满四山

高景山夜归

伊轧篮舆草露间夜凉月暗走孱顔忽逢陂水明如镜照见沉沉倒景山

白云岭

路入千峰一线通陆离长劒立天风五年领客题诗处正在孤云乱石中

偃月泉

松风竹露午犹寒知有龙蟠一掬悭我欲今年来结夏莫扃岫幌掩云关

代人七月十四日生朝

秋入壶中玉宇鲜芝兰桃李共熙然已饶瑞荚明朝满先借清蟾一夜圆北阙紫泥应道路东山红?莫云烟如今且醉江湖酒来岁城南尺五天

题金牛洞【洞在宣城之成山前此芜废无开自魏公尚书发之常有笙帘仙音之瑞】

故乡江吴多好山笋舆篾舫相穷年春风吹入江南陌叠障双峰如旧识闻道金牛更孱顔古来铁锁高难攀自从仙伯弭芝盖凤舞鸾歌开洞天新诗賸说山中妙我不曾游先梦到从渠弱水隔蓬莱云山何处无瑶草

晓自银林至东灞登舟寄宣城亲戚

晓山障望眼脉脉紫翠横澄江已不见况乃江上城结束治野装木末浮三星羸马陇头嘶小车谷中鸣亭亭东灞树练练緑浦明篙师笑迎我新涨没苹汀径投一叶去云水相与平聊将尘土面照此玻瓈清怀我二三友高堂晨欲兴风细桐叶堕露浓荷盖倾凝香绕燕几安知路傍情

读唐太宗纪【平内难】

宫府相图势不收国家何有各身谋纵无管蔡当时例业已弯弓肯罢休

弟兄相贼斁天伦自古无如舜苦辛掩井捐阶危万死不闻亲杀鼻亭神

佐命诸公趣夜?争言社稷要灵长就令昆季尸神器未必唐家便破亡

建成回马欲驰归元吉行趋武德闱若使两人俱得去却於何处极兵威

嫡长承祧有大伦老公爱子本平均只知世上寻常理争信英雄解灭亲

重读唐太宗纪【立晋王】

父子情深苦亦深盖天神武一沾襟想当拔刃投牀际也忆海池舟里心

承乾谋父保天年青雀图兄亦两全隐刺诸儿却孥戮一私知隔几山渊

更张聊欲亢吾宗仁孝承家合至公天发杀机那可料正投阿武祸胎中

石湖诗集卷四








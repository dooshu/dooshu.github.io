熊禾


禾字去非，号勿轩，又号退斋，建安崇泰里人。淳祐七年（1247）生。咸淳十年（1274）进士，授汀州司户参军。宋亡不仕，入武夷，筑洪源书堂讲学。又归故里，筑鳌峰书堂。皇庆元年（1312）卒，年六十六。学者称勿斋先生。

婆罗门引

送张监察出闽

秋宵倦起，起来风露湿人衣。休休未是早行时。旋摘青蔬炊饭，暖酒就炉转。值青山有意，且把诗题。

兴阑便归。忽邂逅、故人期。道是游山正叔，消息曾知。茶烟午灶，听击棹、歌声笑语迟。云霭散、皓月呈辉。

沁园春

自寿

自笑生身，历事以来，垂六十年。仿浮沈闾里，半非识面，交游朋友，各已华颠。富贵不来，少年已去，空风悠悠岁月迁。虽然是，壮心一点，犹自依然。

新阳又长天边。人指似山间诗酒仙。算胸次崔嵬，不胜百榼，笔端枯槁，难足千篇。隐几杖藜，相耕听诵，聊看诸郎相后先。馀何事，但读书煮茗，日晏高眠。

满庭芳

斗转璇霄，梧飘金井，洞天秋气方新。幔亭仙子，飞佩下瑶京。霞袂霓裳缥缈，冰肌莹、月作精神。云璈动，琼仙歌舞，共庆捧瑶觥。

蟾宫人未老，纵横礼乐，谈笑功名。从今去，有多少、富贵光荣。且听宾云奏曲，千秋岁、更引清声。齐眉处，朱颜绿鬓，相与共长生。

瑞鹤仙

翠旗迎凤辇。正金母、西游瑶台宝殿。蓬来都历偏。□飘然来到，笙歌庭院。朱颜绿鬓。须尽道、人间罕见。更恰恰占得，美景良辰，小春天暖。

开宴。画堂深处，银烛高烧，珠帘任卷。香浮宝篆。翻舞袖，掩歌扇。看兰孙桂子，成团成簇，共捧金荷齐劝。□从今、鹤算龟龄，天长地远。








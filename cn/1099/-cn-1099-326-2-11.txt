○與王鑑川計送歸那吉事 【 計送那吉】

向者奉書誠為過防、辱來教事事有備、可坐而收功矣、慰甚慰甚、初擬老酋賞賚、那吉加官後、思今虜所急者、在于得其孫、且了此一事、待封貢事成則其部下酋長皆授官爵、而老酋例有蟒服之賜、向後給之、未為晚也、旨中不重執叛。而重輸誠哀懇。葢　朝廷懷柔外夷之體。幣布已于內庫索出、星夜賫上、到即行事、毋使虜久候心變。小酋既去宜厚撫之傳與方金湖。凡那吉所用諸物。可悉與之。宴賚皆宜從厚。彼亦人也能不感懷他日有事。卒相遇于疆塲。知軍中有王太師。亦必避公三舍矣。此在公可以便宜行之。不必一一以聞也諸逆既入境可即執送闕下。獻俘正法傳首于邊使叛人知畏。先將那吉移駐近邊。叛人先入那吉後行彼若刼質即斬那吉首示之閉城與戰。彼曲我直。戰無不克矣。阿力哥斷不可與之。留得此人。將來大有用處。望公審圖之姚子之言甚妄恐金湖聞之、意或灰阻、願公曲加慰勉、此事關係甚重、當時眾議甚搖雖公亦以為危也倘處置少失。雖離地方責亦難諉。况未必得去乎。事機所在。間不容髮。尊見既定。斷而行之。勿自掣肘彼雖有言。廟議巳决無足恤也


◇新出首楞严经序

《首楞严》三昧者，盖神通之龙津，圣德之渊府也。妙物希微，非器像所表；幽玄冥湛，岂情言所议？冠九位以虚升，果万行而圆就，量种智以穷贤，绝殆庶而静统。用能灵台十地，扃法云，罔象环中，神图自外。然心虽澄一，应无不周，定必凝泊，在感斯至。故明宗本则三达同寂，论善救则六度弥纶，辩威效则强魔慑沦，语众变则百亿星繁。至乃征号龙上，晦迹尘光，像告诸乘，有尽无灭，斯皆参定之冥功，成能之显事，权济之枢纲，勇伏之宏要矣。罗什法师弱龄言道，思通法门，昔纡步关右，译出此经。自云布已来，竞辰而衍。中兴启运，世道载昌，宣传之盛，日月弥懋。太宰江夏王，该综群籍，讨论渊敏，每览兹卷，特深远情。充以管昧，尝厕玄肆，预遭先匠，启训音轨，参听儒纬，仿佛文意。以皇宋大明二年岁次奄茂，於法言精舍略为注解，庶勉不习之传，敢慕我闻之义。如必纰谬，以俟君子。（《释藏迹》七）


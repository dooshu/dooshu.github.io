杨老痴传

老痴姓杨氏名贞字彦恒宣城北乡人也晩自称老痴人皆曰老痴老痴云父宗礼兄弟五人同居相友老痴少孤笃学独喜为诗不干仕进顔其堂曰慈寿奉母濮阳无晨夕离出则衣短衣与农人饷妇课耕田间意有所适便朗吟清啸不务刻琢略似陆放翁士大夫多乐从之游成化间翰林检讨庄?闻老痴名自江浦肩舆访之值一野老荷锄问老痴何在荷锄者微吟自若庄笑曰公即老痴邪对曰然遂握手交极欢老痴尝暮春见寠士游学有馁色吟以讽之曰山前山後子规啼声声叫道不如归士应声曰不是归人归不得莫听山禽说是非老痴惊问姓名曰左辅字廷弼江西进贤人因揖留之曰才如是乎老夫伴读居岁余去成进士以老痴尝爱古琴剑自京师致琴一剑一而老痴已卒左辅官行人册封海外既返为纡道哭祭其墓感动行路先是御史贺某按部作忆母诗限呵字不成召问老痴辄续之云回思拜别寒窗下冻手缝衣带线呵贺叫绝厚为之礼其为诗任真捷给多类此所居曰斗山有斗山集藏於家又爱横塘山水遂移家焉其地一名燕窝卒年六十有七子絅缉世其业族益蕃今号燕窝杨氏施子曰自余童时闻乡人藉藉言老痴长求其事无传焉问其集则火矣今存诗才数十篇朴而不野岂所谓隐居放言者邪嘉其人为次其轶事渊明有言今我不述後生何闻哉于老痴亦云

【按进贤志传略云左廷弼名辅居进贤中洲白湖岭之支麓今名左家山族不甚蕃然世为清门辅家贫受经伏读间从医者餬口于宣城人少识者偶逢敬亭老人杨先生倾盖延接得馆谷归即聨捷成进士授行人时官方严肃辅尤刻苦一老仆供汲冬寒无絮拥羊皮以卧奉使海南于属国币交无所受盖廉劲笃学之士也所着有浮海集今不传】

诰赠朝议大夫礼部郎中加一级崇祀乡贤洪公传

赠公先生讳德常字常伯徽之歙县人唐宣歙观察黜陟使经纶公之後也自宋而明世有显人曾祖金竺举孝子祀於乡父武卿赠承德郎先生少补博士弟子才冠其同学是时当明末天下士大夫窟穴八股摘经拟题为富贵捷径有目涉经史古文者相戒为不急务读不终帙辄弃去而实学益衰先生喟曰此碌碌者足为吾业乎文不秦汉学不程朱而自号学者虽声闻无益也於是仿朱子西山读书分年法自十三经下逮国策史记汉书画以岁月务强记之久之胷中汨汨然不可御矣尝游西湖刻其制举业行世一时名人葛屺瞻黄贞父韩求仲诸公皆亟推之先生自负益奇务古学益力尝病汛览寡要辑左策史汉约选一编以为古文所自出年既三十研心六籍取有宋诸儒之说及明薛文清冯恭定诸书旁考折衷谓大易後发明性道莫先中庸着中庸要领又时与同学汪月巗诸耆旧数会于紫阳一遵白鹿洞规而要归於存诚寡过其言曰孔顔克已复礼为仁又曰约之以礼礼愈严则仁益笃书四勿箴於座右且辑有周程张朱五先生学约知行合一録养正格言变化气质论盖叹夫末学之无成一惑于师心冥悟而或致越闲一牵于讲习训诂而无所涣然自得其弊始於蒙养不正而浸淫决裂以远也先生之论学如此方七八岁丧母哀恸如成人长奉父承德公命就试扬州闻父病冒风浪遄归舟几覆而免居父丧庐墓骨立谨事继母兄弟友爱时有双竹连生驯鸟就食掌中说者以为和气所致云读书每至夜分体稍惫或止之叹曰一息尚存吾宁巳诸既而疾大作配许太君羮股进少瘳又二年遂不起卒年三十有九平生着述多賸稿残编零落笥箧知者惜之其为人乐易能循谨乡之父老子弟莫不敛手嘉服以为仁人君子也子琮顺治壬辰进士累官礼部郎中赠先生如其官琮督学陕西刻先生左策史汉约选颁示诸士秦中人皆知洪氏家学仲子珣以明经司训武进县学余子诸孙皆克世其业康熙丙辰以公名德夙着推祀乡贤事见侍读学士沈公行状户部尚书梁公志其墓而余次为传以附梁沈二公之後论曰歙洪氏盖世有令德云余数至郡其父老语及赠公皆亟推曰长者而撰次其行事则所辑诸书多归本於道德惜其早逝不仕其书不大行於世也不有令子孰揭而张之嗟乎世之家修躬行而名湮没不传者岂少哉吾闻歙为程朱三夫子系所自出谓之东南邹鲁数年前余犹及与紫阳之会一闻绪论盖紫阳氏之风泽远矣後之君子其相承不绝有以夫


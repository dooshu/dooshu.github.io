玉泉


西山豁神秀，灵气通天潢。
突兀一卷石，泛滥开青沧。
山根足嵌空，云雨生四旁。
窦乳既沥沥，瀵涌亦洸洸。
玉女顾我笑，洒然倾琼浆。
虚濑响杂佩，倒景摇孤光。
澜澳无定姿，空濛移阴阳。
云木乱晓日，芰荷留夜香。
鸣蝉与哀湍，断续成笙簧。
我携弄珠人，六月生微凉。
缅想宣皇时，游豫事省方。
百灵集景运，群后歌太康。
凤舰发锦缆，龙旗引翠黄。
行殿次沙汭，御幄张高冈。
起寺焕金碧，筑亭临苍茫。
侍从多耆旧，顾问皆虞唐。
桥山既升驾，京台亦以荒。
至今十皇帝，端拱遵宪章。
常因上陵礼，归憩瑶池觞。
圣朝洪俭德，涧壑无岩廊。
雄岂昆明凿，艳非骊山汤。
分波润四野，万顷滋稻粱。
上腴壮京邑，鄠杜称神乡。
惟应宗太液，年年流未央。





【奉和浚池初成清晨临泛诗】

千金高堰合。百顷浚（诗集作凌。）源开。翻逢积翠（《类聚》、文苑、诗集并作草。《诗纪》云。一作草。）浪。更识昆（文苑作{山昆}。）明灰。猿（《类聚》作虎。）啸风还急。鸡鸣潮即来。时看青雀舫。遥逐桂（《类聚》作贵。）舟（《诗纪》云。一作洲。文苑、诗集作贵洲。）回。（○本集五。《类聚》九作奉和初浚池成清晨临泛诗。文苑英华百六十五。庾开府诗集下。《诗纪》百十七。）


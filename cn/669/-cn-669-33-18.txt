18　出瞿唐峽詩五雲高太甲　張燕公不解夫子廟碑語　太甲恐是六甲一星之名　華蓋五雲解


出瞿唐峽詩：「五雲高太甲，六月曠摶扶。」注不解「五雲」之義。嘗觀王勃益州夫子廟碑云：「帝車南指，遁七曜於中階；華蓋西臨，藏五雲於太甲。」酉陽雜俎第十二謂：「燕公讀碑，自『帝車』至『太甲』四句，悉不解。訪之一公，一公言北斗建午，七曜在南方。有是之祥，無位聖人當出。『華蓋』以下，卒不可悉。」案：以上節録張邦基墨莊漫録語。愚謂老杜讀書破萬卷，必自有所據，或入蜀見此碑而用其語也。晉天文志：「華蓋杠旁六星曰六甲，分陰陽而配節候。」太甲恐是六甲一星之名，然未有考證。以一行之邃於星曆，張燕公、段柯古之殫見洽聞，而猶未知焉，姑闕疑以俟博識。

【閻按】以隋書天文志「天子欲有所遊往，其地先發天子氣，或如華蓋在霧氣中，或有五色，蒼帝起青雲扶日，赤帝起赤雲扶日，黄帝起黄雲扶日，白帝起白雲扶日，黑帝起黑雲扶日」，以證「華蓋五雲」，亦一解。而「太甲」終當闕疑。

【集證】嚴羽滄浪詩話曰：「太甲之義，殆不可曉，得非高太乙耶？乙爲甲蓋亦相近，以星對風亦從其類也。」張石虹太史格物外編：「太甲，楊升庵疑爲六甲之訛，非也。漢武内傳『帝受六甲、靈飛於太甲中元〔一〕，凡十二事』，太甲當與太乙爲上天最貴之神。」

【元圻案】王氏此條，楊升庵集全襲爲己説。

〔一〕「太」，原作「六」，據四庫本漢武帝内傳改。






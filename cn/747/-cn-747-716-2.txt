○鹊巢背太岁赋

营巢有因，惟鹊无伦。始自小寒之日，不当太岁之神。辨向背以经营，必先避地；顾纵横而委积，足以藩身。且其矫翼徘徊，向隅栖息。时怀择木之智，日就积薪之力。若在离宫之内，不可巢南；如当子午之中，无因逐北。所以率先表异，选胜知归。应时节而迁易，辨方隅之是非。念彼明神，自易地而攸处；顾兹弱羽，信何枝而可依。时也苟遂居安，宁辞力役。衔腐草而构思，向高柯以容迹。动观所忌，殊古人之曾巢；理契不齐，如方士之工历。择地已有，知风岂无。方一枝而自托，虽小数之能拘。且相质以和鸣，喜同于雀；乃卜居而类聚，趋甚于凫。况复籍用茅茨，殊荷庇盖。任风雨而自适，岂阴阳而去泰。念土宜之是顾，足见知方；信天理以自然，焉能向晦？尔乃节届元律，时方Ё寒。顾地角而知禁，岂天时之可干。无起土功，异衔泥而戾止；知于岁杪，聊寓迹以求安。既而饮啄无虚，推移不滞。得厌胜之良术，诚栖迟之上计。潜轸明条之虑，必附枳枸之势。摧枯拉朽，已完葺于崇朝；命侣引雏，聊优游于卒岁。顾末俗之无违，信微禽之可继。


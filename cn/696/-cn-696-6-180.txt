癸酉长安除夕


岁云徂矣心内伤，我将击鼓君鼓簧。
日月不知落何处，令人引领道路长。
去年此夕旧乡县，红妆绮袖灯前见。
梅花彻夜香云开，柳条欲系青丝缠。
曾随侠少凤城阿，半拥寒星蔽春院。
今年此夕长安中，拔剑起舞难为雄。
汉家宫阙煖如雾，独有客子知凄风。
椒盘兽炭皆异物，梦魂不来万里空。
吾家江东倍惆怅，天下干戈日南向。
鹤驭曾无缑岭游，虎头不见云台上。
且酌旨酒银筝前，汝曹富贵无愚贤。
明朝曈曈报日出，我与公等俱壮年。





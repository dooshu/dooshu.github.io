◇诏问未祖丑腊对

诏问：「何以用未祖丑腊？」臣隆对曰：「按《月令》，『孟冬十月，腊先祖五祀。』谓荐田猎所得禽兽，谓之腊。《左传》曰：『虞不腊矣，唯见此二者。』而皆不书日。闻先师说曰：『王者各以其行之盛而祖，以其终而腊。』水始生于申，盛于子，终于辰。故水行之君，以子祖，以辰腊。火始生于寅，盛于午，终于戍。故火行之君，以午祖，以戌腊。木始生于亥，盛于卯，终于未，故木行之君，以卯祖，以未腊。金始生于巳，盛于酉，终于丑，故金行之君，以酉祖，以丑腊。土生于午，盛于戌，终于寅，故土行之君，以戌祖，以寅腊。今魏据土德，宜以戌祖寅腊也。」（《北堂书钞》》一百五十五，《通典》四十四，《御览》三十三引《魏台访议》，又略见《续汉·礼仪志中》注补）


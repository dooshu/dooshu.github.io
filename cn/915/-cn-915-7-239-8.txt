◇奏上胡太后尊号

臣闻德厚者礼尊，庆深者位极。故宫既构，咏歌先妣；园陵崇卫，聿追来孝。伏惟先婕妤柔明塞渊，光备六列，德昭坤范，训洽母仪。用能启祚圣明，奄宅四海。严亲莫逮，天禄永违。臣等远准《春秋》，近稽汉、晋。谨上尊号曰章皇太后，陵曰熙宁，立庙於京师。（《宋书·武帝胡婕妤传》，婕妤生文帝，赐死。文帝即位，有司奏。）


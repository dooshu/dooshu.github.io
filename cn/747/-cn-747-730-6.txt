○晨光丽仙掌赋（以“有如攀青，天捧白日”为韵）

晴天既曙，峻岳凝青。仰熙熙之旭将吐，见高高之掌呈形。假彼晶光，庶有分於清浊；挺兹秀异，示无双於杳冥。燠矣而升，然相射。浮艳华之烂烂，靡太虚之奕奕。写乾坤之丽色，先觉；廓烟雾之馀姿，转见明白。疑参若木，似坼芙蕖。杲杲之容渐积，掺掺之状不如。下映而千岩共晓，上照而丹霞共舒。影曜人间，每当瞻瞻之早；迹居物外，长承煦煦之初。昭昭以临，峨峨莫匹。向空凝彩，若月下之对金茎；绕指流辉，异楼上之呈素质。既炫晃之旁达，亦孤标而独出。幸当清净之晨，免敌沈阴之日。佳气或烁，朝云不还。发明媚於紫霄之际，擎彩翠於碧落之间。自彰和朗，宁俟跻攀。遥晖六龙，迥临万有。初分耀，讶仿佛以成文；俯掬清光，信烂漫而入手。则知事不自妍，理资相鲜。因流光德，获照金天。想清风旁来，宛其穆若；视晴景中驻，何愧拳然。故得无私功博，润色道全。当八极洞开之次，明二仪交泰之先。岂独擘洪而干造化，设形象以配神仙而已哉。於是灵踪长耸，日华长捧。不然，何群山逦迤而相奉？


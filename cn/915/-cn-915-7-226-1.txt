◇谘顾欢夷夏论（并书）

朱广之叩头，见与谢常侍往复夷夏之论，辩章同归之义，可谓简见通微，清练之谈也。至於聃尚端冕之饰，屏破翦落之素，申以擎跪之恭，辱以狐蹲之肃，桎束华人，杜绝外法。舟车之喻虽美，平恕之情未笃，致会之源既坦，筌寄之途方壅。然则三乘之悟，望兹土；六度之津，於今长诀，披经玩理，怅怏良深，谢生贬没仙道，褒明佛教，以羽化之术，为浮滥之说，残形之唱，为履真之文。徒知己指之为指，不知彼指之无殊？岂所以通方得意，善同之谓乎。仆夙渐法化，晚味道风，常以崇空贵无，宗趣一也。蹄网双张，义无偏取，各随晓入，唯心所安耳。何必龙兖可袭，而璎珞难乘者哉！自贫来多务，研教沈潜，缄卷巾牍，奄逾十载。幼习前闻，零落顿尽，蕴志空年，开赡靡阶。每独慷慨遥夜，辄启旦忘寐，而清心远信，缠苦弥笃。苦夫信不治理，则轻泛无主，转堕之宾，因斯而起。是以罄率狂管，书述鄙心，愿重为启诲，敷导厥疑，广之叩头。

论云：擎跪罄折，侯甸之恭也。狐蹲狗踞，荒流之肃也。疑曰：夫邦殊用隔，久自难均，至於各得所安，由来莫辨。侯甸之容，所言当矣。狐狗之目，将不独伤。

论云：若谓其致既均，其法可换者，而车可涉川，舟可行陆乎，必不可也。疑曰：夫法者所以法情，情非法也。法既无定，由情不一，不一之情，所向殊途，刚柔并驰，华戎必同。是以长川浩漫，无当於此矣。平原远陆，岂取於彼邪？舟车两乘，何用不可。

论云：既不全同，又不全异，下弃妻妤，上废宗祀。疑曰：若夫废祀於上，不能绝弃於下，此自拟异入同，非同者之过也。宁可见犁牛不登宗庙之用，而永弃於牢饩之具邪？

论云：嗜欲之物，皆以礼伸，孝敬之典，独以法屈，悖德犯顺，曾莫之觉。疑曰：若悖德犯顺，无施而可，慈敬惠和，触地而通。是以损膳行道，非征凶之宅；服冕素餐，非养正之方。屈伸之望，可相绝於此矣。

论云：理之可贵者道也，事之可贱者俗也。今舍华效夷，义将安取？若以其道邪，道固符合矣。若以其俗邪，俗则大乖矣。疑曰：至道虚通，故不爵而尊，俗无不滞，故不黜而贱。贱者不能无累，尊者自然天足。天足之境既符，俗累之域亦等。道符累等，又谁美谁恶？故俱是圣化，唯照所惑，惑尽明生，则彼我自忘。何烦迟迟舍效之际，耿介於华夷之间乎？

论云：无生之教赊，无死之化切，切法可以进谦弱，赊法可以退夸强。疑曰：无生即无死，无死即无生，名反实合，容得赊切之别邪？若以迹有差降，故优劣相悬者，则宜以切抑强，以赊引弱。故孔子曰：「求也退，故进之。由也兼人，故退之。」致教之方，不其然乎。

论云：佛教文而博，道教质而精，精非粗人所信，博非精人所能。疑曰：夫博闻强识，必缘照远广；敦修善行，必因理入微。照明则理无不精，理精则明无不尽。然则精博同功，相为利用，博犹精也。岂粗人所能信，精犹博也。岂弘通所独阙。

论云：佛言华而引，道言实而析，析则明者独进，引则昧者竞前。疑曰：夫华不隔理，则为达鉴所陶，实未届虚，故为钻赏所业。陶业有序者，为质昧邪？为待明邪？若其质昧，则明不独进。若必待明，则昧不获前。若明昧俱得，何须抑引？妙沉难章，所宜更辩。

论云：佛经繁而显，道经简而幽。幽则妙门难见，显则正路易遵，遵正则归途不迷，见妙则百虑咸得。疑曰：简则易从，云何难见；繁则难理，岂得易遵？遵正则归途不迷，可以阶道之极；虽非幽简，自然玄造，何假难明之术，代兹易晓之路哉。

论云：若残忍刚愎，则师佛为长；慈柔虚受，则服道为至。疑曰：夫邪见枉道，法所不存，慈悲喜舍，是所渐录，喜则能受，舍亦必虚，虚受之义，然复会。未知残愎之人，更依何法？若谓所受者异，则翻成刻船，何相符之有乎？

论云：佛是破恶之方，道是兴善之术，又以中夏之性，不可效西戎之法。疑曰：兴善之谈美矣，勿效之诲，意所未安，请问中夏之性，与西戎之人，为夏性纯善；戎人根恶，如令根恶，则於理何破？使其纯善，则於义何兴？故知有恶可破，未离於善；有善可兴，未免於恶。然则善恶参流，深浅互列，故罗云慈惠，非假东光，桀跖凶虐，岂锺西气。何独高华之风，鄙戎之法邪？若以此善异乎彼善，彼恶殊乎此恶，则善恶本乖，宁得同致？

论云：蹲夷之仪，娄罗之辩，犹虫喧鸟聒，何足述效？疑曰：夫礼以伸敬，乐以感和，虽敬由礼伸，而礼非敬也。和因乐感，乐非和也。故上安民顺，则玉帛停筐，风淳俗泰，则钟鼓辍响。又钟帛之运，不与二仪并位。盖以拯顿权时，不得已而行耳。然则道义所存，无系形容，苟造其反，不嫌殊同，今祗蹲虔跪，孰曰非敬？敬以伸心，孰曰非礼？礼敬玄符，如何徒舍？含识之类，人标其所贵，贵不在言，言存贵理。是以麟凤怀仁，见重灵篇；猩猩能语，受蚩礼章，未知之所论，义将何取。若执言捐理，则非知者所据，若仗理忘言，则彼以破相明宗，故李叟之常，非名欲所及，维摩静默，非巧辨所追，检其言也，彼我俱遣；寻其旨也，老释无际。俱遣则濡沫可遣，无际则不负高贵。何乃远望般若？名非智慧，便相挫蹙，比类虫鸟，研复逾日，未惬鄙怀。且方俗殊韵，岂专胡夏，近唯中邦，齐鲁不同，权舆ㄈ落，亦古今代述，以其无妨指录，故传授世习。若其非也，则此未为是；如其是也，则彼不独非。既未能相是，则均於相非。想兹汉音，流入彼国，复受虫喧之尤，鸟聒之诮，娄罗之辩，亦可知矣。一以此明，莛楹可齐，两若兼除，不其通乎。夫义奥渊微，非所宜参，诚欲审方玄匠，聊伸一往耳。倾心遥伫，迟闻後裁。（《弘明集》七。）




◎僧允中

僧允中，俗姓张，号蕴辉，长洲旧家子。兄芝冈先生中乾隆辛丑进士，蕴辉尝从受业，读书不成，遂出门习钱谷，游幕湖南。有长州府泸溪县黄某者，延司钱席。嘉庆元年，苗匪滋事，地方官竞欲立功，凡得苗人，不辨其是非曲直，辄杀之。黄适获得张有一案七八人，正欲办理，适刑席友他出，遂交蕴辉属稿。蕴辉力劝不从，卒具详论斩。后一年苗匪平，黄即死，年未三十耳。至十九年秋八月，蕴辉偶至扬州，寓一饭店，夜梦有两人持去，至高门大户，若今之督抚衙门。见一少年坐于堂皇，两旁吏役肃然如讯狱者。蕴辉窃自念岂有人讼我耶？何为至此。回头忽见黄，黄亦熟视蕴辉，若不相识者。蕴辉意以为必是亏空案破，故累我也。顷之，呼蕴辉名，上坐者曰："苗人张有一案汝所办耶？"蕴辉始豁然记其事，供曰："大凡刑、钱两席办案，总听东家做主，如此案当时原劝过，东家不从，非我罪也。"上坐者曰："汝属稿详上官，岂能逃避？"相持者久之。上坐者遂目一吏曰："暂令还阳，若能出家行善，亦在可赦之列。"蕴辉不敢再辨，但见黄痛哭，已上刑具矣。前两人复掖之出，忽黑暗不辨道路，且雨雪交加，满地泥淖，一跌而醒。遂于次日收拾行李，买舟诣高明寺削发为僧。蕴辉与钱梅溪相善，尝自述其颠末于梅溪，求为笔记。家大人过扬州，游高明寺，亦曾见其人。


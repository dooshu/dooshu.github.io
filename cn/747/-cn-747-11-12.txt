○申理冤屈制

门下：大帝降鉴，无幽不烛，下人上诉，在屈必申。将使处岩廊者，户牖绝千里之蔽；仰亿兆者，门庭无九重之隔。故尧推心以抚俗，业济天下：汤克己以察冤，惠孚海内。

朕祗膺宝历，寅奉璇图，常居安以戒危，每在得而思失。虑一夫之不获，忧万方之有罪，以为承平既久，区宇至旷，州邑相望，众庶殷阜。事繁则诈起，法弊则奸生。念兹冤滞，深怀恻隐。是以频发诏书，庶几息讼，比命申理，未副朕怀。百姓虽事披论，官司不能正断。及於三司陈诉，不为究寻，向省告言，又却付州县。至有财物相侵，婚田交争，或为判官受嘱，有理者不申；或以按主取钱，合得者被夺；或积嫌累载，横诬非罪；或肆忿一朝，枉加杀害；或频经行阵，竟无优赏；或不当矢石，便获勋庸，改换文簿，更相替夺；或於所部，凭倩织作，少付丝麻，多收绢布；或营造器物，耕事田畴，役即伍功，雇无半直。又境内市买，无所畏惮虚立贱价，抑取贵物，实贪利以侵人，乃据估以防罪；或进退丁户等色，多有请求；或解补省佐之流，专纳贿赂；或徵科赋役，差点兵防，无钱则贫弱先行，有货则富强获免。亦有乡邑豪强，容其造请；或酒食交往，或妻子去还，假托威恩，公行侵暴。凡如此事，固非一绪。经历台省，往来州县，动淹年岁，曾无与夺，欲使元元，何所探告？

见在京诉讼人，宜令朝散大夫守御史中丞崔谧、朝散大夫守给事中刘景先、朝请郎守中书舍人裴敬彝等，於南牙门下外省共理冤屈，属户所有诉讼，随状为其勘当。有理者速即奏闻，无理亦示语发遣。其有虚相构架，浪扰官方，若经处分，喧诉不绝者，宜即科决，使知惩厉。仍限今年十二月内使了。其在外州县，所有诉说冤滞文案，见未断绝者，并令当处速为，尽理勘断，务使甘伏，勿使淹滞。若处断不平，所司纠察得实者，所由官人，随即科附。可布告遐迩，使知朕意，主者施行。


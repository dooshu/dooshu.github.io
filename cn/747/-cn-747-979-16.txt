○对不奠其禄判

〈得主司纳钱，不奠其禄，致令不可覆校。〉

正其岁会，礼有明文，录而书之，物合定数。莫不登於天府，计以月成。谅比要之可遵，将奠禄而为准。凭兹出纳，乃绝奸欺；苟或差遗，自贻乾没。龟玉在椟，宜勤夙夜之心；刀布如泉，何忽堤防之禁？覆校斯阙，罪累非轻，忝曰“主司”，殊为旷职。但三尺之法，期阅实以定刑；九两之官，阙连事而同坐。必若甲乙俱犯，上下相蒙，规攘窃以故违，自胥徒而共议。物又全旷，情实难容，如其数则非多，讯之为误。有纳处而可验，恕不逮而须矜，请纾辨璧之疑，方钧金之罚。


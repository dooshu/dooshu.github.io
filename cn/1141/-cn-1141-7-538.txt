水西行

水西寺为黄檗道场，尝致碧鸡、玄虎。又传唐宣宗龙潜处，李太白数尝游咏。甲午春，吾宗学博、元引觞予其上，故人程翼苍庶常在焉。坐俯芳洲，桃花万树。饮酣，二君举杯属曰：「此山以太白名，今复有尚白，其可无以示来者？」乃作歌留寺壁去。
我来泾溪一月住，风雨不识水西路。
乍晴鼓枻逐轻鸥，山寺溪光杂烟雾。
此地当年帝子宫，层岩古木纷巃嵷。
灵锡飞来黄檗住，春风吹遍桃花红。
桃花落尽芝草长，碧鸡昼叫空山响。
万家烟火远参差，一叶渔舠自来往。
乍看疑是网川游，重忆潇湘杜若洲。
钓鱼台下浮青玉，秋霜阁畔思貂裘⑴。
白也诗无敌，遂使山川破岑寂。
我亦能清歌，复留数字镌绝壁。
五松院，三生石。
安知今日后游人，不是当年旧李白。
⑴ 有刘遗民钓台。太白诗：「五月思貂裘。」



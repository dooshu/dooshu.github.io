○王贯

王贯字一之 【 王贯字一之　说库本「一之」作「一言」。】 ，故蜀人，系籍锦衣卫，居京师。举成化丁未进士，知□□县，到任年余，有廉能称。一日，忽语其妻徐氏曰：「吾当为此地城隍，行且与尔别矣。」妻愕然曰：「君病狂耶？」贯曰：「不然，昨梦帝遣使衔命来，吾以家累多，宦业未成力辞，不得允，势必须去，期在明夕耳。」又呼其子永年嘱之曰：「好事若母，力为善人。」及明夕漏下十数刻，冠带升堂，召吏使鸣鼓，集僚属。吏白：「深夜非时。」贯不听。鼓竟，同官毕集，贯从容曰：「予得与诸公同事，幸甚。今受帝命为城隍，不复得相周旋，荷诸公爱厚，敢以妻子为托，顾薄俸足以为装，但少赐周全，令得归故里足矣。」同官方怪愕，贯起向之再拜曰：「予今非狂也，今即行矣。」语讫，还内沐浴，公服端坐，呼妻子与诀，了无惨慽容。俄而自称头眩，遂瞑目而逝。及明，颜色如生，同官为殓殡，护其妻子还京师。 【 医士陈希恩，贯妻甥也，因说张潮事及此。】


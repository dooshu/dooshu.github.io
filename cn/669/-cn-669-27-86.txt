86　朱子讚顔魯公題栗里詩　顔魯公題栗里詩　顔魯公題詩見廬山記


朱文公答吕伯恭書曰：「陶公栗里，前賢題詠，獨顔魯公一篇，令人感慨。」今攷魯公詩云：「張良思報韓，龔勝恥事新。狙擊苦不就，舍生悲拖紳。嗚呼陶淵明，奕葉爲晉臣。自以公相後，每懷宗國屯。題詩庚子歲，閻按：「淵明十題甲子，自庚子始。」自謂羲皇人。手持山海經，頭戴漉酒巾。案：宋書潛傳：「郡將候潛，逢其酒熟，取頭上葛巾漉酒，畢，還復著之。嘗言五六月北窗下卧，遇涼風暫至，自謂是羲皇上人。」興與孤雲遠，辨隨還鳥泯〔一〕。」淵明雜詩曰：「山氣日夕佳，飛鳥相與還。此中有真意，欲辯已忘言。」見廬山記，集不載。

【何云】此詩唯見陳令舉廬山記中，然已非全篇矣。

【元圻案】四庫全書總目史部地理類：「廬山記三卷，宋陳舜俞撰。舜俞，字令舉，烏程人。所居曰白牛村，因自號白牛居士。慶曆六年進士，嘉祐四年又中制科第一。歷官都官員外郎。熙寧中，出知山陰縣，以不奉行青苗法，謫南康監税。事迹具宋史本傳。舜俞謫官時，與致仕劉涣游覽廬山，嘗以六十日之力，盡南北山水之勝。而涣舊嘗雜録聞見，未暇詮次，舜俞因採其説，參以記載耆舊所傳，考據精博，非後來廬山記勝諸書所及。雖缺四、五兩篇，猶可寶貴。」

〔一〕「還」，原作「飛」，據元刊本、清嘉慶本改。






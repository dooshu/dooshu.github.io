谢诸学士启

某启伏蒙尊慈以某近被渥恩获尘禁掖猥以嘉什见奬薄材侧聆变雅之音益认相先之分躭翫无斁愧赧弥增窃以省闼是分名数尤重中书右掖专掌於王言太微西垣取法於天象树栖鸡而阁巢凤地望颇清堦翻药而砌依苔颂声犹在苟非才标国器名动京师何以草尺一之诏书当三府之奏记如某者学无师法行匪瑰琦颠沛未省於违仁迂阔终非於晓事徒荷两朝之頋获参多士之林宦路乘轩有同野鹤谏垣缄口更类寒蝉自解郡符尚尘书殿彯缨谒帝犹接先生之并行返服归田欲赋幽人之长往不谓出於非次忽被殊迁擢居清切之司得裁寛大之诏进秩东省既絶曹於七臣请对西清仍赐服於三品顾官箴而弥惧忽风什以见贻曲借声光备形藻绘盛饰嫫母岂足揜於陋容轻掷随侯曾不惜於至宝絶唱固难于属和厚意深切于佩铭唯将雅言徧示知者金相玉振已传诵於搢绅墨妙笔精更深藏于箧笥珍重之至倍异等伦


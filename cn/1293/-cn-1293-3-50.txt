○蔡捷词

蔡步仙女史［捷］，为闽县林西仲大令［去铭］室。大令集中附女史词数阕，纪仁和沈孝女肱殒命满江红云：“有限春晖，却不道、阴晴莫测。更听得、巫医耳语，参苓力竭。擗地誓将遗体代，呼天暗把炉香。掣金刀、良药腕间寻，他何恤。冀挽住，西山日。早流尽，襟前血。奈丝堪重续，玉偏易折。五夜惊回双竖梦，一丝喘断三更月。谢夫君、莫怨暂归宁，成长别。”惜未载其父与夫家名姓。窃按肝割臂，例无给奖专条，然有奏闻，无不俞允。犹之妇女夫亡自殉，乾隆中钦奉谕旨，妇能守节已佳，何必殉，此後轻身一死者不必旌。嗣有题请，仍旌之。同一天地父母之心。近来以孝女请褒者，比比而是。回忆先太夫人病时，［仪］方奉檄襄阳，幼妹小娟，潜臂肉以进。先太夫人获延数月，［仪］得请急归，亲视含殓。今妹婿胡谦斋［益源］已官通判，故不敢援案上陈，孤露馀生，疚心曷既。


○上江陵严司空献所著文启

（严绶，华州华阴人，挺之从孙也。元和六年三月，以授检校司空，出为荆南节度、观察、度支等使，兼江陵尹。）

宗元启：伏念往岁司空由尚书郎出贰太原，（贞元中，绶自刑部员外郎为太原少尹，寻加北都副留守，又加行军司马。）宗元获于天长（天长，驿名。）专用候谒，伏蒙叙以世旧，许造门阑。自后司空累膺宠荣，位极公辅。（绶累迁尚书右仆射，检校司空。）宗元得罪朝列，窜身湘南。（湘南谓永州。）霄汉益高，泥尘永弃，瞻仰辽绝，陈露无由。司空统临旧荆，控制南服，道路非远，德化所覃，是敢奋起幽沦，仰希光耀。伏惟悯怜孤贱，特赐抚存，则缧绁之辱，有望蠲除，鸣吠之能，犹希效用。谨献杂文七首，伏惟以一字定其褒贬，终身之幸，无以加焉。轻黩威严，伏增战越。


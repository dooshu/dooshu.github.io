○册济王崔妃文

维开元二十九年，岁次辛巳，五月庚戌朔十四日癸亥，皇帝若曰：於戏！乃媵藩王，既开邸第，必求士女，以昭阃则。咨尔故绛州司士参军崔承宠长女，家承茂族，代袭清和。自幼及长，素有柔和之性；监图循史，夙懋幽闲之德。徽猷益著，淑问可嘉，是以膺兹宠章，主彼中馈，是用命尔为济王妃。今遣使兵部尚书兼侍中牛仙客、副使黄门侍郎陈希烈持节礼册。尔其敬佩箴训，克慎威仪，辅我维城，永崇盘石。可不慎欤。


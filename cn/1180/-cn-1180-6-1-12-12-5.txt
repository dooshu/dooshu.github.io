圣寿节贺表五


天开寿域，九重凝元会之精；命协贞符，万载仰长春之庆。臣工舞忭，中外讴歌。

恭惟皇上化洽华夷，道同元始。建中和之极，重玄格而雷雨应时；抚亨泰之期，瑞应昭而嘉禾呈秀。文章焕然可述，允卓冠于百王；功业巍乎有成，式增光于烈祖。笃生藩邸，已占虹流电绕之祥；入统舆图，爰致天保日中之治。兹逢初诞，幸际昌辰。璇衡随宝历以维新，玉律得金飙而荐爽。九秋湛露，澄敷骏朗之霄；五色卿云，环拥光华之月。四译效梯航而向阙，万水朝宗；诸藩陈璧马以充庭，众星拱极。仙蓂十叶，浮佳气于彤墀；韶乐九成，奏欢声于紫禁。嵩呼竞祝，虎拜交罗。岂止五百年而王者兴，殆将亿万岁为天子寿也。

臣等清光伊迩，弱翰无能。捧蓬岛之瑶觞，冀少酬乎帝力；进刍荛之金鉴，知莫补于天聪。伏愿保合太和，灵承贲贶。隆禧有秩，敛康宁富寿而备于躬；历数无疆，继虞夏殷周而迈其盛。






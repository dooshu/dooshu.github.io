答司成姜凤阿


昔在词林，宿承休问；中见青蝇点璧，每切不平。虽曾属意台臣，力为雪涤，然不能招遗贤于薖轴，致逸足于衢逵。斯孔子所谓“知柳下之贤而不与立”者与？愧歉。

儿曹寡学，幸与哲嗣同登，奕世之交，殆亦非偶。伏承翰贶，感今怀昔，益用怅然。迫冗，久稽裁谢。

兹公子锦旋，附致区区。厚意先已归璧，统此申谢，诸惟鉴原。






○为李给事让起复尚书左丞兼御史大夫第二表

草土臣某言：臣昨以哀瘵愚恳，昧死上陈，冀回日月之光，曲念蝼蚁之志。伏奉丁酉诏，未蒙矜允。捧读圣旨，五情殒裂。臣某中谢。伏以适四方宣王命之任，必择职位素贵、闻望炳著，学能专对、才有馀力者，以充其选。臣以宗室未属，妄荷宠命，惟才与智，俱不如人。况今衰羸残喘，加以病苦，支离沈瘵，历夏及秋，终日不过一食，不杖不能自起。自料若力疾命，适数千里，虽欲自强，必中道委顿，玺书诏旨，废失是忧。臣伏见广德二年七月赦书，罢天下起复之官，许终丧礼。此陛下孝德过於两汉，然涣汗之发，率土г霈，岂独令臣，隔在赦外？又尚书右丞，会府之枢辖；御史大夫，天下之绳墨；宣慰巡检，朝廷之大寄。今臣受此三职，而以起复为名。因臣过举，破陛下法令，使百寮师师，何以取则？臣夙遭不造，备生人之艰。官始一命，先臣弃背，慈母鞠育，至於成立。遭罹二京覆没，弱弟以宗室见害。臣然茹痛，独侍板舆，备尝险阻，冀及荣养。才擢掖垣，慈颜违代，罔极之痛，终天莫追。今灵筵未尘，坟土尚湿，遽令臣荷金印之宠，处黄华之荣，使む帷廓然，奠祭无主。此恒情之所不忍也，陛下其忍之乎？伏乞以圣慈曲临，皇明下照，矜臣瘵，察臣不逮，更择时彦，授之使职。许臣得以羸骸，终其丧纪，实天地之施，锺於臣身。倘残魂未灭，朽质可委，誓当摩顶至踵，以答圣造。臣无任哀瘵恳迫之至。


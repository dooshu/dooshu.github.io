一砚品

昔李後主用澄心堂纸李廷珪墨龙尾砚三者爲天下冠当时贵之端石尚未大显自宋以後端石盛行今士大夫无复言龙尾者矣龙尾如清寒道人时见机頴端石如风流学士竟体朗润

端砚版无水池宋贡砚水池浅狭砚身太高铜雀瓦贋沉泥弱洮砚如碧玉不下墨登州鼍矶下墨而麄犷淄川南康堪作砚奴歙金星眉子砚细润发墨旧称在婺源长城里近世歙人多言在歙县狱底地近不可得咄咄怪事【余尝有古砚歌端州旧贡官禁严老阬尺寸人争羡乱来万事无留余江根石窟搜罗徧眉子金星歙转无马肝鸜眼端翻贱】


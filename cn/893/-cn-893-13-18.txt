新林浦阻风寄友人





《景定建康志》：新林浦，在城西南二十里。阔三丈，深一丈，长十二里。源出牛头山，西七里入大江。秋、夏胜五十石舟，春、冬涸。《一统志》：新林浦，在应天府西南二十里，一名新林港。



潮水定可信，[一]天风难与期。清晨西北转，薄暮东南吹。[二]以此难挂席，[三]佳期益相思。[四]海月破圆景，[五]菰蒋生绿池。[六]昨日北湖梅，[七]开花已满枝。今朝白门柳，[八]夹道垂青丝。[九]岁物忽如此，我来定几时。纷纷江上雪，草草客中悲。[十]明发新林浦，空吟谢朓诗。[十一]

[一]潮水昼夜再来，其大小早晏，依期而至，不爽时刻，故人谓之潮信。



[二]《艺文类聚》：日将暮曰薄暮。



[三]谢灵运诗：“挂席十海月。”



[四]《楚辞》：“与佳期兮夕张。”



[五]谢灵运诗：“圆景早已满。”



[六]《梁书》：渎中并饶菰蒋。《尔雅翼》：“菰者，蒋草也。生水中，叶如蔗荻，江东人呼为茭草，刈以饲马，甚肥。其苗有茎梗者，谓之菰蒋，至秋则为菰米。”



[七]徐爰《释问》：晋大兴三年，始创北湖，筑长堤，以壅北山之水，东自覆舟山，西至宣武城六里。宋元嘉中，有黑龙见，因改名玄武湖。《江南通志》：玄武湖在江宁府太平门外，一名蒋陵湖。晋元帝始名北湖，宋文帝改名习武湖，元嘉中又名玄武湖。



[八]白门柳，详见四卷《杨叛儿》注。



[九]庾信诗：“岸柳被青丝。”



[十]《诗·小雅》：“劳人草草。”《毛传》云：“草草，劳心也。”



[十一]谢朓有《之宣城出新林浦向板桥浦》诗。






◎张绾

绾字孝卿，缅第四弟，初为国子生，对策高第，除长兼秘书郎，迁太子舍人、洗马、中舍人、中书郎、国子博士。出为北中郎长史兰陵太守，还除员外散骑常侍，权知丹阳尹事，迁中军宣城王长史，改御史中丞，出为豫章内史，复为御史中丞，加通直散骑常侍，太清中，进左卫将军，迁吏部尚书。元帝承制，授侍中左卫将军相国长史，出为持节云麾将军湘东内史，及即位，徵为尚书右仆射，加侍中，有集十一卷。


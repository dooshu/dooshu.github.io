○授崔宏礼郑州刺史制

敕：朕读《诗》至於《羔裘》《缁衣》之章，未尝不三复沉吟，盖明有国善善之功，且思舍命不渝之君子也。春秋时，郑多良士，是以师子大叔之政，而群盗之气潜消；闻颖考叔之言，而孝子之心不匮。山川在地，日月在天，今古虽殊，人存政举。文林郎守相州刺史兼御史中丞赐紫金鱼袋崔宏礼，操心尚气，馀力有文，感慨风云，号为奇士，累更大郡，备有休声。予闻则多，未校其实。侍中宏正以课来上，书为第一。不有升陟，谓之蔽能，得於信臣，予用丕允。郊圻密迩，美恶日闻，尔其歌《鸡鸣》以自勤，稽《风雨》以守度，与我共理，副其所知。可使持节郑州刺史，馀如故。


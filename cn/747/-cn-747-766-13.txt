○与崔况秀才书

自今日春榜到县，当日差人持状到京。方乘车骑，寻已东去。恨结之至，空积下情。不审自归淮南，尊体何似。伏计不乖将息，远想淮山秀润，水木幽寄，扇枕之馀，讴吟自适，甚盛甚盛。某龙锺山县，忽忽过时。素秋轸怀，华发栖鬓。昔日凌之志，自觉泥蟠；今兹失路之人，谁为乡导。但饮冰励节，食蘖苦心。用省刑名，以安疲瘵。除此之外，非愚所知。故人恩怜，曾不悯念。秋风已戒，关路须西。雄文与谁俦比，一日千里，今也其时。居安败名，古人所慎。某顿首。


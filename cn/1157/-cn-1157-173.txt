●卷一百七十三　刑考十二

○赦宥

梁太祖开平元年即位，大赦，改元。开平三年正月，祀圜丘，大赦。十一月，告谢圜丘，大赦。乾化元年，大赦。郢王友珪即位，大赦。

均王乾化三年，祀圜丘，大赦。

唐庄宗同光元年即位，大赦。二年，祀南郊，大赦。

容斋洪氏《随笔》曰："赦过宥罪，自古不废，然行之太频，则惠奸长恶，引小人於大谴之域，其为害固不胜言矣。唐庄宗同光二年大赦，前云：'罪无轻重，常赦所不原者，咸赦除之。'而又曰：'十恶、五逆、屠牛、铸钱、故杀人、合造毒药、持杖行劫、官典犯赃，不在此限。'此制正得其中。当乱离之朝，乃能如此，亦可取也，而今时或不然。"

明宗天成元年即位，大赦。长兴元年，祀圜丘，大赦。

闵帝即位，大赦。

潞王清泰元年即位，大赦。

晋高祖天福元年十一月即位，大赦。十二月，入洛阳，大赦。二年，至汴州，大赦。三年，大赦。

左散骑常侍张允进《駁赦论》，曰："窃观自古帝王，皆以水旱，则降德音而宥过，开狴牢而放囚，冀感天心，以救其灾者，非也。假有二人讼，一人有罪，一人无罪，遇赦则有罪者幸免，无罪者衔冤。衔冤者何疏，见赦者何亲，冤气升闻，乃所以致灾，非弭灾也。小民遇天灾则喜，皆劝为恶，曰：'国家好行赦，必赦我以救灾。'如此，则赦者教民为恶也。且天道福善祸淫，若以赦为恶之人而变灾为福，是则天助恶民也。或曰天降之灾，警诫人主，岂以滥舍有罪而能救其灾乎！"上嘉纳之。中书舍人李详上疏，以为："十年以来，赦令屡降，诸道职掌，皆许推恩，而藩方荐，论动逾数百，乃至藏典、书吏、优伶、奴仆，初命则至银青阶，被服皆紫袍象笏，名器僭滥，贵贱不分。请自今诸道主兵将校之外，节度州听奏朱记大将军以上十人，他州止听都押牙、都虞候、孔目官，自馀但委本道迁职名而已。"

按：赦之为言，宥有罪之谓也。後来之赦，非独宥罪而已，又从而推恩焉。於是有罪者幸免，无功者超迁，刑赏俱失，皆由於赦，其无益而有害也明矣。

齐王即位，大赦。开运元年，大赦，改元。二年，大赦。四年，契丹主入汴，大赦。

汉高祖即位，大赦。乾佑元年，大赦，改元。

隐帝即位，大赦。二年，大赦。

周太祖广顺元年即位，大赦。显德元年，祀圜丘，大赦。

世宗即位，大赦。二年克凤州，曲赦秦、凤、阶、成境内。三年，赦淮南诸州系囚。

恭帝即位，大赦。

宋朝赦宥之制，其非常覃庆，则常赦不原者咸除之；其次释杂犯死罪以下，皆谓之大赦，或止谓之赦。杂犯死减等，而馀罪释之；流以下减等，杖、笞释之，皆谓之德音；亦有释杂犯罪至死者。其恩霈之及，有止於京城、两京、两路、一路、数州、一州之地者，则谓之曲赦。

太祖皇帝建隆元年，受周禅，大赦，改元。二年，以皇太后疾，赦。乾德元年四月，平荆、湖，赦其地。十一月，郊，大赦。

诏："两京、诸道，自後犯窃盗不得预郊祀之赦，所在长吏当告谕下民，毋令冒法。"是後，将祀郊丘，必申此诏。

三年，平蜀，赦其地。开宝元年，郊，大赦。四年二月，平广南，赦其地。十一月，郊，大赦。八年，平江南，赦其地。九年，郊，大赦。

太宗即位，大赦，改元。太平兴国三年，郊，大赦。

诏："自元年十二月二十二日以後（即登极赦），京朝幕府州县官犯入已赃除名配诸州者，纵逢恩赦，不在放还之限。"

帝尝因郊礼议赦，有秦恩者，上书愿勿赦，引诸葛亮佐刘备数十年不赦事。上颇疑之。时赵普对曰："凡郊肆眚，圣朝彝典，其仁如天，尧舜之道也。若刘备区区一方，臣所不取。"上善其对，赦宥之文遂定。

四年，平河东，赦其地。六年五月，以旱大赦。十一月，郊，大赦。雍熙元年，郊，大赦。端拱元年，大赦。

少府监言："犯赃配役人郭冕等九人皆尝任京朝官，会赦，当叙用。"上曰："冕等赃吏，不可复齿仕版。"止令释遣之。

淳化四年，郊，大赦。五年，大赦。至道元年，立皇大子，大赦。二年，郊，大赦。

真宗即位，大赦。咸平二年，郊，大赦。

诏："如闻小民知有恩赦故为劫盗，自今不在原免之限。"

五年，郊，大赦。景德元年，大赦。二年正月，大赦。十一月，郊，大赦。

大理寺言："郊礼在近，诸州奏按多不精详，冀於覆駁延留，以俟恩宥。请自今有侵损赃私，事状明白，公然抗拒，当駁退者，即具情实定断，以绝侥倖。"诏可。

大中祥符元年正月，以天书降，大赦。十月，封禅礼成，大赦。四年，祀后土睢上，大赦。五年，圣祖降，大赦。七年，恭谢东郊，大赦。八年正月，上玉皇圣号，大赦。闰六月，以日食大赦。天禧元年，上玉皇、圣祖宝册，大赦。

江南提点刑狱范应辰上言："伏睹辛亥制书：'常赦不原者咸除之。'谨按《吕刑》云：'两造具备，师听五辞。五辞简孚，正於五刑。五刑不简，正於五罚。五罚不服，正於五过。'繇是，'五刑之疑有赦，五罚之疑有赦。'其来详矣。臣今所部州军，过误而被宥者虽多，窃害而蒙释者亦众。盖以奸凶之辈，密断赦期，百计是为，万端斯起，发其夙憾，狃於忿心，单弱受辜，强梁肆暴。或举家陨命，罄室虏财；或持刃杀人，肝脑涂地；或纵火焚舍，蕴蓄荡空。至有纠轻生之徒，为强剽之盗，公行戕害，以夺资储。巡警之官，上逼下逐，设谋缉捕，冒险斗敌，科罚耆伍，薄责令尉，以兹败获，合正典刑。逢此霈恩，亦蠲其罪，悉又配为卒伍，咸给衣粮。今力耕之人有受其寒馁者，而此辈季赐以服，月赋以粟，又何异赏人为盗者邪？与夫疑则赦之言殊矣！望自今应有知赦在近而固为罪戾，若赦後彰显情理切害者，死罪以下，止递减一等；赦前杀人剽财，赦後虽不复为，若因事捕获，决隶远恶州军；其杀人放火、虏劫财货已依赦配本城者，如更配逃亡饮博之罪，依禁军例科断；其重罪该原而情理切害者，所在长吏籍其犯由，若再黩宪纲，不以罪之大小，禁锢奏裁；其州县官吏侮刑受赂，望止原其罪，而削其官，以申警戒焉。"上览之，颇嘉其尽心，然以赦数则不可，无之实难也。

二年七月，彗见，大赦。八月，立皇太子，大赦。三年八月，以天书再降，大赦。十一月，郊，赦。四年，大赦。五年，赦。乾兴元年，大赦。

仁宗即位，大赦。天圣二年，郊，大赦。五年，郊，大赦。八年，郊，大赦。明道元年八月，大赦。十一月，大赦，改元。二年二月，躬耕籍田，大赦。三月，以皇太后不豫，大赦。景祐元年，以星变大赦。二年，郊，大赦。宝元元年，郊，大赦。庆历元年，郊，大赦。四年，郊，大赦。五年，大赦。皇祐二年，大享明堂，大赦。五年，郊，大赦。至和二年八月，赦京辅。

先是，正月已降德音，知谏院范镇言："京辅岁一赦而去岁再赦，今岁三赦；又在京诸军岁再赐缗钱，姑息之政，无甚於此。夫岁一赦者，细民谓之"热恩"，以其必在五、六月间也，奸猾为过，指以待免，况再赦三赦乎！今备塞之兵五六十万，使闻京师端坐受赐者，能不动心哉。请自今罢所请一赦，以摧奸猾而使善良得以立也，罢兵士之特赐，以均内外而使民得以宽也。"

嘉祐元年正月，大赦。七年，大享明堂，大赦。八年，上不豫，大赦。

帝在位久，明於人之情伪，尤恶人讦阴事，一时士大夫亦习为惇厚。而小人乘间，密上书，疏人过失，又数按人赦前事。翰林学士张方平言："中外官多发人积年罪状，及奏劾事，辄请不以赦原，咸快一时之小忿，失天下之大信，相沿敝迹，浸成险俗，弃瑕录善，义则不然。自今有类此者，请以故违制书坐之。"其後，御史吕诲复以为言。诏曰："比者中外多上章言人过失，暴扬难验之罪，告案无证之辞，或外託公言，内缘私忿，诋欺暧昧，苟陷善良。又赦令者，所以与天下更始，而有司多举按赦前事，殆非信命令，重刑罚，使人洒心自新之意也。自今有上章告人罪及言赦前事者，讯之。至於言事之官，宜务大体，非关朝政，自馀小过细故，勿须察举。"

英宗即位，大赦。治平二年，郊，大赦。三年，大赦。

仁宗世，大赦二十二，曲赦五，德音十五，录系囚五十八。英宗世，大赦二，德音三，录系囚七。其赦常赦所不原罪，唯仁宗、英宗即位及明道中太后不豫行之。然明道所行，人以为滥，既而诏杀人者虽会前赦皆刺隶千里外牢城。世或谓三岁一赦，於古未有。景祐中，言者以为："三王岁亲祀圜丘，未尝辄赦。自唐兵兴以後，事天之礼不常行，因有大赦，以荡乱狱。且有罪者宥之未必自新，被害者抑之未必无怨。不能自新，将复为恶；不能无怨，将悔为善。一赦而使民悔善长恶，政教之大患也。愿罢三岁一赦，使良民怀惠，凶人知禁。或谓未可尽废，即请命有司，前郊三日理罪人，有过误者，引而赦之。州县须诏到仿此。"疏奏，朝廷重其事，第诏："自今罪人情重者，毋得一以赦免。"然亦未尝行。

神宗即位，大赦。

诏曰："夫赦令，国之大恩，所以荡涤瑕秽，纳於自新之地，是以圣王重焉。中外臣僚多以赦前事捃摭吏民，兴起讼狱；苟有诖误，咸不自安，甚非持心近厚之谊，使吾号令不信於天下。其申诏内外言事、按察官司，毋得依前举劾，具按取旨，否则科违制之罪。"

知谏院司马光上言："窃惟按察之官以赦前事兴起狱讼，枉系平民，及以轻浅之罪奏乞不原，圣恩禁之，诚为大善。至於言事之官，事体稍异，恐难以一例指挥。何则？御史之职，本以绳按百辟，纠擿隐伏。奸邪之状，固非一日所为。国家素尚宽仁，数下赦令，或一岁之间，至於再三，若赦前之事皆不得言，则其可言者无几矣。万一有奸邪之臣，朝廷不知，误加进用，御史欲言，则违今日之诏，若其不言，则陛下何从知之？臣恐因此言者得以箝口偷安，奸邪得以放心不惧。此乃人臣之至幸，非国家之长利也。请追改前诏，刊去'言事'两字。"光论复数至再，帝谕以"言者好以赦前事诬人"，光曰："若言之得实，诚所欲闻；若其不实，当罪言者。"帝命光送诏於中书。

熙宁元年，郊，大赦。四年，大享明堂，大赦。

七年，帝以旱，欲降赦，时已两赦，王安石曰："汤旱以六事自责，曰：'政不节欤？'若一岁三赦，是政不节，非所以弭灾也。"乃止。

七年，郊，赦。八年，彗出，大赦。十年，郊，赦。元丰三年，大享明堂，赦。五年，景灵宫成，大赦。六年，郊，赦。

大理少卿刘衮言："赦书以赦降日昧爽以前为限；非次恩霈，人难预期，请依德音例，以赦到日为限。"从之。

八年，上不豫，大赦。立皇太子，大赦。

哲宗即位，大赦。元祐元年，大享明堂，赦。

门下省言："当官以职事旷隳，虽去官不免，犹可言；至於赦降大恩，与物更始，虽劫盗杀人亦蒙宽宥，岂可以一事差失，负罪终身？今刑部所修不以去官赦降原减条，所留尚多，所删尚少，请更删改存留。"从之。

四年，大享明堂，赦。七年，郊，大赦。八年，赦。

门下侍郎韩维言："请自今每近郊赦，令刑部、大理寺、开封府并依当时决遣狱讼，不减日限，其情重难释者，别为一等奏断。"从之。

绍圣二年，大享明堂，赦。四年四月，西边进筑，赦陕西、河东。九月，彗出氐，赦。元符元年，郊，赦。二年，以西边进筑毕功，赦陕西、河东。三年，上不豫，大赦。

中书省言："《元祐编敕》惟传习妖教、託幻变之术及故盗决河堤堰不以赦降原减，馀犯一再遇非次赦，或两经大礼者，听从原免。元符新敕删去，遂使犯法者无由自新。"诏依元祐法。

徽宗即位，大赦（元符三年正月）。四月，皇太子生，大赦。建中靖国元年，郊，赦。　崇宁二年，大赦。三年，郊，赦。五年，彗出西方，赦。大观元年正月，大赦。九月，大享明堂，赦。二年，受八宝，赦。四年五月，星孛奎、娄，大赦。十一月，郊，赦。　政和二年，受元圭，大赦。三年四月，赦梓夔路。十一月，郊，赦。四年，祭地，赦。五年，立皇太子，赦。

知兴仁府夏鳍言："诸路奏狱，有因祖父母为人所殴而子孙殴之以致死者，并坐情理可悯奏裁，多免流配；若遇赦则不复奏裁，即作斗杀情理减等流配。是不遇赦者为幸，遇赦者为不幸。请自今虽遇赦，亦令奏裁。"从之。

六年，上玉皇号，大赦。修京西大内成，赦京西路。十一月，郊，赦。七年，大享明堂，赦。重和元年，受定命宝，大赦。六月，赦四川及陕西、河东。九月，大享明堂，赦。十一月，改元，大赦。宣和元年，赦陕西、河东。三年，讨方腊，大赦。方腊平，赦江、浙、淮南等路。四年，郊，赦。五年，入燕，赦两河、燕、雲路。六年，大赦。七年五月，赦京东、河北。十一月，郊，赦。

钦宗即位，大赦。靖康元年五月，赦河北。

神宗大赦凡十一：即位覃恩一，南郊四，明堂二，星变一，景灵宫成，奉安一，帝不豫祈福一，立皇太子一。曲赦凡十一：两京、郑州、河阳以山陵毕功，河北诸州以水灾、地震，西京以奉安二后神御，河东、陕西以师旅，熙河、秦凤以恢复而熙河独再，广东、西、湖南以交趾平，颍昌府以帝藩邸受封，梓州路以夷人平。德音凡八：以冬无雪，以皇子生，以日食正阳之月者再，以奉安中太一，以慈圣光献皇后弗豫，以山陵复土，以四后升祔。亲录在京系囚凡十五，及诸路者一，及西京者二。

哲宗大赦凡八：即位覃恩一，南郊二，明堂三，太皇太后不豫一，星变一，帝不豫一。德音凡九：两京畿、河阳以永裕陵复土，西京以修奉应天禅院会圣宫影殿成，两京、畿、河阳、郑州以宣仁皇后山陵复土，陕西、河东两路以西边进筑九城，以建西安州，而连雪久阴、上清储祥宫成、受传国宝、皇子生，皆及天下。

徽宗大赦二十六：即位覃恩一，南郊八，明堂三，皇子生，亲谒原庙，九鼎成，星变二，受八宝，受元圭，立皇子，上玉皇尊号，受定命宝，太一宫成，罢方田，收复燕雲。曲赦十四：荆湖北路以平荆湖猺贼，熙河、秦凤、永兴军路以收复湟州，熙河兰湟路以抚定鄯、廓，熙河、陕西、河东、京西路以兴复解盐池宝，广西以夜郎、康居之属纳土，熙河兰湟、秦凤、永兴军路以辟陕西疆土，四川以平西南夷，淮南西路以平淮南贼，陕西、河东路以破西夏，陕西、河东路以夏人纳款，河北、河东路以收复燕京、燕山府、雲中路。德音二十七：四京、畿内以日食，以皇太后罢同听政，两京、畿、河阳、郑州以永泰陵复土，以升端州为肇庆府，以皇太后服药，以日食正阳之月，两京、畿、河阳以钦圣宪肃皇后园陵复土，四京、畿内以景灵西宫成，西京、畿内、河阳、郑州以钦成皇后园陵复土，西京、畿以哲宗神御殿成，四京、畿内以延福宫火，以升澶州为开德府，真、光、寿、舒、和、宿、泗、楚、扬、亳、苏、常、湖、润、杭、秀、越、颍、徐、拱州，高邮、无为军，江宁、颍昌府，河南、应天府及陈留县管内以妖贼张怀素平，两京、河阳、郑州以帝疾康宁，以收复溱、播州梓夔路，两京、畿，河阳、郑州管内以昭怀皇后圆陵复土，河北、京西、京东路以修三山河桥成，两浙、江东、福建、淮南路以方腊伏诛，京东、河北路以盗贼；而北郊凡三，以禁中神御成，以皇帝元命之月，以神霄宫成，皆及天下。

钦宗大赦二：即位覃恩，金国讲和。德音一：河北路以金人出境。

高宗建炎元年五月即位於南京，大赦，改元。六月，以皇长子生，大赦。

右仆射李纲言："登极赦独遗河东、北而不及勤王之师。夫两路为朝廷坚守而赦令不及，勤王之师虽未尝用，然在道半年，亦已劳矣，况疾病死亡者不可胜数，恩恤不及，後复有急，何以使人！"上嘉纳。故此赦於二者特详。

二年十一月，郊，赦。三年二月，上如杭州，大赦。三月，苗傅、刘正彦叛，请太后听政，大赦。四月，上复位，大赦。　四年三月，以虏退，大赦。绍兴元年正月，上在越州，大赦，改元。九月，大享明堂，大赦。二年九月，以彗出大赦。四年，大享明堂，大赦。七年，大享明堂，大赦。九年正月，以大金讲和大赦，十年，大享明堂，大赦。十二年，以皇太后至临安，大赦。十三年，郊，赦。十五年四月，以彗出东方，大赦。十六年，郊，赦。十九年，郊，赦。二十二年，郊，赦。二十五年，郊，赦。

右正言凌哲言："陛下深念比年臣僚有缘诬告不测之罪投窜遐裔，无路自明，廼因郊祀赦，旷然与之昭雪，或除罪籍，或复元官，冤愤既伸，万物吐气，甚盛德也。至於奸赃狼籍巳经按治，迹状显著人所共知者，亦复巧饰词理，公肆诞谩，咸以违忤权臣为辞。今陛下方开公正之路，小人乃欲启侥倖之门，此正清议之所不容也。又况此曹嗜利之人，与生俱生，未易悛革，倘复齿仕途，再临民社，且益务掊克以残虐吾民，其害将又甚於前日矣。请特诏有司，应自今陈雪过名之人，并须检会元犯事因，如系赃罪已经勘劾者，乞止依元断条法施行。"诏刑部看详。本部言："命官犯罪，若元因论诉按发鞫勘赃证结录别无番异者，并欲具元断因依告示。其馀特放罪，或因缘连坐之人，後来有司看详，委有冤抑者，即行开具因依，申取朝廷指挥。"从之。

二十八年，郊，赦。二十九年，以太后不豫，大赦。三十一年，大享明堂，赦。十二月，以虏渝盟，上亲征，赦新复州军。

孝宗受内禅，即位，大赦。隆兴二年十二月，赦沿边诸州。乾道元年正月，郊，赦。八月，立皇太子，大赦。三年七月，以皇太子疾，大赦。十一月，郊，赦。六年十一月，郊，赦。七年二月，立皇太子，大赦。淳熙二年，行上皇庆寿礼，大赦。三年十一月，郊，赦。六年大，享明堂，赦。九年，大享明堂，赦。

大理卿王尚之言："近以民间词诉，官司按劾多有连及赦前事者，复送有司根勘。如此则与不曾经大赦无以异，非所以示信也。请降指挥，应今後送所司推勘者，只合将大赦後罪犯依法结断；若所犯在大赦前，苟非恶逆以上，并不许推究。"从之。

十年，行太上皇帝庆寿礼，赦。十二年，郊，赦。十三年，行上皇后庆寿礼，赦。十四年，上皇违豫，大赦。十五年，大享明堂，大赦。

光宗受内禅，大赦。绍熙二年，郊，赦。

殿中侍御史张釜言："国家三岁一郊，霈旷荡之泽以幸天下，德至渥也。然赦文与令甲牴牾者有失参考。乞预饬省、部，令将各按具到赦文内合行事件逐一比照见行条法，法意宽而条或从窄，则改定赦文，令舍窄而就宽；赦文本宽而法或从窄，则明载赦书，令舍法而从赦。毋令引法以沮赦，毋令因赦以伤恩，如此，则国家旷荡之泽不为虚文。"从之。

容斋洪氏《随笔》曰："熙宁七年旱，神宗欲降赦，时已两赦矣。王安石曰：'汤旱以六事自责，曰政不节与？若一岁三赦，是政不节，非所以弭灾也。'乃止。安石平生持论务与众异，独此说为至公。近者六年之间，再行覃霈。婺州富人卢助教，以刻核起家，因至田仆之居，为仆父子四人所执，投寘杵臼内，捣碎其躯为肉泥，既鞫治成狱，而遇巳酉赦恩获免。至复登卢氏之门，笑侮之曰：'助教何不下庄收榖？'兹事可为冤愤，而州郡失於奏论。绍熙甲寅岁至四赦，凶盗杀人一切不死，惠奸长恶，何补於治哉？"又曰："淳熙十六年二月《登极赦》：'凡民间所欠债负，不以久近多少，一切除放。'遂有方出钱旬日，未得一息，而并本尽失之者，人不以为便。何澹为谏大夫，尝论其事，遂令只偿本钱，小人无义，几至喧譟。绍兴五年七月覃赦，乃只为蠲三年以前者。按晋高祖天福六年八月，《赦》云：'私下债负取利及倍者并放。'此最为得。又云：'天福五年终已前，残税并放。'而今时所放官物，常是以前二年为断，则民已输纳，无及於惠矣。唯民间房赁欠负，则从一年以前皆免。比之区区五代翻有所不若也。"

五年，寿皇不豫，赦天下。

宁宗七月即位，赦天下。九月，合祭天地於明堂，大赦。

是岁五月，以孝宗大渐，尝肆赦。七月，上登极。九月，宗祀明堂。尚书省契勘："一岁之间三行赦放，恐有凶恶累犯之人指恩作过。内曾犯徒流罪巳经登极赦恩免罪，後再犯徒流，以情理深重者未曾断遣，别听朝廷指挥。"其指挥与赦文同降，但以白纸连书於黄牒前云。盖前所未有。

庆元三年十月，以冬雷，赦。十一月，郊，赦。六年八月，以太上皇违豫，赦。九月，祭明堂，赦。嘉泰三年十一月，郊，赦。开禧二年六月，以北伐曲赦泗州。　九月，祭明堂，赦。三年四月，以诛吴曦，曲赦四川。五月，以皇太后违豫，赦天下。十一月，以立皇太子，赦天下。嘉定二年，祀明堂，赦天下。五年，郊，赦。八年，祀明堂，赦。十一年，祀明堂，赦。十四年，祀明堂，赦。十五年，受玉宝，大赦。十七年，上违豫，赦。








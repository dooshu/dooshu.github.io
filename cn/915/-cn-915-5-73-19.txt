◇疑贤

自古人君，莫不愿得忠贤而用之也；既得之，莫不访之于众人也。忠于君者，岂能必利于人？苟无利于人，又何能保誉于人哉？故常愿之于心，而常先之于人也。非愿之之不笃而失之也。所以定之之术非也。故为忠者获小赏，而大乖违于人；恃人君之独知之耳，而获访之于人。此为忠者福无几，而祸不测于身也。得于君，不过斯须之欢；失于君，而终身之故患，荷赏名而实穷于罚也。是以忠者逝而遂，智者虑而不为；为忠者不利，则其为不忠者利矣。凡利之所在，人无不欲；人无不欲，故无不为不忠矣。为君者，以一人而独臣于众奸之上，虽至明而犹困于见暗，又况庸君之能睹之哉？庸人知忠之无益于己，而私名之可以得于人，得于人可以重于君也。故笃私交，薄公议，为己者殖而长之，为国也抑而割之；是以真实之人黜于国，阿欲之人盈于朝矣。由是田季之恩隆，而齐鲁之政衰也。虽成（旧校云，成恐戒。）之市朝，示之刀锯，私欲益盛，齐鲁日困，何也？诚威之以言，而赏之以实也。好恶相错，政令日弊，昔人曰「为君难」，不其然哉？


○马尚书本命醮词

伏闻元化运行，三才资始，体乾坤而成象，感陶煦以凝神。由是悬命籍於天关，系生死於斗极，其有行藏巨细，举措纤微，八灵伺察以无遗，十值考雠而毕至。善功潜著，则名列仙曹；过目所彰，则书编鬼录。用兹惩劝，以导於人。其惟本命尊神，主张校录，缅思元旨，实切禀修。臣猥以凡微，曾无机略，唯奉公克己，效命为时，未展劳能，累惊尘忝，揣循增惧，委任益深。况封畿戈甲之馀，垅亩榛芜之後，疲羸未复，疮培未平，抚之则濡沫才通，挠之则沟湟甫及。而骤司六邑，务彼三农。暑耨寒耕，虽勤劬於人力；有秋望岁，殊仰俟於天时。但罄丹心，禺祈元，敢因本命之日，虔申醮谢之仪。所祈真圣鉴临，福祥臻萃，赦臣叨据之苦，奖臣肃奉之诚，使锋镝早宁，京坻有积，人无疵疠之苦，年祛水旱之虞，俾臣九祖超，三涂清宴。其或宿曜运行之厄，岁年刑克之灾，淫刑滥赏之非，故误杀伤之咎，并希昭，普锡蠲消，永誓归依，以酬真贶。不任。


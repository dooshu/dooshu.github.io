○求直言手诏

朕闻尧舜之君，自愚而益智；桀纣之主，独智以添愚。故异顺逆於忠言，则殊荣辱於帝道。朕登蹑宇宙，字育黔黎，恐大备之或亏，惧小瑕之有累，候忠良之献替，想英杰之谋猷。而谏鼓空悬，逆耳之言罕进；谤木徒设，悸心之论无闻。唯昔魏徵，每显余过，自其逝也。虽有莫彰，岂可独非於往时，而皆是於兹日。故亦庶僚苟顺，难触龙鳞者欤？所以虚己外求，披衷内省。言而不用，朕所甘心；用而不言，谁之责也？自斯已后，各悉乃诚。若有是非，直言无隐。


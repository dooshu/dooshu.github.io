○升汴州为东京诏

为国之规，在於敏政，建都之法，务要利民。历考前经，朗然通论。顾惟凉德，获启丕基，当数代战伐之馀，是兆庶伤残之後，车徒既广，帑廪咸虚，经年之免粟飞刍，继日而劳民动众，常烦漕运，不给供须。今汴州水陆要冲，山河形胜，乃万庚千箱之地，是四通八达之郊，爰自按巡，益观宜便，俾升都邑，以利兵民。汴州宜升为东京，置开封府，仍升开封府浚仪两县为赤县，馀升为畿县。应旧制开封府时所管属县，并可仍旧割属收管，亦升为畿县。其洛京改为西京，其雍京改为晋昌军。


○加司徒请停册礼状

臣伏见今月二十二日制书，制授臣司徒，仍令所司择日备礼册命者。臣窃位妨贤，允宜黜免，圣慈宽宥，擢授中台，惭惶，若临泉谷。伏以明庭授册，上路乘轩，岂可以冒之容，再尘清庙，不称之服，重列天衢，为众目之所嗤，致处士之横议，臣且自愧，况在周行。又以伐叛之时，所宜务简，炎蒸之候，不可劳人。伏见太和四年，裴度受司徒平章事，固辞册礼，竟获允从。既有近例，足得循守，伏望陛下察臣恳款，皆自至诚，册命之礼，特赐停罢。臣不任哀恳屏营之至。


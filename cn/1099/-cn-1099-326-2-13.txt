○與王鑑川計四事四要 【 封貢事要】

封貢議起、發言盈庭、類皆以媢嫉之心、而持其庸眾之見、本兵錯愕惶惑、莫展一籌、不得巳乃于文華殿面奏請旨行之、又將　成祖封和寧大平賢義三王□□、揀付本兵、然呶呶之喙雖巳暫息、而睊睊之讒伺釁而動、彼既不能為、而妬人之有為、必且幸其人之無功、而求中其說、此僕所以日夜兢兢不遑寧處者也、昨　旨乃僕所擬、其中葢有二意、一則欲公悉心經畫、務極穩妥。一則欲公教督諸臣。比常倍加防守。今就二意之中。所謂經畫者有四。互市初開。邊氓畏慮。不敢貿易。虜入不市。釁怨易生。今歲且宜官為處置使邊氓曙利則人必樂從一也鐵鍋乃虜所急者。頃部議禁不與市。將來必求索無巳。此事新鄭亦極論今聞廣鍋毀則不可復為兵。宜稍市之來歲責令如數更換二也虜使既不許入朝。須安置得所。鎮城之中。民物殷阜。易啟戎心。昔年豪宗獻城之事。可為殷鑒。頃者流議皆起于鎮城之人。虜使一入。人人惴恐。宜嚴加防範。以杜奸萌。倘邊堡可容。無令得入鎮城。三也。馬趙久為邊帥。趙雖喜事而近忠。可馴伏也。馬故多端。素與虜通。其部下多真虜。而又有內主。封貢之議。渠最不願。聞公近日以法繩之。頗不能堪。以其含憤蓄愁之私。而行其幸災樂禍之計。何所不至。雲中人情。公所素知。今既不能去。亦宜以計用之。毋令積恨生變。四也。其所當修備者亦有四要。城堡及時修併。邊境之險。漸次可復。一也募招沿邊之氓。開墾荒屯。充寔行伍。鍜礪戈矛。演習火器。訓練勇敢。嘗若敵來。二也。趙全等妻子黨與。尚在虜中。宜于互市之時。陰察賊情。知其主名。可招則招之。不可則擒之。庶逆黨可消。後患可弭。三也。擣巢趕馬。在邊士雖借以邀功冐賞。而虜中亦頗畏之。今既禁不出塞。所謂用兵利皆在下欵貢利皆在上則虜人寡畏。而邊士袖手。無所覬幸。他日渝盟之事。不在虜而在邊人矣。此宜預處以杜釁端者。四也。前四事不急圖之。則貢市之事不成。必流讒妬之口。後四要不預畫之。則貢市雖成無益。反增他日之憂。僕與公委心為國。休戚相關。故敢縷縷罄其愚悃。惟公採而行之、幸甚


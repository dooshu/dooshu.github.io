杨子善二首

【江上秋怀】

水国风高木叶霜，满舟山色入荒凉。

小孤残照收江左，大别寒烟锁汉阳。

新饭软炊菰米白，浊醪香泛菊花黄。

故乡千里空回首，云树茫茫鬓发苍。

【书怀】

舵楼空阔望京华，芦荻江枫岸岸花。

山色淡浓昏雾薄，水光浮没夕阳斜。

故乡鸿雁书千里，远浦牛羊屋数家。

边塞柳营多苜蓿，石田空忆旧桑麻。


汪藻


藻字彦章，铙州德兴人。生于元丰二年（1079）。崇宁五年（1106），登进士。高宗朝，累官中书舍人，兼直学士院，擢给事中，迁兵部侍郎，拜翰林学士。绍兴八年（1138），以显谟阁学士知徽州，徙宣州。以尝为蔡京、王黼客，夺职，居永州。二十四年（1154）卒，年七十六。有浮溪集。

点绛唇

新月娟娟，夜寒江静山衔斗。起来搔首，梅影横窗瘦。

好个霜天，闲却传杯手。君知否。乱鸦啼后。归兴浓于酒。

二

高柳蝉嘶，采菱歌断秋风起。晚云如髻。湖上山横翠。

帘卷西楼，过雨凉生袂。天如水。画楼十二。有个人同倚。

小重山

月下潮生红蓼汀。浅霞都敛尽，四山青。柳梢风急堕流萤。随波处，点点乱寒星。

别语寄丁宁。如今能间隔，几长亭。夜来秋气入银屏。梧桐雨，还恨不同听。

醉落魄

小舟帘隙。佳人半露梅妆额。绿云低映花如刻。恰似秋宵，一半银蟾白。

结儿梢朵香红扐。钿蝉隐隐摇金碧。春山秋水浑无迹。不露墙头，些子真消息。








○送房判官巡南海序

两河稽诛，为日久矣。固是迷悖，腥闻於天；法将污潴，罪尔无赦。是用调发，集于东郊，瞻上将于五道，兴王师之十万。千金之费，实资经度之中，别有盐府，既博之用，不勤於人。岂与夫汉武事边穷兵，蜀主以小谋大，而较其损益哉？则天下怙乱，不得不除，宇内称兵，不得不灭。总是任者，惟我国桢。兼御史中丞包公专其事，佐卫仓曹房公分其巡。公英姿秀发，相门流庆，以公忠为已任，以学行为身文，蹈和以全真，修睦以合义，长途逸翮，则未可涯。冬十月，桂林务要，番禺利往，轻楫既具，高帆欲张。煌煌元公，作镇南海，在公为外舅，在国为屏臣。潘杨佳姻，冰玉相映，式瞻之地，其谁不怀？桂管经略观察使范阳卢公，惜雨为别，怅江山暂闲，置酒高会，徵诗宠行。南天不寒，四气争暑；黄柑未摘。卢橘又花。请因众芳，以动佳兴，将我府公之厚意也。








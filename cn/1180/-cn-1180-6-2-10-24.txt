答蓟辽总督梁鸣泉计处市马


辱华翰，并别楮云云，俱悉。长昂事，前奉书未至，适蒙翰示，不知近已得要领否？

二酋作祟非一日，然其诸部仰给于我久矣，岂肯舍其厚利而从彼为逆乎？顷所以能惑之者，以彼近于宣府，杂在青酋部中，市马获厚利，颇为餍饱。必诳其众曰：“贡马一也，何为东西市价悬殊？我等今年且不贡，求加添赏赐。若不加赏，待土蛮、青酋纠众入犯，我等为之向导。纵是蓟镇绝了抚赏，我等自去宣府卖马，何赖于蓟耶？”犬羊愚计必出于此，以为朝廷畏之，当曲从其请耳。然彼诸部，久縻豢养，今虽暂为所劫，终亦不能背。

为公计者，当先之以文告，晓谕诸部，言：“为逆者独彼二人，汝等素受国恩，岂可一旦从彼作歹，自失厚利？今朝廷闻汝等不贡，将绝其抚赏，举兵加诛。”又行文宣府：“此后西虏入市，须一一盘诘，不许夹带土蛮及属夷人。若访有长昂、董忽力在彼，即便缚来。蓟镇连年筑台练兵，正无试处。辽东人马，不过十余万，犹能将土蛮杀得七残八败；况我蓟镇，雄兵有三十万，车骑连云，火器如山，土蛮入犯，却是送死。我先将土蛮杀败了，然后将汝等属夷头目尽行诛戮；追了敕书，尽行驱逐出塞，那时汝等悔之无及。”彼中闻此言，未有不惧者。然后计图二酋，或潜兵掩取，或重赏以购致之，无难也。若二酋能悔祸服罪，自致塞下，亦可待以不死，不必深治矣。

昨本兵覆奏，颇涉张皇，故拟旨从公等处置。此在公与戚帅密图之而已。






○唐故道门威仪元博大师贞素先生王君碑

原夫至道之先，邈哉希矣。书契以降，可得而云。黄帝尧舜澄其源，故垂衣恭已，在宥天下。伯阳仲尼道其用，故建言立德，宪章无穷。赤松羡门，神而明之，故轻举上宾。留侯商皓，变而通之，故解景灭迹。顺是而下，莫不由之。故有缙绅端委，利万物於庙堂之上。葛巾蕙带，全阴功於尘埃之外。隐显殊志，趋舍同归。其人有终，其魄不死。阆风元圃，群帝之密都。赤城华阳，仙圣之治所。光灵，若在左右。仁人君子，往往至焉，见之於贞素先生王君矣。君讳栖霞，字元隐，华宗继世，积德所锺。生於齐得泱泱之风，长於鲁习恂恂之教。七岁神童及第，十五博综经史。阙党童子，靡敢并行。东方诸侯，为之前席。而仙才灵气，禀於自然。尘缨世网，不可拘系。每名山独往，神契感通。奇怪恍惚，众莫能测。天丁卯岁，避乱南渡，至於寿春。感四海之分崩，想八公之遗迹。於是解巾名路，委质元门。问政先生聂君师道，见而奇之，授以法。是日有彩云皓鹤，翔舞久之。既而穷若士之遨游，得东乡之胜境。道无不在，善岂常师。又从威仪邓君起遐受大洞真法，元科秘旨，动以谘询。福地仙源，因而栖托。诛茅穿径，枕石漱流。身既隐而名愈彰，道既寂而节弥苦。桑田自改，桂树长留。烈祖孝高皇帝方在宾门，实来作镇。紫气表真人之应，青符好道之占。君鹤书被徵，褐衣来见。谈天人之际，讲道德之原。靡劳牧马之迷，自契顺风之问。因从敦请，来止建康。有元贞观者，陈宣帝为臧矜先生之所作也。殿堂岑寂，水木清华。游焉息焉，以遂其好。每竹宫望拜，玉牒秘词。叩寂求真，必君是赖。嘉祥灵应，世莫得闻。圣历中兴，恩礼殊重。加金印紫绶，号元博大师。烈祖尝从容谓君曰：“吾不贪四海之富，惟以苍生为念。”君对曰：“夫古之圣人，修其身而後及天下。天下待一人安而後安，今天子勤劳万几，忘寝与食，身且不能自治，岂能治苍生哉。”帝善其言，以百金为之寿。其识度谅直，又如此焉。今上嗣清净之基，尊元默之化。谘诹宾敬，有逾於前。而君茅岭夙心，老而弥笃。比年抗表，衣归旧山。优诏惜之，又加贞素先生之号。既而玉棺有命，紫素告期。葛洪见留，不成大药。少君舍去，先梦绣衣。保大壬子岁夏四月甲寅，隐化於元贞观，春秋六十有二。恩旨痛惜，赙钱二十万。道俗嗟慕，会葬数百人。

初君之处茅山也，即良常洞之前，相雷平山之下。披榛翦秽，面壑临流。除地为坛，表朝真之位。因邱设隧，卜安神之室。至是归葬，符夙愿焉。六月丙申，发自京师。溯淮而上，时畿内久旱，川涂可揭。是日大雨洪注，腾波却流。蓦长堤，逾重堰，飘然利涉，人不知劳。昔周王有栾水之朝，宣尼有泗水之应。校灵比德，其殆庶乎？君传法度人，数逾累百。有若元贞观主朱怀德，名先入室，道极严师。首座孙仲之，章表大德刘德光，参受经法，豫闻元秘。永怀在三之义，愿垂不朽之风。威仪王可德，首座陈希声，并仰高山，共刊贞石。铉也不佞，夙承教义。虽复仙凡异迹，静躁殊途，而诚心所感，素交斯在。徘徊祠宇，邈若山河。敬书岘首之悲，以伺辽城之叹。其词曰：

於铄子晋，上宾於天。亦有令孙，穷神体元。昔我来思，世称其贤。今我往矣，人谓之仙。至道希夷，孰知其然。华阳洞府，句曲风烟。林芳橘叶，地即芝田。披文相质，亿万斯年。


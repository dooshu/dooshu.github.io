144　魯修泮宫衞勸學　鄭子衿城闕之刺


春秋時，諸侯急攻戰而緩教化，其留意學校者，唯魯僖公能修泮宫，衞文公敬教勸學，它無聞焉。鄭有子衿「城闕」之刺，子産僅能不毁鄉校而已。

【元圻案】魯頌泮水序曰：「頌僖公能修泮宫也。」〇鄭風子衿序曰：「刺學校廢也。」〇其三章曰：「佻兮達兮，在城闕矣。」〇襄公三十一年左傳曰：「鄭人游于鄉校，以論執政。然明謂子産曰：『毁鄉校何如？』子産曰：『何爲？夫人朝夕退而游焉，以議執政之善否。其所惡者，吾則改之，是吾師也。若之何毁之？』」






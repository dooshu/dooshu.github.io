【登高望春诗】

登高眺京洛。街巷何纷纷。（玉台作纷漠漠。《诗纪》同。）回首望长安。城阙郁盘桓。日出照钿黛。风过动罗纨。齐重蹑朱履。赵女扬翠翰。春风摇杂树。葳蕤绿且丹。宝瑟玫瑰柱。金羁玳瑁鞍。淹留宿下蔡。置酒过上兰。（日出二句。《类聚》在此句下。）解眉还复敛。方知巧笑难。佳期空靡靡。含睇未成欢。嘉客不可见。因君寄长叹。（○玉台新咏五。《诗纪》七十三。又《类聚》二十八及广《文选》九引纷、桓、翰、丹、鞍、兰、纨七韵。）


○令张柬之母辞封爵诏

卿履谨尚逊，忌盈戒满，词志勤勤，请谢王位。然悬爵所以劝善，申至公也；裂土所以畴庸，非徇私也。故汉德之盛，异姓而王者八人；魏祚之隆，同功而邑者千户，今卿列爵之贵，未越於汉图；食邑之丰，才半於魏制。而遽形简牍，一何甚也。朕承三代之丕业，荷七庙之威灵，惟唐据承祧之尊，於周保元良之重。至於复予休命，配天大业，虽历数有归，亦讴歌所继。然狐鼠不掘，终贻城社之忧；顽凶未除，实负朝廷之惧。卿诚亮白日，忠励秋霜，怀直道以立身，固一心而徇国。自二凶构患，潜图不轨，恶迹初彰，衅萌始露，卿之大节，义在不亏。烈士之首，期於必碎。及难作宫禁，祸生肘腋，卿上衔天命，外发兵符，行正卯之戮，既於两观；磔蚩尤之尸，俄成四冢。曾不延晷，郁成大功。分壤锡珪，固其宜矣。行当勉以自爱，享此眉寿，乘几杖之荣，极乡园之乐，崇让小节，念勿为也。


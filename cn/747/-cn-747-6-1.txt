○颁示礼乐诏

先王之辨方正位，体国经野，象天地以制法，通神明以施化，乐由内作，礼自外成，可以安上治民，可以移风易俗，揖让而天下治者，其惟礼乐乎！固以同节同和，无声无体，非饰玉帛之容，岂崇钟鼓之奏。日往月来，朴散淳离，淫慝以兴，流湎忘本。鲁昭所习，惟在折旋；魏文所重，止於郑卫，秦氏纵暴，载籍咸亡，汉朝循缉，典章不备。时更战国，多所未遑，雅道沦丧，历兹永久。

朕恭承明命，嗣膺宝历，惧深驭朽，情切纳隍。凭宗庙之灵，资股肱之力，上下交泰，遐迩乂安。率土阽危，既拯之於涂炭；群生遂性，思纳之於轨物。兴言正本，夕惕在怀。盖知礼乐之情者能作，识礼乐之文者能述，作者之谓圣，述者之谓明。朕虽德谢前王，而情深好古。伤大道之既隐，惧斯文之将坠，故广命贤才，旁求遗逸，探六经之奥旨，采三代之英华。古典之废於今者，咸择善而修复；新声之乱於雅者，并随违而矫正。莫不本之人心，稽乎物理，正情性而节事宜，穷高深而归简易。用之邦国，彝伦以之攸叙；施之律度，金石於是克谐。今修撰既毕，可颁天下，俾富教之方，有符先圣；人伦之化，贻厥后昆。


请册立东宫疏


臣闻太子者，国之大本，君之储贰。自昔圣帝明王，莫不早建元良，豫定储位，所以尊宗庙，重社稷也。

臣昔侍藩邸，窃闻皇子聪明岐嶷，睿质夙成。我皇上茂膺天眷，笃生圣子，中外人心咸切仰戴。去岁皇上登极之初，礼官即疏请册立。伏奉圣谕：以皇子年尚幼，先赐名而后册立。臣有以见皇上慎重大礼之意。但人心属望已久，大计亦宜早定。

查得我祖宗故事，宣宗以宣德三年立英宗为皇太子，时年二岁；宪宗以成化十一年立孝宗为皇太子，时年六岁；孝宗以弘治五年立武宗为皇太子，时尚未周岁也。今皇子年已六岁，比之孝庙年适相符，较之英、武两朝，则已过其期矣。伏望皇上率由祖宗之旧章，深惟社稷之长计，以今首春吉旦，敕下礼官，早正储宫之位，以定国本，以慰群情。至于出阁请学，及一应朝贺等礼，稍俟数年，皇子睿体充实，然后举行，亦未为迟。臣愚昧，荷皇上恩遇，列在辅臣之末，事关宗社，不敢不尽其愚。伏惟圣慈，俯允实行，天下幸甚。

（奉御批：礼部本上，允行。）






○秋日与群公宴序

昔挂瓢隐舜，蹈箕山而不归；解组逃齐，泛沧波而长往。咸用潜心物外，摈影邱中，岂若似迹小山，陶心大隐？叶仲长之怡性，偶潘岳之栖闲。群公或道合忘筌，契金兰而贵旧；或情深倾盖，披玉叶以交新。准时玉女司秋，金乌返照。烟含碧┠，结虚影於鳞枝，风起青，动波文於翼态。庭榴剖实，擎丹彩以成珠；岸石澄澜，泛清漪而散锦，既而誓敦交道，俱忘白首之情；款尔连襟，共挹青田之酒。不有雅什，何以摅怀？共引文江，同开笔海云尔。


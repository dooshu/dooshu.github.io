答闽抚庞惺庵


辱华翰，领悉。大疏俱属所司一一议覆。

军饷既有剩余，如拟蠲负，以宽民力，然非前人任怨催并，则公庾安得赢余？旧逋安得蠲免？诸葛孔明云：“法行而后知恩。”正此之谓。今人不达于治理，动以姑息疏纵为德，及罹于辟，然后从而罪之。是罔民也。仆秉政之初，人亦有以为严急少恩者。然今数年之间，吏斤斤奉法循职，庶务修举，贤者得以效其功能，不肖者亦免于罪戾，不蹈刑辟。其所成就者几何？安全者几何？故曰：“小仁，大仁之贼也。”子产铸刑书，制田里，政尚威猛，而孔子称之曰：“惠人也。”然则圣贤之意断可识矣。以公之高明深识治体者，敢质此请教。

钱法原以是民，非为兴利，然足国之道，亦不外此。盖世间银少铜多，公私之费皆取足于银，故常患不足。今化铜为宝则民用益饶，民用既饶则上供易办，故足民亦所以足国也。闽中钱法通利，此地方阜安之兆，可喜！幸公因其势而导之。






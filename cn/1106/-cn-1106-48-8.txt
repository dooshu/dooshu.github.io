○重祭柳员外文

（刘禹锡）

呜呼，自君之没，行已八月。每一念至，忽忽犹疑。今以丧来，使我临哭。安知世上，真有此事？既不可赎，翻哀独生。呜呼！出人之才，竟无施为。炯炯之气，戢于一木。形与人等，今既如斯。识与人殊，今复何托？生有高名，没为众悲。异服同志，异音同叹。唯我之哭，非吊非伤。来与君言，不言成哭。千哀万恨，寄以一声。惟识真者，乃相知耳。庶几倘闻，君倘闻乎？呜呼痛哉！君有遗美，其事多梗。桂林旧府，感激主持。俾君内弟，得以义胜。平昔所念，今则无违。旅魂克归，崔生实主。幼稚在侧，故人抚之。敦诗、退之，各展其分。（崔群，字敦诗。韩愈，字退之。）安平来，礼成而归。其它赴告，咸复于素。一以诚告，君倘闻乎？呜呼痛哉！君为已矣，余为苟生。何以言别，长号数声。冀乎异日，展我哀诚。呜呼痛哉！尚飨。


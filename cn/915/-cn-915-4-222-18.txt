◇上顺帝封事

臣窃见京师为害兼所及，民多病死，死有灭户。人人恐惧，朝廷ㄡ心，以为至忧。臣官在于考变禳灾，思任防救，未知所由，夙夜征营。臣闻国之大事在祀，祀莫大于郊天奉祖。方今道路流言，剑曰「孝安皇帝南巡路崩，从驾左右行慝之臣，欲征诸国王子，故不发丧，衣车还宫，伪遣大臣，并祷请」命臣处外治，不知其审，然尊灵见罔，岂能无怨？且凡夫私小有不蠲，犹为谴谪，况以大秽，用礼郊庙？孔子曰：「曾谓泰山不如林放乎！」天地明察，降祸见灾，乃其理也。又间者，有司正以冬至之后，奏开恭陵神道。陛下至孝，不忍距逆，或发冢移尸。《月令》：「仲冬，土事无作，慎无发盖，及起大众，以固而闭。地气上泄，是谓发天地之房，诸蛰则死，民必疾疫，又随以丧。」厉气未息，恐其殆此二事，欲使知过改悔。《五行传》曰：「六作见，若时共御，帝用不差，神则不怒，万福乃降，用章于下。」臣愚以为可使公卿处议，所以陈术改过，取媚神，自求多福也。（《续汉·五行志五》注补）


与恩地旧交



刘虚白与太平裴公早同砚席。及公主文，虚白犹是举子。试杂文日，帘前献一绝句曰：「二十年前此夜中，一般灯烛一般风。不知岁月能多少，犹著麻衣待至公！」



孟棨年长于小魏公。放榜日，棨出行曲谢。沆泣曰：「先辈，吾师也。」沆泣，棨亦泣。棨出入场籍三十余年。



长孙籍与张公旧交。公兄呼籍。公尝讽其改图。籍曰：「朝闻道，夕死可矣！」




胡无人





按《乐府诗集》：王僧虔《技录》，相和歌瑟调三十八曲中有《胡无人行》。



严风吹霜海草凋，[一]筋干精坚胡马骄。[二]汉家战士三十万，[三]将军兼领霍嫖姚。[四]流星白羽腰间插，[五]剑花秋莲光出匣。天兵照雪下玉关，[六]虏箭如沙射金甲。云龙风虎尽交回，[七]太白入月敌可摧。[八]敌可摧，旄头灭，[九]履胡之肠涉胡血。[十]悬胡青天上，埋胡紫塞旁。[十一]胡无人，汉道昌。

[一]《初学记》：“梁元帝《纂耍》曰：冬风曰严风。”



[二]《周礼》：凡为弓，冬析干而春液角，夏治筋，秋合三材。《韵会》：“骄，马壮貌。”



[三]《汉书》：武帝元光二年，遣五将军三十万众，伏马邑下，欲袭单于，单于觉之而去。



[四]《汉书》：霍去病善骑射，再从大将军。大将军受诏予壮士为票姚校尉，与轻勇骑八百，直弃大将军数百里赴利，斩捕首虏过当。服虔注：“票姚，音飘摇。”颜师古曰：“票，音频妙反。姚，音羊召反。票姚，劲疾之貌也。”荀悦《汉纪》作票鹞字。去病后为票骑将军，尚取票姚之字耳。今读者音飘摇，则不当其义也。按唐人诗中用嫖姚字者，多从服音，不从颜说，即杜工部亦然，不独太白是诗矣。



[五]《上林赋》：“弯繁弱，满白羽。”文颖注：“以白羽羽箭，故言白羽也。”



[六]扬雄《长杨赋》：“天兵四临。”李善注：“天兵，言兵威之盛如天也。”《汉书·地理志》：敦煌郡龙勒县有玉门关。《史记正义》：《括地志》曰：玉门关在沙州寿昌县西北一百十八里。《元和郡县志》：玉门关在瓜州晋昌县东二十里。《一统志》：玉门关在陕西故瓜州西北十八里。汉霍去病破走月支，开玉门关，班超在西域上书，愿生入玉门关，即此。



[七]云龙风虎，皆阵名。《李卫公问对》：太宗曰：“天地风云龙虎鸟蛇，斯八阵何义也?”靖曰：“古人秘藏此法，故诡说八名，于八阵本一也。”旧注引《周易》“云从龙，风从虎”之文，恐于诗义未当。



[八]《后汉书》：永平十五年十一月乙丑，太白入月中，为大将戮。《晋书》：凡五星入月岁，其野有逐相。太白，将戮。元帝太兴三年十二月己未，太白入月，在斗。成帝咸康元年二月乙未，太白入月。六年二月乙未，太白入月。其占又皆另有所主，俱未尝为摧敌之兆。太白斯语，其别有所据欤?



[九]《汉书》：“昴曰旄头，胡星也。”



[十]《淮南子》：“白刃合，流矢接，涉血履肠，舆死扶伤。”



[十一]《古今注》：“秦筑长城，土色皆紫，汉塞亦然，故称紫塞焉。”



陛下之寿三千霜，但歌大风云飞扬，安用勐士兮守四方。[一]

[一]汉高祖歌诗：“大风起兮云飞扬，威加海内兮归故乡，安得勐士兮守四方?”苏子由讥此诗末三句为不达理。萧士赟曰：诗至“汉道昌”，一篇之意已足。一本云无此三句者是也，使苏子由见之，必不肯轻致不识理之诮矣。东坡云：今《太白集》有“悲来乎”、“笑已乎”、赠怀素草书数诗，决非太白之作，盖唐末五代间齐己辈诗也。仆亦曰：此诗末后三句，安知非此辈所增乎?致使太白贻讥于数百载之后，惜哉!今遂删去，后人具正法眼藏者，必蒙赏音。后人录此诗者，悉删去后三句，盖多从萧本也。琦按：《酉阳杂俎》云：禄山反，太白制《胡无人》，言“太白入月敌可摧”，及禄山死，太白蚀月。萧氏注从之，谓此诗必作于上元间，据太史之占而言。今考《唐书·天文志》，初未尝有太白入月之事，而萧妄引上元元年、三年月掩昴之文以当之，误矣。玩“天兵照雪下玉关”之句，当是开元、天宝之间为征讨四夷而作，庶几近是。






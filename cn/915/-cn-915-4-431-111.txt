◇鲁相史晨奏祀孔子庙碑（建宁二年三月）

建宁二年三月癸卯朔七日己酉，鲁相臣晨、长史臣谦顿首死罪上尚书。臣晨顿首顿首，死罪死罪。臣蒙厚恩，受任符守，得在奎娄，周孔旧，不能阐弘德政，恢崇壹变，夙夜忧怖，累息屏营，臣晨顿首，顿首死罪。死罪臣以建宁元年到官，行秋飨，饮酒畔宫毕，复礼孔子宅，拜谒神圣，仰瞻榱桷，俯视几筵，灵所冯依，肃肃犹存，而无公出酒脯之祠。臣即自以奉钱，修上案食具，以叙小节，不敢空谒。臣伏念孔子乾坤所挺，西狩获麟，为汉制作，故《孝经神契》曰：「玄丘制帝卯行」。又《尚书考灵》曰：「丘生仓际触，期稽度为赤制」。故作《春秋》以明文命，缀纪撰书，修定礼义。臣以为素王稽古，德亚皇代，虽有褒成居世享之封，四时来祭毕即归国。臣伏见临辟雍日，祠孔子以大牢，长吏备爵，所以尊先师重教化也。夫封土为社，立稷而祀，皆为百姓兴利除害，以祈丰穰，《月令》祀百辟卿士有益于民，矧乃孔子，玄德焕炳，光于上下。而本国旧居复礼之日，阙而不祀，诚朝廷圣恩所宜特加。臣寝息耿耿，情所思惟。臣辄依社稷出王家谷，春秋行礼，以共祀，馀□赐先生执事。臣晨顿首顿首，死罪死罪。臣尽力思惟庶政，报称为效，增异辄上。臣晨诚惶诚□，顿首顿首，死罪死罪上尚书。时副言大傅、大尉、司徒、司空、大司农府治所部从事。昔在仲尼，汁光之精，大帝所挺，颜母毓灵。承敝遭衰，黑不代仓，□流应聘，叹凤不臻。自卫反鲁，养徒三千。获麟趣作，端门见徵。血书著纪，黄玉响应。主为汉制，道审可行，乃作《春秋》，复演《孝经》，删定六艺，象与天谈，钩河レ雒，却揆未然。魏魏荡荡，与乾比崇。（《隶释》一）


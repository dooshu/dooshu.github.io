◇伤心赋（并序）

余五福无征，三灵有谴，至于继体，多从夭折。二男一女，并得胜衣，金陵丧乱，相守亡殁。羁旅关河，倏然白首，苗而不秀，频有所悲。一女成人，一外孙孩稚，奄然玄壤，何痛如之。既伤即事，追悼前亡，唯觉伤心，遂以《伤心》为赋。

若夫入室生光，非复企及，夹河为郡，前途逾远。婕妤有自伤之赋，杨雄有哀祭之文，王正长有北郭之悲，谢安石有东山之恨，岂期然矣。至若曹子建、王仲宣、傅长虞、应德连刘滔之母，任延之亲，书翰伤切，文词哀痛，千悲万恨，何可胜言？龙门之桐，其枝忆折；卷ご之草，其心实伤。呜呼哀哉。赋曰：

悲哉秋气，摇落变衰。魂兮远矣，何去何依。望思无望，归来不归。未达东门之意，空惧西河之讥。在昔金陵，天下丧乱，五室板荡，生民涂炭。兄弟则五郡分张，父子则三州离散。地鼎沸于袁曹，人豺狼于楚汉。或有拥树罹灾，藏衣遭难，未设桑弧，先空柘馆。人惟一丘，亭遂千秋，边韶永恨，孙楚长愁。张壮武之心疾，羊南城之泪流。痛斯继体，寻兹世载。天道斯慈，人伦此爱。膝下龙摧，掌中珠碎。芝在室而先枯，兰生庭而蚤刈。命之修短，哀哉已满。鹤声孤绝，猿吟肠断。嬴博之间，路似新安。藤缄彗椟，卉掩虞棺。不封不树，惟棘惟栾。天惨惨而无色，云苍苍而正寒。

况乃流寓秦川，飘播迁，从宦非宦，归田不田。对玉关而羁旅，坐长河而暮年。已触目于万恨，更伤心于九泉。至如三虎二龙，三珠两凤，并有山泽之灵，各入熊罢之梦。望陇首而不归，出都门而长送，对宝碗而痛心，抚《玄经》而流恸。石华空服，犀角虚。风无少女，草不宜男。乌毛徒覆，兽乳空含。《震》为长男之宫，《巽》为长女之位。在我生年，先凋此地。人生几何，百忧俱至。二王奉佛，二郗奉道。必至有期，何能相保？凄其零露，疯焉秋草。去矣黎民，哀哉仲仁。冀羊祜之前识，期张衡之后身。一朝风烛，万古埃尘。丘陵兮何忍，能留兮几人。（《艺文类聚》三十四，《文苑英华》一百二十九）


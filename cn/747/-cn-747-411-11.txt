○授蒋涣工部侍郎制

门下：夫任贤之急，在适於事要，当其才难，岂限阶序？况中台政本，司举旧章，六卿贰职，为今盛选。银青光禄大夫守右散骑常侍上柱国汝南县开国公蒋涣，忠信孝友，周而不器，得元和之纯，能以礼节；有至静之妙，岂因物迁。溢声华於文藻，润理体於经术，中外之秩，备更要重，不失其正，行之有恒。自分貂蝉之列，喻公卿之旨，入告嘉猷，直而不讦，常执德於冲约，亦忘情於进趋。勤职已久，所宜懋能，百工唯时，命汝典制。可行尚书工部侍郎，散官勋封如故。主者施行。


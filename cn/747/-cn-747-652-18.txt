○对蕃客求鱼判

蕃官（一作客）至鸿胪寺，不供鱼，客怒。辞云：獭未祭。朝议：失随时之义。

沙漠实来，供宜必备。泽梁有禁，杀则以时。信能及於鲲鲵，化方行於蛮貊。彼卿之属，得礼之中。虽谕以象胥，或闻弹铗，而徵诸獭祭，未可振缗，既怀及物之虞，遂阻烹鲜之请。辞不失旧，事必有初，是曰国之典常，焉用随时之义。且驹支昧礼，信未习於华风；里革当朝，返有迷於夏滥。矜其异俗，责在有知，合恕过求，姑惩轻议。


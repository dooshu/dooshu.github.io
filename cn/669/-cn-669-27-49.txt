49　魏武好法術天下貴刑名　魏文慕通達天下賤守節　放曠之風魏文實倡之　東都之季彧附曹群忘漢　名節苦節曠蕩衍變之因


晉傅玄武帝泰始元年上疏曰：「魏武好法術，而天下貴刑名；魏文慕通達，而天下賤守節。」見晉書本傳。然則放曠之風，魏文實倡之。程子謂東漢之士，知名節而不知節之以禮，遂至苦節。蓋指黨錮諸人也。苦節既極，故魏、晉之士變而爲曠蕩。愚謂東都之季，彧附曹，群忘漢〔一〕，荃蕙化爲茅矣，苦節之士安在哉？傅玄之言得之。

【何云】彧以争九錫建國自殺，豈可擠之附曹之列？南宋人有持論太峻而反使亂臣賊子法無可加者，此類是也。然其病皆生於讀書不詳考本末。

【閻按】竊以鍾皓之孫繇亦然。

【元圻案】程氏遺書十八：劉元承記伊川語曰：「秦以暴虐焚詩、書而亡，漢興鑑其弊，必尚寬德，崇經術之士，故儒者多，宗經師古、識義理者衆，故王莽之亂，多守節之士。世祖繼起，不得不褒尚名節，故東漢之士多名節。知名節而不知節之以禮，遂至於苦節。苦節既極，故魏、晉之士變而爲曠蕩，尚虚無而無禮法。禮法既亡，與夷狄無異，故五胡亂華。夷狄之亂已甚，必有英雄出而平之，故隋、唐混一天下。唐有天下，如貞觀、開元間，雖號治平，然三綱不正，無君臣父子夫婦，其原始於太宗也。君不君，臣不臣，故藩鎮不賓，權臣跋扈，陵夷有五代之亂。」注云：「因問『十世可知』，遂推此數端。」〇唐柳冕與權德輿書曰：「後漢尚章句，師其傳習，故其人守名節。」〇義門謂厚齋持論太峻，非也。案：三國志荀彧傳注：「世之論者多譏彧協規魏氏，以傾漢祚；君臣易位，實彧之由。雖晚節立異，無救運移；功既違義，識亦疚焉。」是劉宋以前已有此論。彧之初見魏武也，魏武大悦曰：「吾之子房。」是魏武固以漢高自居，而彧之説魏武亦曰：「昔高祖保關中，光武據河内，皆深固根本以制天下。兖州亦將軍之關中、河内也。」又曰：「今與公争天下者，唯袁紹耳。」此豈純于爲漢者！即其勸操奉迎獻帝，不過曰「因此時，奉主上以從民望」耳。管仲有尊周室之功，其實亦挾天子以令諸侯，假大義以强齊國。彧蓋欲爲管仲者也，惜所事非桓公耳。及代漢之勢已成，始阻九錫之議，以爲君子愛人以德，譬猶教猱升木，爲虎添翼，而後制之，豈可及哉！彧能擇人而事，委身昭烈，協心孔明，則漢室可興，不負「王佐才」之目矣。

〔一〕「忘」，原作「亡」，據元刊本、清嘉慶本改。






【谢朱推官启】

某启。伏念某出自寒乡，本非茂器。束发州里，绝无一日之评；飘缨王畿，窃阶群俊之后。加以识非远到，才不及中。惟至治之方隆，顾上官之并恪。苹、蘩之不失职，咸尽其能；庖、祝之各有司，悉共尔位。岂伊下列，遂敢奸官？因忿躁之使然，奋狂愚而不顾。恶讦为直，仲尼之所深讥；尽言招人，武子之犹不免。在于庸妄，宜抵谴诃。尚赖至仁，特加宽议，投之遐僻，使自省思，犹寸禄以事亲，守一同而庇邑。有民与社，足为政以效勤；退食自公，敢忘心于补过？是惟天幸，徒自睹颜。

伏遇某官，式佐郡符，屈临宾席。ピ赫天下，方想于风猷；从容幕中，暂为于府望。是惟孱昧，得庇光华。然而从事有便宜之权，县吏本徒劳之迹。负弩而随伍伯，当备前驱；折腰以揖上官，敢羞敛板？况兹殿懦，素本孤危，犯忌于时，窜身无所。弃刍道上，过者践之；摇尾阱中，人谁怜尔？岂谓某官哀其戆朴，赐以存怜，削去常仪，自敦高谊。猥因介使，先辱长缄，过形溢美之辞，曲尽至勤之意。片言之辱，荣于尼父之褒；一顾所临，增其大吕之律。徒益谦之盛美，岂宜鄙陋之敢当？岁律已残，寒威方肃，更祈珍摄，以副倾依。


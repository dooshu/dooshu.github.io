○授薛昌族王府长史等制

敕：建邦之王府，置长史司马，以纪掾属之秩序，而稽其职业也。前宁州刺史薛昌族、前泌州刺史乌重儒等，皆勋伐之子孙，并良能之牧守。朕河山在念，肯忘奖劳，藩邸求才，实思高选。昔阮孚以啸咏自乐，庞秀有忠烈可佳，更任王宫，咸称国器。今之荣授，其在兹乎！伫移汝理郡之方，以助子维城之固。昌族可行绛王府长史，重儒可守冀王府司马，散官勋如故。


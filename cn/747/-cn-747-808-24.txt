○将儒

儒以将道，肥其内也。武以将威，肃其外也。未有内自瘠而外能劝者焉。嗟乎！古之用儒，其所寄诚重矣。儒之将道，必欲张共治也。独将之不足侈其道，故分已之任以寄於人。亦犹资众力以夷大路，绰绰然其甚辟也。如有用於时者，天下不几於治哉？嗟乎！後之为儒，其力寝羸矣。简固以自持，窘默而多一。知所以任之於己，不知所以任之於人而责之。故虽用於时，道亦削然，不喻将儒之权耳。且古之言兵，必本之仁义。反是则一决之勇，未足为武。一智之谋，足以夺其机，矧兼吾道以制於未萌哉？嗟乎！道之不可振也久矣。儒失其柄，武玩其威，吾道益孤。势果易凌於物，削之又削，以至於庸妄，於武可也。必将反是，请先将儒。


◇奏议燕王不称臣（景元元年十一月）

礼莫崇于尊祖，制莫大于正典。陛下稽德期运，抚临万国，绍太宗之重，隆三祖之基。伏惟燕王体尊戚属，正位藩服，躬秉虔肃，率蹈恭德以先万国。其于正典，阐济大顺，所不得制。圣朝诚宜崇以非常之制，奉以不臣之礼。臣等平议以为燕王章表，可听如旧式。中诏所施，或存好问，准之义类，则「宴觌之族」也，可少顺圣敬，加崇仪称，示不敢斥，宜曰「皇帝敬问大王侍御」。至于制书，国之正典，朝廷所以辨章公制，宣昭轨仪于天下者也。宜循法，故曰「制诏燕王」。凡诏命、制书、奏事、上书诸称燕王者，可皆上平。（案，此当有误，《通典》作「皆云上」字，亦当疑。）其非宗庙助祭之事，皆不得称王名，奏事、上书、文书及吏民皆不称触王讳，以彰殊礼，加于群后。上遵正典尊祖之制，俯顺圣敬之心。二者不愆，礼实宜之，可普告施行。（《魏志·陈留王纪》。有司等议奏。又见《通典》六十七）


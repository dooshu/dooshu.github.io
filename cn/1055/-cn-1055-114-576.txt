【唐湖州石记】

右《湖州石记》，文字残缺，其存者仅可识读，考其所记，不可详也。惟其笔画奇伟，非颜鲁公不能书也。公忠义之节，明若日月，而坚若金石，自可以光后世，传无穷，不待其书然后不朽。然公所至必有遗迹，故今处处有之。唐人笔迹见于今者，惟公为最多。视其巨书深刻，或托于山崖，其用意未尝不为无穷计也，盖亦有趣好所乐尔。其在湖州所书为世所传者，惟《干禄字》、《放生池碑》尚多见于人家，而《干禄字书》乃杨汉公摹本，其真本以讹缺遂不复传，独余《集录》有之。惟好古之士，知前人用意之深，则其堙沉摩灭之余，尤为可惜者也。治平元年正月二十日书。


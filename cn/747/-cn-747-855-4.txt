○请罢明经科奏

明君侧席，虽切旁求，贡士观光，岂宜滥进。窃窥前代，未设诸科。始以明经，俾升高第。自有九经五经之後，及三礼三传已来，孝廉之科，遂因循而不废。缙绅之士，亦缄默而无言。以致相承，未能改作。每岁明经，少至五百已上，多及一千有馀。举人如是繁多，试官岂能精当。况此等多不究义，唯攻帖书。文理既不甚通，名第岂可妄与。且当年登科者不少，相次赴选者甚多。州县之间，必无贡阙。辇毂之下，须有稽留。怨嗟自此而兴，谤ゥ因兹而起。但令广场大启，诸科并有。明经者悉包於九经五经之中，无出於三礼三传之内。若无厘革，恐未便宜。其明经一科，伏请停废。


◎骗贼巧还

家大人扈跸沈阳，与无锡顾晴芬侍郎（皋）帐幄相接。公余时得晤谈，侍郎述其乡数年前一故事，云：有华姓者，挟三百金将买货淮海间。舟过丹阳，见岸上负重囊一客呼搭船甚急。华怜之，令停船相待。舵工摇手曰："此地匪人最多，免累为幸。"华固欲相待，舵工不得已，迎客宿于后舱。将抵丹徒，客负囊出曰："余为访戚来，今已近戚家，可以行矣。"谢华去。顷之，华开箱取衣，则箱中三百金尽变瓦石，知为客偷换，懊恨无已。俄而天雨且寒，风又逆，舟不得进。华私念金已被罚，无买货赀，不如归家摒挡再作计。乃呼篙工返棹，许其直，仍如到淮之数。舟人从之，顺风张帆而归。过奔牛镇，又见有人冒雨负行李淋漓立，招呼搭船。舵工视之，即窃银客也，急伏舱内而令水手迎之。其人本不料此船仍回，天晚雨甚，急不及待，持行李先付水手，身跃入舱，见华在焉，大骇狂奔登岸，失足落水，众以篙筑之，遂沉。华发其行囊，原银三百宛然尚存，外有珍珠百十粒，价可数千金，而华从此富矣。


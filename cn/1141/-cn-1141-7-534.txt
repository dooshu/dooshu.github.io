昭江黄牛滩得黄抑公同年书

抑公拜广西太平守，地邻交阯，居无廨，出无舆，寄食军中，若逋客然。施子闻而悲之。
黄牛滩前风色恶，怪石崚嶒森剑锷。
平头致我尺一书，十年枯泪千行落。
天南瘴疠多故人，屈指黄生最苦辛。
一官三载无处所，寄食羁縻似逐臣。
瓠阳衽席连交阯，日夕豺狼砺其齿。
甑尘不敢留僮仆，路断无由诀妻子。
平生卓荦黄大夫，跼蹐甘为辕下驹，低头侧足幕中趋。
悔不早读黄石书，安知虎头燕颔非吾徒。



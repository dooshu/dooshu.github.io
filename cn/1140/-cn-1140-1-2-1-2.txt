重修临江府志序

施子有述职之役临江府志属草甫定请为序予谢曰志盖非予作也夫为政在力行不贵多言苟得树尺寸泽被一方即椎钝少文何病焉恶在其以文章饰吏治也然史乘图志之书所以纪事而载道也故文献不可以无徵也顺治辛丑秋予分守湖西徵临江府志自隆庆以来阙焉时岁饥民劳与郡邑诸大夫合志休息数年民稍寜处既新学舍缮城郭百废粗理始议修郡志请於巡抚中丞董公报可会予驱车入贺道病辄心掉簿领之外不暇治他书然窃谓　国家肇兴混一车书天下郡国志所在修辑临江故文献地自宋刘孔诸君子以还名臣硕儒相望简牒比者阙载籍将百年其吏於兹生於斯者岂繄乏人而父老不能举其名碑碣不足详其绩上之良法美政下及贞士节媛寖就湮灭不可胜数是用滋惧夫废前人之盛美遏潜德之幽光略因革损益之制度无所徵述皆後起者之责也用是咨於郡大夫王君遍告邑长及荐绅博士弟子网罗编次岁余始草具其事又属友人高子阮怀为任笔削先是隆庆志成於太守管君大勲从事者则郡人比部刘君松也其笔简严多轶漏兹因其义例而摭捃加详文词略备远无徵及见在者概不立传以阙疑远嫌也至於赋役综核则专属之清江令屈君余病未周覧聊藉手告成事焉志盖非予作也古者三年报政取民间风俗以观政治得失予监司兹土六年矣月吉读法申命再四间与贤士大夫讲学考业以磨切俊良虽劳不敢辍而风俗之移易何如哉顷岁复水旱寒燠违时民惴惴供亿不给予又以奉裁去拊其疾苦予以喣育是专赖乎司牧之君子书之以志吾憾也康熙丁未仲秋月朔日记


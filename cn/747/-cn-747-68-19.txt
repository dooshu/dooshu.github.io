○赐高承简敕

敕砂简：卿家传韬略，门袭麾幢，累受藩邦，皆著劳绩。黎元安集，师旅和宁，忠效章明，声猷畅洽。顷得守义奏云：官吏将校，耆老缁黄，同请立碑，纪卿德政。非公方达於事任，惠化感於人心，岂能致其恳诚？固求篆刻，眷言嘉叹，寤寐在怀。昨遣翰林侍讲学士崔郾撰述，翰林待诏徐幼文书。德以庇人，政能利物，观其辞理，亦颇周详。将垂不朽之名，用播一时之美，无惭岗首，何愧色丝。其碑本故今赐往，想宜知悉。春暄，卿比平安好。遣书，指不多及。


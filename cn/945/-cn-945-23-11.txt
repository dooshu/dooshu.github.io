陈乞奏状【不曾上】

右臣窃以穹旻覆物所贵於聼卑臣子事君固许其无隐敢倾肺腑上黩冕旒伏念臣本出单平素非茂族先皇怜其好学寘在清华陛下采以虚名骤加甄擢预谏诤七人之列掌丝纶五色之言身纡三品之服章日奉九重之朝谒实为儒之健羡诚受恩之寖深敢不策励疲驽服勤官次终亏称职之誉空累知臣之明每循省以若惊在报効而无所岂合更倾私恳上凂公朝盖以臣世异膏粱迹本覊旅负郭素无於别业北堂方侍於慈顔自委质効官代耕得禄朞功相聚莫匪至亲衣食所资悉皆仰给虽职司之甚重在俸入以极微至於吉凶庆吊之资仆马薪刍之费凡百用度皆出其中谅饘鬻糊口之不充岂甘旨养亲之能及早者以迫於旅火曾扣帝阍述屡空之可忧冀倒悬之或解而羲轮晃朗未照於覆盆河鲋焦熬愈悲於涸辙盖念处掖垣清切之地受帝王特逹之知出入於金门玉堂陟降於赤墀文陛苟尺帛寸粟稍有资储夕膳晨羞不亏奉养且无求於丰泰况粗守於亷隅又岂愿以区区之诚上烦君父籍籍之口腾诮搢绅既挤壑之是虞亦触鳞而无避伏望皇帝陛下道存恻隐仁极表微悯其聚族於京师只请本官之俸料或馆阁之内俾兼着撰之职司或甸服之间特授藩方之忧寄庶稍沾於加给聊有救於固穷其於燕谷回春西江激水顿苏暖律骤跃洪澜并出殊私非敢有望


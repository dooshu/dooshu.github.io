○與楊虞坡太宰論設官 【 添設行邊屯鹽大臣】

弟憂中、竊憶及古今天下事、代不相謀、而各有踵襲以為相沿者、例也、若我朝之差官勘事、其相沿之例乎、然初無是事而有之。原設官不足以辦。特一差官重其事。取其能辦。事完而回。何不可也。至於常事。有專官矣。惡其不辦而又差官。則似贅疣。恐足害治。夫有專官而不辦則當責專官。何至又差官以滋多事也。且國初止有三司。初無撫按也。公所言真萬世之計也地方有事動請添設以為異日委卸之地真不忠之大者是後設廵按矣。地方有盜賊凶荒。乃又差都御史廵撫。猶事完即回也、又後差者遂留地方。以至於各省沿邊。盡皆有之。既又患其不一也。設總督以要之。則亦無復餘欠矣。今聞沿邊復添行邊侍郎。各省復添屯鹽都御史。夫行邊侍郎。與總督何異。兩雄並處。勢何能容。官軍兩望於何取信。如行邊者。有所建白。總督奉行。則其屬也。異見相持。豈不敗乃公事哉。况行邊必以師從。見今客兵糧缺。何以堪此繁費也。又屯鹽之不舉。受病有處。不在無重臣。今設重臣。則廵鹽管屯權輕而重臣又兼數省遠相稟白動經幾月豈不悞事且此官前屢設不效矣。今又再設。愚以為必徒掣肘。無益於事。未審我兄以為何如。


○对升高判

解式与长年行因升高不从所视遂杖之式诉州断斗论省科失入。

长者与行，登高各视。古之用典，决事原心，越则谓，逞而生害。是夫鞠稚，从陟邱陵，已实处卑，执奚有黩。拾足于後，固合益恭；肆目以游，无乃长傲。远有所望，问而莫知。使曳练吴门，宣尼尚惑；彻蕃晋壁，楚子徒观。苟由礼以防非，则记过而及杖。况尊能制幼，刑期就均。所罚则可，岂宜有诉？嗟州议之非当，招省司之是诘。


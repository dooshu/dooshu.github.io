◎藉人雪仇

泗州某生薄游粤之琼州府，寓僧舍中，先有一客在焉。询知为江西刘某，与新太守有旧，因新太守未至，暂寓以俟。偶题诗壁上，牢骚惋恻。泗州生颇有怜才之意，邀之小酌，相见恨晚。因与晨夕晤对，唱和甚欢。未几，新太守已下车，促刘往谒，踟蹰不去。疑其衣敝履穿羞颜干谒，即假衣冠仆从，怂恿其行。至午后，去而复返。诘其故，惨然曰："旬日来，深感知遇之厚，屡欲诚告，恐骇听闻，而事难克济，尚须鼎力成全，不敢不陈心腹。余之访太守，实欲雪仇耳。太守前因诖误亏帑，余为之借贷弥缝，复整产为之捐，复既得官零陵令。余往理索，则顿遭白眼，不但不承前欠，且以恶言相逐，使我进退无路，瘠死他乡。数年来屡欲得而甘心，奈渠出则吏胥为之排护，入则门丞户尉为之呵禁，君若肯伪作抽丰客，试往一拜，余当藏身扇匣中，但得进宅门即无阻矣。"泗州生大为不平，既而惊曰："然则君其鬼矣。"刘曰："然。"试于灯前月下验之，时已薄暮，即秉烛相照，果无影。泗州生大惧，枯坐神丧，默无一言。刘慰之曰："勿怖。日来蒙惠垂青，孤魂藉以不馁，顷复求仗鼎力，岂敢祟君？"良久，稍神定，许以所求。明日，如其语进谒，片刻即出。次日，忽喧传太守暴疾终矣。泗州生恐泄前事构祸，亟他去，而刘亦不知所之。


塞上曲





大汉无中策，匈奴犯渭桥。[一]

五原秋草绿，[二]胡马一何骄。

命将征西极。横行阴山侧。[三]

燕支落汉家，妇女无花色。[四]

转战渡黄河，休兵乐事多，

萧条清万里，[五]瀚海寂无波。[六]

[一]《汉书》：匈奴为害，所从来久矣。周、秦、汉征之，未有得上策者也。周得中策，汉得下策，秦无策焉。当周宣王时，猃狁内侵，至于泾阳，命将征之，尽境而还。其视戎翟之侵，譬犹蚊虻之螫，驱之而已，故天下称明，是为中策。汉武帝选将练兵，约赍轻粮，深入远戍，虽有克获之功，胡辄报之。兵连祸结三十余年，中国疲耗，匈奴亦创艾，而天下称武，是为下策。秦始皇不忍小耻而轻民力。筑长城之固，延袤万里，转输之行，起于负海，疆境既完，中国内竭，以丧社稷，是为无策。《雍录》：秦、汉、唐驾渭者凡三桥：在咸阳西十里者，名便桥，汉武帝造；在咸阳东南二十二里者，为中渭桥，秦始皇造；在万年县东四十里者，为东渭桥，不知始于何世。唐时颉利所犯者，在便桥之北，谓之西渭桥者是也。



[二]五原郡，汉武帝所置，其后更变不一，至西魏改大兴郡为五原郡，后又改盐州。隋末为梁师都所据。唐贞观二年，平师都，复置盐州及五原县。天宝元年，改盐州为五原郡，在太宗时但称盐州，不称五原。史言突厥颉利建牙直五原之北，正指五原县也。其地即汉北地郡之马岭县也，西接灵州灵武郡，东抵夏州朔方郡，南界庆州安化郡，北与突厥相距。今约其处，当在宁夏卫界中。若汉之五原郡，领县十六，延袤甚广，在唐时，丰州九原郡、胜州榆林郡，皆其地矣。



[三]《汉书》：北边塞至辽东外有阴山，东西千余里，草木茂盛，多禽兽，本冒顿单于依阻其中，治作弓矢，来出为寇，是其苑囿也。至孝武世出师征伐，斥夺此地，攘之于漠北。《括地志》：阴山在北塞外突厥界。



[四]《史记正义》：《括地志》云：焉支山，一名删丹山，在甘州删丹县东南五十里。《西河旧事》：祁连、燕支二山，在张掖酒泉二界上，东西二百余里，南北百里。有松柏五木，美水草，冬温夏凉，宜畜牧。匈奴失二山，乃歌曰：“失我祁连山，使我六畜不蕃息；失我燕支山，使我妇女无颜色。”《北边备对》：《通典》：甘州删丹县有焉支山，匈奴失之，乃歌曰：“失我焉支山，使我妇女无颜色。”说者曰：焉支，阏氏也，今之燕脂也。此山产红蓝，可为燕脂，而阏氏资以为饰，故失之则妇女无颜色。其说或然也。



[五]班固《燕然山铭》：“萧条万里，野无遗寇。”



[六]《汉书》：骠骑将军封狼居胥山，禅于姑衍，登临瀚海。如淳注：瀚海，北海名也。《正义》曰：按瀚海，自一大海，群鸟解羽伏乳于此，因名也。耶律楚材曰：伊州之西北有瀚海。此篇盖追美太宗武功之盛而作也。按《唐书·突厥传》言：颉利可汗嗣立，高祖以中原初定，不遑外略，每优容之，赐与不可胜计。颉利言辞悖傲，求请无厌。所谓“大汉无中策”也。传言武德九年七月，颉利自率十万余骑，进寇武功，京师戒严。癸未，颉利至于渭水便桥之北。太宗与侍中高士廉、中书令房玄龄，驰六骑幸渭水之上。与颉利隔津而语，责以负约，其酋帅大惊，皆下马罗拜。俄而众军继至，军容大盛，太宗独与颉利临水交言，麾诸军却而阵焉，颉利请和。乙酉，幸城西，刑白马，与颉利同盟于便桥之上，颉利引兵而退。所谓“匈奴犯渭桥”之事也。传言颉利设牙直五原之北，承父兄之资，兵马强盛，有凭陵中国之志。所谓“五原秋草绿，胡马一何骄”之事也。又《李靖传》言：贞观三年，突厥诸部离叛，朝廷将图进取，以靖为代州道行军总管，率骁骑三千，自马邑出其不意，直趋恶阳岭以逼之。四年进击定襄，破之，可汗仅以身遁。太宗谓曰：“卿以三千轻骑，深入虏庭，克复定襄，威振北狄，古今所未有，足报往年渭水之役。”自破定襄后，颉利大惧，退保铁山，遣使入朝谢罪，请举国内附。以靖为定襄道行军总管，往迎颉利。颉利虽外请朝谒，而潜怀犹豫，靖选精骑一万，赍二十日粮，引兵自白道袭之。师至阴山，遇其斥堠千余帐，皆俘以随军。将逼其牙帐十五里，虏始觉，颉利畏威先走，部众因而溃散。靖斩万余级，俘男女十余万。颉利乘千里马走投吐谷浑，西道行军总管张宝相禽之以献。俄而突利可汗来奔，遂复定襄常安之地，斥土界自阴山北至于大漠。此诗所谓“命将征西极，横行阴山侧”以下之事是也。或曰：此诗亦可定为泛咏边事，何以决其为美太宗武功欤?曰：两汉而下，匈奴犯边，未有至于渭桥者。至唐武德年间，始有此事，以此知之。或曰：既美本朝矣，又何以用“大漠”、“汉家”字耶?曰：太白本以唐之初年，与颉利和好为非是，而不可直言，故借汉以喻，而叹其失御戎之策也。至“汉家”二字，唐人用入诗章以为“中国”二字之代称，历宋、元、明皆然，何必滞此为疑耶?洪迈选《万首唐人绝句》，分此诗为三章，顿觉无味，不若合作一首之善。






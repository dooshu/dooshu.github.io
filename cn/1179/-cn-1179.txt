明心宝鉴 - (明)范立本







范立本，明代人。撰有《明心宝鉴》。生卒年不详，生平事迹不详。


《明心宝鉴》大约成书于元末明初，辑录者或整理者是范立本。全书由20篇、六七百段文字组成。内容杂糅儒、释、道三教学说，荟萃明代之前中国先圣前贤有关个人品德修养、修身养性、安身立命的论述精华。这也是中国历史上译介到西方的第一本古籍，1592年被译成西班牙文，手抄本于1595年被带回西班牙献给王子斐利三世，现收藏于马德里西班牙国立图书馆。后来《明心宝鉴》又流传到中国近邻国家，600多年来一直风行于韩国、日本、越南等国。在韩国，它是大长今最早的启蒙读本，大长今在与各地官衙的医女们接受医女训练的时候，学习的经典课开篇即是《明心宝鉴》。




序

夫为人在世，生居中国，禀三才之德，为万物之灵，感天地覆载，日月照临，皇王水土，父母生身，圣贤垂教。而从教者，达道为先。非博学无以广知，不明心无以见性。虽有生而知之者，近者奇稀。昔夏禹王闻善言，犹然下拜，何况凡世人乎？

曩古圣贤遗誌经书，千言万语，只要教人为善。所以立仁义礼智信之法，分君子小人之品，别贤愚之阶，辨善恶之异。盖为经书嘉言善行甚多，所以今人览观习行者少。况今学者，不过学其文艺为先，未有先学德行为本。及今劝世，多劝修物外之善因，少劝为当行之善事。其昔贤文等书，亦乃于世流传。

今之好听善言，君子观以为奇，罔知古今之要语，是以使人迷惑其心，少欲闻圣贤日用常行之要道。以致不肯存心守分，强为乱作胡行。夫为善恶，祸福报应昭然。富贵贫贱，成败兴衰似梦，时刻须防不测，朝夕如履薄冰。常存一念中平，非横自然永息，存于其心，自然言行相顾，贯串无疑，所为焉从差误矣？

洪武二十六年岁次癸酉二月既望武林 后学范立本序







重刊《明心宝鉴》序

尝闻鉴能照物而妍媸无或遗也。《郁离子》曰：“明鉴照胆，不启栊帘之颜。”今以鉴名书，而有明心之益，不谓之宝而何哉？虽然鉴有照胆之明而栊帘之颜尚尤不启，矧能明其心乎？呜呼！通是说者，可谓知其道矣。何也？鉴固可以照形，而理尚可以明心，正汤之盘铭之意。有曰：汤以人之洗濯之心以去恶，如沐浴其身以去垢，故铭其盘。今书名《宝鉴》，是集群圣之大成，萃诸贤之蕴奥，其义惟在明善复初，穷理尽性，而有日新之益，其明心得不因此而明焉。予平生珍爱是书，于侍御之暇，朝夕披览，其所喜者，字句立意，多以忠孝为先。但其中文字多舛，遂播正拾遗，捐俸锓梓以广其传，俾人同归于忠孝之域矣。其于世教未必无小补云。

大明嘉靖岁次癸丑仲秋上浣之吉守庵曹玄序








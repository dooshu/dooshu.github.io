卷九十三

<集部，词曲类，词选之属，御选历代诗余

钦定四库全书

御选历代诗余卷九十三目录【一百十六字】

摸鱼儿【又一体】

程垓

黄机

卢祖皋

张榘【五首】

黄昇

陈允平

李演

王沂孙

张炎【四首】

欧良

陈策

林正大

李彭老

王易简【二首】

葛长庚

程钜夫【二首】

韦居安

王学文

李裕翁

周伯阳

许有孚

马熙

许桢

张翥【四首】

邵亨贞【二首】

前调【又一体】

张翥

李冶

姚云文

刘克庄【二首】

李昴英

前调【又一体】

元好问

白朴【三首】

前调【又一体】

蒋捷

御选历代诗余卷九十三目録

钦定四库全书

御选历代诗余卷九十三【一百十六字】

司经局洗马掌局事兼翰林院修撰加二级【臣】王奕清奉旨校刋

摸鱼儿

【又一体双调一百十六字】

摸鱼儿　　　　　　　　　　　　程　垓

掩凄凉黄昏庭院角声何处呜咽矮牎曲屋风灯冷还是苦寒时节凝竚切念翠被熏笼夜夜成虚设倚阑愁絶听凤竹声中犀帏影外簌簌酿轻雪　伤心处却忆当年轻别梅花满院初发吹香弄蕊无人见惟有暮云千叠情未彻又谁料而今好梦分吴越不堪重说但记得当初重门鎻处犹有夜深月

前调　　　　　　　　　　　　黄　机

惜春归送春惟有乱红扑簌如雨乱红也怨春狼藉搵得泪痕无数肠断处更唤起羣鸦催发长亭路征鞍难

驻但脉脉含颦嗔人厎事刚爱逐春去　阑干凭芳草斜阳凝竚愁连满眼烟树?不理金钗溜鸾镜一匳香雾花谁主怅玉容寂寞试问春知否单衣嬾御任门外东风流莺声里尽日搅飞絮

前调【九日登姑苏台】　　　　　　　　　卢祖皋

怪西风晓来攲帽年华还是重九天机衮衮山新痩客子情怀谁剖微雨後更鴈带边寒袅袅欺罗袖慵荷倦柳悄不似黄花田田照眼风味尽如旧　登临地寂寞崇台最久阑干几度搔首翻云覆雨无穷事流水斜阳知否吟未就但衰草寒烟商略愁时候闲愁浪有总输与渊明东篱醉舞身世付杯酒

前调【荼蘼】　　　　　　　　　　张　榘

正莓墙柳緜低度枝头红紫飞尽穠隂涨緑冰钿碎浥浥麝兰成阵仙骨嫩恍姑射瑶姬青幰游琼苑风前有恨也一似宫梅飘香坠粉轻点夀阳鬓　棃花雪谁道全无清韵何曾留到春晩柔条不受真珠露滴沥紫檀心晕莫更问待挼放金尊?作通宵饮日高慵困任翠幄低云玉薰泛梦路入醉乡稳

前调【送邵瓜坡赴含山尉】　　　　　　　　张　榘

正挑灯共听檐雨问谁催动行色风前千点离亭恨惟有落梅知得王谢宅记前度斜阳燕子曾相识花香雾舄无计强追随阳关声断回首暮云隔　文章贯合上薇垣梧掖征鞍厎事江北青衫莫对韩彭着还是玉麟佳客须记忆有衿佩锵锵正愿依重席荼蘼未拆次第牡丹开一尊留待相与醉寒食

前调　　　　　　　　　　　　张　榘

望关河目断烟草青天长劒频倚香街十里珠帘月空想当年华丽堪叹处但沙霭蒹葭咿轧鴈声起平山漫记怅杨柳春风晴空栏槛陈迹总非是　重阳好红叶黄华满地良辰美景如此青油幕府传芳斚苒苒露琼花气还更喜看玉阃规恢笑骋伊吾志尘清北冀向关洛联镳巍巍冠佩麟阁画图里

前调　　　　　　　　　　　　张　榘

猛思量孏窝初度鲁云呈瑞时节平山杨柳苍茫外犹是乡关明月春漏泄定知有梅花先向江南发烟波梦濶漫约住西风呼将寒鴈把酒为君说　君看取世道羊肠屈摺依然熟路轻辙林泉暂洗经纶手桐栢夜香熏彻趋魏阙指天上星辰平步仪清切蟠桃未结待做着功名却寻曼倩相与带花折

前调　　　　　　　　　　　　张　榘

正桃花渐飞红雨依稀一半春色东风十里离亭恨杨柳丝丝如织还又忆向雪月梅边陶写吟情逸清愁拍拍算祗暮山知栖鸦斜照春树渺空碧　文章贯合整垂云健翼翔鸾厎用栖棘要寻玉洞烟霞胜聊趁麟符蜚檄归騘急看尘袂方清有恩纶催入鳬仙倦舄相与问孤山开尊抵掌一舸画桥侧

前调【遗蜕山观桃花作】　　　　　　　　黄　昇

问山中小桃开後曾经多少晴雨遥知载酒花边去唱我旧歌金缕行乐处正蝶绕蜂围锦绣迷无路风光有主想倚杖西阡停杯北望望断碧云暮　花知道应倩飞鸿寄语年来老子安否一春一到成虚约不道树犹如此烦说与但岁岁东风轻点红云坞刘郎老去待有日重来同君一笑拈起看花句

前调【西湖送春】　　　　　　　　　　陈允平

倚东风画阑十二芳隂帘幙低护玉屏翠冷棃花痩寂寞小楼烟雨肠断处怅折柳柔情旧别长亭路年华似羽任锦瑟声寒琼箫梦远羞对彩鸾舞　文园赋重忆河桥眉妩啼痕犹溅纨素丁香共结相思恨空托绣罗金缕春已暮纵燕约莺盟无计留春住伤春倦旅趁暗绿稀红扁舟短棹载酒送春去

前调【太湖】　　　　　　　　　　李　演

又西风四桥疎柳惊蝉相对秋语琼荷万笠花云重嫋嫋红衣如舞鸿北去渺岸芷汀芳几点斜阳雨吴亭旧树又系我扁舟渔鄊钓里秋色澹归鹭　长干路蔓草疎烟断墅商歌如写羁旅丹溪翠岫登临事苔屐尚黏苍土鸥且住怕月冷吟魂婉冉空江暮明灯暗浦更短笛衔风长云弄晩天际画秋句

前调【蓴】　　　　　　　　　　　王沂孙

玉匳寒翠丝微断浮空清影零碎碧芽也抱春洲怨双卷小缄芳字还又似系罗带相思几点青钿缀吴中旧事怅酪乳争奇鲈鱼漫好谁与共秋醉　江湖兴昨夜西风又起年年轻误归计如今不怕归无准却怕故人千里何况是正落月垂虹怎赋登临意沧浪梦里纵一舸重游孤怀暗老余恨渺烟水

前调【高爱山隐居】　　　　　　　　　张　炎

爱吾庐傍湖千顷苍茫一片清润晴岚暖翠融融处花影倒窥天镜沙浦迥看野水涵波隔柳横孤艇眠鸥未醒甚占得蓴鄊都无人见斜照起春暝　还重省岂料山中秦晋桃源今度难认林间即是长生路一笑元非捷径深更静待散发吹箫跨鹤天风冷凭高露饮正碧落尘空光揺半壁月在万松顶

前调【寓澄江喜魏叔皋至】　　　　　　　　张　炎

想西湖断桥疎树梅花多是风雨如今见说闲云散烟水少逢鸥鹭归未许又款竹谁家远思愁徐庾重游倦旅纵认得鄊山长江滚滚隔浦正延竚　垂杨渡握手荒城旧侣不知来自何处春牎翦韭青灯夜疑与梦中相语栏屡拊甚转眼流光短发真堪数从教醉舞试借地看花挥毫赋雪孤艇且休去

前调【别陆处梅】　　　　　　　　　　张　炎

向天涯水流云散依依往事非旧西湖见说鸥飞去知有海翁来否风雨後甚客里逢春尚记花间酒空嗟晧首对茂苑残红携歌占地相趁小垂手　归时候花径青红尚有好游何事诗痩龟蒙未肯寻幽兴曾恋志和渔叟吟啸久爱如此清奇岁晩忘年友呼船渡口欲西出阳关故人何处愁在渭城柳

前调【春雪客中寄友】　　　　　　　　　张　炎

又孤吟灞桥深雪千山絶尽飞鸟梅花也着东风笑一夜痩添多少春悄悄正断梦愁诗忘却池塘草前邨路杳看野水流冰舟闲渡口何必见安道　慵登眺脉脉霏霏才了寒威犹自清峭终须几日开晴去无奈此时怀抱空懊恼料酒兴歌情未肯随人老惜花起早?醉里忘归接?更好一笑任倾倒

前调【和李玉田韵】　　　　　　　　　欧　良

喜西风朝来如约新凉一雨初霁家山望断知何处渺渺长天秋水空眼厎叹鴈杳鱼沉尺纸无人寄芸牎草砌渐影颤疎桐声敲落叶孤枕怎成睡　逢塲戏遮莫怨秋憔悴今朝有酒须醉尊前待唤佳人道为雪藕丝轻脆闲省记便笑口频开一岁知能几归期尚未且蜡屐兰桡湖山深处同赏月中桂

前调【仲宣楼赋】　　　　　　　　　　陈　策

倚危梯酹春怀古轻寒才转花信江城望极多愁思前事恼人方寸湖海兴算合付元龙举白浇谈吻凭高试问问旧日王郎依刘有地何事赋幽愤　沙头路休记家山远近宾鸿一去无信沧波渺渺空归梦门外北风凄紧乌帽整便做得功名奈绿星星鬓敲吟未稳又白鹭飞来垂杨自舞谁与寄离恨

前调【括叶清臣松江秋泛赋】　　　　　　　林正大

泛松江水遥山碧清寒微动秋浦霜空霁色横无际别鹄惊鸿无数朝又暮听牧笛长吹隐隐渔榔度骚人才子漫览物兴怀浮游尘外啸傲剧清思　人间世扰扰荣途要路瀛洲琼馆安所轩裳何似渔蓑兴萧散龙游鹤翥须归去办双桨孤帆云月和烟雨江湖伴侣趁社橘初黄汀葭余翠成我蓴鲈趣

前调【蓴】　　　　　　　　　　　李彭老

过垂虹四桥飞雨沙痕初涨春水腥波十里吴歈远绿蔓半萦船尾连复碎爱滑卷青绡香袅冰丝细山人隽味笑杜老无情香羮碧涧空祗赋芹美　归期早谁似季鹰高致鲈鱼相伴菰米红尘如海丘园梦一叶又秋风起湘湖外看采撷芳条际晓随鱼市旧游漫记但望极江南秦鬟贺镜渺渺隔烟翠

前调【蓴二首】　　　　　　　　　　王易简

怪鲛宫水晶帘卷冰痕初断香缕柔波荡桨人难到三十六陂烟雨春又去伴点点荷钱隐约吴中路相思日暮恨洛浦娉婷芳钿翠翦匳影照凄楚　功名梦消得西风一度高人今在何许鲈香菰冷斜阳里多少天涯意绪谁记取但枯豉红盐溜玉凝秋筯尊前起舞算惟有渊明黄花岁晩此兴共千古

前调　　　　　　　　　　　　王易简

过湘皋碧龙惊起冰涎犹护髯影春洲未有菱歌伴独占暮烟千顷呼短艇试翦取纤条玉溜青丝莹尊前细认似水面新荷波心半卷点点翠钿净　凄凉味酪乳那堪比并吴盐一箸秋冷当时不为鲈鱼去聊尔动渠归兴还记省是几度西风几处吹愁醒鸥昏鹭暝漫换得霜痕萧萧两鬓羞与共秋镜

前调　　　　　　　　　　　　葛长庚

问沧江旧盟鸥鹭年来景物谁主悠悠客鬓知何似吹满西风尘土浑未悟漫自许功名谈笑侯千户春衫戏舞怕三径都荒一犂未把猿鹤笑君误　君且住未必心期尽负江山秋事如许月明风静萍花路攲枕试听鸣橹还又去道唤取陶泓要草归来赋相思最苦是野水连天渔榔四起蓑笠占烟雨

前调【夀燕五峯右丞】　　　　　　　　　程钜夫

记江梅向来轻别相逢今又平楚东风小试南枝暖早已秋千烟雨春几许向五老仙家移下琼瑶树溪桥驿路更月晓堤沙霜秋野水疎影自容与　平生事几度含章殿宇隔花么凤能语苔枝夭娇苍龙痩谁把冰须细数千万缕簇一点芳心待与和羮去移宫换羽且度曲传觞主人花下今日庆初度

前调【次卢疎斋题岁寒亭】　　　　　　　　程钜夫

问疎斋湘中朱凤何如江上鹦鹉波寒木落人千里客里与谁同住茅屋趣吾自爱吾亭更爱参天树劳君爲赋渺雪鴈南飞云涛东下岁晏欲何处　疎斋老意气经文纬武平生握手相许江南江北寻芳路共看碧云来去黄鹄举记我渡秦淮君正临清句歌声缓与怕迳竹能醒庭花起舞惊散夜来雨

前调　　　　　　　　　　　　韦居安

绕苕城水平波渺双湖遥睇无际就中惟有鱼湾好占得西关佳致杨柳外羡泛宅浮家当日玄真子溪山信美叹陈迹犹存前贤已往谁会景中意　萧闲甚筑屋三间近水汀洲香泛兰芷清风明月知多少肯滞软红尘里垂钓饵趁春水生时賸有桃花鳜烦襟浄洗待办取轻蓑来分半席相对弄清泚

前调【送汪水云之湘】　　　　　　　　　王学文

记当年舞衫零乱淋铃忍按新阕杜鹃枝上东风晩点点泪痕凝血芳信歇念初试琵琶谁识关山月悲弦易絶奈笑罢颦生曲终愁在谁解寸肠结　浮云事又作南柯梦彻一簪聊寄华发乾坤桑海无穷事才历昆明初刼谁共说都付与焦桐写入梅花叠黄花送别休更问湘魂独醒何在沉醉浩歌发

前调　　　　　　　　　　　　李裕翁

讶江南许多风景繁华只在晴昼些儿澹沲冲融意到处拈花着柳疎雨後更艳艳緜緜泼眼浓如酒飞浮宇宙但借日浮香随风着物巧笔画难就　惆怅处曾记苏堤携手十年惊觉回首苍埃霁景成隂晦湖水湖烟依旧凝望久问燕燕莺莺识此年华否长门别有脉脉断肠人柔情荡漾长是为伊痩

前调　　　　　　　　　　　　周伯阳

又匆匆月鞭露镫梅花江上归路海图破碎来时线何似彩衣低舞风雪暮正望断青山一发云横处浩歌独举便想见迎门牵衣儿女总是旧眉妩　阳关曲挥洒紫薇花露妙音清远高驻经寒杨柳休轻折揺动一溪霜雾邯郸步笑布韤青去住知何许汀鸥沙鹭若问我重来明年有约今日是前度

前调　　　　　　　　　　　　许有孚

买陂塘旋栽杨柳不妨三月农务溪翁走报新痕涨昨夜西山雷雨将没渚有复径双洲缭绕通孤屿黄鹂对语正春色暄妍物华明媚好在浴沂趣　天涯路芳草茫茫如许蛮牋难写心吕碧云冉冉春波绿都是相思情句花共醑似梅与山矾臭味曾同谱堤隂树古要乱絮漫空柔条蘸水慎勿折樊圃

前调【和许可行韵】　　　　　　　　　马　熙

买陂塘旋栽杨柳梦中还理家务十年不到衡山麓辜负楚云湘雨苹映渚渺杜若江蓠香接烟霞屿口心相语为蝇骥东西云龙上下误却钓游趣　平生志欲识平舆二许煌煌岳降申吕菲词聊为先生夀博得月章星句毋我醑只小草幽兰心醉离骚谱松存径古待游徧西园荷锄归去吾亦爱吾圃

前调【和可行叔韵】　　　　　　　　　许　桢

买陂塘旋栽杨柳求田专理农务扁舟来往烟波里青篛绿蓑风雨时泛渚把远岫遥岑收拾来孤屿霜花笑语道凤阁鸾台黄尘乌帽争似醉鄊趣　洹溪上道士而今谁许非熊梦断姜吕水声山色相萦绕涌出笔端新句斟桂醑听万籁笙竽一派仙家谱休论往古向种菊篱边观鱼轩外晩节有秋圃

前调【送黄任伯归丰城】　　　　　　　　张　翥

正匆匆楚鄊秋晩孤鸿飞过南浦同来桃叶堪惆怅一舸载春先去愁絶处问那曲阑干曾听人低语今宵最苦向枫树溪桥芦花野馆翦烛卧听雨　吴霜鬓破帽西风怎护丝丝都是离緖旧愁顿冷新愁重总付坠鞭词谱君记取待雪夜相思乘兴柴冈路唱予和汝要款段随车轻盈唤酒重为国香赋

前调【题熊伯宣藏梅花卷子】　　　　　　　张　翥

记西湖水边曾见楂枒老树如此冰痕冷沁苔枝雪的皪数花才试天也似爱玉质清高不入闲红紫孤山处士纵赋得招魂烟荒雨暗寂寞香魂死　春风笔休忆深宫旧事添人多恨多思墨池雪岭三生梦唤起缟衣仙子仍独自向痩影黄昏和月窥牎纸声声字字写不尽江南闲愁万斛诉与緑衣使

前调【双头莲为人折去】　　　　　　　　张　翥

问西湖旧家儿女香魂还又连理多情欲赋双蕖怨闲却满匳秋意娇旖旎爱照影红妆一様新梳洗王孙正拟唤翠袖轻歌玉筝低按凉夜为花醉　鸳鸯浦凄断凌波梦里空怜心苦丝脆吴娃小艇应偷采一道緑萍犹碎君试记还怕是西风吹作行云起阑干漫倚便载酒重来寻芳已晩余恨渺烟水

前调【赋湘云】　　　　　　　　　　张　翥

问湘南有云多少不应长是为雨平生宋玉缘情老赢得鬓丝如许歌又舞更一曲琵琶昵昵如私语闲愁浪苦怪旧日青衫空流泪满不解画眉妩　空凝伫十二峰前路阻相逢知在何处今朝重见春风手仍听旧弹金缕君且住怕望断蘅皋日暮伤离緖新声自谱把江北江南今愁往恨尽入断肠句

前调【吴门九日次魏彦文韵】　　　　　　　邵亨贞

鴈来时晩寒初劲青灯揺动牎户商声暗起邻墙树触景乱愁还聚秋又暮奈合造凄凉无处无笳鼓狂吟醉舞记满帽簪花分筹藉草骑马忘归路　怀人远有恨凭谁寄语虚名长是相误天涯节序浑非旧留得满城风雨心万缕漫自喜孤高不惹沾泥絮羇怀倦诉好分付儿曹耘鉏三迳早晩赋归去

前调【山中九日】　　　　　　　　　　邵亨贞

记年时满城风雨姑苏台下重九客楼已办登临屐曾为好山回首延竚久望翠壁嶙峋闲却题诗手相逢野叟强笑折黄花乱簪乌帽来与共尊酒　流光去肯爲闲人宿留惊心节序依旧西风只管吹蓬鬓病骨尚堪驰骤官渡口便拟唤扁舟往问江潭柳明年健否纵世故无情未应迟暮孤负此时候

前调【又一体】　　　　　　　　　　张　翥

甚瑶台翠鸾雏小风流占断妍景数声何处啼春胜帘卷小牎人静天气困梳未稳緑鬟倭鬌临妆镜羞嫺倦整待铰个金花眉尖双鴈还怯翦刀冷　仙家好十二行云路迥牢笼芳梦不定多情正要人拘管无奈绿昏红暝乘酒兴携两袖天风飞上蓬莱顶阑干独凭为唤玉笙来霓裳按舞和月醉花影

前调【并蔕莲】　　　　　　　　　　李　冶

为多情和天也老不应情遽如许请君试听双蕖怨方见此情真处谁点注香潋灩银塘对抹臙脂露藕丝几缕绊玉骨春心金沙晓泪漠漠瑞红吐　连理树一样骊山怀古古今朝暮云雨六郎夫妇三生梦幽恨从来难阻须念取共鸳鸯翡翠照影长相聚秋风不住怅寂寞芳魂轻烟北渚凉月又南浦

前调【艮岳】　　　　　　　　　　姚云文

渺人间蓬瀛何许一朝飞入梁苑辋川梯洞层崕出犹带鬼愁龙怨穷游宴谈笑里金风吹折桃花扇翠华天远怅莎沼萤黏锦屏烟合草露泫苍藓　东华梦好在牙樯琱辇画图历历曾见落红万点孤臣泪斜日牛羊春晩摩双眼看尘世鳌宫又报鲛波浅吟鞭拍断便乞与娲皇化成精卫填不尽遗憾

前调【赏海棠】　　　　　　　　　　刘克庄

甚春来冷烟凄雨朝朝迟了芳信蓦然作暖晴三日又觉万株娇困天怎忍潘令老不成也没看花分才情减尽怅玉局飞仙石湖絶笔孤负这风韵　倾城色懊恼佳人薄命墙头岑寂谁问东风日暮无聊赖吹得臙脂成粉君细认花共酒古来二事天犹吝年光去迅漫绿叶成隂苍苔满地做取异时恨

前调　　　　　　　　　　　　刘克庄

便披蓑荷锄归去何须身着宫锦与谁共话桑麻事朱老阮生尤稔筛样饼瓮样茧长须赤脚供樵饪清流浊品尽埽去胷中置诸膜外对酒莫辞饮　华胥梦怕煞人惊晓枕疎牎惟月来闯一生常被弓旌误且告朝家追寝愁个甚君管取有薇堪采松堪?茅山再任幸不是谋臣又非世将免犯道家禁

前调　　　　　　　　　　　　李昴英

敞茅堂茂林环翠苔矶低蘸烟浦青蓑混入渔家社斜日断桥船聚真乐处坐芳草瓦尊浊酒频频注皋禽自舞惯松径穿云梅邨蹋雪朗笑自来去　乘车坠争似修筇稳步前尘回首俱误安闲得在中年好抱瓮尚堪蔬圃高眼覻算不识人间宠辱除巢许风篁解语应共笑羣狙无端喜怒三四计朝暮

前调【又一体鴈丘】　　　　　　　　　元好问

问世间情是何物直教生死相许天南地北双飞客老翅几回寒暑欢乐趣离别苦就中更有痴儿女君应有语渺万里层云千山暮雪只影向谁去　横汾路寂寞当年箫鼔荒烟依旧平楚招魂楚些何嗟及山鬼暗啼风雨天也妒未信与莺儿燕子俱黄土千秋万古为留待骚人狂歌痛饮来访鴈丘处

前调【真定异尘堂同诸公晩眺】　　　　　　　白　朴

敞青红水边牎外登临元有佳趣薰风荡漾昆明锦一片藕花无数才欲语香暗度红尘不到苍烟渚多情鸥鹭尽翠盖揺残红衣落尽相与伴风雨　横塘路好在吴儿越女扁舟几度来去采菱歌断三湘远寂寞?花汀树天已暮更留看飘然月下凌波步风流自许待载酒重来淋漓醉墨为写洛神赋

前调　　　　　　　　　　　　白　朴

望参差冶城烟雨故人知在琳宇绣衣来就论文友随意割鸡炊黍欢乐处忘尔汝清谈况有神仙侣一杯缓举放远目增明遥岑出翠俯仰几今古　红尘梦不到丹台紫府寻真偶得佳趣两株翠柏参天起千亩渭川烟雨君已许向此地结亭为我开牎户朝来暮去待细揽烟霞平分风月挥洒锦囊句

前调【次前韵】　　　　　　　　　　白　朴

听西风细吟亭树秋声先到衡宇季鹰千里蓴鲈兴更喜范张鸡黍倾盖处惭愧汝高楼不见烟霞侣匏尊笑举对得意江山忘怀风月醉眼翫今古　銮坡客又向红莲幕府田园何日成趣九重闻道思贤佐恐要济时霖雨天若许从所好结庐相就开蓬户山人休去怕蕙帐空悬猿惊鹤怨贻笑草堂句

前调【又一体夀东轩】　　　　　　　　　蒋　捷

嚲吟鞭鴈峰高处曾游长夀仙府年年长见瑶簪会霞杪盖芝轻度开绣户芙蓉万朶香红賸染秋光素清箫丽任灩玉杯深鸾酣凤醉犹未洞天暮　尘缘误迷却桃源旧步飞琼芳梦同赋朝来闻道仙童宴翘首翠房玄圃云又雾身恍到微茫认得胎禽舞遥汀近浦便一苇渔航撑烟载雨归去伴寒鹭

御选历代诗余卷九十三








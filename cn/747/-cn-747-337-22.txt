○怀素上人草书歌序

开士怀素，僧中之英，气概通疏，性灵豁畅。精心草圣，积有岁时，江岭之间，其名大著。故吏部尚书韦公陟，睹其笔力，勖以有成；今礼部侍郎张公谓，赏其不羁，引共游处。兼好事者同作歌以赞之，动盈卷轴。夫草藁之作，起於汉代。杜度、崔瑗，始以妙闻，迨乎伯英，尤擅其美。羲、献兹降，虞、陆相承，口诀手授，以至於吴郡张旭长史。虽姿性颠逸，超绝古今，而楷法精详，特为真正。某早岁尝接游居，屡蒙激劝，告以笔法，资质劣弱，又婴物务，不能恳习，迄用无成。追思一言，何可复得？忽见师作，纵横不群，迅疾骇人，若还旧观。向使师得亲承善诱，亟揖规模，则入室之宾，舍子奚适？嗟叹不足，聊书以冠诸篇首。


恭谢赐问疏


今日伏蒙圣恩，特遣文书官吴忠，颁赐银八宝四十两、银叶二十两、甜食二盒、干点心二盒、烧割一分，临臣私寓，俯赐存问。臣以病尚不能起，谨伏枕望阙叩头祗领讫。

缘臣宿患虽除，而血气大损，数日以来，脾胃虚弱，不思饮食，四肢无力，寸步难移，须再假二十余日，息静休摄，庶可望痊，盖文书官所亲见，非敢托故也。






○唐相国房公德铭之阴

天子之三公称公，王者之后称公，诸侯之入为王卿士亦曰公。有上封，其臣称之曰公。尊其道而师之，称曰公。楚之僭，凡为县者皆曰公。古之人通谓年之长老曰公。故言三公若周公、召公，王者之后若宋公，为王卿士若卫武公、虢文公、郑桓公。其臣称之，则列国皆然。师之尊若太公。楚之为县者若叶公、白公。年之长老若毛公、申培公。而大臣罕能以姓配公者，虽近有之，然不能著也。唐之大臣以姓配公最著者曰房公。房公相玄宗，有劳于蜀，人咸服其节；相肃宗，作训于岐，人咸尊其道。惟正直慈爱以成于德。用是进退，所居而事理辩，所去而人哀号。理袁人，袁人不胜其怀。为文士赵郡李华铭公之德。乱，故不克立。

今刺史太原王涯嘉公之道犹在乎人，袁人不忘公之道，为之刻石。且曰：“州之南有亭，曰需宴亭，公之为也，人之思也。”乃增饰栋宇，即而立焉。州人大悦，咸会陨涕，言曰：“昔公以周召之德，微子之仁，有土封以为卿士，道为三公，德为国师，年为元老。尝为县，县怀其化；至于州，州濡其泽。凡我子孙，罔不戴慕。”盛德之词，文而不刻。更刺史数十，莫克兴起，乃卒归于王公。王公尝以机密匡天子于禁中，承公之道，刺于我邦，由公之理。又能尊公之德，起遗文以昭前烈，则其入为卿士三公也，孰曰不宜？吾惧其去我也遽，愿书于铭之阴，用永表于邦之良政。


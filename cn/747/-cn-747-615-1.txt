○唐故鸿胪少卿张敬诜墓志铭

张氏之先，运筹博物，风靡万民，公其裔焉。公讳敬诜，冯翊同川人也。皇朝左金吾卫大将军太常卿元长府君之孙，皇朝中散大夫抚州长史崇让府君之次子。公礼度清旷，育德含章，蕴晏乐佐理之谋猷，怀吴周匡弼之骨梗。弓裘不坠，文武攸称，清贯克序。加朝请大夫，以博雅周才授鸿胪少卿，以公忠推德锡金章紫绶。东都副留守河南尹裴公谓命公为押衙，奉上以忠贞，抚下以信义，休声遐著，寮友钦之。方申吕父之荣，遽染刘贞之疾，以贞元十八年八月二十三日，卒於洛阳县永泰里之私第，春秋六十八。以其年九月二十四日，窆於涧之阳邙山之新茔，礼也。胤子三人：曰叔重、叔威、叔齐，皆年始能言昂逸足（疑）。有女五人，长女从缁隶宁刹寺，次女归杜氏，三女归王氏，两女尚幼。夫人樊氏，淑顺传芳，霜明劲节，移天坠翼，同穴後时。哭不绝声，抚孤增恸。永怀陵谷，爰托松铭。其词云：

神理茫茫兮，倏明忽幽。人世营营兮，生劳死休。更相泣送兮，万古千秋。陇树白杨兮，悲风。

张汇

汇，贞元十年进士。


卷一百六十六



卷之一百六十六

洪武十七年冬十月乙丑朔，享太庙。

丙寅，册广武卫指挥佥事李杰女为淑妃。册曰：“妃嫔之立，所以助皇后奉宗庙，理内治也，非淑德贤行，曷膺兹选？朕自后崩之后，欲得贤淑之女助朕奉祀宗庙，乃卜诸功臣之家，惟尔李氏最贞，特册尔为淑妃，助朕以奉宗庙之祀，尔惟敬哉。”

皇第十八孙贤烶生，齐王长子也。

旌表河南府偃师县民江德源妻樊氏贞节。

襄阳卫千户魏庭、金旺等俱以征云南，战殁于平越之茅坪，以米、布给其家。

丁卯，上谓兵部臣曰：“驿传所以传命而达四方之政，故虽殊方绝域，不可无也。近闻贵州黄平等驿，甚为使者所苦，夷人不堪其役，窜入山林者多。尔兵部谕都司：凡经过使臣，有非理者，必寘之法，以警将来。”

广西平乐府火，焚仓粮。

调河南都指挥同知陆龄为浙江都指挥同知，升平山卫指挥佥事陈镛为浙江都指挥佥事。

命将士运粮往辽东，上谕之曰：“海道险远，岛夷出没无常，尔等所部将校毋离部伍，务令整肃以备之。舟回登州，就彼巡捕倭寇，因以立功可也。”

庚午，改织染、宝泉、杂造、军器等局、司狱司、巡检司皆为从九品。

壬申，魏国公徐达奏上北平诸卫将校士卒之数，凡十有七卫，计将士一十万五千四百七十一人。

赐辽东、定辽等卫将士绵布凡十万匹，人钞一锭。

赐京卫千、百户、镇抚守辽东者九十八人钞，人五锭。

广东都指挥使司械送蛮寇余党九十余人至京，法司请治其罪。上曰：“蛮夷之人，相煽为非，一时诖误，若悉治其罪，情有可矜。然既戮其首恶者，胁从之人，不必穷治，其宥之。”又曰：“南人不耐寒。”命悉给冬衣而遣之。

河南卫百户何宗、袁泰、焦成、朱焕、金华守御千户所镇抚曹真征云南战殁，皆以米、布给其家。

羽林右卫指挥陈义私卖官马，为法司所论。上以其有功，宥而不罪，因命兵部移文总兵官延安侯唐胜宗等及辽东都司：自今凡将士征讨辽东者，原给官马，悉收入官，指挥而下试其骁勇者，人给二匹，庸常者一匹，军还马仍入官，私卖私易，罪之。

后军都督府佥事陈文卒。文，庐州合肥人，蚤丧父，奉母至孝，勤于稼穑，家遂殷富。元季，挈家从上，累官至都督佥事。至是，以疾卒年六十，追封东海侯，谥孝勇。诰曰：“朕惟帝王之兴，必有佐运之臣竭其忠力，故能生享爵禄，殁膺赠谥，此古今报功之令典也。尔骠骑将军、后军都督府佥事陈文，奉母至孝，恪勤匪懈，挈家从戎，谋勇兼济，又能审择所从，今有年矣。朕南收吴越，北定中原，东征西讨，所向克捷，尔实与有劳焉。天下既定，论功行赏，超居都府，固将与尔同享昇平之乐，岂期遽婴危疾，溘然长逝，朕甚悼焉。今特加尔为开国辅运推诚宣力武臣，追封东海侯，谥孝勇，尔其有知，服兹宠命。”

丙子，河南、北平水，命驸马都尉李祺、欧阳伦、王宁、李坚、梅殷、陆贤往赈之。敕曰：“天生烝民，所以立命者，衣与食也，民非衣食，何以为生？迩来河南河决，北平水灾，稼穑荡尽，时将严寒，不早为赈恤，民何赖焉？今命尔驸马都尉李祺、欧阳伦、王宁诣河南，李坚、梅殷、陆贤往北平，同有司验其户口以赈之。汝往，钦哉。”

己卯，以大理寺卿刘允为广东布政使司左参议。

庚辰夜，太阴犯毕宿。

壬午，旌表河南宜阳县民陈忠妻杜氏、山西沁源县民张承祖妻邢氏贞节。

升叙南卫指挥佥事张成为武昌中卫指挥同知，以征云南功也。

赐浙江都司征南将校七十四人钞一万七千八百贯。

赐海运将校绮帛、胡椒、钞各有差，民夫则复其家一年，死者三年。

云南丽江府知府木德贡马，诏赐锦绮、钞帛。

乙酉，景川侯曹震言：“四川、贵州二都司于西番、建昌、罗罗之地易马四千二百五十匹，请分给陕西、河南都司将士。”又言：“四川至建昌驿道所经大渡河，往来之人，多死于瘴疠。臣问诸父老，自眉州峨眉至建昌有古驿道，平易可行，无瘴毒之患而年久蔽塞，已令四川军民乘此闲暇之时，开通其道，以温江至建昌各驿马移置峨眉新驿为便。”俱从之。

赐致仕光禄寺卿徐兴祖、供奉令杜安、鞍辔局大使黄立恭文绮有差。

丙戌，以左春坊左谕德赵瑁为礼部尚书，秀才王斌试左参军，史玄龄、欧阳旻试右参军。

丁亥，以秀才宋矩等十七人为监察御史，周焕奎、高孟文为翰林院检讨。

命大河卫指挥同知时瑀、济宁左卫指挥佥事沈仁署福建行都指挥使司事。

诏免大名府水灾田租一千六十八石。

戊子，以成都左卫副千户王进子忻为本卫指挥佥事，萧通侄让为正千户。进与通因征云南松叠殁，故官其子侄。

辛卯，致仕济宁左卫百户杨山署芒部府事，与蛮寇战殁，诏赐绮帛、钞锭恤其家。

赐凤阳、寿州诸卫征南将校一百四十一人钞三万四千九百贯。

增置扬州卫中、后二千户所。

壬辰，上命吏部：“凡徵儒士至京，宜访其县官政事得失，风俗羙恶，以升黜之，亦治道之一助也。然人之好恶不齐，偏听生奸，又不可不察。”于是吏部尚书余熂言：“善政羙俗者，佐贰官宜升之，正官留俟除官代之而后升。”上曰：“善者即升一等，否者待朝觐之日黜之，或能迁善改过，亦不黜也。升者、黜者皆令本贯知之，以示劝戒。”

命兵部：凡征南总小旗死而子幼者，皆令食优给，总旗例如百户，小旗例如总旗，待子长乃承父役，虽有余丁皆复之，听其生理。

癸巳，兵部言：“镇海卫百户王庭出海运粮，遇倭寇战殁；广洋卫百户周清出海捕倭，溺死。”诏庭加三等追赠，清加二等追赠，俱以米、布给其家。

置稽疑司官：司令一人，正六品；左、右丞各一人，从六品；属官、司筮，正九品，无定员。寻罢之。








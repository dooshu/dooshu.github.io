○万年县丞柳君墓志

惟贞元十二年龙集景子三月日，前万年县丞柳君终于长安升平里之私第，享年五十。长子宏礼，承家当位，次曰传礼，幼曰好礼，奉夫人洎仲父之命，考时定制，动合古道，三日而殡，三月而葬。粤五月十九日甲子，克开长安县高阳原，于先茔，礼也。先时撰辰酌礼，称义备物，外姻毕至，宗人来会。从弟宗元受族属之教，江涕濡翰，书辞纪行。曰：

君讳元方，字某，解人也。系自周鲁，后得柳姓。七代祖虬，后魏中书令，封美阳公。四叶至皇考，皇朝散大夫资阳令。祖延州司马。考颐，宣州宁国丞。济德克绍厥类，藏聪晦明，粹为淑和。少孤，季父建抚字训道，通《左氏春秋》，贯历代史，旨画罗列，接在视听，嗜为文章，辞富理精。以门荫出身，调补宣州溧水尉。网簿贡职，入于天府，特授同州冯翊尉。改京兆府云阳主簿，转长安主簿，迁万年丞。端靖守贞，处剧不挠。秩满居养素食贫，常好竺乾之道，自搌尘昏之外，泊如也。既而婴被沉疾，不克永寿。姻戚动怀，朋友道伤，佥曰：“天之报施善人，何如哉！”

君前娶河南独孤氏，左司郎中缅之女，无子，早世。继室以裴夫人，谏议大夫虬之女，阴教内则，著于闺闱，有女三人焉。呜呼！铭志之来古矣，是不可阙，遂勒元石，措于阴堂。铭曰：

振振吾宗，德之宅耶。惟君之德，至期颐耶。德而不寿，今既厄耶”。松柏苍耶，不朽石耶。


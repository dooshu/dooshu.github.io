○授王宰高承恭田牟三道节度使制

门下。朕常日出视朝，与三四宰臣百辟卿士，详求理本，期臻大和。矧军旅之事，岂忘念虑。古者命将，必登坛告庙，推毂授，所以示专征之任也。况许昌、宜禄、，三镇之重，一时所难。诚当注意之求，俱承并命之选。银青光禄大夫检校工部尚书兼御史大夫充宁节度观察处置等使上柱国太原郡开国公食邑三千户王宰，诚贯金石，秀锺山河。文该礼义之源，武服钤符之奥。银青光禄大夫检校右散骑常侍兼右金吾卫大将军御史大夫充右街使上柱国渤海郡开国公食邑二千户高承恭，心澄水镜，严夺秋霜。幼知仁义之方，壮慕功名之业。朝散大夫丰州刺史检校工部尚书兼御史大夫赐紫金鱼袋田牟，风应兆，雕鹗当秋。素怀搏击之威，夙负骞腾之志。而皆公台令嗣，勋阀才人。奉严训以承家，推大忠而许国。游心百氏，有志四方。知山川险易之形，识古今兴亡之道。累更任用，咸著声猷。或屏卫四郊而西戎修举，或谁何右仗而缇骑整严，或安静朔陲而虏尘载息。吾之用汝，不愧知人。今以忠武师徒，始终诚节。南征北伐，每闻尽瘁之诚；破敌摧坚，必茂策勋之典。洎乎新平捍疆场之要，洛郊当控带之冲。固其金汤，利彼牙爪。凡为展效，皆竭忠诚。尔其为吾申惠慈，布膏泽，怀忠伏顺者延其赏，穷羸孤瘵者加其恩。使人人知吾待尔之心，其厚若是。勿独以鼓鼙之壮，号令之严，报于朝廷，是曰为政。服我休命，尔其戒哉。旧秩新恩，同登八座之贵；摇旌展旆，分荣十乘之行。宰可本官充陈州节度使。承恭可检校工部尚书充宁节度使。牟可守本官充坊节度使。


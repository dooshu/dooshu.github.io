圣寿节贺表二


千龄诞圣，鸿图卜有道之；万寿齐天，泰运衍无疆之庆。玉帛纷陈乎禹服，箫韶协奏于虞廷。瑞霭烟浮，欢声雷动。

恭惟皇上功参大始，道契重玄。丕显应图，备聪明睿智之德；严恭凝命，得名位禄寿之全。圣人之化成，以久于其道；王者之定命，既世而后仁。山川鬼神毕宁，风雨燠旸时若。宏开寿域，纳兆庶以同跻；独运庙谟，慑毡裘而远遁。惟至诚无息，象帝之先；肆申命用休，受天之祜。如几如式，俾炽俾昌。载当万宝之成，恭遇一人之庆。金茎玉露，委滋润以挹九霞；银汉冰轮，并清光而被四表。式昭默眷，永锡遐龄。自昔河清，已兆龙飞之运：伊今川至，益绵凤历之休。

臣等叨司雍教，幸际昌辰。偕百辟以祝尧年，悠久成物；率诸生而歌《周雅》，寿考作人。伏愿茂膺纯嘏，益介洪祺。如日之升，如月之恒，长作神人之主；极天所覆，极地所载，溥垂四海之安。






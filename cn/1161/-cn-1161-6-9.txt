送乐良秀才谒梁中谏序

天下之人，背道义而趋势利者众矣。是故权门火炎，归之如市，散地灰冷，过而弗顾。偷薄苟且，率以为常。非士君子谋道狥义，乌能矫世而行哉。茂苑乐生，禀江山之气，为英秀之士，读书秉笔，务于立言，游圣人之阃域，修通儒之事业，杰出江外，人无与偕。自予作吏长洲，言交有日，遗书贽文，颇见其志，但若涉海而轻百谷，登岳而小群山，又孰知其汪洋峻极之势欤。居一日，生挂帆舣舟，款户言别。问其行，则曰：谒梁公于淮楚也。问其故，则曰：咨学道之消长也，唁商官之憔顇也。噫梁公与古为徒，与时相戾，守大方而中立，禀上智而不移，颠踬官途，三十年矣。以至自官僚分司，以贰车左降。淮水之涘，衡门阗其甑有委尘，突无黔色。虽原宪之非病，谅贾生之恸哭。声利之辈，轻而笑之。但见长淮汤汤，东吴接会，使星朝客，鳞鳞其舟。有能过门而一顾，又何人哉？生之往矣，其有旨乎？携盈编之文，陈亟丈之礼，吊摈斥之贤，非谋道者邪？鄙权豪之门，非狥义者邪？昔余重生之文，今余知生之行矣。先是梁公之牧苏也，抚民之余，待士尤谨，延誉后学，激劝远人。于时乐生居客之右，亦犹常衮廉问闽川，引欧阳詹以为上客，闽人始举进士。今昔相望，曾何愧与。生之是行也，得非士为知己者邪。武丘草萋，吴苑波渌。行春色态，蒙蒙着人。去登龙门，再见君子。请益之外，幸道我伏膺之志焉。












○淮南节度使检校尚书右仆射赵郡李公家庙碑铭（并序）

王建侯，侯建庙庙有器，器有铭，所以论撰先德，明著后代，或书於鼎，或文於碑，古今之通制也。维开成某年某月某日，宣武军节度使检校尚书右仆射汴州刺史上柱国赐紫金鱼袋赵郡李公，斋沐祗栗，拜章上言，请立先庙，以奉常祀。於是得请於天子，承式於有司，是岁某月某日，经始於东都，明年某月某日，有事於新庙。外尽其物，内尽其志，三献百顺，神格礼成。其友居易，以李氏宗祖世家名爵，与仆射志行官业，书於丽牲之碑。

谨按家略：九代祖善权，后魏谯郡守；八代祖延观，徐、梁二州刺史；七代祖续，某郡太守；六代祖显达，隋颍州刺史；五代祖迁，皇朝宜、谷二州别驾，赠德州刺史；高祖孝卿，右散骑常侍，赠邓州刺史。曾祖府君讳敬元，总章、仪凤间历吏部尚书同中书门下三品、中书令宏文馆大学士监修国史，封赵国公，谥曰文宪。才智职业，载在国史。今祭於第一室，以妣蓟国夫人范阳卢氏配焉。王父府君讳守一，属世难家徙，不求闻达，避荣乐道，与时浮沉，终成都府郫县令。今祭於第二室，以妣荥阳夫人郑氏配焉。先考府君讳晤，历金坛、乌程、晋陵三县令。府君为人笃於家行，饰以吏事，动有常度，居无惰容，所莅之邑有善政，辞满之日多遗爱。不登贵仕，其命矣夫！今祭於第三室，以先妣上谷夫人范阳卢氏配焉。府君累赠至尚书右仆射，夫人累赠至上谷郡太夫人，前后凡三追命六告身，渥泽叠洽，自叶流根，从子贵也。

郫县暨晋陵府君，咸善积於躬，道屈於位，储祉流庆，而仆射生焉。仆射名绅，字公垂。六岁丁晋陵府君忧，孺慕号踊，如成人礼。九岁终制，孝养上谷太夫人，年虽幼，承顺无违，家虽贫，甘旨无阙。侍亲之疾，冠带不解者三载，馀可知也；执亲之丧，水浆不入口者五日，馀可知也。先是祖妣、考妣，晋陵府君前娶夫人裴氏，无子早卒，洎叔父楔蠲之殡，咸未归，各处一方。公在斩衰中，亲护九丧，匍匐万里，及其（一作期）襄事，礼无阙违。至诚感神，有灵乌瑞芝之应，事动乡里，名闻公卿，言孝友者，以为表率。

宪宗嗣统三年，李盗据京口，公居无锡，会擢第东归，闻公名，署职引用。初询以谋画，结舌不对，次强以章檄，绝笔不书，诱之以厚利不从，迫之以淫刑不动，将戮辱者数四，就幽囚者七旬，诚贯神明，有死无二，言名节者，以为准程。朝廷嘉之，拜右拾遗。岁馀，穆宗知公忠孝文行，召入翰林，特授司封员外郎知制诰，迁中书舍人。承颜造膝，知无不言，献替启沃，如石投水。俄拜御史中丞户部侍郎，既而望属台衡，朝当晏驾。时移世变，遂出掾高要，佐浔阳，旋为滁、寿二州刺史。

大凡公之为政也，应用无方，所居必化。卧理二郡，以去害为先，故有盗奔兽依之感；廉察浙右，以分忧为功，故有┰邻活殍之惠；尹正河洛，以革弊为急，故有摘奸抉蠹之威。文宗知公全才，以汴难理，乃授钺，俾镇绥之。初宣武师人，骄强狠悍，狃乱徼利，积习生常。公既下车，尽知情伪，刑赏信惠，合以为用，一年而下惩劝，二年而下服畏，三年而下耻格，肃然丕变，薰然太和。抚之五年，人俗归厚，至於捍大患，御大灾，却飞蝗，遏暴水，致岁於丰稔，免人於垫溺。噫！微公之力，汴之民其为堇乎？其为鱼乎？殊绩尤课，不可具举。天下征镇，淮海为大，非公作帅，不足以长束诸侯，制加银青光禄大夫扬州长史淮南诸道节度观察等使，馀如故。诏下之日，出次於外，军门不击柝，里巷无犬吠，从容五日，按节而东。百姓三军，挈壶浆，捧箪醪，遮道攀饯者，动以万辈，皆呜咽流涕，如婴儿之别慈母焉。噫！若非襦之惠及其幼，鸡豚之养及其老又推赤心人腹中者，则安能化暴戾之俗，一至於此乎？西人泣送，东人歌迎，梁楚千里，风变化移，膏雨景星，所至蒙福。於时开成、会昌之际，上方致理，公未登庸，熙熙苍生，环望而已。

盛矣哉！大丈夫生於世也，以忠贞奉乎君，以义利惠乎人，以黻冕贵乎身，以宗庙显乎亲，以孝敬交乎神，宜其荷百禄，辅一德，为有唐之宗臣者欤！君子谓李氏之庙也休哉，公之祭也顺哉！然曰有孙如此，有子如此，可谓孝矣。故其碑铭曰：

祭祀从贵，爵土有秩。诸侯之庙，一宫三室。皇皇西室，皇祖中书。孝孙追远，昭穆有初。显显中室，王父郫令。顺孙享，尽悫尽敬。肃肃东室，先考晋陵。嗣子奉荐，孝思蒸蒸。嗣子其谁，仆射公垂。公垂翼翼，斋严谅直。为子为臣，有典有则。载膺休命，载践右职。以孝肥家，以忠肥国。乃授侯伯，纛钺戟。乃飨祖祢，牲牢黍稷。家声振耀，国典褒饰。六命徽章，三世血食。光大遗训，显扬先德。子孙承之，垂裕无极。


○論廣西峒蠻事宜疏 【 廣西峒蠻】

前者奉　聖諭及廣西事、臣以平日所聞、復參眾論、而得其說、請具陳之、夫廣西之蠻。種類不一深入谿峒。與土官連結。依附郡邑。則皆良民。地甚沃饒。民亦淳厚。洪武永樂間、總兵官山雲韓觀、相繼為治、威信既孚、地方以寧、正統以來、蠻賊紛起、或數十人、或百餘人竊伏道路、攔截江船、掩刼村堡、殺奪擄掠、以為常事、至攻掠城邑、亦不多見、况蠻賊時相仇殺。自傷亦多。是當時為蠻夷者亦未甚得利苟得安靜愛民之官。重信義輕功利以固守之。則民有生計。蠻夷兵將化為良民矣。奈何當事之人。既不求自強之道。又一切取辦目前。無志者招蠻賊以施犒勞之恩有志者藉土兵以為勦捕之計徵調頻繁。糜費無巳。土官自是玩狎軍威驕縱難制。往往治兵相攻。或潛通蠻賊。出沒為患。甚則陷城奪印。無異古之戰國。繼之以屢次大征。民困勢危。十倍於前。故為今之計。只當申諭總督大臣。聽其就近。自擇守令。而重其任。責以省刑薄歛。減徭役。勤農乘。以厚生。練民兵。固村寨。時瞭望以相守。以餉兵犒賊之費。為設險習武之資。賊來互相援救。賊去不必窮追。而又簡任參將守備等官。責其廵哨往來。以通客商。沿江伐木。以去險蔽。至於商舟犒軍之費。往年巳有常規。不必禁革。惟戒其怠惰。與夫剋剝而巳。廣西用土兵亦是救急之計不知一意□觢其或與賊相遇。小小勝敗。不當深究。一以付之總督官而不從中制則土兵不必頻調賊計無所復施不出二三年間。吾民有安居之樂。有能戰之勇。自足以動蠻夷歆慕之心。折土官強梗之勢。然後正法令以治土官。布誠信以來徭獞。如是而猶有未服。乃擇其一二稔惡者。提兵取之。以令其餘。威德並行。誰敢不服。由是而興教化。正風俗。視中外以治廣西。豈有不平哉。但總兵大臣自擇守令一時未遽行臣思一??厺。似為可處。惟　皇上以此下之內閣。作一旨令吏部行之。即沛然矣。臣聞廣東與南贑郴永等處。於廣西水土相宜。地方附近。故於各處蠻洞事宜。習相聞見。若就各處舉人監生中。選其年力精敏。節行可觀者。前代嶺南設尚書行省就近銓選即此意也州縣舉之廵守。廵守舉之撫按即會總督大臣。按地方官員之缺。量其才力所宜。奏請於　朝下之吏部。聽其劄付。就彼給與冠帶。分布各州縣。或掌印。或署事。量與分例口糧而不給俸。試之三年。巳有成效。然後陸續起送赴部。而實授知縣判官縣丞主簿吏目等官。其不堪者罷之。則吏部聽選之官無不服水土之憂遠方不缺之員無經年曠職之累凡修舉一應事宜、可朝出令而夕及於民矣唯聖明裁之、


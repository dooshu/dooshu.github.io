175　周無射之鐘至隋乃毁　物之壽亦有數


周無射之鐘，至隋乃毁。何云：「詳見春秋正義。」唐顯慶高宗七年丙辰改元。之輅，至本朝猶存。物之壽亦有數邪？

【集證】昭二十一年左傳正義：「景王無射之鐘，在王城鑄之，敬王居洛陽，蓋移就之也。秦滅周，其鐘徙於長安，歷漢、魏、晉，常在長安。及劉裕滅姚泓，移於江東，歷宋、齊、梁、陳，鐘猶在。東魏使魏收聘梁，收作聘遊賦云『珍是淫器，無射在懸』是也。開皇九年平陳，又徙於西京，置太常寺，時人悉得見之。至十五年敕毁之。」

【元圻案】沈括夢溪筆談：「大駕玉輅，唐高宗時造，至今進御。自唐至今，凡三至泰山登封，其他巡幸，莫記其數。穩利堅久，歷世不能窺其法，世傳有神物護之。」






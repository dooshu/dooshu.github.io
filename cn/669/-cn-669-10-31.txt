31　春秋三書孛其孛同彗　晏子春秋孛變甚於彗


春秋三書「孛」，文十四年、昭十七年、哀十三年。而昭十七年「有星孛於大辰，申須曰：『彗所以除舊布新也。』」史記天官書、劉更生封事云：「春秋彗星三見。」則彗、孛一也。晏子春秋：「齊景公睹彗星，使伯常騫禳之。晏子曰：『孛又將出，彗星之出，庸何懼乎？』」則孛之爲變，甚於彗矣。【原注】齊有彗星，見於傳而經不書。

【何云】經不書，益見彗小於孛矣。

【集證】漢文紀：「有長星出於東方。」文穎曰：「彗、孛、長三星，其形象小異。孛星光芒短，其光四出，蓬蓬孛孛也。彗星光芒長，參參如掃篲。長星光芒有一直指，或竟天，或十丈，或一丈二丈，無常也。」

【元圻案】後漢書天文志上：「孛之爲言，猶有所傷害，有所妨蔽，所以除穢而布新也。」注：「晏子春秋曰：『齊景公睹彗星，使伯常騫禳之。晏子曰：「不可。此天教也。日月之氣，風雨不時，彗星之出，天爲民之亂見之。」』又一曰：『景公見彗星出而泣，晏子問之。公曰：「寡人聞之，彗星出，其所向之國君當之。今彗星出而向吾國，我是以悲。」晏子曰：「君之行義，固應無德於國〔一〕。穿陂池，則欲其深以廣也；爲臺榭，則欲其高且大也。賦斂撝奪，誅戮如仇讐。自是觀之，孛又將出。彗星之出，庸何懼乎？」』果如晏子之言，孛之與彗，相似匪同。」〇史記齊世家亦載晏子之語，孛作茀。〇今本晏子春秋内篇諫上：「景公睹彗星，召伯常騫使禳去之。晏子曰：『此天教也。彗星之出，天爲民之亂見之，故詔之妖祥，以戒不敬。今君若設文而受諫，謁聖賢人，雖不去，彗星將自亡。今君嗜酒而并于樂，政不飾而寬於小人，近讒好優，惡文而疏聖賢人，何暇在彗？茀又將見矣。』」〇又外篇記彗見者二，其文皆與後漢書所引晏子不同。王氏此條據章懷注。

〔一〕「固應」，按中華本後漢書志第一〇天文上此注文校改爲「回邪」，二字從上句讀。






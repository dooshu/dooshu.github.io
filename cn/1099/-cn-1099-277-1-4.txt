○覆大學士高拱等建議責成宣大等七鎮邊臣及時整飭邊備疏

看得大學士高拱等題稱大率謂北虜率眾款塞、稽顙稱臣、朝廷准其貢市、錫以爵賞、其說有三、一則受彼之來。則彼之嗜欲繫於我。而可免侵擾之害。一則容彼之請。則我之法制行於彼。而坐收安寧之利。一則外示羈縻。專修內治以為經久之謀。據今日之見行。則前二說巳有成效。為將來之大計。則後一說亟當勉圖。至其詳論內治要領。則欲乘此閒暇。積錢糧。修險隘。練兵馬。整器械。開屯田。理塩法。廣收胡馬。解散逆黨。更有況機密畫。不可明言者。皆將次第舉行。且責成本兵與邊臣內外協心。著實整頓。仍乞敕諭邊臣。及遣官閱視。比照獲功失機。分別功罪。以示勸懲。各一節、除薊遼二鎮原與西虜無與。另本議奏外。為照自古聖王之於夷裔。不過德威二者而巳。叛則威以警之。有防禦之經。來則德以綏之。有制馭之權。即如虜酋俺答兵力盛強。甲于北鄙。控弦之士。不可勝計。又得老把都兒黃台吉吉能等為之羽翼。丘阜趙全李自馨等為之腹心。自我斬其虜使以來。宣雲山陝延寧甘固之間。受害甚慘。甚至攻破州郡蹂踐郊圻。三十年間。迄無寧日。所幸天伐其謀神奪其魄自以愛孫把漢那吉之故。稽顙稱臣。惟恐或後。不煩一矢而七陲晏然。生靈免荼毒之災。不費斗糧而群雄帖爾。士馬少調遣之擾。允協　先皇之心。有光二祖之烈。此實我　皇上大化神明。鴻恩博洽　聖德格天所致。而輔臣高拱張居正殷士儋謀斷相資力贊其議。邊臣王崇古劉應箕艱危不避。身任其責。功在地方。俱難輕冺。乃今櫽括經制之詳。列為三策。繇前二策。權以濟變。淵深莫測。殊得惇大之體繇後一策。道以守經。注措有章。足收明作之功。為國深遠忠猷。誠如聖諭。所據奏內積錢糧等事即當一一舉行以修實政往歲苦其侵暴。欲為而勢有不能。今日趁此閒暇。應為而時不可失。各邊文武諸臣與有修攘之責。果能著實修舉。著有勞績。比照擒斬事例。重加陞賞。如仍踵習故套。搪塞誤事。即照失機律例。從重振罪。仍望　皇上俯賜採覽。將宣大山西延綏寧夏固原甘肅七鎮總督鎮巡官。各賜敕一道。令其破格整飭。應便宜者便宜施行。果有改絃易轍。應奏請者。明白具奏。候隆慶六年十月以後分遣才望大臣前去閱視。從實回奏。臣等待罪本兵。叼承樞筦之寄亦不敢不悉心程督。重負委托。自速罪戾。題奉聖旨、依議著實舉行

一積錢糧、臣等議得往歲一入秋月。即將兵馬分布信地。變主為客糜費不貲。合無通行七鎮摠督鎮廵等官。各將各枝兵馬。酌量虜情。仍照防秋舊規。分布停當。無警各守禦原住地方。不許離局。有警各奔赴所分信地。不許誤事。其宣府南山一帶。照依摠督王崇古題奉欽依事例不必先期駐守。防秋畢日。果有節省錢糧。另項收貯。各置文簿一扇。開載數目。其戶部應發年例銀兩。逐年處發。不得因而短少。通候大臣至日。閱視施行。

一修險隘、臣等議得以靜致動。以逸待勞。修設險要。實為防邊要務。臣博巡撫甘肅之時。督令甘州等十五衛所所在村落各築墩院。虜嘗突至凉州。守保嚴密。一無所得。且將兵馬棋布於墩院之間。于時斬獲虜首。奪獲虜馬甚多。若使各邊皆能有備。虜雖反側。何能為哉。訪得宣府城堡。稍有次第。大同則僅完十之三四。山西固原延寧。則僅完十之一二。甘肅墩院。巳半就傾頹矣。合無通行七鎮摠督鎮巡守廵兵備等官。各將險隘城堡。加意修築。高厚堅實以圖永久工小者聽居民自處。工大者官為措處。如有重大工程。勘實奏請。通候大臣至日。閱視施行。

一練兵馬、臣等議得兵馬不練。與無兵同。邇來各邊有畏軍士之訛言。而全不操練者。有雖嘗操練而徒為文具者。大抵大操不如小操合操不如分操合無通行七鎮摠督鎮巡等官。以後務要時加操練。一人教十。十人教百。百人教千。所在守巡兵備等官。亦要不時監督。操有成效。或全無成效。與將領一體賞罰。以示激勸。通候大臣至日。閱視施行。

一整器械、臣等議得器械不利。以卒與敵。委當及時整理。但軍士貧苦。力不能辦。軍三民七。軍器雖解納工部。半多不堪。輕重厚薄各人明用不同且自行打造性命所寄安得不精若使將價留在本處。給與軍士自行打造公私殊為兩便。合無備行七鎮摠督鎮巡等官。或應別項討給官錢。或應暫留軍三民七年例。各另議奏聽工部覆議。通候大臣至日。閱視施行。

一開屯田、臣等議得開耕屯田以資軍食。是即古人積粟塞下之意。但小民無知。惟恐糧差累及。逡巡畏縮。不敢認種。臣博巡撫甘肅之時。嘗奏奉明旨。原係拋荒者。永不起科。近年拋荒者。十年之後。方行起科。人心踴躍。頗見成效。大抵損上益下。藏富于民。自古經國之長策。合無通行七鎮摠督鎮巡守巡兵備等官。照依前例從實舉行。仍各給與明文。以為執照。其原有水利去處。亦要設法疏通。以濟屯田之用。通候大臣至日。閱視施行。

一理塩法、臣等議得國初塩法。謂之飛輓。商人射利以輸邊。邊人得米以餬口。良法美意。無以過之。但官司畏避嫌疑。多派斗頭。以致商人不願上納。勘合復存。置之無用。倉庾盡虛。取之不給。失策甚矣。合無備行七鎮巡撫都御史督同守巡兵備等官。務要設法疏通。以復國家之舊。通候大臣至日。閱視施行。

一收胡馬、臣等議得各邊軍士缺馬甚多。有一營三千馬。僅有一半者。亟當處補。除宣大山西見該右給事中梁問孟等具題另本議覆外合無備行陝西延寧甘肅督撫等官。各將各營缺馬數目。分別具奏。以憑給發馬價。務要收買臕壯好馬。事完造冊奏繳。青冊送部查考。通候大臣至日閱視施行。

一散逆黨、臣等議得逆黨不散。則勾引之禍。蔓延未巳。即如丘阜趙全等。是其明驗。合無通行宣大山西延寧固原甘肅七鎮總督鎮巡等官設法招徠。歲終仍照舊例以人口多寡分別陞賞。果有沉機密畫。不妨徑自酌處。通候大臣至日。閱視施行。


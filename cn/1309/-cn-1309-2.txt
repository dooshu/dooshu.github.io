第二回　南唐主回书拒宋　赵太祖命将督师



词曰：



屈杀贤良，困受沙场，从此十八载。赵君王回瞻殿宇，只见云虚怆怀，妃子韩似孤凰，也知天子亦离乡，伤伤伤。念切当阳，义伐徐方，后来八九家共赞襄，维兹元老固称鹰扬，矧斯臣妄，且号邑姜，功盖残唐，长长长。



却说宋太祖自陈桥兵变，黄袍加身，为众将士推尊，继周后主而有天下，又赖众将兵力之助东讨西杀，北伐南征，混归一统，所有宇内伪主霸主，皆臣降称服，四方莫不奉正朔于天王。值宋太祖万寿圣诞佳辰，诸家王子王孙，各勋戚文武，大小臣家，悉皆备办许多礼物珍仪，于五更之初便佩玉登车，纷纷入觐，颂唱华封三祝。又有外省边疆众文武，俱各有贡礼回朝上寿，并诸外国及附属归命王侯莫不挟狼纛梯山航海而至，以恭敬中土。圣主太祖登殿受献。只见许多珍仪过丰，一一陈设。旨下慰劳诸臣，传召毕，龙颜喜霁。是日，不免鹿鸣赐宴。各王侯文武大小臣工，俱均颁赐，畅叙乐饮于殿中，一番庆典，君臣共乐。酒至三巡，宋太祖徐徐而言曰：「今天寡人五旬寿纪，悉当众卿文武诸邦边隅土宇之臣，贡献隆仪之盛，回朝庆祝，足见内外远近之臣，爱戴恭诚。惟今金陵南唐李景，以一隅之地，藐视寡人，并无差使庆祝一词，亦属不恭，众卿以为如何处置？」有兵部尚书潘美奏曰：「臣近闻南唐李景，招贤纳士，严训军兵，其志匪小。今各方偏邦，入朝贡献，华祝称觞，他独不遣人进朝恭祝，显见目中无我大宋，不恭之甚，将有不臣之心。不若我主趁此执罪，命将兴师，征讨有名矣。」宋太祖未答，又有军师苗训进曰：「此行未为不妥，但今已四海一统，谅此南唐区区一隅之土，何足介怀，不烦圣虑。可旨下责他君臣，不谅德力，不礼回朝恭祝，有失国威。如若即行征讨，似涉不教而诛，况劳士耗费，非国家益也。不若待阁部词臣草檄文一道，命使驰往晓谕他一番，倘或彼君臣醒悟，差人谢罪，正当赦宥之，足见我主以德宣化而治，各邦靡不欣服矣。倘他仍执迷抗拒，然后命将兴兵，征伐取罪未晚。不知陛下圣意如何？」宋太祖闻言曰：「卿家处置得宜。推词曹之臣，莫与卿匹。汝回第中，三天之限，且备檄文命使臣驰往谕之。」此日退朝，文武各散。次日，苗训将檄文草就，上呈御览毕，即盖印封固，钦差往金陵而去。涉水登山，非止一日得到。



此一天，南唐主自拜余鸿为军师有三月之久，一日早朝，正在君臣叙集，有王门官入奏大宋天子差一位官员赍旨到来。



书启皇封，君臣开读，其文词曰：



昔者唐祚衰微，率土分崩，生民之命，几于尽泯。兹我邦主德臣明，拨乱反正，拯其将坠，救民兵于水火，奉天宣化功劳，施恩垂德，而万邦协和，布德行仁，而百蛮宾服。蠢尔南唐一隅之土，梗化不朝，藐视不恭，罪难逃咎，屡欲爰整天师，恭行天讨，惟我主宽洪伟度，有慕乎古之行军，以化格为治。故王者之师，有征讨而无战斗，是舜帝虞廷，舞干羽而格有苗，武王周师，回车马以警殷纣。兹命我词臣秉笔宏文，申明告诫，原不欲用武以伤和气，致戕好生之德。今敷陈安危之要，君侯其敬听之。念尔唐末，五代纷争，瓜分割据，至英雄并起，豪杰风从，我主车驾所临，靡不输诚纳款，君侯所共见闻也。惟两帝不并生，二姓不再伙，明者见危于无形，智者窥难于未兆。是以微子去商，长为周宾世胄，阿斗纳印，安作晋世乐公。君侯诫能深鉴成败，熟味微子之踪，猛思后主之乐，则福庆无疆，士民安堵，农不易亩，市不回肆，去累卵之危，就永安之世，岂不大有裨于国哉。如执迷惘悟，听佞惑说，至于兵临城下，玉石俱焚，噬脐奚及。



当日南唐主李景，看见檄文激烈，理义分明，稍有畏惧之心，又转请余军师商议此事。余鸿曰：「腐儒笔锋亦精锐，不知我主兵强粮足，有何畏哉。」遂不作谢罪表文，只将檄旨笺尾批回。七律诗一首词曰：



南唐继统在钱塘，屡欲兴兵破汴梁。



文有孙吴精阵律，武增虎豹骋沙场。



高怀活捉同妻死，陶氏生擒与子亡。



天命早知须顺服，免教刀斧见阎王。



书后又写着大唐正统皇帝付与宋君御前览悉。






却说宋太祖一天设朝，使臣回国禀报：「李景不但不回谢罪之书，反作此悖逆犯上强词，藐视太甚。」太祖一见，羞颜大怒，拍案骂曰：「好胆子李景，蕞尔偏土，朕好意相待，不忍加兵征讨，犹恐残害兵民可悯，不料他竟公然逞志，出此恶逆犬吠之言，怎可不加诛戮。朕若不发兵证讨，他亦差将来争了，不免刻日发兵，亲行征伐，定必生擒此贼，方消朕恨。」惟有高王爷怀德出位，启奏曰：「南唐李景伪袭李唐之后，割据金陵，不过八十一州地土，谅有什么雄兵百万，战将千员，即君臣协和，无非一班伴食文词诗赋之人，不度德力之势，以小敌大，以弱拒强，实乃自取败亡之祸也。不若待臣藉陛下天威，兴一旅之师前往，以顺取逆自必献功奏捷，何须主上亲身马上之劳，有碍轻出万乘之尊。」太祖曰：「御妹夫论理虽有所依，但朕起自马上功劳，与诸将士久相雄角，亲冒矢石一十八载，见尽多少英雄负气自许，率性不受人欺侮。今李景这匹夫，逆恶辱言，侮薄太甚，务必生擒杀败他，亲辱此贼，方得心甘也。况自登基一十三载，身安慵乐，体肉旋生致病，正不胜刘先主所感慨。朕意已定，妹夫不必谏留。今即着卿为督师主帅，史珪、石守信二将为左右先锋，冯益为参军，再令曹彬、潘美、王彦升、罗彦怀为辅军，九王八侯及军师苗训俱随南征以护驾。复令王金式复队解粮，同心协力，征胜金陵，奏凯回朝，因功加赉封爵，以报将士之劳。」是日，众文武闻谕，各人领旨，定了出师日期。退朝已毕，宋太祖又对御弟二王爷匡义言知，征讨江南李景，托之监国署位，依政处分。朕不过一载上下，可以还朝，叮嘱一番。匡义二王爷领命。



宋太祖又在昭阳正宫皇后处谕知，复往后宫禀知杜氏皇太后，于某日定期别母后，即当兴兵征伐金陵李景云云。杜氏太后曰：「皇儿于十八年马上功劳，乃得九五之基，安逸未久，乃又思冒险疆场。今天下已定了十之八九，躬为万民之主，理合优处节劳，岂可再历兵戎险事。愿皇儿勿往，且命将提兵，悉足成功奏绩矣。且母前两天夜梦不祥，三更后，见皇儿高登一李树，几乎倾跌，幸得云霄上飞下五凤，将儿扶翼而下。须臾惊醒，方知一梦之兆，至今母心尚怯惧不安。今皇儿又思离位远行，未知主何吉凶。想来有幻梦预报此兆，不若王儿勿往，敕知各家王侯武臣能征惯战者，往讨江南，何必立意亲征，以贻母忧。」太祖闻母言，对曰：「母后勿心烦。儿自十六岁以后，即闯游四方，在家少，出外多，喜动不喜静。天下之大，东西南北民情风土柔悍皆知。今汴梁距金陵不过四十天之程途，有何干碍。且如母后所梦最吉。儿扳登李树将倾，反得五凤协扶而下，后必得五女将为助，成功亦未可知也。况儿不历险沙场已久，困于大位，实不好安静。今随征一出，又觉心逸开怀，以免久困于深宫内殿，儿所闷闷久矣。但今中土堤封万里，十得其八九，单有金陵一掌天地，如此梗强，有失各国之威。只争此功亏一篑，便可放鸟归山，放牛归野。况天无二日，民无二主，卧榻之侧，岂容他人酣睡。何劳母后挂怀。儿若不亲临敌境，恐将士不肯用力，枉日费斗金，且非为胜算也。」当日杜太后闻知皇儿心性喜流动，而恶坐逸者，是必难以强留劝之，只是言曰：「儿既专主兴兵，断不可亲临出阵，以万乘贵躯，非同小可，须当谨慎小心，为母减忧。」太祖领诺，安慰而出。是日众后妃王子，皆知圣上亲征，只有皇后娘娘想来皇太后尚且劝驾不止，劝留无益，未必帝心允回，只得饯别送行贺喜而已。未知何日起程，御驾亲征，且看下回分解。




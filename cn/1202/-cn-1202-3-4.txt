爲萧骠骑发徐州三五教

府州纲纪。沈攸之背慢灵极，稽诛之日久矣。况称兵江、汉之上，图衅庙阙之下，恶炽罪盈，民灵所绝。朝廷以尅辰纂严，令舆夙驾。吾任先贵近，义兼常慨，挺刃投袂，信见其时。方当水斩龙蛟，陆断犀兕，虽烈士衔志，壮夫投槩，然云罗旣舒，宜广威防。所统郡县，便普三五，咸依旧格，以赴戎麾。主者飞火施行。


王义山　挽竹芗龚侍郎

犹记乌台第一章，当年物论忒雌黄。

人心自有公非是，天理岂能终晦亡。

奸魄虽生名已死，弹文尚湿墨犹香。

偷生宁复百年活，地下何颜见竹芗。

王义山

王义山　挽竹芗龚侍郎

一木难支大厦倾，阖门拼却赴波鲸。

归来止为寻坟陇，隐去不教知姓名。

剩有诗篇传不朽，相从野老话生平。

翩翩只鹤扶云去，群玉峰头籍大清。

王义山


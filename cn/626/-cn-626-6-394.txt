徐举人熥八首

【春夜同钱叔达陈惟秦斋中雨坐】

高斋开乱竹，孤烛坐潺湲。

世昧随年减，浮生到夜间。

交应同白水，语不离青山。

坐惜连床雨，相看似梦间。

【春日雨中喜惟秦至】

斋居耽阒寂，犹厌鹿麋群。

茶汲松泉煮，香收桂屑焚。

避人宜昼雨，来客损春云。

更喜连床夜，萧萧独并君。

【秋日偶成】

山翠夕阳天，幽居息众缘。

倦啼将暮鸟，哀咽过秋蝉。

榻静喧松雨，窗疏纳竹烟。

微吟多信步，行过蓼花边。

【怨词】

一从闭深宫，不复徵歌舞。

房中今夜声，是妾当年谱。

【宫词】

长信宫中玉漏微，绿杨枝上乳莺飞。

忽听银钥开金锁，残月楼头照舞衣。

宫中无复望车尘，已分阿房老此身。

纵使君王得相见，也应不爱白头人。

深宫长日闭苍苔，恩宠于今念已灰。

莫望他生更相见，君王行满不轮回。

【闽王墓】

（闽王审知墓在莲花峰下，宣德四年盗发，获金珠无算，有司仍复修治）

玉辇何年去不回，霸图千古总成灰。

秋深兔穴依寒陇，岁久鱼灯暗夜台。

故国关河瓯越在，遗民蘋藻鼎湖哀。

莲花峰下黄昏月，犹见三郎白马来。


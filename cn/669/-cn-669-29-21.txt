21　劉仁恭割地遺虜事　契丹陷營平二州


長編宣和五年，求石晉故疆，不思營、平、灤三州，乃劉仁恭遺虜，虜不肯割。案：今本長編缺徽、欽兩朝事。按五代史，劉仁恭無割地遺虜之事。四夷附録云：「契丹當莊宗、明宗時，攻陷營、平二州。」【原注】唐無灤州。武經總要：「石晉割賂燕、薊、易、定，帥王都驅其民入契丹，因以烏灤河爲名以居之。案賈耽説，西北渡灤河，至盧龍鎮。」唐賈循傳：「張守珪北伐，次灤河。」薛訥傳：「師至灤河。」

【全云】胡身之通鑑註中較此爲詳，近時顧氏日知録本之。武經總要最謬，石晉時安得尚有王都？

【元圻案】通鑑後晉紀高祖天福元年：「十一月，契丹主作册書，命石敬塘爲大晉皇帝，割幽、薊、瀛、莫、涿、檀、順、新、嬀、儒、武、雲、應、寰、朔、蔚十六州以與契丹。」胡三省注：「人皆以石晉割十六州爲北方自撤藩籬之始，余謂雁門以北諸州，棄之猶有關隘可守。漢建安喪亂，棄陘北之地，不害爲魏、晉之彊是也。若割燕、薊、順等州，則爲失地險。然盧龍之險在營、平二州界，自劉守光僭竊，周德威攻取，契丹遂據營、平。自同光以來，契丹南牧，直抵涿、易，其失險久矣。」〇宋陳均九朝編年備要二十九：「關内之地，平、灤、營三州，自後唐爲契丹陷之後，改平州爲遼興府。以營、灤二州隸之，號爲平州路。至石晉之初，阿保機、耶律德光又得檀、順、景、薊、涿、易六郡，建燕山爲燕京，以轄六郡，號爲燕京路，與平州自成兩路。始朝廷自海上議割地，但云燕、雲兩路而已，蓋初謂燕山之路，盡得關内之地，殊不知關内之地，平州與燕山異路也。」






秋夜对月

杨亿

孤云飞陇首。颢气满商中。警鹤仙盘外。圆蟾浴殿东。浦寒珠有泪。岩迥树生风。星彩沉榆荚。霜华袭桂丛。光摇银烛乱。影射玉壶空。露馆迷秦甸。冰台接魏宫。绕枝惊暗鹊。促杼思阴虫。更想离居恨。回肠几处同。

刘筠

瑶席留欢友。金波对广庭。重帘和雾卷。六幕极天青。属玉东西馆。琉璃左右屏。梁园休赋雪。隋苑漫飞萤。蟾滴全供砚。牛津不见星。绮窗分皎皎。苔阁共亭亭。已丧应刘魄。谁通鲍谢灵。欲销千里恨。鲁酒薄还醒。

钱惟演

颢气中秋正。明河左界长。桂孤香易散。蚌冷泪先汪。飞盖倾兰阪。鸣琴厌烛房。玉盘浮皓露。素绠冰寒浆。浪白江连楚。风凄笛怨羌。庾楼聊顾慕。潘省更悲凉。雪漫夸圆璧。珠休号夜光。嫦娥悔孀独。空见海生桑。


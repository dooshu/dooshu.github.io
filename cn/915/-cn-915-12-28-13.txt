◇上魏书十志启

臣收等启：昔子长命世伟才，孟坚冠时特秀，宪章前哲，裁勒坟史，纪、传之间，申以书、志，绪言馀迹，可得而闻，叔峻删缉後刘，绍统削撰季汉，十志实范迁、固，表盖阙焉。曹氏一代之籍，了无具体，典午终世之笔，罕云周洽。假复事播，四夷盗听，间有小道俗言，要奇好异，改之雅旧，咸乖实录。自永嘉丧圯，中原淆然，偏伪小书，殆无可取。魏有天下，跨踪前载，顺未克让，善始令终，陛下极圣穷神，奉天屈己，顾眄百王，指掌万世，深存有魏抚运之业，永念神州人伦之绪，臣等肃奉明诏，刊著魏籍，编纪次传，备闻天旨，窃谓志之为用，网罗遗逸，载纪不可，附传非宜。理切必在甄明，事重尤应标著，搜猎上下，总括代终，置之众篇之後，一统天人之迹。褊心末识，辄在于此。是以晚始撰录，弥历炎凉，采旧增新，今乃断笔，时移世易，理不刻船，登阁含毫，论叙殊致，河沟往时之切，释老当今之重，艺文前志可寻，《官氏》魏代之急，去彼取此，敢率愚心，谨成十志二十卷，请续于传末，并前例目，合一百三十一卷，臣等妨官秉笔，迄无可采，尘黩旒冕，堕深冰谷。谨启。（《魏书》一百五）


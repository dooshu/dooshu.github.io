答蓟镇巡抚周乐轩


李帅出塞之功甚奇。又值大阅之时，戎车未逾于阃阈，皇威已震乎遐陬。慰甚。本兵方按故事论功，必有显陟矣。

近每侦得西镇虏情，即驰报督府，夙有戒备，远不及一一奉达。昨议处兵饷等事，部中犹执成说，吝于出纳，特奉俞旨，两河官军感恩图报，当有激于衷矣。

承示大察，无根之谈，不知所自，随已消灭，不足芥蒂也。前与督府书，偶因他事言及，不意遂闻于左右。仆所推毂保令天下士其众，安能一一使知之乎？






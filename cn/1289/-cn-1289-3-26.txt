手少阴及臂凡一十六穴第二十六


黄帝问曰：手少阴之脉独无腧，何也？岐伯对曰：少阴者，心脉也，心者，五脏六腑之大主也，为帝王，精神之舍也。其脏坚固，邪弗能容也，容之则心伤，心伤则神去，神去则死矣。故诸邪之在于心者，皆在心之包络，包络者，心主之脉也，故独无腧焉。问曰：少阴脉独无腧者，心不病乎？对曰：其外经脉病而脏不病，故独取其经于掌后兑骨之端，其余脉出入曲折，皆如手少阴少阴“少”字宜作“太”字，《铜人经》作“厥”字 、心主之脉行也。故本腧者皆因其气之虚实疾徐以取之，是谓因冲而泄，因衰而补。如是者，邪气得去，真气坚固，是谓因天之叙。

心出少冲，少冲者，木也。一名经始。在手小指内廉之端，去爪甲如韭叶，手少阴脉之所出也，为井。刺入一分，留一呼，灸一壮。少阴八穴，其七有治，一无治者，邪弗能容也，故曰无腧焉。

少府者，火也。在手小指本节后陷者中，直劳宫，手少阴脉之所溜也，为荥。刺入三分，灸三壮。

神门者，土也。一名兑冲，一名中都。在掌后兑骨之端陷者中，手少阴脉之所注也，为输。刺入三分，留七呼，灸三壮。《素问·阴阳论》注云：神门在掌后五分，当小指间。

阴郄，手少阴郄，在掌后脉中，去腕五分。刺入三分，灸三壮。《阴阳论》注云：当小指之后。

通里，手少阴络，在腕后一寸，别走太阳。刺入三分，灸三壮。

灵道者，金也。在掌后一寸五分，或曰一寸，手少阴脉之所行也，为经。刺入三分，灸三壮。

少海者，水也。一名曲节。在肘内廉节后陷者中，动脉应手，手少阴脉之所入也，为合。刺入五分，灸三壮。

极泉，在腋下筋间动脉入胸中，手少阴脉气所发。刺入三分，灸五壮。






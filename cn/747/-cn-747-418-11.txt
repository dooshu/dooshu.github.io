○谢端午赐衣及器物等表

臣衮言：中使罗希蛟至，奉宣恩旨，赐臣衣二袭，金银器物十事，百索两轴，扇一柄。特降王人，俯临私第，捧承殊赍，祗荷失图。臣衮诚惶诚恐顿首顿首。伏以圣政惟新，方求至理，天心所待，岂止常才？在臣庸愚，何足驱使。自受恩宸，已积三旬，尸素庙堂，未有能事，固宜归责，诚合避贤，圣恩优容，宠渥逾厚。今属三阳届节，五日御辰，下济天光，曲流睿泽。王人班器，司服降衣，饰其盘盂，示以金玉王度；总其领会，将以黼藻朝章。佩色丝而表祥，捧轻Ψ而迎暑，宠光逾分，忧负难胜。出自禁中，珍华未睹，在於臣下，服用敢安？既承饰外之恩，弥积善中之惧。无任感戴屏营之至。


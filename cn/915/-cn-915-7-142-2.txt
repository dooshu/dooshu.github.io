◇省录尚书议

昔天官正纪，六典序职，载师掌均，七府成务，所以翼平辰衡，经赞邦极。故总属之原，著夫官典，和统之要，昭於国言。夏因虞礼，有深冢司之则；周承殷法，无损掌邦之仪。用乃调佐王均，缉亮帝度。而式宪之轨，弘正汉庭，述章之范，崇明魏室。虽条录之名，立称於中代，总厘之实，不愆於自古，比代相沿，历朝罔贰。及乎爵以事变，级以时改，皆兴替之道，无害国章，八统元任，靡或省革。按台辅之职，三曰礼典，以和邦国，以统百官。四曰政典，以平邦国，以正百官。郑康成云：「冢宰之於庶僚，无所不总也。」考於兹事，备於典文，详古准今，不宜虚废。（《宋书·沈怀文传》。）


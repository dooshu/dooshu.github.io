◇荐徐稚等疏

臣闻善人天地之纪，政之所由也。《诗》云：「思皇多士，生此王国。」天挺俊，为陛下出，当辅弼明时，左右大业者也。伏见处士豫章徐稚、彭城姜肱、汝南袁闳、京兆韦著、颍川李昙、德行纯备，著于民听。若使擢登三事，协亮天工，必能翼宣盛美，增光日月矣。（《后汉·徐稚传，又袁宏《后汉纪》二十二，又《御览》六百三十引《续汉书》）


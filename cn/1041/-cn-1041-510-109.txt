廖行之　寿湖南宗宪五首

梅余傲雪香，柳欲摇金丝。

隆冬如许清，真宰渠物私。

居然风景殊，钟此贤杰姿。

政须鸿钧播，天意扶民彝。

廖行之

廖行之　寿湖南宗宪五首

斯文不于政，体用方殊观。

颇闻罢谋曹，渠肯先学官。

而公独古意，首欲尊儒冠。

果哉此道振，善俗良非难。

廖行之

廖行之　寿湖南宗宪五首

湘俗日窳敝，嗜恶甘如饴。

良心岂初然，物欲或迫之。

经正则民兴，靡事穷诛夷。

桑麻遂生业，四海治可推。

廖行之

廖行之　寿湖南宗宪五首

伊洛有真派，渊源洙泗宗。

蜀张日益远，言行将无同。

於公见事业，吾党如适从。

坐令千载下，竟识儒者功。

廖行之

廖行之　寿湖南宗宪五首

欲寿人之情，而仁独也正。

有能用其力，尽性以致命。

公诚格物意，心静无不敬。

却笑彼谈仙，区区较功行。

廖行之


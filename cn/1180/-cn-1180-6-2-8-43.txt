答应天巡抚宋阳山


盐徒执捕，海风覆舟，在往时诚为常事，若一一责之该道将领，人将何所措其手足？宜丈有不平之鸣也。但按操使者，见近日屡有严旨，恶人欺隐，故一有所闻，既仓皇奏报，以为他日脱罪之地。顷王少方有书来，亦言屡劝止之，不从。盖自为之心重，故不暇为人谋耳。要之主上睿明，揆度事理，衡鉴明允，其轻重予夺，必不有乖于情法之中。王大参，仆欲大用之，何乃以小忿决不就？幸谕安之。






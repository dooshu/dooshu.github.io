漕运

旧制。凡陆行之马程。日七十里。步及驴五十里。车三十里。水行之程。舟之重者。泝河日三十里。江四十里。余水四十五里。空舟泝河四十里。江五十里。余水六十里。沿流之舟。即轻重同制。河日一百五十里。江一百里。余水七十里。其如底柱之类。不拘此限。若遇风水浅不得行者。即于随近官司中牒检印记。听折半。

武德八年十二月十八日。水部郎中姜行本。请于陇州开五节堰。引水通运。许之。

永徽元年。薛大鼎为沧州刺史。界内有无棣河。隋末填废。大鼎奏开之。引鱼盐于海。百姓歌之曰。新河得通舟楫利。直达沧海鱼盐至。昔日徒行今骋驷。美哉薛公德滂被。

显庆元年十月。苑面西监褚朗。请开底柱三门。凿山架险。拟通陆运。于是发卒六千人凿之。一月而功毕。后水涨引舟。竟不能进。

咸亨三年。关中饥。监察御史王师顺奏。请运晋绛州仓粟以赡之。上委以漕运。河渭之闲。舟楫相继。置仓于渭南东。师顺始之也。

大足元年六月九日。于东都立德坊南。穿新潭。安置诸州租船。

神龙三年。沧州刺史姜师度。于蓟州之北涨水为沟。以备契丹奚之入寇。又约旧渠。傍海穿漕。号为平虏渠。以避海南。运粮者至今赖焉。

开元二年。河南尹李杰奏。汴州东有梁公堰。年久堰破。江淮漕运不通。杰奉发汴郑丁夫以浚之。省功速就。公私深以为利。刻石水滨以纪其绩。

九年五月二十五日敕。水运米扬掷。四五六七月。米一欠五合。三八月。米一欠四合。二九月米。一欠三合。正十十一月十二月。米一欠二合。并与纳。

十五年正月十二日。令将作大匠范安及检校郑州河口斗门。先是。洛阳人刘宗器上言。请塞泛水旧汴河口。于下流荥泽界。开梁公堰。置斗门。以通淮汴。擢拜宗器左卫率府冑曹。至是。新渠填塞。行舟不通。贬宗器为循州安怀戍主。安及遂发河南府怀郑汴滑卫三万人。疏决开旧河口。旬日而毕。

二十年。京师谷价踊起。上召京兆尹裴耀卿。问以救人之术。耀卿奏曰。昔贞观永徽之际。禄廪未广。每岁转运。不过二万石便足。今国用渐广。漕运数倍。犹不能支。从东都至陕。河路艰险。既用陆运。无由广致。若能开漕运。变陆为水。则有所盈余。动渝万计。且江南租船。候水始进。吴人不便漕挽。由是所在停留。日月既淹。遂生窃盗。臣望于河口置一仓。纳河东租米。便放船归。从河口即分入河洛。官自雇船载运。至三门之东。置一仓。三门既属水险。即于河岸开山。车运十数里。至三门之西。又置一仓。每运置仓。即搬下贮纳水通即运。水细便止。自太原仓泝河入渭。更无停留。所省巨万。前汉都关中。年月稍久。及隋亦在京师。缘河皆有旧仓。所以国用常赡。上深然其言。至二十二年八月十四日。置河阴县及河阴仓。河清县置柏崖仓。三门东置集津仓。三门西置三门仓。开三门北山十八里。以避湍险。自江淮而泝鸿沟。悉纳河阴仓。自河阴送纳含嘉仓。又递纳太原仓。所谓北运。自太原仓浮渭。以实关中。其有侍中裴耀卿充江淮转运使。以郑州刺史崔希逸。河南少尹萧炅为副。三年。凡运七百万石。省脚三十万贯。或说耀卿进所省脚钱。以表其功。答曰。此并公事。岂宜以小道邀名求宠也。河阴上仓。天宝后废。至大历四年。户部尚书刘晏。奏置汴口仓。

二十六年十一月五日。润州刺史齐澣奏。常州北界隔吴江。至瓜步江为限。每船渡绕瓜步江沙尾。纡回六十里。多为风涛所损。臣请于京口埭下。直截渡江。二十里开伊娄河。二十五里即达扬子县。无风水灾。又减租脚钱。岁收利百亿。又立伊娄埭。皆官收其课。迄今用之。

二十八年九月。魏州刺史卢晖开通济渠。自石灰窠引流至州城西。都注魏桥。夹州制楼百余间。以贮江淮之货。

二十九年十一月。陕郡太守李齐物。凿三门上路通流。便于漕运。开渠得古黎铧三。于石下。皆有文曰平陆。遂改河北县为平陆县。至天宝元年正月二十五日。渠成放流。其年。陕郡太守韦坚奏。引灞浐二水开广运潭于望春亭之东。自华阴永丰仓以通河渭广运潭。渠既成。至二年三月二十六日敕。古之善政。贵于足食。欲求富国。必先利人。朕以关辅之间。尤资殷赡。比来转输。未免艰辛。故置此潭。以通漕运。万世之利。一朝而成。其潭宜以广运为名。

其年。京兆尹韩朝宗。分渭水入自金光门。置潭于西市之西街。以贮材木。

永泰二年七月十日。凿运水渠。自京兆府直东至荐福寺东街。至北国子监正东。至于城东街正北。又过景风门延喜门。入于苑。阔八尺。深丈余。京兆尹黎干奏。

贞元二年五月敕。漕运通流。国之大计。其河水每至春夏之时。多被两岸田莱。盗开斗门。舟船停滞。职此之由。宜委汴宋等州观察使。选清强官。专知分界勾当。其郑州徐州泗州界。各仰刺史准此处分。仍令知汴州支遣院官计会勾当。

十五年二月。于奏。移转运汴州院于河阴。以汴州累遇兵乱。失散钱帛故也。

元和三年四月。增置河阴仓屋一百五十间。

十一年十二月。始置淮颍水运。杨子等诸院米。自淮阴泝流至寿州西四十里入颍口。又泝流至颍州沈邱界。五百里至于陈州项城。又泝流五百里。入于河。又三百里输于郾城。得米五十万石。附之以茭一千五百万束。计其功。省汴运七万六千贯。

宝历二年正月。盐铁使王播奏。扬州城内旧漕河水浅。舟船涩滞。转输不及期程。今从阊门外古七里港开河。向东屈曲。取禅智寺桥东通旧官河。计长一十九里。其功役所费。当使自方圆支遣。从之。

咸通三年五月。南蛮陷交趾。征诸道兵赴岭南。诏湖南水运自湘江入澪渠。并江西水运。以馈行营诸军。湘澪泝运。功役艰难。军屯广州乏食。润州人陈磻石诣阙上书。言江西湖南泝流。运粮不济军期。臣有奇计。以馈南军。帝召见。因奏。臣弟听思昔曾任雷州刺史。家人随海船至福建往来。大船一只。可致千石。自福建不一月至广州。得船数十艘。便可致三五万石。又引刘裕海路进军破卢循故事。乃以磻石为盐铁巡官。往扬子县专督海运。于是军不阙供。

八年三月。安南都护高骈奏。安南至邕管水路湍险。已令工人凿去巨石。漕船无滞。诏褒美之。


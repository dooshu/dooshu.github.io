卷十一

钦定四库全书

柳河东集卷十一

唐　柳宗元　撰

志碣诔一十一首

故试大理评事裴君墓志【元和十四年卒志亦是时作也周官小宗伯之职辨庙祧之昭穆注云父曰昭子曰穆也君之讳字考之史表皆不详】

裴氏之昭【音韶】曰赠户部尚书讳某穆曰起居郎讳某生均州刺史讳某均州与其弟大理更为刑部郎用文史名於朝善杜礼书长子曰某射进士策不中去过汴韩司徒弘迎取为从事以闻拜太子通事舍人进大理评事当伐蔡及郓汴常为军首赞佐有劳既事将侍太夫人于京师道发疽【于余切】元和十四年月日终於河南敦厚里年若干字曰某弟某以其丧归葬于某县某里未果娶有男子二人女一人男之长曰某通两经始杖且庐铭曰

世守不迁秀于士乡不利有司爰客于梁梁委其躬乃相戎政宫臣理属仍受国命南蔡北曹五载首兵柔刚辅理平视太平马牛既宁告养于京栈车草草【栈仕谏切】我来周道载饥载劳神夺其孝形经于洛魂其焉如庶终尔诚阴侍里闾膳饮不违有弟之?既安且盈厥志斯从铭之故人以慰尔衷

故大理评事柳君墓志【元和六年永州作】

晋之乱柳氏始分曰耆为汝南守居河东又五世曰庆相魏魏相之嗣曰旦仕隋为黄门侍郎其小宗曰楷至于唐刺济房兰廓四州楷生夏县令府君讳绎绎生司议郎府君讳遗爱皆葬长安少陵原遗爱生御史府君讳开葬南阳其嗣曰寛字存谅读其世书扬于文辞南方之人多讽其什颇学礼而善为容修吏事始仕家令主簿进左骁卫兵曹试大理评事为岭南节度推官荆南永安军判官府罢为游士出桂阳下广州中厉气沤泄卒於公馆元和六年八月七日也年四十七前娶琅邪王拱子拱国子祭酒後娶河东裴陵子陵告成令裴氏之出曰裴七君之从弟以君之丧归过零陵哭且告于宗元曰吾伯兄从事岭南其地多货其民轻乱能以简惠和柔匡弼所奉假守支郡海隅以宁鬬很仇怨敦谕克顺从公于荆绥戎永安仍专郡治政用休阜是时蜀寇始灭邦人疮痍怀君之泽咸忘其痛其理也惠而不施之於大其行也和而不至于年其言也文而不显其声今将以某月日祔葬苟又不得令辞而志焉是无以盖前人之大痛敢固以请呜呼余惧辞之不令以为神羞余敢不诺铭曰

柳族之分在北为高充于史氏世相重侯中书之世寔曰兰州夏县政良司议德优营营御史乃佐元侯惟君是嗣其政克修储闱补吏环卫分曹南越之厖从事以宁永安披攘荐仍于兵是董是经既柔且平浩浩呻呼革为和声胡不使寿而夺之龄挺【一作柩】于海壖【而宣切城下田也】圹于邓邦【圹音旷堑穴也】厥弟孔哀惟行之?呱呱小子縗而不庐【縗音崔】充充令妻髽首而居【髽侧瓜切礼男子免而妇人髽以麻约髻也】鸟兽号鸣助我踟蹰刻此悲辞藏之奥隅

故秘书郎姜君墓志【楚国公皎初以玄宗在藩邸时皎察其有非常之度尤委心焉迨即位召拜殿中少监数召入卧内命之舍敬曲侍燕私呼之而不名其後宠遇日甚其子庆初生未晬玄宗许尚公主後渝二十余年及相林甫即皎之甥遂从容奏之故骤加恩命诏庆初尚新平公主授驸马都尉公谓?为开元皇帝外孙且曰子庆初得尚公主其自盖如此也元和十四年柳州作】

秘书郎姜?【音谔】字某开元皇帝外孙也始楚国公皎与上游益贵幸子庆初得尚某公主生??生三日上曰他物无以饷吾孙即勑有司以第六品告与绯衣银鱼得通籍出入凡名是官七十年终不徙然其间在蜀汉荆楚以大诸侯命守州邑辄以劳称时缺则复命好游嗜音以生贵富畜妓能传宫中声贤豪大夫多与连欢後加老风病手足奇右【奇渠覊切】可用不能就官士有载酒来则出妓搏髀笑戏【髀部礼切】观者尚识承平王孙故态元和十四年月日终桂州都督御史中丞裴公曰噫帝戚也葬不可以廉为具物祭以豚酒月日葬州东南一里子某年若干母曰雷姬铭曰

始贱终贵於世为遂幼荣老穷在物为凶均之得丧谁缺谁丰若君者银朱於始生钟鼎以及壮不矍矍於进取【矍厥缚切说文欲逸走也】不施施於骄伉左弦右壶乐以自放虽老而客死未尝戚乎已与夫拳拳恐悸蒙谄负义得之拘拘荣不盖愧以终其身而不能止者不犹优乎亡友故秘书省校书郎独孤君墓碣【贞元十八年蓝田尉作】

呜呼有唐仁人独孤君之墓祔于其父太子舍人讳助之墓之後自其祖赠太子少保讳问俗而上其墓皆在灞水之左【灞水出蓝田谷北入渭隶长安灞音霸】今王父营陵於其侧故再世在此呜呼独孤君之道和而纯其用端而明内之为孝外之为仁默而智言而信其穷也不忧其乐也不淫读书推孔子之道必求诸其中其为文深而厚尤慕古雅善赋颂其要咸归于道昔孔子之世有顔回者能得於孔子後之仰其贤者譬之如日月而莫有议者焉呜呼独孤君之明且仁如遭孔子有两顔氏也今之世有知其然者乎知之者【一无知之者三字】其信於天下乎使夫人也夭而不嗣世之感者犹曰尚有天道嘻乎甚耶君讳申叔字子重年二十二举进士又二年用博学宏词为校书郎又三年居父丧未练而殁【礼练而慨然注练小祥也】盖贞元十八年四月五日也是年七月十日而葬乡曰某乡原曰某原呜呼君短命行道之日未久故其道信於其友而未信於天下今记其知君者于墓韩泰安平南阳人李行谌元固其弟行敏中明赵郡赞皇人柳宗元河东解人崔广略清河人韩愈退之昌黎人王涯广津太原人吕温和叔东平人崔羣敦诗清河人刘禹锡梦得中山人李景俭致用陇西人严休复玄锡冯翊人韦词致用京兆杜陵人

故襄阳丞赵君墓志【赵公矜之葬自贞元十八年至元和十三年已十七载之久来章乃能求於人所不知者其异如此来章之孝公谓神实恫之锡之老叟告以兆语信哉元和十三年作】

贞元十八年月日天水赵公矜年三十二【一作四十二】客死于柳州官为敛葬于城北之野元和十三年孤来章始壮自襄州徒行求其葬不得徵书而名其人皆死无能知者来章日哭于野凡十九日唯人事之穷则庶於卜筮五月甲辰卜秦誗兆之曰【誗持亷切一作利】金食其墨而火以贵其墓直丑在道之右南有贵神冢土是守乙已于野宜遇西人深目而髯其得实因七日发之乃觏其神明日求诸野有叟荷杖而东者问之曰是故赵丞儿耶吾为曹信是迩吾墓【一云於是】噫今则夷矣直社之北二百举武吾为子蕝焉【蕝租悦切说文朝会束茅表位曰蕝春秋置茅蕝表坐】辛亥啓土有木焉发之绯衣緅衾【緅将侯切青赤色】凡自家之物皆在州之人皆为出涕诚来章之孝神付是叟以与龟偶不然其协焉如此哉六月某日就道月日葬于汝州龙兴县期城之原夫人河南源氏先殁而祔之矜之父曰渐南郑尉祖曰倩之郓州司马曾祖曰弘安金紫光禄大夫国子祭酒始矜由明经为舞阳主簿蔡师反犯难来归擢授襄城主簿赐绯鱼袋後为襄阳丞其墓自曾祖以下皆族以位时宗元刺柳用相其事哀而旌之以铭铭曰

誗也挈之【挈音契鑚龟也】信也蕝之有朱其绂神具列之恳恳来章神实恫汝【恫音通说文痛也】锡之老叟告以兆语灵其鼓舞从而父祖孝斯有终宜福是与百越蓁蓁羁鬼相望【音亡在外而望其还也】有子而孝独归故乡涕盈其铭旌尔勿忘故温县主簿韩君墓志【弓高侯韩王信之子颓当也郢州公及着作郎与万州史表亦不详其名君之弟二长曰丰季曰泰泰亦为祠部郎中云贞元十六年作】

有唐故温县主簿韩慎字某汉弓高侯其先也徙于南阳传世至今唐侍中讳瑗克用贞亮奋于国难侍中兄子郢州刺史讳某某生御史着作郎讳某某生尚书库部郎中万州刺史讳某嗣以文行大其家业君万州长子也以父任为建陵挽郎累调授王府参军襄州襄阳尉至于是邑贞元十六年又调于天官署河阳丞末拜十有一日暴病卒于长安永崇里先人之庐又十有一日龟策袭吉祔于咸阳洪渎原先人之墓礼也先三日外姻家老谋为之志季弟泰哀不能文故托于友焉呜呼生也以其弟之?知君之为友没也以其弟之戚知君之为爱惟友爱出于孝移于忠施於人事无往不达余故得受其辞书于石曰友而爱而忠孝宜之貌称其行行称其词贱而不寿为善是悼祔于祖考初筮攸告季也之纯寘哀无垠终寠且贫【寠郡羽切】控于仁人备物称家其仪式陈爰相其悲载刻兹珉

东明张先生墓志【先生自志世莫得传然谓吾生天宝年讫贞元乙酉当是二十一年也明年正月某日葬即元和元年公时在永州作盖先生死於封而封与永为近也】

东明先生张氏曰因尝有以文荐於天子天子策试甚高以为长安尉一年投去印绶愿为黄老术诏许之居东明观三十余年受毕法道行峻异得衆真秘书诀籙聚经籍图史侔於麟阁以弟回降秩封州先生曰吾老矣支体不可解也遂从以去明年回之子袭死哭之恸遂病既亟以命回曰吾生天宝讫贞元乙酉岁十月今死于汝之手盈吾志矣京师吾生也毕原先人之归也必以返葬乃自为志而卒明年正月某日葬如其言弟子某等为碑以志于墓辞曰

匪禄而康匪爵而荣漠焉以虚充焉以盈言而不为华光而不为名介洁而周流苞涵而清宁幽观其形与化相冥寂寞以成其道是以勿婴世皆狂狂奔利死名我独浩浩端一以生或曰先生友悌以遁慈幼以死若不能忘情者何耶吾曰道去友耶去慈耶从容以求其得之耶荡莽很悻【悻旧作幸胥山沈公谓当作悻很下恳切悻下耿切很怒也荡音荡】道之非耶且夫亏恩坏礼枯槁顦顇【上音谯下音萃】隳圣图寿【隳□规切】离中就异歘然与神鬼为偶【歘许勿切说文有所吹起】顽然以木石为类倥侗【上音空下音同】而不实穷老而无死先生之道固知异夫如此也乃书于石以纪

虞鸣鸖诔【并序　虞氏之来尚矣在汉则有曰延曰诩在吴则有曰翻仲翔是也在晋则有曰预曰喜史皆有传至唐则有曰世南即秘书公洎于汉阳世德以昌者君之考终於沔州刺史也作之年月不可考然公谓唯昔夏首羁贯相亲又云交欢二纪莫间斯言盖公生於大历八年自羁贯而及二纪则当是贞元十四五年间矣】

维某年月日前进士虞九臯字鸣鸖终于长安亲仁里既克葬于高阳原二三友生皆至于墓哀其行之不昭于世追列遗懿求诸后土申荐嘉名实曰?甫乃作诔曰

吴虞之分爰宅上阳其後优游在越为乡延诩辅汉【诩大羽切】恢定封疆东徙之贤时惟仲翔曰预曰喜在晋克彰义笃斯文有苾其芳秘书多能垂耀于唐洎于汉阳世德以昌【君先父终沔州刺史】毗赞尚父【尚父郭子仪也】休徽用扬惟我先君并时翺翔洽主记室蔚其辉光实契伯仲永永不忘汉阳元子寔绍其美传袭儒风彪炳文史克?以孝惟礼是履誉洽于乡论为秀士【礼命乡论秀士注秀士乡大夫所考有德行道艺者】百郡之选丛于京师昧没腾藉乘凌蔽欺生之始至则奋其仪退默以谦人悦而随名卿是挈先进咸推方出羣类振耀于时祸丁舅氏漂沦海沂捧讣号呼匍匐增悲丧有幼主礼或多违孰徇于名而不是思投袂就道乘艰若夷竭诚丧具申敬裳帷万里来复祗祔于墓遽不凌节俭而有度由其温?守以贞固行道咨嗟观礼兴慕复从乡赋焕发其华克下再举闻于邦家倚闾千里欢咏斯多姻族盈门载笑且歌君之不淑名立志沮庆归其乡身终逆旅生死已间寿觞方举贺书在途委骨归土哀欢易地吊慕交户神明不仁降此大苦呜呼哀哉惟昔夏首羁贯相亲【贯与丱同糓梁子云子生羁贯成童不就师父之罪也】通家修好讲道为隣既冠于阼【音祚】思致其身升于司徒及尔继年交欢二纪莫间斯言愉乎其和确尔其坚更为砥砺【砥音纸】咸去韦弦【史西门豹以性刚急常佩韦以自戒董安于以性寛缓常佩弦以自警】今则遽已吾其缺然呜呼哀哉诔行谋諡【音示行之迹也】惟古之道生而无位没有其号惟是友生徘徊顾悼爰用壹惠幽明是告温温其?维德之经先民有作今也是旌呜呼?甫钦此嘉名

故处士裴君墓志【君讳字不可得而考惟曾祖宁州公即裴守真也据传守真之子六次曰耀卿相玄宗又其次曰侨卿即起居郎故志曰起居郎丞相弟也员外公求之表系其名位俱不详中丞公即裴行立守真之传曰曾孙行立而此志谓与裴君为弟兄其系盖明甚元和十四年柳州作】

河东闻喜裴君讳某字某好学未仕年若干元和十四年月日终於京兆渭南墅【上与切田庐也】君之弟中丞公督桂州命其僚柳宗元以铭君之出河间邢羣以状来告曰曾祖讳某宁州刺史赠户部尚书祖讳某起居郎父讳某尚书刑部员外郎议官及浮图事独出载在史册以八使行天下当河北道疑危顽很难处分之地【分扶问切一无分字】用天子命制断得宜於时为第一天下皆仰以为相会疾终再赠至大理卿长老咸曰裴氏世积德起居丞相弟也以文史用大理名世人也咸闻而不大君以友悌慤植承其休幽光而不扬岂天锺美於中丞啬而不克并耶不然君无位以夭其可问哉君前娶韦氏成都少尹士谟女生二子字曰某名曰某以文敏中丞公尤爱幸恒从不幸卒於桂林某举明经後娶於薛氏无子父寀位卑是年月日葬渭南某里迁奉夫人之丧自万年来有俟犹异室铭曰

畴之沃沃宜其嘉谷有耕有耨同施异禄明昭次穆丞相之族尚书之孙大里之门有庆实延宜硕而繁不位不年晦于丘园懿懿大理惟德之元权佞抑释太史是论黜陟冀幽邦命是尊神啬丰福不弃于君渭之洋洋爰墓其南孝思是怀祖考之依郡人作铭惟相其哀【一作不幷于君】

覃季子墓铭【君之死年月并亡惟公谓柳先生来永州戚其文不大於世求其墓以石铭则当是初至永时作也】

覃季子其人生爱书贫甚尤介特不苟受施【施智切】读经传言其说数家推太史公班固书下到今横竖钩贯【竖音树】又且数十家通为书号覃子史纂又取鬻老管庄子思晏孟下到今【鬻音育鬻熊也周人有书名鬻子一卷】其术自儒墨名法至於狗彘草木凡有益於世者为子纂又百有若干家笃於闻不以仕为事黜陟使取其书以氏名闻除太子校书某年月日死永州祁阳县某乡将死叹曰宁有闻而穷乎将无闻而丰乎宁介而踬乎将溷而遂乎【溷胡困切】葬其乡後若干年柳先生来永州戚其文不大於世求其墓以石铭铭曰

困其独丰其辱

续荥泽尉崔君墓志【元和九年葬前志赠太传崔公佑甫为之佑甫既卒而未克葬故公续志以书其缓之故云】

太傅公既志荥泽君之葬明年为中书侍郎同中书门下平章事以卒【一云卒赠太传无以字】荥泽君之嗣曰膺备物具货入于汴汴陷于戎丧焉不果行会世难不幸膺亦死膺之亚曰太素仕至云阳令求其将行谪南海上元和九年移信中【一作州】犹有累不克如其乡大惧缓慢兹久哭命其子某以某月日啓君之丧至于某葬用某月甲子志用太傅公之辞又命河东柳某书缓故且志终事之年月日

柳河东集卷十一








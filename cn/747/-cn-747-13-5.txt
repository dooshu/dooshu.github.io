○命皇太子领诸司启事诏

东台：贰极之基，道光於上嗣；贞国之本，事表於元良。故能创北极之风，敬东序之业，功少海而逾润，孚前曜而增华。皇太子宏，寝门标美，寿街腾懿。三善夙茂，瑜珮以之含锵；四学早优，班翰以之凝映。正以年在幼冲，未从监抚，虽调护方勤，助琢磨之器，而稼穑靡喻，爽德教之途。然为教之方，义资素习。宜令皇太子宏每日於光顺门内坐，诸司有奏事小者，并启皇太子，主者施行。


辽东大捷辞恩疏


昨该兵部核叙辽东功次，滥及臣等，请加恩赉，已即具揭辞免。兹奉圣谕：“辽东大捷非常，皆卿等运筹之功，例宜升荫，还拟敕来行。钦此。”

恩纶宠被，敢不遵承。但臣等窃惟庆赏之典，激劝攸关，必当其功，乃可服众。兹者辽左之捷，实仰赖我皇上圣武昭布，神威震叠，一时文武将吏，遵奉庙算，同心戮力之所致。然论其力战之功，尚富以将士为首。故臣等昨者拟票，加恩该镇诸臣，首叙总兵，赐赉独厚。虽总督、巡抚身在地方亲理戎务者，亦视之有差。诚以摧锋陷坚，躬冒矢石，本诸将士之力，固非坐而指画者所可同也，况如臣等，身不出乎禁闼，足不履乎戎行。虽曾借箸效画，演纶授事，不过奉英主之睿谟，效阁臣之常职耳。乃欲缘此遂攘以为功，冒叨恩宠，则九边之士闻之，必将曰：“我辈披坚执锐，千辛万苦，乃得一级之赏，而彼乃掠而有之。”武夫力而获诸原，书生坐而享其利。不惟以功蒙赏者，不知所劝，而旁观逖听之人，亦将愤惋而不平矣，非所以昭大公、明激劝也。

矧昨者皇上以大捷告庙，自引冲年凉德，而以成功归之祖宗列圣。夫以皇上之明圣，犹不肯自以为能，必归之列祖。臣等何知，乃敢贪天之功以为己力乎？且阁臣以边功受赏，亦自近时有之，非我祖宗朝盛德事也。臣等反覆思惟，加恩一节，断不敢当。伏望皇上俯鉴臣等愚悃，绝无一毫矫饰，竟寝其事，免令臣等撰敕，因以明朝大公之典，作九边将士之气。其于圣政，亦为有补。所有原奉圣谕一道，谨收藏阁中，以彰天眷。臣等不胜感戴悚栗之至。

（奉圣旨：卿等所奏，诚意恳切，准辞免。各赐银一百两，彩段四表里，大红纻丝蟒衣一袭，稍示眷酬。）






○与权德舆书

造白：仆尝以道丧日久，罕见君子。闻者奉睹得闻循上之方，体仁之度，言发理契，心朗目明，涉道这诚，若乘川而得舟楫。其慰盛也，寤寐自贺。窃思前贤心感之重，义叶之固，或约之以朋友，或申之以婚姻，聚之以望闾，悦之以宴好。俾一日之合，为累世之欢。裔嗣承流，清风自远，克成贞素之业，永称道德之门。即颍川荀陈，盖其事也。仆不揆鄙固，景行行之，早年尝与二三情友，约诚同此。世物多故，志为事夺，存没有闲，通塞殊尚。今中年已及，此心犹阻，永怀愧叹，怵怍如厉。幸以罪废，贬秩向终，法尚放还，归齿田里，追惧前失，澡励愚衷，咨谕弟兄，导率妻子，某与时绝，永安邱樊。息女二人，姿性及义以静约为尚，以琴书为适，庶可以承君子之好，备有道之室。长女先约故司徒元子宏农杨宏微，幼女未笄，愿继德嗣，北归之日，敬俟嘉命。夫人之生，母道之动也，动而能静，是谓返本。仆婚嫁既毕，退身岩阿，静以营神，虚以顺命，与骨肉姻戚，蹈道为期，还复之中，庶乎返本。未审足下以为何如？远布所怀，跳动闻雅论。造顿首。

孙蓥

蓥，肃宗朝监察御史。七马坊押官盗掠人，天兴令谢夷甫杀之，蓥鞫其狱，直夷甫。帝怒，流播州。


○會議北虜求貢 【 俺答】

嘉靖二十九年八月二十一日欽蒙召臣階入見、發下俺答求貢文書一紙、面諭臣集百官廷議、欽此欽遵、查得大明會典給賜迤北項下開載正統二年賜脫脫不花王、六年賜也先及差來正副使表裏衣服各有等第數目、七年又定有賞例、弘治元年三年四年亦俱有賞例、今奉前因、臣告示百官、除守城廵視及各項差委者外、會同中軍都督府成山伯王維熊等吏部尚書夏邦謨等、九卿衙門屬官辦事進士及太常寺等衙門堂屬官、議得虜酋俺答、其先世荷蒙成祖文皇帝待以不死、賜以印信封誥、恩德至厚、而俺答乃敢悖違天道、犯我郊畿、虔劉人民、蹂踐土地、揆諸大義、所當必誅、今雖稱臣求貢、有悔罪之心、及正統弘治初年有通貢賞例、然信使不入、表文不具、且其文書係是漢字、真偽亦未可知、臣等竊以為今次求貢。決不可許。但王者之於夷狄。禽獸畜之。來者不拒。去者不追。俺答前此屢曾求貢。邊臣上請。未蒙准行。今又有此。所據來歸之情。似難峻拒。合無請敕一道。選差通事二員。賫捧往諭俺答。若果悔罪求貢宜即日歛兵出境。另具番字表文。差的當頭目。於大同提督總兵官處投進。聽候朝廷處分。如敢駐兵境內。希求速賞。則惟有飭勵將士廣集四方兵馬。以大義致討。必使匹馬不返。以洩神人之憤。以明上下之分。臣等愚昧之見如此、奉旨并力合勦不准遣使伏乞　聖明親賜裁斷、敕下遵奉施行、


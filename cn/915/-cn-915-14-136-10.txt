◇青州舍利塔下铭

维大隋仁寿元年岁辛酉十月辛亥朔十五日乙丑，皇帝普为一切法界，幽显生灵，谨于青州蓬山县胜福寺，奉安舍利，敬造灵塔。愿太祖武元皇帝、元明皇后、皇帝、皇后、皇太子、诸皇子孙等，并内外群官，爰及庶民，六道三途，人非人等，生生世世，值佛闻法，永离苦空，同升妙果。（碑拓本。案：《金石文字记》所载同州塔铭，与此正同，惟彼云「同州武乡县大兴寺」八字为异。今不重录。）


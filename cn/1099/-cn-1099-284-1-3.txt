○會議漕政疏 【 漕政】

一酌處羡餘以恤軍困、竊照粮運交完、羡餘銀兩、給散旗軍、乃朝廷優恤厚恩近因河道變遷、粮有漂失節經議留前銀、通融完補、此實國儲至計、臣等敢復何言、但在運軍旗、春去冬歸、衝風冒雨、勞苦萬狀、行粮有限、食費不足、交粮進倉。惟望羡餘以濟回途之用。况漂流患有大小。衞船幫有多寡。使趙甲掛欠。扣及錢乙。舊粮不完。扣及新運。是使姦狡者得計而守法者失望且空船缺食。無力牽輓。每每凍阻。回船既遲。新兌益誤。以致年復一年。運務廢弛。相應酌處。伏乞勑下該部、從長酌議羡餘銀兩、除粮運進納、別無漂欠。照常給散外。自隆慶二年為始。如大患漂流。先儘本幫。次及本衞本總。小患損失。先儘本船。次及本幫本衞。悉聽運官把總議處。務在當年補完。掣取通關繳報。其同總別衞。并同衞別幫。無扣旗軍羡餘銀兩。亦俱照常給散。不致一槩扣留寄庫。庶困疲貧軍、得沾恩恤之典、而船得早回、運務有濟、載入議單、永為遵守、

一議處帶甎以速粮運、據江北等總運粮把總郭旦等呈、奉漕司行委催儹重運粮船、晝夜前進、無敢後期、經過臨清地方、例該順帶城甎、但上廠中廠、去河尚遠、幫船在閘候領河窄船多、擠塞耽誤、惟閘外下廠、就臨河岸、於軍便於領帶、呈乞議處等因到臣、為照漕儲轉輸。利在速達。連年稽遲凍阻。皆由徵兌愆期。運道梗阻所致。今歲節該臣等督責各該把總等官、竭力催儹、務期早得上倉、今稱經過臨清帶甎、上中二廠、遠涉不便、乞要改派閘外下廠一節、無非欲速粮運之意、相應議處、伏乞勑下該部酌議、轉行臨清管甎工部分司、自隆慶三年為始、將各總衞所粮船、該帶城甎、盡留下廠、照例每船四十八塊、待幫船出閘、就廠搬領、庶得速行。粮運有濟。載入議單、永為遵守、


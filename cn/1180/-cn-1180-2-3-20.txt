尧曰第二十


尧曰：“咨！尔舜！天之历数在尔躬。允执其中。四海困穷，天禄永终。”舜亦以命禹。

咨，是嗟叹声。历数，是帝王相承的次序，如岁节气先后一般，故谓之历数。允，是信。天禄，即天位。

这是记者历叙帝王之道，以见孔子授受都只是这个道理。

首举帝尧将禅位于舜而戒命之说：“咨！尔舜！自古帝王代兴，莫非天之所命。如今天命在汝，将帝王相传的历数付托于汝舜之身矣。夫天以天下授汝，汝必能安天下之民，然后可以克享天心，而其道无他也。天下之事，虽日有万机，莫不各有个自然恰好的道理，这叫作‘中’。必是此心廓然大公，无为守正，事至物来皆因其本然之理，顺而应之，各当其可；兢兢持守，不使一有偏倚，而或流于过与不及之差。则民心悦而天位可常保矣。苟或不能执中，则政乖民乱，将使四海之人危困穷苦，心生怨叛，而人君所受于天之禄位，亦永绝而不可复享矣，可不戒哉！”其后帝舜禅位于禹也，就把帝尧这几句话丁宁而告语之。凡执中之训、永终之戒，一如尧之所命，无异词也。夫尧、舜、禹相授受，独举“中”之一字为言，盖即《洪范》所谓“建用皇极”者也。自非好恶不作，偏党反侧不形，鲜有能允执此道者。唐、虞、夏后致治之盛，皆由此一言基之，岂非万世之标准哉？





曰：“予小子履，敢用玄牡，敢昭告于皇皇后帝：有罪不敢赦。帝臣不蔽，简在帝心。朕躬有罪，无以万方；万方有罪，罪在朕躬。”

履，是汤之名。玄牡，是黑色的牛。皇，是大。皇皇后帝，即皇天后土。蔽，是隐蔽。简字，解作阅字，是一一监察的意思。

这一节是记成汤受命之事。

汤既放桀，作书以告诸侯，因述其初时请命于天说：“我小子履，敢用玄牡之牲，敢昭告于皇天后土之神：今夏王无道，得罪于天，乃天讨所必加，我当明正其罪而不敢赦。其贤人君子为上天所眷命者，这都是帝臣，我当显扬于朝而不敢隐。盖凡此有罪、有德的人，都一一简在上帝之心，或诛或赏，我惟奉顺天意而已，岂得容私于其间乎？使我受天之托，所为或有不公不正，不能替天行道，这是我自家的罪过，于万方小民有何干涉？我当甘受上天之罚；若万方小民有罪犯法，却是我统御乖方，表率无状所致，其罪实在于朕之一身，不可逭也。”盖人君以奉天子民为责，故汤于命讨之典，则听命于天；于下民之罪，则引咎于己：乃真知为君之难者。其视三圣之“允执厥中”，殆异代同符矣。





周有大赉，善人是富。“虽有周亲，不如仁人。百姓有过，在予一人。”

大赉，是大施恩惠。周亲，是至亲。

这是记武王受命之事。

武王初克商而有天下，他务未遑，首先散财发粟，以赈穷恤困，而大施恩泽于四方；又于其中拣那为善的人，特加优赉，不但补助其不足，尤使之丰给而有余也。其赏善之公如此！始初誓师说：“商纣至亲虽多，忠良者少；不如我周家臣子，个个是仁厚有德之人，贤而可恃也。我今既获仁人之助，若不往正商罪，则百姓每嗟怨日甚，把罪过都归于我之一身矣。”其责己之厚如此。夫利则公之于下，过则引之于己，则武王伐纣之举，无非为除暴安民计耳，岂有一毫自私自利之心哉？





谨权量，审法度，修废官，四方之政行焉。兴灭国，继绝世，举逸民，天下之民归心焉。所重民食、丧、祭。

权，是秤。量，是斗斛。

武王既定天下，见得商家旧政都坏乱了，乃扫除其积弊，从新整顿之。于权量则谨定其规则，而轻重大小无复参差；于法度则审酌于时宜，而礼乐刑政无复混淆；于官职则修举其废坠，而百司庶府无复旷闲。由是法纪所颁，在在遵守，而四方之政无有壅遏而不行者矣。至于前代帝王之后，国土已灭者则兴之，使复有其国；世系已绝者则续之，使不失其祀；贤人废弃在下者则举用之，使野无遗贤。由是德意所感，人人欣戴，而天下之民无不倾心而归服者矣。至其加意民事，所最慎重者，则有三件：曰食；曰丧；曰祭。盖食以养生；丧以送死；祭以追远：乃人道之大经。故制为田里，以厚民生；定为丧葬、祭祀之礼，以教民孝。所以重王业之本、风化之原者，又如此。由武王所行之政，而观其德泽周遍：既有以固结一代之人心，政教修明；又有以恢张一代之治体。所以能建中于民，而副上天宠绥之命，有由然矣。谓非上接尧、舜、禹、汤之统者哉？





宽则得众，信则民任焉，敏则有功，公则说。

任，是依靠的意思。

记者历叙尧、舜、禹、汤、武之事，因总结之说：帝王御世，虽因时立政，各有不同。而保民致治之大端，总之只有四件：曰宽、信、敏、公而已。盖人君以天下为度，若专尚严急，则人无所容，而下有怨畔之心；若能宽以御众，而胸襟广大，如天地之量一般，则包涵遍覆，众庶皆仰其恩泽，而莫不尊亲矣。君道以至诚为本，若虚文无实，则人无适从，而下有疑贰之心；惟能信以布令，而始终惟一，如四时之运一般，则实政实心，下民皆有所倚仗，而莫不归附矣。人君总理万机，一或怠缓，则易以废事；惟能励精图治，而孜孜汲汲，宵旰常若不遑，则纪纲法度，件件修举，而事功于是乎有成矣。人君宰制万国，一或偏私，则无以服人；惟能大公顺应，而荡荡平平，好恶有所不作，则赏罚举措，事事合宜，而人心于是乎悦服矣。凡此四者，皆人君治天下之要术。自尧、舜、禹、汤、武，交修而并用之，此所以成唐虞三代之盛也。然要其致治之本，则皆不外乎一“中”之传。盖道具于心则为中，措诸政事则为宽、信、敏、公，亦如《洪范》“皇极”以立本，“三德”以致用。故刚柔正直，而“建极”之化始全；宽、信、敏、公，而“执中”之道斯备：其义一也。有志于帝王之治者，宜究心焉。





子张问于孔子曰：“何如斯可以从政矣？”子曰：“尊五美，屏四恶，斯可以从政矣。”子张曰：“何谓五美？”曰：“君子惠而不费，劳而不怨，欲而不贪，泰而不骄，威而不猛。”

尊，是崇尚。屏，是屏绝。泰，是安舒。猛，是刚厉的意思。

子张问于孔子说：“君子出而用世，当何作为，斯可以居位而为政乎？”孔子告之说：“治道不止一端，惟在审所取舍而已。凡政之美而有益于治者有五件，汝必尊敬而奉行之；政之恶而有害于治者有四件，汝必惩戒而屏绝之。夫善政行则百姓蒙其福，恶政去则百姓远于害，取舍当而治道可举矣。于从政何有哉？”子张因问说：“何谓五美？”孔子举其目而告之说：“凡施惠于人者，未免有所费；君子则不必捐己之所有，而人自然蒙其利于无穷。夫于下既有所益，而于上又无所损，此所以为美者一也。劳民之力者，多致民之怨；君子虽有役以劳民，而人皆乐于趋事，未尝见其怨哉！夫既以劳民之力，而又能得民之心，此所以为美者二也。常人心有所欲，易至于贪；君子虽亦有所欲，然于己有所得，于人无所求。欲而不贪，此所以为美者三也。常人志意舒泰，易至于骄；君子虽若泰然自得，却无一毫矜肆之意。泰而不骄，此所以为美者四也。常人以威临民，易至于猛；君子虽若有威可畏，却不至于暴厉而使人难堪。威而不猛，此所以为美者五也。”





子张曰：“何谓惠而不费？”子曰：“因民之所利而利之，斯不亦惠而不费乎？择可劳而劳之，又谁怨？欲仁而得仁，又焉贪？君子无众寡、无小大、无敢慢，斯不亦泰而不骄乎？君子正其衣冠，尊其瞻视，俨然人望而畏之，斯不亦威而不猛乎？”

子张闻五美之目，而未知其实。因问说：“惠则必费，如何叫作‘惠而不费’？”孔子乃备举其事而告之说：“凡施惠而捐己之财，这便费了；君子因天下之利利天下之民，如田里树畜，但就百姓本等的生理与之区画而已，本非分我所有以与民，岂非‘惠而不费’乎？劳民而不量其力，民就怨了；君子用民之力，不夺民之时，如城池、仓库，但择国家紧要的工程，间一驱使之而已，固不肯泛兴工役以劳民，其谁得而怨之乎？欲其所不当欲，斯谓之贪；君子心之所欲惟在于仁，而仁本固有，欲之即至，自然合乎天理之正，即乎人心之安，这是‘近取诸身’‘无慕乎外’者，谁得而议其贪乎？安舒的人，其志意多疏放，故失之骄；君子不论人之众寡、事之小大，一惟兢兢业业，临之以敬慎，而不敢有慢易之心，这是宽裕之中，常自检束，非有心于简傲也，此岂非‘泰而不骄’乎？威严的人，其气象多粗厉，故失之猛；君子衣冠整肃，瞻视端庄，俨然恭己于上，而人之望其容色者莫不敬畏，这是临御之体，自然尊重，非有意于作威也，此岂非‘威而不猛’乎？”这五件，施之于民，则为善政；修之于身，则为令德。所谓五美之当尊者如此！





子张曰：“何谓四恶？”子曰：“不教而杀谓之虐；不戒视成谓之暴；慢令致期谓之贼；犹之与人也，出纳之吝，谓之有司。”

虐，是残酷。暴，是急躁。贼，是伤害。犹之，譬如说一般样的。

子张又问说：“何事谓之四恶？”孔子告之说：“为人上者欲民为善，须要时常教导；如其不从，乃可加刑。若平素不能教民，使知善之当为，恶之当去；一旦有罪，便加之以刑杀，是其用刑残酷，全无恻隐之心，这叫作‘虐’。欲民趋事，须要预先戒饬，使知警省，乃可责成；若常时不加戒饬，令其着实奉行，渐次整理；一日省视，骤然责其效，是其举动躁急，殊无宽裕之体，这叫作‘暴’。有所征求于民，必先期出令，而后民知所从；若稽慢诏令，故意耽延，却乃刻定日期，严限追并，则势有难于卒办，刑必至于妄加，是其伤人害物，有不可胜言者，不谓之‘贼’而何？至若有功当赏，即断然赏之，而人始蒙其惠；若迟回顾惜，一般样地与了人，而于出纳之际，却乃欲与不与，悭吝而不决，则虽以与人，而人亦不怀其惠，此乃有司为人守财，不得自专者之所为。为人上者岂宜如此？凡此四者，为政之所当屏也，汝其戒哉！”

按，《论语》一书，孔子告问政者多矣。而美恶并陈，法戒具备，未如此章之明切者。故记者列此以继帝王之治，见圣人修身立政之道，一而已矣。





子曰：“不知命，无以为君子也。不知礼，无以立也。不知言，无以知人也。”

孔子说：“君子修身处世，其道固不止一端。然其要只在于天人物我之理见得分明而已。盖人之有生吉凶祸福，皆有一定之命。必知命，乃能安分循理而为君子也；若不知命，则见害必避，见利必趋，行险侥幸，将无所不为，而陷于小人之归矣，其何以为君子乎？此命之不可不知也。礼为持身之具。故必知礼，乃能检摄威仪而有以自立；若不知礼，则进退周旋茫无准则，耳目手足惶惑失措，欲德性坚定而卓然自立，难矣！此礼之不可不知也。人心之动，因言以宣。故必知其言之美恶，斯人品之高下可概而知也；若不知言，则众言淆乱，漫无折衷，得失无由而分，邪正无由而辨，人不可得而知之矣，此言之不可不知也。知此三者，则天人物我之理洞察无遗，而君子修身处世之道备矣。”

按，《大学》一书，首先“致知”；《中庸》一书，要在“明善”；而《论语》一书，则以三“知”终焉。诚以天下之理，必知之明，而后能行之至。尧、舜、禹相授受，其大指亦不过曰“惟精惟一”而已。有志于圣道者，可不以讲学明理为急务哉？










经部·四书直解　下


赖文婷点校






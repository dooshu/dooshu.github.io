桂殿秋





仙女下，董双成，[一]汉殿夜凉吹玉笙。曲终却从仙官去，万户千门惟月明。河汉女，玉炼颜，[二]云軿往往在人间。[三]九霄有路去无迹，袅袅香风生佩环。

[一]《汉武内传》：王母来命侍女董双成吹云和之笙。



[二]《黄庭经》：却灭百邪玉炼颜。



[三]云軿，见三卷注。



吴虎臣曰：此太白词也，有得于石刻而无其腔，刘无言倚其声歌之，音极清雅。《邵氏闻见后录》以此词为李文饶迎神、送神二曲。予游秦，尚有能宛转度之者。或并为一曲，谓李太白作。《许彦周诗话》亦作李卫公《步虚词》。






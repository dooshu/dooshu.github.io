◇答步熊问

步熊问许猛曰：「为人後，而所後之母见出，当何服？」猛曰：「为人後者，若子继母言如母，夫言『若如』者，明其制如亲，其情则异也。继母如母，则异于亲子矣。」（《通典》九十六）

步熊问改葬，但言臣子、妻为君、父、夫三者，而孙为祖後，亦宜缌不？审受重于祖，父亡後祖墓崩，不知云何。许猛云：案《经》文以谓诸有三年者皆当缌，如注意举此三者，明唯斩者耳。今父卒，孙为祖後而葬祖，虽不受重于祖，据为主；虽不为祖斩，亦制缌以葬也。（《通典》一百二）


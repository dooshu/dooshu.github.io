133　洪舜俞詩用龐籍寇準事　田園圖史分貧富　鼎鼐樓臺辨有無　寇萊公不營私第　有官居鼎鼐無地起樓臺


「田園圖史分貧富，鼎鼐樓臺辨有無。」洪舜俞詩，用龐潁公、寇萊公事〔一〕。

【閻按】龐籍作退老詩：「田園貧宰相，圖史富書生。」

【何本載閻云】不如云「論貧富」、「説有無」。

【何又云】「辨」字拙，然對甚的。

【集證】吴處厚青箱雜記：「夏文莊公謫守黄州時，龐公爲郡掾。龐嘗有疾，文莊親臨之，曰：『異日管爲貧宰相，亦有年壽。』故龐公晚年退老，作詩述其事。」

【元圻案】孔平仲續世説曰：「寇萊公出入將相，不營私第。魏野贈詩曰：『有官居鼎鼐，無地起樓臺。』」〇洪舜俞，名咨夔，於潛人。嘉定元年進士，理宗朝累官刑部尚書、翰林學士、知制誥，謚忠文。有平齋集三十二卷，四庫全書著録。

〔一〕「龐潁公」，原作「龐穎公」，據元刊本改。






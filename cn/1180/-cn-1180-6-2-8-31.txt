答山西崔巡抚计纳叛招降之策


叛人背华向夷，法当显戮，以绝祸本。但所示二策，似俱未善。盖今之虏情，与昔不同。昔未臣服，故可用计处。今既为一家，凡事又当待之以信，谕之以理。向者款贡，曾与之约云：除板升徒众既多，在虏已久，许令照旧耕牧外，自纳贡以后，我不受彼之降虏，彼勿纳我之叛人。今彼纳叛，非约也。宜令晓事通役，明言索取之，云往年所与王约誓者云何。

今闻有某人在彼，其言云云，凡此等人，皆吾中国犯罪当死及贫困不能自活者，乃逃往彼中，以脱罪乞生耳。其云云者，皆妖言不足听也。往嘉靖年间，有萧芹者，叛入虏中，自言有神术咒人，人辄死；喝城，城既崩。俺答信之，令人押之于边城，试令喝之，而其术无验。当是时，俺答方就大同乞贡，中朝业已许之。会边臣以此事闻，世庙恶之，遂不许贡。后萧芹竟为逻者所得，枭首边关。此往事可鉴者也。

今彼既与我一家，好恶同之。我之叛人，亦彼所恶，万一此事闻之朝廷，必以彼王为背盟约、纳叛人，王虽欲输诚款，朝廷亦将不信，则两家大事，从此坏矣。王如晓事，宜将此人及其党与，执送军门，朝廷必鉴王之诚款，和好益坚，赐赉愈厚。何为纳此无用之人，听其妖妄之说，而坏已成之功，失永久之利哉！彼闻此言，势必听从；即彼不从，我当持此以责让之，使曲在彼，则我之威信，亦无所失。量此幺么，干得甚事。今板升之人，如此辈者，何啻千万，即索之而不得，亦恶足为轻重乎？彼虽犬羊，亦不可欺，用术以求之，或未必得，而彼反持此以诳我矣。惟高明裁之。

大抵虏情不能保其无变。今中国之人，亲父子兄弟相约也，犹不能保其不负，况夷狄乎？在我兢兢自治，常若待敌，小小变动，勿遂惊惶劳攘。但当耐烦处之，随几应之，期令无大失而已。若欲事事完全，人人守法，则是以中国之所不能者，而责之夷狄也，有是理哉？此事似宜与军门熟计而行，万惟留意。






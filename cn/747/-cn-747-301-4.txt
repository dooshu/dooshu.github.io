○谏拜陵寝早表

臣彤言：陛下明发不寐，展敬山陵，朝拜之期，必候清晓。此诚孝思罔极，求诸幽明之宏义也。将士发轸，路犹曛黑，红尘四合，白刃交驰，往来不相知，左右不相识。假令有败车逸马，朽木枯株，则变在不虞，患生所忽，不可轻也。愚臣浅识，实以逼迫，伏愿虑及细微，以安宗社，拜陵之日，必候朝光，则凡百欢心，普天幸甚。


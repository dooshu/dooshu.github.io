○俯順民情添設縣治以絕盜源疏 【 添設縣治】

臣據鎮守三省副總兵俞大猷稱近日閩廣地方、山寇生發、乃數十年一變、經勦之後。即有數十年之安。惟福建上杭縣三圖之賊。則百餘年來。無一年不嘯聚出刼。累經撲殺而不能馴服向化。故閩廣山寇。共推此賊為宗祖。其餘皆效尤之流裔也。猷嘗單騎親至其地。宣諭　朝廷威福。徧觀上下水渚村巢。乃知其山深路遠。地險林密。迥異他處。近雖立有撫民通判專管。往來不常。道政齊刑。且無其法。况望其能以德禮教化兇民哉。夫政必久然後能易其俗。民必親然後能道之善。惟縣令乃可望其有此。豈府佐所能為哉。隨據地方人民告稱溪南地方。東接永定、西毗程鄉、北仰上杭、南聯大埔、四面相通。易于誘惑。兼以恃險作亂。近雖添設撫舘。但往來不常厥居。致使人心玩法。地方不寧。必當添設縣治。且峰市附近。又通閩廣要路。地雖褊小。猶可以為善邑。臣因體勘得地方河頭阜一處、地勢寬廣、山溪環抱、堪築城池、就近撫治、合割上杭縣來蘇三圖一里、及四圖一里、溪南三圖一里、及四圖一里、永定縣勝運一圖一里、計共五里、設為一縣、其各圖之田。原有別圖之人承買。將糧收去別圖者。候設縣巳定。聽該縣官清查收回本圖立戶當差。地因圖轉、粮隨地割、斯公無告困、私無偏損而亦可免混雜紛爭之弊、然上杭永定。共割五里。在二縣之民。必以削地為難。不知此方未寧。則二縣受其禍。此方既寧。則二縣先獲其福矣。其合用錢糧、宜於汀州府八縣丁糧通融派辦、在八縣之官、亦必以擾民為辭不知此方未寧。則八縣首受其禍。此方既寧。則八縣先獲其福矣。但所議上杭止割三里永定止割二里、以五里為一縣、似覺太狹查得河頭阜逶迤以南。則大埔之嵼坑看牛坪其接壤也。逶迤以西。則程鄉之桃源松源其接壤也。此二處雖為廣東之屬。實與三圖為鄰。葢風聲氣習。彼此相同。男女婚媾。彼此相通。况此二處。故稱多盜。其去太埔程鄉頗為隔遠。即號令政教。恐非一時所能訖者。葢地遠則難轄。民亂則難齊。勢固然也。今若以嵼坑看牛坪桃源松源。而隸之河頭新立之縣。則程鄉大埔。可以不煩遠馭遙制之勞。而新立縣治。亦可以收平定安集之績。彼此交相便益。而非所以相厲也。然欲割地又湏定經界。行丈量為先。葢經界既正。則田畝之隱匿可稽。丈量既行。則田稅之徵收可攷。且如上杭來蘇之田非必即來蘇之人之田也。永定溪南之田。非必即溪南之人之田也。或有在城之人而買田在彼都者。或有別都之民而買田在彼都者。若不加之丈量。定之版籍。則後來之差使逓年之徭役。更相推避難于畫一。而反以滋紛擾之弊矣。


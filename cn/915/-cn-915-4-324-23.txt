◇车服意

以文义不著之故，俗人多失其名。（续汉·舆服志上》注补引蔡邕《表志》。）

（甘泉卤簿，）国家旧章，而幽僻藏蔽，莫之得见。（同上）

俗人失其名，故名冕为平天冠，五时副车曰五帝，鸾旗曰鸡翘，金根曰三盖，其制非一。（《御览》七百七十三引蔡邕《车服志》。）

永平初，诏书下车服制度，中宫皇太子亲服重缯厚练，浣已复御，率下以俭化起机。诸侯王以下至于士庶，嫁娶被服，各有科品。当传万世，扬光圣德。臣以为宜集旧事仪注本奏，以成志也。（《续汉·舆服志下》注补引蔡邕《表志》。）

孝明帝作珠之佩，以郊祀天地。（《御览》六百九二引蔡邕《舆服志》。）

（案：刘昭《注补志序》云「车服之本即依董、蔡所立」，则《续舆服志》即董巴及邕志也。今概不录。）


○服戎策 【 弱虜】

語曰有備而不用、向者所陳兵車器械果如式者、可謂有備足破賊矣、信能是也、則不用可也、何者、愚復有狂言於此、竊以為虜貳我可滅也、其服我可化也、計龍者板升之委心宗國者也。嘗叩撫中丞而告曰請與我諸經籍以教虜。令習章句。通文墨。不數年大弱矣。由余中行說以來便有此論嗚呼此言似兼譏諷。然其云文能弱虜。自曉鬯世情者。真黠奴也。昔人謂虜令知書。即識兵略通權變。大未然也。古夷虜之為患中國。皆自不知書者始也元染華風不百年而北矣。今之虜不如冐頓五胡之虜者。猶元染華風之遺也。葢書之不能令人強必矣。今即予之固非孫吳左氏國策之屬。中國何嘗無此數種書耶然而孫吳左國亦不能令人強也朝鮮請書於宋。宋人靳不悉予。懼其識兵畧通權變也、而今乃最文亦最弱。文盛則武衰。自然之勢也。推此論之。奚獨書乎。凡費日損功而可愛玩。令人心慕手追者。皆弱虜之具也。特恐虜中固不願耳。然而審知其必願者何也。以其敬榜什知之也。世下漸文。亦自然之勢也。古稱虜曰肉食。曰狩獵為業。此弓馬之始也。今穀食之利漸廣矣。生齒日衆。其自六畜以外。山澤之產不給也。生人之初。誰不茹毛飲血者。久而不給于鮮。則穀食漸廣。亦自然之勢也。今虜之耕者鹵莽甚。若令板升輩漸教之。必且深耕易耨。虜之必資于掠者力多以飢故彼中多沃野大饒矣。食於沃土之毛。必且久駐。久駐必且屋居屋居必且為城郭屋居城郭必不為吾患矣內顧則重遷我知所攻彼急在守亦自然之勢也且彼既饒穀者。我易以金繒。我何不自耕可用實邊。勝垂斃之馬遠矣。如是需之數十年。即有無通流。內外一家。犬羊臣妾。固可拱手而受共球哉。即大寧朔方永?之可矣。我之利器長技。包以虎皮可矣。夫板升者未易散也。而散之亦非計也。何者。我有事虜。則展轉之間。還為我用。我有意化虜。即彼既為之兆也又將為之前茅者也。果嬴之祝螟蛉曰。類我類我。今日之虜。惟軍火器不宜予之耳。自此以外。凡可令類我者恣予之皆大利也倘欲亟就此者。則向者之云整兵撻伐。又足為之驅矣。樂利在前。危亡在後。薙獮於彼。化誨於此。彼安得不聽。我安所不如志者。斯又用之為不用。不用之為大用矣。夫虜之終類我也。亦百年之後。必至之勢也。然而曷克臻此。葢有兩塗。深懷遠慮。乃知賈誼百世之才乎。三表五餌之策。縱未盡善。寔其意行之。可令後世無永嘉焉無靖康焉。【嗚呼】

皇明經世文編卷四百九十八終








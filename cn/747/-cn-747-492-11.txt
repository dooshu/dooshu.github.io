○送睦州李司功赴任序

郡功曹实亚都吏而冠六联，选部铨署，勤於他职。李侯宗室子，器干明茂，莅官处烦，率无留事。清修缘饰，倾心於士友，此其可尚也。子接李侯中外之姻，十二年矣。曩岁既展礼，属予有礼官之命，来趋阙下。今兹得调，甫获再会，又属予承乏，代斩於仪曹，不得授馆，以觞酒相欢，才数四耳。征盖将去离，忧然。窃闻太夫人贤明，有[QE55]门训诫，予之内妹主中馈，劝以义。出则事良二千石，分曹赋事，入则顺承慈欢，琴瑟静好。名教之乐，岂待多禄耶？富春江渔浦潭纪行之诗，与郡中坐啸主诺之谣，吾知之矣。族属稽滞於江南者众，寓书难遍，悉为多谢。


○卓异记序

圣唐帝功，瑰特奇伟，前古无可比伦。及臣下盛事，超绝而殊常，辉昔而照今，贻谋记叙家世徽范，奉上虔密，不自显发，人莫知之，至有误为传说者。洎正人硕贤，守道不挠，立言行已，真贯白日，得以爱慕遵楷，其奸雄之迹，睹而益明。自励广记，则随所闻见，杂载其事，不以次第，然皆是警惕在心，或可讽叹。且神仙鬼怪，未得谛言，非有所用。俾好生不杀，为仁之一途，无害於教化。故贻谋自广，不俟繁书，以见其意。时开成五年七月，在檀溪，李翱撰。


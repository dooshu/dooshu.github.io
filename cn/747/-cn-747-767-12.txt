○谢承旨自陈表

禁林素号清严，承旨尤称峻重。偏膺顾问，首冠英贤。今之宰辅四人，三以此官腾跃。其为盛美，更异寻常。岂谓凡流，继兹芳躅。臣所以忧不称承旨之任也。至若继刘瞻之慎密，守保衡之规程。沥恳事君，披肝翊圣。以贞方为介胄，用忠信之藩篱。丹青帝文，金玉王度。臣亦不敢让承旨之职。况沉舟坠羽，因圣主发扬。有薄艺微才，受鸿恩知遇。再周寒暑，六忝官荣。由郎吏以至於贰卿，自末僚而迁於上列。


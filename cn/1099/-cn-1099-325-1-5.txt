○請停止內工疏 【 罷修兩宮】

該文書官丘得用口傳　聖旨、慈慶慈寧兩宮、著該衙門修理見新只做迎面欽此、臣等再三商確、未敢即便傳行、竊惟治國之道。節用為先。耗財之原。工作為大。然亦有不容巳者。或居處未寧。規制當備。或歷歲巳久。敝壞當新。此事之不容巳者也。于不容巳者而巳之謂之陋。于其可巳而不巳。謂之侈。二者皆非也。恭惟慈慶慈寧、乃兩宮　聖母常御之所、若果規制有未備、敝壞所當新、則臣等仰體　皇上竭情盡物之孝、不待聖諭之及、巳即請旨修建矣、今查慈慶慈寧、俱以萬曆二年興工、本年告完、當其落成之日、臣等嘗恭詣閱視、伏覩其巍崇隆固之規、彩絢輝煌之狀、竊以為天宮月宇不是過矣、今未踰三年、壯麗如故、乃欲壞其巳成。更加藻餙。是豈規制有未備乎抑亦敗壞所當新乎。此事之可巳者也况昨該部該科屢以工役繁興、用度不給為言、巳奉明旨以後不急工程、一切停止、今無端又興此役、是明旨不信于人。宮中修造為諸璫利藪江陵持法如是所以能富國也而該部科必且紛紛執奏。徒彰朝廷之過舉。滋臣下之煩言耳。方今天下民窮財盡。國用屢空。加意樽節。猶恐不足。若浪費無巳。後將何以繼之。臣等灼知兩宮聖母。欲　皇上祈天永命。積福愛民亦必不以此為考也。臣等備員輔導、凡可將順、豈敢抗違、但今事在可巳、因此省一分。則百姓受一分之賜。使天下黎民萬口同聲。祝　聖母之萬壽。亦所以成　皇上之大孝也。伏望聖慈、俯鑒愚忠、將前項工程、暫行停止、俟數年之後、稍有敝壞、然後重修未晚、臣等干冐宸嚴、無任悚慄之至


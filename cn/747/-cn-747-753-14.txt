○池州造刻漏记

百刻短长，取於口不取於数，天下多是也。某太和三年，佐沈吏部江西府。暇日，公与宾吏环城见铜壶银箭，律如古法，曰建中时嗣曹王皋命处士王易简为之。公曰：“湖南府亦曹王命处士所为也。”後二年，公移镇宣城，王处士尚存，因命工就京师授其术，创置於城府。某为童时，王处士年七十，常来某家，精大演数与杂机巧，识地有泉，凿必涌起，韩文公多与之游。太和四年，某自宣城使于京师，处士年馀九十，精神不衰。某拜於床下，言及刻漏，因图授之。会昌五年岁次乙丑夏四月，始造于城南门楼。京兆杜某记。


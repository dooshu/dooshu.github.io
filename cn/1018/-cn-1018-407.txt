曹勋　山中二首

山中从事亦贤劳，安得眠云独自高。

两席地栽青紫芥，一株树接碧红桃。

春风多可移花性，夜雨无声入土膏。

那办工夫到诗句，溪灯穿屋未编茅。

曹勋

曹勋　山中二首

人间久矣倦迎逢，归路牛羊带夕舂。

千点梅沉山店月，一溪烟咽寺楼钟。

穷犹羞涩巉岩面，老自平夷磊磈胸。

曾笑古人多晚谬，草庵虽小幸相容。

曹勋


韋蘇州寄全椒道人詩

東坡曰：「羅浮有野人，山中隱者或見之，相傳葛稚川之隸也。有鄧道士者，嘗見其足迹。」予偶讀韋蘇州詩《寄全椒道士》云：「今朝郡齋冷，忽念山中客。澗底束荊薪，歸煮白雲石。遙持一樽酒，遠慰風雨夕。落葉滿空山，何處尋行迹。」迹其風度，則全椒道士豈亦鄧君之流乎？因以酒問，依蘇州韻作詩寄之曰：「一杯羅浮春，遠餉採薇客。遙知獨酌罷，醉臥松下石。幽人不可見，清嘯聞月夕。聊戲庵中人，飛空本無迹。」


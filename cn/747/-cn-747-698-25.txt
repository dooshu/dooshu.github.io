○赐刘沔张仲武等诏

敕刘沔等：自回鹘本国残破，寄命北边，朕以其艰难之时，常效勋力，平宁之後，结以姻亲，义切怀柔，情深兼爱，亦既转粟赈扌求，降使抚循，示信推恩，朕无所愧。而狼顾塞上，鼠道云中，闻有备虽暂移营，稍乘隙复来近塞，察其情计，殊未归还。朕祗荷丕图，抚临万国，守祖宗之法制，思黎庶之安，岂可蓄虺穴於塞垣，养虿毒於怀袖？乘其驰突，必欲驱除。昔晋侯报楚之功，避子玉於三舍，先轸背秦之惠，覆孟明於二崤，安国庇人，大义斯在。卿宜遣使告谕，明示朕怀。如或迟留，尚为巧诈，即须犄角相应，临以兵威。勉务良图，副兹委遇。


卷二百十九



卷之二百十九

洪武二十五年秋七月庚辰朔，享太庙。

秦王樉还国。

北平都司吏杨献有罪系狱，自陈尝卧氷以愈父疾，诏核其事不妄，遂命释之。

上御右顺门与侍臣论治道，因及理乱。上曰：“为治之道有缓急，治乱民不可急，急之则益乱，抚治民不可扰，扰之则不治。故烹鲜之言虽小，可以喻大，治绳之说虽浅，可以喻深。”侍臣对曰：“诚如圣喻。”

壬午，申明靴禁。先是，尝禁民间制靴不许裁为花样及以金线装饰，而富商大贾、奸民猾胥、末技贱工及军中无赖少年往往冐犯，恣为滛巧，裁制花样，嵌以金线蓝条，蔑敦朴之风，乱贵贱之等，甚者诈为公侯大臣家子侄，出入市中为奸利。至是事闻，诏礼部严禁之。唯文武百官并同籍父兄、伯叔、弟侄、子壻及儒士、生员、吏典、知印、承差、钦天监、天文生、太医院医士、瑜伽僧、正一道士、将军、散骑舍人、带刀之人、正伍马军并马军总小旗、教读大诰师生许穿靴，然不许用红扇面黑下桩，与内官、内使靴同。其北平、山西、山东、陕西、河南并直隶徐州地寒，人民许穿牛皮直缝靴。校尉、力士遇上直乐工当承应许穿，出外不许。其庶民、商贾、技艺、步军及军下余丁、管步军总小旗官下家人、火者、皂隶、伴当，在外医卜、阴阳人皆不许，止许穿皮扎革翁，违者罪之。

癸未，四川都指挥使瞿能率各卫兵讨月鲁帖木儿，至双狼寨，攻破之，擒伪千户太平等，其众大溃，月鲁帖木儿遁去。能督兵追捕，进攻托落等寨，拔之。月鲁帖木儿复遁走，能复追之，转战而前，破水寨关及上匾寨。进至打冲河三里所，与月鲁帖木儿遇，大战，又败之，俘其众五百余人，溺死者千余，获牛马无筭。官军入德昌，知府安的渡打冲河遁去。能遂调都指挥同知徐凯分兵入普济州搜捕之，复驾桥於打冲河，遣指挥李华引兵追托落寨余孽。进至水西，斩月鲁帖木儿把事七人，其截路寨土酋长沙纳的等皆中矢死。能还攻天星、卧漂诸寨，皆克之，先後俘杀千八百余人，月鲁帖木儿复遁入栢兴州。

乙酉，给留守五卫役作军士九百余人钞各三锭。

夜，有大星青白色，有尾，光照地，起自紫微西蕃内，北行至文昌没。

己丑，贵州卫指挥使金真等率兵击苗民於郎浦、摆山、老鸦等寨，斩其负固不恭命者，俘其从乱者千余人。於是诸寨悉平，仍令副长官薛福寿等抚其余众，复供税粮如故。

庚寅，以云南都指挥使甯正为右军都督府左都督，命镇守云南。

以左军都督佥事冯诚为右军都督府右都督，与都督佥事何福同署云南都指挥使司事。

辛卯，以大理寺卿张庭兰为都察院左副都御史，署院事，佥事解敏为右副都御史，大理寺右寺丞曹铭为右少卿，左评事马文彧为右寺丞。

癸巳，巫山县民言：“南木隘驿道险隘，艰於送逓，驿马相继走毙，惟奉节有仙女驿古道坦夷，由仙女驿至施州地皆宽平，若加开凿，实永久之利。”上遣行人李靖往治驿道，仍相度屯田之所。於是立屯五处，曰新村中坝，曰马口，曰石家曹，曰石轩泙，曰枝陇坝，命刑部以罪囚当罚充军者往屯之。

改龙江卫为龙江左卫。

上以月鲁帖木儿之叛，既命师征讨，廼景川侯曹震往四川都指挥使司，以所属士马简阅训练，以俟调用，诸军粮以米、钞兼给之，存其余以饷建昌之卒，普定侯陈桓往陕西修连云栈入四川，都督王成往贵州平险阻，治沟涧，架桥梁，以通道路。

甲午，召陕西布政使韩得春入为左佥都御史，仍给布政使俸。

丙申，赐浙江观海等卫造海船士卒万二千余人钞各一锭、胡椒人一斤。

夜，月生左耳，良久散。

丁酉，复以周志清为都察院右佥都御史。

戊戌，云南会川土官知府王春作乱，指挥佥事俞辅等击降之。先是，月鲁帖木儿叛，西平侯沐英遣辅将兵攻讨，至金沙江，卒遇蛮寇，辅击破之，获马七疋。闻春已陷会川，千户刘成战死，辅遂引兵趋会川，分击迷易等处，获其党三千余人，春败走。复追至金沙江，男女溺死者百五十余人，仍勒兵搜捕麻龙山箐。至武安州必勒村，春结阵以待，辅纵兵击之，春复败走，至是遣人纳降。

甲辰，山西布政使宋昱得罪，上以昱父兄有功於国，宥之，俾领营州左屯卫戍卒输作广宁，毕日复其官。

丙午，置越嶲军民指挥使司於卭部州，命指挥佥事李质领谪戍军士守之。

丁未，改詹事院为詹事府，以兵部尚书致仕唐铎仍兼詹事，食尚书之禄，以左通政祝春、右佥都御史李文吉为少詹事。其品秩：詹事一人，正三品；少詹事二人，正四品；丞二人，正六品；主簿一人，从七品；录事二人，正九品。

己酉，两浙运司言：“商人赴温州各塲支盐者，必经涉海洋，然著令军民不得乘船出海，故所司一槩禁之，商人给盐不便。”上曰：“海滨之人多连结岛夷为盗，故禁出海，若商人支盐，何禁耶？”廼命兵部移文谕之。

上谓礼部臣曰：“教官训导教育贤才，非有司剧任可比。今後遇有除授，皆赐之衣服，使知所重也。”

敕刑部榜谕天下学校。时各处教官训导有给由到京，上召谕之曰：“汝等皆老儒，来自郡县？民间疾苦，稼穑艰难，悉为朕言。”岢岚州学正吴从权对曰：“臣为学正，以教导为职业，民事无闻。”山阴县学教谕张恒对曰：“臣守职常在学，未甞出外，於民事无所知。”上谓二人曰：“岂有久居乡里，不与人交接？纵使教学不出，每月朔望休暇并四时节序，朋友往来，於民情世务岂不谈及？汝二人槩言不知，诈也。且儒者所学，皆圣贤之道，古人有身居田野，虽未际遇，其心常在朝廷。如伊尹耕於莘野，常以致君泽民为念，及出相汤，发其所蕴，以安天下；甯戚未遇，扣角商歌，自荐於齐桓公，佐兴霸业；汉贾谊、董仲舒辈皆起於田里，上书数陈时务，议论得失；唐马周不得亲见太宗，且教武臣言事。古人不得进用，汲汲求见於君，欲行其所学。今汝等既集朝堂，朕亲询问，俱默默不言，学圣贤之道者果如是乎？又如宋儒李沆为宰相，佐真宗，日取四方水旱、虫蝗、盗贼等事奏之，同僚以为细事，不然其奏。沆曰：‘人主当使知四方艰难，有所儆惧，不然则留意於土木、祷祠、声色、狗马之事矣。’此人君不问，尚且数将四方水旱等事日奏於君。今朕以汝等皆儒者，故询以民事，意必有以对朕言，廼反支离其辞，竟无一语。宋儒胡瑗为苏、湖二州教授，其教诸生皆兼时务、治兵、治民、水利、筭数等事，当时得人皆由其数授有法。今汝所言平日在学不出，则所教何事？民情不知，世务不通，所训生徒虽有聪明贤才，亦为尔所坏。使天下教官皆効汝辈所为，朝廷焉能得人？”二人皆惶汗失措。上顾谓刑部臣曰：“若二人者於心无诚，已违圣贤之教，虚糜廪禄，无补於时，宜窜之极边。其以榜谕天下学校，使为鉴戒。”

是月，迁江浦县治於江北新开路口。








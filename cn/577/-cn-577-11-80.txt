少年行二首


莫笑田家老瓦盆，自从盛酒长一作养儿孙。倾银注瓦瓦，《英华》作玉；《辩证》云当依古本惊人眼，共醉终同卧竹根〔一〕。

〔一〕竹根：庾信《谢赵王赐酒》诗：“始闻传上命，定是赐中尊。野炉燃树叶，山杯捧竹根。”《天中记》：杜诗“共醉终同卧竹根”。《酒谱》云：盖以竹根为饮器也。段氏《蜀记》：巴州以竹根为酒注子，为时珍贵。

巢燕养《西溪丛语》作引雏《英华》作儿浑去尽，江花结子已一作也无多。黄衫年少来宜《丛语》作宜来数〔一〕，不见堂前东逝波。

〔一〕黄衫：《西溪丛语》：蒋防作《霍小玉传》，书大历中李益事，有一豪士，衣轻黄衫，挟朱筋弹至霍，霍遂死，乃三月牡丹时也。甫作诗。时大历间，正在蜀，想有好事者传去作此诗耳。《剧谈录》：裴相国游曲江，见五六人坐于水次，中有黄衣，饮酒半酣，笑语轻脱。






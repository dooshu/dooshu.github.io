王玉（忱附）


王玉，赵州宁晋人。长身骈胁，多力，金季为万户，镇赵州。太师、国王木华黎下中原，玉率众来附，领本部军，从攻邢、洺、磁三州，济南诸郡，号长汉万户。从攻泽、潞诸州，独潞州坚壁不下，玉力战，流矢中左目，竟拔其城。又破平阳，下太原、汾、代等州。师还，署元帅府监军，以赵州四十寨隶焉。先是，金将武仙既降复叛，杀元帅史天倪。宋将彭义斌在大名，阴与仙合，玉从笑乃带、史天泽，攻败武仙，生擒义斌，驻军宁晋东里寨。仙遣人赍诰命，诱玉妻，妻拒曰：“妾岂可使夫怀二心于国家耶！”仙围之数匝，杀其子宁寿。玉闻之，领数骑突其围，斩获数百人而还。仙遣人追之，不敢进，皆曰：“王将军胆气骁雄，我辈非敌也。”仙乃尽发玉先世二十七冢，弃骸满道。玉从史天泽诸将击仙于赵州，仙粮绝，走双门寨，围之。会大风，仙独脱走，斩其将四十三人，真定遂平。加定远将军，权真定五路万户，假赵州庆源军节度副使。有民负西域贾人银，倍其母，不能偿，玉出银五千两代偿之。又出家奴二百余口为良民。中统元年二月卒，年七十。子忱。

忱字允中，幼读书，明敏有才识。平章赵璧引见裕宗潜邸，语称旨，命宿卫，掌钱谷计簿。授山北辽东道提刑按察司副使。驸马伯忽里数驰猎蹂民田，忱以法绳之。宪吏耿熙言征北京宣慰司积年逋负，计可得钞二十万锭。帝遣使核实，熙惧事露，擅增制语，有“并打算大小一切诸衙门等事”凡十二字，追系官吏至数百人。忱验问，知其诈，熙乃款伏。裕宗薨于潜邸，忱建言：“陛下春秋高，当早建储嗣。”平章不忽木以闻，帝嘉纳焉。改河北河南道提刑按察副使。忱以江南人鬻子北方，名为养子，实为奴也，乞禁之。又省部以正军余田出调发，忱言：“士卒冲冒寒暑，远涉江海，宜加优恤。”皆从之。颍州朱喜，尝俘于兵，既自赎，主家利其赀，复欲以为奴。又有诬息州汪清为奴，杀而夺其妻子及田宅者。狱久不决，忱皆正之。劾罢镇南帅唐兀台，唐兀台结援大臣，诬奏于帝，系忱至京师，得面陈其事，世祖大悟，抵唐兀台罪。按察司改廉访司，起忱为燕南河北道肃政廉访副使，累迁岭南广西、河东山西两道肃政廉访使，江陵、汴梁两路总管。至大元年，拜中奉大夫、云南行省参知政事，未行，卒。






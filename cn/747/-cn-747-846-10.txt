○小功不税论

小功不税，制於古，行於今。然古儒今儒，终以为不可。何也？由不为辩，後所以惑也。古人不可者曾子。曾子曰：“小功不税，则是远兄弟终无服也。而可乎？”说者云：“以为依《礼》。”小功之丧，日月已过，不更税而追服，则是远处之亲。闻丧恒晚，终无追服，言不可也。今之不可者韩文公。以为小功之亲，多而未疏，又不比古图，国分境狭。今之远者，或数千里之外，是愈无追小功者矣。亦不可也。夫《礼》始於文、武，制於周公，定於孔子。此圣人贯万行，极人情，其为五服之说，宜己谨矣。彼曾子仁厚纯笃之行，以《礼》为薄，面私之尔。礼所以文制云定者，正为此也。恐厚者过焉而止之谓也，恐薄者不及焉而限之谓也。昔子路有姊之丧，可以除之，弗除也，曰“弗忍”。孔子曰：“先王制礼，行道之人皆弗忍也。”子路闻之，遂除之。子路弗忍，获正於圣人，而後无惑。曾子欲税小功，亦弗忍，不幸不获正於圣人，使惑者至於今弗解也。韩文公可谓与曾子同志，而未思於周公、孔子者。








◇黄龙大牙赋

乾坤肇立，三才是生。狼孤垂象，实惟兵精。圣人观法，是效是营。始作器械，爰求厥成。黄、农创代，拓定皇基，上顺天心，下息民灾。高辛诛共，舜征有苗。启有甘师，汤有鸣条。周之牧野，汉之垓下。靡不由兵，克定厥绪。明明大吴，实天生德。神武是经，惟皇之极。乃自在昔，黄、虞是祖。越历五代，继世在下。应期受命，发迹南土。将恢大繇，革我区夏。乃律天时，制为神军。取象太一，五将三门。疾则如电，迟则如云。进止有度，约而不烦。四灵既布，黄龙处中。周制日月，实曰太常。桀然特立，六军所望。仙人在上，鉴观四方。神实使之，为国休祥。军欲转向，黄龙先移。金鼓不鸣，寂然变施。暗谟若神，可谓秘奇。在昔周室，赤鸟衔书。今也大吴，黄龙吐符。合契河洛，动与道俱。天赞人和，佥曰惟休。（《吴志·胡综传》。黄武八年夏，黄龙见夏口，於是权称尊号，因瑞改元。又作黄龙大牙，常在中军，诸军进退，视其所向，命综作赋曰云云。《艺文类聚》六十以「黄武八年」一段为赋之本文，盖即此赋之序也。然不应直称权名，疑史家改窜。又见《初学记》二十二。）


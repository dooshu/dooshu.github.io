35　項橐七歲爲孔子師　項橐后橐辨


甘羅曰：「項橐七歲爲孔子師。」案：見戰國策、史記甘羅列傳、淮南子。〇漢書古今人表獨不列項橐。董仲舒對策：「此亡異於達巷黨人，不學而自知。」孟康注：「人，項橐也。」見漢書董仲舒傳。隸釋載逢盛碑，以爲后橐。集證：「童子逢盛碑，漢靈帝光和四年立。文曰：『才亞后橐，當爲師楷。』洪氏曰：『趙廣漢傳「缿筩」之缿音項。后、缿偏旁相類，缿有項音，故借后爲缿，又借缿爲項也。』淮南修務訓、論衡實知篇皆作『項託』。新序雜事五：『秦項橐，七歲爲聖人師。』又以項橐爲秦人。皮日休文藪雜著云：『無項託。』」孟康之説，未知所出，論語註疏無之。

【元圻案】文選顔延之皇太子釋奠詩注引嵇康高士傳：「孔子問項橐曰：『居何在？』曰：『萬流屋。』」注曰：「言與萬物同流匹也。」






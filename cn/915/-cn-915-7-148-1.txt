◇弃彭城南归议

若历城郁州可至（一作「有可致之理」），下官敢不高赞（一作「谈」）。今城内乏食，人无固心（一作「百姓咸有走情」），但以关扃严密（一作「固」），不获走耳（一作「欲去莫从耳」）。若一摇动，则溃然奔散。（一作「若一旦动脚，则各自散走」）。虽欲至所在，其可得乎（一作「何由可得」）？今食虽寡（「今」下一有「单」字），然朝夕未至窘乏（一作「窘罄」，下有「量其欲尽临时更为诸宜」十字），岂可（一作「岂有」）舍万安之术，而即（一作「而就」）危亡之道。此计必行（一作「若此计必用」），下官请以颈血污君马迹（一作「污公马蹄」）。（《宋书·张畅传》，案：畅有二传，一在四十六，一在五十九，其文小异，今录前篇，而以重出之文夹注当句之下，又见《南史》三十二。）


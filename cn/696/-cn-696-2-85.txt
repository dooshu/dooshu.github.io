初秋


其一


池台独倚北风轻，水国苍茫浸碧城。
菱芡自依秋露冷，梧楸不动夜云明。
南皮旧侣鸾龙散，东序何人琬琰清。
莫忆长安裘马地，常令湖海足生平。

其二


万里清光迥不收，层霄极望此登楼。
鱼龙水壮金河夜，鳷鹊风高银汉秋。
云落严城星耿耿，月沉荒塞海悠悠。
应怜天外三山近，虚拟乘槎事远游。

其三


前岁重游铜马门，翻然策蹇宿荒村。
关河浩荡书生拙，宫殿迢遥上帝尊。
旷野枫林消白日，沧江草阁卧黄昏。
三秋魑魅窥人笑，回首京华欲断魂。

其四


东河亦是旧神京，不数南朝王气明。
地倚蛟龙通贝阙，天分牛斗作金城。
江湖葭荻当秋盛，楚蜀樯帆向晚行。
最喜清虚誇鉴里，无烦千里寄莼羹。

其五


诸将纷纷尽佩刀，三秦消息梦魂劳。
泾原画角秋风散，上郡□头夜色高。
北极朝廷飞虎节，西征幕府驻龙韬。
嗟予憔悴浮沧海，翘首关山泣战袍。

其六


天南碛北共秋河，万里长风动素波。
绿芷烟江箫鼓会，白榆星塞甲兵多。
当烦大计推安攘，坐惜浮名倚啸歌。
欲问故人新奉使，朔云边月近如何（时吴来之使山右初归）。

其七


清秋泛泛暮云开，惆怅烟波去不回。
绕树虹霓临水出，隔江风雨傍人来。
虎头寂寞麒麟阁，豹尾虚无鸾凤台。
咫尺已违金马地，空怜曼倩有仙才。

其八


托迹蓬蒿有岁年，平皋小筑晚凉天。
不逢公瑾能分宅，且学思光漫引船。
莲子微风香月上，葡萄垂露冷秋前。
茂陵留滞非人意，可著凌云第几篇。







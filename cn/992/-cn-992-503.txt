魏了翁　赵广安挽诗

蚤志周程学，期窥孔孟心。

人千行马贵，我爱隙驹阴。

秋树檠苍干，霜空耸翠岑。

一生迂事业，造物作知音。

魏了翁

魏了翁　赵广安挽诗

星陨南昌日，枭鸣蜀道时。

孝诚移地轴，忠泪洒天涯。

尽己皇它恤，求仁不复疑。

卫公精爽在，足尉九原思。

魏了翁

魏了翁　赵广安挽诗

珪组曾分寄，经纶未究才。

冥心求己事，真气养玄胎。

月遽中河落，兰先白露摧。

若人嗟不淑，天意谓何哉。

魏了翁


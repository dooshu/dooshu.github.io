東坡藏記點定一兩字

舒王在鍾山，有客自黃州來。公曰：「東坡近日有何妙語？」客曰：「東坡宿於臨臯亭，醉夢而起，作《成都聖像藏記》千有餘言，點定纔一兩字。有寫本，適留船中。」公遣人取而至。時月出於東南，林影在地，公展讀於風簷，喜見眉鬚，曰：「子瞻，人中龍也，然有一字未穩。」客曰：「願聞之。」公曰：「『日勝日負』，不若曰『如人善博，日勝日貧』耳。」東坡聞之，拊手大笑，亦以公為知言。


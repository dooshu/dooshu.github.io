列传第七 太祖诸子五


△拖雷下〔阿里不哥　药木忽儿　拨绰　牙忽都　末哥〕　阔烈坚〔也不干〕

阿里不哥，拖雷第七子，世祖同母弟也。宪宗伐宋，命世祖分兵趋鄂州，以阿里不哥留守和林，孛鲁欢、阿蓝答儿辅之。宪宗崩，以序以贤，世祖当立。先是，世祖受关中分地，阿蓝答儿为行省，钩考陕西、河南财赋，多所谴责，事具世祖本纪。至是阿蓝答儿恐世祖追论其罪，乃与浑都海、脱火思、脱里赤等，谋立阿里不哥。中统元年，世祖即位于开平，阿里不哥亦僭号于和林城西按坦河，太宗后王海都，宪宗后王阿速带、玉龙答失、昔里吉，察合台后王阿鲁忽，曲里坚子阿而喀台，旭烈兀子出木哈儿等，及拔都母库托克台可敦，皆附之，独斡赤斤大王谓世祖应嗣大位。

初，宪宗留辎重于六盘山，以大将浑都海守之，又分兵戍东、西川，其将为怯的不花、明里火者等，皆与阿里不哥通。阿里不哥使霍鲁欢、刘太平行省于关右，藉以抗命。诏宣抚使廉希宪执霍鲁欢、刘太平杀之，尸诸市，并诛怯的不花于东川，明里火者于西川。于是浑都海举兵应阿里不哥，阿蓝答儿自和林援之。世祖遣使谕，阿里不哥不奉命，杀诸王阿毕世喀，引兵而东，以出木哈儿、合剌札为前锋，遇世祖所遣亦孙哥之军，一战而溃。

是年冬，车驾至和林。时阿蓝答儿、浑都海已伏诛，阿里不哥驻谦谦州，知不敌，遣使归命，请俟马肥入觐，且云愿约伯勒克、旭烈兀、阿鲁忽三王同入朝。世祖允之，命速来，勿俟三王。以亦孙哥守和林待之，车驾还开平，遣散余军。二年秋，阿里不哥至和林，伪言归顺，出不意，突攻亦孙哥。败之，遂据和林，乘胜逾漠而南。帝闻警，亟征兵自将御之。

冬十一月，壬戌，战于昔木土淖尔，国王塔察儿为左翼，亲王合丹、驸马纳陈为右翼，亲王拨绰将中军，斩其将合丹豁尔赤，阿里不哥大败。敕勿穷追，俟其悔悟。阿里不哥见无追兵，越十日回兵，再战于阿儿忒之地。自旦至晡，胜负未分，而阿里不哥退走。是时阿鲁忽引兵至忽只儿之地，杀阿里不哥守将唆罗海，将归命于世祖，阿里不哥因是亟引而西，欲攻阿鲁忽，道过和林，不守而去，帝抚定和林，免其今年赋税。十二月，车驾还大都。

三年，阿里不哥之将哈剌不花与阿鲁忽战于布剌城及赛剌木淖尔，兵败，哈剌不花没于阵。阿鲁忽恃胜轻敌，还驻亦剌八里，遣散其兵。未几，阿速带率第二军继至，入自铁门，陷阿力麻里城。阿鲁忽败走，逾天山而南，至兀丹、乞思合儿。四年，阿里不哥兵复至，阿鲁忽迎战于浑八升，又败，退至撒马尔干。阿里不哥亦北还，其将士以阿里不哥多杀阿鲁忽之众，自戕蒙古同类，群议其非。玉龙答失已反正，驻阿尔泰山，于是阿里不哥部众多往投之。

时天山南北户口逃亡，糇粮无所出，阿里不哥饥困，恐阿鲁忽乘其势弱来攻，乃使合剌旭烈兀妃倭耳干纳偕马思忽惕往议和。海都附阿里不哥攻阿鲁忽，又为所败，阿里不哥失援，势益蹙。至元元年正月，遣使乞降，帝预敕近边和籴，以饷其众。

秋七月，庚子，阿里不哥与玉龙答失、阿速带、昔里吉至京师入谒。帝熟视无言，既而哭，阿里不哥亦哭。帝曰：“试据理言之，我兄弟二人，孰应嗣大位。”阿里不哥曰：“昔日我为是，今日汗为是耳。”诸王阿济格谓阿速带曰：“杀我兄弟阿毕世喀，非汝耶？”阿速带曰：“此奉阿里不哥之命。今我臣服于汗，若汗命杀汝，我亦不能不从。”世祖禁止其争，命阿里不哥坐于诸子之列。次日，使四亲王、三大臣鞫其诸将，阿里不哥自引僭号抗命之罪，与诸将无与。其部将最长者为秃满，奋然曰：“是我等之谋，请勿罪阿里不哥，而置我等于刑。”帝奖其忠，复诘阿里不哥，乃曰：“孛鲁欢、阿蓝答儿二人劝我：先帝已崩，两兄将兵在外，我为留守，义当嗣立。”于是诛孛鲁欢、忽察、秃满、阿里察、脱忽思等凡十人。

诸王、大臣议免阿里不哥、阿速带之死，请告于旭烈兀、伯勒克、阿鲁忽诸王，俾审议以闻。旭烈兀、伯勒克咸是廷议，阿鲁忽则谓未受朝廷册命，不置词。三年，阿里不哥卒于大都。四子，曰：明理帖木儿、药木忽儿、乃剌忽不花、剌甘失甘。

明理帖木儿初从海都叛，大德十年，始弃察八儿降于武宗。明年正月，从安西王阿难答入朝。成宗崩，伯岳吾皇后与左丞相阿忽台等谋立阿难答，仁宗执杀阿忽台，废伯岳吾皇后。明理帖木儿党于阿难答，帅众抗命，兵败，执送上都，与阿难答同赐死。曾孙阿儿帖，嗣旭烈兀后王不赛因之汗位。

药木忽儿，至元八年从皇子北平王那木罕备北边，驻阿力麻里。十四年，诸王脱黑帖木儿与药木忽儿及玉龙答失之子撒里蛮合谋劫北平王，执之，并械系丞相安童，挟河平王昔里吉以叛，执益兰州等五部断事官刘好礼，尽据岭北之地，诸王叛者相属。秋七月，丞相伯颜视师和林，与昔里吉、药木忽儿战于斡鲁欢河，相持既久，伯颜伺其懈击败之。兀鲁兀特将哈答穷追昔里吉、药木忽儿至野孙河，昔里吉、药木忽儿遁走乞儿吉思。

先是，斡鲁欢河之战，伯颜夺脱黑帖木儿辎重，昔里吉不能援，脱黑帖木儿怨之，遂附于撒里蛮，使告海都、忙哥帖木儿，且胁药木忽儿从之。药木忽儿与之战，获脱黑帖木儿，药木忽儿劝昔里吉杀之。脱黑帖木儿善战，好乘白马，谓战血溅白马如妇人之施朱也。脱黑帖木儿死，撒里蛮失援，昔里吉执送于朮赤后王宽彻，为其旧部所夺回，攻昔里吉、药木忽儿，获而执之，献于朝。经斡赤斤后王分地，受药木忽儿赂，劫之去，仅以昔里吉来献。药木忽儿旋附于海都。元贞二年秋，与昔里吉之子兀鲁思不花俱来降。

明年正月入朝，成宗大悦，为之改元肆赦，命药木忽儿屯田和林，与晋王甘麻剌同御海都。率阿速千户玉哇失，败海都兵于巴阿邻之地。大德三年，封定远王，赐鋈金银印龟纽。九年，改威定王，换金印驼钮。至大元年，进封定王。三年，设王府官如例。寻卒。

子薛彻干嗣。至治三年，泰定帝即位，授以其父金印。泰定三年，又增置定王总管府。乃剌忽不花子孛罗，大德六年，以诬告济南王，谪于四川八剌军中自效。七年，以破贼有功，征诣京师。十年，封镇宁王，赐金印。延祐四年，进封冀王。剌甘失甘子那海，亦封镇宁王。

拨绰，拖雷第八子，亦译为不者克，又作哈必赤。母曰乃马真氏。骁勇善射，从拔都征奇卜察克，其别部酋八赤蛮为大军所败遁去，窜于亦的勒河林麓中，转徙无常。宪宗与拨绰各率小舰百艘，艘载百人，穷搜两岸。见一老妇，询之，知八赤蛮已遁入海岛，以无舟楫将返。忽大风起，卷海水去，大军遂徒涉至岛中，生获八赤蛮。八赤蛮请宪宗手刃之，宪宗命拨绰斩之，旋师而东。拨绰与诸王昔班、不里再侵乞卜察克之蔑里姆部，论功以拨绰与速不台居最，赐号拔都儿。

中统元年，阿里不哥僭号和林，其将阿蓝答儿率所部西，与浑都海兵合。世祖命拨绰与诸王合丹督便宜总帅汪良臣往讨，大败之，斩阿蓝答儿、浑都海。明年冬，阿里不哥渡漠而南，拨绰从车驾亲征，败阿里不哥于昔木土淖尔，追北五十里，阿里不哥遁去。又明年，赐行军印及金、银、海青符各二，总诸军讨李璮。璮退保济南，筑长围困之。自四月至于七月，城破，获璮，缚至帐前磔之。至元三年，赐金、素币及银、钞，未几卒。

子薛必烈杰儿，早卒。薛必烈杰儿子牙忽都，年十三，世祖命袭其祖父之位。至元十二年，从北平王备边于北庭，河平王昔里吉有异志，诱牙忽都，不从，益谨事北平王。八鲁浑拔都儿、粘闿与海都通，率所部引去，北平王遣牙忽都追禽之。明年，药木忽儿等执北平王奉昔里吉以叛，囚牙忽都。牙忽都与那台等谋逃归，又为所觉，那台等皆死，复囚牙忽都，困辱备至。十四年，丞相伯颜讨昔里吉等，战于斡鲁欢河，牙忽都潜结赤斤帖木儿乱其阵，因得脱走。至京师，须发尽白，世祖悯之，赏赉甚厚。

明年，与土土哈讨海都，牙忽都逻得谍者，知虚实，先登陷阵，破其精兵。海都遁，夺还俘口，以功赐钞、币、铠甲、弓矢。二十四年，乃颜叛，遣使诱河间王也不干，也不干应之，引兵东趋太祖大斡儿朵。时北安王再出防边，驻军帖木儿河，遣亲王阔阔出指挥土土哈等率众追之，牙忽都将三百骑进至阿赤怯之地。时怯必秃忽儿霍台诱蒙古军二万从乃颜，牙忽都知之，夜袭其营突入帐中，遇忽都灭儿坚，几获之，间道逸去。

二十七年，海都入寇。时朵儿朵哈方守大斡儿朵，诏牙忽都同力御之。军未战而溃，牙忽都妻子及辎重悉为药木忽儿、明理帖木儿所掠，独与十三骑奔还。世祖优加抚慰，封镇远王，赐鋈金银印，妻以翁吉剌氏女，并厚赐资装。复命纳里忽、彻彻不花抚其部众之被掠者，以籍没桑哥之家财赐之，仍各赐白金五十两、珠一卮、钞币称是。又命牙忽都守北安王第二斡耳朵。王卒，帝命掌大斡耳朵，固辞。

成宗即位，武宗以怀宁王抚军漠北，命其子脱烈帖木儿从。五年，海都、笃哇入寇，大战于迭怯里古哈剌哈塔之地，王师失利，脱烈帖木儿翼卫武宗，力战功多。成宗崩，安西王阿难答、明理帖木儿谋奉伯岳吾皇后称制，牙忽都以正义折之。

武宗入继大统，以其父子忠勤，未改元即进封牙忽都楚王，赐金印，置王傅，以叛王察八儿亲属赐之，仍令脱烈帖木儿袭封镇远王。至大三年六月，察八儿归命入朝，武宗告祀太庙，大宴宗亲。牙忽都即席言曰：“昔我成吉思可汗戡定三方，惟南服未平，至薛禅可汗，始混一四海，独宗室诸王弗克同堂而燕。赖天之灵，及陛下神武，拔都汗之裔首先效顺，今察八儿又举族来归，人民境土悉为一家，地大物众，有可恃者，有不可恃者。臣闻成吉思可汗有训，薛禅可汗诵之，理乱丝者断以刀，栉乱发者束以绳，治乱国者齐以法。所以辨上下，定民志。今末大不掉，僭乱屡作，因循不改，民将生心。乞画一法令，俾有所惩劝。”武宗及诸王皆改容竦听焉。

牙忽都卒，仁宗命脱烈帖木儿嗣楚王。延祐中，明宗出镇云南，行次延安，王府常侍教化等与行省丞相阿思罕密谋拥戴，事败，脱烈帖木儿坐累徙吐番，没家资之半。及明宗即位，诏曰：“脱烈帖木儿何罪，其复王封，人民财产悉归之。”卒，子八都儿嗣。八都儿三子，曰燕帖木儿，曰速哥帖木儿，曰朵罗不花。八都儿卒，燕帖木儿嗣。

末哥，拖雷第九子。定宗崩，末哥与拔都等定议立宪宗。从宪宗伐宋，末哥别将一军，由洋州入米仓关，承制得便宜行事，速哥、李庭诸将咸受节制。宪宗崩于合州，时世祖方围鄂，末哥密使以凶问来告，且请北还。世祖班师至卫州，遣赵良弼如京兆，访察秦、蜀人情向背。良弼还报，称末哥独竭心翼戴，可以六盘及东、西川军事委之。世祖即位，推恩宗室，赐末哥银三千五百两。未几卒，子昌童嗣。

初，末哥赐印，称“皇弟之宝”。中统二年，封昌童永宁王，改其父玉宝为金印焉。大德四年，坐诬告济南王，谪刘国杰军中自效。以讨贼有功，征还。卒，子伯帖木儿嗣。至治三年，以不法命宗正府及近侍鞫其王傅之罪。卒，子伯颜帖木儿嗣。

阔列坚，母忽兰皇后有宠，太祖爱阔列坚，视如嫡子。太宗七年，从拔都伐斡罗斯，中流矢卒。四子，长曰忽察，嗣父封。卒，子忽鲁歹嗣。至元二年，封河间王。从皇子那木罕屯阿力麻里，昔里吉劫那木罕以叛，忽鲁歹自拔来归。卒，子也不干嗣。

二十一年，那木罕再镇北边，屯塔密儿河上，也不干从。二十四年，乃颜叛，也不干率所部东走应之。驸马阔里吉思、大将土土哈疾追七昼夜，及于孛怯岭，大败之。也不干奔客鲁涟河。土土哈收其余众，沿河而下，遇叛王也铁哥击败之，禽叛王哈儿鲁，乞卜察克、康里等部新附之民至是来归。明年冬，也不干入寇，卜都马失、塔不台、忽剌忽、阿塔海等先后败之，未几为千户答答呵儿所获，伏诛。

太祖诸幼子，曰察兀儿，曰木儿彻，曰兀鲁察，俱早卒。

史臣曰：《春秋传》曰：缓追逸贼，亲亲之道。世祖待阿里不哥，其合于《春秋》之义乎？或谓开平即位，背先朝之家法，故和林拒命，无以罪之。然桓公杀纠，太宗杀建成、元吉，推刃之时，曾无顾忌。呜呼，视世祖何如哉！




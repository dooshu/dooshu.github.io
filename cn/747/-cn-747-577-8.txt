○送崔群序

贞松产于岩领，高直耸秀，条畅硕茂，粹然立于千仞之表。和气之发也，禀和气之至者，必合以正性。于是有贞心劲质，用固其本，御攘冰霜，以贯岁寒，故君子仪之。清河崔敦诗，有柔儒温文之道，以和其气，近仁复礼，物议归厚，其有禀者欤？有雅厚质方之诚，以正其性，悫论忠告，交道甚直，其有合者欤？是故日章之声，振于京师。尝与陇西李杓直、南阳韩安平泊予交友。杓直敦柔深明，冲旷坦夷，慕崔君之和；安平厉庄端毅，高朗振迈，悦崔君之正；予以刚柔不常，造次爽宜，求正于韩，袭和于李，就崔君而考其中焉。忘言相视，默与道合。今将宁觐东周，振策于迈，且饯于野，或命为之序。予于崔君，有通家之旧，外党之亲，然吾不以是合之。崔君以文学登于仪曹，扬于王庭，甲俊造之选，首雠校之列，然吾不以是视之。于其序也，故载之其末云。


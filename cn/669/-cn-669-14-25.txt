50　不以紺緅飾之緅字釋


「君子不以紺緅飾」，孔氏注：「一入曰緅。」案：見何晏集解。石林云：「考工記『三入爲纁，五入爲緅，七入爲緇』，緅在纁、緇之間。爾雅『一入爲縓』，釋器文，今本「入」作「染」。禮檀弓『練衣黄裏，縓緣』，儀禮喪服『練冠，麻衣縓緣』，蓋孔氏誤以『緅』爲『縓』，則緅不可爲近喪服。」以上蓋葉夢得論語釋言之文。集註謂「緅，絳色，以飾練服」，亦用孔注。【原注】正義曰「一入爲緅」，未知出何書。又云「三年練以緅飾衣」，似讀「緅」爲「縓」，當以石林之説爲正。

【元圻案】爾雅「一染謂之縓」，郭注：「今之紅也。」「再染謂之頳」，注：「淺赤。」「三染謂之纁」，注：「纁，絳也。」考工記：「三入爲纁，五入爲緅〔一〕。」鄭注云：「染纁者三入而成，又再染以黑則爲緅。」是不得爲近喪服也。今孔注云「一入爲緅」，皇侃疏云：「緅者，淺絳色。」夫三染爲纁，纁是絳色，五入爲緅，則近於緇，不得謂之淺絳色矣。孔注又云：「緅者，三年練以緅飾衣。」今檀弓及喪服皆曰「縓緣」，而不曰「緅緣」，是孔注誤以「縓」爲「緅」，故厚齋以石林爲正。

〔一〕「五入爲緅」，「五入」下原衍「方」字，據四庫本周禮注疏卷四〇冬官考工記删。






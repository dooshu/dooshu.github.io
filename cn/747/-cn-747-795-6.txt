○书何易于

何易于尝为益昌令，县距刺史治所四十里，城嘉陵。江南刺史崔朴，尝乘春自上游多从宾客，歌酒泛舟东下，直出益昌旁。至则索民挽舟，易于即腰笏引舟上下。刺史惊问状，易于曰：“方春，百姓不耕即蚕，隙不可夺。易于为属令，当其无事，可以充役。”刺史与宾客跳出舟，偕骑还去。

益昌民多即山树茶，利私自入。会盐铁官奏重榷管，诏下所在不得为百姓匿。易于视诏曰：“益昌不征茶，百姓尚不可活，矧厚其赋以毒民乎？”命吏划，吏争曰：“天子诏所在不得为百姓匿，今去，罪愈重，吏止死，明府公免窜海裔耶？”易于曰：“吾宁爱一身以毒一邑民乎？亦不使罪蔓尔曹。”即自纵火焚之。观察使闻其状，以易于挺身为民，卒不加劾。邑民死丧，子弱业破，不能具葬者，易于辄出俸钱，使吏为办。百姓入常赋，有垂白偻杖者，易于必召坐食，问政得失。庭有竞民，易于皆亲自与语，为指白枉直。罪小者劝，大者杖。悉立遣之，不以付吏。治益昌三年，狱无系民，民不知役。改绵州罗江令，其治视益昌。是时故相国裴公刺史绵州，独能嘉易于治。尝从观其政，导从不过三人。其全易于廉约如此。会昌五年，樵道出益昌，民有能言何易于治状者。且曰：“天子设上下考以勉吏，而易于考止中上。何哉？”樵曰：“易于督赋如何？”曰：“止请常（一作贷）期，不欲紧绳百姓，使贱出粟帛。”“督役如何？”曰：“度支费不足，遂出俸钱，冀优贫民。”“馈给往来权势如何？”曰：“传符外一无所与。”“擒盗如何？”曰：“无盗。”樵曰：“余居长安，岁闻给事中校考，则曰某人为某县，得上下考，某人由上下考得某官。问其政，则曰某人能督赋，先期而毕。某人能督役，省度支费。某人当道，能得往来达官为好言。某人能擒若干盗，反若干盗。县令得上下考者如此。”邑民不对，笑去。

樵以为当世在上位者，皆知求才为切。至於缓急补吏，则曰吾患无以共治。膺命举贤，则曰吾患无以塞诏。及其有之，知者何人哉！继而言之，使何易于不有得於生，必有得於死者，有史官在。


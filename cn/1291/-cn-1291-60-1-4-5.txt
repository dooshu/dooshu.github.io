【长安有狭斜行】

长安有狭斜。狭斜不容车。适逢两少年。夹毂问君家。君家新市傍。易知复难忘。大子二千石。中子孝廉郎。小子无官职。衣冠仕洛阳。三子俱入室。室中自生光。大妇织绮纻。中妇织流黄。小妇无所为。挟琴上高堂。丈人且徐徐。调弦讵未央。

（〇《乐府诗集》三十五。《诗纪》六。《御览》八百十六作古歌诗。引黄、堂二韵。又八百二十六作古歌辞。引黄、堂、史三韵。〇逯案。相逢行挟瑟。此作挟琴。考《宋书》礼志徐邈上《书》曰：是故双剑之节崇。而飞白之俗成。侠琴之容饰。而赴曲之和作。据此。作挟琴亦不为误也。）


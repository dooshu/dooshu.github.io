○中书门下谢圣制重阳日即事六韵诗状

右。中使刘希昂至，奉宣进止：赐臣等重阳日诗，并赐茶酒音乐，令臣等乐饮者。伏惟陛下以睿圣之姿，广文明之运。每因嘉节，必布鸿私，锡宴同和，凝旒振藻。八音合发，六义相宣，降於霄，粲若神象。然後宴乐慈惠，霈然宠光。衢酒薰弦，承九天之庆赐；秋光霁景，见百谷之顺成。合德不违，实若符节。小大臣庶，鼓舞相欢。臣等忝列台司，倍万欣贺。无任喜踊跃之至！谨奉状陈谢以闻。


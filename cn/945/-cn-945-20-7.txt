求解职领郡表

臣某言臣幸尘近列获掌命书既无补於休明岂合披於诚慊盖内怀於危迫须不避於诛锄臣某中谢伏念臣本出寒微且非茂异由先朝而筮仕预秘殿之雠书叨结绶於士林久滥巾於册府幸值崇文广武圣明仁孝皇帝陛下绍隆丕祚首霈鸿恩擢践谏垣骤登闺籍属刋修於国典亦陪厠於史官既终麟笔之功复遂隼旟之便洎言归於京阙方接武於班行遽蒙慎柬之私得齿代言之末地居禁掖日奉内朝官曹所谓於清华职业唯专於润色内顾草茅之贱已怀负乘之慙既积日以弥多愈循涯而自失然念有犯无隐臣诚由是上通居高听卑天道於焉下济臣所以扣帝阍而自述冒萧斧以无疑盖念臣扶侍慈亲提挈贱累旅寓辇毂三十口有余离去乡关四千里而远只请本官之俸给别无负郭之生涯衣食所资尽出於是乃至庭闱之旨甘或阙晨夕之饘粥屡空臣母见臣窘急栖迟动静嗟悯欲将诸弟南归故乡丐索亲姻庶图存活臣亲弟化有妻孥数口寄止润州一房伶俜都无所托家贫既难於团聚俸薄不可以分沾穷饿流离诚堪轸念臣又有亲弟倚等见臣资储乏絶藜藿靡充且欲客游违离膝下臣母锺爱尤甚不忍令漂泊道涂进退旁徨莫知为计臣未尝不拊心太息危坐端忧泣涕涟如方寸乱矣盖由臣窃代耕之禄莫能为工为商乏适时之才以至不堪不可侏儒之耕田力作且不及人子云之篆刻雕虫终非晓事萃兹短拙以至穷困然臣学古入官出身事主含毫弄翰岂甘为腐烂之儒露冕褰帷所愿作循良之吏伏望陛下矜臣危蹙之恳察臣激切之心罢去纶掖之资假以藩条之任於苏湖常润等处令典一州庶获养亲兼谐聚族鱼盐稍贱聊救於食贫水薤是规终期於报政幸免翳桑之困永衘魏阙之恩沥血吁天必期得请干犯宸严臣无任云云


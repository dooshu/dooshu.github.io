◎顽师显报

建安周某，以耕牧起家，晚生一子，延邻生徐某训之。子八岁即入塾，隆礼厚馈，有大户世家所不及者。宾主师弟相得甚欢。八年而周某病没，子已十六岁矣，徐即诱之为不善，又从中因以为利焉。周母知之，衔恨气愤而亡，徐遂主其家政，而子日渐淫荡，不五年已耗其产之半。一日，徐在家午睡，忽见周某持枪入，直刺其心胸，顷刻死矣。时家中见者二十人，家止一子，夜半亦死，婢妾星散。周某子目击其事，始大觉悟，修复家业焉。


赠罗华亭纹山


良玉本温质，兰蕙资深阴。
夫君金闺彦，出宰吴江浔。
清风布霞路，群象肃以森。
耽文有馀欢，譬彼双南金。
郁哉蒲中士，窈窕多奇音。
在理亦无弃，殷殷仍宿心。
皇涂正艰难，世用各异寻。
早飙震江表，嘉禾色已黔。
谁为神龙质，万里怀甘霖。
愿言捐所缓，专心事保任。
民命岂无期，积储聊备祲。
贤达方烦焦，何时挥素琴。





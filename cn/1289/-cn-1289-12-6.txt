手足阳明脉动发口齿病第六


〔一〕诊龋齿痛，按其阳明之来；有过者独热。在左者左热，在右右热，在上上热，在下下热。

〔二〕臂之阳明有入鼽齿者，名曰大迎，下齿龋取之臂，恶寒补之一作取之 ，不恶寒泻之。《灵枢》名曰禾 髎，或曰大迎。详大迎乃是阳明脉所发，则当云禾髎是也，然而下齿龋又当取足阳明，禾髎、大迎当试可知耳。 手太阳有入颊遍齿者，名曰角孙，上齿龋取之，在鼻与鼽一作鬧 前。方病之时，其脉盛，脉盛则泻之，虚则补之。一曰取之出眉外，方病之时，盛泻虚补。

〔三〕齿动痛，不恶凊饮，取足阳明；恶凊饮，取手阳明。

舌缓涎下，烦闷，取足少阴。

重舌，刺舌柱以铍针。

〔四〕上齿龋肿，目窗主之。

上齿龋痛，恶寒，正营主之。

齿牙龋痛，浮白及完骨主之。

齿痛，颧 及二间主之。

上齿龋，兑端及耳门主之。

齿间出血者，有伤酸，齿床落痛，口不可开，引鼻中，龈交主之。

颊肿口急，颊车骨痛，齿不可以嚼，颊车主之。

厥，口噼失欠，下牙痛，颊肿，恶寒，口不收，舌不能言，不得嚼，大迎主之。

上齿龋痛，口噼噤不开，上关主之。

失欠，下齿龋，下牙痛， 肿，下关主之。

齿龋痛，听会及冲阳主之。

齿牙不可嚼，龈肿，角孙主之。

口噼不正，失欠口不开，翳风主之。

舌下肿，难言，舌纵， 戾不端，通谷主之。

舌下肿，难以言，舌纵涎出，廉泉主之。

口噼，刺太渊，引而下之。

口中腥臭，劳宫主之。

口中下齿痛，恶寒 肿，商阳主之。

齿龋痛，恶凊，三间主之。

口噼，偏历主之。

口齿痛，温溜主之。

下齿龋则上齿痛，液门主之。

齿痛，四渎主之。

上牙齿龋痛，阳谷主之一作阳溪 。

齿龋痛，合谷主之。

齿龋痛，小海主之。

舌纵涎下，烦闷，阴谷主之。






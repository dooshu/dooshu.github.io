○仙坛山铭

溧水县寻仙观仙坛山道士宋文，字上仙。以大唐垂拱五年，因山石自然形似，修立仙坛三所。洎长寿元年，县令王通，字元览，在任清勤，户口增益。因开三乡，遂以仙坛名乡，奉仙号里。逮宝历二年，善政县令岑仲休，以德义当官，仁威养俗，百姓畏爱，真如父母。每施香油，琢石为像。夫修道者，上消天灾，保镇帝皇，下禳毒害，福润兆生，而道倍生。元素窃刊元石，贻厥来贤，乃为铭曰：

无名道始，有德仁基。求仙因此，为政由之。崆峒叶县，导帝匡时。童女三洞，俱会无为。无为久恒，服食丹松。神仙不死，羽化飞空。後来君子，可蹑高踪。

吕颍

颍，敬宗时擢书判拔萃科。


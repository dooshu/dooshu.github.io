汪莘　秋兴

闲步水南因水北，仍从山后复山前。

日归海底龙方觉，月到天心虎正眠。

汪莘

汪莘　秋兴

天处涵天心广大，月中吐月性光明。

夜来飞上昆仑顶，独倚琼楼啸一声。

汪莘

汪莘　秋兴

一旦秋风起洛滨，东归聊复寄鲈莼。

如今已在渔乡住，宜与清朝作散人。

汪莘

汪莘　秋兴

水边杨柳怯秋风，忆昨杏花相映红。

心地不随时节变，始知天下有英雄。

汪莘

汪莘　秋兴

萝衣袅袅带凉风，人道秋空岂是空。

白日不知天上事，众星环拱紫微宫。

汪莘

汪莘　秋兴

七尺经霜翠竹竿，斩来石壁钓江湍。

丝头垂下骊龙口，掣得明珠似月寒。

汪莘

汪莘　秋兴

秋天尤觉晓天清，仰首看天俯首行。

不但长歌声似鹤，一身浑似鹤般轻。

汪莘


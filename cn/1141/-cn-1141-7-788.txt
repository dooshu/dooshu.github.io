送歙州江允凝游芜江

山人生长黄山下，一生爱作黄山画。
殊松骇石非人间，俗眼群看尽惊怪。
天都仙窟真灵奇，不经身到谁能知。
拂云忆共莲峰坐，对酒曾横铁笛吹。
胜游一步一回顾，到今犹记题名处。
可怜乱后总荆榛，回首丹台隔烟雾。
宛陵旧友今寂寞，鼓棹于湖兴磅礴。
残暑风生水石凉，高歌夜醉天河落。
笑君略识敬亭山，欲往瞿硎底未閒。
此别中秋馀几日，月明两地各江湾。



刘克庄　田舍即事十首

闽土资生少，农家作苦多。

尚能盖牛屋，未肯入鸡窠。

社里戴花舞，原头拾穗歌。

设令生汉代，堪冠力田科。

刘克庄

刘克庄　田舍即事十首

去年赢粟尚储瓶，又见新秧蘸水青。

野老逢人说惭愧，长官清白社公灵。

刘克庄

刘克庄　田舍即事十首

村落争看乌角巾，略谈北事向南人。

百年只有中州乐，世世无为塞下民。

刘克庄

刘克庄　田舍即事十首

场圃先修筑，囷仓次补完。

坐居邻叟下，身杂役夫间。

荷蓧侵星出，肩禾束蕴还。

小窗残卷在，未敢便偷闲。

刘克庄

刘克庄　田舍即事十首

此日田舍汉，当年省禁臣。

丝纶隔世事，蓑笠暮年身。

龙弃真初祖，羊求在近邻。

南朝足名士，吾独爱吾真。

刘克庄

刘克庄　田舍即事十首

古来观社见春秋，茜袂银钗尽出游。

欲与鲁人同猎较，可怜身世尚它州。

刘克庄

刘克庄　田舍即事十首

事国尝陈力，明农晚乞骸。

击鲜儿勿费，执酱老难偕。

仅可从沮溺，安能望赐回。

几曾识奇字，门外客休来。

刘克庄

刘克庄　田舍即事十首

蹴踘韕尖尘不涴，臂鹰袖窄样新裁。

社中年少相容否，也待鲜衣染鬓来。

刘克庄

刘克庄　田舍即事十首

小筑三家聚，新簄万户春。

昔豪几腐胁，今病罕沾唇。

太古华胥氏，丰年畏垒人。

超然市朝外，未易葛天民。

刘克庄

刘克庄　田舍即事十首

邻壁嘲啾诵学而，老人睡少听移时。

它年谨勿如张禹，帝问床前谬不知。

刘克庄

刘克庄　田舍即事十首

畴昔元疏懒，如今转耄荒。

都忘高士传，仅记庶人章。

栖亩牛羊饱，开囷雀鼠忙。

老农识惭愧，先议道官仓。

刘克庄

刘克庄　田舍即事十首

田舍诸雏各雅驯，男儿盍有艺资身。

古来医卜多名世，莫学文章点涴人。

刘克庄

刘克庄　田舍即事十首

条桑女子两鬓垂，车马过门未省窥。

生长柴门蓬户里，安知世有二南诗。

刘克庄

刘克庄　田舍即事十首

小榭无丹雘，低墙略塱茨。

辛勤趋穑事，快活过花时。

懒献嘉禾颂，闲赓滞穗诗。

幸生太平世，不乐复何为。

刘克庄

刘克庄　田舍即事十首

草草衣装挈自随，婿贫毕竟与齐眉。

绝胜京洛倾城色，鏁向侯门作侍儿。

刘克庄

刘克庄　田舍即事十首

浅甽何须浚，荒畦要粪除。

何尝舍耒出，亦或带经锄。

古有神农学，今传氾胜书。

野儒曾涉猎，未可议空疏。

刘克庄

刘克庄　田舍即事十首

比屋篝车满，深林鼓笛喧。

簇花迎妇担，抛果浴儿盆。

古礼曾求野，先民或灌园。

子孙记吾语，切勿羡华轩。

刘克庄

刘克庄　田舍即事十首

儿女相携看市优，纵谈楚汉割鸿沟。

山河不暇为渠惜，听到虞姬直是愁。

刘克庄

刘克庄　田舍即事十首

溪上渔郎占断春，一川碧浪映红云。

问渠定是神仙否，艣去如飞语不闻。

刘克庄

刘克庄　田舍即事十首

凋邑租符紧，荒祠木偶新。

吏谈长官健，巫托社公嗔。

烹犬看承客，吹螺降送神。

二豪怀肉返，去诳别村人。

刘克庄


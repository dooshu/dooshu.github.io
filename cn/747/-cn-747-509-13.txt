○祭唐舍人文

维元和元年岁次景戌正月景寅朔十九日甲申，户部侍郎权德舆，谨以清酌时羞之奠，敬祭於故礼部郎中知制诰唐君之灵。

呜呼文编！行茂才全。弱冠知名，时推隽贤。含章振藻，金石在悬。缘情放言，采组相鲜。忆昔淮湖，与君觏止。忘形合志，造适通理。瓜步邗沟，吴山楚水。芝兰之室，三十年矣。君自左史，进居台郎。予叨礼官，亦忝周行。熙春至止，休沐相将。才盍簪於上国，俄出守於遐方。盛山云安，风水迢递。屈此二郡，俄然半世。文章焕发，书札相继。辛酸苦言，款曲嘉惠。顾我忝旷，愧君沦滞。屡封荐章，辄以人废。每与公范，交修宿契。不进不止，中心自誓。大君继明，元凯持衡。方开宣室，以待贾生。裁成训命，所谓文柄。诏君居之，士友相庆。迟迟征轩，来自荆门。凡我同人，载劳梦魂。屈指继日，俟君西垣。不及百里，俄归九原。呜呼文编！此痛难言。寿堂野土，一别终古。平昔风姿，杳无处所。樽酒簋贰，涕零如雨。冥漠之间，神其听否？尚飨！


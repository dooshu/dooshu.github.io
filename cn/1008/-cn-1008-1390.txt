赵蕃　送韩建宁赴召二首

频向清时课郡功，履声长忆未央宫。

只言治行称黄覇，果见朝廷徵弱翁。

简注岂惟陛下圣，讙谣还见庶民同。

孰云故国非乔木，赐第行看又植桐。

赵蕃

赵蕃　送韩建宁赴召二首

忆公典选继昌黎，是我学人行卷时。

香火奉祠虽觖望，簿书栖邑尚淹期。

长年敢有飘零恨，末路欣逢陶冶私。

自度才能不堪举，直思求地勉寒饥。

赵蕃


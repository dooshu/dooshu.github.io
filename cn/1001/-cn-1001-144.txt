岳珂　寄紫微高侍郎三首

去年紫塞两相望，公在齐安我武昌。

秋晏车箱访流马，夜深弧矢看天狼。

不辞目断传烽堠，尚忆螯持共酒觞。

今日区区话鹏鷃，图南应是叹榆枋。

岳珂

岳珂　寄紫微高侍郎三首

人生忧患偶同时，曾见惊尘傍紫微。

坡老鹘巢尚堪俯，周郎羽扇想重挥。

望风自绝胡南牧，啮雪应迟使北归。

从此青油欠筹画，上方虚己听宵衣。

岳珂

岳珂　寄紫微高侍郎三首

力劳效寡是穷途，赠策无人生大愚。

三刖尚迷藏椟宝，六街几误脱巾呼。

味言已转廷中毂，归兴难忘陇上锄。

欲问死生何许是，紫烟浮处认香炉。

岳珂


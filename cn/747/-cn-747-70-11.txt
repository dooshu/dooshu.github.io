○封皇第二男宗俭为蒋王制

周宅土中，藩卫并建，汉有天下，子弟毕封。朕承列圣之鸿构，托於兆人之上，顺考古道，用保乂於皇家。第二男宗俭，孝友齐庄，恭肃明懿。蹈师氏之典训，佩古人之格言，动必有程，雅不好弄。遵道诚资於积习，乐善实本於生知，洪量不矜，芳猷自穆。是宜光分茅社，作我藩翰，式发麟趾之祥，钦若犬牙之制。爰举成命，锡其宠章。可封蒋王。仍命有司，备礼册命。


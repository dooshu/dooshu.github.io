◇奏请葬高贵乡公以王礼（魏甘露五年五月）

太傅孚、大将军文王、太尉柔、司徒冲稽首言：「伏见中令，故高贵乡公悖逆不道，自陷大祸，依汉昌邑王罪废故事，以民礼葬。臣等备位，不能匡救祸乱，式遏奸逆，奉令震悚，肝心悼栗。《春秋》之义，王者无外，而书「襄王出居於郑」，不能事母，故绝之於位也。今高贵乡公肆行不轨，几危社稷，自取倾覆，人神所绝，葬以民礼，诚当旧典。然臣等伏惟殿下仁慈过隆，虽存大义，犹存哀矜，臣等之心实有不忍，以为可加恩以王礼葬之。（《魏志·高贵乡公纪》）


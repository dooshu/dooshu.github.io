咸有一德


这篇书是伊尹将告归之时，作书劝勉太甲法成汤以纯一其德的说话。史臣因书中有“咸有一德”之语，遂以为篇名。





伊尹既复政厥辟，将告归，乃陈戒于德。

复字，解做还字。

昔伊尹受成汤之托，辅立太甲。太甲居忧，伊尹身摄朝政。至是太甲君德既成，堪以承继成汤之业。伊尹遂以所摄的政务复还太甲，将欲告老，归于私邑，犹恐去位之后，太甲修德不终，有负成汤所以付托至意，乃陈王者之德所当勉者，反覆以告戒之。





曰：“呜呼！天难谌，命靡常。常厥德，保厥位。厥德匪常，九有以亡。

谌字，解做信字。九有，即九州。

伊尹陈言告戒，先叹息说道：“人君之奄有九州，固莫非上天所命。然皇天无亲，难可凭信，其命之去留迁易，曾无定准。或一国之运，前兴而后废；或一人之身，始予而终夺，何可据以为信哉？然亦但观人君之德何如。诚使为君者能杜绝私欲，常存其德，不使一时间断，则保佑命之，自天申之，而天位可以长保矣。若君德不常，或为私欲玩好，有所摇夺，或但勉强暂时，不能持义，则天命亦遂去之，而九有以亡矣。是可见天命去留之机，虽不可知，而天人感召之理，则必不爽。君德有常，则天命亦有常；君德无常，则天命亦无常。人君欲常保天命，惟在常修其德而已。”





“夏王弗克庸德，慢神虐民。皇天弗保，监于万方，启迪有命，眷求一德，俾作神主。惟尹躬暨汤咸有一德，克享天心，受天明命，以有九有之师，爰革夏正。

夏王，指夏桀。庸字，解做常字。监，是视。启，是启发。迪，是开导。一德，是纯一之德。咸，是皆。享字，解做当字。夏正，是夏家建寅的正朔。

伊尹说：“天命无常，往事可证。昔夏王桀不能常于其德，亵慢明神，不知恭敬以奉祭祀；暴虐下民，不能施惠以收人心：以无道自绝于天，不可以为神人之主。是以皇天厌弃之，不加保佑。下视那万方之中，有堪受大命者，启发而开导之；求德行纯一者，眷顾而亲爱之：使之居天位而为百神之主。自此夏祚告终，而天命改属矣。所谓‘厥德靡常，九有以亡’者，夏桀是也。方上天眷求一德之时，天下无足以当之者。惟我尹躬及我先王成汤，都有纯一之德，心里所存的，无有人欲之私；政事所行的，全是天理之公。臣主一心，上下同德，故能当上天启迪眷求之心，而受其光大休显之命。九州之广，兆民之众，莫不归服于我先王。于是改夏建寅之正朔而为建丑，夏家旧日的天下，一旦转而为我商之所有矣。所谓‘常厥德，保厥位’者，我先王成汤是也。”





“非天私我有商，惟天佑于一德。非商求于下民，惟民归于一德。

伊尹既以夏、商兴亡之故，陈戒太甲，又反覆申明其意，说道：“夏后氏受天命为天子，四百有余岁矣。今天命一旦去之，眷我有商，代夏而有天下，岂天私厚于我有商哉？皇天无亲，惟德是辅。我商之君臣，既同有一德，寅恭夙夜，昭事上帝，是以天心降鉴，自申其保佑之命耳，而非天有私也。夏后氏奄有天下，固一民莫非其臣矣。今而九有之众，无不归服于商者，岂商有所要求于下民哉？民罔常怀，惟德是怀。我商之君臣，既同有一德，容保周至，彰信兆民，是以东征西怨，南征北怨，自戴之以为我后耳，而非商有求也。夫观天佑民归，一本于德如此，嗣王可不慎修其德，以系天人之望哉！”





“德唯一，动罔不吉；德二三，动罔不凶。惟吉凶不僭，在人；惟天降灾祥，在德。

僭，是差。

伊尹又说：“人君之德，若纯乎天理而一，则凡有所动作，自然上合天心，下得人心，无往而不吉；人君之德，若杂乎人欲而二三，则凡有所动作，必然上拂天心，下逆人心，无往而不凶。夫在人当吉便吉，当凶便凶，无有一毫僭差者，其故何哉？盖以天之降灾降祥，惟视在人之德何如。有德，则福不求而自至；无德，则祸欲避而不能。此必然之理也。然则人君欲祈天永命，惟在增修其德哉！”





“今嗣王新服厥命，惟新厥德，终始惟一，时乃日新。

伊尹既反覆申明君德之不可不一，乃劝勉太甲说道：“今嗣王方自桐归亳，新服天子之命，而即政临民，乃天命人心系属之初，吉凶灾祥攸判之始，正当图新其德，痛洗旧染之污，复其本然之善，使德与命而俱新可也。然新德之要，贵乎有常。若新之于始，而或间之于终，则新者有时而污，不可以言日新也。必也始焉自怨自艾，处仁迁义，固如是之新矣；终焉懋德法祖，无时豫怠，亦如是之新焉。终始一致，而无少间断，这才是日新，而非暂明倏晦者之可比也。君德有常而弗替，则天命亦永保于无疆矣。嗣王可不勉哉！”





“任官惟贤材，左右惟其人。臣为上为德，为下为民。其难其慎，惟和惟一。

官，指庶官说。左右，指辅弼大臣说。

这是伊尹告太甲以用人之要法，说道：“吾王既尽新德之功，又当求辅德之助。然辅德唯在用人，而用人必求其当。如诸司百职，乃庶官也。庶官或守一方，或领一事，必一一都选贤而有德、能而有才的人，而任之在位。左右辅弼，乃大臣也。大臣要他处大事，决大疑，与夫调元赞化，又非一方一事可比，其责任既重，不可但求备员，尤须才全德备的人，然后可用。所以然者为何？盖以人臣职分，虽有大小不同，然其为上也，则为君之德。大之保佑王躬，以养其本原；小之因事纳忠，以辅其阙失，使君德日明于上者，都是他的职分。其为下也，则为民之生。或赞襄倡率于内，以燮和天下；或承流宣化于外，以润泽四方，使民生日安于下者，都是他的职分。夫臣职所系，其重如此。若任用非人，则上无以弼成君德，而下无以奠安民生，国家之事日坏矣。是以人君于未用之先，必要难于任用，不可一概轻易授职；慎于听察，不可徒以言貌取人。如此，则选择精，而不贤者不得以滥进矣。于既用之后，必要他可否相济，而彼此交修，终始如一，而信任不贰。如此，则志意孚，而贤者得以展布矣。用人之要，莫过于此。其于吾王新德之助，不亦多乎！”





“德无常师，主善为师。善无常主，协于克一。

德，是善的总称。善，是德的实行。师，是取法。协，是合。

这是伊尹告太甲以取善之要法，说道：“善在天下，散于万殊，而原于一本。故君子之取善，求之贵广，而择之贵精。彼人必有所师法，而后能成其德。然师无常，若执一而求之，则隘矣。故德无常师，惟当视其善之所在，便取以为我之法。凡有一言之合道，一事之可法者，我皆兼收之而无遗，则天下之善，皆我之善矣。然善之在人无穷，若逐一而主之，则杂矣。故善无常主，惟当以其所取之善，而会合于吾心能一之地。凡得之于旁求博取者，皆权度于一心，务求至当归一，纯然不杂而后已，则吾心之一善，有以统天下之万善矣。”大抵君子之学，不博则无以为致约之地，不约则无以收广博之功。譬之于金，有产于水中者，有藏于沙中者，今不必问其所出，但是金便是采来。既采之后，即投之炉中，加以猛火煅炼，便成一块纯金，不复知为沙中水中之物矣。德无常师而主善，就如采金的一般；善无常主而协一，就如炼金的一般。此圣学精微之奥，修德者宜潜心焉。





“俾万姓咸曰：‘大哉王言！’又曰：‘一哉王心！’克绥先王之禄，永厎烝民之生。

俾字，解做使字。绥，是安。厎，是定。烝，是众。

伊尹告太甲说：“吾王之新德，若能到得那克一的地位，则此心纯然不杂。由是布之为号令，宣之为教诏，自然有以感动乎人心，将使那万姓每众口一词，都称颂说：‘大矣哉，吾王之言乎！何其包涵尽天下之理，一言垂万世之则也。’然不特赞王之言，而因以知王之心，又称颂说：‘一矣哉，吾王之心乎！必其浑然天理之中存，纯无一毫之间杂也。不然，何以有是至大之言哉！’是即其称颂之至，可知其爱戴之同，一德感应之神有如此。不但是也，受天明命，先王常以一德而受天禄之厚矣。今王能一德，则有以保其基绪，而安享九州之贡赋，先王之天禄不自王而克绥之乎？奄有九有，先王常以一德而得众民之归矣。今王能一德，则有以抚其生民，而永贻乐利于无穷，先王之遗民不自王而永厎之乎？一德效验之大又如此，吾王其勉之哉！”





“呜呼！七世之庙，可以观德。万夫之长，可以观政。

古者天子宗庙之制，三昭三穆，与太祖共为七庙。太祖之庙，百世不迁，其余七世之外，亲尽则迁。若是有德之君，其庙称宗，则亦不迁。万夫，即是万民。

伊尹丁宁申戒太甲，叹息说道：“人君修德行政，出之一身者虽甚微，而其贤否之章之于天下后世者则甚著。彼七世之庙，祀有定制。亲尽则在所必迁，必人君身有盛德，为公论所归，然后可以称宗不毁；苟无其德，将不免于祧矣。是即庙祀之迁与不迁，可以观德之修否，不能掩于后世之公也。万民之情，从违靡定。王者为之君长，必其所行之政，合于民心，然后爱戴而归向之；苟失其道，将不免于怨叛矣。是即民心之服与不服，可以观政之修否，不能掩于天下之公也。今吾王之在后世，居于七庙之中者也，固当一其德以为不迁之主；吾王之在今日，位于万夫之上者也，亦当一其德以为行政之原。可不知所自励哉！”其后太甲令德善政，于汤有光，庙号太宗，享子孙六百年之祀，至今称守文贤主，亦可谓不负伊尹之所期者矣。





“后非民罔使，民非后罔事。无自广以狭人。匹夫匹妇不获自尽，民主罔与成厥功。”

伊尹告太甲终篇，又致其儆戒之意，说道：“两贵不能以相使，君而非民，则孤立无助，将何所使？两贱不能以相事，民而非君，则涣散无统，将何所事？君民相须如此，为君者固不可忽乎民矣。况于取人为善以成一德，初无闻于君民者，而可忽之乎？要必虚心以受天下之善，下问以来乐告之心。莫说我自家聪明睿智，何所不知；那百姓每凡愚浅陋，他晓得甚么，何必问他。这等便是‘自广以狭人’了。为人君者，切不可如此。盖人君任大责重，必合天下之知以为知，而后事无遗照。而道之在天下，虽匹夫匹妇亦有可与知者。但有一人不得自尽其诚，一善不得自达于上，则聪明壅于听闻，智识小于自用。一善之有亏，即万善之未备矣。人主将何所与以成一德之功哉！此所以当取民以为善，不可自广以狭人也。”

谨按：此书始终以一德为言，反覆谆切，其旨深奥。盖天命赋予之理，本纯一而不贰。但人以私欲间杂之则不一，始终有间断则不一，表里有参差则不一。修德者必克尽己私，纯乎天理，使表里如一，始终无间，而后谓之一德也。尧、舜、禹之相授受，曰“惟精惟一，允执厥中”。中即所谓一德。精以察之，一以守之，即是协一的工夫。昔伊尹在畎亩之中，乐尧、舜之道，故悉平生之所学以告太甲，盖欲使其君为尧、舜之君而后已也。后之有志于帝王者，宜潜心而勉学焉。






圣寿节贺表六


伏以圣人久道成化，会君师之治教以绥民；王者得一为贞，配天地之清宁而永寿。率土庆天长之景日，群生欣物睹之昌期。南极开云，灿祥光于紫清碧汉；东华授箓，标遐算于玉笈琅编。裔夏同欢，神人胥怿。

恭惟皇上道契先天，心涵妙有。绍二祖七宗之丕绪，绵景运以遐昌；含三元五德之玄精，延太和而保合。粤自贞符降邸，已占虹流电绕之祥；爰及大宝受图，益隆天保日中之治。玄武布昭而孽夷尽殄，神机默运而大化旁敷。昭事靡遑，对冲灵于咫尺；精诚潜格，俨肸蠁于玄冥。惟至治之馨香上闻，故大德之名寿胥得。兹蓬初旦，适际昌辰。诸藩陈璧马以充庭，四译效梯航而向阙。露凝双掌，金茎霏五玉之膏；光灿九霞，璧月耀重轮之彩。佳气氤氲乎昊阙，众真翔集于高晨。九霄瑞鹤，锵锵焉偕凤钧鸾唱以和鸣；五岳仙芝，烨烨焉与瑶草琼枝而并耀。兹为大庆，况属熙朝。盖虽列圣之丕绍鸿基，曾未登乎三纪；而我皇上之诞膺宝历，乃独迈乎前休。斯盖天佑有明，欲永灵长之盛治；故日隆圣寿，用申定命之洪恩也。

臣等久荷宠荣，叨依密勿。玄庥仰庇，幸含生于寿域之中；帝德难名，徒忭舞于光天之下。伏愿景福茂臻，宸禧益衍。玉烛和调，亿兆赖一人之有庆；金汤巩固，雍熙永万载以无疆。






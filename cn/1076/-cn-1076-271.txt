卷二百七十一

<史部,诏令奏议类,奏议之属,历代名臣奏议>

钦定四库全书

历代名臣奏议卷二百七十一

明　杨士奇等　撰

理财

末孝宗时提举浙东常平茶盐公事朱熹上奏曰臣闻欲救巨患者不可惜小费欲除实弊者不可徇虚名臣等叨蒙圣恩备数东浙窃见绍兴和买之患民所不堪巧诈之徒奸弊百出前此议者非不欲救而除之而往往过为国家顾惜小费下比流俗苟徇虚名是以因循终莫能革臣等不肖诚不足仰窥圣德之万分然有以知陛下爱民之心烛理之明於此必有所不屑者是以敢昧万死而一言之伏惟陛下留神财择臣等契勘浙东七州除温州无和买外其余六州共管和买二十八万一千六百四十匹二丈二尺绍兴一州独当一十四万六千九百三十八匹乃占诸州一半以上缘此重困人不能堪所以子户诡名巧为奸弊虽有重法终不能禁且如会稽一县经界之初旧例虽是物力三十八贯五百以上起科和买然以通数计之实及四十七贯方满一匹今亦自三十八贯五百起科以通数计之乃自十八贯六百单一文已科一匹则是向来科纳一匹者今增为二匹半矣官之所入不加赢田之在民不加损止缘人苦其重避免者多以故奸伪日滋以至此极向来官吏之有意於民者莫不知有此弊亦未尝不为之恻然动心评议措画亦既多端而利害相形终无定说如欲首并诡户则惧其告讦成风徒败风俗而暂并复分终不能禁欲以亩头均纽则纵舍游末重困农民轻重之间亦未为允欲科有产无丁之户则彼能立诡户者固不惮更立虚丁而寡妻弱子实无丁籍者反受其弊如欲减退物力等则或作鼠尾推排则彼昔者既能析而为三十八贯五百以下之户矣今岂不能再析而为若干钱以下之户乎故尝参酌前後衆人之论而折衷之独有通讣家活浮财物力贯头均纽之说稍为无弊虽第五等户昔无今有者未免有言然於其间真伪亦复相半若真贫民输一户之和买不过丈尺彼自不较惟是子户诡名之奸顿输数户积计甚多故尤不以为便而必争之其力又足以挟下户唱浮论以揺衆听故不察其实者遂以自疑而莫能复措其说此和买之议所以汹汹累年而和买之害固未尝有一毫之损也然窃尝深究其受病之原则无他焉直以元额之太重而已故今臣等相与熟议辄陈此说欲望圣慈先发德音痛减岁额然後用贯头均敷之说以定其制惟虑所敷第五等户之中真下户者或受其弊则请参用高下等第均敷及减免下户丁钱之说以优恤之但使真下户者审知此法之行不为厉已而无他辞则彼奸民之浮论亦可以置而不问矣谨画一条具如後

一所以先裁减岁额者臣闻祖宗初立和预买法先支见钱後纳紬绢民间实赖其利至有形於歌謡者而当是时本路漕臣有私於越州者其吏复私於会稽故此郡县所抛独多其後请本之数遂为岁额而钱不复支绢日益贵以至今日而白着之科遂反为一州无穷之害故建炎元年五月一日光尧夀圣宪天体道性仁诚德经武纬文太上皇帝登极赦书有曰和预买法本支实价访闻官司立价甚低或高擡他物价直准折或以无实虚劵充数甚者直至受纳未支本钱不遵条限前期起催急於星火今来上供之类欲依祖宗法其和预买有前项违戾守令并转运司并以违制论加二等仍委提刑司觉察每岁於依限後一月内具有无违戾闻奏不以实闻与同罪仰味大哉之言则是太上皇帝再造之初圣虑之深固已及於此矣而两圣相承於今五十余年迫以军国之须所资至广卒未能有以仰称睿谟预支实价以复祖宗之旧者臣等窃思其次独有择其甚处如绍兴府者有以少解其倒垂之急为庶几焉尔然今欲去绍兴和买之害使无奸弊稍得均平而不先减其当日请本之额譬如负千钧者背膂之力既已不堪乃不知减其所负之物但欲移而寘之怀袖亦必无益於事矣故今臣等於此首陈减额之说而议者顾以为有亏经费无所从补徒然奏陈必不听许则臣等虽愚有以知其必不然也臣等仰观陛下爱育黎元如亲父母有以病告如切其身如顷年四川之虚额饶州之金徽州之绢汀州之银青阳星子之税放免蠲除不可胜计而连年水旱施舍贷给何啻数十巨万何独於此知其为害之甚而不出捐数万匹者以纾之乎又况近者已蒙圣恩减免天庆櫕陵等处和买二千余匹固已渐示救患除弊之端矣然通而计之人户所减每匹才及一尺有奇而坊本煎盐坍江放生四色所放尚未除免则臣等所以望於陛下者不但如此而已也臣等窃见浙西和买最重去处无如临安府者而其数才及八万余匹欲望圣慈将绍兴府且依此例为额而蠲其余数至於版曹经费或有所阙则乞量拨内帑之蓄以补其数盖如本路坊场课利出剩钱数岁输内帑者至若干万贯皆是近岁曹泳创置窠名即非旧法所当供者如此之类傥捐一二归之版曹还以补填本路上供蠲减之数则圣泽下流人知德意旧弊庶乎其可革矣

一所以谓贯头均纽之说为无弊者盖今和买之重人悉规避诡为下户长奸滋弊莫可关防如经界之初会稽一县凡为物力钱一百二十六万余贯而四等以上科纳和买者当一百一十万余贯今来四十年所谓四等以上止有物力钱三十七万九千四百六十贯六百文而转入五等者乃至七十二万五百余贯皆缘和买之重奸猾之民争为子户诡名以避均敷而其淳谨畏法不敢为者顾乃为之代受所免之数几再倍於其旧政之不平莫甚於此从来为州县者灼知其弊非不严诡户之禁往往随并随分终莫能革今若蒙恩先次痛减岁额却以贯头均敷自物力一文以上并纽寸尺则高下多寡其数一定而奸弊无所从出矣若犹以真实下户创科为虑则所谓高下等第科敷以及减免下户身丁之说臣等请得而备陈之

一所谓高下等第均敷者上户旧科和买数多今用贯头均敷则其数却须少减下户旧不曾科和买今用贯头均敷则其数乃是顿增若使顿增数中皆是子户诡名则固不足恤第其间却有真实下户不能无咨怨者故今复为此法以优恤之如第一等物力四十贯当科和买一匹则第二等四十五贯乃科一匹等而下之至於五等则户愈卑而科愈少矣如此施行庶几下户所增不多不至反有重困

一所谓减免下户丁钱者大率第五等中有丁者多是真实下户无丁者多是子户诡名今若将第五等户所纳丁钱特与除放则真实下户虽增和买而得除此色官物其乘除之间亦略?以相补矣

右谨件如前欲望圣慈特赐省览直降睿旨悉与施行则不惟臣等之幸实绍兴阖境百万生灵数十百年永永无穷之幸

熹又奏盐酒课及差役利害状曰臣窃见本司所管盐酒课利国计所资为甚广而民情所患为甚深若不根索弊原别行措画窃恐民力日困亦非国家久远之利臣虽书生不晓钱糓然其大体亦窃讲求久欲条奏以闻顾以救荒方急有所不暇今以罪疾力请投闲惓惓之私怀不能已辄有已见冒昧奏陈如有可采欲乞别选忠厚通敏之臣付以其事令其详细稽考因事制宜使民情亟得去其所患而国计永不失其所资实为利便至於差役一事亦属本司所管今亦有少利害并具其说如後须至奏闻者

一浙东所管七州而四州濒海既是产盐地分而民间食盐必资客钞州县又有空额比较增亏此不便之大者夫产盐地分距亭场去处近或跬步之间远亦不踰百里故其私盐常贱而官盐常贵利之所在虽有重法不能禁止故贩私盐者百十成群或用大?般载廵尉既不能诃州郡亦不能诘反与通同资以自利或乞觅财物或私收税钱如前日所奏台州一岁所收二万余贯是也以此之故除明越两州稍通客贩粗有课利外台温两州全然不成次第民间公食私盐客人不复请钞至有一场一监累月之间不收一袋不支一袋而官吏糜费吏卒骚扰有不可胜言者然已有比较之法州县恐有殿罚则不免创立盐铺抑勒民户妄作名色抑令就买出入暗昧不可稽考大略瘠民以肥吏困农民以资游手为州县为提举主管者非不之知然皆以国计所资不敢辄有陈说日深月久民愈无聊若不变通恐成大患臣生长福建窃见本路下四州军旧行产盐之法令民随二税纳产盐钱而请盐於官近岁官盐虽不支给而民间自食私盐官司既得产盐税钱亦不复问其私贩虽非正法然实两便欲乞圣慈特诏本司取会福建路转运司下四州军见行产盐法将本路地里远近盐价高低比附参考立为沿海四州盐法其余州军自依旧法施行则亦革弊救民之一事也伏乞圣慈详酌施行

一酒坊之弊其说有四一曰官监二曰买扑三曰拍户抱额四曰万户抱额臣窃以为莫不便於官监莫便於万户其他则亦互有利害而万户之中亦不能无少利害要在讲究详尽然後施行则庶乎其弊之可革矣今官监之害朝廷既知而罢之矣然州郡占吝多不遵禀户部漕司所扑仍不废罢此则害虽除而未尽者也买扑之害在买人有消折本柄破坏家产之患在衆人有掗托抑勒捕捉欺淩之扰虽加禁防法式明备然势之所在终不能革拍户抱额则庶几矣然或额重而抱纳不前或籍此而掗托骚扰则其弊亦不异於买扑唯万户抱额最为简便然须以一州或一县通计田亩浮财物力而均出之使无官户民户之殊城居村居之异一?均敷立为定籍乃为尽善若舍官户而敷民户舍城居而困村居不立官簿而私置草簿使吏得以隂肆出没走弄於其间则又病矣此法本路处州见已施行四五十年民无争讼官省禁防虽其小害尚不能无然入其封境观其气象宛然乐国与诸州不同今欲便取其法行於诸州则恐本州课额素轻或非他州之比未可遽议然他州课额虽多从来拘催少曾登足皆是虚名徒挂空簿若蒙圣恩深诏有司取淳熙六年七年八年三岁实催到库之数参校取中立为定额然後以此科敷俾为万户则亦庶几安民省事之一端也伏乞圣慈详酌施行

一臣於今年二月内曾具差役利害事申尚书省几数千言内有徐诩所画歇役年限一条最为详密而近准户部行下乃无一言见施行者臣生长田间颇谙鄙事窃谓其言若得圣明一赐观览决须有可采者欲望圣慈特赐宣索观其大槩然後付之爱民晓事老成详细之臣令其看详择可行者具为条画别降指挥施行庶於陛下爱民之意少有裨补臣不胜万幸

叶适上财緫论曰财用今日大事也必尽究其本末而後可以措於政事欲尽究今日之本末必先考古者财用之本末盖考古虽若无益而不能知古则不能知今故也夫财之多少有无非古人为国之所患而今世乃以为其患最大而不可整救此其说安从出哉盖自舜禹始有贡赋之法以会计天下之诸侯比於尧喾以前为密矣今禹贡之所载是也然□秸米粟不及於五百里之外九州之贡入较於今世乃充庭之仪品盖千百之一二耳周公之为周治其财用视舜禹为已详然王畿千里之外法或不及千里之内犹不尽取盖三代之所取者正天下之疆理而借民力以治公田为其无以阜通流转则作币铸金以权之当是之时不闻其以财少为患而以财多为功也虽然此其事远矣盐筴末利起自春秋鲁之中世田始有税然诸侯各以其国自足而无煎熬逼迫之忧盖汉兴文景之盛而天下之财不以入关中人主不租税天下而诸侯若吴人者亦不租税其国光武明章未闻其以财少自困而中年常更盗贼夷狄之难内外征讨亦不大屈惟秦始皇豪暴有头会箕敛之讥汉武帝奢侈有均榷征筭之政而西园聚钱大鬻天下之官爵以致之盖两汉虽不足以言三代而其以财为病非若今世也虽然此其事远矣分为三国裂为南北无岁不战无时少安且其运祚迫蹙祸变繁兴至於调度供亿犹日有序而亦岂若今日之贫窘漏底哉此皆具载册书可即而见者虽然此其事远矣隋最富而亡唐最贫而兴唐之取民以租以庸以调过此无取也而唐之武功最多辟地最广用兵最久行师最胜此其事则差近而可言矣致唐之治有唐之胜其不待财多而能之也决矣然则其所以不若唐者非以财少为患也故财之多少有无非古人为国之所患所患者谋虑取舍定计数必治功之间耳非如今世以一财之不足而百虑尽废奉头竭蹙以较锱铢譬若惰夫浅人劫劫焉徒知事其口腹而已者也以财少为患之最大而不可整救其说稍出於唐之中世盛於本朝之承平而极甚乃至於今日其为国之名物采章精神威望一切消耗内之所以取悦其民外之所以示武於敌者一切无有习为寛缓迂远之常说以文其无用而尽力於苟且督迫鞭挞疲民舞役小吏而谓之有能陛下回顾而加圣思必有大不可安者故臣以为不究今日财之本末推古之本末循而至於本朝以去其错缪而不合於常经者则无以知财之多少有无不足为国家之患此而不知则天下之大计皆不可得而预论而况望其有所施行以成效哉

适又上论曰唐末藩镇自擅财赋散失更五代而不能收加以非常之变屡作排门空肆以受科敛之虐而财之匮甚矣故太祖之制诸镇以执其财用之权为最急既而僭伪次第平一诸节度伸缩惟命遂强主威以去其尾大之患者财在上也至於太宗真宗之初用度自给而犹不闻以财为患及祥符天禧以後内之蓄藏稍已空尽而仁宗景佑明道天灾流行继而西事暴兴五六年不能定夫当仁宗四十二年号为本朝至平极盛之世而财用始大乏天下之论扰扰皆以财为虑矣当是时也善人君子以为昔之已取者固不可去而今之所少者不可复取皆甘心於不能所谓精悍驵侩之吏亦深自藏抑不敢奋头角以裒敛为事虽然极天下之大而无终岁之储焦劳苦议乎盐茗榷货之间而未得也是以熙宁新政重司农之任更常平之法排兼并专敛散兴利之臣四出候望而市肆之会关津之要微至於小商贱隶十百之获皆有以征之盖财无乏於嘉佑治平而言利无甚於熙宁元丰其借先王以为说而率上下以利旷然大变其俗矣崇观以来蔡京专国柄任以为其策出於王安石曾布吕惠卿之所未工故变钞法走商贾穷地之宝以佐上用自谓其蓄藏至五千万富足以备礼和足以广乐百侈并鬭竭力相奉不幸党与异同屡复屡变而至王黼又欲出於蔡京策画之所不及者加以平方腊则加敛於东南取燕山则重困於北方而西师凡二十年关陕尤病然後靖康之难作矣方大元帅建府於河北而张慤任馈饷之责者盐钞数十万缗而已及来维扬而黄潜善吕颐浩叶梦得之流汲汲乎皆以榷货自营而收旧经緫钱之议起矣况乎大将殖私军食自制无复承统转运所至剗刷攫拏朝廷科降大书文移守令丞佐持巨校将五百追捉乡户号痛无告贜贪之人又因之以为已利而经緫制之窠名既立添酒折帛月桩和籴皆同常赋於是言财之急自古以来莫今为甚而财之乏少不继亦莫今之为甚也自是以後辛巳之役甲申之役边一有警赋敛辄增既增之後不可复减尝试以祖宗之盛时所入之赋比於汉唐之盛时一再倍於熙宁元丰以後随处之封桩役钱之寛剩青苗之结息比治平以前数倍而蔡京变钞法以後比熙丰又再倍矣王黼之免夫至六千余万缗其大半不可鈎考然要之渡江以至於今其所入财赋视宣和又再倍矣是自有天地而财用之多未有今日之比也然其所以益困益乏皇皇营聚不可一朝居者其故安在夫计冶道之兴废而不计财用之多少此善於为国者也古者财愈少而愈治今者财愈多而愈不治古者财愈少而有余今者财愈多而不足然则善为国者将从其少而治且有余乎多而不治且不足乎而况於多者劳而少者逸岂恶逸喜劳而至是哉故臣请论今日财之四患一曰经总制钱之患二曰折帛之患三曰和买之患四曰茶盐之患四患去则财少财少则有余有余则逸有余而逸以之求治朝令而夕改矣何谓经总制钱之患昔李宪经始熙河始有所谓经制财用者其後童贯继之亦曰经制盖其所措画以足一方之用而已非今之所谓经制也方腊既平东南残破郡县事须兴复陈亨伯以大漕兼经总使移用诸路财计其时所在艰窘无以救急故减役钱除头子卖糟酵以相补足靖康召募勤王兵翁彦国以知江宁兼总制强括民财以数百万计已散者视若泥沙未用者弃之沟壑维扬驻警国用益困吕颐浩叶梦得实总财事四顾无策於是议用陈亨伯所收经制钱者其说以为征商虽重未有能强之而使贩卖酒虽贵未有能强之而使饮若头子之类特取於州县之余而可供猝迫之用梦得号为士人而其言如此盖办目前者不暇及远亦无恠也然而其所取止於一二百万而已其後内则为户部外则为转运使不计前後动添窠名黄子游柳约之徒?以造运船或以供军兴逓添酒税随刻头子赵鼎张浚相继督师悉用取给而孟庾以执政之重当总制之名耆户长壮丁雇钱始行起发役法由此大坏二制并出色额以数十计州县之所趂办者不过数条瓜剖棊布皆以分隶一州则通判专之一路则提点刑狱督之胥吏疲於磨筭属官倦於催发酒有柳运副王祠部都督府二分本柄亏折官本茶有秤头篰息油单靥面商税有增添七分免役有一分寛剩得业有勘合典卖有牙契至於後也僧道有免丁截拨有糜费故酒之为胜也几至於二百头子之法贯也至於五十六而其所收之多也以贯计者至於千七百万凡今截取以畀緫领所之外户部经常之用十八出於经緫制钱士方其入仕执笔茫然莫知所谓老胥猾吏从旁而嗤之上之取财其多名若是於是州县之所以诛求者江湖为月桩两浙福建为印板帐其名尤繁其籍尤杂上下焦然役役以度日月者五十年於此向之学士大夫犹有知其不善叹息而不能拯今之新进後出有智者矜有力者奋视两税为何物而况远及先王贡赋之法乎臣尝计之自王安石始正言财利其时青苖免役之所入公上无所用坊场河渡免行茶汤水磨堆垜之额止以给吏禄而已前有薛向後有吴居厚可谓刻薄矣蔡京继之行钞法改钱币诱赚商旅以盗贼之道利其财可谓甚矣然未有收拾零细解落贯陌饮人不赀之酒其患如经緫制之甚者盖王安石之法桑弘羊刘晏之所不道蔡京之法又安石之所不道而经緫制之为钱也虽吴居厚蔡京亦羞言之矣至其急迫皇骇无所措其手足则虽绍兴以来号为名相如赵鼎张浚者皆安焉又以遗後人而秦桧权忮劫胁一世而出其上及其取於弃余琐屑之间以为国命者是何其无耻之至是也哉故经緫制钱不除一则人才日衰二则生民日困三则国用日乏陛下诚有意加惠天下以图兴复以报仇怨拔才养民以报国用在一出令而已且何谓人才日衰本朝人才所以衰弱不逮古人者直以文法繁密每事必守度程按故例一出意则为妄作矣当其风流之成名节之厉犹知利之不当言财之不当取盖处而学与出而仕者虽不能合而犹未甚离也今也不然其平居道先古语仁义性与天道者特雅好耳特美观耳特科举之余习耳一日为吏簿书期会迫之於前而操切无义之术用矣曰彼学也此政也学与政判然为二县则以板帐月桩无失乎郡之经常为无罪郡则以经緫制无失乎户部之经常为有能而已矣夫置守令监司以寄之人民社稷其所任必有大於此者而今也推是术以往风流日散名节日坏求还祖宗盛时岂复可得是则人才日衰者经緫制钱使之也又何谓生民日困俗吏小人之说必曰经緫制钱者朝廷所以取州县之弃余而板帐月桩各自以力趂办其於民固未尝明加之赋敛也赢缩多少惟人而已臣请以事验之知州去民尚远而知县去民最近者也月桩板帐多者至万余缗少者犹不下数千缗昔之所谓窠名者强加之名而已今已追之所以通融收簇者用十数爪牙吏百计罔民日月消削盖昔之号为壮县富州者今所在皆不复可举手今之所谓富人者皆其智足以兼并与县官抗衡及衣冠势力之家在耳若夫齐民中产衣食仅足昔可以耕织自营者皆令转徙为盗贼冻饿矣若经緫制钱不除州县破坏生民之困未有已也又何谓国用日乏今岁得缗钱千五百万昔三代汉唐不能进焉所以裕国也而何乏之敢言陛下知夫博者乎其骤为孤注与不博而丐其赢之一二者皆其本先竭者也为国有大计自始至末必有品节条章岂有左右望而罗其细碎不收之物且均之为朝廷出纳也又从而刻削其头子卖酒取数倍之息若此者犹可以为国乎使国不贫宜不至此既至此矣何以能富故经緫制不除则取之虽多敛之虽急而国用之乏终不可救也今欲变而通之莫若先削今额之半正其窠名之不当取者罢去然後令州县无敢为板帐月桩以困民黜其旧吏刻削之不可训诲者而拔用恻怛爱利之人使稍修牧养之政其次罢和买其次罢折帛最後议茶盐而寛减之若此则人才不衰生民不困矣夫财用之所以至是者兵多使之也财与兵相为变通则兵数少而兵政举若此则国用不乏矣陛下岂有爱於多财多兵哉直未得其所以去之之道耳一举而天下定王业之所由始也又何谓和买之患经緫制钱之为患也自州县而後至於民民犹怨州县而後及於朝廷和买则正取之於民而已国以二税为常赋也岂宜使经用有不足於二税之内而复有所求哉经用不足则大正其名实可也承平以前和买之患尚少民有以乏钱而须卖官有以先期而使民今也举昔日和买之数委之於民使与夏税并输民自物力钱之外浮财营运生生之具悉从折计且若此者上下皆明知其不义独困於无策而莫之敢蠲耳陛下断然出命以号天下曰自今并罢和买取和买之为上供者所用紬绢惟军衣未可裁损其他宫禁官吏时节支赐格令之所应与者一切不可行也和买既罢取民之名正义声畅於海内矣又何谓折帛之患支移折变昔者之弊事固多矣而今莫甚於折帛折帛之始以兵兴绢价太踊至十余千而朝廷又方乏用於是计臣始创为折帛其说曰寛民而利公其後绢价既平而民之所纳折帛钱乃三倍於本色既有夏税折帛又有和买折帛且本以有所不足於夏税而和买以足之今乃使二者均折於事何名而取何义乎其事无名其取无义平居自治其国且不可而况欲大有为於天下乎虽然折帛之为钱多矣所资此以待用者广矣陛下必鈎考其凡目而後可以有所是正若经緫制钱不减和买折帛不罢舍目睫之近而游视於八荒此方召不能为将良平不能为谋者也又何谓茶盐之患榷之太甚利之太深刑之太重此其事已在於建炎绍兴之先今用度既繁经制未能一一复古减经緫制罢和买折帛而舍茶盐则无以立国故最在後虽然榷之不寛取利不轻制刑不省亦终不可以为政於天下使措置诸事有绪二三年之後臣请言之

敷文阁待制周必大上奏曰臣窃观近世理财之术殆无余藴加之陛下天性节俭丝毫不以轻用盖尝损已以裕民未尝瘠民以供已然中外廪廪尚以阙乏为忧安得不为之制且如两浙所部旧皆富州故转运司最号财赋之渊薮比闻储蓄颇罄不免遣官假贷於诸郡仅有应副一二千缗者漕臣近在毂下非敢妄费直以用度浸广无所从出耳两浙尚尔外路可知陛下方戒有司务寛民力所谓茶盐之法酒税之利又已数倍於承平之日不复可增加矣惟有一策臣试妄言之谨按仁宗宝元二年因天章阁侍讲贾昌朝上书乞罢省不急之用诏枢密直学士张若谷谏议大夫任中师右司谏韩琦与三司详所奏定夺减省庆历二年再命御史中丞贾昌朝直集贤院田况知谏院张方平入内内侍省都知张永和同三司议减浮费四岁之间两降诏旨於是上自内廷下逮百司不急之用悉加裁减臣愿陛下举此成宪委官力行之然後徧谕诸道帅守监司体上德之恭俭思邦用之未裕苟可约已便民悉意奉行下逮将迎之侈费馈送之违制毋得复遵旧例曲徇私情又择廉清公正之人身为之帅而擿其不如诏者显黜之斯救弊之要术也

左司李桩奏减茶引价钱疏曰臣窃见累年以来茶寇滋盛动辄百十为羣多至数百人或相雠杀或恣刼掠前年鄂州武昌县黄州兴国军界茶寇两次雠杀官司不能谁何臣备员湖北漕臣日曾具奏闻去年湖南比界首茶寇数百人雠杀者数十人帅司遣兵收捕捉获百余人方始稍戢至茶出之时又复前来臣赴四川任至潭州益阳县界正是茶寇出没去处因询问土人多称自茶引增价以来客旅艰於兴贩所以私贩公行莫能制遏或行刼掠居民或夺取客人买下茶货或强掠妇女或押铁匠打造器甲以致民不奠居臣契勘得长引每道贩茶一百二十斤价钱二十四贯有奇短引每道贩茶百斤价钱二十三贯有奇长引又有两淮京西路番引钱又有过淮钱共十五贯有奇臣累任湖南州县差遣备见官司抑勒牙铺承买茶引亦有违法科于税户者提举司亦尝按发可见茶引价高愿买者少窃缘榷茶与其他榷货不同如盐矾乳香铅锡酒皆有所榷之物唯有榷茶止是空引客人自行买茶置篰搬担费用固多计其每引不下四五十千委是引钱太重商旅难於图利遂致私贩日广本为商贾变而为盗至於民被其害若不改革以救之其患不可胜言臣愚欲望出自宸断将茶引价钱痛行裁减以救其弊窃缘湖南北所产之茶江浙不食臣欲乞将湖南北路茶引每道贩茶六十斤引价钱三贯文是长引元贩一百二十斤今减其半价钱元系二十四贯其半当一十二贯今减作三贯是四分之一却计每年两路茶额科降引数以四倍给之付逐处官司纸墨之费不多招邀筭请必不更有科抑之弊游手失业之人有三千便可兴贩官茶况今来私贩之多百倍於有引贩茶之数今来茶引价轻公贩有利则私贩日消将不止可补四分之数臣愚谓因此可变盗贼为商贾化凶恶为良善若直待遣兵捕杀仅能胜之所损多矣其两淮京西番引过淮贴纳更不增减番引钱於沿江税务送纳贴纳钱於近榷场税务送纳其不经番引欲过淮者一倂送纳沿淮关防稍加紧密则无透漏其有江浙所产茶乞从逐路监司相度茶事虽隶提举司缘臣备员职司亲见民间疾苦不敢缄默

椿奏折钱之弊疏曰臣闻古者四民而士也工也商也皆食於农又兵寓於农也故曰国以农为本自释氏之教入中国生僧以食於农自张说相唐募兵而兵农分又生兵以食於农自改差役为募役又生役人以食於农古者四民而食於农者三今有七民而食於民者六则所谓农者劳苦可知矣加以兼并之家责债役使终年力田而所得无几及至收获之时仅能偿其欠负卒岁之计茫然往往典卖失业大抵农家皆为有力之家坐享其利且农家之所出者布帛五谷也而使之输帛乃其职也今多折变而输钱且钱非农所出而输钱不已安得不致其困穷未有民困穷而能足国用者也传曰百姓不足君孰与足非虚语也仰惟陛下励精求治躬行俭约矜恤黎庶遴选监司守臣岂不以斯民穷困上勤圣虑乎抑岂非未得救之之理乎救之之理唯重谷帛而轻宝货抑兼并而寛农民导之复业勤於耕桑二税惟征谷帛不使输钱则民渐富庶民富庶而国用不足者未之有也议者必谓二税不征钱则官兵俸给愈不足是未之思尔且钱者出於官者也使能禁出异域及销毁鼓铸如法毋省铜毋吝工毋铸当二毋杂铅砂毋纵私铸又何患钱之不足也哉臣愿讲明而亟行之天下幸甚伏乞睿照

椿奏二税输本色别定禄令疏曰臣闻古者卿大夫士禄各有差士禄足以代其耕也汉禄自百石至二千石苟有谷帛以谷帛为俸禄何为不可今荆襄湖北两淮荒田迷望土皆膏腴果能导民耕布裁种岁收谷帛不知几千万亿乃是生财之实也今上下交急於钱故钱愈阙官私不务於谷帛谷帛益贵阙钱而谷帛贵上下何得不困穷乎谷帛所以养人者也使谷帛足则人无饥冻之忧虽乏钱缓之可也无谷帛则虽吏不免饥冻守钱何益也古人欲令黄金齐土价者岂非知务本者乎今日转运使下至县令俱带劝农有劝农之实者未之见也古者课民植桑岁户植五十株十年则户五百株丝绵不可胜用矣今惰农蔬茹亦多用钱买而不自种似此之类岂非劝农者失职乎张全义乱世之一夫也守洛阳於荒残之後委十数人招诱流移之人以事农桑不数年遂为盛藩况圣君在上择人而任之岂无全义之才以牧斯民乎臣愿陛下诏有司久任守令责劝农者课桑植劝牧养视其田野荒辟农民勤惰为之殿最毋为虚文二税免输钱惟赋地土所出虽头脚縻费皆不得收钱止输本色别定禄令多给谷帛少给见钱或尽用谷帛庶几民渐务本安其家业盗贼消弭有以称陛下求治之意伏乞睿照

椿通判亷州未赴召对奏曰臣仰惟国家养兵禄士固当以理财为务臣愚谓理财宜务於本而不宜急於末何谓本谷帛是也何谓末钱是也谷帛出於民而所以济饥寒者也使民着农桑之业尽地之利而不夺其时则谷帛不可胜用谷帛丰余则人无饥寒之患矣钱不出於民而所以平百货者也饥不可食寒不可衣今谷帛之税多变而征钱钱既非民之所自出不得不逐一切之利以应官司所需既逐一切之利则不专於农桑不专於农桑则谷帛不足谷帛不足故其价高征钱愈急故钱愈少钱少而谷帛贵上下困弊必然之理也况国家岁入之钱十倍於唐之最盛时数倍於祖宗之时而用度犹且不足者盖用其末而不用其本故也今也苟不务丰其谷帛而上下交急於钱不以济饥寒为急臣虑将见其弊有不可胜言者臣窃见两淮襄汉湖北州郡荒田甚广湖南江西陆地亦多荒芜是皆可以出布帛谷粒之原理宜使民尽力况自转运守倅县令皆带劝农职事非无任责者从来但为文具而已臣愚欲望陛下诏有司先责劝农之实戢游手之民以开垦为劝农者殿最务在必行期於野无旷土然後正征赋之法更俸赐之制用谷帛以省用钱之原庶几上下免困穷之弊宗社享无疆之休天下幸甚

椿为司农卿又奏措置支遣米斛疏曰臣窃以行朝天下之根本赡养诸军百司月用米十四万五千硕岁用百七十万硕有闰月百八十八万余硕若有非泛及截用便费二百万硕今来仓廪空乏至于每月旋营支遣臣到官之初会计所有至微为之寒心寻具劄子申户部及申朝廷讫及每五日约度申部窃缘司农寺职事止当出纳及约度所有科拨合从省部将有指准米料拨降施行候纲运到岸即时拘收方属本寺今来阙乏如此其责虽各有司存若不申乞措置万一阙食实系国家重害之事岂宜相视不言或以谓见有桩管米斛然桩管米斛不满百万止可为七月之计岂可恃以为足且如今年两浙江东路上供米数多有灾伤检放又有截使则省仓指准支遣之数皆是欠阙臣尝约今年岁计未有半年指准虽是见今和籴而米价既腾籴本絶少臣若不以实告陛下深虑阙悞事体非轻臣欲望圣慈作访闻委省部速行措置未能为三年之储且约一年之计常当有二百万硕在仓才有不及即须措置补足亦不必以桩管为名但通有二百万硕庶不阙悞椿轮对奏劄曰窃闻独木桥之谓榷榷货者谓有以导之使商旅必行不得而他之此榷货所以归公上今也重取其利又於不可取之地而取之而民不从如人过水桥断而不可履舟漏而不可济则必涉水而渡不可禁遏茶法之弊正类乎此使民不知履桥之安乘舟之济而不畏涉水之险甘於陷溺而不悔岂可不思有以救之救之之道在导民於安平而脱乎陷溺也榷货皆有其物惟茶之榷也乃无其茶自数十年来每随榷盐而增其价盖未察有无不同茶不可同盐价增长罪赏益严愚民逐利是一切不顾其罪而犯之既负重罪则轻其生所以敢抗拒官司不畏其死以成近日之患所损多矣而尚欲守其断烂之桥破漏之舟驱民而济将见民之涉水陷溺未有止期也

椿又奏曰尝闻之经曰何以聚人曰财窃见朝廷养兵禄士以钱谷为急今来仓庾所用每月旋营帑藏支遣逐旬那兑则钱谷可谓匮之矣而米有丰储仓之积钱有南上库之桩则钱谷固自在也所谓积者桩者本非有余移东就西夺彼与此尔数年以来朝廷户部遂分彼此贷借索还有如市道殊非国体此阳城所以切齿於裴延龄者以其欺诞冒宠诳君误国为万世罪人今观史者恶其所为也仰惟主上刚明大臣方正而於予夺移就之弊未能革而正之识者咸知其非莫敢有言者委靡之风未振惟恐言出祸生故士夫相与俛仰度日但为身谋而不谋国事椿衰老庸陋加以疾病缠绵三年之久未能脱然无望於世矣误蒙君父异知朝廷擢用苟有欲言而不吐露则含恨就死岂不辜负天地父母之恩用是不敢有隐伏望朝廷监前代之失惩佞臣之欺凡百政事不止於钱谷各付所司委任责成勤劳者赏之诚实者信任之贤能者奬进之庸谬者免之有过者罚之慢易者责之党私者逐之欺罔者诛之则举无不治之事矣圣君大臣图治人材教化政令军国大事坐而论之收支细事桩拨借还有如市道岂宜上渎圣君而浼烦大臣耶伏乞钧察

椿又上奏曰尝读易之谦象曰君子以裒多益寡称物平施节之彖曰节以制度不伤财不害民盖谦居大有之後如山居地中谦之至也圣人以有余补不足为训谦虽美德而不可过也故杂卦戒之以轻节居涣散之後如水在泽上所以节止之也圣人虑後世不节也故於六三着谁咎之戒又虑後世节之过也故於上六着苦节之训又丁宁於彖曰节以制度不伤财不害民圣人之意惟恐不得其中也窃见监司郡守有以羡余为献助者果有余而合乎裒多益寡之义耶果有制度不伤财不害民耶愚素贫贱流落颇知闾阎之甘苦久在州县备见州县之窘乏窃料今献羡余者但见大农之不足竭力以奉上则有之未必合圣人之中道况未足以济国计百分之一愚又虑其献者被褒则希进者喜於聚敛畏罪者勉为诛求斯民有不堪其害者矣共惟主上执谦德之柄居甘节之中宵旰求治轸念斯民听献羡余决非主上及朝廷之意是必有司之未察也亘古以来有天下者地广无过於唐唐之言财计者无过於刘晏晏之能今犹称之其长於财计可知而考其所入较之於今今所入远过於晏之时数倍国家理财之术不为不尽晏能使天下无甚贵甚贱之物兼并之家不能肆其欲百姓富实今所未及耳欲望朝廷明告献羡余者所献之钱非横敛别科乎非减克移用乎後可以继乎监司献则并访之於州州献则并访之於县具奏其来历庶几朝廷不为人欺罔生民不被其诛剥仍诏有司会计天下实有所入之财量入为出去冗食崇节俭重谷帛轻宝货不在增聚敛之术大农无不足之患矣

广西提点刑狱林光朝奏广南两路盐事利害状曰臣窃闻广南路钞盐行之三十年而利害常相反今西路日不足而东路岁有增羡两路利源出於一本岂西路官每每不办事而东路多能吏耶盖不求立法之意而欲利害多寡出於一体无时而可也臣所领惟一路刑狱至於盐课似非臣所当议然财屈人贫用度不继则有盗贼之虞盗贼不能禁所责在臣此臣於受君命之日便如是过计臣生长闽峤闽之父兄官於岭海者不为不多耳目所接乃如乡井今广南盐事提举官初无东西路之别即利害多寡宜出一体不应东路常有余西路常不足如梧藤柳象去处粒米狼戾岁上熟米斗三十钱中熟下熟以是为差大率不过五六十钱是西路终岁劳苦米价常低小东路盐船别无回货其所得米如泥沙广东贩盐上西江多是小客未及数岁即为富商西路农人日以贫东路商人日以富东路一箩盐至西路或得米十四五石其伤农也如是而有司不以为意今之领一郡则不恤他郡领一路则不恤他路领一州一路度其事可用之一二年即断然行之於一二年之外有所不暇恤悠悠海内相习成风虽丁宁告戒无虚日而此风未易言也仰惟陛下相传一道高视百王必择部使者分布诸路必於临遣之日锡之话言其於数千万里何尝有此疆尔界限隔之殊广南路钞盐此特一细事尔若精白体国之人与之谋利害可以数语而定也今东路卖官钞官钞不足而盐率有余乃至给由子候官钞到日比折是东路盐流通每如是西路所运乃石康盐石康盐到他处须官中自运前此可以苟岁月盖缘厚赋有所谓折苗钱米一石不过四五百钱纳折苗钱至十倍其数是合纳一石乃费十石安得不困僻远州县虽县有愁叹无从上闻昨者漕臣乞罢休折苗钱取广州石康盐散卖本路界内人食本土所有之盐而东路盐?势须隔断东盐不出即西米常有余是以漕计自足民力自纾此为西路之计莫善於此然东路钞盐别无发泄处东路州县多是濒海海上之人岂可抑配令卖钞盐此东路官吏又不得不力争欲其仍旧何暇为西路计也今西路已罢折苗钱又听东路盐?依旧来西江每钞面虽有定额然岁额常不足岁额不足久之转甚今柳州象州去处俸给多阙沿边一带每费支吾岁一不登盗贼间作则有足深忧者臣窃听前後有言广南两路盐事不便者亦可数陛下必洞见其利害若广南盐事初无东西路之别自合通融认岁额今以西路为贸易之场而息钱尽归东路西路所入惟钞面一件耳东路岁额五十万而西路四十万所入多寡有此相远而所定岁额其不相远如是今若使两路同办岁额除盐本钱照两路旧例合用之数其余息钱於米贱之时自可於所在招籴以为水旱振恤之备闽中仰食於二广闽人足食则其余米船或可以到浙东此其为利自不少也又广南西路从来不立义仓若岁一不熟沿边州县及羁縻溪洞仰食於我岂可无备臣素不更事以利害切心乃有此喋喋前後论此者章疏具在欲望陛下皆作圣意行下令两路共认岁额仍令两路帅臣监司条具经久可用之法即骆越之人蒙被朝廷均一之泽不胜幸甚

唐仲友上奏曰臣闻理财之道中正为主苟过与不及必有偏受其患者令出於朝廷而行乎郡邑虽小大之不同然贵乎中正则一而已上有督责之令则下有暴吏上有姑息之令则下有猾民故出令不可以不中正也行令苛急则伤民民伤则本蹷行令弛慢则纵吏吏纵则用匮故行令不可以不中正也臣窃惟国家自祖宗以来建立法度以经理天下之财赋明白周备无非中正傥能上下同心谨守勿坏岂惟仅足虽致富可也然出令者惑於浮议则法有时而变行令者牵於私意则法有时而坏变数而坏多则胥吏因缘为奸而斯民深受其弊公家之用亦从而乏矣臣愿陛下内饬朝廷谨守祖宗之法度毋数以浮议而变外戒郡邑谨守朝廷之法度毋辄以私意而坏内外远近精白一意共由中正之道庶几奸猾无所容而善良均受其赐足国裕民可以兼得少副陛下培固基本规恢治功之意仲友又上奏曰臣闻政事财用初非两涂故孟子曰无政事则财用不足此理盖灼然也且以郡邑财用言之不过夏秋两税榷酒征商之属尔若词讼淹延追呼烦扰则农桑必至妨废差徭不公豪猾放纵则户口必有逃移理索不得其中则贫富无以相资过割不及其时则版籍至於贸乱若是而欲夏秋两税之及时可得乎寇攘不禁则道路充斥质剂不信则商旅留滞醖酿不善则人不乐酤渗漏不检则利归私室若是而欲榷酒征商之登羡可得乎若乃吏奸不柅文书不明人情不通法守不谨则又百弊之所由生难以历数无政事而欲财用之足臣不敢信也臣观比年监司之於郡守之邑苟财赋倚办其他率多阔略假借而又守令权任浸轻傥有奉公恤民之心则猾胥豪民之所不利多方中伤有不幸罹于罪者而含糊不断以苟岁月类获善罢更相惩创务为苟简趣办之计但得官物不欠则庆以为职举至於民事类不经意词状有弥旬而後受者追呼有累月而不到者狱讼版图契劵要会视为不急胥吏因缘为奸豪猾得志善良抑塞催科既急勾稽不明形势鲜或谁何下户重并追扰户长破产代纳数年未免监系虽财计目下取办其於中产良民寖就朘削财用之源日以耗竭非所以仰承陛下爱恤斯民培植本根之意愿降睿旨戒敕郡邑之吏使以政事理财用无以财用废政事凡监司察举守宰郡守察举县令并其政事修举财用兼足者若专务趣办缓於民事者毋得荐举其刻剥偷惰取怨於民必加纠劾庶使守宰奉法循理兼尽抚字催科之能两得保障茧丝之利不为小补

历代名臣奏议卷二百七十一








○議處清軍事宜以實營伍以蘇民困疏 【 清軍】

以有罪之人禦侮而且長子孫古無是法也秦漢間適戍及罪人或事罷解散耳即長守障豈得繼世哉　高皇帝之時分諸衞者皆長征卒及募人為之也盖天下既定不欲聚兵于京師且地多荒蕪要害空虛故立衞所以分其人因治其地不足則募人為之夫官與之田給以庐舍家室而子孫常有之此若以優長征之卒而應募者亦願止?帚之也至其後又以不足則罰輕罪以補之後世流之罪廢而皆并于軍以為下死一等之罪浸失初旨矣宜乎著伍者皆不能被甲而勾補者多逃斃之患弇州此疏深得變通之道

臣竊惟　國家創立衞所餘二百年、雖遣發頻仍、而死竄接踵、以故藩臬郡縣、清理俱有專官、而時委憲臣督察勾補、良亦專且重矣、然而天下之衞所、卒不充而民日以朘者、何也、臣自中歲跧伏田里、數從父老遊處頗得其詳、大抵所甚困而無益者。莫過於遠戍。遠戍之困。十四在軍。而十六在民。臣每見清軍之牘一下。其在窮邊遠裔。戶弱丁單者。一遇勾攝即就拘攣沿門乞哀。搏頰求助。若族丁稍眾者。即不以正戶應役或脅委孱弱。或購推黠壯。孱弱之人。??山王???山王?不達戍所。就斃道路。即幸而達戍所。而衣食鮮繼。水土未服。不窘而鰥。則老而獨。安望其能披堅執銳。以禦侮一方。瓜瓞枝繁。以長足行伍哉。至于應勾之徒。稍遇壯黠。則藉口亡命。詐索親鄰。故隱行裝。坐食解伴。著伍未幾。或營稱賫冊。或委托取裝。衞官受其賄屬。利彼月糧。甚有解者未及門。而軍已高臥於家矣。至於每軍一名。僉里役二名。押解此輩。非有腴田上貲。應此踐更者也。里中有軍犯最大患也又非身犯罪譴應流置者也。使之廢廬產。鬻子女。觸冒寒暑。凌歷瘴險。以與軍共一旦之命。葢至于千里之外。而下產半廢矣。二千里之外。而下產盡廢矣。三千里之外。而中產亦半廢矣。臣故曰天下之衞所卒不充。而民日以朘者此也。其便莫若從近改補。夫從近改補者。大約仍以天下之兵。補天下之伍。而伍不缺也。所謂便者有四。應勾之戶樂於近。而不預規匿。使吏胥得策。一也。應補伍者。便於水土。而不至困絕。二也。近則不逃。逃亦易跡。三也。解戶不至破家。四也。有是四便。而二百年莫有以是　請者有三疑。曰兵制也。曰罪人之後也。曰邊衞缺伍也。今中外衞官犯私罪則調衞。軍犯逃則調衞。葢不必拘原衞也遇故絕則銷。不必足原數也今其調衞者後人耳。而伍不缺。故於兵制無礙也。其言罪人之後者。不知當　高皇帝時。多朵充及從征二端耳。而所謂罪者。或糧賦違限。或工作誤式。甚而至于洪永之際。奏　請小有不合。僚屬偶爾不和。又甚而死事逮於羣從、詿誤累及親友。縱其身罪合。而今之應補者日以遠也又況未必其真為之後者也。至于邊衞之缺伍。固所當慮第不知百年以來。能與虜戰而得一階半級之勳者有一清勾之卒否也揚粵之民。性不耐寒。秦民見行。如往棄市。中土之不堪邊戍。盖自古記之。若其邊地之近者。不改而內固可改而邊也臣嘗與清軍御史李頤言之、深以為然、特以身被專寄官執法不敢以是　請、而臣　請之也、如蒙　勑下兵部、查果臣言不謬、通行各處清軍御史、并查本省衞所旗軍缺籍、其有逓遠省分、應勾觧者、即於百里內外改補充伍。仍行原衞所註銷。其嘉靖元年以後。犯該邊衞烟瘴地面軍罪者。不在補近事內。以杜奸惡僥倖之端。若應解遠地戶役。責令有司量僉殷庶寬議津貼。毋使無辜之民比閭受困。仍嚴逃伍之條。枷號調遠。申縱放之法。一體究治。庶幾軍伍益實。民困少甦。臣竊追一夫不獲之恥。仰冀罰弗及嗣之仁。不勝惓惓


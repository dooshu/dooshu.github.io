修禊之夕积雨寒甚追感旧游怃然成咏　四首


海棠犹睡柳犹眠，风雨花迟扑蝶筵。冷抱梨云作春梦，丽人天是闷人天。

今年春较去年迟，惆怅寒宵独卧时。怕觅楝花园里梦，锦袍银烛夜阄诗。

蕉风竹露怯凭栏，九九图穷候尚寒。忽忆疲驴残雪路，杏花消息满长安。

寻诗懒作暮春游，寒绽春闺吉贝裘。孤负十分花事好，三分风雨七分愁。






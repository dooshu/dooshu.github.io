户帖式：

洪武三年十一月辛亥，给民户帖，以户部半印勘合。令有司各户比对，不合者遣戍，隐匿者斩。男女、田宅、牛畜，备载其后。户部尚书邓德、左侍郎程进诚、侍郎某、郎中某、员外郎某、主事某各押名。又本州岛县正从官、知印吏亦押名。部官押名俱刻本州县。押名细书。帖不满二尺。偶阅《密县志》，具户帖式于左：

一户：傅本，七口。开封府钧州密县民，洪武三年入籍。原系包信县人民。男子三口，成丁二口：本身五十二岁，男丑儿二十岁。不成丁一口：次男小棒槌一岁。妇女四口，大二口：妻四十二岁，男妇二十三岁。小二口：女荆双十三岁，次女昭德九岁。事产：瓦屋三间，南北山地二顷。右户帖付傅本收执，准此。

宁国知府庐陵陈灌，作户帖以定版籍，民甚德之。后以其法诏行天下。(《宁国府志》)




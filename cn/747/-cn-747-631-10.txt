○代齐常侍祭樊襄阳文

维年月日，某官某，以清酌之奠，敬祭於故襄阳节度使右仆射赠司空南阳樊公之灵。惟公直方忠厚，沉敏肃给。通如川流，守若山立。精气方运，垂天难戢。建中旁求，策名帝聪。昌言右掖，高步南宫。爰膺使选，将命序戎。信在言前，知行诚中。消息其用，车书以同。寇逼汉南，乃佐戎律。偏师靖难，全功受钺。兵荒之後，政克画一。直绳威奸，柔辔惠物。一临荆门，再抚岘阳。积德逾纪，暗然弥彰。天不遗，人之云亡。朝野震悼，岂惟一方。清永之後，获同王事。相府之举，谬厕公议。重以中外，绸缪亲懿。旋观全才，备归精义。交以义合，情由道至。循躬虽虚，望古无愧。尝言“有德，必锡永年。元圣是毗，大猷于宣。击壤鼓腹，吾将老焉。”今则已矣，谁其问天？日月将葬，哀荣式备。礼有执绋，官无离次。辟寝流恸，哀何可既？遥申薄奠，歆此精意。呜呼哀哉！


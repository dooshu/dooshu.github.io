答河道吴自湖言蠲积逋疏海口


顷蠲豁旧逋，乃发自圣心，仆不过仰承之耳。然须得良有司，悉心综理，庶几主泽得以下究，惟公留神。

海口疏通，淮、扬之间，欢声雷动，从此人得平土而居，繄谁之力与？以此知天下无不可为之事。“人存政举”，非虚语也。比者，哲行薄赉，俟玄圭既告之日，仍当有殊锡焉。

派砖事，江南抚按诸公，咸以为难措，而司空又以近日工作浩繁，不肯为之一处，惟公裁之。






◇先零羌事对

羌人所以易制者，以其种自有豪，数相攻击，势不一也。往三十馀岁，西羌反时，亦先解仇合约攻令居，与汉相距，五六年乃定。至征和五年，先零豪封煎等通使匈奴，匈奴使人至小月氏，传告诸羌曰：「汉贰师将军众十馀万人降匈奴。羌人为汉事苦。张掖、酒泉本我地，地肥美，可共击居之。」以此观匈奴欲与羌合，非一世也。间者匈奴困於西方，闻乌桓来保塞，恐兵复从东方起，数使使尉黎、危须诸国，设以子女貂裘，欲沮解之。其计不合。疑匈奴更遣使至羌中，道从沙阴地，出盐泽，过长坑，入穷水塞，南抵属国，与先零相直。臣恐羌变未止此，且复结联他种，宜及未然为之备。（《汉书·赵充国传》：元康三年，先零遂与诸羌豪二百馀人解仇交质盟诅，上闻之，以问充国，对云云。）


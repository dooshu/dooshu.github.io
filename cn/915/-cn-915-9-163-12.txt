◇祭杂坟文

惟尔冥然往代，求圆石而无名。邈矣违年，讨方砖而不记。封树遭殄，谁别羽商之家；坟垄倾回，终迷庚癸之向。近创此伽蓝，实须泥丸，命彼硕人，置兹顿邑。不谓纶绳所用，遂毁牛之基。锹锸所侵，爰伤马鬣之势；重使翠幕临风，佳城见日。昔灵沼枯骨，周王改以衣冠；广武横尸，汉主加其彗椟。辄勒彼山虞，覆颓隍于旧趾。命兹匠者，修反壤于故林。还蚁结之文，依似坊之势，幸得宜阳大道，无变无移。京兆长阡，勿回勿徙。庶幽魂游止，践昔径而不疑。涂车往还，瞻旧辙而犹在。（《艺文类聚》四十）


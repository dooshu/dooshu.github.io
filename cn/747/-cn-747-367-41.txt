○为韦相让豳国公表

臣见素言：伏奉某月日制书，封臣豳国公，食邑五百户，仍特加金紫光禄大夫，兼与一子五品，臣次男谔又特授五品官者。臣才术寡薄，操行无取，幸因资序，谬陟台衡，不能燮理和气，裨补德化，致使四凶构慝，天下震惊，銮舆南巡，函谷失守。《语》曰：“焉用彼相”，《易》曰：“负且乘，致寇至。”由此言之，臣虽杀身，不足补过。且臣值禄山干纪，不能制其命；臣与国忠同侪，不能正其恶。尸忝厚禄，窃位多时。一昨扈从之初，不即死者，盖以翠华历险，牧圉无，驽马思效，且伏辕舆，候至蜀城，自拘司败。岂谓涣汗大布，网豁江河，茅土猥加，恩迥日月。当今天下未定，忠义驱驰，封赏之行，不宜逾滥。借如翼从行李，操执鞭辔，臣子职分，何名为功？以此受封，不可以训。贪荣冒宠，非臣所图。伏愿俯乘矜悯，舍此阶爵，不使臣父子得罪於公议，见嗤於有识。微臣幸甚，不任恳迫之至。








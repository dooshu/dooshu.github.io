李镜月归自粤东以罗浮画卷索题兼贻端砚念珠赋谢

其一


才自匡庐览翠微，烟霞犹在薜萝衣。
一双草屩杳何处，万里蒲帆今始归。
曾拂珊瑚临瘴海，亲随猿鸟到岩扉。
当年禽向深相许，五岳蹉跎愿已违。

其二

廿四桥边喜见君，挑灯终夜话奇闻。
快游恨未穿青霭，归橐真堪赠白云。
短发相期寻物外，长镵从此谢人群。
多君远道亲携得，拂拭惊看五色文。


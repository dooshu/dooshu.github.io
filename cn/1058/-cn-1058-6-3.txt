七（並序）


昔枚乘作《七發》，傅毅作《七激》，張衡作《七辨》，崔袴作《七依》，辭各美麗，余有慕之焉。遂作《七》，並命王粲作焉。

玄微子隱居大荒之庭，

飛遁離俗，澄神定靈，

輕祿傲貴，與物無營，

耽虛好靜，羨此永生。

獨馳思乎天雲之際，無物象而能傾。

於是鏡機子聞而將往說焉。

駕超野之駟，乘追風之輿，

經迥漠，出幽墟，

入乎泱漭之野，遂屆玄微子之所居。

其居也，左激水，右高岑，

背洞壑，對芳林。

冠皮弁，被文裘，

出山岫之潛穴，倚峻巖而嬉遊。

志飄飄焉，嶢嶢焉，似若狹六合而隘九州，

若將飛而未遊，若舉翼而中留。

於是鏡機子攀葛藟而登，距巖而立，順風而稱曰：「予聞君子不遁俗而遺名，智士不背世而滅勳。

今吾子棄道藝之華，遺仁義之英，

耗精神乎虛廓，廢人事之紀經。

譬若畫形於無象，造響於無聲，

未之思乎？何所規之不通也？」

玄微子俯而應之曰：「嘻！有是言乎？夫太極之初，渾沌未分，萬物紛錯，與道俱隆。

蓋有形必朽，有跡必窮，

茫茫元氣，誰知其終。

名穢我身，位累我躬。

竊慕古人之所志，仰莊老之遺風。

假靈龜以託喻，寧掉尾於途中。



鏡機子曰：「夫辨言之豔，能使窮澤生流，枯木發榮，

庶感靈而激神，況近在乎人情。

僕將為君子說遊觀之至娛，演聲色之妖靡，

論變巧之至妙，敷道德之弘麗，

願聞之乎？」玄微子曰：「吾子整身倦世，探隱拯沈，

不遠遐路，幸見光臨，

將敬滌耳以聽玉音。



鏡機子曰：「芳菰精稗，霜蓄露葵，

玄熊素膚，肥豢穠肌。

蟬翼之割，剖纖析微，

累如疊篔，離若散雪，

輕隨風飛，刃不轉切。

山簹斥祇，珠翠之珍。

搴芳蓮之巢龜，膾西海之飛鱗，

臛江東之潛鼉，皪漢南之鳴鶉。

糅以芳酸，甘和既醇，

玄冥適鹹，蓐收調辛，

紫蘭丹椒，施和必節，

滋味既殊，遺芳射越。

乃有春清縹酒，康狄所營。

應化則變，感氣而成，

彈征則苦發，扣宮則甘生。

於是盛以翠樽，酌以雕觴，

浮蟻鼎沸，酷烈馨香。

可以和神，可以娛腸，

此餚饌之妙也。

子能從我而食之乎？」玄微子曰：「予甘藜藿，未暇此食也。」



鏡機子曰：「步光之劍，華藻繁縟。

飾以文犀，雕以翠綠，

綴以驪龍之珠，錯以荊山之玉。

陸斷犀象，未足稱雋，

隨波截鴻，水不漸刃。

九旒之冕，散曜垂文，

華組之纓，從風紛紜。

佩則結綠懸黎，寶之妙微，

符采照爛，流景揚輝。

黼黻之服，妙縠之裳，

金華之舄，動趾遺光。

繁飾參差，微鮮若霜。

緄佩綢繆，或雕或錯。

薰以幽若，流芳肆布。

雍容閒步，周旋馳曜。

南威為之解顏，西施為之巧笑，此容飾之妙也，子能從我而服之乎？」

玄微子曰：「予好毛褐，未暇此服也。」



鏡機子曰：「馳騁足用蕩思，遊獵可以娛情，

僕將為吾子駕雲龍之飛駟，飾玉輅之繁纓，

垂宛虹之長綏，抗招搖之華旍，

持忘歸之矢，秉繁弱之弓，

忽躡景而輕鶩，逸奔驥而超遺風。

於是谿填谷塞，榛藪平夷。

緣山置置，彌野張罘，

下無漏跡，上無逸飛，

鳥集獸屯，然後會圍。

獠徒雲布，武騎霧散，

丹旗曜野，戈殳皓旰。

曳文狐，掩狡兔，

捎鷫鷞，拂振鷺。

當軌見藉，值足遇踐。

飛軒電逝，獸隨輪轉，

翼不暇張，足不及騰，

動觸飛鋒，舉掛輕罾。

搜林索險，探薄窮阻，

騰山赴壑，風厲焱舉。

機不虛發，中必飲羽。

於是人稠網密，地脅勢逼。

哮闞之獸，張牙奮鬛，

志在觸突，猛氣不綍。

乃使北宮、東郭之疇，

生抽豹尾，分裂貙肩，

形不抗手，骨不隱拳，

批熊碎掌，拉虎摧斑。

野無毛類，林無羽群，

積獸如陵，飛翮成雲。

於是駭鐘鳴鼓，收旌弛旆，

頓網縱網，羆獠回邁。

駿？齊驤，揚鑾飛沫，

俯倚金較，仰撫翠蓋。

雍容暇豫，娛志方外，

此羽獵之妙也，子能從我而觀之乎？」

玄微子曰：「余性樂恬靜，未暇此觀也。」



鏡機子曰：「閒宮顯敞，雲屋皓旰，

崇景山之高基，迎清風而立觀。

彤軒紫柱，文榱華樑，

綺井含葩，金墀玉廂。

溫房則冬服絺綌，清室則中夏含霜。

華閣緣雲，飛陛陵虛。

俯視流星，仰觀八隅。

升龍攀而不逮，眇天際而高居。

繁巧神怪，變容異形，

班輸無所措其斧斤，離婁為之失睛。

麗草交植，殊品詭類。

綠葉朱榮，熙天曜日。

素水盈沼，叢木成林。

飛翮陵高，鱗甲隱深。

於是逍遙暇豫，忽若忘歸。

乃使任子垂鉤，魏氏發機，

芳餌瀋水，輕繳弋飛。

落翳雲之翔鳥，援九淵之靈龜。

然後採菱華，擢水蘋，

弄珠蚌，戲鮫人。

諷《漢廣》之所詠，覿遊女於水濱。

耀神景於中沚，被輕縠之纖羅，

遺芳烈而靜步，抗皓手而清歌。

歌曰：望雲際兮有好仇，天路長兮往無由。

佩蘭蕙兮為誰修？嬿婉絕兮我心愁。

此宮館之妙也，子能從我而居之乎？」

玄微子曰：「余耽巖穴，未暇居此也。」



鏡機子曰：「既遊觀中原，逍遙閒宮，

情放志蕩，淫樂未終。

亦將有才人妙妓，遺世越俗，

揚北里之流聲，紹陽阿之妙曲。

爾乃御文軒，臨彤庭，

琴瑟交彈，左篪右笙，

鐘鼓俱振，簫管齊鳴。

然後姣人乃被文縠之華袿，振輕綺之飄颻，

戴金搖之燿爍，揚翠羽之雙翹。

揮流芳，燿飛文，

歷盤鼓，煥繽紛。

長袖隨風，悲歌入雲。

趫捷若飛，蹈虛遠蹠，

陵躍超驤，蜿蟬揮霍。

翻爾鴻翥，濈然鳧沒。

縱輕體以迅赴，景追形而不逮。

飛聲激塵，依違厲響。

才捷若神，形難為象。

於是為歡未洩，白日西頹，

樂散變飾，微步中閨。

玄眉弛兮鉛華落，

收亂髮兮拂蘭澤，

形媠服兮揚幽若。

紅顏宜笑，睇眄流光，

時與吾子，攜手同行。

踐飛除，即閒房，

華燭爛，幄幕張，

動朱脣，發清商，

揚羅袂，振華裳。

九秋之夕，為歡未央。

此聲色之妙也，子能從我而遊之乎？」

玄微子曰：「予願清虛，未暇此遊也。」

鏡機子曰：「予聞君子樂奮節以顯義，烈士甘危軀以成仁。

是以雄俊之徒，交黨結倫，

重氣輕命，感分遺身。

故田光伏劍於北燕，公叔畢命於西秦。

果毅輕斷，虎步穀風，

威懾萬乘，華夏稱雄。」

詞未及終而玄微子曰：「善！」

鏡機子曰：「此乃遊俠之徒耳，未足稱妙。

若夫田文、無忌之儔，

乃上古之俊公子也。皆飛仁揚義，騰躍道藝，

遊心無方，抗志雲際，

陵轢諸侯，驅馳當世。

揮袂則九野生風，慷慨則氣成虹蜺。

吾子若當此之時，能從我而友之乎？」

玄微子曰：「予亮願焉，然方於大道有累，如何？」



鏡機子曰：「世有聖宰，翼帝霸世。

同量乾坤，等曜日月，

玄化參神，與靈合契。

惠澤播於黎蒸，威靈振乎無外。

超隆平於殷周，踵羲皇而齊泰。

顯朝惟清，王道遐均，

民望如草，我澤如春。

河濱無洗耳之士，喬嶽無巢居之民。

是以俊乂來仕，觀國之光，

舉不遺材，進各異方。

贊典禮於辟雍，講文德於明堂，

正流俗之華說，綜孔氏之舊章。

散樂移風，國靜民康，

神應休臻，屢獲嘉祥。

故甘露紛而晨降，景星宵而舒光，

觀龍遊於神淵，聆鳴鳳於高崗。

此霸道之至隆，而雍熙之盛際。

然主上猶尚以沈恩之未廣，懼聲教之未厲，

採英奇於仄陋，宣皇明於巖穴。

此甯子商歌之秋，而呂望所以投綸而逝也。吾子為太和之民，不欲仕陶唐之世乎？」

於是玄微子攘袂而興曰：「偉哉言乎！近者吾子所述華淫，

欲以厲我，祗攪予心。

至聞天下穆清，明君蒞國，

覽虛盈之正義，知頑素之迷惑。

令予廓爾，身輕若飛。

願反初服，從子而歸。」






○第二表

草土臣某言：臣在艰疚，遽蒙荣奖，曳体陈款，冀遂荒诚。天贶绸缪，未蒙哀许，进退狼狈，悲惶殒绝，臣某中谢。今臣穷噎，岂暇多喻？所不殚言，敢以陈冒。臣自少不幸，先臣早逝，亡母养训，谨能成立。昔处微秩，甘旨不充，及忝大官，臣亲已老。从官或远，不任扶舆，十数年来，每违左右。以臣长子，常恨不见，积此忧忆，遂成沈痼。是臣不孝，莫慰母心，追惟及此，五脏隳裂。且凝恍忆臣以成病，臣岂可变以就荣？新未外，便起如故，则臣何力以负期咎？何心以忍此痛？何育以承孝理？何面以对吏人？又臣先患风缓。顷加心疾，触事迷错，鲜能行步。臣平日无衅，犹不如人，今疾转侵，朝不保夕。仍令处事，恐辱所委，徒紊藩条，必不胜任。以是冒昧不测，仰天重请，望辍前恩，以全馀息。忽不听臣，血泪俱尽，死亡无日，无任荒迫之至！


○進貢疏 【 西番進貢事宜】

禮部為進貢事、照得陝西番人番僧、內外雜處不一、如中國番僧在西岷等處寺院住坐、外夷番僧在烏思藏等處居住、番人有附近西洮河岷等處寄居、國初熟番今亦有離散不納茶馬者而生番亦有漸成熟番者不可執定原額當隨宜制之辦納茶馬、號為熟番者、有遠離疊縣等處、不入版圖、自行力耕火種、號為生番者、今皆無問遠近、效勞進貢、乃尊敬　朝廷、向慕中國、即古四夷咸賓之意、但數內有本處寺院番僧土僧、詐作烏思藏等處者、有認納茶馬熟番、詐稱外處生番者、甚至有迯軍迯囚、及當地人戶、托名混同赴京者、及有所在無知軍民。或將瘦損馬匹。投送僧人進貢。分取賞賜者。似此奸弊多端、難以條分縷悉、若不申嚴禁約、使朝貢之有時、賞賚之有節、起送之有定數、則內外真偽、實難分別、非但虗費府庫之財、抑且騷擾驛遞人眾、深為未便所有禁約事例、除行陝西等處鎮巡等官、公同計議停當覆奏外、合用出給番漢榜文、仰陝西布政司翻刊轉發、通行張掛遵守施行等因、具題奉旨、欽此、今將申明禁約事例開列如左、

一西寧河縣鞏昌洮岷等處、瞿曇崇發等寺、住坐番僧、一依天順七年欽奉詔書事例、每寺許四五人年終遇大節一次赴京朝貢不得違越、

一外夷疊州等處生番、許令二年一次進貢、認納茶馬、熟番許令三年或四年一次、不拘時月、每大轉止將為首四五人、小族一二人、起送赴京、其餘跟隨番僧番人、勞以十日口粮、在邊倉支給、俱省令回族回寺、務須察其虛冒、不許復蹈前弊、及夾帶別族之人混開輳數、

一各番到來、其守備等官務要安插停當、不許生事羅織、遇有進貢方物、會同整飭邊務副使、看騐封記并將發名數、通行呈報陝西鎮廵等官知會、如有不聽邊方守備官員約束、仍舊過多、并裝載私巳貨物變賣者、候各夷到京兆驛、查審得實、諭以禁例、一體減退發回、止依前數起送、其私物貨給還本人、不許官軍裝載、若有逃軍逃囚、及當地土人、并所在軍民人等、投托進貢者、就便拏問監候、奏請區處、

一所貢馬匹、解還陝西布政司、查照三邊缺馬官軍給與騎操不許似前客留在衞、致無稽考、其守備等官、仍前將選驗等第、明白造冊、轉送該部、查照關給賞賜、上中等馬、給與綵叚、下馬給與鈔貫、盔甲佛像之類、聽送赴京、

一省令回族回寺番僧番人數內、備有方物、該賞綵叚綵絹之數者、就令為首番僧番人、帶回到衞、著令守備并副使等官、拘取原主給領、若是守備等官及用事人等、狥情縱容、番僧番人、似前作弊、及將帶綵叚鈔絹之類用致損夷人者、並聽廵按及按察司官訪察劾舉拏問、

一烏思藏等處邊夷進貢、從洮州來者、俱照見行事例、依洮州地方例賞、

皇明經世文編卷之五十六終








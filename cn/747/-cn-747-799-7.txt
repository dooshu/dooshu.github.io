○惑雷刑

彭泽县乡曰黄花，有农户曰逢氏，田甚广。己牛不能备耕，尝僦他牛以兼其力。逢氏之猾恶，为一乡之师焉。得他牛，则昼役夕归，耕於烈景，笞耨於晦冥，未尝一息容其殆忽。一日，猝雷发山，逢氏震死。日休曰：逢氏之猾恶，天假雷刑绝其命，信矣。夫生民之基，不过乎稼穑之功，皆不为是畜之力哉。则天之保牛，齐民命也，宜矣。今逢氏苦其力，天则震死。如燕赵无赖少年，椎之以私享，烹之以市货，法不可戢，刑不可威，则天之保牛，皆不降於雷刑哉。则逢氏之死，吾不知是天地也。


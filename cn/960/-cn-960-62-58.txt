胡寅　和单令

曾步雩风咏晚春，肯教清镜受纤尘。

诗书渐与心为一，文字终惭笔有神。

弈局不争先后手，醉乡常值圣贤人。

得时花卉千千状，须倩能诗为写真。

胡寅

胡寅　和单令

朝雨催寒细似毛，宾鸿带影朔云高。

菊萸不分簪华发，糕酒无因拜赭袍。

笑我功名如堕甑，爱君情义比投胶。

病衰阻趁芙蓉约，木末搴翻独咏骚。

胡寅

胡寅　和单令

炎州暑令比焌炊，茅屋深更未掩扉。

倦鹊绕林飞又上，流萤照水乱还稀。

寡尤正三生缄口，新浴又思一振衣。

独怯诗坛把麾将，欲摩坚垒费攻围。

胡寅


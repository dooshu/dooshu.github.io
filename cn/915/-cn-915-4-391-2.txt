◇吕氏春秋序

吕不韦者，濮阳人也，为阳翟之富贾，家累千金。秦昭襄王者，孝公之曾孙，惠文王之孙，武烈王之子也。太子死，以庶子安国君柱为太子。柱有子二十馀人。所幸妃号曰华阳夫人，无子。安国君庶子名楚，其母曰夏姬，不甚得幸。令楚质于赵，而不能顾质，数东攻赵，赵不礼楚。时不韦贾于邯郸，见之曰：「此奇货也，不可失。」乃见楚曰：「吾能大子之门。」楚曰：「何不大君之门，乃大吾之门邪？」不韦曰：「子不知也。吾门待子门大而大之。」楚默幸之。不韦曰：「昭襄王老矣，而安国君为太子。窃闻华阳夫人无子，能立适嗣者，独华阳夫人耳。请以千金为子西行，事安国君，令立子为适嗣。」不韦乃以宝玩珍物献华阳夫人，因言楚之贤，以夫人为天母，日夜涕泣思夫人与太子。夫人大喜，言于安国君。于是立楚为适嗣，华阳夫人以为己子，使不韦傅之。不韦取邯郸姬，已有身。楚见，说之，遂献其姬至楚所，生男，名之曰正，楚立之为夫人。暨昭襄王薨，太子安国君立，华阳夫人为后，楚为太子。安国君立一年薨，谥为孝文王。太子楚立，是为庄襄王，以不韦为丞相，封为文信侯，食河南雒阳十万户。庄襄王立三年而薨，太子正立，是为秦始皇帝，尊不韦为相国，号称仲父。不韦乃集儒书，使著其所闻，为《十二纪》，《八览》、《六论》，训解各十馀万言，备天地万物古今之事，名为《吕氏春秋》，暴之咸阳市门，悬千金其上，有能增损一字者，与千金。时人无能增损者。诱以为时人非不能也，盖惮相国，畏其势耳。然此书所尚，以道德为标的，以无为为纲纪，以忠义为品式，以公方为检格，与孟轲、孙卿、淮南、扬雄相表里也，是以著在录略。诱正《孟子章句》，作《淮南》、《孝经》解毕讫，家有此书，寻绎案省，大出诸子之右。既有脱误，小儒又以私意改定，犹虑傅义失其本真，少能详之，故复依先儒旧训，辄乃为之解焉，以述古儒之旨，凡十七万三千五十四言。若有纰缪不经，后之君子断而裁之，比其义焉。（《吕氏春秋》元刊本。）


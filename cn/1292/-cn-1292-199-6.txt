◇　遣将行边对

臣闻动民以行不以言，应天以实不以文。下民微细，犹不可诈，况於上天神明而可欺哉！天之见异，所以敕戒人君，欲令觉悟反正，推诚行善。民心说而天意得矣。辩士见一端，或妄以意傅著星历，虚造匈奴、乌孙、西羌之难，谋动干戈，设为权变，非应天之道也。守相有罪，车驰诣阙，交臂就死，恐惧如此，而谈说者云，动安之危，辩口快耳，其实未可从。夫议政者，苦其谄谀倾险辩慧深刻也。谄谀则主德毁，倾险则下怨恨，辩慧则破正道，深刻则伤恩惠。昔秦缪公不从百里奚、蹇叔之言，以败其师，悔过自责，疾诖误之臣，思黄发之言，名垂於后世。唯陛下观览古戒，反覆参考，无以先入之语为主。

（《汉书·息夫躬传》：躬建言星变，可遣大将军行边，斩一郡守以厌应变异。上然之，以问丞相，丞相嘉对，上不听。）




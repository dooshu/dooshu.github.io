○为京兆尹捉贼既获谢恩表

臣某言：臣亡兄某，顷於兴平县界遇贼劫死。臣辱司京尹，职在肃清，不能屏息奸回，乃令害及骨肉。既负旷官之责，仍积私门之恨，此贼漏纲，臣亦何颜？况以私雠，上贻圣德，宽臣弛慢之罪，哀臣死丧之戚，频降德音，容臣追捕。又恐事端皆知巢穴，缘是行营官健，未敢悬有追擒计会往来，遂淹旬日。以今月某日，於某县界捉获所射臣兄贼某军行官某并同伴若干人。此乃天意除害，辕门奉法。不然，则萑蒲之盗，安得尽诛；冥漠之魂，犹将永恨。擒奸摘伏，仰荷圣威；雪愤申冤，俯获私愿。生死蒙施，无阶上答。无任。


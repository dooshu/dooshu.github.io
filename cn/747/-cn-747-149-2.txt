○请废在官诸司捉钱表

臣遂良言：古称君为元首，臣作股肱。梁栋榱桷，随能助化，所谓成海取乎细流，崇山由乎积壤。然则为治之本，在於择人。不正其原，遂差千里。《周礼》，卿大夫之职，考士德行，献之于王，王拜而受之，登于天府。汉家以明经拜职。或四科辟召，必择器任使，量才命官。然则市井子孙，不居官吏。大唐制令，宪章古昔，商估之人，亦不居官位。陛下许诸司令史捉公廨本钱，诸司取此色人号为捉钱令史。不简性识，宁论书艺？但令身能估贩，家足赀财，录牒吏部，便即依补。大率人捉五十贯已下，四十贯已上，任居市肆，恣其贩易。每月纳利四千。一年凡输五万，送利不违，年满授职。然有国家者尝笑汉世卖官，今开北路，颇类於此。在京七十馀司，相率司副九人，更一二载後，年别即有六百馀人输钱授职。伏惟陛下治致升平，任贤为政，或太学高第，或诸州进士，皆策同片玉，经若悬河，奉先圣之格言，慕昔贤之廉耻，拔十取五，量能授官。然犯禁违公，辄罹刑法。况乎捉钱令史，主於估贩，志意分毫之末，耳目ㄩ肆之间。输钱於官，以获品秩，荏苒年岁，陛下能不使用之乎？此人习与性成，惯於求利，苟得无耻，岂蹈廉隅？使居其职，何向而可？将来之弊，宜绝本源。臣每周游民间，为国视听，京师僚庶，爰及外官，异口同辞，咸言不便。臣无容静嘿，轻敢表闻。伏愿更敕朝臣，遣其详录，辄烦听览，伏深战栗。谨言。


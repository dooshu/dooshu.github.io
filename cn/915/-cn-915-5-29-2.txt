◇请许吴主委质表

尚书宣示孙权所求，诏令所报，所以博示，逮于卿佐，必冀良方出于阿是。刍荛之言可择廓庙，况繇始以疏贱，得为前恩，横所盱睨，公私见异，爱同骨肉，殊遇厚宠，以至今日。再世荣名，同国休戚，敢不自量。窃致愚虑，仍日达晨，坐以待旦。退思鄙浅，圣意所弃，则又割意，不敢献闻。深念天下，今为已平，权之委质，外震神武。度其拳拳，无有二计，高尚自疏，况未见信。今推未诚，欲求见信，实怀不自信之心。亦宜待之以信，而当护其未自信也。其所求者，不可不许，许之而反，不必可与。求之而不许，势必自绝；许而不与，其曲在己。里语曰：「何以罚？与之夺。何以怒？许不与。」思省所示报权疏，曲折得宜，宜神圣之虑，非今臣下所能有增益。昔与文若奉事先帝，事有数者有似于此。粗表二事，以为今者事势尚当有所依违，愿君思省。若以在所虑可，不须复貌，节度唯君。恐不可采，故不自拜表。（《淳化阁帖》二）


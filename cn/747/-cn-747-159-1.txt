○谏高宗将伐高丽疏

臣闻心之痛者，不能缓声；事之急者，不能安言；性之忠者，不能隐情。且食君之禄者，死君之事。今臣食陛下之禄矣，其敢爱身乎？臣闻《司马》法曰：“国虽大，好战必亡；天下虽平，忘战必危。”兵者凶器，战者危事，故圣主明王重行之也。忧人力之尽，恐府库之殚，惧社稷之危，生中国之患。故古人云：“务广德者昌，务广地者亡。”昔秦始皇好战不已，至於失国，是不爱其内而务其外故也。汉武远讨朔方，殆乎万里，广拓南海，分为八郡，终於户口减半，国用空虚。至於末年，方垂哀痛之诏，自悔其失。彼高丽者，遐荒小鬼，潜藏山海之间，得其人不足以彰圣化，弃其地不足以损天威。何至乎疲中国之人，倾府库之实，使男子不得耕耘，女子不得蚕织？陛下为人父母，不垂恻隐之心，倾府库有限之赀，贪其无用之地。设令高丽既灭，即不得不发兵镇守，少发则兵威不足，多发则人心不安。是乃疲於转戍，万姓无聊生也。万姓怨则天下败矣。天下既败，陛下何以自安？故臣以为征之不如不征，灭之不如不灭。

薛元超

元超，赠太常卿收子，九岁袭爵，尚巢刺王女和静县主，授太子舍人。高宗朝累迁中书侍郎同中书门下三品，拜中书令兼太子左庶子。帝疾剧，政出武后，阳乞骸骨，加金紫光禄大夫。卒年六十二，赠光禄大夫秦州都督。


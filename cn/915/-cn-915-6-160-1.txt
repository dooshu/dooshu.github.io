◇议渤海王服范太妃事

《丧服》云：「君为女子子嫁于国君者。」《传》曰：「尊同，则得服其亲服。」然则君之庶子有封为君者，其父亦不降之明矣。士子妾子不降母者，以其与父贵贱不足殊也。然则尊与父同，不见厌者，亦宜伸其情，尽礼于其母。渤海王既不承安平之祀，而母已受王命之宠，成太妃之号。愚谓太妃之尊，但当自降于渤海，不得配食于安平之庙耳。至于渤海三王自宜尽为母之制，不复厌于安平，以从公子降等之礼。（《通典》八十二）


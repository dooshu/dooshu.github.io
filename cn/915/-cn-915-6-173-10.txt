◇政略

夫有不急之官，则有不急之禄，国之蛑贼也。明主设官，使人当于事；人当于事，则吏少而民多；民多则归农者众，吏少则所奉者寡。使吏禄厚则养足，「则」无求于民，奸轨息矣。禄足以代耕，则壹心于职；壹心于职则政理；政理则民不扰；民不扰则不乱其农矣。养生有制，送终有度，嫁娶宴亭，皆有分节，衣服食味，皆有品。明设其礼，而严其禁。如是，则国无违法之民，财无无用之费矣，此富民之大略也。非先王之法行不得行，非先王之法言不得道。名不可以虚求，贵不可以伪得，有天下坦然知所去就矣。本行而不本名，责义而不责功，行莫大于孝敬，义莫大于忠信，则天下之人，知所以措身矣，此教之大略也。夫礼设则民贵行，分明则事不错。民贵行则所治寡，事不错则下静壹，此富民致治之道也。礼重而刑轻则士劝，爱施而罚必则民服；士劝则忠信之人至，民服则犯法者寡。德全则教诚，教诚则感神；行深则著厚，著厚则流远；尚义则同利者相覆，尚法则贵公者相刻。相刻则无亲，相覆则无疏；措礼则政平，政平则民诚；设术则政险，政险则民伪，此礼义法术之情也。


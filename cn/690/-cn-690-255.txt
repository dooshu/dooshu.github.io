卷二百五十五



卷之二百五十五

洪武三十年九月庚戌朔，沔县贼高福兴伏诛。初，征西将军长兴侯耿炳文驻兵文县，武定侯郭英驻沔县，遣陕西、四川都指挥同知吴旺、俞琪等领兵分道入沔县之后河、土门，文县之茶峪沟、三仓、五福之地，遍行缉捕。福兴奔窜无所，遂就擒，并获其党汪伯工、陈妙贵、杨文皋、王师傅、刘普成等。诏悉诛之，宥其胁从者为军，凡四千余人。仍留四川都指挥同知赵兴领兵八千余人，追捕余寇田九成、陈二舍等。英还军陕西，未几，召还京师。

辛亥，上命户部下令天下民每乡里各置木铎一，内选年老或瞽者，每月六次持铎徇于道路，曰：“孝顺父母，尊敬长上，和睦乡里，教训子孙，各安生理，毋作非为。”又令民每村置一鼓，凡遇农种时月，清晨鸣鼓集众，鼓鸣皆会田所，及时力田，其怠惰者，里老人督责之，里老纵其怠惰不劝督者有罚。又令民：“凡遇婚姻、死葬、吉凶等事，一里之内，互相赒给，不限贫富，随其力以资助之，庶使人相亲爱，风俗厚矣。”

壬子，册陕西都指挥使刘遂女为秦王尚炳妃。

置宁羗卫于汉中沔县之大安，迁汉中卫右千户所于沔县屯守。先是，长兴侯耿炳文奏：“沔县、大安之地，连接一百八渡及虞关等处，盗贼出没，皆由此路，宜置卫镇之，仍迁汉中卫所属右千户所于沔县屯守。”至是，诏从其言。

丙辰，皇第五十孙冲火或生，韩王世子也。

丁巳，晋王 、代王桂各遣使进嘉禾，凡一百四十八本。

壬戌，署平乡县知县国子生曹礼言：“往岁，诏天下州县岁贡人才一人，缘属户有多寡，宜令户少下县三年选一人充贡，人众州县如常制贡之时。”方取用富民，因命天下罢贡人才。

癸亥，城铜鼓。敕楚王桢、湘王柏曰：“前命尔兄弟帅师征蛮，既不亲临战阵，建立功勋，宜各以护卫军一万、铜鼓卫新军一万、靖州民夫三万余筑铜鼓城，每面三里，城池宜高深，坊巷宜宽正，营房行列宜整齐，期十一月讫工，令铜鼓卫指挥、千百户守之。其铜鼓军士，除留一千守卫，余从总兵官征进，至耕种时，仍还本卫。尔兄弟可率筑城护卫军士还国，绘图来奏。”

朝鲜国王李旦遣其户曹判书郑允辅奉表，贡方物，贺天寿圣节。

丁卯，天寿圣节，上御奉天殿受朝贺，大宴群臣。

戊辰，麓川平缅宣慰使司刀干孟叛，逐其宣慰使思伦发。初，平缅俗不好佛，有僧至自云南，善为因果报应之说，思伦发甚信之，又有金齿戍卒逃入其境，能为火炮、火铳，思伦发喜其有艺能，俾系金带，与僧位诸部落上。刀干孟恶之，遂与其属叛，率兵寇腾冲府，思伦发畏其势盛，率其家走云南，西平侯沐春遣送京师。

乙亥，上以平羗将军都指挥齐让逗遛不进兵，平蛮无功，命左军都督杨文佩征虏前将军印为总兵官，右军都督同知韩观副之，锦衣卫指挥使河清、凤阳卫指挥使宋忠为参将，统京卫及湖广、江西等都司军马往代之。遣官祭告岳镇、海渎之神曰：“昔元末兵争，伤生者众，予荷皇天眷命，海岳效灵，诸将用命，戡定祸乱，兵偃民息，今三十年。迩者，西南戍守将臣不能宣布恩威，虐人肥己，致令诸夷苗民困窘怨怒，合攻屯戍，扰我善良。予不淂已，命将出师讨之，然山川险远，草木障蔽，烟岚云雾之间，吞吐呼吸，多生疾疫，与蛮贼持久，未遂成功，是用再命大军征讨，以除患安民。然诸将校各辞父母妻子，深入其地，历涉险危，冀神干造化之机，消瘴疠之气，使兵不黩武，诸夷早附，各归营垒，餋老慈幼，是所望也。神其鉴之！”复谕文等曰：“都指挥齐让讨贼久而无功，故命尔等代之。凡用兵行师，以严明为胜，赏罚必当功罪，然后恩威并行，人心悦服。如分遣官军入山追捕，日可行十五里、十里或二十里，暮即还营，如此则出入有时，寇不得肆其狙诈。若五开蛮人果来连构，即调兵会征南将军都督佥事顾成同剿捕之。其安陆侯吴杰、江阴侯吴高以事获罪，可与步骑三四千，俾之立功；寗都督、汤都督尝领兵为楚、湘二王宿卫，驻营黔阳、辰溪之地，二人亦令从征；宋都督、刘都督亦各与军一二万，俾自当一路。仍先檄思州宣慰司土官转运粮饷，以足军用。”

复遣锦衣卫指挥谭全等谕古州从征将士曰：“兵征既久，未见成功，盖齐让老矣，且无智谋，宜不能驭将士也。今特命左军都督杨文佩征虏前将军印，代齐让为总兵，尔诸将士当思奋力决战，以盖前愆。”

冬十月己卯朔，享太庙。

诏免淮安府今年田租，以淫雨伤稼故也。

壬午，行人高稹自陕西宣谕禁鬻私茶还，言三事，一曰“乞减内地巡茶关隘”，二曰“选老成练达兵务之将，捍御西陲”，三曰“民之逋粮，宜从土地所宜折收”。上并从其言。

癸未，诏折收天下逋租。上谕户部曰：“昨行人高稹言陕西之民困于逋赋，其议自洪武二十八年以前，凡各处逋租，皆许随土地所便折收布绢、绵花及金银等物，宜定著其例。”于是户部定：每钞一锭折米一石，金一两折十石，银一两折二石，绢一匹折一石二斗，绵布一匹折一石，苎布比绵布减三斗，绵花一斤折米二斗。上曰：“折收逋赋，盖欲苏民困也，今如此其重，将愈困民，岂恤之之意哉？其金、银每两各加一倍，钞止二贯五百文折一石，余从所议。”乃下诏曰：“朕荷天眷，代元为君，统一寰宇，主宰生民，已三十年矣，设官分职，各有攸司。迩年，郡县租赋因官吏不职，不能宣布条章，民愈穷困。今敕户部，凡天下积年逋赋，皆许随土地所便，折收绢布、金银等物，以免民转运之劳。尔百司一如朕命，毋怠。”

甲申，赐国子监琉球生冬衣。

乙酉，平羗将军都指挥齐让械送蛮寇林宽等至京。

丙戌，遣使敕征虏前将军都督杨文等曰：“十月七日，齐让已遣武昌左卫指挥朱俊械蛮寇林宽及潭洞贼首杨通秀至京，观其人皆庸懦愚人，宜不能为此乱计，诸蛮中必有桀骜者为谋主，特愚弄林宽、杨通秀族，其倡乱事急，则令其来降为缓兵之计，乃其狡谋也。作乱之原，实在诸洞蛮酋。今宽等具言诸蛮诡诈状，尔等宜次第捕灭。其令宽等投降，皆是虚诈，意在沮我大军。若大军远行，必于中途设伏，掩我不备，慎毋远掠。”杨文至军，去齐让营百里，先令参将何清等领步骑同指挥谭全、散骑舍人刘添锡等诣让营中宣诏，收平羗将军印，即送让赴京，其副将宋晨、胡冕仍令从征立功。

戊子，上谕户部臣曰：“辽东海运，连岁不绝。近闻彼处军饷颇有赢余，今后不须转运，止令本处军人屯田自给。其三十一年海运粮米，可于太仓、镇海、苏州三卫仓收贮。仍令左军都督府移文辽东都司知之。其沙岭粮储，发军护守，次第运至辽东城中海州卫仓储之。”

己丑，诏发赎罪囚人于平凉诸处立递运所，令其转运粮饷，以给军士。

辛卯，敕长兴侯耿炳文督陕西诸卫操练军马，以俟调用，仍启肃、庆二王知之。

擢礼科给事中王谦为通政使司左通政，吏科都给事中刘昱为左参议。

壬辰，旌表宁波府慈溪县民沈性妻张氏、绍兴府会稽县民韩择可妻薛氏贞节。

癸巳夜，荧惑犯南斗杓第二星。

甲午，赐国子监生刘仕名归餋。仕名，马湖府宜溪长官司人，以岁贡入监，有母老病，弟复废疾。仕名上言：“从古蛮夷不知文教，惟皇上德化远被，建学立师，教育边夷，稍知礼义。今臣母老且病，愿乞归养，虽君恩未报，而乌鸟私情不能自已。”上怜之，遣归终餋。

乙未，重建国子监孔子庙成。先是，上以旧庙隘，命工部改作之。至是，庙成，其制皆自规画。大成殿六楹，高四丈三尺余，深四丈七尺，墀广二十丈，深三十七丈，大成门六楹，灵星门三，东西庑七十六楹，神厨库皆八楹，宰牲所六楹。

置衡州府安仁县、长沙府安平县二巡检司。

庚子，革凉州盐课司。时陕西行都司都指挥佥事张豫言：“凉州旧设盐课司，置盐户捞盐，以给军士，而所收池盐不多，官吏俱为虗设，请罢之，而以捞盐之夫为甘肃仓斗级。”上从之，故有是命。

甲辰，诏免凤阳府凤阳县今年田租。先是，凤阳县自五月至八月不雨，禾稼不收，耆民许景文等来言。诏蠲其租，户部以为未得其实，请遣人验之。上曰：“天旱，众人所共见，况凤阳，朕之乡里，民何敢欺？”即免之。

诏礼部令朝鲜国朝贡三年一来，以其国启本语涉讥讪，仍拘留其使。

赐在京致仕武官钞人五十锭、麦二十石。

丁未，暹罗国王遣其臣奈斯勿罗者上表，贡方物。

十一月己酉朔，楚王桢妃王氏薨。

壬子，署佥都御史事邓文铿等自陕西讥察私茶还京，以文铿为武昌府知府，刘观为嘉兴府知府，景清为金华府知府。

宥武定侯郭英罪。时英自陕西还，监察御史裴承祖劾英私餋家奴百五十余人，又擅杀男女五人，请治其罪。上以英功臣，诏勿问。左佥都御史张春、都给事中冯峄等执奏不已，乃命诸戚里大臣议其罪，使知所警，已而宥之。

丙辰，上御奉天门，见散骑舍人衣极鲜丽，问：“制用几何？”曰：“五百贯。”责之曰：“农夫寒耕暑耘，早作夜息，蚕妇缲丝缉麻，缕绩寸成，其劳既已甚矣，及登场下机，公私逋索交至，竟不能为己有，食惟粗粝，衣惟垢弊而已。今汝席父兄之庇，生长膏梁纨绮之下，农桑勤苦，邈无闻知，一衣制及五百贯，此农民数口之家、一岁之资也，而尔费之于一衣，骄奢若此，岂不暴殄？自今切宜戒之。”

命中军都督佥事徐凯、指挥使黄中、孙禧将兵讨叛酋贾哈剌。谕之曰：“赏罚明信，行军之要。贾哈剌虽一贼，功赏不立，何以禽之？军士有能斩贾哈剌首者，赏白金二千五百两，斩一从贼者，赏银椀一。尔等师往，必申明此令。”

丁巳，思州宣慰使田琛母杨氏以其子琛得罪见释，来谢恩，贡马。诏赐杨氏珠冠霞帔及文绮十二匹，帛如之，钞四百锭。

癸亥夜，月食。

庚午，升行人高稹为鸿胪寺丞。初，稹以巡察私茶往陕西还，备言道路人民疾苦。上曰：“古之使者以览观风俗，咨询民情为务。今稹所言，亦可谓能利国福民矣。”遂擢用之。

改工部织染局为织染所，巾帽局、针工局为二科，添设文思院副使二员，秩从九品。

癸酉，思伦发至京师。上闵之，命西平侯沐春为征虏前将军，左军都督何福为左将军，徐凯为右将军，率云南、四川诸卫兵往讨刀干孟。谕思伦发曰：“尔远离乡土，经涉岁月，不能无怀土之思，强臣为乱，势不自容，奔逃至此，欲谋还国，非将勇兵强，不可得也。朕今送尔至云南，与西平侯且驻怒江上，先遣尔平日心腹之人入国中，谕尔还国之意，以观国中之向背，立卫腾冲，以观其势。若威远干，已附朝廷，他郡亦皆听命，则刀干孟反逆之威日消，腹心之人效顺者多，尔归国之期可数日而待矣。若轻易而进而刀干孟之势方盛，国人腹心莫与为敌，则尔之疆土终非尔有也。”

甲戌，都指挥齐让至京，以总兵逗遛伏诛。

乙亥，改云南鹤庆、丽江二府为军民府。时西平侯沐春奏：“二府地属远方州县，人民多义兵、土军，聚则为兵，散则为民，卒难调用，宜立百夫长领之，改为军民府便。”制可。

是月，蔡河渐徙入陈州卫护城堤西南行。先是，河道由城北向东行。至是，以黄河南决，下流淤塞故也。

十二月己卯朔。

癸未。时上不豫，廷臣数问安。敕之曰：“昔有元治世，民庶乂安，何其至正之君失于勤民，慢于事神，由是假手群雄，倡乱华夏。兵兴之时，朕潜草野，不得已而从戎，当时倡乱称尊者几人，恣为吞并，自相磨灭，如此者十有七年。朕西定荆楚，东平吴越，北抚华夏，为众所推戴，定鼎金陵，国号大明，改元洪武，三十年于兹，朕寿亦七十矣。静而思之，非皇天眷命，安得居天位若是之久哉？古语云：‘天不与首乱。‘岂非朕无心于天下，而以救民为心，故天特命之乎？近者，失调受疾，卿等频来问安，礼也。尧、舜、禹、汤、文、武之世，皋、夔、稷、契、伊尹、周、召为之臣，其有志匡主，一也。朕以此示卿，卿等宜竭忠修职，副朕至怀。”

戊子，皇第五十一孙贵烚生，辽王第二子也。

癸巳，琉球国山北王攀安知遣使恰宜斯耶，中山王察度遣使友赞结致，各上表贡马及硫黄。

戊戌夜，太白入垒壁阵。

己亥，旌表广信府玉山县民叶德将妻王氏贞节。

以满复周为浙江右布政使，方孟昇为江西左布政使，吴彦真为四川左布政使，蒋青为右布政使，徐玉和为北平左布政使，曹昱为右布政使，丁景福为山西左布政使，施惟中为河南右布政使，李彦祯为山东右布政使，周政为湖广右布政使，储颙为广西左布政使，张拱辰为右布政使，黄名俊为右参政。

四川木瓜长官石保来朝，贡马。

甲辰夜，辰星犯建星。

升兵部职方郎中赵彝为通政使，员外郎向宝为应天府尹。先是，赵彝为郎中，九年考最，以任内有私过，遂复职。至是，向宝任满，亦考最。上欲升用之，吏部亦言宝任内有过，且引彝为证。上曰：“任人当论材否，既历九年，宜略其过。”遂命并彝升用之。

乙巳，遣思伦发还云南，敕谕之曰：“古语有云：‘民之所好好之，民之所恶恶之。’此之谓民之父母，盖人心之所在，即天理之所在，善治民者，必求夫民情焉。今尔思伦发，长有平缅一方，而与民心好恶不同，故为下人之所不容，而归于我。朕思尔以父祖世泽，民故推之，今一旦失民之心，背国之俗，弃坟暮、离亲戚而来，久而不归，则境土非尔有矣。然是非不可不明，天讨不可不正，已遣将问罪刀干孟，故命尔还旧邦。”赐黄金百两、白金百五十两、钞五百锭以遣之。又敕西平侯沐春曰：“思伦发穷而归我，当以兵送还其土，若至云南，令且止怒江，遣人往谕刀干孟，毋为不臣，必归而主，如其不从，则声其罪以讨之。”是时，刀干孟既逐思伦发，惧朝廷致讨，乃先遣人至西平侯沐春所，请入贡，言：“先尝遣人致方物，乞授土官职事，为大甸刀的弄所劫，由是弗克上闻，愿为奏之。”春许之。

丁未，置爵溪千户所，属昌国卫，移爵溪巡检司于姜屿渡。先是，散骑舍人王瓛言：“临山卫及余姚千户所军士正伍之外，余军尚五百人，宜分补沿海卫所守御。”诏浙江都司定议：“以昌国卫所属钱仓千户所临海口，去卫二百余里，遇警急卒难应援，爵溪地在二百余里之半，虽设巡检司，而弓兵百人尝不及数，若以临山、余姚余军置千户于爵溪，仍迁巡检司于姜屿渡，以备策应为便。”诏俱从之。

戊申，享太庙。








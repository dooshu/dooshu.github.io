○唐前楚州司马河南独孤公故夫人博陵崔氏墓志铭

夫人讳某，博陵安平人也。曾祖恭礼，国朝驸马都尉、延齐易三州刺史，封博陵郡男。祖兴宗，饶州长史。考隽，亳州临涣县丞。夫人少孤，在家以纯孝称。既笄，庄明而贤，柔顺有识。年若干，归於独孤氏。奉藻，供祭祀，事长抚幼，纠合宗族。敬恭而诚，孝爱备至，动必由礼，非法度未尝践也。生子四人，教之以义方，夙夜贞励，家道以正。娣姒服其义，亲戚称其慈，天不降衷於我。大历八年十一月某日，享年若干，殁於寿州。少长行哭，六姻涕泗，伤夫人有宜室之美、劝义之明，而司命夺其长算，使德与寿反。呜呼哀哉！明年十一月日，公使长男，奉夫人之丧，返葬京师某原先茔之侧，礼也。刊石以志，庶德不朽。其铭曰：

夫人之德，柔明淑慎。从夫以礼，承筐以顺。奉若家节，率由彝训。遐福是期，溘至何迅？谓仁者寿，天实不信。同尘彭殇，归根大运。於以刊石，永播淑闻。


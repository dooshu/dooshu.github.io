○請建空心臺疏 【 空心臺】

禦戎之策、惟戰守二端、除戰勝之事、別有成議外、以守言之、東起山海、西止鎮邊地方、綿亘二千餘里、擺守單薄、宜將塞垣稍為加厚、二面皆設垛口、計七八十垛之間、下穿小門、曲突而上、又于緩者百步、衝者五十步、或三十步、即騎墻築一臺、如民間看家樓、高五丈、四面廣十二丈、虗中為三層、可住百夫、器械餱糧、設備具足、中為疏戶以居、上為雉堞、可以用武、虜至即舉火出臺上、瞰虜方向高下、而皆以兵當埤、其臺之位置、視山之形勢、參錯委曲、務處臺于墻之突、收墻于臺之曲。突者受敵而戰。曲者退步而守。所謂以守而無不固者也。以臺數計之、每路約三百座、薊昌十二路、共三千座、每臺給銀五十兩、通計十五萬兩、每歲解發五萬、完臺一千、三年通畢、如此則邊關有盤石之固、　陛下無北顧之憂矣、


◇废少帝为海陵王令

司空、後将军、丹阳尹、右仆射、中领军、八座：夫明晦迭来，屯平代有，上灵所以卷命，亿兆所以归怀。自皇家淳耀，列圣继轨，诸侯官方，百神受职。而殷忧时启，多难荐臻，隆昌失德，特紊人鬼，非徒四海解体，乃亦九鼎将移。赖天纵英辅，大匡社稷，崩基重造，坠典再兴。嗣主幼冲，庶政多昧，且早婴疾，弗克负荷，所以宗正内侮，戚藩外叛，觇天视地，人各有心。虽二祖之德在民，而七庙之危行及。自非树以长君，镇以渊器，未允天人之望，宁息奸究之谋。太傅宣城王胤体宣皇，锺慈太祖，识冠生民，功高造物，符表夙著，讴诵有在，宜入承宝命，式宁宗┙，帝可降封海陵王，吾当归老别馆。昔宣帝中兴汉室，简文重延晋祀、庶我鸿基，於兹永固。言念国家，感庆载怀。（《南齐书·海陵王纪》）


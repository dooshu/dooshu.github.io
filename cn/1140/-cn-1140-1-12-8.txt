复汤孔伯

吾道之衰甚矣处今之世薄声利而急道德早岁拂名讲洙泗濂洛之学如年丈先生当复几人平居引颈远望庶几旦暮遇之及相见又复邂逅别去盖是时家叔父年正七十游子心动魂梦作恶惴惴恐不相见故兼程遄归及抵里幸无恙始追恨从前之会为当面错过也仆不幸少习雕虫为名交所累触绪牵纒动不可了即使留数日亦未必有可就正今复何以应明问而裨高深乎孙徵君先生今代典型得见於榻前懃恳良至又辱其手书赠句比即为报章兼函二金为九十之觞会项君两岁不至遂无从邮寄不知孙先生天尚憗遗否今仍将原书附去倘已归道山幸致其喆嗣为我?之其墓嗟乎天未丧斯文其或勉留先生百年乎今年偶过锡山寻东林书院谒杨龟山道南祠见高彚旃先生亦扶病一面坐间辄语及夏峰老人然观东林讲学诸子亦寥寥近有敝门人海阳施璜虹玉者壮年弃举子业专力理学其为人悃幅无华而所至学者倾动其後来成就远近不可知要是尊信谨守一流人此道惟苦岐路亡羊门户高而阃奥薄往往无成若果鞭心向里无论大小偏全要得其性之所近犹愈於烧破空锅也年丈近日所得何如幸不吝指示去岁徽变震邻祸且切肤敝郡人皆惊窜弟亦不能安坐今日城野两难将从何处生活每忆南阳在孔道而诸葛君躬耕高卧草庐此法今日尚可行邪勉旃为善外此多未可卜耳


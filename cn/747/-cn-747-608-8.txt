○佛衣铭（并序）

吾既为僧琳撰《曹溪第二碑》，且思所以辩六祖置衣不传之旨，作《佛衣铭》曰：

佛言不行，佛衣乃争。忽近贵远，古今常情。尼父之生，土无一里。梦奠之後，履存千祀。惟昔有梁，如象之狂。达摩救世，来为医王。以言不痊，因物乃迁。如执符节，行乎复关。民不知官，望车而畏。俗不知佛，得衣为贵。坏色之衣，道不在兹。由之信道，所以为宝。六祖未彰，其出也微。既还狼荒，憬俗蚩蚩。不有信器，众生曷归。是开便门，非止传衣。初必有张，传岂无已。物必归尽，衣胡久恃。先终知终，用乃不穷。我道无朽，衣於何有。其用已陈，孰非刍狗。


◇封丘令王元宾碑（延熹四年五月）



君讳（阙）字元宾，御史君之孙，茂材君之子也。其先出自周室，历秦及汉，有国有家，宰相牧守，踵武相袭，皆能输力尽规，纪懵载籍。迄君之身，天锺其美，体兹明迹，不器之量，温慈惠和，行以忠恕。弱冠丧父，以教立称。敦书悦礼，（阙）心术艺，土阶环堵，兼业并授，门徒云集，盛于洙泗学优而仕，位极州郡。察孝廉郎谒者考工菀陵叶封丘令，经国以礼，帅下以德，黎庶有耻，莫（阙）用（阙）纟牟贼远屏，奸轨埽迹。以母忧去官，服祥，辟司空府，补阙（阙）衔。好是正直，穹吊，降兹（阙）氛，年世有八，延熹四年五月辛酉遭命而终。国陨柱石之佐，世丧英彦之士，远近（阙）嗟，莫不伤焉，咸以为绝美殊勋，宜在金石，垂示无穷，乃作铭曰：



於穆王君，穹天生德。明允笃诚，小心祗翼。永言孝思，闺庭允敕。济济学徒，来宗来式。牧守加礼，班叙志职。（阙）贡皇国，宿卫帝侧。王用锡命，无临三国。三国克宁，乃大明服。（阙）颂君（阙，）永垂罔极。（《隶续》十九）



卷一百

◎阙名（四）


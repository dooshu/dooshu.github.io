○自撰墓铭

牧字牧之。曾祖某，河西陇右节度使。祖某，司徒平章事岐国公，赠太师。考某，驾部员外，累赠礼部尚书。牧进士及第，制策登科宏文馆校书郎，试左武卫兵曹参军江西团练巡官，转监察御史里行御史淮南节度掌书记，拜真监察御史，分司东都。以弟病去官，授宣州团练判官殿中侍御史内供奉，迁左补阙史馆修撰，转膳部比部员外郎，皆兼史职。出守黄、池、睦三州，迁司勋员外郎史馆修撰，转吏部员外。以弟病乞守湖州，入拜考功郎中知制诰。周岁拜中书舍人。牧平生好读书，为文亦不由人。曹公曰：“吾读兵书战策多矣，孙武深矣。”因注其书十三篇，乃曰：“上穷天时，下极人事，无以加也。後当有知之者。”去岁七月十日，在吴兴梦人告曰：“尔当作小行郎。”复问其次，曰：“礼部考功为小行也。”言其终典耳。今岁九月十九日归，夜困，亥初就枕寝，得被势久酣而不梦，有人朗告曰：“尔改名毕。”十月二日，奴顺来言“炊将熟甑裂”。予曰：“皆不祥也。”十一月十日，梦书片纸“皎皎白驹，在彼空谷”。傍有人曰：“空谷，非也，过隙也。”予生於角星昴，毕於角为第八宫，曰病厄宫，亦曰八杀宫，土星在焉，火星继木。星工杨曰：“木在张於角为第十一福德宫，木为福德，大君子救，於其旁，无虞也。”予曰：“自湖守不周岁，迁舍人，木还福於角足矣，土火还死於角，宜哉。”复自视其形，视流而疾，鼻折山根，年五十，斯寿矣。某月某日，终於安仁里。妻河东裴氏，朗州刺史偃之女，先牧若干时卒。长男曰曹师，年十六；次曰祝尼，年十二。别生二男，曰兰、曰兴，一女曰真，皆幼。以某月日葬於少陵司马村先茔。铭曰：

後魏太尉禺，封平安公，及予九世，皆葬少陵。嗟尔小子，亦克厥终，安于尔宫。








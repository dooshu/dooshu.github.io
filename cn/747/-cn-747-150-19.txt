○钱不行对

对：去智绝巧，圣人之至德；斫为朴，先王之令图。是以贾多端则贫，士多技则匮。未有崇兹剞劂，竞彼奢淫，而能匡国安家，宣风致化者矣。自文明御宇，大拯黔黎，继礼乐於将绝，反淳风於已散。庶绩伊凝，彝伦攸序。虽复工商异类，四民之禁惟宜；而锥刀必争，三农之务或失。诚宜绝其丽美，敦兹质朴。刻玉雕金，弃之如芥草，挥锄执耒，纪之以贤良。则稼穑惟兴，勤体，之夫知劝；怠惰方革，游手之人自除。谨对。


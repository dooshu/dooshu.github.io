陈济翁


宝真斋法书赞卷二十有曾布撰宋朝散郎飞骑尉赐绯鱼袋陈君墓志铭。陈名恺，字济公，婺州永康人。治平四年（1067）进士。元符三年（1100）卒，年六十六。岳珂跋称为陈济翁墓志铭，疑是其人。今依其年代编此，俟考。

蓦山溪

去年今日，从驾游西苑。彩仗压金波，看水戏、鱼龙曼衍。宝津南殿，宴坐近天颜，金杯酒，君王劝。头上宫花颤。

六军锦绣，万骑穿杨箭。日暮翠华归，拥钧天、笙歌一片。如今关外，千里未归人，前山雨，西楼晚。望断思君眼。

又

薰风时候是。芍药披晴昼。天上玉阑干，展一枰、天家锦绣。汉宫唐殿。嫔御逞妖娆，飞燕女，太真妃，

一样新妆就。

黄金捻线，色与红芳鬥。谁把绛绡衣，误将他、胭脂渍透。晚风生处，襟袖卷浓香，持玉斝，秉纱笼，倚醉听更漏。

踏青游

濯锦江头，羞杀艳桃秾李。纵赵昌、丹青难比。晕轻红，留浅素，千娇百媚。照绿水。恰如下临鸾镜，妃子弄妆犹醉。

诗笔因循，不晓少陵深意。但满眼、伤春珠泪。燕来时，莺啼处，年年憔悴。便除是。秉烛凭阑吟赏，莫教夜深花睡。








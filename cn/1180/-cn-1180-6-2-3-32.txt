答楚按院陈燕野辞表闾


辱示敝省钱粮，查刷已有次第，易知单册，正月可完。知公为楚民计虑深远，仰戴，仰戴。孙方伯前已言其仰承德意，悉心措画。此外如温大参、刘粮储，亦诚一时之选也。楚人何幸，何幸！

顷得家信，言公表闾之命，坚不可回，方切愧悚。乃又垂念先世，再辱嘉贶，是重仆之不德也。昔念先曾祖，平生急难振乏，尝愿以其身为蓐荐，而使人寝处其上。使其有知，决不忍困吾乡中父老，以自炫其闾里。且今岁楚中重苦垫溺，少省一分，则小民亦受一分之赐。在寒门少此，无损纤毫，而裒多益寡，在乡人则有大惠焉。万望俯谅鄙心，出于诚悃，折价之命，一切停寝。则信我之深，比之惠我之厚，又万万不侔矣。敢布腹心，惟公裁许焉。






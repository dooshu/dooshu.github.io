23　末禄國有軍達菜　泥婆羅國獻波稜菜　波稜菜熟之能益食


唐西域傳：末禄有軍達，泥婆羅獻波稜。皆菜名也。【原注】張文潛謂波稜自坡陵國來。

【集證曰】唐西域傳：「末禄，在大食之東。蔬有顆葱、葛藍、軍達、茇薤。」又：「泥婆羅，貞觀二十一年，遣使入獻波稜、酢菜、渾提蔥。」唐會要：「太宗時，尼波羅國獻波稜菜，類紅藍，實如蒺藜，火熟之，能益食。」唐韋絢劉賓客嘉話録：「菠薐種自西域，有僧將其子來，云本是頗陵國之種，語誤爲『波稜』耳。」






○遣使宣慰蕲黄等州敕

君后恻隐之心，必先於济物；朝廷发生之泽，本务於吊人。纳隍虽轸於四维，灭燎尚延於数月。朕每念愁毒，良增震嗟。王仙芝、尚君长等，迹自椎埋，结成啸聚，呼泽而豺狼相应，掠地而鸡犬无遗。是以所寇州城，便为荆棘，黔首尽逃於山谷，遗骸欲遍於邱墟。皆由时平不务於讲兵，岁久遂至於忘战，以至望风丧败，迎刃歼夷，县道皆空，人灵胥怨。叹凶徒之未服，念赤子之无辜，盖朕诚信未能感昭，慰晓莫能通达。须渐资於完复，俾稍慰於流离，爰命腹心，往询疾苦。

今故遣国子司业李夷遇，将我惠渥，恤彼荒残，拯涂炭之沈沦，解疮痍之呻痛。应、汝、随、申、安、蕲、黄等州，凡经王仙芝、尚君长所攻劫处，悉加抚育，遍问存亡。其有已归复人户，仰所在州县各酌量遭罹重轻，减放租税。其今年并至来年春季内所有差役，并宜放免。其田苗如经军马践踏，兼人户有战阵死亡者，全与放免。其有衣冠士族，经乱兵横罹杀戮者，仰於属省钱内量给衣衾槥椟，速与葬送，并为设祭，慰其营魂。众暴骨遗骸，委在城郭郊野，无亲故收认者，宜作大冢以瘗之。将校常主牙旗，新曾加战，折股断臂，解胫陷胸，进不念身，誓思报国。亡殁者当与褒赠，见在者终身不停衣粮。仍令本州县官吏（阙）遇难不挠，临危向公，枉陷兵锋，合嘉名节，仰所在录名奏闻，当与追赠。其有道路邮馆之所，传递警急之时，或驿吏惊奔，贼徒焚爇，仰宣慰使量所在物力，重为经营，冀备追风，免妨乘驲。其衣冠将吏，军人百姓，遭焚劫甚者，委州县审细检勘，以义仓斛斗赈救，且令粗济饥危。所在府库囷仓，亦有不经劫盗，或恐奸吏乾没隐欺，切仰勘验虚实，分析申奏。其有留州留使钱物，皆是十月已前秋赋之初，须仗循良，渐自收敛。节其横费，酌彼军须，讲於耕战之馀，用济公私之急。其须添器械，更峻城隍，犹防乌合之徒，重有鲸冲之势。

推我隐忧之意，俾观急病之能。况十室之中，必有忠信；数郡之内，渐复人烟。所宜互佩韦弦，重张琴瑟，全由良吏，善抚疲人。应有缓急之间，便宜所切，州县之利病，奏请之未行，仰宣慰使与所在刺史县令，细详事由，逐件闻奏。兼期知我万机之重，俟黎元而共安；九重之深，愿风俗而常泰。委是将命，以布朕心。


○议释道不应拜俗状

窃以凡百在位，虽存敬上之道，当其为师，尚有不臣之敬，况佛之垂法，事超俗表。剔同於毁伤，拥锡异乎簪绂。出家非色养之境，离尘岂荣名之地？功深济度，道极崇高。何必破彼元门，牵斯儒辙？披释服而为孔拜，处俗涂而当法礼。存其教而毁其道，求其福而屈其身。再三研核，谓乖通理。又道之为教，虽全肤，出家超俗，其归一揆。加以远标天构，大启皇基；义籍尊严，式符高尚。并仍旧贯，无点彝章。如必改作，恐非稽古。虽君亲崇敬，用轸神衷；道法虽亏，还留睿想。既奉询刍之诏，敢罄尘岳之诚。惧不惬允，追深战惕，谨议。


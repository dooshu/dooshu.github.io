○立景王为皇太子制

朕闻王者敬承宗祧，钦若天命，必建元子，用宁邦家，所以光协继明，严当主鬯。朕缵承圣绪，寅奉丕图，永惟国本之安，爰在皇储之重。而青宫久旷，望苑未开，何以表式元良，昭宣鸿业？稽於往册，用举彝章。长男景王湛，孝爱恭和，忠敬诚肃，慈惠特禀，宽仁夙彰。言通典谟，动协仪矩，睦友宗属，遵承傅道。克修令问，日茂嘉猷，宜践储闱，以承庥命。朕以君尊父严，每推乾道；闻《诗》学礼，用首人伦。嘉翼翼於诚心，睹烝烝於孝敬，克称知子。无让前修，俾奉粢盛，式昭元嗣。宜册为皇太子，仍令有司择日，备礼册命，主者施行。


○贺嘉禾表

臣某等言：今月某日，伏见平卢淄青等州节度使郓州大都督府东平县官庄地内，有禾异陇双本，合成一穗，画图奏进，传示百僚者。臣等中贺。谨按《瑞应图》曰：“王者德茂而太平，君臣和，则嘉禾朱草以中萌。”言不得中和之气，即不生也。伏惟陛下鼓和风，茂休德，泰阶平於上下，大中建於人臣。神明是若，征兆必报。通彼殊垅，总其双茎，滋大泽以冥造，成嘉穗而荐和。合为一，彰至化之会同；坚而好，表资生之丰实。推物类以得天意，观绘事而拟灵篇。凡在班行，咸同庆幸，不胜欢踊跃之至。


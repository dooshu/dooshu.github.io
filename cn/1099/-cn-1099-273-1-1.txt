○查處屯田疏 【 屯田】

臣以庸劣、誤蒙　聖明付以邊撫重寄、任事以來、其於地方利弊、靡不悉心講求、大要河西事體重且大者、莫過於屯田一事、遂即案行守巡兵備四道、各將境內荒蕪田地、通行查出、或上下水利不通。應該挑濬。或人力牛種不敷。應該處給。或從來拋荒未種。應該開墾。逐一議處明白。每處畫一小圖。貼說其上。陸續送閱。果有父子兄弟相率力田者。即以姓名開呈動支官錢買辦羊酒花紅犒賞。惰農自安者。各舉數人。量加懲治以警其餘。去後、節據分巡西寧道副使鍾鑑、先將鎮城迤南荒田開報到臣、如黑河水龍灞、則有荒田二十餘頃、洞子渠、則有荒田一十三頃、馬子渠、則有荒田一頃、大滿渠、則有荒田四頃即鎮城一面荒蕪之田。至於如此。其他十五衛所可槩知矣臣即督同鍾鑑前去各該地方、逐一踏勘、召人承種不見有響應者、會集父老問之。咸以為往年興復屯田。或種未入土。名巳入冊。或人巳在逃。糧猶如故。不知虜至則不得耕牧。水淤則不能灌溉。其從來拋荒之地。雖節奉事例。永不起科。屯政之廢專坐此官司一槩追徵。更無分別。未受富饒之利。先罹剝膚之害。以故寧甘貧窶。不敢承認臣惟甘肅地方與延綏事體大略相同、先年河東民運。皆係本色。後因輸納不便。改本為折。遂致二鎮漸次蕭索。延綏守臣。無歲不討內帑者。以其計無所出。不得不仰給也。甘肅苟且支持。未嘗率意陳乞者。非守臣之才。過于延綏。恃民運更不若勤耕牧也以其土地肥饒。猶可耕牧故也。臣自入境以來、見所至荒田、不下萬頃、遂極力經理、期于少效、乃今備咨輿情、始知其受病源委全在於催科之不清。而法令廢閣。實由于勸懲之未至。若不急為處分、河西生計日就窮蹙、臣恐萬不得巳、又將如延綏之奏討矣、以內帑有限之財、應諸鎮無厭之請、匪惟該部難於區畫、亦非臣等邊臣體國之忠也、昔漢趙充國唐郭元振在河西。咸卓然著聲。考其所為。充國則上屯田便益。以逸待勞。元振則脩通河渠。盡水陸之利。今時雖云異。勢不甚殊。倣二臣之意。而不泥于其跡。固亦存乎其人焉耳。如蒙乞敕該部。將原奏各邊拋荒地土。聽其儘力開墾。永不起科。其舊曾起科荒蕪年久。仍要用力開耕應納子粒。一體蠲免。事例再加申明。行臣遵守。仍聽臣將在城甘州左等五衛并山丹衛高臺所行分巡副使鍾鑑、凉州鎮番永昌莊浪古浪五衛所行分守參政張璽肅州衛鎮夷所行兵備副使趙得祐、西寧衛行兵備副使王繼芳、各會同副參遊守等官、督同衛所掌印管屯官員、及茲邊警少緩之時、將一應荒田、查議停當候明年春暖、刻期舉行、合用錢糧人工等項、并未盡事宜、臣當來調度、次第整理、各官果能加意區畫、有益地方、事完查上勞勣、該部一併錄敘、怠惰誤事者、具實論劾、其衛所官吏知數人等、若仍敢將荒田作弊、朦朧起科、嚴行拿問、從重治罪、中間如有應免子粒、亦許從實查免、不得徒事虛文、庶政有條理。人自樂從。臣猶恐議者必以為永不起科大便小民為疑。在內地且然况邊方所患專在粟少乎不知損上益下。藏富於民。實自古經略之長策。若使民果富饒。臣欲鹽糧。則鹽糧有餘。臣欲銀糧。則銀糧有餘。臣欲清補節年屯糧。則屯糧有餘。所謂投之所向無不如意、不然則民方餬口不給。遑恤其他。萬一虜騎充斥。倉廩匱竭河西不幾於坐困乎。公在河西循龍首渠分其水勢開田萬餘頃邊境賴之此臣之所以蚤夜圖維。不能巳於有言也。臣不任懇切覬望之至、


○贺册皇太后表

臣某言：伏承闰正月二十七日，皇太后光膺令典，受册宫闱。欢心始自于内朝，孝理遂形于寰海。臣某诚欢诚喜，顿首顿首。皇太后夙赞先皇，弼成至化，诞生明圣，缵继鸿庥。华胥实赞于轩图，文母有光于周道。恭惟懿德，克配前芳。皇帝陛下出震承乾，垂衣御极，式展臣子之志，以明教化之源，礼命载崇，华夷同庆。臣待罪外郡，不获随例称贺阙庭，无任踊跃欣欢之至。谨奉表陈贺以闻。


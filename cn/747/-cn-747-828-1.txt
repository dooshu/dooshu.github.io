○桂州新修尧舜祠祭器碑

皇帝御宇，大顺壬子季冬十二月，故府司空颍川陈公自桂州观察使膺制命，建静江军号，仍降龙节。明年春二月，准敕有事於尧舜二祠。礼毕，顾谓府长史朱韫曰：“吾军旅之事，则尝闻之。俎豆之事，未之学也。子尝知书好古，试详此礼，得合於经乎？”韫惕然而对曰：“韫尘走下僚，安敢辄议祀典。”公谕之曰：“古有绵蕞定大礼者，皆草莽之士。尔今为上佐，於郡政，何谦而不言？”韫辞不获已而对曰：“尝见《开元礼》有祠古帝王之制，今请求知礼者共为删定。”矧帝舜南巡，标乎古典，惟兹法物，岂可不周。由是命有司撰三献官冠衣剑佩三十有九，赞引礼生衣帻一十有六，笾豆簋洗樽爵幡鼓七十有七。仪品斯毕，具表以闻。帝曰俞哉，褒称纶言，不载於此，今仆射彭（阙）两两使可继巨屏，守简子至言者九，同关西不惑者三。追念前功，若已有之。以观文明廷擢第，故里远归。有陈蕃下榻之知，有智伯国士之遇。有鲁肃指之意，有平仲脱骖之义。授书诘旦，猥属斯文。观文谬以二雅得名，实未造轲、雄之旨。克让未果，是敢直书。庶几正教，传乎不朽。作颂曰：

大哉尧舜，真风不弭。以圣禅圣，不子其子。举贤登庸，投凶御魅。化匪逆人，膻宁慕蚁。大功渐著，南巡脱屣。九疑雨沉，苍梧起。伟欤元踪，遗於桂水。苍生思之，牢醴千祀。俎豆礼缺，元侯克备。发挥古典，骈罗雅器。三献得仪，雍容剑履。教人为臣，可达深旨。翠稽天，红轮出地。得君皋陶，千载意气。中兴有常，无令伊耻。

朱朴

朴，襄州襄阳人。以三史举，由荆门令进京兆府司录参军，改著作郎，累擢左谏议大夫同中书门下平章事。判户部，进中书侍郎。罢为秘书监，三贬郴州司户卒。


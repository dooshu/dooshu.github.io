○对卧大夫箦判

〈甲寝卧大夫箦，执烛者请易，竟不改而卒。〉

喜怒不时，患生腠理；营卫失度，疾起膏肓。是以长卿文园，空传封禅之草；刘桢漳浦，亟闻埋玉之悲。人谁不亡？道贵从正，身苟正矣，哀亦何伤？且卫臣不禄，犹陈尸谏；楚尹属纩，城郢为谋。《春秋》书之，用旌厥善，况银烛晃以流照，华箦辉焕以潜铺。既不率於典常，法宜加於僭拟，必因国君之赐，有符曾氏之询。过也非文，童子何识？


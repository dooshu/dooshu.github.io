热风行


红云宴罢天公醉，风轮手向炎荒戏。海天突出麒麟飓，风中挟火称灾异。

惟风蕴火复孕虫，百万赤虫蹑风至。于时司岁为黑龙，朱雀之躔羲蛾次。

龙伏其首雀有咮，巽二之神实为祟。煮海焚山眨眼间，欲赤洪荒已开地。

百虫将军更助虐，蠢蠢蠕蠕额书字。风吹稻苗焦复焦，留根未焦与虫饵。

根苦应知虫亦厌，漫空夜飞虫有翅。就中哭乞浓露救，血渗田间万农泪。

残稃焦黑粒仅存，碎不受舂腐难渍。边山如此边海无，海雾蒙蒙失遗穗。

心痛秋成儿女号，田舍盘飱草根备。联牍签名出报灾，打门晓至催租吏。

漫云海上无灾例，一卷《檀弓》皆故事。官租火急不可延，且脱残衫付质肆。

寒虫上壁草根尽，城里何人尚歌吹？转盼重霄玉戏时，万户伤心朔风利。






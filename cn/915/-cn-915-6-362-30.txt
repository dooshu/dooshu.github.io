◇与杨彦明书（七首）

云白：钦明去书不悉，彦先来，得书以为慰。时去苒荏，岁行复半，悲此推移，终然何及。渐已欲热，想自如常。悠悠守限，良谈未日。眇然东望，思以叙至。及反愦罔不多，行矣爱德，往来相闻。

陆云白：省示累纸，重存往会，益以增叹。年时可喜，何速之甚。昔年少时，见五十公，去此甚远。今日冉冉，已近之己。耳顺之年，行复为忧叹也。柯生而多悦，乐春未厌，秋风行戒，已悲落叶矣。人道多故，欢乐恒乏。敖游此世，当复几时。各尔永鬲，良会每阑，怀想亲爱，寤寐无忘，书无所悉。

彦先来，相欣喜，便复分别，恨恨不可言。阶涂尚否，通路今塞，令人罔然。名论允进远而有光者，度此显期，不淹民望耳。庙堂之士，比迹山叹栖者，悲叹岂唯一人。少明湘公，亦不成迁，名公之举，且可以为资。然今恨恨当行，行复有宜耳。

彦先相说，疾患渐欲增废，深为怛然。行向衰，笃疾来应，百年之望，虽未必此为疑，然亲亲所以相恤之一感耳。想勤服药，行复向佳耳。吾既常羸，间来体中，亦恒少赖。日尔勿勿，则堪自力，未速待罪。会期难克，情之恋想，何劳之多。好自爱，屡相闻。

行言竟行，令人恨之，已当至未邪？能少留不？世明笃行至性，如前後所论语；其偶尔，旋已能悟耳？而闻其遂远溯真，其使愕然，宁以所不可亏一国之清格乎？辄便绝意彦先所一二。

戴会稽如是便发，分别恨然。一得名士，唯当有此君耳。失分重劳，令人叹息，善得日夕真家人。若思望之清才後类，一时之彦，善并得接。九月中可得达。东礼衡阳长沙甚快。东人近未复有见叙者，公进屈久，恒为邑罔党。方有清涂，薄国让在内中，大有好称，此家一时美德也。在事又佳，甚快甚快！

永耀已葬，冥冥远矣。存想其人，痛切肝怀，奈何奈何！闻伯华善佳，深慰存亡。人生有终，谁得免此？且使继嗣克胜，堂构自绍，亦存亡之愿也。朋类丧索，同好日尽，如此生辈，那可复多邪？临书酸心。


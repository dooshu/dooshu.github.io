○重修承旨学士壁记

尚书元稹承旨学士厅壁记，旧题在东庑之右。岁月滋久，日烁雨润，墙屋罅缺，文字昧没，不称深严之地。院使郭公、王公，皆以茂器精识，参掌院事。顾是言曰：“吾侪厘务，罄尽心力。细大之事，人谓无遗。而兹独未暇，使众贤名氏，翳不光耀。失今不治，後谁治之？”遂召工赋程，不日而成。峭丽齐平，粉绘耀目。玉粹云轻，随顾而生。贯列豪英，使千万龄。无缺无倾，工役告休。命予纪完缉之美，旧记所载，今皆不书。开成表号之二年五月十四日记。

裴处权

处权，文宗朝官户部员外郎。大中时迁司封郎中，出为河东少尹。


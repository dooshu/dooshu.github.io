◇报田益宗令

卿诚著二朝，勋光南服，作藩万里，列土承家，前朝往恩，酬叙不浅。兼子弟荷荣，中表被泽，相□轻重，卿所知悉。先帝以卿劳旧，州小禄薄，故迁牧华壤，爰登显级。于时番兵交换，不生猜疑，而卿息鲁贤等，无事外叛，忠孝俱乖，翻为戎首。以卿诚重，不复相讨，今卧护征南，荣以金紫，朝廷处遇，又甚于先。且卿年老，方就闲养，焉得以本州为念？鲁贤来否，岂待自往也，但遣慰纳，足相昭亮。若审遣信，当更启闻，别敕东豫，听卿喻晓鲁贤。（《魏书·田益宗传》。熙平初，益宗又表乞东豫，以招二子，灵太后令。）


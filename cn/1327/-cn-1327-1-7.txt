狐言


狐之能为仙，能为妖，能为祟，前人笔记每载及之，自来无破其伪者，何也？近日新学家，每以为科学大明，此种邪说，不攻自破矣。顾犹有目睹其奇，言之凿凿者。

甲辰游济南，得识清远刘祖乾，豪侠君子也。为余言，德人未据胶州湾时，奉李文忠札，于青岛筑营垒，盖时朝议以胶州湾为军港也。（胶州湾，海湾名，青岛即湾内之半岛，属即墨县。胶州别为一州，与即墨同隶莱州府，今升直隶州。人每多误胶州、青岛为一地，盖德人据胶州湾时，报纸载其事，每省去“湾”字所致也。）粤人某甲，以铁工佣于旅顺，与人博，大负，逃之烟台，辗转至青岛，投祖乾乞援，遂主祖乾家数日。问所欲，曰：“得归故乡足矣。”祖乾乃资以行李，遣其行。去数日，忽劳山道士某驰函告曰：“公友某甲，已如命留此矣。”

祖乾大诧怪，即日亲赴劳山，访道士问故。道士曰：“彼持公名刺来，言公忙不及作函，嘱吾收为弟子，岂遂忘之？”祖乾急饰曰：“是固有之，吾事冗且愦，遂恍惚耳。今何处矣？”道士曰：“彼嫌此间喧扰，已独往前山矣。”盖劳山有前山、后山之别：后山为众道所居，游人亦众；前山则殿宇倾颓，废置已久者也。祖乾曰：“前山荒僻，彼宁不怯耶？吾当访之。”遂至前山，则甲固俨在也。叩以何事出家，则曰：“人生求富贵不可得，即当深入穷山，匿此面目，复何颜见人哉！今幸得处于此，受公惠多矣。”祖乾曰：“虽然，子何以知吾识此道人，而假我之名以投之也？”笑曰：“吾初投公日，适道士使人赍山果馈公，公且手松子一握啖我，岂遂忘之耶？”相与一笑。

祖乾为留前山数日，无事则散步山门外，或倚石阑眺远，以为乐。阑下为峭壁，俯视樵人，长仅盈尺。二人倚阑闲话，偶以足蹴石，石堕阑外，恰一狐经其前，石几中之。狐窜避，回首仰视，作人言曰：“做甚么？”二人耸然避入。究其能言之理，而终不可得也。






【感事〈治平四年〉】

故园三径久成荒，贤路胡为此坐妨。病骨瘦便花蕊暖，〈嘉八年，于阗国王遣使来朝贡。恩赐宰臣已下于阗所献花蕊布，柔韧洁白如凝脂，而御风甚温，不减驼褐也。〉烦心渴喜凤团香。〈先朝旧例，两府辅臣岁赐龙茶一斤而已。余在仁宗朝作学士兼史馆修撰，尝以史院无国史，乞降一本以备检讨，遂命天章阁录本付院。仁宗因幸天章，见书吏方录国史，思余上言，亟命赐黄封酒一瓶、果子一合、凤团茶一斤。押赐中使语余云：“上以学士校新写国史不易，遂有此赐。”然自后月一赐，遂以为常。后余忝二府，犹赐不绝。〉号弓但洒孤臣血，忧国空馀两鬓霜。何日君恩悯衰朽，许从初服返耕桑？


◇戒子

古人行善者，非名之务，非人之为，心自甘之，以为己度，易不亏，始终如一，进合神契，退同人道，故神明之，众人尊之，而声名自显，荣禄自至，其势然也。又有内折外同，吐实怀诈，见贤则暂自新，退居则纵所欲，闻誉则惊自饰，见尤则弃善端。凡失名位，恒多怨而害善，怨一人则众人疾之，害一善则众人怨之，虽欲陷人而进己，不可得也，只所以自毁耳。顾真伪不可掩，褒贬不可妄，舍伪从实，遗己察人，可以通矣；舍己就人，去否适泰，可以弘矣。贵贱无常，唯人所速。苟善，则匹夫之子可至王公；苟不善，则王公之子反为凡庶。可不勉哉。（《艺文类聚》二十三）


赵蕃　送吴提刑赴召三首

拥节西来岁未更，提封略已遍循行。

洞庭青草绝余寇，沅水武豨俱力耕。

勿漫绣衣閒直指，正应天下急澄清。

治平已召吴公去，林秀何人是贾生。

赵蕃

赵蕃　送吴提刑赴召三首

连朝欲作送公诗，以颂悬知孰愈规。

万事要当明本末，一身切莫计安危。

老农不过除荑稗，良药安能弃术芝。

勿谓常谈便轻鄙，献言端自戒新奇。

赵蕃

赵蕃　送吴提刑赴召三首

只道边城狱讼稀，那知亦有造空为。

不惟宽大难容止，正畏精明莫可欺。

已矣榜敲成俗吏，怀哉香火奉湘祠。

傥蒙一纸闻天奏，便是吹嘘送上时。

赵蕃


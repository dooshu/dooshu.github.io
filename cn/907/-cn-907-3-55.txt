▼我愁

我愁何从来，秋至忽见之。

欲言竟难名，冺然聊自知。

汲汲岂畏老，栖栖讵嗟卑。

既非贫士叹，宁是迁客悲。

谓在念归日，故乡未曾离。

谓当送别处，亲爱元无睽。

初将比蔓草，夕露不可萎。

又将比烟雾，秋风未能披。

蔼然心目间，来速去苦迟。

借问有此愁，于今几何时。

昔宅西涧濵，尚乐山水奇。

兹还东园中，重叹草木衰。

闲居谁我顾，惟有愁相随。

世人多自欢，游晏方未疲。

而我独怀此，徘徊自何为。


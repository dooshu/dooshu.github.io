◇杨四公颂

峨峨西岳，峻极太清，降神挺贤，实有景灵。灵何为四？四杨是丁。佐我大侯，俾作韩贞。明明在上，不显其身。帝时畴咨，本道求真。佥曰于公，温故知新。宜保宜傅，克赞典坟。昔在阿衡，左右商王。有周文武，股肱旦望。我汉杨氏，作代栋梁。蹇蹇匪宫惟国之纲。纲弛复整，政无乱荒。功假皇穹，率土以康。心尽于朝，终然允臧。伊德之辅，是乃毛羽。匪哲匪贤，孰云敢举。杨氏蹈之，为轨为武。轨武伊何，尽启基绪。穆穆天子，以为心膂。于万斯年，克昌厥后。（《艺文类聚》四十三。）


【华烨烨】

华烨烨。固灵根。神之斿。过天门。车千乘。敦昆仑。（《文选补遗》作崙。）神之出。排玉房。周流杂。拔兰堂。神之行。旌容容。骑沓沓。般纵纵。（《文选补遗》作从从。《广文选》、《诗纪》同。）神之徕。泛翊翊。甘露降。庆云集。神之揄。（乐府作榆。）临坛宇。九疑宾。夔龙舞。神安坐。翔吉时。共翊翊。合所思。神嘉虞。申贰觞。福滂洋。迈延长。沛施佑。汾之阿。扬金光。横泰河。莽若云。增扬（乐府作阳。《文选补遗》同。）波。遍胪骧。腾天歌。（○同上）


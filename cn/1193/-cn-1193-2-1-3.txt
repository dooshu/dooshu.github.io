吉州彭推官诗序

敦实庆历初，为洪川分宁县主簿。被外台檄，承乏袁州卢溪镇市征之局。局鲜事，袁之进士多来讲学于公斋。因谈及今朝江左律诗之工。坐闲，诵吉州彭推官篇者六七人，其句字信乎能觑天巧而脍炙人口矣。俄闻分宁新邑宰，尚未逾月，而才明之誉，已飞数百里。有谓敦实曰：“邑宰太博思永，即向所诵之诗推官之子也。吉与袁邻郡，父兄辈皆识推官，第为善内乐，殊忘官之高卑，齿之壮老，以至于没。其庆将发于是乎！”敦实故又知推官之德。暨还邑局，闻推官之诗益多，亦能记诵不忘。十五年，而太博由刑部郎中直史馆，益州路转运使。敦实自南昌知县就移佥署巴川郡判官厅公事。益、梓邻路也。溯流赴局，过渝州，越三舍，接巴川境，闲有温泉佛寺。舣舟游览，忽睹榜诗，乃推官之作。喜豁读讫，录本纳于转运公。公复书重谢，且曰；“愿刻一石，若蒙继以短序，尤荷厚意。”故序于诗后，而命工刻石，置寺之堂焉。实嘉佑二年正月十五日云。承奉郎守太子中舍佥署合州军事判官厅公事周敦实撰。




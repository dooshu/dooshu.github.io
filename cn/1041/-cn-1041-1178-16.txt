田锡　风筝歌

白苹洲暖春风生，画楼槛上争筝鸣。

铿锵节奏急复慢，空中一部天乐声。

三十六宫深窈窕，绣楣藻井光相照。

十三弦上千般声，朝霭微吟暮烟啸。

夜来亲向月中闻，繁音错节何纷纭。

碎如鸾铃与珂佩，巫山队仗迎湘君。

晚来金屋愁微雨，风细筝声不全举。

依稀嫔妾怕人知，啾啾切切私相语。

洪织断续何所拘，凤凰著对飞鸾孤。

梧桐枝边泊未稳，琅玕岛上鸣相呼。

有时方奏俄中绝，宫商斗顿如刀截。

杏花露重鸳鸯寒，空见如霜满庭月。

有时半日全无风，一一暮天楼阁红。

唯闻鸟雀啄弦上，暖珠寒玉何玲珑。

清音朝朝与暮暮，误声不管周郎顾。

只嫌雅郑交奏时，宝铎丁冬暗相妒。

田锡


【游摄山栖霞寺诗】

（并序）

祯明元年太岁丁未四月十九日癸亥。入摄山展慧布法师。忆谢灵运集还故山入石壁中寻昙隆道人有诗一首十一韵。今此拙作。仍学康乐之（广弘明集无之字。注云。三本、宫本有之字。）体。

□□时（文苑作新。）雨霁。清和孟夏肇。栖宿绿野中。登顿丹霞杪。敬仰高人德。抗志尘物（广弘明集云。宋本作由。）表。三空豁已悟。万有一何小。始从情所寄。冥期谅不少。荷衣步林泉。麦气凉昏晓。乘风面泠泠。候月临皎皎。烟崖憩古石。云路排征鸟。披迳怜森沈。攀条惜杳袅。平生忘是非。朽谢岂矜矫。五净自此涉。（文苑作生。注云。一作涉。）六尘庶无扰。（○广弘明集三十。文苑英华二百三十三作游栖霞寺新雨。又新雨下注云。集作时雨。《诗纪》百五。）


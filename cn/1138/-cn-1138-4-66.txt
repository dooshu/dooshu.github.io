行乐词

其一


阿环颇解爱花红，学语阿端亦渐工。
更喜阿鸿知斗草，袖藏蝴蝶戏衰翁。

其二

大男牵挽镇相从，身渐长来代短筇。
母是蒙师教鲁论，兄呼小弟作吴侬⑴。
⑴ 或问阿鸿是齐是吴？答曰：「我非蛮子，阿弟便是。」

其三

仲子唐符在命宫，桑弧聊抵六钧弓。
他年汝作千夫长，橐犍来迎百岁翁⑴。
⑴ 次儿日者家言命当习武，故戏及之。

其四

三男丰骨玉棱棱，也与田文一日生。
食客满堂翁自喜，莫留狗盗与鸡鸣（阿端五月五日生。）。

其五

三间笠泽鱼鳞屋，双桨松江鸭嘴船。
长大从吾钓秋水，大儿捩舵小儿牵。

其六

吴趋方语听难真，阿姆教成句句新。
来岁定归庄岳里，众咻端不耐齐人。

其七

霜露年年隔墓门，归骑竹马荐鸡豚。
夜台此日悲还喜，松柏成围始举孙。

其八

汝姊书来喜倍增，王郎百两报亲迎。
尔曹抱入乌衣巷，敢认封胡是外甥。

其九

相人陈叟旧知名，许我芝兰晚更荣。
若使渠言如许负，篮舆不复倩门生（陈我白善揣骨相，言予当有五子。）。

其十

薜萝为带蕙为裾，华发差宜下泽车。
投老自依金粟佛，课儿唯有石仓书。


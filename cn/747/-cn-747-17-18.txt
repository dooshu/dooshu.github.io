○即位赦文

门下：闻天地盈虚，四时有消息之度；皇王兴替，五运有迁革之期。称号斯殊，骊騵亦异。受明命者，罔不由兹。我大唐高祖神尧皇帝圣期首出，天与神器，有大功於区夏，有大造於生灵。太宗文武圣皇帝道则继明，业推构极，类商汤之起亳，若姬发之承周。弹压九皇，牢笼万古。高宗天皇大帝上圣御图，大明司契，手调元气，心运洪炉。齐五纬而平太阶，应三神而登日观。纲罗开辟，包冠羲胥，大猷备阐，能事斯毕。仙驾不追，逆臣开衅，敬业挺灾於淮甸，务挺潜应於沙场。天柱将摇，地维方挠，非拨乱之神功，不能定人之危矣。则天大圣皇帝亶聪成德，濬哲应期，用初九之英谟，开太一之宏略。振玉钤而殆封豕，授金钺而斩长鲸。受河洛之图书，当昊羲之历数。惠育黎献，并登仁寿。既而凝怀问道，属想无为，以大宝为劳生，遂复忝於明辟。且有后命，俾承先绪。光启大唐之图，用崇兴复之基。交际在辰，情深感慰。奉高祖之宗庙，遵太宗之社稷，不失旧物，实在於兹。

业既惟新，事宜更始，可改大周为唐。社稷宗庙，陵寝郊祀，礼乐行运，旗帜服色，天地等字，台阁官名，一事已上，并依永淳已前故事。其神都依旧为东都，北都依旧为并州。大都督府永昌、来庭两县，并从废省，其百姓依旧分属河南、洛阳两县。周朝宗庙陵寝及官，宜令所司，商量处分。朕之远系，出自老君，灵佑所资，贻庆长久，宜依旧上尊号为元元皇帝。省司差使，册告天下。村落佛堂，并令开门洒扫，不得因兹聚敛，创加修葺。庠序之规，风教之首。京都两学，尚且阙修，欲令四方，何以取则。其京都学馆。及先圣庙堂，所有破坏未营造者，逐要修葺，速令毕功，不得浪有劳扰。乐府之设，国风所系，岂惟易俗，抑且和神。至若丝竹繁声，倡优杂伎，深乖礼则，并宜量事减省。国之礼仪，已经改撰，随时逐变，务在宏通，宜令礼官，重加详审。於行事有不便者，即从损益，制敕删定，处分已久，宜从易简，务速施行。设官固须量才称职，比来委任，稍亦乖方，遂使鞠狱推囚，不专法守，撰文修史，岂任秘书。营造无取於将作，勾勘罕从於比部。多差别使，又著判官，在於本司，便有旷位。并须循名责实，不得越守侵官。皇家亲属籍没者，则天大圣皇帝虽已溥畅鸿恩，其先有任五品以上官枉遭陷害者，并宜改葬，式遵典礼。若有后嗣，还其资荫。其别敕安置并左贬者，亦复其属籍，量还官爵。仍遣诸流移人，除犯赃贿及畜蛊毒造伪避雠反逆缘坐勘会不免者，馀并放还。天下军镇，不要者多。转输艰辛，府库虚耗，事须改弊，不可循常，宜简。内外官人，有才识者，分遣充使。巡边按覆须留镇遏，及应减一事以上，并委使人共所管详度，还日具利害闻奏。其应支兵，先取当土及侧近人，仍随地配割，分州定数，年满差替，各出本州，就为格例，不得逾越。五品以上致仕曾伏事先朝者，赐爵一级。曾任州府幕府及任洛州牧日官人，并勘责奏闻。经任东宫官僚，见任六品官计阶应入五品者，特宜不拘年限，馀依常例。三卫细引主帅直司行署番官七绝等，通前各减二年劳，考满者各加勋一转，合得官者稍与处分。中书门下官人计阶考入五品者，优量令史番官准羽林例处分。分直省及外司官与二十二日诛贼之时缘祗承在中书省者各赐勋一转，诸司有品直司宜加一阶，无品直司赐勋一转。礼官缘即位修执仪注者各赐物二十段。正月当番三卫监门等於武成衙内明福门外南衙及诸门者赐物十段。左右羽林及东宫北门厨供膳及匠，准例各赐物二十段。正月量追三卫细引监门细引直长飞骑杂技飞骑各赐物十段。东宫北门官及三卫细引监门直长各赐物二十段。仍类例功夫多少奏闻。其引玉册及轝册读册等官人各赐物五十段，授册使人赐物一百段，书册人各赐物十段。其举腰轝官人赐物二十段，飞骑各赐物十五段，其轝香蹬三卫及轝宝人各赐物二十段。顷者户口逃亡，良田差科繁剧，非军国切要者，并量事停减。若要和市和雇先依时价付钱，自非省支勒索，不得辄有进送。诸贡物皆须任土，当处无者，不得别求，仍於常数，每事量减。缘百姓间所有不稳便者，并委府州具状奏闻，朕当亲览，亦为厘革。天下百姓，并免今年租及地税。自今以后，租庸准符配定，更不须徵折脚价钱，其已前未徵得者，亦即免放。天下宗姓，并准旧式，房州百姓，宜给复三年。其诸司官员，并杂色役掌幕士门役之徒，兼音声人丁匠等，非灼然要籍，并量事减省，所司速为条制。厩马数多，皆须秣饲食人之粟，日费滋深，殿中诸闲厩马，量支留以外，抽送外州马坊及本监牧。其东宫诸王公主等马应官供者，亦令随事减省。奢淫伎巧，实为蠹弊，皆因节日，宗属婚亲，王公妃主，竞相贺遗，或造珍丽，妄为进奉，锦彩异饰，雕镂奇文，假撰楼台，伪装禽兽，诸如此类，深是害时，宜明敕格，严加禁断。衣服采章，一准令式。夫邹缨齐服，尚且变俗移风，朕率先百僚，必期化成兆庶，东都正月当上番兵，年至五十五即放出，前赦及今制处分有不尽者，并令所司类例续奏。布告遐迩，咸使知闻。主者施行。


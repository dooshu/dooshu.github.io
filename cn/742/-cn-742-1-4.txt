四


○五言律诗（一百五首）

【夜泊汉口】

秋气入鸣滩，钩帘对影看。久游乡语失，独客醉歌难。星淡鱼吹火，风高笛倚阑。江南归自近，尽室寄长安。

【送黄子羽之任四首】

子羽能诗，以征辟为新都令。

△襄阳

始见征途乱，十年忧此方。君还思圣主，何意策贤良。楚蜀烽烟接，江山指顾长。只今庞德祖，不复卧襄阳。

△巫峡

高深积气浮，水石怒相求！胜绝频宜顾，奇情不易留。苍凉难久立，浩荡复谁收。诗思江天好，春云满益州。

△成都

鱼凫开国险，花月锦城香。巨石当门观，奇书刻渺茫。江流人事胜，台榭霸图荒。万里沧浪客，题诗问草堂。

△新都

丞相新都后，如今复几人。先皇重元老，大礼自尊亲。旧俗科条古，前贤风尚醇。似君真茂宰，白石水潾潾。

【穿山】

势削悬崖断，根移怒雨来。洞深山转伏，石尽海方开。废寺三盘磴，孤云五尺台。苍然飞动意，未肯卧蒿莱。

【玄墓谒剖公】

一衲消群相，孤峰占妙香。经声清石骨，佛面冷湖光。花落承趺坐，云归识讲堂。空潭今夜月，锺鼓祝前王。

【过闻果师园居】

帆影窗中没，锺声树杪移。檐依悬果近，阁避偃松欹。菜甲春来早，茶枪雨后迟。散斋闲独往，应与道人期。

【游西湾】

断壁猿投栗，荒祠鼠窜藤。锺寒难出树，云静恰依僧。选胜从吾意，扪危羡客能。生来几量屐，到此亦何曾。

【送友人还楚】

灯火照残秋，闻君事远游。客心分暮雨，寒梦入江楼。酒尽孤峰出，诗成众霭收。一帆滩响急，落日满黄州。

【送继起和尚入天台】

振锡西泠渡，潮声定后闻。屐侵盘磴雪，衣湿渡江云。树向双崖合，泉经一杖分。石林精舍好，猿鸟慰离群。

【蚤起】

蚤凉成偶游，惜爽憩南楼。棋响鸟声动，茶烟花气浮。衫轻人影健，风细客心柔。馀兴闲支枕，清光浅梦收。

【五月寻山夜寒话雨】

客衣轻百里，长夏惜登临。正尔出门夜，忽逢山雨深。聊将斗酒乐，无作薄寒吟。年少追凉好，难为父母心。

【瑜芬有侍儿明慧从江上归则言去矣】

江上送君别，馀情感侍儿。对人先母意，生小就侬嬉。恃稚偏频进，含娇托未知。今来罗帐底，谁解笑微窥？

【读史杂感十六首】

吴越黄星见，园陵紫气浮。六师屯鹊尾，双阙表牛头。镇静资安石，艰危仗武侯。新开都护府，宰相领扬州。

△其二

莫定三分计，先求五等封。国中惟指马，阃外尽从龙。朝事归诸将，军输仰大农。淮南数州地，幕府但歌锺。

△其三

北寺谗成狱，西园贿拜官。上书休讨贼，进爵在迎銮。相国争开第，将军罢筑坛。空馀苏武节，流涕向长安。

△其四

御刀周奉叔，应敕阮佃夫。列戟当关怒，高轩哄道呼。监奴右卫率，小吏执金吾。匍匐车尘下，腰间玉鹿卢。

△其五

闻筑新宫就，君王拥丽华。尚言虚内主，广欲选良家。使者螭头舫，才人豹尾车。可怜青冢月，已照白门花。

△其六

贵戚张公子，奄人王宝孙。入陪宣室宴，出典羽林屯。狗马来西苑，俳优侍北门。不时中旨召，著籍并承恩。

△其七

漫说黄龙府，须愁朱雀桁。三军朝坐甲，十客夜传觞。王气矜天堑，边书弃御床。江州陈战舰，不肯下浔阳。

△其八

偏师过采石，突骑满新林。已设牵羊礼，难为刑马心。孤军摧韦粲，百战死王琳。极目芜城远，沧江暮雨深。

△其九

耰棘千夫聚，艨冲百里通。白衣摇急桨，青草伏强弓。坞壁推严虎，江湖属管崇。丹阳故鄣郡，山越土人风。

△其十

越绝山河在，征人尚锦袍。乘风竹箭利，狎浪水犀豪。怪石千滩险，疑城百里高。临江诸将帅，委甲甬东逃。

△其十一

屡檄知难下，全军压婺州。国亡谁与守？城坏复能修。喋血双溪阁，焚家八咏楼。江东子弟恨，伏剑泪长流！

△其十二

听说无诸国，南阳佳气来。三军手诏痛，一相誓师哀。鲁卫交难合，黥彭间早开。崆峒游不返，虚筑越王台。

△其十三

再有东瓯信，城空战鼓闻。青山频见骑，丹穴尚求君。乱水冲村垒，残兵哭岭云。疮痍逢故老，还说永安军。

△其十四

计出游云梦，雄风羡独醒。连营巴水白，吹角楚天青。五岳尊衡峤，三江阻洞庭。故家多屈宋，应勒《武冈铭》。

△其十五

早设沿江戍，仍添溯水兵。恶滩横赣石，急浪打湓城。彀骑柴桑督，楼船牛渚营。江南民力尽，辛苦事西征。

△其十六

风雨章江路，山川感废兴。城荒孤鹜远，潮怒老蛟凭。止水孤臣尽，空坑故鬼增。凄凉馀汗简，遗事续庐陵。

【溪桥夜话】

（予偕子俶兄弟，临流比屋，异户同桥，久雨得月，新浴乍凉，辄书数语，以识幽事。）

竹深斜见屋，溪冷不分桥。老树连书幌，孤村共酒瓢。茶香消积雨，人影话良宵。同入幽栖传，他年未寂寥。

【再简子俶】

旧识天下尽，与君兄弟存。异书安废壁，苦酒泼残樽。住处欣同里，相依好闭门。乱馀仍老屋，恸哭故朝恩。

【素馨】

（乱后道阻无至者，友人培隔年旧本，赋以志感。）

异地怜培养，孤根怨别离。清心愁欲瘦，独立畏人知。弃置逾吾分，声香与物移。名花贪悦己，不改误芳时。

【感旧】

不敢恨离别，失君愁我轻。新知纷项领，久病废将迎。惨淡随时辈，艰难愧老成。何时携斗酒，涕泣话馀生。

【赠歌者】

天宝遗音在，江东妙舞传。旧人推贺老，新曲唱延年。白眼公卿贵，青娥弟子妍。醉中谈往事，少小侍平泉。

【兔缺】

舌在音何謇，唇亡口半呿。病同师伯干，方问仲堪医。露涿从人诮，衔碑欲语迟。纳言亲切地，补阙是良规。

【织女】

轧轧鸣梭急，盈盈涕泪微。悬知新样锦，不理旧残机。天汉期还代，河梁事已非。玉箱今夜满，我独赋《无衣》。

【感事】

不事扶风掾，难耕好畤田。老知三尺法，官为五铢钱。筑土惊传箭，呼门避棹船。此身非少壮，休息待何年？

【赠苍雪若镜两师见访】

孤云所宿处，清磬出层阴。高座惟斯道，扁舟亦此心。寻秋逢讲树，到海发禅音。月色霜天正，吾师诗思深。

【谢苍雪赠叶染道衣】

娑罗多宝叶，煎水衲衣黄。不染非真色，拈来有妙香。足趺僧相满，手绽戒心长。一笠支郎许，安禅向石傍。

【送李友梅还楚寄题其所居爱吾庐】

寒雪满浔阳，江程入楚乡。滩逢黄鹄怒，岭界白云长。十里鱼虾市，千头橘柚庄。归人贳村酒，仿佛是柴桑。

【黄州杜退之改号蜕斯其音近而义别索诗为赠】

述志赋秋虫，孤吟御远风。掇皮忘我相，换骨失衰翁。画以通灵妙，诗因入悟空。少陵更字说，不肯效韩公。

【王瓜】

同摘谁能待，离离早满车。弱藤牵碧蒂，曲项恋黄花。客醉尝应爽，儿凉枕易斜。齐民编《月令》，瓜瓞重王家。

【豇豆】

绿畦过骤雨，细束小虹霓。锦带千条结，银刀一寸齐。贫家随饭熟，饷客借糕题。五色南山豆，几成桃李蹊。

【苋】

性嫌同肉食，味好伴葵羹。辨叶先知种，闻香易识名。碧甜骄绿茹，茜汁乱红粳。却怪成都叟，诗篇苋也轻。

【送照如禅师还吴门】

秋气肃群虑，衲衣还故栖。云生孤杖迥，月出万山低。乞火青枫寺，疏泉紫芋畦。石床棕拂子，尽说是曹溪。

【初冬月夜过子俶】

月色破林峦，家贫共一滩。门开孤树直，影逼两人寒。瀹茗夸阳羡，论诗到建安。亦知谈笑久，良夜睡应难。

【园居柬许九日】

迸笋穿茶灶，欹花罨酿房。曝书移画几，敲笔响琴床。晚食知眠懒，轻衫便酒狂。翛然吾愿足，不肯负沧浪。

【晚泊】

寒锄依岸直，轻桨荡潮斜。树脱馀残叶，风吹乱晚鸦。沙深留豕迹，溪静响鱼叉。乞火村醅至，炊烟起荻花。

【题心函上人方庵】

顶相安禅稳，圆尘覆钵销。谁知眠丈室，不肯效团焦。石鼎支茶灶，匡床挂瘿瓢。一枝方竹杖，夜雨话参寥。

【题敬上人代笠】

空山无住着，就石架孤筇。爱雪编茅整，愁风剪箬工。树阴休灌叟，蓑雨滴渔翁。要自谋安隐，吾师息此中。

【过南屏访无生上人】

谓此一公住，偶来闻午锺。山容参雪峤，佛火隐雷峰。路细因留竹，云深好护松。精庐人不到，相对话南宗。

【简武康姜明府二首】

地僻谁闻政，如君自不同。放衙山色里，听事水声中。竹税官桥市，茶商客渚篷。前溪歌舞在，父老习遗风。

△其二

花发讼庭香，松风夹道凉。溪喧因纸贵，邑静为蚕忙。鱼鸟高人政，烟霞仙吏装。知君趋召日，取石压归航。

【晓妆】

学母妆应早，留花称小围。为怜新绣领，故著旧时衣。性急梳难理，衫深力易微。素奁犹未敛，只道侍儿非。

【赠徐子能二首】

如子声名早，相闻尽故人。懒馀交太晚，知我话偏真。道在应非病，诗成自不贫。拊髀休叹恨，才得保沉沦。

△其二

未卜林塘隐，还将野兴消。鹤声常入市，树势欲侵桥。老病人扶拜，狂吟客见招。知从甫里近，白首共逍遥。

【初春夜坐奇怀室】

长日谁教睡，夜深还拥书。一灯残酒在，斜月暗窗虚。官退才须减，名高懒不除。梅花侵晓发，早得伴闲居。

【新霁喜孙令修至同步后园探梅】

偶来因客兴，信步得吾园。雨足山低树，花开日满轩。扫林休石磴，緌药遇泉源。绝壑人声至，惊栖听鸟喧。

【送王子彦】

王以孝廉不仕，后因事避吏，将入都。失意独焉往，自怜归计非。无家忘别苦，多难爱书稀。白首投知己，青山负布衣。秋风秣陵道，惆怅素心违。

【遇旧友】

已过才追问，相看是故人。乱离何处见，消息苦难真。拭眼惊魂定，衔杯笑语频。移家就吾住，白首两遗民。

【偶值】

偶值翻成讶，如君不易寻。出门因酒癖，谢客为书淫。久坐倾愁抱，高谭遇爽心。明朝风日暇，馀兴约登临。

【座主李太虚师从燕都间道北归寻以南昌兵变避乱广陵赋呈八首】

风雪间关道，江山故国天。还家苏武节，浮海管宁船。妻子惊还在，交朋泪泫然。两京消息断，离别早经年。

△其二

白鹿藏书洞，青牛采药翁。买山从五老，避世弃三公。旧德高词苑，长编续《史通》。十年金马梦，回首暮云中。

△其三

爱酒陶元亮，能诗宗少文。桃花忘世事，明月望湘君。山静闻鼙鼓，江空见阵云。不知时汉晋，谁起灌将军？

△其四

浩劫知难问，秋风天地哀。神宫一柱火，仙灶五丁雷。








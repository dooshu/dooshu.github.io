○清理山西三關屯田疏 【 山西三関屯田】

照得各路嚴關隘以固邊防、廣屯田以足兵食、務農講武、坐制強胡此兵家之勝算也除保定各關原屬內地、其屯務聽該鎮撫臣自行經理外、若山西三關、逼近犬羊、為門庭之寇、視諸路特稱要害焉、設軍屯田、其來巳久。歷年申飭、具有成規、似無容紛更矣、但人情偏泥於故常、未免因仍之弊、部卒苟安於游惰、不親稼穡之勞、所以督察而利導之、葢不獨致詳於禁令之間而巳、臣廵歷西來、詢謀僉同、雖摘舉其大端、而一時興革事宜、或不外此、　一廣耕牧以資戰守、照得三關平原沃野。悉為良田。若問拋荒。惟孤懸之地間有之。亦千百十一耳。其餘山上可耕者。無慮百萬頃。臣嶺南人世本農家子。常嘆北方不知稼穡之利。頃入寧武關見有鋤山為田。麥苗滿目。心竊喜之。及西渡黃河。歷永寧入延綏。即山之懸崖峭壁。無尺寸不耕。彼皆長子老孫之人。豈浪用其力。無所利而為之耶。查得三關軍士。除防秋外。凡調操按伏之事。聞北人不事產業嬉遊者多故地力不盡歲能幾何。餘皆游惰苟安。掉臂閒步。竟不思為終歲計。欲其飽歌騰槽。投石超距得乎。今宜督責副參遊守等官、分率部伍、躬耕境上。凡山麓肥饒之地。聽其自行採擇。定為經界。議立章程。各伍以隊長主之務要彼此相聯耕則通力合作。收則計畝均分。牛種取給於官。聽一二年後。照數償還。所耕之地。永不起科。其將領等官。每年將開墾過地畝若干。收過子粒若干。具報廵撫衙門。及兵備屯田道。以憑酌量等第。從重嘉獎。其有坐視因循。迄無成效。定行切實。以示不職之戒。則兵農相須。俯仰有賴。耕於此守於此古稱屯田金城。坐困西羗者用此策也。一議减折以杜偏累、照得宣德七年、以保德州據河為險、獨當虜衝、撥三護衞軍八百名調守、隨將忻州抄沒地一百四頃七十二畝一分、該糧九百五十一石二斗二升給軍耕種、每石徵折色銀五錢、至嘉靖三十二年、奉例加至八錢、今查山西通省屯糧。每畝起科不過三升二合。忻州民地每畝最重者。亦止伍升有奇。惟該所屯田實徵糧九升八合三抄。彼此較量。大相懸絕。且軍隸保德。地坐忻州。相去五百餘里。多係上人佃種。利不能十一。而徵科之苦。岌岌乎力不能勝以致軍餘范海等相率控告、紛然有詞。復查得永寧州有孝文水峪馬房二屯、原額地六十六頃四畝九分一厘、該糧二百五石三斗四升七合、每石折銀八錢、嘉靖三十九年、丈出新增地一十五頃六十畝、起科糧四十六石八斗、每石徵折銀五錢、四十五年復丈出一十一頃八十五畝一分、起科糧三十八石五斗六升、每石亦徵銀五錢、通將原額新增彼此牽算、每畝該糧三升五合有奇、查該州民田在山崖者。每畝止徵糧一升一二合。在平原者。每畝一升五六合。今前項屯田。俱錯列萬山之中。岡阜相連。並無水利可資蓄洩。間有平地。亦多山澗相參。不成坵?。節年委官查勘。增報地糧。恐難盡據。近於隆慶元年、被大虜搶刼、人丁消耗、拋荒更多、合無將保德所屯糧照依先年舊規、每石徵銀五錢、永寧州馬房等處屯田、係原額者、照舊徵銀八錢、係新增者、改五錢為三錢、庶乎寬一分、即受一分之賜、錢糧歲鮮逋負、屯丁得免流移、而防禦亦有所資矣、　一均開派以招報中、查得三關原開派淮鹽七萬六千三百三十二引、搭配浙鹽四萬八千九百九十九引、山東鹽二萬三千六百一十引、彼時淮鹽數多。斗頭寬减。商人皆聞風輳集。近悅遠來。至嘉靖三十年、總督軍門以宣府缺乏、題奉　欽依、將淮鹽一萬九千五百五十一引、改給宣鎮、止存淮鹽五萬六千七百八十一引、復加山東鹽四萬引有奇、淮鹽既少。搭配益多。遂致價值難齊。未免得此失彼。商人漸散。招之不來。今勘合停留填發不盡。其源皆起於此。夫浙鹽之價、其低昂臣不及知、山東之鹽、引價甚輕、大虧邊商原本、臣已於遼東疏內題　請詳議、務求兩利俱全、若淮鹽則各邊皆引首翹月。惟恐其數之不多。在三關以失此為觖望。在宣府以得此為奇貨。觀人情之向背如此。其間損益可知矣。合無自今山西鎮、量加淮鹽一萬引、其山東鹽、果為偏多、似應量派各邊、使甘苦適均、各無異議則三關之鹽法。當自此疏通矣。再照酌處斗頭。中納本色。此鹽糧不易之定例也。近據各商告稱當青黃不接之時。米價高騰。糴買無路。願將官價照時估。與軍士折支臣批行寧武兵備道通審各軍果否稱便、間以得銀為幸、或以本色折色、不屑屑深較、夫米珠草桂。惟邊塞為然。先事蓄積。正所以備不虞也。若以折色為權宜。必不得已用調停之法。可偶一行之。苟積習相仍。不時據此為例。而以私智行乎其間。則商人弄幻術以為利媒。軍士負虛名而無實惠矣。


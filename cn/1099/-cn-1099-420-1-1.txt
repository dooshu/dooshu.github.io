○條陳地方要務疏 【 撫黔事宜】

臣惟黔在西南極邊極貧、視他省逈異、一切巨細事務、厝手稱難、舉足皆礙、臣撫黔以來、於茲十載、地方利患、所當興除、凡力可徑行者、弗避勞怨、矢竭心力、次第舉行、不敢塵瀆天聽、惟是議干兵戈、政屬錢糧、兼之夷情、關係安危者、勢難自專、惟仰仗　皇上威靈俞允、始可著為令甲、垂之久遠臣謹條為三事、具題請旨、

計開

一慎銅議以安黔東、夫黔之東夷紅苗最夥、自唐虞以來有之。非自今日始。剿苗之議。其來亦久。自嘉隆以來言之。亦非自今日始。第士民之議。乃匹夫匹婦復仇之說。地方一隅之計也。臣欲慎重其議。不敢苟從。乃知巳知彼。百戰百勝之說。　國家安危之大計也。竊惟紅苗恣肆、原非一朝、以今視昔、于茲稍甚、士民請剿者、葢憂其將來、愈加猖熾、乃將數十年被劫之情、彙為一疏、其情可憐、其詞誠迫、夫諸苗肆殺人之毒、匹夫無不報之讐、即滅此而後朝食、未為不可、第事勢有重輕。錢貨有詘贏。時詘不可舉贏勢重不可輕發。考紅苗蟠據楚蜀黔三省之界。即古三苗遺種也在唐虞時曾逆命矣。班師振旅。舞干而後格。在高宗時。曾伐鬼方矣。三年克之。孔子以為憊。東漢之初。馬伏波將十二郡募士及弛刑四萬餘人。困于壺頭而卒。即今沅陵東也。本朝嘉靖年間。亦曾大征。始於庚子。終於癸丑。歷十四年而後定總督張岳竟卒於沅州即張淨峯也有集。此皆往事灼然可據者也。然使苗實破城殺官。負不赦之罪。亦難以往事自撓。使貴州帑實士強有必勝之勢。亦何必以偃武為辭。節據司道會議。苗之出沒不時。虜人妻女。燒我屋寨。豈敢謂無。然未至據城以叛。如寧夏劉東暘也。未至破綦江城。犯飛練堡。殺參將都司。如播州之楊應龍也。未至殺守備等官二十一人。如皮林之吳國佐也。即如士民疏稱王一事、葢亦有說、頃三十年、賊徐應龍潛住苗中、假傳詔旨、旋即就擒、奉旨取決、士民迄今猶云云爾、脫再有之、總兵該道參備郡縣、豈得不報、縱貴州不報、楚亦有辰沅兵備鎮筸參備、蜀亦有酉陽坐鎮都司、豈皆聾聵、豈皆隱匿耶、苗罪誠重、第比之寧夏播州皮林尚為有間、即有出沒。重則鵰勦。輕則追捕嚴為防禦。不致蔓延。法如是而止。而必欲動大兵。如征播征皮林。臣未見其可也。又據前鎮守銅仁總兵陳璘手本議稱、如或征勦。貴州一省。當用浙廣漢兵本省夷兵共七萬四千六百員名。有一日五分者。有一日三分者。有一日二分者。連食米魚鹽運夫戰馬硝黃等項。以一年計。共用銀一百零八萬五千兩、議善後留漢兵四千名。土兵一萬名。以三年計用銀八萬六千四百餘兩。通共一百一十七萬一千餘兩。則在總兵亦知其難矣。此猶以貴州一省計也。湖廣四川二省皆如此數。合之共三百餘萬。此猶以一年計也。如高宗伐鬼方。三年克之。不可數計。此猶以三年計也。如嘉靖十四年而後定。則其費益不可數計。此豈獨貴州不能辦。即楚蜀亦不能辦。豈獨楚蜀不能辦。即朝廷亦未必遽能猝辦。即朝廷之力能辦。蜀楚之力能助。亦必待年餘而後兵始集。餉始充。此一年內。苗無奈楚蜀遠何。勢必近擾貴州。第恐思石銅鎮之間。不知當破幾城。殺幾官。戮幾多百姓。而貴州丘墟矣。費數百萬之金。殺數萬人之命。以爭不可耕之苗地。不可臣之苗民。臣未見其可也。夫國雖大。好戰必危。黔小國也。今年征播。明年征皮林。又明年征路苗。又明年征定番苗。不可謂不好戰矣瘡痍未起。流離未歸。帑藏空虗。朝不保夕。以朝不保夕之國而欲鋤唐虞以來未殲之寇。人皆言臣不智。佳兵者不祥之器。不得巳而用之。朝廷西征東征。征播征皮林。皆萬不得巳。計費金錢何止千萬。而復欲以施之銅苗。即一年可了。亦費四百萬金。捐有限之財。興得巳之役。人皆言臣不忠。播州殺生命不下三萬。皮林不下萬餘。近日水苗路苗斬獲四千。據士民疏苗賊十萬。少殺之當如皮林。水苗路苗。多殺之當如播州大兵之後。必有凶年。傷天地之和氣。以釀凶年。人皆言臣不仁。止銅仁人謂臣不武耳夫權禍莫若輕。權福莫若重。臣以一身蒙不武之名。而猶得免不智不忠不仁之議。職亦甘之矣。又查得貴州銅仁總鎮標下有兵四千九百七十三員名、自三十年來、新增兵六百名、銅仁守備有兵一百一十五名、湖廣鎮筸參守漢土官兵五千六十五員名、兼永保酉陽平茶邑梅等土司兵、皆可調而用者、總計兵萬餘、以戰或不足。以守則有餘。若無事訓練軍兵以張其勢。有警驅率堵截以遏其來。是在總兵加之意耳。此一策也。總兵陳璘初至、建築龍潭報國光明龍頭猴荅溪崖囤金竹等七堡、用費二千四百金、迄今巍然、可倚為守、又如烏羅司舉人楊國祚苗夷出沒不能大攻城邑在所建堡自備亦足少安近呈建堡自為守禦、合無行今鄰苗府縣村寨、照依此法。隨地築堡土?穵壕。俾家自為守。人自為戰。又一策也。至于苗有食糧者有不食糧者彼食糧者。原係羈縻之術。不必苛求裁革。苗有入犯者有不入犯者彼不入犯者。既無可誅之罪。亦不必一槩拒絕。若永保酉陽各土司。毋使侵占苗地。釀禍生奸。川湖貴隣苗漢人。不許交通勾引。誘誨出劫。此又一策也。夫我既有所備。又不擾苗。倘藉　國家威靈。諸苗畏懷而不敢出。幸矣。如或狼心不悛。集質如故。時出竊掠。總鎮合調前項萬兵摘惡而鵰剿之。倘異日者果有稱王僣號。阻兵犯順。如寧夏如播如皮林。萬不獲巳。請於　天子。合三省之力而誅之。未為晚也。伏乞聖裁

一繩黔姦以安黔西、黔西之夷號羅氏鬼種、其類最繁。在唐曰羅羅。在宋曰羅甸。又曰鬼國。元更鬼國為順元路。一名亦奚不薛。本朝置貴州宣慰司。今水西安氏。洪邊宋氏其胤也。史冊所記自唐宋來。未敢與中國抗。元有蛇節隆濟之亂。則將官劉深激之也。載在元史甚明。隆慶間安國亨有陸廣之難。則總兵官安大朝激之也。載在先臣大學士高拱邊略甚著。自討楊應龍之後。蜀議云當次及安氏。且言安氏必不靖。四方傳聞。皆以為然。臣奉　皇上德意。羈縻而撫綏之。十有一年。疆臣頗立微功。今且病死。堯臣久巳歸黔。行且繼其兄職。此水西夷人近日實情也。顧臣之所慮者不在夷人而在邊境喜事之將臣之所深慮者。又不在邊將而在黔中姦細之人中行說趙信在匈奴。則漢以為憂張元在夏。則宋以為憂。今黔之姦人、如羅學茂蘇民心許成名、此三人者非黔之中行說趙信張元乎。則所云渫惡貪降。倍義絕約。忘萬民之命。離兩國之驩。此三人者之罪案也。羅學茂不入遵義。不誘魁痴入蜀。則地界之議。何至紛紜四年不決。比李御史按蜀、首拏學茂、搜其篋笥往來交通之字題奏、臣以為使蜀與黔失隣國之好。臣與蜀督臣傷同年之雅。良田敗于邪徑。黃金鑠于邪口。皆學茂為之毒也。蘇民心、許成名、不投入周敦吉帳下。結為腹心。馮為爪牙。則藺州之禍。何至延及林木、殃及池魚。永寧城下。突為戰塲。摩尼普市。頃刻煨燼。黔人至今談之。心戰色阻。亡魂動魄。猶欲食二人之肉而寢其皮。皆民心成名為之毒也。夫學茂。水西之隷也、成名民心。永寧赤水之卒也。而黔之撫按。至受其勾喙侈口。而不能驅之正三尺。臣以為蜀亦當有曹惡也納舊妻而論前壻之惡買僕虜而毀故主之暴。奈何信之。此三人者陰陽于土司之間而搆黔蜀二省之隙故青螺深恨之故臣願蜀之捐此三人者以正黔之法而明上下紀綱之分而黔亦無必盡法於此三人者以全蜀之體而開改過自新之路然後邊境可安也。

一懇覆中鹽以實黔餉、黔中土瘠而狹。軍弱而貧。苗繁而悍。兵多而飢。餉無所出。臣十年內言之至再至四矣、而今猶不容巳於言者。為　國家大計。非專為黔也。查得川湖協濟歲七萬三千兩。全以給二十一衛所之軍。銅仁十三營之卒。原非餉兵額銀。即使全完。尚不足給舊軍。而况蜀四土府酉陽土司、全不上納、遵義新郡、解不及半、而安得分文沾新兵也、新兵之設。始於平播。設平越兵以防播孽。繼剿路苗。設新龍兵以防山苗。兼剿水苗。設崖桑鐵山二營。及總兵帶來家丁以防銅苗。皆一兵不可缺者。大約歲用餉銀一萬七千餘兩、臣蒿目焦腸、計無復之、前畢御史援粵中市鹽例上請、蒙　旨下部、部咨四川貴州兩省會議、臣與四川鹽法孔御史文移往復、似覺詳盡、久咨戶部、未蒙題覆、臣雖間一差官市鹽於蜀、歲不過一二千金、道路崎嶇不通、舟楫駝運艱苦、獲利無幾、不足以濟十之一二、此四川市鹽之議。臣不得不向　皇上一再懇也。然此特為黔西一帶之餉。未及黔東也。臣萬不獲巳、檄行布政司招淮商中鹽、隨據該司招到兩淮商人吳啟明等前來、議照九邊事例、每次開中貴州淮鹽一萬引、令商人納餘鹽銀七千兩於鹽運司、轉解戶部。納黔中引價腳價銀九千七百八十四兩、折鹽以濟兵餉、商人之鹽、聽于貴州地方、及沅靖等處發賣、該臣會同廵按馮御史、參之輿情、攷之會典、遵照兩淮成規、毫無違碍、上之稍利于國。下之大濟於黔。業經酌議妥當具疏題請、未蒙戶部題覆、竊恐新招商人。視黔萬里遐方。候久不覆。勢必轉而之他。此兩淮中鹽之議。臣不得不向　皇上一再懇也。夫大司農視天下之士卒皆其嬰兒。一兵不餉。或授之飢。貴州即險遠。獨非嬰兒所當恤耶。市鹽之例行于粵西而難於黔中鹽之例行于天下而難於黔豈謂黔可以不設兵耶黔不設兵。則苗賊橫出。道路梗塞。不獨無黔并且無滇。此亦西南之大計。不可不熟慮也。臣非專為黔也。計大司農亦當有同心焉。懇乞　皇上下戶部酌議、亟為題覆、


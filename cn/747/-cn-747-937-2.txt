○晋公後土醮词

伏以惟地惟天，厚载广覆，生成庶品，孕育群灵，坤德母仪，光被万有。粤自君臣父子，洎於动植飞潜，厥有诚祈，盍申昭告。臣封境之内，戈甲屡兴，害及邱坟，戮兼婴耄，远近涂炭，人鬼不宁。痛彼一方，毒深骨髓，念兹万姓，诚切祷祈，沥血披心，仰希鉴。伏冀曲哀虔祝，俯借威灵，命山川岳渎之神，助平灾，敕雷电风之吏，共静郊原。大开倚剑之门，不隔朝天之路，昭苏疲俗，洗涤深冤。岂伊项籍之祠，能祛蜀难；无使蒋山之庙，独助晋师。奉陈词，言兴涕。不任。


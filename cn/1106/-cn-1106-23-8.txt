○送辛殆庶下第游南郑序

朝廷用文字求士，每岁布衣束带，（孔子曰：束带立于朝。）偕计吏而造有司者，（汉武元光三年，征吏民有明当世之务者，令与计偕。注云，计者，上计簿使也。偕，俱也。）仅半孔徒之数。（孔门有三千之徒，今半其数。）春官上大夫，（谓礼部侍郎。）擢甲乙（出《汉·儒林传》。）而升司徒者，（《礼记·王制》：命乡论秀士，升之司徒，曰选士。）于孔氏高第亦再倍焉。仆在京师，（贞元六年，公至京师。）凡九年于今，其间得意者，二百有六十人。其果以文克者，十不能一二。尝从俊造之后，（《王制》：司徒论选士之秀者而升之学，曰俊士。升于司徒者，不征于乡。升于学者，不征于司徒，曰造士。）颇涉艺文之事，四贡乡里，而后获焉。（贞元九年，公始中进士第。）方之于钓者，丝纶不属，（之欲切。）钩喙甚直，怀有美饵，（“怀”，一作“嗜”。）而觖望获鱼之暮，（觖望，怨望也。觖，音决，又窥瑞切。）则善取者皆指而笑之。

今辛生固穷而未达，迟久而不试，褒衣之徒，（褒衣博带，见《汉·隽不疑传》。褒，大裾也。）视子而捧腹者，盖不之知焉。（一作“盖不乏焉”。）辛生尝南依蛮楚，（谓荆州也。）专志于学，为文无谬悠迂诬之谈，锻炼翦截，动可观采。故相国齐公，（贞元二年正月，齐映同平章事。）接礼加等，常为右客，（谢惠连《雪赋》：相如末至，居客之右。）且佐其策名之愿。（《左传》僖二十三年：策名委质。注云：名书于所臣之策。）遂笈典坟，（笈，负书箱也。笈，极晔切，又音及。）袖文章，北来王都，笑揖群伍。文昌下大夫（文昌，尚书省也。）上士之列，见而器异，争为鼓誉，由是为闻人。战术艺之场，莫与争锋。然而迁延三北，踯躅不振，岂其直钩而钓，怀美饵而羡鱼者耶？若辛生者，有司抑之则已，不然，身都甲乙之籍，其果以文克欤！

今则囊如悬罄。（齐孝公伐鲁，谓展喜曰：“鲁国恐乎？室如悬罄，野无青草。”）佣室寓食，方将适千里，求仁人，被冒畏景，陟降栈道。（殆庶往南郑，谒山南西道节度使严震。《史记》：张良说汉王烧绝栈道。谓今之阁道也。）吾欲抑而不叹，其若心胸何？然吾闻焚舟而克，（《左传》文三年：秦伯伐晋，济河焚舟。）手剑而盟者，（《公羊传》庄十三年：公会齐侯，盟于柯，庄公升坛，曹子手剑而从之。）皆败北之馀也。子之厄困而往，霸心勇气，无乃发于是行乎？成拜赐之信，（《左传》僖三十三年：孟明谓晋人曰：“若从君惠而免之，三年将拜君赐。”）刷压境之耻，（《公羊传》庄十三年：曹子曰：“城坏压境，君不图与。”）无乃果于是举乎！往慎所履，如志遄返，（遄，淳缘切，速也。）勉自固植，以遂子之欲。姑使谈者谓我言而中，（“而”，一作“尔”。）不犹愈乎！


姜紫垣封翁夫人双寿诗

阀阅江东盛，君家笏冕多。
尚书曾曳履，司隶复鸣珂。
题柱传三殿，乘槎瀹九河。
宣房馀旧迹，瓠子有新歌。
长啸辞朱绂，全家傍苧萝。
霜筇秦望月，烟艇镜湖波。
白社偕支遁，青山友志和。
客星方烂熳，乡月自巍峨。
举案鸾双舞，趋庭鲤独过。
紫泥纷屡贲，绿鬓未全皤。
枕内琅函箓，阶前玉树柯。
梅花资鼎实，榴火照颜酡。
仙馔麒麟脯，宫袍翡翠罗。
登堂歌既醉，侧弁欲俄俄。


卷六十二　管晏列传第二

管仲夷吾者，颍上人也。

【索隐】：颍，水名。地理志颍水出阳城。汉有颍阳、临颍二县，今亦有颍上县。【正义】：韦昭云：“夷吾，姬姓之後，管严之子敬仲也。”

少时常与鲍叔牙游，鲍叔知其贤。管仲贫困，常欺鲍叔，

【索隐】：吕氏春秋：“管仲与鲍叔同贾南阳，及分财利，而管仲尝欺鲍叔，多自取。鲍叔知其有母而贫，不以为贪也。”

鲍叔终善遇之，不以为言。已而鲍叔事齐公子小白，管仲事公子纠。及小白立为桓公，公子纠死，管仲囚焉。鲍叔遂进管仲。

【正义】：齐世家云：“鲍叔牙曰：‘君将治齐，则高傒与叔牙足矣。君且欲霸王，非管夷吾不可。夷吾所居国国重，不可失也。’於是桓公从之。”韦昭云：“鲍叔，齐大夫，姒姓之後，鲍叔之子叔牙也。”

管仲既用，任政於齐，

【正义】：管子云：“相齐以九惠之教，一曰老，二曰慈，三曰孤，四曰疾，五曰独，六曰病，七曰通，八曰赈，九曰绝也。”

齐桓公以霸，九合诸侯，一匡天下，管仲之谋也。

管仲曰：“吾始困时，尝与鲍叔贾，

【正义】：音古。

分财利多自与，鲍叔不以我为贪，知我贫也。吾尝为鲍叔谋事而更穷困，鲍叔不以我为愚，知时有利不利也。吾尝三仕三见逐於君，鲍叔不以我为不肖，知我不遭时也。吾尝三战三走，鲍叔不以我怯，知我有老母也。公子纠败，召忽死之，吾幽囚受辱，鲍叔不以我为无耻，知我不羞小节而耻功名不显于天下也。生我者父母，知我者鲍子也。”

鲍叔既进管仲，以身下之。子孙世禄於齐，有封邑者十馀世，

【索隐】：按：系本云“庄仲山产敬仲夷吾，夷吾产武子鸣，鸣产桓子启方，启方产成子孺，孺产庄子卢，卢产悼子其夷，其夷产襄子武，武产景子耐涉，耐涉产微，凡十代”。系谱同。

常为名大夫。天下不多管仲之贤而多鲍叔能知人也。

管仲既任政相齐，

【正义】：国语云：“齐桓公使鲍叔为相，辞曰：‘臣之不若夷吾者五：宽和惠民，不若也；治国家不失其柄，不若也；忠惠可结於百姓，不若也；制礼义可法於四方，不若也；执枹鼓立於军门，使百姓皆加勇，不若也。’”

以区区之齐在海滨，

【正义】：齐国东滨海也。

通货积财，富国彊兵，与俗同好恶。故其称曰：

【索隐】：是夷吾著书所称管子者，其书有此言，故略举其要。

“仓廪实而知礼节，衣食足而知荣辱，上服度则六亲固。

【正义】：上之服御物有制度，则六亲坚固也。六亲谓外祖父母一，父母二，姊妹三，妻兄弟之子四，从母之子五，女之子六也。王弼云“父、母、兄、弟、妻、子也”。

四维不张，国乃灭亡。

【集解】：管子曰：“四维，一曰礼，二曰义，三曰廉，四曰耻。”

下令如流水之原，令顺民心。”故论卑而易行。

【正义】：言为政令卑下鲜少，而百姓易作行也。

俗之所欲，因而予之；俗之所否，因而去之。

其为政也，善因祸而为福，转败而为功。贵轻重，

【索隐】：轻重谓钱也。今管子有轻重篇。

慎权衡。

【正义】：轻重谓耻辱也，权衡谓得失也。有耻辱甚贵重之，有得失甚戒慎之。

桓公实怒少姬，

【索隐】：按：谓怒荡舟之姬，归而未绝，蔡人嫁之。

南袭蔡，管仲因而伐楚，责包茅不入贡於周室。桓公实北征山戎，而管仲因而令燕修召公之政。於柯之会，

【正义】：今齐州东阿也。

桓公欲背曹沫之约，

【索隐】：沫音昧，亦音末。左传作“曹刿”。【正义】：沫，莫葛反。

管仲因而信之，

【正义】：以劫许之，归鲁侵地。

诸侯由是归齐。故曰：“知与之为取，政之宝也。”

【索隐】：老子曰“将欲取之，必固与之”，是知此为政之所宝也。

管仲富拟於公室，有三归、反坫，

【正义】：三归，三姓女也。妇人谓嫁曰归。

齐人不以为侈。管仲卒，

【正义】：括地志云：“管仲冢在青州临淄县南二十一里牛山之阿。说苑云‘齐桓公使管仲治国，管仲对曰：“贱不能临贵。”桓公以为上卿，而国不治，曰：“何故？”管仲对曰：“贫不能使富。”桓公赐之齐巿租，而国不治。桓公曰：“何故？”对曰：“疏不能制近。”桓公立以为仲父，齐国大安，而遂霸天下。’孔子曰：‘管仲之贤而不得此三权者，亦不能使其君南面而称伯。’”

齐国遵其政，常彊於诸侯。後百馀年而有晏子焉。

晏平仲婴者，莱之夷维人也。

【集解】：刘向别录曰：“莱者，今东莱地也。”【索隐】：名婴，平谥，仲字。父桓子名弱也。【正义】：晏氏齐记云齐城三百里有夷安，即晏平仲之邑。汉为夷安县，属高密国。应劭云故莱夷维邑。

事齐灵公、庄公、景公，

【索隐】：按：系家及系本灵公名环，庄公名光，景公名杵臼也。

以节俭力行重於齐。既相齐，食不重肉，妾不衣帛。其在朝，君语及之，即危言；

正义谓己谦让，非云功能。

语不及之，即危行。

【正义】：行，下孟反。谓君不知己，增脩业行，畏责及也。

国有道，即顺命；无道，即衡命。

【正义】：衡，秤也。谓国无道制秤量之，可行即行。

以此三世显名於诸侯。

越石父贤，在縲绁中。

【正义】：縲音力追反。縲，黑索也。绁，系也。晏子春秋云：“晏子之晋，至中牟，睹弊冠反裘负薪，息於途侧。晏子问曰：‘何者？’对曰：‘我石父也。苟免饥冻，为人臣仆。’晏子解左骖赎之，载与俱归。”按：与此文小异也。

晏子出，遭之涂，解左骖赎之，载归。弗谢，入闺。久之，越石父请绝。晏子戄然，

【正义】：戄，床缚反。

摄衣冠谢曰：“婴虽不仁，免子於戹，何子求绝之速也？”石父曰：“不然。吾闻君子诎於不知己而信於知己者。

【索隐】：信读曰申，古周礼皆然也。申於知己谓以彼知我而我志获申。

方吾在縲绁中，彼不知我也。夫子既已感寤而赎我，是知己；知己而无礼，固不如在縲绁之中。”晏子於是延入为上客。

晏子为齐相，出，其御之妻从门间而闚其夫。其夫为相御，拥大盖，策驷马，意气扬扬甚自得也。既而归，其妻请去。夫问其故。妻曰：“晏子长不满六尺，身相齐国，名显诸侯。今者妾观其出，志念深矣，常有以自下者。今子长八尺，乃为人仆御，然子之意自以为足，妾是以求去也。”其後夫自抑损。晏子怪而问之，御以实对。晏子荐以为大夫。

【集解】：皇览曰：“晏子冢在临菑城南淄水南桓公冢西北。”【正义】：注皇览云：“晏子冢在临淄城南菑水南桓公冢西北。”括地志云：“齐桓公墓在青州临淄县东南二十三里鼎足上。”又云：“齐晏婴冢在齐子城北门外。晏子云‘吾生近市，死岂易吾志’。乃葬故宅後，人名曰清节里。”按：恐皇览误，乃管仲冢也。

太史公曰：吾读管氏牧民、山高、乘马、轻重、九府，

【集解】：刘向别录曰：“九府书民间无有。山高一名形势。”【索隐】：皆管氏所著书篇名也。按：九府，盖钱之府藏，其书论铸钱之轻重，故云轻重九府。馀如别录之说。【正义】：七略云管子十八篇，在法家。

及晏子春秋，

【索隐】：按：婴所著书名晏子春秋。今其书有七篇，故下云“其书世多有”也。【正义】：七略云晏子春秋七篇，在儒家。

详哉其言之也。既见其著书，欲观其行事，故次其传。至其书，世多有之，是以不论，论其轶事。

【正义】：轶音逸。

管仲世所谓贤臣，然孔子小之。岂以为周道衰微，桓公既贤，而不勉之至王，乃称霸哉？

【正义】：言管仲世所谓贤臣，孔子所以小之者，盖以为周道衰，桓公贤主，管仲何不劝勉辅弼至於帝王，乃自称霸主哉？故孔子小之云。盖为前疑夫子小管仲为此。

语曰“将顺其美，匡救其恶，故上下能相亲也”。

【正义】：言管仲相齐，顺百姓之美，匡救国家之恶，令君臣百姓相亲者，是管之能也。

岂管仲之谓乎？

方晏子伏庄公尸哭之，成礼然後去，

【索隐】：按：左传崔杼弑庄公，晏婴入，枕庄公尸股而哭之，成礼而出，崔杼欲杀之是也。

岂所谓“见义不为无勇”者邪？至其谏说，犯君之颜，此所谓“进思尽忠，退思补过”者哉！假令晏子而在，余虽为之执鞭，所忻慕焉。

【索隐】：太史公之羡慕仰企平仲之行，假令晏生在世，己虽与之为仆隶，为之执鞭，亦所忻慕。其好贤乐善如此。贤哉良史，可以示人臣之炯戒也。

【索隐述赞】夷吾成霸，平仲称贤。粟乃实廪，豆不掩肩。转祸为福，危言获全。孔赖左衽，史忻执鞭。成礼而去，人望存焉。








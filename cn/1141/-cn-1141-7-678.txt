青原山后新得飞瀑目曰小三叠漫书僧壁

前山后山何巀嶪，腊月山中尚红叶。
烧榛虎穴破杳冥，扪竹龙湫试登涉。
玉井银河曲注来，崩云駴雾纷相接。
仰看拍手共惊呼，此是匡庐小三叠。
往来樵客几千年，灌莽蒙茸隔眉睫。
亦如雁荡閟层巅，晋宋以前迷浩劫。
天开灵境始吾曹，山鬼水仙走蹀躞。
老僧笑对一无言，振策重将峰顶蹑⑴。
⑴ 今药公手书「小三叠」，刻石其上。



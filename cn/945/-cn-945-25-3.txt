荅并州王太保书

并州太保麾下近於集贤石君表臣处得手笔一封躭翫再三不能暂舍文彩焕发五色以相宣理道贯通有条而不紊薰风拂衽自然析酲箫韶在悬殊觉忘味何厚赐之所及见久要之不忘甚善甚善窃伏自念江表布衣材出人下非山东阀阅之後无负郭膏腴之产徒荷世业遂参儒流龆齓之年传召诣阙弱冠之岁通籍於朝担簦蹑屫既周於四方抱椠怀鈆亦几乎十载何尝不咨诹先觉博求同人直谅多闻必取乎三益谈穷势贿克慎乎五交懔懔然唯惧当世之贤豪见拒而不容也数年前石氏西斋邂逅相遇盱衡抵掌坐客尽倾枕麴藉糟羽觞无算亦既卜夜至於继烛剖心析肝荡无城府讲道论义芬若椒兰倾盖如此故谓乏矣未几边郡思乂足下既驱十乘而启行国书成功下走亦一麾而出守地里辽远诚马牛之不及官守萦系同匏瓜之见拘无复裁咫尺之书述固陋之恳去年仆祗召西走来朝帝庭足下方镇并门式遏戎略引领北望?怀故人恨不得解籍金闺从军紫塞依莲泛水陪幕府之宾从投壶雅歌奉郡斋之游宴今年肇自书殿入陞纶闱以雕虫篆刻之才当典谟训诰之任五羖之鞟不能成虎豹之文一割之刀固无剸犀兕之利方夙夜愧惕惧忝君命为知巳羞而足下闻之欣然以书为贶松茂柏悦情虽後凋玉振金相词多溢美且徵缙云赠行之什颇有姑尤善祝之言虽然戏谑若合符契窃以古之交道尝闻之矣盖以闻善相告爵禄相先急病让夷谋事补阙以引以翼或推或挽故萧何举代曹参趋装以请行王阳登用贡禹弹冠而愿仕伐木求友颂声载扬远方得朋名教为乐益以见足下之意当仆之领郡也必欲发挥虚名稔熟舆听故羣公供帐发而成诗及仆之窃宠也又欲销弭浮谤充塞前言故千里附书明徵其事使鄙夫无暴得之媿圣朝免虚授之讥仁者用心其利博矣足以明杀鸡炊黍范张区区於小信缟带紵衣侨札拳拳于微物以今况古夫何隘哉边尘不惊戎阃自肃干木高卧足以作藩夷甫清谈未妨为政唯节宣吐纳顺时加爱副九重推毂之寄成万里封侯之业斯慺慺之诚所望于明哲也某顿首


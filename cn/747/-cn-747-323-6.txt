○与从弟评事书

朝得书为正不佳，又前意已决，难作移改，是以又不报。吾素志疏野，平时尚不求仕进，况今岂徼荣禄哉？前赴牒追者，盖为三道重权，冀以畴昔厚眷，计议获申，惟荐群才，庶其裨益。今既一言不见预，一士荐不行，方复规求一中下郡佐，而利其禄秩，岂在意耶？况马坠所伤，全未平复。方恐便废，自是弃人。十既不足采，而加此疾苦，更不复力强耳。韦二十五与弟昨言，中丞必须相然始下笔。才非乐生，不望拥，志力弊困，未堪诣府，日日如斯，与断莫定。来中丞便至责其违阙，乃罪不可料，何负使司，作此相陷？古人有言：“冠一免，岂可复加於首？”吾计决矣，之死矢靡惧，弟无惑焉。再申意二十五官，无为咄咄见逼也，为胸中最伤心。力甚弱，书数行，便不能仰视。昔不因子致跌（阙）交游早识中丞。今海内未静之秋，加之患疾伤损，不蒙恩恤，过秋羁迫，亦知命矣！吁何道哉？


○類報虜情疏 【 虜情】

看得前項所報情狀不一、大都在甘鎮之報。大抵虜部稱名時有不同其稱吉囊者。即卜失兔稱其祖名也。其稱黃台吉。一克台吉者。即三娘子之子不他失禮也套裡差來達子者。乃虜王看守故巢頭目也。虜王一聞東使、心巳驚惶、第須候其遣使認罪、然後多方計處、未可先遣使入。增其驕慢也。卜失兔由賀蘭山西行、隨帶家小牛羊、巳至甘肅蔡旗等堡邊外、雖為趁草駐牧之計。其實蓄謀叵測。內外勾連也。抄胡青把都把漢等酋、移牧茄連等處者、自南而北。欲過此月出邊者由甘肅內地。返其故巢也。而抄胡妾男。又從北求入闇門者。就其夫也。此皆甘鎮夷情。有自南而北者。有自北而南者。自北而南者。則當稱兵阻其來。自南而北者。則姑開路縱其去。大抵此時虜報紛糾巳如亂麻。而治亂解紛。當尋頭緒。此臣之所以日夜營營不遑寢食也。其河州之報、則稱火酋見在捏上川捉馬要搶者、驕虜盤據番地。傳播虛聲。使我隄備以牽制我師也。扯酋扯酋即虜王也昏庸。任人播弄。且火落赤敢于犯順。疑畏獨深。故誘哄虜王渡河。導之作逆。情或有真。而娘子受恩日久與不他失禮忠順頗深。其勸阻等因。諒非全誣也。其謂火酋劄營講說、要賞定規、逓年常送、和好了就不生事等語、此節年慣縱之故。而又以故智挾我也。不知今將剿之。安望封賞也。夫四鎮之塘報、除延綏寧夏撫鎮同心、或牽制套虜之西來、或力遏卜酋之求、索、恩威不失、塞事無虞、雖日有塘報、皆為西事、惟是夷情最難制馭者、在甘肅則流虜縱橫。巢居我土。不能頓逐。今卜失兔又借路矣。巳行文該鎮鎮巡等官多方諭阻、阻之不從。則犬羊狂嗥。不得不擊之以杖也。在河洮則火酋閃爍。牽制我兵。不敢怠防。今哨得火真二酋。忽往忽來。踪跡詭秘。我兵必不可為其所致。容臣少假歲時。多方計處。必不敢忿一擊之力。失萬全之策。第督撫無人、同心鮮助、又臣之所以日夜皇皇。寢食不寧者也。再惟虜情多詐、邊將鮮謀、自河洮失事之後、哨探人役、雖日報虛聲、細偵虜情、未敢有侵疆實事、聲息妄傳亦邊臣掣肘之一端也且甘固去京師數千里之遠。若有警不報。則坐失事機。若無警妄報。則惑人聞聽。此其關係於疆事者匪輕也。繼今嚴行邊將、著實偵探、不得憑信夜役綽風塞責、使我外有牽制、內難隄備、一應塘報、臣酌量事機、悉心計處、期于平靜地方而巳、


42　如京師與朝王所之數　記禮者以魯爲有道道焉在


「公如京師」者一，成十三年。「朝王所」者二，案：俱在僖二十八年。時晉文以城濮之戰勝楚，襄王勞文公于踐土，已而狩于河陽也。「卿大夫如京師」者五，僖三十年，文元年、八年，宣九年，襄二十四年。其簡如是。而朝聘於大國，史不絶書。集證：「公如齊十一〔一〕，晉二十，楚二。大夫聘列國五十六。」尊卑之分不明，强弱之力是視，記禮者以魯爲有道之國，道焉在哉！

【元圻案】禮記明堂位：「是故魯，王禮也，天下傳之久矣，天下以爲有道之國。」〇王使來聘者八：隱七年凡伯，九年南季；桓四年渠伯糾，五年仍叔之子，八年家父；莊二十三年祭叔；僖三十年周公；宣十年王季子。又錫命者三，賵葬者四，歸脤者一。〇宋羅大經鶴林玉露二：「春秋之時，天王之使交馳於列國，而列國之君如京師者絶少。夫子謹而書之，固以正列國之罪，而端本澄源之意，其致責於天王者尤深矣。唐之藩鎮，猶春秋之諸侯也。杜陵詩云：『諸侯春不貢，使者日相望。』蓋與春秋同一筆。」〇隱三年公羊傳何休注云「時天王崩，魯隱往奔喪」，而不見於經。按隱公果有奔喪之舉，春秋必大書而特書之，不知何休何據而云然。

〔一〕「十一」，原作「十二」，據清嘉慶本改。






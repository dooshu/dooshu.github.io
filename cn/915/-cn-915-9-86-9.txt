◇宋略选举论

官人之难，先王言之详矣。居家视其孝友，乡党察其诚信，出入观其志义，忧难取其志谋，烦之以事，以求其理，临之以利，以察其廉。周礼始於学校，论之州里，告诸六事，而後贡於王庭。其在汉家，尚犹然也，州郡积其功能，然後为五府所辟，五府举其掾属，而升之於朝，三公参其得失除署，尚书奏之天子。一人之身，所阅者众，一贤之进，其课也详，故能官得其才，鲜有败事。魏晋易是，而所失弘多。夫厚貌深衷，险如溪壑，择言观行，犹惧弗周，况今万品千群，俄折乎一面，庶僚百位，专断於一司，於是嚣风遂行，不可止也已。击毂攘袂，填彼寺台，求者干进，以务必得，加之以谄默黩，吏曹按阀阅而选举，不遑访采於乡邑，父诲其子曰，不索何获，兄励其弟曰，努力窥觎，无复廉耻之风，谨愿之操，官邪国败，而不可纪纲。假使龙作纳言，舜居南面，而治致平章，不可必也。况後之官人者哉？孝武虽分曹为两，不能反之於周汉，朝三暮四，其病愈甚也。（《通典》十四、《通鉴》一百二十八。）


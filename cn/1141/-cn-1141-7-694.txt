放生河

郡东郭宛溪，渔钓所集。僧明虚筑清溪精舍，募买河五里许，请禁网罟，谓之「放生河」。
清溪不渔亦不钓，碧山影落水清妙。
鱼游绝胜濠上乐，庄叟来观开口笑。
昔时陵阳窦子明，钓龙仙去归太清。
百尺澄潭灵迹在，神蛟赤鲤山根生。
截流竭泽取无已，龙潜鱼服吞声死。
驻锡重来杯渡僧，买河长畜琴川鲤。
精舍疏钟竹影间，听梵游鳞时往还。
安得天下万事皆若此，止戈去杀同欢颜。



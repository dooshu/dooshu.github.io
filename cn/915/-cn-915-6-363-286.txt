○拜时妇奔丧议



夫拜时出于末代，或恐岁有忌，而吉日不辰，有此变礼。既无文于古，及其损益，故当使今之情制，不失古之义旨，亦宜以前事之得中者，为後事之元龟，辄寻今人拜时，婿身发蒙交拜者，往往长迎而尽妇人之礼。案《记》“妇至，婿揖妇以入，共牢而食，夙兴沐浴，质明赞见妇于舅姑”。则与拜而长迎，然後妇礼乃备者，而相依准。至于三月庙见，郑玄云“以舅姑没者耳”。若以三日拟三月，施之二亲，没则可；若其亲尚存，岂容措言。乃以众人所行失礼之事，反讥许长迎而为非，则是贱于准礼，而贵于众失，可得然乎？又《记》云“娶女有吉日而死，婿以齐而吊，既葬而除，夫死亦然”。又“在涂之女，而夫父母没，布深衣以赴丧”。又《记》云“女未庙见而死，虽不于王姑，而婿不杖，归葬于女氏，示未成妇。”郑玄云“虽不备丧礼，犹为服齐衰”。依准古义，无不赴哀之文，若苟以今失为是，而以古礼先儒为非，人则末如之何。夫拜时虽非古，既女交拜，亦敬慎重正，但未亲妇于姑，然夫妻之分定矣。若谓犹非定，则女子可冒绛纱，使他丈夫发而相见，拜以为婿，辄可委去，子女之分，固若是乎！夫称妻者，系夫之言，称妇者，有舅姑之辞。凡娶妻诚尽妇礼，所以事其所生，而代中有三日行敬，或上堂见姑。又设有甲乙二亲不存，娶妻虽已三日，无可致敬，又未蒸尝，则与拜时未敬舅姑，事殊而理同，岂闻今人以为非妻乎？由斯而言，迎妇入家，发蒙交拜，夫妻之礼定；致敬舅姑，为妇之礼毕，以明妇顺耳。情礼不相背，故可推情以言礼。凡人有丧，犹或凄怆；况已入夫门，而不恤其哀乎？若谓与古礼相准而合情者，夫家尚中祥，祥日可赴哀，赴哀而情敬伸矣。（《通典》九十九）




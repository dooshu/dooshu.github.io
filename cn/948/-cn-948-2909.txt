陆游　试茶

苍爪初惊鹰脱韝，得汤已见玉花浮。

睡魔何止避三舍，欢伯直知输一筹。

日铸焙香怀旧隐，谷帘试水忆西游。

银缾铜碾俱官样，恨欠纤纤为捧瓯。

陆游

陆游　试茶

北窗高卧鼾如雷，谁遣香茶挽梦回？

绿地毫瓯雪花乳，不妨也道入闽来。

陆游

陆游　试茶

强饭年来幸未衰，睡魔百万要支持。

难从陆羽毁茶论，宁和陶潜止酒诗？

乳井帘泉方遍试，柘罗铜碾雅相宜。

山僧剥啄知谁报？正是松风欲动时。

陆游


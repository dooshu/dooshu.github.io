○缺盔甲疏 【 缺盔甲】

此下疏山西廵撫時上

查得所屬墩臺隘口守墩軍士原關盔甲什物因年久破爛不堪、并節年被虜疏失、各路通共缺少盔六千六百八十頂、甲七千二百二十二副、腰刀三千六百一十八把等因到臣、為照各路守墩軍人、共八千五百二十九名、今缺盔者至六千六百八十名缺甲者七千二百二十二名、缺腰刀者三千六百一十八名是數千人者。皆赤身空手之人也。臣惟宣府一鎮擁衛京師、去虜賊駐牧之地甚近、視各邊最為要緊而墩軍日與虜賊相臨、所恃以典司砲火、傳報聲息把截隘口助揚軍威、使虜賊不敢以湥入者、比諸軍尤為要緊者也、顧可使之赤身空手以當之哉、臣嘗因各管墩官、申報墩軍下墩取水。及走報聲息。往往為三五零賊。即行擒去。或在墩上為賊射傷。臣竊疑之。本鎮墩臺甚密。相去不過二三里。舉旗發砲。鄰近各墩。及設伏之兵二三十人。卒然可具。遇三五零賊來擒墩軍縱不能斬獲追隨。而應援救護。力亦所能何至為之擒厺觀此知上下攻打形勢墩臺之設易予控遏且賊在墩下軍在墩上身披堅甲墩上有女墻遮蔽自下而上仰而發矢何至射傷孰知其盔甲器械之不備如此。夫盔甲所以衛身。器械所以攻人。今皆無之。以赤身空手之人。而遇強虜。雖百不能以當一。其擒去射傷。固其宜矣。古云器械不利。是以其卒與敵也。况皆無乎。再照西路城堡、極邊衝要、虜賊不時出沒、巳經量給過盔甲腰刀各八百件、隨查得萬全都司見在貯庫盔三百六十六頂、甲三百五十七副、腰刀五百四把、并收先年京操官軍帶回堪中盔八百九十九頂、甲四十六副、腰刀五千三百五十三把、及京營兌調軍器盔一千九百一十七頂、甲一千九百四十七副、腰刀二千一百四十八把、除腰刀可勾支用、惟盔甲在庫數少不敷、乞　敕兵部查議、合無准令將前項軍器支給、其欠少之數、於該部見收盔甲內扣筭、照數發運前來、聽臣分給各路墩軍收領、其各路損壞不堪盔甲腰刀、收送都司、堪修補者修補、查候腹裏軍人有缺者給付、庶守墩軍人。衛身攻人。各有其具。而瞭報防守兩便矣。


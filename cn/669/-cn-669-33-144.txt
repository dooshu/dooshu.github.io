144　任元受七夕詩意亦新　切勿填河漢須留洗甲兵


任元受七夕詩：「切勿填河漢，須留洗甲兵。」意亦新。

【何云】意自佳，但恐與上文難膠附。

【元圻案】老學庵筆記：「任元受，名盡言。張魏公作都督，欲聘之入幕，元受力辭曰：『盡言方養親，使得一神丹可以長年，必持以遺老母，不以獻公。況能捨母而與公軍事耶？』魏公太息而許之。」〇陳直齋曰：「盡言，元符諫官伯雨之孫，紹興從官申先之子。」






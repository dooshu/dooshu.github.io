【车驾幸京口三月三日侍游曲阿後湖作诗】

〖集曰：元嘉二十六年也。〗

虞风载帝狩。夏谚颂王游。春方动宸（李善本《文选》作辰。）驾。望幸倾五州。山只跸峤路。水若警（《类聚》作惊。）沧流。神御出瑶轸。天仪降藻舟。万轴胤行卫。千翼泛飞浮。凋（《类聚》作雕。）云丽璇盖。祥飚被彩ヵ。江南进荆艳。河激（《类聚》作徼。）献赵讴。金练照海浦。笳鼓震溟洲。藐眄（李善本《文选》作盼。）觏青崖。衍漾观绿畴。民（李善本《文选》作人。）灵骞都野。鳞翰耸渊丘。德礼既普洽。川岳遍怀柔。（○《文选》二十二。诗经四十六。又《类聚》四引游、州、流、舟、浮、ヵ、讴七韵。）


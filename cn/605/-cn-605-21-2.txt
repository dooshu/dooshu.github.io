祁豸佳序

越故多才，其所最著者，宋有陆放翁，元有杨铁崖，明有徐青藤。后来才士，所生不少，以沉埋帖括，淹屈多人。间有进贤纱帽，游戏古作，视为绪余。神宗朝，吾越中以古文名者三先生：一为陆景邺，一为王谑庵，一为倪鸿宝。陆长于武断，其蔽也敢；王长于撮巧，其蔽也狎；倪长于征僻，其蔽也鬼。较之前代三贤，尚难学步，而其所刻文集，又皆荣不择茅，金常夹砾，此虽作者之过，而选之者亦不得不任其责矣。钟伯敬曰：“选者之力，能使作者读者之精神心目为之顿易。故夫选而后作者，上也；作而自选者，次也；作而待人选者，又次也。”陶庵所作诗文，选题选意选句选字，少不惬意，不肯轻易下笔。凡有所作，皆其选而后作者也。其后汇所存稿，悉简其代作应付诸篇什，尽付一炬，有所存贮，又皆其作而自选者也。今兹选刻稿尚盈笥，王白岳又为之痛芟雠校，在十去七。所定《琅嬛》一集，譬之文豹留皮，但取其神光威沉；孔雀堕羽，只拾其翡翠金辉，淘汰簸扬，选择最核。以视前代，即放翁之剑南、渭南，铁崖之乐府、史钺，青藤之樱桃、馆阙编，何遂能过之也？盖陶庵先为蜀产，后生会稽，以嵯峨渫之奇，席万壑千岩之秀，其始脱胎结撰，自合磊砢韵秀，亮拔不群，此其生质使然，岂可与之争锋角胜乎！昔李研斋见《石匮书》，力争陶庵决非浙产，言及先世，始然大笑，自谓知人。其藻鉴之确，信有以也。雪瓢祁豸佳撰。


王汶　寄韩涧泉三首

达人贵适己，脱屣离王庭。

袖此转物手，悦我违俗醒。

睆彼岐山鸟，扬光来青冥。

岂其览德辉，而肯啄腐腥。

翻云吐嘉音，濯露洁修翎。

纷纷世网密，何由觌尔形。

王汶

王汶　寄韩涧泉三首

在困多促促，长怀特栖者。

崔嵬玉山岑，今谁秣余马。

朝随涧云浮，暮逐涧泉泻。

光仪俨神交，晤言寄心写。

食鱼不知肥，采菊不盈把。

愿垂白日影，照我蔀屋下。

王汶

王汶　寄韩涧泉三首

浮荣安可搴，高蹈何恨早。

处则为远志，出则为小草。

修名随风翔，嘉遯若龙矫。

栖迟二十年，匣此不世宾。

灏露团红兰，凉吹发清昊。

因知吐芳讯，慰我夙昔抱。

王汶


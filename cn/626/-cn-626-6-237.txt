王贡士应辰四首

【夜游曲】

燕舞起香尘，莺歌出绛唇。

直须灭银烛，恐有绝缨人。

【诸将二首】

元戎授钺为防边，斥堠传烽未息烟。

尽道长驱如卫霍，何人起冢象祁连。

群盗纵横藉将才，纷纷白骨葬黄埃。

阿谁腾上胡儿骑，却引残军入塞来？

【中秋新月戏简须弥仙】

入牖方嗟揽不盈，步檐始觉映前荣。

□摧岂是同胡骑，阵偃由来学汉兵。

滟滟影分金镜彩，纤纤形带汉钩明。

多情天上张京兆，何事双蛾画不成？


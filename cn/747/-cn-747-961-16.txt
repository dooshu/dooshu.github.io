○汉文帝却千里马赋（以“清道乘舆，前警後跸”为韵）

皇天眷命兮炎汉斯兴，运锺三叶兮文德可称。六龙整仪，贱纤英而不服；五驭饬驾，却良骏而不乘。由是遐迩授首，蛮夷屈膝，梯山航海者望之如，纳赆贡珍者府无虚日。别有吉良之种，渥洼之出，媲飞黄於轩宫，奄骅骝於周室。历无草以入贡，涉流沙而效质，就御服以驯养，愿驱驰而警跸。其体也广膺满腹，其目也拥後决前，眸点漆而镜朗，权应规而璧悬。禀月精於地，法星象於天，鬣上朱明，沟中血走。朝辞辫之俗，幕憩雕题之薮，惭专美於前，愧垂名於後。及夫喷玉勒而沫素，鸣金珂而响清，指九重以献寿，勒百礼以效诚。

帝於是宣皇风，驰圣道，前贤斯鉴，古训斯考，嗟辙迹於穆王，想旅獒於召保，乃宣言曰：“朕法天以清净，法地以元虚，有典有则，不疾不徐。梢星之旗，建於前步；彗云之旆，设於後车。吉行三十而当息，良马千里而焉如。尔以马为宝，我以德为舆。与其授受之交丧，曷若乾乾而舍诸？”献马者乃默惭颜，低徊吊影，步迁延以眷眷，神寂寞而耿耿。於是德日洽，祚惟永，俾来叶之嗣君，仰斯道以自警。


○白鹦鹉赋

稽圣人之遗文，懿珍禽之不一，彼善言之灵鸟，孕聪明以自逸。苞火德之奇姿，诞金方之素质，匪含章以就殒，故远时而袭吉。怜碧山之孤高，恃荣松之蔽密，传众音於清吹，凝白华於皎日。

由是既饮既啄，载留载飞，触网以摧羽，闭雕笼而见归。岂不由蓄素姿以罹患，怀海阴而遂违，虽失群以伤指，亦顺人而可依。登玉架，觇朱闱，苟安性以知乐，每求荣而自微。雪肤皎，摈池鸥之光洁；霜毛莹净，夺轩鹤之清辉。且其翔不忘止，居必任侧，莫厌传弄，岂惊抚拭？狎君子之光仪，远虞人之网弋，感珍念而矜眷，托恩驯以栖息。而爱其丰姿冰华，全体玉色，匪彩之争妙，何众禽之比德？呼名自应，隔罗幔而飞来；教语半成，学美人之渐逼。故对绮琴而倾听，上金屏而敛翼，蒙正平之翰藻，应司空之宠识。夫元默者动之所求，洁素者默之攸尚，矧聪性以受绁，悲惠心之为亮。抗幽意於霞表，羡高俦於海上，彼不材兮见留，此能言兮何妄？或曰：“物恶近以招累，理贵远而无凶，虽遁形以取美，独抱清而不从。”岂知夫善生者托人以远害，能寿者辅德以自容，是以承君子之恩渥，独蒙幸以遭逢者也。


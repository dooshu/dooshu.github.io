又　《离魂记》

心素，与谁语？始信别离情最苦。兰舟欲解春江暮，精爽随君归去。异时携手重来处，梦觉春风庭户。

◆词前诗曰：“深闺女儿娇复痴，春愁春恨那复知？舅兄唯有相拘意，暗想花心临别时。离舟欲解春江暮，冉冉香魂逐君去。重来两身复一身，梦觉春风话心素。”

◎《离魂记》：唐人传奇名，陈玄佑撰。其故事略谓：天授三年，张镒官于衡州，有女名倩娘，甥名王宙。宙幼聪慧，美容范，镒尝许曰：他时当以倩娘妻之。后各长成，窃慕于心。然镒却以倩娘另许他人，女闻而抑郁。宙亦恚恨，托言赴京，买舟遽行。夜半，忽闻岸上有一行声甚疾，须臾至船，乃倩娘之魂。相与远遁，居蜀五年，生二子。倩娘思亲，俱归衡州。宙先至舅家，首谢其事。镒大惊。初，以其女固在闺中，病数年，未尝离也。遂遣人至舟中探视，果见一倩娘。室中女闻之，喜而起，魂与体遂合而为一。（徐培均《淮海居士长短句笺注》）

◎用物精多，则魂魄强，是以有精爽至于神明。（《左传》昭公七年。孔颖达疏：“精亦神也，爽亦明也；精是神之未着，爽是明之未昭。”此处指倩娘魂魄。）

◆高耻庵所列丽句，原系天壤间有限之语，然古今人必以此为矜新显异者，自一字至四字为“字”，自五字至十五字为“句”。凑合不同，工力各别，特拈之不嫌其复也。至十六字，则成小令矣。“丝雨湿流光”：周晋仙谓《花间集》只有“丝雨湿流光”五字。……“心素，与谁语”，秦观《古调笑》句。“朝雨，湿愁红”，温庭筠《荷叶杯》句。（清沈雄《古今词话·词品》）


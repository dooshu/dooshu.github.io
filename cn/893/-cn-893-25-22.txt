金陵听韩侍御吹笛





韩公吹玉笛，倜傥流英音。[一]风吹绕钟山，[二]万壑皆龙吟。[三]王子停凤管，[四]师襄掩瑶琴。[五]余韵渡江去，天涯安可寻。

[一]《广韵》：“倜傥，不羁也。”江淹《横吹赋》：“出天下之英音。”



[二]《景定建康志》：“钟山，一名蒋山，在城东北一十五里。”



[三]马融《笛赋》：“近世双笛从羌起，羌人伐竹未及已。龙鸣水中不见己，截竹吹之声相似。”



[四]《列仙传》：王子乔者，周灵王太子晋也，好吹笙，作凤凰鸣。沈约诗：“沃若动龙骖，参差凝凤管。”



[五]《家语》：孔子学琴于师襄子，襄子曰：“吾虽以击磬为官，然能于琴。”江淹诗：“金箫哀夜长，瑶琴怨暮多。”






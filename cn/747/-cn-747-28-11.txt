○令孝经并行孔郑帖易停子夏传诏

朕以全经道丧，大义久乖，淳感之性浸微，流遁之原未息，是用旁求废简，远及缺文，欲使发挥异说，同归善道，永惟一致之用，以开百行之端。间者诸儒所传，颇乖通义。敦孔学者，冀郑门之息灭；尚今文者，指古传为诬伪。岂朝廷并列书府，以广儒术之心乎？况孔郑大宗，固多殊趣，诸生会议，曾无所申，而推求小疵，其细已甚，聚讼之讹，人无则焉。其何郑二家，可令仍旧行用。王孔所注，传习者希，宜存继绝之典，颇加奖饰。子夏传逸篇既广，前令帖《易》者停。


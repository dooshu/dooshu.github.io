○剏修廵關察院記 【 廵關察院】

古之為關、譏暴而已、迄于戰國、燕築長城、自造陽至襄平、置上谷漁陽、右北平以拒胡、秦漢與唐因之、而關政滋重、五代時、山前後州俱入胡、歷三朝五百年、以僣奄我中夏、是捶阸之道疏。而禦侮之任弛也。我明開天、日月再闢、聞風突喙、諸夏統一、雖有遺孽、竄伏、而　大駕犁虜庭者三、爰徙大寧。弃開平。豈猶元朔之朝。割造陽地。而防其斗辟易達胡耶。繇此浸浸不逞。遂遣大卿督撫。未巳也。又察之以部使者。界黃花而剖之。則　京陵居中。西至于龍泉。東至于山海兩部使旗鼓相望。職列于掌故、名題于貞石。有賢否幽明。其人可知也。隆慶庚午、罷兩關帶於廵按、壬申御史梁公許疏入、請復、皇上即位罷如初、尋遣大卿兼閱、科臣繼之、癸未、今廵關之差復停罷矣、不知其利害何如也御史陳公性學又疏、乃議歸於一、　簡書封章、其事可攷也、不穀忝督疆場、視兩關如軸。一切邊政。皆得參與末議。當其時兩關並建。顧東事急。西事緩。如縣衡莫為之權。何以明輕重之等。並建非也、並罷亦非也。自虜王欵塞後。內地載寧。如倒馬故關。真定餘力可及。遂捐此不急、而專力以籌三衞。上紓　北顧之憂。大臣策事。可謂無遺矣。第復官以任能。上贊國謨。省官以輯眾。下屬民隱。此非兼材。何以當之。乃有蘇公其人者。蔚為臺望。慎選而任之。事有類於創始。政必合乎人情。振飭邊防。延問商民便苦。軍士懷之。夷虜畏之。封疆之吏。爭相勸勉。虜犯必創。吏蠹必懲。自有關政以來。未有如今日之明效者。計公當及?矣。邊人咸願借蘇公一年。不穀方欲謀所以留公。會　朝廷以閱視之節假公矣。廵關故有院。今為廵青使者居之。公乃庀公帑。購民舍於趙府街北。繚以垣。正堂三楹。門增其二。翼以東西房各三。儀門後堂稱是。經始於甲申正月、工迄於某月日、用錢若干緡、公不鄙而問記於不穀、不穀竊敢為之言古者天子歲廵狩、所以代天之工、至代以使臣、邊務工莫大矣、草昧既定、武備弗忘、征伐自出、典稱大閱。　章皇行之。雅歌喜峰之凱。　睿皇行之。則蒙、土木之塵。寧若我　皇上端居北辰。七政隨杓以旋。四夷解辮而貢。慶　九五之尊且安也。公首受事。代　一人耳目。贊　天之視聽。勸懲百辟。用保我　京陵萬世之業。按九邊者眾矣。茲院實為之樞焉。不穀嘗聞考諸天文。執法柱史。列于微垣。天關一位。在五車下。是當輦轂之旁。臨天街之衝。屬趙之分。其占應在邊關。公殿中執法也。職主關塞。足以當之。又按天漢左起箕尾。而燕為天府之區。地軸右闢昴畢。而趙為地府之雄。自東徂西。綰轂於此。茲院也。居在燕府而街以趙府名足以當之天象且符何况地宜此非偶然之故矣然言有幸而中者。不穀敢為佞乎哉。客謂之善頌。用載其言以賀公之落成、公名某、字漢傑、吳之太倉人、萬曆丁丑進士


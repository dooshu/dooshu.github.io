沈山人璜四首

【移家虎丘二首】

杜鹃零落柳藏雅，僧有余闲转《法华。

山下人家春事了，扫门迎接赣州花。

闲看蜂王放早衙，晚寻酒伴上浮槎。

墙东有个诗人老，短簿先生是一家。

【庚午孟春闻督师袁公下狱感述二首】

才立方城路未开，前军报虏踏冰来。

声疑倒峡天关动，势若倾崖地轴催。

七日重围三里雾，一时烈焰半空雷。

髑髅滚滚名王遁，偷挂红幡夜举哀。

杂种分标犯锦州，钻刀誓复往年仇。

野无遗粟何能掠，山有重关不敢留。

隔水藏兵先断后，冀城一战半填沟。

裹疮潜渡西河路，归到穹庐哭未休。


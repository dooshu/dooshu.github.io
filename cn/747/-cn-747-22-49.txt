○录囚制

朕作人父母，为天下君，岂将岩廊为逸，尝以亿兆为念，何尝不养之如子，视之如伤？驱彼代俗，跻之仁寿，使胜残之道，自我王政，好生之德，洽於人心。皆迁善以远罪，亦有耻而且格，靡然向风，以致刑措。今秋典戒令，理官议狱，愍此愚者，犹闻抵冒。当宁发想，兴言疚怀，宜布惠和之泽，用申矜降之典，俾率土之内，知朕意焉。天下见禁囚，犯死罪者特宜免死，配流者配边州效力，徒已下罪并放免。官人犯赃罪，不在此例。其未有断结者，各处本犯定刑名，准此处分。


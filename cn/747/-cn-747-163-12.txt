○鬻子序

鬻子名熊，楚人，周文王之师也。年九十，见文王。王曰：“老矣。”鬻子曰：“使臣捕兽逐麋，已老矣。使臣坐策国事，尚少也。”文王师之。著书二十二篇，名曰《鬻子》。子者，男子之美称，贤不逮圣，不以为经，用题纪标子。因据刘氏九流，即道流也。遭秦暴乱，书记略尽。《鬻子》虽不预焚烧，编秩由此残缺。依《汉书·艺文志》，虽有六篇，今此本乃有十四篇，未详孰是。篇或错乱，文多遗阙。至敷演大道，铨撰明文，阐域中之教化，论刑德之是非，虽卷轴不全，而其门可见。然邓林之枝，荆山之王，君子馀文，可得观矣。

鬻子博怀道德，善谋政事，故使周文屈节，大圣谘询，情存帝王之道，辞多斥救之要。理致通远，旨趣恢宏。实先达之奥言，为诸子之首唱。织组仁义，经纬家邦，垂劝诫之风，陈宏济之术。王者览之，可以理国；吏者遵之，可以从政。足使贤者励志，不肖者涤心。语曰：“诗三百，一言以蔽之，曰思无邪。”言而不朽，可为龟镜。《鬻子》论道，无邪之谓欤？

幸以休务之隙，披阅子史，而书籍实繁，不能精备。至於此子，颇复留心，寻其立迹之端，探其阐教之旨。岂如寓言迂恢，驰术飞辩者矣？亦乃字重千金，辞高万岁，聊为注解，略起指归。心驰於万古之上，寄怀於千载之下。庶垂道见志，悬诸日月，将来君子，幸无忽焉。

刘藏器

藏器，徐州彭城人。高宗时为侍御史，稍迁比部员外郎监察御史，出为宋州司马，卒。


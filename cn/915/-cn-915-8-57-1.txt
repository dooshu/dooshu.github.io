◇请置东平郡启

北兖州民戴尚伯六十人诉：「旧壤幽隔，飘寓失所，今虽创置淮阴，而阳平一郡，州无实土，寄山阳境内。窃见司、徐、青三州，悉皆新立。并有实郡。东平既是望邦，衣冠所系。希於山阳、盱眙二界间，割小户置此郡，始招集荒落。使本壤族姓，有所归依。」臣寻东平郡既是此州本领，臣贱族桑梓，愿立此邦。（《南齐书·州郡志》上，永明七年，光禄大夫吕安国启。）


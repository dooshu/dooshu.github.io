假人命


蓝公鹿洲由普宁兼摄潮阳令时，视事甫旬日，部民郑秩侯之妻陈氏，控萧邦武纠同萧阿兴、李献章、蔡士显、庄开明等攒殴其夫至死，弃尸峡山大辰沟。问：“何日事？”曰：“十一月十三日事也。”其子郑阿伯以舟载尸至，请验。公签差提五人至，即往验尸。尸已朽败，口颊且不存矣。问陈：“信汝夫乎？”曰：“信。”问郑：“信汝父乎？”曰：“信。”乃令自备棺殓。

返署提五人至案下，熟视之，不讯一语，命还押。及夕，复提五人于别室，谓之曰：“汝等攒殴人至死，例当论抵，知之乎？”皆曰：“知之，惟皆被诬耳。”曰：“余查南熏坊保正，有郑秩侯者，即若人耶？”曰：“然。”曰：“余查前任案卷，若五家先后失窃，官皆批饬保正查缉，有诸？”曰：“然。”“缉获乎？”曰：“未也。”“然则汝等恶其缉之不力也，而毙之耳。”则又呼冤。“死于大辰沟者，果郑耶？”曰：“不知也。”“郑果既死耶？”曰：“不知也。”“汝辈于郑素有隙耶？”曰：“睚眦之怨，或所不免矣。”“汝辈以为系讼与宁家孰乐？”曰：“宁家乐。”曰：“郑实未死，逃耳。吾治普宁，独严于保正，彼畏吾严以逃。至于诈死以诬汝辈，则或别有主使者也。吾释汝辈，可速为我访来。”曰：“四海茫茫，乌乎访？”曰：“彼无远志，邻邑而已。吾为汝辈脱累，汝辈乃惜力耶？”皆叩首谢诺，乃悉纵之。僚幕咸致诧怪。

越三日，萧邦武自惠来县获郑秩侯归，阖邑震为神明。讯其所与定谋者，则讼棍陈阿辰也。前尸则倒毙之乞人耳。并惩之。

或问公：“何以料之如见也？”公曰：“是易易耳。吾治普宁独严于保正，郑，保正也，岂无所闻？故闻吾来而逃也。保正逃，官未有不捕者，宁得逃而免，计惟报死。而又碍于邻里，故借一无名之尸为己尸；又故架词报案，以实其死耳。”曰：“何以能知其伪死也？”曰：“验尸之顷，已洞见之矣。彼云死于十三日，验尸为二十一日，相距不及旬，而时在冬月，置尸又在山溪寒冷地，夫何朽之速，而至于面目不全也？”曰：“何以知有主使之者？”曰：“是则以其市井人，或不能此，姑试讯之耳。吾察此五人者，面目都良善，室家市业都于潮，故纵之使为我用，不犹愈于签差耶？”

野史氏曰：纵被告以捕原告，案情之变幻，于此乃叹观止。至于体察入微，料事如见，犹其余事也。






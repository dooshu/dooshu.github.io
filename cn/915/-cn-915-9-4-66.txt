◇与萧挹书

阔别清颜，忽焉已久，未得音息，劳望情深。暑气方隆，恒保清善。握兰云阁，解绂龙楼，允膺妙选，良为幸甚。想同僚多士，方驾连曹；雅步南宫，容与自玩。士衡已後，唯在兹日。惟昆与季，文藻相晖；二陆、三张，岂独擅美。比暇日无事，时复含毫，颇有赋诗，别当相简。但衡巫峻极，汉水悠长；何时把袂，共披心腹。（《艺文类聚》三十）


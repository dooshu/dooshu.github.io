洪咨夔　端平二年端午帖子词　皇帝阁

更化开皇极，中兴兆赤符。

节摽千岁历，气协五时图。

洪咨夔

洪咨夔　端平二年端午帖子词　皇帝阁

雨足秧分甽，风清麦弄岐。

圣心涵水镜，即是太平基。

洪咨夔

洪咨夔　端平二年端午帖子词　皇帝阁

明进离方午，柔生遇已阴。

妙参三圣易，细测两仪心。

洪咨夔

洪咨夔　端平二年端午帖子词　皇帝阁

缉熙虚敞薰飔细，清燕深明昼晷长。

大学中庸繙咏久，金猊几度手添香。

洪咨夔

洪咨夔　端平二年端午帖子词　皇帝阁

登进英才追庆历，开延正论踵咸平。

朝廷有道长如此，拜赐宫衣信是荣。

洪咨夔

洪咨夔　端平二年端午帖子词　皇帝阁

王师一举下河东，好定规摹继伐功。

入眼宫槐宜夏日，转头关柳易秋风。

洪咨夔


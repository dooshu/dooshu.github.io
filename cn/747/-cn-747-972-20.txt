○分别常参官奏（天福二年十一月中书门下）

准唐贞元二年九月五日敕，文官充翰林学士及皇太子诸王侍读，武官充禁军职事，并不常朝参，其在三馆等诸职事者，并朝参讫，各归所务者。自累朝以来，文武在内廷充职兼判三司，或带职额及六军判官等，例不赴常朝，原无正敕。准近敕，文武职事官未升朝者，按旧制并赴朔望朝参。其翰林学士、侍读、三馆诸职事，望准原敕处分。其在内廷诸司使等，每受正官之时，来赴正衙谢後，不赴常朝。大朝会不离禁廷位次。三司职官免常朝，唯赴大朝会。其京司未升朝官员，赴朔望朝参，带诸司职事者不在此例。文官除端明殿翰林学士、枢密院学士、中书省知制诰外，有兼官兼职者，仍各发遣本司供事。


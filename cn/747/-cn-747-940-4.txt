○众修补三会醮词

伏闻人之禀生，资於二气，阴阳定体，魂魄守身，稍或愆和，即成灾否。三会之日，是三魂攒奏之辰，罪福吉凶，纤毫无失，增寿夺算，赏罚甚明。所宜积善除非，立功补过，用祈吉应，以保遐龄。元圣格言，真经明训，敢不遵守，以戒身心。臣等数年以来，於下会之日，共申祈醮，以罄焚修。昨者迫以尘缘，运违佳节，中心忧惕，不敢遑安。今则别选良辰，旁招善友，同营香火，特展醮祈。静夜寒更，冥心注念，真经必降，诚愿冀通。伏惟万圣回光，千真鉴映，锡其祷祝，除彼灾凶。制魄拘魂，各遂修生之望；回凶变吉，咸开遐永之程。臣等或三命衰微，九宫厄滞；或星文照临，灾运萦躔；或宿债未平，馀殃未息；或故伤误杀，积过深瑕。俱乞荡除，克赐昭，合家蒙福，九祖生天，公私有通泰之祥，眷属荷安之泽。不任。


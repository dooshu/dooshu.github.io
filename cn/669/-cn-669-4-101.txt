101　二后成王成康諸義


歐陽公詩本義時世論曰：「昊天有成命『二后受之，成王不敢康』，所謂『二后』者，文、武也，則『成王』者，成王也，當是康王以後之詩。執競『不顯成、康』，所謂『成康』者，成王、康王也，當是昭王已後之詩。噫嘻曰『噫嘻成王』者，亦成王也。」范蜀公正書曰：「昊天有成命言文、武受天命以有天下，而成王不敢以逸豫爲也。此揚雄所謂『康王之時，頌聲作於下』。『自彼成、康，奄有四方』，祀武王而述成、康，見子孫之善繼也。班孟堅兩都賦序文曰『成、康没而頌聲寢』，言自成、康之後，不復有見於頌也。」朱子集傳與歐、范之説合。

【元圻案】周頌昊天有成命箋云：「有成命者，言周自后稷之生而已有天命也。文王、武王受其業，施行道德，成此王功，不敢自安逸。」〇執競傳：「不顯乎其成大功而安之。」噫嘻傳：「成王，成是王事也。」〇欽定詩經傳説彙纂：「案昊天有成命詩，自古序以至漢、唐諸儒，皆以爲郊祀天地之樂歌。文、武受天命，成其爲王業。其詩作在周公、成王之世。宋諸儒亦遵其説，惟歐陽修以昊天有成命之『成王』，執競之『成康』，噫嘻之『成王』，謂成王誦、康王釗也。朱子初亦從毛、鄭之詁，後定集傳，援國語從歐説，以爲祭成王之詩。蓋依經爲解，辭無紆曲。後儒遵之者固衆，而竪議以申序説者亦不少。其意謂周公制禮作樂，頌之用於郊廟爲大，孔子删詩，雅、頌得所，既以頌爲周公所作，不應有康、昭以後之詩。若康、昭之詩，次於我將、時邁及思文、大武之前，似非得所。且禋祀大典，文王何得無詩？一疑也。國語叔向引詩，朱子作成王誦解，亦可，然國語載穆叔聘晉，樂及鹿鳴而後拜，晉侯使人問焉，對曰：『先樂金奏肆夏繁、遏、渠，天子所以饗元侯也，故不敢拜。』吕叔玉云：『繁遏，執競也。』朱子取吕説，載於集傳。若從國語叔向之告，以昊天章爲康王之詩，則國語穆叔之對，稱執競爲先王饗元侯所用，又不可爲昭王以後詩矣。二疑也。然要皆未識朱子虚公之心爾。頌首集傳云『周頌三十一篇，多周公所定』，則即鄭箋據周禮以詮詩之説也。又云『亦或有成王以後之詩』，夫據經文以解詩，而猶曰『或』曰『疑』者，朱子何嘗蔑視古昔哉！宋黄震曰：『古注、晦菴凡二説，在學者詳之是矣。』」又案：朱子初注執競詩曰：「武王持其自强不息之心，故其功烈之盛，天下莫得而競。此其所以成大功而安之。」見於吕祖謙讀詩記中。後從歐陽修之説而定集傳，始闢毛、鄭。






○授李景让襄州节度使制

门下。汉制，郡守有善政者，增秩赐金；周官，诸侯有声名者，加地进律。前代令典，我将因之。天平军节度使李景让，早以文学德行，列於四科。中含柔嘉，表以坚白。直比汲黯，孝如曾参。素怀澹然，清节可贵。峻风规於台阁，流恺悌於方州。居为国桢，出作藩柄。朕惟宪宗亲除狡穴，手复全齐。付任在子，敢不授。以尔事亲既孝，於我必忠。俾之镇临，果茂声绩。是用载新社土，改筑斋坛。不可使萃美於东方，所宜迁仁於南国。况荆衡旧服，江汉上游。天作城池，地连襟带。昔曹王以法绳封部，岁久则弊除；于ν以共东征徭，人流而赋在。不有斯惠，安能理之。勉图官守，式副令闻。


○请增加盐额奏

常州自开成元年七月二十六日敕，以茶务委州县。至年终所收，以溢额五千六百六十九贯，比类盐铁场院正额元数，加数倍已上。伏请增加正额。

卢钧

钧字子和，范阳人，徙京兆蓝田。第进士，以拔萃补秘书正字。累拜山南东道节度使，兼领昭义军，进检校左仆射。宣宗立，改吏部尚书，封范阳郡公，守太子太师。大中十年同中书门下平章事，寻以检校司徒为东都留守。懿宗立，以太保致仕。卒年八十七，赠太保，谥曰元。


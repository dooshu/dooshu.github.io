○谏苻坚



臣闻尧舜茅茨，周卑宫室，故致和平，庆隆八百。始皇穷极奢丽，嗣不及孙。愿陛下则采掾之不琢，鄙琼室而不居，敷纯风于天下，流休范于无穷，贱金玉，珍谷帛，勤恤民隐，劝课农桑，捐无用之器，弃难得之货，敦至道以厉薄俗，修文德以怀远人。然後一轨九州，同风天下，刑措既登，告成东岳，踪轩皇以齐美，哂二汉之徒封，臣之愿也。（《晋书·载纪·苻坚传》上，又《十六国春秋》三十七。）

郭质

质，冯翊人，起兵广乡以应苻登拜平东将军冯翊太守，兵败归姚苌，以为将军，众皆溃散。




○元年建卯月南郊赦文

惟天为大，事之在明；惟圣能享，承之在德。朕讬於人上，获守丕图，思大道之行，去鸿名之节。文武徽号，存而不称，开统履端，建元叶纪。美皆有让，言必可陈，虔告上元，致斋清庙。恭行旧典，展礼南郊，百神允怀，上帝临我。升闻之际，其亦可言。昭事以诚，实膺多福。高而不远，复见其心。乃候发生之时，用行响劝之道。

旸谷出日，登大明於域中；泰山起云，遍膏雨於天下。君人临照，德泽周洽，布其宽大，岂止於兹。宜行肆眚之恩，益广万邦之庆，可赦天下。自元年建卯月一日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不免者，咸赦除之。其反逆造伪头首谋杀故杀并十恶死罪，官吏及典正犯赃，为蠹既深，在法难容，并不在赦限。其史朝义已下胁从将士，及受伪官等，弃逆归顺，因事立功，封赏之外，馀无所问。其诸色流人及左降官等，前后频有处分，并与量移。所繇稽迟，动历年数，宜令有司，即申明前后制敕节文，速勘责类例闻奏。其中外行业夙著，情状可矜，久践朝班曾经任用者，委在朝五品已上清望官及郎官御史，於流贬人中，素相谙委为众所推者，各以名荐，须当才实。其内外文武官，三品已上赐爵一级，四品已上各加一阶。成都府灵武元从功臣，三品已上更赐爵一级，四品已上更加一阶。

朕敬授人时，慎徽月令，庶无备极，以获休徵。自今以后，每至四孟月迎气之日，与百辟卿士举而行之。建辰月应番彍骑，三分量留一分，其馀即放归营农，至建已月任依常式。诸州刺史县令及司田参军，令设法劝课，令其耕种不得失时。贫不支济户仍方圆处置，量事借贷，务令存立。岁终巡按，量其功效，便申赏罚。诸道贡献，除马畜供军之外，其馀鹰繇狗豽奇禽异兽，并不得辄进。五都之号，其来自久。宜以京兆府为上都，河南府为东都，凤翔府为西都，江陵府为南都，太原府为北都。孝本天经，礼崇国典，横於四海，漏及三泉。其京资清正员，文官五品已上，武官三品已上，并两省供奉官御史诸州刺史，并诸道节度已下三品已上，父母亡没未经追赠者，并量与追赠。文武不坠，道宏於人，务在搜扬，俾其展效。其诸道人中，有词学高深，兼通政理，军谋制胜，明习韬钤者，委所在刺史拣择闻荐。京四品已上员文武官任各举一人。孝子顺孙，义夫节妇，旌表门闾，终身勿事。


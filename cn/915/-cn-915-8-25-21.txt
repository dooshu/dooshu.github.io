◇国臣为太子妃服议

《礼》「庶人为国君齐衰」，先儒云，庶人在官，若府史之属是也。又诸侯之大夫妻，为夫人服む衰七月，以此轻微疏远，故不得尽礼。今皇孙自是蕃国之王公，太子穆妃是天朝之嫡妇。宫臣得申小君之礼，国官岂敢为夫人之敬。当单衣白合素带哭於中门外，每临辄入，与宫官同。（《南齐书·礼志》下。建元二年，太子穆妃薨，南郡王闻喜公国臣疑制君母服，俭又议。）


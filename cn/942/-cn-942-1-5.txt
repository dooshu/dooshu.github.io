严处常

先生姓严氏，名处常，号长清子。京兆砾阳县人，即重阳祖师之外戚。幼习儒，志尚清虚。以父母在堂，未能高蹈物表。为县法司，临事慈愍。一日向暮还家，路拾遗书一卷，题曰：玉灵圣书，得之者仙。于是焚香祝曰；我今二十有九，誓於不惑之年洁身入道。祝毕，醉酒於醮盆中，有声隐隐若雷，家人咸以为异。后瑜一纪二亲俱丧，忽患目疾，治之愈甚。默自责曰：昔得圣书，誓以四十出家，今过期矣。此疾稍痊，即当从道。无何目明如故。遂往终南刘蒋，参重阳祖师，愿受教为门弟子。时大定癸未岁也。先生既蒙允纳，克志于道，数年祖师授以微旨。七年丁亥夏，祖师东游。先生遨游终南泉石，住处颐神毓浩。十年春丘刘谭马四师入关，蒙丹阳宗师复为印可，仍赠之杨柳枝词云：一虎一龙一处眠，打盘旋。一呼一吸一周天，褊三田。一麦一麻通一线，袅祥烟。一来一往一还元，产胎仙。先生拜受，自是了无疑障。居祖庭又逾十载，道契真常。以二十三年癸、卯夏四月八日焚香辞众，无疾而逝，春秋七十三矣。


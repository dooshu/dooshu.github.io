○与睦州杜给事书

十二月九日，试右金吾卫兵曹参军权德舆谨遣苍头献书于给事杜公阁下：德舆颛蒙小生，行艺无取，世业儒术，不能自奋，徒以晨羞之暇，取适文谊，师蘧生欲寡其过之言，慕太邱平心率物之道。弱年多病，志无所就，衡茅之中，俯仰自愧。去年得以物役，道于贵州，舟次仁境，心口相贺，一蹑宾阶，鄙吝都尽。何者？向风之心，久积於中，不知所以然而然也。及夫承至论，闻格言，悬榻之礼，礼有加等。深明出处之分，根极道义之本，初勖之以勉职，又勖之以通经，驽薄贱姿，诚不自意，拜赐之时，感入心腑。及就安环堵，静守绪言，常虑行之不至，忝辱明鉴。近又承寓书於包中丞丈，过有称赏，永怀惭戴，何可言喻？б！夫先师有互乡之见，与其进也，至东汉郭泰陈蕃之徒，亦以奖鉴士林为己任，降及近古，此道浸微。今江南多士所凑，埒於上国，力行修词，人人自励。月旦之评，或无至公，众情所望，实在阁下。伏恐清（阙二字）鉴於此一失，物论云云，以之去就，下情所虞，在此而已。如小生者，但欲稽考古训，端正心源，以区区直方。展微贽於他日。不宣。德舆再拜。


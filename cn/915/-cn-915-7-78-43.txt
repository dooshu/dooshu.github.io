◇维摩经十譬赞（八首）

△聚沫泡合

水性本无泡，激流遂聚沫。即异成貌状，消散归虚壑。君子识根本，安事劳与夺。愚俗骇变化，横复生欣怛。（《艺文类聚》七十六。）

△焰

性内相表状，非炎安知火？新新相推移，荧荧非向我。如何滞著人，终岁迷因果。

△芭蕉

生分本多端，芭蕉知不一。含萼不结核，敷华何由实。至人善取譬，无宰谁能律。莫昵缘合时，当视分散日。（《艺文类聚》七十六。）

△聚幻

幻工作同异，谁谓复非真。一从逝物过，既往亦何陈。谬者疑久近，远者皆自宾。勿起离合情，会无百代人。（《艺文类聚》七十六。）

△梦

觉谓寝无知，寐中非无见。意状盈眼前，好恶迭（一作「迷」。）万变。既悟眇已往，惜为浮物恋。孰视婆娑尽，宁当非赤县。

△影响合

影响顺形声，资物故生理。一旦挥霍去，何因相像似。群有靡不然，昧漠呼自己。四色尚无本，八微欲安恃。（《艺文类聚》七十六。）

△浮云

泛滥明月阴，荟蔚南山雨。能为变动用，在我竟无取。俄巳就飞散，岂复得攒聚。诸法既无我，何由有我所。

△电

倏烁惊电过，可见不可逐。恒物生灭後，谁复核迟速。慎勿空留念，横使神理恧。发已道易孚，忘情长之福。（已上并见《释藏》肥九，《广弘明集》十五。）


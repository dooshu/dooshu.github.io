金陵先贤祠堂歌

崇祠杰阁南山前问谁祠者维先贤在来开庆实肇始旧基结构青溪边泰伯以还人四十封爵姓氏人题镌欲延血食垂香火供祭土田维七千重典何时遂湮废南郊再祀神宗年议复维焦及李叶【焦公竑李公廷机叶公向高】祠祭经营分俸钱【谓葛公寅亮】朱堂冠山下俯寺长干塔影檐端悬书屋茅亭次罗列灿然气象聨星躔丹雘非徒耀耳目荐苹酹酒皆留连亷顽立懦此风好百年芜秽成荒烟狐狸所家蛇豕溷颓墙败棘相鈎纒存者遗墟半侵没父老吞声多涕涟倔强魏生与张子【谓惟度南村】吊古抗言相後先佛老精庐塞天下忍没先贤无数椽陈侯磊落能好事刮磨位置重薰湔踵旧增新五十四曰采舆论无颇偏神呵鬼护此正直孤松独立龙蜿蜒百年废绪一朝举丰碑伟咏千秋传於乎前贤诞河岳上者骑箕魂在天缥缈岂应争俎豆尚德崇功古所?丈夫慨慷追往烈後有来者其比肩不然盛事委草莽恐使白日昏虞渊


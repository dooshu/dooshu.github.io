钱文昌逊七首

【春词（二首）】

宿霭溟蒙曙色新，牡丹凝露晓妆匀。

楼台乳燕轻翻雨，帘幕游丝不动尘。

黄鸟唤醒中酒睡，绿窗愁损惜花人。

软红深径香埃里，走马题诗正及春。

红杏萧墙翠柳遮，重门深锁属谁家。

日长亭馆人初散，风细秋千影半斜。

满地绿阴飞燕子，一帘晴雪卷杨花。

玉楼有客犹中酒，笑拨沉烟索煮茶。

【胡人醉归图】

貂帽锦靴明绣衣，调鹰射虎捷如飞。

紫髯寒作猬毛磔，碧眼夜看霜月辉。

筚篥声中传汉曲，琵琶帐底醉明妃。

更深宴罢穷庐雪，乱拥旌旄马上归。

【闺思】

望断伤春眼，湘帘懒上钩。

落花深院静，鹦鹉对人愁。

【琵琶士女】

下马陵西是妾家，十三曾学理琵琶。

自从流落商船上，几度春风怨落花？

【班鸠】

斗草归来女伴寻，游丝飞絮恼春心。

紫鸠声歇垆烟冷，门掩梨花莫雨深。

【杏花画眉】

红杏花开好鸟啼，章台走马未归时。

螺青钿合蛛丝满，谁画春山八字眉。


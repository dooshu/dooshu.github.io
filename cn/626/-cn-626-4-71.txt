丘吉一十三首

【游雾山寺和冠莱公韵（集本不载）】

风引钟声落大溪，行厨酒尽夕阳低。

斗杓斜坠阑干北，涧道横分略彴西。

云杂天花银叶舞，门排行树宝幢齐。

普香世界青山绕，一路烟霞送马蹄。

【和姑苏刘工部昌无题（三首）】

落花空怨五更风，江水无情日自东。

只解诗中嘲阿软，宁知花里活秦宫。

进来荔子枝犹绿，洗去胭脂井尚红。

多少风流多少恨，玉笙吹断月明中。

辘轳绠断玉瓶沉，双鲤无书碧海深。

别梦吹残吴苑笛，愁肠敲断汉宫砧。

病来眉淡波斯黛，老去屏闲孔雀金。

不及浮云能自在，朝飞暮散却无心。

《玉树歌残谱不存，春泉空泻洗头盆。

绛桃成子花无色，银烛烧心泪有痕。

南国青春欺客鬓，东风芳草怨王孙。

风流已逐红尘化，空有琵琶寄断魂。

【秋日偶成】

江城开近白鸥沙，帘幕风凉秋满家。

昨日邻姬新压酒，小槽一夜落莲花。

【采莲曲】

细语呼人远不闻，水光摇荡石榴裙。

一身肌骨无多重，欲入荷花化彩云。

【春夜（二首）】

银瓶浇茗漱春酲，倚遍雕阑睡未成。

灯火谁家庭院里，樱桃花下尚吹笙。

香尽铜炉火不增，一床寒被卧春冰。

不知明月将人梦，去落红楼第几层。

【因天如寄声沈启南】

日望江云卧草庐，烟波无处觅双鱼。

高僧相见能传语，不写银笺小字书。

【寄馆天宁寺（二首）】

宝树林中避世情，琴囊长挂白云层。

蒲团学得枯禅坐，合作东轩长老称。

茶炉吹断鬓丝烟，借得禅林看鹤眠。

不道秋风何处起，一堆黄叶寺门前。

【与唐惟勤索纸】

鱼网无功补蔡侯，蜀江不洗薛涛愁。

教儿昨日翻诗稿，书破芭蕉数幅秋。

【仕女】

丝抽霜藕织仙衣，立近芭蕉怨落晖。

踏破绿苔罗袜冷，宫前昨夜有霜飞。


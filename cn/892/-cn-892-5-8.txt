东坡书传卷八


盘庚上第九


盘庚五迁，将治亳，殷民咨胥怨，作《盘庚》三篇。

咨，嗟也。盘庚，阳甲弟。汤迁于亳，仲丁迁于嚣，河亶甲居相，祖乙圮于耿，而盘庚迁于殷。

盘庚迁于殷，民不适有居，

祖乙圮于耿，盘庚不得不迁，而小人怀土，故不肯适新居。

率吁众戚，出矢言。

吁，呼也。矢，誓也。盘庚知民怨，故呼众忧之人，而告誓之。

曰：我王来，既爰宅于兹。重我民，无尽刘。不能胥匡以生，卜稽曰：其如台。先王有服，恪谨天命，兹犹不常宁，不常厥邑，于今五邦。今不承于古，罔知天之断命，矧曰其克从先王之烈？

爰，于也。刘，杀也。匡，救也。我先王祖乙，既宅于耿，耿圮，欲迁而不忍，曰：民劳矣，无尽致之死。然民终不能相救以生。乃稽之卜，曰：是圮者无若我何。我先王自汤以来，奄有五服，以谨天命之故，犹不敢宁居，迁者五邦矣。今若不承古而迁，则天其断弃我命，况能从先王之烈乎！

若颠木之有由蘖，天其永我命于兹新邑，绍复先王之大业，底绥四方。

木之蠹病者，虽勤于封殖，不能使复遂茂。颠，仆也。既仆而蘖生之，然后有复盛之道，不颠则无所从蘖也。言天之欲复兴殷，必在新邑矣。

盘庚敩于民，由乃在位，以常旧服，正法度。曰：无或敢伏小人之攸箴。

敩，教也。“由乃在位”者，教自有位而下也。箴，规也。服，事也。矇诵、工谏、士传言、庶人谤于市，此先王之旧服正法也。今民敢相聚怨诽，疑当立新法，行权政，以一切之威治之。盘庚仁人也，其下教于民者，乃以常旧事而已，言不造新令也；以正法度而已，言不立权政也。曰“无或敢伏小人之攸箴”者，忧百官有司逆探其意而禁民言也。盘庚迁而殷复兴，用此道欤！

王命众，悉至于庭。王若曰：

《书》凡言“若曰”者，非尽当时之言，大意若此而已。

格，汝众！予告汝训，汝猷黜乃心，无傲从康。

谋自抑黜其心。无傲，无怀安也。

古我先王，亦惟图任旧人共政。

此篇数言用耆旧，又戒其侮老成。以此推之，凡不欲迁者，皆众稚且狂也。盘庚言：非独我用旧，先王亦用旧耳。岂可违哉？

王播告之修，不匿厥指，王用丕钦，罔有逸言，民用丕变。

不仁者，鄙慢其民，曰：民可与乐成，难与虑始。故为一切之政，若雷霆鬼神。然使民不知其所从出，其肯敷心腹肾肠，以与民谋哉！今吾布告民，以所修之政，无所隐匿，是大敬民也。言之必可行，无过也，是以信而变从我也。逸，过也。

今汝聒聒，起信险肤，予弗知乃所讼。

险者，利口相倾覆也。孔子曰：“浸润之谮，肤受之诉，不行焉，可谓明也已矣。”巧言之入人，如水之渐渍，如病之自肌理入也，是之谓肤。今汝聒聒以险肤之言起信于人，将谁讼乎？

非予自荒兹德，惟汝含德，不惕予一人，予若观火，予亦拙谋，作乃逸。

荒，广也，犹《诗》曰“遂荒大东”，《书》曰“予荒度土功”也。含，容也。逸，过也。言汝妄造怨诽，若非我自广此德，以遂其事，但汝容，使汝不惕畏我，则我亦不仁矣。如观火作而不救，能终不救乎？终必扑灭之。容尔而不问，能终不问乎？终必诛绝之。不忍于小，而忍于大，则是我拙谋，成汝过也。作，成也。

若网在纲，有条而不紊。若农服田，力穑乃亦有秋。

网无纲，纵之乱也。农不力穑，安于逸也。

汝克黜乃心，施实德于民，至于婚友。丕乃敢大言，汝有积德，乃不畏戎毒于远迩。

戎，大也。毒，害也。商之世家大族，造言以害迁者，欲以苟悦小民为德也。故告之曰：是何德之有？汝曷不施实德于汝民与汝婚友乎？劳而有功，此实德也。汝能劳而有功，则汝乃敢大言曰：“我有积德。”如此，则汝自得众而多助，岂复畏从我远迁之大害乎！

惰农自安，不昏作劳，不服田亩，越其罔有黍稷。

昏，强也。

汝不和吉，言于百姓，惟汝自生毒。乃败祸奸宄，以自灾于厥身。乃既先恶于民，乃奉其恫，汝悔身何及！

吉，善也。奉，承也。恫，痛也。汝今所施，乃恶也，非德也，当自承其疾痛。

相时民，犹胥顾于箴言。其发有逸口，矧予制乃短长之命！

民，小人也。小人尚顾箴规之言，小人违箴言，其祸败之发，有过于口舌之相倾覆。矧予制汝死生之命，而敢违之乎！

汝曷弗告朕，而胥动以浮言，恐沉于众？

恐、动、沉，溺于众人也。

若火之燎于原，不可向迩，其犹可扑灭。则惟汝众自作弗靖，非予有咎。迟任有言曰：“人惟求旧，器非求旧，惟新。”

迟任，古贤人。言人旧则习，器旧则敝，当常使旧人、用新器。我今所以从老成之言，而迁新邑也。

古我先王，暨乃祖乃父，胥及逸勤，予敢动用非罚？

我先王与汝祖父，同其劳逸，我其敢动用非法之罚于其子孙乎？

世选尔劳，予不掩尔善。兹予大享于先王，尔祖其从与享之。作福作灾，予亦不敢动用非德。

古者功臣配食于大烝。王言吾固欲选用功臣之子孙也，然尔祖与先王同享于庙，能作福作灾者，吾亦不敢动用非德之赏于其子孙也。

予告汝于难，若射之有志。

志，所射表的也。射而无志，则孰为中？孰为否？王事艰难，当各分守，无为浮言。当若射之有志，后有以考其功罪也。

汝无侮老成人，无弱孤有幼。

“有”“又”通，犹言孤与幼也。

各长于厥居，勉出乃力，听予一人之作猷，无有远迩。

汝无侮老弱幼，各为久居之计，无有远迩，惟予所谋是从。

用罪伐厥死，用德彰厥善。

有罪不伐，则人将长恶不悛，必死而后已。故我薄刑小罪者，以伐其当死者也。

邦之臧，惟汝众；邦之不臧，惟予一人有佚罚。凡尔众，其惟致告。

国有不善，则我有余罪矣，尔众当尽以告我。佚，余也。致，尽也。

自今至于后日，各恭尔事，齐乃位，度乃口。

度，法也。

罚及尔身，弗可悔。





盘庚中第十


盘庚作，惟涉河，

作，起也。

以民迁，乃话民之弗率。

民之弗率，不以政令齐之，而以话言晓之，此盘庚之仁也。

诞告用亶其有众，咸造勿亵在王庭。

亵，慢也。

盘庚乃登进厥民，曰：明听朕言，无荒失朕命。呜呼！古我前后，罔不惟民之承，保后胥戚，鲜以不，浮于天时。

承，敬也。古者谓过曰浮，浮之言胜也。以敬民，故民保卫其后，相与忧其忧，虽有天时之灾，鲜不以人力胜之也。

殷降大虐，先王不怀，厥攸作视，民利用迁。

先王以天降灾虐，不敢怀安，其所作而迁者，视民利而已。

汝曷弗念我古后之闻，承汝俾汝，惟喜康共，非汝有咎，比于罚。

我古后所以敬汝使汝者，喜与汝同安耳，非为有咎之日，使汝同受其罚也。

予若吁怀兹新邑，亦惟汝故，以丕从厥志。

予所以召呼怀来新邑之人者，亦惟以汝故也。将使汝久居而安，以大从我志。

今予将试以汝迁，安定厥邦。汝不忧朕心之攸困，乃咸大不宣乃心，钦念以忱，动予一人。尔惟自鞠自苦，若乘舟，汝弗济，臭厥载。

困，病也。鞠，穷也。汝不忧我心之所病者，乃不布心腹，敬念以诚动我。但作怨诽，以自穷苦，譬如临水具舟，能终不济乎？无迟留以臭，败其所载也。

尔忱不属，惟胥以沉，不其或稽，自怒曷瘳？

尔诚不能上达也，但相与沉溺，莫或考其利害者，自怨自怒，何损于病乎！

汝不谋长，以思乃灾，汝诞劝忧。

汝不谋长策以虑患，则是劝忧矣。劝忧，犹言乐祸也。

今其有今、罔后，汝何生在上？

不谋其长，有今而无后，汝何以生于民上乎？

今予命汝一，

命汝一德一心也。

无起秽以自臭。

起秽者，未能臭人，先自臭也。

恐人倚乃身，迂乃心，予迓续乃命于天。予岂汝威？用奉畜汝众。

出怨言者，或愚人为人所使，故告之曰：恐人倚托乃身以为奸，迂僻乃心，俾迷惑失道。予故导迎汝，以续汝命于天。予岂汝威哉？以奉养汝众而已。

予念我先神后之劳尔先，予丕克羞尔，用怀尔然。

尔之先祖，有勋劳于汤，故我大进用尔以怀尔也。

失于政，陈于兹，高后丕乃崇降罪疾，曰：曷虐朕民？

陈，久也。崇，大也。耿圮而不迁，以病我民，是失政而久于此也。汤必大降罪疾于我，以我为虐民也。

汝万民乃不生生，暨予一人猷同心。先后丕降与汝罪疾，曰：曷不暨朕幼孙有比？

乐生兴事，则其生也厚，是谓生生。比，同德也。

故有爽德自上，其罚汝，汝罔能迪。

非独先后罚汝也，汝有失德，天其罚汝，汝何道自免乎？

古我先后既劳乃祖乃父，汝共作我畜民，汝有戕则在乃心，我先后绥乃祖乃父，乃祖乃父乃断弃汝，不救乃死。

则，象也。汝同我养民，而有戕民之象见于心，故为鬼神之所断弃也。

兹予有乱政同位，具乃贝玉。乃祖乃父丕乃告我高后，曰：作丕刑于朕孙，迪高后，丕乃崇降弗祥。

乱政，犹言乱臣也。具者，多取而兼有之之谓也。《春秋传》曰：“昔平王东迁，七姓从王，牲用备具，王赖之而赐之骍旄之盟。”郑子产曰：“我先君威公，与商人皆出自周，庸次比耦，以艾杀此地。斩之蓬蒿藜藋而共处之，世有盟誓以相信也，曰：‘尔无我叛，我无强贾。母或匄夺，尔有利市宝贿，我勿与知。’”盖迁国危事也。方道路之勤，营筑之劳，宝贿暴露，而贪吏扰之，易以生变。故于其将行，先盟之鬼神，曰：凡我乱政同位之臣，敢利汝贝玉，则其父祖当告我高后而诛之。不独如此而已，王亦自誓于众曰：朕不肩好货。又曰：无总于货宝。丁宁如此，所以儆百官而安民心，此古者迁国之法也。

呜呼！今予告汝不易，永敬大恤，无胥绝远。

迁国，大忧也。君臣与民，一德一心而后可，相绝远则殆矣。

汝分猷念以相从，

各分其事以谋之。

各设中于乃心，

中，公平也。

乃有不吉不迪，

不吉，凶人也。不迪，不道者也。

颠越不恭，

行险以犯上者。

暂遇奸宄，

劫掠行道为奸者也。

我乃劓殄灭之。

轻者劓之，重者殄灭之。

无遗育，无俾易种于兹新邑。往哉生生，今予将试以汝迁，永建乃家。





盘庚下第十一


盘庚既迁，奠厥攸居，乃正厥位，

郊、庙、朝、社之位。

绥爰有众，曰：无戏怠，懋建大命。

生者有以养，死者有以葬祭，勉立此大命也。

今予其敷心腹肾肠，历告尔百姓于朕志，罔罪尔众，尔无共怒，协比谗言予一人。古我先王，将多于前功，适于山，用降我凶德，嘉绩于朕邦。今我民用荡析离居，罔有定极，尔谓朕，曷震动万民以迁？

古我先王，将求多于前人之功，故即于高原近山而居。而天降此凶灾之德，我先王不即迁者，嘉与汝民共施功于我旧邦。而民终不免流离，无所定止，我岂无故震动万民以迁哉？

肆上帝，将复我高祖之德，乱越我家。

济及我家也。

朕及笃敬，恭承民命，用永地于新邑。

我当及此时，敬承上帝恤民之命，以永居于新邑。

肆予冲人，非废厥谋，吊由灵，各非敢违卜，用宏兹贲。

冲，童也。吊，至也。灵，善也。宏，大也。贲，饰也。我非敢不与众谋，但至用其善者，自迁至于奠居，无所不用卜，以大此郊庙朝市之饰。

呜呼！邦伯、师长、百执事之人，尚皆隐哉！

邦伯，诸侯也。师长，公卿也。隐，闵也。

予其懋简相尔。

择贤以助尔。

念敬我众，朕不肩好货，敢恭生生，鞠人谋人之保居，叙钦。

肩，任也，不任好货之人也。敢，果也。恭者必慎，果于利，慎于厚生之道也。鞠人，穷人也。谋人，富人也，富则能谋。贫富相保而居，各以其叙相敬也。此教民厚生之道也。

今我既羞告尔于朕志，若否，罔有弗钦。

若，顺我而迁者也。否，不顺者也。

无总于货宝，

总，聚也。

生生自庸，

各自用其厚生之道。

式敷民德，永肩一心。

民不悦而犹为之，先王未之有也。祖乙圮于耿，盘庚不得不迁。然使先王处之，则动民而民不惧，劳民而民不怨。盘庚德之衰也，其所以信于民者未至，故纷纷如此。然民怨诽逆命，而盘庚终不怒，引咎自责，益开众言，反覆告谕，以口舌代斧钺，忠厚之至。此殷所以不亡而复兴也。后之君子，厉民以自用者，皆以盘庚藉口，予不可以不论。





说命上第十二


高宗梦得说，使百工营求诸野，得诸傅岩，作《说命》三篇。

高宗，武丁也，帝小乙之子。傅岩之野，在虞、虢之间。

王宅忧，谅阴三祀。

谅，信也。阴，默也。居忧，信任冢宰而不言。

既免丧，其惟弗言，群臣咸谏于王，曰：呜呼！知之曰明哲，明哲实作则。

自知曰明，知人曰哲。

天子惟君万邦，百官承式。

式，法也。

王言惟作命，不言，臣下罔攸禀令。王庸作书以诰，曰：以台正于四方，台恐德弗类兹，故弗言。恭默思道，梦帝赉予良弼，其代予言。

信一梦，而以天下之政授匹夫，此事之至难者也。武丁恭默思道，神交于上帝，得良弼于梦中。武丁自信可也，天下其孰信之？故三年不言，既免丧而犹默也。夫天子三年不言，百官万民，莫不忧惧以待命，若大旱之望时雨也，故一言而天下信之若神明。然昔楚庄王、齐威王，皆三年不出令，而以一言致强霸，亦此道也。恨其所得非傅说之流，是以不王。然亦可谓神而明之者矣。

乃审厥象，俾以形，旁求于天下。说筑傅岩之野，惟肖，爰立作相。

肖，似也。《史记》：高宗得说，与之语，果圣人，乃举以为相。盖非直以梦而已。

王置诸其左右，命之曰：朝夕纳诲，以辅台德。若金，用汝作砺；若济巨川，用汝作舟楫；若岁大旱，用汝作霖雨。启乃心，沃朕心。

渴其言也。

若药弗瞑眩，厥疾弗瘳。若跣弗视地，厥足用伤。

瞑眩，愦眊也。药有毒者必瞑眩，人所畏也。跣不视地，为棘茨瓦砾所伤，人所不畏也。君子为国，有革弊去恶之政，如有毒药瞑眩，非所畏也。谋之不审，虑之不周，以败国事，如跣不视地以伤足，乃所当畏也。

惟暨乃僚，罔不同心，以匡乃辟。俾率先王，迪我高后，以康兆民。呜呼！钦予时命，其惟有终。说复于王曰：惟木从绳则正，后从谏则圣。后克圣，臣不命其承，畴敢不祗若王之休命。

说以匹夫得政，而王虚心以待之者如此，意其必有高世绝人之谋。今其所以复于王者，曰从谏而已。大哉，仁人之言，约而至也。唐太宗，中主也，其事父兄，畜妻子，正身治家，有不正者多矣。然所以致刑措，其成功去圣人无几者，特以从谏而已。说以为此一言，可以圣也。故首进之。以太宗观之，知从谏之可使狂作圣也。





说命中第十三


惟说命总百官，乃进于王，曰：呜呼！明王奉若天道，建邦设都，树后王君公，承以大夫师长，不惟逸豫，惟以乱民。

古之天者，皆言民也。民不难出其力，以食诸侯卿士，以养天子者，岂独以逸乐之哉？将使济己也。此所以为天道也。

惟天聪明，惟圣时宪，惟臣钦若，惟民从乂。

未尝视也，而无不见；未尝听也，而无不闻。此天聪明也，而圣人法之。

惟口起羞，

多言数穷，故吉人之辞寡。

惟甲胄起戎，

《春秋传》曰：“无戎而城，雠必保焉。无故而好甲兵，民疑且畏，致寇之道也。”

惟衣裳在笥，

笥也，篚也，皆所以盛衣裳币帛者也。以贡曰篚，以赐下曰笥。赵简子曰：“帝赐我二笥衣裳。”不藏之府库，而常在笥以待命，而赐有功，劝其不忘于进善也。

惟干戈省厥躬。

“苗顽弗即工，帝其念哉”是也。

王惟戒兹，允兹克明，乃罔不休。惟治乱在庶官，官不及私昵，惟其能；爵罔及恶德，惟其贤。虑善以动，动惟厥时。有其善，丧厥善；矜其能，丧厥功。惟事事乃其有备，有备无患。无启宠纳侮，

小人有宠则慢其君，故启宠则纳侮之道也。

无耻过作非，惟厥攸居，政事惟醇。

居不醇，则驳杂之政也。史佚曰：“无始祸，无怙乱。”孔子曰：“无欲速，无见小利。”颜渊曰：“无伐善，无施劳。”其语不同，此所谓立言者也。譬之药石米粟，天下后世，其皆以藉口。今傅说之言，皆散而不一，一言一药，皆足以治天下之公患，岂独以训武丁哉！人至于今诵之也。

黩于祭祀，时谓弗钦。礼烦则乱，事神则难。

高宗之祀，丰数于近庙，故说因以戒之也。

王曰：旨哉。说乃言惟服。

可服行也。

乃不良于言，予罔闻于行。说拜稽首，曰：非知之艰，行之惟艰。王忱不艰，允协于先王成德，惟说不言，有厥咎。





说命下第十四


王曰：来，汝说。台小子，旧学于甘盘，既乃遁于荒野，入宅于河。自河徂亳，暨厥终，罔显。

古之君子，明王之世而不肯仕，盖有之矣。许由不仕尧、舜，夷、齐不仕周，商山之老不仕汉，怀宝迷邦，以终其身。是或一道也。武丁为太子，则学于甘盘；武丁即位，而甘盘遁去，隐于荒野，武丁使人求之，迹其所往，则居河滨。自河徂亳，不知其所终。武丁无与共政者，故相说也。旧说乃谓武丁遁于荒野，武丁为太子而遁，决无此理。遁则如吴太伯，岂复立也哉？学者徒见《书》云其在高宗时，旧劳于外，故以武丁为遁。小乙使武丁劬劳于外，以知艰难，决非荒野之遁。又以《书》曰在武丁时，则有若甘盘，故谓武丁即位而甘盘在也。甘盘，武丁师也，盖配食其庙。其曰在武丁时固宜，岂必即位而后师之哉？若武丁遁而复立。不当云“暨厥终，罔显”也。

尔惟训于朕志，若作酒醴，尔惟曲蘖；若作和羹，尔惟盐梅。

砺，切磨己者也。舟楫，济己者也。霖雨，泽民者也。曲蘖、盐梅，和而不同者也。

尔交修予，罔予弃，予惟克迈乃训。说曰：王，人求多闻，时惟建事。

学道将以见之行事也，非独知之而已。

学于古训，乃有获。事不师古，以克永世，匪说攸闻。惟学逊志，务时敏，厥修乃来。允怀于兹，道积于厥躬。

说既勉王以学，又忧其所学者非道也，故曰惟学逊志。逊之言，随也，随其所志而得之。志于仁，则所得于学者皆仁也。志于义，则所得于学者皆义也。若志于功利，则所得于学者皆功利而已。智足以饰非，辩足以拒谏，皆学之力也。敏于是，则随其所志而至矣。故必先怀仁义之道，然后积学以成之。

惟敩学半，

王者之学，且学且教，既以教人，因以修其身，其功半于学。

念终始，典于学，厥德修，罔觉。

积善如长，不自觉也。

监于先王成宪，其永无愆。惟说式克钦承，旁招俊乂，列于庶位。王曰：呜呼，说。四海之内，咸仰朕德，时乃风。股肱惟人，良臣惟圣。

以良臣惟圣，犹以股肱惟人也。

昔先正保衡，

伊尹亦号保衡。

作我先王，乃曰：予弗克俾厥后惟尧、舜，其心愧耻，若挞于市。一夫不获，则曰：时予之辜。佑我烈祖，格于皇天。尔尚明保予，罔俾阿衡，专美有商。惟后非贤不乂，惟贤非后不食。其尔克绍乃辟于先王，永绥民。说拜稽首，曰：敢对扬天子之休命。





高宗肜日第十五


高宗祭成汤，有飞雉升鼎耳而雊，祖己训诸王，作《高宗肜日》《高宗之训》。

此一篇，亡。

高宗肜日，越有雊雉，祖己曰：惟先格王，正厥事。乃训于王曰：惟天监下民，典厥义，降年有永、有不永，非天夭民，民中绝命。民有不若德，不听罪，天既孚命正厥德。乃曰：其如台？呜呼！王司敬民，罔非天允。典祀无丰于昵。

祭之明日又祭，殷曰肜，周曰绎。雊，号也。格，正也。典，常也。孚，信也。司，主也。允，嗣也。昵，亲也。绎祭之日，野雉雊于鼎耳，此为神告王以宗庙祭祀之失，审矣。故祖己以谓：当先格王心之非。盖武丁不专修人事，数祭以媚神；而祭又丰于亲庙，俭于远者，敬其父，薄其祖，此失德之大者。故傅说、祖己皆先格而正之。祖己之言曰：天之监人有常，义无所厚薄，而降年有永、有不永者，非天夭人，人或以中道自绝于天也。人有不顺之德，不听之罪，天未即诛绝，而以孽祥为符信，以正其德。人乃不悔祸，曰：是孽祥，其如我何？则天必诛绝之矣。今王专主于敬民而已，数祭无益也。夫先王孰非天嗣者，常祀而丰于昵，其可乎？此理明甚，而或者乃谓先王遇灾异，非可以象类求天意，独正其事而已。高宗无所失德，惟以丰昵无过，此乃谄事世主者。言天人本不相与，欲以废《洪范》五行之说。予以为《五行传》未易尽废也。《书》曰“越有雊雉”足矣。而孔子又记其雊于耳，非以耳为祥乎？而曰不可以象类求，过矣！人君于天下无所畏，惟天可以儆之。今乃曰天灾不可以象类求，我自视无过则已矣。为国之害，莫大于此，予不可以不论。





西伯戡黎第十六


殷始咎周，

咎，恶也。

周人乘黎，

乘，胜也。黎，在上党壶关。

祖伊恐奔，告于受，作《西伯戡黎》。

祖己后也。受，纣也，帝乙子。西伯，文王也。戡，亦胜也。

西伯既戡黎，祖伊恐，奔告于王曰：天子，天既讫我殷命，格人元龟，罔敢知吉。

人至于道为格人，其言与蓍龟同也。

非先王不相我后人，惟王淫戏用自绝，故天弃我，不有康食，不虞天性，不迪率典。

天弃我，故天地鬼神无有安食于我者。“不虞天性”者，父子之亲不相虞度也。“不迪率典”者，五典之亲不相道率也。

今我民，罔弗欲丧，曰：天曷不降威？大命不挚？今王其如台？

挚，鸷也，言天何不挚取王乎？今王无若我何，民不忌王如此。

王曰：呜呼！我生不有命在天？祖伊反曰：呜呼！乃罪多参在上，乃能责命于天。

天子固有天命以保己，今汝罪之闻于天者众矣，天将去汝，岂可复责天以保己之命耶？

殷之即丧，指乃功，不无戮于尔邦。

功，事也，视汝所行之事，虽邦人犹当戮汝，而况于天乎？孔子曰：“纣之不善，不如是之甚也。”予乃今知之。祖伊之谏，尽言不讳，汉、唐中主所不能容者，纣虽不改，而终不怒，祖伊得全。则后世人主，有不如纣者多矣！





微子第十七


殷既错天命，

错，乱也。

微子作诰父师、少师。

微子，纣兄也。父师，箕子，纣之诸父。少师，比干也。

微子若曰：父师、少师，殷其弗或乱正四方，我祖底遂陈于上。

致成其法度，以陈示后人。

我用沉酗于酒，用乱败厥德于下。殷罔不小大，好草窃奸宄，卿士师师非度。

相师于非法。

凡有辜罪，乃罔恒获。小民方兴，相为敌雠，今殷其沦丧，若涉大水，其无津涯。殷遂丧，越至于今。曰：父师、少师，我其发出狂。吾家耄逊于荒，今尔无指，告予颠，若之何其？

我其奔走去国，若狂人然。吾家之耆老，知纣之必亡，而遁于荒野者多矣。今尔无意告教我，其若颠何？

父师若曰：王子，天毒降灾荒殷邦。方兴沉酗于酒，乃罔畏畏。

不畏其可畏乎？

咈其耇长旧有位人，今殷民乃攘窃神祇之牺牷牲用，以容将食，无灾。

色纯曰牺，体完曰牷，牛羊豕曰牲。用，器也。盗天地宗庙之牲器，以相容匿，且以祭器食，而曰无灾。

降监殷民，用乂雠敛，召敌雠不怠。

言殷之君臣，下视其民若仇雠而聚敛之，以此为治，力行不怠，皆召敌雠之道也。

罪合于一，多瘠罔诏。

瘠，病也。君臣为一，皆病矣，无从告之者。

商今其有灾，我兴受其败，商其沦丧，我罔为臣仆。

商之有灾而未亡也，我起而正之，则受其祸。若其既亡也，我又无与为臣仆者，此所以徉狂而为奴也。

诏王子出迪，我旧云刻子。王子弗出，我乃颠，

刻，害也。箕子在帝乙时，以微子长且贤，欲立之，而帝乙不可，卒立纣。纣忌此两人，故箕子曰：子之出固其道也，我旧所云者害子，子若不出，则我与子皆危矣。

自靖。

靖，安也。微子之告箕子，若欲与之皆去，然箕子曰：吾三人者，各行其志，自用其心之所安者而已。

人自献于先王，

人各自以其意贡于先王，微子以去之为续先王之国，箕子以为之奴为全先王之嗣，比干以谏而死为不负先王也。

我不顾行遁。

不念与汝皆行也。






古铜兵器歌


德侯侄葬其父觐臣明经于粲冈，工人掘墓，下得古铜斧一，铜戈头一，铜匕首一，古泽盎然，可宝也。因为作此。

朱黛斑斓古铜斧，挥日断戈同出土。就中古剑尤陆离，想见前皇奋神武。

五兵之铸铜为先，用铜尤在用铁前。土花洗出古兵器，白日顿见三千年。

此地开疆始秦汉，此器殊难年代断。玉鱼葬地忽有此，萧瑟河山战云散。

方今兵器尚火攻，纵横海上兵尤凶。伏尸百万闪电顷，古兵虽在皆闲铜。

藏之地下无不可，古魂夜啸青磷火。出付人间考古人，九天日月消兵祸。






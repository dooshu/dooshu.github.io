○應詔陳八事 【 時政興革】

一曰尚勤儉、勤則心不他役、政事不怠、聖學無間、儉則志不外奪、用度裁省、物無妄費、　皇上自即位以來、勤儉著聞、惟日慎一日、不替初心、則可以感格天意、二曰議宗室、天下王府封冊婚葬居第食祿等費、皆出內帑、與下民供億、本部查自今年正月至四月、郡王將軍下至夫人儀賓受封薨逝巳八十餘人、夫天下地有定所、賦有定額、加之水旱頻仍、人民凋耗而宗室之費日增、計三月數尚如此、一年可知、推而至於百年之久、又將焉出、宜下文武大臣會議、務為善後之計、三曰减齋醮、　皇上臨御之初、禁止齋醮雨雪未見愆期、比因雨雪不降、啟建禳禜、齋醮動經旬月、所費不貲茫無應驗、以初時禁止、較之啟建祈福誠為無益、宜仍禁絕以除奸蠹、四曰汰冗員、官多則民擾、而增設衙門、百費紛起、尤為不便、本部自去冬十月至今歲四月、僅半年間、該鑄開設衙門印信關防銅牌、巳八十有餘、似此增設、無歲無之、乞命吏部查天下添設官員、及新增衙門、凡有冗濫、悉加裁省、五曰省供應、山東河南北直隸等處連年亢旱、民多逃亡、宜將光祿寺奏派各處豬羊雞鵞弘治五年前所欠、悉與蠲免、其巳徵未解價銀、發災傷處賑濟、弘治六七年、停免原派之半、俟豐年補納、庶民困少蘇、六曰免厨役、太常寺新僉山東河南北直隸厨役多難起解緣其地災傷、僉解費廣、俱累里甲、乞悉令停止、以少安人心、七曰罷營造天時亢旱、軍民憂惶工役繁興、人力困憊、　祖宗陵寢、固不可不修、至於浣衣局、果園溝渠河岸等役、皆可少緩、宜命督工官將完者趣完、未興工者即暫罷之、八曰止差遣、近年降虜押送兩廣、或差部屬、或進士或通事、初無定例而通事在外、越禮犯分、往來騷擾、自分但差兵部屬官、及行人為便、

皇明經世文編卷之四十四終








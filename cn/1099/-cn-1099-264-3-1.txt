○龜河水利頌德碑 【 水利】

邑東南鄉之田。皆仰水於湖。其浸鉅而灌博者。龜湖為最。環湖而廬且萬家支村析聚。櫛比袵聯。總其鄉之名曰龜湖。葢以湖名其鄉也。寶葢金鞍玉屏諸山之水。釃為四溪。流入於湖。瀕湖仰水之田。度萬餘畝。民蒙其利而不能知其始所由作。惟畜泄之節。淤决之禁昈列科條。謂之塘規者。知其始于宋蔡忠惠公襄守泉時所留也號湖以塘。葢邑俗方言云。湖水之利于田若是博。故有隄以捍海。堰以陻潦。坊以瀦止。庸以宣流。而嚙淫潰泆之害。必有資于人力。歲治月修。然後無害。水庸之啟閉。有惰以妨時。有奸以病眾。而豪右之侵爭。狂狡之盜詭。皆所以為湖之患。其具不得不出于政刑。所謂規者實于是取之。由宋至今殆五百年。守陂之夫雖具而官弗予直。故守者常怠而廢事。民以請于前守方公克、視篆節推袁公世榮、議協于民、為請于部使者、既許而二公去、莫之行也、属南衡童公來守郡、以事行治属問民利病、而龜湖首及焉、民方欲言、公顧就而問之、于是有以前議得請為言者、公即符下晉江無留牘、又盡民之所言繙牘、得為所增議塘規二十九條、行之其鄉、公善以寬碩接其民、使樂于有為、不待撻罰而相誡以??十禁、其勤也、無斗酒尺帛之勞而自勸、湖以無患、比歲薦登、田入羨倍、粟溢他鄉、人皆以侯之福我也、相與伐石勒公之德、且期以申敕是規之詳於不廢也、觀古治民之吏、以循良見稱、其善非一、而水利之興修為最鄴之白渠、蜀之離堆、楚之芍陂、越之鑑湖、尤其著者也、作者非不欲為無窮之利。而脩復之功。每有待于後人。葢民庶乖分。世祀遷易。則弊萌蠹穴。伏于其間如芍陂作于孫叔敖。至何武鄧艾劉頌魏欣趙軌。歷數世皆以有功于陂。為民所記。而馬臻孟顗。尤有記于越。以鑑湖之功也。觀其所為。如伐木通榛。以納眾流。增闢水門。益廣灌溉。計功受分。使大小戮力。與夫禁民壅湖為田。立水約以裁貪爭。皆于續規脗合。葢古今異便而水利興修之宜不越此也斯規之有裨于湖、而不足恃以不廢、法固有待乎人者、故予特為記之、非徒副民之請、以述童侯之德、將以遺後之為政者于無窮云、


○对四品女乐判

〈乙有女乐一部，御史按之，云有任四品清官，仰处分。〉

乐云钟鼓，诗美琴瑟。贵以平心，非徒娱耳。惟兹四品，谐此入音。苟嘉乐之可观，在官班而有节。况平之代，朝野多欢，《箫韶》之陈，兽犹来格；家室之际，女也何妨？未乖至理之宜，何速宪司之按？此而获过，岂曰知音？

林琨

琨，济南郡邹县人。代宗朝官左司司封郎中知制诰。


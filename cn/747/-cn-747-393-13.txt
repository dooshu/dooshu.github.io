○祭寿州张使君文

年月日，舒州刺史独孤及，谨以清酌嘉蔬柔毛之奠，敬荐於故尚书工部郎中寿州刺史兼侍御史张公之灵：顷者剖符为郡，与公邻邑，祗役往复，日以摧手，尝辱嘉惠，爱我则深。奈何此别後盈魄未周，相去无山川之间，才闻婴疾，遽告不幸？古诗称“一息不相知”，今乃尔耶？别时高论，精义在耳，袖中尺书，洒翰犹湿，而形影骤灭，了无还期。虽欲效古贤谓悲哀为怛化，情莫可遏，徒虚语耳。惟公贞亮温毅，强学好古，人皆而盈、曲而全，公独以峭直接物，虽悔吝不改其度。人多求田问舍，公独以百家言为宝，藏书至八千卷而不止。以斯道也，施於有政，故其德形於事业，其仁浃於百姓，楚人寿人，如得阳春。识者揣公，寿与位偕，今也溘焉，而人何望？呜呼！王事拘限，会葬莫及，思贤叹逝，执纸涕零。若久要之不敢忘也，岂不顾飨於今日藻之奠！尚飨！


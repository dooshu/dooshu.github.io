○汤泉院碑

尝试论之，总两仪二曜八卦五行，而播为四时。成乎万化者，惟阴与阳相荡相摩而已矣。然则刚柔靡殊，奇偶相待。故火数二而成七，坎为男而本阴。由斯以推，则火得其寒，水得其热，亦理之常也。又意其泉脉通乎谷，每天轮激转，则太阳煎其下。及炎精迅发，又积壤镇於上。会其迸泄，泉犹沸然。是以方舆之间，往往而出。此又得之於意表也。

或曰：“有汤之处，下积流黄。”厥论纷然，未知孰是。乌江县有汤泉古院，在县北七十五里大路之西。江流其东，滁汛於後。龙洞在其前，连山注其右。丛林隐蔼，冈岭萦回。金地宝阶，纟丽连遗址。天佑甲子年，有江都开元寺惠镜上人者，道广行坚，貌淳心古，倦捧帙於讲肄，将持而远游。经此灵泉，喟然驻锡。且曰：“受佛付嘱，行佛慈悲。是则祛幻身疾苦之资，施众生安稳之所。欲宏利益，舍此何之？”乃有乡人秦岌秦璩，为檀信之首。上人手划荆棘，躬舍瓦砾，茅檐始葺，蔽病士之风霜。桂殿徐营，备游人之瞻礼。从甲子距壬戌，住持凡六十载於兹矣。当其间也，龙争虎斗，山昏海沸。控洪河之阻，讵免侵凌。越青泥之巅，亦闻涂炭。唯长淮之表，大江之南，万里封疆，两朝清谧。人和岁稔，君明臣贤。外户不关，到於今日。所以上人安住於此，得行其心焉。凡供养来往缁流万有馀众，造圣贤形像四十馀身，建三门房廊钟楼堂殿屋宇大小总六十间。粉壁丹楹，霞明月皎。香厨丰洁，佛事精严。法侣从之，如泉赴壑。又敕赐汤院，逾七十间。挥锸运斤，为土为水。既宏且壮，不饰不雕。其东西二汤，相去百步。源清流洁，味美香和。澡身而渐失疮痍，饮复而都忘热恼。虽凉泉洒穷子之面，甘露沃饿鬼之心。若论其利济无穷，曾何足比。故男女缁素，道路累累。呻吟而来，笑语而去。前後蠲除疾疹，二万其徒。允所谓心有所便，而施无求报矣。

今上嘉其苦节，锡以华钟。舂容在悬，洪纤斯应。闻而悟道，信可度人。上人布褐长斋，自幼及老，护戒无缺，勤心不渝。乡闾耆年，敬若诸佛。又雅好宾客，谨於接对。游人旅客，憔悴轻肥，其来如归，待必平等。门人同学，各尽所长。和汝唱予，其徒有九：慧登师进典常住，慧深营供施，承规主功德，承矩、承俨、省真、承晦、承义应门户。肘臂相运，不为胡成。下官左宦历阳，寓居佛庙。镜公一日忽然而来，听谈厥由。我刊石，叙事之竟。为辞美之曰：

天地造化，孰云难测。阴阳变通，人或可识。昼夜不定，水火相激。鼎沸蒸，无穷无息。教亦有说，斯为灵汤。探之则热，赴且无伤。恶疾能愈，微疴可量。或饮或浴，心宁体康。基构已平，源流空在。风雨雪霜，人焉攸赖。蓬蒿埋没，多历年载。高僧聿来，崇兹胜概。若楼若殿，若房若廊。若廪之赡，若厨之香。若来若去，若缁若黄。万有馀众，曾栖此堂。甄土导泉，上栋下宇。捷猎高檐，环旋峻堵。四达累累，呻吟伛偻。二万其徒，沉疴获愈。镜也惟仁，心真貌淳。麻衣粒食，苦思劳身。本愿云毕，斯文以陈。永永金石，传诸後人。


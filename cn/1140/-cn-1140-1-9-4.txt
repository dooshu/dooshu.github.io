祭方邵村文

康熙己未岁仲冬丁巳前陕西道监察御史邵村年兄先生讣至京邸其友弟翰林院侍讲宣城施闰章为位哭之薄陈牲醴哀之以词曰於乎邵村玉树轩轩多才蚤达实艺且贤谁谓君死颀然眼前令嗣告讣发书涕涟计子春秋少余二岁余病已衰子强方鋭今子已然矧余危脆人生忽焉飘风无蒂昨秋南来值子渤海客舍开尊子如我待入醉郡斋共浇磈礧高谈竟夕满坐欢骇谓子仙人百年当在子之兄弟皆余同榜惟子昵就性尤爽朗比舍西曹论诗抵掌夕酌分杯朝骖并鞅子衔恤命泛彼洞庭益振高唱载好丹青寄我累幅楚风冷冷及归觏患天道杳冥子之迁谪举室沙碛缄金饷行心悲永隔子父吾父报书呜咽迨其归矣涕笑狼藉子官侍御未按方州雅称宏博徵辟不收卖书卖画斗酒斯谋愿持将母终岁客游方介母觞毕命黄垆曰有喆兄转徙两粤音驿渺茫摧心竦骨今纵来归埙箎中歇毋怨长年转增白发子善谈谑倾动四筵夜台结恨郁谁与言子编父书将锓以传此事未就吞声下泉人之急官佥以求富两世并显屡空惟旧殁无以丧束手谁救岂无麦舟此道不又於乎哀哉人亦无多莲西薤露子又逝波同年垂尽伤如之何招魂千里哀不成歌於乎尚飨


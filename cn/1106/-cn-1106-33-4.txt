○答严厚舆秀才论为师道书

（公尝有《答韦中立书》、《答袁君陈书》，与此书意皆合。大抵皆避为师之名，而不敢当。集又有《送严公贶下第序》，厚舆岂即公贶耶？答韦书在元和八年，则此书又在后云。）

二十五日某白，冯翊严生足下：得生书，言为师之说，怪仆所作《师友箴》（见集中。）与《答韦中立书》，欲变仆不为师之志，而屈己为弟子。（“屈”上，一有“而”字。）凡仆所为二文，其卒果不异，仆之所避者名也，所忧者其实也，实不可一日忘。仆聊歌以为箴，行且求中以益己，栗栗不敢暇，又不敢自谓有可师乎人者耳。若乃名者，方为薄世笑骂，仆脆怯，尤不足当也。内不足为，外不足当，众口虽恳恳见迫，其若吾子何？实之要，二文中皆是也，吾子其详读之，仆见解不出此。

吾子所云仲尼之说，岂易耶？仲尼可学不可为也。学之至，斯则仲尼矣；未至而欲行仲尼之事，若宋襄公好霸而败国，卒中矢而死。（《左传》僖二十二年，宋公及楚人战于泓。宋师败绩，公伤股。二十三年五月卒，伤于泓故也。）仲尼岂易言耶？马融、郑玄者，二子独章句师耳。今世固不少章句师，仆幸非其人，吾子欲之，其有乐而望吾子者矣。言道、讲古、穷文辞以为师，则固吾属事。仆才能勇敢不如韩退之，故又不为人师。人之所见有同异，吾子无以韩责我。若曰仆拒千百人，又非也。仆之所拒，拒为师弟子名，而不敢当其礼者也。若言道、讲古、穷文辞，有来问我者，吾岂尝目闭口耶！

敬叔吾所信爱，（吕恭，字敬叔。）今不得见其人，又不敢废其言。（一作“又敢废其言哉。”）吾子文甚畅远，恢恢乎其辟大路将疾驰也。攻其车，肥其马，长其，（音策。）调其六辔，（《诗》：六辔在手。注：驷马六辔。）中道之行大都，舍是又奚师欤？亟谋于知道者而考诸古，师不乏矣。幸而亟来，（亟，丘异切。）终日与吾子言，不敢倦，不敢爱，不敢肆。苟去其名，全其实，以其余易其不足，亦可交以为师矣。如此，无世俗累而有益乎己，古今未有好道而避是者。宗元白。


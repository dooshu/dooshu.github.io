送侯十一





朱亥已击晋，侯嬴尚隐身。[一]

时无魏公子，岂贵抱关人。

余亦不火食，[二]游梁同在陈。

空余湛卢剑，[三]赠尔托交亲。

[一]朱亥、侯嬴，事详三卷注。



[二]《庄子》：“孔子穷于陈、蔡之间，七日不火食。”



[三]《吴越春秋》：楚昭王卧而寤，得吴王湛卢之剑于床，不知其故。乃召风胡子而问曰：“寡人卧觉而得宝剑，不知其名，是何剑也?”风胡子曰：“此谓湛卢之剑。五金之英，太阳之精，寄气托灵，出之有神，服之有威，可以折冲拒敌。然人君有逆理之谋，其剑即出，故去无道，以就有道。今吴王无道，杀君谋楚，故湛卢入楚。”






◇议复肉刑

严刑以杀，犯之者寡；刑轻易犯，蹈恶者多。臣谓玩常苟免，犯法乃众。鲸则彰刑，而民甚耻。且创黥刖，见者知禁，彰罪表恶，亦足以畏。所以《易》曰：「小惩大戒。」岂蹈恶者多邪？假使多恶尚不至死，无妨产育，苟必行杀为恶，纵害而不已，将至无人。天无以神，君无以尊矣。故人宁过不杀，是以为上，宁宽得众。若乃于张听讼，刑以止刑，不可革旧。过此以往，肉刑宜复。肉刑于死为轻，减死五百为重。重不害生，足以惩奸。轻则知禁，禁民为非。所谓相济，经常之法。议云不可，或未知之也。（《御览》六百四十八引王隐《晋书》）



卷二十一·魏二十一


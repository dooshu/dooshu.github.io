◇复申杜元凯议

案《春秋》，僖公九年，宋桓公卒，未葬，而襄公会诸侯，故曰子。凡在丧，王曰小童，公侯曰子。传发宋公，而因释王，在丧未葬，称「在丧」，葬讫卒哭，已除衰麻，故不复名「在丧」，此诸侯除服之证也。案《礼记》，诸侯元子既葬，见于天子，曰「类见」：将嗣父位，除丧见王，以受瑞命，由嗣而见，故曰「类见」。于是天子礼之太庙，赐以命服，此诸侯不以麻终三年之证也。《杂记》，麻者不绅，执玉不麻，麻不加于彩。诸侯既卒哭即位，则有聘享朝会之礼，既执玉服彩，不宜复以服麻，故云衰麻服缟素；缟素之制，可以杂于吉也。此除衰麻谅暗之文也。《丧大记》云：「君既葬，王政入于国，既卒哭而服王事。大夫士既葬，公政入于家，既卒哭，弁带，金革之事无避也。」然则大夫士皆以衰麻终三年，故虽卒哭，称弁带，以服金革之事。诸侯以上，卒哭除衰麻谅暗，故特不言弁，此诸侯衰麻除之证也。又《春秋》鲁隐公元年，天王使宰亘来归惠公仲子。《左传》曰：「赠死不及尸，吊生不及哀。」既卒哭除服谅暗，此为免丧之後来吊，故曰吊生不及哀：此诸侯卒哭除衰之证也。文公元年，天王使毛伯来赐公命。《公羊传》曰：「命者何？加我服也。」贾逵以为诸侯逾年即位，天子赐以命圭，合瑞为信也。然则皆得行吉礼。文公元年，公孙敖如齐。《左传》曰：「穆伯如齐，始聘焉，礼也。」凡君即位，卿出并聘，践修旧好，要结外援，好事邻国，以卫社稷也。僖公之丧未三年，嫌于不可以接吉事，故《传》发明大义，以正诸侯之礼也。《春秋》襄公十五年冬十一月，晋侯周卒；十六年正月，葬晋悼公；三月公会晋侯于溴梁。《左传》曰：「葬晋悼公平公。即位，改服修官，于曲沃，与诸侯宴于温，传诸大夫舞，曰歌诗必类。」诸侯五月而葬，今晋悼三月便葬，遂合诸侯燕会，使大夫歌舞，皆非丧礼也。羊舌华、祁奚、韩襄，皆晋之贤大夫也，平公尚幼，宰传相之，命诸贤付幼君，而若此者，盖继好讲信，谋事补阙之大者，故传其行事也。晋子墨衰征秦，遂墨衰以葬，书春秋时卒哭之後，御军甚多，无衰墨文明其服也。弁金革，礼所权许，皆为救危亡者也。哀公五年秋九月，齐侯杵臼卒，六年《公羊传》曰，除：「公之丧，诸大夫皆在朝」，又「理会于陈乞之家」，明其皆免丧，无复所制也。（《通典》八十。）


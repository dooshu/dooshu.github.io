○论泽潞事宜状

臣昨已具状，陈乌重允不可便授以泽潞，请与河阳，却除孟元阳泽潞。臣进状後，至日晚，方见承璀文状，奏行营事宜，其乌重胤，承璀已会与文牒，令勾当留後。详览惊叹，实所痛心。且泽潞五州，据山东要害，河北连结，惟此制之，磁邢三州入其腹内，国纪所在，实系安危。比者磁道为从史所据，凶狡情状，昭然可知。比年与刘济、王士真相结，又奏其男充都知兵马使，如此奸状，圣情具知。今地降灵，陛下神略，坐致凶竖，却收一道，奈何欲与重胤，却弃此镇？陛下昨追从史者，庶於利害，须以计擒，然於国家，已失大体。今泽潞重镇，承璀辄以文牒，便差人为留後，遽请旌节，无君之心，孰甚於此！陛下昨收泽潞，人神同庆，国柄再立，制度重显，今忽与本军将，物情顿沮，朝经大紊。自削形势，却恐不如从史。向者从史虽怀蓄奸蠹，已受朝命方镇；今重允一时素无功策，承璀一牒，便居重位。河南、河北诸侯闻知，愤怒之心，必生言语。盖以专权日久，莫不各有将校，且惧且恨，必谤朝廷，皆谓重允与承璀交通作计，遂却从史，代其使主，便与节度。岂唯事同致怒，实亦人情难堪。傥刘济、茂昭、季安、执恭、韩宏、师道耻有名位与重胤同列，继有表章陈其情状，并承璀专授重允之罪，不知陛下何以处之？若总不答，即方镇之心大阻；若别处分，即朝廷之体顿亏。是令承璀取怨天下。从史以泽潞不容，遂至狼狈，若承璀为天下不容，何以自保？或恐因此遂乱。今重允便除河阳，亦是望外之福，况新有从史事，岂虑重允迟回？重胤所得方隅，已是承璀之力。元阳若与泽潞，又是事望所推，不唯忠义，堪为腹心，兼有才略，实可委任。两河方镇，亦必忻欢，朝廷制度，又再修举。利害悬远，事在不疑。况重允须为从史结托刘济、士真，构间虚辞，为国生事，至使圣恩特遣朝官，委曲宣谕，仅得宁止。如是则事迹固无远大。臣岂与重允嫌隙，岂与元阳有亲故，盖为社稷之计，朝廷之势可惜尔。伏望圣恩断在不疑，与重允河阳，足以赏逐从史效，与元阳泽潞，足以压河北诸侯之势。朝廷收得威柄，承璀免有负忧责。机便易失，时事难遇，伏望定於神虑，遂此至公。臣等恳切上陈，不避忌讳者，伏以获居近密，特授恩光，若缄不言，上负陛下。伏惟圣慈，俯鉴愚款，速降制命，以副人心。


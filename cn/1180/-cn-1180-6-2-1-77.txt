答两广总督熊近湖论广寇


数年剧贼，一旦就擒，仗公雄略，收此奇绩，斯朝廷付托得人之效也。功高赏懋，国家自有彝典。本兵方按故事奏凯论功，嗣容专贺。

窃以为灭贼固难，善后尤难。盖广之劻勷非一日矣，数年以来忧在曾贼耳，未遑他图也。今鲸丑虽已就戮，而奸民反侧者，尚怀观望；山寇陆梁者，伺我疲劳。海防久废，法纪未张；吏不恤民，驱而为盗：此皆酿祸之根，未可遂谓宁帖也。且张琏擒而吴平继之，吴平歼而曾一本继之。往事失策，可为炯鉴。

为今之计，似宜乘战胜之余威，藉兵饷之少裕，急将海防事宜，严加整饬。如林道乾辈，既为良民，便当遵吾约束，涣其群党，厘其宿弊。如怀疑贰，即可名之为贼，因而除之。仍当于沿海一带，分区设寨，修饬兵船，严申海禁。又广中原题，设六水寨，今宜选谙习舟师，分任责成。至于山寇，乃坐守虏耳。胜兵往加，势如破竹，亦宜歼其渠魁后，乃可议招抚。

区画已定，然后简汰有司，一意拊辑。所谓乘威之后以行惠，则惠尊而民悦，此数世之利。若狃于一胜，遂谓无事，而姑息以求安，窃恐乱本不除，余毒再作，终当复劳尊虑耳。

万里之外，事难遥度，第以管窥质之左右，公其采而行之，幸甚。






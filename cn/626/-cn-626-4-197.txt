施敬一十一首

【题梅得芳杏林图】

梅仙炼丹处，山杏栽无数。

卖药到人间，衣裳带红雾。

花开不知岁，子落还成树。

我欲与之言，飘然骑虎去。

【送人还广陵】

会晤情方洽，暌违意更长。

天涯同是客，秋杪各还乡。

黄叶飞杨子，青山绕夜郎。

分襟即万里，相顾两茫茫。

【归燕】

已知秋社近，更绕画梁飞。

主意岂不念，天时难独违。

双归辽海远，对语夕阳稀。

花雨重来日，故巢还是非。

【沙津送客登望江亭】

沙市津头送客行，西风江树数蝉鸣。

夕阳霭霭千山暝，秋水迢迢双鹭明。

蔓草已芜王粲宅，乱云长绕吕蒙营。

登临不用携尊酒，若个能平感慨情。

【寄伯瞻】

别后悠悠渺所思，使来浑不寄新诗。

云林一去无多地，风雨相违又许时。

芣苜绿深江路草，枇杷黄尽客窗枝。

多情惟有西斋月，曾照清宵醉酒卮。

【秋塘曲】

莲谢秋塘晚，风来野水香。

采莲休采叶，留盖睡鸳鸯。

【巴阳夜泊】

独棹三巴夜，秋高片月孤。

滩声将客梦，万里下东吴。

【塞上曲】

八月秋高塞草斑，将军千骑猎前山。

弯弓不射南飞雁，恐有征人附信还。

【南行途中寄钱塘亲友】

万里移家入瘴烟，故乡音耗若为传。

衡阳自古无来雁，况去衡阳又八千。

【读程原道昆阳诗怅然有怀】

昆阳市上美人家，饮酒曾停过客车。

万里相思不相见，东风吹尽蜜檀花。

【试笔】

试笔山窗竹影凉，闲临小字换鹅章。

定巢燕子时飞过，带得残花落纸香。


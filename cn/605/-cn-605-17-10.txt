莝豆操

范雎受魏齐辱，为须贾所卖也。雎相秦，贾入见，膝行谢罪。雎乃大供具请诸侯宾客，置莝豆其前，而马食之。

故交也而先下之石，绨袍也而先裹之箦，宾客也而置莝豆者侧。呜呼噫嘻！此即卖友之须贾也。马若知之，不与同食。

张子好义，受人反噬。时阴雨，坐梅花书屋，愤懑不平，腹胀几裂，因作琴操十首。援琴歌之，觉鲠闷之气，拂拂从十指出去也。庚辰闰三月，琴张记事。


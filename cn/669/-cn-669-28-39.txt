39　唐時揚州進江心鑄鏡　千秋節進方鏡露囊　童子綵囊盛柏露　以五綵結眼明囊　赤松子以囊盛柏露飲　諸籍載八月千秋節故事


唐時午日揚州江心鑄鏡供進，又千秋節進鏡。潏水李氏復收其一，乃方鏡，背鼻有篆文「五日」字，面徑八寸，重五十兩。盛露囊，千秋節戚里皆進。華山記云：「弘農鄧紹八月曉入華山，見童子執五綵囊，盛柏露食之。」又荆楚風土記：「以五綵結眼明囊。相傳赤松子以囊盛柏露，飲之而長生。」皆八月中事。

【元圻案】鏡龍記：「天寶時，揚州進水心鏡一面。李守泰曰：『鑄鏡時，有老人自稱姓龍名護，有小童名玄冥，謂鏡匠曰：「老人解造真龍鏡。」扃户三日，失二人所在，爐前獲一素書。鏡匠遂移爐於揚子江心，以五月五日午時鑄之。大旱，祠龍鏡即得雨。』」〇唐劉餗隋唐嘉話：「源乾曜、張説以八月初五今上生之日，請爲千秋節。百官祭皆就此日〔一〕，名爲賽白帝。群臣上萬歲壽，王公戚里進金鏡綬帶，士庶結絲承露囊，更相遺問。」〇李肇國史補：「揚州舊貢江心鏡，五月五日揚子江心所鑄也〔二〕。」〇梁宗懍荆楚歲時記：「按述征記云：『八月一日作五明囊，盛取百草頭露洗眼，令眼明也。』續齊諧記云：『弘農鄧紹嘗以八月旦入華山採藥，見一童子執五綵囊，承柏葉上露，皆如珠，滿囊。紹問：「用此何爲？」答曰：「赤松先生取以明目。」言終便失所在。』今世人八月旦作眼明袋，此遺象也。或以金薄爲之，遞相餉焉。」〇書録解題地理類：「華山記一卷，不知名氏。」〇荆楚風土記，隋、唐志及晁氏讀書志、陳氏書録解題皆不著録。此條所引，與荆楚歲時記略同，豈亦名風土記歟？當更考。〇千秋節進鏡事，新唐書不載，舊唐書玄宗紀上：「開元十七年八月癸亥，上以降誕日，讌百寮于花蕚樓下。百寮表請以每年八月五日爲千秋節，王公已下獻鏡及承露囊，天下諸州咸令讌樂，休假三日。」故厚齋入於考史。

〔一〕「百官」，中華本隋唐嘉話卷下作「百姓」。

〔二〕「揚子」，原作「揚州」，據四庫本唐國史補卷下揚州江心鏡改。






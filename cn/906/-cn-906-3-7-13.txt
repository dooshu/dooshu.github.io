金灵运


古《君马黄行》。《古今乐录》曰：“《金灵运》，言圣皇践祚，致敬宗庙，而孝道行于天下也。”

金灵运，天符发。圣征见，参日月。惟我皇，体神圣。受魏禅，应天命。皇之兴，灵有征。登大麓，御万乘。皇之辅，若阚虎。爪牙奋，莫之御。皇之佐，赞清化。百事理，万邦贺。神祇应，嘉瑞章。恭享礼，荐先皇。乐时奏，磬管锵。鼓渊渊，钟喤喤。奠樽俎，实玉觞。神歆飨，咸悦康。宴孙子，祐无疆。大孝烝烝，德教被万方。






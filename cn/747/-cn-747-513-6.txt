○贺圣躬痊复表

臣某言：今月十七日，衙官史万顷奏事回，伏奉手诏，伏审圣躬顷暂乖理，今悉康平。凡在臣子，不胜忭跃。中贺。伏惟皇帝陛下自天生德，绍圣垂衣，运启握符，已庆无疆之寿；疾称勿药，果从有喜之辞。欢初洽於朝廷，庆旋周於海内。臣伏以天心恭慎，庶政殷繁，既当痊愈之初，宜加颐摄之道。然犹日旰对奏，未明求衣，理或至於忧勤，事终干於思虑。恐乖将候，窃未遑宁。伏乞朝廷之宜，付之宰相；讨伐之任，仗彼戎臣。从容圣心，消息元化。为宗社自爱，委诸有司。幸甚幸甚。臣蒙国宠荣，辄露诚恳，伏惟察纳，表臣愚衷。


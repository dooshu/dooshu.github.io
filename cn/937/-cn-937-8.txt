丁戊二汤方论

一名保和者。因失血之后，气血未调，率难把握。然调血者，以气为主。调气者，实肺为司其所以为保矣！至保真则气血之味俱等，大旨以甘温为主，甘凉佐之，而苦寒又佐之，未常禁用苦寒也，而与今日之用寒凉者异矣。曰保真者，大辅其正，兼泻其邪，使生机活泼，油油然而不已也。两方如法大备，然非尽用，亦姑列之，以伺去取耳。学人须知。

陈修园按∶此方即十全大补汤，去川芎、肉桂，加赤苓、赤芍、生地、天冬、麦冬、五味子，肝火即雷火也。知母、黄柏以降肾火，肾火即龙火也。又合麦冬、五味子为生脉散，俾水天一气。又合天门冬为三才汤，以位育一身。最妙是陈皮、浓朴、甘草入胃，宽中行滞，导诸药各尽其运动之力，而协和共济，且药品轻重得宜，大有法度。但芍药以花之赤白别之，其根则不可辨也。药肆中另有一草，叶小根大，与芍药无异，余家山中亲见采药人握取盈囊，问之，则曰药铺所备赤芍，皆此种也。始信《本草崇原》注云∶赤芍不知何草之根，今外科小儿科习用害人之说，非虚语也，方中当去之。


○遗诏

朕祗事九庙，君临四海，夕惕如厉，宵分靡宁，必求政化之原，思建大中之道。至於怀柔夷貊，偃戢干戈，皆以德绥，亦自驯致。冀清净之为理，庶洽平之可臻。自秋以来，忽尔婴疹，坐朝既阙，逾旬未瘳。六疾斯侵，万几多旷，医和无验，以至弥留。呜呼！数之有穷，圣贤所同，明於斯言，是为达节。载申顾命，式叶典谟，皇太子权勾当军国事俨，性禀宽和，生知忠孝，德包睿哲，圣表徇齐，必能扬祖宗之重光，荷邦家之丕构。宜令所司具礼，於柩前即皇帝位。以司空门下侍郎平章事韦保衡摄冢宰。军国务殷，岂可久旷，况易月之制，行之自古。皇帝宜三日而听政，二十七日而释服。诸道节度观察团练防御等使及监军诸州刺史，受寄至重，并不得离任赴哀。文武常参官朝晡之临，十五举音。宫中当临者，非时无得擅哭。天下人吏百姓，告哀后出临，三日皆释服，勿禁食肉饮酒婚姻祭祀，释服之后，无禁举乐。薄葬之礼，宜遵汉魏之文。其山陵制度，切在俭约，并不得以金银锦绣文饰丧具。五坊鹰犬等，除蒐狩外，馀并解放。其医官段璲、赵玘、符、虔休、马伋等并释放。咨尔将相卿士，中外臣寮，竭力尽忠，匡予令嗣，送往事居，无违朕志。布告遐迩，咸使闻知。


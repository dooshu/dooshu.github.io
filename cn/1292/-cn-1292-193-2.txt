◇　上书荐傅喜

喜行义修□，忠诚忧国，内辅之臣也，今以寝病，一旦遣归，众庶失望，皆曰傅氏贤子，以论议不合於定陶太后故退，百寮莫不为国恨之。忠臣，社稷之卫，鲁以季友治乱，楚以子玉轻重，魏以无忌折冲，项以范增存亡。故楚跨有南土，带甲百万，邻国不以为难，子玉为将，则文公侧席而坐，及其死也，君臣相庆。百万之众，不如一贤，故秦行千金以间廉颇，汉散万金以疏亚父。喜立於朝，陛下之光辉，傅氏之废兴也。

（《汉书·傅喜传》：哀帝即位，喜为右将军，傅太后不欲令喜辅政。上於是赐喜以光禄大夫养病，大司空何武、尚书令唐林皆上书言。）




补榜：

崇祯庚午，浙榜仁和尚观法。「法」字填补，向未有也。初，潘生馆尚氏，冒姓尚观升，补诸生，是年同隽。主考黄道周嫌其昆季，以「观升」改「观法」，观升走诉京师，观法除名。先是隆庆庚午，山阴诸葛一鸣读书山中，见人展一牍云天榜也。问以己名，曰尔在下科。一鸣求增入，许焚楮币虔谢，果秋捷，谓前事诞不足信。又计偕，见前人，曰「若累我蒙谴矣。」一鸣不听，礼闱怀挟被革。事相去一甲子，适相类。观升少年诞肆，屡困有司，遂悒悒不自得以死。




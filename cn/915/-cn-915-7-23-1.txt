◇奉表自陈

往年元凶祸逆，陛下入讨，臣背凶赴顺，可谓常节。及丞相构难，臧鲁协从，朝野恍惚，咸怀忧惧，陛下欲建（「建」字从《魏书》补。）百官羽仪，星驰推奉，臣前後固执，方赐允俞。（《魏书》作「末方赐从」。）社稷获全，是谁之力？陛下接遇殷勤，累加荣宠，骠骑扬州，旬月移授，恩秩频加，复赐徐、兖，仰屈皇储。（《魏书》作「舆」。）远相饯送。臣一遇之感，感此何忘，（《魏书》不重』感」字，作「此何以忘」。）度希（《魏书》作「庶希」。）偕老，永相娱慰。岂谓陛下信用谗言，遂令无名小人，来相掩袭，不任枉酷，即加诛翦。（《魏书》作扌前）。雀鼠贪生，仰违诏敕。今亲勒部曲，镇扌干徐、兖，先经何福，同生皇家；今有何愆，便成胡越？陵锋奋戈，万没岂顾，荡定以期，（《魏书》作「之期」。）冀在旦夕。右军宣简，爰及武昌，皆以无罪，并遇枉酷，臣有何过，复致於此。陛下宫帷之丑，岂可三缄。（《魏书》作「一二」。）临纸悲塞，不知所言。（《宋书·竟陵王诞传》，上使沈庆之率大众讨诞，诞奉表投之城外，又见《魏书·岛夷传》。）


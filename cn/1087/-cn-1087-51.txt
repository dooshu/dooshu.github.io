史记集解卷五十一

宋　裴骃　撰

史记五十一

荆燕世家第二十一

荆王刘贾诸刘者不知其何属【汉书贾髙帝从父兄】初起时汉王元年还定三秦刘贾为将军定塞地从东击项籍汉四年汉王之败成臯北渡河得张耳韩信军军脩武深沟髙垒使刘贾将二万人骑数百渡白马津入楚地烧其积聚以破其业无以给项王军食而已楚兵击刘贾贾辄壁不肯与战而与彭越相保汉五年汉王追项籍至固陵【徐广曰在阳夏】使刘贾南渡淮围夀春还至使人间招楚大司马周殷周殷反楚佐刘贾举九江迎武王黥布兵皆会垓下共击项籍汉王因使刘贾将九江兵与太尉卢绾西南击临江王共尉共尉已死以临江为南郡汉六年春会诸侯于陈废楚王信囚之分其地为二国当是时也髙祖子幼昆弟少又不贤欲王同姓以鎭天下乃诏曰将军刘贾有功及择子弟可以为王者羣臣皆曰立刘贾为荆王王淮东五十二城髙祖弟交为楚王王淮西三十六城因立子肥为齐王始王昆弟刘氏也髙祖十一年秋淮南王黥布反东击荆荆王贾与战不胜走富陵为布军所杀髙祖自击破布十二年立沛侯刘濞为吴王王故荆地　燕王刘泽者诸刘远属也【汉书曰泽髙祖从祖昆弟】髙帝三年泽为郎中髙帝十一年泽以将军击陈狶得王黄为营陵侯髙后时齐人田生【晋灼曰楚汉春秋田子春】游之资以画干营陵侯泽【服防曰以计画干之也文颖曰以工画得宠也】泽大説之用金二百斤为田生夀田生已得金即归齐二年泽使人谓田生曰弗与矣【孟康曰与党与言不复与我为与也文颖曰不得与汝相知】田生如长安不见泽而假大宅令其子求事吕后所宰大谒者张子卿【徐广曰名泽骃如淳曰阉人也】居数月田生子请张卿临亲修具张卿许徃田生盛帷帐共具譬如列侯张卿惊酒酣乃屏人説张卿曰臣观诸侯王邸第百余皆髙祖一切功臣今吕氏雅故本推毂髙帝就天下【如淳曰吕公知髙祖相贵以女妻之推毂使为长者瓒曰谓诸吕共推毂髙祖征伐成帝业雅正意也】功至大又亲戚太后之重太后春秋长诸吕弱太后欲立吕产为吕王王代太后又重发之【文颖曰欲发之恐太臣不听邓展曰重难发事】恐大臣不听今卿最幸大臣所敬何不风大臣以闻太后太后必喜诸吕已王万户侯亦卿之有太后心欲之而卿为内臣不急发恐祸及身矣张卿大然之乃风大臣语太后太后朝因问大臣大臣请立吕产为吕王太后赐张卿千斤金张卿以其半与田生田生弗受因説之曰吕产王也诸大臣未大服今营陵侯泽诸刘为大将军独此尚觖望今卿言太后列十余县王之彼得王喜去诸吕王益固矣张卿入言太后然之乃以营陵侯刘泽为琅邪王琅邪王乃与田生之国田生劝泽急行母畱出关太后果使人追止之已出即还及太后崩琅邪王泽乃曰帝少诸吕用事刘氏孤弱乃引兵与齐王合谋西【汉书音义曰泽至齐为齐王所劫不得去乃説王求诣京师齐具车送之不为本与齐合谋也】欲诛诸吕至梁闻汉遣灌将军屯荥阳泽还兵备西界遂跳驱至长安【汉书音义曰跳驱驰至长安也】代王亦从代至诸将相与琅邪王共立代王为天子天子乃徙泽为燕王乃复以琅邪予齐复故地【李竒曰本济地分以王泽今复与齐也】泽王燕二年薨諡为敬王传子嘉为康王至孙定国与父康王姬姧生子男一人夺弟妻为姬与子女三人姧定国有所欲诛杀臣肥如令郢人【如淳曰定国自欲有所杀余臣肥如令郢人以告之】郢人等告定国定国使谒者以他法劫捕格杀郢人以灭口至元朔元年郢人昆弟复上书具言定国隂事以此发觉诏下公卿皆议曰定国禽兽行乱人伦逆天当诛上许之定国自杀国除为郡

太史公曰荆王王也由汉初定天下未集故刘贾虽属踈然以策为王塡江淮之间刘泽之王权激吕氏然刘泽卒南面称孤者三世事发相重岂不为伟乎【晋灼曰泽以金与田生以事张卿张卿言之吕后而刘泽得王故曰亊发相重或曰事起于相重也】








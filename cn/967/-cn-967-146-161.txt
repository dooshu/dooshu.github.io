李流谦　书事

五十光阴两岁过，头颅閒处自摩挲。

隔篱山影谁招去，满树梅花独占多。

物色年华同我老，蜂情蝶思柰渠何。

少时一剑明秋水，放在尘中久不磨。

李流谦

李流谦　书事

饱饭将何适，携筇登翠微。

江长仍曲折，树远欲依稀。

煮井未休汲，田家初掩扉。

惊心崖路险，隔岸唤船归。

李流谦

李流谦　书事

唯有江郊发，能消畏日长。

晚杯荷露重，竿枕竹风凉。

溪鹭閒无敌，庭萱恨易忘。

翩翩孤蝶意，只是托幽香。

李流谦

李流谦　书事

能閒无健羡，可饱即珍烹。

成我耕桑计，欣儿谭诵声。

横戈真不武，敛袂亦难平。

苦欲劳工宰，此生无我生。

李流谦

李流谦　书事

塞色旌旗薄，边声鼓角喧。

三军正悲愤，中国固雄尊。

障戍争襟险，朝廷护本根。

古来挟策者，谈笑整乾坤。

李流谦


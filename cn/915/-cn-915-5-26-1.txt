◇驳郑玄皇后敬父母议

《孝经》云：「父子之道，天性也。明王之章，先陈事父之孝，女子子出降其父母。妇人外成，不能二统耳。」《春秋左氏传》曰：「纪裂来逆女，列国尊同，逆者谦不敢自成，故以在父母之辞言之。」《礼》「敌必三让」之义也。祭公逆王后于纪者，至尊以无外，辞无所屈，成言曰王后。纪季姜归于京师，尊已成，称季姜，从《礼》「子尊不加于父母」之明文也。如皇后于公庭官僚之中令父独拜，违古之道，斯义何施？汉高五日一朝太上皇，家令讥子道不尽，欲微感之，令太上皇拥却行称臣。虽去圣久远，礼文阙然，父子之义，五品之常，不易之道，宁为公私易节？公庭则为臣，在家则为父，是违礼而无常也。言子事父无贵贱，又云子不爵父。（《通典》六十七）


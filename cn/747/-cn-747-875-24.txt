○太弟少傅李匡明谥议

伏以先王论德行以为谥，稽其往者，慎终有称。既启殡而有期，谅美名而可易。太弟少傅李匡明，袭爵承家，匪躬立事。爰自紫垣演诰，润色皇猷。乌府提纲，申明庶狱。同安理郡，惠政以成。林林之中，清风久著。而又攻棋善翰，知音审声。执射而容体有仪，饮酒而程度不惑。学通周问，尤多能矣。谨按《谥法》“博闻多能曰献”。李匡明请谥曰献。


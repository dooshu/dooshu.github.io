列传第三十九 汪世显〔忠臣　德臣　良臣　惟正〕


汪世显，字仲明，巩昌盐川人，本姓王，父彦忠隶于汪古部，故改姓汪。世显仕金屡立战功，为征行从宜，分治陕西西路。时军储匮，世显出家资为豪右率，邻州效之，兵食以足。哀宗以忽斜虎为巩昌总帅，世显同知府事，二人同心固守，及忽斜虎勤王败溃，乃以世显代为总帅。哀宗迁蔡州，欲奔巩昌，以粘葛完展为巩昌行省。蔡州破，完展欲安众以待嗣立者，乃遣人称使者自蔡州宣谕，世显知哀宗凶问，且嫉完展制之，遣使约会州守将郭斌并力图巩昌，使者至，为斌所拒，且曰：“尔帅欲背国家，任自为之，何为及我？”世显遂袭杀完展，据巩昌。及皇子阔端至，乃率众降。皇子曰：“吾征四方，所至皆下，汝独固守，何也？”对曰：“臣不敢背主失节。”又问曰：“金亡已久，汝不降，果谁为耶？”对曰：“大军迭至，莫知适从。惟殿下神武不杀，窃意必能保全阖城军民，是以降也。”皇子大悦，承制授世显旧官。

从伐宋，断嘉陵江，捣大安。宋将曹友闻，潜兵与诸蛮相为犄角，世显败之。入武信，遂进逼葭萌，宋将依山为栅，世显以数骑袭夺之，乘胜定资州，略嘉定、峨眉。进次开州。宋军屯万州南岸，世显即水北造船以疑之，夜从上游乘革舟以济，败之，追奔至夔峡，与宋援军遇，斩首三千余级。明年，师还攻重庆，会大暑乃罢归。入觐太宗，锡金符，易其名曰中山，且历数其功。十三年，蜀帅陈隆之贻书请战，声言有众百万，阔端集诸将议之，咸谓隆之可擒，世显曰：“顾临敌何如耳，不必夸辞。”进薄成都，隆之战屡却，坚壁不出。其部曲田显约夜降，隆之觉之，世显曰：“事急矣！”亟梯城入救，显得与从者七十余人出，获隆之斩之。世显复简精锐五百人，捣汉州，州兵三千出战，尽歼之。三日，大军薄其城，克之。六皇后称制二年，阔端承制拜世显便宜总帅，秦、巩等二十余州事皆听裁决，赐虎符、锦衣、玉带。世显先已遘疾，至是加剧，卒，年四十九。中统三年，追封陇西公，谥义武。延祐七年，加封陇右王。七子，忠臣；德臣；直臣，巩昌中路都总领，战殁；良臣，翰臣兵马都元帅；佐臣，巩昌左翼都总领，战殁；清臣，四州行枢密院副使。

忠臣，字汉辅。以管军总领从攻成都，入其外城，世显陷伏中，忠臣手杀十余人，翼世显而出。后从克叠州，赐金符。世显卒，忠臣让世爵于弟德臣，皇子阔端嘉之，以忠臣为巩昌元帅知府事。宪宗二年，权都总帅事。世祖征云南，祃牙临洮，忠臣上谒，使督嘉陵漕运。九年，帝自将攻蜀，德臣集诸将问曰：“吾境内凋瘵，一旦乘舆至，左右贵近之需索何以应之？”忠臣曰：“吾辈拔身健儿，惟应效死前驱，何至为媚人计！汝但恤吾妻子足矣。”德臣泫然灌酒于地，誓与诸将同生死。忠臣从宪宗攻苦竹隘，先登，赐银四百五十两。复从攻长宁山，又以先登赐银币。德臣卒于合州，忠臣集将佐议曰：“吾弟殁王事，子惟正虽未冠，宜世其爵。”诸将乃奉惟正为总帅。中统元年，授忠臣副总帅，戍青居山。三年，玺书褒美，赐虎符，复以弟良臣代之。卒于巩昌，年四十八，谥忠让。子惟益，袭副总帅。孙安昌，怀远大将军、便宜都总帅。

德臣，赐名田哥，字舜辅。袭爵巩昌等二十四路便宜都总帅，从征蜀，将前军出忠、涪，所向克获。进攻运山，所乘马中飞石死，步战，拔其外城。宋将余玠攻汉中，德臣驰援之，玠闻遁去。宪宗素闻其名，入觐，赐印符，命城沔州，数日而毕。进攻嘉定，敌潜军夜出，德臣迎战，杀百人。还至云顶山，宋军乘夜斫营，觉之，擒斩无算。进次隆庆，宋军仍夜出，与力战，大败之。及马漕沟，遇伏兵，获其统制罗廷鹗。又诏德臣城益昌，诸戍皆听节制。世祖以皇弟有事西南，德臣入见，乞免益昌赋税及徭役，漕粮屯田为长久计，并从之。命置行部于巩昌，立漕司于沔，通贩鬻，给馈饷。奏乞以兄忠臣摄府事，使己得专事益昌。益昌为蜀喉襟，宋人惮其威名，不敢犯。已而嘉陵漕舟水涩，议者欲弃去，德臣曰：“国家以蜀事托我，有死而已，奈何弃之！”尽杀所乘马飨士，袭嘉州，得粮三千余石。云顶守将吕达以兵五千邀战，擒之，复得粮五千石。获宋提辖崔忠、郑再立，纵令持檄谕苦竹，守将南清以城降，所俘城中民悉归之，戍卒数百人有去志，德臣揣知之，给券纵去，皆泣谢。未几，山寨相继输款。宋将余晦遣都统甘闰以兵数万城紫金山，德臣选精卒衔枚夜进，大破之，闰仅以身免。南清入觐，其下杀清妻子叛，宋将焦远馈以粮，德臣击败远，尽获所馈粮。又败宋援兵，获粮百余艘。鱼关至沔水迂回为渡百有八，至是，为桥梁以通行旅。

宪宗亲征，次汉中，德臣朝行在所。初，成都猝为宋人所围，德臣遣将赴之，约曰：“先破敌者，奏领此城。”围遂解。诏俟江南事定，如约以城与之。帝幸益昌，驻北山，谓德臣曰：“来者言汝立利州之功，今见汝身甚小，而胆甚大，不知敌曾薄汝城否？”德臣对曰：“赖陛下福，未尝一来。”帝曰：“彼惮卿威名耳。”赐金带，且俾立石纪功。嘉陵、白水交会，势汹急，帝问：“船几何可济？”德臣曰：“大军百万，非可久淹，当别为方略。”即命系舟为浮桥，一夕而成，如履坦途，帝顾谓诸王曰：“汪德臣言不虚发。”赐白金三十斤，仍命刻石纪功。苦竹既逆命，至是攻之，岩壁峭绝，或请建天桥，帝以问德臣，对曰：“臣知先登陷阵而已，他非所知也。”既而桥果无功。乃率将士鱼贯而进，帝望见，叹曰：“人言其胆勇，岂虚誉耶！”宋守将赵仲武纳款，杨立犹率所部拒战，德臣奋击，尽杀之。俄有疾，帝劳之曰：“汝疾皆为我家。”饮以葡萄酒，解玉带赐之，曰：“饮我酒，服我带，疾其瘳乎！”德臣泣谢。宋龙州守将王德新遣使来纳款，乞宥州民抗命之罪，奏如其请。进攻长宁，拔之，斩守将王佐。帝东下，德臣为先锋，抵大获山，夺水门，宋将杨大渊降。已而运山、青居、大梁皆降。攻钓鱼山，守臣王坚负险，五月不下，德臣率死士夜登外城马军寨，杀守寨者，梯折，后军不继，乃还。德臣单骑至城下，大呼曰：“王坚，我来活汝一城军民，宜早降。”语未既，几为飞石所中，遂感疾，帝遣使问劳，俾还巩昌，奏曰：“陛下尊为天子，犹冒寒暑服劳于外，臣待罪行伍，死其分也。”卒，年三十有六。中统三年，追封陇西公，谥忠烈。

六子，长惟正；次惟贤，大司徒、中书右丞；惟孝，参知政事、昭文馆大学士；惟明，以质子为元帅；惟能，征西都元帅；惟纯，权便宜都总帅、屯田上万户府万户。

良臣，年十六七即从兄德臣军中，每战辄为前锋，以功擢裨将，兼便宜都府参议。宪宗三年，以德臣荐为巩昌帅，领所部屯田白水。宪宗亲征，军至六盘，良臣还巩昌，供亿所须，民无扰累，诏权便宜总帅府事。良臣奏愿与兄德臣效力定四川，帝曰：“行军馈饷所系不轻，汝任其责可也。”以劳赐黄金、弓矢。

世祖即位，阿蓝答儿、浑都海逆命，劫六盘府库，西垂骚动。诏良臣讨之，兵至山丹，贼按兵不战者凡二月。俄大举至耀碑谷，两军相当，良臣慷慨誓诸将曰：“今日之事，系国安危，胜则富贵可保，败则身家并尽，苟能用命，虽死行间，不失忠孝之名。”众踊跃而前。会大风扬沙昼晦，良臣手刃数十人，贼势沮，众军乘胜捣之，贼大溃，获阿蓝答儿、浑都海。捷闻，赐金虎符，权便宜都总帅。中统二年，合剌叛，复讨平之。入觐，赐燕，屡称其功，良臣拜谢曰：“臣奉诸王成算，何功之有。”世祖嘉其能让，复赐金鞍、甲胄、弓矢，转同签巩昌路便宜都总帅，凡军民官并听良臣节制。宋将昝万寿帅战船二百溯江而上，欲掩青居，良臣伏甲数十艘，身先逆战，万寿败走，伏发，几获之。三年，授阆、蓬、广安、顺庆等路征南都元帅。良臣以钓鱼山险绝不可攻，奏请就近地筑城曰武胜，以扼其冲。四年春，良臣攻重庆，命元帅康脱脱先驱，与宋将朱礻异孙战，兵交，良臣引兵横击，敌败走趋城，不得入，尽杀之。

至元六年，授东川副统军。八年，兄子惟正请于朝，谓良臣劳苦，乞身代之。九年，复授良臣昭勇大将军、巩昌等二十四处便宜都总帅，兼本路诸军奥鲁总管。明年，入觐，帝曰：“成都被兵久，须卿安集之。”授镇国上将军、枢密副使、西川行枢密院事，蜀人安之。十一年，进攻嘉定，昝万寿坚守不出，筑垒逼其城，万寿悉军出战，大破之，万寿遂降。良臣统兵顺流而下，紫云、泸、叙相继款附。还围重庆。十三年，宋涪州安抚杨立帅兵救重庆者再，良臣皆败走之。宋安抚张珏，遣将乘虚袭据泸州，良臣还军平之。十五年春，张珏率众突出，良臣奋击，身中四矢。明日，督战益急，珏所部赵安开门纳降，珏遁走，良臣禁俘掠，发粟振饥，民大悦。四川悉平，捷闻，世祖喜甚，召良臣入觐，授资善大夫、中书左丞、行四川中书省事，赐白貂裘。良臣陈治蜀十五事，世祖嘉纳之。行省罢，改授安西王相，不赴。十八年夏，卒，年五十一。赠开府仪同三司，谥忠惠。加赠推诚保德宣力功臣、陕西等处行中书省平章政事、柱国，追封梁国公。七子，惟勤，云南诸路行省平章政事；惟简，保宁万户；惟和，同知屯田总管府事；惟永，征西都元帅；惟恭，阶州同知；惟仁，人匠总管府达鲁花赤；惟新，汉军千户。

惟正，字公理。幼颖悟，藏书一万卷，喜从文士游。父卒于军，塔察儿国王使权袭父爵，守青居山。世祖即位，遂以父爵授之。初，宪宗遣浑都海以骑兵二万守六盘，又遣乞台不花守青居，至是，浑都海叛，乞台不花欲发兵相应，惟正命力士缚乞台不花，杀之，世祖嘉其功，诏东川军事悉听处分。中统二年，入朝，赐甲胄、宝鞍。三年，诏还巩昌。部长禾秃叛，民大扰，惟正谓诸将吏曰：“禾秃今若猘犬方肆狂啮，苟一战不利，则城邑为墟，当胜以不战。”乃发兵踵之，贼欲战不得，相持两月，知其粮尽势蹙，曰：“可矣。”屡战皆捷，禾秃遣三十人来约降，即遣十人还，潜兵蹑其后，出禾秃不意，擒杀之。至元七年，宋人筑合州，诏立武胜军以拒之。惟正临嘉陵江作栅，扼其水道，夜悬灯栅间，编竹笼中置火炬，照百步外，以防不虞。宋人知有备，不敢近。九年，略江、忠、涪三州，破寨七，擒守将六，降户千六百有奇。

会丞相伯颜克襄阳，议取宋，惟正奏曰：“蜀未下者数城耳，宜并力攻余杭，本根既拔此将焉往！愿以本兵由嘉陵下夔峡，与伯颜会钱塘。”帝优诏答曰：“四川事重，舍卿谁托！异日蜀平，功岂在伯颜下耶。”未几，两川枢密院合兵围重庆，命惟正助之。惟正夺其洪崖门，获宋将何世贤。皇子安西王出镇秦蜀，召惟正还。十四年冬，皇子北伐，藩王秃鲁叛于六盘，王相府命布色台进讨，惟正为副。进次平凉，简精兵八千人而行，至六盘，秃鲁先据西山，惟正分安西兵为左右翼，巩昌兵居中，去秃鲁一里许，皆下马弯弓，秃鲁遣百骑突阵，惟正令引满毋发，将及，又命曰：“视必中而发。”于是矢下如雨，突骑中者三之一，余尽驰还。惟正麾兵逐之，三逾山至萧河，擒叛将燕只不花，复进兵，秃鲁亦就擒。安西王至，惟正迎谒，王历称其功。明日，大燕，赏以金尊貂裘，王妃赐其母珠络帽衣，且曰：“吾皇家儿妇，为汝母制衣，汝母真福人也。”

诏惟正入朝，世祖推玉食食之，赐白金五千两、锦衣一袭，授金吾卫上将军、开成路宣慰使。十七年，迁龙虎卫上将军、中书左丞，行秦蜀中书省事，赐玉带。以省治在长安，去蜀远，乃命惟正分省于蜀。惟正留意抚循，人安之。二十年，进阶资德大夫。二十二年，改授陕西行中书省左丞。入觐上都，还至华州，卒，年四十四。谥贞肃。

二子，嗣昌，武略将军、成都管军副万户；寿昌，资德大夫、江南行御史台中丞、四川行省平章政事。

史臣曰：汪世显、郭斌俱为金将，世显袭杀元帅据巩昌以叛，因降附晚又窃忠义之名，金之降将未有如世显之狡者。斌捐躯脰糜妻子，而汪氏累世富贵，盖义与利之相反如此，然志士仁人终不以此而易彼也。




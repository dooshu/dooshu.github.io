叔于田

三章，章五句


首章讲：国人爱段而作此。





叔于田，巷无居人。

叔，庄公弟，名段。我叔出而于田，则所居之巷若无居人矣。





岂无居人？不如叔也，洵美且仁。

仁，自爱人言。然非实无居人也，但不如叔之多才多艺，信美矣。且与人之际，又皆恩意之浃洽而仁焉。夫以所居之巷，无一美且仁如我叔，则人虽多而若无耳！谓之无居人，不亦可乎？

二章讲：





叔于狩，巷无饮酒。

我叔出而于狩，则所居之巷若无饮酒矣。





岂无饮酒？不如叔也，洵美且好。

好，自饮酒言。然非实无饮酒也，但不如叔之多才多艺，信美矣。且饮酒之时，又有饮多而不乱而好焉。夫以所居之巷，无一美且好如我叔，则饮酒虽多而若无耳！谓之无饮酒，不亦可乎？

末章讲：





叔适野，巷无服马。

适，往也。服，乘也。我叔出而适野，则所居之巷若无服马矣。





岂无服马？不如叔也，洵美且武。

武，自服马言。然非实无服马也，但不如叔之多才多艺，信美矣。且御马之间，又能罄控之得宜而武焉。夫以所居之巷，无一美且武如我叔，则服马虽多亦若无耳！谓之无服马，不亦可乎？吁！观国人夸美之词，则知国人之爱段也。以非义，段之得众也；以非义，卒之于鄢之克，则夸之者乃以祸之也。虽有美、仁、武、好，奚足贵哉？是可以观衰世之民情矣！






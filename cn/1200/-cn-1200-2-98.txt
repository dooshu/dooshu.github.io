第九十八粗谐卦〔阴阳得位艮山东北〕：一上二下终泰之象

象曰：如新娶妇，居家未谐。黾勉自力，嗣姓方续。

颜曰：二阴一阳，其道交昌，虽无中爻，阴阳得位，内外相应，如人新婚，合。凡事相应，即可自力，乾乾夕惕，若厉无咎。病者及官事无苦。

何曰：婚姻无始有终。市贾有利，官事难成，此卦百事吉。

陈曰：阴阳本相应，但中虚，故情有隔而初未合，久则安矣，故曰云云。

刘曰：娶妇未熟，情未洽也。黾勉自力，成家业也。

此课阳上阴下，各得其位而不相侵，如娶妇然，情虽相通而未洽浃也。然而中位无阻，虽远终近，故黾勉自力，卒能谐合。占事称意，但须用力。共事久以和解。

诗曰：谁家女子把戈矛，利禄终知向此求。至得彻头终快活，不妨欢乐且优游。


◇请依成式公除表

上灵不吊，大行太皇太后崩背，溥天率土，痛慕断绝。伏惟陛下孝思，攀号罔极。臣等闻先王制礼，必有随世之变，前贤创法，亦务适时之宜。良以世代不同，古今异致故也。三年之丧，虽则自古，然中代已后，未之能行。先朝成式，事在可准，圣后终制，刊之金册。伏惟陛下至孝发衷，哀毁过礼，欲依上古，丧终三年。诚协大舜孝慕之德，实非俯遵济世之道。今虽中夏穆清，庶邦康静，然万机事殷，不可暂旷，春秋尝，事难废阙。伏愿天鉴，抑至孝之深诚，副亿兆之企望，丧期礼数，一从终制，则天下幸甚。日月有期，山陵将就，请展安兆域，以备奉终之礼。（《魏书·礼志》三。太和十四年，文明太后崩，九月安定王休等率百寮诣阙表。又略见《通典》八十。）


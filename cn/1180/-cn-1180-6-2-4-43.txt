答刘总督


剋粮充赏，边军困惫已极，蓟事之不振，则职此之由。今户、兵二部，已议为曲处。但此数一增，后来遂为岁例。帑藏之入有限，犬羊之欲无穷，岁复增加，曷有纪极！

此其弊源，必有所在，不塞其源而徒徇其欲，将不知其所终矣！蓟门事体与他镇不同，仆日夜念之，未尝少释。凡有所求，所司未尝不频蹙而语，屈意而从也。仆亦坐是往往见恶于人，若仆有所私庇于蓟者。然司农所藏，委为匮乏，固亦无怪其频蹙也。

幸仆今谬司国柄，俟边警少暇，望公与镇、巡诸君虚心商量，思一长策，着实整顿一番，庶为经久之计。若但拆东补西，支持目前，费日增而无已，兵复弱而莫支，将来必有以为口实者，恐仆与诸公，皆不能逭其咎也。

仆将有山陵之役，若滦东辍警，期至陵上一会，罄所欲言，有警则已。






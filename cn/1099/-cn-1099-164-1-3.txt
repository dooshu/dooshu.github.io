○欽州復屯田疏 【 欽州屯田】

照得本州官民粮米、原額二千九百二十八石六斗零、除無徵停徵、實在只有二千四九十九石、每年除解京解司、發常平永豐倉以給本州官吏師生、及千戶所官軍俸粮、只得二千八十石、僅彀半年之食、尚欠粮一千八百石、例撥在外州縣以足之、當其遠處、尚必踰年然後至、官軍欠粮、每四月以為常、臣始入州境陸行三日。始抵州城。見平原曠野。一目望洋。高可種黍。下可種稻。皆為荒陂。成田者十僅一二。所種之田。只水稻一種。黍稷麻麥俱無。其地又半沒荒草。禾稻十不七八。詢之耕民。皆不糞不耘。撒種于地。仰成于天。然猶畝收三四石盖其地極膏腴也。數歲力薄則易其處。又數歲而復之。故熟田常少。荒田常多。要皆土廣人稀之故也。臣即差官各處踏勘閑荒田土、附近城郭去處、則自為勘量、巳得田一百頃、但本州僻處一方、生意微薄、少有流民、其土居無粮人戶、又怕差役、甘于佃耕人田、不肯承種官田、以此無可招種、照得本州洪武年間。設立屯田六十二頃。坐落城東廂新立鄉靈山縣下東鄉等處、撥欽州千戶所百戶二員、領軍出種、宣德年間。始罷田歸有司。給民耕種辦納粮差。今查前項屯田。民間耕者固有。廢為荒地者尚多。况各處拋荒田土無數。又不必原田之拘也。但承種之人、當議處耳、臣按　本朝屯田之法、今巳廢壞軍士逃亡過半、耕種之人。多非本軍。皆民承佃臣欲因今之法。參用之古。將勘過荒閒田地。及原廢未墾屯田。招人耕種。不拘軍餘客居。及無粮人戶。但願承田者悉與之。人給田三十畝依欽州下則官田則例。畝科米一斗七升。一人該米五石一斗。仍撥田十畝與為宅舍。不科其稅。十人為一甲。甲有頭。五甲為一屯。屯有總。一屯種田一十五頃。共田二十頃。該米二百五十五石。一屯設屯老一名。專理其事。給田四十畝。用酬其勞。不任其稅。五屯之田。計一百頃八十畝。督責耕種。徵收稅粮。則屯老責之屯總。屯總責之甲頭。甲頭責之屯丁。以本州判官掌之。而總督于知州。無牛種者給與牛種。今查荒田一百頃八十畝、可作五屯、歲可得粮一千二百七十五石、只招得軍餘朱鏞馮寧等六十人、客居及無粮人戶廖逵章料記等六十人、尚欠八十人、方足四屯之田、查得本州額設民快一百八十名、除守庫守監守城追捕廵捕一百名、可撥八十名于附近新立二鄉屯種、以足四屯之數、令春夏在屯耕種、秋成之後。赴州操練。尚田一屯、缺人耕種、臣查得欽州千戶所歲撥軍一百名、分上下班出海廵哨、常在孟涌海口駐劄、下班之軍、月辦銀三錢。以備該所公用、臣欲於附近孟涌茶山木隆等處。撥田二十頃、令二軍朋種田一分、隨班上下、更迭耕作軍一百名。可種田五十分。以足一屯。督耕徵粮。俱如民屯之法。主之備倭官、本州亦得督責之、一軍月減米五斗、軍一百名、月減米五十石、歲減米六百石、屯粮減米、二者通計、一年可得粮一千八百七十五石、如此則不待取撥于外。官軍之食可足矣。以軍餘客居無粮人戶屯田。即東晉簡流民屯田于江西。後魏籍州郡人戶十之一。屯田之遺意也。以民快屯田。即唐府兵無事則耕。有事則戰之遺意也。以哨軍屯田。即漢人屯田燉煌之中。且耕且戰之遺意也。愚臣之法。似若可行。然此法也。條列利害深見人情不似一槩駈民者軍餘客戶則利。軍官糧戶則不利。民快則利。官軍則不利。何也。各處軍田數多。軍餘客戶欲種而不得。一與之田。人皆樂受。故利。官軍弗得餘丁差使。粮戶弗得多占荒田。更易耕種。故不利。民快苦于雜差。種田可以自逸。而租易輸。故利。哨軍習于安佚。今使耕田。而又減粮故不利。知其利害不為所搖則法行矣。


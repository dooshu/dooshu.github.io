陆游　龟堂独酌

幅巾萧散饯余龄，江左诸贤可乞灵。

护枕小屏图紫阁，映窗矮卷写黄庭。

旷怀与世元难合，幽句何人可遣听？

一酌兰溪遗万事，时看墙底卧长瓶。

陆游

陆游　龟堂独酌

一榼兰溪自献酬，徂年不肯为人留。

巴山频入初寒梦，江月偏供独夜愁。

越石壮心鸡喔喔，子卿归信雁悠悠。

天生我辈初何用，病骨支离又过秋。

陆游


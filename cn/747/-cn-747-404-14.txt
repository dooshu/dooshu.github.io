○对祭阙颁诰判

〈所司有礼事，不颁诰所由断，为徒诉不伏。〉

国有祀典，以和神人，思不出位，是主蠲洁。苟越率履，不承权舆，难乎守官，直以窒惕。所司实掌其祭，或承之羞；备物不颁於职人，戒严有乖於先甲。遂使奉牲之告，不及於肆师，降神之典，无闻於六变。阙而为罪，宜灼薰心，过而必闻，自贻噬腊。详诸秩典，俾罚鬼薪。


○登高文

金行告穷，日御初九。桐阴雨压乎泥沙，菊气风扬乎户牖。寒无以衣，病不得酒。茫洋於心，噎け在口。稚子拱而进曰：“古往滔滔，人生实劳。或暇或逸，以嬉以遨。兹辰甚良，足啸吾曹。趋山选台，席饵樽醪。既可逭乎灾眚，亦聊释乎郁陶。齐谐之流载此，世所谓夫登高者也。尝有意乎？”予曰“吁！稚子之知，止於是耳，曾不探乎奥旨。吾数亩之间，门常昼关。学无端倪，宛若循环。时孤笑以独愤，乐正直而非险艰。为书摭之，与善治顽。有行同而迹类者，尚愤疾乎声颜。一骥在坂，百驽在闲。传嘶振秣，侮病挤孱。仲尼登东山而小鲁，况肆远目而务周旋者哉？阳专奥邃，假窃名器。有土有人，前呵後骑。佞舌咿哑，所向上下。镗威介私，放荡侈哆。如此者又欲见耶？崇闳大居，粉涂朱。脊会螭屹，扉环兽铺。轮鲜蹄骄，羽翼成徒。绣碧其内，丝篁彼姝。主张何人，庸儿贾夫。如此者又欲见耶？缨弁外饰，悔咎中积。简弃信行，附比凶德。仁泽乾枯，义路填塞。权之所憎，始厚终斥。权之所怜，昨骂今惜。反掌背面，天辽海隔。如此者又欲见耶？国金铸兵，赤子聚盗。煞人无惭，罪人何躁。造化不象，名称同暴。以隳墙垣，不填堂奥。生灵几何，过半减耗。残存伶俜，输挽犒劳。羸豪偏陂，役使颠倒。乡殴吏笞，不舍童耄。如此者又欲见耶？古所谓登高能赋者，赋物之姿，惨戚在下，吾宁忍欺。尔以灾眚可逭，郁陶可披，我中时病，言开怒随。我感物悴，遐瞻迩噫。是使灾眚弥炽，郁陶愈悲。唯尔教我，百无一宜。我谷未实，我蔬未肥。弗视农圃，吾将曷归。无重我悔，吾方愦愦。”稚子不乐，惴缩而退。








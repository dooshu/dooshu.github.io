考宗皇帝挽词

大道本生知，崇高志不移。



凝神超事物，观妙极希夷。



访药三山远，遗弓万国悲。



神孙昔锺爱，天作太平基。



考宗皇帝挽词

代邸膺图日，临朝涕泗横。



诚心非外饰，至孝化群生。



高庙联龙衮，思陵接柏城。



平生奉亲意，一理贯幽明。



考宗皇帝挽词

便殿谘询早，深宫宴乐稀。



欲颁传位诏，犹索未明衣。



寿损名方永，身臞国愈肥。



孤臣泣陵柏，心折九虞归。




春晚王京兆邀游城南韦园四声各六韵


其一

策马出南郭，晓景丽平原。
垂杨靡夹道，白云覆松门。
徙倚临广陌，芳草日以繁。
辉辉摇杂卉，霭霭明远村。
佳游擅京辇，高燕开清尊。
主人解组会，宾从恣雅言。

其二

韦曲天南地，春风无近远。
精舍隐乔林，群公驻行幰。
胜区生旅愁，名花烦缱绻。
高谈振绮席，微香迷小苑。
游赏无尽期，独愁芳岁晚。
昨得江东书，故人方肥遁。

其三

上都矜春赏，言笑遵芳步。
携手登高台，茫然愁四顾。
迢递卢龙云，参差桑乾树。
山河壮黄图，衣冠照盈路。
大野宜放谈，旷然惬情愫。
我思击筑人，萧条千里暮。

其四

幽濑通回溪，淡滟出林麓。
白鲦依新蒲，黄鸟弄深谷。
杂树摇春堤，云物媚清淑。
戚里盛绮罗，马尾花惊目。
纤手攀玉柯，盈盈伫金屋。
高情废寝兴，惆怅芳景速。





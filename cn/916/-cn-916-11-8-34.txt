【别袁昌州诗二首】

河梁（《初学记》作阳。）望陇头。分手路悠悠。徂（文苑误作狙。）年惊若（《诗纪》作若惊。）电。别日欲成秋。黄鹄飞飞远。青山去去愁。不言云雨散。更似东西流。（○《类聚》二十九。《初学记》十八。文苑英华二百六十六。《诗纪》百五。）

客子叹途穷。此别异西东。关山嗟坠叶。歧路悯征蓬。别鹤声声远。愁云处处同。（○《类聚》二十九。）


○授牛僧孺兵部尚书平章事制

昔汉宣帝用邴、魏以成中兴之业，我元宗任姚、宋以致开元之理，其术无他，得贤而已。朕猥居大宝，首涉五年，宵旰靡遑，忧勤至切。将倚任於国柄，宜登进於人杰，俾其复运枢极，载清化源，断自朕怀，允膺佥属。武昌军节度鄂岳靳安黄申等州观察处置等使金紫光禄大夫检校吏部尚书同中书门下平章事使持节鄂州诸军事鄂州刺史上柱国奇章辟开国公牛僧孺，气含元精，体包大雅，识用夷密，襟灵沈粹。穷圣贤旨奥之学，铺邦国经纬之文，蔚为名臣，秀出群萃。长庆御历，登贤济人，廊庙有光，臣工得职，代天协理，时乃之休。先朝与能，出兼征镇，甿俗丕变，师旅大和，宣力事君，时乃之绩。朕饱闻器业，虚伫风仪，会曹参之促装，喜韩侯之来觐。便殿延对，前席与言，通古今理乱之源，知教化损益之务，其应如响，不知所然。是宜卿长夏官，平章大政，康济四海，毗予一人。於戏！君不能自为尧舜，必待其臣以致之；臣不能自为伊皋，必待其君而任也。致则期於尽忠，任固在於耸善，然后上下交泰，君臣相须。尔其使百官得其人，万事得其序，邪正之路必判，清浊之流必分。金坚一心，扼制群类，无重否德，予皆仰成。可兵部尚书同中书门下平章事，散官勋封如故。


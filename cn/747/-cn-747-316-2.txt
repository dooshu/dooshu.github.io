○御史大夫厅壁记

君以文明照临百官，官纠其邪，职在邦宪，由京师而端下国，王化所系，不唯威刑。御史大夫其任也，用舍决於天心，得失震於人听，举直错枉，果而不挠，则公卿屏气，道路生风，率其属以正於朝，瞻我衣冠，不仁者远。苟异于是，为君子羞。政之雄雌，与德轻重，故名公在位，天下仰赖焉。秦官有御史大地人，在汉为三公，职副丞相。丞相阙则大夫迁，或名司空，或复旧号，史足徵也。议大政必下丞相御史，其廷署古曰府，近曰台。其衣冠章绶，品秩所视，载於甲令。圣朝臣唐虞高尚之贤，内周汉不宾之俗，登人於五福，荐乐於九歌。帝德广运而瑞草生，天威震动而神羊至，故柱石骨鲠之老更拜焉。距义宁至先天，登宰相者十二人，以本官参政事者十三人，故相任者四人，藉威声以棱徼外按戎律者八人。官或改称大司、宪台，或分为左右肃政，罢置不恒，从所宜也。开元、天宝中，刑措不用，元元休息，由是务简益重，地清弥尊，任难其人，多举勋德。至宰辅者四人，宰辅兼者二人，故相任者一人，兼节度者九人，异姓封王者二人。尊号加孝德之明年，乐成公自尚书左丞兼文部迁，崇德也。昭融礼经，嗣续文雅；张仲孝友，山甫明哲。风度可以师长人伦，动静可以训齐天下。乔岳镇定，嘉量平均。心为百行之宗，体备四时之气。《雅》有之曰：“文武吉甫，万邦为宪。”乐成有焉。至若教行於无讼之前，虑辨於未萌之始，未萌而虑，则求烦不获；无讼而教，则何用不臧？宽细瑕为大体，复故事为新政。小人畏法，君子夷心，无隐情於国家，无愧辞於神道，堂堂乎大雅之素也。初，厅壁列先政之名，记而不叙。公以为艰难之选，将俟後人，谓华尝备属僚，或知故实。授简之恩至，属词之艺寡，无以允副非常之待，所报者直质而少文。天宝十四载六月十五日记。


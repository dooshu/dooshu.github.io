○授蒋伸毕诚节度使制

门下：入则持大政以调化源，出则建高牙以主兵柄，安危所属，选任尤难。况地压夷门，镇雄全晋，藉机筹以分阃，资纪律以临戎。爰得上才，乃申并命。河中节度使金紫光禄大夫检校兵部尚书平章事河中尹上护军乐安郡开国公食邑二千户蒋伸，道惟天纵，气实间生，灵芝茂三秀之姿，威凤富九苞之彩。银青光禄大夫守兵部尚书平章事上柱国河东县开国男食邑三百户毕诚，峻同岳立，注若川渟，祥云焕五色之章，甘雨洒四时之泽。而皆备更华贯，周历清途，文飞藻丽之词，位蕴名卿之望。或互参禁署，咸称染翰之工；或继秉国钧，俱播和羹之美。以伸辍於台鼎，委以旌旄，虞城兴礼让之风，蒲阪肃关河之禁，驰声甚远，奏课居高，嘉乃懿图，俾迁巨屏。以诚万机所系，微恙忽婴，愿辞傅说之舟，却曳郑崇之履。今则复佩相印，载陟斋坛，用光推毂之劳，式示彝章之重。是咨尔德，作於藩垣，总梁国三郡之雄，控侯卫中条之险。於戏！代天理物，允属英奇，抚俗贞师，岂劳戒厉。有我嘉命，往孚於休。伸可检校工部尚书平章事充宣武军节度汴宋亳等州观察处置等使，诚可检校兵部尚书平章事兼河中尹充河中节度观察处置等使，散官勋封如故。主者施行。


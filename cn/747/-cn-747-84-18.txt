○太皇太后寝疾权不听政敕

门下：朕闻孝养之道，发於因心，诚敬之文，著在前典。平时以问安自慰，寝疾则省侍宜专。太皇太后玉衣兆祥，瑶斋启圣，母仪天下，德被寰中。春秋既高，饮膳微减，朕亲自迎奉，移居永安，期速就平，勿药有喜。而精诚未感，良医无徵，情方切於焦忧，政岂遑於听断，须躬问视，以冀平和。恐中外具寮，未谅予意，起今月三十日以后，权不听政。故兹宣示，宜体朕怀。


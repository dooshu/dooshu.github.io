第六十五苦节卦〔二阳孤立乾天西北〕：一上一中乾阳之象

象曰：居贫辛苦，无有门户，出入局蹐，立锥无土。

颜曰：迥然不群，独居于位，外不相应，内外所居，贫苦艰难，局蹐而已。此卦百事不利。

何曰：居无依凭，故云立锥无土。病者沉困，所求不遂。官事难解，远行逢盗。急宜祈祷。

陈曰：孤阳无应，地道空虚，贫穷之象也，故曰云云。

刘曰：居贫辛苦，无以为家也。出入局蹐，亦可叹也！

此课上中孤单，而无下位，故为贫寒无土之象也。占事皆凶。

诗曰：彩云易散固难留，寂莫黄昏事可愁。惟有阴功暗相合，也须憔悴带心忧。


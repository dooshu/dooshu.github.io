◇上疏褒称盛美以劝成风德

陛下即位，躬天然之德，体晏晏之姿，以宽弘临下，出入四年，前岁诛刺史、二千石贪残者六人。斯皆明圣所鉴，非群下所及。然诏书每下宽和，而政急不解，务存节俭，而奢侈不止者，咎在俗敝，群下不称故也。（袁宏《纪》此下有「臣闻为政三年有成，必世而后仁」）光武承王莽之余，颇以严猛为政，后代因之，遂成风化。群国所举，类多辨职俗吏，殊未有宽博之选以应上求者也。陈留令刘豫，冠军令驷工以刻薄之姿，临人宰邑，专念掠杀，务为严苦，吏民愁怨，莫不疾之，而今之议者，反以为能，违天心，失经义，诚不可不慎也。非徒应坐豫、协，亦当宜谴举者。务进仁贤，以任时政，不过数人，则风俗自化矣。臣尝读书记，知秦以酷急亡国，又目见王莽亦以苛法自灭，故勤勤恳恳，实在于此。又闻诸王主贵戚，骄奢逾制，京师尚然，何以示远？故曰：「其身不正，虽令不从。」以身教者从，以言教者讼。夫阴阳和，岁乃丰，君臣同心，化乃成也。其刺史、太守以下，拜除京师，及道出洛阳者，宜皆召见，可因博问四方，兼以观察其人。诸上书言事有不合者，可但报归田里，不宜过加喜怒，以明在宽。臣愚不足采。（《后汉·第五伦传》。又见袁宏《后汉纪》十一，有删节，亦有多出句。）


○議撫賞 【 屬夷撫賞】

薊鎮之有屬夷。　國初時為藩籬。今乃藉為耳目。故歲有賞予以示羈縻。然撫賞之錢糧有限。犬羊之請乞無窮。部落日增。歲費日廣。于是帑銀不足。則扣其月糧。月糧不足。則繼以樵採。甚至正軍不足連及餘丁。餘丁不足。編及妻室。計日收柴。計丁納銀。剜肉補瘡。剝骨見髓、則軍不勝苦。而逃斃愈繁矣。推原其弊大端有七、將官不親撫賞委之管墩夜人員。彼秩微力薄。易能彈壓。隨其索求。信口聽許。弊一。守提而下。左右厮役。邊費易侵而此為甚以無對証也率以為利。任意侵剋。供撫夷者什三。充私囊者什七。弊二。錢糧給發。每至後期。萬夷叩關。急如星火。不免揭貸出息。或增價買物。耗費不貲。弊三。居常有坐門之夷。臨時有後賞之夷。日日宴賞。動輒百金。不作正數。弊四。賊夷稍不遂意。輒作歹撲人。該關畏罪。恣行科派。甚至千金贖人以自免。弊五。或因錢糧不敷。支吾無計。則權與賞票。以自寬目前。他日夷人持票而至。信如左券。數且加倍以為例。弊六。屬夷到關。不問人數。不責非時。不論非額。一槩濫與。此關與之。彼關相援。弊七。薊鎮屬夷部落繁多各邊乞賞裁斷為難後來撫賞人虜又有統聚為差易也如此則竭軍之力。無以厭夷之欲。有增無巳。將何底極。該當各路將官。極力擔當。破格區處。先查某關舊額。應賞某夷部落若干。原人數若干。給賞若干。今增添部落人數各若干。給賞若干。應准增若干。量裁若干。每年定擬賞額若干。本關額發錢糧若干。商稅等項若干。如不足應採辦易價若干。計處停當。呈詳定議施行。候放貢之期。宣諭夷人知會。令各輸服。每遇屬夷扣關。即飛報本管將領。親詣地方。盛陳兵威。以示彈壓。應賞之外。不許濫用一錢一物。該道置立循環。呈請督撫印鈐。轉發各路。每季終將用過錢糧採過柴木賞過夷人數日。并將官臨邊時刻。一併填註倒換。其應發銀兩。每於春秋以上年十二月給發。秋季五日給發。預辦賞物。以備倉卒。其軍人採辦柴木。半歸官。半歸軍。免生嗟怨。如有將官不親撫賞者。以怯懦不才參究。守提以下。或扣軍糧。匿採辦。并濫賞非夷預出賞票等弊。定行拿問照沿邊錢糧坐贓重究。仍於本官名下追償所費。其有夷人作歹撲人、追究原係某夷、先革撫賞設法追捕。捕獲仍以功論。不許科眾取贖。自干重典。此欵關係軍機安危。夷情向背。為今日邊關第一急務。計處毋忽。

皇明經世文編卷之三百五十終








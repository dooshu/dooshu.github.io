○上潘大廵廣州事宜 【 廣州利弊】

一近日閩浙有倭寇之擾、海防峻密、凡番夷市易、皆趨廣州、番舡到岸、非經抽分、不得發賣、而抽分經撫廵海道行移委官、動踰兩月、番人若必俟抽分。乃得易貨。則餓死久矣。故令嚴則激變之禍生。令寬則接濟之奸長。近來多失之寬。恐侮敵玩寇。閩浙之禍。將中於廣州也。廣東隔海。不五里而近。鄉名游魚洲。其民專駕多櫓船隻。接濟番貨。每番船一到、則通同濠畔街外省富商搬磁器絲綿私錢火藥違禁等物。滿載而去。滿載而還。追星趁月。習以為常。官兵無敢誰何比抽分官到則番舶中之貨無幾矣番夷市易將畢。每於沿海大掠童男童女而去。游魚洲人時亦拐略人口賣之。多得厚利。以此年久歲深。恐奸人嗜利無巳。或誘寫強橫。而教猱以肆其奸。或投為爪牙。而假虎以煽其焰。則廣州之民塗炭矣。為今之計。莫切於豫之一言。大約番舶每歲乘南風而來。七八月到澳。此其常也。當道誠能於五月間、先委定廣州廉能官員、遇夷船一到。即刻赴澳抽分。不許時刻違限。務使番舶到港。不俟申覆都臺。而抽分之官巳定。番貨在船。未及交通私販。而抽分之事已完、所謂迅雷不及掩耳。此當預者一也。於六月間、先責令廣州府出告示、召告給澳票商人、一一先行給與、候抽分官下澳、各商親身同往、毋得留難、以設該房賄穽。此當預者二也、抽分早則利多入官。澳票先則人皆官貨。私通接濟之弊不禁而自止矣上益國課。下芟民奸。默錫蒼生之福、潛消未形之禍、莫切於此、其廣東沿海備倭兵將、原有可恃者、以東莞香山多走海南、及生鹽艚船輪差守禦、舟巨而士勇、習於風濤戰鬪之險無有畏敵之心也、聞近日上司不知存恤、誅求厚而征調煩、商人多告去者、夫商人利微而害大。則不愿走洋海之貨。不愿走海。則不作大艚。不作大艚。則上無以應備倭之差下無以養敢死之士敢死之士。無所於依。勢將他圖。此所謂棄于城而籍寇兵者也。大易有之。惟能容民、即所以畜眾、今能恤海商。即所以固海防也。所當預者三也、　一香山順德地面、多有海中沙田、其巳成田者、陞科報稅、各收戶籍矣、其未報稅者、必其未成田、無花利者也、聽民自候成業、自陞稅畝可也、近日軍門有行逐一丈量、責令納價承稅、各縣奉行、乘機害民、每將水深丈餘、沙坦一併丈量、掯取民錢、前任順德知縣設為巧穽、先在上司面稟稱本縣民刁、不伏丈量、以致聽信責成、所到之處、每多量白水十數頃、每頃該納價銀三十兩、計十頃該三百兩、乃徐掯取銀百十兩、為之减去白水頃數、終年累歲、只將丈量頃數私賣、竟少回報上司、上司比併、又稱百姓刁頑而巳、查得大明會典內一款、凡深山大谷、新開田土俱與開豁稅粮、此實　祖宗厚下之深仁、而近歲刑部刊刻問刑條例、亦伸明聽民儘力開耕、永不陞科之令、可以開耕者。尚不陞科。况茫茫白水。可責民陞科乎。深山大谷。有稅粮者。尚為開豁。况廣川大澤。無花利者。可責之納稅納價乎。况令未必行。徒為奸貪設網民之穽乎。切謂此弊、須明示痛革、不然、則各縣借上司明文、誘民詰告、時時丈量、為良民害無窮巳也、　一廣州之南、水縣也、舟楫者民所自便也、十年前、順德偶有兵旅調發、責令大戶取船接送、遂為定例、前任陳知縣恣其狼飱、因小有上司征調、挨門報點大戶、每名要船一隻、得銀二三十兩乃免、如銀不入、既備船一隻、又令備大銃二凾、鎗數十根、刀數十把、人夫十名、不時點閘、或責器械不整、或責人夫不到、多般尋害、計其出船雇夫置造家火、不下四五十兩、而且有官威之害、所以不得不入銀也、切以為此弊、亦當明示痛革、自來軍兵調遣、俱有在官哨船、或額編渡船、若平時責令區處明白、則有事决不敢紛紛擾民倚法為削也　一廣州之南水縣也齊民之奔走、官司之出入、使客之送迎、皆舟楫是賴、凡上司隨從、及差人往復、多擄船隻、近因擄船艱辛、乃於徭差內編擄船大戶、徭差榜內、該銀十餘兩、而役主顧人應當、每年用銀一百二十兩、非此莫足辦也、先文敏公在朝、與戴侍御言廣東編水夫頭之害、乃定制水夫隨糧帶徵。民受其休三十年矣、今水夫銀兩、但當嚴責各縣依期催併、則百姓永永受賜、切謂擄船大戶之編。是暗加一水夫役也。末世多制、惟台慈念之


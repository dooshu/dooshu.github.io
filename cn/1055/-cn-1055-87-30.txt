【贺文参政〈彦博〉启〈庆历七年九月〉】

伏以光膺制命，参秉国钧，爰择令辰，已谐礼上，伏惟庆慰。恭以某人学通系表，识照几先，懿文为大国之光华，伟望乃一时之柱石。上心所柬，适符赉弼之祥；舆颂载喧，久渴为霖之望。果膺宠数，式副具瞻。进退群材，运诚衡之轻重；调和元气，登至治于升平。然后正台衮以代天工，列功勋而铭庙器，符为元志，以重熙朝。某幸在陶熔，惟知庆。商秋式序，岁物方成，伏请上为邦家，精调寝膳。


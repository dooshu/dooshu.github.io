○九日登高诗序

粤以景龙三年宾鸿九月，乘紫机之馀暇，历翠篽以寅游，尔乃气肃商郊，风惊兑野。波收元灞，澄霁色於林塘；云敛黄山，蔼晴晖於原隰。衔芦送响，疑传苏武之书；化草翻光，似临车允之帙。於时诏懿戚，命朝贤，属重阳之吉辰，呈九皋之嘉瑞。萸房荐馥，辟邪之术爰彰；菊蕊含芬，延年之驩攸著。人以酒属，喜见覆於金杯；文在兹乎，盍各飞於玉藻。渊明抱菊，且浮九酝之观；毕卓持螯，须尽一生之兴。人题四韵，同赋五言。其最后成，罚之引满。


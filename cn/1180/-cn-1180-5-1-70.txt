戒主衣翠


宋史纪：永宁公主尝衣贴绣铺翠襦入宫中。太祖谓曰：“汝当以此与我，自今勿复为此饰。”公主笑曰：“此所用翠羽几何？”太祖曰：“不然。主家服此，宫闱戚里必相效。京城翠羽价高，小民逐利，展转贩易，伤生浸广，实汝之由。汝生长富贵，当念惜福，岂可造此恶业之端？”公主惭谢。

宋史上记：太祖的女永宁公主，曾穿一领贴金铺翠的襦入宫中。太祖嫌其奢侈，向公主说道：“汝可解此襦与我。自今以后，再不要如此装饰。”公主笑说：“此襦所用翠羽几多，而官家以为过费？”太祖说道：“我之意非专为汝一襦而惜也。主家既穿此衣，宫中妃嫔，及皇亲贵戚每看见，必都相仿效，所用翠羽必多。京城中翠羽之价必贵。百姓每逐利，见此物可以取利，必然都去捕捉那翠鸟，展转贩卖，杀生害命，皆汝此衣有以致之。其罪过多矣。汝生长富贵，不知艰苦，须当思爱惜受用，以图长久。岂可造此恶业之端，自损己福耶！” 公主见太祖说得激切，乃惶恐谢罪。

夫宫闱之好尚，系四方之观法。古语说道：“宫中好高髻，四方高一尺；宫中好广眉，四方且半额；宫中好大袖，四方至匹帛。”言好尚之不可不慎也。若宫闱之中，服饰华丽，用度奢侈，则天下化之，渐以成风。坏风俗，耗财用，折福损寿，其害有不可胜言者矣，岂但如宋祖所谓戕害物命而已哉！

大抵创业之君，阅历艰辛，惟恐享用太过。后世子孙，且有鄙而笑之者矣！吁，可不戒哉！






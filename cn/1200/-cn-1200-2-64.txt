第六十四众凶卦〔纯阴同见坤地西南〕：四上四中四下泰极之象

象曰：众祸暴至，凡事不利，疾病系官，动有颠踬。

颜曰：三位皆阴，黑曜共临，凶祸必臻，出处默默，都无吉利。

何曰：此卦皆阴，病者弥凶，所求不利，百事不遂。

陈曰：十二者，天地之极数也。生意已绝，不可复返，故曰云云。

此课一百二十四卦之终，万化之所止也，其凶可知。

刘曰：至阴无阳，穷之极也。动用颠踬，无所用其力也。

此课三位皆穷，众凶俱发，所为皆险阻，待毙而已也。

诗曰：百尺竿头路已穷，寻思无计转飘篷。只知钓上鲈鱼白，不觉翻身入浪中。

又曰：山穷路转迷，水急船难渡。莫事刚强为，出处遭艰妒。


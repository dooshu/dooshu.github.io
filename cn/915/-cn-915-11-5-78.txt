◇诏游明根高闾等

卿等犹以朕之未除于上，不忍专释于下，柰何令朕独忍于亲旧！论云，王者不遂三年之服者，屈己以宽群下也。先后之抚群下也，念之若子，视之犹伤。卿等哀慕之思，既不求宽；朕欲尽罔极之慕，何为不可？但逼遗册，不遂乃心。将欲居庐服衰，写朝夕之慕；升堂袭素，理日昃之勤。使大政不荒，哀情获遂，吉不害于凶，凶无妨于吉。以心处之，谓为可尔。遗旨之文，公卿所议，皆服终三旬，释衰袭吉。从此而行，情实未忍；遂服三年，重违旨诰。今处二理之际，望望至期，使四气一周，寒暑代易。虽不尽三年之心，得一经忌日，情结差申。案《礼》，卒哭之后，将受变服。于朕受日，庶民及小官皆命即吉。内职羽林中郎已下，虎贲郎已上，及外职五品巳上无衰服者，素服以终三月，内职及外臣衰服者，变从练礼。外臣三月而除；诸王、三都、驸马（《通典》作「三都尉」。）及内职，至来年三月晦，朕之练也，除凶即吉，侍臣比（《通典》作「君」。）服斯服，随朕所降。此虽非旧式，推情即理，有贵贱之差，远近之别。（《魏书·礼志》三、《通典》八十。案：文明太后之丧，孝文与游明根、高闾、李彪、东阳王丕十四往复，似皆面语。而《通典》载有三首，皆谓之诏，必有所据。今依录之，其馀十一首，《通典》所无，不敢载也。）


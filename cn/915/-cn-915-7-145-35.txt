◇飞白书势铭

秋毫精劲，霜素凝鲜。沾此瑶波，染彼松烟。超工八法，尽奇六文。鸟企龙跃，珠解泉分。轻如游雾，重似崩云。绝锋剑摧，惊势箭飞。差池燕起，振迅鸿归，临危制节，中险腾机。圭角星芒，明丽烂逸，丝萦发垂，平理端密。盈尺锦两，片字金镒。故仙芝烦弱，既匪足双；虫虎琐碎，又安能匹。君子品之，是最神笔。（本集。）


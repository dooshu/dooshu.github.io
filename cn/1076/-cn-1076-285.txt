卷二百八十五

钦定四库全书

历代名臣奏议卷二百八十五

明　杨士奇等　撰

礼臣

齐桓公设庭燎为士之欲造见者朞年而士不至於是东野鄙人有以九九之术见者桓公曰九九何足以见乎鄙人对曰臣非以九九为足以见也臣闻主君设庭燎以待士朞年而士不至夫士之所以不至者君天下贤君也四方之士皆自以论而不及君故不至也夫九九薄能耳而君犹礼之况贤於九九乎夫太山不辞壤石江海不逆小流所以成大也诗云先民有言询子蒭荛言博谋也桓公曰善乃因礼之朞月四方之士相?而并至诗曰自堂徂基自羊徂牛言以内及外以小及大也

魏文侯从中山奔命安邑田子方後太子击遇之下车而趋子方坐乘如故告太子曰为我请君待我朝謌太子不说因谓子方曰不识贫穷者骄人富贵者骄人乎子方曰贫穷者骄人富贵者安敢骄人人主骄人而亡其国吾未见以国待亡者也大夫骄人而亡其家吾未见以家待亡者也贫穷者若不得意纳履而去安往不得贫穷乎贫穷者骄人富贵者安敢骄人太子及文侯道田子方之语文侯叹曰微吾子之故吾安得闻贤人之言吾下子方以行得而友之自吾友子方也君臣益亲百姓益附吾是以得友士之功我欲伐中山吾以武下乐羊三年而中山为献於我我是以得有武之功吾所以不少进於此者吾未见以智骄我者也若得以智骄我者岂不及古之人乎

齐宣王见顔斶曰斶前斶亦曰王前宣王不悦左右曰王人君也斶人臣也王曰斶前斶亦曰王前可乎斶对曰夫斶前为慕势王前为趋士与使斶为慕势不如使王前为趋士王忿然作色曰王者贵乎士贵乎对曰士贵耳尧有九佐舜有七友禹有五丞汤有三辅自古及今而能虚成名於天下者无有是以君王无羞亟问不愧下学是故成其道德而扬功名於後世者尧舜禹汤周文王是也故曰无形者形之君也无端者事之本也夫上见其原下通其流至圣明学何不吉之有哉老子曰虽贵必以贱为本虽高必以下为基是以侯王称孤寡不谷是其贱之本欤非夫孤寡者人之困贱下位也而侯王以自谓岂非下人而尊贵士欤夫尧传舜舜传禹周成王任周公旦而世世称曰明主是以明乎士之贵也

汉孝文帝时绦侯为丞相朝罢趣出意甚得上礼之恭常目送之中郎袁盎进曰陛下以丞相何如人上曰社稷臣盎曰绦侯所谓功臣非社稷臣社稷臣主在与在主亡与亡方吕后时诸吕用事擅相王刘氏不絶如带是时绦侯为大尉主兵柄弗能正吕后崩大臣相与共畔诸吕大尉主兵适会其成功所谓功臣非社稷臣丞相如有骄主色陛下谦让臣主失礼窃为陛下不取也後朝上益庄丞相益畏

宣帝时大将军霍光薨後数月御史大夫魏相上封事曰圣王褒有德以怀四方显有功以劝百寮是以朝廷尊荣天下乡风国家承祖宗之业制诸侯之重新失大将军宜宣章盛德以示天下显明功臣以填藩国毋空大位以塞争权所以安社稷絶未萌也车骑将军张安世事孝武皇帝三十余年忠信谨厚勤劳政事夙夜不怠与大将军定策天下受其福国家重臣也宜尊其位以为大将军毋令领光禄勲事使专精神忧念天下思惟得失安世子延夀重厚可以为光禄勲领宿卫臣後数日竟拜安世为大司马车骑将军领尚书事

扶阳节侯韦贤卒长子弘有罪系狱家人矫贤令以次子玄成为後玄成深知非贤雅意即阳狂不应召大鸿胪奏状章下丞相御史按验玄友人侍郎章亦上疏言圣王贵以礼让为国宜优养玄成勿枉其志使得自安衡门之下而丞相御史以玄成实不病劾奏之有诏勿劾引拜玄成不得已受爵帝高其节以为河南太守元帝时长安士伍尊上书言臣少时为郡邸小吏窃见孝宣皇帝以皇曾孙在郡邸狱是时治狱使者丙吉见皇曾孙遭离无辜吉仁心感动涕泣凄恻选择复作胡组养视皇孙吉常从臣尊日再侍卧庭上後遭条狱之诏吉扞拒大难不避严刑峻法既遭大赦吉谓守丞谁如皇孙不当在官使谁如移书京兆尹遣与胡组俱送京兆尹不受复还及组日满当去皇孙思慕吉以私钱顾组令与郭徵卿并养数月乃遣组去後少内啬夫白吉曰食皇孙亡诏令时吉得食米肉月月以给皇孙吉即时病辄使臣尊朝夕请问皇孙视省席蓐燥湿候伺组徵卿不得令晨夜去皇孙敖荡数奏甘毳食物所以拥全神灵成育圣躬功德已亡量矣时岂豫知天下之福而徼其报哉诚其仁恩内结於心也虽介之推割肌以存君不足以比孝宣皇帝时臣上书言状幸得下吉吉谦让不敢自伐删去臣辞专归美於组徵卿组徵卿皆以受田宅赐钱吉封为博阳侯臣尊不得比组徵卿臣年老居贫死在旦暮欲终不言恐使有功不着吉子显坐微文夺爵为关内侯臣愚以为宜复其爵邑以报先人功德

哀帝建平元年策免大司空高乐侯师丹为庶人罢归尚书令唐林上疏曰窃见免大司空丹策书泰深痛切君子作文为贤者讳丹经为世儒宗德为国黄耉亲傅圣躬位在三公所坐者微免爵泰重识者咸以为宜复丹邑爵使奉朝请唯陛下裁之诏复赐丹爵关内侯时王嘉坐荐梁相等迷国罔上不道下廷尉诏狱永信少府张猛等十人以为圣王断狱先必原心定罪探意立情故死者不抱恨而入地生者不衔怨而受罪明主躬圣德重大臣刑辟广延有司议欲使海内咸服嘉罪名虽应法圣主之於大臣在舆为下御坐则起疾病视之无数死刑则临吊之废宗庙之祭进之以礼退之以义诔之以行案嘉本以相等为罪罪恶虽着大臣括发关械裸躬就笞非所以重国家褒宗庙也今春月寒气错缪霜露数降宜示天下以寛和臣等不知大义唯陛下察焉

後汉光武建武九年春祭遵卒於军中诏大长秋谒者河南尹护丧事大司农给费博士范升上疏追称遵曰臣闻先王崇政尊美屛恶昔高祖大圣深见远虑班爵割地与下分功着录勲臣颂其德美生则宠以殊礼奏事不名入门不趋死则畴其爵邑世无絶嗣丹书铁劵传於无穷斯诚大汉厚下安人长久之德所以累世十余历载数百废而复兴絶而复续者也陛下以至德受命先明汉道褒序辅佐封赏功臣同符祖宗征虏将军頴阳侯遵不幸早薨陛下仁恩为之感伤远迎河南恻怛之恸形於圣躬丧事用度仰给县官重赐妻子不可胜数送死有以加生厚亡有以过存矫俗厉化卓如日月古者臣疾君视臣卒君吊德之厚者也陵迟已来久矣及至陛下复兴斯礼羣下感动莫不自励臣窃见遵修行积善竭忠於国北平渔阳西拒陇蜀先登坻上深取略阳衆兵既退独守冲难制御士心不越法度所在吏人不知有军清名闻於海内廉白着於当世所得赏赐辄尽与吏士身无奇衣家无私财同产兄午以遵无子娶妾送之遵乃使人逆而不受自以身任於国不敢图生虑继嗣之计临死遗诫牛车载丧薄葬洛阳问以家事终无所言任重道远死而後已遵为将军取士皆用儒术对酒设乐必雅歌投壶又建为孔子立後奏置五经大夫虽在军旅不忘俎豆可为好礼悦乐守死善道者也礼生有爵死有諡爵以殊尊卑諡以明善恶臣愚以为宜因遵薨论叙衆功详案諡法以礼成之显章国家笃古之制为後嗣法

光武时徵周党为议郎以病去职遂将妻子居黾池复被徵不得已乃着短布单衣榖皮绡头待见尚书及光武引见党伏而不谒自陈愿守所志帝乃许焉博士范升奏曰臣闻尧不须许由巢父而建号天下周不待伯夷叔齐而王道以成伏见太原周党东海王良山阳王成等蒙受厚恩使者三聘乃肯就车及陛见帝廷党不以礼屈伏而不谒偃蹇骄悍同时俱逝党等文不能演义武不能死君钓采华名庶几三公之位臣愿与坐云台之下考试图国之道不如臣言伏虚妄之罪而敢私窃虚名夸上求高皆大不敬书奏天子以示公卿诏曰自古明王圣主必有不宾之士伯夷叔齐不食周粟太原周党不受朕禄亦各有志焉其赐帛四十匹党遂隐居黾池着书上下篇而终邑人贤而祠之

马援前在交趾常饵薏苡实用能轻身省慾以胜瘴气南方薏苡实大援欲为种军还载之一车时人以为南土珍怪权贵皆望之援时方有宠故莫以闻及卒後有上书譛之者以为前所载还皆明珠文犀马武与於陵侯侯昱等皆以章言其状光武怒援妻孥惶惧不敢以丧还旧茔裁买城西数亩地槀葬而已【权葬故称槀】宾客故人莫敢吊时前云阳令同郡朱勃诣阙上书曰臣闻王德圣政不忘人之功采其一美不求备於衆故高祖赦蒯通而以王礼葬田横大臣旷然咸不自疑夫大将在外谗言在内微过辄记大功不计诚为国之所慎也故章邯畏口而奔楚【章邯为秦将畏赵高谗之遂降项羽】燕将据聊而不下【燕将攻下聊城人或谗之於燕燕将惧诛因保守聊城不敢归】岂其甘心末规哉悼巧言之伤类也【末规犹下计也】窃见故伏波将军新息侯马援拔自西州钦慕圣义间关险难触冒万死孤立羣贵之间傍无一言之佐驰深渊入虎口岂顾计哉【谓投使隗嚣也】宁自知当要十郡之使徼封侯之福邪八年车驾西讨隗嚣国计狐疑衆营未集援建宜进之策卒破西州及吴汉下陇冀路断隔唯独狄道为国坚守士民饥困寄命漏刻援奉诏西使镇慰边衆乃招集豪杰晓诱羌戎谋如涌泉埶如转规遂救倒悬之急存几亡之城兵全师进因粮敌人陇冀略平而独守空郡【守音式授反】兵动有功师进辄克诛锄先零缘入山谷猛怒力战飞矢贯胫又出征交趾土多瘴气援与妻子生诀无悔吝之心遂斩灭徵侧克平一州间复南讨立陷临乡师已有业未竟而死吏士虽疫援不独存夫战或以久而立功或以速而致败深入未必为得不进未必为非人情岂乐久屯絶地不生归哉惟援得事朝廷二十二年北出塞漠南度江海触冒害气僵死军士名灭爵絶国土不传海内不知其过衆庶未闻其毁卒遇三夫之言横被诬罔之谗家属杜门葬不归墓怨隙并兴宗亲怖栗死者不能自列生者莫为之讼臣窃伤之夫明主醲於用赏约於用刑高祖尝与陈平金四万斤以间楚军不问出入所为岂复疑以钱谷间哉夫操孔父之忠而不能自免於谗此邹阳之所悲也【鲁听季孙之说而逐孔子】诗云取彼谗人投畀犲虎犲虎不食投畀有北有北不受投畀有昊此言欲令上天而平其恶惟陛下留思竖儒之言无使功臣怀恨黄泉臣闻春秋之义罪以功除【公羊传曰夏灭项孰灭之齐灭之曷为不言齐灭为桓公讳也以桓公尝有继絶存亡之功故君子为之讳也】圣王之祀臣有五义【礼记曰夫圣王之制祀也法施於人则祀之以死勤事则祀之以劳宁国则祀之能御大灾则祀之能扞大患则祀之】若援所谓以死勤事者也愿下公卿平援功罪宜絶宜续以厌海内之望臣年已六十常伏田里窃感栾布哭彭越之义【前书曰彭越为梁王栾布为梁大夫使於齐越以谋反枭首洛阳诏有收视者捕之布使还奏事越头下祠而哭之】冒陈悲愤战栗阙庭

陈元以父任辟司空府时大司农江冯上言宜令司隶校尉督察三公事下三府元上疏曰臣闻师臣者帝宾臣者霸故武王以太公为师齐桓以夷吾为仲父孔子曰百官总已听於冢宰近则高帝优相国之礼太宗假宰辅之权及亡新王莽遭汉中衰专操国柄以偷天下况以自喻不信羣臣夺公辅之任损宰相之威以刺举为明徼讦为直至乃陪仆告其君长子弟变其父兄罔密法峻大臣无所措手足然不能禁董忠之谋身为世戮故人君患在自骄不患骄臣失在自任不在任人是以文王有日昃之劳周公执吐握之恭不闻其崇刺举务督察也方今四方尚扰天下未一百姓观听盛张耳目陛下宜修文武之圣典袭祖宗之遗德劳心下士屈节待贤诚不宜使有司察公辅之名帝从之

安帝以陈忠为尚书时三府任轻机事专委尚书而灾眚变咎辄切免公台忠以为非国旧体上疏谏曰臣闻君使臣以礼臣事君以忠故三公称曰冢宰王者待以殊敬在舆为下御坐为起入则参对而议政事出则监察而董是非汉典旧事丞相所请靡有不听今之三公虽当其名而无其实选举诛赏一由尚书尚书见任重於三公陵迟以来其渐久矣臣忠心常独不安是故临事战惧不敢宂见所有兴造又不敢希意同僚以谬平典而谤讟日闻罪足万死近以地震策免司空陈褒今者灾异复欲切让三公昔孝成皇帝以妖星守心移咎丞相使贲丽纳说方进自引卒不蒙上天之福徒乖宋景之诚故知是非之分较然有归矣又尚书决事多违故典罪法无例诋欺为先文惨言丑有乖章宪宜责求其意割而勿听上顺国典下防威福置方员於规矩审轻重於衡石诚国家之典万世之法也忠意常在褒崇大臣待下以礼其九卿有疾使者临问加赐钱帛皆忠所建桓帝时有诏公车徵杨秉及处士韦着二人各称疾不至有司劾秉着大不敬请下所属正其罪尚书令周景与尚书边韶议奏秉儒学侍讲常在谦虚着隐居行义以退让为节俱徵不至诚违侧席之望然逶迤退食足抑苟进之风夫明王之世必有不召之臣圣朝宏养宜用优游之礼可告在所属喻以朝廷恩意如遂不至详议赏罚於是重徵乃到拜太常

吴孙权时周胤为都乡侯以罪徙庐陵郡诸葛瑾步隲连名上疏曰故将军周瑜子胤昔蒙粉饰受封为将不能养之以福思立功効至纵情欲招速罪辟臣窃以瑜昔见宠任入作心膂出为爪牙衔命出征身当矢石尽节用命视死如归故能摧曹操於乌林走曹仁於郢都扬国威德华夏是震蠢尔蛮荆莫不宾服虽周之方叔汉之信布诚无以尚也夫折冲扞难之臣自古帝王莫不贵重故汉高帝封爵之誓曰使黄河如带泰山如砺国以永存爰及苗裔申以丹书重以盟诅藏于宗庙传于无穷欲使功臣之後世世相踵非徒子孙乃关苗裔报德明功勤勤恳恳如此之至欲以劝戒後人用命之臣死而无悔也况於瑜身没未久而其子胤降为匹夫益可悼伤窃惟陛下钦明稽古隆於兴继为胤归诉乞匄余罪还兵复爵使失旦之鸡复得一鸣抱罪之臣展其後效权答曰腹心旧勲与孤协事公瑾有之诚所不忘昔胤年少初无功劳横授精兵爵以侯将盖念公瑾以及於胤也而胤恃此酗淫自恣前後告喻曾无悛改孤於公瑾义犹二君乐胤成就岂有已哉迫胤罪恶未宜便还且欲苦之使自知耳今二君勤勤援引汉高河山之誓孤用恧然虽德非其畴犹欲庶几事亦如耳故未顺旨以公瑾之子而二君在中间苟使能改亦何患乎瑾隲表比上朱然及全琮亦俱陈乞权乃许之晋惠帝时河间王顒表立成都王頴为太弟为王浚所破挟天子还洛阳征南将军范阳王虓与东平王楙镇东将军周馥等上言曰自愍怀被害皇储不建委重前相辄失臣节是以前年太宰与臣永为社稷之贰不可久空所以共启成都王頴以为国副受重之後而弗克负荷小人勿用而以为腹心骨肉宜敦而猜佻洊至险詖宜远而谗说殄行此皆臣等不聪不明失所宗赖遂令陛下谬於降授虽戮臣等不足以谢天下今大驾还宫文武空旷制度荒破靡有孑遗臣等虽劣足匡王室而道路之言谓张方与臣等不同既惜所在兴异又以太宰惇德允元着於具瞻每当义节辄为社稷宗盟之先张方受其指教为国効节昔年之举有死无贰此太宰之良将陛下之忠臣但以受性强毅不达变通遂守前志已致纷纭然退思惟既是其不易之节且虑事翻之後为天下所罪故未即西还耳原其本事实无深责臣闻先代明主未尝不全护功臣令福流子孙自中间以来陛下功臣初无全者非独人才皆劣其於取祸实由朝廷策之失宜不相容恕以一旦之咎丧其积年之勲既违周礼议功之典且使天下之人莫敢复为陛下致节者臣等此言岂独为一张方实为社稷远计欲令功臣长守富贵臣愚以为宜委太宰以关右之任一方事重及自州郡以下选举授任一皆仰成若朝之大事废兴损益每辄畴谘此则二伯述职周召分陕之义陛下复行於今时遣方还郡令羣后申志时定王室所加方官悉如旧如此则忠臣义士有劝功臣必全矣司徒戎异姓之贤司空越公族之望并忠国爱主小心翼翼宜干机事委以朝政安北将军王浚佐命之胤率身履道忠亮清正远近所推如今日之大举实有定社稷之勲此是臣等所以叹息归高也浚宜特崇重之以副羣望遂抚幽朔长为北藩臣等竭力扞城藩屛皇家陛下垂拱而四海自正则四祖之业必隆於今日月之晖昧而复曜乞垂三思察臣所言

成帝咸康四年帝临轩遣使拜太傅太尉司空仪注大乐宿悬於殿庭门下奏非祭祀宴飨则无设乐之制太常蔡谟议曰凡敬其事则备其礼礼备则制有乐乐者所以敬事而明义为耳目之娱故冠亦用之不惟宴飨宴飨之有乐亦所以敬宾也故却至使楚楚子飨之却至辞曰不忘先君之好贶之以大礼重之以备乐寻斯辞也则宴乐之意可知矣公侯大臣人君所重故御坐为起在舆为下言称伯舅传曰国卿君之贰也是以命使之日御亲临轩百僚陪列此即敬事之意也古者天王飨下国之使及命将帅遣使臣皆有乐故诗序曰皇皇者华君遣使臣也又曰采薇以遣之出车以劳还杕杜以勤归皆作乐而歌之今命大使拜辅相比於下国之臣轻重殊矣轻诚有之重亦宜然故谓临轩遣使宜有金石之乐议奏从焉

唐太宗贞观中特进魏徵上疏曰臣闻君为元首臣作股肱齐契同心合而成体体或不备未有成人然则首虽尊极必资手足以成体君虽明哲必藉股肱以致理故礼云人以君为心君以人为体心庄则体舒心肃则容敬书云元首明哉股肱良哉庶事康哉元首藂脞哉股肱惰哉万事隳哉然则委弃股肱独任胷臆具体成理非所闻也夫君臣相遇自古为难以石投水千载一合以水投石无时不有其能开至公之道申天下之用内尽心膂外竭股肱和若盐梅固同金石者非唯高位厚秩在於礼之而已昔周文王游於凤凰之墟袜系解顾左右莫可使者乃自结之岂周文之朝尽为俊乂圣明之代独无君子哉但知与不知礼与不礼耳是以伊尹有莘之媵臣韩信项氏之亡命殷汤致礼定王业於南巢汉祖登坛成帝功於垓下若夏桀不弃於伊尹项羽垂恩於韩信宁肯败已成之国为灭亡之虏乎又微子骨肉也受茅土於宋箕子良臣也陈洪范於周仲尼称其仁莫有非之者礼记称鲁穆公问於子思曰为旧君反服古欤子思曰古之君子进人以礼退人以礼故有旧君反服之礼也今之君子进人若将加诸膝退人若将坠诸泉无为戎首不亦善乎又何反服之有齐景公问於晏子曰忠臣之事君如之何晏子对曰有难不死出亡不送公曰裂地以封之疏爵以待之有难不死出亡不送何也晏子曰言而见用终身无难臣何死焉谏而见纳终身不亡臣何送焉若言不见用有难而死是妄死也谏不见纳出亡而送是诈忠也春秋左氏传曰崔杼弑齐庄公晏子立於崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也故君为社稷死则死之为社稷亡则亡之若为己死为己亡非其亲昵谁任之门启而入枕尸股而哭兴三踊而出孟子曰君视臣如手足臣视君如腹心君视臣如犬马臣视君如国人君视臣如粪土臣视君如寇雠虽臣之事君无有二志至於去就之节当缘恩之薄厚然则为人主者安可以无礼於下哉窃观在朝羣臣当枢机之寄者或地隣秦晋或业与经纶并立事立功皆一时之选处之衡轴为任重矣任之虽重信之未笃信之未笃则人或自疑人或自疑则心怀苟且心怀苟且则节义不立节义不立则名教不兴名教不兴而可与固太平之基保七百之祚未之有也又闻国家重惜功臣不念旧恶方之前圣一无所闻然但寛於大事急於小罪临时责怒未免爱憎之心不可以为政君严其禁臣或犯之况上启其源下必有甚川壅而溃其伤必多欲使凡百黎元何所措其手足此则君开一元下生百端百端之变无有不乱者也礼记曰爱而知其恶憎而知其善若憎而不知其善则为善者必惧爱而不知其恶则为恶者实繁诗曰君子如怒乱庶遄沮然则古人之震怒将以惩恶当今之威罚足以长奸此非尧舜之心也非禹汤之事也书曰抚我则后虐我则雠孙卿子曰君舟也人水也水所以载舟亦所以覆舟孔子曰鱼失水则死水失鱼犹为水也故尧舜战战栗栗日慎一日安可不深思之乎安可不熟虑之乎夫委大臣以大体责小臣以小事为国之常也为理之道也今委之以职则重大臣而轻小臣至於有事则信小臣而疑大臣信其所轻疑其所重将求至理岂可得乎又政贵有恒不求屡易今或责小臣以大体或责大臣以小事小臣乘非其据大臣失其所守大臣或以小过获罪小臣或以大体受罚职非其位罚非其辜欲其无私求其尽力不亦难乎小臣不可委以大事大臣不可责以小罪任以大官求其细过刀笔之吏顺旨承风舞文弄法曲成其罪自陈也则以为心不伏辜不言也则以为所犯皆实进退惟咎莫能自明莫能自明则苟求免祸大臣苟免则谲诈萌生谲诈萌生则矫伪成俗矫伪成俗则不可以臻至理矣又委任大臣欲其尽力每官有所避忌不言则为不尽力若举得其人何嫌於故旧若举非其任何贵於疎远待之不尽诚信何以责其忠恕哉臣虽或有失之君亦未为得也夫上之不信於下必以为下无可信矣若必下无可信则上亦有可疑矣礼云上人疑则百姓惑下难知则君长劳上下相疑则不可以言至理矣当今羣臣之内远在一方流言三至而不投杼者臣窃思度未见其人夫以四海之广士庶之衆岂无一二可信之哉盖信之则无不可疑之则无可信者岂独臣之过乎夫以一介庸夫结为交友以身相许死且不渝况君臣契合寄同鱼水若君为尧舜则臣为稷契岂有遇小事则变志见小利则易心哉此虽下之立忠未能明着亦由上怀不信待之过薄之所致也此岂君使臣以礼臣事君以忠乎以陛下之圣明以当今之功业诚能博求时俊上下同心则三皇可追而四五帝可俯而六夏殷周汉夫何足数

徵又上疏曰国基於德礼保於诚信诚信立则下无二心德礼形则远者来格故德礼诚信国之大纲不可斯须废也传曰君使臣以礼臣事君以忠自古皆有死人无信不立又曰同言而信信在言前同令而行诚在令後然则言而不行言不信也令而不从令无诚也不信之言不诚之令君子不为也自王道休明绵十余载仓廪愈积土地益广然而道德不日博仁义不日厚何哉由待下之情未尽诚信虽有善始之勤而无克终之美故便佞之徒得肆其巧谓同心为朋党告讦为至公强直为擅权忠谠为诽谤谓之朋党虽忠信可疑谓之至公虽矫伪无咎强直者畏擅权而不得尽其力忠谠者虑诽谤而不敢与之争荧惑视听欝於大道妨化损德今将致治则委之君子得失或访诸小人是誉毁常在小人而督责常加君子也夫中智之人岂无小慧然虑不及远虽使竭力尽诚犹未免倾败况内怀奸利承顔顺旨乎故孔子曰君子而不仁者有矣未有小人而仁者然则君子不能无小恶恶不积不害於正小人时有小善善不积不足为忠今谓之善人矣复虑其不信何异立直木而疑其影之曲乎故上不信则无以使下下不信则无以事上信之为义大矣哉昔齐桓公问管仲曰吾欲使酒腐於爵肉腐於俎得无害霸乎曰不能知人害霸也知而不能用害霸也用而不能任害霸也任而不能信害霸也既信而又使小人参之害霸也晋中行穆伯攻鼓经年而不能下鼓之啬夫间伦知之请无疲士大夫而鼓可得穆伯不应左右曰不折一戟不伤一卒而鼓可得君奚为不取穆伯曰间伦之为人也佞而不仁若使间伦下之吾不可以不赏若赏之是赏佞人也佞人得志是使晋国舍仁而为佞虽得鼔安用之夫穆伯列国大夫管仲霸者之佐犹慎於信任远避佞人况陛下之上圣乎若欲令君子小人是非不杂必怀之以德待之以信厉之以义节之以礼然後善善而恶恶审罚而明赏无为而化何远之有善善而不能进恶恶而不能去罚不及有罪赏不加有功则危亡之期或未可保上赐手诏褒美曰昔晋武帝平吴之後志竟骄怠何曾位极台司不能直谏乃私语子孙自矜明智此不忠之大者也得公之谏朕知过矣当置之几案以比弦韦

徵尝诣朝堂抗表让左光禄大夫附崔确奏称臣在隋朝备经丧乱如臣流辈死亡略尽臣得奉太平又特蒙抜擢恩泽既深唯思报效但臣先有眼疾比加风疹转加增剧天才隂晦数步之外全不见人仓卒转动即觉心识闷乱方今天下无事英彦如林无容痼疾之人久在枢近非但不可更加二品仍乞解侍中之职授臣一二品散官不离左右足申愚见拾遗补阙非敢虚饰此实臣志愿太宗令崔敦礼谓之曰国之安危资於辅弼得其人则日隆日化失其人则败不旋踵公寛以接下忠以奉上朕每有乖僻公未尝不言社稷安危唯公是寄假使公全无两目犹当舁公置於左右朝夕谘询况公所患非重便欲拂衣高蹈匪独乖於朕意佥议以为未可

时或告大将军薛万均平高昌日与高昌妇女有私勅大理卿孙伏伽推鞫万均不服内出高昌妇女对问魏徵谏曰万均兄弟诚欵蚤着奸私之事虚实难明若罪状显然录付伏伽自了若事无指约万均必是有辞遣大将军与破亡妇女对辨奸秽辞既不伏听者必疑臣闻君使臣以礼臣事君以忠实则所得者轻虚则所失者重故秦穆公赏盗马之酒楚庄王赦絶缨之客且楚庄秦穆并夷狄之诸侯列名五伯垂芳千祀况陛下以万乘之主道高尧舜作之不法何以示远帝纳其言而罢焉帝谓侍臣曰狄人杀卫懿公尽食其肉独留其肝懿公之臣弘演呼天大哭自出其肝而纳懿公之肝於其腹中今觅此人而不可得魏徵对曰昔豫让为智伯报雠欲刺赵襄子襄子执而获之谓之曰子昔事范中行氏乎智伯尽灭之子乃委质智伯不为报雠今即为智伯报雠何也让曰臣昔事范中行范中行以衆人遇我我以衆人报之智伯以国士遇我我以国士报之在君礼之而已亦何为无人焉

谏议大夫张玄素少尝为刑部令史帝对朝臣问之曰【云云】谏议大夫褚遂良上疏谏曰臣闻君子不失言於人圣主不戏言於臣言则史书之礼成之乐歌之居上能礼其臣臣始能尽力以奉其上近代宋孝武轻言肆口侮弄朝臣攻其门户乃至狼狈良史书之以为非是陛下昨见问张玄素云隋任何官奏云县尉又问未为县尉已前奏云流外又问在何曹司玄素将出合门殆不能移步精爽顿尽色类死灰朝臣见之多所惊怪大唐创历任官以才卜祝庸保量能使用陛下礼重玄素频年任使擢授三品翼赞皇储自不可更对羣臣穷其门户弃昔日之殊恩成一朝之愧耻人君之御臣下也礼义以导之惠泽以驱之使其负戴玄天罄竭臣节犹恐德礼不加人不自励若无故忽略使其羞慙欝结於怀衷心靡乐责其伏节死义其可得乎房玄龄尝以微谴归第遂良谏曰玄龄翼赞圣功冒死决策选贤立政勤力为多自非罪在不赦不可遐弃若以其衰老亦当退之以礼上然之因幸芙蓉园遂过其第载与还宫张公谨卒上闻而嗟悼出次发哀有司奏言准隂阳书云日在辰不可哭泣此亦流俗所传上曰君臣之义同於父子情发於衷安避日辰遂泣之

玄宗开元中广州都督裴伷先下狱上与宰相议其罪张嘉贞请杖之张说曰刑不上大夫为其近君且所以养廉耻也盖士可杀不可辱臣向巡北边闻姜皎杖於朝堂皎官登三品亦有微功柰何以皁隶待之事往不可返岂宜复蹈前失上深然之

时礼部尚书苏頲卒帝犹视朝起居舍人韦述上疏曰贞观永徽时大臣薨辄置朝举哀成终始恩上有旌贤录旧之德下有生荣死哀之美昔晋知悼子卒平公宴乐杜蒉一言而悟春秋载之故礼部尚书頲累叶辅弼奉事轩陛二十余年今奄忽不还邦人痛嗟惟帷盖之旧股肱之戚宜即废朝明君臣之谊帝曰固朕意也即日帐次哭洛城南门不朝诏赠右丞相諡曰文宪葬日帝游咸宜宫将猎闻之曰頲且葬我忍自娱哉半道而还

德宗在奉天闻段秀实为贼所害七日不朝宰相以为方多难时不宜壅万机天下其谓何太常博士陈京曰丞相之言非也夫褒大节恤贤臣天下所以安况卓卓特异者乎帝曰善

宋太宗淳化二年左正言谢泌上奏曰臣窃见王禹偁上言请自今宰相枢密并不得於本厅接见宾客以防请托有诏从之仍令御史台宣布中外臣以为如此是疑大臣以私也书云任贤勿贰去邪勿疑张说谓姚元崇外则踈而接物内则谨以事君此真得大臣之体今天下至广万机至繁陛下以聪明寄於辅臣苟非接见羣官何以尽知外事若令都堂候见则羣官请见咨事无时是大臣常须候百执事於政事堂无解衣之暇古人有言曰疑则勿用用则勿疑若政在大夫禄去公室国祚衰季强臣檀权当此之时乃可为虑今日陛下鞭挞宇宙总揽豪杰朝廷有直言之士方面无姑息之臣礼乐征伐自天子出书曰无偏无党王道荡荡今日之谓也柰何疑执政之臣为衰世之事乎昔孔光不言温室中木顾雍封侯三日家人不知谢安石对客围碁捷书至而客不觉大臣当谨密如此虽妻子犹不得闻况他人乎使非其人当斥而去之既得其人任之以政又何疑也设若杜公堂谒见之礼岂无私室乎塞相府请托之渐岂无他径乎此非陛下持赤心以待大臣大臣展四体以报陛下之道也王禹偁识量庸浅昧於大体妄率胷臆以蔽聪明狂躁之言不可行用上览之嘉叹即追还前诏

仁宗天圣二年左正言刘随乞优礼李允则晁迥状曰臣伏覩近降除书以客省使康州防御使李允则特授宁州防御使仍放朝谢与假将治行恩加勲旧事出非常凡居将帅之臣各励公忠之节窃以李允则素怀韬略动有机权屡委边防务期安辑不邀功以生事无纵敌而失谋虽古之名将无以加矣是以行命之日中外皆喜必若制置军马经略亭鄣枢近大臣成筭之外若召而赐对询以方略则老将谙练必有所长臣又伏见太子少保致仕晁迥端庄植性冲澹自居历任三朝垂五十载徊翔两制踰二十年先帝宠遇便蕃讲求典礼议论详正无不参预加以继司文柄时谓得人今之台阁清流州郡循吏迥之论辨所以居多近者引年致政斯为达礼五常五行盖无阙焉文苑指为宗师朝野推为君子有兹儒雅之望未行优异之恩臣亦愿两宫圣慈特同允则近例赐以全俸丰其燕居其或朝廷将行大礼时议大政宰司裁成之外特开延英访以经史耆儒详练必有可观每遇万机余闲温凉得所详延二老赐之从容俾说往古治乱之因国初经制之务如此则文事武备尽美於昌朝养老乞言有光於古昔尊礼宿旧益厚於时风传示方来用光史册臣以为文武班中功名雅望终始一致以至高年者唯此二人允谓时贤恐须旌别

景佑二年御史中丞杜衍上奏曰臣闻三公之官至重所以经邦万事之统实繁贵乎烛理故明主躬亲庶政体貌大臣常於进见之间俾尽论思之道盖君臣相遇则可致时雍上下不交则谓之否塞固在倚毗丞弼询访善谋使下情必通上泽无壅斯有国有家之大务也臣伏见中书枢密院之官是皆选自宸衷委之柄用领二事之职佐万机之剧古所谓坐而论道者也今乃每遇刚辰得亲丹扆外朝始罢延英次对中覆奉行只循常务以天下之大民事之艰恐非数刻之中可尽研几之理欲望圣慈当清闲之燕迭召两府臣僚赐坐便殿俾其极献替之说酌古今之宜究治乱之源达幽隐之意上以成好问之裕下以申纳忠之诚明良之歌上下同体是故平时而论可明其体要之变临事而辨或近乎游说之嫌以虞舜之明而云好察迩言以汉文之达亦曰无甚高论此实通国体用衆智之大端也至於米盐之细务藂脞之末节此特有司之职耳不当取决於宸断宜诏所司科简之庶其正大小之分适权义之中延纳訏谟开益圣智提纲总要叶大德之不官造膝虚怀明为善之最乐臣猥以庸望辄罄愚衷干冒威严陨越无地

皇佑三年知谏院吴奎上奏曰臣伏以国家谨礼法以维君子明威罚以御小人君子所顾者礼法也小人所畏者威罚也繇文武二选为士大夫是皆君子之地也傥不以礼法待之即是废名器而轻爵禄也七十而致仕载之礼经臣下引年而自陈分之常也君上推恩而固留权之至也自三代以来虽衰微之世未有不谨斯礼以塞贪冒耸廉隅也近者光禄卿勾希仲吏部郎中直昭文馆陆轸等并以年高特与分司初欲风动羣伦而在位殊未有引去者乞早以臣前所奏施行

至和二年知谏院范镇上奏曰臣伏覩御史台告报百官立班郊迎宰相文彦博富弼者诚隆礼也与夫隆之以虚礼孰若推之以至诚任之以实权自陛下用文彦博富弼为宰相中外皆谓得人然近日有诏两制臣僚不得诣宰相居第百官不得间见宰相是不推之以诚不任之以权而以郊迎虚礼待之也伏乞罢百官郊迎而令两制百官复得就第见执政以访天下之事而以达陛下之聪明则御大臣之术两得之矣

嘉佑元年右司谏马遵上奏曰臣伏覩近制两省两制官非公事不得与执政之臣相见及台谏往来两地大臣非休假不得接见宾客徒彰陛下有疑臣下之名而实无益於事已曾论列未奉指挥臣历观前代以及汉唐之盛小大之臣往来相见并不曾有禁止之文唯唐德宗之时朝政多僻臣僚或过从多令金吾伺察密奏故宰相不得於私第见客徒示猜嫌无补奉天之难及宪宗英断不疑委任裴度遂除其禁得延英俊卒立淮西之功乃知驭臣之体在於明听断而不在於设防也陛下圣明必照此理若谓新制已行未欲便改臣请以先朝故事言之淳化二年用右司谏王禹偁奏请令两府大臣不得於本厅见客以防请托时有左正言谢泌上疏极陈其不可太宗览奏即追前诏并令如旧乃知事苟未便何惮而不改邪切缘此事本为大臣若非陛下特赐指挥中书避嫌重於奏覆伏乞早赐圣断以释中外之疑

遵又上奏曰臣闻推隆耆年则民德归厚崇励高节则薄夫以敦此前籍之通规而先王之逹礼也窃见皇佑中明堂大赦曾召两府旧臣杜衍任布等陪位虽各人辞疾不预侍祠之列陛下降诏礼遣使轺赐予备厚复恩其子殊荣异礼照耀一时陛下优贤养老之意白於天下而人知劝矣今杜衍且八十德望愈隆使古礼复行当在更老之位至如近侍致政而归者张昷之之公直刘夔之清方如此等皆谓良士今陛下享夀安之福行?谢之仪凡在高年正宜加礼臣愚欲乞圣慈指挥中书候将来大庆礼毕检会明堂恩例特赐施行使衍等黄发复见太平之事书之史册足为美谈庶几冒荣越礼之人睹而知愧化薄归厚或出此涂

七年知谏院司马光上奏曰臣闻古之圣王尊礼黄发属任以政者盖以其更历天下之事练习为治之体故也昔鬻熊年九十见文王文王曰老矣鬻熊曰君若使臣捕兎逐麋臣已老矣使臣坐而策国事臣年尚少也近岁以来大臣高年者皆不敢自安其位言事者又欲以击搏大臣为名从而攻之此岂为臣尽忠至公之道哉凡言事者皆为国家进贤退不肖使其人无可取虽少壮何为果有益於时虽老何伤也臣窃见枢密副使张昪屡以老疾辞位臣平生与昪迹不相接无丝毫恩分然窃闻其为人忠谨清直不可干以私臣不敢上避圣主之疑下畏世俗之谤隐忠不言以利其身伏望陛下深念宥密之地不可任非其人先以圣意揣度若未能得贤於昪者则使昪且居其位於事亦未有旷废也若昪必不可留则愿陛下慎选德望材器为衆所服知王体晓兵略者以代之不可以不择其人之可否使循资累叙而为之也

光又上奏曰臣等伏见朝廷曏以福州处士陈烈好学笃行动遵礼法乐道养志名闻京师故举之闾阎之中以为学官烈辞让未至今闻福建路提刑王陶奏据福州勘到烈为妻林氏疾病废丑遣归其家十年不视陶因言烈贪汚险诈行无细完乞尽追夺前後所受恩命臣等素不识烈不知其人果为如何惟见国家常患士人不修名检故举烈等以奨励风俗若烈平生操守出於诚实虽有底滞迃阔之行不能合於中道犹为守节之士亦当保而全之岂可毁坏挫辱疾之如雠书曰不协于极不罹于咎皇则受之古人所以礼九九市骏骨盖以此也若其内怀奸恶亏败名教外饰诈伪沽钓声利则朝廷曏者以为有道之士不次用之今乃丑行布於四方其为鬼心亦不细矣其始者荐举之人安可置其罪而不问臣等欲望陛下委邻路监司再行体量本人平生事迹善恶虚实或选差公正官吏通儒术识大体者覆勘前件公事若情理不至深重止於夫妻不相安谐则使之离絶而已湔洗其过庶几复伸眉於後又使四方节行之士不忧横辱得以安恬於闾里若实有丑恶之迹败乱名教则当严赐刑诛幷治举者之罪以明至公

光又奏曰臣闻圣主之教尚忠厚而贵恺悌故诗有鹿鸣伐木既醉行苇美宴好之相乐刺乾餱之失德礼有币帛饔饩行於邦国贽献饮酒施於乡党是以风俗纯和协气流通汉景帝诏曰吏受所监临以饮食免重其更议着令丞相廷尉议曰吏及诸有秩受其官属所监所治所行所将饮食计偿费勿论卓茂为密令民有言部亭长受其米肉遗者茂曰凡人所以贵於禽兽者以有仁爱也邻里馈遗此乃人道所以相亲汝独不欲修之宁能高飞远走不在人间邪民曰然则律何故禁之茂曰律设大法礼顺人情今我以礼教汝汝必无怨恶以律治汝汝一门之内小者可刑大者可杀也近岁以来中外有司喜以微文刺举苛细至於宴饮相从酒食相馈皆集累成过诋以峻法曏闻知镇戎军曹修受邻州所送公用酒已而自首法官处以赃罪陕西都转运使彭思永奏据密院劄子贾渐起请除旧例送酒食外不得买置金帛作土风赠遗幷省司参详今後以公使钱买置珍异等物及见钱送与人者并从违制定断其收受人坐赃论其有公使钱人受还答之物入已准盗论今曹修因陈首虽免书罚尚负赃名使人疑惑乞明立条约朝廷命有司参议至今未决臣窃详旧条之意明许以酒食相遗其有公使钱人受还答之物正谓珍异见钱今曹修所受止於樽酒随而自首已为刻薄法官又以赃罪加之剖析一条以为二事不察人情不顾大体若朝廷因之遂为着令臣恐忠厚之俗益衰媮薄之风遂长百司庶尹无所措其手足亏损圣朝堂堂之化非细故也臣今所言非为曹修除雪赃名欲望朝廷申明旧条应以公使钱及财物赠遗人及受者各坐赃论其监临之官受所监临或因使於使所及经过处受取者并准律文处分即赠遗人而受其还答入已者准盗论并须赃满五疋以上方得科罪其不满五疋及以饮食之物相馈饷者皆勿论如此则人情有以相接贪吏不能为奸百司有所循守矣

仁宗时传尧俞上奏曰臣闻君之视臣如手足则臣视君如腹心然则上之待下也既重下之报上者必深此古今之通义而人情所必然也如武臣者尤资驾驭虽有典刑可以威制若使临利害而无变蹈锋刃而不悔者臣谓非得其心未易论也况威武之令颇或寛弛而勇鸷之性非可遽怀朝廷狃於无患恬於用文武臣职任颇侵夺之数沮其心不能无怨方今灾异浸多民力困竭臣恐文治不常独崇其他事权未敢论列如提点刑狱实为要任文吏不尽称职武臣不皆旷官一旦不择能否独罢武列近又闻臣僚上言乞差文臣知鼎州事臣窃观之未见其便望陛下以职任还之稍加礼遇但精於选核必得材实事或瘝阙不容苟贷无状被黜其心自甘如此则畏威戴恩缓急可使幸陛下不以孤臣弃其言也至於武举亦宜修复今入仕之门杂而多者无如此时何惜不以十数人恩泽宠四方跅弛不羁之材苟行之有常取之有法亦可以得士且诱人学兵惟陛下留意

河南府通判谢绦上论曰唐室丽正史官之局并在大明华清宫内太宗皇帝肇修三馆更立秘阁于昇龙门左亲为飞白书额作赞刻石阁下景德中国书寖广真宗皇帝益以内帑四库二圣数尝临幸亲加劳问逓宿广内者有不时之召人人力道术究艺文知天子尊礼甚勤而名臣高位繇此其选也往者遭遘延燔未遑中葺或引两省故事别建外馆直舍卑喧民櫩丛接太官卫尉供儗滋削亏体伤风莫兹为甚陛下未尝迃翠华降玉趾寥寥丹府不闻舆马之音旷有日矣议者以谓慕道不笃於古待士少损於前十无延访之勤而因循相尚不自激策文雅渐弊窃为圣朝惜之愿辟内馆以恢景德之制诏可

陕西经略使范仲淹等奏曰臣窃见朝旨下陕西省罢同解乾耀等九州军公使钱共一千八百贯文切以国家逐处置公使钱者盖为士大夫出入及使命往还有行役之劳故令郡国馈以酒食或加宴劳盖养贤之礼不可废也谨按周礼地官有遗人掌郊里之委积以待宾客野鄙之委积以待羇旅凡国野之道十里有庐庐有饮食三十里有宿宿有路室路室有委五十里有市市有候馆候馆有积凡委积之事廵而比之以时颁之此则三王之世已有厨传之礼何独圣朝顾小利而亡大体且今赡民兵一名岁不下百贯今减省得公用钱一千八百贯只养得兵士一十八人以一十八人之资废十余郡之礼是朝廷未思之甚也况今来逐州使命之外各有军营每年春後边兵歇泊动经半年军中人员并无宴犒之具虽条贯有旬设之名逐州每月一次举行军员各给得钱壹百文已来官务薄酒二升既无公用更不赴筵亦不张乐岂朝廷宴享将校之意州郡削弱道路咨嗟当全盛之朝岂宜如此或谓有公使钱处收买食物搔扰户民殊不知郡守得人自能约束如非其人更出已俸买物亏民愈甚是见其小而不思其大也伏望圣慈速降指挥下陕西河北河东路转运司昨来经减废公用钱处并令依旧庶协典礼稍息物论况朝廷用武之际於此一事尤宜照管臣等久在边任深知此事近贰枢廷岂当缄默

知谏院包拯上疏曰伏以人臣之义七十致仕着在礼经卓为明训所以优假老成遂其安逸既不违达尊之教且开知足之端历代所钦治宜敬切本朝典故尤所重之凡曰引年莫非延世推之半禄待以优恩其於敦劝之方可谓至乎其至也然而近岁寖成弊风搢绅之间贪冒相尚但顾子孙之计殊愆羞恶之心驰末景於桑榆负厚顔於钟漏不知其过自以为得诚非朝廷所以待士大夫之意又非士大夫所以遵礼义之常也臣思及此悚然汗下伏望特降指挥御史台将文武班簿检会应臣僚年及七十并令台牒讽其致仕如牒举後三两日内未见抗章祈请乞自朝廷降令致仕所贵稍遏趋营之弊颇敦廉耻之风

御史中丞贾昌朝上奏曰臣伏见护国军节度使兼侍中张耆赴河阳武胜军节度使高化赴相州乞免衙辞河阳节度使杨崇勲复平章事乞免衙谢兼闻上件官等并乞只於後殿见谢辞者按近制臣僚见谢辞并合在前殿仍诣正衙除假故外若事急速或许於後殿或免过正衙并系临时特旨耆等位为节制久去朝阙辞见不由前殿出入不诣正衙或扶以拜君或揖而受赐既称衰病且冒宠荣虽圣上眷待老臣特推异数犹宜避免以示恪恭岂可辄上奏封自求优便今国家外扞边寇方任武臣所宜并示恩威不可专用姑息仍恐文武臣僚自此更轻慢朝廷之仪

历代名臣奏议卷二百八十五








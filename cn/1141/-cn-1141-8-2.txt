诫弟

其一

弟闰严弱冠方婚，予行役在道，爱而不见，悄然以悲。将崇以成人之责，俾缵我先绪焉，为作是诗，凡七章。
我徂凛冬，川谷逶迤。
霜披陨叶，飙击单枝。
忧来随人，顾影沾衣。
翩翩鸿雁，焉知我悲。

其二

嗟余负乘，长惧颠覆。
鸡豚不逮，俯仰心疚。
皇皇饘粥，蒙耻丛诟。
尔为令人，食德维旧。

其三

维耜维耨，三岁不穑。
一岁倍穫，卒食乃力。
曰余先叶，重苞固植。
吾侪小子，承流坠德。
防川则难，涓涓可塞。

其四

既加尔冠，载授之室。
尔迈尔勤，如彼旭日。
春华既荣，懿兹秋实。
岁不我留，遑敢暇佚。

其五

尔父吾父，亦孔之劳。
昵我犹子，矧尔属毛。
悬车延颈，靡夕靡朝。
南陔可诵，曷忍游遨。

其六

共尔悠悠，弼尔不腆。
既判既离，怀莫由展。
人亦有言，鄙近矜远。
匪耳之提，我泪则泫。

其七

匪膏匪火，炎炎自煎。
亦既戒止，炽其燎原。
维忧速老，谁蓍谁龟。
虽则云尔，胡遽弗思。



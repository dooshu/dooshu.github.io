○郊祀疏 【 郊祀】

臣聞生人之道禮為大、禮祭為大、祭大郊為大、大郊也者、原本反初、奉天地以子道、示民嚴上也、自二帝三王以及我朝　列聖所以祗荅神休、萃聚天下、未有外此義也、今祀事未恤、一歲不郊、臣愚以為此非聖明所以率先天下後世、以崇重本始之道、請得據所見聞、乞　陛下試垂聽焉、謹按禮大喪惟天地社稷越紼而行事、傳曰不敢以卑廢尊也、葢君雖尊。不尊于天。國喪雖重。不重于郊祀。故聞郊之日。喪者不哭。不敢凶服矣。不聞有喪哭者不郊也。古者天子亮陰、冢宰攝位、有代之言乃不言。有代之祭乃不祭故越紼之禮。先儒有謂使大臣越紼而攝祭者。後世懼獨任成害。南面聽治。既不得不出于權。制所謂郊祀。不宜獨責諸代矣若能行古亮陰三年之典。則主以天子之名。祭用冢相。或如周禮大宗伯有故攝行祭事。無不可也。宋英宗或問程頤郊祀當否、頤曰、今人居喪、百事皆如常。獨于祭祀廢之。不若無廢。人君無一歲不祭天。人子無一日不見父母。必曰不敢以非禮見。豈不能因人通定省之問乎。故苟事事如禮。雖不與祭可也。無祭不可也伏覩大明會典、天地諸神、皆天子親祀、有故則遣官祭告、又曰郊祀國之大事、此洪武九年所定也雖有三年之喪、亦不敢廢、又曰每歲正月、擇日行禮、是每歲必郊。遣官攝郊。喪不廢郊。皆祖宗定制也。今習見每歲用正月郊。遂以郊非正月為不可。執一失三。非繼述之善者也。春秋成公十七年書九月辛丑用郊、胡安國曰郊之不時、未有甚于此也、此譏郊遲為不時。郊甚遲為不時。非謂自孟春後皆非郊時。而九月為特甚也。譏其前此無故失時不郊。因循至是。則不可復郊也。春秋之法。為旱而雩。雖過時猶且許之。苟魯之郊褅以禮。且或有故未郊。則聖人必恕之曰。有故後郊。其猶愈于巳也。若曰苟過時矣。不如無郊。則春秋數書過時不郊矣果予其不郊乎左氏曰郊祀、后稷以祈農事也、啟蟄而郊、郊而後耕、既耕而郊、宜其不從也、此魯之郊、非周天子之郊也。且舜八月西巡狩柴望如初、是春秋皆得郊也。郊特牲曰、郊之祭也、迎長日之至也、是冬得郊也。今既失孟春之郊矣。又不得以時酌古通今。圖所以修歲郊之法。則春郊不可復行。亦將如漢宋三歲。三歲一郊而巳。然則倘或三年之內。設又有他故焉則如夏商叔季罔事于天地祗而後可邪且　祖宗之時。前用分郊。後合郊。前建圜丘。方丘。後用大祀殿。前配　仁祖。後配　太祖　太宗。前親祀。後或攝祀。前攝以　皇太子。後或遣官。聖人之治。因時制宜。無所不可。禮以時為大然則前以春後以秋冬豈不可也臣愚以為失今之時。而能從古之道。縱有過時之嫌。猶免亡本之誚。况前日之過。未為失時。今者復郊。愈見祗肅。其于變通之宜。不遠之復。葢兼得之。又何疑哉。傅曰郊祀天地、所以修歲事也、今或以為既以秋冬郊、又以明年春郊、是黷祀也、宜待嘉靖改元、新正朔、易服色、乃昭告于　皇天后土、不當以先帝之遺年、復舉大郊上古之禮、不知一歲不郊。即不成歲。古者啟蟄長至之典與時偕行。未聞以為黷也。先帝所欲行而未成者。　陛下所宜朝訪夕思以代有終。若處之以優游。行之以猶豫。凡所宜行。惟曰以待來年。則自今數月之間。天下事孰肯任其責耶昔魯與齊戰、莊公謀于曹劌曰、犧牲玉帛、弗敢加也、必以信、劌猶曰小信未孚、神弗福也、今　國家之于神祗。可謂大不信矣。十四年二月郊。十五年十二月郊。十六年春、有司定日凡三、竟不得郊。鬼神非人實親。惟誠是依。不信者三。神誰與我。若又復益之。豈惟神聽疑惑。民不用情四夷君長聞之。皆且曰中國今廢郊矣。殆非所以尊國體之極。而耀德于四遠是時礼科邢寰等亦有疏况今日精門災。陰雨連月。雨暘失職。諸穀爛浥。天之譴告明矣。安得不起敬起孝為民求福。乃猶迂徐怠緩。固自執異。豈不重拂天怒哉。臣愚以為今陛下繼統　先帝。嗣大歷服、承　天地　宗廟社稷之祀、以為天下神人主、義不得忽　高皇帝之命祀、宜略倣古圜丘報本之制。近守　祖宗一歲一郊之法。以今冬十一月郊。其親祀攝祀。大礼之議未定故也則視　陛下處今日服制何如。非臣所得與也。　陛下不以臣卑鄙庸妄、斷行臣言、則禮達誠通、幽明協順、令聞遐福、與天無極、臣死且不悔、


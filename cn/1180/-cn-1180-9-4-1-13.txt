臣工

一章十五句


首节讲：此戒农官之诗。若曰：我周以农事开国，则当以农事为重。





嗟嗟臣工，敬尔在公。

嗟嗟，重叹以敕之。臣工，司农事者。公，农职。嗟嗟臣工，凡农官也，凡农官之副也。尔职之勤怠，生民之休慼系焉者也。是必敬尔在公之职，而恪共匪懈可也。





王厘尔成，来咨来茹。

厘，是赐。成，成法。咨，是问。茹，是度。然敬职莫先于守法。王始置农官而赐之成法，颁在天朝，固昭然可为尽职之准者也。尔必来咨之以致其审，来茹之以究其详，庶几成法可守，而尔公可敬矣。

末节讲：然其所为成法者，不过秉天时以尽人事而已。





嗟嗟保介，维莫之春，亦又何求？

保介，农官之副。嗟嗟保介，职副农官者也。于今维莫之春，此正东作之时也，尔今亦何所求哉？





如何新畬？於皇来牟，将受厥明。明昭上帝，迄用康年。

田一岁曰新。畬，是三岁之田。於皇，叹美词。明，明赐。迄，至也。康，即丰也。其所求者，不过新畬之当治耳。今新畬之治已何如哉？毋谓天时尚缓，而可以舒徐为之也。盖於皇来牟，今已将熟，而可受上帝之明赐矣。过此以往，而此明昭之上帝，又将赐我新畬以丰年也。





命我众人，庤乃钱镈，奄观铚艾。

命，是令。众人，甸徒之属。庤，是具。钱、镈，俱是田器。奄，忽然。铚，短镰。艾，是刈。尔诚乘此莫春之时，即命众人具此钱镈以治其新畬，则奄忽之间，又见铚艾之在目矣。所谓康年之赐，诚可指日而待也。以东作未几，而西成继至，则天时之相催亦甚速矣，人事其可以或缓耶！嗟！尔保介王之成法如此，可不咨而茹之，以敬其在公之职乎？






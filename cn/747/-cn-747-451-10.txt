○中渭桥记

自鸟鼠穴者，北水广矣；依凤凰城者，兹桥壮矣。水朝巨海而不竭，桥通大路而居要。不然，岂自秦至我唐，六千甲子而犹存也？稽厥宏造，率兹帝圻，候天根之见，当农务之隙。司金司木，鸠而积也；水工木工，速而至也。挥刃落雪，荷锸成。京兆尹紫绶而董之，邑吏墨绶以临之。远迩子来，结构勿亟，无小无大，咸称天休。经之营之，不愆於素，丹柱插於坎陷，朱栏艳而电炫。乃虹引成势，犹雀填就功。连横门，抵禁苑，南驰终岭商洛，北走滇池。济济有众，憧憧往来，车马载驰而不危，水潦起涨而转固。人思启行，吾其能济。艳艳赫赫，轰轰阗阗。且周穆之驾鼋鼍，振千祀也；东明之聚鱼鳖，称一时也。孰若我由之而必达，凭之而必安，若以匹敌，夫何远矣？潭遂因行迈，睹兹崇饰，将刊石以表迹，敢搦札以记事。赤奋岁流火之月也。


◇赠谥柳庆远诏（十四年）

念往笃终，前王令则，式隆宠数，列代恒规。使持节都督雍梁南北秦四州、郢州之竟陵、司州之随郡诸军事、安北将军宁蛮校尉、雍州刺史、云杜县开国侯柳庆远，器识淹旷，思怀通雅，爰初草昧，预属经纶，远自升平，契阔禁旅，重牧西藩，方弘治道，奄至殒丧，伤恸於怀，宜追荣命，以彰茂勋，可赠侍中、中军将军、开府仪同三司，鼓吹侯如故，谥曰忠惠，赙钱二十万，布二百匹。（《梁书·柳庆远传》）


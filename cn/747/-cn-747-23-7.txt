○罢杜暹李元纮平章事制

出纳王言，发挥纶翰，宰相之任，选众推贤。检校黄门侍郎同中书门下平章事杜暹、同中书门下平章事李元纮等，咸励忠勤，用登枢揆。虽清以自牧，而道则未宏。不能同心戮力，以祗帝载，而乃肆怀相短，以玷朝纶。朕缘事丑股肱。情惟隐蔽，掩其累而不率，遂其过而弥彰，将何以缉叙三光，仪刑百辟？宜回中禁，俾列专城。暹可荆州长史，元纮可曹州刺史。


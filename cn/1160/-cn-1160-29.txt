卷二十九　碑志


撰碑志

故商州团练使翟公墓志铭

殿中丞赠太常少卿桑公神道碑

右卫将军秦公墓志铭

殿中丞赠户部员外郎孙府君墓志铭

累赠太子洗马王府君墓志铭

故商州团练使翟公墓志铭

公讳守素字昭侯济州任城人也其先盖汉丞相方进之裔也曾祖讳某皇任某官祖讳某皇任太子少保致仕考某皇任率府公即率府之次子也天福初以?入仕补左班殿直转供奉官自晋至汉时乱位卑祗役不暇故勤虽至而功未立矣洎周高祖以来奉皇华将密命号为称职者屈指比数公首与之世宗初平淮甸诏公为蕲州兵马监押兼沿江巡检善修其职遂改承天军使自是声绩闻于时矣我太祖神德皇帝乾德中始议平蜀用许帅王全斌为主将且择使臣恭谨者随军任使而公实从焉蜀既平公奉捷书驰驿骑入奏太祖嘉之擢授引进副使时故中书令石公以佐命元勲始拜平章事镇汶阳乃诏公为郓州生辰国信使赏劳也寻加判四方馆事且以全蜀虽下羣盗未息再命公分屯士卒经略郡县乘传往复颇得机宜由是益亲信矣开宝中麟府二州番族骚动以争地不决闻于朝廷公承诏和戎部落悦服扈从辇辂薄伐并门转引进使出为成都管内十州都巡检使赐钱五百万谢日复受宣充凤翔府魏王符公官告使公以锡赉优厚恳让不已太祖曰汝十州巡警烦费亦多不足让也当时宠任在同列间鲜有其比及受代归朝会淮海王入觐命公迎劳颇得礼容并寇稽诛大勲未辑公与洛州防御使郭进领偏师侵掠深入敌境至五台县界取禾蹂稼实有力焉今上嗣宝图行兑泽授客省使宪州刺史会梅山洞蛮恃险叛乱受诏为都部署招怀讨击五谿悉平淮海王纳版图奉朝请公为两浙十三州安抚使寻知杭州军州事劳来安辑浙民便之政成诏归为西京都巡检使因权知河南府兼留守司事浩穰之政雅亚上都简事勤公月余自理加以修宫阙奉轺传贵幸旁午终无间言加商州团练使上念延安戎夏杂处以公麟府之役深识番情知延州军州事端拱初边鄙未寜北骑南牧议者或请坚壁以待之公以河北诸州缮修城垒遂充天雄军兵马钤辖知大名府复以上党近边素称难治知潞州军州事咸有课最达于朝端上方考古道兴方田俾封疆之臣修耕战之备公为代北方田都部署事毕改并州兵马钤辖移夏州驻泊未几知凤翔府事朝议以赵保忠归镇夏台可息经费求其监护无易公者遂再往焉公承上戢下颇叶便宜改石州驻泊上以公驱驰且久齿髪渐高俾归郡封以均劳逸在郡周岁方将拜章乞骸归老田里以淳化三年八月五日遘疾终于官舍享年七十一娶张氏封清河郡君先公而终子二人长某早亡次继思左班殿直孙若干人长惟德商州衙内都指挥使四年四月某日葬于开封府某县某乡某里礼也公历四朝事八主检校官自常侍至太保兼官自监察至大夫阶自银青至光禄勲自武骑尉至上柱国爵自县男至郡侯食邑三百户至一千户惟公谦和畏慎慈惠恭谨积此八者终身不衰尝莅大都临剧务无留事无败狱以务严训军旅以持重守边防出疆有专对之才行师无失律之咎世之称谙练时务者公实首焉及治商於郡事尤简盖国家优贤养老且休息之而早夜孜孜未始懈怠若初筮仕者每断一大辟虽罪状明白了无所疑亦必委细谘询伏乎僚吏以至再三而後用法复能不忤物不近名奉诏条外不求赫赫之誉知属吏过失未尝面言必因公宴引数十年前事曰某人尝为某过得某罪旁指曲谕微警诫之周旋慎密率多此类故能四十年间无纎芥之过始全身于乱世终立事於清朝诸侯伯间未易可得考终牖下不亦休哉某左官商山实公之副熟闻履行得以直书铭曰

官二千石　世禄之厚　公能守兮　齿七十一人生之夀　公能有兮　委质明代　保无咎兮归全幽宅　光有後兮

殿中丞赠太常少卿桑公神道碑铭

按丧葬令五品已上立碑螭首龟趺高不得过九尺又云文武五品已上致仕官薨卒者其吊祭赙物依见任殿中丞品第五太常少卿品第四今云中留後桑侯葬先少卿树碑于神道用旧制也公讳光辅字鲁卿其先弘羊以心计得幸于汉武世居东郡之黎阳徙家于高平钜野县周显德中以县为济州今为郡人焉曾祖某祖某并隐晦不仕考讳某密州莒县主簿公即莒县府君之长子以唐天佑甲戌岁生于钜野既冠长七尺风貌峻整襟怀豁如治三礼穷其渊奥随乡举累上为权势所轧退耕肄业一不屑意太平兴国初太宗皇帝亲试举人拔孤平湮厄之士公始以本科擢第于御前解褐许州郾城主簿会太宗亲在军垒诏郡县督民飞挽以饷六师郾城令当行令畏懦有忧色公曰古人辞易不辞难急病让夷吾之志也今天子蒙犯霜露吊伐叛逆臣下晏安之时邪遂诣郡请代令行事毕赏劳改潍州团练推官秘书省校书郎俄迁大理评事兼监察御史充泰宁军节度推官时留後已掌禁军号御龙直以宿卫忠谨恩顾弥渥因从容侍立奏曰臣父年齿甚高为藩郡从事非所乐也臣坐享厚禄不得奉朝夕之膳心所未足因制授太子左赞善大夫致仕明年转殿中丞赐五品服色优游辇下时议荣之以淳化二年六月十二日寝疾终于上郡之官舍享年七十八以留後贵赙赠有加是月权窀穸于法宝寺自淳化四年太宗郊祀至咸平元年今上嗣位由成均博士累赠奉常亚列夫人张氏先公而亡追封南阳郡太君子四人长曰赞即留後太傅次曰某次曰某次曰某女一人适某官以某年某月某日葬于本县获麟乡休祥里以清河郡太君祔焉礼也公读周公孔子之书而道屈于塲屋负冉有季路之政而命厄于州县积善余庆留後得之用能会风云于代邸执干戈以卫社安边却敌势如长城尊主庇民精贯白日善训之道有自来矣某钜野人也为儿童时少卿数来我家先人命拜少卿踞受曰童子无答某常记之见托勒铭辞实无愧铭曰

富贵无种　善恶有源　不在其身　在其子孙少卿儒雅　留後藩垣　文武之道　在公一门公来悬车　享兹眉夀　何以馈之　肥羜旨酒公去宾职　处兹高堂　何以贵之　赤绂银章令终帝里　归葬吾乡　乐卿褒赠　垄树增光刻铭真宅　千古流芳

右卫将军秦公墓志铭

柏翳之盛享国于秦其後子孙或以为姓公讳某字某庐江人也曾祖某唐末事吴以功为武昌军节度使事见前国史祖太岳州刺史父进远宣州节度副使赠右监门卫率府率公即率府之长子当李氏建大号也弱冠起家补殿前承旨仍令禁中侍从先主殁中主嗣位以公为行从副使益加亲信恩宠莫贰公谨俭惕励卒于无咎中主幸南昌而终公实扈从受遗命册後主于建康礼毕议功将加不次公三上章愿守陵寝情不可夺优诏许之授陵台令朝夕洒扫朔朢涕泣积十余岁其志不衰後主闻之颇为悲恸诏书三下强起公为尚衣使澄心堂祗候澄心堂後主讌私之所也非亲密未尝至此凡关机务公必与焉王师吊伐之岁以公为杭州兵马都监择才而扞难也师环金陵城中坚壁时朝廷命浙兵攻其东以公为夀昌殿使充建州监军使知军州事自州不守亡将卢绦率溃乱之兵屠歙州杀郡牧远近为之震骇顿兵当沙逼我城垒公坚守力战郡人获全後主降诏于郡县曰天命有归无复顾望且命封府库以听朝旨公奉诏哭讫缄符印使次子义表纳焉太祖嘉其为臣有节完郡有功玺书褒美锡赉有加以义为右班殿直公归京师便殿得对恩礼越等授西京作坊使金紫光禄大夫检校司空兼御史大夫上柱国初江表之平也诸郡守长于苍黄中侵取官财用以封殖後皆自败并伏其辜惟公束身而归毫厘无取太宗嗣位素闻其事非时召见慰劳久之赐钱三十万以本官监白波军居三年授西京巡检使赐钱如白波之数岁满充广英等十二州廵检使又赐钱五十万归朝改右监门卫将军爵为开国侯食邑一千五百户淮南六州廵检使转右领军卫将军实封二百户淳化五年归朝以五月某日寝疾终于私第享年七十八夫人陈氏封颍川县君以令淑闻于宗族先公而亡三子长曰着举进士不第而卒次即义也今为西头供奉官合门祗候以才干为时所推有後之庆其在兹乎季曰恭亦早夭二女并适人而逝以某年某月日葬于某州某县某乡某里以颍川县君祔礼也某与义交甚熟托为铭曰

李氏割据　百官备具　去就终始　公得其所人皆冒荣　我守台陵　衘哀十稔　宠诏三徵人去危邦　我保孤垒　郡民是完　国亡而已人幸丧乱　侵取公财　我无一毫　空手而来我公来思　二圣念之　内职环尹　便蕃宠绥人患凶夭　我独眉夀　人忧子孙　我独有後天之报施　在公匪谬　志墓刻铭　永光世胄殿中丞赠户部员外郎孙府君墓志铭

端拱元年正月朔殿中丞富春孙公自龙州受代终于岐山诸孤护丧权窆于许服阕长子何举进士中甲科声名振天下俄拜右正言直史馆赐三品服进阶为朝奉郎策勲为骑都尉且命副漕运使于畿甸之西按行数十郡属吏故人负弩望尘之不暇今春上郊祀毕以何贵制赠殿中丞府君为尚书户部员外郎将改葬请进士王巘齎书来滁上乞铭于工部郎中王某公讳庸字鼎臣其先出于姬姓春秋时事卫为卿三国时据吴称伯五代祖植始渡江为颍川长史高祖简徙居于蔡曾祖中祖真皆隐德不仕考讳镒赠大理评事先妣刘氏追封彭城县太君皆从公之贵也公即评事之次子少孤力学举进士不第退而修经世之务欲以布衣干天子取显位而行道此其志也周显德中徒步诣招谏匦上赞圣策凡二十有四条多引贞观时文贞公事以自比世宗覧而奇之命策试于西掖解褐除开封府兵曹参军会省吏员再考而罢建隆初授河南府河南县主簿月余丁彭城太君忧服竟留守向公从民之请以前衔署摄又权司法参军乾德中调于天官得开封尉以亲王出尹而公实事之秩满考绩议当美迁会上言令録多缺有诏趋吏部丞行补注且曰无限品第因折六资为登州録事参军居十载不得代太平兴国五年徙官巴蜀会朝达表公之才且称其滞上亦记公之名始授太子左赞善大夫寻以本官知荆门军事明年赐绯衣银章旌善政而酬久次也移典龙州军州事雍熙初迁殿中丞在郡四年复命得疾肩舆而归享年六十有七夫人张氏故国子博士润之女也先公一年而亡生以夫贵封清河县君没以子贵追封河内县太君次子仅举进士文学如其兄次子侑少秀为诗长女适鄂州録事参军王道隆夫亡守志次女适进士刘仲堪俊而有文某年某月某日葬于河南府某县某乡某里从廷评府君之茔以河内太君祔焉礼也昔西汉选用经术晁错董仲舒以对策高第显太宗褒拔王佐刘洎马周以上书称旨达户部其斯人之徒与盖士君子得其时则功成事立大位及于身无其时则卷道藏器余庆发于後报若影响曷尝有差始世宗得公之策即欲擢升谏垣有沂水人赵守微以草泽上章拜右拾遗未几坐家行不修贬商州户曹掾丞相范鲁公谓公诚有奇才历试而後用时移事去沈于州县此一不遇也故事尉两畿四赤者满岁则拜谏官御史由是而为大寮公独折资纠郡陆沈者十稔此二不遇也上久在藩邸僚吏数多即位以来鲜不超擢其间才如孔维者亦至祭酒而公守道退默未尝自陈竟以列庶僚典远郡而终身焉此三不遇也呜呼天其或者屈公之位而大公之嗣乎至于业官之绩可以为吏师修身之道可以为人范廉财慎言出于天性好学博古老而不衰又今人之所不及也具于家状此不复书有文集二十卷行于代味其言知其道矣初廷评府君以通五经随计于僖宗朝属巢寇覆二京而罢干戈之中讲议不辍秦宗权欲引为宾介以疾拒之夫如是则户部之贤三英之秀有自来矣先是某为左司谏知制诰有以何之文相售者见其文有韩柳风格因夸于同列荐于宰执间居数月何始来候吾又得仅之文一编时给事中兼右庶子毕公与吾同典诰命适来吾家因出仅文以示之读未竟乃大呼曰吓死老夫矣其为名贤推服也如此仅之就举也以兄中状元抑之未第方今搢绅中言掌诰之才者咸曰朝廷不命其人则巳命之则必何也塲屋中语科第之殊级者亦曰国家罢举则已举不罢则首冠者必仅也吾是以知廷评之积德户部之道屈在夫三子矣岂止文学之出人矣又将富贵之逼身也铭曰贤人有位止于身贵无位于时子孙得之廷评素履家食而已户部伟才朝班而止贻谋遗志付于三子三子堂堂天实佑尔赋尔懿文锡尔繁祉翰飞圣朝何啻万里君子曰孙氏之诸孤其光显于宋乎

累赠太子洗马王府君墓志铭

在昔唐鼎入梁诸侯各专其地就齐鲁而言则王师范据淄青时溥据徐宿朱瑄朱瑾据兖郓皆南结吴人以张声援西向而拒梁梁太祖通和讨伐智力殆尽仅能平四州之地而吴军北侵益急自清口之败梁兵缩首不出当时沂密之民被乱尤甚不死于馁即死于兵非豪杰不能活妻子况庇其乡党乎于是民相保聚离为八寨以扞南寇府君之祖讳某以负勇敢知礼义为乡人所推朝廷就署为沿边八寨都指挥使却敌完民声入寇境虽吴弩之劲不敢北射一矢使人得耕桑嫁娶如治平时後以老病而终府君之显考讳某袭父职无懈属晋氏有平阳之辱中原无主贼帅赵重将掠高密南奔显考府君以父子继职护边穷追不已竟殁于贼衆推府君嗣其事府君讳某字某时年十八雪泣枕戈期以尽敌不坠世业邑人赖焉既而世宗以一代英主削平淮夷府君始去兵即农厚自封植僮奴数百指奔走供事树桑垦土衣食以丰马牛豚羊蕃息蔽野搥鲜酿黍以享宾客聚书讲学以教子弟任侠自许弋猎为娯游人归之如公邮里人服之如官府至于县大夫郡刺史咸礼重焉尝叹曰自祖考及吾生在乱世庇民御寇其勤实多未尝授一官食?粟报施之道吾有後乎以开宝六年十月十二日终于家享年四十八始赠大理评事再赠本寺丞今上即位赠某官夫人刘氏封彭城县太君淳化五年以疾终楚州官舍至道二年追封南阳太君妇德母道有史馆朱台符为之志二男长曰子与字希孟擢进士第长于辞赋典丽可爱今为殿中侍御史赐五品章服先是国家以鹾茗漕运之务付于希孟东极温福西尽荆湖南距番禺北止淮甸凡半天下悉以委焉希孟裁量经制咸得其中宿弊旧讹一皆剔削去繁存要公私便之每一舣舟一就馆则郡县申牒委积如阜待报而返间不容时加以旧无规绳事有利害希孟阅视剖判遣之如流施于有司靡不中理所谓干国之蛊兼人之才者也次曰某未冠而卒五女既嫁而死在室而夭者凡四人焉今存者润州司户参军刘真固之妻也以某年某月某日葬于密州莒县某乡某里以南阳太君祔礼也王氏皆帝王之後居太原者为姬姓隋末大儒号曰文中子府君之先也六代祖因官密上受岱岳东蒙之秀又其俗被周公太公孔子之化遂家焉至今密人呼忻代王家以别琅琊之族夫如是府君其周之苗裔乎某与希孟既为布衣交又为同恩生重以宗盟情分款密丈人之墓所宜为铭曰姬姓王氏居于太原隋文中子即其裔孙密上因官其後家焉遇乱习武三世百年府君御寇无禄无夀隂德所施宜其有後乃生殿中少登秀茂立朝显亲褒赠礼厚扬名以道克家惟孝志墓刻铭永光祖考














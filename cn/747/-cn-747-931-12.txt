○奏於龙兴观醮玉局子

右：臣先蒙今年十月二十二日宣，赐旧玉局洞门官舍一所，并石像老君一座，移在当观。其舍今於殿後讲堂基上起立功毕，便用安置石像老君，焚修供养。伏以名山大川，二十四化，春秋常祀，著在旧仪。其玉局化所修常醮，伏请起天汉元年二月八日，委本府县就龙兴观玉局石像老君前修设，冀免旷阙，以协敬恭。又北邙化在州，积年已来，醮祝皆阙。况居率土之内，宜申咸秩之文，前件二化，今亦欲就龙兴观一处，与玉局同用，延祝景贶，永福圣朝。谨举如前，伏听敕旨。


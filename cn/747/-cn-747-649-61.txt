○批宰臣请上尊号第四表

朕以月正元日祗见於九庙，对越於上元，千官在前，万乘居後，睹声名文物之盛，望城社宫阙之尊，尚念高祖、太宗艰难於经营，德宗、宪考殷忧於缵服，惧不克荷，以羞前人，寅畏严恭，式冀无过。而燕、赵底定，戎獯和宁，实惟列圣之休，焉敢自大其意？左右辅弼，庶尹师长，猥以鸿名，愿加薄德。三诏执事，抑而不行。物议愈坚，予衷未信。四陈章表，备列古今，且曰告虔之时，宁忘继志，问安之下，胡不慰心。有窃於显荣，难从於封执。於戏！允恭克让，既见夺於群情，克已为仁，庶自勤於三省。勉依来请，深用愧怀。


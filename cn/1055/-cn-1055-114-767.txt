【与裴如晦〈煜〉二通】

△一〈嘉五年〉

某启。酷暑阻奉见，窃惟体气佳和。新事颇动人耳目，惟静处听闹，益觉其喧也。圣俞赙助，遂获几何？苟有所得，幸且勿送其家也。望略批示，或约相见为佳。谨此咨启。某再拜如晦学士。二十四日。

△二〈嘉五年〉

某启。公私冗锁，人事多废，不获奉问，忽已逾时。专人辱书，承经寒气体清安，稍慰瞻想也。某年齿日增，心志日耗，材薄任重，忧责无涯。故人在远，谁与教告？诚未知税驾之所也。如晦代归有期，窃承私门多所忧挠，顾知纷纷此世少无事人也。惠甘，诚为佳物，然不饮已期年矣。茶须尝，方敢致谢。向春和，更希慎爱。专人还，谨奉此。不宣。某顿首如晦学士足下。二月三日。


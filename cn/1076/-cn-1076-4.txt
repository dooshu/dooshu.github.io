卷四

<史部,诏令奏议类,奏议之属,历代名臣奏议>

钦定四库全书

历代名臣奏议卷四

明　杨士奇等　撰

君德

宋光宗临御初方求谠论太保致仕史浩进封事曰臣恭读训词不胜威惧臣闻重华揖逊文命祗承面授之规不踰数语亲传之妙夫岂多岐惟精惟一以执中惟几惟康而弼直直乃人之主也中亦人皆有之然喜怒哀乐方泯乎未发之时怵惕恻隐不萌乎乍见之际岂可以言语得岂可以形象求操舍系於存亡休拙分於劳逸指其大要名之曰心是故谋国之言必以正心为主心是百行之本心为万化之原天地之灾祥阴阳之舒惨日星之明晦禾黍之丰凶纲纪之弛张风俗之薄厚人材之邪正外域之从违虽万变之差殊由一心之感召收之不外方寸用之弥满六虚胷中一不正焉天下不可为矣所以帝舜当倦勤之日神禹於嗣德之初首发要言诚知急务勿谓书生之末学俗儒之常谈也洪惟夀皇久御万邦黎献之臣陛下夙正一人元良之位百祥并萃二纪有余燕翼诒谋龙濳藴德过庭承诗礼之训至寝问晨暮之安金口所宣玉音不閟精微之理涵养之方既已悟於耳闻又复得之身教尹京之政民间尽服神明参决之机天下隂蒙福利此岂师资之善诱实由父子之密传伏谅渊衷洞照灵府莹如止水之不挠皎如明监之无尘妍丑攸分须眉莫遁过此以往奚必他求由是而之莫非此道故大学曰心正而後身修身修而後家齐家齐而後国治国治而後天下平董仲舒曰正心以正朝廷正朝廷以正百官正百官以正万民正万民以正四方四方正远近莫不一於正要其极挚义则昭然宜在睿明讲之熟矣而况夀皇拔尤取頴俱收英彦之流端为陛下遵制扬功丕阐治安之具朝廷之上台阁之间辅赞弥缝论思献纳一归之正以复於君宁有阙遗下问闲退犹且海岳不厌涓尘之助纶綍俯逮田野之臣遂使陈人亦承清问耄矣无能为也言之得无訒乎然念飞蜂走蚁之微尚识尊君之义食芹负暄之贱不忘享上之忠当圣主推诚纳谏之秋无昔人逆耳婴鳞之惧臣学诚浅陋材亦荒唐虽乏寸长愿殚一得是敢不量僭越上渎威严臣窃谓人之有心亦如弩之有栝发於此者不过毫厘之眇应於彼者奚啻胡粤之殊论人主之宅心与匹夫而异辙匹夫守之不正则祸止於一已人主守之不正则害及於万方夏癸商辛秦皇隋炀骄奢暴虐淫乱荒亡皆由一念朕兆於初萌不得其正及至百姓?頞而相告虽悔何追是以舜受尧言禹承舜告必於历数在躬之後始扬危微至妙之辞臣曩尘建邸之具僚叨辅隆兴之初政抱其所学得遂逢辰故非是道而不陈偶幸斯言之适契不图晚岁获观德化之成又值真人出继离明之照敢以不移之论着为得效之方伏望聦明特垂采纳盖以心正则本立本立而道生推而行之末自遂矣践阼之始图治当先建官以辅储皇求贤而用吉士则万邦以正矣奬拔取乎静退抑黜及乎浮华则羣臣以宁矣精择守臣确许久任则江淮重地荆襄上游边防可修矣寛给楮币下纾版曹则大江东西重湖南北月舂可罢矣力求正谏深斥流言则正人安居邪党退听习俗可变矣博选谋臣次求勇将则车马必修器械必备恢复可图矣迎刃势如破竹善刀见无全牛兹乃土苴绪余自然桴鼓响应盖本既立矣末则随之当知万事虽繁专在一心所运一心既云克宅万事何忧不成自昔愿治之君率能明见此理崇高之势不敢恃富贵之资不能淫兢兢无旷庶官翼翼昭事上帝若驭六马若保赤子是心也如临深渊如履薄氷亦是心也是故不迩声色不殖货利惧其骄吾心而弗正也不营土木不衣绮绣惧其侈吾心而弗正也不宝珠玉不育禽兽惧其汨吾心而弗正也不亲近幸不昵佞人惧其蛊吾心而弗正也不贪游宴不务畋猎惧其荡吾心而弗正也不事穷诛不兴大狱惧其陷吾心而弗正也所守如是其应维何能使上而风雨时三光全下而草木茂五谷熟甘露屡降灵芝丛生麟凤在郊龟龙在沼仁声洋溢和气充盈四海九州羣黎百姓如处化国如登春台百工师师多士济济六服承德四夷向风极地际天储祥隤祉措皇基於不拔衍圣夀於无疆历祚绵绵子孙蛰蛰邈乎亿载不足以为远巍乎六合不足以为容也孰谓一心之正不可为即政之权舆乎惟我国家用为矩范夀皇得之烈祖陛下得之夀皇何所更张惟勤祖述盖兴衰拨乱观时乐天修文德以服远人裕後昆而作家法此心之正不约而同陛下当念念不忘孜孜求策先自治以固本後继志而广声收效虞夏同符增光日月可冀如此则夀皇付托之意得陛下纂隆之勲成入躬重闱戏彩之欢出享万国垂衣之治曰夀曰富两宫并受於繁禧以孝以功千古永彰於絶德乃知正心於始果可以平天下而正四方臣久在田间不知时务加之精神已惫言语无伦姑诵旧闻仰奉明诏退惟狂斐甘俟刑诛

绍熙元年给事中兼侍讲尤袤入对言愿上谨天戒下畏物情内正一心外正五事澄神寡欲保毓太和虚已任贤酬酢庶务不在於劳精神耗思虑屑屑事为之末也

三年起居舍人陈傅良上劄子曰臣待罪右史日侍清光恭覩陛下大昕视朝天顔肃穆垂衣拱手尊严若神凡所施行悉中机会凡所延见曲尽谦勤未尝有一话一言匆猝过差一趋一步俄倾失错可谓动容周旋中礼盛德之至者矣近者车驾过宫日分与引班直换授之时百官有司伺候移日竟成中辍各自引退臣切惑焉何者平居暇时曾无过举何独至於六飞戒严百辟就列却乃深处九重都不省记近在旬月顿违常度者哉而军民籍籍妄生谤议转相倡和无所不有臣虽至愚固知陛下之不如所云也反覆思维乃得其故盖自往岁之冬圣意尝有不能释然者矣为之震怒至於愆和尝发威断痛有行遣由此宫掖之内人人自危宦官嫔御皆有归过君父之心往往故作缘由欲开间隙每至期会上挠冲襟所以或於临轩而爽兴居之节或於命驾而亏号令之信陛下天资仁厚不察其为误已臣所以深惜陛下无故而得怠荒之谤也臣闻人主之心当与天同今夫太虚清明天之体也将以润物则为雨露将以动物则为风雷将以成物则为霜雪俄而开霁天体湛然纎翳不留三光如故若夫人主喜则为赏怒则为刑刑赏既行更何疑滞心宇泰定即天德也岂容?欝有所不快自古帝王盖有处世故之难遭人伦之变者矣要以宗庙社稷付托为至隆天下苍生关繋为至重矣莫不先定其心期於克济是故父母未顺舜有南风之歌兄弟不咸周有棠棣之燕是皆转祸为福身致泰和不闻以此自累方寸今陛下上有重庆之亲以慈俭闻四海下有盛年之子以孝敬闻两宫三朝累世旷古所无历观载籍之传最得圣人之幸而又边鄙不耸年谷屡丰一时贤才略在朝列只守成业已谓小康若怀远图可以大治而又以九州之富无供养有阙之虞以万乘之尊无使令不足之恨志所欲为胡乡不可则陛下果何所不快於心欤况夫怨不在明患生所忽方其因循但曰细故寖以悠久遂成後忧则尤不可不虑何者一国之势譬如一身气血标本贵在贯通少有壅底便生疾恙若乃咫尺君门杳如万里今日迁延某事明日阻节某人日复一日莫以为恠人心益翫主势益轻脱有奸憸乘时为利则中外之情不接威福之柄可移虽是擅传指挥将亦无从觉察或放散仪卫或隔退臣寮或鬬谍宫闱或激怒军旅万一有此臣恐陛下孤立而外庭无以效区区矣然则陛下何不务自节宣以养气体务自寛大以怡精神出则从顺动之宜居则享燕闲之福而直为此悒怏徒速无故之谤且贻万一之忧哉臣尝谓爱君之至莫如诗人见於南雅乐只君子之辞不一而足至於不能自乐则风之山有枢雅之鱼藻皆以为刺作诗之旨岂是容悦诚以一人有庆兆民赖之非其已之私也臣不胜拳拳愿附於诗人之义惟陛下留神幸甚幸甚

四年傅良又上劄子曰臣闻天不可俄度也而示人易地不可俄测也而示人简是故天地之神而万物有所恃者以其易简也帝王之德配於天地亦若是而已共惟陛下临御于今五年省刑薄敛天下皆知其为仁兼听广纳天下皆知其为恕而近日以来忽事独断寻常指挥动出意表天听甚高人言难入群臣惶惧莫知所为以臣愚昧熟虑而究观之则陛下本心端不如此何者台谏对班多是隔下间有论奏亦无施行人以为陛下怒台谏矣然经筵侍讲妙选法从而黄艾首预识擢陛下何尝怒台谏乎给舍封驳旋被改除虽蒙留中不即处分人以为陛下怒给舍矣然王府翊善付以元子而黄裳终见信用陛下何尝怒给舍乎留正无故乞解机政出郊数月犹未予决人以为陛下怒大臣矣然随班上夀之请朝奏而夕报可至欲使以左相为上公陛下何尝怒大臣乎甚者或以致仕而恤典不下则纷然窃议曰陛下恶人言死彼李端友备数馆客卒於邸中赙赠随至然则陛下岂恶人言死耶或以乞去而亟请不获则又纷然窃议曰陛下恶人言去彼辛弃疾召为大卿即去为帅至欲以次对宠其行然则陛下岂恶人言去耶臣故曰熟虑而究观之则陛下本心端不如此终归於仁恕而已臣闻天度有常而或寒暑乖错晦明反缪者必有干隂阳之和者矣而天度固自若也圣德罔愆而或喜怒失节举措过差者必有误聦明之治者矣而圣德亦自若也以是言之则不怒台谏不怒给舍不怒大臣皆陛下本心也而况於恶人言死恶人言去岂陛下之心哉而又况自夏徂冬稍阙过宫之礼遂谓陛下以疑阻亏孝养又岂陛下之心哉夫不察圣心而见其形以苦谏而力争之是宜天听甚高人言难入也虽然羣臣孰不希宠何苦自絶雨露之恩孰不畏罪何苦自干雷霆之谴而孜孜半年争此数事陛下亦盍反求而徐察之乎若陛下於此数事反求而徐察之曰吾心寛大本无所怒今若有所怒然何欤毋乃以某人尝言之故欤吾心和平本无所恶今若有所恶然何欤毋乃以某人尝言之故欤吾心孝敬本无所疑今若有所疑然何欤毋乃以某人尝言之故欤苟有其人苟言其事则是误陛下者也所以误陛下者将以孤陛下也夫不察陛下之心而以形迹谏争者羣臣之罪也陛下本心端不如此而不察人之误已以致於此或者亦圣人之过乎陛下诚以本心之所存而徐察之则知人之误已者矣知所以误已则外廷之党论可破外廷之党论可破则两宫之情意可通外廷之党论破两宫之情意通天下尚何事耶以此图大功可也不暇远图以此为小康垂拱而责成可也垂拱而责成则钟鼓丝竹乐与今同尊俎袵席乐与今同台池鸟兽乐与今同无不可也然则陛下何直为此??使天下徒日夜汹汹也臣最微贱最荷恩宠不胜忠爱之心为陛下白发其端而不敢尽言惟至明至圣为社稷大计为富贵崇高远虑而加省焉则天下幸甚

傅良又上劄子曰臣顷因奏事妄意窥测以陛下之心务在无为而厌多事虽蒙矜纳不谓违忤然言之未悉不足感动今请申明之臣闻人主之德当与天同今天生成万物皆六子之职也而天不与其劳此之谓无为若夫一昼夜之运周天三百六十五度四分度之一者则必天德也假如天德不健而一昼夜三百六十五度之间或差顷刻则其始也以早为晏其积也以春为秋由是而六子之功废六子之功废则万物不遂矣今夫平治天下皆羣臣之职也而君不与其劳此之谓无为若夫兢兢业业一日二日应万几之烦者则必君德也假如君德不强而一日二日万几之际或废一二则其始也宜速者迟其积也宜行者罢由是而羣臣之官旷羣臣之官旷则天下不理矣天德不健而六子之功废则万物不遂君德不强而羣臣之官旷则天下不理谓之无为无乃反多事乎夫将以无为反以多事其故何也人主不自强而谗间迎合之计中也是故因其厌省览也则有以好名之说中伤忠谠因其惮改作也则有以生事之说沮坏劳绩凡若此皆谗间也因其近声色也则有以勿问外人之说固结宫禁因其乐燕饮也则有以勿亲小事之说窃弄威福凡若此皆迎合也甚者讳恶灾异虽水旱螟蝗之变而不以告禁止张皇虽盗贼夷狄之警而不以闻且夫谗间之计中则君子日踈迎合之计中则小人日亲而其极至於天变不告边警不闻如是而天下不多事者未之有也由是言之不求於实而眩於无为之名特奸臣持禄保妻子者之利非有国家者之福也然则人主果何便於此而堕奸臣之计乎恭惟陛下天资英明学力刚健遇事即断罔或留难有言必中靡容荧惑君德如此足以上当高宗宏济艰难之志光绍夀皇緫揽权纲之业矣践阼以来其见於明效大验如不信近习而请托苞苴之弊息不采游言而察探罗织之狱衰不尚独断而宰相执政之启拟行不事繁文而百官有司之职守定则又汉唐以来君德所不及也臣犹虑圣心务在无为而进自强之论诚欲陛下充此德济此治効於其所已行达之於其所不行者而已恭以陛下天资英明学力刚健诚以其所已行达之於其所不行特反掌之易耳臣窃见间者擢用同姓为大臣有以故事争之者陛下勿疑也虽大臣自以绍兴圣训逡巡不敢就职而诏旨丁宁不可回夺二三大璫解罢省事俄以片纸出禁中虽左右朝夕之人欲吁哀乞怜而不可得此则陛下之所已行者也至於蠢尔小臣白身补授被封驳者再矣而陛下久不忍决监司郡守差除不当台臣论列至於数四盖逾月而後付出此则陛下之所不行者也然则陛下非不能行直偶不行矣臣故曰诚以其所已行达之於其所不行特反掌之易耳此臣之所以拳拳也

傅良又上劄子曰臣闻人莫难於养其心而人主之养其心为尤难恭惟本朝列圣养心之道备矣臣不敢远引亦不敢精深言之姑诵臣少壮时身所见闻高宗夀皇两朝时事每自退朝於起居食息之暇无非以礼乐刑政之具务自检束一日之内每事有常以何时刻延见儒臣以何时刻省阅章奏以何时刻亲方册或游戏翰墨也然後以其余景燕衎尊俎娱嬉苑囿至於暮夜又必宣召宿直官从容晤语间以觞咏如是者皆三二十年寒暑不渝忽一日不如是即内侍以近医药为请而中外惶惑矣夫以尧父舜子稽古学道度越汉唐之君而克勤小物课为日程拘拘不废何也意者虽圣人不可以不持养之故也臣幸遭逢备员近侍每见陛下临朝之际庄敬肃穆俨然若神虽执礼名家无以窃议于以仰窥圣心持养必有道矣而比来传闻往往以为玉音所发或异寻常机务之间稍失次第廷臣震灼莫晓其故妄意窥度其说多端以臣愚见或者陛下言动偶有此差误耳共惟至圣至明动循法则而又春秋鼎盛刚健日新何繇言动有此差误无乃起居食息之暇所以自持养者愆其常度而延见儒臣之时少欤省阅章奏不屑加意欤或亲方册游戏翰墨等事暂置弗讲欤不然则燕衎尊俎娱嬉苑囿之乐惟意所适而无节欤又不然则是燥湿隂阳之寇或伤其和而忽忽不乐以得此也陛下幸因臣言试自省察万一有之不可不反求之也孔子以终日无所用心为难而孟子论心亦曰出入无时莫知其乡操存而舍亡则心之不可以无所系也如此伏愿陛下法高宗夀皇之所行存孔孟之所戒以其日力定为常度非徒以亲政莅民亦所以尊生介夀惟赦其狂僭留神财察社稷幸甚臣不胜忠爱之情

光宗时彭龟年论刚断得失疏曰臣恭惟陛下自即大阼五年于今广览兼听隆寛尽下自古愿治之主克已自励勉强欲为而不能者陛下为之无难焉真所谓有能致之资者也然缙绅之间窃议圣德犹以刚断不足为恨羣臣进对必有以是告陛下者臣不知其说为如何但见陛下期年以来施为稍异若示人以不可测者政事举措稍不循节奏进退臣下颇不事礼貌意所欲用虽给舍屡缴而不可回意所不欲虽台谏弹击而不可动宦寺涖职于中禁而不用诰命内廷取财於总司而特免録黄如此之类未易悉数其始羣臣争之而不能得其终陛下行之而不复疑一时操纵自我予夺自我仰窥圣意必自以为能驾御臣下而权纲在我矣然而纪纲隳废亷耻刓灭陛下虽快一时之意而不知实为异日之忧盖纪纲隳废则国制亡亷耻刓灭则士气夺国制亡则祸乱所由作士气夺则缓急不足恃此臣所甚惧也夫人君而无刚断诚不足以宰制万物统御万方然所谓刚断者岂以事自已出人不我违之谓哉司马光曰闻人之言而能别其是非故谓之聦见人之行而能辩其邪正故谓之明去是而舍非去邪而用正故谓之刚奸不能惑佞不能移故谓之断然则刚断者盖谓於是非邪正之中有所辩别而能执持者是也宁有是非不问邪正不分而独任已见以为刚断者乎不知谁为此说臣深恐其误陛下也臣窃观今日陛下所为不过以势屈羣下使之从已而已夫人主其威雷霆也其重万钧也震之以威压之以重夫谁敢不从然陛下无徒喜其从也从者未必非祸违者未必非福孔子曰如其善而莫之违也不亦善乎如不善而莫之违也不几乎一言而丧邦乎此不可不察也陛下勿谓今日恬嬉无事可以肆意臣仰观天象则变异屡作俯察人情则轻浮易动官府无严重之势小人有陵慢之心无异驾腐舟泛沧海所幸风涛未作尔正纪纲以立国制励廉耻以作士气臣谓陛下朝夕在念犹恐不及而况可败之耶乃若陛下刚断不足臣亦忧之然此不可以强作也臣愿陛下讲学以明理循理以考事理既明於胷中而不可惑则断自明於事外而不可移此三代盛王所谓勇智而後世贤后所谓明断也唯陛下察焉

龟年又上爱身寡欲务学三事疏曰臣闻古者史为书瞽为诗工诵箴谏大夫规诲士传言庶人谤凡天下之言无不可达於上近世唯宰相日得献替于天子侍从台谏之言其进已有限矣卿监而上虽有转对然岁或不得再见也至於百官轮对大率近三岁始一周尔言之得达于上如此其难而当言者又不切当焉称为人臣出入周行乎臣则不敢臣之欲有言於陛下者有三曰爱身曰寡欲曰务学然治国莫急於爱身爱身莫切於寡欲寡欲莫先於务学其实则一而已耳何谓治国莫急於爱身古者人君立三公之官师道之教训傅傅之德义保保其身体後世宰相实兼三公之贵而不任三公之责道之教训傅之德义仅委之经筵至於保身体之事虽世之贤者未尝留意也人君退朝之後不过女子小人以姑息之爱奉其君尔夫姑息之爱身体之贼也而可不虑乎恭惟国家大业未复大雠未雪夀皇圣帝坐薪尝胆未酬此志举神器而付之陛下政欲亲见圣子身致太平陛下不办十分忧劳岂易克集此事自天下言之陛下诚不可不爱身也夀皇圣帝退处重华怡神养气有陛下任其付托之重虽无复一毫天下之忧然父母爱子至老犹切人之情也陛下朝夕起居之宜饮食疏数之节夀皇能顷刻置念已乎自陛下言之尤不可不爱身也故曰治国莫急於爱身何谓爱身莫切於寡欲外作禽荒内作色荒甘酒嗜音峻宇雕墙有一于此未或不亡自古人君致乱之道非一然大要不出是数者而已陛下自登大位六飞时动後宫嫔御宠遇絶少宫禁兴造外亦罕闻不可谓欲不寡矣但道涂之言或谓宫掖之间宴饮爽节夫酒之伤性败德固不待言臣窃读本草酒性大热是以凝寒则不氷沃火则益炎醖酒之地雪霜不积推是数者天下之热未有加於酒者也窃闻圣体尝苦疡疾此非其致之之由耶抑又有大可虑者酒之为害不特不嗜饮者病之嗜饮者亦病之何也自其既醒必悔所以知其饮之过度非其本性然也盖酒与女子小人相似近之则不可远非不欲远也既近之则远之将不能也臣尝观不嗜饮酒之人每饮则昏嗜饮之人不饮则昏饮而昏者气为主也故有酒则气乱不饮而昏者酒为主也故无酒则气夺是一日不饮则荣卫脉络若不可支盖酒已胜气气不能自主其身故至于此因循陷溺不至沈湎不已圣之与凡虽曰不同而人之气体未尝有异陛下宫中无事小小宴饮固不至此然臣区区愚忠政恐其不已而或至於是则非陛下爱身之道也故曰爱身莫切於寡欲何谓寡欲莫先於务学臣闻善恶之理相为消长此盛彼衰不能两大所以禹恶旨酒而好善言善言既亲旨酒斯远臣观祖宗亲近儒学之深意乃是消弭人欲之微权每以夜分之时率召经筵之士不独欲究义理之粹盖亦大为逸豫之防盖闻古今之祸乱则警惧自生闻闾阎之艰苦则忧虑必切退即闲宴必无过淫窃闻近日宣召经筵多在昼漏臣不知游息深宫之际何以为存养夜气之方欲护清明孰如义理臣故曰寡欲莫先於务学恭惟陛下圣性虚静义理昭明视臣所言何啻白黑汉儒所谓陛下圣性得之愿加圣心焉臣愚欲望陛下精择名儒寘之讲席日与之讲论经理夜与之商确古今自此圣学日以高明圣德日以光大既有义理之可乐自然物欲之难移复於宴饮之间渐为裁抑之限视寻常御酒之数十分中减一二渐减至三四如此数月必大有益不特身之能爱而德亦无不懋矣保国宁家孰大於是唯陛下留神

龟年又上疏曰臣闻书曰惟天聦明惟圣时宪圣宪天者也故天命有德五服五章哉天讨有罪五刑五用哉无一事而不与天同也昊天曰明及尔出王昊天曰旦及尔游衍无一息而不与天通也洪范以五事次五行而验之以庶徵要之以五福六极岂强为是牵合哉犹人之一身气作於内则动於容貌形於顔色者皆是物也容有二乎恭惟陛下爱人如天之溥博临事如天之专直陟降左右与天为一和气致祥宜如影响然自去秋以来大异数见星变地震生毛雨土赤眚作於夜黑子见於日大率相去数日辄有一事当是时人皆皇皇然为陛下忧之而臣则不以为忧何也见天之不忘陛下者甚切也董仲舒曰国家将有失道之败天乃出灾害以谴告之不知自省又出恠异以警惧之尚不知变而伤败乃至此见天心仁爱人君欲止其乱也无异父兄之於子弟虽谴怒诃责若甚可畏其意但欲使之成人耳苟能因是以恐惧修省乃进德之实地也此臣所以不以为忧也及至十一月望日车驾过宫人情欢豫其昼晴寒夜忽飞雪又两日而日中黑子顿消当是时人皆欣欣然为陛下喜而臣则不敢以为喜何也臣於此见天与陛下脗合无间陛下动静语嘿岂可少有不合於天乎神宗皇帝尝祷雨而应富弼奏曰修德致雨其应如此万一於德有损其灾应岂有缓耶此臣所以不敢为陛下喜也臣怀此欲告陛下久矣兹蒙异恩擢寘右史脱略资格躐而进之荷天之龙无以为报唯念所居之官以记注人君言动为职陛下一言动之善臣皆得记之以为世法陛下一言动之不善臣亦得记之以为世戒作而不记臣固不敢辱其职然书而不法臣亦岂忍举其职而使陛下贻万世之辱哉记曰王前巫而後史卜筮瞽侑皆在左右王中心无为也以守至正夫正天道也古之王者能守天之正道政以巫史卜筮瞽侑诸臣寔左右之少有不正诸臣皆得警惧於王非诸臣固欲拘检於王也王实藉之以自拘检其身也後之史官君举必书谓之善於其职则可谓之忠於其君则未可近世记注之官许以直前使得献替此意盖甚美也与其必书以惩其失於後孰若熟谏以救其失於先乎此臣区区之心也臣愚欲望陛下反躬自省动循天道欲如天之刚则无所牵制不屈於欲欲如天之健则兢兢业业不敢怠荒如天之中则每事循理不倚一偏如天之正则一出至公尽絶私意由是一而不二则为天之纯由是养之益和则为天之粹由是而无所不致其极则为精而与天浑然矣陛下端拱无为而守之於上臣等靖共厥职而钦承於下君臣之间雍雍熙熙岂不休哉万一陛下未能以道制欲则虽欲诸臣箝口结舌以苟取容亦有所不可盖人主天也人主有一毫不与天相似而其臣不谏则为不能以天事其主此乃不忠之大者臣不敢也唯陛下察焉

翊善罗点尝召对便殿上言近者中外相传或谓陛下内有所制不能遽出溺於酒色不恤政事果有之乎上曰无是点曰臣固知之窃意宫禁间或有撄拂之事姑以酒自遣耳夫闾阎匹夫处闺门逆境容有纵酒自放者人主宰制天下此心如青天白日当风雨雷电既霁之余湛然虚明岂容复有纎芥停留哉

刘光祖上奏曰臣幸以迂拙日侍清光凡人主一言一动职所当记而螭坳远於黼座二府大臣常日奏事陛下曰俞曰咈事之可否形於玉音心之精微见诸宸训者既不得备闻退而直书以为信史所可记者犹有侍从台谏请对百官轮对监司守臣陛对凡上殿班次内引奏事各关本省以所得圣语书之而比年以来一切关申别无所得圣语习成定例使谟旨郁而不彰心声无所着见只如臣初以司农少卿到阙引见首进五事箴读至思箴陛下俟臣读毕徐云要只从原头理会臣对云臣千百言不如陛下原头一语望陛下致力於此则貌言视听四者俱治矣退欲以所得圣语申省则曰近例不然於是例亦云无之臣今以记注为职若不申明则虽有似此王言亦无自而纪载自今欲望陛下於羣臣进退之际虽所踈远如所亲近虽所严惮如所欵密或以玉音褒嘉慰劳或以圣意戒谕训勉是曰是非曰非可曰可否曰否使天下耸然知人主好恶予夺之所在仍令奏事臣寮凡得圣语即以具申本省不得一例将有圣语亦申曰别无庶几主道昭明史笔传载以垂万世虽然外朝之言动皆可得而知也宫中之言动不可得而知也可得而知者固所当谨不可得而知者尤所当谨也谨於所不见不闻之地则所见所闻之地从容中道不待谨而自合谨於所见所闻之地而肆於所不见不闻之地人将窥而议之一以传十十以传百播之四方转相增饰吁可畏也臣因申明本职冒言及此惟陛下留神幸甚

宁宗即位初吏部侍郎彭龟年上人主当理情性疏曰臣闻人主莫大於理情性理情性而王道毕天下可得而治矣昔汉元帝即位之初匡衡首以此为言曰治性之道必审已之所有余而强其所不足盖聦明疏通者戒於太察寡闻少见者戒於壅蔽勇猛刚强者戒於太暴仁爱温良者戒於无断湛静安舒者戒於後时广心浩大者戒於遗忘必审已之所当戒而齐之以义然後中和之化应而巧伪之徒不敢比周而望进夫治性系於人主而衡乃及巧伪之徒者盖正直之人知君性之偏则以为惧从而救正之巧伪之人知君性之偏则以为喜从而逢迎之故欲治性者必知天欲知天者必知人若能知巧伪之人而不为其所惑则性可得而治矣如衡可谓知言者也臣仰惟陛下圣性质直至诚无伪此三代令王之所难得而汉唐以来贤主之所未有者唯是伤於太急臣侍潜邸讲读之暇每以为言亦蒙陛下和顔开纳不以为非今既践大宝则嚬笑之间治乱所系尤与昔日不同今日若急则所伤多矣易称君德曰学以聚之问以辩之寛以居之仁以行之书称舜曰御衆以寛称汤曰克寛克仁寛与急为对者也君德尚寛则急非君德矣舜汤称寛则急非舜汤所尚矣盖言急则难信行急则难久令急则难从政急则难继此安可不戒臣窃观陛下自临御以来每事从容唯近日进退人材之际微伤於急则人已不安矣及察其黜陟先後则若有成画操纵取舍则若有机数伤急之中又损陛下质直之性臣恐有巧伪之徒误陛下也臣尝敬读举官之诏曰不植党与此言何为有哉此必有所自矣自古小人欲空人之国者必进朋党之说陛下亦记潜邸所讲元佑绍圣之事乎夫能言人之党者此人必有党但欲黜君子之党而後其党始可进耳此语一出令人寒心陛下临政未两月而小人已能以此惑陛下则必是因圣性之急耳急则轻信轻信则易惑易惑则小人之计行矣臣愿陛下自此遇事母临之以急而寛以察之有如聦明必能照见情伪则知近日之举为是为非当不待辩而自判矣臣备员劝讲其职以养君德为先偶有愚见不敢不尽其言狂率罪当万死臣下情不胜殒越俟命之至嘉定三年工部员外郎杨简上奏曰臣不胜起敬起恭有请于陛下陛下已自信陛下已有大道乎臣窃恐陛下谦冲未必自信舜曰道心明心即道动乎意则为人心孔子曰心之精神是谓圣孟子曰仁人心也此心虚明无体广大无际日用云为无非变化故易曰变化云为虚明泛应如日月之光无思无为而万物毕照陛下巳自有此大道有此光明而昨者吴曦之变韩伌胄之变近又罗日愿之变又有江淮湖湘之寇何也臯陶曰兢兢业业一日二日万几谓心思微动不胜其多故曰万後儒谓之万事非也舜禹尚兢兢业业陛下宜法此兢兢业业非有所思为也平常日用无作好无作恶无怠无荒而融明无不照知微起乎意则昏蔽则放逸陛下圣性澹然无所嗜好宜清明无所不照举无失策而犹有祸变如前所云者臣妄意恐意微动如云气之兴故日月之光或有不照之处舜禹相戒犹以精一为难愿陛下兢兢业业无起意孔子曰毋意不起意则此心光明所照自然知柔知刚知贤知不肖洞见治乱之几似是而非之言不可得而惑隐微之情自无所不烛常清常明可以弭祸乱消天变祈天永命其几在此此非世儒所能知也惟陛下兢业毋忽

嘉定中都官郎官袁燮上奏曰臣恭惟仁圣在上涵育羣生无有遐迩同一覆载施恩务从其厚用刑宁过乎轻无愧於古圣人用心矣孟轲有言以不忍人之心行不忍人之政治天下可运於掌上明效大验何其速也今陛下求治不为不久而稽其效验尚尔迟迟何可不思其故欤臣闻古者大有为之君所以根源治道者一言以蔽之曰此心之精神而已心之精神洞彻无间九州四海靡所不烛故书曰光被四表格于上下又曰帝光天之下二帝之精神也曰明明我祖万邦之君德日新宣重光三王之精神也二帝三王终日乾乾自强不息故能全此精神以照临天下明并日月不遗微小至于今仰之汉之宣帝唐之太宗虽未极纯懿而能勉强振作兴起治功烂然可观而史皆以厉精称之亦可谓英主矣陛下视今之治具已毕张乎未乎民生已举安乎未乎更化以来招延俊彦随才授职责其功效治具似已张矣而颓纲未至於尽举宿弊未免於犹在则难以谓之毕张都城之内财货流通米价至平闾阎熙熙远过曩日民生似亦安矣而远方之民凋弊乎财赋之烦愁苦乎刑戮之惨虽当丰岁犹不聊生则难以谓之举安陛下尊居宸极临制万方惟所欲为其谁能御今也虽有仁心仁闻而大有为之效犹未至於昭明彰着岁月蹉跎所就止此岂不深可惜欤臣愿陛下毋以寛裕温柔自安而必以发强刚毅相济朝夕警策不敢荒宁以磨厉其精神监观往古延访英髦以发挥其精神日进而不止常明而不昏则流行发见无非精神矣谨所从出出则必行宣布四方无不鼓舞号令之精神也褒一有德而千万人悦戮一有罪而千万人悚赏罚之精神也有正直而无邪佞有恪恭而无媮堕有洁清而无贪浊布满中外炳乎相辉人才之精神也民间逋欠不可催者悉蠲之中外冗费凡可省者尽节之其源常浚其流不竭财用之精神也将尽威恩以驭其衆士致死力以卫其长勇而知义一能当百军旅之精神也黎元乐其生业习俗兴於礼逊五谷屡丰百嘉咸遂民物之精神也明主精神在躬运乎一堂之上而普天之下事事物物靡不精神岂非帝王之盛烈欤昔我艺祖躬上圣之资当?县分裂之际整齐乾坤如再开辟端门轩豁无有壅闭谓左右曰此如我心小有邪曲人皆见之矣大哉圣谟此二帝三王所以日用其力者乎诗曰周虽旧邦其命维新新者精神之谓也陛下诚能以艺祖为法则我宋之维新亦当常如创业之初矣一元之气周流磅礴化成万物日新无已天地之精神也惟陛下省察

燮又上奏曰臣闻天下有大体人君有大德先其大者而衆善从之则天下可以大治闇於大而明於小难乎其致治矣陛下尊居宸极余二十年无声色之奉无游畋之娱无耽乐饮酒之过不事奢靡不殖货利不行暴虐凡前代帝王失德之事陛下皆无之可谓有圣君之资矣然影者形之符响者声之答君德者形声也治效者影响也陛下视今之治效为如何哉以言乎财计则未裕以言乎兵力则未强以言乎人才则忠实可仗者寡以言乎民生则愁苦无聊者衆明圣在上而是数端者未满人意如此人皆疑之以臣管见或者君人之大节犹有可议者欤易曰大哉乾元万物资始又曰大哉乾乎刚健中正纯粹精也语曰大哉尧之为君也惟天为大惟尧则之荡荡乎民无能名焉巍巍乎其有成功也乾惟其大所以能首出庶物尧惟其大所以能光宅天下大则足以兼小小则乌能兼大是故君子大之为贵古人有言曰大节非也小节是也吾无观其余矣夫小节亦岂可略哉盖虑夫君人者安於小而不志於大故抑扬其辞以恢广人主之心云尔窃闻近者禁中银器颇有遗失掌者不?加以责罚法当然尔而陛下恻然悯念易之以锡朴素如此可谓俭矣不忍以器物累人俾贪者息心而掌者无责可谓仁矣臣愿陛下充而大之自一身之俭充而至於中外冗费靡所不节自一念之仁充而至於四海九州皆归吾仁岂不恢恢乎其大哉齐宣王不忍一牛之觳觫以羊易之孟子勉之曰古之人所以大过人者无他焉善推其所为而已故推恩足以保四海唐开成之主举衫袖以示近臣曰此衣三澣矣柳公权箴之曰贵为天子富有四海当进贤退不肖纳谏诤明赏罚则可以致雍熙服澣濯之衣乃末节尔由是观之人君於小大之辩可不严哉天下大器也惟大君为能举之伏惟陛下恢洪志气无自菲薄笃信圣人之言力行先王之道立大规模成大功业以隆我宋不拔之基岂非大君之所为哉古人耻君不及尧舜中常之主犹欲引於当道况陛下天资粹美圣心渊静足以与古帝王匹休而犹有未及为者此臣所以发於忠愤不能自默也孔子曰为仁由已而由人乎哉惟陛下自强不息日进无疆宗社幸甚天下幸甚

宁宗时焕章阁侍讲朱熹上奏曰臣窃闻之天下之事有常有变而其所以处事之术有经有权君臣父子定位不易事之常也君令臣行父传子继道之经也事有不幸而至於不得尽如其常则谓之变而所以处之之术不得全出於经矣是则所谓权也当事之常而守其经虽圣贤不外乎此而衆人亦可能焉至於遭事之变而处之以权则唯大圣大贤为能不失其正而非衆人之所及也故孔子曰可与立未可与权盖言其难如此而夷齐季札之徒所以轻千乘之国以求即乎吾心之所安宁殒其身亡其国而不敢失其区区之节者亦为此也乃者天运艰难国有大咎天变为之见於上地变为之作於下人情为之哀恫怫?而皆有离叛散乱之心方此之时宗庙社稷危於缀旒是则所谓天下之大变而不可以常理处焉者也是以太皇太后躬定大策皇帝陛下寅绍丕图未及号令之间不越须臾之顷而乡之危者安离者合天下之势翕然而大定此亦可谓处之以权而庶几乎有以不失其正者矣然自顷至今亦既三月而天变未尽消地变未尽弭君亲之心未尽懽学士大夫羣黎百姓或反不能无疑於逆顺名实之际至於祸乱之本又已伏於冥冥之中特待时而发耳臣虽至愚亦知窃为陛下忧之而未知其计之所出故尝反覆以思而参以所闻则尚犹有可诿者亦曰陛下之心前日未尝有求位之计今日未尝忘思亲之怀而已尔呜呼此则所谓道心微妙之全体天理发用之本然而所以行权而不失其正之根本也诚即是心以充之则孔子所谓求仁得仁而无怨孟子所谓终身欣然乐而忘天下者臣有以知陛下之不难矣借曰天命神器不可以无传宗庙社稷不可以无奉则转祸为福易危为安亦岂可以舍此而他求哉充吾未尝求位之心则可以尽吾负罪引慝之诚充吾未尝忘亲之心则可以致吾温凊定省之礼始终不越乎此而大伦可正大本可立矣陛下诚能动心忍性深自抑损所以自处常如前日未尝有位之时内自宫掖燕私之奉服食器用之须不敢一毫有所加於潜邸之旧外至百辟多仪之享恩泽匪颁之式不敢一旦而全享乎万乘之尊专务积其诚意期以格乎亲心然後濬发德音痛自克责严饬羽卫益勤问安视膳之行十日一至而不得见则继以五日五日一至而不得见则继以三日三日而不得见则二日而一至以至于无一日而不一至焉俯伏寝门怨慕号泣虽劳且辱有所不惮然而亲心犹未底豫慈爱犹未复初逆顺名实之疑不涣然而氷释则臣不信也若夫灾异之变祸乱之几有未尽去则又在乎陛下凝神恭默深监古先日与大臣讲求政理可否相济惟是之从必使发号施令无一不出乎朝廷进退人材无一不合乎公论不为偏听以启私门则圣德日新圣治日起而天人之应不得违衅孽之萌不得作矣今日之计莫大於此惟陛下深留圣意而亟图之若复因循日复一日所以行权者遂失其正则臣恐祸变之来不但礼乐不兴刑罚不中而已也人心易离天命难保厥监不远深可畏惧臣山野戆愚不识忌讳罪当万死惟陛下寛之

中书舍人陈傅良上请对劄子曰人主心术必有所尚何谓所尚先定其志而後力行之者是也臣不暇远引前古且以高宗德业为陛下诵之方高宗艰难百战之初欲复大雠欲定中原欲还谒九庙则其志尚在恢复及大母已归徽庙之梓宫已还南北之势已成高宗之责少塞而天下亦倦於用兵矣则其志尚在和好方志在恢复则用赵鼎用张浚自退朝之後延见臣下省阅章奏游戏翰墨至於燕私皆恢复之谋也及志在和好则用秦桧自退朝之後延见臣下省阅章奏游戏翰墨至於燕私皆和好之事也高宗所以享国之久动无过举者以有定尚不杂不怠而已虽然此臣借以为喻之说而非劝陛下之说也今陛下春秋鼎盛锐意於学而又圣禀纯素絶无嗜好臣切以为陛下之心方如止水方如明监以此为尧舜以此为三王无不可者臣独未知陛下之心所尚者何事欲先定者何志耳不主一事则将并进人之言而无适从不先定一志则将泛泛然日复一日而无用力之地且夫人主天下之利势也富贵尊荣之所自出也傥陛下将听并进之言而无适从泛泛然日复一日而无用力之地臣恐有乘间而入陛下之心者矣陛下此心方如止水方如明监可以为尧舜可以为三王或万一有先入者得陛下之心而用之臣恐陛下圣明虽锐意於学无他嗜好而此心已有所偏着也故臣私忧过计欲劝陛下且以拯民穷为所尚此志先定则陛下始有用力之地自退朝之後以此意引见臣下以此意省閲章奏至於游戏翰墨至於燕私此忧此念造次不忘臣切以为是亦陛下养心之法不杂不怠充而大之尧舜三王之治可由是而致也何者以捄民穷为所尚即是仁心仁心即是尧舜三王之心孟子尝言之臣尝发明之陛下尝深信之矣

着作郎吴泳轮对言愿陛下养心以清明约已以恭俭进德以刚毅发强毋以旨酒违善言毋以嬖御嫉庄士毋以靡曼之色伐天性杜渐防微澄源正本使君身之所自立者先有其地夫然後移所留之聦明以经世务移所舍之精神以强国政移所用之心力以恤罢民移所当省之浮费以犒边上久戍之士则不惟可以消弭灾变攘除奸凶殄灭寇贼虽以是建久安长治之策可也

袁说友上言曰臣尝观夫子之言曰为君难又曰如知为君之难也不几乎一言而兴邦乎大哉圣人之言深切乎帝王用心至到之地也仰惟陛下以春秋方盛之年履九五崇高之位固欲长享天下之奉而安守天下之尊也然则为君於上而所谓难者虽一嚬笑之细而无所不寓陛下盍亦知人君之所谓难者乎臣请为陛下略陈之夫贵为无敌富为无伦富贵之盛为君者独有也生杀自我予夺自我庆赏刑威为君者独专也有此富贵专此刑罚天下之事宜若无有难者呜呼是岂知为君之道哉人主以一念虑之间知吾之所谓难者无一而可忽是故不敢易其难而畏其难则富贵刑赏我可有而不敢恃不以为难而忽其难则富贵刑赏我可得而不能守盖知其难则畏畏则无一而不谨不知其难则忽忽则无一而不纵陛下试观自古贤君圣主凡守此大宝居此大位而可以忽而纵者为之耶君人者大则政刑号令而开於治乱安危之机微则言动趣向而系於教化表仪之本细则声音笑貌而达於视傚观瞻之地小有不谨则悔吝随至浸以不善则灾害有作大而悖理伤道则乱亡不可御矣此必至之验也非如天下之人其善否得失独系於一身一家而已陛下亦尝思前日之在潜邸与今日之履大位其难易果如何方陛下潜龙之时养圣人之德储天下之望其一身之所形见而或有善否得失者未必尽关於目前之安危治乱而天下之议论责望其属於王邸者亦未必如是之切且亟也今陛下上承祖宗社稷之付托下为四海生灵之宗主万目之所观瞻万务之所关系万口之所责备其为甚艰举足皆是凡政刑号令言动趣向声音笑貌是三者一有过差小而议论责望大而利害休戚又大而安危治乱皆所由出也陛下当此之时其视潜邸之日一难一易固自判然矣试以尧舜观之其君臣都俞之间且曰后克艰厥后又曰惟帝其难之方且兢兢业业知其艰且难者而不敢自安盖以为君之难动有所关系故尧则不敢以位为乐而舜则犹有已忧也由汉以下知此难者惟唐太宗其言曰创业之难既已往矣守成之难与诸公谨之又曰人主惟一心而攻之者衆少懈而受其一则危亡随之此其所以难也太宗以聦明絶人之资其图回天下若不足道而念虑发言之间且知为君之难反覆忧惧如此此贞观之治後世所不可及本朝太祖皇帝尝谓近臣曰尔谓帝王可容易行事耶仁宗皇帝尝下诏曰当念守文之难敢忘置器之重祖宗念为君之难其形诸诏诰者不敢一毫有易心故能垂裕於万世此又陛下之家法也虽然知其难而图其易顾岂无说於此乎臣愿陛下不以有位为乐而以保位为忧思其如是之难而图其为说之易一念之发则以为难曰是善乎否也一行之出则以为难曰是得乎否也居隐显则一其心不以隐而加忽处细大则一其行不以细而弗察小而声音笑貌推此难之之心而不以妄发微而言动趣向推此难之之心而不以轻举大而政刑号令推此难之之心而不以自用在闇室屋漏之中常若议者之在其後当积日累月之久不敢一日安其心惟善是修惟不善是去惟人言是畏惟过失是忧其难在事难之在心则有治无乱有安无危陛下享国万年而端命上帝譬如人之一身康强无疾而能惕焉难之饮食起居必畏必谨则疾疢何自而生彼恃其强者易其所难纵饮食恣起居不病则已病则虽欲救之何及哉臣蒙国恩职在献纳幸遇陛下始初清明之政虚心听纳之时用敢尽竭爱君之言仰裨圣听唯陛下勿以为迂阔而详察焉天下厚幸卫泾上奏曰臣闻天之爱人君甚欲扶持而安之人君之体天意者既至则天心之爱人君者无穷此自然不易之理也臣恭惟陛下顷繇初潜受天眷佑贤圣仁孝闻於天下祗若慈训丕承大宝二年于兹天意益彰感召弥速自初行大典每举常仪銮舆所临若有隂相至於雨阳顺序年糓荐登四方无虞边陲不耸自昔人君临政愿治慨想而未能致者髣髴类见之岂惟中外臣庶冀观太平陛下覩此景象宁不自喜臣尝考之往古验之当今窃有所怀愿质之圣心焉大抵天之爱人君者至则所以望之者亦至唯此心对越每思副其所望则天人相与寖昌苟玩其所爱不自省循则天心之爱或有时不可恃而谴咎伤败之来未必不基於此由是观之则凡天意之顺从嘉祥之恊至人君未易晏然自处也今天心之爱陛下可谓甚至不识陛下所以体天意者其已至欤抑犹有未至欤臣窃谓此天俾陛下以大有为之时所以望陛下者任大守重固当精思熟虑实休咎祸福之所判也臣不敢远引泛论请以仁祖及夀皇近事言之仁祖临御三数年间水旱仍臻天变数起可谓多事然在位四十二载深仁厚泽渗漉四海而丕烈懿范垂诏万世号称本朝全盛之时夀皇初受内禅变故尤多连岁饥荒边疆犯顺若不能一朝居者然二十八年之久方内乂宁生民休息虽大志未就迄底小康有光高宗中兴之治夫嘉祥之应不亟见於庆历元佑之盛时而眚异之来适以厉乾道淳熙之志业则今日天意顺从如前所陈者殆未可测盖甚可畏而未暇自喜也陛下将何以处之乎昔楚庄王天不见妖地不出孽则祷於山川曰天其忘余欤兹在陛下省之於心反之於身揆之於行事而已臣不胜拳拳愿陈其愚泾又奏曰臣猥以庸愚承乏宰掾自惟空餐方祈外补忽蒙误恩俾司记注日侍清光在臣可谓侥踰而内视阙然念终无以补报敢忘冒昧布其愚忠幸陛下垂听臣窃惟自昔人主非不愿治而君德未免有亏或失之猜忌或失之暴虐或纵声色或崇货利或事奢侈此心一有所溺臣下莫能捄正治乱之分实由於此今陛下寛仁天覆圣敬日跻清心而寡欲好贤而乐谏凡臣所谓前数者之患无毫发之累矣以如是之圣质而有意於治功帝王之盛要不难致而陛下践阼以来三年於此四海之内延颈跂踵以听维新之政而卒未有以大慰服天下之望何也毋乃圣心或未加乎臣闻人主一心固不可有所溺尤不可无所用也天位虽不可以为乐而尤不可不知天位之至重也天命虽繇其自至而尤当知天命之可畏也崇高富贵虽不可恃而人主之利势不可以无所据也若曰吾既不以位为乐而视之若可轻吾安於天命之自然而不畏其难保崇高富贵不足以动吾心而举天下臣民事物之衆一切不以经意此非帝王所以出而抚世御俗之道也臣昨在远外传之道涂咸谓陛下临朝渊嘿寡言於事少所可否臣始闻之而未敢信已而备数朝列两尝赐对臣虽不能无惑而犹不敢谓尽然也及待罪史官分立柱下今踰两月每覩陛下尊居黼座延见羣臣自宰执之敷陈侍从之献纳台谏之论奏以至中外庶官之进对奏篇无虑累牍前席或至移时陛下霁色温顔兼听广览虽靡闻厌倦而圣志谦虚深自退托未尝有所咨访有所质问多唯唯默默而容受之进言者不得极其说秉笔者无所载其美已事而退皆若有不自得之意臣实惧焉夫陛下所以未欲形於言者岂隂拱自晦徐观默察有所待而后发耶则陛下临政在御不为不久机务之变可以槩见矣将深思熟虑抑畏谨重恐言之或未审耶则辅弼禁近之臣皆股肱耳目陛下所亲信委任而小大臣子孰无爱戴君父之心设有未当岂不竭诚効忠安敢怀情而不自尽庸何损於盛德耶苏轼有云人君之言与士庶不同言脱於口而四方传之捷於风雨故太祖太宗之世天下皆讽诵其语言以为耸动之具陛下果何嫌何疑而惮於言耶臣是以妄议陛下之未加圣心也人徒曰天不言而四时行焉百物生焉不知天未尝不言也昔圣人作易六十四卦而独以乾为首乾天德也亦所以言君德也它卦皆隂阳相杂而乾独纯阳成卦盖天之德纯乎刚惟刚故能首出庶物宰制羣动?焉而春夏吸焉而秋冬威焉而雷霆恩焉而雨露阖辟变化无不自我故曰天行健君子以自强不息人君法天不言必与天同德而后可也傥泊然於天下一无所用其心而惟托於不言则是启颓堕之端乐因循之习忘远大之虑忽经久之图以是而求治功之进犹适楚而北辕凿氷而取火也陛下承列圣二百四十年之基业膺太上皇付托之重臣诚愚戆窃揣陛下圣质有祖宗之风仁慈恭俭无失德过行真大有为之主时可为而不为优游俛默偷安岁月臣恐志士解体人将窥测陛下浅深其所关系殆非细事此臣区区私忧过计怀不能已辄因史事为陛下极言之也臣伏愿陛下念宗社之甚重防祸乱於未形毋恃圣质之美必加圣心自今以始於听纳之间留神省察奋发德音特出英断二三大臣相与都俞吁咈务归於至当凡百执事有所是非可否咸决以至公庶几下情毕通事几洞照行之以刚健积之以悠久将见志气之发如日星之昭明号令之行如雷风之震荡听断之勤如四时之不息德业日新令闻日彰何事之不可成何功之不可立保皇图於有永耀史册於无穷端本澄源特在陛下此心而已臣不胜惓惓爱君忧国之诚不自觉其狂僭惟陛下财幸

宗正少卿柴中行上奏曰陛下初政则以刚德立治本更化则以刚德除权奸今者顾乃垂拱仰成安於无成夫刚德实人主之大权不可以久出而不收覆辙在前良可鍳也

历代名臣奏议卷四








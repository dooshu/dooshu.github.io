汉服


黄帝始制冕冠章服，后王以祀以祭以享。夏收、殷冔、周弁以朝，冠端以居，所以别尊卑、辨仪物也。厥后唐以冕冠、青衣为祭服，通天、绛袍为朝服，平巾帻、袍襕为常服。大同元年正月朔，太宗皇帝入晋，备法驾，受文武百官贺于汴京崇元殿，自是日以为常。是年北归，唐晋文物，辽则用之。左右采订，摭其常用者存诸篇。

祭服：终辽之世，郊丘不建，大裘冕服不书。

衮冕，祭祀宗庙、遣上将出征、饮至、践阼、加元服、纳后若元日受朝则服之。金饰，垂白珠十二旒，以组为缨，色如其绶，黈纩充耳，玉簪导。玄衣、纁裳十二章：八章在衣，日、月、星、龙、华虫、火、山、宗彝；四章在裳，藻、粉米、黼、黻。衣褾领，为升龙织成文，各为六等。龙山以下，每章一行，行十二，白纱中单，黼领，青褾襈裾，黼革带、大带，剑佩绶，舄加金饰。《元日朝会仪》，皇帝服衮冕。

朝服：乾亨五年，圣宗册承天太后，给三品以上法服。《杂礼》，册承天太后仪，侍中就席解剑脱履。重熙五年尊号册礼，皇帝服龙衮，北南臣僚并朝服，盖辽制。会同中，太后、北面臣僚国服；皇帝、南面臣僚汉服。乾亨以后，大礼虽北面三品以上亦用汉服；重熙以后，大礼并汉服矣。常朝仍遵会同之制。

皇帝通天冠，诸祭还及冬至、朔日受朝、临轩拜王公、元会、冬会服之。冠加金博山，附蝉十二，首施珠翠。黑介帻，緌缨翠緌，玉若犀簪导。绛纱袍，白纱中单，褾领，朱襈裾，白裙襦，绛蔽膝，白假带方心曲领。其革带佩剑绶，袜舄。若未加元服，则双童髻，空顶，黑介帻，双玉导，加宝饰。《元日上寿仪》，皇帝服通天冠，绛纱袍。

皇太子远游冠，谒庙还宫、元日、冬至朔日入朝服之。三梁冠，加金附蝉九，首施珠翠。黑介帻，发缨翠緌，犀簪导。绛纱袍，白纱中单，皂领褾，襈裾，白裾襦，白假带方心曲领，绛纱蔽膝。其革带剑佩绶，袜舄与上同，后改用白袜、黑舄。未冠，则双童髻，空顶，黑介帻，双玉导，加宝饰。《册皇太子仪》，皇太子冠远游，服绛纱袍。

亲王远游冠，陪祭朝飨、拜表、大事服之。冠三梁，加金附蝉。黑介帻，青緌导。绛纱单衣，白纱中单，皂领，襈裾，白裾襦。革带钩<角枼>，假带曲领方心，绛纱蔽膝，袜舄，剑佩绶二品以上同。

诸王远游冠，三梁，黑介帻，青緌。

三品以上进贤冠，三梁，宝饰。

五品以上进贤冠，二梁，金饰。

九品以上进贤冠，一梁，无饰。

七品以上去剑佩绶。

八品以下同公服。

公服：《勘箭仪》，阁使公服，系履。辽国常用公服矣。

皇帝翼善冠，朔视朝用之。柘黄袍，九环带，白练裙襦，六合靴。

皇太子远游冠，五日常朝、元日、冬至受朝服。绛纱单衣，白裙襦，革带，金钩<角枼>，假带方心，纷鞶囊，白<角枼>，乌皮履。

一品以下、五品以上。冠帻缨，簪导，谒见东宫及余公事服之。绛纱单衣，白裙襦，带钩<角枼>，假带方心，袜履，纷鞶囊。

六品以下，冠帻缨，簪导，去纷鞶囊，余并同。

常服：辽国谓之“穿执”。起居礼臣僚穿执。言穿靴、执笏也。

皇帝柘黄袍衫，折上头巾，九环带，六合靴，起自宇文氏。唐太宗贞观已后，非元日、冬至受朝及大祭祀，皆常服而已。

皇太子进德冠，九琪，金饰，绛纱单衣，白裙襦，白袜，乌皮履。

五品以上，幞头，亦曰折上巾，紫袍，牙笏，金玉带。文官佩手巾、算袋、刀子、砺石、金鱼袋；武官<*革占鞢七事：佩刀、刀子、磨石、契苾真、哕厥、针筒、火石袋。乌皮六合靴。

六品以下，幞头，绯衣，木笏，银带，银鱼袋佩，靴同。

八品九品，幞头，绿袍，鍮石带，靴同。




再乞归葬疏


兹者，以臣父归窆有日，疏乞回籍送葬。奉圣旨：“卿受遗先帝，辅朕冲年，殚忠宣劳，勋猷茂著。兹朕嘉礼初成，复奉圣母慈谕，惓惓以朕属卿，养德保躬。倚毗方切，岂可朝夕离朕左右？况前已遣司礼官营葬，今又何必亲行。宜遵先后谕旨，勉留匡弼，用安朕与圣母之心，乃为大忠至孝。所请不允。吏部知道。钦此。”

臣伏诵宸纶，涕泗横集。念臣虽赋质愚昧，然君臣大义，颇知向方。况昔承先帝顾托之重，兹又奉圣母申命之颁，耿耿孤忠，宁敢自负？但臣今日所祈，非欲长往远引，忍于背违者也。痛念先臣生臣兄弟三人，爱臣尤笃。自违晨夕，十有九年，一旦讣闻，遂成永诀。生不得侍养焉，殁不得视含焉，每念及此，五内崩裂。一从闻讣，吁天号泣，恨不能朝被命而夕就道也。后屡奉温谕，慰留谆切，义不敢抗，情不忍离。又念大婚期近，欲因此一效犬马微劳，故暂留以俟后命，预请以订归期。此臣处君臣父子之变，不得已而委曲以求通者也。然抱此隐痛，神往形留。加以孤志不明，横遭狂讪。内忧外侮，举集于一身。数月以来，志意衰沮，形容憔悴。惟含恸饮泣，屈指计日，以俟嘉礼之成，冀以俯遂其初愿耳。夫尽忠所以成孝，而死者不可复生。臣岂不知今日之归，无益臣父之死。且重荷殊恩，特遣重臣为之造葬，送终之礼已为极至。臣今虽去，亦复何加？但区区乌鸟私情，唯欲一见父棺，送之归土，以了此一念耳。若此念不遂，虽强留于此，而心怀蕴结，形神愈病，必不能专志一虑，以图国家之事，公义私情岂不两失乎？

比得家信，言臣父葬期，择于四月十六日。如蒙圣慈垂怜，早赐俞允，给臣数月之假。俟尊上两宫圣徽号礼成，即星驰回籍，一视窀穸，因而省问臣母，以慰衰颜。傥荷圣母与皇上洪庇，臣母幸而康健无病，臣即扶侍回来。臣私念既遂，志意获纡，自此以后，当一心一虑服勤终身，死无所憾。是今虽暂旷于数月，而后乃毕力于终身。皇上亦何惜此数月之假，而不以作臣终身之忠乎？此臣之所以叩心泣血，呼天乞怜而不能自已者也。若谓臣畏流俗之非议，忘顾托之重任，孤负国恩，欲求解脱，则九庙神灵鉴臣之罪，必加诛殛，人亦将不食其余矣。臣情出迫切，冒渎宸严，自干斧钺，诚不胜战栗惶悚之至。

（奉圣旨：朕勉留卿，原为社稷大计，倚毗深至。览卿此奏，情词益迫，朕不忍固违，准暂回籍襄事。还写敕差文武官各一员护送。葬毕，就着前差太监魏朝，敦趣上道，奉卿母同来，限五月中旬到京。往回都着驰驿。该省抚按官，仍将在籍起身日期，作速差人奏报。该衙门知道。钦此。）





谢准假归葬疏

兹者，臣再疏恳乞给假归葬。奉圣旨：“朕勉留卿，原为社稷大计，倚毗深至。览卿此奏，情词益迫，朕不忍固违，准暂回籍襄事。还写敕差文武官各一员护送。葬毕，就着前差太监魏朝，敦趣上道，奉卿母同来，限五月中旬到京。往回都着驰驿。该省抚按官，仍将在籍起身日期，作速差人奏报。该衙门知道。钦此。”

臣屡疏陈情，万非得已。渎扰天听，方切悚惶。乃蒙圣慈不加谴诃，特赐俞允。又遣官卫导，预定来期。臣忧苦之悰，一朝顿解。抆泪雪涕，忽若更生。不惟臣父，衔感于地下。因以昭示天下，使知君父有两重之恩，忠孝有曲全之道。凡为人臣者，孰不思委质捐躯，以尽莫逃之分；为人子者，孰不思竭诚致慎，以伸难解之情？圣朝懿举，又不独关系臣一身之进退而已。顾臣昔者急切求归，只欲遂乌鸟思亲之念。今者违离有日，又不胜犬马恋主之心。拟候两宫圣母徽号礼成之后，伏乞特赐召见于便殿，一睹天颜，面陈微悃，以少伸瞻恋之忱。臣仰荷隆恩，不胜激切感戴之至。

（奉圣旨：览卿奏谢，朕知道了。待卿行有定日，朕于文华殿召卿面辞。礼部知道。钦此。）






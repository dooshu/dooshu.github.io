度关山

度关山，道路难与言。
问尔诘曲，曷为使我行无援。
告而不答险复昏，行一退百，马伤蹄，车摧辕。
朝所共食人，堕岩见新魂。
悲风激涕泗，风从故乡至。
问风室与家，曷不喻我志。
岂无同行人，各不能言对以意。
高山富云雾，发端始何年。
溪毒渴曷饮，日落虎有权。
狐兔号行旅，断碑草将平。
勉读能强识，乃云险在前。
行道性命薄，抽思何独度。
岂忆高殿中，沥酒感恩遇。
恩遇在殿中，殿中不识路。





○與總督梅林胡公 【 練兵】

明公經略東南、存運神官、動中機會、數年強寇、一朝蕩盡、不但慰悅海上蒼生而巳、　皇上軫念邊方、捷音上奏、克副委任之意、裴晉公淮蔡之功、不足多矣區區竊念邊備空疏、人懷疑懼臨事調兵、動經日月而餉給十倍、尚猶不足、方今浙西要害之地、與浙東殊異、自九團柘林以至乍浦、雖有衛所而人情極怯、一無可恃。自非大有建置。則島上諸夷。必有復窺其境者。且舶泛靡常。跳梁難測。此雖意外之變。不可不慮。明公當海內屬望。更操安邊之長計。於柘林九團二處。加設兵鎮。就募土著。居民操習丈八竿鎗。五人為伍。若南匯舊練之法。有事則官給糧饟。無事則優免差徭。輪番上直。勞者。可息魚鹽之利。任其養生。張仁愿之築三受降城趙克國之屯田積穀、彷其遺法、使沿海一帶衛所。革其舊習。悉更新教。更加射弩火器。長短相濟。則緩急可資其用。郡國咸堪自立。門下之功名日益遠矣。葢倭夷之戰、莫若用狼筅制之惟仗兩刀滾舞而來。人懷怯懼。以團陣之法禦之。勢必潰散。故惟長鎗制之。別無進步。前有教師楊姓者。善用此蓻。南匯之習。皆其法也。松江所屯田。遠在北蔡地方。與衛所隔涉百里之外屯田者不涉軍伍操練者不識屯田是非寓兵於農之意。昔趙克國所謂屯田者人人在屯。則人人皆田。無事則耕。有事則戰。田以餉兵。兵無別費者也。今衛所之軍。月給米一石。則一年給十二石矣、今世。田直甚賤。米十二石。大約可得良田六畝。以兩年之給。可得十二畝矣。以十二畝之業。給一兵之栟。則糧稅之外。可給一兵之費且有餘矣。其舊日屯田。與衛所違隔者。官券給賣。別買近田。則兵不離衛田不離兵。一可省費足食。二可禦敵應變。古人寓兵於農之意。不過如此。更復禁其侵漁。優其犒賞。養兵之費。自是可息矣。若餘丁出幼者。亦量給田。給田則上抄差。使兵日加多。田無橫給。推此法而行之。則官之俸給。皆出於田。金城積穀之富。復見於今日矣。若更奏請。各該地方一年鹽課。置買良田。則尤便利。斟酌。其說。以為經久之規。則固萬世之功也。幸執事圖之。


綦烈女


烈女綦氏，孽出，母不容于嫡，被逐，并将鬻女。其季父佩兰怜而鞠育之，是故女托身于季父。女长，姿容端丽，沉默寡言，许字同里孙氏。娶有日而婿殂，讣至，佩兰匿不以闻。曰：“吾犹女凝重端庄，非寡鹄相，当别字之耳。”时际夏令，女与婢媪辈就庭际攻女红，其嫡母适至，詈之曰：“贱婢克杀汉子，犹自扬扬若无事者，得无羞杀人！”女闻之色骤变，遍询婢媪辈，得其详，色转自若。

先是佩兰有鸦片痼，于后院除小舍，治具精雅，为偃息之所，家人鲜有至者。一日薄暮，佩兰自外至，见有人卧榻上，呼之起，则女也，泪被腮颊，双袖尽湿。问故，则曰：“腹大痛，恶烦嚣，来此暂避耳。”佩兰以其夙不谎也，信之。次晨炊已熟，家人将会食，而女室犹扃，呼之不应；挝门大呼，亦不应。大惊，毁门而入，则女偃卧在床，色如生而体已寒矣。犹不知其殉节也，谓腹痛殒命而已。及殓，于衾中得一角盒，然后知其饮阿芙蓉而死。急研讯婢媪，得日前情状。佩兰乃大哭曰：“吾儿盖死义也！昨入小舍，所以便掩泣，兼以窃鸦片耳。”时其嫡母犹作申申之詈。

含殓已，传有客至。佩兰出迓，则前为女作伐之李生也。因唁问而悉其颠末，悚然起敬曰：“此真烈女也。然生异室而死不同穴，岂不遗千古之憾哉！吾当为告孙氏，使合厝以慰贞魂，何如？”佩兰曰：“是吾心也，予其为我言之。”李如孙氏，则孙已扫径迎劳矣，揖而言曰：“以亡儿婚姻，又劳枉驾。”肃入厅事，待以蹇修礼。李曰：“足下近通数学乎，何前知乃尔？”孙曰：“非也，乃亡儿自言之耳。畴昔之夜，长男妇梦亡儿，纳之，南向坐，而北面拜之。问胡为，曰：‘将求后于嫂也。’曰：‘是应尔之事，曷拜为？’喜而起辞，将出复顾曰：‘嫂氏志之，弟完婚有日，明午前，当有吉语闻也。’晨起，长男妇以告，犹以为妖梦。而君来，适以其时，知梦必有因矣。”李不胜嗟讶曰：“以女之节烈，士之精灵，真所谓合之双美者哉！”因以佩兰意告，孙亦乐从。次日，即以肩舆载木主归。迎女柩为合葬焉。

越三日，佩兰来省墓，孙款之。佩兰极称婿梦中事，以为灵异。孙曰：“不若烈女之精灵尤著也。”因道女之体态举止，并服饰簪珥，一一符合；唯言耳旁一黑痣，为女所夙无。佩兰俯思久之，曰：“是矣，就义前曾患小疮疖，以钱大膏药敷之，然非痣也。第不知何所见而得其详如此？闻之乎？”曰：“亲见之耳。亡儿夙为老母所钟爱，其亡也，故禁家人，秘不使老人知，恐以致其哀也。弟日趋视，惟诳以病未骤愈而已。方君之未来也，升堂省母，将入门，闻女子喁喁细语声。搴帷而入，则与老母坐谈者，俨然一新妇也。见余亦不避，且问老母是为谁。老母笑曰：‘尚未识若翁耶？’彼则盈盈而下拜。余大惶惑，不知所云。老母晒曰：‘如此大喜事，而不以告何也？吾虽老，犹不至畏举动之劳。何孙妇入门，竟不使吾知耶？吾方独坐无聊，忽少妇自东廊出，径前起居。吾茫然不知谁何。坐谈良久，始知新娶次孙妇，已庙见矣。娶以前则不我闻，拜见又不先达，使之突如其来，令人无置喙处。将谓老人吝一戋戋见面金也？’出告家人，潜往视之，则渺矣。”

此则记为平度州事，州人极重视而盛传之，谓修志时当采入也。

趼人氏曰：凡忠孝节烈之士女，当以行传以事传，不必以神怪传。则此篇烈女殉义以后之事，正不必多费笔墨，转使沦于不经。不知忠孝节烈，虽不必以神怪传，正不妨以精灵传也。语云：“至诚金石为开”。况义烈之气，偶聚而成形，未必为理所必无也哉。吾党正不必深持无鬼之论，博一己之高尚，以泯节烈之精灵耳。






○简择史官诏

修撰国史，义须典实，自非操履贞折，业量该通，谠正有闻，方堪此任。所以承前继居，史官必就中简择，灼然为众所推者，方令著述。如闻近日以来，但居此职，即知修撰，非唯编缉疏舛，亦恐漏泄史事。自今以后，宜遣史司於史官内简择堪任修史人，录名进内。自馀虽居史职，不得辄令闻见所修史籍，及未行用国史等事。


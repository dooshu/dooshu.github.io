张儒士金三首

【雨中泊太仓州】

太仓城河潮水生，石桥西下官鼓鸣。

客子思家孤梦远，舟人刺船双橹轻。

横风倒海浪作势，急雨过山云不行。

暂时系缆小港口，城门击柝闻初更。

【仙居吟】

寻常不到山前路，洞口闲云尽日封。

时有听经童子至，不知身是石潭龙。

【古塘即事】

布谷声中日又斜，石桥流水两三家。

乡村春色无人管，开尽棠梨几树花。


东谢蛮

东谢蛮在黔州之西数百里。南接守宫獠。西连夷子。北至白蛮。土宜五谷。无文字刻木为契。散在山谷。依树为居。无税赋之事。皆自为生业。刀剑不离身。男女椎髻。以绯束之。后垂向下。其首领谢元深。世为酋长。谢氏一族。法不育女。自云高姓。不可下嫁也。

贞观三年。元深入朝。冠乌熊皮冠。若今之旄头。以金络额。身披毛帔。韦皮行而着履。中书侍郎颜师古奏。言昔武王时。天下太平。远国归款。周史书其事为王会篇。今万国来朝。至如此辈章服。实可图写。今请撰为王会图。从之。以其地为应州。拜元深刺史。隶黔州都督府。又有南谢首领谢强。与西谢蛮连接。共元深俱来朝。拜为南寿州刺史。后改为庄州。

贞元十三年正月。西南蕃大酋长。正议大夫。检校蛮州长史。继袭蛮州刺史。贵阳郡开国公。赐紫金鱼袋宋鼎。左右大首领。朝散大夫。前检校邛州刺史。赐紫金鱼袋谢汕。左右大首领。继袭摄蛮州巴江县令。借紫金鱼袋宋万。传界首子弟大首领。朝散大夫。牂州录事参军谢文。经黔州经略招讨观察使王础奏。前件刺史。建中三年。一度朝贺。自后更不许随例入朝。今年恳诉。称州接牂牁。同被声教。独此排摈。窃自惭耻。谨遣随牂牁等朝贺。伏乞特赐优谕。兼同牂牁刺史授官。其牂牁两州。户口殷盛。人力强大。邻侧诸蕃。悉皆敬惮。请比两州。每年一度朝贺。仍依牂牁轮环差定。并以才干位望为众所推者充。敕旨。宋鼎等已改官讫。余依奏。


▼温陵节妇行

（泉州陈氏妇，夫泛海溺死，守志。）

妾家温陵近南浦，嫁得良人业为贾。

良人长年爱远游，不敢新妆映门戸。

贩宝遥闻去百蛮，朝朝海上望青山。

不仁无那蛟龙横，漂没孤舟不得还。

君非渡河老狂父，波涛如山何不顾。

寻尸便欲赴穷渊，膝下娇儿谁与哺。

十载空闱守寸心，沧溟水浅恨情深。

愿身不化山头石，化作孤飞精卫禽。


13　魏以田文爲相　田文非孟嘗君


大事記周安王十六年「魏以田文爲相」，解題曰：「田文與孟嘗君姓名適同而在前。吕氏春秋審分覽作商文，所載『吴起問答』，與史記略同。」以上皆解題文。西山讀書乙記謂：「田文，游俠之宗主，以主少國疑自任，未見其可也〔一〕。」誤以爲孟嘗君。

【元圻案】審分覽執一篇：「吴起謂商文曰：『事君果有命矣夫！』商文曰：『何謂也？』吴起曰：『治四境之内，成訓教，變習俗，使君臣有義，父子有序，子與我孰賢？』商文曰：『吾不若子。』曰：『今日置質爲臣，其主安重。今日釋璽辭官〔二〕，其主安輕，子與我孰賢？』商文曰：『吾不若子。』曰：『士馬成列，馬與人敵，人在馬前，援桴一鼓，使三軍之士樂死若生，子與我孰賢？』商文曰：『吾不若子。』吴起曰：『三者子皆不吾若，而位則在吾上，命也夫事君！』商文曰：『世變主少，群臣相疑，黔首不定，屬之子乎？屬之我乎？』吴起默然不對，少選曰：『與子。』商文曰：『是吾所以加於子之上矣。』」〇四庫全書簡明目録：「宋真德秀讀書記六十一卷，原本分甲、乙、丙、丁四集。今惟存甲集三十七卷，皆論天人理氣之奥；乙集二十二卷，論虞、夏以來名臣事迹，略倣編年之體。」〇今本止甲集，無乙集。

〔一〕「見」，元刊本、清嘉慶本作「知」。

〔二〕「今」，原作「明」，據學林本吕氏春秋校釋卷一七審分覽執一改。






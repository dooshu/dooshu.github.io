65　光武起太學起辟廱


世祖建武五年，初起太學，帝還視之。十九年，又幸太學。中元元年，起辟廱。

【元圻案】後漢書光武紀：「建武五年，初起太學。車駕還宫，幸太學，賜博士弟子各有差。中元元年，初起明堂、靈臺、辟廱。」〇東觀漢記一：「光武紀建武五年，初起太學，諸生吏子弟及民以義助作。帝自齊歸，幸太學，賜博士弟子有差。」〇又：「十四年，封孔子後孔志爲褒成侯。」〇又：「中元元年，初起明堂、靈臺、辟雍。」〇桓榮傳：「建武十九年，拜爲博士。車駕幸太學，會博士論難於前。」






沈少师一贯四十首

【白头吟】

兔丝附青松，松高丝亦长。

何意秋风来，委蔓随飞霜。

海行无信风，春行无信时。

瑶轸曾误人，勿复欺新知。

事君以红颜，欺我以白头。

有夫莫令客，客心不可柔。

【朱颜曲】

朱颜非自换，良为箧镜欺。

箧镜终不发，朱颜终不移。

歌罢月在梁，影落阑干垂。

感君明月心，不弃秋风姿。

犹记覆耳发，挂君飘缨髭。

宛转结不解，烦君立移时。

【寄赠俞士行淮上治漕】

葡萄邸前春雨多，典客馆下牵六骡。

将军抱持貔虎略，且与鼋鼍争水波。

江河之决虽天事，支祈安得称非祟。

佽飞剑出江水浑，浪拍芙容茜花细。

西来一线垂青天，天下军输集似烟。

朝廷尽食司空力，大农岁省钟官钱。

淮阴方知治粟尉，高坛何日飞旌旃。

【四明山歌】

我昔长歌《天姥吟，今来飞越江之深。

烟波浩荡都在眼，苍苍白鹿纷可寻。

游足未开意已窘，片云隐约前村尽。

适来纵入丹山赤水之洞天，果尔三百八十芙蓉之峰相钩连。

沸如巨浪排九渊，渴虬饥鳄崩奔前。

惊魂褫魄悸不定，乃知世间安得无神仙。

际天但有浅黛色，到顶犹穷羽人翼。

谢公万夫凿不得，支遁欲度空叹息。

黄熊近人白虎怒，杜鹃半染松花碧。

青鞋屡穿几悔来，眼前可即仍徘徊。

俄闻竹间响茶臼，寺门正对双眉开。

草根敲冰持涤釜，纤阴近送灵湫雨。

刘纲台榭收紫绡，王交瀑布悬青组。

二韭三菁宛可拾，东乌西兔纷来舞。

篆烟雕雾无时休，一双白鹤飞何苦。

吁嗟乎！刘郎误入青山围，不是忘归不得归。

薜荔满墙皆可衣，胡麻满谷何愁饥。

赤云层层团白日，任他渡口桃花飞。

百年三万六千日，古今贤圣皆永毕。

何为容易别青山，空教青山笑不还。

诛茅结屋弄流水，溪云与我长潺湲。

【送客还山】

新荷夜卷梨花雨，青山倒浸琵琶渚。

新裁荷服雅称身，著入池中不知所。

床头《黄石读已尽，尚余一卷金仙语。

施之人间无所用，挟向松林避烦暑。

林中月出迟渔郎，岭上茶生期姹女。

乡音哑哑可怜生，贱却清宫激梁楚。

【送顾将军之贵州】

汉皇昔事西南夷，萧然兵甲开罗施。

至今杀气满崖谷，苦雾四塞阴风吹。

十日九日不见日，见日犹应朝饭毕。

鬼心鬼面相构争，跳险缘危如鸟疾。

将军有手能接猱，腰间鹈声嗷嗷。

三年伐尽邛山竹，蜀贾四出声名高，

悬知眼中无若曹。

【老鹞行】

相州浮图灭素云，佛徒四散灵光分。

有狐绥绥窟其顶，据危布巧张魔军。

公然出入索祭赛，移精屋底惊钗裙。

几村月下卷眠席，驱桃鞭棘喧相闻。

平原公子揽游骑，意气四来照天地。

翩翩从者五陵豪，手指青松暂留憩。

闻兹肝肠裂秋色，虎豹纵横谁耐得。

回看鞲上老愁胡，好去清霜试风力。

愁胡整束尽从容，竦身三跃生刚风。

老狐负嵎正眼空，老鹰深目复自雄。

不期侧翅偶失便，霜毛醉舞桃花红。

道旁观者色如土，公子生蒙陇西耻。

难忘一战雪曹柯，讵惜千金求郭隗。

诘朝载取老鹞来，金眸铁胫非凡才。

一踠四天声鹔鹔，愁云惨淡为之开。

心知敌手不易摧，交绥便作旋风回。

长鸣飘然向空去，狂魑笑破呼鹰台。

不堪一辱还再辱，三断金鞭仰天哭。

江花片片自飞来，江鸟不飞皆掩目。

忽闻群鸦绕相轮，如泣如吊声狺狺。

老狐失惊小狐哭，迷离欲窜无荒榛。

未解天公意何者，万人欲去仍旋马。

东方一道如飞龙，无数奇毛蔽天下。

横排鹅鹳吹觱栗，杀声欲震长平瓦。

健翮当前索狐战，群握飞沙争扑面。

风尘入眼青天昏，霹雳一声沧海变。

自余小怪无烦诛，攒头乱啄充朝袴。

但闻腥风万缕污，遗肠尽足餐饥乌。

心感主人再三呼，激烈绸缪当报珠。

吾观此鹞智勇俱，不数博浪沙中锤，

似曾亲受黄公符。吁嗟鸟中之丈夫，

鸟有丈夫人则无！

【杨柳歌】

青门杨柳一万株，抽条布枝待马蹄。

柳枝日夜能高低，马蹄日夜能东西。

若教系马上林树，柳枝灭没春风蹊。

【君房栖玄馆】

荼蘼晓泛东风骞，青萝夜入棠梨轩。

鹍鸡咽咽相唤去，印破西池碧玉痕。

栖玄主人贪晏起，片阴忽堕江城午。

吾知桃花终不言，何用欣欣解人语。

【日出入金门行】

昨暮日入我当出，今朝日出我当入。

日出入兮无停轮，我甫孤征向人急。

辚辚双履翻数千，天街磨成宝镜鲜。

念欲且息不得息，两胥掖我高于肩。

汝饥不能倩我饱，汝亦劬劳堪自保。

世间到处有羊肠，何必唏嘘歌蜀道。

当时已恨隔重阍，不道重阍尚有门。

玉皇高拱蓬莱殿，一水盈盈碧海尊。

【观选淑女】

长安女儿巧伺人，手持纨扇窥芳尘。

姊妹相私择佳丽，无过愿得金吾婿。

如何天阙觅好逑，翻成凌乱奔榛丘。

吏符登门如索仇，斧柱破壁怒不休。

父母长跪兄嫂哭，愿奉千金从吏赎。

纷纷宝马与香车，道旁洒泪成长渠。

人间天上隔星汉，天上岂是神仙居。

吁嗟！天上岂是神仙居。

【怨歌行】

妾心如秋月，皎如出机练。

君心似春云，断续斯须变。

望夫石上天欲阴，妒女津前波浪深。

空雕碧玉为如意，浪结文绡作系心。

当时阳台云复雨，化作秋风泪和土。

迎来乍欣白日低，背去安知玉箸啼。

【采莲咏】

镜中美人明月光，琼肌玉腕相芬芳。

凌波而往褰素裳，桃李不敢夸朝阳。

采莲归来还采菱，楫短潮逆娇不胜。

牵浮揽沈亦自矜，槎牙四角生寒冰，

南山桂花飞上层。

【邯郸词】

妾家在赵十二逵，夫婿游燕忽若遗。

狂如杨柳飞春絮，拙比班鸠守故枝。

儿时只念嫁人好，嫁得春风还自老。

春风飞扬大道旁，不惜高楼绣纹巧。

绛脂无力泪长流，白蜡能干香暗收。

鸣鸠殷勤相对语，知谁唤晴谁唤雨。

【楚宫词】

可怜楚宫人，空抱长饥老。

杨妃齿语玉鱼鲜，卫娘鬓薄金鸾小。

不逢一日春风吹，何似村中荠元好。

雊鹆难为凤凰舞，衣深空洒霓裳雨。

悔不早嫁前村儿，彩索牵牛打村鼓。

【送客归黄山】

万壑拥空岑，孤峰下夕阴。

马归松影没，人静月华深。

黄帝去已远，白云留至今。

鸣琴幽涧底，独夜老龙吟。

【望霩衢田家】

海气日蒸天，居人亦自怜。

深春千嶂雨，瘠土一刀田。

官税无高下，农时浃岁年。

干戈今告罢，渐有几家烟。

【送人之雷州】

庾岭去犹赊，居黎半离华。

山藏椰子树，溪落蒟苗花。

望月应千嶂，窥天自一涯。

微官是何物，秋雨送征车。

【若士】

何来称若土，泛泛起清风。

诗卷留西派，禅心近北宗。

花明丹似女，松老秃如翁。

前日天台去，辛勤折数筇。

【本宁谈蜀中用兵后和二首】

夔子当年国，明妃此夕村。

温泉通海窟，石壁镇江门。

野哭知谁氏，年饥守故原。

啼乌声未歇，犹和断肠猿。

西望岷为雪，南窥楚作云。

酪奴堪自老，葆旅不成群。

丛浅蚕休织，田污鸟罢耘。

山川厌腥气，流水濯巴文。

【登金山寺】

宝界凝三岛，雕台绝四乡。

江心悬法镜，渡口出慈航。

塔镇龙王藏，龛依雁子堂。

溅涛销画彩，隐岫湿炉香。

夜榜投僧火，春帆引佛光。

已闻潮是梵，宁指蜃为梁。

咒食灵鼋喜，斋心老桧凉。

望来炎暑薄，歌罢海天苍。

素爱中泠水，兼依大法王。

誓当涤尘袂，高卧片云长。

【望西城宫殿】

蓂殿重开宝历春，竹宫长锁属车尘。

烟霞自护祈年阁，星斗曾传醮夜辰。

帐里流苏闲甲乙，炉中寒火忆庚申。

茂陵松柏萧萧老，无复相如赋大人。

【鸿门】

巨鹿全军势若雷，鸿门单骑亦危哉。

玉光三动秋风急，剑气中分昨夜来。

壮士何人犹解饮，英雄谁说不胜杯。

蛟龙五彩天方授，虎豹九关空自开。

【禁中对雨】

回风度雨近金銮，高阁疏帘隐几看。

乳燕营巢欣土润，娇莺掷柳怯枝寒。

添流欲染方春色，拂座应怜独冷官。

目送余云过别殿，不知银钥动阑干。

【访朱邦肃不值】

马蹄无力过重皞，策蹇前来问隐沦。

池水已冰难受月，梅花隔岭不知春。

柴门倒锁应高卧，草阁斜开岂避人。

酒禁近来尤甚紧，从谁颠倒性情真。

【若耶溪独往】

编竹为船任所之，高低白石上滩迟。

水波不待春生后，山色偏多雪霁时。

到处溪边怜谢客，谁家村里问西施。

小桥野店人争席，缥缈松烟入午炊。

【沔南】

曾向齐门歌二桃，因从帝子说三刀。

两朝涕泣吹余烬，五月跄踉渡不毛。

鼎足已知天意定，江心犹隐阵云高。

沔南祠庙终今古，蛇虎纵横护六韬。

【对月忆家园】

月如银镜好当台，酒与金波一色开。

乍似水南清磬发，还疑天末故人来。

花间香雾蜂堪酿，雨后闲云燕欲回。

芦笋正生梅子熟，小池连夜长莓苔。

【送余侍御贬荆门州】

漠漠杨花送马蹄，春风万里尽堪悲。

浮云忽变清和节，平楚遥连贾谊祠。

异日霜雕犹避击，明时市虎不须疑。

郢门流水终朝海，且共交游覆酒卮。

【吴苑】

破楚门西古墓田，断崖危石写流泉。

人歌茂苑春风曲，僧拾吴宫夜雨钿。

尽日波涛千里棹，匝溪墟市万家烟。

丹枫翠竹同摇落，最是生公石可怜。

【观宫人殡】

绣被何时卷合欢，朱弦无语问青鸾。

三秋落叶宫中恨，一日残花道左看。

素旆秋风金埒晓，珠襦夜雨玉钩寒。

多情女伴休垂涕，未死深闺欲出难。

【忽梦游仙】

泽国秋容下鹭湍，流风回雪舞江干。

波生翠羽灵妃湿，露满冰蚕帝子寒。

万顷芙蓉愁外老，一天葭苇梦中看。

凭谁托付西飞翼，高度瑶池也不难。

【杨王孙】

王孙家近乐游原，一食才须十万钱。

不管北邙山下路，白杨寒雨宿深烟。

【蹴踘】

小桃微雨夜来香，朝入鸡坊暮狗坊。

无赖杨花偏解妒，团风先占打球场。

【仲冬十八日抵山东尚未冰雪遥忆闺中代作寄远】

双眉不扫镜心空，镇日开窗候北风。

闻道征衣犹未薄，晓钟斜月过山东。

【代青楼观内家葬】

主恩挥涕湿朝霞，摇落西风素柰花。

犹记绿鬟初覆额，相将女伴选良家。

【哭句章公】

从此斯文失主盟，海鸥飞去不留情。

可怜栎社长桥月，曾照诗翁散发行。

【闺思二首】

菱花初日照人空，妆罢临轩数落红。

不得东风花不发，花飞犹自怨东风。

妾自伤心怨月低，黄莺何事亦娇啼。

不禁含妒将丸打，定有东风暗向西。


80　朱子歎嗣守之難　無忝乃祖一陶淵明而已


王導之孫謐，授璽於桓玄；謝安之孫澹，持册於劉裕。閻按：「澹先已與謐齎册詣姑熟。」此朱子所以歎嗣守之難也。【原注】無忝乃祖，一陶淵明而已。

【閻按】兒子詠有辨一篇，附注於此，曰：「自昭明太子誤讀陶命子詩，其五章云『桓桓長沙，伊勳伊德』，其六章云『肅矣我祖，惠和千里。於皇仁考，淡焉虚止』。以祖與考繫於陶侃之下，遂作淵明傳曰：『曾祖侃，晉大司馬。』又曰：『自以曾祖晉世宰輔，恥復屈身後代。』若以淵明高隱不出爲承其先志也者，不知其實不爾。此詩第一章，原陶姓出自唐，昌於周。二章隱於戰國，顯於漢初功臣陶舍。三章舍之子青，爲孝景丞相。四章則言枝分派别，直至晉有長沙公出。五章實言長沙勳德。六章方挽到自己祖考。細玩自明。更參以贈長沙公詩序云『長沙公於予爲族』，族是一句；『祖同出大司馬，昭穆既遠，已爲路人，經過潯陽，臨别贈此』，大司馬當作右司馬，即漢高時功臣舍、丞相青之父。惟誤稱大司馬，侃贈大司馬者也，昭明認作侃，以此爲淵明曾祖。果真出於侃，此襲公爵者方爲吾從祖昆弟之子，豈得曰『昭穆既遠，已爲路人』哉？詩云『同源分流，人易世疎。慨然寤歎，念兹厥初』，『初』正指在漢初而言。且侃，廬江尋陽人；淵明，尋陽郡柴桑人，其址貫亦不同。或曰：陶氏家譜以岱爲淵明祖。按晉書陶潛列傳『祖茂，武昌太守』，與『惠和千里』之語合。岱則侃十七子中之一子，官散騎侍郎，非太守也。家譜多不足信，余因援正史及所自著詩正之如此。或曰：朱子亦稱淵明『無忝乃祖，賢於王、謝後人』，子必苦辨之，與近日傅占衡永初甲子辯謂：『陶十題甲子，皆是晉年，不著晉號，沈約、李延壽説並非，此古今傳陶二段佳話，一切將抹殺乎？』余曰：占衡有言，史文本集歲月炳然前後可考，胸次磊落，隨意書年，陶何必藉此爲佳話乎？余亦謂淵明自有祖，何必藉侃而後重也哉！」詠又曰：「按淵明孟府君傳『君諱嘉，娶大司馬長沙桓公陶侃第十女』，此豈稱其曾祖之辭耶？」

【元圻案】王導傳：「導孫謐，少有美名。桓玄將篡，以謐兼太保，奉册璽詣玄。玄篡，封武昌縣開國公。」〇謝安傳：「安孫澹，少歷顯位。桓玄篡位，以澹兼太尉，與王謐齎册到姑熟。元熙中，爲光禄大夫，復兼太保，持節奉册禪宋。」〇東坡書陶淡傳後曰：「淡，字處静，侃之孫也。父夏，以無行被廢。陶士行諸子皆凶暴，不獨夏也。而諸孫中乃有淡，曾孫中有潛。淡高遠如此，近類得道，與潛近親，而潛無一言及之，此又未喻也，蓋亦深疑之。」〇朱子歎嗣守之難，可知南軒先生之論諸葛瞻，未免過刻。






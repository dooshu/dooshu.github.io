与秘阁黄少卿启

右某启伏蒙尊慈以某忝奉天恩擢司帝诰特遗雅风之什过形溢美之褒捧閲已还荣拚交集窃念刍荛末迹章句诸生秉笔属文不过篆刻彯缨筮仕谬列校雠兰台既接于羣英文陛复参于近列北阙之下本尝贡于皁囊东观之中但恣窥于缥帙徒荷抡材之惠尚迷进德之方莫谈天禄之玄空索长安之米今者忽膺柬拔骤荷甄陞进秩本司代言右掖银青三品之绶已媿曳娄丝纶五色之书将何演畅矧宦游之最美而地望之尤清上应紫垣法星辰於大象旁连黄闼接步武于台司方舆诵而是虞忽雅言而为贶松茂柏悦盖臭味之靡殊玉振金相但佩服之无斁矧推称之太过实藻丽以相宣有二雅之遗风乃一时之絶唱随侯明月既类暗投郢客阳春其如寡和但口吻而成诵仍筐笥以深藏然以薄才自此增价雌黄已定永依月旦之评华衮为荣更比春秋之字愿言感佩曷可敷宣


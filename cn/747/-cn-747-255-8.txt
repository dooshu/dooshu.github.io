○代家君让侍中表

臣某言：伏奉制书，以臣守侍中，散官勋封如故，仍西京留守。恩隆霄极，泽深路，内省诸已，不知所裁，臣中谢。臣实小人，偶识常分，志学颇惭於先构，致身匪期於远达。将五十年，自微而著，荩妄庸者，何幸而升？顷主禁令於管辖，臣历践而不能肃事；训黎人於五教，臣谬迁而不能扬职：公私愧，夙夜忧惶，岂悟微物，更蒙殊造？臣中谢。且常伯纳言，其来自古，切问近对，敦密於兹。王命惟允，宰臣之任，政刑所系，理乱攸在。臣恭闻典谟，远观载籍，得其人则有盐梅之寄矣，失其人则有钟鼓之妖矣。况臣浅陋。加以衰疾，便欲左貂右蝉，负玺陪乘，颉颃清禁，光耀紫极，臣知不可，何止流议？遂使臣比肩风力，接武元凯，正恐国家疑事，非宿儒莫辩以经术；朝廷大体，非故实莫稽於政要：献忠纳规，力不足者，负乘致寇，诚所宜然，官谤已招，身尤何塞？又秦中帝里，天府之奥，愈往重寄，於臣复忝，宁有拜则侍中，远惭於轩历；居同相国，多谢於汉图？以臣兼之，胡颜而处？伏惟应天皇帝陛下中兴景运，大造群物，恩周动植，故惕虑以求衣；化穆彝伦，岂非材而补衮？伏乞矜臣由衷之请，览臣自卜之祈，更择俊贤，曲垂照亮。维鹈之作，不列於诗人；振鹭之仪，载扬於史笔：臣所以敢守难夺，期於必行。无任惭惧悚戴之极，谨诣朝堂奉表陈让。其所让人，别状封进。


东门之枌

三章，章四句。


首章讲：此男女聚会歌舞，而赋其事以相乐。曰：





东门之枌，宛丘之栩。

枌，人所出入。栩，人所往来。东门则有枌矣，宛丘则有栩矣，夫固为聚会歌舞之地也。





子仲之子，婆娑其下。

子仲之子，指女子言。婆娑，舞之状。但见子仲氏之女，婆娑于其下，依蔽芾之荫，而快歌舞之情，诚有可乐者矣。

二章讲：





穀旦于差，南方之原。

穀，善也。差，择也。原，乃往会之所。是子仲氏之女也，差择善旦，以会于南方之原，将以为歌舞之事也。





不绩其麻，市也婆娑。

市，即南之原。于是不绩其麻，以会于市，而婆娑以舞焉。盖苟得以遂歌舞之乐，则虽弃其荼而不辞矣。

末章讲：





穀旦于逝，越以鬷迈。

逝，往也。鬷，众也。迈，行也。是子仲之子也，以善旦而往，于是挟其众与偕行，所以为歌舞之事。





视尔如荍，贻我握椒。

尔，指子仲之女。椒，芬芳之物。斯时也，我视尔颜色之美，有如芘芣之华。而尔复遗我以一握之椒，而交情好焉。盖彼此相爱之意，实有寓于物，而不尽于物者矣。意男女聚会，而赋其相乐之事如此。俗之不美见矣，夫岂无所自哉？






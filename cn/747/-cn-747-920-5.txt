○华严原人论序

万灵蠢蠢，皆有其本；万物芸芸，各归其根。未有无根本而有枝末者也。况三才中之最灵，而无本源乎？且知人者智，自知者明。我今禀得人身，而不自知所从来，曷能知他世所趣乎？曷能知天下古今人事乎？故数十年中，学无常师，博考内外，以原自身。原之不已，果得其本。

然今习儒道者，祗知近则乃祖乃父，传体相续，受得此身；远则混沌一气，剖为阴阳之二，二生天地人三，三生万物，万物与人，皆气为本。习佛法者，但云近则前生造业，随业受报，得此人身，远则业又从惑，展转乃至阿赖耶识，为身根本。皆为已穷其理，而实未也。

然孔、老、释迦，皆是至圣。随时应物，设教殊途，内外相资，共利群庶。策勤万行，明因果始终；推究万法，彰生起本末，虽皆圣意，而有实有权。二教惟权，佛兼权实。策万行，惩恶劝善，同归於治，则三教皆可遵行；推万法，穷理尽性，至於本源，则佛教方为决了。然当今学士，各执一宗。就师佛者，仍迷实义，故於天地人物，不能原之至源。余今还依内外教理，推穷万法，初从浅至深，於习权教者，斥滞令通，而极其本。後依了教，显示展转生起之义，会偏令圆，而至於末。文有四篇，名原人也。


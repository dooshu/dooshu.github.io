卷四十

<集部，词曲类，词选之属，御选历代诗余

钦定四库全书

御选历代诗余卷四十目録【六十字】

蝶恋花【下】

王采

王安中【三首】

向子諲

王庭珪

赵师侠【二首】

赵鼎

曾觌

杨无咎

侯寘

辛弃疾【三首】

张孝祥

程垓【二首】

真德秀

袁去华

张震

赵彦端

刘儗

陆游【三首】

杨炎【三首】

黄机

刘镇

吴礼之

王炎

严仁【二首】

毛幵

高观国【三首】

史达祖

韩淲【二首】

方岳【三首】

赵崇磻

方千里【四首】

杨泽民【四首】

汪晫

冯取洽

卢炳【二首】

刘翰

黄昇

吴文英【四首】

蒋捷

陈允平【五首】

周密

张炎【五首】

石孝友【二首】

何梦桂

于真人

葛长庚

卢氏

李清照【三首】

朱淑真

王庭筠

赵可

景覃

段克已

元好问【二首】

卢挚

赵孟頫

汪宗臣

姚云文

詹正【二首】

吴元可

萧允之

刘天迪

周孚先

张翥

张埜

倪瓒

汪斌

凌云翰

张雨

明仁宗

杨基【二首】

莫璠【十首】

吴子孝【七首】

薛廷宠

吴鼎芳

陈子龙

孙茂芝

朱盛藻【三首】

张倩倩

沈静专【二首】

御选历代诗余卷四十目录

钦定四库全书

御选历代诗余卷四十【六十字】

司经局洗马掌局事兼翰林院修撰加二级【臣】王奕清奉旨校刋

蝶恋花【下】

蝶恋花【棃花】　　　　　　　　　王　采

镂雪成花檀作蕊爱伴秋千摇曳东风里翠袖年年寒食泪为伊牵惹愁无际　幽艳偏宜春雨细红粉阑干有个人相似钿合金钗谁与寄丹青传得凄凉意

前调【长春花】　　　　　　　　　　王安中

曲径深丛枝袅袅晕粉柔緜破蕊烘清晓十二番开寒最好此花不惜春归早　青女飞来红翠少特地芳菲絶艳惊衰草只滞东风终甚了久长欲伴姮娥老

前调【山茶花】　　　　　　　　　　王安中

巧翦明霞成片片欲笑还颦金蕊依稀见拾翠人寒妆易浅浓香别注唇膏点　竹雀喧喧烟岫远晩色溟蒙

六出花飞徧此际一枝红緑眩画工谁写银屏面

前调【红梅花】　　　　　　　　　　王安中

青玉一枝红颗吐粉颊愁寒浓与臙脂傅辨杏猜桃君莫悞天姿不到风尘处　云破月来花下住要伴佳人弄影参差舞只有暗香穿绣户昭华一曲惊吹去

前调　　　　　　　　　　　　向子諲

洲上百花如锦绣水满池塘更作溅溅溜断送风光惟有酒苦吟不怕因诗痩　寻壑经丘长是久晩晩归来稚子柴门候万事付之醒梦後眉头不为闲愁皱

前调　　　　　　　　　　　　王庭珪

琼海无边银浪卷画戟朱楼缥缈云间见当日使君曾拥传海霞光里时开讌　翠斚红鳞吹酒面莫谓今朝人在天涯远彩凤衔书应不晚愿公难老身长健

前调　　　　　　　　　　　　赵师侠

柳眼窥春春渐吐又是东风摇曳黄金树宜入新春闻好语一犂处处催耕雨　未有花须金缕缕醉梦悠扬似蝶翩跹舞一枕仙游何处去觉来依旧江南住

前调【临安道中赋梅】　　　　　　　　　赵师侠

翦水凌虚飞雪片认得清香雪树深深见傅粉凝酥明玉艳含章檐下春风面　照影溪桥情不浅羌管声中叠恨传幽怨陇首人归芳信断万重云水江南远

前调　　　　　　　　　　　　赵　鼎

尽日东风吹緑树向晩轻寒数点催花雨年少凄凉天付与更堪春思萦离绪　临水高楼携酒处曾倚哀弦歌断黄金缕楼下水流何处去凭阑目送苍烟暮

前调　　　　　　　　　　　　曾　觌

御柳风柔春正暖紫殿朱楼赫奕祥光远十二玉龙迎凤辇香腾锦绣闻弦管　扇却双鸾开宝宴緑遶红围宣劝金巵满万岁千秋流宠眷此身欲备昭阳燕

前调　　　　　　　　　　　　杨无咎

万里无云秋色净上下天光共水交辉映坐对氷轮心目莹此身不在尘寰境　扑漉文禽飞不定勾引离人分外添归兴来往悠悠重记省夜阑人散花移影

前调【寻梅】　　　　　　　　　　侯　寘

雪压小桥溪路断独立无言雾鬓风鬟乱拂拭氷霜君试看一枝堪寄天涯远　拟向南邻寻酒伴折得花归醉着歌声缓姑射梦回星斗转依然月下重相见

前调　　　　　　　　　　　　辛弃疾

燕语莺啼人乍远却恨西园依旧莺和燕笑语十分愁一半翠围特地春光暖　只道书来无过雁不道柔肠近日无肠断柄玉莫摇湘泪点怕君唤作秋风扇

前调【元日立春】　　　　　　　　　　辛弃疾

谁向椒盘簪彩胜整整韶华争上春风鬓往日不堪重记省为花常把新春恨　春未来时先借问晩恨开迟早又飘零近今岁花期消息定只愁风雨无凭凖

前调　　　　　　　　　　　　辛弃疾

九畹芳菲兰佩好空谷无人自怨蛾眉巧宝瑟泠泠千古调朱丝弦断知音少　冉冉年华吾自老水满汀洲何处寻芳草唤起湘累歌未了石龙舞罢松风晓

前调　　　　　　　　　　　　张孝祥

漠漠飞来双属玉一片秋光染就潇湘緑雪转寒芦花簌簌晚风细起波纹縠　落日孤云归意促小倚篷牎写作思归曲过尽碧湾三十六扁舟只在滩头宿

前调　　　　　　　　　　　　程　垓

小院秋光浓欲滴独自鈎帘细数归鸿翼鸿断天高无处觅矮牎催暝蛩催织　凉月去人才数尺短发萧骚醉傍西风立愁眼望天收不得露华衣上三更湿

前调【新柳】　　　　　　　　　　程　垓

寒意勒花春未足只有东风不管春拘束杨柳满城吹又緑可人青眼还相属　小叶星星眠未熟看尽行人唱彻阳关曲心事一春何计续芳条未展眉先蹙

前调【红梅】　　　　　　　　　　真德秀

两岸月桥花半吐红透肌香暗把游人误尽道武陵溪上路不知迷入江南去　先自冰霜真态度何事枝头点点臙脂汚莫是东君嫌澹素问花花又娇无语

前调　　　　　　　　　　　　袁去华

细雨斜风催日暮一梦华胥记得惊人句雾阁云牎歌舞处翠峰青嶂无重数　解佩江头元有路流水茫茫尽日无人度一点相思愁万缕几时却跨青鸾去

前调　　　　　　　　　　　　张　震

梅子初青春巳暮芳草连云緑徧西池路小院绣帘才半举衔泥紫燕双飞去　人在赤栏桥畔住不解伤心还解相思否清梦欲寻犹间阻纱牎一夜潇潇雨

前调【赠别赵邦才席上作】　　　　　　　　赵彦端

堂外溪桥杨柳畔满树东风更若流莺唤时节清明寒暖半秦筝欲妒歌珠贯　一寸离肠无可断旧管新收尽把双帷卷赖得今年春较晩送人犹有余红乱

前调　　　　　　　　　　　　刘　儗

小立东风谁共语碧尽行云依约兰皋暮谁问离怀知几许一溪流水和烟雨　飘荡杨花无着处才伴春来忙底随春去只恐游蜂黏得住斜阳芳草江头路

前调　　　　　　　　　　　　陆　游

陌上箫声寒食近雨过园林花气浮芳润千里斜阳钟欲暝凭高望断南楼信　海角天涯行略尽三十年间无处无遗恨天若有情终欲问忍教霜点相思鬓

前调　　　　　　　　　　　　陆　游

水漾萍根风卷絮倩笑娇颦忍记逢迎处只有梦魂能再遇堪嗟梦不由人做　梦若由人何处去短帽轻衫夜夜眉州路不怕银釭深绣户只愁风断青衣渡

前调　　　　　　　　　　　　陆　游

禹庙兰亭今古路一夜清霜染尽湖边树鹦鹉杯深君莫诉他时相遇知何处　冉冉年华留不住镜里朱顔毕竟消磨去一句叮咛君记取神仙须是闲人做

前调【别范南伯】　　　　　　　　　　杨　炎

离恨做成春夜雨添得春江剗地东流去弱柳系船都不住为君愁絶听鸣橹　君到南徐芳草渡想得寻春依旧当年路後夜独怜回首处乱山遮隔无重数

前调【稼轩坐间作】　　　　　　　　　杨　炎

点检笙歌多酿酒不放东风独自迷杨柳院院翠隂停永昼曲栏随处堪垂手　昨日解酲今夕又消得情怀长被春僝僽门外马嘶人去後乱红不管花消痩

前调　　　　　　　　　　　　杨　炎

万点飞花愁似雨峭杀春寒不会留春住满地乱红风埽聚只教燕子衔将去　独倚阑干闲自覻深院无人行到无情处帘外丝丝杨柳舞又还装点人情绪

前调　　　　　　　　　　　　黄　机

碧树凉颸惊画扇牎户齐开秋意参差满先自离愁裁不断蛩螿更作声声怨　山遶千重溪百转隔了溪山梦也无由见归计凭谁占近远银釭昨夜如花糁

前调【七夕】　　　　　　　　　　刘　镇

谁送凉蟾消夜暑河汉迢迢牛女何曾渡乞得巧来无用处世间枉费闲鍼缕　人在江南烟水路头白鸳鸯不道分飞苦信远翻嗔乌鹊误屛山暗锁巫阳雨

前调　　　　　　　　　　　吴礼之

满地落红初过雨緑树成隂紫燕风前舞烟草低迷萦小路昼长人静扃朱户　沈水香销新翦苎欹枕朦胧花底闻莺语春梦又还随柳絮等闲飞过东墙去

前调【崇阳县圃夜饮】　　　　　　　　　王　炎

纤手行杯红玉润满眼花枝雨过臙脂嫩新月一眉生浅晕酒阑无奈添春困　唤起醉魂君莫问憔悴容顔羞与花相近人自无情花自韵风光易老何须恨

前调【快阁】　　　　　　　　　　严　仁

杰阁青红天半倚万里归舟更近阑干檥木落山寒鳬雁起一声渔笛沧洲尾　千古文章黄太史扪蝨高风长照冰壶里何以荐君秋玉蕊瘿瓢为酌西江水

前调　　　　　　　　　　　　严　仁

院静日长花气暖一簇娇红得见春深浅风送生香来近远笑声只在秋千畔　目力未穷肠巳断一寸芳心更逐游丝乱朱户对开帘卷半日斜江上春风晩

前调　　　　　　　　　　　　毛　幵

罗韤匆匆曾一过乌鹊归来怨感流年度别袖空看啼粉汚相思待倩谁分付　残雪江邨回马路嫋嫋春寒帘幕空凝伫人在梅花深处住梅花落尽愁无数

前调　　　　　　　　　　　　高观国

云唤隂来鸠唤雨谢了红梅可踏江头路却一番花信阻不成日日春寒去　见说东风桃叶渡隔?青山依旧修眉妩归燕不如筝上柱一行常见相思苦

前调【题岩室】　　　　　　　　　　高观国

岩室归来非待聘渺渺千崕漠漠江千顷明月清风休弄影只愁踏破苍苔径　摘取香芝医鹤病正要臞仙相伴清闲性朝市不闻心耳静一声长啸烟霞冷

前调【湖头即席】　　　　　　　　　　高观国

西子湖边眉翠妩魂冷孤山谁是风烟主相唤吟诗天欲雨嫩凉不隔鸥飞处　移下天孙云锦渚翠盖牵风绰约凌波女清约已成君记取月明夜半鱼龙舞

前调　　　　　　　　　　　　史达祖

二月东风吹客袂苏小门前杨柳如腰细蝴蝶识人游冶地旧曾来处花开未　几夜湖山生梦寐评泊寻芳只怕春寒里今岁清明逢上巳相思先到前裙水

前调　　　　　　　　　　　　韩　淲

尽道今年梅较早梅与人情觉得梅偏好一树南豅香未老春风巳自生芳草　来自城中犹带晓行到君家细雨吹池沼怅望沙坑须会到玉溪此意年时少

前调　　　　　　　　　　　　韩　淲

道上疎梅花一树人去人来不管流年度闲过南豅同散步东风为我吹香去　试问青春今几许明日新正溪影横山暮遮莫攀翻君且住心儿却在题诗处

前调　　　　　　　　　　　　方　岳

山抹修眉横緑净浦溆生寒立尽梧桐影香灺未销帘幙静醉红如洗风吹醒　一夜秋声连玉井梦落孤篷巳尽山隂兴戍角凄凉清漏永江南烟雨何堪省

前调　　　　　　　　　　　　方　岳

秋水涵空如镜净满镜清寒倒碧摇山影药户谁抨圆玉静碧纱人怯黄昏醒　丛桂小山寒井井唤起江南一叶蓴鲈兴先自新愁愁夜永不堪宋玉重提省

前调【秋怀】　　　　　　　　　　方　岳

鴈落寒沙秋恻恻明月黄花共是江南客骑鹤楼高边羽急柔情不尽淮山碧　世路只催双鬓白菰米蓴羮正是令人忆归梦不知江水隔烟帆飞过平如席

前调　　　　　　　　　　　　赵崇磻

一翦微寒禁翠袂花下重开旧燕添新垒风旋落红香匝地海棠枝上莺飞起　薄雾笼春天欲醉碧草澄波的的情如水料想红楼挑锦字轻云澹月人憔悴

前调【柳四首次周美成韵】　　　　　　　　方千里

漏泄东风消息後短叶长条着意遮牎牖嫩比鹅黄初熟酒染匀却费春风手　万缕筛金新月透入夜柔情还胜朝来秀彩笔雕章知几首可人襟韵无新旧

前调　　　　　　　　　　　　方千里

一搦腰支初见後恰似娉婷十五藏朱牖春色恼人浓抵酒风前脉脉如招手　黛染修眉蛾緑透态婉仪闲自是芳闺秀堪惜年华同转首女郎台畔春依旧

前调　　　　　　　　　　　　方千里

碎玉飞花寒食後薄影行风终日穿疎牖有客思归还把酒闲吹倦絮轻黏手　雪满愁城寒欲透飘尽残英翠幄成穠秀张绪风流今白首少年襟度难如旧

前调　　　　　　　　　　　　方千里

翠浪蓝光新雨後整整斜斜高下笼牎牖万斛深倾重碧酒量愁知落何人手　拢雾梳烟晴色透照影回风一段嫣然秀白下门东空引首藏鸦枝叶长怀旧

前调【柳四首次周美成韵】　　　　　　　　杨泽民

腊尽江南梅发後万点黄金娇眼初穿牖曾见渭城人劝酒嫩条轻拂传杯手　料峭东风寒欲透暗点轻烟便觉添疎秀莫道故人今白首人虽有故心无旧

前调　　　　　　　　　　　　杨泽民

初过元宵三五後曲槛依依终日摇金牖痩损舞腰非为酒长条聊赠垂鞭手　几叶小梅春已透信是风流占尽人间秀走马章台还举首可人标韵强如旧

前调　　　　　　　　　　　　杨泽民

寂寞春残花谢後花絮轻盈点点穿风牖穠緑隂中人卖酒凉生午扇都停手　叶密啼莺飞不透要咏清姿除是凭才秀往日周郎为唱首今将高韵重翻旧

前调　　　　　　　　　　　　杨泽民

百卉千花都绽後浥露依风翠影笼芳牖杏脸桃腮匀着酒青红相映如携手　一段帘丝风约透高下亭台表里俱清秀几度长堤频矫首青青顔色新於旧

前调【秋夜简赵尉】　　　　　　　　　汪　晫

午夜凉生风小住银汉无声云约疎星度佳客欲眠知未去对牀只欠潇潇雨　素月四更山外吐酒醒衾寒消尽沈烟缕料想玉楼人倚处归帆目伫烟中浦

前调　　　　　　　　　　　　冯取洽

秋到双溪溪上树叶叶凉声未省来何许尽拓溪楼牎与户倚阑清夜窥河鼓　那得吟朋同此住独对秋芳欲寄花无处杖屦相从曾有语未来先自愁君去

前调　　　　　　　　　　　　卢　炳

满架冰蕤开徧了试问花神留得春多少清胜荀香娇韵好谢庭风月应难到　酒酿新醅名不老醉倒花前真个无烦恼满座清欢供一笑春酲却明牎晓

前调【和人探梅】　　　　　　　　　　卢　炳

罗幙护寒遮晓雾爱日烘晴又是年华暮潇洒江梅争欲吐暗香泄漏春来处　何日寻芳溪畔路挈榼携筇写景论心素千里相逢真会遇羡君解道江南句

前调　　　　　　　　　　　　刘　翰

团扇题诗春又晩小梦惊残碧草池塘满一曲银鈎帘半卷緑牎睡足莺声软　痩损衣围罗带减前度风流陡觉心情嬾谁品新腔拈翠管画楼吹彻江南怨

前调　　　　　　　　　　　　黄　昇

百计留春春不住褪粉吹香日日催教去心事欲凭莺语诉流莺剗地无凭据　緑玉阑干围绮户一点柔红应在深深处想倚翠帘吹柳絮浅颦惆怅芳期悞

前调　　　　　　　　　　　　吴文英

明月枝头香满路几日西风落尽花如雨倒照秦眉天镜古秋明白鹭双飞舞　自摘霜葱宜荐俎可惜重阳不把黄花与帽堕笑凭纤手取清歌莫送秋声去

前调【题华山道女扇】　　　　　　　　　吴文英

北斗秋横云髻影莺羽衣轻腰减青丝剩一曲游仙闻玉磬月华深院人初定　十二阑干和笑凭风露生寒人在莲花顶睡重不知残酒醒觉来几度啼鸦暝

前调【七夕】　　　　　　　　　　吴文英

开过南枝花满院新月西楼相约同鍼线高树数声蝉送晩归家梦向斜阳断　夜色银河清一片轻帐偷欢银烛罗屏怨陈迹晓风吹雾散帘鈎空带蛛丝卷

前调【化度寺晚莲有感】　　　　　　　　吴文英

湘水烟中相见早罗盖低笼红拂犹娇小籹镜明星争晚照西风目送凌波杳　惆怅来迟羞窈窕一霎留连相伴阑干悄今夜西池明月到余香翠被空秋晓

前调风莲　　　　　　　　　　蒋　捷

我爱荷花花最软锦拶云挨朶朶娇如颤一阵微风来自远红低欲蘸凉波浅　莫是羊家张静婉抱月飘烟舞得腰肢倦偷把翠罗香被展无眠却又频翻转

前调【柳四首次周美成韵】　　　　　　　　陈允平

谢了棃花寒食後翦翦轻寒晓色侵书牖寂寞情怀如中酒攀条恨结东风手　浅黛娇黄春色透薄雾轻烟远映苏堤秀目断章台愁举首故人应似青青旧

前调　　　　　　　　　　　　陈允平

墙外秋千花影後环兽金悬暗緑笼朱牖为怯轻寒犹殢酒同心共结怀纤手　粉袖盈盈香泪透蹙损双眉嬾画遥山秀柔弱风条低拂首渭城歌舞春如旧

前调　　　　　　　　　　　　陈允平

寂寞长亭人别後一把垂丝乱拂闲轩牖三月春光浓似酒传杯莫放纤纤手　金缕依依红日透舞彻春风不减蛮腰秀扑鬓杨花如白首少年张绪心如旧

前调　　　　　　　　　　　　陈允平

落尽樱桃春去後舞絮飞緜扑簌穿帘牖惜别情怀愁对酒翠条折赠劳纤手　绣幕深沈寒尚透雨雨晴晴装点西湖秀怅望章台愁转首画阑十二东风旧

前调【次周美成韵】　　　　　　　　　陈允平

楼上钟残人渐定庭户沈沈月落梧桐井闷倚琐牎灯炯炯兽香闲伴银屏冷　淅沥西风吹鴈影一曲秋笳别後谁堪听誓海盟山虚话柄凭书问着无言应

前调【生香亭】　　　　　　　　　　周　密

竹窈花深连别墅曲曲回廊小小闲庭宇忽地香来无覔处杖藜闲趁游蜂去　老桂凝秋森玉树涧底孤芳苒苒吹诗句一掬幽情知几许鈎帘半亩藤花雨

前调【赠杨柔卿】　　　　　　　　　　张　炎

颇爱杨琼妆澹注犹理螺鬟扰扰?云聚雨翦秋痕流不去佯羞却把周郎顾　欲诉闲愁无说处几过莺帘听得间关语昨夜月明香暗度相思忽到梅花树

前调【饮杏花下】　　　　　　　　　　张　炎

仙子锄云亲手种春闹枝头消得微霜冻可是东风吹不动金铃悬网珊瑚重　社燕盟鸥诗酒共未足游情刚把斜阳送今夜定应归去梦青苹流水箫声弄

前调【赋艾花】　　　　　　　　　　张　炎

巧结八刀枝黏翠艾翦翦香痕细把泥金界小簇葵榴芳锦隘红妆人见应须爱　午镜将拈开凤盖倚醉凝娇欲戴还慵戴约臂犹余朱索在梢头添挂朱符袋

前调【山茶】　　　　　　　　　　张　炎

花占枝头忺日焙金汞初抽火鼎铅华退还似瘢痕涂獭髓臙脂澹抹微酣醉　数朶折来春槛外欲染清香只许梅相对不是临风珠蓓蕾山童隔竹休敲碎

前调【秋莺】　　　　　　　　　　张　炎

求友林泉深密处弄舌调簧如问春何许燕子先将雏燕去凄凉可是歌来暮　乔木萧萧梧叶雨不似寻芳翻落花心露认取门前杨柳树数声须入新年语

前调　　　　　　　　　　　　石孝友

寒卸园林春已透红着溪梅緑染前堤柳见个人人今感旧引杯相属蒲塘酒　金缕歌中眉黛皱多少闲愁惜与伤春痩明日马蹄浮野秀柳颦梅惨空回首

前调　　　　　　　　　　　　石孝友

薄幸人人留不住杨柳花时还是成虚度一枕梦回春又去海棠吹落胭脂雨　金鸭未消香篆吐断尽柔肠看取沈烟缕独上危楼凝望处西山暝色连南浦

前调　　　　　　　　　　　　何梦桂

风信花残吹柳絮柳外池塘乳燕时飞度漠漠轻云山约住半邨烟树鸠呼雨　竹院深深深几许深处人闲谁识闲中趣弹彻瑶琴移玉柱苍苔满地花隂午

前调　　　　　　　　　　　　于真人

緑暗红稀春巳暮燕子衔泥飞入垂杨处柳絮欲停风不住杜鹃声里山无数　竹杖芒鞵无定据穿过溪南独木横桥路樵子渔师来又去一川风月谁为主

前调【题爱阁】　　　　　　　　　　葛长庚

冷雨疎风凉漠漠云去云来万里秋隂薄笑倚玉阑呼白鹤烟笼素月青天角　竹影松声浑似昨醉胆如天谁道词源涸满地苍苔霜叶落今宵不饮何时乐

前调　　　　　　　　　　【宋媛】卢　氏

蜀道青天烟雾翳帝里繁华迢递何时至回望锦川挥粉泪凤钗斜嚲乌云腻　绶带双垂金缕细玉佩珠璫露滴寒如水从此鸾妆添远意画眉学得遥山翠

前调　　　　　　　　　　【宋媛】李清照

泪揾征衣脂粉暖四叠阳关听了千千徧人到山长水又断萧萧微雨闻孤馆　惜别伤离方寸乱忘了临行酒盏深和浅若有音书凭过鴈东莱不似蓬莱远

前调　　　　　　　　　　　　李清照

永夜厌厌欢意少空梦长安认取长安道为报今年春色好花光月影宜相照　随意杯盘虽草草酒美梅酸恰称人怀抱醉莫插花花莫笑可怜春似人将老

前调　　　　　　　　　　　　李清照

暖雨和风初破冻柳眼梅腮已觉春心动酒意诗情谁与共泪融残粉花钿重　乍试夹衣金缕缝山枕敧斜枕损钗头凤独抱浓愁无好梦夜阑犹翦灯花弄

前调【送春　　　　　　　　宋媛】朱淑真

楼外垂梅千万缕欲系青春少住春还去犹自风前飘柳絮随春且看归何处　满目山川闻杜宇便做无情莫也愁人意把酒送春春不语黄昏却下潇潇雨

前调　　　　　　　　　　　　王庭筠

衰柳踈踈苔满地十二阑千故国三千里南去北来人老矣短亭依旧残阳里　紫蟹黄柑真解事似倩西风劝我归欤未王粲登临寥落际雁飞不断天连水

前调　　　　　　　　　　　　赵　可

霜树重重青嶂小高栋飞云正在霜林杪九日黄花才过了一尊聊慰秋容老　翠色有无眉澹埽身在西山却爱东山好流水极天横晚照酒阑望断西河道

前调　　　　　　　　　　　　景　覃

倦客情悰纷似缕深院无人卧听秋虫语归意巳搀新鴈去晩凉更作潇潇雨　架上秋衣蝇点素冷菊残妆尚被春花妒别有溪山容杖履等闲不许人知处

前调【闻莺有感】　　　　　　　　　　段克已

鶗鴂一声春巳晓蝴蝶双飞暖日明花草花底笙歌犹未了流莺又复催春老　早是残红枝上少飞絮无情更把人相恼老桧独含氷雪操春来悄莫人知道

前调【戊辰岁长安作】　　　　　　　　　元好问

一片花飞春意减雨雨风风常恨寻芳晚若个花枝偏入眼尊前细向春风拣　醉里看花云锦烂只记莺声不记红牙板留住佳人鹦鹉盏明朝剩把长条挽

前调【白鹿原新斋作】　　　　　　　　　元好问

负郭桑麻秋果重十角吴牛分得山田种乡社鸡豚人与共春风渐入浮蛆瓮　遶屋清溪醒午梦一榻翛然坐受云山供四海虚名将底用一声啼鸟巗花动

前调　　　　　　　　　　　　卢　挚

越水涵秋光似镜泛我扁舟照我纶巾影野鹤闲云知此兴无人说与沙鸥省　回首天涯江路永远树孤村数点青山暝梦过煮茶岩下听石泉呜咽松风冷

前调　　　　　　　　　　　　赵孟頫

侬是江南游治子乌帽青鞵行乐东风里落尽杨花春满地萋萋芳草愁千里　扶上兰舟人欲醉日暮青山相映双蛾翠万顷湖光歌扇底一声吹下相思泪

前调【清明前两日闻燕】　　　　　　　　汪宗臣

年去年来来去早怪底不来庭院春光老知向谁家翻别调家家望断飞踪杳　千里潇湘烟渺渺不记雕梁旧日恩多少逼近清明才一到故巢犹在朱檐晓

前调　　　　　　　　　　　　姚云文

春到海棠花几信候馆余寒欲雨征衣润燕认杏梁栖未稳牡丹忽报清明近　恨入青山连晓镜香雪柔酥应被春消尽绣阁深深人半醒烛花贴在金钗影

前调　　　　　　　　　　　　詹　正

微雨烧香余润气新緑愔愔乳燕相依睡无复卷帘知客意杨花更欲因风起　旧梦苍茫云海际强作欢娱不觉当年似曾笑浮花并浪蕊如今更惜棠梨子

前调　　　　　　　　　　　　詹　正

日晩游人酥粉涴四雨亭前面面看花坐扇拂游蜂青杏堕新红一路秋千过　帘外清歌帘底和自理琵琶不用笙簧佐八摺香罗余碧唾露花点笔轻题破

前调　　　　　　　　　　　　吴元可

人自怜春春未去萱草石榴也解留春住只到送春无送处山花落得红成路　高处莺啼低蝶舞何况日长燕子能言语付与光隂相客主晴云又卷西边雨

前调【舟行怀旧】　　　　　　　　　　萧允之

十幅归帆风力满记得来时买酒朱桥畔远树平芜空目断乱山惟见斜阳半　谁把新声翻玉管吹过沧浪多少伤春怨巳是客怀如絮乱画楼人更回头看

前调　　　　　　　　　　　　刘天迪

一翦清波娇欲溜緑怨红愁长为春风痩舞罢金杯眉黛皱背人倦倚晴牎绣　脸晕潮生微带酒催唱新词不应频摇手闲把琵琶调未就羞郎还又垂红袖

前调　　　　　　　　　　　　周孚先

舟檥津亭何处树晓起珑回首迷烟树江上离人来又去飘零只似风前絮　倦倚篷牎谁共语野草闲花一一伤离绪明日重来须记取緑杨门巷深深处

前调　　　　　　　　　　　　张　翥

陌上垂杨吹絮罢愁杀行人又是春归也点点飞来珠泪洒多情解逐章台马　痩尽柔丝无一把细叶青苹闲却当时画惆怅此时何处写黄昏澹月疎帘下

前调　　　　　　　　　　　　张　埜

狼藉春衫愁万点半是征尘半是啼痕染别久流光空冉冉料应病颊成双靥　罗带同心香未歛甚日兰舟重把归妆检极目画楼云树掩凭谁翦却吴江险

前调　　　　　　　　　　　　倪　瓒

夜永愁人偏起早容鬓萧萧镜里看枯槁雨叶铺庭风为埽闲门寂寞生秋草　行路难行悲远道说着征途着处皆烦恼久客还家贫亦好无家漫自伤怀抱

前调【送春】　　　　　　　　　　汪　斌

芳草天涯犹未歇暗緑稀红柳絮才飘雪有意送春还惜别杜鹃争奈催归切　绣阁无人帘半揭苦忆边城十载音书絶惟有东风无异说年年来趁梅花月

前调　　　　　　　　　　　　凌云翰

过雨春波浮鸭緑草阁三间人住清溪曲旧种小桃多映竹乱红遮断松边屋　有客抱琴穿翠麓隔水呼舟应是怜幽独历历武陵如在目几时同借仙源宿

前调【新柳】　　　　　　　　　　张　雨

谁道鵞儿黄似酒对酒新鵞得似垂丝柳铅粉泥金初染就年年春雪消时候　一缕柔情能断否雨重烟轻无力萦牎牖试看溪南隂十亩落花都聚红云帚

前调【题九月海棠】　　　　　　　　　明仁宗

烟抹霜林秋欲困吹破臙脂便觉西风润翠袖怯寒愁一寸谁家庭院黄昏信　明月修容生远恨旋摘余娇簪满佳人鬓醉倚小阑花影近不应先有春风分

前调【闺情】　　　　　　　　　　杨　基

净洗臙脂轻扫黛鬭草庭边自拗棃花戴一段心情空自爱风流那得时常在　屈指春光归巳快不卷珠帘又恐东风怪花影低将新月碍小阑干外深深拜

前调【卜居】　　　　　　　　　　杨　基

人间何处宜闲住除却桃源便向潇湘去杨柳桃花千万树不须更覔深深处　白鹭轻鸥为伴侣女嫁渔郎男娶渔翁女巳办緑簔眠细雨料应天意还相许

前调【苏堤春晓】　　　　　　　　　　莫　璠

十里楼台花雾绕宜雨宜晴山色笼春晓杨柳梢头残月小海棠枝上犹眠鸟　兰帐玉人初睡觉试问楼前画舫开多少报道寻芳人起早紫驺嘶过香尘道

前调【平湖秋月】　　　　　　　　　　莫　璠

璧月沈辉湖渌靓一色琉璃倒湛山河影贝阙琳宫明愈莹人间无此清凉境　笑撷芙蓉垂舴艋醉掬文漪摇动金千顷欲唤坡仙同赋咏桂花露湿衣襟冷

前调【柳浪闻莺】　　　　　　　　　　莫　璠

西子湖头春过半万树垂杨汹似波纹乱黄褪緑匀谁暗换骏游来系花騘惯　红喙娇莺啼缓缓韵叶笙簧几被风吹断恼乱佳人停凤管背花偷把春纤按

前调【花港观鱼】　　　　　　　　　　莫　璠

杜若浮香春霁雨浪暖桃花锦涨鸳鸯渚碧藻丛深菱叶底纤鳞吹沫摇頳尾　戏把金鈎垂緑水却忆雕阑翠袖人同倚肠断萧娘无一纸相思欲报凭双鲤

前调【南屏晓钟】　　　　　　　　　　莫　璠

翠巘深深深几许佛阁华钟鲸吼西风里回首南庄行乐地暝烟隔断青莲宇　宴饮芳园人散去金钥严城次第催将闭一望长桥灯火起绦纱影里联归骑

前调【断桥残雪】　　　　　　　　　　莫　璠

快雪时晴寒尚沍玉屑银沙纷满湖南路一道垂虹如约素裙腰草色非前度　断玦遗环愁日暮想像凌波罗韤应难步欲探梅花何处所山童指点逋仙墓

前调【雷峰夕照】　　　　　　　　　　莫　璠

古塔斜阳红欲暝西崦人家半在桑榆影水映残霞如濯锦烟花佛国非凡境　十里画船归欲尽渔唱菱歌别是湖中景待月有人楼上等珠帘半卷阑重凭

前调【麴院荷风】　　　　　　　　　　莫　璠

五月凉风来麯院緑水芙蕖红白都开徧风递荷香清不断采莲舟过歌声缓　醉折碧筒供笑翫翠盖红绡高下翻零乱向晚新凉生酒面六铢衣薄停纨扇

前调【两峰插云】　　　　　　　　　　莫　璠

南北双峰云气绕玉削芙蓉迥出青天表金碧浮图瞻缥缈朱甍绣槛临黄道　下界红尘飞不到东望彤庭日出扶桑晓愿借谪仙希有鸟瑶笙吹上蓬莱岛

前调【三潭印月】　　　　　　　　　　莫　璠

秋静寒潭澄见底玉色蟾蜍飞入清泠水睡熟骊龙呼不起颔珠光照冰壶里　讌赏此时能有几遥忆同欢今夜人千里试问龙渊深几许骑鲸欲共姮娥语

前调【对月独酌二首】　　　　　　　　　吴子孝

云细晚来翻作雨皎月初升谁埽云飞去寒露渐零虫夜语珠帘卷却香消缕　独坐独吟杯独举寂寞茅堂无限秋情绪丘壑风流吾自许举杯邀月天应与

前调　　　　　　　　　　　　吴子孝

云妒中天离海月巧掩横遮云里还如雪无客向云天上说广寒常在云须灭　桂子飘香香未歇万里清辉共仰琉瓈阙画鼔春雷秋後发玲珑石畔歌清絶

前调　　　　　　　　　　　　吴子孝

绣幕玲珑花影碎好鸟花间报道春光媚红锦地衣拖舞袂画堂日日笙歌沸　年少潘郎长得意罗绮生香坐拥神仙丽万紫千红花富贵肯教容易春归去

前调　　　　　　　　　　　　吴子孝

菡萏花香来别馆华屋巢成高下飞银翦冰李金盘传玉腕潇湘烟遶屏山远　牎下榴花红照眼闲并瑶笙坐对双蛾浅小院雨余明月满良宵不觉更筹短

前调　　　　　　　　　　　　吴子孝

庭下碧梧飘一叶潇洒新秋琼砌鸣蛩切残暑渐抛团扇月西风卷尽云千叠　鴈字楼前明又灭满院天香是处飞丹雪小苑晓来风景别溪山相映冰壶彻

前调　　　　　　　　　　　　吴子孝

天气初寒梅萼小画阁春多金兽添沈脑锦帐浅斟低唱好红顔依旧人难老　雪意方浓风料峭百尺瑶台双鹤来蓬岛一点阳和传蕙草玉山爱向金尊倒

前调　　　　　　　　　　　　吴子孝

画阁黄昏闻燕语池上风来凉度芭蕉树可惜闲心无伴侣美人门外来双屦　血色生绡笼蜡炬酒泻新荷便当琼杯举满口清寒流玉缕緑茎香胜金茎露

前调　　　　　　　　　　　　薛廷宠

緑杨枝上黄鹂小长路关情花鸟三春了云水迢迢乡梦杳夭桃穠李空开笑　江笛一声天正晓雨色愁人征骑忙多少紫荇风牵罗带绕晩来顿觉轻寒峭

前调　　　　　　　　　　　　吴鼎芳

帘外游丝飞去了打叠闲愁断送啼莺晓一曲画阑银月小玳牀人倦残香杳　生怕金铃催宿鸟叫过三更月与花都少斜倚博山幽恨悄双眉做就堆烦恼

前调【春日】　　　　　　　　　　陈子龙

雨外黄昏花外晓催得流年有恨何时了燕子又来春渐老乱红相对愁眉埽　午梦阑珊归路杳醒後思量踏徧闲庭草几度东风人意恼深深院落芳心小

前调【二月晦游东郊松林】　　　　　　　　孙茂芝

落尽棠棃春巳暮芳草多情才过蒙?雨柳絮颠狂飞不住秋千正在浓隂处　庙口神弦初罢舞画扇轻衫随意城东步笑逐钿车归去路酒香一行青松树

前调【桂影　　　　　　　　明媛】朱盛藻

宝魄初临青玉树万叠浓隂一点窥人处笑印参差眉黛谱晕灰学画檀深注　庭转金波疑渐曙鸾尾偏栖乍怯霓裳露待到深秋金粟吐轻裾又袭幽芬暮

前调【柳影】　　　　　　　　　　朱盛藻

永日三眠颦较妩困态初舒莫遣红妆妒自有明珠生远浦舞低恍向楼心觑　拂地长条谁是主露下芙蓉只恐难留住好趁烟光凝地护交枝漫锁长门路

前调【薇影】　　　　　　　　　　朱盛藻

亚朶蒙茸闻暮雨池水空明倒写如红雾百日芳菲香渐布三番屈指看三五　禁院仙郎传伴侣瞥覩如花省识难凭据绮阁轻隂须记取玉纤指处筛金缕

前调　　　　　　　　　　【明媛】张倩倩

漠漠轻隂笼竹院细雨无情泪湿霜花面落叶西风吹不断长沟流尽残红片　千徧相思才夜半又听楼前叫过伤心鴈不恨天涯人去远三生缘薄吹箫伴

前调【咏蝶　　　　　　　　明媛】沈静专

舞向低檐依嫩緑翠冷天涯影断吹愁续幻就云衣飞态足粉烟浥露枝头浴　风动犹疑翻紫玉引得佳人悞入花隂扑静歛香须还自宿蜂媒覔伴仍相促

前调　　　　　　　　　　　　沈静专

远树披烟翻翠缕绣粉生香寒月梨花露柳荡云轻春半暮残阳流影低花坞　枝上娇莺犹解愬草緑帘隂生啓愁归路抟就芳华天可悞悲歌又把年光度

御选历代诗余卷四十








105　荆公以圻父薄違爲句　荆公釋復子明辟　荆公六藝學妙處端不朽


「矧惟若疇：圻父薄違，農父若保，宏父定辟。」荆公以「違」、「保」、「辟」絶句，案：小雅祈父箋引書曰「若疇祈父」，知古文以「父」字絶句也。朱子詩傳引酒誥曰「祈父薄違」，從荆公。朱文公以爲夐出諸儒之表。洛誥「復子明辟」，荆公謂：「周公得卜，復命於成王也。」此二説，楊慈湖五誥解從之。漢儒「居攝還政」之説於是一洗矣。山谷和張文潛晁无咎詩云：「荆公六藝學，妙處端不朽。」信夫。何本作「信矣」。

【元圻案】朱子語録：「人言荆公穿鑿，只是好處，亦須還他。且如『矧惟若疇』止『定辟』，古注從『父』字絶句，荆公從『違』、『保』、『辟』絶句，夐出諸儒之表。」〇林氏尚書全解酒誥篇：「先儒以『若疇』繫於『圻父』，言君所順疇；『薄違』繫於『農父』，言迫迴萬民；『若保』繫於『宏父』，言當順安之。不如王氏以『若疇』爲汝之疇匹，而於其下先舉其官名，而後陳其所任之職也。蓋君之於臣，若股肱元首，一體相須，故三卿皆其疇匹也。『薄違』者，言司馬之迫逐違命者也〔一〕。『農父若保』，言司徒教民稼穡以順安之也。『宏父定辟』，言司空闢地居民而定其法也〔二〕。」又洛誥篇：「漢孔氏曰：『復子明辟，言我復還明君之政於子。』王氏破先儒之説，可謂明君臣之大分，而有功於名教也。王氏之説曰：『復如復逆之復，成王命周公往營成周，周公得卜，復命於成王，謂成王爲「子」者，親之也；謂成王爲「明辟」者，尊之也。』」〇葉少藴曰：「周公踐天子位以治天下，初無經見，獨明堂位云爾。明堂位，非出吾夫子也。蓋武王崩，周公以冢宰攝政，非攝其位。」〇書録解題：「書義十三卷，侍講臨川王雱元澤撰，其父安石序之。雱蓋述其父之學。王氏『三經義』，此其一也。」

〔一〕「司馬」，原作「司徒」；「司空」，原作「司徒」，皆據四庫本尚書全解卷二九周書酒誥改。

〔二〕「司馬」，原作「司徒」；「司空」，原作「司徒」，皆據四庫本尚書全解卷二九周書酒誥改。






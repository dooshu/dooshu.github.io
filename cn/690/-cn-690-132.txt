卷一百三十二



卷之一百三十二

洪武十三年六月庚申朔，上谓侍臣曰：“人主能清心寡欲，常不忘博施济众之意，庶几民被其泽。”侍臣对曰：“陛下此心即天地之心也，惟人主之心无欲，故能明断万事，万事理则天下生民受其福。”上曰：“人之不能明断者，诚以欲害之也，然明断亦不以急遽苛察为能，苟见有未至，反损人君之明，求之太过，则亏人君之量。”

太原、大同二府言：“郡地旧以多鹻，民煮为盐，自宋金以来，输课于官，凡大口月入米三升，小二升。国朝洪武三年，始徵其课而皆减米一升，洪武五年以二郡民贫地瘠，艰于输米，悉免其徵，今已七年，而户部复欲循旧例徵课，恐民力不堪。”上是其言，命户部即蠲之。

叙州、重庆二府言：“今年夏税令民以绢代丝，土产粗丝不堪织绢，愿以布代输为便。”许之。

癸亥，安南陈叔明遣使奉表贡方物，谢恩，以尝有诏戒谕故也，赐其使文绮有差。

遣使赍敕谕北平、山西、陕西、四川、广东、广西、辽东、福建都指挥使司、布政使司会计边卫之地见储仓粮，及今年所徵田粮可给军饷及官吏月俸几年，具报户部以闻。

命凤阳、扬州二府及和州之民畜官马一匹者户免二丁徭役。

乙丑，大风。

丙寅，雷震奉天门。

扬州火，焚仓粮。

丁卯，遣使赍敕谕江阴侯吴良、临川侯胡羙、都督张铨、于显、孙恪曰：“昨者，上天垂戒，朕思治理息民为先，其王府一切役作宜皆停罢。”时良等董建齐、潭各王府于山东、湖广诸郡，故谕之。

己巳，复以翰林编脩吴沈为待制。

庚午，以儒士赵楫为试通政使司右参议。

癸酉，以太常寺少卿阮畯为吏部尚书。畯，杭州仁和人，仕元为教官。岁丙午，以故官赴京。洪武三年，除太常司赞礼郎。五年，转博士，升为丞。十二年，迁少卿。至是，为尚书。

召儒士李延龄、李干，敕曰：“朕即位十有三年，夙夜孜孜，思得四方贤才，相与共安天下，何期大臣不职，朋比为奸，虽四凶之罪已诛，而求贤之意未称。今监察御史荐尔等博学洽闻，特遣使赍符临召，有司礼送至京，副朕虚怀。”

甲戌，日有冠气。

平凉府雨雹。

乙亥，罢各府照磨。

召儒士杨良卿、王成季，敕曰：“朕闻野无遗贤，虞所由兴；立贤无方，商所以治。不信仁贤则国空虚，朕于是不能无虑。翰林典籍戴安荐尔高才博艺，允宜任用，符至之日，有司即以礼遣，朕有以用之。”

丙子，召儒士石器等制曰：“二帝三王任贤使能，以底隆平，而今不治者，岂斯民异哉？由朕不德，不能明扬侧陋，岂小人在位，使君子不能上达欤？试尚书范敏举尔陕州石器、荆志、灵宝县王道、杨原、张知、阌乡县王仲宁、张谦、郭黼、赵规，学识出群，才行超众，特遣使临召，有司礼送至京，朕将试用焉。”

遣使召江都县学训导胡志远，用给事中王和荐也。

丁丑，置谏院官，左、右司谏各一人，秩正七品，左、右正言各二人，秩从七品，书吏四人。

戊寅，上谕户部臣曰：“曩者，奸臣聚歛，深为民害，税及天下纤悉之物，朕甚耻焉。自今如军民嫁娶、丧祭之物，舟车、丝布之类，皆勿税。尔户部其榜示天下，使其周知。”

己卯，置行人司，设行人一，秩正九品，左、右行人各一，秩从九品。

庚辰，遣官分诣各郡祭岳镇、海渎及帝王陵寝。

壬午，福州府闽县烈风暴雨，发民屋，人有压死者。

癸未，有风自东北来，大有声。

甲申，复降翰林院待制吴沈为编修。

湖州府长兴县民输夏税丝入京，户部择其粗且颣者，得四百三十斤，奏将罪之。上曰：“小民艰苦如此，若加以罪而复徵之，则民愈困矣，丝粗岂无所用哉？”命释之。

召儒士吕慎明，敕曰：“古之贤者多隐处岩穴，甘乐贫贱，必待有道之君以礼徵聘，然后出为时用，以尧舜其君民，若伊尹、傅说之流是也。今天下不患无贤才，特虑朕求之之道未至耳。翰林编脩吴沈荐贤为国，举尔才德兼备，故特遣使聘召，尔其来朝，副朕侧席之意。”时沈又荐湖州府学教授童冀，亦遣使徵之。

召儒士刘仲海，敕曰：“朕以菲薄之才，履至尊之位，深惧寡昧，无以下烛幽隐，绥养元元，故夙夜孜孜，思与海内贤哲之士共底隆平，虽求之日切而至者恒寡。书曰：知人则哲，惟帝其难之。朕以是屡敕百司各举所知，而翰林典籍戴安荐尔博学多能，特命有司礼送至京，尔其毋辞。”

召儒士邹鲁狂，敕曰：“曩者，有元失驭，海内弗宁，朕起布衣，削群雄，定祸乱，君主黔黎，十有三年矣，求贤之道有所不逮，且大臣非才，而君子晦伏，小人尊荣，遂致怀才抱德之士隐于岩穴，不求闻达。今奸邪之徒俱已伏辜，昨命侍臣各举所知，翰林典籍戴安荐尔才堪任用，特遣使持符召尔，符至，有司礼送至京，朕将擢用焉。”

召儒士宋季子，敕曰：“朕惟历代世治民安，法彰弊革，礼明乐和，风淳俗羙，惟在举任得人而已，舍是而能然者，未之闻也。翰林典籍吴伯宗荐尔学问该博，才识优长，特遣使召尔诣阙，朕将加礼焉。”

遣使召儒士揭枢、王舆、龚文达、白天民，用给事中徐日新、监察御史叶孟芳荐也。

置判录司判禄一人，秩正七品，副判二人，秩从七品，司吏四人，掌在京官吏俸给、文移、勘合，凡官吏月俸必于判录司填写勘合、文移而后给焉六部，凡有支请亦如之。

罢天下抽分竹木场。

故元将士许撒思台等自辽东来降，赐文绮、衣钞有差。

赐礼部尚书偰斯致仕。斯，溧阳人，岁丙午，以故元嘉定知州来归。洪武元年，授兵部员外郎，寻擢符宝郎，改尚宝司丞。四年，出知泰安州。六年，升知河间府，入为户部郎中，升尚书。出为山西左参政，召还为吏部尚书，迁礼部。至是，以年老致仕。

诏延安侯唐胜宗督浙江属卫官军造海船，修城隍。

暹罗斛国遣使贡方物。

升浙江布政使司参政王铎为布政使。

是月，上以天变避正殿，群臣上表固请制书，答曰：“朕闻尧、舜、禹、汤、文、武之君，德侔天地，仁洽民心，嘉祥屡臻，号称至治。朕以菲德，不能任贤图治，以副民望，是以上天垂戒，灾异荐兴，夙夜兢业，不遑宁处，特避正殿，以省厥愆。昨卿等上表，固请勉狥群情，朝臣民于正殿，期德政于日新，冀天心之可格，尚赖臣寮，匡朕不逮。”

以苏恭让为汉阳知府。恭让，蓟州玉田县人，时以聪明正直举。恭让为人岂弟，处事慎密，其为治简而明，严而不苛，笞人虽至百，而民不怨。汉阳为府，密迩布政使司，凡徭役、科徵之事视武昌，倍于他郡，故政繁而民困，前守多奉承取容，无敢言者。恭让每遇重役，必诣上官申理，事多减省，民赖以安。先是，有赵庭兰者，徐州人，知汉阳县，爱民。恭让有不便，慨然以身自任，朝廷尝遣使下县，取陈氏散卒，他县率多以民丁应数，规免己责，庭兰独为民辨明，以故民得不扰。千余年间，汉阳之民言郡守，则称苏恭让，言县令则称赵庭兰云。

《臣戒录》成。时胡惟庸谋叛事觉，上以朝廷用人，待之本厚而久则恃恩，肆为奸宄，然人性本善，未尝不可教戒，乃命翰林儒臣纂录历代诸侯王、宗戚、宦官之属悖逆不道者，凡二百十二人，备其行事以类书之。既成，赐名曰《臣戒录》，颁布中外之臣，俾知所警。

秋七月己丑朔，享太庙。

庚寅，吏部奏定在京三品以下衙门典吏月俸一石，六品以下衙门典吏月支食米六斗。

壬辰，上谕户部曰：陕西地接羗戎，桑麻非其所产，民生服用皆仰给于他郡。今岁秋粮既已蠲免，边储不足，若欲转输，必劳民力，宜以官库所有布匹运至近边之地，令府州县视民间时直，更减一分，听民入米、粟、菽、麦以易之。无论官员、军士及商愿易者，听有司，或高下其价以欺官损民者，廉问得实，罪之。

诏京官复其家。

癸巳，有风自东南来，大有声。

吏部言：“旧制，秘书监令一人，丞二人，直长二人，以掌秘书。今内府书籍已有翰林院典籍掌之，其秘书监令、丞诚为虚设，宜罢。”从之。

甲午，太白昼见。

置广陵、长宁、崇德、豊乐、善应五群于江都之地，隶仪真监。

辽东都指挥使潘敬叶旺遣人送高丽礼仪判书周谊至京师，赐以冬夏袭衣。上敕敬等曰：“朕观高丽之为东夷，其性习虽未详于他书，而备载于汉、唐、宋诸史可验也，其巧诈多端，叛服不常，当汉、隋、唐、宋治平之时，未尝不为边患，以招征伐。今其逆贼既弑其君，又诡杀朝使，未几，乃遣使饰非，可谓信乎？前者，不令来朝，彼乃坚请入贡，及与之约，又不如约，其状显然。今尔等手握雄师，戍边辽左，不思制人之术，而萌为人所制之机，果何智哉？高丽既不如约，却其使，彼当复以礼成，遣其国之有名望者来朝，庶几事大之诚可以孚于朕衷。今又以虚文饰诈，入我边守，虽曰其性轻薄然，亦深有机焉，尔等不止之于边，擅令入城，又擅令同周谊来者先归，此必诸将甚中奸诱、贿赂动摇矣。朕思之他日，尔等为彼所，害又非浅浅也，自今无令擅入吾境，如有来者，止之于边，首将不许其见，纵有贡赋，亦止于边，不许入献，听彼自为，尔等勿违，以干宪度。”

乙未，雷州府海康县大风雨，坏县治。

庚子，诏留高丽使者周谊于京师，而遣其通事先还。且敕辽东都指挥使潘敬、叶旺曰：“御边之要，务在深思，所以深思者，必欲审势度宜，匪张威武，孰使怀恩，恩威得宜，庶几制人而不制于人。前者，高丽不能如约，假称计事，遣人诣辽，以觇中国，今留周谊于朝，归其通事，尔等宜纵此人赍谊书归，更约必以礼来，若复妄遣人至，就边止还，勿令入境。高丽昔在汉、隋、唐时，或降或叛，侵扰边疆，若轻与之交，久则必以奇货招诱戍兵，故昔人虽不明，为捍御而必实其边地者，以此也。今纵与其来，亦不可不备也。”

辛丑，罢宝钞提举司及布政使司检校、照磨、管勾，各都指挥使司、指挥使司、都转运盐使司照磨。

赐魏国公徐达以下六十四人米各五百石。

壬寅，复封郑遇春为荥阳侯。

置广东新兴千户所。

以廖昇为淮安卫指挥佥事。昇，郧国公永安从子也。

倭夷寇劫广州府东莞等县。

甲辰，给事中张纯奏乞归娶。纯，潞之屯留人，上素爱其谨厚可任事，不欲其去左右，乃遣内使刘清赍钞赐纯父，俾以娶妇入门，见舅、姑毕，二家共遣人送至京。

都督濮英兵至苦峪，获故元省哥失里王、阿者失里王之母妻及其家属，斩部下阿哈撒答等八十余人，遂还兵肃州。

广西都指挥使王真卒。真，寿春人，少英迈，从元义兵元帅陈野先为禆将。野先败死，丙申岁，以千户来归，仍授管军千户。上既定金陵，以真守句容，及破京口，克毗陵，下宁国，攻池州，皆与有功。又领兵取江阴马驮沙，破狼山寨，以功授江阴卫正千户。从大兵讨张士诚，克湖州，平姑苏，移师克上虞、余姚二县，遂从征闽，克延平，由海道平兰秀山贼党，升江阴卫指挥佥事。洪武三年，署苏州卫事。六年，升今官。在镇七年，军民辑睦，以称职见称。至是，以疾卒，敕归葬于钟山之阴。后二年，赠开国辅运推诚宣力武臣、特进光禄大夫、柱国、同知前军都督府事，追封临沂侯，谥桓义。

戊申，遣使召儒士林克坚、林有学、林孟高、孟思渊，用吏部主事丘兼善、序班蔡瑄荐也。

给府军等卫及山东、山西、辽东、北平等都司将校、士卒三十一万六千三百二十人钞布、绵花有差。

壬子，韩国公李善长等表请今年天寿圣节受百官朝贺，诏不许。明日又请，上手诏答之曰：“父母劬劳之恩，昊天罔极，生辰之日有痛心而已，朕于是日，所以清晨奉祀，静居终日者，念劬劳莫报耳。比者，卿等数以天下太平，朕复年高，固请称贺，今不违群情，勉从所请，尚从中制，惟礼当而已。”先是，上以古人父母既殁，生日当倍悲痛，况忍受臣下礼乎，故即位以来，常不受贺。至是，善长等累请，乃许之，在外诸司五品以上者自明年始听其表贺。

夜，有大星青白色有光，起自河鼓，西北行至云中没。

癸丑，改太仆寺所属牧监品秩，监正，从八品，监副，正九品，监令，从九品，录事、杂职、驭良，从九品。

丙辰，遣还广西两江、思明等府听事民百二十九人。先是，诏令两江、思明等府民入京听差遣，凡事有关其地者则遣之。至是，上谓礼部臣曰：“溪洞之民远居京师，去土怀乡，多有生疾者，或致死亡，非怀远人也。其各遣还乡里，给钞为道里费。”

置北城兵马指挥司。

命平章潘原明往福建理军务。

丁巳，以礼部侍郎李冕试本部尚书。

遣使以毛袄给赐迤北戍边军士。








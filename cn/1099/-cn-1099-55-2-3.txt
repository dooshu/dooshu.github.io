○送李咸章還京詩序 【 薦舉】

今　聖天子嗣大統、網羅英賢、作新士氣、首詔天下守令、各舉懷材抱德之士于其鄉。貢諸吏部而試用之。于是吉安郡守。以泰和李咸章應詔以聞咸章處州太守之子、今少保大學士陳先生之壻也、承家庭之訓有年矣、讀書績文、履道植行、孝?又稱于家、義讓稱于鄉、鄉人化之、勃勃起時名、斯舉也人皆以為宜、既天官覈實其行。進試內廷、敷陳條答、數千百言、足以裨益時政、遂裒然擢高第、荐舉人材復用廷對甲乙之故事當考試事春宮、去年冬奉使嶺南、便道故鄉、茲竣事還京、與予邂逅江浦、即之溫然、叩之鏘然、大非流輩所能及、信乎有司之舉明天官之試公。而家庭之訓有騐也。孔子曰、魯無君子、斯焉取斯、夫體諸身者謂之德。見于事者謂之才。朝廷以此舉士。士以此進豈直美其名以為仕進之階固將望有其實。以為致理之具焉。然古者才德為一。而後世為二。兼之者恆鮮。士既以此進。當以古大賢君子自期。進進不已。使名實相符。隨施而宜可也。譬之馬焉、賀鸞輿、属車清道而行、因稱調良之驥、至于用之戰陳、施之較獵、非絕塵駿足、不足取勝而獲多、是知二者、固不可不兼、然驥之可稱、則以德不以力也往哉咸章駸駸顯融矣、古大賢君子。未必皆出于科目。亦未有不可企及者。在士之立志何如耳。况少保先生之道德功業文章譽望、　聖天子之所倚毘、百辟之所承式、海內元元之所仰戴、卓然冠世之大賢君子也、凡縉紳士夫、聞下風、望餘光者、莫不感發興起、而出其門者、皆黽勉盡瘁、求以償其知遇而無玷、又况其家之子壻當何如耶、免旃咸章、上論古人若李沆之風範端凝、若李諮之苦學奉親皆以德而顯者也、又若李漢之文章、無玷于昌黎、此皆咸章之先世也、勉之庶乎其可也、


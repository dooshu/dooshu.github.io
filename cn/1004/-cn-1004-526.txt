张耒　寄荣子雍三首

东风三月洛阳城，倾盖相逢气倍增。

看尽园花方信马，饮斜楼月更挑灯。

年光飘忽双驰毂，心事萧条一老僧。

酒病年来慵把笔，新文寄我苦凭陵。

张耒

张耒　寄荣子雍三首

苍苍老柏古南禅，袅袅修篁泮水湾。

此地笑谈惟我共，百年交友得君难。

已甘心向诗书老，会与身图云水闲。

年少功名须力致，看君朝佩日珊珊。

张耒

张耒　寄荣子雍三首

家家新酒滴新醅，残岁峥嵘春欲回。

霜野寂无新到雁，雪林寒有欲开梅。

关河路永双横辙，天地身闲一举杯。

酬答风光千点泪，怯将愁眼更登台。

张耒


○册王景崇常山郡王文

维乾符五年，岁次戊戌，十二月壬戌朔三日甲子，皇帝若曰：朕闻尚德尊贤，九命有专征之寄；论功诰道，四履标列国之荣。眷惟硕臣，统兹巨屏，茂勋克树，殊宠未升。爰增疏土之恩，式表类能之重。成德军节度使镇冀深赵等州观察处置等使开府仪同三司检校太尉兼中书令镇州大都督府长史上柱国赵国公食邑三千户食实封二百户袭实封一百户王景崇，德星垂耀，嵩岳降神。抱匡君济俗之宏才，蕴武库文房之重器。智逾炙輠，利比决云。运协祥符，怀茂先之博识；道高时杰，同季野之阳秋。临戎克布其恩威，命代荣彰乎经济。惟乃祖祢，名光简书，正气冲霄，忠诚贯日。永言勋绩，著美华夷，承家得驭众之方，共理契无为之化。成吾心膂，藉乃栋梁，加以政洽兵农，惠分黎庶。俾貔貅之众，敬若神明，袯襫之徒，爱如父母。况位升台鼎，绩著翰垣，华资复异於陈蕃，显秩尤光於朱宠。更举封齐之典，冀同继越之尊。於戏！启金滕於周公，翦桐圭於康叔，皆昭彰前史，蔚著殊庸。况今荣耀八绂，富居千乘，式兹优异，尚此渥恩。往惟钦哉，敬服厥命。今遣使给事中柳韬、副使吏部郎中赵秘持节册尔为常山郡王。


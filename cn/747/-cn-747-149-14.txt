○谏亲征高丽疏

臣闻有国家者譬诸身，两京等於腹心，四境方乎手足，他方绝域，若在身外。臣近於坐下，伏奉口敕，布诰臣下，云自欲伐辽，臣数夜思量，不达其理。高丽王为陛下之所立，莫离支辄杀其主，陛下讨逆收地，斯实乘机。关东赖陛下德泽，久无征战。但命二三勇将，发四五万人，飞石轻梯，取如回掌。大圣有作，必履恒规。贵能克平凶乱，驾御才杰。惟陛下宏两仪之道，扇三五之风，提厉人物，皆思效命。昔侯君集，李靖所谓庸夫，犹能扫万里之高昌，平千载之突厥，皆是陛下发踪指示，声归圣明。臣旁求史籍，讫乎近代，为人之主，无自伐辽者。人臣往征，则有之矣。汉朝则荀彘、杨仆，魏代则毋邱俭、王颀。司马懿犹为人臣，慕容贞僭号之子，皆为其主长驱高丽，虏其人民，削平城垒。陛下立功同於天地，美化苞於古昔，自当超迈於百王，岂止俯同於六子。昔翦平寇逆，大有爪牙，年齿未衰，犹堪任用，匪惟陛下之所使，亦何行而不克？

方今太子新立，年实幼小，自余藩屏，陛下所知。今一旦弃金汤之全，渡辽海之外臣忽三思，烦愁并集。大鱼依於巨海，神龙据於川泉，此谓人君不可轻而远也。且如长辽之左，或遇霖雨滂沱，水潦腾波，平地数尺。夫元菟滨海，途深难测，非万乘所宜行践。东京太原，谓之中地，东可以为声势。西指足以摧延陀，其於西京，迳路非远，为其节度，以设军谋，系莫离支颈，献皇家之庙。此实处安全之上计，社稷之根本。特乞天慈，一垂省纳。


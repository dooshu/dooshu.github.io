其三十四





羽檄如流星，[一]虎符合专城。[二]喧呼救边急，[三]群鸟皆夜鸣。[四]白日曜紫微，三公运权衡。[五]天地皆得一，[六]澹然四海清。借问此何为，答言楚征兵。渡泸及五月，将赴云南征。[七]怯卒非战士，炎方难远行。长号别严亲，日月惨光晶。[八]泣尽继以血，心摧两无声。[九]因兽当勐虎，[十]穷鱼饵奔鲸。[十一]千去不一回，投躯岂全生。[十二]如何舞干戚，一使有苗平?[十三]

[一]《史记》：“吾以羽檄征天下兵。”裴骃注：“《魏武奏事》曰：今边有小警，辄露檄插羽，非羽檄之意也。骃按：推此言，则以鸟羽插檄书，谓之羽檄，取其急速若飞鸟也。”颜师古《汉书注》：“檄者以木简为书，长尺二寸，用征召也。其有急事，则加以鸟羽插之，示疾速也。”又《淮南王传》：“持羽檄，从南方来。”颜师古注：“羽檄，征兵之书也。”



[二]《后汉书》：“旧制，发兵皆以虎符，其余徵调，竹使符而已。”潘岳《马汧督诔》：“剖符专城，纡青拖墨之司。”张铣注：“专，擅也，擅一城也，谓守宰之属。”



[三]梁简文帝诗：“轻兵救边急。”



[四]《庄子》：“乱天之经，逆物之情，玄天弗成。解兽之群，而鸟皆夜鸣。”萧士赟曰：言一时喧呼惊扰，栖鸟亦不得安其巢，至于夜鸣也。



[五]《韩诗外传》：三公者何?曰司空、司马、司徒也。司马主天，司空主地，司徒主人。故阴阳不和，四时不节，星辰失度，灾变非常，则责之司马。山陵崩弛，川谷不流，五谷不殖，草木不茂，则责之司空。君臣不正，人道不和，国多盗贼，下怨其上，则责之司徒。《通典》：周以太师、太傅、太保为三公，汉以丞相、大司马、御史大夫为三公，后汉、魏、晋、宋、齐、梁、陈、后魏、北齐皆以太尉、司徒、司空为三公，后周以太师、太傅、太保为三公，隋以太尉、司徒、司空为三公，大唐因之。



[六]《老子》：“天得一以清，地得一以宁。”河上公注：一，无为，道之子也。天得一故能垂象清明，地得一故能安静不动摇。



[七]琦按：泸水，即《禹贡》梁州之黑水也。汉时名泸，唐名金沙江，今云南姚州之金沙江是也。其源出吐蕃界，中为丽水，下流至四川叙州府为马湖江。《水经注》：泸峰最为高秀，水之左右，马步之径裁通，而时有瘴气。三月四月径之必死，非此时犹令人吐闷，五月以后，行者差得无害。故诸葛亮表言：“五月渡泸，并日而食。臣非不自惜也，顾王业不可偏安于蜀故也。”《益州记》曰：泸水源出曲罗巂下三百里。曰泸水两峰有杀气，暑月旧不行，故武侯以夏渡为艰。《太平寰宇记》：《十道记》云：泸水出蕃中，入黔府，历越巂郡界，出拓州，至此有泸津关。关上有石峰，高三十丈。四时多瘴气，三四月间发，人冲之立死，非此时中，则人多闷吐，唯五月上伏即无害。故诸葛武侯征越巂，上疏云：五月渡泸，深入不毛之地。《旧唐书》：南蛮质子阁罗凤亡归，帝怒，欲讨之。杨国忠荐阆州人鲜于仲通为益州长史，令率精兵八万讨南蛮，与罗凤战于泸南，全军陷没。国忠掩其败状，叙其战功，仍令仲通上表，请国忠兼领益部。十载，国忠权知蜀郡都督府长史，充剑南节度副大使，知节度事。国忠又使司马李宓率师七万，再讨南蛮。宓渡泸水，为蛮所诱，至太和城，不战而败，李宓死于阵。国忠又隐其败，以捷书上闻。自仲通、李宓再举讨蛮之军，其征发皆中国利兵，然于土风不便，沮洳之所陷，瘴疫之所伤，馈饷之所乏，物故者十八九，凡举二十万众弃之死地，只轮不返。人衔冤毒，无敢言者。《新唐书·杨国忠传》：国忠虽当国，常领剑南召募使，遣戍泸南，饷路险乏，举无还者。旧勋户免行，所以宠战功。国忠令当行者先取勋家，故士无斗志。凡募法，愿奋者则籍之。国忠岁遣宋昱、郑昂、韦儇，以御史迫促郡县，吏穷无以应。乃诡设饷召贫弱者，密缚置室中，衣絮衣，械而送屯，亡者以送吏代之，人人思乱。寻遣剑南留后李宓率兵十余万击阁罗凤，败死西洱河，国忠矫为捷书上闻。自再兴师，倾中国骁卒二十万，履无遗，天下冤之。



[八]《通鉴》：“天宝十载夏四月，剑南节度使鲜于仲通讨南诏蛮，大败于泸南。制大募两京及河南北兵以击南诏，人闻云南多瘴疠，未战，士卒死者十八九，莫肯应募。杨国忠遣御史分道捕人，连枷送诣军所。旧制，百姓有勋者免征役。时调兵既多，国忠奏先取高勋。于是行者愁怨，父母妻子送之，所在哭声振野。”



[九]《说苑》：“下蔡威公闭门而哭，三日三夜，泣尽而继以血。”潘岳《寡妇赋》：“痛忉怛以摧心。”



[十]《左传》：“困兽犹斗。”



[十一]谢眺诗：“奔鲸自此曝。”吕向注：“奔鲸，大鱼，吞食小物，喻不义也。”



[十二]鲍照诗：“投躯报明主，身死为国殇。”



[十三]《艺文类聚》：《帝王世纪》曰：有苗氏负固不服，禹请征之。舜曰：“我德不厚而行武，非道也。吾前教由未也。”乃修教三年，执干戚而舞之，有苗请服。



萧士赟曰：此诗盖讨云南时作也。首即征兵时景象而言，当此君明臣良、天清地宁、海内澹然、四郊无警之时，而忽有此举。问之于人，始知征兵者，讨云南也。乃所调之兵，不堪受甲，所谓驱市人而战之，如以困兽当虎，穷鱼饵鲸，吾见师之出而不见师之入矣。末则深叹当国之臣，不能敷文德以来远人，致有覆军杀将之耻也。






○与契将军书

昊天不忱，哲人终否。毕公逝矣。伤如之何？敬想情则懿亲，义惟良执，非夫人之为恸，其谁为恸乎？仆与此公，早投交契，夷险之际，终始如一。常思并建忠孝之绩，共申家国之雠。壮志不就，古人所悲，何图一旦长诀？呜乎哀哉！管仲不存，叔牙空在；子皮已丧，子产何依？兴言追昔，良增痛悼。适得韦四郎书，具承大郎雅意，知欲以此公碑志，托之下走。夫抚今怀昔，理寄斯文；旌德叙功，事属知已。是以子期幽思，感叔夜之形言；伯喈雄藻，待林宗而无愧。下走虽不敏，幸托深期，此而不为，谁当为者？但恐位卑先达，才非拔萃，虚承厚眷，不副高闻，谨遣舍弟勋往，面取进止，临书啜泣，惨惶不次。


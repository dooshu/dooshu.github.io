卷十九

钦定四库全书

历代名臣奏议卷十九

明　杨士奇等　撰

郊庙

宋仁宗皇佑二年宋祁上奏曰臣闻王者建庙祏之严合昭穆之缀祖一而已始受命也宗无豫数待有德也由宗而下等胄之疏戚以为迭毁之制使後嗣虽有显扬褒大犹不得与祖宗并列所以一统乎尊尊古之道也皇帝陛下躬孝治发德音永惟三后之盛烈际天接地而推奉之礼有所未称明发悼惧图惟厥衷使攸司得稽旧章开羣议摅懿铄阐孙谋将以脗合灵心垂荣无极非臣等孤陋所能及巳窃以太祖皇帝诞受宝命付畀四海铺敦燮伐潜黜不端夷泽潞之畔兼淮海之昩东焚吴舆右困蜀垒湘楚闽禺请吏入朝当此之时天下之人去大残蒙更生卜年长世丕阐洪业太宗皇帝敦受具玺席运下武龚天之讨底平太原由是慎九刑之辟艺四方之贡信赏类能重食劝分官无烦苛人无恫怨又引搢绅诸儒讲道兴学炳然右文与三代同风真宗皇帝乾粹日昭执竞维烈重威抚和休寜北方顺斗布度先天作圣遂考夏谚法虞廵秘牒岱宗育谷冀壤翕受瑞福普浸黎元肖翘跂行罔有不寜百度巳备眷授明辟洪惟一祖二宗之烈历选坟诰未有高焉者也昔成汤为商之祖太甲太戊武丁实号三宗后稷为周之祖文王武王庸建二祧高帝为汉之祖孝文孝武特崇两庙皆子孙世世奉承不辍我皇伯祖经纶草昩遂有天下功宜为帝者之祖皇祖勤劳制作皇考财成治定德宜为帝者之宗三庙并万世不迁宣布天下以示後世臣等请如圣诏至於升侑上帝裒对先谟本之周道克厌典礼昔太宗亲郊奉宣祖太祖配焉真宗肇祀奉太祖太宗配焉自尔有司不敢轻议今二宗同跻不祧之位则礼无异等伏请自今以往太祖为定配二宗为迭配称情适事理实无嫌其将来皇帝亲祠伏请以三圣偕侑上显对越之盛次申遹追之感圣人之能事羣臣之大愿此後迭配还如前议昔唐高宗之上封也太武皇帝文皇帝配昊天明堂之封也以高祖配天睿宗配地开元之着礼也高祖配方丘太宗配神州此二宗迭配之前比垂拱开元之间高祖太宗高宗同配昊天真宗登介丘降社首并以太祖太宗崇配天地此三圣皆侑之明准其岁时常祀到至日圜丘仲夏皇地只配以太祖孟春祈谷夏雩祀冬祭神州配以太宗孟春感帝配以宣祖季秋大飨配以真宗伏请皆如礼便陛下重宗祧之事鉴照前载抑畏?巩让而不专故令臣等得申愚管谨用敷罄惟圣心财鉴谨具议状奏闻嘉佑元年集贤校理丁讽言按春文耀勾为五帝之名始下太常去之其祀仪皇帝服衮冕祀黑帝则服裘被衮配位登歌作承安之乐余并如祈谷礼立春祀青帝以帝太昊氏配勾芒氏岁星三辰七宿从祀立夏祀赤帝以帝神农氏配祝融氏荧惑三辰七宿从祀季夏祀黄帝以黄帝氏配后土镇星从祀立秋祀白帝以帝少昊氏配蓐收太白三辰七宿从祀立冬祀黑帝以帝高阳氏配玄冥辰星三辰七宿从祀

四年平章事富弼乞亲行祫飨大礼奏曰臣谨按天地宗庙社稷皆为大祀自古天子亲祠之其间尊与亲兼之者惟庙焉国朝崇奉祭祀严而不渎每三岁天子必亲行南郊之祀其於事天之道可谓得礼独於宗庙祗遣大臣摄行时享而已亲祀未讲诚为阙典检会今年冬至当有事于南郊又孟冬亦当合飨於太庙礼曰三年一祫祫为大祭所以合羣庙之主于祖宗而祭之自来亦祗遣近臣摄行今欲望诏有司讲求祫祭大礼将来圣驾有事于太庙庶乎国家事天事亲之道两得其宜所有降赦推恩并用南郊故事

同判太常寺吕公着议四后庙飨奏曰臣闻宗庙父昭子穆皆有配坐苟非正嫡虽以子贵立庙即无配祔之礼案周大司乐之职歌中吕舞大濩以享先妣者姜嫄也姜嫄即帝喾之妃后稷之母既无所配故特立庙而祭谓之閟宫晋简文宣太后既不配食亦筑宫於外唐开元四年以昭成皇后升祔睿宗庙遂为失礼之首先朝自元德皇太后追尊之後累有臣寮请行升祔之礼先皇敬重礼典皆不允从别庙荐享凡十有七年其後宰臣等不深详典据继上封奏请从升祔中旨勉俞至明道中议章献皇太后章懿皇太后庙飨有司参酌仪典请立新庙二后同殿异室每岁五享及禘祫并就本庙及特撰乐章以崇世享是为奉慈庙载之甲令盖合经据其後卒用钱惟演之议祔于真宗庙室臣等今参议若以懿德皇后祔于后庙元德章献章懿三后祔於奉慈庙同殿异室每岁五享四时荐新朔望上食一同太庙庶合典礼

七年公着论三圣并侑奏曰臣谨按孝经郊祀后稷以配天宗祀文王於明堂以配上帝春秋传曰自外至者无主不止然则天地之祭必有所配者皆侑神作主之意也且祖一而已始受命也宗无豫数待有德也由宗而下功德显者自可崇庙祏之制百世不迁垂之无穷至於对越天地则神无二主所以奉上帝之尊示不敢渎至唐垂拱中始以三祖同配开元十一年明皇亲享遂罢同配之礼伏见皇佑五年诏书今来南郊三圣并侑後次却依旧礼布告中外未几复有每遇南郊三圣并侑之诏虽出孝思颇违经礼臣等谓自今宜以太祖定配为得礼之正

嘉祜四年刘敞与胡宿同上奏曰臣伏闻礼官倡议欲祔郭后於庙臣窃惑之昔春秋之义夫人不薨于寝不赴于同不反哭于庙则不言夫人不称小君徒以礼不足故名号阙然然则名号与礼非同物也名号存而礼不足固不敢正其称况敢正其仪乎郭后之废虽云无大罪然亦既废矣及其追复也许其号而不许其礼且二十余年今一旦欲治以嫡后之仪致之於庙然则郭后之殂也为薨於寝乎赴於同乎反哭於庙乎羣臣百姓亦尝以服母之义为之齐衰乎恐其未安於春秋也春秋之夫人於彼三者一不备则不正其称而郭后於三者无一焉而欲正其礼恐未安於义也且传曰不有废也君何以兴废兴之间固必有正与不正之理存焉今欲扶所废以为正必将抑所兴以为不正古者不二嫡则万世之後宗庙之礼岂臣子所当擅轻重哉谨按景佑诏书本不许郭氏祔庙议巳决矣无为复纷纷以乱大礼议者或谓郭后之追命也诏书薄其过既复其号不得不异其礼譬犹大臣坐非辜而贬者苟明其非辜则复用之岂得不遂使为大臣乎臣谓物有殊类异势未可以相准臣之与妻其义虽均然逐臣可以复归放妻不可复合臣衆而妻一也故春秋公孙婴齐卒于狸脤君曰吾固许之反为大夫此逐臣可以复归也杞伯来逆叔姬之丧以归夫无逆出妻之丧而为之者此放妻不可复合也今追祔郭后得无近於此乎乞令诸儒博议极其论难以求折衷於体为允

敞宿又奏曰臣近上言郭后追祔非礼之正乞更详议今月七日学士院以张洞奏状示臣准中书批状令两制同议臣以所据与洞不合更不连署然臣观洞之言曼词饰说似苟蔽前之失而非忠信之道也前世人君废斥妃后者皆溺於私爱或嬖妾上僭或谗诉妄及此则羣臣当引大体伏节死争如陛下之於郭后固未尝有此盖于时圣虑在宗庙社稷之际不得不然耳昔汉光武起於布衣绍复天位郭氏其后也正位十有六年子强为太子辅为中山王可谓盛矣然自见年长宠衰数怀怨怼光武由此废之为中山王太后其後太子强亦自贬引为东海王然当时文武之臣元功俊德布於朝廷不以光武为情有厚薄亦不以郭氏为过不当废者其意识深远知事有不得已者也今陛下之虑岂不然乎光武虽废郭后然顾待其家初不衰减亦明退人以义不缘於私故也此又诏书所以追复郭后之意矣用平生之爱故尊以虚名顾礼义之正故絶其祔庙是范晔所谓使後世不见隆薄进退之隙者也至公至平可谓折中今洞之意以追复郭后则出於天子以停止庙谥则出於大臣共一诏书也而论之异同未知洞何从见之若不幸而此言传於後且归过君父亏损圣德此其一也且臣前奏最要者以为废兴不两立而人君无二嫡备万世之後而礼分不明也洞既不以此为辩若不幸朝廷过听之是虽自以能讦上起废为功而犹且隂偪母后妄渎礼正此其二也故臣以谓非臣子之义忠信之道矣伏乞并下臣章令两制详议臣诚愚窃耻圣朝无光武之臣是以莫能推明上德而反崇饰诽谤营为非礼也不胜区区

宿又上奏曰臣窃以国家乘火而王火於五行其神属礼汉书天文志曰火礼也以此而言国家常须恭依典礼以顺火性伏覩京师自秋不雨绵历三时圣心焦劳臣下陨越思所以消救之道未知所出伏惟陛下明德恤祀?共郊庙宜蒙福应乃遘灾旱古者祭天神无二主礼专一配所以奉天帝之尊明不敢渎三代两汉之盛莫之敢易唐初始有兼配之事垂拱中礼官希旨郊丘诸祠遂有三祖同配之礼开元十一年明皇亲享圜丘礼官建议遂罢三祖同配之事除此之外未有一代三帝同配昊天之礼国家至道三年诏书亲郊圜丘以太祖太宗并配陛下即位景佑二年诏礼官详案典礼辨崇配之序诏书节文自今以往太祖定配二宗迭侑去年八月八日诏书今次南郊三圣并侑後次却依旧礼布告中外咸体至怀未踰旬日复有今後每遇南郊三圣并侑之诏窃寻诏旨先後不同此诚陛下至孝烝烝虞舜之用心也然有违典礼未合天衷致旱之由恐在於此臣愚欲望圣慈今後南郊乞且依去年八月八日诏书及景佑二年礼官所定太祖定配之典追寝去年八月二十四日今後每次南郊三圣并侑之诏告谢天地以顺火性必蒙福祉之降足消灾旱之异臣若心知不可口不敢言即是长负陛下奨育之恩没有余责刘敞与孙拚胡宿上奏曰臣等谨案春秋传曰大祫者何祭也未毁庙之主皆升合食于太祖是以国朝事宗庙且百有余年至祫之日别庙后主皆升合食遵用以为典制非无据也此皆更圣祖神宗尽心极虑制节垂法以贻子孙者也未易轻改且宋家宗庙之礼参用历代因时施宜不专取于周唐何以言之如太宗真宗二帝并配三后孝章尝母仪天下而享於别宫淑德以元妃正嫡亦享於别宫原其宪章沿革之始似出圣意自有所在若规以一家之学则纷然皆乱於上矣且行之巳久祝嘏宗史既守以为常若一旦轻议损益恐神灵不安亦未必当先帝意也议者乃谓四后之主於合食则贵有所屈於别享则尊得以伸然则且不疑於黜远四后而独丰於昵乎他年有司摄事四后皆预合食也今陛下昉欲躬齐戒奉祖祢而四后见黜不亦疑於以此礼之烦而不能事其先妣乎受命之君以创礼革典为急继体之君以承志遵法为美先帝创之革之陛下承之遵之臣曰可矣宗庙之祭至尊至重苟未能尽祖宗之意则莫若守其旧礼疑文偏说未可尽据传曰祭从先祖又曰有其举之莫敢废也此之谓也臣愚以谓如其故便敞又上奏曰臣近与孙拚胡宿等议后庙四主皆升合食宜依旧制不可轻改其说犹未详尽不敢不陈臣伏以九经所载祫祭制度最明最备者莫如春秋公羊传自汉以下凡议此礼皆引为证其文曰未毁庙之主皆升合食于太祖所谓未毁庙者岂有帝后之限哉此乃国朝所以依缘循守行之且百年者也圣祖神宗好礼稽古洞洞属属於宗庙之祭至重至慎知必不苟於追孝之礼也太祖临御天下孝惠后主虽在别庙至禘祫之日巳自合食於太庙而祔祖姑之下矣祥符五年因礼官之奏又加考据酌中着为常典事更先帝皎若日月今羣臣不务推原春秋之法而独引後儒疑近之说不务讲求本朝之故而专倡异代难通之制不务将顺圣上广孝之心而轻议宗庙久行之仪欲摈隔四后使亿万斯年永不得合食于先帝臣窃恨之且四后陛下之妣也如孝惠在开宝之世尚合食於祖姑之次今陛下亲享反不得望清庙之室於人情安乎昔贡禹议罢园庙羣臣和之者非一听其言殆以谓虽周公复生不可得变元帝信之然而通人未以为当既而悔之则无及矣方衡议迁郊兆羣臣和之者亦非一听其言殆以谓虽孔子复作不可得夺成帝信之然而通人未以为当田既而悔之则亦无及矣夫宗庙之礼神灵之位岂可使举措不当数有後悔哉此自陛下当所留圣思也西汉衰敝之悔可以为戒且三代异物沿革异宜固未尝相同今欲舍本朝而慕前代变先帝而述後儒隔絶祖妣排斥先后轻动宗庙之体易迁神灵之叙臣不知此中何礼也唯陛下裁慎

知太常寺张洞等议四后庙飨奏曰臣等伏见国家每遇禘祫奉别庙四后之主合食太庙据唐郊祀志载禘祫祀文自献祖至肃宗凡十一帝所配皆一后其间惟睿宗二后盖昭成明皇之母也又续曲台礼有别庙皇后合食之文盖未有本室遇祫享即祔于祖姑之下所以大顺中以三太后配列禘祭博士商盈孙以谓误认曲台礼意当时不能改正议者讥其非礼臣等伏思每室既有定配则余后於礼不当升祔遂从别庙之祭而禘祫之日复来参列与郊祀志曲台礼相戾今亲行盛礼义当革正其皇后庙伏请依奉慈庙例遣官致祭仁宗亲诣太庙行祫飨礼同判宗正寺赵良规请正太祖东向位礼官不敢决观文殿学士王举正等议曰大祫之礼所以合昭穆辨尊卑必以受命之祖居东向之位本朝以太祖为受命之君然僖祖以降四庙在上故每遇大祫止列昭穆而虚东向魏晋以来亦用此礼今亲飨之盛宜如旧便学士欧阳修等曰古者宗庙之制皆一帝一后後世有以子贵者始着并祔之文其不当祔者则有别庙之祭本朝禘祫乃以别庙之后列于配后之下非惟於古无文於今又四不可淑德太宗之元配列于元德之下章怀真宗之元配列于章懿之下一也升祔之后统以帝乐别庙之后则以本室乐章自随二也升祔之后同牢而祭牲器祝册亦统于帝别庙诸后乃从专享三也升祔之后聨席而坐别庙之后位乃相絶四也章宪章懿在奉慈庙每遇禘祫本庙致享最为得礼若四后各祭于庙则其尊自申而於礼无失以为行之巳久重於改作则是失礼之举无复是正也请从礼官

八年修为参知政事又上奏曰臣近准敕差祭神州地祗於北郊窃见有司行事不合典礼据开宝通礼当先引行事官於东壝门外道南北向立次引入壝门就坛东南位西向行事盖即事有渐自外而入於礼为宜今却先引行事官於坛卯堦之侧北向立次引东行向外就行事位由内而外乖背礼文臣遂於本院检详盖是往年撰祀仪之时误此一节今据祀仪四时及三王五帝上辛祈谷春分祀九宫朝日高禖孟夏雩秋分夕月仲秋祀九宫贵神秋季大享明堂冬至祀昊天臈蜡夏至祀皇地只及孟冬祀神州地只凡一十七祭并系大祀一例错误并合改正依开宝通礼兼礼生赞唱生踈多不依礼文臣伏见朝廷近年新制祭祀器服修饬坛壝务极精严而有司失传行事之际於礼缪误伏乞下礼院详定依开宝通礼改正祀仪及教习礼生使依典礼以上副圣朝精严祀事之意

嘉佑六年谏官杨畋论水灾繇郊庙未顺礼院亦言对越天地神无二主唐始用三祖同配後遂罢之皇佑初诏三圣并侑後复迭配未几复并侑以为定制虽出孝思然颇违经典当时有司失於讲求下两制仪翰林学士王珪等曰推尊以享帝义之至也然尊尊不可以渎故郊无二主今三后并侑欲以致孝也而适所以渎乎享帝非所以寜神也请如礼官议七月正月诏南郊以太祖定配

七年知谏院司马光论夀星观御容状曰臣等前者伏覩陛下幸夀星观奉安真宗御容当是时臣等不知事之本末未敢进言自後方知本观旧日止有先帝时所画夀星近因本观管干内臣吴知章妄有奏陈称是先帝御容意欲张大事体广有兴修自为劳效别图恩赏陛下天性仁孝以为崇奉祖宗重违其请遂便画先帝御容以易夀星之像改为崇先观知章既得御容倚以为名奸诈之心不知纪极乃更求开展观地别建更衣殿及诸屋宇将近百间制度宏侈计其所费踰数千万向去增益未有穷期臣等窃以祖宗神灵之所凭依在於太庙木主而已自古帝王之孝莫若虞舜商之高宗周之文武未闻宗庙之外更有象设然後得尽至诚也唯高宗祭祀亲庙微为丰数故传说曰黩于祭祀时谓弗钦礼烦则乱事神则难祖巳曰典祀无丰于昵盖规之也後至汉氏始为原庙当时醇儒达礼靡不讥之况画御容於道宫佛寺而又为夀星之服其为黩也甚矣且又太祖太宗御容在京师者止於兴国寺啓圣院而已真宗御容巳有数处今又益以崇先观是亦丰于昵也无乃失尊尊之义乎原其所自来止因知章妄希恩泽乃敢恣为诬罔兴造事端致?朝廷於非礼今既奉安御容难以变更若只就本观旧来已修屋宇固足崇奉所有创添屋宇伏乞一切停寝止令有司以时侍奉所有知章诬罔圣聪依托御容妄有干请广兴力役乞下所司取勘穷治奸状明正其罪

仁宗时同知太常礼院韩维上言曰臣等窃以宗庙之尊太祖者所以叙亲明统褒显功德也叙亲明统则必正其本褒显功德则不可私其人此圣人以义断恩立礼而为之极也由祢巳上皆祖也皆则孰主而尊之曰始封曰受命曰有功非是三者虽属之尊且亲不得当也是天下之公法也子不敢丰於其父臣不敢厚於其君故尊太祖之道礼之大者有三於庙则百代不迁於天地之祭则为配主於祫享则位东向商以契周以后稷其毁庙之主皆出太祖之後故其礼顺後世太祖之上复有追崇之庙故其礼疑所以诸儒论议不一然大抵不过三义一则直推见庙最尊之祖即唐顔真卿韩愈欲以献祖居东向之位是也一则以追崇之祖别庙而祭全太祖之尊即汉之太上皇魏之处士晋之府君唐之献懿是也一则以太祖尚在昭穆虚位以待自魏晋巳下讫於隋唐及本朝故事是也推最尊之祖者既非始封有功之君亲尽则毁於圣人制礼之意殆恐不然别庙而祭者虽为变礼未可遽行於今其间惟虚东向之位於礼似近何也在礼父为士子为天子葬以士祭以天子葬且不敢厚其父况敢以天下之公法易其祖之位乎周礼党正饮酒一命齿於乡再命齿於父三命不齿且人臣尊父族尚不敢与之齿况在天子乎乃欲以追崇必毁之主加於万世不祧之祖乎臣等再详三者之论考於圣人之礼俱未合也直以最尊之主居东向之位是欲求礼之情虚东向之位以待太祖是欲守礼之文者也然而礼之情难见情一失则礼从而丧矣礼之文易守文在而圣人之意或可存也夫惟达礼之情文者然後能作此魏晋宋齐隋唐之君及我艺祖祖宗所以谦让而不敢决也臣等以谓宜如祖宗故事虚东向之位便

维又论温成皇后不当立庙疏曰臣闻忠臣不为甽亩之远而辍其图报之心圣主不以蒭荛之贱而易其纳善之虑故下靡不尽之情上无或遗之策臣位虽微贱然以讨论载籍参议典礼为职窃不自薄有爱君之言惟陛下少加听览臣伏见国家为温成皇后立庙备三献官设五时之祭金石牢具一侔宗庙臣上求礼经下寻本朝故事皆所未有不知当时谁为陛下为此谋者臣闻孝惠皇后太祖皇帝之正配也其没也即陵构殿岁时所祀不过常馔而已其後方得列於皇后别庙元德皇后真宗皇帝之母也其没也别庙而祭自尔羣臣请升祔相继先帝慎重其事不敢即从至於十年而後许之今陛下一旦奉嫔御之主庙而乐之与祖宗等稽於先王之礼则不合求之本朝之事则非故搢绅之士无所诵说下民观之不知所化甚非太祖真宗慎重典礼之深旨也伏惟陛下即位以来凡所兴造必问於遗训而咨於故实稀阔盛事靡不毕讲今又将以孟冬吉时亲祼宗庙修大祫之礼盖祫者序昭穆正尊卑之祭也所宜罢黜不端昭示大顺以成祀典之美而陛下以奉祖宗者巳之臣妾亦得享之非所以致隆极广孝恭也臣愚以为宜因此时发德音诏有司使议温成皇后之庙有不如礼者一皆裁去以明陛下不私後宫专奉祖宗之意使圣朝典制幽昩复光宗庙神灵驩欣顾享此盛德之举也陛下不可不加圣意焉昔汉文帝幸上林袁盎引却慎夫人之坐以明妾主之义前史书之烂然不忘今崇建庙祏甚於上林之坐僭拟祖宗非特妾主之别陛下圣德过於汉文毋使愚臣不得申袁盎之志

贴黄陛下若以温成皇后久在左右不忘轸悼则岁时遣宫监内侍厚加祭奠亦足致其恩意何必僭用礼典取讥後代此於温成皇后非有所益而於圣德为损不细自陛下即位以来动循礼典未尝有此过举臣愿陛下特奋神断使有司得从改正以全盛德之美臣父子受国厚恩实欲以此少申补报幸不以臣位下而弃其言也

英宗即位初以仁宗神主祔庙礼院请以太祖太宗为一世而增一室以备天子事七世之礼诏两制与礼官考议孙拚等欲如之知审刑院通进银台司卢士宗以为在礼太祖之庙万世不毁其余昭穆亲尽即毁示有终也自汉以来天子受命之初太祖尚在三昭三穆之数次祀四世或六世其以上之主属虽尊於太祖亲尽则迁故汉元帝之世瘗太上庙主於园魏明帝迁处士主於园邑晋武惠祔庙迁征西豫州府君大抵过六世则迁其主盖太祖已正东向之位则并三昭三穆为七世矣唐高祖初祀四世太宗增祀六世太宗祔庙则迁弘农府君高宗祔庙又迁宣宗皆前世成法惟明皇九庙祀八世於是为不经今大行祔庙僖祖亲尽当迁於典礼为合不当添展一室诏拚等再议卒从八室之说议者咎之

治平元年观文殿学士孙拚等论明堂配侑奏曰臣等谨按孝经出於圣述其谈圣治之极则谓人之行莫大於严父而配天仲尼美周公以居摄而能行天子之礼尊隆於父故曰周公其人不可谓之安在乎必严其父也又若止於太祖比后稷太宗比文王则宣祖真宗向者皆不当在配天之序推而上之则谓明堂之祭真宗不当以太宗配先帝不当以真宗配今日不当以仁宗配也臣等按易豫之说曰先王作乐崇德荐之上帝以配祖考盖若祖若考并可配天者也兹又符於孝经之说亦不可谓安在乎必严其父也祖考皆可配帝郊与明堂不可同位亦不可谓严祖严父其义一也虽周家不闻废文配而移於武废武配而移於成然则易之配考经之严父历代循守固亦不为无说魏明帝宗祀文帝於明堂以配上帝史官谓是时二汉郊祀之制具存魏所损益可知则亦不可谓东汉章安之後配祭无传遂以为未尝严父也自唐至本朝其间贤哲讲求诚不为少所不敢异者舍周孔之道无本统也今以为我将之诗祀文王於明堂而歌者也亦安知非仲尼删诗存周人全盛之颂被於管弦者独取之也仁宗继体保成置天下於大安者四十三年功德於人可谓极矣今祔庙之始遂抑而不得配上帝之享甚非所以宣章陛下为後严父之大孝臣等参稽典礼博考公论敢以前定议为便

知制诰钱公辅等论明堂配侑奏曰臣谨按三代之法郊以祭天而明堂以祭五帝郊之祭以始之祖有圣人之功者配焉明堂之祭以创业继体之君有圣人之德者配焉故孝经曰昔者周公郊祀后稷以配天宗祀文王於明堂以配上帝又曰孝莫大於严父严父莫大於配天则周公其人也以周公言之则严父也以成王言之则严祖也方是之时政则周公祭则成王亦安在乎必严父哉我将之诗是也後世失礼不足考据请一以周事言之臣窃谓圣宋崛起非有始封之祖也则创业之君是为太祖矣太祖则周之后稷配祭于郊者也太宗则周之文王配祭于明堂者也此二配至重万世不迁之法也真宗则周之武王宗乎庙而不祧者也虽有配天之功而无配天之祭未闻成王以严父之故废文王配天之祭而移於武王也仁宗则周之成王也虽有配天之功而无配天之祭亦未闻康王以严父之故废武王配天之祭而移於成王也以孔子之心推周公之志则严父也以周公之心摄成王之祭则严祖也严祖严父其义一也下至于两汉去圣甚远而明堂配祭东汉为得在西汉时则孝武始营明堂而以高帝配之其後又以景帝配之孝武之後无闻焉在东汉时则孝明始建明堂而以光武配其後孝章孝安又以光武配孝安之後无闻焉当始配之代适符严父之说及时异事迁而章安二帝亦弗之变此最为近古而合乎礼者也有唐始在孝和时则以高宗配之在明皇时则以睿宗配之在永泰时则以肃宗配之礼官杜鸿渐王泾辈皆不能推明经训务合古初反雷同其论以惑时主延及于今牢不可破当仁宗嗣位之初傥有建是论者配天之祭当在乎太宗矣当时无一人言者故使宗周之典礼不明於圣代而有唐之曲学流敝乎後人愿陛下深诏有司博谋羣贤使配天之祭不胶於严父而严父之道不专乎配天循宗周之典礼替有唐之曲学知谏院司马光论明堂配侑疏曰臣等窃以孝子之心谁不欲尊其父也圣人制礼以为之极不敢踰也故祖巳训高宗曰祀无丰于昵孔子与孟懿子论孝亦曰祭之以礼然则事亲者不以数祭为孝者贵於得礼而已先儒谓禘郊祖宗皆祭祀以配食也禘谓祭昊天於圜丘也祭上帝于南郊曰郊祭五帝五神於明堂曰祖宗故诗曰思文后稷克配彼天又我将祀文王於明堂此其证也下此皆不见於经矣前汉以高祖配天後汉以光武配明堂以是观古之帝王自非建邦啓土及造有区夏者皆无配天之文故虽周之成康汉之文景明章其德业非不美也然而子孙不敢推以配天者避祖宗也孝经曰严父莫大於配天则周公其人也孔子以周公有上圣之德成太平之业制礼作乐而文王适其父也故引之以证圣人之德莫大於孝荅曾子之问而已非谓凡有天下者皆当以父配天然後为孝也近世祀明堂者皆以其父配五帝此乃误识孝经之意而违先王之礼不可以为法也景佑二年仁宗诏礼院官稽按礼典辨崇配之序定二祧之位乃以太祖为帝者之祖比周之后稷太宗真宗为帝者之宗比周之文武然则祀真宗於明堂以配五帝亦未失古礼今仁宗虽丰功美德洽於四海而不在二祧之位议者乃欲舍真宗而以仁宗配享明堂恐於祭法不合又以人情言之是绌祖而进父也夏父弗忌跻僖公先兄而後弟孔子犹以为逆祀书於春秋况绌祖而进父乎必若此行之不独乖违典礼恐亦非仁宗意也臣等窃谓宜遵旧礼以真宗配五帝於明堂为便

光又乞改郊礼劄子曰臣闻古者天子亲祀上帝一岁有九国朝之制天子三岁一郊仍於其间改用佗礼者甚衆岂奉天之意有所倦略哉盖事有不得已者也臣窃见国家帑藏素空重以暴雨为灾圜丘之侧流潦尚深青城之材颇多散失仪仗法物损败非一今若悉加完葺恐难猝备加以冬寒将近诸营漂没失其生业屋宇败坏衣褐俱尽陛下傥欲别加振救亦恐力所不支昔太宗太平兴国元年下诏东封寻以火灾而止更用郊礼又淳化三年下诏祀圜丘亦以事故更用明年祈谷今灾变至大国用不足臣谓不可不小有变更若因兹天谴随时损益以九月十月之间於大庆殿恭谢天地亦足以展纯洁之诚昭寅畏之志减省大费安慰衆心事无便於此者陛下傥以为可愿决意早行之知太常礼院李育上奏曰郊庙之祭本尚纯质衮冕之饰皆存法象非事繁侈重奇玩也冕则以周官为本凡十二旒间以采玉加以紘綖笄瑱之饰衮则以虞书为始凡十二章首以辰象别以衣裳绘绣之采东汉至唐史官名儒纪迹前制皆无珠翠犀宝之饰何则鹬羽蜯胎非法服所用琥珀灵犀非至尊所冠龙锦七星巳列采章之内紫云白鹤近出道家之语岂被衮戴璪象天则数之义哉自大裘之废颛用衮冕古朴稍去而法度尚存夫明水大羮不可以衆味和云门咸池不可以新声间衮冕之服不宜以珍怪异也若魏明之用珊瑚江右之用翡翠侈靡衰播之余岂足为圣朝道哉且太祖建隆元年少府监所造冕服及二年博士聂从义所进三礼图尝诏尹拙窦仪参校之皆仿虞周汉唐之旧至四年冬服之合祭天地於圜丘用此制也太宗亦尝命少府制於禁中不闻改作及真宗封太山礼官请服衮冕帝曰前王服羔裘尚质也今则无羔裘而有衮冕可从旧制是岂有意於繁饰哉盖後之有司率意妄增未尝?议遂相循而用故仁宗尝诏礼官章得象等详议之其所减过半然不经之饰重者多去轻者尚存不能尽如诏书之意故至和三年王洙复议去繁饰礼官画图以献渐还古礼而有司所造复如景佑之前又案开宝通礼及衣服令冕服皆有定法悉无宝锦之饰夫太祖太宗位有四海岂乏宝玩顾不可施之郊庙也臣窃谓陛下肇祀天地躬飨祖祢服周之冕观古之象愿复先王之制祖宗之法其衮冕之服及韠绥佩舄之类与通礼衣服令三礼图制度不同者宜悉改正诏太常礼院少府参定遂合奏曰古者冕服之用郊庙殊制唐典天子之服有二等而大裘尚存显庆初长生无忌等采郊特牲之说献议废大裘自是郊庙之祭一用衮冕然旒章之数止以十二为节亦未闻有余饰也国朝冕服虽仿古制然增以珍异巧缛前世所未尝有夫古之大事莫大於祀而祭服违经非以肃祀容尊神明也臣等以谓宜如育言参酌通礼衣服令三礼图及景佑三年减定之制一切改造之孔子曰麻冕礼也今也纯俭吾从衆纯者丝也变麻用丝盖巳久矣则冕服之制宜依旧以罗为之冕广一尺二寸长二尺二寸约以景表尺前圆後方黝上朱下以金饰版则以白玉珠为旒贯之以五彩丝绳前後各十二旒旒各十二珠相去一寸长二尺朱丝组为缨黈纩充耳金饰玉簪导青衣纁裳十二章八章绘之於衣日月星辰山龙华虫火宗彛也四章绣之於裳藻粉米黼黻也锦龙标领织为升龙山龙而下一章为一行重以为等行十二别制大带素表朱里緑终辟韠绂舄大小绶亦去珠玉钿窠琥珀玻瓈之饰其中单革带玉具劒玉佩朱韈之制巳中礼令无复改为则法服有稽祭礼增重从之

育又上言南郊太庙二舞郎总六十四文舞罢舍羽龠执干戚就为武舞臣谨按旧典文武二舞各用八佾凡祀圜丘祀宗庙太乐令率工人以入就位文舞入陈於架北武舞立於架南又文舞出武舞入有送迎之曲名曰舒和亦曰同和凡三十一章止用一曲是进退同时行缀先定步武容体各应乐节夫至德升闻之舞象揖让天下大定之舞象征伐柔毅舒急不侔而所法所习亦异不当中易也窃惟天神皆降地只皆出八音克谐祖考来格天子亲执珪币相维辟公严恭寅畏可谓极矣而舞者纷然纵横於下进退取舍蹙迫如是岂明有德象有功之谊哉国家三年而举一郊同殿而享八室而舞者阙如名曰二舞实一舞也且如大朝会所以宴臣下而舞者备其数郊庙所以事天地祖考而舞者减其半殊未为称事有近而不可述礼有繁而不可省所系者大而有司之职不敢废也伏请南郊太庙文武二舞各用六十四人以备帝王之礼乐以明祖宗之功德奏可

侍御史知杂事吕诲乞罢郊宫无益工作奏曰臣窃以国家之大事莫重於郊祭罄明察之心尚质崇简所以称天子之德也天神之佑荅以灵贶享是精诚而已陛下纂绍之初方修大礼自诏下中外灾祥屡至霖雨之後积隂不解继之以雪民之困穷饥冻迫切咨怨之声喧于衢路且人心悦则天意顺今民忧结不解和气从何而生乎殆陛下奉天之意有所未至佐佑之臣或慢其事未尽?恭之诚尔况冬至俯迩乘舆临幸之处经雨摧坏未修者尚多期限既促督役愈急在有司不得不然也岂唯冒寒工作灭裂枉费物料罢癃之卒不僵仆则自经而死可胜其数伤和气之尤甚臣以为陛下一意崇祀经历之处虽有颓垣坏居何害於行礼宜尚质崇简以副天心如临祭之处土木兴作丹雘雕饰青城浮华之设工作无益者权令停罢少寛人力以塞怨望至若灾沴之际祷祈之事固亦有之惟当遣辅臣诣宫观斋洁求晴然人臣未足以动天释老何德以庇民所切者陛下之诚宣布於外聊以慰都人之望此二事唯圣慈留念早降指挥祀事更在?修以召和气臣不胜惓惓之至

治平中西亰会圣宫将创仁宗神御殿马默上言曰事不师古前典所戒汉以诸帝所幸郡国立庙知礼者非之况先帝未尝幸洛而创建庙祀实乖典则愿以礼为之节义为之制亟止此役以章清静奉先之意

英宗时殿中侍御史赵鼎奏请递迁真宗配孟夏雩祭以太宗专配上辛祈谷孟冬祀神州地只循用有唐故事翰林学士王珪等议曰天地大祭有七皆用历代故事以始封受命创业之君配神作主至於明堂用古严父之道配以近考故朝廷在真宗时以太宗配在仁宗时以真宗配今则以仁宗配方仁宗始罢太宗明堂之配太宗先巳配雩祈谷及神州之祭本非递迁今明堂既用严父之道则真宗配天之祭於礼当罢不当复分雩祭之配臣等谨议

珪等又奏准诏下两制定议仁宗祔庙当以何人配享臣等伏以仁宗享国长久励精致治以知人之明得驭臣之体是以豪英材杰乐为之用外宣威灵内经庙略臣主感会驯致太平辅相则有故尚书左仆射赠尚书令谥文正王曾忠允清亮履德经哲致位上宰爕和大政乾兴之初辅翊两宫仗正持重中外以安所谓以道事君无媿前哲故太尉赠尚书令谥文靖吕夷简聦明亮达规模宏远服在大僚历登三事左右皇极勤劳王家二十余年厥功茂焉将帅则有故彰武军节度使检校太傅侍中谥武穆曹玮敦诗阅礼秉义经武参谋帷幄折冲万里镇绥方面隐如长城加以恂恂循道有古名将之风焉皆有功迹见称於世伏请并配飨臣等谨议

珪又言准中书批送下太常礼院状太常博士秘阁校理裴煜奏大祠天地日月社稷其行礼日与国忌同者自庆历至嘉佑凡八祠皆援太常新礼天禧二年六月十七日立秋祀白帝以文懿皇后忌同乐备而不作伏缘忌日必哀志有所至其不有乐宜也然乐所以降格神祗非以适一巳之私也在礼固不可阙谨案开元中礼部建言忌日享庙应用乐裴寛自以情立议庙尊忌卑则作乐庙卑忌尊则乐备而不奏中书令张说以寛议为是宗庙如此其天地日月社稷用乐明矣臣愚以为凡大祠天地日月社稷与忌同者伏请用乐其在庙如寛之议所冀略轻存重不失其称又五方及感生帝皆大祠其从祀牲用羊一豕一蜡祭正位从祀一百九十有三牲用羊二豕二释奠虽曰中祠至圣文宣王配位从祀九十有三昭烈武成王配位从祀七十有五牲用羊一豕一刲割殆不徧足臣谓宜度大祠中祠从祀之位其以差加之又立夏祀赤帝窃见祝版御所自署其恭且严如是诸祠而太府寺所供香殊为尠不称崇祀之意本院据礼云君子有终身之忧而无一日之患谓忌日也忌日不乐谓不举吉事也然而礼令即无忌日飨庙废乐之文至唐始有祭与忌日同则县而不乐裴寛建议庙尊忌卑则作乐庙卑忌尊则乐备而不奏当时虽从寛议亦无典据臣等按礼家之说祭天以烟为歆神之始以血为陈馔之始祭地以埋为歆神之始以血为陈馔之始宗庙以灌为歆神之始以腥为陈馔之始然则天地宗庙皆以乐为致神之始故曰大祭有三始谓此也天地之间虚豁而不见其形状者阳也鬼神居天地之间不可以人通接也声属於阳故乐之音声号呼召於天地之间庶几神明闻之因而来格故祭必求诸阳商人之祭先奏乐以求神先求於阳也次灌地求神於隂达于渊泉也周人尚臭四时之祭灌地以求神先求诸隂也然则天神地只人鬼之祀不可去乐明矣今七庙连室每遇荐飨作乐难分庙忌之尊卑欲依唐旧制及国朝故事庙祭与忌同日并县而不作其与别庙诸后忌同者作之若祠天地日月九宫太一及?百神并请作乐社稷以下诸祠既卑於庙则乐不可为如此则虽不能纯用三代之礼亦可广孝思之至祀五方感生帝?百神释奠文宣武成从祀者衆其用牲既少俎实几不能充今宜加五感生帝羊二豕二百神羊五豕五文宣武成羊三豕三中祠小祠太府寺所供香大祠宜视中祠之半中祠宜视小祠之半诸大祠降御封香并请如祀昊天上帝之礼臣某等议社稷国之所尊其祠日若与别庙诸后忌同请不去乐余并如礼官所议臣某等谨议

英宗诏近臣议仁宗配祭故事冬夏至祀昊天上帝皇地只以太祖配正月上辛祈谷孟夏雩祀孟冬祀神州地只以太宗配正月上辛祀感生帝以宣祖配季秋大飨明堂祀昊天上帝以真宗配而学士王珪等与礼官上议以谓季秋大飨宜以仁宗配为严父之道知制诰钱公辅独谓仁宗不当配祭给事中王畴以谓珪等议遗真宗不得配公辅议遗宣祖真宗仁宗俱不得配於礼意未安乃献议曰请依王珪等议奉仁宗配飨明堂以符大易配考之说孝经严父之礼奉迁真宗配孟夏雩祀以仿唐贞观显庆故事太宗依旧配正月上辛祈谷孟冬祀神州地只余依本朝故事如此则列圣并侑对越昊穹厚泽流光垂裕万祀必如公辅之议则陷四圣为失礼导陛下为不孝违经戾古莫此为甚而朝廷以畴论事有补帝与执政大臣皆器异之

殿中侍御史范纯仁奏乞夀圣节上夀不用乐状曰臣伏闻将来夀圣节在上辛祀天致斋之内於礼不合用乐而太常礼院议称用乐无妨伏缘祀天致斋行自古昔诞辰上夀起於近朝以礼较之祀天为重昨来郊祀小次黄褥皆是有司於礼合陈而陛下虚次彻褥以示至恭臣民懽然歌颂圣德若今来致斋之内却许用乐则恐前後之礼不侔?望圣慈指挥将来上夀以致斋之内权不用乐则不惟合於典礼亦使中国四夷知陛下克巳奉天尊礼化民之意

知谏院傅尧俞乞减节南郊费用疏曰臣伏见郊祀日廹而大雨为灾坏仪仗法物及衢道垣屋极多恐百司供亿不易办集然陛下始见上帝大礼或不可中止即乞百事一从减节既以省国费爱人力又可以致恐惧修省之诚昔真庙咸平五年当天下完富之日尚以郊祀费重减应奉杂物十万六千计况今灾沴如此者乎夫器用陶匏扫地而祭盖天下之物无可以称其德者故达诚而已今弥文万变皆无益於事以典礼裁之可省者非一惟陛下留意早赐施行

知制诰刘敞上奏曰臣伏见中书劄子下太常杂议奉慈庙废置事臣以有司之职唯当据经巳与范镇等参按经传旧文奏陈然臣之愚意犹有未尽何者国家承历代之後去圣久远礼文残缺宗庙之礼常因时施宜不尽滞古务沿人情也伏惟章惠太后之於仁宗皇帝虽非真庙命以为母然仁宗皇帝一以如母之礼事之生则安养号比长乐殁则大葬谥配真庙祭称皇妣祝云嗣子其诚礼如此之重也今议者疑於毁其庙瘗其主如此岂唯震骇士大夫之情亦甚违先帝之意春秋毁泉台犹曰先祖为之巳毁之不如勿居周庙姜嫄閟而无事梁之小庙享祫有数臣谓奉慈一室当於此二者之间制定其仪上称先帝褒崇之意下成泉台折衷之义又以明圣主无改父道之美伏乞参之圣心令两制台谏重加详定

神宗即位初英宗当祔庙司马光上议祧迁状曰臣准学士院告报以大行皇帝神主祔庙僖祖神主当迁夹室准朝旨令待制以上同议者臣先於嘉佑八年仁宗祔庙之时巳曾与龙图阁直学士卢士宗上言僖祖当迁夹室当时议臣皆不以为然朝廷遂从衆议臣谨按王制称天子七庙三昭三穆与太祖之庙而七明太祖之外止有三昭三穆而已是以前代帝王於太祖未正东向之时大率所祀不过六世若僖祖於今日方议祧迁则是太祖之外更有四昭三穆与太祖之庙而八不合先王典礼难以施於後世臣愚以为仁宗祔庙之时僖祖巳当迁於夹室今大行皇帝祔庙顺祖亦当迁於夹室臣既承诏旨命得与议不得不尽所见以对伏乞朝廷更赐详择

御史知杂事刘述乞罢英庙神御殿奏曰臣闻治天下者礼义而已耳礼义之於人犹绳墨之於曲直塩梅之於和羮适於正与和而已舍正与和君子弗由也先王之道能垂法於後世而治天下不及於乱者其礼义行於其间乎礼义之大原莫先乎宗庙宗庙之制自天子至於士皆有隆杀之辨故有天下者事七世此万世不易之道而唐虞三代之所隆也书曰七世之庙可以观德易观之辞曰观盥而不荐有孚顒若下观而化也说者曰王道可观莫盛於宗庙其可观者庙貌云乎哉以其尊祖奉亲之道备於此则人将观而化之矣诗曰於穆清庙肃雝显相传曰清庙茅屋昭其俭也是皆不贵乎庙貌之隆而在乎恭庄清洁之至也故春秋书立武宫丹楹刻桷之类孔子恶其僭奢渎乱之甚非所以交神明也奈何两汉而下事不师古孝惠惑叔孙通之言而遂立原庙宣帝之庙各於郡国陵旁立之是时天下之庙合一百七十余所迨及东汉则每帝即位而各立一庙繇汉而下何其臆说之纷纷而制度之不一也原其所以乱礼之由盖叔孙通率一时之意以售其谄遂置孝惠於有过之地而通亦不免为万世之罪人噫宗庙之设将以致孝思而风天下今乃以不经之制紊乱先王之礼义以渎祖宗之神灵袭而行之何不思之甚邪今国家有天下百余年太平之日可谓久矣历代沿袭之弊固宜革矣宗庙之祭固当求合於尧舜三代之礼然其间尚有因循未革之弊而使尊祖奉亲之义未尽合於古者臣伏见祖宗以来宗庙之外皆别立神御殿於国中又於陵旁置会圣宫稽诸尧舜三代之礼则无闻焉迹其所起盖由当时佞谀之臣及宦官女子之辈援汉唐侈谬之说赞成其事耳今国家崇奉宗庙非不严而四时之荐享非不备又何必区区徇汉之遗敝务竭府库有限之财以成不经之事乎以至穷奢极侈错以金璧类如浮屠氏之所居岁时车驾朝谒用僧道威仪教坊鼔吹杂陈於其间朝廷之意盖欲罄尊奉之礼而极?慕之心然而观其所以奉先追远之道有戾於古适足以渎慢祖宗之神灵紊乱先王之礼法何所益哉汉儒尝奏罢郡国庙引清庙之诗言交神明之礼无不清静今衣冠出游有车骑之衆风雨之气非所以为清浄也祭不欲数数则渎渎则不恭宜复古礼四时祭於庙可谓确论矣祥符初国家夷夏谧寜公私赡给可谓全盛矣不能於此时讲求阙典追复尧舜三代之盛以遗子孙万世之谋而乃右尚释老营造宫观穷天下之力而不能厌其夸大之心曾未三二十年化为煨烬而仅有存者天意之所儆戒顾弗明着耶盖当时奸邪得君忠骾结舌遂致人主有此过举之事耳可不惜哉孔子在齐闻周先王庙灾曰此必厘王之庙齐侯曰何以知之曰夫厘王变文王之制而作烦黄华丽之饰宫室崇峻故天殃所宜加其庙焉皆是古今巳事之验也嘉佑癸卯仁庙弃天下今兹不幸先皇厌世丧礼山陵之费为不少矣虽陛下哀闵元元率遵遗制而务从俭约然五年之间两经大祸国帑匮乏民力凋困祖宗以来未有甚於今日也臣今窃虑朝廷将循祖宗故事复立先皇神御之殿此议一举费以亿计今天下财赋耗削公私疲病加以水旱虫蝗之灾仍岁不絶两河流民相属於道朝廷尚患无粟以振恤之不过卖祠部牒诱民鬻爵以賙之耳戎狄倔强边不弛备盗贼啸聚所在为患万一饥馑之灾緜地数千里不识将何以济之乎言之可为寒心乡者仁庙一殿之费无虑八十万缗今若为之当不减是奈何违圣王之礼循不经之说以渎先帝之神灵以竭县官之财用乎有难臣者谓祖宗以来皆有此制而於先皇独不然为人子为人臣者忍遽废之乎此前所谓佞谀之臣宦官女子辈之所见耳盍以先圣王之道天下至公之议为陛下开陈之臣窃观陛下天姿英睿懋昭大德始议修奉厚陵则面戒执政以奉承先志节省浮费天下必不以我为不孝大哉圣人之孝德可谓善继人之志善述人之事者也陛下能以大孝之心钦若先帝之志臣敢不以大忠之言为陛下开陈之乎孟子谓景公曰我非尧舜之道不敢以陈於王前故齐人莫如我敬王也非臣愚戅不识忌讳不敢为陛下建此谋非陛下圣德天纵超迈今古不能行此事欲乞以臣此状下两制台谏礼官同共详定如有可采伏乞断自圣心以复尧舜三代之典以为子孙万世之法则臣虽死之日犹生之年天下幸甚

历代名臣奏议卷十九








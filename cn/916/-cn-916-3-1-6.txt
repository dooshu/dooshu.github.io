【对酒】

对酒歌。太平时。吏不呼门。王者贤且明。宰相股肱皆忠良。咸礼让。民无所争讼。三年耕有九年储。仓谷满盈。斑（我府作班。《诗纪》元。）白不负戴。雨泽如此。百（《宋书》作五。）谷用成。却走马以粪其土（乐府误作上。）田。爵公侯伯子男。咸爱其民。以黜陟幽明。子养有若父与兄。犯礼法。轻重随其刑。路无拾遗之私。囹圄空虚。冬节不断人。耄耋皆得以寿终。恩泽（乐府作德。《广文选》同。）广及草木昆虫。（乐府云。右一曲魏乐所奏。○《宋书》乐志。《乐府诗集》二十七。《广文选》十三。《诗纪》十一。○逯案。起首对酒歌三字。当是衍文。）


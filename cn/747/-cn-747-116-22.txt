○令铨司检点御署官文书敕

御署官员等，自前并於中书陈状，引验文牒拟官，承乏之官，从权所任，例逢兴运，咸被异恩，其闲虑有曾立事功，或未亲官业，宜稍分於殿最，将审验於行藏，免兴滥进之讥，用副当仁之选。其御署官员，宜令今後於铨司投状，铨司追引点简，历任文书分明者，申送中书门下，以凭旋据逐人御署因由奏拟。


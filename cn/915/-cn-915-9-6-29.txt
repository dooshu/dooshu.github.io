◇答湘东王求《文集》及《诗苑英华书》

得疏，知须《诗苑英华》及诸文制，发函伸纸，阅览无辍。虽事涉鸟有，义异拟伦，而清新卓尔，殊为佳作。夫文典则累野，丽亦伤浮。能丽而不浮，典而不野，文质彬彬，有君子之致。吾尝欲为之，但恨未逮耳。观汝诸文，殊与意会。至於此书，弥见其美。远兼邃古，傍暨典坟，学以聚益，居焉可赏。吾少好斯文，迄兹无倦。谭经之暇，断务之馀，陟龙楼而静棋，掩鹤关而高卧。与其饱食终日，宁游思於文林。或日因春阳，其物韶丽，树花发，莺鸣和，春泉生，暄风至，陶嘉月而嬉游，藉芳草而眺瞩。或朱炎受谢，白藏纪时，玉露夕流，金风多扇，悟秋山之心，登高而远托。或夏条可结，倦於邑而属词，冬云千里，睹纷霏而兴咏。密亲离则手为心使，昆弟晏则墨以亲露。又爱贤之情，与时而笃。冀同市骏，庶匪畏龙。不如子晋，而事似洛滨之游；多愧子桓，而兴同漳川之赏。漾舟玄圃，必集应、阮之俦；徐轮博望，亦招龙渊之侣。校核仁义，源本山川；旨酒盈，嘉肴溢俎。曜灵既隐，继之以朗月；高春既夕，申之以清夜。并命连篇，在兹弥博。又往年因暇，搜采英华，上下数十年间，未易详悉，犹有遗恨。而其书已传，虽未为精核，亦粗足讽览。集乃不工，而并作多丽。汝既须之，皆遣送也，某启。


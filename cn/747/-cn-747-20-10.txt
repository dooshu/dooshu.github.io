○封张暐制

门下：疏爵列土。是称王制，大功盛德，必建侯封。银青光禄大夫大理卿张暐，守道恭懿，饬躬明哲，诚亮邦国，实繁於华。爱同君亲，忠出於孝。比者潜申翊戴，屡挫凶慝，故以议存谋始，防在虑先。披荆之效不渝，采葛之谗遂起。粤自荒裔，升於王朝。追朱佑之前言，深启於天命；指萧何之旧事，独高於人杰。思宏赏内，用载盟书，惟邓乐郡，陪京奥壤。宜赐茅社，就旌采地，可封邓国公。赐实封三百户，馀如故。主者施行。


○西京杂记序



洪家世有镏子骏《汉书》一百卷，无首尾题目，但以甲、乙、丙、丁纪其卷数，先人传之。歆欲撰汉书，编录《汉事》，未得缔构而亡。故书无宗本，止杂记而已。失前後之次，无事类之辨，後好事者以意次第之，始甲终癸，为十秩，秩十卷，合为百卷。洪家具有其书，试以此记考校班固所作，殆是全取刘书，有小异同耳。并固所不取，不过二万许言。今钞出为二卷，名曰《西京杂记》，以裨《汉书》之阙耳。後洪家遭火，书籍都尽，此两卷在洪巾箱中，常以自随，故得犹在。刘歆所记，世人稀有，纵复有者多不备，足见其首尾参错，前後倒乱，亦不知何书，罕能全录。恐年代稍久，歆所撰遂没，并洪家此书二卷，不知所出，故序之云尔。洪家复有《汉武帝禁中起居注》一卷，《汉武故事》四卷，世人稀有之者，今并五卷为一秩，庶免沦没焉。（《西京杂记》影宋本）




○平杨师立宣示中外诏

朕子育万方，为人父母，常欲含哺四海，均养九州，去三面之网罗，惟一心於教化，共跻仁寿，永使洽平，岂於将帅之间，勋旧之内，不思终始，遽及诛锄。但杨师立，本无汗马之劳，擢取建牙之任。年才五十，位及於公侯；恩被一门，荣沾於骨肉。有弟与子，皆列朝班；自母及妻，毕开邑号。师立之爱君体国，未见一毫，唯朕之优遇宠私，实为异等。而不知逆顺，但使贯盈。初则寝废诏书，扇动军伍，后又容纵盗贼，残害乡里。且巡使是朝廷官员，有除移则不许交代；监务是庶邦公事，遣区分则坚拒敕文。本道不屯甲兵，妄占上供钱物，命便寻究，虚有支分。害监军使於本城，杀官告使於近驿，干纪之谋有素，不臣之迹转彰。中外臣寮，共知狂悖，包含掩慝，未忍疵瑕。竟迫於多难之时，须明国法，止杀之义，难顾私恩。逆命西川节度使兼太尉中书令颍川王敬瑄点校土军，仍委行在都指挥使十军军容令孜量抽三两道迎驾兵士，指期齐进，同议讨除。三令五申，止擒元恶，戢兵禁暴，不损平人。整王师而易若建瓴，歼叛卒而势同破竹。初虽闭垒，旋乃下城，果见支党离心，魁渠付首，不假别令将帅，不劳远取干戈，謦欬之馀，遂夷枭獍。

代宗朝同华节度使周智光，亦因国家多难，敢逞凶心，擅杀杜冕一家，以报私憾。及逆节萌露，又劫诸道供献，及掠剽行路衣冠，将谓朝廷力不能制。亦是未烦征讨，已为帐下所戮。师立之事，颇类智光。猰磨牙，豺狼当道，若存凶逆，必长乱阶。朕知人不明，爵赏逾量，盈兹小器，烦我大刑。况善阵不交，曾无大枉，未劳一矢，便戮元凶。

诸道节度观察防御等使，位重藩寄，义均休戚，未睹平戎之奏，常深许国之诚，副我分忧，固同庆快。郑君雄能分逆顺，卓有功名，拂秋水以捐躯，向锦川而献首。姜胆遽剖，袁颅遂枭，须议加恩，以激忠节。已从别敕，超受官资，仍赐庄宅锦彩银器宝带法服等，馀准诏宜处分。








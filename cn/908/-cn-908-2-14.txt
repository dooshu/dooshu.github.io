春水轩记

予寓野之居有轩焉其左右皆名田今年春霪雨淹月江水泛溢潦被扵田漭若巨陂予尝开轩而望之见其防风吹澜弥漫一白蒲菰之所敷荣鱼鸭之所飞泳然有江湖之想焉意颇乐之乃题其扁曰春水间延客饮其中客顾而叹曰嘻子宅此防年矣尝见有是水乎汤汤之流则昔秩秩之畦翛翛之菰则昔芃芃之麦也今吾农方运机木以引深抱积薪以塞决子固目之矣然彼皆惊而驰子独恬而嬉彼皆戚而号子独喜而哦何子之情逺人哉夫田不登则嵗饥嵗饥则民穷民穷则里弗靖里弗靖子能専有是乐乎今奈何以目之适而忽身之厉哉予瞿然曰有是乎客退欲撤其扁既而思曰是足为吾规矣且使凡欲乐于已而忘人之忧者入吾轩皆有以览而自警焉岂不可哉遂书客之言于壁以为记


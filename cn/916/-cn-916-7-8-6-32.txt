【初发新林诗】

伊昔负薪暇。慕义游梁楚。短翮忘连翩。追飞散（本集作羡。是。）容与。优游沐道教。渐渍淹寒暑。大德本无酬。轻生窃自许。舟归属海运。风积如鹏举。浮水暗舟舻。合岸喧徒侣。凛凛穷秋暮。初寒入洲渚。铙吹响清江。悬旗出长屿。危樯迥不进。沓浪高难拒。回首泣亲宾。中天望宛许。帝城犹隐约。家园无处所。去矣方悠悠。含意将何语。（○本集二。《诗纪》八十三。）


大婚礼成辞免加恩疏


昨奉圣谕：“朕大婚礼成，元辅张先生受先帝付托，殚忠竭力，左右朕躬，启迪保护，功难名述。宜加殊恩，以表眷酬。二辅同心协赞，劳绩茂著，并宜叙录，拟敕来行。钦此。”随该臣具辞，止为二臣拟敕加恩。今日该文书官孙斌口传圣旨：“张先生元功，恩典当首加，如何通不叙及？着二辅另拟来看。钦此。”

仰惟皇上嘉礼备成，普天同庆，因而覃敷恩赉，首及阁臣。此明主逮下之仁，录劳彰劝之典也。臣敢固为抗违，以虚贶施？但臣于国家受恩独重，皇上待臣，既与诸臣不同，则臣之报礼，亦当与诸臣有异。人之所不能者，而臣为之；人之所可受者，而臣辞之：庶于分义少尽耳。若大礼之成，臣不过讨论故典，赞成盛事而已，是岂众人之所不能为？而隆恩殊锡，又岂人臣之所当受者乎？况臣暂留于此，原欲一效微劳，既已辞俸守制，则与见任有异。若因此冒叨恩典，则昔者愿忠之悃，适为希觊之图；而外沽守制之名，实冒见任之体。初心既已自违，事理亦为欠当。故在诸臣可受，而臣决不可受也。伏望圣慈鉴臣微悃，免令二臣另拟。惟使臣愚志得伸，虽蔬食殁齿，荣幸多矣。臣不胜惶悚祈望之至。

（奉敕谕吏部：朕大婚礼成，内阁辅臣忠劳茂著，宜加特恩。元辅张居正，受先帝付托，尽忠辅导，保护启迪，勋猷独茂，宜加殊礼，以答元功。但元辅以守制恳辞，暂从其请。候制满之日，该部奏请加恩。次辅吕调阳加支尚书俸，进兼建极殿大学士；张四维加少保，进兼武英殿大学士；兼官俱照旧，仍各荫一子作中书舍人，以示酬眷。如敕奉行。钦此。）






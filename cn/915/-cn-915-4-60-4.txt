◇上书请抑损后族

臣闻忠不隐讳，直不避害。不胜愚狷，昧死自表。《书》曰：「臣无作威作福，其害于而家，凶于而国。」传曰：「大夫无境外之交，束之馈。」近代光烈皇后，虽友爱大至，而卒使阴就归国，徙废阴兴宾客；其后梁、窦之家，互有非法，明帝即位，竟多诛之。自是洛中无复权戚，书记请托，一皆断绝。又譬诸外戚曰：「苦身待士，不如为国，戴盆望天，事不两施。」臣常刻著五藏，书诸绅带。而今之议者，复以马氏为言。窃闻卫尉廖以布三千匹，城门校尉防以钱三百万，私赡三辅衣冠，知与不知，莫不毕给。又闻腊日亦遗其在洛中者钱各五千，越骑校尉光腊用羊三百头，米四百斛，肉五千斤。臣愚以为不应经义，惶恐不敢以不闻。陛下情欲厚之，亦宜所以安之。臣今言此，诚欲上忠陛下，下全后家，裁蒙省察。（《后汉·第五伦传》）


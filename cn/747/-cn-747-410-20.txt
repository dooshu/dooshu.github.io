○授韦谔给事中制

门下：通议大夫行尚书吏部郎中彭城郡开国公韦谔，在人之德，承家积厚，先致美以施政，终秉彝以存诚。朝之清序，多所阶历，参我六典，冠於诸曹。学以辨疑，文以决滞，五年勤职，时谓淹才。宜守殿中，以平台议，诏书未当，实得封还。官能守常，事鲜失中，是有选用，尔其扬之。可行给事中，散官封如故，主者施行。


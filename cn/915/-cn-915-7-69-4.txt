◇密奏庾炳之得失

夫为国为家，何尝不谨用前典，今苟欲通一人，虑非哲王御世之长术。炳之所行，非暧昧而已，臣所闻既非一旦，又往往眼见，事如丘山，彰彰若此，遂纵而不纠，不知复何以为治。晋武不曰明主，断鬲令事，遂能奋发，华е见待不轻，废锢累年，後起，止作城门校尉耳。若言炳之有诚於国，未知的是何事？政当云与殷景仁不失其旧，与刘湛亦复不疏。且景仁当时事意，岂复可蔑，朝士两边相推，亦复何限，纵有微诚，复何足掩其恶。今贾充勋烈，晋之重臣，虽事业不胜，不闻有大罪，诸臣进说，便远出之。陛下圣睿，反更迟迟於此。炳之身上之衅，既自藉藉，交结朋党，构扇是非，实足乱俗伤风。诸恶纷纭，过於范晔，所少贼一事耳。伏愿深加三思，试以诸声传，普访诸可顾问者。群下见陛下顾遇既重，恐不敢苦相侵伤，顾问之日，宜布嫌责之旨。若不如此，亦当不辩有所得失。臣蠢，既有所启，要欲尽其心，如无可纳，伏愿宥其触忤之罪。（《宋书·庾炳之传》，炳之领选，既不缉众论，又颇通货贿，请急还家。令史钱泰、周伯齐出炳之宅咨事。泰能弹琵琶，伯齐善歌，因留停宿，为有司所奏。上於炳之素厚，将恕之，召问尚书右仆射何尚之。尚之具陈炳之得失，又密奏，又见《南史》三十五。）


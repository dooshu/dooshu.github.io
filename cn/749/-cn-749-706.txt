净圆


白云法师。

望江南

娑婆苦六首

娑婆苦，长劫受轮回。不断苦因离火宅，只随业报入胞胎。辜负这灵台。

朝又暮，寒暑争相催。一个幻身能几日，百端机巧衮尘埃。何得出头来。

又

娑婆苦，身世一浮萍。蚊蚋睫中争小利，蜗牛角上窃虚名。一点气难平。

人我盛，日夜长无明。地狱争头成队入，西方无个肯修行。空死复空生。

又

娑婆苦，情念骤如风。六贼村中无暂息，四蛇箧内更相攻。谁是主人公。

无慧力，爱网转关笼。一向四楞低搭地，不思两脚欲梢空。前路更匆匆。

又

娑婆苦，生老病无常。九窍腥臊流秽污，一包脓血贮皮囊。争弱又争强。

随妄想，耽欲更荒唐。念佛看经云著相，破斋毁戒却无妨。只恐有阎王。

又

娑婆苦，终日走尘寰。不觉年光随逝水，那堪日白髮换朱颜。六趣任循环。

今与古，谁肯死前闲。危脆利名才入手，虚华财色便追攀。荣辱片时间。

又

娑婆苦，光影急如流。宠辱悲欢何日了，是非人我几时休。生死路悠悠。

三界里，水面一浮沤。纵使英雄功盖世，只留白骨掩荒丘。何似早回头。

又

西方好六首

西方好，随念即超群。一点灵光随落日，万端尘事付浮云。人世自纷纷。

凝望处，决定去栖神。金地经行光里步，玉楼宴坐定中身。方好任天真。

又

西方好，琼树耸高空。弥覆七重珠宝网，庄严百亿妙华宫。宫里众天童。

金地上，栏楯绕重重。华雨飘颻香散漫，乐音嘹亮鼓清风。闻者乐无穷。

又

西方好，七宝甃成池。四色好华敷菡萏，八功德水泛清漪。除渴又除饥。

池岸上，楼殿势飞翚。碧玉雕栏填玛瑙，黄金危栋间玻璃。随处发光辉。

又

西方好，群鸟美音声。华下和鸣歌六度，光中哀雅攒三乘。闻者悟无生。

三恶道，犹自不知名。皆是佛慈亲变化，欲宣法语警迷情。心地顿圆明。

又

西方好，清旦供尤佳。缥缈仙云随宝仗，轻盈衣裓戒贮天华。十万去非赊。

诸佛土，随念遍河沙。莲掌抚摩亲授记，潮音清妙响频伽。时至即还家。

又

西方好，我佛大慈悲。但具三心圆十念，即登九品越三祇。神力不思议。

临执尽，接引定无疑。普愿众生同系念，金台天乐共迎时。弹指到莲池。








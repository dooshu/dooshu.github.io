156　虞翻夢吞三爻而通易　陸希聲夢三聖人而作傳　易道在天三爻足矣


虞翻夢吞三爻而通易，陸希聲夢三聖人而捨象數作傳。然翻未知「言有序」之戒，希聲未知「比之匪人」之訓，踐履與易相違。

【閻按】陸希聲傳見唐書百十六，陸質傳見唐書百六十八，各爲一人。希聲雖有『在位無所輕重』之文，不似質黨韋執誼。此云『比之匪人』，似認陸希聲爲陸質，不知一侍憲宗於東宫，一相昭宗者。

【全云】翻雖狂直，不失爲貞士，不似希聲由宦官而進用。

【又云】閻注誤。希聲事不載唐書本傳，别見楊文公談苑及葉石林避暑録話。蓋希聲嘗授僧光音辯。書法，後光以書供奉，得幸，希聲因祈使援己，贈以詩，有云：「筆底龍蛇似有神，天池風雨變逡巡。寄言昔日不龜手，應念當時洴澼人。」光遂以其名達於中貴，因得召用，深寧所謂「比之匪人」也。豈得以陸質黨韋執誼，而疑深寧之譌質爲希聲耶？

【元圻案】三國志吴虞翻傳注：别傳曰：「翻初立易注，奏上曰：『臣郡吏陳桃，夢臣與道士相遇，放髮披鹿裘，布易六爻，撓其三以飲臣。臣乞盡吞之，道士言：「易道在天，三爻足矣。」豈臣受命，應當知經。』」又傳曰：「權與張昭論仙，翻指昭曰：『彼皆死人，而論神仙，世豈有仙人也。』權積怒非一，遂徙翻交州。」〇陸希聲易傳自序曰：「予在乾符初任右拾遺，歲暮端居，夢在大河陽，曠野數百里，有三人偃卧東首，各長數丈。有告者曰：『上伏羲，中文王，下孔子也。』三聖皆無言，意中甚愕。寤而震悸，伏而思之，河與天通，圖之自來，三聖衡列，乾之象也。天道無言，示人以象。天將以易道畀予乎？由是考覈少小以來所集諸家注説，貫以自得之理，著易傳十篇。」〇唐書陸希聲傳：「希聲通易、春秋、老子。昭宗召爲給事中，拜户部侍郎、同中書門下平章事。在位無所輕重。謚曰文。」〇陸質傳：「質素善韋執誼，方執誼附叔文，竊威柄，用其力召爲給事中。憲宗爲太子，詔侍讀。質本名淳，避太子名，故改。執誼懼太子怒己專，故以質侍東宫，陰伺意解釋左右之。」〇晁説之以道易規曰：「虞翻夢吞三爻而通易，陸希聲夢三聖人而捨彖象作傳。意夫二子者，可與言伏羲之易也。翻乃蔽於互體旁通，希聲不出王輔嗣之藩籬，惜哉！」〇葉夢得避暑録話上：「陸希聲所隱君陽山，或曰頤山，在宜興湖洑，今金沙寺其故宅也。方閑居時，内供奉僧光以善書得幸，嘗從希聲授筆法，祈使援己，乃以詩寄之云云。光即以名達貴倖，乃得召。光事亦見楊文公談苑。國初去唐未遠，猶有所傳聞，文公之言宜信。」






控忤逆


老媪某氏，扭其子及媳，赴县控忤逆。官升座讯之，媪曰：“子媳夙忤逆，平日侍奉无状。今日乃我生日，仍以恶具奉我，而彼夫妇则酒肉是享。年老人不复能耐，故来控，乞严惩之。”呼子、媳至，讯之，饮泣无所供。官谓媪曰：“部有忤逆之民，官之罪也。尔子、媳不孝，实宜严惩。然今日为汝生日，刑汝家人，不利。吾当为汝上寿，以赎吾罪，且愧汝子、妇也。”命列几堂下，呼面至，令媪与子、媳对啖。已则杂问他案，不即发落，俄延良久。三人忽大吐。呼役验之，则媪所吐者肴胾，而子、媳所吐者藜藿而已。官乃叱媪曰：“酒肉之奉，谁实享之？今而后，岂尚可诬耶？当官而谎，平日之行可知。本当惩汝，姑念控子、媳无反坐理，姑纵尔等宁家，勉尽慈孝，勿谓官可欺也。”媪惭而去。

野史氏曰：抉其腹中之物而验之，设想可谓神奇。使愦愦者当之，鲜有不受其欺者矣。此则见某笔记中，未载官之姓名，仅称之曰“某君”。所载轶事数则，颇似今观察使、前署广东南海令徐君次舟事。徐君在粤，历署南海、清远等县，平反颇多，惜相传多失实者，不得备载之耳。






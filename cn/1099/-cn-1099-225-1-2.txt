○俺荅求貢議 【 北虜求貢】

總督蘇祐近題虜酋俺答阿不孩求貢一節、切惟北虜近方擁眾入犯畿甸、今卻以貢為請、似輕中國、挾我以必從、或者震懾於北伐之天聲、為此以探我緩我亦未可知、然竊計之北虜近來屢屢求貢、邊臣議奏大略欲以戰守為實事、許貢為機權、節奉明旨行各該鎮嚴加拒絕、當其時也、虜不大舉寇邊者已二三年。計若可許。猶且難之。况聲罪致討。萬萬無可許之理。盖恐墮其計中。反益示弱也。若必顯然拒之。又恐猾寇策我必攻。突如先發。無以待之。非所以藏形而致人之道也。故今日之事。許之不可。拒之亦不可。機權密運。全在邊臣。合令本兵傳示總督撫鎮等官。諭彼虜酋若曰。近日你們背逆天道。犯我關南。天朝官軍。先為探者所誤。偶致你們得肆。未遭殺戮。今爾果能畏威悔罪。還我鹵去人口。禁戢部落。不犯邊一年之後。方為你們陳乞准貢。决不失信等語。如此則操縱在我。設或彼不我從。詭計叵測。比常加倍隄防。戰守有備。非特可免挑怨啟釁。坐失機宜。而中國之勢、亦自尊矣。


◇下窦宪邓彪等诏（章和二年三月庚戌）

先帝以明圣，奉承祖宗至德要道，天下清静，庶事咸宁。今皇帝以幼年，茕茕在疚，朕且佐助听政。外有大国贤王并为藩屏，内有公卿大夫统理本朝，恭己受成，夫何忧哉！然守文之际，必有内辅，以参听断。侍中宪，朕之元兄，行能兼备，忠孝尤笃，先帝所器，亲受遗诏，当以旧典辅斯职焉。宪固执廉让，节不可夺。今供养两宫，宿卫左右，厥事已重，亦不可复劳以政事。故太尉邓彪，元功之族，三让弥高，海内归仁，为群贤首，先帝褒表，欲以崇化。今彪聪明康强，可谓老成黄矣。其以彪为太傅，赐爵关内侯，录尚书事，百官总己以听，朕庶几得专心内位。於戏！群公其勉率百僚，各修厥职，爱养元元，绥以中和，称朕意焉。（《后汉·和纪》，又略见袁宏《后汉纪》十二，又见《艺文类聚》四十八，《御览》二百六，二百十引《汉官仪》）


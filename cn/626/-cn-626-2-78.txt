顾侍郎彧五首

【无题（二首）】

滦河还国世还淳，职贡梯航罔不宾。

珠树木难炎土物，紫驼黄鼠朔方珍。

雕题火老锼金珥，漆齿酋王冠玉麟。

荒服年来朝觐绝，包茅责入竟何人。

百年功业自天开，化洽周南陋汉才。

朱鸟每从东海获，白禽还自越裳来。

绣衣玉斧严丹陛，衮冕桓圭列上台。

政典有余戎备略，秋风满地独兴哀。

【客夜】

露下碧梧白，风生玉籁幽。

关河今夜客，天地十年秋。

鼓角悲新鬼，衣冠忆旧游。

都将周袴泪，洒遍黑貂裘。

【塞上曲】

燕山苍苍塞土紫，雪花如沙月如水。

穹庐酒暖貂裘湿，匈奴角声全部起。

将军弯弓发指冠，指堕马猬心不寒。

士卒并持苏武节，酋魁莫作李陵看。

【沪渎垒】

江迥原野阔，海翻波涛起。

征客期门归，吊古沪渎水。

平畴麦草青，涩土箭镞紫。

月黑动北风，塞雁声在水。


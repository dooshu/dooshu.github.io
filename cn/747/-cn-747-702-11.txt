○魏城入贼路状

右，伏以馈运支计，本约至五月，今若五月未平小寇，即须便过盛暑，臣等夙夜思虑，切要改张。石雄西面险阻，须得王宰、义忠深入，方可进军。榆社兵甲未足，天井固难独入，以此故遂成因循。访闻魏城绝当要害，向南十二里至狗脊岭，虽有小山，交无险阻，二十五里便至武乡县，直抵潞州，便是平川。臣等访问五逢，须得一万精兵，方可前进。今侧近更无征兵处，远处又不及事。望降中使与石雄商量，便将义武步兵万人就义武马军，兼沙陀马军五百就榆社沙陀，此外於中武部兵及河中衙队共拣七千人，通约似仅一万人，并榆社、宣武、兖海、义武马军，都是一万五千精兵，足得济事，取魏武路直入，旬月必见成功。冀氏、翼城犹有一万八千人，但令保险，又守城寨，权差供奉一人监领。待石雄得武级後，即令冀氏、翼城诸寨兵马齐进，与石雄合军，仍委石雄与李丕同商量。如此稳便，即须排比今月中旬末赴魏城，事贵神速，不得漏泄。


答督抚王鉴川计处黄昆二虏


辱示昆都力、黄台吉二酋事情，先已有人言之。

黄酋骄悍，诚为难驯；然刚躁寡谋，部下多怨，且其子父不和，势难独逞。将来疆场小衅或不能无；然使处置有方，亦终当归吾羁绁也。昆都老而谲，数年以来，东纠土蛮，西合俺酋，皆此人为之。比之黄酋，反为难制。然俺答既已帖服，黄酋素不附之。昨已令蓟人散布流言于边外云：“昆都与吾有约，将合兵以击上蛮。”虏性多疑，必相猜忌，则此酋亦孤立，无能为也。如再言封王事，可以好语款之云：“俺答汝兄，伦序为长；且首发归顺之端，又执吾叛人，奉吾约束，朝廷嘉其悃诚，故厚赉而王之。汝频年为患，于中国未有尺寸功，何得遂与汝兄等？我皇上并包兼容，何惜一王号而不汝畀？但于事体有未顺耳。汝若能依汝兄之言，遵奉约束，坚守盟誓，二三年后，当与汝奏闻朝廷，一体封王加赉。若欲借此事以启衅，则我惟有一战耳。”渠闻此言，必不敢动。量此孤虏，以上榖一镇之兵当之东，连云朔，彼虽入亦不足畏也。

“文臣事虚文而无实用，武将狃小利而无远图。”此二语最中边吏之膏肓，今若不破此套，而徒为整理云云，终成画饼耳。

赵帅前有人来，甚感公礼遇，必为尽力。草草附此，诸惟鉴存。






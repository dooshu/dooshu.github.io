○北虜始末志 【 北虜始末】

洪武元年大將軍徐達、副將軍常遇春兵二十五萬北伐、逼京師、元主開門非遁至應昌、二年殂、其國人謚曰惠宗。而　高皇帝嘉其能達變推分。遣使祭而尊之曰順帝。皇太子愛猷識里達臘立、亡何、李文忠擣應昌破之、獲太子賀禮的八刺、降其眾五萬人、宮女財寶圖籍不可勝計、元主以餘兵走和林、右丞相擴廓帖木兒、平章驢兒、右丞賀宗哲咸會焉、兵稍稍振立、凡十一年而殂、謚曰昭宗、次子益王脫古思帖木兒立、七年、而丞相納哈出以別部二十萬眾、降于明、又二年、營捕魚兒海、大將軍藍玉以十五萬騎襲擊、大破之、降其眾十萬、益王走至也速迭兒遇害、五傳坤迭木兒、咸未幾而弒不復知帝號矣。永樂初、鬼力赤立、非元裔也、眾不附、復弒之、太師阿魯台、統有部落乃迎順帝後本雅失里為主稱可汗。而當洪武時強臣猛哥帖木兒據瓦刺死眾分為三其酋曰馬哈木、曰太平、曰把禿孛羅、不肯與可汗朝會、上表貢貂裘駿馬珍異、仍請封。詔封馬哈木為順寧王太平賢義王。把禿孛羅安樂王。永樂七年、遣給事中郭驥使本雅失里見殺、　上大怒、勑淇國公丘福等討之而本雅失里巳。為瓦刺所襲破、與阿魯台徙臚朐河矣、丘福恃眾不為備、全軍十萬騎皆沒、明年　上自以五十萬眾出塞逐本雅失里、敗之遠走、而阿魯台自以其眾竄山谷、請降貢馬、　詔撫納君臣始各部而居又明年馬哈木等乘本雅失里弱、滅之、阿魯台上疏請為故主復讐、　上不許、然嘉其義、封之為和寧王、瓦剌貢使遂不至、十二年、　上以大眾討之、馬哈木等三酋、掃境來戰、不利、遂遁、阿魯台使其大酋以下來朝會、賜米五十石、乾肉酒糗綵幣有差、十三年、瓦剌復請降貢馬謝罪、十五年、馬哈木死、封其子脫歡為順寧王、阿魯台恚、遂叛、入寇、興和、二十年、　上討之、次殺胡原、阿魯台遁降其異部大酋也先土千等數千人還、二十二年、　上復親討阿魯台、出塞數千里、不見虜還、崩于榆木川、而順寧王脫歡稍稍併有太平孛羅之眾、至宣德九年、遂急擊殺阿魯台悉收其部落、欲自立為可汗、眾不可、乃行求元後脫脫不花王為主。以阿魯台眾歸之、居沙漠北、哈唎嗔等部俱服屬焉、正統八年、脫歡聚、死子也先益強盛、自稱為太師、屢犯邊、十四年、大入破大同之師、告急相踵、　上遣駙馬都尉井源等四將各萬騎禦之、俱敗沒、中人振挾　上親征、出居庸至大同、成國公朱勇等五萬騎為前軍、復大敗、勇死、也先遂乘勝前逼　上於土木、全師俱覆、　上蒙塵、也先詭稱送　上還、潰紫荊而入、躪畿輔、直前犯京師、尚書干謙武靖伯石亨禦之、也先走、大掠而出、餘眾之在京南者、殲于楊洪軍、而會中國巳立郕王為帝、也先失所挾、平章伯顏帖木兒從臾之、復奉　上歸、是時也先兵威出不花王上。取羈縻而巳。景泰中、　上數使使賂遺也先。又通不花王以間之。天順四年、也先遂以兵滅脫脫不花、弒之、致書上、自稱大元田盛大可汗。答、　詔稱為瓦剌王成化中、也先死、諸子分部北邊、其在西者為套虜。犯陝西諸鎮、在北者犯宣大山西。離合不常。世次莫得而可攷矣。至弘治中、虜酋火篩大舉寇大同、我師敗績、詔平江伯陳銳為大將、侍郎許進佐之、出邊坐逗遛徵免、虜勢益盛踏?過黃河住牧改命大將保國公朱永、中貴人苗逵、右都御史史琳、合京邊兵十萬布韋州禦之、復不利、火篩死、邊患少息。而小王子者即也先之後稱可汗者也。或云元裔也。滅也先遂主諸部。嘗怒其丞相亦不刺、欲殺之、亦不刺懼。擁萬眾掠凉州入西海、攻破西寧安定王族、奪其誥印、諸番散亡、據其地而居之。未幾復稱藩於小王子。終正德嘉靖間、犯邊殺掠吏民不巳、小王子分地絕遠。介西北間善水草。其人甚富而饒、有牛皮帳九。蓄珍寶直百萬。嘉靖之十三年、大同叛、殺其帥、陰遘小王子入援、踐我師大同下、而小王子得少利、輒去不顧、其二從父曰吉囊、曰俺答、吉囊分地河套。當關中次饒。俺荅分開原上都?貧。以故最喜為寇抄。而小王子眾以饒。故射獵自娛而巳。雖控弦數十萬。人厭兵稀發。吉囊有子十人。人萬騎。俺答亦十餘萬騎。而前後掠中國人埒之。小王子雖號稱為君長、不相攝。別種曰黃毛者。兇悍不能別死生、眾少於三部、虜或時深入、黃毛輒從後掠徼取子女玉帛。虜苦之。後合兵逐北。急擊大破臣黃毛。以是無內顧得併力我。巳亥辛丑、吉囊及俺荅連歲入山西抵太原、圍之十六日而解、剽殺吏民區?支男婦畜產以百萬計、吉囊所鹵忻代倡伎縱淫樂不休、卒病髓竭死。諸子不相屬、分居西邊而俺荅日益彊盛。有子曰黃台吉。臂偏短。善用兵。其眾畏之。用命過於父。丙午、自宣府入隆慶、總督翁萬達發大同周尚文兵拒卻之、會萬達憂歸、尚文卒、都督張達代、而侍郎郭宗皋為總督、庚戌夏、虜數萬騎入大同境、潰墻入、悉精兵溝壑中、而以老弱百騎為餌、總兵達副總兵林樁逐之、既入伏悉殲焉、事聞、逮宗皋等治罰有差、虜既得二將首、遽引去、意叵測、而邊臣所遣諜者云、方脯羊馬肉鍛鍬钁傳箭諸部大舉矣議發邊兵萬三千騎、及京兵三萬四千騎、分屯諸要害、邊兵取羽檄符會。又遠以不時至。而京兵市人洒削屠沽兒耳。不復能見敵。以為常。八月虜至古北口、以數千騎嘗我。薊兵出火炮矢石從上下卻之、虜乃悉眾入綴我師。而別以精騎繇間道踰嶺出師後。京兵大驚潰、爭棄甲及馬竄山谷林莽中、虜遂大殺掠懷柔順義吏士亡算、俄而犯京城、游騎掠通州三河、　上大驚、大司馬束手無策策唯有杜門守而巳旬日而咸寧侯仇鸞以大同兵至、都御史楊守謙以保定兵至、又五日、而遼東宣府山西勤王兵悉至、詔拜咸寧侯為大將軍護諸將軍、凡十餘萬騎、虜前後剽掠男女臝畜金帛財物稇載巨萬。此事遂為成例徐徐從東行。循諸陵而北。時諸道兵相視錯愕。莫敢前發一矢。僅尾之出而已。收斬遺稚弱馬者降或逃者僅八十餘、以捷聞、咸寧侯既為政、始議開馬市以中虜欲。而寬其深入之謀則命侍郎史道往蒞之、俺荅與其子貪中國賂、咸寧互市而敗隆慶間欵貢而成者一則虜操我權一則我操虜權也因互市不絕然中國歲費以數十萬計、所獲馬皆駑下、而賊亦小小為寇如恆時。久之、咸寧侯死事露、虜復閧、連歲入遼東、再殺總兵岳懋殷尚質、犯諸邊、又圍大同右衞困之幾下、日者予出使上谷、所詢問梗概一二、俺荅有四萬騎。其精兵萬餘騎。子即所謂黃台吉也。有一萬騎。其精兵七八千騎。庶弟曰青台吉。有萬騎。其精兵三四千騎。俺荅老矣。娶二妾棄其妻。黃台吉怨之妾各子一人。予萬騎自備。以故中自疑。不敢深入。其精兵戴銕浮圖。馬具鎧。長刀大鏃。望之若氷雪然。近東奴亦有精騎數千從未甞與我遇也黑總戎謂予云咸一當百者然不輕與我戰即餘騎足扼我矣宣大之間虜錯而耕牧如棊布也。三城返外障焉。唯有降人丘富者。日夜教之火食屋居也。然俺荅竟不敢屋居也。其眾亦畏暑、有剽志而無據心。即欲之宣大豈我有哉。黃□既婚順義之後遂不復振其雄心何在耶黃台吉日夜扼腕曰。老婢子有此兵而老死沙漠可笑也。且旦日得虜柄矣、


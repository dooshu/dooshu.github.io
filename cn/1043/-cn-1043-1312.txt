王安石　寓言六首

父母子所养，子肥父母充。

欲富搉其子，惜哉术之穷。

霸者擅一方，窘彼足自丰。

四海皆吾家，奈何不知农。

王安石

王安石　寓言六首

小夫谨利害，不讲义与仁。

读书疑夷齐，古岂有此人。

其才一莛芒，所欲势万钧。

求多卒自困，余祸及生民。

王安石

王安石　寓言六首

瞢瞢俗所共，察察与世违。

违世有百善，一疵恶皆归。

就求无所得，犹以好名讥。

彼哉负且乘，能使正日微。

王安石

王安石　寓言六首

始就诗赋科，雕镌久才成。

一朝复弃之，刀笔事刑名。

中材蔽末学，斯道苦难明。

忽贵不自期，何施就升平。

王安石

王安石　寓言六首

明者好自蔽，况乃知我匹。

每行悔其然，所见定万一。

不求攻尔短，欲议世之失。

耘而舍其田，辛苦亦何实。

王安石

王安石　寓言六首

好乐世所共，欲禁安能舍。

孰能开其淫，要在习以雅。

敺人必如己，墨子见何寡。

惜哉後世音，至美不如野。

王安石


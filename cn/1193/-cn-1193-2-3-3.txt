与傅秀才书

敦实顿首：傅君茂才足下：昨日饭会上，草草致书，不识已达否？日惟履用休适。敦实自春来，郡事并多。又新守将至，诸要备办。稍有一日空暇，则或过客，或节辰，或不时聚会。每会即作诗，雅则雅矣。形亦劳瘁，故尚未有意思为足下作策问，勿讶！勿讶！

遂州平纹纱轻细者，染得好皂者，告买一疋，自要作夏衫。并买樗蒲、绫裤段二个。碎事烦聒，愧悚！愧悚！急遣人探新守次，走笔不谨。暄燠加爱加爱，不宣。敦实顿首傅君茂才足下。





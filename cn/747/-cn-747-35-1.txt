○示节俭敕

朕闻舞者，所以节八音而行八风，岂徒夸翊时人，眩曜耳目而已也。自立云韶内府，百有馀年，都不出於九重。今欲陈於万姓，冀与群公同乐，岂独娱於一身。且珠翠绮罗，孰非珍玩，尝念百金之费，每惜十家之产。是以所服之服，俱非绮罗；所冠之冠，亦非珠翠。若弋绨之制，大帛之衣，德虽谢於古人，俭不忘於曩哲。庶群公观此，当体朕之不奢。


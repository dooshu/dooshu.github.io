34　庾信賦落花與芝蓋齊飛　王勃滕王閣序倣庾信語　王勃落霞孤鶩句類俳　徐陵庾信文並綺豔


庾信三月三日華林園馬射賦云：「落花與芝蓋齊飛，案：文選甘泉賦「登鳳凰而翳華芝」，注：「服虔曰：華芝，華蓋也。」楊柳共春旗一色。」月令：「季春之月，天子載青旂。」王勃倣其語，江左卑弱之風也。

【元圻案】王勃滕王閣序曰：「落霞與孤鶩齊飛，秋水共長天一色。」〇邵氏聞見後録十五：「王勃『落霞孤鶩』之句，一時之人共稱之，歐陽公以爲類俳。」〇宋陳善捫蝨新語曰：「子安語句調雄傑，比舊爲勝。及觀集古録隋德州長壽寺碑云『浮雲共嶺松張蓋，明月與巖桂分叢』，則又淺陋，與初造語者相去遠甚。」〇梁簡文帝南郊頌序云「朝葉與密露齊鮮，晚花與薰風俱落」，蓋倣齊王儉褚淵碑「風儀與秋月齊明，音徽與春雲等潤」，而子山又倣之也。〇周書庾信傳：「信，字子山，南陽新野人。父肩吾，梁中書令。東海徐摛子陵及信並爲抄撰學士〔一〕，文並綺豔，故世號爲徐庾體。」〇王勃，字子安，有子安集十六卷，四庫全書著録。

〔一〕「撰」，原作「選」，據中華本周書卷四一庾信傳改。






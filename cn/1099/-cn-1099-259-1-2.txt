○條陳薊鎮補兵足食事宜疏 【 薊鎮兵食】

臣竊惟補兵如補敝衣、敝壞則易、而補綴則難、故敘補兵之說、凡五條、兵之與食喫緊相關、故附以築墻工食、及邊糧之說、凡三條、伏蒙　聖諭、令臣悉心區畫來聞、臣不敢不竭其愚、伏惟　聖明裁擇、

一清弊源以收逃卒、臣閱軍薊鎮、究軍所以多逃亡之故、皆曰邊墻之工。卒歲不休。轉石顛崖。伐樹深澗。薊鎮不恃兵強耑恃設險故視各鎮最弱力辦不及貸錢賠貱。加之各關夷人。乞討無時。旬撫月賞。悉出窮軍。將官侵剋。毫釐剝削。文吏盤點。番增漁擾。窮軍生計。止是月粮。斗割升除。而月粮得入軍腹者幾何矣。至如召募之軍。多非土著。不緣身迫窮窘。誰肯自同罪謫。衣糧既不滿望。工作又盡其力。勢如鳥徙。亦何足恠。兼以石塘古北。本號苦寒。地既虜衝。土尤磽确。哨守之勞。巳甚。資生之計盡無。原與逸肥之軍。一切衣粮不異。是以募軍之逃。巳甚于他軍。而石塘古北之逃。又甚于他處也。竊惟　國家歲出築邊。銀數十萬兩。而又令窮軍賠貱。歲給撫夷銀三萬兩。而又以累窮軍。臣不知其說也。今欲抽軍操練。則一身不能兩役。墻工自須別議。至于撫夷之費。合令督撫諸臣仔細計算。撫費取之于軍此墨將之利也如　國家歲給彀用則巳。不彀則請于　朝廷。別為區處。一毫不以累窮軍。其將官文吏貪饕之輩。重法禁治。但使窮軍全得一石月粮。長孤畜妻。自然不走。至于苦寒之輩。緣軍士衣粮。普天同例。縱欲加厚。其道無由。臣思得一說京邊折銀給軍、皆是六錢五分、薊鎮獨是四錢五分、始者葢因本鎮米賤。權為節减。原非經制。且夫糴之貴賤。因地瘦瘠。假如腹裏糴價五錢六錢。則窮邊斷是八錢九錢。奈何使苦寒與逸肥一樣同折。非稱物平施之義也。合令戶部量地均筭、自薊鎮苦寒米貴之處、照例給與折色銀六錢五分。在　國計則本分之外毫末不加在窮邊則同輩之中巳稍優厚。其逸肥米賤去處。自不得援此為例。若謂銀不可增。則如前時總制楊愽所題鎮邊橫嶺事例。每年十二箇月。悉與本色。亦無不可。如此百方體悉。庶足繫屬其心。不然。雖終目攖以徽纏。猶難保其不掊鎖而夜走也。

一專責任以嚴勾補、照得薊鎮之兵、自內地衛所抽往邊關。其逃邊關而濳回衛所。往往不補者。葢自營衛互相推調。營官則曰衛所窩逃軍。納月錢而不肯解也。衛官則曰。營官剝削軍士。弊莫病于相諉以致之逃而我無柰何也。營衛本為一體。而矛盾若此。則無官以兼制之之故也。該鎮得兼制營衛者。惟督撫。而督撫大臣專理兵機。勢不得親細事。其下惟有兵備道。合無請　勑一道。以補軍責之兵備。其營官之剝削。與衛官之窩逃者。兵備皆得重法治之。營官以逃軍多少。而輕重其罪。衛官以補軍多少而輕重其罪。併論衛官補軍之多少。與營官逃軍之多少。又以為兵備功罪。責任既專。缺額自足。其補軍之法、逃軍先儘本身、故軍先儘子孫、不足則均之同伍、均之同隊、以至通一衛之餘丁而補之、又不足、則取之城操正軍、于勾補之中、寓垛充之法、大率務如原額而止、然缺之于數、十年、而補之于一旦、太急則人情不堪、合令督撫與兵備計議、量其缺軍分數、一年可補完幾分、年終如其分數而責之、其亦可也、

一定班戍以便人情、照得古北石塘一帶、曩緣旁近州衛、被虜殘破、因而垛募遠軍、當時垛者、迫于令而不敢不行、募者貪于利而不顧其後、及至戍所、營房亦無、晁錯云人情非有匹偶、不能久居其所、此輩往往身寄窮邊、家懸千里、采薇之遣既久、及?之待無期、齎送屢空、衣鞋莫繼、始于濳返、馴致久逃、揆之人情、殊非得巳、是以日逃日解、隨解隨逃、逃解相仍、徒滋煩擾、近者督撫開移遠就近之例、臣亦有首逃區處之文、因而首者紛然、葢可見其情矣、臣以為不與區處。則無以回逃者之路。若與改編。則又恐播居者之心。酌中二者、頗得一說、但係六百里之外、或分為兩班、一班備春、一班備秋、或并為一班、半年城操、半年秋戍、其在官則向之終身逃竄。孰與得半軍之用。其在軍則向之終歲浮寄。孰與得半年之閒。既可稍近人情。又不改移原戍。詢諸逃卒。亦儘稱宜。且戍軍在其鄉。則食减支六斗。在邊則食行糧四斗五升。則是一軍止食半軍之米。在邊扣其餘米。亦足僱募半軍。待本處募軍足彀原數。然後將遠軍更議改編。其五百里之內。及舊額之軍。不係以後垛募者。自補原戍處所。絕不得援此為例。

一處民兵、臣聞長民者貴因事以為功、則民不困而事易成、今薊鎮民力則巳竭矣、不可以加矣、而薊鎮之兵與馬、方患其不足、查得永平府志書所載、本府原無民壯、正統末、胡虜寇邊、僉設民壯二千五百名、原為備虜而設也、即以本府備虜之設、還為本邊備虜之用、閒時則州縣駐操、有警則就近守邊度永順二府、可得民兵六千人、分為二枝、每枝統以一遊擊督之兵備、而隸于廵撫、閒時止用原設工食、守邊則給行粮而巳、此為官不增粮、民不增賦、而坐得兵六千人也、又查得山東有馬民兵三千人。原為薊鎮而設。今暫用之南征、事巳則須仍還薊鎮、若使不用其人、而徵其工食、以為本鎮就近顧募之用、則山東民兵、每名歲該工食銀三十餘兩、三千名、無地無錢粮能者為之設處則無用化為有用矣歲徵銀九萬餘兩、就此可顧募步兵七八千人。又查得薊鎮事例。歲該取腹裏减存民壯工食、以為本鎮募兵之用、今此銀不知積之何所、但得銀三萬兩。足顧募三千人此亦為粮不增于官。帑。賦不加于薊民。而坐得兵萬人也。又查得薊鎮缺馬。多從兵部兌給。合永平一府。歲該解備用馬九百餘匹。若停兩年。該解之馬。又貼以遵化等縣寄養馬一千餘匹。以給薊鎮民兵。足成馬兵三千人。且京師之馬。不必給蘇。薊鎮之馬。免于解京。互相抵兌。兩為便益。其兩年之後。自照例解京如故。此所謂民不困而事易成者也。

一處班兵、竊聞聚兵者、先料其食、薊鎮主兵若足、原額將及十萬、即使月粮一半折銀、亦須本色米六十萬石、歲歲轉漕、胡以辦此。則是舊額不足。正苦少兵舊額若足。又苦少米矣。今補主兵。以免客兵也。免客兵以省費也。臣嘗計之。客兵每歲防秋。四月該支行粮一石八斗。主兵一人。每歲該支月粮十二石。出戍百里。行粮又在其外主兵一人之費。足抵客兵七人之費而有餘。主客之馬費亦如之。然則調客兵代主兵。計各處則為增費。邊臣所以樂于調客在薊鎮則為省費也。補主兵代客兵。計各處則為省費。在薊鎮則為增費也。今欲米不增于薊鎮。兵不煩于遠調。惟是班軍可以經久。查得薊鎮天津河間、等衛、春秋兩班、官軍巳有二萬二千。八百八十二員名、或於京班中再撥一枝兩枝、班軍至今如故或于班軍原衛抽補餘丁、一枝兩枝、足成三萬人、以充該鎮主兵之數、而以遊擊十人分統之、閒時則于原衛駐操、防秋則於該鎮上班、駐操則本處兵備監督、上班則該鎮兵備監督、其原衛官聽該管遊擊節制班軍如有老弱逃亡、原衛即與僉補、此其粮不增而兵足、所謂經久之道也、

一築邊工費、自來邊墻皆是軍民兼築、今欲抽軍操練、所謂墻工、自須別議、其原編順天等八府民夫、遠則徵銀顧募、近則派夫上工、若以派夫計之、每夫一名、一月該盤纏銀二兩、百名該銀二百兩、每夫百名、一月止築墻二丈、每墻二丈、又該官給鹽菜銀十兩、則是二百十兩之費、止彀築墻二丈、若以顧募計之、每墻一丈該銀十五兩、則是銀二百十兩、該築墻十四丈矣、顧募十四丈之費、止抵派夫二丈之費、是差卻七倍來往、若一槩徵銀顧募、則官得七倍之贏、民免去家之擾、墻獲早完、徵發亦息、只是夫與價互換之間而其利如此、

一復本色以存久計、照得薊州倉粮遮洋總二十四萬石、百餘年來、元運本色、並無升斗折色、至正德末年、始議折十萬石、嘉靖十二年、又議折四萬石、彼時建議之臣、邊鎮重米不重銀此根本之事當時何得輕議折色偶見本鎮米賤糴價不上四五錢。以為九錢一石徵銀、又以六錢一石給軍。則國與軍皆有贏羡、又省造船漕卒之費。是以輕議變法。曾不慮及歲有豐歉。糴無常賤。今年灤東饑饉。一石折色、不足以糴四斗本色。諸軍坐困。菜色至今。况自古轉餉以人權米。以米權銀。必主相稱。乃無偏重。彼時薊鎮。原無大虜。聚兵甚少。故減米增銀。猶謂時宜。今聚兵至十餘萬。歲費主客銀七八十萬。而米不及十四五萬。一旦窘急。無處糴買。不得巳則穵運京師。腳價轉多。騷擾尤甚。非得計也。故臣以復本色為便。又諸邊皆是陸運。故致米為難。薊州一路水運故致米則易。至于造船。漕卒諸費。但取昔年未變折色以前之舊法。即是今日欲復本色。以後之定規。故牘尚在。無俟他求。縱不能盡復本色。亦可先復一半七萬石。使該鎮每年給軍之外。餘粮常有二十萬石在倉。然後更議減本加折。以多積粟為先務。慮至深也。

一處轉般以便支給、照得灤東一帶軍士、原在永平山海等倉支粮、後海運既罷、始移在薊州倉、薊州去灤東、遠者五百餘里、自來未有往返千里而負粮者、甚至一石之米、不足以償盤剝之費、窮軍毒苦、不能盡言、前年虜酋入犯馬蘭谷、止因墻軍遠出支粮、瞭援不及、竟至深入破堡殺將、其為邊境之害深矣、邊境之害既如此、窮軍之苦又如彼、而卒莫有為之處者、戶部重惜腳價也、臣竊計之、灤東之運、一歲須米三萬石、自薊州倉運至永平、急則驢駝人負、度用腳價八九千兩、緩則車載、腳價可六千餘兩而足、　國家歲為薊鎮費銀百餘萬兩。乃靳此百分之一。至使軍苦無訴、又使虜得乘隙。則是所惜至小。所損甚大。合無置一戶部分司於永平、使與薊州郎中相首尾、歲增腳價六千兩、其本色三萬石、與折色銀數萬兩、悉運至彼處支給、軍無遠支、邊不缺戍、計亦甚便、又臣所謂腳價者、非必歲歲而用之也、訪得灤東等處大率十歲而九收、豐收之年、不必運米。但取銀于薊州。而糴米三萬于永平。本處則腳價亦自不用。即以減存腳價。亦作糴米本銀。六千兩銀。可得米萬四五千石。若十歲豐收。則米當至十四五萬石。即以此腳價所積之米。賤則糴。貴則糶。收其羡利。還充腳價而本米常在。則十年之後。所謂歲增腳價出于戶部者。亦不必用矣。此亦富邊之一策也。則是　國家所損至小。所利甚大。特在立法之初。戶部擇一有心計司官經畫之而巳。


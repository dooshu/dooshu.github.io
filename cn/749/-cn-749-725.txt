张端义


端义字正夫，自号荃翁。郑州人，居姑苏。生于淳熙六年（1179）。端平中，应诏三上书，坐妄言，韶州安置，复谪居化州而卒。有贵耳集三卷。

失调名

怨春红艳冷。

倦寻芳

晓听社雨，犹带馀寒，尚侵襟袖。插柳千门，相近禁烟时候。鬓坠搔头深旧恨，臂宽条脱添新瘦。卷重帘，看双飞燕羽，舞庭花昼。

谁共语、春来怕酒。一段情怀，灯暗更后。罨画屏山，今夜梦魂还又。愁墨题笺鱼浪远，粉香染泪鲛绡透。待相逢，想鸳衾、凤帏依旧。








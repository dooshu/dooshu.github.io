○传位皇太子册文

维大历十四年，岁次己未，五月辛丑朔二十三日癸亥，皇帝若曰：於戏！昊天有命，皇王受之。立嫡以贤，《春秋》之义。传归於子，汉氏成规。宗庙社稷，实赖其庆。咨尔皇太子适，禀天地之仁，合日月之耀，道光三善，孝著十伦。顷者国步多艰，委以戒律，理军靖难，保大定功。克复帝图，廓清妖孽，既表建侯之业，俾承守器之重。仁孝之德，夙夜惟寅。朕天命有终，弗兴弗寤。非至公无以主天下，非至德无以临四海。是用命汝陟於元后，嗣守皇业，上继宗祧，下安群望。其令门下侍郎同中门下平章事常衮奉册，即皇帝位。於戏！宜遵太宗之法度，肃宗之俭约，任贤勿贰，去邪勿疑，与众守邦，祗敬予训。


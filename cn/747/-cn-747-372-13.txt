○太常拟故相国江陵尹谥议

伏以故相国江陵尹兼御史大夫赠吏部尚书吕公，昔事先朝，累当大任。至德之初，天步艰难，公首披荆棘，扈跸灵武，忘躯进忠，一日三接。先朝察匪躬之节，纳沃心之议，爰立作相，弼谐神人。其嘉谋嘉猷、献可替否之迹，入则造膝，出则诡辞，温树不言，难可得而知也。至有烂焉明白、欲盖而彰者，请区而载之。乾元收复之际，两都衣冠，多系於三司诏狱，御史中丞崔良器议事失入，时宰苗太师、崔赵公等虽廷诤之，然未坚决。公有犯无隐，引经正辞，上是其言，刑为之省，所全活者盖数百人。明主收雷电之威，圣朝行宽大之典者，ム公之力也。古者进贤受上赏，《书》不云乎？“咎繇曰都在知人。”公践台衡，专以推贤任人为务。故相国房公、故吏部尚书韦公陟，入登左职，皆公之由。今相国黄门侍郎杜公之莅江陵也，公荐在方面之任；今相国中书侍郎元公之在度支也，公咨以幕府之政。曾未数岁，而二相接武於上台。天地交泰，圣贤相得，庶绩咸熙，五典克从者，资公之举善也。则子皮之举子产，鲍叔之举管仲，箫何之举曹参，武侯之举蒋琬，方之前人，我有馀地。其在荆南也，戢兵和众，令行禁止，理绩为天下最，虽古之羊、杜，无得而逾。今太常议荆南之政详矣，而曰：“在台司龊龊无匪躬之能乾，乃擢瑕掩德之论，非中适之言也。国家故事，宰臣之谥，皆有二字，以彰善旌德焉。夫以吕公文能无害，武能禁暴，贞则干事，忠则利人，盛烈宏规，不可备举。《传》叙八元之德，曰“忠肃恭懿”，若以美谥拟於形容，请谥吕公曰忠肃。谨议。


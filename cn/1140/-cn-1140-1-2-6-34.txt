程母七十夀序

先王之教始自闺门渐被於邦国易着家人礼详内则凡所为端本立防者无微不慎然古士大夫家女子之生也多学诗书受姆训幼而习之其行之也恒易後世风教既弛山陬里巷之女目不识文字耳不闻内则女诫列女诸书非其得之性成鲜克为妇迄於今艶冶相矜锦绮簪珥游乐相尚以其流习之久也甚且若忘其为妇人而风俗遂至於日弊故矫而胜之也为难吾寜与徽皆山郡朴谨之风犹有存者而吾闻程子景思之母鲍太孺人为尤详始孺人之未归於程也处士晋卿公家方造而母氏罗太君已垂白鲍又甲族弗习荼苦孺人事姑则孝谨未食不敢食食不旨不敢进而其事处士公缟綦操井臼相敬也及其息业饶给矣缟綦勤约如初尝从处士徙扬州不数年求去复还吾郡之西河曰扬人风俗侈靡吾不忍多见也比居田间日以蚕绩苹蘩督诸子妇而遇邻媪如娣姒下逮臧获如小儿女人或告之急虽频数终不摇手拒中外诸妇见其操作不倦或私相语谓太孺人老矣何重自苦为孺人则笑应之曰老妇故乐此耳公父文伯之母绩文伯以谏而其母有厉辞孔子闻之曰季氏之妇不淫矣夫以大夫之母绩而後谓之不淫然则天下之名媛介妇其於妇也几何而终春秋之世惟敬姜之贤见称於孔子盖勤则不匮思则善心生下逮德曜少君之属犹有遗风以孺人方之大略相类孺人有贤丈夫子三人皆能世其业而景思数为余言故述其所闻将以示天下之为妇者其设帨之辰则今庚戌十月之二十九日也


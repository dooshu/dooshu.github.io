○与陆亻参书

李观之文章如此，官止於太子校书郎，年止於二十九，虽有名於时俗，其卒深知其至者果谁哉？信乎天地鬼神之无情於善人，而不罚罪也甚矣，为善者将安所归乎？翱书其人赠於兄，赠於兄，盖思君子之知我也。予与观平生不得相往来，及其死也，则见其文，尝谓使李观若永年，则不远於扬子云矣。书己之文次，忽然若观之文亦见知於君也。故书《苦雨赋》缀於前。当下笔时，复得咏其文，则观也虽不永年，亦不甚远於扬子云矣。书《苦雨》之辞既，又思我友韩愈，非兹世之文，古之文也，非兹世之人，古之人也。其词与其意适，则孟子既没，亦不见有过於斯者。当其下笔时，如他人疾书写之，诵其文，不是过也，其词乃能如此。尝书其一章曰《获麟解》，其他可以类知也。穷愁不能无所述，适有书寄弟正辞，及其终，亦自觉不甚下寻常之所为者，亦书以赠焉，亦惟读观、愈之辞，冀一详焉。翱再拜。


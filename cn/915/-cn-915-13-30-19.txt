◇贺平邺都表（建德六年）

臣某言：臣闻太山梁甫以来，即有七十二代，龙图龟书之后，又已三千余年。虽复制法树司，礼殊乐异，至于文（《艺文类聚》作「天」）离武落，剡木弦弧，席卷天下之心，苞含（《艺文类聚》作「吞」）八荒之志，其揆一矣。（《艺文类聚》作「焉」）

伏惟皇帝陛下握天枢，秉地轴，驾驭风云，驱驰龙虎。沉雄内断，不劳谋于力牧，天策勇决，无待问于容成。是以威风所振，烈火之遇鸿毛，旗鼓所临，冲风之卷秋叶。窃闻伊、幽、并僭伪。抱图载籍，已归丞相之府；衔玉系绶，并诣中军之营。百年逋诛，遂穷巢窟，三代敌在埽荡。昔周王鲔水之师，尚劳再驾；轩辕上谷之战，犹须九伐。未有一朝指麾，独决神虑，平定宇内，光宅天下。二十八宿，止余吴、越一星，千二百国，裁漏麟洲小水。若夫咸康之年，四方始定，建武之代，诸侯并朝，不得同年而语矣。虽复八风并唱，未足颂其英声；六乐俱陈，无以歌其神武。坐钧台而誓众，姒启继夏禹之功，入商郊而问罪，姬发成周文之志。无改之道，大孝也欤。

当今鹿台已散，顷宫已遗，兵藏武库，马入华山，立明堂之制，奏《大武》之乐。盛矣哉。上天降休，未之有也。政须东南一尉，立于比景之南；西北一候，置于交河之北。然后命东后，诏苍冥，衢坛琬碑，银绳琼检，告厥成功，差无惭德。

臣忝窃荣幸，莅政东藩，不获躬到阙庭，预观大庆，不胜凫藻踊跃之至，谨遗主簿陪臣曹敏奉表以闻。（《文苑英华》五百六十六，又略见《艺文类聚》五十九）


○裁濫役以節京儲疏 【 內監工匠】

近該司禮監太監張佐等、題將裁革過工作人等、復收應役、奉欽依是、既作工浩繁、缺人用役、這人匠七百七十名、都准補額食粮、兵部知道臣等參詳累日、遽欲抗言、然前疏盡矣而　陛下不納、今復何言、終為循默、然物議沸騰、痛惜新政、將來　聖心悔悟、復罪臣等以不言、臣等瘝官之咎、無所於逭、雖追悔無及矣、是以欲罷而不能默也、且此等人數、襍沓不齊、或市井遊食之輩、或丁多有力之家、以甲姓而影射乙名。以途人而詭充子姪。或一家三四人、或一人三四籍。躲避差徭。貪圖糧賞。憑藉內府。驕炫鄉隣。身不閑藝業而謂之高手上工。按月辦苞苴而謂之應役不缺。弊端百出。難以悉陳。遂致司農乏計。而倉庾告空。有識寒心。而　朝廷不覺。逮　陛下登極之初、盡行祛滌、仰頌　聖德、中外翕然、是葢天祚我國家、而有意斯民也、然弊革而不能久。與不革同。法善而不能繼。與不善等。頌興而中止。必可頌者鮮終。方快而轍憂。必可快者止始。是豈臣等敢望於　陛下者哉今該監人匠之多寡、工作之减繁、臣等不敢預知但司禮衙門、　君近而地親、則形疏迹遠者、恒多觀望、幸其啟釁而可援知禮而守法、則踰閑干紀者、多是比方、公然效尤而無忌、　陛下雖嚴賜約束、不得向風、然既設衙門、必有職掌、既有職掌、必任興作、既任興作、必皆以浩繁為辭、以缺人藉口、便益所在、誰肯不趨南北兩京、監局森列、臣等恐　陛下之側、自此請乞無虛日矣、至於粮儲艱苦、該監亦知、故奏內有曰水旱災傷、食粮不充、足見審時體國之意、但稱洪武年間舊額、似欲盡數收補、臣等竊謂過矣、何則、法立於前者甚善、而未流之弊。難保其不無。典貽於後者當遵。而變之趨不拘其能守。大抵事若可行。不必皆有故事。茍於時勢不合。恣怨息縱有經傳明文。何補於治。即今御用監先巳收五百名矣。近又乞書篆人張明師等六名食粮矣、弊源既開、焉有紀極、不識以知禮守法衙門、何苦而為人作俑、以叢天下後世之責哉、其必此等革退之人、百方鑽剌、以動該監、致該監不察而遽凟宸聰、　陛下不審而誤賜俞旨也伏乞憫東南之重困而難繼徵求、思供欲之既豐而漸减需索、勿食德音而沮群望、勿狥近習而殷後憂、追寢成命、敕該監將見在人匠、嚴程併力、以應一時鑄造、前項人匠、不必濫收以招物議、庶　朝廷之新政不虧、而該監之愆尤可終免矣、

皇明經世文編卷之一百九十二終








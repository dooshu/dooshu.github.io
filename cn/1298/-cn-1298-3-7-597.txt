新城桐郎

练师中为临安新城丞。丞廨有楼。楼外古桐一株。其大合抱。蔽荫甚广。师中女及笄。尝登楼外顾。忽若与人语笑者。自是日事涂泽。而处楼上。虽风雨寒暑不辍。师中颇怪之。呼巫访药治之。不少衰。家人但见其对桐笑语。疑其为祟。命伐之。女惊嗟号恸。连呼桐郎数声。怪乃绝。女后亦无恙。询其前事。盖恍然无所觉也。


○为荥阳公上河中崔相公状

某因缘薄伎，获奉休期。左掖中台，已逾厥任；廉车宪印，转过其材。即以今月七日赴任。相公早於寮故，俯察孤愚，寄以夙期，沾之好款。今者辞违稍远，拜谒末由，舍鲁首燕，不胜私恳。河中带朔方之兵甲，为皇都之股肱。窃思宸襟，尝注硕德。下车敷化，期月有成。则必复还庙堂，重执时柄。虽欲固让，如苍生何？伏惟俯为明时，善加保重。到任当差专使起居，诸续陈启。


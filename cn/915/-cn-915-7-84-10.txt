◇请立浑天仪表

张衡创物，蔡邕造论，戎夏相袭，世重其术。臣昔奉使入关，值大军旋旆，浑仪在路，肆观奇秘，绝代异宝，旋及王府，考诸前志，诚应夙闻。尚书璇玑玉衡，以齐七政，崔瑗所谓数术穷天地，制作侔造化，经志所云图宪所本。故体度不渝，精测尚矣。则七晷运变，无匪康时。九代贞观，不绝司历。臣夙怀未意，惧於非任。今忝惟职统，敢昧死以闻。（《艺文类聚》一，《御览》二。）


祭周太恭人文

康熙丁未九月诰封太恭人周年伯母张太君终於洪州官舍分守湖西道参议年侄施闰章闻讣入哭既数日章将东归不得从同官诸君子合词为诔乃酌江水采溪毛跽而陈辞曰於乎传称列女世重母仪曰贞与勤曰俭与慈式昭内则是训是师惟太恭人四德具宜淑慎天植名宗华胄习礼明诗工缣织素林下之风闺房之秀遭家不造涕泗沾巾柏舟早泛熊丸是亲佑啓宪副为国名臣朂以忠孝义方克秉眎草黄扉封章梧省千骑东南岳牧兼领风清铃幕绩懋翰屏章与宪副分身共心诗文詶倡并马聨吟单词只字灯灺漏沈握手相亲靡古靡今宪副有子称元季方惜哉元驭玉树摧伤余时往哭失声裂膓未敢追赙以母在堂冀母忘哀眠食为康曾时几何母氏又亡母初悼孙长号不已孙今依母泉下悲喜惨独宪副??瘠毁昔赋东征板舆戾止今奉北归丹旐江涘笄珈翟茀维帝之锡曰维麻枲服之无斁列鼎重俎大官之膳曰维蔬水是饮是馔凡人所艶母也弗欢人之所苦母也即安栖神澹泊生死齐观夀考强饭忽焉骖鸾於乎哀哉余实犹子未及拜母陈刍设醴逝将安补拜题铭旌有泪如雨犹有墓石摛辞是许彤管扬徽万一终古


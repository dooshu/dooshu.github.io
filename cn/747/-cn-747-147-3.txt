○对建国判

△典同置臬昼参诸日中之景夜考之极星或告其越司视事词云知无不为判。

定之方中，作为宫室。紫微夜视，考太乙之常居；黄道昼参，取羲和之亭午。於是审曲面势，置臬悬衡。各有典司，乃无询於梓匠。越其樽俎，翻见作於同律。晋虽不竞，楚勿与知。侵官有刑，罪将安舍？不司宗伯之事，妄为荀息之词。人亦有言，自贻伊咎。

△与暹律师等书

窃伏下风，久揖高义，有怀靡托，於邑良深，春暮清和，道体休纳。弟子植生多幸，早预法缘，近於华岳，创立僧宇。此山蕴蓄奇秘，控接烟霞，削峰累仞，灵泉百丈，神仙以为胜地，贤哲之所同归。结构虽淹，禅诵犹寡，厥道兴废，宏之在人。且栋梁三宝，必资龙象之力；羽仪四众，尤待鸳鹭之群。法师等学洞经典，誉宣真俗，实宜共化苍生，升於彼岸。且远人屈已，存乎应物；大德忘名，唯在伸教。理必宏济，无隔遐迩。仰愿俯从微请，降迹来仪。则释远禅居，遥踪可拟；王精舍，清尘不沫。是所愿也，是所愿也。

△金刚般若经注序

若夫大块均形，役智从物。情因习改，性与虑迁。然则达鉴穷览，皎乎先觉，照慧炬以出重昏，拔爱河而升彼岸。与夫轮转万劫，盖梁六尘，流遁以徇无涯，而趋捷径，岂同日而言也。颍川庾初孩，早宏笃信，以为般若所明，归於正道，显大乘之名相，标不住之宗极，出乎心虑之表，绝於言象之外。是以结受持，多历年所。虽妙音演说，成诵不亏，而灵源邃湛，或有未悟。嗟迷方之弗远，眷砥途而太息。属有慧净法师，博通奥义，辩同炙果，理究连环。庾生入室研几，伏膺善诱，乘此誓愿，仍求注述。法师悬镜忘疲，衢樽自满，上凭神应之道，傍尽心机之用，敷畅微言，宣扬至理。曩日旧疑，涣焉冰释；今兹妙义，朗若霞开。为象法之梁栋，变群生之耳目。词锋秀上，映鹫岳而相高；言泉激壮，赴龙宫而竞远。且夫释教西兴，道源东注，世阅贤智，才兼优洽，精该睿旨，罕见其人。今则沙门重阐，籍甚当世。想此元宗，郁为称首，岁惟阉茂，始创怀袖。月躔月仲吕，爰兹绝笔。缁俗攸仰，轩盖成阴，扣钟随其小大，鸣剑发其光彩。一时学侣，专门受业，同涉波澜，递相传授。方且顾蔑琳远，俯视安生，独步高衢，对扬正法。辽东真本，望悬金而不刊；指南所寄，藏群玉而无朽。岂不盛哉！岂不盛哉。


●卷一百十五　王礼考十

○圭璧符节玺印

虞舜辑五瑞，既月，乃曰觐四岳群牧，班瑞于群后（辑，敛。瑞，信也。公执桓圭，侯执信圭，伯执躬圭，子执榖璧，男执蒲璧，五等，诸侯执之，以合符於天子而验其信否也。《周礼》："天子执冒，四寸，以朝诸侯。"郑氏注云：名玉以冒，以德复冒天下也。诸侯始受命，天子锡以圭，圭头斜锐，其冒下斜，刻小大、长短、广狭如之。诸侯来朝，天子以刻处冒其圭头，有不同者，即辨其伪也。既月尽此月。日觐，日日见也。既见之後，审之非伪，则又班还其瑞，以与天下正始也。）

程氏《演繁露》曰："《尚书大传》曰：'古者圭必有冒，故瑁圭者，天子与诸侯为瑞。诸侯执所受圭以朝天子，无过者复得以给，使之归国；有过者，留其圭三年（已上《御览》八百六）'。按《大传》此言必有所本。《舜典》之谓'辑五瑞'者，即此之执圭而朝者也。辑者，敛之而上乎天子也。又谓'班瑞于群后'者，即此之复与其圭以归者也。第其'有过，留之三年'者，不见所出。然《大传》此言极有理也。《舜典》下文'东巡岱宗而贽五玉，以朝'者，即与在朝而'辑五瑞'者同理也。《正义》曰：'五瑞本受之尧，敛而还之，谓如舜新以付改为舜臣，与之正新君之始。'此亦有理。然以上下文推之，则不通矣。四岳巡狩，皆尝敛玉而复授之矣，至五器之敛复，即是辑班之异名矣。今独於正月在都所班者为舜赐，则巡狩之所。如所复在已受新赐之後，何用再班也邪？以此知《大传》所言有理，盖分还、留两端以为赏罚也者，其说有理也。"

按：天子之所佩曰玺，臣下之所佩曰印。无玺书，则九重之号令不能达之於四海；无印章，则有司之文移不能行之於所属。此後世之事也，三代以前则未之闻。上之所以示信於下者，惟圭璧与符节而巳。封建则有圭璧。诸侯朝於天子，则执其所受之圭以合焉，所谓"天子执冒，四寸，以朝诸侯，公执桓圭，侯执信圭、伯执躬圭，子执榖璧，男执蒲璧"是也。徵召则有符节。掌节所谓"掌守邦节而辨其用"，典瑞所谓"珍圭以徵守，以恤凶荒，牙璋以起军旅以治兵守"是也。二者皆重器，故俱以玉为之。古者人朴俗淳，故虽有圭璧符节，而其用甚简，必大朝会、大徵发则以之示信。後世巧诈日滋，而防制益密，故玺书印章之用甚烦，而犹惧其不足以防奸，庄周所谓"焚符破玺，而民朴鄙"，盖有激也。然则圭璧盖符节玺印之类，世徒见绘礼图者绘天子、诸侯被冕服，执圭璧，遂以镇圭、桓圭以下为服饰之具；又见《尚书》有五玉、三帛、二生、一死贽之说，遂以圭璧为贽见之物。然皆非也。《舜典》"辑五瑞"之下，继之以班瑞修五礼；五玉之下，继以如五器卒乃复。盖索之以别其伪，而复还之耳。《春官　大宗伯》以玉作六瑞，以等邦国，则自王执镇圭，至男执蒲璧；以禽作六挚，以等诸臣，则自孤执皮帛，以至工商执鸡。六瑞在先，六挚在後，明圭璧非贽献之物也。故今叙符节玺印，而以圭璧先之。

《虞书》言修五礼五玉三帛二生一死贽如五器卒乃复。孔注：五器，即五玉，五等诸侯所执也。三帛，诸侯世子执纁，公之孤执元，附庸之君执黄。二生，卿执羔，大夫执雁。一死，士执雉。五器，终则还之；三帛、生死则否。然则岂诸侯、世子以下则受其物，而於五等诸侯反无所受乎？按《周礼　小行人》：成六，瑞王用镇圭，公用桓圭，侯用信圭，伯用躬圭，子用榖璧，男用蒲璧。合六币，圭以马，璋以皮，璧以帛，琮以锦，琥以绣，璜以黼。此六物者以和诸侯之好。康王之诰，诸侯入应门，皆布乘黄朱，宾称奉圭兼币，盖诸侯之朝天子，有圭璧以为信、有马币以为贽，并陈於庭。圭璧则合而还之，马币则受之。至於诸侯世子以下则无圭璧，直以三帛、二生、一死效贽而巳。无璧则不言复矣，然则圭璧盖似贽而非也。《聘礼》云：以圭璋聘，重礼也。巳聘而还圭璋，此轻财而重礼之义也。盖古者朝聘皆以玉行礼，而并无受玉之文明，玉非币马羔雁之比也。

《周官》典瑞掌玉瑞、玉器之藏，辨其名物，与其用事设其服饰。王晋大圭，执镇圭，缫藉五采五就以朝曰（缫有五采文，所以荐玉。木为中幹，用韦衣而画之。就，成也。天子常春分朝曰。郑司农云：晋读为搢绅之搢，谓插於绅带之间，若带剑也。五就，五币也。一币为一就）。公执桓圭，侯执信圭，伯执躬圭。缫皆三采三就。子执榖璧、男执蒲璧，缫皆二采再就，以朝、觐、宗、遇、会、同於王（三采、朱、白、苍；二采，朱，绿也。郑司农云："以圭璧见於王。"《觐礼》曰："侯氏入门，右坐奠圭，再拜稽首。侯氏见於天子，春曰朝，夏曰宗，秋曰觐，冬曰遇，时见曰会，殷见曰同。"）。诸侯相见，亦如之（亦执圭璧以相见。《春秋传》曰："邾子执玉，高其容仰。"）。瑑、圭、璋、璧、琮，缫皆二采一就，以頫聘（璋以聘后夫人以琮享之也。大夫众来曰頫，寡来曰聘。郑司农注云："瑑有圻鄂瑑起。"）。珍圭以徵守，以恤凶荒（杜子春云：珍当为镇，书亦或为镇。以徵守者，以徵召守国诸侯，若今时徵郡守以竹使符也。镇者，国之镇，诸侯亦一国之镇，故以镇圭徵之也。凶荒则民有远志，不安其土，故以镇圭镇安之。元谓镇圭，王使之瑞节。制大小，当与琬琰相依。王使人徵诸侯，忧凶荒之国则授之，执以往致王命焉，如今时使者持节矣。恤者，开府库账救之，凡瑞节，归又执以反命）；牙璋以起军旅，以治兵守（郑司农云：牙璋，瑑以为牙，牙齿，兵象，故以牙璋发兵，若今时以铜虎符发兵。元谓牙璋亦王使之瑞节。兵守，用兵所守，若济人戍遂，诸侯戍周）；璧羡以起度（郑司农云：羡长也，此璧径长尺，以起度量。《玉人职》曰："璧羡度尺以为度。"元盖为羡是不圜之貌，盖广径八寸，袤尺榖）；榖圭以和难，以聘女（榖圭，亦王使之瑞节。榖，善也，其饰若粟文，然难仇雠和之者，若《春秋》宣公及齐侯平莒及郯，晋侯使瑕嘉平戎於王，其聘女则以纳徵焉）；琬圭以治德，以结好（琬圭，亦王使之瑞节。诸侯有德，王命赐之。及诸侯使大夫求聘，既而为坛会之，使大夫执以命事焉。《大行人职》曰："时聘以结诸侯之好。"郑司农云："琬圭无锋芒，故治德以结好。"）；琰圭以易行，以除慝（琰圭，亦王使之瑞节。郑司农云：琰圭有锋芒伤害，征伐诛讨之象，故以易行除慝易恶，行令为善者，以此圭责让谕告之也。元谓除慝，亦谓诸侯使大夫来頫，既而使大夫执而命事於坛。《大行人职》曰："殷頫以除邦国之慝。"）。玉人之事，镇圭尺有二寸天子守之；命圭九寸，谓之桓圭，公守之；命圭七寸，谓之信圭，侯守之；命圭七寸，谓之躬圭，伯守之（命圭者，王所命之圭也，朝觐执焉，居则守之。子守榖璧，男守蒲璧，不言之者，阙耳）。天子执冒，四寸，以朝诸侯（名玉曰冒，言德能覆盖天下者也。四寸者，方以尊接卑，以小为贵）。天子用全，上公用龙，侯用瓒，伯用将（郑司农云：全，纯色也。龙当为駹，駹，杂色也。元谓全，纯玉也。龙、瓒、将，皆杂名也。卑者下尊以轻重为差，玉多则重，石多则轻。公侯四玉一石，伯、子、男三玉二石）。琬圭九寸而缫，以象德，琰圭九寸，判规，以除慝，以易行（凡圭、琰上寸半琰圭琰半以上，又半为瑑饰）。璧羡度尺，好三寸以为度（羡，径也。好，璧孔也。《尔雅》曰："肉倍好谓之璧，好倍肉谓之瑗，肉、好若一谓之环。元谓羡犹延，其袤一尺而广狭焉。"）。榖圭七寸，天子以聘女。牙璋、中璋七寸，射二寸，厚寸，以起军旅，以治兵守（二章皆有鉏牙之饰於琰侧，先言牙璋，有文饰也）。

陈氏《礼书》曰："'大宗伯作六瑞，自王以下，皆言执。小行人掌六瑞，自王以下皆言用。'则执者自人言之也，用者自玉言之也。执之所以行礼，用之所以合符。《宗伯》、《典瑞》、《行人》皆言执，独《小行人》言用，则行礼非小行人所专掌，特掌其合符之事而巳。若夫不施於行礼合符，则宝而守之，此《玉人》所以又言守之也。"

掌节掌守邦节而辨其用，以辅王命（邦节者、珍圭、牙璋、榖圭、琬圭、琰圭也。王有命，则别其节之用以授使者，辅王命者，执以行为信。）守邦国者用玉节，守都鄙者用角节。（谓诸侯於其国中，公卿、大夫、王子弟於其采邑，有命者亦自有节以辅之。玉节之制，如王为之，以命数为大小。角用犀角，其制未闻）。凡邦国之使节，山国用虎节，土国用人节，泽国用龙节，皆金也，以英簜辅之（使节，使卿大夫聘於天子、诸侯，行道所执之信也。土，平地也。山多虎，平地多人，泽多龙，以金为节，铸象焉，必自以其国所多者，於以相别为信，明也。今汉有铜虎符。杜子春云："簜当为帑，谓以函器盛此节。"或曰："英簜画函。"）门关用符节货贿用玺节，道路用旌节，皆有期以反节（门关，司门司关也。货贿者，主通货贿之官，谓司市也。道路者，主治五涂之官，谓乡、遂大夫也。凡民远出，至於邦国，邦国之民若来入，由门者，司门为之节，由关者，司关为之节。其商，则司市为之节。其以徵令及家徒，则乡遂大夫为之节。唯时事而行不出关，不用节也。变司市言货贿者，玺节主以通货贿，货贿非必由市，或资於民家焉。变乡遂言道路者，容，公邑及小都、大都之吏，皆主治五涂，亦有民也。符节者，如今宫中诸官诏符也。玺节者，今之印章也。旌节，今使者所拥节是也，将送者执此节以送行者，皆以道里、日、时课，如今邮行有程矣，以防容奸，擅有所通也。凡节有法式，藏於掌节。）凡通达於天下者，必有节以传辅之（必有节，言远行无有不得节而出者也。辅之以传者，节为信耳，传说所赍操及所適）；无节者，有几则不达（圈土纳之）。

陈氏《礼书》曰："节之为物，或以玉，或以角，或以金，或以竹；或用以守，或用以使，或用以民。《周官》，掌节之所掌者八：玉节也，角节也，虎节也，人节也，龙节也，符节也，玺节也，旌节也。小行人之所达者六：虎节也，龙节也，人节也，旌节也，符节也，管节也。掌节守邦国者用玉节，守都鄙者用角节，此用以守者也；山国用虎节，土国用人节，泽国用龙节，皆金为之，此用以使者也；门关用符节，货贿用玺节，道路用旌节，皆有期以反节，此用於使与民者也（行人，凡其使也必以旌节，此使者所执也。此掌之者若徙於他，则为之旌节以达之，此民执也）。柝竹为符节，全竹为管节，小行人有管节，而掌节无之者，掌节所掌，谓之邦节，以辅王命，则所谓邦国之使节，使邦国者所执也（郑氏谓使卿大夫聘於天子诸侯，误也）。小行人所达，谓之天下之节，则所谓龙节、人节、虎节、管节、邦国都鄙使者所执，非王官所掌也。掌节无都鄙之使节，以使都鄙者无节，特以旌节行之也。小行人无玺节，以其所掌者使节，而货贿之事不预也。然节不特八节、六节而已。《典瑞》：'珍圭以徵守，以恤凶荒；牙璋以起军旅；琬圭以治德，以结好；琰圭以除慝，以易行；榖圭以和难，以聘女。'郑氏皆以为王使之瑞节，则珍圭、牙璋、琬圭、琰圭、榖圭，使者为信於所適者也；龙节、虎节、人节、符节、旌节，行人为信於道路者也。调人凡和难弗辟，则与之瑞节、而以执之，此琰圭耳。则琰圭不特施於使者，民亦与之也。《书　康诰》曰：'越小臣诸节。'春秋之时，宋司马握节以死，司城致节於府人而去，司马牛致其邑与圭而適齐（杜预曰："圭，守邑之信符。"）。则守节不特於邦国都鄙，虽官府小臣亦有之也。《考工记》：'牙璋、榖圭七寸，琬圭、琰圭九寸，汉竹使符竹箭五枚，长五寸。'然则先王之节，其长盖亦不过於此。若夫旌节之制，又加长焉。观苏武之杖节，则非以寸计之也。汉竹使符、铜虎各分其半，右留京师，左付郡守。唐符玺郎：'凡国有大事，则出纳符节，班其右而藏其左。'先王之节，其班藏盖亦如此。然老子曰：'执左契不责於人，'则藏其右者，非是。"

秦以印称玺，以玉，不通臣下，用制乘舆六玺：曰"皇帝行玺"、"皇帝之玺"、"皇帝信玺"、"天子行玺"、"天子之玺"、"天子信玺"。又始皇得蓝田白玉为玺，螭虎钮，文曰"受天之命，皇帝寿昌。"韍佩既废，乃以采组，连结於璲，光明章表，转相结受，故谓之绶（《通典》："秦汉以降，逮於周隋，既多无注解，或传写讹舛，有义理难明，虽研覈莫辨。今但约真本史，聊存一代之制。他皆类此，质之者，幸察焉。"）。

汉高祖元年十月，沛公至霸上，秦王子婴封皇帝玺符节，降轵道旁。

汉初有三玺，天子之玺自佩，行玺、信玺在符节台。

《汉旧仪》："玺皆玉螭虎钮，凡六玺。皇帝行玺，凡封国用之玺赐诸侯王书；信玺，发兵召大臣；以天子行玺，策拜外国；以天子之玺，事天地鬼神。以天子信玺，皆以武都紫泥封，青布囊白素里，两端无缝，尺一板中约署。皇帝带绶，黄地赤采，不佩玺。玺以金银縢组。侍中绲负以从。奉玺书使者乘驰传。其骑也，三骑行，昼夜千里为程。"

卫宏曰："秦前民皆佩绶、金、玉、银、铜、犀、象为方寸玺，各服所好。秦以来天子独称玺，又以玉，群下莫得用。其玉出蓝田山，题李斯书，其文曰'受命於天，既寿永昌。'高祖入咸阳，秦王子婴以玺降，其玺乃始皇蓝田玉玺、螭兽钮，在六玺之外。帝既诛项籍，即天子位，因服其玺，世世传受，号曰'汉传国玺'。平帝崩，孺子未立，玺藏长乐宫。及王莽即位，请玺，太后不肯授莽。莽使安阳侯舜谕指，太后怒骂之，且曰：'若自以金匮符命为新皇帝，变更正朔服制，亦当自更作玺，传之万世，何用此亡国不祥玺为？我汉家老寡妇，旦暮且死，欲与此玺俱葬。终不可得。'太后因涕泣，左右皆垂涕，舜亦悲不能止良久，乃谓太后，'臣等巳无可言，莽必欲得传国玺，太后宁能终不与邪？'太后闻舜语切，恐莽欲胁之，乃出汉传国玺，投之地以授舜，曰：'我老且死，而兄弟今族灭也。'舜既得玺，奏之。莽大说。"

皇后玺文与帝同。皇后之玺，金螭虎纽。皇太子黄金印，龟纽印文曰章。下至二百石，皆为通官印。

汉诸侯王，金玺盭绶（盭，音戾，绿也。《汉旧仪》云："诸侯王，黄金玺橐驼，纽文曰玺。"）。彻侯，金印紫绶；相国、丞相，金印紫绶。高帝一十年，更名相国，绿绶。太师、太傅、太保、太尉、左右前後将军，金印紫绶；御史大夫，银印青绶。凡吏秩比二千石以上，皆银印青绶，光禄大夫无。秩比六百石以上，皆铜印黑绶，大夫、博士、御史、谒者、郎无。其仆射、御史治书尚符玺者，有印绶。比二百石以上，皆铜印黄绶。绥和元年，长、相皆黑绶。建平二年，复黄绶。

武帝太初元年，改正朔，数用五（《纪》注云："谓印文也。若丞相，曰'丞相之印章'，诸卿及守相印文不足五字者，以'之'足之。"）。

《孔氏杂说》：汉时印绶，非若今之金紫银绯长使服之也，盖居是官则佩是印，罢则解之，故三公上印绶也。後汉张涣云："吾前後十腰银艾。"银即银印，艾即绿绶，十云者，一官一佩之耳。印不甚大，淮南王曰"方寸之印，丈二之组"是也。

宣帝时始赐匈奴单于印玺，与天子同。

王莽既篡位，遣五威将军王骏等多赍金帛，遗单于，因易故印。故印文曰"匈奴单于玺"，莽更曰"新匈奴单于章"。骏既至，授单于印绶，令上故印绶单。于再拜受诏，译前，欲解故印，左姑夕侯苏曰："未见新印文，宜且勿与。"单于解故印绂奉上，受。著新绂，不解视印，饮食至夜罢。右率陈饶谓诸将率曰："乡者姑夕侯疑印文，几令单于不予人，如今视印，知其变改，必求故印，此非辞说所能距也。既得而复失之，辱命莫大。不如椎破故印，以绝祸根。"即引斧椎坏之。明日，单于果言："汉赐单于印，言'玺'不言'章'，又无'汉'字，诸王以下乃有'汉'言'章'。今印去'玺'加'新'，与臣下无异。愿得故印。"将率示以破印，单于知无可柰何，又多得赂遗，乃遣使奉牛马入谢，因上书求故印，後以印文改易，怨恨，勒兵入寇。

高祖与功臣剖符作誓。

文帝二年，初与郡守为铜虎符、竹使符（应劭曰："铜虎符第一至第五，国家当发兵，遣使者至郡合符，符合乃听受之。竹使符，皆以竹箭五枚，长五寸，镌刻篆书，第一至第五。"张晏曰："符以代古之珪璋，从简易也。"师古曰："与郡守为符者，谓各分其半，右留京师，左以与之。使，音所吏反。"）。

武帝征和二年，更节加黄旄。初，汉节纯赤，以戾太子持赤节，故更为黄旄加上以相别。

文帝十二年，除关无用传（传，信也。若今过所也。师古曰："古者或用棨，或用缯帛。棨者，刻木为合符也。"）。

景帝四年，复置诸关，用传出入（应劭曰："以七国新反，备非常。"）。

宣帝本始四年，诏曰："今岁不登，民以车船载榖入关者，得毋用传。"

光武建武三年闰月丙午，赤眉君臣面缚，奉高皇帝玺绶。二月乙未，祠高庙、受传国玺。

王莽败时，仍带玺，商人杜吴杀莽，不知取玺，公宾就斩莽首，并取玺。更始将李松送上更始，赤眉至高陵，奉玺上赤眉。建武三年，盆子降光武，奉以上之。

灵帝熹平六年八月戊辰，袁绍等诛宦官，引兵入宫，张逊、段珪等急迫，劫少帝及陈留王小平津，六玺不自随。辛未，帝还宫。是日，得六玺，失传国玺。袁术死，军破，徐璆得其盗国玺，及还许，上之。

魏受禅，遣使求玺绶，献穆曹皇后不与。如此数辈后乃呼使者入，亲数责之，以玺抵轩下，因涕泣横流曰："天不祚尔！"左右莫能仰视。

後汉：皇后赤绶玉玺。

建武元年，复设诸侯王金玺綟绶。公侯金印紫绶。九卿、执金吾、河南尹秩皆中二千石，大长秋、将作大匠、度辽诸将军、郡太守、国傅相皆秩二千石，校尉、中郎将、诸郡都尉、诸国行相、中尉、内史、中护军、司直秩皆二千石，以上皆银印青绶。中外官尚书令、御史中丞、治书侍御史、公将军长史、中二千石丞、正、平、诸司马、中宫王家仆、雒阳令秩皆千石，尚书、中谒者、黄门冗从、四仆射、都郡监、中外诸都官令、都侯、司农部丞、郡国长吏、丞、侯、司马、千人秩皆六百石，家令、侍、仆秩皆六百石，雒阳市长秩四百石，主家长秩皆四百石，以上皆铜印黑绶。诸曹长揖擢丞秩三百石，诸秩千石者，其丞、尉皆秩四百石，秩六百石者，丞、尉秩三百石，四百石者，其丞、尉秩二百石，县国丞、尉亦如之，县、国三百石长相，丞、尉亦二百石，明堂、灵台丞、诸陵校长秩二百石，丞、尉、校长以上皆铜印黄绶。县国守宫令、相或千石或六百石，长相或四百石或三百石，长相皆以铜印黄绶。而有秩者侍中、中常侍、光禄大夫秩皆二千石，太中大夫秩皆比二千石，尚书、谏议大夫、侍御史、博士皆六百石，议郎、中谒者秩皆比六百石，小黄门、黄门侍郎、中黄门秩皆比四百石，郎中秩皆比三百石，太子舍人秩二百石（《舆服志》注）。

後汉诸侯王、列侯始封贵人薨，皆令赠印玺。

建武二十六年，赐南匈奴黄金玺盭緺绶。

建武之初，禁网尚简，但以玺书发兵，未有虎符之信，杜诗上疏曰："旧制发兵，皆以虎符，其馀调发，竹使而已。间者发兵，但用玺书，或以诏令，如有奸人诈伪，无由知觉。愚以为军旅尚兴，贼虏未殄，调兵郡国，宜立虎符，以绝奸端。"书奏，从之。

尚符玺郎中四人。旧二人在中，主玺及虎符、竹符之半者。符节令为符节台率，主符节事。凡遣使掌授节。

中平六年，始复节上赤葆。

徐氏曰："按汉初节旄纯赤，武帝以卫太子持赤节，乃更节加黄旄。东都因之。中平六年，董卓议废立，袁绍挂节於上东门而去。卓以绍弃节，乃改第一葆为赤旄也。"

晋时，传国玺与斩蛇剑俱为乘舆所宝。斩蛇剑至惠帝时武库火烧之，遂亡。及怀帝没胡，传国玺没於刘聪，後又没於石勒。及石虎死，胡乱，穆帝世，乃还江南。

传国玺是秦始皇所刻，其玉出蓝田山，是丞相李斯所书，其文曰"受命於天，既寿永昌。"汉高祖定秦秦，王子婴献此玺。及汉高即位，仍佩之，因以相传，故号曰"传国玺"。汉昭帝，殿中一夜相惊，霍光即召持节郎取玺，郎不与，光欲夺之，郎按剑曰："头可得，玺不可得。"光善之。明日，迁郎秩二等。光後废昌邑王贺，立宣帝，光自手解取贺玺，扶令下殿，至汉平帝，王莽篡位，就元后求玺，乃出玺投之於地，玺上螭一角缺。及莽败时，带玺绶避火於渐台，商人杜吴杀莽，取绶，不知取玺及莽头。公宾就见绶，问绶主所在，乃斩莽首，并玺与王宪。宪得，无所送。又自乘天子车辇，李松入长安，斩宪，送玺诣宛上更始。赤眉大司马谢禄至高陵，更始奉玺赤眉。赤眉立刘盆子，建武三年，盆子败於宜阳，玺还光武。孙坚从桂阳入讨董卓时，已焚烧洛邑，徙都长安，坚军於城南，见井中旦旦有光，军人莫敢汲，坚乃探得玺。初，卓作乱，掌玺者投於井中，故坚得之。袁术有僭盗意，乃拘坚妻逼求之。绍得玺，见魏武，举以向肘，魏武恶之。绍败，得玺还，汉以禅魏，魏以禅晋。赵王伦篡立，使义王王威就惠帝取之，帝不与，强夺之。怀帝永嘉五年，王弥入洛阳，执怀帝及传国六玺诣刘曜，後为石勒所并，玺复属勒，刻一边云"天命石氏"，此题今不复存。勒为冉闵所灭，此玺属闵，闵败，玺存闵大将军蒋幹。晋镇西将军谢尚遣督护何融至，购赏得之，以晋穆帝永和八年还江南。晋元帝东渡，历数帝，无玉玺。北人皆云"司马家白版天子。"

晋皇太子金玺龟纽，朱黄绶，四采：赤、黄、缥、绀。贵人、夫人、贵嫔是为三夫人，皆金章紫绶，章文曰"贵人、夫人、贵嫔之章。"淑妃、淑媛、淑仪、修华、修容、修仪、婕妤、容华、克华是为九嫔，银印青绶。皇太子妃，金玺龟钮，纁朱绶。诸王太妃、妃、诸长公主、封君，金印紫绶。郡公侯、县公侯太夫人、夫人、银印青绶。

程氏《演繁露》曰："晋孔琳之当桓元时，建议曰：'古者皇王传国之玺及公侯袭封之印，皆奕世传用，无敢改作。今世惟尉之一职独用一印，至於内外群臣，每迁悉改，终年刻铸，金、银、铜、炭之费，不可胜言。愚请众官印即用一印，无烦改作。'则知是时每一官别铸印也。"

宋皇太子，金玺，龟纽，朱绶；诸王金玺，龟纽，纁朱绶；郡公金章，元朱绶；太宰、太傅、太保、丞相、司徒、司空，金章，紫绶；相国绿綟绶；大司马、大将军、太尉、凡将军位从公者，金章，紫绶；郡侯，金章，青朱绶；骠骑、车骑以下诸将军并金章、紫绶；诸王嗣子，金印，紫绶；郡公侯嗣子，银印，青绶；尚书令、仆射、中书监令、秘书监，铜印墨绶；光禄大夫、太子詹事、左右卫以下诸将军、监军，银章，青绶；诸校尉、中郎将，银印，青绶；县、乡、亭侯，金印，紫绶；鹰扬、伏波以下诸将军，银章，青绶；诸都尉、校尉、中尉，银印，青绶；州郡史，铜印，墨绶；御史中丞、都水使者，银印，墨绶；诸军司马，银章青绶；护匈奴中郎将，护羌诸校尉，铜印，青绶；尚书左右丞、秘书丞，铜印，黄绶；其下又有假青绶、假墨绶。

齐乘舆制六玺，以金为之，并依秦汉之制。皇太子诸王金玺，皆龟纽。公侯五等金章，郡太守内史、四品五品将军，皆银章。尚书令、仆射至诸州刺史，皆铜印。其绶，乘舆黄赤绶，黄赤缥、绿绀五采；太子朱绶、诸王纁朱绶赤黄缥绀色亦同。相国绿綟绶，三采，绿紫绀。郡公玄朱，侯伯青朱，子男素朱，皆三采。公嗣子紫，侯嗣子青，乡亭侯、关中关内侯墨绶，白二采；郡国太守、内史青；尚书令、仆射、中书监令、秘书监皆墨，丞皆黄。

梁制，乘舆印玺及皇太子诸王五等国封并略如齐制。乡亭、关内、关中及各号侯、诸王嗣子，金印，龟纽，紫绶。关外侯银印，龟纽，青绶。大司马、大将军、太尉、诸位从公者，金章，龟纽，紫绶。尚书令、仆射、尚书、中书监令、秘书监，铜印，墨绶。左右光禄大夫，加金章紫绶同。其位但加金紫者，谓之金紫光禄；但加银青者，谓之银青光禄。太仆、廷尉以下诸卿、丹阳尹，银章龟钮，青绶。诸将军金章紫绶。中郎将则青绶。郡国太守、相、内史，银章龟钮，青绶。诸县署令秩千石者，州郡大中正、郡中正，铜印环纽，墨绶。公府令史，亦同诸县尉，铜印，环钮，单衣黄绶。

梁末，侯景之败也，以传国玺自随，使其侍中兼平原太守赵思贤掌之，曰："若我死，宜沈於江，勿令吴儿复得之。"思贤自京口济江，遇盗，从者弃之草间，至广陵以告郭元建。元建取之，以与辛术，术送之至邺。

按：郭元建，侯景之党。景败，以广陵降王僧辨，既而，复降於北齐。齐遣行台辛术据广陵，传国玺自五胡之乱，没於刘、石。石氏败，玺复南归於晋。历宋、齐、梁，至侯景之败，而玺又北归於高齐云。

致堂胡氏曰："有天下者必汲汲於一玺，求之不得则歉然，若郡守县令之官而未视印绂也。夫玺何所本哉？二帝三王不闻传是物而後为君也，舜受之尧，禹受之舜，汤受之禹，文武受之汤，先圣後圣，若合符节者，岂玺之谓欤。故《诗》、《书》、《春秋》，纪事详矣，曾不及玺。独秦夸大，使李斯以虫鸟之文，刻之美玉，兼称皇帝，以识诏令。自是而後，始有玺书。使秦善也，而玺无所本，固不当法；使秦不善也，而玺虽美，击而破之为宜，又何足传也？故尝论之。官府百司之印章，一代所为而受之君者也，不可以失，失之则不敬；天子之玺，亦一代所用，而非受之於天者也，必随世而改，不改则不新，故汉有天下，当刻汉玺，而不必袭之秦；唐有天下，宜刻唐玺，而不必袭之隋。所以正位凝命，革去故而鼎取新也。苟以为不然，曷不於二帝、三王监之？彼世之玺以乱亡毁逸者固多矣，必以相传为贵，又岂得初玺如是之久邪？"

陈制，永定元年，武帝所定乘舆服御，皆采梁旧制。以天下初定，务惟节俭。至天嘉中，乃一依梁天监旧事。

北齐制，天子六玺，并依旧式。"皇帝行玺"，封常行诏敕用之。"皇帝之玺"，赐诸王书用之。"皇帝信玺"，下铜兽符，发诸州镇兵，下竹使符，拜代召诸剌史用之并白玉为之。方一寸二分，螭兽钮。"天子行玺"，册拜外国则用之。"天子之玺，"赐诸外国书则用之。"天子信玺"，发兵外国，若徵召外国及有事鬼神用之。并黄金为之，方一寸二分，螭兽纽。又有传国玺，白玉为之，方四寸，螭兽钮，上交蟠螭，隐起鸟篆书，文曰"受天之命，皇帝寿昌，"凡八字，在六玺外，唯封禅以封石函。又有督摄万机印一钮，以木为之，长尺二寸，广二寸五分。皆上为鼻钮，钮长九寸，厚一寸，广七分，腹下隐起篆文书为"督摄万机"，凡四字。此印常在内，唯以印籍缝。用则左户部郎中、度支尚书奏取，印讫转纳。皇太子玺，黄金为之，方一寸，龟钮，文曰"皇太子玺"。宫中大事用玺，小事用门下典书坊印。诸侯印绶，二品以上，并金章紫绶；三品银章青绶（三品以上，凡是五省官及中侍中省官，皆为印，而不为章也）；四品得印者，银印青绶；五品六品得印者，铜印墨绶（四品以下，凡是开国子、男及五等散品名号侯，皆为银章，不为印）；七品、八品、九品得印者，铜印黄绶。金银章印及铜印，并方一寸，皆龟钮。四方诸藩国王之章，上藩用金，下藩用银，并方寸，龟钮。佐官唯公府长史、尚书二丞，给印绶。六品以下，九品以上，唯当曹为官长者给印。馀自非长官，虽位尊，并不给。诸王，纁朱绶，四采，赤、黄、缥、绀，纯朱质，纁文织，长二丈一尺，二百四十首，广九寸。开国郡县公、散郡县公、元朱绶，四采，元、赤、缥、绀，朱质，元文织长丈八尺，百八十首，广八寸。开国县侯、伯青朱绶，四采，青、赤、白、缥，朱质，青文织，长丈六尺、百四十首，广七寸。开国县子男、名号侯。开国乡男，素朱绶，三采，青赤白，朱质，白文织，长丈四尺，百二十首，广六寸。一品、二品，紫绶，三采，紫、黄赤，纯紫质，长丈八尺，百八十首，广八寸。三品、四品，青绶，三采，青白红，纯青质，长丈六尺，百四十首，广七寸。五品、六品，黑绶，二采，青绀，纯绀质，长丈四尺，百首，广六寸。七品、八品、九品，黄绶，二采，黄白，纯黄质，长丈二尺，六十，首广五。寸官品从第二以上，小绶间得施玉环。官有绶者，则有纷，皆长八尺，广三寸，各随绶色。若服朝服则佩绶，公服则佩纷。官无绶者，不合佩纷。

後周皇帝八玺，有神玺，有传国玺，皆宝而不用（神玺明受之於天，传国玺明受之於运）。皇帝负駞，则置神玺於筵前之右，置传国玺於筵前之左。其六玺，并因旧制，皆白玉为之，方一寸五分，高一寸，螭兽钮。三公、诸侯金印，皆方寸二分，高八分，龟钮。七命以上银，四命以上铜，皆龟钮。三命以上，铜印铜鼻。其方皆寸，其高六分，文曰"某公官之印"。其组绶，皇帝以苍、青、朱、黄、白、元、纁、红、紫、緅（则侯反）、碧、绿、十有二色。诸公九色，自黄以下。诸侯八色，自白以下。诸伯七色，自元以下。诸子六色，自纁以下。诸男五色，自红以下。三公之绶，如诸公。三孤之绶，如诸侯。六卿之绶，如诸伯。上大夫之绶，如诸子。中大夫之绶，如诸男。下大夫绶，自紫以下，士之绶，自緅以下。其玺印绶，亦如之。保定四年，百官始执笏，常服焉。宇文护始袍加下襴，遂为後制。

隋制，神玺，宝而不用。受命玺，封禅则用之。馀六玺，行用并用旧制。其绶，王，纁朱绶，四采；赤、黄、缥、绀，纯朱质、纁文织成，长丈八尺，二百四十首，广九寸。公，元朱绶，四采：元、赤、缥、绀，纯朱质、元文织成，长丈八尺，二百四十首，广九寸。侯、伯，青朱绶，四采：青、赤、白、缥，纯朱质，青文织成，长丈六尺，百八十首，广八寸。子、男，素朱绶，三采：青、赤、白，纯朱质，白文织成，长丈四尺，百四十首，广七寸。正、从一品，绿綟绶，四采：绿、紫、黄、赤，纯绿质，长丈八尺，二百四十首，广九寸。从三品以上，紫绶，三采：紫、黄、赤，纯紫质，长丈六尺，百八十首，广八寸。银青光禄大夫，朝议大夫及正、从四品，青绶，三采：青、白、红，纯青质、长丈四尺，百四十首，广七寸。正、从五品，墨绶、二采：青、绀，纯缁质，长丈二尺，百首，广六寸。自王公以下，皆有小双绶，长二尺六寸，色同大绶，而首半之。正，从一品，施二玉环，以下不合。其有绶者则有纷，皆长六尺四寸，广二寸四分，各随绶色。炀帝幸辽东，命郑元为京师留守，樊子盖为东都留守，俱赐玉麟符以代铜兽（《六典》云："传符之制，京师留守曰玉麟符。"）。

唐制，天子有传国玺及八玺，皆玉为之。神玺以镇中国，藏而不用。受命玺以封禅礼神，皇帝行玺以报王公书，皇帝之玺以劳王公，皇帝信玺以召王公，天子行玺以报四夷书，天子之玺以劳四夷，天子信玺以召兵四夷，皆泥封。大朝会则符玺、郎进神玺受命玺於御座，行幸则合八玺为五舆，函封从於黄钺之内。太皇太后、皇太后、皇后、皇太子及妃，玺皆金为之，藏而不用。太皇太后、皇太后封令书以宫官印，皇后以内侍省印，皇太子以左春坊印，妃以内坊印。初，太宗刻受命元玺，以白玉为螭首，文曰："皇天景命，有德者昌。"至武后改诸玺皆为宝。中宗即位，复为玺。开元六年，复为宝。天宝初，改玺书为宝书。十载，改传国宝为承天大宝。

初，高祖入长安，罢隋竹使符，班银菟符，其後改为铜鱼符，以起军旅、易守长，京都留守、折冲府、捉兵镇守之所及左右金吾、宫苑总监、牧监皆给之。畿内则左三右一，畿外则左五右一，左者进内，右者在外，用始第一，周而复始。宫殿门、城门，给交鱼符、巡鱼符。左箱、右箱给开门符、闭门符。亦左符进内，右符监门掌之。蕃国亦给之，雄雌各十二，铭以国名，雄者进内，雌者付其国。朝贡使各赍其月鱼而至，不合者劾奏。传信符者，以给邮传，通制命。皇太子监国给双龙符，左右皆十。两京、北都留守给麟符，左二十，右十九。东方诸州给青龙符，南方诸州朱雀符，西方诸州驺虞符，北方诸州元武符，皆左四右三。左者进内，右者付外。行军所亦给之。随身鱼符者，以明贵贱，应召命，左二右一，左者进内，右者随身。皇太子以玉契召，勘合乃赴。亲王以金，庶官以铜，皆题某位姓名。官有二者加左右，皆盛以鱼袋。三品以上饰以金，五品以上饰以银。刻姓名者，去官纳之，不刻者传佩相付。有传符、铜鱼符者，给封符印，发驿、封符及封鱼函用之。有铜鱼而无传符者，给封函，还符，封函用之。天子巡幸，则京师、东都留守给留守印，诸司从行者，给行从印。木契符者，以重镇守、慎出纳，畿内左右皆三，畿外左右皆五。皇帝巡幸，太子监国，有军旅之事则用之，王公征讨皆给焉，左右各十九。太极殿前刻漏所，亦以左契给之，右以授承天门监门，昼夜勘合，然後鸣鼓。元武门苑内诸门，有唤人木契，左以进内，右以授监门，有敕召者用之。鱼契所降，皆有敕书。尚书省符，与左同乃用。大将出，赐旌以颛赏，节以颛杀。旌以绛帛五丈，粉画虎，有铜龙一，首缠绯幡，紫缣为袋，油囊为表。节悬画木盘三，相去数寸，隅垂赤麻，馀与旌同。

晋天福三年六月，中书门下奏："准敕制皇帝受命宝。今按唐贞观十六年，太宗文皇帝刻之元玺，白玉为螭首，其文曰'皇帝景命，有德者昌'。敕："宜以'受天明命，惟德允昌'为文，刻之。"

周广顺三年二月，内司制国宝两坐。诏太常具制度以闻。有司奏："按《唐六典》，符宝郎掌天子八宝，其一曰神宝，其二曰受命宝。其神宝方六寸，高四寸六分，厚一寸七分，蟠龙钮文，与传国宝同。传国宝，秦始皇帝以蓝田玉刻之，李斯篆文，方四寸，面文曰'受命于天，既寿永昌'。钮蟠五龙。二玺历代相传，以为神器。又别有六宝：一曰皇帝行玺，二曰皇帝之玺，三曰皇帝信玺，四曰天子行玺，五曰天子之玺，六曰天子信玺。此六宝因文为名，并白玉螭、虎钮。历代相传，亡则补之。北朝铸之以金。至则天朝，以'玺'字涉嫌，改为宝。贞观十六年，别制元玺一坐，其文曰'皇天景命，有德者昌'。白玉螭，虎钮。同光中，制宝一坐，文曰"皇帝受命之宝"。晋天福四年，制宝一坐，文曰'皇帝神宝'。其同光、天福二宝，内司制造，不见钮象并尺寸制度。敕："令制宝两坐，宜用白玉，方六寸，螭虎钮。"诏冯道书宝文，其一以"皇帝承天受命之宝"为文，其一以"皇帝神宝"为文。

按：传国宝，自秦始皇後，历代传授，至唐末帝，自燔之际，以宝随身焚焉。晋高祖受命，特制宝一座。开运末，北戎犯阙，少帝遣其子延煦送於戎主。戎主讶其非真，少帝上表具述其事。及戎主北归，赍以入蕃。汉朝二帝，未暇别制，至是始刻之。

宋太祖皇帝受禅，传周广顺中所造二宝。

太宗制"承天受命之宝"。

真宗制"恭膺天命之宝"。大中祥符中，又别制"恭膺天命之宝"、"天下同文之宝"，用於封禅。"昭受乾符之宝"，以印密祠。

宋制：天子之宝，皆用玉，篆文，广四寸九分，厚一寸二分。瑱以金，盘龙钮，系晕锦大绶，赤小绶，连玉环；玉检高七寸，广二寸四分，厚四分；玉斗方二寸四分，厚一寸二分：皆饰以金装，里以红绵，加红罗泥金夹帊，纳於小盝。盝以金装，内设金床，晕锦褥，饰以衬色玻璃、碧钿石、珊瑚，金精石、玛瑙（大中祥符初，登封泰山，别制宝盝，皆差小其制）。又盝二重，皆装以金，覆以红罗绣帊，载以腰舆及行马，并饰以金（又有香炉、宝子、香匙、灰匙、火箸、烛台、烛刀，皆以金为之）。朝会陈於御前，大礼即列於仗卫中。

累朝每上尊号，有司制玉宝，以尊号为文。

禁中所用，别有三印：一曰"天下合同之印"，中书奏覆状，流内铨历任三代状用之；二曰"御前之印"，枢密院宣命及诸司奏状用之；三曰"书诏之印"，翰林诏书敕别录敕榜用之。皆铸以金，又以鍮石各铸其一。雍熙三年，并改为宝，别铸以金，旧者六印皆毁之。

皇太子金宝，方二寸，厚五寸，系以朱组大绶，连玉环、金斗。金检长五寸，阔二寸，厚二分。悉里以红绵，加红罗泥金帊，纳於小盝。盝以金装，内设金床。又盝二重，皆覆以红罗销金帊。盝及腰舆、行马皆银装金涂。他法物皆银为之，鈒花涂以金。

宋因唐制，诸司皆用铜印。诸王及中书门下印方二寸一分，枢密、宣徽、三司、尚书省诸司印方二寸。惟尚书省印不涂金，馀皆涂金。节度使印方一寸九分，涂金。馀印并方一寸八分，惟观察使涂金。诸王、节度、使州府、军、监、县印，皆有铜牌，其长七寸五分，诸王广一寸九分，馀广一寸八分。诸王、节度、观察使牌涂以金，刻文云"牌出印入，印出牌入。"或本局无印者，皆给奉使印。景德四年，别铸两京奉使印（大中祥符七年，诏自今除国信接伴劾狱勾当财用创寺观外，其他细务勿给）。又有朱记，以给京城及外处职司及诸军校等，其制长一寸七分，广一寸六分。士庶及寺观亦有私记。大中祥符五年，诏禁私铸，止得雕木为文，大方寸。

旌节：唐天宝中置，节度使受命日赐之，得以专制军事，行即建节，府树六纛。宋凡命节度，有司给门旗二，龙、虎旗一，旌一，节一，麾抢二，豹尾二。凡制旗以红缯九幅，髹漆杠，绯纛。旌用涂金铜龙头，髹漆杠，绸以红缯，画白虎，设髹漆木盘於上。节亦用髹漆杠，饰以金涂铜叶，凡三盘，为三层，以红丝为旄，并绸以紫绫旗囊，又加碧绢囊。麾枪、豹尾，亦髹漆杠。麾枪设髹漆木盘，绸以紫缯複囊，又绸以碧油绢袋。豹尾，制以赤黄布，画豹文。

银牌，唐制，差发驿遣使，则门下省给传符以通天下之信。宋符券皆枢密院主之。旧有银牌，以给乘驿者。阔一寸半，长五寸，面刻隶字曰"敕走马银牌"，凡五字。首为窍，贯以革带。其後罢之。枢密院给券，谓之"头子"。太平兴国三年，李飞雄诈乘驿谋乱，伏诛。遂罢枢密院券，别制新牌，阔二寸半，长六寸。易以分书，上鈒二飞龙，下鈒二麒麟，两边年月，贯以红丝绦。端拱中，使臣护边兵多遗失之者，又罢银牌，复给枢密院头子。

乾兴元年三年作受命宝，其文曰"恭膺天命之宝"，命参知政事王曾书之，遣内侍、诸少府监，文思院视工作。

仁宗明道元年，禁中火，宝册悉焚。其年九月，改作宝及册，命参知政事陈尧佐书受命宝，薛奎书尊号册宝，宰臣张士逊书仁宗为皇太子册，参知政事晏殊书皇太后尊号册宝。二年，册宝成。三司言，用黄金二千七百两为法宝法物。诏易以银而涂黄金。初，真宗尝为"昭受乾符之宝"，前此亦焚，遂诏宰相陈执中书"钦崇国祀之宝"刻之，以代"昭受乾符之宝"，凡斋醮表章用焉。

景祐三年，篆文官王文盛言於少府监曰："在京粮料院印，多伪效之以摹券历者。谓宜铸三面印，圆其制，而面阔二寸五分；於外围周匝篆纪年及粮料院名，凡十二字；以围篆十二辰，凡十二字；中央篆正字，上连印钮，令可转旋，以机穴定之。用时，月分对，年中互建十二月，自寅至丑，终始循环。每改元，即更铸之云。若此，使奸人无复措其巧矣。"少府监以奏，诏三司详定，请如文盛言。文盛又曰："旧例，亲王、中书印各方二寸一分，枢密、宣徽、三司、尚书省、开封府方二寸，节度使寸九分，节度观察留後、观察使寸八分半，防御团练使、转运使、州县印寸八分。凡印各上下七分，皆阔寸六分，虽各有差降，而无令式以纪其数。"诏从其言，著於令。

康定初，制铜符，上篆文曰"某处发兵符"，下铸虎豹为饰，而中分之。右五符留京师，左符付总管钤辖州军事官高者掌之（枢密院下符发兵，第一至第五，周而复始。本处勘以左符，即发兵）。

皇祐五年秋九月，作"镇国神宝"。

时阅奉宸库得良玉，广尺，厚半之。上以其希世之宝，不欲以为服玩，因作镇国神宝，命宰相庞籍篆文，参知政事刘沆书其上。宝成以进，召近臣、宗室观於延和殿。是岁，太常礼院引《唐六典》次序曰："一神宝，二受命宝。冬至祠南郊，大驾仪仗，请以镇国神宝先受命宝为前导。"自是遂为定式。初，太宗以玉宝二钮赐太祖之子德芳，其文曰"皇帝信宝"，至孙从式上之。

英宗即位，别制受命宝，其文曰"皇帝恭膺天命之宝"。

嘉祐八年，将葬仁宗於永昭陵，翰林学士范镇上奏曰："窃闻先朝受命宝及法宝物，与平生衣冠器用，皆欲举而葬之，非所以称大行皇帝恭俭之意也。其受命宝，望陛下宝而用之，且示有所传付。若衣冠器玩，则宜陈於陵寝及神御殿，岁时展视，以慰思慕。"诏检讨官披绎典故及命两制、礼官详议。学士王珪等上议曰："受命宝者，犹昔传国玺也，宜为天子传器，不当改作。古者藏先王衣服於庙寝，至於平生器玩，则世纳於方中，亦不悉陈於陵寝。谓宜从省约，以称先帝恭俭之实。"己而别制受命宝，珪等议格不用，命参知政事欧阳修篆其文曰"皇帝恭膺天命之宝"。

治平三年，命知制诰邵泌、殿中丞苏唐卿详定天下印文，泌、唐卿皆通篆籀，寻复废罢，亦无所釐改焉。

神宗熙宁四年，诏中外奉使除文臣两省、武臣横行已上，不以职务紧慢，馀官如使外国接送伴体，量安抚制勘之类，给奉使印，馀给铜记，以奉使朱记为名。

先是，臣僚差使，不以官序高下、职务慢紧，例给奉使印，而令式节文非剧司者记，故密院有请也。

九年八月，令礼部铸诸路提举官印、自是提举官不带奉使印以出。十月，诏西作坊铸造诸铜符三十四副，令三司给左契付诸门，契付内钥匙库。诸门轮差人员，依时转铜契入，赴库勘同。其铁牌则请人自执，止宿外仗。本库依漏刻法发钥匙，付外验牌给付，候开门即执牌纳钥匙，请出铜契。至晚仍依上项请纳。其开门朝牌六面，亦随铜契发放（时上以京城门禁不严，素无符契，命枢密约旧契，更造铜契，中刻鱼形，以门名识之，分左右给纳，以戒不虞，而启闭之法严於旧日矣）。

元丰二年，详定仪注所言："《周礼》：'王执镇圭。'释者曰：'祭天地宗庙及朝日、夕月，则执之。若朝觐，诸侯授玉於王，王受玉，抚玉而已。'《考工记》：'天子执冒四寸、以朝诸侯。'盖诸侯执圭以授天子，天子以冒圭邪刻之处，冒诸侯之圭，以齐瑞信，如後世之合符。未有临臣子而执镇圭者。《唐六典》殿中监掌服御之事，凡大祭祀，则进大圭，执镇圭。若大朝会，止进爵。《开宝通礼》始著元会执圭，出自西房。淳化中，上寿进酒，又令内侍捧圭，於周制、唐礼皆不合。其元会受朝贺，请不执镇圭上寿。"诏可。

三年五月，详定所言："郊庙之礼，有镇圭而无大圭，於礼为阙，诏议大圭尺度。《考工记》：'玉人之事，镇圭尺有二寸，天子守之。''大圭长三尺，杼上终葵首，天子服之。'说者曰，王所搢大圭也，或谓之珽。後魏以降，又改为笏。珽以白玉为之，长尺有二寸，西魏以来皆然。方而不折，虽非古制，盖後世所得之玉，随宜为之。考之《周礼》，大圭长三尺，西魏、隋、唐长尺有二寸。请自朝廷揆玉之有无制之。又按孔颖达言，天子执镇圭以朝日、夕月及祭天地宗庙，盖奉祭祀执镇圭者，挚也；搢大圭者、笏也。唐礼亲祀天地神祗，皆搢大圭，执镇圭。有事宗庙，则执镇圭而已。王泾《郊祀录》曰：'大圭，质也，事天地之礼质，故执而搢之。镇圭，文也，宗庙之礼亦文，故无兼执之义。'不知大圭，天子之笏，通用於郊庙。请自今皇帝亲祠郊庙，搢大圭，执镇圭。奉祀之时，既接神再拜，则奠镇圭为挚，执大圭为笏。当事搢笏，君尊则不搢笏，别於臣下也。《仪注》云：'皇帝搢镇圭'，盖沿袭之误，宜改为奠镇圭，盥手饮福，则授之人。"诏俟制大圭毕施行。详定所言："又古者执玉以行事，前事则不执。《开元礼》、《开宝通礼》：'皇帝升辂，不言执圭。祀日，质明，至中壝门外，殿中监进大圭，尚衣奉御，又以镇圭授殿中监以进。'於是始搢大圭，执镇圭。今皇帝乘玉辂，执镇圭，赴景灵宫及太庙、青城，皆乘辂执圭，殊不应礼。请自今乘辂不执圭，还内御大辇亦如之。"诏可。详定所又言："大圭中必之制，按《考工记》：'天子圭中必。'《聘礼记》：'元纁，系长尺绚组。'中必与绚组，一也。绚以荐玉，以组以约圭，二者皆谓之缫藉。今之镇圭无此二物，请制荐玉缫藉，以木板为中幹，广袤如其玉，然後用韦衣之，乃於韦上画五采文，前後垂之。又制约圭缫藉长尺，上以元以绛，为地五采五就，因以为饰，每奠圭，则以荐玉之缫陈於地，执圭，则以约圭之缫备失坠，因之为饰。况大圭搢之绅带之间，不可无中必，明矣。俟明堂服大圭，宜依镇圭所约之组，令可系。"从之。

四年，诏三省印银销金涂，给事中印为门下外省之印，舍人印为中书外省之印。

六年，别铸"礼部贡举之印"。旧制：贡院有印。院废，印亦随毁。礼部遇锁试，则牒印废事故也。又诏臣僚所授印，亡殁并赐随葬。

八年五月，作受命宝，以"皇帝恭膺天命之宝"为文。

哲宗元祐元年，诏："天圣中，章献明肃皇后用玉宝，方四寸九分，厚一寸二分，龙钮。今太皇太后权同处分军国事，宜依章献明肃皇后故事。"又诏："太皇太后玉宝，以"太皇太后之宝"为文；皇太后金宝，以"皇太后宝"为文。

元符元年五月，得传国宝，御殿受之。

绍圣三年，咸阳县民叚义斸地得古玉印，光照满室。四年十二月，上之，诏礼部、御史台以下参验。五年三月、翰林承旨蔡京及讲义玉玺官十三员奏："按所献玉玺，色绿如蓝，温润而泽，其文曰'受命於天，既寿永昌"。其背螭钮五盘，钮间有小窍，用以贯组。又得玉螭首一，白如膏，亦温润，其背亦螭钮五盘，钮间亦有贯组小窍，其面无文，与玺大小相合。篆文工作，皆非近世所为。臣等以历代正史考之，玺之文曰'皇帝寿昌'者，晋玺也；曰'受命於天'者，後魏玺也；'有德者昌'，唐玺也：'惟德允昌'，石晋玺也；则'既寿永昌'者，秦玺可知。今得玺於咸阳，其玉乃蓝田之色，其篆与李斯小篆体合。饰以龙凤鸟鱼，乃虫书鸟迹之法，於今所传古书，莫可比拟，非汉以後所作明矣。今陛下嗣守祖宗大宝，而神宝自出，其文曰'受命於天，既寿永昌'，则天之所畀，乌可忽哉？汉、晋以来，得宝鼎瑞物，犹告庙改元，肆眚上寿，况传国之器乎？其受宝法物礼仪，乞下所属施行。"诏礼部、太常寺考按故事详定以闻。至四月，礼官言："五月朔，故事当大朝会，宜就行受宝之礼。依上尊号宝册仪，有司豫制受宝法物，并宝进入。俟降出，权於宝堂安奉。前三日，差官奏告天地、宗庙、社稷。前一日，帝齐於内殿。翼日，帝服通天冠，御大庆殿，降坐受宝。群臣上寿称贺。"

徽宗崇宁五年，作镇国宝。

时有以玉印献者。印方寸，以龟为钮，工作精巧，文曰"承天福延万亿永无极。"受宝记言有以古篆进者谓是也。帝因次其文，仿李斯虫鱼篆作宝文。其方四寸有奇，螭钮，方盘，上圆下方，名为镇国宝。

大观元年，制八宝。

时得玉工，用元丰中玉琢天子、皇帝六玺，叠篆。绍圣间。得汉传国玺，无检，螭又不缺、疑其一角缺者，乃检也。有《检传》，考验甚详，传於世。帝於是取其文而黜其玺不用，因作自受命宝，其方四寸有奇，文皆琢以白玉，篆以虫鱼，帝自为之记。镇国、受命二宝，合天子、皇帝六玺，是为八宝。於是下诏曰："自昔皆有尚符玺官。今虽隶门下後省，遇亲祠，则临时具员，讫事复罢。八宝既备，宜重典司之职。可令尚书省置官，如古之制。"又诏："永惟受命之符，当有一代之制，而尚循秦旧，六玺之用，度越百年之久，或未大备。自天申命，地不爱宝，获全玉於异域，得妙工於编氓，八宝既成，夐无前比，殆天所授，非人能为，可以来年元日，御大庆殿恭受八宝。"尚书省言："请置符宝郎四员，隶门下省，二员以中人充，掌宝於禁中。按唐八宝，车驾临幸，则符宝郎奉宝以从，大朝会，则捧宝以进。今镇国宝、受命宝非常用之器，欲临幸则从六宝，朝会则陈八宝，皆夕纳。内符宝郎捧宝出以授外符宝郎，外符宝郎从宝行於禁卫之内，朝则分进於御座之前。镇国宝、受命宝不常用，唯封禅则用之。皇帝之宝，答邻国之书则用之；皇帝行宝，降御札则用之；皇帝信宝，赐邻国书及物则用之；天子之宝，答外夷国书则用之；天子行宝，封册则用之；天子信宝，举大兵则用之。应合用宝，外符宝郎具奏，请内符宝郎御前请宝、印讫，付外符宝郎承受。"从之。二年，诏受命宝字之上，添"镇国"二字。三年八月，名八宝：一，镇国神宝；二，受命之宝。诏：古为六玺，至唐始名曰宝，增数至八。今天下承平百五十年，其制尚阙，绍圣中，得秦李斯所作制度，虽工，乃蓝田青玉。又镇国宝未有所稽，今宝成祗受，典礼始克大备，实邦家之庆。镇国、受命二宝，宝而不用，藏置内府，人未知制作之因，可宣付有司。

政和二年，得元圭，御大庆殿受圭。

宦者谭稹献元圭。其制，两旁刻十二山，若古山尊，上锐下方。上有雷雨之文，下无琢饰，外黑内赤，中一小好，可容指，其长尺有二寸。诏付廷议。议官以为周王执镇圭，缘以四镇之山，其中有好，为受组之地，其长尺有二寸，周人仿古为之，而王执以镇四方也。帝乃以是岁冬御大庆殿受圭焉。

六年，诏："御宝自祖宗朝行用，今百五十馀年，角刓篆暗，几不可验，恐无以示信天下。旧有祖宗所藏御前金宝，宜自冬祀大礼毕行用，而降新旧二宝印文，付外照验，且以布告中外。"

七年，制定命宝。

时从于阗得大玉逾二尺，色如截肪。帝又制一宝，赤螭钮，文曰"范围天地，幽赞神明，保合太和，万寿无疆"。凡十六字，篆以虫鱼。制作之工，几於秦玺。其实九寸，检亦如之，号曰"定命宝"。合前八宝为九，其後诏以九宝为称，以定命宝为首，应行导排设去处。定命与受命，天子宝在左，镇国与皇帝宝在右。又诏："得宝玉於异域，受定命於神霄，合乾元用九之数，以明年元日受之。"凡两受宝，皆赦天下。帝曰："八宝者，国之神器也；至定命宝，乃我所自制云。"

礼部言："政和令：奉使官第二等以上给印，馀给记。差出者遇替移事故，元借印记，随所在寄纳，本部岁终检举拘收，而寄纳州县占留给借无以防之。"乃诏有司立法，应州县寄纳。礼部印记，非奉朝旨，不许擅行给借。

高宗开大元帅府，谢克家以玉玺来上，文曰"大宋受命之宝。"

建炎三年，铸三省、枢密院银印（旧制：中书门下省印方二寸一分，枢密院印方二寸。元丰中，诏三省印银铸金涂）。五月，改铸虎符颁降，令刑部遍下诸处见行虎符，并不得施行（康定所铸铜符），仍缴纳尚书省。又制金字牌，凡赦书及军机要切则用之、自内侍省遣焉，日行五百里。

四年，改造宫殿诸门号，皇城司掌之，旧号不复用。

行宫禁卫所言："应官司自给号记，不许用黄色，他色不许入皇城门。又严代名借带之禁，论其罪如律。"

绍兴元年，制"大宋受命中兴宝"，宣示辅臣（比定命宝大半分）。是岁祀明堂八宝，犹未备也。

二年正月，更定行宫殿诸门号，敕入禁卫号，黄绫八角（三千道）；入殿门，黄绢以方（一千道）；入宫门，黄绢以圆（八千道）；入皇城门，黄绢以长（八千道）。其後更殿门号以黄绢圆，宫门以绯黄绢方，皇城门以绯红绢圆。又诏官司辄以黄绯色为号者，罪赏依伪造大礼敕号法。

四年，铸行宫留守司印。

权户部侍郎王俣言："文书以印记防奸伪，钱榖尤为要切，不可借用他印。今车驾巡幸，凡常程文书，皆留守司裁决，以印记权行立用，如行在所度支用侍郎印，金仓部通用金部印，留守司权本部侍郎用尚书印，太府司农寺并用寺丞印，不惟日下交互，异时必生奸弊，请度支、金仓部、太府司农寺各铸印，以行在所或巡幸某印为文，事已发，赴礼部置柜封钥掌之，遇巡幸关出行用，庶无窒碍。其他部要切印记，都省依此施行。"诏印文添"行在所"字。

十三年四月，行皇后册礼，册用珉玉五十，简宝用金，方一寸有半盝，螭钮，文曰"皇后之宝"。隆兴以後，悉循是制。十六年郊祀始陈宝如承平之仪凡中兴御府

十六年，郊祀，始陈宝如承平之仪。凡中兴御府所藏玉宝十有一：金宝三，八宝皆高宗皇帝作（入内，内侍省掌之）。一曰镇国神宝（文曰"承天福延万亿永无疆"），二曰受命宝（文曰"受命于天，既受永旨。"），三曰天子之宝（答外夷书用之），四曰天子信宝（举大兵用之），五曰天子行宝（封册用之），六曰皇帝之宝（答邻国书用之），七曰皇帝信宝（赐邻国书及物用之），八曰皇帝行宝（降御札用之），大宋受命之宝（太祖皇帝作）定命宝（文曰"范围天地，幽赞神明，保合太和，万寿无疆"，徽宗皇帝作，并八宝谓之九宝），大宋受命中兴之宝（绍兴元年作，五月宣示於内殿，宝玉明润，追琢精巧）。金宝三（皆建炎二年秋所作，八月三日始用之）：一曰皇帝钦崇国祀之宝（印香合祠表），二曰天下合同之宝（印中书门下省文字），三曰书诏之宝（印诏书。绍兴元年，湖南副总管孔彦舟於潭州得玉，请宣取以刻御宝，诏御宝已备。自艰难以来，华靡之物，一无所用，令其不须投进）。三十二年（时孝宗以受禅），诏恭上太上皇帝尊号曰光尧圣寿太上皇帝。礼官讨论册宝之制，册用珉玉，简长一尺二寸，广一寸二分，数视文之多寡。联以金绳，首尾组带，刻龙镂金。藉以锦褥，覆以红罗泥金夹帊。花匣涂以朱漆，金饰龙凤，金锁、帉錔，上以红罗绣盘龙帊覆之，承以金装长竿床，金龙首、鱼钩。宝用玉，篆文，广四寸九分，厚二寸二分，以皇祐黍尺为度，填以金盘龙钮，系以晕锦大绶，赤小绶，连玉环。玉检高七寸，广二寸四分，皆饰以金，里以红绵，加红罗泥金夹帊，纳於小盝。盝以金饰之，内设金床，承以玻璃、碧钿石之属。又盝二重，皆饰以金，覆以红罗绣帊，戴以腰舆行马，并金饰。香炉、宝子、香匙、灰匙、火箸、烛台、烛刀，亦以金为之。命文思院制造。乾道七年，淳熙二年、十二年加上尊号，及绍熙元年上至尊寿皇帝圣尊号，庆元二年上圣安寿仁太上皇帝尊号册宝，悉同此制。又上寿圣太上皇后尊号册宝，如慈宁之制（绍兴时，制皇太后册宝，宝用金，文曰："皇太后宝册，"以珉或象牙印宝法物皆以金，诏以玉石制册，上亲书其文奉慈宁殿）。绍熙初，恭上寿圣皇太后、寿成皇后尊号金宝皆六字。文曰：寿圣皇太后宝、寿成皇后之宝，广四寸九分，厚一寸二分，填以金盘龙钮。至四年，加上寿圣隆慈备福皇太后尊号金宝，以十字为文。庆元二年十月，上寿圣隆慈备福光佑太皇太后、寿成惠慈皇太后、寿仁太上皇后尊号册宝，其制并同嘉泰时。其加上寿成慈惠太皇太后尊号册宝，亦皆如之（谥册唯昭慈圣献皇后以象牙，馀皆用珉。绍兴七年五月，命文思院用玉制"显肃皇后宝"二颗。礼官言："国朝礼制，诸后谥宝，曾垂帘听政者则用玉，馀则比用金。"遂诏以金制造）。

孝宗隆兴二年，金部言："初行会子，权借户部尚书印覆印。今行之已久，恐致混淆，宜专有印记，俾郎官掌之。"遂铸太府寺专一检察会子印。二年，复铸尚书覆印会子印。

乾道元年，礼官讨论皇太子册宝之制，按《会要》：册用珉玉，简六十，前後四枚，刻龙填金，贯以金丝，首尾结为金花，饰以帉錔。衬以红罗泥金夹帊、藉以锦褥、盛以黝漆匣，长九尺五寸，阔尺二寸，高八寸，装以金花，刻为金地合罗枝条隐起花，覆以红罗泥金帊，络以红丝结绦，衬以红锦褥，安以黝漆金叶装床，其竿饰以螭首。今请用珉玉，简七十五，其黝漆匣用金涂银花凤叶，加以腰舆行马，饰以花凤，条以鱼钩，竿以螭首，宝以黄金为之，文曰，"皇太子宝"，系龟钮。（旧制：金宝方二寸，厚五寸，系以朱组大绶，连玉环，金斗。金检长五十，阔二寸，厚二分。悉裹以红锦，加红罗泥金帊，纳於小盝。）

二年礼部请郡县假借印记，悉毁而更铸。

南渡之初。有司印章多失，尚方重铸给之，加"行在"二字，或冠年号以别新旧，然欺伪犹未能革。至绍熙初，礼部侍郎李巘言："文书有印，以示信防奸，给毁悉经省部，具有条制。然州县沿循，或以县佐而用东南将印，以椽曹而用司寇旧章，名既不正，弊亦难防。请令有司制州县官合用印记，旧印非所当用者毁之。"上从其请，由是名实正而真伪别矣。

宁宗嘉定十四年，山东效顺，铸沧景淄密莱登潍德莒滨齐棣青海州、静海州、泰安军及京东安抚使、马步军总管京东河北镇抚节制大使印，并冠以"嘉定"二字。十一月，京东、河北节制司缴进北方大将扑鹿花所献"皇帝恭膺天命之宝"，并元符三年《御府宝图》一册（时淮东制置使兼京东、河北节度使贾涉遣京东路钤辖赵拱北军大将扑鹿花献之，续令吕柟投进）。又镇江副都统制翟朝宗缴进玉宝检。时获元符玉宝，而朝宗以玉检来上，其文若合符契，乃诏以来年元日受宝於大庆殿，时又得玉玺，其文曰"受命於天，既寿永昌"。礼官条具典礼，请附於"皇帝恭膺天命之宝"，以献宗庙。闰十二月，行奏献之礼。以内侍罗舜举为内符宝郎，提举奉安玉宝。有司豫制沿宝法物及宝舆。明年正月朔，皇帝服靴袍，御大庆殿，设黄麾半仗，受朝贺，毕，次受玉宝。进呈，读印文讫，於天章阁安奉。己未，大赦天下，监司、帅守、在外从官以上，令上表陈贺，及三衙诸军都副统制亲属捧表进贡，皆特推恩，臣僚请诏礼官集受宝仪注，勒为成书，藏之秘阁。十六年七月，置奉安符宝所建殿，以内臣掌之（初淳熙十四年春，有聂事愿者，获古印，其文曰"皇帝车驾奉祀汾阴之宝"。吴琚以献於朝，诏藏天章阁，下工部考覈，乃铜也。按《汾阴记》："封金匮石匮，用受命宝及天下同文宝。"此宝不见於纪载，朝论疑之，卒不加赏云）。








◇思田赋

岁聿忽其云暮，庭草飒以萎黄。风以吹隙，灯黯黯而无光。独展转而不寐，何增叹而自伤。於是踟蹰徙倚，顾景兴怀。魂茕茕以至曙，缀予想於田莱。彼五亩其焉在，乃爰洎乎江隈。出郭门而东骛，入溆浦而南回。尔乃观其水陆物产，原隰形便。林薮挺直，丘陵带面。临九曲之回江，对千里之平甸。风去频其已开，日登桑而先见。听啁哳之寒鸡，弄差池之春燕，临场圃以筑馆，对轩而凿池。集游泳於阶下，引朝派於堂垂。瞻巨石之前却，玩激水之推移。杂青莎之霍靡，拂细柳之长枝。感风烛与石火，嗟民生其如寄。苟有胸而无心，必行难而言易。幸少私而寡欲，兼绝仁以弃智。忽学步而学趾，又追飞而厉翅。瞻鹿囿而窃高，仰疆台而慕义。历四时於游水，驰三稔於申臂。望归流而载怀，情郁悒其何置。（《艺文类聚》三十六。）


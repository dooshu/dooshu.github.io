【重刊欧阳文忠公全集叙略（清·欧阳衡）】

先文忠公集自《居士集》五十卷自定外，其余集雕本四出，字句互异。汇为全书，则自周益公始，总一百五十三卷，附录五卷，历代摹刻，悉所依据。我朝《四库全书》，即以是书著录。盖益公同里后进，考核之精，远有端绪，与随手掇拾者迥殊。故自周本出，而当时绵、韶、衢、吉诸刻俱废，藏书家莫不珍而护之。顾相沿浸久，简叶讹脱，点画差谬，往往而有。自乾隆丙寅岁，族叔祖教谕公讳安世雕板宗祠，阅今又七十年，漫漶黑昧，亦所不免。郡斋稍暇，偕从父叔平先生互相雠勘，讹脱差谬一一厘正。岁序再更，遂草创凡列，重付诸梓。而于原集次第，罔敢窜乱，冀存其真。并恭录圣祖仁皇帝御批八条，高宗纯皇帝御批五十条暨题像诗一章，又钦定《四库全书》目录及提要各二条，刊列卷首，以彰先臣异代知遇之盛。衡才识昧，诵述前芬，无能发明万一。区区铅椠之役，盖比于箕裘之末而已。抑《传》曰：“九变复贯，知言之选。”当宋天圣、景间，文治翕而未张，乃挺生先公，以古文倡导一代，前拓柳、穆，后启苏、曾，其盛也如此。今海内人士涵濡教泽垂二百年矣，文愈盛则治愈昌，读是集者，其能无慨然而兴起也乎！嘉庆二十四年岁次己卯仲春月，二十七世孙衡谨叙。〈欧阳衡刻本《欧阳文忠公集》〉


宿晋昌亭闻惊禽

宿晋昌亭闻惊禽①


羁绪鳏鳏夜景侵② ，高窗不掩见惊禽。飞来曲渚烟方合，过尽南塘树更深③ 。胡马嘶和榆塞笛④ ，楚猿吟断橘村砧⑤ 。失群挂木知何限⑥ ，远隔天涯共此心。

【题解】

首联谓羁人入夜愁悒不眠，偶闻惊起之禽，知是失群之羽。颔联谓惊禽飞来曲渚，暮云方合，来不知其所自来也；过尽南塘，林木深深，去不知其所从去也。颈联谓天下之不堪闻者，不独惊禽，若胡地失群之马，塞上征夫之笛，三峡猿鸣，橘村思妇捣衣之砧声，皆不忍闻也。此以己悲推及天下一切不幸者之悲。末联谓失群者、挂木者，何其多也；即使远隔天涯，亦同病相怜也。黄侃曰：“此诗以惊禽兴起己之离绪，以胡马、楚猿陪衬惊禽，通体惟羁绪一句，自道本怀耳。”

【注释】

①晋昌亭：亭在长安城东街进昌坊。进亦作晋。

②羁绪：寄居异地，旅途飘泊之愁绪。义山暂居晋昌里，即将远行也。鳏鳏：张目不寐也。鱼目恒不闭，因谓愁悒而张目不寐曰鳏鳏。

③曲渚、南塘：曲渚即曲江池。南塘即慈恩寺南池，在晋昌坊。

④榆塞：榆林塞，也用为边塞的通称。《汉书·韩安国传》：“累石为城，树榆为塞。”塞上种榆树也。

⑤橘村：泛指南方种橘之乡，不必确指橘洲。

⑥失群挂木：苏武诗：“胡马失其群，思心常依依。”《本草》：“猿居多在林木。”






○授马怀素秘书监制

黄门：眷文籍，填於外府，旁求儒雅，掌彼中绳。左散骑常侍常山县开国公仍每日入内侍读马怀素，有舒向之风，擅东南之美，贯穿从学，博而多能，沉郁成章，丽而有则。自朝趋锁闼，日侍金华，事必讨论，言惟润色。故可以发挥秘奥，详核异同，俾徵荀勖之才，更允潘尼之拜。可秘书监，馀如故，主者施行。


去妇词





古来有弃妇，弃妇有归处。今日妾辞君，辞君遣何去!本家零落尽，恸哭来时路。忆昔未嫁君，闻君却周旋。绮罗锦绣段，[一]有赠黄金千。十五许嫁君，二十移所天。自从结发日未几，[二]离君缅山川。[三]家家尽欢喜，孤妾长自怜。幽闺多怨思，[四]盛色无十年。相思若循环，[五]枕席生流泉。[六]

[一]张衡《四愁诗》：“美人赠我锦绣段。”李善《文选注》：《蔡伯喈女赋》曰：“当三春之嘉月，将言归于所天。”《列女传》：妇人未嫁，则以父母为天；既嫁，则以夫为天。



[二]方宏静曰：《去妇辞》本五言诗，“自从”二字，必衍文也。后又云“自从离别久”，岂得重用?苏武诗：“结发为夫妻。”李善注：“结发，始成人也。谓男年二十，女年十五时，笄冠为义也。”琦按：古人结发事君、结发与匈奴战之类，皆谓发初结起胜冠笄时。后人专指夫妇之少年谐婚者曰“结发”，盖祖用苏诗耳。



[三]《广韵》：“缅，远也。”



[四]王筠诗：“幽闺多怨思，停织坐娇春。”



[五]傅玄《怨歌行》：“情思如循环，忧来不能遏。”



[六]刘琨《扶风歌》：“据鞍长叹息，泪下如流泉。”



流泉咽不扫，独梦关山道。及此见君归，君归妾已老。物情恶衰贱，新宠方妍好。掩泪出故房，伤心剧秋草。自妾为君妻，君东妾在西。罗帏到晓恨，玉貌一生啼。自从离别久，不觉尘埃厚。常嫌玳瑁孤，[一]犹羡鸳鸯偶。[二]岁华逐霜霰，[三]贱妾何能久。寒沼落芙蓉，秋风散杨柳。以此憔悴颜，空持旧物还。余生欲何寄，谁肯相牵攀。

[一]《酉阳杂俎》：不再交者，虎、鸳与玳瑁也。《桂海虞衡志》：玳瑁形如龟、鼋辈，背甲十三片，黑白斑文相错鳞差，以成一背。其边裙阑阙啮如锯齿。无足而有四鬣，前两鬣长，状如楫，后两鬣极短，其上皆有鳞甲，以四鬣棹水而行。



[二]《尔雅翼》：鸳鸯，凫属也。雄名为鸳，雌名为鸯。雌雄未尝相舍，飞止相匹。人得其一，则其一思而死。其大如鹜，其质杏黄色，头戴长白毛，垂之至尾，尾与翅俱黑。



[三]谢朓诗：“岁华春有酒。”《说文》：“霰，稷雪也。”《初学记》：雨与雪杂下曰霰。



君恩既断绝，相见何年月?悔倾连理杯，虚作同心结。[一]女萝附青松，贵欲相依投。浮萍失绿水，教作若为流。不叹君弃妾，自叹妾缘业。忆昔初嫁君，小姑才倚床。今日妾辞君，小姑如妾长。[二]回头语小姑，莫嫁如兄夫。

[一]江总诗：“未眠解着同心结，欲醉那堪连理杯。”



[二]《焦仲卿诗》：“新妇初来时，小姑始扶床。今日被驱遣，小姑如我长。”



萧士赟曰：此篇是顾况《弃妇辞》也，后人添增数句，窜入《太白集》中，语俗意重，斧凿之痕，斑斑可见。






按察司批保县官

漳县耆民章乔等二百余人，连金

「状保为叩天从民事：县主吴伦，宽明仁恕，政令肃清，莅任甫及三月，万民翘首更生。讵意流贼入境，毒害生灵，公私宇舍，悉成灰烬。致蒙提究，实难逃法。但缘本县地方，城无橹楼，遇难实难固守﹔民怯金鼓，见敌谁敢争先。一人却死，何能破贼。事穷事促，坐受天殃。今闻按法当去，士民如失父母。伏乞俯从民意，曲赐保全之恩。据法原情，普抚疮痍之众，阖邑沾恩，老幼铭感，连名上保。」

按察司批云：

「吴知县既守临彰，一方保障，胡乃纵贼入境，荼毒生灵，焚毁官舍。既无嘉山之战，又乏睢阳之守，是有玷于官箴者。第以莅任三月，遽联民心，今闻按法当去，隐然有借寇之风，非善于抚宇者不能如是也。今从民欲，聊为曲全。」


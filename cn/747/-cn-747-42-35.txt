○赠贺知章礼部尚书诏

故越州千秋观道士贺知章，器识夷淡，襟怀和雅，神清志逸，学富才雄。挺会稽之美箭，蕴昆冈之良玉，故飞名仙省，侍讲龙楼。常静默以养闲，因谈谐而讽谏。以暮齿辞禄，再见款诚，愿追二老之踪，克遂四明之客。允叶初志，脱落朝衣，驾青牛而不还，狎白衣而长往。丹壑非昔，人琴两亡，惟旧之怀，有深追悼。宜加缛礼，式展哀荣。可赠礼部尚书。


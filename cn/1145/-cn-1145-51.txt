祛蔽

瓠里子之艾，谓其大夫曰：“日君之左服病兽，人日得生马之血以饮之可起也。君之圉人使求仆之骖，仆难未与也。”大夫曰：“杀马以活马，非人情也，夫何敢？”瓠里子曰：“仆亦窃有疑焉，虽然，亦既知君之心矣，愿因而有所请，仆闻有国者必以农耕而兵战也，农与兵孰非君之民哉？故兵不足，则农无以为卫；农不足，则兵无以为食，兵之与农犹足与手，不可以独无也。今君之兵暴于农而君不禁，农与兵有讼，则农必左，耕者困矣。是见手而不见足也。今君之圉人，见君之不可无服，而不见仆之不可无骖也。昔老陈胡公之元妃大姬好舞，于是宛邱之人皆拔其桑而植柳，仆窃为君畏之。”


74　秦得金策謂之天醉　詩云民今方殆視天夢夢　天醉見西京賦哀江南賦


庾翼謂「天公憒憒」，李文饒貨殖論曰：「昔秦得金策〔一〕，謂之天醉，豈天之常醉哉？」吁，爲天者亦難矣。詩云：「民今方殆，視天夢夢。既克有定，靡人弗勝。有皇上帝，伊誰云憎？」是之謂知天。【原注】「天醉」，見張衡西京賦、庾信哀江南賦。

【集證】西京賦：「昔者天帝説秦穆公而覲之，饗以鈞天廣樂。帝有醉焉，乃爲金策。錫用此土，而翦諸鶉首。」注：「虞喜志林曰：諺曰：天帝醉，秦暴金誤隕石墜。」哀江南賦：「以鶉首而賜秦，天何爲而此醉。」

【元圻案】晉書天文志：「康帝建元二年，歲星犯天關。安西將軍庾翼與兄冰書曰：『歲星犯天關，占云「關、梁當分」。比來江東無他故，江道亦不艱難，而石季龍頻年再閉關，不通信使，此復是天公憒憒，無皂白之證也。』」〇李德裕，字文饒，著貨殖論曰：「昔秦時得金策，謂之天醉，豈天之常醉哉？故晉世惟貴於錢神，漢台不慙於銅臭，謂子文無兼日之積，顔氏樂一瓢之飲，晏平仲祀不掩豆，公儀休相以拔葵，皆爲薄命之人矣。」

〔一〕「得」，元刊本作「時」。






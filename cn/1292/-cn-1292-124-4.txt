◇　奏书谏胶东王太后数出游猎

臣闻秦王好淫声，叶阳后为不听郑卫之乐，楚严好田猎，樊姬为不食鸟兽之肉。口非恶旨甘，耳非憎丝竹也，所以抑心意，绝耆欲者，将以率二君而全宗祀也。礼，君母出门则乘辎□，下堂则从傅母，进退则鸣玉佩，内饰则结绸缪。此言尊贵所以自敛制，不从恣之意也。今太后资质淑美，慈爱宽仁，诸侯莫不闻，而少以田猎纵欲为名，於以上闻，亦未宜也。唯观览於往古，全行乎来今，令后姬得有所法则，下臣有所称诵，臣敞幸甚！（《汉书·张敞传》）




○定赴任程期敕

自前朝廷除官，铨司选授，当其用阙，皆禀旧规。近闻所得官人，或佗事阻留，或染疾淹驻，始赴任者，既过月限，後之官者，遂失期程，以至相沿，渐成非次。是致新官参谢欲上，旧官考秩未终，待满替移，动逾时日，凋残一处，新旧二官，在迎送以为劳，必公私之失绪。今後应诸道州府录事参军判司县令主簿等。宜令本州府以到任月日，旋具申奏，及报吏部。此後中书及铨司以到任月日用阙，永为定制。其见任州县官，限敕到仰便具先到任月日，一齐分析申奏，及报吏部。其有诸色事故及丁忧，并请假十旬满日，亦仰旋具申奏，兼报吏部。其新受官，准令式给程限外，如不到本任参上，致本处无凭申奏到任月日，便仰吏部同违程不上收阙使用。其诸见阙亦不得差官摄权，辄便隐留。如违敕条，罪在本判官录事参军孔目官已下。


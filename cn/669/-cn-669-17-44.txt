118　蒙求以平與上去入相間　晉李瀚撰蒙求集注　本朝蒙求與十七史蒙求


李瀚蒙求，以平聲與上、去、入相間。【原注】近世續蒙求者不知此。攻媿云。

【全云】此注是正文。

【元圻案】四庫全書總目類書類：「蒙求集注二卷，晉李瀚撰。」瀚始末未詳。考李匡乂資暇集稱宗人瀚作蒙求，則亦李勉之族。又五代史桑維翰傳稱：「初李瀚爲翰林學士，好飲而多酒過，晉高祖以爲浮薄。」當即其人也。其注不著撰人名氏。案陳振孫書録解題曰：「補註蒙求，徐子光撰。」〇晁氏讀書志曰：「李瀚纂經傳善惡事實類者，兩兩相比，爲韻語，取蒙卦『童蒙求我』之意以名其書，蓋以教學童云。」〇書録解題類書類：「本朝蒙求三卷，范鎮撰。十七史蒙求一卷，題王先生，不著名氏，或云王令也。」案此二書，蓋即攻媿所云「近世之續蒙求者」。

【集證】按蒙求共七十五章，章八句，末一章四句。前四十二章以平上、平去、平入相間，後三十三章以平、上、去、入相間。






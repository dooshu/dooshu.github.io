◇与何胤书

某叩头叩头。昔园公道胜，汉盈屈节；春卿明经，汉庄北面。况乃义兼乎此，而顾揆不肖哉。但经途千里，眇焉莫因，何尝不梦姑胥而郁陶。想具区而杼轴，心往神留，於兹有年载矣。方今朱明在谢，清风戒寒，想摄养得宜，兴时休适，耽精义，味玄理，息嚣尘，习泉石，激扬硕学，诱接後进，志与秋天竞高，理与春泉争溢。乐可言乎！乐可言乎，岂与口厌刍拳，耳聆丝竹者之娱同年语哉！方今泰阶端平，天下无事，修日养夕，差得从容。每钻阅六经，泛滥百氏；研寻物理，顾略清言。既以自慰，且以自警。而才性有限，思力匪长，热疾愦其神，风眩弊其体，多惭过目，释卷便忘。是以蒙求之怀，於兹弥轸。聊遣典书陈显宗申其蕴结，敬想口宜，此岂尽意。某叩头。（《艺文类聚》三十七）


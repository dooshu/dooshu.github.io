集蔡皖森同年翠深堂

主人何羡北山岑亭午高斋坐緑隂早岁归来三亩宅素交离索廿年心台依乔木青天近座绕猗兰落照深此别风烟还荏苒白头何处重招寻

芹野草堂诗为陈集生感赋【君高祖芹野先生为沂州守有芹野草堂今三易主矣】

緑野堂开傍碧溪争传刺史此幽栖春来湖水侵阶满木落龙山入槛低卧柳枝残人久去古墙苔掩句曾题可堪王谢风流地巢燕频更旧路迷

锡山逢丁飞涛祠部【归自塞外谪所又居毋忧】

归客艰辛近若何相逢失喜泪滂沱蓼莪篇废王裒痛沙塞诗传杜甫多满眼江湖愁道路几人书札问岩阿扁舟倘向鸠兹过只尺双溪有钓簔【君言将访旧皖口过芜江】


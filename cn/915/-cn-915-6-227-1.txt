◇与皇甫谧书

夫三光悬象，式扬天德，岳渎山泽，广开地道；贤人显进，实与圣治。故力牧佐黄而涿鹿之征捷，舜禹翼唐而滔天之灾殄，阿衡在商而成汤之功著，姜望入周而文武之业建，圣人光济四海，欲垂大化者，莫不收才取良而致股肱，忠贤大才之人，愿立名迹，思在利见大人而王圣时治，此所以应天顺民之神龟，利涉大川之元吉。大晋合天地之中和，经日月之重光，四目视其明，四聪达其听，岩穴出其隐，四门启其蒙；登高阳之八子，御高辛之群龙，俊才在官，时亮天工；鸟兽非君子之俦，九皋无长鸣之鹤，万国黎献，咸仰南风之仁而抱圣化之隆，此其至治也。而先生固执冲虚，塞渊其心，殉文人之耿介，忘宣尼之所沽，步幽山之穷径，背汉津之明衢，日月遂往，时不我须，此惜寸阴者之所以为惧，而临川者之所怀慨也。窃谓先生降匪石于高冈，回羽仪于皇京，顺震惊而翔抚，振六翮于天庭，邈禹、稷之遐踪，骋大任之夷涂，诏不世之洪勋，同先哲之丕模；使瞻仰者所以藉之美世，希藉人六义之一。献斯一篇，惟蒙采览。

伏惟先生，黄中通理，经纶稽古，既好斯文，述而不作；将迈卜商于洙、泗之上，超董生于儒林之道，含光烈于千载之前，吐英声于万世之後，亦已盛矣。旷以不敏，感佩厚惠，愿附骥尾，抚尘而游。谘睹未因，而西望延企。（《艺文类聚》三十七）


忆游朱坡四韵

 (1)


秋草樊川路 (2) ，斜阳覆盎门 (3) 。猎逢韩嫣骑 (4) ，树识馆陶园 (5) 。带雨经荷沼，盘烟下竹村。如今归不得，自戴望天盆 (6) 。

(1) 《雍大记》：“朱坡在陕城南四十里，与华严寺相近，瞰南山之胜。故少保杜公池亭在焉。”

(2) 孙楚诗：“晨风飘歧路，零雨被秋草。”《元和郡县志》：“万年县樊川，一名后宽川，在县南三十五里，本杜陵之樊乡，汉高祖赐樊哙食邑于此。”

(3) 《汉书·刘屈氂传》：“太子军败，南奔覆盎城门，得出。”注：“长安城南出东头第一门曰覆盎城门，一号杜门。”

(4) 《汉书·韩嫣传》：“江都王入朝，从上猎上林中，天子先使嫣乘副车从数十百骑驰视兽，江都王望见，以为天子，辟从者伏谒道旁。”

(5) 《汉书·东方朔传》：“帝姑馆陶公主近幸董偃。爰叔与偃善，谓偃曰：‘顾成庙远无宿宫，又有荻竹藉田，足下何不白主献长门园，此上所欲也。’”

(6) 《汉书·司马迁传》：“仆以为戴盆何以望天。”






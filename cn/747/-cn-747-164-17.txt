○天行健赋（以天德以阳故能行健为韵）

大哉乾元，神不可测。其内也刚，其外也直。直所以保合太和，刚所以运行不息，故王者奉之而垂化，君子体之而进德者也。

原夫天者乾之形，乾者天之名。用九以则，得一而清。名也者纯阳之经，形也者大无之精。语其动兮孰知其动？语其行兮孰见其行？得不详所由稽，所以历土圭以穷妙，因浑仪而探理。左出右没，不行则何以变三辰之度；上腾下降，不动则何以为万物之始？履柔兮居常，配坤兮秉阳。笠也谁覆？弓也谁张？四德虽具，未足以拟议；十翼虽广，未足以披攘。微乎哉得於幽者道，盛乎哉得於道者王。绵绵若存，户枢不蠹。较之则火井易减，当之则金尼难固。持刚靡失，既兼柔克之资；用壮罔亏，亦取易知之故。是以为君为首，为金为冰。杳冥兮不虑乎盈缩，寂寥兮何有於骞崩？谕彼成形，是显飞龙之象；旌其致远，因推良马之能。

且夫天也者阳，乾也者健。窥之於里，则其象历历；瞻之於表，则其容。不言非涉於可名，不拔方知乎善建。大道非物，岂容娲后之功？小说惑人，岂容秦宓之论？皇家恩流品物，礼达上元。垂文明画一之令，秉神武不杀之权。推之荡荡，守之虔虔。信所谓神道设教，刚健而法天者欤！








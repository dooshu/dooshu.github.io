◇尺蠖赋

智哉尺蠖，观机而作，伸非向厚，诎非向薄。（《艺文类聚》作「今薄」）当静泉氵亭，遇躁风惊，起轩躯以旷跨，伏累气而并形。冰炭弗触，锋刃靡迕，逢险蹙，值夷舒步，忌好退之见猜，哀必进而为蠹，每骧首以瞰途，常伫景而翻路，故身不豫托，地无前期，动静必观於物，消息各随乎时，从方而应，何虑何思？是以军算慕其权，国容拟其变。高贤图之以隐沦，智士以之而藏见。笑灵蛇之久蛰，羞龙德之方战，理害道而为尤，事伤生而感贱，苟见义而守勇，岂专取於弦箭。（本集，《艺文类聚》九十七，《御览》九百四十八。）


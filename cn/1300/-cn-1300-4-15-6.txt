尺八

唐卢肇为歙州刺史，会客于江亭，请目前取一事为酒令，尾有乐器之名。肇令曰：“遥望渔舟；不阔尺八。”有姚岩杰者，饮酒一器，凭栏呕哕，须臾即席，还令曰：“凭栏一吐，已觉空喉。”此语载于《摭言》。又《逸史》云：“开元末，一狂僧往终南回向寺，一老僧令于空房内取尺八来，乃玉笛也。谓曰：‘汝主在寺，以爱吹尺八，滴在人间，此常吹者也。汝当回，可将此付汝主。’僧进于玄宗，特取吹之，宛是先所御者。”孙夷中《仙隐传》：“房介然善吹竹笛，名曰尺八。将死，预将管打破，告诸人曰：‘可以同将就圹。’”亦谓此云。尺八之为乐名，今不复有。《吕才传》云：“贞观时，祖孝孙增损乐律，太宗诏侍臣举善音者。王硅、魏征盛称才制尺八，凡十二枚，长短不同，与律谐契。太宗即召才参论乐事。”尺八之所出，见于此，无由晓其形制也。《尔雅释乐》亦不载。


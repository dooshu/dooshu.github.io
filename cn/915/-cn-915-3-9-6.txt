◇举贤良方正诏（建始三年十二月）

盖闻天生众民，不能相治，为之立君，以统理之。君道得，则草木昆虫，咸得其所。人君不德，谪见天地；灾异娄发，以告不治。朕涉道日寡，举错不中，乃戊申日蚀地震，朕甚惧焉。公卿其各思朕过失，明白陈之，「女无面从，退有后言。」丞相、御史与将军、列侯、中二千石及内郡国举贤良、方正、能直言极谏之士，诣公车，朕将览焉。（《汉书·成纪》）


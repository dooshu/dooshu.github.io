123　梁克家梅花詩倣王沂公　梁公詩句失於雕琢


梁文靖公【原注】克家。梅花詩云：「九鼎燮調終有待，百花羞澀敢言芳。」用王沂公之意，亦魁天下，位宰相。何云：「偶然耳。」然梁公之句，失於雕琢。

【何云】村俗有之。

【元圻案】楊文公談苑：「王曾布衣時，以梅花詩獻吕蒙正云：『而今未問和羹事，且向百花頭上開。』吕云：『此生已安排狀元宰相也。』」葉石林燕語亦載此事，以爲王沂公以行卷見薛簡肅。〇梅磵詩話：「梁鄭公克家未第時，爲潮州揭陽宰館客，寓縣治東齋，齋前有梅一株，忽於九月中盛開，邑人殊以爲異。公賦詩云云。明年廷對魁天下，孝宗朝拜相。」〇梁克家，字叔子，晉江人。紹興三十年進士第一。孝宗朝拜右丞相，封儀國公，謚文靖。






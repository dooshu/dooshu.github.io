○答有司请讨林邑诏

兵者凶器，不得已而用之。故汉光武云：“每一发兵，不觉头须为白。”自古以来，穷兵极武，未有不亡者也。苻坚自恃兵强，欲必吞晋室，兴兵百万一举而亡。隋主亦欲必取高丽，频年劳役，人不胜怨，死於匹夫之手。至如颉利，往岁数来侵我国家，部落疲於征役，遂至灭亡。朕今见此，岂得辄即发兵，但经历山险，土多瘴疠。若我兵士疾疫，虽克翦此蛮，亦何所补。言语之间，何足介意。


赠吴骏公太史充东宫讲官


苍筤开震域，青殿接文昌。
霞气骞玄圃，琼条拂画堂。
选端周典礼，拜傅汉元良。
史职移仙省，宫寮总帝乡。
金贞储后重，玉立侍臣庄。
羽籥传秋实，诗书出尚方。
夏侯经术茂，皇甫素怀芳。
鸡戟青槐荫，龙泉碧藻香。
珠莲参晚宴，璧月照春坊。
卞赋情文称，王箴忠爱长。
一时推硕德，万国仰重光。
愧我羊裘侧，思君象辂旁。
临风疏馆静，遥夕可相望。





○为杜东都祭窦庐州文

年月日，具官某，谨以清酌之奠，祭於故庐州刺史扶风窦公之灵。

呜呼！惟天难谌，惟命罕言。倚伏同域，吉凶一门。公之茂行，廉直而温。公之达才，卓尔不群。保身以正，为政以仁。宜锡难老，以庇斯民。如何降凶，奄忽反真。伊昔登朝，厥猷则茂。柱下执法，南宫草奏。赤县浩穰，四方辐辏。惟公下车，善政俄报。庐江旷守，人或未康。惠君既来，美化洋洋。治而有礼，俾人知方，予忝廉问，实知循良。将以上闻，冀殊宠章。命之不淑，曾是陨丧。呜呼哀哉！追想曩昔，接公周旋。惠好斯存，如兰如荃。间者暌阔，东西累年。会遇於兹，谈笑依然。别未数旬，遽归九原。孰为福善，歼此仁贤。官守所羁，祖奠无缘。寄诚薄酹，有恨何言。呜呼哀哉！尚飨。


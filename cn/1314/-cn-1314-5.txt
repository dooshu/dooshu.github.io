第五回　辨心如金石之冤



断云：



才子佳人德性良，愿谐婚偶振纲常。



贪官图贿行私曲，致使夫妻相继亡。



话说仁宗康定年间，有一南属县，有庠生李彦秀，小字玉郎，年方二十岁。为人俊雅，赋性温良，学问才艺冠绝一时。其学舍之后，有高楼一所，匾曰：「会景楼」。登之者远睹则四面江山，近观则一城景致；举目皆尽圃墙。邻居小巷，皆官妓所居焉。彦秀凡过夏月，则读书于楼上。



一日，新秋雨霁，墙外歌咽之音，丝竹之韵，为轻风递送，断续悠扬。彦秀不胜清兴，遂约同侪饮于楼上。一友忽然笑曰：「正所谓闻其声，不见其形也。」谓彦秀曰：「若见其形，则不赏其声，反不清矣。」众皆称其确论。一友曰：「此论反复趣深，真佳作也。各当有赋，如诗不成，甘罚金谷酒数。」于是彦秀先吟诗曰：



凉飙淅沥天隅起，窗蕉雨歇清声止。灏气乘风扫碧空，炎蒸忽入秋光里。



闲登快阁一凭栏，江山浩渺双眸宽。俯临坊市人寰小，仰攀牛斗天风寒。



暂存视听一凝思，潇潇一派仙音至。弦繁管急杂商宫，声回调歇迷腔字。



独坐无言心自评，不是寻常风月情。峡猿塞雁声哀切，别有其中一段情。



初疑天籁一檐马，又似芭蕉秋雨灯。碎击冰壶向日倾，乱箭琉璃斗风洒。



狂生对此襟一开，邀友分题共举杯。莫为巫山云雨隔，清歌时度人间来。



俏者闻声情已见，村者相逢若相恋。村俏由来趣不同，岂在闻声与见面。



彦秀吟毕，众友正传玩之间，忽膳夫走来报曰：「正堂先生来也。」彦秀急将其诗怀于袖中，整衣迎先生登楼，叙坐而饮。彦秀以诸友推其吟诗在袖，惟恐先生见哂，即推更衣，将诗稿搡捻成团，投出墙角，复回席中坐饮，至暮而散。不意投诗之处，乃角妓张妪居住之所也。妪止生一女，年方一十七岁，名丽容，生得眉如漆黛，口似朱红，又名翠眉娘，聪明乖巧，不但乐工女工，至于书画诗文，冠绝时辈，真是一郡之国色也。然留心伉俪，不染风尘，人或挥金至百，而不能一睹其面。家后构一小楼，与「会景楼」相对，匾曰：「对景楼」，乃丽容什闹之所也。当下张彦秀投诗稿之时，适丽容正坐对景楼上，忽见丢下纸团，遂命小丫鬟，拾取观之。且惊且羡，颠倒歌咏，曰：「此诗必是李玉郎所作无疑也。况彼尚未议婚，妾且亦未行嫁，天若见怜，吾愿谐矣。」



至次日，遂用白绫一方，逐韵和其上，复从原处投回。适彦秀经其处而得之。且读且笑曰：「予闻名妓有张翠眉者，操志不常，才貌异众，予心每日期之，未有其便。今观其写作，必然是也。」即观其诗曰：



新凉睡美慵晨起，邻家夜饮歌初止。起来无力近妆台，一朵芙蓉冰镜里。



重重花影上雕栋，体瘦更嫌舞袖宽。闲觅晓蛩芳砌下，金莲似怯碧笞寒。



太湖独倚含幽思，玉团忽尔从天至。龙蛇飞动泼烟云，篇篇尽是相思字。



颠来倒去用心评，方信多情识有情。不是玉郎密传契，他人争有这般情。



自小门前无系马，梨花夜雨何曾打。一任渔舟泛武陵，落红肯向东流洒。



半方绫帕卷还开，留取当年捧玉杯。每见隔墙花影动，何时得见玉人来。



名实常闻如久见，姻缘未合心先恋。诗情本自致幽情，人心料得如人面。



彦秀阅毕，遂登太湖石而望之，正值丽容独坐于对景楼上，彼此一见，魂志飘荡。彦秀曰：「观卿仪范，莫非张翠眉乎？」丽容微笑而答曰：「然，适妾以蒙佳作，知君为李玉郎无疑也。」二人相见大笑。丽容曰：「妾久闻君之才行，多择伉俪，然而百无一成，其故何也？」彦秀曰：「若有如卿之才貌者，又何敢言择乎？」遂乃各述其心事，对天誓为夫妇而别。



彦秀归家告于父母。父母曰：「彼娼家也，然以改节为尚，终不可入士夫之门，亦不可以奉先嗣后。」遂不见允。彦秀转托亲知于父母处百方推道，终不容诺。将及一年，而彦秀学业顿废，精神渐耗，忘餐失寝，如醉如痴。而张丽容亦为之憔悴，誓死决不他适。其父亦不得已，遂即遣媒且礼至丽容家行聘。



事将有期，适有本省参政，名周宪者，任满赴京时，王右丞相独秉大权，凡官之任满者，必白金万两为献，若少不及，则痛遭点退。然周宪居官九载，罄囊合凑，十不及一。计无所出，谋诸佐吏。吏曰：「王右相货财山积，其心已厌，所重者女子，及珍玩之物耳。若于各府选买才色官妓一二人，不过数百白金，加以装饰，又不过数百，若得而献之，强如白金万两，其右相必以纳之也。」周参政闻言大喜，遂令佐吏假右相之命，送于各府，而丽容居其一焉而已。彦秀父子知之，乃奔走上下，谋之万端，家产荡尽，终莫能脱。一日，拘其母女登舟启行，丽容知其不免，遂以片纸寄诗一首于彦秀曰：



死别生离莫怨天，此身已许入黄泉。



愿郎珍重休悬望，疑是来生续此缘。



自后而丽容不复饮食，张妪泣曰：「女死故是节义，我必遭毒害。」丽容不答，只为之少食而巳。其舟既行，而彦秀徒步追随，哀恸路途行人。凡遇舟之宿止，号哭终夜，伏寝水次。如此将及两月，而舟抵临清。李彦秀星行露宿，三千余里，足胼肤裂，无复人形。丽容于板隙窥见，一痛而绝。张妪救灌，良久方苏。苦浼舟夫往答彦秀，曰：「妾所以不死者，以老母未脱耳。母若脱，妾即从死。郎可归家，勿劳自苦。才郎因妾致死，无益于事，徒增妾苦耳。」彦秀闻船户传言之说，仰天大恸，投身于地，一仆而死矣。舟夫怜之，埋于岸侧，是夜，丽容自缢，死于舟中。



周参政见丽容缢死，大怒曰：「我以美衣玉食，致汝于极贵之地，何得顾恋寒儒，自丧厥生。」遂令舟夫剥去丽容衣服，弃尸于岸上，将火焚之。焚毕，其心宛然不改。舟夫以脚踏之，忽出一小物，形如人体，大若手指。舟夫以水洗之，其色如金，其坚如石。衣冠眉发，纤细皆具，宛然如李彦秀一般，但不言动而已。舟夫将此物持报。周参政观看，惊叹曰：「异哉！此乃精成坚恪，情感气化，不然，焉得有此？」叹玩不已，众吏卒曰：「此心如此，彼心恐不如此，请发李彦秀尸首焚之，看是如何？」周参政遂令：焚之。果然心不灰，其中亦有小人物，与前形色精坚相等。装束容貌亦与张丽容一般形色无二。周参政大喜曰「吾虽致二人死于非命，今得稀世之宝，若将献与王右相，虽照乘之珠玉不足道也。」遂盛以异锦之囊，函以香木之匣，贮盛封裹，题曰「心坚金石之宝」。于是给白银一锭，以赏张妪，听与二人治丧，并同来之女，各给路费遣归。



于是，周参政兼程至东京，拜谒右相，奉上其函，备述本末。右相大喜，视之，则非前物，乃是败血一团，臭污不可近前。右相大怒，遂请包公到府谓曰：「彼夺人之妻，各致死地，自知罪大，故以秽物厌我，意在逃刑。望乞将周参政下于狱中。」包公领诺，退回南衙，讯鞫已毕，回书上报曰：「男女之私，情坚志恪，而始终不谐，所以一念成结，感形如此。既得合于一处，情遂气伸，复还旧物，或有之矣。然周参政夺人之妻，以致死了二命，亦该问其死罪。」然一人之死，不足以偿二命，又问其子充军。王右相专权受金，以致二命之死，亦具表奏上天子，亦该罢其原职闲住，闻者悦服。



后来李彦秀与丽容托生于宋神宗之世，结为夫妇。盖亦天道有知，报应之速也。




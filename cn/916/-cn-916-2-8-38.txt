【桓帝初天下童谣】

〖《后汉书》曰：桓帝之初。天下童谣。案元嘉中。凉州诸羌。一时俱反。南入蜀、汉。东抄三辅。延及井、冀。大为民害。命将出众。每战常负。中国益发甲卒。麦多委弃。但有妇女获刈之也。吏卖马、君具车者。言调发重及有秩者也。请为诸君鼓咙胡者。不敢公言。私咽语。〗

小（玉台作大。）麦青青大（玉台作小。）麦枯。谁当获者妇与姑。丈夫（《后汉书》作人。）何在西击胡。吏卖马。君具车。请为诸君鼓咙胡。（○后《汉书》五行志。玉台新咏九作桓帝时童谣歌。《乐府诗集》八十八及《诗纪》八作桓帝初小麦童谣。《文选补遗》三十五作小麦谣。）


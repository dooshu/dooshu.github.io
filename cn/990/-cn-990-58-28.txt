孙应时　答任检法

壮意当年隘九州，天涯今日倦孤游。

空江水落鱼龙夜，故国云深鸿雁秋。

惜把山川对幽独，暂须谈笑作风流。

知心欢绝任夫子，肯和把歌为解愁。

孙应时

孙应时　答任检法

幕下清风十六州，德人胸次有天游。

偏将好句招诗社，不起争心效弈秋。

我拙蒉桴鸣上鼓，君贤玉瓒映黄流。

苍苍云海相期急，未用烦纡拟四愁。

孙应时

孙应时　答任检法

文字潮州更柳州，兴来八表共神游。

骅骝陇孤长鸣日，鹰隼霜天得意秋。

鼎鼎百年均昨梦，纷纷一世几名流。

为君倾倒平生话，不作人间儿女愁。

孙应时


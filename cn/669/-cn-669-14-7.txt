32　王質論孔孟邵三子名言


王景文云：「孔子見起證而知其末，故曰：『其或繼周者，雖百世可知也。』孟子見進證而知其極，故曰：『千歲之日至〔一〕，可坐而致也。』邵氏見困證而知其窮，故曰：『苟有命世之人，雖民如夷狄，三變而帝道可舉。惜時無百年之世，世無百年之人，時難人難，不其然乎！』」【原注】邵子之言，見觀物篇。

【元圻案】王質，字景文，紹興三十年進士。官至樞密院編修，出通判荆南府，改吉州。著雪山集。王阮序其集曰：「聽其論古，如讀酈道元水經注，名川支川，貫穿周匝，無有間斷。」其集久佚，今本從永樂大典録出，分爲十六卷。而此條所引，不載集中。

〔一〕「至」，元刊本無。






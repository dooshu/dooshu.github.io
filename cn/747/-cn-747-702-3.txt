○请问薄仲荣贼中事宜状

右，臣等昨於延英奏，请降中使问薄仲荣：生口四十人内，几人是赤头郎。圣意以元逵之故，不欲更问。臣等商量，缘薄仲荣是贼之心腹，必尽知谋计，终要遣使出城，勘问贼中兵马多少，诸界布置防备何处，今欲入兵，何处最当要害，兼问贼中人情，还思归顺否，直对镇州押衙军将，仔细勘问，不要回避，必得事情，因此不妨便知生口赤头郎数。元逵知勘赤头郎、贼中事宜，必不疑虑。因此兼勘河阳、魏博出口，以此参验必知。未审可否？


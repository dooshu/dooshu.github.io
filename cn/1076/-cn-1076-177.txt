卷一百七十七

<史部,诏令奏议类,奏议之属,历代名臣奏议>

钦定四库全书

历代名臣奏议卷一百七十七

明　杨士奇等　撰

去邪

宋神宗时刘述兼判刑部王安石争谋杀刑名述不以为是及勅下述封还中书奏执不已安石白帝诏开封府推官王克臣劾述罪於是述率御史刘琦钱顗共上疏曰安石执政以来未踰数月中外人情嚣然胥动盖以专肆胷臆轻易宪度无忌惮之心故也陛下任贤求治常若饥渴故置安石政府必欲致时如唐虞而反操管商权诈之术规以取媚遂与陈升之合谋侵三司利柄取为己功开局设官用八人者分行天下惊骇物聼动揺人心去年因许遵文过饰非妄议自首按问之法安石任一偏之见改立新议以害天下大公章辟光献岐邸迁外之说踈间骨肉罪不容诛吕诲等连章论奏乞加窜逐陛下虽许其请安石独进瞽言荧惑圣聼陛下以为爱己隐忍不行先朝所立制度自宜世世子孙守而勿失乃欲事事更张废而不用安石自应举历官尊尚尧舜之道以倡率学者故士人之心靡不归向谓之为贤陛下亦闻而知之遂正位公府遭时得君如此之专首建财利之议务为容悦言行乖戾一至於此刚狠自任则又甚焉奸诈专权之人岂宜处之庙堂以乱国纪愿早罢逐以慰安天下元元之心曾公亮位居承弼不能竭忠许国反有畏避之意隂自结援以固宠久妨贤路亦宜斥免赵拚则括囊拱手但务依违大臣事君岂当如是疏上安石奏先贬琦顗监处衢州盐务公亮疑太重安石曰蒋之奇亦降监当从之司马光乃上疏曰臣闻孔子曰守道不如守官孟子曰有言责者不得其言则去此古今通议人臣之大节也彼谋杀已伤自首刑名天下皆知其非朝廷既违衆议而行之又以守官之臣而罪之臣恐失天下之心也夫食鹰鸇者求其鸷也鸷而烹之将焉用哉今琦顗所坐不过疏直乃以迕犯大臣猥加谴谪恐臣下自此以言为讳乞还其本资以靖羣聼

监察御史里行刘挚劾赵子几疏曰臣伏见五月中有开封府东明县人户就宰臣私第或随马披告助法不便并升起户等及诣御史台陈诉臣寻曾具状及上殿劄子奏陈利害陛下令府界提点司体量升降等第因依今窃见赵子几别举发到知县贾蕃在任日贷借官钱与手力因同天节沽市村酒创买部夫席屋等事朝廷以其状下本司取勘者臣窃以为过矣朝廷变更役法意欲均民民苟以为有利害也安可禁其所欲言者且畿甸人户幸以居近辇毂故可以自陈以近推远以一求万则天下之情可知也然四方之人限在遐远上虽有州县而安敢主之又有监司提举司之隔阂其欲赴愬势固难矣今又因畿民有诉而污刻之人反怒县官意谓不能禁遏故攟摭它事期寘於法不意朝廷不辨付之施行臣恐四远人情必疑朝廷以谓欲钤天下之口而职在主民者必皆视蕃以为戒争务拘民而杜其言然则天下休戚陛下无时而知矣臣伏覩编勅节文按察之司所部官属有犯不得於官属离任後始行发擿虽实不复受理若犯赃私虽离任有人论告或因事彰露即依法施行方子几之体量於其县也蕃已得替离任矣子几初求其事於寮佐乂诱而钩之於吏史借令蕃有赃私邪则亦不得谓之论告与因事明矣法之所不当理而子几肆志敢为者子几方以谄伪怙宠用事务在力行司农新政而不复顾陛下之法与陛下之民但驱使就令冀自以收功恐因民不服挠动其事是故作威以警衆违法以按吏欲使畿内它邑与天下官吏畏罪避祻闭遏其人民使不得有言以闻於朝廷尔如蕃以司农牓内椿定人户数目使出助钱遂将县籍下等次第升起者凡一千户以就足牓内之数此其为罪固不可赦是以前日圣旨指令体量此事臣愿陛下治蕃此罪而已自余替後所按乞依条不问盖借蕃今日所以解四方人情之疑使知陛下不禁民言之意臣所以区区论之冀少补治体非为蕃计也如子几领按察之任已久当平日不闻举摘蕃事乃今挟情违戾勅禁原心考察可见险薄伏请付吏施行

挚又劾韩缜疏曰臣窃以圣人之於天下有一物不安其性命之分则?然伤之以谓已使然也一物失所犹引以自任况夫民命之重哉是故先之以仁後之以政彼其有罪而入吾法犹哀矜恻怛不得已而刑用之夫以君人之势其重爱天下犹若此况人臣分忧共治而敢有专杀者哉祖宗仁爱万方官吏之入人罪者皆有法以故入者特深夫意虽有故然犹假文法而致之也而已为祖宗之所不容又况专杀无辜者哉臣谨按前知秦州韩缜因饮宴至中夜而罢指使传勍持烛侍缜入於门缜见之怒明日杖勍背一百三日而死其家持血衣以诉於朝廷始者下本路按劾而缜辄自有论述然其大要虽过为词说亦不能文杀人之罪其後但闻朝廷数数有体量之旨至於今数月臣窃以缜之与勍虽贵贱有间要之分职共事皆陛下之臣也勍有罪耶则有陛下之法在当寘有司閲实而毙之今乃肆一时忿怒捽首鞭背非理踰法杖至一百而死之方太平之世内外莫不畏法令蹈绳检而缜以帅守快私乘恚蔑侮典宪暴杀官吏意轻朝廷不识朝廷尚何所疑而体量委曲如此徐徐耶议者以缜家世其亲戚交游多在势贵根株表里谁不为力使孤孑单平无援助者敢杀一无罪必不优游迟久至於如此将使延及明堂之宥也臣又闻王韶之来颇声缜寃韶昨以边地欺朝廷坐降一官而缜乃保蔽以实其事故韶极力游说以惑朝廷奸利相市意在报缜若朝廷万有一信则恐死寃不伸国法不正非陛下为人父母之意况缜所至暴戾肆为不法残人害物前後非一今边隅未靖不重缜责不伸勍枉恐无以感士心而得其死力伏望速赐施行知谏院陈襄弹秀州军事判官李?状曰臣窃以任人之术莫大於分别邪正而知君子小人之道也君子之道好义而不顾其利故其言也忠小人之道好利而不顾其义故其言也佞此君人者不可不察也伏见秀州军事判官李定近为右正言孙觉所荐被召赴阙定知天下之人尽以青苗之法为非而独王安石之徒主以为是每游安石之门及与士大夫言莫不盛称青苗之法以为仁政欲以迎合安石之意前日窃闻已被召对定之口才辨佞必能为甘言以悦陛下之心仍虑制置司臣寮喜其附已隂相引荐置之要路以乱大政如闻定与人言陛下已曾面许台谏任使事虽未然或虑陛下知之未深误有进用似此谀佞之人非朝廷之福也孔子曰远佞人荀卿曰谄谀我者吾贼斯至论也所有臣近尝弹奏太常博士李南公资序至浅小才善佞乞追还转运判官之命又言监察御史王子韶囬邪反覆难与议事及定阿谀不正并望别与外任合人差遣庶絶佞人儌幸之路而不误陛下任使之明也

襄乂弹监察御史里行王子韶状曰臣伏见监察御史里行王子韶素非端士滥处法官隂附大臣密通简札访闻其兄子琦预宫官之荐子渊被提举之辟尽由子韶私谒得之臣以大臣之责专以保任贤能御史之职在於纠绳非法而乃卖恩请谒同於市道上下若兹公义安在欲乞取问制置司臣寮子渊既是御史之兄不知何人引荐特宜推劾以正罔上之刑使令後进臣不敢妄有奏辟所有子韶囬邪反覆台中难与议事伏望出自宸衷别与差遣庶清台宪以塞人言

襄又弹刘攽王介状曰臣窃以刘攽王介在试院忿争为台官张戬等弹奏已奉圣旨免勘赎金朝廷虽示寛恩物论未以为允攽介皆以文学被选置之馆阁不思修蕴器业以为名臣攽惟尚气陵人动为嘲侮介特褊心好竞所至喧悖率行若此人何以观增长浇浮损坏风教无甚於兹欲乞深示戒惩特行贬斥俾居于外改过自新不惟攽介之福亦朝廷忠厚之举也

襄又弹步军副都指挥使宋守约状曰臣访闻侍卫亲军步军副都指挥使威武军节度观察留後管勾都指挥使公事宋守约为性贪暴违越不公陵虐军人非理鞭配前後私役兵士修盖第宅物业日不减一二百人及分布东西窰竈变造塼甓津般土木以至脱撃打草之类莫非军人道涂怨嗟无敢言者居陛下手足下而敢恣横如此其可容乎伏望陛下以臣之言取责诸军人员即见逐件事实禠职诏狱以正典刑庶使今後管军臣寮不敢违越

哲宗元佑元年朝奉郎试中书舍人苏轼状奏曰今月二十二日准刑房送到词头一道三省同奉圣旨沈起与叙朝散郎监岳庙者右臣伏见熙宁以来王安石用事始求边功构隙四夷王韶以熙河进章惇以五溪用熊本以泸夷奋沈起刘彛闻而效之结怨交蛮兵连祻结死者数十万人苏缄一家坐受涂炭至今二广创痍未复先帝始欲戮此二人以谢天下而王安石等曲加庇护得全首领已为至幸元丰六年三月二十四日圣旨沈起所犯深重永不叙用天下传诵以为至当此乃先帝不刋之语非今日以即位之恩所得赦也沈起与彛各负天下生灵数十万性命虽废锢终身犹未塞责近者只因稍用刘彜起不自量辄敢披诉妄以罪衅并归於彜攀援把持期於必得臣谓安南之役起实造端而彜继之法有首从而彜吏干学术犹有可取而起人材猥下素行憸嶮庆州兵叛起守永兴流言始闻被甲乘城惊动三辅几至大变所至治状人以为笑知杭州日措置尤为乖方致灾伤之民死倍它郡与张靓等违法燕饮交私靡所不至朝廷用彜既不允公议而况於起万无可赦之理今以一朝散郎监岳庙诚不足计较窃哀先帝至明至当不刋之语轻就改易诚不忍下笔草词遂使四方羣小隂相庆幸吕惠卿沈括之流亦有可起之渐为害不细伏望圣明深念先帝永不叙用之诏未可改易而数十万人性命之寃亦未可忽忘明诏有司今後有敢为起等辈乞叙用者坐之所有告词臣未敢撰谨録奏闻

轼又同朝请大夫试中书舍人范百禄状奏曰今月二十三日准吏房送到词头内知建昌军陈绎奉圣旨差知兖州者右臣等勘会陈绎知广州日私自取索烧用市舶库乳香斤两至多本犯极重以元勘不尽至薄其罪外买生羊寄屠行令供肉计亏价钱三十七贯有余州宅元供养檀木观音一尊绎别造杉木胎者贸易入已计亏官钱二贯文系自盗赃一疋二丈合准例除名纵男役将下禁军织造坐褥不令赴教纵男与道士何德顺游从绎曲庇何德顺弟何迪偷税金四百两事不断抽罚不觉察公使库破男并随行助教供给食钱以公使谷养白鹇系窃盗自首不尽赃罪杖其余罪犯难以悉陈奉勅陈绎落职降官知建昌军其词略曰蔽罪至於除名论赃至於自盗臣等谨按绎资性倾憸士行鄙恶当时所犯自合除名建昌之命已犯公议岂宜收録复典大邦非唯必致人言亦恐奸邪复用其渐可畏所有告命不敢依例撰词

轼同范百禄状奏今月十八日准本省刑房送到词头一道奉圣旨张诚一邪险害政有亏孝行追观察使遥郡防御团练使刺史依旧客省使提举江州太平观?赴本任者右臣等看详张诚一无故多年不葬亲母既非身在远官又非事力不及冒宠忘亲清议所弃犹获题举宫观已骇物听况谏官本言诚一开父棺椁掠取财物使诚有之虽肆诸市朝犹不为过使诚无之亦当为诚一辨明缘事系恶逆不道非同寻常罪犯可以不尽根究今既体量未见归着即合置司推鞫尽理施行所有告命臣等未敢撰词

轼又同范百禄状奏今月十八日准本省刑房送到词头一道奉圣旨李定备位侍从终不言母为谁氏强顔匿志冒荣自欺落龙图阁直学士守本官分司南京许於扬州居住者右臣等看详李定所犯若初无人言即止是身负大恶今既言者如此朝廷勘会得实而使无母不孝之人犹得以通议大夫分司南京即亦朝廷亦许如此等类得据高位伤败风教为害不浅兼勘会定乞侍养时父年八十九岁於礼自不当从定若不乞必致人言获罪不轻岂可便将侍养折当心丧考之礼法须合勒令追服所有告命臣等未敢撰词

轼又状奏今月二十八日准中书吏房送到词头一道正议大夫充天章阁待制致仕楚建中可户部侍郎者右臣窃惟七十致仕古今通义非独人臣有始终进退之分亦在朝廷为礼义廉耻之风若起之於既谢之年待之以不次之任即须国家有非常之政而其人有絶俗之资才望既隆中外自服近者起文彦博天下属目四夷革心岂有凡材之流亦尘盛悳之举如建中辈决非其人窃料除目一传必致羣言交上幸其未布可以追囬所有前件告词臣未敢撰谨録奏闻

轼又论吕惠卿疏曰臣闻汉武帝世御史大夫张汤挟持巧诈以迎合上意变乱货币崇长犴狱使天下重足而立几至於乱武帝觉悟诛汤而後天下安唐悳宗世宰相卢?妒贤嫉能戕害善类力劝征伐助成暴敛使天下相率叛上至於流播悳宗觉悟逐?而後社稷复存盖小人天赋倾邪安於不义性本隂贼尤喜害人若不死亡终必为患臣伏见前参知政事吕惠卿怀张汤之辨诈兼卢?之奸凶诡变多端敢行非度见利忘义黩货无厌王安石初任执政用之为腹心安石山野之人强很傲诞其於吏事宜无所知惠卿指擿教导以济其恶青苗助役议出其手韩琦始言青苗之害先帝知琦朴忠翻然感悟欲退安石而行琦言当时执政皆闻德音安石惶遽自失亦累表乞退天下欣然有息肩之望矣惠卿方为小官自知失势上章乞对力进邪说荧惑圣聼巧囬天意身为舘殿摄行内侍之职亲任传宣以起安石肆为伪辨以难琦说仍为安石画刧持上下之策大率多用刑狱以震动天下自是诤臣吞声有识丧气而天下靡然矣至於排击忠良引用邪党惠卿之力十居八九其後又建手实簿法尺椽寸土检括无遗鸡豚狗彘抄劄殆遍专用告讦推析毫毛鞭箠交下纸笔翔贵小民怨苦甚於苗役又因保甲正长给散青苗结甲赴官不遗一户上下骚动不安其生遂致河北人户流移虽上等富家有驱领车牛怀挟金银流入襄邓者旋又兴起大狱以恐胁士人如郑侠王安国之徒仅保首领而去原其害心本欲株连蔓引涂汚公卿不止如此独赖先帝天资仁圣每事裁抑故惠卿不得穷极其恶不然安常守道之士无噍类矣既而惠卿自以赃罪被黜於是力陈边事以中上心其在延安始变军制杂用蕃汉上与冯京异论下与蔡延庆等力争惟党人徐禧助之遂行其说违背物情坏乱边政至今为患西戎无变妄奏警急擅领大衆涉入边境竟不见敌迁延而归糜费资粮弃捐戈甲以巨万计恣行欺罔坦若无人立石纪功使西戎晓然知朝廷有吞灭灵夏之意自是戎人怨畔边鄙骚动河陇困竭海内疲劳永洛之败大将徐禧本惠卿自布衣中保荐擢任始终协议遂付边政败声始闻震动宸极循致不豫初实由此边衅一生至今为梗及其移领河东大发人牛耕葭芦吴堡两寨生地托以重兵方敢布种投种而归不敢复视及至秋成复以重兵防托收刈所得率皆秕稗雨中收获即时腐烂惠卿张皇其数牒转运司交割妄言可罢馈运其实所费不赀而无丝毫之利边臣畏惮皆不敢言此则惠卿立朝事迹一二虽复肆诸市朝不为过矣若其私行嶮薄非人所为闾阎下贱有不食其余者安石之於惠卿有翼卵之恩有父师之义方其求进则胶固为一更相汲引以欺朝廷及其权位既均势力相轧反眼相噬化为雠敌始安石罢相以执政荐惠卿既已得位恐安石复用遂起王安国李士宁之狱以柅其归安石觉之被召即起迭相攻击期致死地安石之党言惠卿使华亭知县张若济借豪民朱华等钱买田产使舅郑膺请夺民田使僧文捷请夺天竺僧舍朝廷遣蹇周辅推鞫其事狱将具而安石罢去故事不复究案在御史可覆视也惠卿言安石相与为奸发其私书其一曰无使齐年知齐年者为冯京也京安石皆生於辛酉故谓之齐年先帝犹薄其罪惠卿复发其一曰无使上知安石由是得罪夫惠卿与安石出肺肝托妻子平居相结惟恐不深故虽欺君之言见於尺牍不复疑间惠卿方具无事已一　一收録以备缓急之用一旦争利遂相抉摘不遗余力必致之死此犬彘之所不为而惠卿为之曾不愧耻天下之士见其在位侧目畏之夫人君用人欲其忠信於已必取仁於父兄信於师友然後付之以事故放麋违命也而推其仁则可以托国食子徇君也而推其忍则至於弑君栾布惟不废彭城之命故高祖知其贤李积惟不利李密之地故太宗许其义二人终事二主俱为名臣者仁心所存无施不可虽公私有异而忠厚不殊至於吕布事丁原则杀丁原事董卓则杀董卓刘牢之事王恭则反王恭事司马元显则反元显背逆人理世所共疑故吕布见诛於曹公而牢之见杀於桓氏皆以平生反覆势不可存夫曹桓古之奸雄驾御英豪何所不有然推究利害终畏此人今朝廷选用忠信惟恐不及而置惠卿於其间譬如薰莸杂处枭鸾并栖不惟势不两立兼亦恶者必胜况自去岁以来朝廷废吴居厚吕嘉问蹇周辅宋用臣李宪王中正等或以牟利或以黩兵一事害民皆不得迯谴今惠卿身兼衆恶自知罪大而欲以闲地自免天下公议未肯赦之然近日言事之官论奏奸邪至於邓绾李?之徒微细必举而不及惠卿者盖其凶悍猜忍如蝮蝎万一复用睚眦必报是以言者未肯轻发臣愚惷寡虑以为备位言责与元恶同时而畏避隐忍辜负朝廷是以不惮死亡献此愚直伏乞陛下断自圣意略正典刑纵未以汚斧鑕犹当追削官职投畀四裔以御魑魅

殿中侍御史吕陶论蔡确等观望不肯协心改法疏曰臣闻君子小人之分辨则王道有成邪正杂处於朝则政体不能纯一此天下安危治乱所系甚大世主当审其取舍也恭惟太皇太后陛下临御以来念祖宗积累之难思先帝付托之重保佑圣嗣安养生民剗除弊事覃布悳惠召用一二旧老与之裁正法度缉全纪纲以传万世欲皇帝陛下佗日循而守之则宗社乂安如泰山之四维圣心所存岂不善哉岂不远哉然大臣之异议者则不能尽诚竭力以称太皇太后之意尚且依违偷惰务习故态观望反覆互持两端推原其情盖有三说一曰先帝之法岂可遽改它日嗣皇亲决万机则吾属皆有罪二曰国家用度至广非取於民何以能足今一切蠲除余利则遂见阙乏三曰司马光老且病将不能终其事萌此心者蔡确韩缜章子厚张璪是也安夀李清臣则依阿其间俯仰徘徊以伺势之所在而归之尔谓先帝之法不可遽改乎三王之政不免有敝为其有敝而改之所以宜民利物而全其治体臣尝观去年正月诏书乃曰嘉与四海洗心自新则先帝彼时已知法之为敝有欲改之意矣今太皇太后以母道临制天下顺元元之所欲而与时损益盖以成先帝之志也且君子爱人以悳小人爱人以姑息责难於君谓之恭谓吾君不能谓之贼今之大臣欲改法者使天下无憾於先帝是待其君甚厚而爱之以悳也於先帝为忠也其不欲改法者使天下憾於先帝是待其君甚薄而爱以姑息也恭惟皇帝陛下端重仁孝出自天纵它时亲临万机而见天下有太平之实追观今日之事是非得失洞鉴其端则必以厚於先帝而爱之以德者为是薄於先帝而爱之以姑息者为非忠於其君者为得贼於其君者为失矣然则欲改法者它日将至於无罪不欲改者它日将至於有罪不当私忧而过计也谓国家用度非取於民不能足乎则今日之议法非不取也唯患小人倚法削民而取之多故参酌中道而除去烦苛乃百姓足君孰与不足之义也伏惟太皇太后皇帝陛下慈爱恭俭德与性成内无土木游玩华靡之费外无干戈攻战过滥之赏节用裕民既得其道何俟过取而後给哉谓司马光老且病将不能终其事乎则修讲法度本於宗社万世之计不问光之存亡假使光虽物故则朝廷图治之意岂肯中辍哉亦何必望望然幸光之死也谋人之国而措意如此是昔日负先帝今日负陛下也当熙宁元丰之际小人之党棊布於天下急利者争取财急功者争用兵结民怨起边祸日甚一日岁甚一岁彼数人者当此之时或领大农或处近侍或总计省或居二府然而未尝献告一言建明一事唯持禄固位苟度岁月以民事验之其极也则有市易之意有堆垜之求有江湖之盐法有京师之茶禁以军政验之其极也则有乞弟之役有兰州之取有灵武之复有永洛之陷凡此数者结民怨则深起边祸则大然皆非先帝之本意乃大臣无所补报而有以成之臣故曰昔日负先帝也今太皇太后恻然念生民之困穷思有以安固邦本乃讲求治道举偏补敝改正法度以付嗣君为万世之福天下之人倾耳侧目日望太平数人者当此之时不能引咎改过犹怀向之三说观望而不欲为或为之而不欲尽其事是以罢市易则尚存抵当放保甲则须俟岁首黜江淮盐运之臣则迁延累月而後乃行遣川蜀按茶之使则巧为之嗣而不欲发至於边鄙之大患存舍之长策皆置而不议及司马光一献差役之法则昌言其踈窃笑其速其徒从而和之妄传章子厚有五利七难之说喧播於外士民闻者莫不骇叹臣故曰今日负陛下也此数人者其处心积虑大略如此当此之时决不可镇社稷矣若乃居家之隐慝在朝之细过闻望之素轻践历之太幸则言者陈之已详陛下知之已久臣近领台职不敢复道今蔡确章子厚已罢免人皆快之缜璪辈犹备位实未厌天下公论也伏望陛下特出圣断以辨君子小人之分无使邪正杂处於朝罢黜缜等以谢天下则王道之成政体之纯一易如反掌耳陶又奏为乞早赐圣断罢免韩缜张璪事疏曰臣尝论奏执政大臣昔日负先帝今日负陛下乞行罢黜以谢天下臣位卑言轻不能感动圣聼尚赖陛下恕其狂妄未加鈇钺之诛臣仰戴恩遇不敢自已愿竭愚虑为陛下喋喋陈之盖以今日之事实系朝廷之轻重政教之纯駮天下之安危伏望太皇太后以祖宗积累为忧以先帝顾托为念以嗣君冲幼为计博采公议断自圣心而力行之则天下幸甚夫所谓执政大臣者辅人主以道庇生民以德格天地以诚和隂阳以政镇四夷遂万物乃其职也得其人举其职则朝廷重政令纯天下安非其人废其职则朝廷轻政令駮天下危自古至今莫不如此臣不敢远迹旷世辄举唐室之事以证其一二在明皇时任姚崇宋璟则致开元之治用李林甫杨国忠则有天宝之乱裴度在位则宿奸巨盗为之丧气名闻外夷元稹入辅则诏下之日朝野莫不轻笑崔佑甫除吏人称允当李义府卖官则其门如市进杨绾则人心自化拜程异则物情深骇其它邪正之情治乱之由载在简策灿然不可悉数圣宋临御百有余年元勲重德高才伟望为天下赖多以居之在太祖时则有赵普王溥吕余庆刘熙古在太宗时则有吕端吕蒙正李昉李至李沆寇准在真宗时则有王旦李迪向敏中张知白王曾王晓在仁宗时则有吕夷简晏殊杜衍韩琦富弼蔡齐薛奎范仲淹吴育欧阳修明镐吴奎张昪王举正包拯姜遵鲁宗道田况如此等人或以经纶成务或以献告极忠或陈台谏之规模或知风化之原本或通古今之变或尽出处之致或可润色皇猷或能裁决大事是故三朝之治号为太平卓冠前古盖辅相得人而朝廷重政令纯生民安故也今日之执政大异於此无元勲厚德不足以服人无高才伟望不足以谋国在先朝则括囊苟禄未尝有分毫补助惟与小人表里固结为贼民害物之政使神宗皇帝德泽不能下流愁叹之声闻于四海在今日则隂怀顾望面从窃议招权立党为异时家族子孙之计使陛下法度未能完正而安养元元之具有未尽善然则社稷何赖焉生民何望焉陛下不於此时择其尤无状者而去之臣恐始则欺终则慢终则干犯挠权而不可制矣臣虽踈贱早夜为陛下忧之盖谓陛下富有春秋方在谅闇岂可使大臣强梗而不早黜之伏见韩缜自备位宰府以来内外文武百执事至於闾阎聚落之人无不窃议交毁以为非据盖其人自为小官以至大吏行检乖僻誉望衰轻有所欲为则任其很愎而继之以无耻任秦州路经略使日酣醉归室误谓因指使使臣窥其私而箠杀之奉使河东日肆为丑行形於翰墨为边臣燕复所把持乃至呼复为兄而求庇其过在枢密院则谄事张诚一待以家人礼每剧饮大笑欵密无间欲因诚一以结宦官此最为士论所深疾者也其使河东日实与北使梁允同定地界不能援引誓书剖析曲直大为梁允同所屈遂割吾境土形胜之地数百里以啗敌人使吾沿边弓箭手熟户等去坟墓桑枣之日哀号怨愤所不忍闻乃夺官员职田并五台寺家田以处之其襟要控扼去处多为彼有辱命蹙国罪当万死先帝志在收复幽燕不欲圣机漏露一切包忍既而梁允同以拓土之功归其国为两府吾亦用韩缜以示不疑耳其实非以缜之才器可以大用也自陛下即位以来乃敢窃弄威福广植亲党差除一人行遣一事多不协於至公郭茂恂王钦臣在陕西为监司皆有丑迹恶声喧闻一道其事连及缜侄宗儒今为缜主张差茂恂库部郎中钦臣工部郎中玷辱清选莫此为甚王说前知徐州附会吴居厚极力掊敛得替到部缘缜之旧忽除省郎言者弹劾遂罢其职仍差知密州頴昌人辛雝系知县资序与缜同乡遂於吏部取知州通判合得之阙差雝为光禄寺丞宣义郎李振者素无长才异效未尝历繁要任使秖缘其父评曾与缜同定地界遂用振可治繁剧去处作取?选差之阙差振知雍丘县是以一邑之民弃於孺子之手此皆徇私坏法无复畏避也翟思所以降知南康军者盖思为御史日曾言缜受燕复马不偿其价故也黄履所以落侍讲知越州者盖履为中丞日言缜之侄宗道宗古避亲迁换不当奉圣旨今後差除三省同进呈故也此皆报怨复仇无所忌惮也张璪之为人柔邪畏佞善能窥人主之意随势所在而依附之往往以危机中人熙寜初擢在条例司讲议役法遂置儒舘预谏列唯诺备位无所发明常持两端先帝圣虑高远察见反覆斥逐于外後为王珪出力援引试知制诰兼知谏院珪实欲使之在言路以杜塞内外耳目天下有志之士无不扼腕愤疾後为翰林学士同舒亶判国子监深交於亶以至株连大狱璪有力焉寻判司农寺详定官制遂忝执政及先帝升遐陛下即位太母垂帘保佑而璪贪天之功自谓顾托之重立党布恩为持宠固禄之计每差一官除一局则以简札谕人掠美收慝而後降其命有成都路榷茶司勾当公事张同者乃随州签判王经臣之甥也同之姊常嫁故益王向经而璪之姊乃嫁经臣璪之与张同固非近亲今乃与同书问往还甚於骨肉交通问遗财贿公行原其所以结张同之心则奸邪可知矣璪事先帝不为不久谓天下利害不知耶则两次在言路矣谓土木之役不知邪则常判将作监矣谓苗役之法不干预邪则尝判司农寺矣谓官制迂滞不见本末邪则尝充详定官矣谓刑狱罗织非其责邪则尝以苏轼事欲置於死连张方平韩维范镇司马光矣此二人者其操行则如彼其政事则如此诚不足镇四夷安宗社伏望陛下博询衆议俯聼臣言早肠罢免天下幸甚

陶又奏乞罢国子司业黄隐职任疏曰臣窃以士之大患在於随时俯仰而好恶不公近则隳丧廉耻远则败坏风俗此礼义之罪人治世之所不容也太学者教化之渊源所以风劝四方而示之表则一有不令何以诲人臣伏见国子司业黄隐素寡问学薄於操行久任言责殊无献告惟附会当时执政苟安其位及迁庠序则又无以训导诸生注措语言皆逐势利且经义之说盖无古今新旧惟贵其当先儒之传注既未全是王氏之解亦未必尽非善学者审择而已何必是古非今贱彼贵我务求合於世哉方安石之用事其书立於学官布於天下则肤浅之士莫不推尊信向以为介於孔孟及其去位而死则遂从而诋毁之以为无足可考盖未尝闻道而烛理不明故也隐亦能诵记安石新义推尊而信向之久矣一旦闻朝廷欲议科举以救学者浮薄不根之弊则讽谕太学诸生凡程试文字不可复从王氏新说或引用者类多黜降何取舍之不一哉诸生有闻安石之死而欲设斋致奠以伸师资之报者隐辄形忿怒将绳以率敛之法此尤可鄙也夫所谓师弟子者於礼有心丧古人或为其师解官行服与负土成坟者前史书以为美後世仰以为高此固不论其学之是非而特贵其风?尔昔彭越以大恶夷三族诏捕收视者栾布一勇士敢祠而哭之汉祖犹恕而不杀班固亦以为能知所处盖气节之可尚也今安石之罪虽暴於天下惟其师弟子之分则亦不可辄废而诸生为之设斋致奠又非彭越栾布之比隐何必忿怒而遽欲绳之以法乎抑可见其不知义也向者有司欲复声律朝廷方下其事集羣臣而议之隐乃不详本末奉为定令揭牓学舍谓朝廷已复诗赋使学者知悉传播四方人皆疑惑此又见其躁妄趋时之甚也夫道惪所出之地长育多士而庶几成材乃以斯人为之贰则何以养亷耻厚风俗哉伏请早行罢黜以示劝戒无使邪险之士久累教化之职

贴黄大率隐好自任凡考校生员文字多不与祭酒博士共议意欲徇私向者违条差补经谕不当郑穆自举觉申礼部近日定王适程试高下异论隐辄有申请上烦朝廷与夺益见其取与不协公论不能称职也

陶又奏乞察小人邪妄之言疏曰臣窃谓人君深居九重尊高如天虽有圣智亦未能周知天下之事必以纳谏为先既能纳谏则臣子可尽下情以陈治乱之要今陛下聼政之初臣备位侍从朝廷之事得以论思敢竭愚鄙少报万分之一愿陛下特加省览臣伏以太皇太后保佑圣躬于今九年垂帘聼政天下安治一旦弃四海之养凡在臣庶痛心泣血无所迨及方其得疾之初陛下忧形玉色躬持药食衣不解带告於天地社稷祷于宗庙山川薄形赦罪释逋轻赋凡可以祈福禳灾之事讲求备至及其疾势大渐则召高族子弟入于禁中丁寜抚慰有安心免忧之言既已大殓内侍有需索酒食者礼部臣寮谓方当哀毁不可为闾阎鄙俚之事恐累圣惪陛下即从批奏遂罢其请继有手诏称扬太皇太后临朝累年抑损外戚未尝假借无以报称盛惪议与高族子弟推恩又虑诸处应奉山陵过有劳费遂令降诏有司并须遵依遗诏指挥远近臣子闻此等事无不感叹皆谓太皇太后於陛下有天地之功於社稷有万世之力陛下深知本末尊而报之一言一事不敢违戾太皇太后之意上合天心足以享万夀下副人望足以保四海宗社幸甚天下幸甚然臣於此时以无可疑而为疑以不必言而为言则其罪不胜诛矣所恃者陛下仁而好谏明而察物必能赦臣私忧过计之罪尔盖自太皇太后垂帘以来屏黜凶邪裁抑儌幸横恩滥赏一切革去小人之心不无怨憾万一或有奸邪不正之言上惑圣聼谓太皇太后斥逐旧臣更改政事今日陛下既亲万几则某人宜复用某事宜复行此乃治乱之端安危之机君子小人消长之兆在陛下察与不察也辨与不辨也陛下察其是非辨其邪正使非不敢胜是邪不能害正则君子进小人退天下治而安矣昔元佑之初臣任台官尝因奏事帘前恭闻德音宣谕云朝廷政事若果与民有害即当更改其它不系利害者亦不须改每改一事必说与太后恐外人不知臣深思此语则太皇太后凡有改更固非出於私意盖不得已而後改也至如章惇悖慢无礼吕惠卿奸囬害物蔡确谤毁大不敬李定不持母丧张诚一盗父墓中物宋用臣掊歛过当李宪王中正邀功生边事皆是积恶已久罪不容诛若败露於先帝之朝必须不免窜逐若暴扬於陛下之手亦合正以典刑以此而言则太皇太后所改之事皆欲生民之便所逐之臣尽是天下之恶岂可以为非乎恭惟陛下聪明圣智出於天纵是非邪正进退可否必已了然於心岂待人言而後辨臣乃不避斧钺之谴喋喋以告陛下者亦婺不恤纬而忧宗周之意也夫婺妇以组织为事惟经纬是恤今乃不恤其纬而以周亡为忧固可怪矣愚者千虑亦有一得狂夫言之明主择焉臣又闻昔者明肃太后称制之日多以私恩偏及亲党聼断庶务或至过差及至仁宗皇帝亲政之初臣下遂有希合上意言其阙失仁宗察见情伪降诏止絶其略曰明肃太后夙承先顾保佑冲人勤约之风化流四海或号令之所出或聼断之从宜盖机务之实繁虽旰昃之无暇赏善罚恶惟命令之已行革故鼎新非孝思之所至易月方临於庶政虚怀觊纳於谠言其有罔识远图靡循理体逹於闻聼姑务寛容多形琐碎之言复有迎合之意宜申诫励以警奸囬应明肃太后垂帘日所行诏命已经施行过诸般公事更不得辄有上言於是天下之人皆谓仁宗深念社稷之功能全子母之爱圣惪广大超越今古载在史册垂范後世陛下所宜法而行之臣愚窃谓明肃太后之政时有过阙仁宗念其保护尚降诏书不容小人辄有议论而况太皇太后垂帘九年所行之政皆以便民所逐之臣各已当罪而无可拟议万一有小人狂妄献言岂可容哉岂可信哉愿陛下明示黜罚杜塞其端以副天下之望以隆宗社之福

八年翰林学士兼侍讲范祖禹论邪正劄子曰臣伏见熙宁之初王安石吕惠卿等造立新法先言天不足畏衆不足从祖宗不足法使朝廷不惧灾异不恤衆言悉变更祖宗旧政多引小人以误先帝勲旧之臣屏弃不用中正之士相继引去又启导先帝用兵开边结怨敌人至熙寜七八年间天下愁苦百姓流离幸赖先帝圣明觉悟再罢安石两逐惠卿终元丰之世不复召用而所引小人已布满中外不可复去如蔡确连起大狱王韶开边熙河章惇开边湖南沈起引慝交贼寇?三州朝廷讨伐前後死伤二十万吕惠卿沈括俞充李稷种谔等兴造西事死伤者又二十万先帝悔悼亲谕辅臣曰安南西师死伤皆不下二十万朝廷不得不任其咎又言吕惠卿可诛元丰之末吴居厚行鉄冶之法於京东王子京行茶法於福建蹇周辅行盐法於江西李稷陆师闵李元辅行茶法市易於西川刘定教保甲於河北此诸路之民皆愁苦嗟怨比屋思乱当此之时人心懔懔朝夕不保幸赖陛下与先太皇太后蚤从衆言悉罢新法修复旧政天下之民如解倒垂九年之中海内晏安事理无疑明如日月远至边陲无不咸赖唯是向来所逐小人日夜伺候今日事变妄意陛下不以修改法度为是如使小人得至朝廷必进奸言上以惑悞陛下次以倾害善人下以胁持羣臣万一陛下过聼而小人复用岂唯正人不敢立朝臣恐宋室自此陵迟不复振矣臣每思元丰之末人心已离不意朝廷复有今日所以不避万死为陛下明言之伏望陛下常以社稷为念深惩小人倾危国家明谕执政大臣凡向来所逐除已死亡外存者屏废永不复用则海内无不安枕矣祖禹又论召内臣劄子曰臣近闻陛下召内臣十人而李宪之子亦在其中又召数人而王中正之子亦预其数中外之人以至民庶无不籍籍私议深以为忧皆言执政大臣不能固执置陛下於有过之地自今更有大於此者骤加召用必骇衆聼若大臣又不能固执则是朝廷全无纲纪公议遂废其於圣德为损不细何者陛下初亲庶政今方踰月四海之人倾耳属目未尝闻行一美政访一贤臣先进用内臣如此衆多必谓陛下私於近习人心一失不可复收虽家至户说无以自解臣窃为陛下惜之伏望圣慈更加审虑特赐追改以安中外之心

祖禹又奏曰汉唐之亡皆由宦官自熙寜元丰间李宪王中正宋用臣辈用事縂兵权势震灼中正兼干四路口勅募兵州郡不敢违师徒冻馁死亡最多宪陈再举之策致永洛摧?用臣兴土木之工无时休息罔市井之微利为国敛怨此三人者虽加诛戮未足以谢百姓宪虽已亡而中正用臣尚在今召内臣十人而宪中正之子皆在其中二人既入则中正用臣必将复用愿陛下念之

宣仁太后崩中外议论汹汹人怀顾望在位者畏惧莫敢发言祖禹虑小人乘间害政又上奏曰陛下方揽庶政延见羣臣此国家隆替之本社稷安危之机生民休戚之端君子小人进退消长之际天命人心去就离合之时也可不畏哉先后有大功於宗社有大德於生灵九年之中始终如一然羣小怨恨亦为不少必将以改先帝之政逐先帝之臣为言以事离间不可不察也先后因天下人心变而更化既改其法则作法之人有罪当退亦顺衆言而逐之是皆上负先帝下负万民天下之所雠疾而欲去之者也岂有憎恶於其间哉惟辨析是非深拒邪说有以奸言惑聼者付之典刑痛惩一人以警羣慝则帖然无事矣此?既误先帝又欲误陛下天下之事岂堪小人再破坏耶

柤禹又论李之纯蔡京劄子曰臣伏闻知成都府李之纯除户部侍郎知瀛州蔡京除宝文阁直学士知成都府臣窃以成都兼两路钤辖方面之任最为要重柤宗以来尤慎付与闻之纯寛厚简静蜀人安之宜且令终任或增秩再任今户部虽欲得人而远方数千里休戚安危所系亦不为轻蔡京素附会奸臣蔡确衆所共知虽有才能而年少轻鋭非端厚之士又故事自成都囬者多为执政其次亦为三司使知开封府朝廷方当分别邪正如京者在所裁抑不当崇长今进职远帅则资任愈隆为它日大用之渐实未允惬伏望且令依旧如必欲召用之纯乞别择人付以远方

哲宗时右司谏苏辙论责降官不当带观察团练状曰臣伏以朝廷典章百世所守因事变法为患尝多祖宗之世使相节度不领京师官局其奉朝请必改它官或为东宫三师或为诸卫将军太平兴国中以赵普之勲自河阳还朝止为太子少保以向拱张永惪之旧并为环卫至今诸道钤辖总管以防团老归者亦以诸卫处之盖其遗法也至明道中钱惟演以章献皇后亲嫌罢枢密使始以保大节度为景灵宫使治平中李端愿以长公主子亦以武康节度为醴泉观使恩幸一启自是戚里以节察居京邑不治事者肩相摩也然犹未见以罪降黜而以观察团练享厚禄居谪籍者近日李宪以宣州观察使提举明道宫王中正以嘉州团练使提举太极观二人贪墨骄横败军失律罪恶山积虽死有余责圣恩寛贷皆寘之善地而又首乱国宪假以使名臣恐後世推坏法之始归咎今日谓宜考修制度追还误恩以存旧典且使罪人知有惩艾

辙为御史中丞再乞责降李伟劄子曰臣近奏乞罢修河司并责降李伟等寻准九月二十六日圣旨李伟权发遣北外监丞提举东流又准十月二日圣旨罢提举修河司以为河司虽罢而李伟不去与不行臣言无异谨按李伟屡以奸言动揺朝廷兴起大役於去年八月中独衔奏称大河见今已为二股分行然须当於第四舖地分更行开广河漕只得兵夫二万於九月兴功至十月寒冻时毕功因而引导河势岂止二股通行而已亦将遂为囬夺大河之计凡伟所言大率狂妄不疑如此由此朝廷信以为实为之发兵调夫差官吏聚梢茭骚扰河北京东西三路吏民为之不聊生者半年朝廷中觉其妄遽罢其役是时中外公议皆望朝廷立行诛窜明其欺罔以谢天下而因循不决任伟如故既而给事中范祖禹封还制书乞罢伟差遣朝廷犹复隐忍於四月五日降圣旨李伟差遣候过涨水取旨今涨水已过中外又谓陛下必责降伟以信前命而反擢授监丞仍提举东流曾未数日复罢修河司盖朝廷之所以罢修河司者谓回河不可复行故也回河既不可复行则伟罔上误国之罪审矣今乃以初任知县权发遣都水监丞则是有罪之人更得违法进擢此公议所以不服也且修河司虽罢而李伟不去奸言时至河事变更不定河朔生灵无时得安此又公议之所深忧也且朝廷号令贵在必信四月五日圣旨指挥着在有司今弃而不用使天下皆得窃议以谓朝廷虚说此言如使给事中奉行制命及制命已行则弃为虚语曾不顾恤大臣何惜一伟而轻犯此谤哉臣不胜区区伏乞检会前奏速赐流窜伟若不黜公议终不止也

右正言刘安世论御药李倬不合用内降请地乞付有司根治状曰臣伏闻勾当内东门李倬得内降指挥欲置启圣院常住白地以为坟茔朝廷既下所司施行而寺僧遍诣执政台省次第陈诉以谓倬之所请乃是竹木园圃栽植有年数踰万本其中房舍仅三十间而敢欺罔天聪指为白地诞谩暴横一至於此臣伏观陛下即政以来崇尚公道凡百内降一切禁止四海之内拭目改观倬以小臣给事宫掖乃敢挟私罔上干紊纲纪此而不惩将乱政事伏望陛下深赐详察断以至公付之有司明正倬罪庶能杜渐不累圣惪

安世又论曰右臣近以勾当内东门李倬得内降指挥欲置启圣下院常住白地以为坟茔而衆僧列状陈诉以为倬之所请皆非白地事属欺罔不可滋长遂具论奏乞行案劾比闻已有朝旨前降指挥更不施行而倬挟私罔上之罪未覩推治窃缘赏罚之柄实系国体欲使信於天下要在行以至公义有未安固难缄默再黩宸聼必冀开纳臣窃谓倬陈请之日若使陛下知其竹林园木万数浩瀚生者有居室死者有坟墓必不至徇其私谒轻降玉音良由倬志在苟得荧惑天聼致朝廷命下之日违咈人情存者不得寜其居葬者不得安其地玷累盛惪咎皆自倬书曰宥过无大刑故无小盖偶然诖误情在可矜虽曰大过亦可全宥其或心无忌惮故犯典刑事虽微细必寘於法此乃三代尧舜以来不易之道也今倬妄干中旨饰诈欺君罪实故为情无足恕万一圣度赦而不诛臣恐异时更有甚於此者然则何以诘之伏望陛下心存去恶事戒履霜无牵近习之私不惑衆多之口罢倬近职付之有司劾其诞谩重行降黜庶使纲纪修举奸邪知畏

安世又论曰右臣近尝论奏李倬挟私罔上侥求中?矣乞有司按治其罪今已累日未覩施行检准元佑编敕节文传宣或内降若须索及官司奏请虽得旨系原无条制者并随事申中书省枢密院覆奏取旨臣窃谓倬之所请出於一时处分固非常法若执政承受上件圣旨自合依条覆奏或再得旨挥许令施行亦合子细契勘有无违碍今倬志在苟得罪实欺君三省奉行初不勘当使国家命令之下违咈人情生者不得寜其居葬者不得安其地原倬之犯虽无足赦亦大臣奉法不谨之过也臣闻祖宗以来亦有内降之事苟人情有所未便公议有所未安当时辅弼往往执而不下着之信史皆可稽考臣窃谓人主之德多尚仁恩或有请求难於面折但以其奏付之外廷若大臣守法而不囬则私谒虽多而无患盖不违其请足以示主上之仁断之於公足以严朝廷之政如此则恩归於上而法行於下矣臣愚欲望陛下威克厥爱治远自近先正倬罪以示无私然後明敕三省枢密院今後内降旨挥并令勘当若於法无违於民无害乃须覆奏方得施行所贵纪纲完密杜絶侥幸

安世又论胡宗愈除右丞不当劄子曰右臣今月初八日延和殿尝奏胡宗愈新除尚书右丞不协公议陛下仁惪天覆重废已行之命尚欲迁延徐观所为仰承圣谕固当遵奉退而熟虑终有未安是以不避严诛再渎天聼伏惟陛下留神省览臣闻执政之任天下极选惟是当世之贤杰乃可不次而登用至於德行不足以出羣臣之右才智不足以服多士之心则必假之以岁月进之以阶渐非唯养其闻望亦所以抑侥幸而止奔竞也臣伏见宗愈顷在先朝粗能修饰陛下践阼之始首加任使再朞之内致位中司然而性本奸囬才识暗陋自居风宪尤务迎合既不闻有所启沃进贤退奸亦未尝有所建明兴利除害朋邪罔上中外侧目忽闻制命擢居丞辖舆议喧然莫不惊骇臣窃谓人君命令虽在必行苟处之得其理则执之不可变惟其不合衆望违咈人情关天下之盛衰系朝廷之轻重所宜择善何惮改为而况辅弼之臣与国同体岂容憸佞杂处其间臣於宗愈固无一日之雅亦无纎芥之怨惟是公论有所未安是以前日赐对罄尽悃愊而拳拳之忠不能自已故复论列以报陛下用臣之意伏望圣慈更加询考若臣言不谬则乞收还宗愈新命授以外官庶使邪正有辨不失天下忠贤之望

安世又论曰右臣前月中尝具奏陈胡宗愈除尚书右丞不协公议伏乞更加考察特行罢免今已踰月未覩施行臣虽甚愚岂不知违咈圣意弹击大臣力薄言轻难免罪戾然陛下不以臣不肖使备言路今识者喧然以为奸邪而臣钳默依违不告陛下虽苟免一时忤旨之诛而天下将责臣以失职之罪臣亦何敢为自安之计而负陛下图任之意哉臣闻自昔台谏之论常以天下公议为主因公议之所是而後与之因公议之所非而後撃之人君所以垂衣高拱不出户庭而周知天下之情可否与夺必合义理以辨邪正以决疑似如权衡之不可欺以重轻规矩之不可诬以方圆者用此道也臣考之舆论皆谓宗愈才识浅近趋向反覆贪得患失背公徇私不敢悉数其详以渎天聼犹可粗陈其略冀寤宸衷一言涉欺不敢逃死按宗愈起於贵阀偶中高科数年之间渐阶显列昔事先帝颇有可称及陛下即政之初首加进用再朞之内遂至中司未闻深虑远图报朝廷之厚德唯以巧言邪说为进身之私谋如永兴军路提刑冯如晦欲令旧不充役贫下之人出钱以助合役之上户不量缓急闲剧色役一例雇募游手充代其议论乖谬最害役法如闻苏辙颇主其言亟为公移欲颁诸路户部尚书李常曾不讲究遽令施行而员外郎刘昱乃能力辨是非不为押检议既难合事亦中辍缙绅传播莫不嘉昱能守其职而宗愈因上雇募衙前之论遂诋刘昱以谓户部郎官有近来参详立法之人护短遂非不肯公心舍已从长以救乡户之患意在附会不顾义理其罪一也按宗愈实娶丁氏今礼部员外郎丁骘乃其妻族宗愈既备从官未见引天下之贤而首荐私亲乞不次擢用古之人固有内举者矣然必以诚告其君曰臣之子也今宗愈特荐丁骘而不以实奏幸朝廷之不察以盗宠禄而惠归於已其罪二也方陛下嗣位太皇太后同覧庶政而苏轼撰试馆职策题乃引王莽依附元后取汉室之事以为问目士大夫皆谓非所宜言台谏官数尝论奏而宗愈不惟无所弹劾反又?止同列不令上疏其罪三也李慎由乃文彦博之孙壻方营在京差遣而宗愈遽荐为本台主簿偶以碍格遂闻报罢苟徇权贵不恤人言其罪四也昔熙寜中尝知谏院神宗皇帝深知其奸乃手诏中书曰宗愈自领言职未尝存心朝廷治道凡进对论事必潜伏奸意含其事情旁引邪说以私托公坐是落职与通判差遣御批具在天下共知臣窃谓熙寜政事与今虽异而宗愈观望迎合之迹固同陛下用此数者平心正虑而察其本末则奸囬罔上徇私趋利之实灼然可见诚不足以当大臣之任重朝廷之势伏望圣慈察臣惓惓之忠审为天下之计万几之暇详览瞽言若臣所论皆有按据不至谬盭即乞特出圣断付外施行

安世又论曰右臣近以胡宗愈除尚书右丞不协公议臣於延和殿赐对之日已尝面奏继又两具奸慝条例以闻臣之所言莫非实状累渎天聼涉历两月窃惟宗愈之罪恶固不能逃於圣鉴而陛下体貌大臣务全进退之礼是以特降荅诏俾安厥位宗愈承命遽出无复逊避缙绅传播莫不骇笑臣伏覩自昔执政之臣或为言者所击率皆归第阖门待罪虽朝廷遣使宣召往往遵奉君命暂至官省不敢治事急复归家原其处心固非畏缩实以辅弼之任与国同体举措出处天下具瞻苟有过尤挂于清议自当上还印绶退避贤路岂俟斥逐方为去计盖待之之礼既厚则责之之意愈深此所以君臣之间礼体两得而廉耻之风足以矫厉天下者也贾谊有言曰上设亷耻礼义以遇其臣而臣不以节行报其上者则非人类也臣窃观陛下之所以待宗愈可谓尽廉耻礼义之道矣按宗愈之所以报陛下则非惟不以节行而又贪墨急进违弃义理明知台谏皆有弹劾而尚起视事一如平日近世以来公卿大臣操行汚下毁灭亷耻未有若此之甚也孔子曰鄙夫可与事君也哉其未得之也患得之既得之患失之苟患失之无所不至矣陛下察宗愈之行义如此苟充其无耻之心则奸邪趋利何所不为尚安足以辅佐人主参断国论委之以纲辖寘之於庙堂乎又闻御史中丞孙觉乃宗愈之故旧见其改节今已弹奏监察御史赵挺之杨康国皆宗愈之所荐二人者虽顾惜小节未见明言其罪而风闻各有章疏申救王觌臣窃谓是非之理固不两立苟知此之为直则曲之在彼不辨而自见今上则朝廷士大夫之论莫不鄙恶宗愈下至闾阎一介之贱苟或询之无有心悦而诚服者盖天下之民别而聼之则愚合而聼之则神以此卜之可知公论之不与矣伏望陛下考合佥言明辨邪正罢免宗愈断之不疑实天下之至幸

安世又论曰右臣昨自四月後来三次论奏胡宗愈操行汚下毁灭亷耻贪得患失背公徇私诚不足以辅佐人主参预国论欲乞出自圣断特行罢免今已两月未蒙指挥臣风闻宗愈任御史中丞税周氏之第以居每月僦直一十八千自去年七月二十一日後至今年二月终止偿两月之直其业主三班奉职周知哲累次令人乞请余缗而宗愈每加詈辱并不支给遂於三月一日经官申诉乞差人追索及发遣起离开封官吏畏避权势不为依公施行而遽寝其事中外传播实骇耳目臣闻中丞之任纪纲所系检察非违纠正百辟官之雄峻莫与为比宗愈既长宪台不能正身以率下而恃权贪利罔顾义理僦人之居不给其直行已无耻辱国已甚况宗愈更践华要月俸至优近尝奉使大辽又经押赐亲王礼物所获甚厚加之乡里有高赀之名固非不足於财乃敢挟风宪之威肆贪鄙之行辇毂之下暴横自若将何以表率在位风化四方此而可舍国法废矣伏望陛下特降睿旨以周知哲所陈文状付法司推究明正典刑其开封官吏挟情违法之罪亦乞特赐指挥施行

安世又论曰右臣近闻胡宗愈任御史中丞日税周氏之第以居自去年七月後来至今年二月终止偿两月之直其业主屡请余缗而宗愈每加詈辱并不支给以致周知哲经官论讼臣窃谓中丞之任纪纲所系今宗愈恃风宪之威肆贪鄙之行辇毂之下暴横自若将何以表率在位风化四方遂具论奏乞以周知哲所陈文状付所司推究其开封府官吏受知哲之诉而畏避权势不治其事挟情违法之罪亦乞施行今已累日未闻指挥臣蒙陛下拔於稠人之中而付以耳目之任夙夕思念未能上报圣恩之万一而辅弼之间乃有贪浊暴戾毁灭亷耻之人黩犯朝纲玷辱国体臣虽愚陋实深耻之所以不避忤旨之诛而累烦天聼也且宗愈起於冗散不三年而至执政陛下之所以待宗愈可谓厚矣然自为中司风节扫地贪得患失背公徇私朋邪罔上中外侧目今又僦人之居不给其直乃致三班使臣投牒起遣操行汚下为人鄙厌一至於此陛下虽务包容未加按治其如朝廷何其如天下何臣忝列谏垣苟不能以公议上逹圣聪则虽万死犹不足以塞责深虑同列大臣恶伤其类巧为邪说隂欲援救则长奸养恶异日将有滋蔓难图之悔伏望陛下断自宸衷早出臣章付外施行不胜至愿

安世又论曰右臣伏自四月後来累曾论奏胡宗愈罪恶之状诚不足以当辅弼之任乞行罢免前月中又闻宗愈为御史中丞日税人之居不给其直以致三班使臣经官论诉乞令起遣而开封官吏畏避权势不为依公施行臣两尝奏请乞治其罪寻御史台亦已弹劾逮今多日未蒙指挥中间伏遇荆王奄忽薨谢仰虑圣慈方深哀念是以不敢继进章疏重烦天聼旁徨局蹐今复半月窃惟陛下圣明之性洞照物理必能抑割无益之悲上为宗社长久之计臣是敢再申前论以冀开允惟陛下察焉臣闻天下之治乱在朝廷朝廷轻重在执政论执政才否而进退之者人主之职也使朝廷之上皆得当时之贤而都俞戒敕以图天下之治则善日进而君子道长此易卦之所以为泰也使公卿辅相非其其人而奸邪朋党更相比周以蔽人主之聪明则恶日滋而小人道长此易之卦所以为否也自古虽至圣之君不能无恶人立朝尧之四凶是已虽甚衰之世未尝无君子在位商之三仁是已圣人之兴贤者衆则恶人不能胜其善故虽有四凶而或窜或殛卒无幸免暴君在上谗謟并进则善不能胜其恶故虽有三仁而或去或死终莫能用此乃治乱盛衰之机不可不察也今皇帝陛下富於春秋太皇太后陛下不出房闱政事之柄方在大臣所宜推择天下之贤以重天下之势而忽闻误恩擢用宗愈除目初传中外骇异议者以谓陛下临御之初首能用司马光於闲退之中而授以柄任天下欣然咸若更生者以其合四海之素望也今宗愈自为侍从旋长宪台不能进贤退奸兴利除害而怙势作威贪黩徇私公犯义分毁灭亷耻固当窜黜以儆官邪而遽此升迁使备丞辖忠臣义士无不失望臣所以屡冒严诛力陈公议而章皆留中累月不下邪正并立枉直两存虽陛下务全大体欲保初终其於改过不吝去邪勿疑臣恐未能至於尽善也故事执政被劾例须居家待罪今御史台以宗愈不偿房缗公事方申三省而宗愈气象轩骜若无所睹陵蔑风宪不畏人言近世大臣贪冒无耻未见如此之甚者臣闻闾阎鄙夫台省老吏见其举措犹能窃笑况天下有识之士哉臣恐奸邪得志忠贤解体隳紊纲纪汚辱朝廷累陛下知人之明犯大雅鲜终之戒臣愚暗不胜愤懑伏望圣慈特垂省察早以臣前後章奏付外施行

安世又论曰右臣伏见御史台弹奏尚书右丞胡宗愈任中丞日不偿房缗及开封官吏受周知哲之诉而挟情违法不治其事臣亦尝与左司谏韩川累具论列乞正其罪而章皆留中未蒙付外中间御史台又申三省催促前奏比闻已得指挥更不施行臣窃谓陛下优容执政务全大体则可矣要之以天下公议而为朝廷之远虑则非也臣职在谏列义难缄默辄冒诛谴再申前论惟陛下察焉臣闻御史之任纪纲所系而中丞者又为肃政之长固宜正身率下以厉风俗而宗愈贪冒不法以至兴讼奸邪之人方为之游说曰此非大恶何足以罢执政是乃朋党之论不可不察也今上自公卿下至匹夫粗能以亷耻自好者岂肯税人之居不给其直况宗愈身备从官职任宪长而贪鄙之行过於闾巷之人玷辱国体无大於此钱勰之在开封常以不畏强御为己任及周知哲陈诉则抑而不行苟非惮宗愈之权势忽知哲之柔弱岂容灭裂如此之甚臣窃谓以常人观之则未至大恶以礼义亷耻而责大臣则宗愈之贪浊钱勰之徇私何可迯於吏议臣既在言路目覩大臣之不法而不加弹劾则是旷职以负陛下今宗愈所犯事状明着台谏交章置而不问若臣等所言出於诬捃则宜窜黜以明宗愈之无罪苟臣等所论既有实迹朝廷安可曲为容贷以沮天下之公议乎国家设置御史六察本以弹劾有罪今御史举职事而不得行臣等合论列而不蒙聼如此则谏官御史遂可废矣谏官御史废则祖宗之法度朝廷之纲纪复何望哉臣固知论斥大臣非全身保禄之计然自念孤远小官蒙陛下不次擢用每思自竭图报万分岂谓庙堂之间乃有如宗愈者其奸佞无耻朋邪罔上臣前後章疏言之已详非特此不亷之一节而已也况宗愈窃位以来涉历半载第闻昏谬无所建明诚不足以当辅弼之任重朝廷之势今则邪正并立枉直两存臣恐忠良解体天下失望惟陛下留神省察为宗社之大计罢免宗愈按劾开封官吏使法之所行自贵者始岂惟臣区区之望寔天下之幸也

安世又论曰右臣伏自四月初胡宗愈除尚书右丞臣寻与左司谏韩川於延和殿赐对之日陛下询问近日差除何如臣与韩川同共奏陈朝廷用人皆协舆望惟是胡宗愈公论以为不当臣又条陈宗愈前後罪状固已详悉蒙陛下宣谕令且试其所为臣寻复奏以谓朝廷设官从微至着自有等级要须历试灼见其贤然後举而加於衆人之上则人无异论宗愈顷在先朝实有可取但自为中丞以後风誉顿减一向奸佞以希大用忽闻除目衆皆惊愕盖执政之官陛下所与朝夕图议天下之事若谋谟献替动皆中理固为尽善有一差失天下犹将有受其弊者以此论之执政岂是试人之地陛下虽以臣言为然重废已行之命未赐俞允自後臣等累进章疏皆未覩指挥施行臣非不知进退大臣务全礼体而宗愈自登用以来丑迹日着人言沸腾不可弭塞皆谓德性倾邪为行险薄利口足以饰诈无耻足以为恶臣请略举其近事之显着者而极论之惟陛下留神而详览焉臣闻御史之职号为雄峻上自宰相下及百僚苟有非违皆得纠劾是以祖宗之制凡现任执政曾经荐举之人皆不许用为台官盖欲其弹撃之际无所顾避而得尽公议也且被举之人犹不得任以御史况於姻戚而可为之乎臣闻宗愈之侄女适吕公着之亲孙昨除御史中丞乃是公着秉政之日自合援据故事以祈引避而宗愈苟悦权势而无一语自陈罔上贪荣堕废祖宗之法其事一也宗愈向缘蔡确引用为都司郎官曾未席暖骤迁要近确与章惇後以罪黜今春遽用常例复其职名台谏交章疏其巨恶遂得进寝而宗愈备位宪长坐无一言隂结奸豪徼幸异日操心不忠阿私下比其事二也宗愈既备从官未尝进贤以报国而首荐其妻族丁骘乞充台省之选臣在谏垣骘相接观其议论庸浅无可称者而宗愈匿其私亲辄形公荐幸朝廷之不察以盗宠禄而自为恩惠挟诈欺君无所畏惮其事三也宗愈尝荐布衣方垧可应制科臣闻垧素无士行而进卷文理荒踈最为亡状宗愈权翰林学士日适当详定曲欲成就不复避嫌妄以垧文置在第二中书舍人刘攽等不敢异论但闻退有後言轻忽同寮徇私自任其事四也李慎由乃文彦博之孙壻方谒权贵欲求在京差遣而宗愈遽荐为御史台主簿奏章再上偶以碍格报罢自来本台辟举未有敢私执政之亲者而宗愈意在附会堕紊台纲其事五也陛下践阼之初太皇太后陛下同朝聼政而苏轼撰试馆职策题乃引王莽依附元后倾覆汉室之事以为问目议者莫不罪轼非所宜言台谏官亦尝论奏而宗愈不惟无所弹劾又止同列使勿上疏背公死党其事六也宗愈税周知哲之第每月僦直一十八千自去年七月後至今年二月终止偿两月之直遂至本主经官陈诉乞差人追索及发遣起离宗愈居风宪之长素称高赀固非不足於财而税人之居不给其直其挟势贪黩不修亷节其事七也永兴军路提刑冯如晦欲令旧不充役贫下之家出钱以助合役之上户不量缓急闲剧色役一例雇募游手充代其论议乖谬最害役法而苏辙颇主其说亟为公移欲颁诸路户部尚书李常曾不讲究遽欲行下而员外郎刘昱乃能力辨是非不为押检议既不合事遂中辍缙绅之间莫不嘉昱能守其职而宗愈因上雇募衙前之议遂诋刘昱以谓户部郎官有近来参详立法之人护短遂非不肯公心舍已从长以救乡户之患意在阿党不顾义理其事八也臣伏覩治平以前执政子弟未尝敢授在京华要之职虽有合得陈乞差遣亦止是数处闲慢监当局务惟自近岁以来大臣营私害公子弟亲戚布满要津与孤寒之士驰骛争进而宗愈久为执法既不能纠核开陈及蒙大用首擢其弟宗炎为开封推官贪权赴势不恤人言其事九也宗愈姊妹三人并适富民皆以孀妇宗愈数令析夫之产既而诱说厥妹隂取赀货遂作己户广置田业欺诳孤幼终不偿还因致高赀雄视闾里殖利无亲其事十也仁宗朝宰相富弼方正谨厚能守法度而御史中丞韩绦言弼与张茂实皆有异谋韩琦当国两膺顾命忠义亮直闻於天下而王陶奏其跋扈士无贤愚皆知决无是事而二人者不复自辨即日归第抗章待罪盖事之虚实自有公议而大臣之体不得不然也今宗愈以不偿房缗事为御史台所劾皆有实迹而意气轩骜若无所睹陵蔑风宪不畏国法近世公卿大臣毁灭亷耻不知礼义无甚於此其事十一也熙寜中方变法令宗愈时为谏垣不能别白是非开悟明主而观望迎合多持两可之论神宗皇帝深照其奸乃手诏中书曰宗愈自领言职未尝存心禆补朝廷治道凡进对论事必潜伏奸意含其事情旁为邪说以私托公坐是落职与外任差遣臣窃谓先帝察见宗愈之本心是以诏辞尽其情状乃今观之无不切中其事十二也臣之所陈皆可覆验伏乞陛下出臣此章宣示百官若宗愈委无如此罪恶则臣之所奏是为欺天宜伏重诛以戒诬罔臣自齰舌不敢有辞若宗愈所为如臣之论则是奸邪朋党贪鄙庸浅岂可尘污廊庙与闻机政臣窃计陛下所以依违不决者得非谓人言其奸邪而未尝亲见其实状乎夫小人之事君岂肯自谓奸邪者哉言必假公忠行必托亷洁多为可信以惑人主之聪明及其岁月滋深权势在已上下胶固羽翼已成於是肆志穷奸靡所不至方此之时虽欲除之亦无及矣唐惪宗尝曰衆人皆知卢?奸邪朕何不知李勉对曰卢?奸邪天下皆知独陛下不知此所以为奸邪也今之宗愈何以异此臣闻知人之道自古为难方尧之时四凶与诸贤杂处於朝而终无累於尧之明者盖闻其才则用之不敢遗见其罪则去之不敢庇进退用舍一本於至公而无私於其间此尧所以享无穷之名而後世为不可及也愿陛下以帝尧之去四凶为法以惪宗之信卢?为戒改过不吝去邪勿疑罢免宗愈以慰天下忠臣义士之望臣言虽拙直义在爱君惟陛下恕其狂愚察其诚恳早赐睿断不胜幸甚

历代名臣奏议卷一百七十七








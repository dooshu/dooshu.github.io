释善珍　送赵吏部

健才事声名，抚案走百吏。

法家冠柱文，好以杀为戏。

要留百年思，莫令一时畏。

近时攀辕民，未必皆民意。

释善珍

释善珍　送赵吏部

千家煮蔗浆，万里随风桅。

谷少蔗愈多，荒岁不疗饥。

初闻下令严，巨贾颇不怡。

至今训农文，可配七月诗。

释善珍

释善珍　送赵吏部

薏苡不类珠，疑似多谤伤。

恭惟大雅姿，南物不入囊。

铃斋一片石，历劫难赞扬。

常恐难林客，夜半惊虹光。

释善珍

释善珍　送赵吏部

抚槎泝银潢，手探支机石。

天孙茧瓮丝，拟补衮五色。

星斗光离离，欲见无羽翼。

旧恩倘可报，杀身奚足惜。

释善珍


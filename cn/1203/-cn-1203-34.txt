卷三十四

钦定四库全书

御选历代诗余卷三十四目録【起五十六字至五十七字】

步蟾宫【又一体】

锺过

蒋捷【三首】

无名氏

夜行船【又一体】

赵长卿

杨无咎【二首】

黄机

许棐

高观国

史达祖

吴文英【三首】

周密【二首】

前调【又一体】

欧阳修

前调【又一体】

杨无咎

送将归

王观

凤衔杯

晏殊

前调【又一体】

晏殊【二首】

卓牌儿

杨无咎

恋绣衾

赵汝茪

楼上曲

张元干【二首】

临江仙【又一体】

赵长卿

西江月【又一体】

赵与仁

锦帐春

戴复古

厅前柳

无名氏

柳摇金

无名氏

茶瓶儿【又一体】

李元膺

清江曲

苏庠

翻香令

苏轼

市桥柳

蜀中妓

河传【又一体】

叶小鸾

梅花引

王特起【二首】

赵秉文

高宪

前调【又一体】

万俟雅言

一斛珠

南唐李煜

晏几道【四首】

张先【二首】

苏轼【三首】

黄庭坚

晁补之

周紫芝【二首】

谢逸

周邦彦

赵长卿

张元干

张抡【二首】

侯寘【二首】

范成大

程垓【二首】

周必大

管监

王千秋

陆游

黄机

刘光祖

毛幵

高观国

史达祖

张榘

沈端节

吴文英

周密【三首】

王沂孙

张炎【二首】

石孝友【三首】

薛梦桂

王坊

陈继儒

陈子龙

夜游宫

秦观

贺铸

毛滂

周邦彦【三首】

吕渭老

张孝祥

方千里

杨泽民

吴文英【二首】

御选历代诗余卷三十四目录

钦定四库全书

御选历代诗余卷三十四【起五十六字至五十七字】

司经局洗马掌局事兼翰林院修撰加二级【臣】王奕清奉旨校刋

步蟾宫

【又一体双调五十六字】

步蟾宫　　　　　　　　　　　锺　过

东风又送酴醿信早吹得愁成潘鬓花开犹似十年前人不似十年前俊　水边珠翠香成阵也消得燕窥莺认归来沉醉月朦胧觉花气满襟犹润

前调【中秋】　　　　　　　　　　蒋　捷

去年云掩冰轮皎喜今岁微云俱埽乾坤一片玉琉璃怎算得清光多少　无歌无酒痴顽老对愁影翻嫌分晓天公原不负中秋我自把中秋负了

前调【木樨】　　　　　　　　　　蒋　捷

緑华翦碎娇云痩賸妆点菊前蓉後娟娟月也染成香

又何况纎罗襟袖　秋窗一夜西风骤翠匳鎻琼珠花镂人间富贵总腥羶且和露攀花三嗅

前调　　　　　　　　　　　　蒋　捷

玉牕掣鎻香云涨唤緑袖低敲方响流苏拂处字微譌但斜倚红梅一晌　蒙蒙月在帘衣上做池馆春阴模様春阴模様不如晴这催雪曲儿休唱

前调　　　　　　　　　　　　无名氏

东风揑就腰肢细系六幅裙儿不起从来只惯掌中行怎忍在烛花影里　酒红应是铅华退暗蹙损眉峰双翠夜深着緉小鞵儿靠那个屛风立地

夜行船

【又一体一名雨中花令一名明月棹孤舟双调五十六字】

夜行船　　　　　　　　　　　赵长卿

緑鎻牕纱梧叶底麦秋时晓寒慵起宿酒厌厌残香冉冉浑是那时天气　别日不堪频屈指回头早一年不啻搔首无言阑干十二倚了又还重倚

前调　　　　　　　　　　　　杨无咎

翠袖轻笼檀板转听声声晓莺初啭花落江南柳青客舍多少旧愁新怨　我也寻常听见惯浑不似这番撩乱调少情多语娇声咽曲与寸肠俱断

前调　　　　　　　　　　　　杨无咎

怪被东风相错误落轻帆暂停烟渚桐树阴森茆檐潇洒元是那回来处　相与狂朋沽緑醑听仙姬隔牕言语我既痴迷卿还留恋明月慢移船去

前调【京口南园】　　　　　　　　　　黄　机

红溅罗裙三月二露桃开柳緜又起百尺游丝罥莺留燕判与南园一醉　历历斜阳明野水倚危栏暮云千里说与游人直须烧烛早晚緑阴青子

前调　　　　　　　　　　　　许　棐

一辔东风留不住离歌断日斜春暮多事啼莺妬情飞燕一路送人归去　文君自被琴心误却惆怅落花飞絮锦字机寒玉炉烟冷门外乱山无数

前调　　　　　　　　　　　　高观国

翦水天风吹醉醒高楼外冻云愁凝袖口香寒歌喉春暖不管鴈边寒紧　琼屑瑶花飞碎影应须待玉田千顷小约梅英教吟柳絮春在绣红鸳锦

前调【闻卖杏花有感】　　　　　　　　　史达祖

不翦春衫愁意态过收灯有些寒在小雨空帘无人深巷早已杏花先卖　白髪潘郎寛沈带怕看山忆他眉黛草色拖裙烟光惹鬓常记故园挑菜

前调【赠赵梅壑】　　　　　　　　　　吴文英

碧甃清漪方镜小绮疏净半尘不到古鬲香深宫壶花换留取四时春好　楼上眉山云窈窕香衾梦镇疎清晓并蒂莲开合欢屏暖玉漏又催朝早

前调【寓化度寺】　　　　　　　　　　吴文英

鸦带斜阳归远树无人听数声钟暮日与愁长心灰香断月冷竹房扃户　画扇青山吴苑路傍怀袖梦飞不去忆别西池红绡感泪肠断粉莲啼露

前调　　　　　　　　　　　　吴文英

逗晓阑干沾露水归期杳画檐鹊喜粉汗余香伤秋中酒月落桂花影里　几曲屏山和梦倚行云重梦飞不起红叶中庭緑尘斜桂应是宝筝慵理

前调　　　　　　　　　　　　周　密

蛩老无声深夜静新霜灿一帘灯影妒梦鸿高借愁月浅萦乱恨丝难整　笙谱字娇譌谁靓香襟冷懒看妆印绣阁藏春海棠偷暖还似去年风景

前调　　　　　　　　　　　　周　密

寒菊凄风栖小叶帘栊静半规凉月梦不分明恨无凭据肠断锦笺盈箧　哀角吹霜寒正怯倚瑶筝暗愁难说宝兽频添玉虫暗翦长记旧家时节

前调【又一体】　　　　　　　　　　欧阳修

忆昔西都欢纵自别後有谁能共伊川山水洛川花细寻思旧游如梦　记今日相逢情愈重愁闻唱画楼钟动白髪天涯逢此景倒金尊殢谁相送

前调【又一体】　　　　　　　　　　杨无咎

夹?绮罗欢聚看喧喧彩舟来去晴放湖光雨添山色谁识总相宜处　输与骚人却知胜趣醉临流戏评坡句若把西湖比西子这东湖似东邻女

送将归

【即雨中花之又一体双调五十六字】

送将归　　　　　　　　　　　王　观

百尺清泉声陆续映潇湘碧梧翠竹面千步回廊重重帘幕小枕欹寒玉　试展鲛绡看画轴见一派潇湘凝緑待玉漏穿花银河垂地月上阑干曲

凤衔杯

【双调五十六字】

凤衔杯　　　　　　　　　　　晏　殊

青苹昨夜秋风起无限个露莲相倚独凭朱阑愁放晴天际空目断遥山翠　彩笺长锦书细谁信道两情难寄可惜良辰好景欢娱地只恁空顦悴

前调【又一体】　　　　　　　　　　晏　殊

留花不住怨花飞向南园情绪依依可惜欹红斜白一枝枝经宿雨又离披　凭朱槛把金巵对芳丛惆怅多时何况旧欢新恨阻心期满眼是相思

前调　　　　　　　　　　　　晏　殊

柳条花纇恼青春更那堪飞緑纷纷一曲细丝青脆倚朱唇斟緑酒掩红巾　追往事惜芳辰暂时间留住行云端的自家心下眼中人到处觉尖新

卓牌儿

【儿或作子亦名卓牌儿慢双调五十六字】

卓牌儿　　　　　　　　　　　杨无咎

西楼天将晚流素月寒光正满楼上笑揖姮娥似看罗韤尘生鬓云风乱　珠帘终夕卷判不寐阑干凭煖好在影落清尊冷侵香幄欢余未教人散

恋绣衾

【双调五十六字】

恋绣衾　　　　　　　　　　　赵汝茪

柳丝空有万千条系不住溪头画桡想今宵也对新月过轻寒何处小桥　玉箫台榭春多少溜啼痕盈脸未消怪别来臙脂慵傅被东风偷在杏梢

楼上曲

【双调五十六字】

楼上曲　　　　　　　　　　　张元干

楼外夕阳明远水楼中人倚东风里何事有情怨别离低鬟背立君应知　东望云山君去路羊肠迢逓尽愁处明朝不忍见云山从今休傍曲阑干

前调　　　　　　　　　　　　张元干

清夜灯前花报喜心随社燕凉风起云路修成宝月时东楼怅望君先期　沆瀣秋香生玉井画檐深转梧桐影看君西去侍明光杯中丹桂一枝芳

临江仙

【又一体双调五十六字】

临江仙　　　　　　　　　　　赵长卿

夜久笙箫吹彻更深星斗还稀醉拈裙带写新诗琐?风露烛炧月明时　水调悠扬声美幽情彼此心知古香烟断彩云归满倾雀叶高唱转花枝

西江月

【又一体双调五十六字】

西江月　　　　　　　　　　　赵与仁

夜半河痕依约雨余天气冥蒙起行微月徧池东水影浮花花影动帘栊　量减难追醉白恨长莫尽啼红鴈声能到画楼中也要玉人知道有秋风

锦帐春

【双调五十六字】

锦帐春【赠陈提举奉母出京】　　　　　　　戴复古

处处逢花家家挿柳正寒食清明时候奉板舆行乐使星随後人间稀有　出郭寻仙绣衣春昼马上列两行红袖对韶华一笑劝夫人酒百千长夀

厅前柳

【双调五十六字】

厅前柳　　　　　　　　　　　无名氏

景清佳正倦客凝秋思浩无涯逓千里香芬馥桂初华向碧叶露芳葩　为粟粒鹅儿情澹薄倩西风染就丹砂不比黄金雨灿余霞送幽梦到仙家

柳揺金

【双调五十六字亦名思归乐】

柳揺金　　　　　　　　　　　无名氏

相将初下蕊珠殿似醉粉生香未徧爱惜娇心春不管被东风赚开一半　中黄宫里赐仙衣鬬浅深妆成笑面放出娇娆难系管笑东君自家肠断

茶瓶儿

【又一体双调五十六字】

茶瓶儿　　　　　　　　　　　李元膺

去岁相逢深院宇海棠下曾歌金缕歌罢花如雨翠罗衫上点点红无数　今岁重寻携手处空物是人非春暮回首青门路乱英飞絮相逐东风去

清江曲

【双调五十六字】

清江曲　　　　　　　　　　　苏　庠

属玉双飞水满塘菰蒲深处浴鸳鸯白苹满棹归来晚秋着芦花一?霜　扁舟系?依林樾萧萧两鬓吹华髪万事不理醉复醒长占烟波弄明月

翻香令

【双调五十六字以苏轼词名】

翻香令　　　　　　　　　　　苏　轼

金炉犹暖麝煤残惜香更把宝钗翻重闻处余熏在这一般气味胜从前　背人偷盖小蓬山更将沉水与同燃且图得氤氲久为情深嫌怕断头烟

市桥柳

【本蜀妓送行词因以词内句名调双调五十六字】

市桥柳　　　　　　　　　　　蜀中妓

欲寄意浑无所有折尽市桥官柳看君着上春衫又相将放船楚江口　後会不知何日又是男儿休要镇长相守苟富贵无相忘若相忘有如此酒

河传

【又一体双调五十六字】

河传【七夕　　　　　　　　明媛】叶小鸾

桥畔鸾扇星钿霞钏暂撇残机步移思量少年今夕时凄其未期先惨离　借得姮娥初月镜窥瘦影拂拭翠眉整驾云蜺河汉西凄迷只愁鸡暗啼

梅花引

【本笛曲也亦名小梅花双调五十七字】

梅花引　　　　　　　　　　　王特起

山之麓河之曲一湾秀色盘虚谷水溶溶雨蒙蒙有人行李萧萧落叶中　人家篱落炊烟湿天外云峰迷澹碧野云昏失前村溪桥路滑平沙没旧痕

前调　　　　　　　　　　　　王特起

丹枫下潇湘夜横披省见王维画画无声惨经营何如幻我清寒此道行　马头风急催行色疑是山灵嫌俗客钓鱼矶緑蓑衣有人坐弄沧浪独未归

前调【过天门关作】　　　　　　　　　赵秉文

山如峡天如席石颠树老冰崖坼雪霏霏水洄洄先生此道胡为乎来哉　石头路滑马啼蹶昂头贪看山奇絶短童随皱双眉休说清寒形容想更饥

前调　　　　　　　　　　　　高　宪

城下路凄风露今人犁田昔人墓?头沙带蒹葭漫漫昔时流水今人家　黄埃赤日长安道倦客无浆马无草开函关闭函关千古如何不见一人闲

前调【又一体】　　　　　　　　　万俟雅言

晓风酸晓霜乾一鴈南飞人渡关客衣单客衣单千里断魂空歌行路难　寒梅惊破前村雪寒鸡啼破西楼月酒肠寛酒肠寛家在客边不堪频倚阑

一斛珠

【本唐乐府新声後遂以名调人名醉落魄双调五十七字】

一斛珠【咏美人口】　　　　　　　　南唐李煜

晚妆初过沉檀轻注些儿个向人微露丁香颗一曲清歌蹔引樱桃破　罗袖裛残殷色可杯深旋被香醪涴绣牀斜凭娇无那烂嚼红茸笑向檀郎唾

前调　　　　　　　　　　　　晏几道

满街斜月垂鞭自唱阳关彻断尽柔肠归思切都为人人不许多时别　南桥昨夜风吹雪短长亭下征尘歇归时定有梅堪折欲把离愁细捻花枝说

前调　　　　　　　　　　　　晏几道

鸾孤月缺两春惆怅音尘絶如今若负当时节信道欢缘枉向衣襟结　若问相思何处歇相逢便是相思彻尽饶别後留心别也待相逢细把相思说

前调　　　　　　　　　　　　晏几道

天教命薄青楼占得声名恶对酒当歌寻思着月户星牎多少旧期约　相逢细语初心错两行红泪尊前落霞觞且共深深酌恼乱春宵翠被都闲却

前调　　　　　　　　　　　　晏几道

休休莫莫离多还是因缘恶有情无奈思量着月夜佳期近写香笺约　心心口口长恨昨分飞容易当时错後期休似前欢薄买断青楼莫放春闲却

前调【美人吹笛】　　　　　　　　　　张　先

云轻柳弱内家髻子新梳掠生香真色人难学横管孤吹月澹天垂幕　朱唇浅破桃花萼倚楼谁在阑干角夜寒手冷春衣薄声入霜林簌簌惊梅落

前调【吴兴莘老席上】　　　　　　　　　张　先

山围画障风溪弄月清溶漾玉楼苕馆人相望下若醲醅竞欲金钗当　使君劝醉青娥唱分明仙曲云中响南园百卉千家赏和气兼来不独花枝上

前调　　　　　　　　　　　　苏　轼

洛城春晩垂杨乱掩红楼半小池轻浪纹如篆烛下花前曾醉离歌宴　自惜风流云雨散关山有限情无限待君重见寻芳伴为说相思目断西楼燕

前调【阊门留别】　　　　　　　　　　苏　轼

苍顔华髪故山归计何时决旧交新贵音书絶惟有佳人犹作殷勤别　离亭欲去歌声咽潇潇细雨凉生颊泪珠不用罗巾裛弹在罗衣图得见时说

前调【离京口作】　　　　　　　　　　苏　轼

轻云微月三更酒醒船初发孤城回望苍烟合公子佳人不记归时节　巾偏扇坠藤牀滑觉来幽梦无人说此生飘荡何时歇家在西南长作东南别

前调　　　　　　　　　　　　黄庭坚

红牙板歇韶声断六么初彻小槽酒滴真珠竭紫玉瓯圆浅浪浮春雪　香芽嫩蕊清心骨醉中襟量与天濶夜阑似觉归仙阙走马章台踏碎满街月

前调【泊山口】　　　　　　　　　　晁补之

高鸿远鹜溪山一带人烟簇知君船近渔矶宿轻素横溪天澹垂寒玉　谁家红袖阑干曲南陵风软波平绿幽吟无伴芳尊独清瘦休文一夜伤单縠

前调　　　　　　　　　　　　周紫芝

柳边池阁晚来卷尽东风恶人生不解频行乐昨夜花开今日风吹落　杨花却似人飘泊春云更似人情薄如今始信从前错为个蝇头轻负青山约

前调　　　　　　　　　　　　周紫芝

薰风池阁小红桥下荷花薄沙平水浅山如削水上鸳鸯何处风吹落　今朝端午新梳掠锦丝围腕花柔弱人生只有尊前乐前度刘郎莫负重来约

前调　　　　　　　　　　　　谢　逸

霜砧声急潇潇疎雨梧桐湿无言独倚阑干立帘卷黄昏一阵西风入　年时画阁佳宾集玉人檀板当筵执银瓶已断丝绳汲莫话前欢忍对屏山泣

前调　　　　　　　　　　　　周邦彦

茸金细弱秋风嫩桂花初着蕊珠宫里人难学花染娇荑羞映翠云幄　清香不与兰荪约一枝云鬓巧梳掠夜深轻撼蔷薇萼香满衣襟月在凤凰阁

前调【重午】　　　　　　　　　　赵长卿

澹妆浓抹西湖人面两奇絶菖蒲角黍家家节水戏鱼龙十里画帘揭　凌波无限生尘袜氷肌莹彻香罗雪游船且莫催归楫遮莫黄昏天外有新月

前调　　　　　　　　　　　　张元干

绿枝红萼江南芳信年年约竹轝路转溪桥角晴日烘香的皪疎篱落　玉台粉面铅华薄画堂长记深罗幕惜花老去情犹着客里惊春生怕东风恶

前调【中秋月】　　　　　　　　　　张　抡

光辉皎洁古今但赏中秋月寻思岂是月华别都为人间天上气清彻　广寒想望峩琼阙琤琤玉杵声奇絶何时赐我长生诀飞入蟾宫折桂饵丹雪

前调【芙蕖】　　　　　　　　　　张　抡

湖光湛碧亭亭照水芙蕖坼绿罗盖底争红白恍若凌波仙子步罗韤　如今霜落枯荷折清香无处重寻觅浮生似此初无别及取身强一笑对风月

前调　　　　　　　　　　　　侯　寘

梅花似雪雪花却似梅清絶小牎低映梅梢月常记良宵吹酒共攀折　如今客里都休说潇潇洒洒情怀别夜阑火冷孤灯灭雪意梅情分付漆园蝶

前调　　　　　　　　　　　　侯　寘

玉鈎珠箔夜凉庭院天垂幕好风吹动纶巾角羽扇休挥已怯絺衣薄　扁舟明日清溪泊归来依旧情怀恶为君唤月骖鸾鹤天近多寒满饮金凿落

前调　　　　　　　　　　　　范成大

栖鸟飞絶绦河绿雾星明灭烧香曳簟眠清樾花影吹帘满地澹黄月　好风碎竹声如雪韶华三弄临风咽鬓丝撩乱纶巾折凉满北牎休共软红说

前调【赋石榴花】　　　　　　　　　　程　垓

夏园初结緑深深处红千叠杜?过尽芳菲歇只道无春满意春犹惬　折来一点如猩血透明冠子轻盈帖芳心蹙破情尤切不管花残犹自拣双叶

前调　　　　　　　　　　　　程　垓

晩凉时节翠梧风定蝉声歇有人睡起香浮颊倚着阑干笑拣青荷叶　如今往事愁难说曲池依旧闲风月田田翠盖香罗叠留得露痕都是泪珠结

前调【次江西帅吴明可韵】　　　　　　　　周必大

才高句杰飞黄却应鸾和节新词聊卷波澜阔泉玉淙淙犹不比清切　相逢未稳愁相别南园烟草南楼月阳关西出重吹彻垂柳新栽宁忍便攀折

前调【赏海棠】　　　　　　　　　　管　监

春阴漠漠海棠花底东风恶人情不似春情薄守定花枝不放花零落　绿春细细供春酌酒醒无奈愁如昨殷勤待与东风约莫苦吹花何似吹愁却

前调　　　　　　　　　　　　王千秋

惊鸥扑簌萧萧卧听鸣幽屋牎明怪得鸡鸣速墙角斓斑一半露松緑　歌楼丝管谁翻曲丹唇氷面喷余馥遗珠满地无人掬归着红鞾踏碎闲街玉

前调　　　　　　　　　　　　陆　游

江湖醉客投杯起舞遗乌帻三更冷翠沾衣湿嫋嫋菱歌吹落半川月　空花昨梦休寻觅云台麟阁俱陈迹元来只有闲难得青史功名天却无心惜

前调　　　　　　　　　　　　黄　机

藕花初发薰风庭院凉成霎碧纱金缕笼香雪记得年时心事凭阑说　如今陡顿音书絶夜牎羞见团团月锦囊尘暗黄金玦留取多情归趁好时节

前调　　　　　　　　　　　　刘光祖

春风开者一时还共春风谢柳条送我今槐夏不饮香醪孤负人生也　曲塘泉细幽琴写交牀滑簟应无价日迟睡起疎帘挂何不归欤花竹秀而野

前调【梅】　　　　　　　　　　　毛　幵

暮寒凄冽春风探绕南枝发更无人处增清絶冷蕊孤香竹外朦胧月　西洲昨梦凭谁说折残剩忆经年别新愁怅望催华髪雀啅江头一树垂垂雪

前调　　　　　　　　　　　　高观国

鈎帘翠湿寒江上雨晴风急乱峰低处明残日鴈字成行界破暮天碧　故人天外长为客倚阑一望情何极新来得个归消息去棹回舟数过几千只

前调　　　　　　　　　　　　史逹祖

鸳鸯意惬空分付有情眉?齐家莲子黄金叶争比秋苔鞾凤几番蹑　墙阴月白花重叠匆匆软语屡惊怯宫香锦字将盈箧雨长新寒今夜梦魂接

前调　　　　　　　　　　　　张　榘

瑶姫妙格冰姿微带露痕拆一般恼杀多情客风弄横枝残月半牎白　孤山仙种曾移得结根久傍王猷宅欲牋心事呼云翮为报年芳萍梗正南北

前调　　　　　　　　　　　　沈端节

红娇翠弱春寒睡起慵匀掠些儿心事谁能学深院无人时有燕穿幕　漏声滴尽莲花萼静看月转西阑角世情一任浮云薄花与东君却解慰流落

前调　　　　　　　　　　　　吴文英

春云红玉纎衣学翦娇鸦绿夜香烧短银屏烛偷掷金钱重把寸心卜　翠深不碍鸳鸯宿采菱谁记当时曲青山南畔红云北一叶波心明灭澹妆束

前调【送洪仲鲁之江西】　　　　　　　　周　密

寒侵径叶鴈飞击碎珊瑚屑砚凉闲试霜晴帖颂菊骚兰秋事正奇絶　故人又作江西别画楼虚度中秋节碧阑倚徧谁人说愁是新愁月是旧时月

前调【拟参晦】　　　　　　　　　　周　密

忆忆忆忆官罗摺摺销红色吹花有尽情无极泪滴空帘香润柳枝湿　春愁浩荡湘波窄红兰梦绕江南北燕莺都是东风客移尽庭阴春老杏花白

前调【拟二隐】　　　　　　　　　　周　密

余寒正怯金钗影卸东风揭舞衣绿损愁千摺一缕杨丝犹是去年折　临牎拥髻愁难说花庭一寸臙脂雪春花似旧心情别待摘玫瑰飞下粉黄蝶

前调　　　　　　　　　　　　王沂孙

小牎银烛轻鬓半拥钗横玉数声春调清真曲低拂朱帘残影乱红扑　垂杨学画蛾眉绿年年芳草迷金谷如今休把佳期卜一掬春情斜月杏花屋

前调　　　　　　　　　　　　张　炎

柳侵阑角画帘风软红香落引人蝴蝶翻轻薄巳自关情和梦近来恶　眉梢轻把闲愁着如今愁重眉梢弱双眉不画愁消却不道愁痕来傍眼边觉

前调　　　　　　　　　　　　张　炎

镂花镌叶满枝风露和香撷引将芳思归吟箧梦与魂消闲了弄香蝶　小楼帘卷歌声歇幽篁独处泉呜咽锦笺空往愁难说画角寒梅吹碎半江月

前调　　　　　　　　　　　　石孝友

友莺梦蝶寻花问柳深相结教春去後寻芳歇零落朋游辜负好时节　眼边愁绪多於髪迢迢一水通吴越旧欢新恨都休说坐暖残红沉醉碧天阔

前调　　　　　　　　　　　　石孝友

空庭草积吹花风去春无迹鎻鸾深处应相忆红染罗巾颦损眉山碧　曲屏尘暗双??醉衾不暖炉烟湿一帘暝色人孤寂梦里灯残心上雨声滴

前调　　　　　　　　　　　　石孝友

红娇翠弱怨人珠泪频偷落归期莫负香牋约雨断云消緫是初情薄　夜深秋气生帘幙半衾依旧空闲却故人何处孤舟泊两?秋声一夜风涛恶

前调　　　　　　　　　　　　薛梦桂

单衣乍着殢寒更傍东风作珠帘压定银鈎索雨弄新晴轻旋玉尘落　花唇巧借妆红约娇羞暂放三分萼尊前不用多评泊春浅春深都向杏梢觉

前调【落花】　　　　　　　　　　王　坊

翻空红雨多随春信纷纷去万千绿叶无情绪连夜生新占尽花开处　一霎辞根无定所伤心今古成黄土怜香只有莺啼树似劝东风略做些儿主

前调【葛实甫见访】　　　　　　　　　陈继儒

笋儿初出闭门愁见游人入是谁剥啄柴门急带水拖泥花瓣埋双屐　草堂幽静桐阴碧定巢燕子曾相识酒槽红串珍珠滴不饮何为空笑髯如戟

前调　　　　　　　　　　　　陈子龙

青楼绣甸韶华一半无人见海棠梦断前春怨几处垂杨不耐东风卷　飞花狼藉深深院满帘风雨炉烟篆黄昏相对残灯面听彻三更玉枕歌将徧

夜游宫

【双调五十七字】

夜游宫　　　　　　　　　　　秦　观

何事东君又去满空院落花飞絮巧燕呢喃向人语何曾解说伊家些子苦　况是伤心绪念个人久成暌阻一觉相思梦囘处连宵雨更那堪闻杜宇

前调　　　　　　　　　　　　贺　铸

湖上兰舟暮发扬州梦断灯明灭想见琼花开似雪帽檐香玉纎纎曾为折　溪管吹还咽问何意煎人愁絶江北江南新念别掩芳尊与谁同今夜月

前调【阳春亭成因友寄鹤】　　　　　　　　毛　滂

长记劳君送远柳烟重桃花波暖花外溪城望不见古槐边故人稀秋鬓晩　我有凌霄伴在何处山寒云乱何不随君弄清浅见伊时话阳春山数点

前调　　　　　　　　　　　　周邦彦

客去车尘未敛空堦暗雨苔千点月皎风清在处见奈今宵照初弦吹一箭　池曲河声转念归计眼迷魂乱明日前邨更荒远且开尊任红鳞生酒面

前调　　　　　　　　　　　　周邦彦

叶下斜阳照水卷轻浪沉沉千里桥上酸风射眸子立多时看黄昏灯火市　古屋寒牎底听几片井桐飞坠不恋单衾再三起有谁知为萧娘书一纸

前调　　　　　　　　　　　　周邦彦

一阵斜风横雨薄衣润新添金缕不谢铅华更清素倚筠牎弄么弦娇欲语　小阁横香雾正年少小娥愁绪莫是栽花被花妒甚春来病恹恹无会处

前调　　　　　　　　　　　　吕渭老

半吐寒梅未拆双鱼沉水澌初结户外明帘风任揭拥红炉洒牎间惟积雪　比去年时节这心事有人忺说斗帐薰薰鸳被叠酒微醺管灯花今夜别

前调【句景亭】　　　　　　　　　　张孝祥

听话危亭句景芳郊迥草长川永不待崇冈与峻岭倚阑干望无穷心巳领　万事浮云影最旷阔鹭闲鸥静好是炎天烟雨醒柳阴浓芰荷香风日冷

前调　　　　　　　　　　　　方干里

城上昏烟四敛画楼外陡听更点千里相思梦中见恨年华逐东流随急箭　帘影参差转夜初过水沉烟乱賸枕余衾故人远忆闲窗嚲云鬟低粉面

前调　　　　　　　　　　　　杨泽民

一叶翻然下水船头转巳行千里冷落杯盘荐梅子又经过岭边村江上市　那更轻帆底一路上翠飘红坠深夜方眠五更起说相思试挥毫还满纸

前调　　　　　　　　　　　　吴文英

春语莺迷翠柳烟隔断晴波远岫寒压重帘幔拖绣袖炉香倩东风与吹透　花信催时候旧相思偏供闲昼春澹情浓半中酒玉痕消似梅花更清瘦

前调　　　　　　　　　　　　吴文英

人去西楼鴈杳叙别梦扬州一觉云澹星疎楚山晓听啼乌立河桥话未了　雨外蛩声早细织就霜丝多少说与萧娘未知道向长安对秋灯令人老

御选历代诗余卷三十四








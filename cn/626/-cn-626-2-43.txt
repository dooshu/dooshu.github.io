吴万户讷五首

【战昱岭关】

鼓角声雄队伍齐，扬兵晓战昱关西。

黄金匣动双龙出，赤羽旗开万马嘶。

露布不烦诸将草，诗篇还效古人题。

沙溪春酒甜如蜜，醉卧花阴听鸟啼。

【东归】

跃马东归古歙州，铁衣如雪照清秋。

半生叨食君王禄，百战深遗母氏忧。

城上彩旗翻白虎，帐前金络控黄骝。

英雄出处缘忠孝，岂为人间万户侯。

【破红巾】

君不见蕲黄儿，纷纷白马张红旗。

去年陷湖北，今年陷淮西。

遂令深山之民皆带甲，四海澒洞含疮痍。

堆金积玉亦何有，略地攻城徒尔为。

又不见黄连寨，左带溪山右淮海。

天兵如日照雪霜，百万红巾一朝败。

亲王按剑定中原，丞相分兵救吴会。

边人不识韩将军，极口争夸铁元帅。

八座东开昱岭关，群偷欲度愁跻攀。

奇兵间道绝归路，可怜白骨高如山。

桂林老臣再征起，坐镇西垣几千里。

昨闻余党犯其锋，血作龙沙半江水。

南方猺獠勇莫当，自谓效义收蕲黄。

贼徒一见惊丧胆，坚壁不出知天亡。

诸君力尽在此举，巢穴不平鼠为虎。

相期麟阁画丹青，却忆虞廷舞干羽。

（杨铁厓曰：“克敏谒予七者寮，出其所为诗，予奇其人。适垣府相臣招致名士，讲及三关之事，克敏慨然有击楫中流之志。无几遂统士会诸军于昱关，予闻而益奇之。其才勇忠义实得于天性，则知向所为诗，皆笔椟之余耳。”）

【李将军歌】

太仓积粟皆红腐，群猫昼眠鼠变虎。

前锋不见李将军，何人为发千钧弩。

去年我从昱岭来，匹马驰突三关开。

北平未入卫青幕，郭隗独上燕昭台。

近闻西府罗俊彦，人人自谓能酣战。

谁似当年背水军，赤帜才临赵城变。

英雄报国如等闲，马革裹尸铜柱间。

明朝按剑收中山，谤书慎勿回天颜。

◎补诗

☆孔从善（一首）

【续龙爪石壁题句】

（方行以元义兵万户守昱关，与天兵再战不利，退守札溪，题怪石落花一联于石壁，遂自刎。永嘉孔从善为足成之。）

万里西风起马蹄，金戈回日塞云低。

未为豫让先亡赵，欲效田单独报齐。

怪石有痕龙已去，落花无主鸟空啼。

至今天与英雄恨，呜咽泉声下札溪。







甲集前编第十




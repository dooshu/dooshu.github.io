○朱云请斩马剑赋（以“越写嘉词，辱君锋刃”为韵）

朱公以紫殿之下，明诚洞写。仗心剑而上请神剑，非斩马而不除害马。则知堂堂者多，谔谔者寡。是何抗万乘而不失，觉千官而尽哑。昔张禹以轩冕巍峨，为王者师。攀龙附凤於炎汉，阴惨阳舒於片词。不畏神怒，惟专诡随。中於人兮若若蛊，溃於物而如膏如脂。合弹者谁是簪笔，合诤者何人措辞。云则早奋忠贞，誓邪曲，有刃当斩，对君必辱。於时开九门兮，左日右月。朝百揆兮，锵金佩玉。鸳鹭方骈，云龙乍瞩。於是演折角之宏辨，趋逆鳞而上触。乃曰：“不谏非臣，容奸匪君。臣闻上有厥剑，利无与群。不争乎弗刂锺切玉，不并乎倚天抉。盖是吹大宛之毛，渥洼之骨。君幸颁赐，臣非僭越。既将伸明代之朝命，断佞臣於大阙。今太傅以抗傲三公，昏蒙九重。陷君子於虬龙化犬，进小人则蛇虺成龙。固请刑於广肆，血被锋。”帝忽色怒，云乃气冲。死为尸谏，生宁面从。将军匡（阙）以稽首，天子逡巡而改容。义匪伏蒲，志大而诸侯琐琐。芳流折槛，名高而四海喁喁。胡不淬辞为锋，砺志为刃。拂讹滥以将退，麾贤良而与进。何必趋剑（阙）将求，竟伊人而莫摈。设若宝锷将授，昌言是嘉。又何以见仲尼之纪纲，诛正卯之奸邪？则王莽之偷宗社，又安得闻耶？


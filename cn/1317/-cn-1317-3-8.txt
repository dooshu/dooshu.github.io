路县尹判盗瓜





原武县民娄以济，以种瓜为业，被邻人刁启寅纵猪作践之。以济间杀其猪，启寅怀恨于心。过一月余，夜往尽锄断其瓜苗，以报杀猪之恨。以济不知为谁所锄，往县告曰：



「状告为绝业坑命事：以济村农，种瓜为业，一家衣食，仰瓜为命。夜被何盗，尽行断，不留一蔓。瓜遭坏尽，家无别业，老幼哭天，日食无度。投天究贼，治罪取偿，一家有望，不至饿死。感激叩告。」



时路伯通为县令，见此状所告，既无盗名，又无明证，何以捕治？乃思曰：「锄瓜必用锄头，而瓜藤味苦，彼锄断一园之瓜，其锄刃必有苦味，可就此处参之。」遂令快手四人，径往以济村中去，见得本县要开路接上司，可尽将本村锄头借用一日。其柄都要自写名字，以便次日散还。不半日，将一村锄头尽收到。路公谓以济曰：「汝告盗锄瓜，又无姓名。可将此锄刀舐过，看某刃有苦味，吾即为尔捕锄瓜之人。」以济依命舐刃。有一把果有苦味，其柄上写有刁启寅记号。路公即命拿启寅到，曰：「汝何故昨夜锄断以济一园瓜？」启寅不肯承认。路公曰：「瓜藤味苦，汝锄刃独苦，安得云非是？汝可自舐之，又舐他人的，看有苦味否？我正将此锄辨之，不然，我命百姓开路，岂要借你乡锄头用乎？」启寅无以抵饰，乃顿首伏罪。路公判曰：



「审得刁启寅阴鸷害物，忮仇人。瓜绵绵，方发雨中之秀；锄籍籍，旋月下之根。蔓见日而焦枯，叶无霜而萎。未经黄台之摘，瓜实已空；尽叶青门之封，东陵何望。欲献德宗于道上，莫效忠忱；思沉邺都之井中，那供宴赏。曾参芸而误断，怒触严亲；楚令窃于梁园，怨结邻国。汝无利于己，惟贻害于人。一岁之胼胝空劳，数口之衣食何仰。合计赃而准窃盗，加大杖而免黥刑。」



按：此无名之状，极是难断。路公不得其锄瓜之人，便思及锄瓜之器，从此处参究，以舐锄而辨出盗锄之人，真临机设算者哉！昔林招得之狱，包公以搜刀而拿出皮赞，亦因器而得人者也。二事可为断狱者之鉴。






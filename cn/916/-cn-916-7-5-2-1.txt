【光华殿侍宴赋竞病韵诗】

〖南史曰：景宗累立军功。天监初徵为右卫将军。後破魏师凯旋。帝於华光殿宴饮联句。令左仆射沈约赋韵。景宗启求赋诗。帝曰卿伎能甚多。人才英拔。何必止在一诗。景宗已醉。求作不已。时韵已尽。惟馀竞病二字。景宗便操笔而成。帝深叹赏。朝贤惊嗟竟日。〗

去时儿女悲。归来笳鼓竞。借问行路人。何如霍去病。（○南史本传。《御览》二百七十七引梁书。《太平广记》三百。万苑谷二十一。《诗纪》八十九。）


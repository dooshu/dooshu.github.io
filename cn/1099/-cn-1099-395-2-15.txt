○與宋桐岡論撤兵 【 撤兵】

中國戎車不駕久矣、乃者仰仗壯猷、摧方張之猾虜、扶垂亡之屬國勞苦功高如此而將士以力擊賊于外議論者以舌擊任事之臣于內、僕誠不惜動氣與爭、幸得少定、而昨尚有謂倭奴無一人歸國、而東征戰士盡沒者、豈不痛哉、如此則將相和將相和而後可成大功門下此時當自然無疑于僕、而僕于門下更著一分放膽當吐誠登對、使將來毫無滲漏耳、朝鮮地形。真我東北數千里垣墉。留兵之說。誠封疆至計。至于不佞之意。則異于此。葢以將士久住外國。恩不施則士氣自消。威不振則如驕子不可用。　朝廷無所寄其耳目。則三軍之苦樂不得上聞。一也。我軍自負其伐朝鮮以受敵。必以奴虜侵役之。彼不能堪。反忘其大計。而樂吾之禍敗。兩相猜忌何事不生。二也。彼軍怯而善走。倘倭奴復至。必推我以為先鋒。主人先奔。客自沮潰。更加眾寡不敵。樵蘇後時。懸軍無繼。大可憂念。三也至于內帑歲增出六七十萬金。葢其小小者矣。是以頗主撤兵之議、使彼君臣知亡之無日。苟自為謀耳。門下以為何如。


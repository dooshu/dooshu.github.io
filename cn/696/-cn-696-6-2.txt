岁暮杂感


其一

玄冬景方晏，浮云寒无姿。
晨风翔天末，狡兔横中逵。
怨彼雪与霜，纷纷侵我肌。
如何盛年子，窈窕有馀悲。
旨酒徒满樽，狐白何离离。
相对不能饮，令我颜色衰。
白日忽已暮，春阳岂无期。
惜哉憔悴士，愧此桃李枝。
燕坐还欲出，黯然临路歧。

其二

积素有盈旬，三日无朝阳。
薄暮减容辉，起视雁南翔。
云物凄以恻，百年常相将。
时恐哀怨多，欲告言无方。
黾勉效轻薄，欢娱等悲伤。
情性为我累，何时当悦康。
高桐苦多音，泽兰苦多芳。
何如一世人，是非皆茫茫。






其三

深冬常闭户，白日翳以阴。
广除生木介，高馆来寒禽。
言念怀所欢，杳若商与参。
岁月自徘徊，孤情日夜深。
岂无倾城色，可以明我心。
君子乐幽素，小人为荒淫。
古时芙蓉花，芳香犹至今。
良意信有托，何用双南金。

其四

长夜意恻恻，衾枕相因依。
雨雪阳禽避，朔风胡马肥。
念我同门友，遥遥京洛归。
发轸天津树，扬舲大江矶。
或留承明省，九伐张（一作佐）枢机。
羽翰共一林，风涂各分飞。
叹予蓬蒿下，岁暮多歔欷。
烈士无閒情，悠悠日月非。
侧身天地间，愧我旧裳衣。
何时二三子，连辔扬皇威。
眷言继往昔，毋令贤者希。





苏辙　次韵子瞻和渊明拟古九首

客居远林薄，依墙种杨柳。

归期未可必，成阴定非久。

邑中有佳士，忠信可与友。

相逢话禅寂，落日共杯酒。

艰难本何求，缓急肯相负。

故人在万里，不复为薄厚。

米尽鬻衣衾，时劳问无有。

苏辙

苏辙　次韵子瞻和渊明拟古九首

闭门不复出，兹焉若将终。

萧然环堵间，乃复有为戎。

我师柱下史，久以雌守雄。

金刀虽云利，未闻能斫风。

世人欲困我，我已安长穷。

穷甚当辟谷，徐观百年中。

苏辙

苏辙　次韵子瞻和渊明拟古九首

萧萧发垂素，晡日迫西隅。

道人愍我老，元气时卷舒。

岁恶风雨交，何不完子庐。

万法灭无余，方寸可久居。

将扫道上尘，先拔庭中芜。

一净百亦净，我物皆如如。

苏辙

苏辙　次韵子瞻和渊明拟古九首

夜梦被发翁，骑驎下大荒。

独行无与游，闯然款我堂。

高论何峥嵘，微言何渺茫。

我徐听其说，未离翰墨场。

平生气如虹，宜不葬北邙。

少年慕遗文，奇姿揖昂昂。

衰罢百无用，渐以圜斫方。

隐约就所安，老退还自伤。

苏辙

苏辙　次韵子瞻和渊明拟古九首

海康杂蛮蜒，礼俗久未完。

我居近闾阎，愿先化衣冠。

衣冠一有耻，其下胡为颜。

东邻有一士，读书寄贤关。

归来奉亲友，啀步行必端。

慨然顾流俗，叹息未敢弹。

提提乌鸢中，见此孤翔鸾。

渐能衣裘褐，袒裼知恶寒。

苏辙

苏辙　次韵子瞻和渊明拟古九首

佛法行中原，儒者耻论兹。

功施冥冥中，亦何负当时。

此方旧杂染，浑浑无名缁。

治生守家室，坐使斯人疑。

未知酒肉非，能与生死辞。

炽哉吴闽间，佛事不可思。

生子多颖悟，得报岂汝欺。

时俾正法眼，一出照曜之。

谁为邑中豪，勤诵我此诗。

苏辙

苏辙　次韵子瞻和渊明拟古九首

忧来感人心，悒悒久未和。

呼儿具浊酒，酒酣起长歌。

歌罢还独舞，黍麦力诚多。

忧长酒易消，脱去如风花。

不悟万法空，子如此心何。

苏辙

苏辙　次韵子瞻和渊明拟古九首

杜门人笑我，不知宥天游。

光明遍十方，咫尺陋九州。

此观一日成，衮衮通法流。

竿木常自随，何必返故丘。

老聃白发年，青牛去西周。

不遇关尹喜，履迹谁能求。

苏辙

苏辙　次韵子瞻和渊明拟古九首

鉯田种紫芝，有根未堪采。

逡巡岁月度，太息毛发改。

晨朝玉露下，滴沥投沧海。

须牙忽长茂，枝叶行可待。

夜烧沉水香，持戒勿中悔。

苏辙


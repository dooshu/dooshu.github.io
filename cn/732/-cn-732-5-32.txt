填星入列宿占第三十二

角：填星犯左角，大战。一曰将军死。土守左角天门，多贵人死。土守右角，天子好游猎，国亡。土守角，为水，有兵灾。土留两角间，军兴国庭，关梁阻塞。

亢：填星犯亢，廷臣为乱，诸侯当有失国者。土逆行亢，女主治政。一曰：从倚亢前，女主非其人，若贱女暴贵。土守亢，五谷伤，人流亡。土守亢，四海且安，君贵礼义。土守犯亢，逆行不顺，失其色，大臣不用。

氐：填星逆行氐，女主不当居宫。土犯氐左星，左中郎诛死；犯右星，右中郎诛死，期三年。守氐星，有拜贺太子。一曰：贱人女有暴贵者，若有土功之事。土守氐，有赦令。土守氐，即岁安。色赤，有分裂地之君，四夷不服，天下大疫。土守氐，天下必有亡国死亡。

房：填星犯守房，成句巳，天下相诛，夫人丧。土入房三道，为天子有子。（火同。）土守房左右，去复还，庶子秉国。土守房，国有女主喜，大赦，其国有兵发，有反逆臣，大人丧，天下易政令。土守钩钤，王者失天下。土犯键闭，王者不宜守宫下殿。魏齐王正始九年七月癸丑，土犯键闭，明年，车驾谒陵，司马懿奏诛曹爽等，天子野宿，于是失势矣。

心：填星犯心，王者绝嗣，犯太子，太子不利：犯庶子，庶子不利。（火同。）土在心，人主贵清虚。土守心，其国相死。土守心，人主任贤。土犯乘凌心，天下大赦。土中犯乘凌心太子位，太子忧；犯少子位，少子忧。（五星同占。）土守心，义士多烈节，庸夫立义也。土守心，太子反。土守心，太子庶子出。色光明赤黄，吉，有赐贺之事。土逆守心成句巳，若环绕之，其国内乱，天子恶之，以赦解之，期六月。

尾：填星逆行入尾箕，妾为女主。若星黄，后有喜，若立后。土守尾，芒角动，更姓易政，天下不安，其国兵起。土犯守尾，为夫人女主妃后恶之。

箕：填星犯箕，女主有忧，为天下大赦。一曰大乱。土守箕，后妃贵人大喜，若立王。一曰凌发，后宫有乱。土出入箕留守之，九十日，人民流亡，兵大起，期一年。土守箕，多雨虫，必有空国死王，客水至，小兵。

斗：填星乱行入斗，且失地，使之不然，无淫于乐，无见诸侯客，无所出游，如此即止。又曰：入天库，以丧起兵国中。土逆行斗，地动。土犯斗，先水后旱，若守之一旬，名水有溢者。不然，则有暴水出。土守斗，国多义士。土守斗，大臣逆，奸民贼子，欲杀其主。又曰：在阳，田宅贱；在阴，田宅贵。

牛：填星逆行牛，女主为奸为贼。土乘牛，为人相弃于道。土守牛，诸侯多忠烈，大赦，天下有急。土守牛南，为天子忧；守牛北，为美人忧。土守天关，气泄，贵人多死。土守犯牛，土功事。

女：填星入女，有女喜。土犯乘女，人民相恶，有女丧。土宿女逆行，变色不安明，女主不亲幸。土守女，多妖女。朝臣幸上。土逆行留守凌女，天子大臣必有变令苛政。

虚：填星入舍虚中，有赦德令，大人忧，天下大虚。土守虚，天下乱，政治急，王出。入留舍虚之中，且有急令，行未当至而至，有客兵，不过五日而去；当至不至，其国且用兵。一云兵起。土守虚之中，水且为急，进而守之，有客兵，斧钺将用。土入虚，犯守之，当有急令。星行疾而入，必有客兵，斧钺用，不出其年。

危：填星入危，天下大乱，若贼臣起。土出入留舍危，其国破亡失地，必有流血，其国空虚，有死王，期二年。土守危，天子弋猎，天下俭。土入危留守之，其国破亡，有流血，将军战死，亡地五百里，必有徙王，期三年。土守坟墓，为人主有哭泣之声。

室：填星居室，关梁阻塞，出入操持节，贵人多死。土犯室，犯阳，为阳有急；犯阴，为阴有急。土宿室而逆行，女子自恣。土守室，色黄白，女有分离赐邑而去者。土守室南，主赐金宝。土守室，为大人恶之，以赦解之。一曰太后夫人忧。

壁：填星逆行壁，女主干治。土守壁，远国献珍宝。土逆行壁，成句巳，其国必有大兵、土功之事，期六月。不下，天子有立王。

奎：填星入奎，以丧起兵。一曰国有水事。土润出奎，有善令；变色入其奎，有伪令来者；若出奎，有迫令出使者。土逆行奎，女主为贱。土守奎，天子诫在边境，不可远行、将兵出。

娄：填星入娄，五谷丰熟，人民息，天下安。土入留舍娄，天下且起兵。一曰外国兵来入。土逆行守娄，三十日不下，女主出入不时，女主谒行。若守之九十日不下，有奸臣谋主。土出入娄，六十日不下，用兵三年。至十日，小旱，秋有兵，禾稼不成，岁有霜。

胃：填星犯胃，臣为乱。土在胃阳，女主不用事；居其阴，女主死。土出入留舍胃，九十日不下，客军大败，天下小忧，兵不用。土守胃，岁谷大贵，动摇天下有兵。土逆守胃，若成句巳，天下有兵。六十日不下，士卒大饥，军大败；九十日不下，邻国有暴兵来伐中国，期不出一年。土犯守胃，天下仓有缮者，当有忧殃罚。

昴：填星入昴，胡人为乱，若胡王死，将军出兵，当有流血，兵起东北，不出其年。土逆行入昴，女主饮食过度。土守昴，天下民贫，人不得饱。土守昴，皇后忧失势，王者以赦除咎。土守犯昴，天下有福。土中犯乘昴，若北者为阴国有忧，若胡王死。（木水同。）又曰：兵北征胡。又曰：为白衣之会。出其北，为俭有忧。

毕：填星出其北，为阴国有忧。土入毕口，大人当之。土守毕，人君为下所制，政令不行。土守毕，边有军降，王侯受贺，若有大赦。土犯附耳，兵起，有将相丧忧，不即免退。（火同占。）

觜：填星犯觜，其国兵起，天下动移。土入觜，其国兵起，天下国中有兵。土守觜，国有谋反者，四方容动侵地，君王崇礼以制义，则国安，天下宁。（金同占。）土守觜，所出之宿，其国亡地；所入之宿，其国得地。

参：填星犯参，国有反者。土逆行，若留止衡中者，为兵革起。土守参，天下有大丧。土守参，大人出使，天下治城，奸臣谋主，有外兵。土守参，为后夫人当之。行阴，为水灾，五谷不成。

井：填星入井，大人忧之。行阴，为大水，五谷不成。土当在觜而去居井，亡地。土入留舍井，三十日不行，水且大出，流杀人民。土守井，为旱，赤地千里，不出九十日，有赦。土犯守井钺，大臣诛，斧钺用，有兵起。（五星同。）土入井钺，王者恶之。

鬼：填星犯鬼，其人君有戮死者。（五星同。）土犯天尸，皇后忧失势。土入斧钺，王者恶之。土舍鬼中央，赦。土守鬼西南，为秦汉有反臣，以赦令解之。土入若守鬼，为王者忧，财宝出，乱臣在内。若大臣诛，有干钺乘锧者，人君忧，金玉用，人民多疾。南入为男，北入为女人，西入为老，东入为丁壮。木倍贵。土干犯守天尸，随所守，王者恶之，不出七十日，其天下国大丧，阳为人君，阴为皇后，左为太子，右为贵臣。

柳：填星入柳，若不以正道而入之，其国有旱，不则有火灾。若逆行入之，地大动，山崩。土出入留舍柳，有急令，三十日。土守柳，天子诫饮食，食官欲杀主。土星守柳，为反臣中兵也，当以德令解之。（水同。）土守柳，女主敬祭祀。一曰多水灾。

七星：填星出入留守七星，其国五谷大贵，守五十日不下，有兵起，负海国大败。土守七星，有迁王。一曰有立后。

张：填星入张，天下大道去，阻关梁，宗室惶惶。土留舍张，为阴阳尽，民流千里，鱼鳖死于阴道，民忧疾贼。土守出入留舍张，车尽出，其秋冬仲月土功事大起。土守张三日，其事微；守之三十日，其事大。其国诸侯谋虑，大臣伏法死。土守张，多盗贼，人民相恶，兵起。土守张，兵大起。一曰有土功事。

翼：填星逆行翼，女主乱朝。土守翼，有反臣中兵也，（柳同。）若有土功事。土守翼，王者承德，君臣贤明，六合门同气，天下和平，礼乐大兴。若守一年，十年丰。一曰女有喜者。土守翼，后夫人有喜。（火占同。）

轸：填星入轸中，候出日而数之，期二十日，为兵发，伺始入处而数之，率一日期十日，军罢。土出入留舍轸，六十日不下，必有大旱六月。一曰不出三年，河海尽空。土守轸，土功大起，国有白衣之会，必有亡地千里，不出其年。土出入轸，若守之，兵大起，有忧，江河当竭，天下大旱，禾稼死伤，人民大饥，期二年。填星干犯轸，国有死丧，人主恶之。


志第六十八 兵志四


△军粮　站赤　急递铺　弓手　打捕鹰房

元初用兵四方，士卒以私财自赡，贫者助以贴户，故上无养兵之费而兵易足。至世祖定军户之籍，凡蒙古、探马赤、汉军，皆月给米五斗、盐一斤，别以米四斗赡其家。及收宋降兵，籍为新附军，以无贴户，月给米六斗、盐一斤。所谓军人盐粮例也。至元二十二年，中书省议：除渐长成丁军人收系充军依例外，据各军阵亡、病没者之妻子，照勘明白，每月支粮四斗施行。二十四年，湖广行省言：“蒙古、汉军及新附军人摘拨占城、云南、沿海两广、福建等处，近者不下三五千里，远者至万余里，俱系烟瘴极边重地。凡去军人易染疾病，况兼久戍，赀财罄尽。得替还家，新附地方不肯应副饮食，必因饥困骚扰居民，深为未便。”中书省议：两广、福建镇守军人得替还家，自起程日每日支行粮一升，至过江停罢。其余镇守军人不在此例。是年，诏新附军人并诸色人匠停支齑菜钱。

元贞元年，湖广炮手军匠万户府言：“新附军人请以正军米六斗养赡家人，将养家米四斗、盐一斤支付本军。中书省奏准，从便施行。延祐七年，诏：“管军官吏人等克减军人衣粮者，虽经赦免，仍追赃给主。至病军各翼又置安乐堂以养之。”

至元二十一年，诏：“军前患病者，令高手医工用药看治，仍仰首领官专一随时考较，验病死军人多寡，以施赏罚。”至大元年，江陵路录事李贞言：“各处安乐堂盖为过往病军所置，后遇病军死者，请比照养济院事例，官为敛瘗，定立名牌，俾其家人识验，实为养生葬死无憾之一。”户部议从之。

站赤，译言驿传也。立于太宗元年，敕：“诸马站、牛铺，每一百户置车十，各站有米仓。站户十岁纳米一石，使百户一人掌之。”四年，诏诸路官并站赤人等：“使臣无牌面文字，始给马之驿官及元差官皆罪之；有牌面文字而不给驿马者，亦罪之。若系军情急速及送纳御用诸物，虽无牌面文字亦验数应付车牛。”

中统元年，云州置站户，取迤南诸州站户籍内选中上户应当。马站户马一匹，牛站户牛二只，不论亲驱，每户取二丁及家属安置于立站处。五年，诏：“站户贫富不等，每户限田四顷，免岁赋，以供铺马祇应。”至元元年，中书省奏：“六部并为四部，据别路站赤铺马数目，宜令本部检校。”其区处条画：一、委本路管民正官，督勒管站，照觑铺马。一、四户养马一匹，有倒死者，验数补买。若管站者妄行科敛钱物，依条重断。一、依验使臣分例应付当日首思，令本站官陪偿。一、站户买马，仰本管官先行看视，须择买肥壮者，无得听从站户止图省价滥收。一、管站官不得私骑站马，违者罪之。一、遇使臣经过，宜辨验札子，毋得止验来站关子倒换。一、诸站牧地，管民官与本站官打量亩数，明示界限，勿得互相侵乱，亦不得挟势冒占民田。一、使臣经过起数，仰总府取会，每季不过次月初十日以内申部。一、使臣不得违例多骑铺马，及婪索站赤钱物。一、各路站赤委府、州、县达鲁花赤、长官提调。是时，良乡县马站，四月之内起至一万三千三百余匹，故省臣严为限制，颁于各路焉。

七年，省部官议定，各路总管府在城驿设官二员，于见役人员内选用，州县驿设头目二名，如见役人，就令依上任事；不系站户，则就本站马户内别行选用。除脱脱禾孙依旧外，其余见设总站官悉罢之。十一月，立诸站都统领使司，往来使臣，令脱脱禾孙诘问。八年，中书省议：“铺马札子，初用蒙古字，各处站赤未能尽识。宜绘马匹数目，复以省印覆之，庶无疑惑。”因命各处取给铺马标附文籍，其马匹数付译史房书写毕，就左右司用墨印给马数目省印印讫，别行附籍发行墨印，左右司封掌。九年，诸站都统领司言：“朝省诸司局院及外路诸官府应差驰驿使臣，所赍札子，从脱脱禾孙辨诘。无脱脱禾孙处，令总管府验之。”十一年，令各路站赤直隶总管府，其站户家属，令元籍州、县管领。十七年，诏：“江淮诸路增置水站，除海青使臣及事干军务者方许驰驿，余者自济州水站为始，兼令乘船。”十八年，诏除上都、榆林迤北站赤外，不须支给官钱，验其闲剧，量增站户，协力自备首思当站。

二十五年，腹里路分三十八处，年销祇应钱不敷，增给钞三千九百八十一锭，并元额七千一百六十九锭，总中统钞一万一千一百五十锭，分上下半年给。是年，命南方站户以粮七十石，出马一匹为则，或十石之下、八九户共之，或二三十石之上、两三户共之，免一切杂泛差役。若有纳粮百石之下、七十石之上，自请独当站马一匹者，听之。二十九年，命通政院分官四员，整治江南四省站赤，给印与之。三十年，江浙行省言：“各路递运站船，若止以六户供给一艘，除苗不过十四、五石，力寡不能当役。请令各路除苗不过元额二十四石，自六户以上，或至十户，通融佥发。”从之。

大德八年，御史台言：“各处站赤合用祗应官钱，多不依时拨降，又或数少不给，令站户轮当库子，陪备应办。莫若验使臣起数，实支官钱，所在官司依时拨降，令各站提领收掌祗待，毋得科配小民，以为便益。”从之。至大三年，中书省臣言：“江浙杭州驿，半年之内，使人过者千二百余。有桑兀宝丁等进鸦鹘狮豹，留二十七人，食肉四千二百余斤。请自今远方以奇珍百宝来者依例进，其商人自有所献者，令自备资力。”从之。

皇庆元年，监察御史言：“燕南河北车站人户远年逃窜，有司不肯诣实申报，止是桩配见户包当。其各站提领、百户与州县通同作弊结揽，诡名添价，贩买驴畜，营私益己。又提点官等总领亲戚退闲官吏，假借威势，俵散香茶等物，致站户逃移消乏。合于部分拟定约束，官民便益。”兵部议从之。又札御史台，令廉访司严加纠治焉。延祐五年，中书省臣言：“昨奉兵部言，各站设置提领，止受部札，行九品印，职专车马之役。所领站赤多者二、三千，少者六、七百户，比之军民，体非轻细。今拟各处馆驿，除令、丞外，见役提领不许交换。”从之。七年，诏：“蒙古、汉人站赤，依世祖旧制，归之通政院。”是年，诏：“腹里、江南、汉地站赤，令达鲁花赤提调，州、县官勿与。”至顺元年，火鲁孙一十五狗驿，狗多死，赈粮两月。狗死者给钞补之。

凡给驿传玺书，谓之铺马圣旨，颁于中书省者，谓之铺马札子。遇军务之急者，又以金字圆符为信，银字者次之。至元十九年，诏给各行省铺马圣旨，扬州、鄂州、泉州、隆兴、占城、安西、四川、西夏、甘州，每行省五道。十月，增给各省铺马圣旨，西川、京兆、泉州十道，甘州、中兴各五道。二十年，和林宣慰司给铺马圣旨二道，江淮行省增给十道，都省遣使繁多，亦增二十道给之。十一月，增给甘州行省铺马圣旨十道，总之为二十道。十二月，增各省及转运司、宣慰司铺马圣旨三十五道：江淮行省十道，四川行省十道，安西转运司分司二道，荆湖行省所辖湖南宣慰司三道，福建行省十道。二十一年，增给各处铺马札子：荆湖占城等处本省一十道，荆湖北道宣慰司二道，所辖路分一十六处，每处二道；山东运司二道，河间运司七道，宣德府三道，江西行省五道；福建行省所辖路分七处，每处二道；司农司五道；四川行省所辖顺元路宣慰司三道，思州、播州两处宣抚司各三道；都省二十道。阿里海涯所治之省铺马圣旨十道，所辖宣慰司二处各三道。

二十二年，给陕西行省并各处宣慰司、行工部等处铺马札子一百二十六道。二十三年，福建、东京两省各给圆牌二面。奥鲁赤出使交阯，先给圆牌二面。创立三处宣慰司，给札子起马三十匹。二十四年，增给尚书省铺马圣旨一百五十道，并先给降一百五十道，共三百道。七月，给中兴路、陕西行省、广东宣慰司、沙不丁等官铺马圣旨一十三道。二十五年，增给辽阳行省铺马札子五道。十一月，福建行省元给铺马圣旨二十四道，增给札子六道。二十六年，给光禄寺铺马札子四道。三月，给海道运粮万户府铺马圣旨五道。四月，四川绍庆路给铺马札子二道，成都府六道。龙兴行省增给五道，太原府宣慰司及储峙提举司给降二道。八月，给辽东宣慰司铺马圣旨五道，江淮行省所辖浙东道宣慰司三道，绍兴路总管府给降二道，甘肃行省所辖亦集乃总管府、河州、肃州三路给六道。十一月，增给甘肃行省铺马圣旨七道。

二十七年，增给陕西行省铺马圣旨五道。二月，都省增给铺马圣旨一百五十道，江淮行省一十五道。六月，给营田提举司铺马圣旨二道。九月，江淮行省所辖徽州路水道不通，给铺马圣旨二道。二十八年，增给省除之任官铺马圣旨三百五十道。三十年，立南丹州安抚司，给铺马圣旨二道。三月，两淮都转运盐使司增给铺马圣旨起马五匹。五月，给淘金运司铺马圣旨起马五匹，大司农司起马二十匹。八月，给刘二拔都圆牌三面，铺马圣旨一十五道。十月，增给济南盐运司铺马圣旨一道。三十一年，给福建运司铺马圣旨起马五匹。

至大三年，给嘉兴、松江、瑞州路及汴梁等处总管府铺马圣旨各三道。四年，诏拘收各衙门铺马圣旨，命中书省定议以闻。省臣言：“始者站赤隶兵部，后属通政院，今通政院怠于整治，站赤消乏，合依旧命兵部领之。”从之。省臣又奏：“昨奉旨以站赤属兵部，今丞相帖木迭儿等议，汉地之驿，令兵部领之，其铁烈干、纳邻、末邻等处蒙古站赤，仍付通政院。”帝曰：“何必如此，但令罢通政院，悉隶兵部可也。”七月，复立通政院，领蒙古站赤。十一月，给中政院铺马圣旨二十道。

皇庆二年，增给陕西行台铺马圣旨八道。六月，中书省臣言：“典瑞监掌金字圆牌及铺马圣旨三百余道。至大四年，凡圣旨皆纳之于翰林，而以金字圆牌不敷，增置五十面。盖圆牌遣使，初为军情大事而设，不宜滥给。自今求给牌面，不经中书省、枢密院者，宜勿与。”从之。延祐六年，沙、瓜州立屯储总管府，给铺马圣旨六道。泰定元年三月，遣官赈给帖里千、木怜、纳怜等一百一十九站钞二十一万三千三百锭，粮七万六千二百四十四石八斗。北方站赤，每加津济，至此为最盛云。

中书省所辖腹里各路站赤，总计一百九十八处。陆站一百七十五处，马一万二千二百九十八匹，车一千六十九辆，牛一千九百八十二只，驴四千九百八头。水站二十一处，船九百五十只，马二百六十六匹，牛二百只，驴三百九十四头，羊五百口。牛站二处，牛三百六只，车六十辆。

河南江北等处行中书省所辖，总计一百七十九处，该一百九十六站。陆站一百六处，马三千九百二十八匹，车二百一十七辆，牛一百九十二只，驴五百三十四头。水站九十处，船一千五百一十二只。

辽阳等处行中书省所辖，总计一百二十处。马六千五百一十五匹，车二千六百二十一两，牛五千二百五十九只。狗站一十五处，元设站户三百，狗三千只，后除绝亡倒死外，实在站户二百八十九，狗二百一十八只。

江浙等处行中书省所辖，总计二百六十二处。马站一百三十四处，马五千一百二十三匹。轿站三十五处，轿一百四十八乘。步站一十一处，递运夫三千三十二户。水站八十二处，船一千六百二十七只。

江西等处行中书省所辖，总计一百五十四处。马站八十五处，马二千一百六十五匹，轿二十五乘。水站六十九处，船五百六十八只。

湖广等处行中书省所辖，总计一百七十三处。陆站一百处，马二千五百五十五匹，车七十辆，牛五百四十五只，坐轿一百七十五乘，卧轿三十乘。水站七十三处，船五百八十只。

陕西行中书省所辖八十一处。陆站八十处，马七千六百二十九匹。水站一处，船六只。

四川行中书省所辖陆站四十八处，马九千八十六匹，牛一百五十头。水站八十四处，船六百五十四只，牛七十六头。

云南诸路行中书省所辖站赤七十八处。马站七十四处，马二千三百四十五匹，牛三十只。水站四处，船二十四只。

甘肃行中书省所辖三路：脱脱禾孙马站六处，马四百九十一匹，牛一百四十九头，驴一百七十一头，羊六百五十口。

世祖受京兆分地，自燕京至开平府，复自开平府至京兆，始验地理远近，人数多寡，立急递站铺。每十里或十五里、二十里则设一铺，于各州县所管民户及漏籍户内，佥起铺兵。

中统元年，诏：“随处官司，设传递铺驿，每铺置铺兵五人。各处县官，置文簿一道付铺，遇有转递文字，当传铺即注名件到铺时刻，及转递人姓名于簿上，令转送人取下铺押字交收时刻还铺，稽滞者罪之。”铺兵一昼夜行四百里。各路总管府委有俸正官一员，每季亲行提点；州县亦委有俸末职正官上下半月照刷。有稽迟及磨擦损坏文字，即将铺司、铺兵科罪。三年，定中书省文字转递外，其余官府文字不得由急递铺转送。各路总管府并总管军官文字，直申省者转递，不系申省者勿入递。至元八年，令各处成造军器由急递铺转送。又尚书省定例，随路帐册重十斤以下可以担负者，许入递。九年，左补阙祖立福合言：“诸路急递铺名，不合人情。急者急速也，国家设官署名字，必须吉祥者为美，宜更定之。”遂更为通远铺。

二十年，留守司言：“初立急递铺时，取不能当差贫民，除其差发充铺兵。又不敷者，于漏籍户内贴补。今富人欲避差发，求充铺兵，宜择其富者令充站户，站户之贫者充铺兵。”从之。二十八年，中书省以近年衙门众多，文书繁冗，整治急递铺事例。凡入递文字，其常事皆付承发司随所投去处，类为一缄，排日发遣。其省部急速之事，方置匣子发遣。其匣子入递，随名造册呈省。或合添设户数，亦仰明白议拟呈省。仍令各铺照原行体例，并节续禁治条陈事理施行。又省部议，亡宋收附以来，诸国悉平，比中统、至元之初，入递文字何啻百倍。若必以昼夜四百里责之，切恐往返频数疲劳，不能解送。拟照原奉圣旨事意，除边远军情紧急差委使臣勾当外，应合入递文字，责令总铺依例类缄发遣，限一昼夜行三百里，江河风浪险阻不拘此限。并不得将文册十斤以上及一切诸物入递，违者送所在官司究问。至治三年，命各处急递铺，每十铺设一邮长，于州县籍记司吏内差充。一岁之内，能尽职者，从优补用；不能提调，官量轻重罪之。（铺兵每名十二时辰轮子一个，铺历二本，上司行下一本，诸路申上一本，夹板一副，钤攀一副，油绢三尺，蓑衣一领，红绰屏一座，并牌额软绢袱包一条，回历一本。）

弓手主捕盗贼。京师南北城兵马司，外则各州县，皆置之。中统五年，颁建都诏书内一款：随处府、州驿路应置巡马及马步弓手，于本路不论是何投下当差户计，及军、站、人匠、打捕鹰房、斡脱、窑冶诸色户计内，每一百户取中户一名充役，与免本户差发，在九十九户内均摊。若有失盗，勒令弓手立限盘捉。凡州县相距五、七十里，所有村店及二十户以上者，设立巡防弓手，令本县长官提调。若无村店处，或五、七十里，创立聚落店舍，亦须及二十户。其巡军别设，不在户数之内。关津渡口，必当置弓手处，不在此限。其夜禁之法，一更三点，钟声绝，禁人行；五更三点，钟声动，听人行。有急速公事及丧病产子者不在此限。

至元三年，省部议：“随路户数不同，兼军、站不在差发之内，似难均摊。拟斟酌京府司县合用人数，止于本处包银丝线并止纳包银户计，每一百户选差中户一名当役，其差发令九十九户包纳。”从之。八年，御史台言：“诸路宜选年壮熟娴弓马之人，以备巡捕之职。弓手数少者，亦宜增之，除捕盗外，不得别行差占。”十六年，分大都南、北两城兵马司，各主捕盗之任。南城三十二处，弓手一千四百名；北城十七处，弓手七百九十五名。

大德七年，以弓手粮税应民户包纳，其中奸弊甚多，定合计征粮验实均包之法。延祐二年，从江南行台请，以各处弓手往往致害人命，役三年者罢之，别于相应户内补换。

打捕鹰房户，多取移居、放良及漏籍、孛兰奚、还俗僧道，及招收亡宋旧役等户充之。其差发，除纳地税、商税，依例出军等六色宣课外，并免其杂泛差役。自太宗八年抄籍，分属御位下及诸王、公主、驸马各投下。世祖时，行尚书省重定其籍，永为定制焉。

凡捕猎，自正月初一日始，至七月二十八日。除毒禽猛兽外，禽兽孕卵者不得捕打，禁捕野猪鹿兔，违者罪之。诈称打捕户捕猎者，罪之。至元八年，禁捕天鹅、雌、老仙鹤、鸦鹘，违者没其妻子与拿获人。十六年，诏应管打捕鹰房人匠官多将富民滥收，影射差徭，已收户内有不系此色人、不习此等业者，俱还民籍，违者罪之。大德三年，禁捕秃鹜。（打捕户折纳貂皮旧例，虎皮一折貂皮五十张，熊皮一折十五张，鹿皮一折七张，豺、狼、青狼皮一折五张，粉獐皮一折三张，金钱豹皮一折四十张，土豹一折十张，葫叶豹金系织皮一折六张，山羊皮一折五张，狐皮一折二张。利用监新定折纳貂皮例：麈、鹿皮及麋鹿一折七张，貊皮即花熊皮一折十五张，山鼠皮一折一张，鸡翎鼠皮十折一张，飞生鼠十折一，分鼠皮四折一，扫鼠皮五折一张。）

御位下打捕鹰房官：一所，权官张元，大都路宝坻县置司，元额七十七户。一所，王阿都赤，世袭祖父职，掌十投下、中都、顺天、真定、宣德等路诸色人匠打捕等户，元额一百四十七户。一所，管领大都等处打捕鹰房民户达鲁花赤石抹也先，世袭祖父职，元额一百一十七户。一所，管领大都路打捕鹰房等官李脱欢帖木儿，世袭祖父职，元额二百二十八户。一所，宣授管领大都等处打捕鹰房人匠等户达鲁花赤黄也速儿，世袭祖父职，元额五十户。一所，管领鹰房打捕人匠等户达鲁花赤移剌帖木儿，世袭祖父职，元额一百五十七户。一所，宣授管领打捕鹰房等户达鲁花赤阿八赤，世袭祖父职，元额三百五十五户。一所，宣授管领大都等路打捕鹰房人户达鲁花赤寒食，世袭祖父职，元额二百四十三户。

诸王位下：汝宁王位下，管领民匠打捕鹰房等户官，元额二百一户。不赛因大王位下，管领本投下大都等路打捕鹰房诸色人匠达鲁花赤都总管府，元额七百八十户。

天下州县所设猎户：腹里打捕户，总计四千四百二十三户。河东宣慰司打捕户，五百九十八户。晋宁路打捕户，三百三十二户。大同路打捕户，一十五户。冀宁路打捕户，二百五十一户。上都留守司打捕户，三百九十七户。宣德提领所打捕户，一百八十二户。山东宣慰司打捕户，三百九十七户。宣德提领所打捕户，一百八十二户。山东宣慰司打捕户，一百户。益都路打捕户，四十三户。济南路打捕户，三十六户。般阳路二十一户。东平路三十四户。曹州八十四户。德州一十户。濮州三十一户。泰安州五户。东昌路一户。真定路九十一户。顺德路一十九户。广平路一十九户。冠州五户。恩州二户。彰德三十七户。卫辉路一十六户。大名路二百八十六户。保定路三十一户。河间路二百五十二户。随路提举司一千一百九十一户。河间鹰房府二百七十六名。都总管府七百五十六户。

辽阳大宁等处打捕鹰房官捕户，七百五十九户。东平等路打捕鹰房捕户，三百九户。随州德安河南襄阳怀孟等处打捕鹰房官捕户，一百七十二户。磝捕提领所捕户四十户。高丽鹰房总管捕户，二百五十户。河南等路打捕鹰房官捕户，一千一百四十二户。益都等处打捕鹰房官捕户，五百二十一户。河北河南东平等处打捕鹰房官捕户，三百户。随路打捕鹰房总管捕户，一百五十九户。真定保定等处打捕鹰房官捕户，五十户。淮安路鹰房官捕户，四十七户。扬州等处打捕鹰房官捕户，七十二户。

宣徽院管辖淮东淮西屯田打捕总管府司属打捕衙门，提举司十处，千户所一处，总一万四千三百二户。淮安提举司八百五十八户。安东提举司九百一十二户。招泗提举司四百六十五户。镇巢提举司二千五百四十户。蕲黄提举司一千一百一十二户。通泰提举司七百四十九户。塔山提举司六百四十四户。鱼网提举司二千五百一十九户。打捕手号军上千户所打捕军六百四户。




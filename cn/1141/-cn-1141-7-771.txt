割蜜篇（避兵水东作。）

山蜜戎戎傍山屋，刳木作房相累属。
过午放衙飞满檐，花尽采花心不足。
青桂开残丛菊黄，戢羽藏身天欲霜。
持刀割取锁子甲，惨澹纠缠不出房。
强凭烟灼驱除去，欲行未行心却顾。
不辞辛苦为君甜，徘徊犹觅空房住。
尔聚尔族且莫嗔，残膏沾润安尔身。
弃家骨肉不遑惜，独叹流离烽火人。



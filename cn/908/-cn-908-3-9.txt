赠何医师序

友人余君唐卿将以使事往海虞抵余言别且有请曰吾友王仲元氏有痔形下体甚苦越医何朝宗益炽以药使尽其毒而起众始骇而卒服焉仲元徳之欲吾文以报适有区区之役不克为之执笔愿子恵一言焉余未识仲元虽唐卿之友犹余友而余文岂唐卿之文哉然朝宗与余逰余亦尝徳之者其又何辞夫治丝之棼者必断之治水之滥者必决之治疾之法亦犹是矣方疾之深伏而固结也煦焉而恐伤之抚焉而恐挠之譬如狎猛兽而养暴兵将不胜其患矣故必攻之以拨其根溃之而泄其势庶可以收全功而无遗悔也然其安也或出扵至危非医之自信者不敢试于人人之信扵医者不能使之试自信而人信之世之相遇良难也今仲元之智足以信其医朝宗之能足以自信宜其所以收全功而无遗悔也嗟夫天下之事有之矣惮小害而不为顾大患而不恤逡廵嵗月而莫知其所终岂非自信而人信之者其相遇为尤难欤唐卿既行使吏持卷来徴书余既为论次遂并以所感者寓焉


曾协


协字同季，南丰人，肇之孙。绍兴中举进士不第。以荫仕兴丞。迁嵊县丞，擢镇江府通判、临安通判，乾道七年（1171）知吉州，改抚州，又改永州。九年（1173）卒。有云庄集。

点绛唇

送李粹伯赴春闱

小驻征骖，一尊古寺留君住。六花无数。飞舞朝天路。

上苑繁华，却似词章富。春将暮。玉鞭凝伫。总是经行处。

又

汪汝冯置酒请赋芍药

乱叠香罗，玉纤微把燕支污。靓妆无数。十里扬州路。

怨绿啼红，总道春归去。君知否。画阑幽处。留得韶光住。

浣溪沙

咏芍药金系腰海陵席上作

昼漏新来一倍长。

众宾沾醉尚传觞。

浓云遮日惜红妆。

应是主人归凤沼，

为传芳讯到黄堂。

腰围恰恰束金黄。

秦楼月

留别海陵诸公

清秋月。长空万里烟华白。烟华白。江云收尽，楚天一色。

莼丝惹起思归客。清光正好伤离别。伤离别。五湖烟水，伴人愁绝。

桃源忆故人

和翁士秀

野亭问柳今朝试。更访小园开未。月下山横空际。两两修眉对。

骚人对此增高致。意入笔端清邃。投分周郎心醉。真解消人意。

蹋莎行

春归怨别

柳眼传情，花心蹙恨。春风处处关方寸。朱帘卷尽画屏闲，云鬟半亸罗衣褪。

燕语莺啼，日长人困。鱼沉雁断无音信。琵琶声乱篆烟斜，寸肠欲断无人问。

凤栖梧

西溪道中作

柳弄轻黄花泣露。万叠春山，不记尘寰路。日射霜林烟罩素。长空不著纤云污。

历历远村明可数。缘涨前溪，渺渺迷津渡。客子光阴能几许。画图拟卷晴川去。

祝英台

和翁士秀牡丹韵

放花开，催花谢，谁解东君意。要遣花王，独占花蹊邃。且看玉镜台前，霞觞新举，红玉软、晓妆慵试。

好风味。须信金屋中人，谁堪并娇媚。隐约微潮，应向尊前醉。最怜纹锦搴帷，青罗飞盖，尘土外、轻盈相倚。

水调歌头

送史侍郎

今日复何日，欢动楚江滨。紫泥来自天上，优诏起元臣。想见傅岩梦断，记得金瓯名在，却念佩兰人。永昼通明殿，曾听话经纶。

促归装，趋北阙，觐严宸。玉阶陈迹如故，天笑一番新。好借食间前箸，尽吐胸中奇计，指顾静烟尘。九万云霄路，飞走趁新春。

又

细君生日作

日永向槐夏，绕屋树扶疏。麦秋天气清润，设巾兑记生初。新拜小君佳号，更过诸郎官舍，仍玩掌中珠。乐事似今少，一笑倒双壶。

列山肴，烹野蔌，且欢娱。鹿门远引，平生此志与君俱。终向苕溪烟水，携手云庄风月，不践利名区。功业看儿辈，相对老江湖。

酹江月

扬州菊坡席上作

一年好处，是霜轻尘敛，山川如洗。晚菊留花供燕赏，金缕宝衣销地。旧观初还，层楼相望，重见升平际。小春时节，绮罗丛里人醉。

此日武帐贤侯，六年仁政，浃长淮千里。欲入鹓行仍缓带，聊抚竹西歌吹。紫塞烟清，玉关人老，宜趣朝天骑。香尘归路，旧游回首应记。

又

宴叶叔范新第

苕溪古岸，有朱门初建，落成华屋。对启园林随杖履，迤逦柳蹊相属。好是危亭，片峰迎面，独立清溪曲。芜城低远，一尘不碍游目。

公子豪饮方酣，夜堂深静，隐隐鸣丝竹。却尽春寒宾满座，深酌葡萄新绿。密户储香，广庭留月，待得清欢足。纷纷沾醉，四筵倒尽群玉。

又

咏芍药

一年好处，是满城红药，留连□□。十里扬州应费了，多少春工妆饰。弱质欹风，芳心带露，酒困娇无力。园林绿暗，粉光低占丛碧。

谁与千载声名，翻阶高咏，出文章仙伯。阅尽繁华芳意歇，初识倾城风格。双脸晞红，春衫挽并，天巧终难敌。十千沽酒，算应花畔消得。

水龙吟

别故人

楚乡菰黍初尝，马蹄偶踏扬州路。莼丝向老，江鲈堪脍，催人归去。秋气萧骚，月华如洗，一天风露。望重重烟水，吴淞万顷，曾约旧时鸥鹭。

惆怅别离无奈，整孤帆、依然回顾。玉龙节底，故人情重，欲行犹驻。敛散功多，澄清志遂，好回高步。看归鞍稳上，文鸳班里，五云深处。








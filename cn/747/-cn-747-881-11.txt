○答林正字书

十二月日，复书正字足下：辱贶长笺，词高旨远。循环捧读，欲罢不能。见顾之深，良足愧也。吾子以老成之智，蕴救世之心。一言悟主，俯拾初筮。虽位未充量，然升闻特达。超然独异，亦古之所难也。推是而往，其道可知。铉也不才，猥厕先达。虽复识不能见之於未兆，才不能济之於已形，然而振天下之公议，举天下之公器，推毂後进，心无适莫，庶几不下於昔贤，吾子异日当知为不妄。其古今之变，安危之势，忽乎微哉，未可一二以言语尽也。谨俟暇日，当接馀论。聊奉还答，伏惟鉴悉。徐铉白。


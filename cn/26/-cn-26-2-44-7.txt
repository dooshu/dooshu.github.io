何泽


何泽，广州人也。父鼎，唐末为容管经略使。泽少好学，长于歌诗。举进士，为洛阳令。唐庄宗好畋猎，数践民田，泽乃潜身伏草间伺庄宗，当马谏曰：“陛下未能一天下以休兵，而暴敛疲民以给军食。今田将熟，奈何恣畋游以害多稼？使民何以出租贼，吏以何督民耕？陛下不听臣言，愿赐臣死于马前，使后世知陛下之过。”庄宗大笑，为之止猎。拜仓部郎中。明宗时，数上书言事。明宗幸汴州，又欲幸邺，而人情不便，大臣屡言不听；泽伏阁切谏，明宗嘉之，拜吏部郎中、史馆修撰。泽外虽直言，而内实邪佞，尝于内殿起居，班退，独留，以笏叩颡，北望而呼曰：“明主，明主！”闻者皆哂之。

五代之际，民苦于兵，往往因亲疾以割股，或既丧而割乳庐墓，以规免州县赋役。户部岁给蠲符，不可胜数，而课州县出纸，号为“蠲纸”。泽上书言其敝，明宗下诏悉废户部蠲纸。

泽与宰相赵凤有旧，数私于凤，求为给谏。凤薄其为人，以为太常少卿。敕未出而泽先知之，即称新官上章自诉。章下中书，凤等言：“泽未拜命而称新官，轻侮朝廷，请坐以法。”乃以太仆少卿致仕，居于河阳。泽时年已七十，尚希仕进，即遣婢宜子诣匦上章言事，请立秦王为皇太子。秦王素骄，多不轨，遂成其祸，由泽而始。晋高祖入立，召为太常少卿，以疾卒于家。






卷297_30【留别舍弟】  王建

孤贱相长育，未曾为远游。谁不重欢爱，晨昏阙珍羞。

出门念衣单，草木当穷秋。非疾有忧叹，实为人子尤。

世情本难合，对面隔山丘。况复干戈地，懦夫何所投。

与尔俱长成，尚为沟壑忧。岂非轻岁月，少小不勤修。

从今解思量，勉力谋善猷。但得成尔身，衣食宁我求。

固合受此训，堕慢为身羞。岁暮当归来，慎莫怀远游。


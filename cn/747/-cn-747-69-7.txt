○封皇子永为鲁王制

朕恭承宝位，钦若璇衡，兢业戒怀，惧忝洪构。今皇嗣诞秀，既流庆於天枝；白茅启封，宜分王於土宇。用崇大典，式固丕图。长男永，植性端庄，禀灵聪哲。神气挺於岐嶷，和粹精於仪形，姿范蔼然，是用嘉慰。将奉闻《诗》之教，冀彰乐善之风，俾洽宠恩，允膺锡命。庶表祥於麟趾，爰建社於龟蒙，敬哉戒哉，无忝我列圣之休德。可封鲁王，仍令有司择日，备礼册命。


就亭记

地有乐乎游观事不烦乎人力二者常难兼之取之官舍又在左右则尤难临江地故硗啬官署坏陋无陂台亭观之美予至则构数楹为合山草堂言近乎合皁也而登望无所意常怏怏一日积雪初霁得轩侧高阜引领南望山青雪白粲然可喜遂治其芜秽作竹亭其上列植花木又视其屋角之障吾目者去之命曰就亭谓就其地而不劳也古之士大夫出官於外类得引山水自娯然或偪处都会讼狱烦嚣舟车旁午内外酬应不给虽仆仆於陂台亭观之间日餍酒食进丝竹而胸中之丘壑盖已寡矣何者形殆意烦而神为之累也临之为郡越在江曲閴焉若穷山荒野予方愍其凋敝而其民亦安予之拙相与休息俗俭讼简宾客罕至吏散则闭门解衣盘礴移日山水之意未尝不落落焉在予胸中也顷岁军兴徵求络绎去合皁四十里未能舍职事一往游聊试登斯亭焉悠然户庭凭陵雉堞厥位东南日月先至碧嶂清流江帆汀鸟烟雨之出没橘柚之菁葱莫不变气象穷妍巧戛胸拂睫辐辏於栏槛之内盖若江山云物有悦我而?就者夫君子居则有宴息之所游必有高明之具将以宣气节情进於广大疏通之域非独游观云尔也予窃有志未之逮姑与客把酒咏歌陶然以就醉焉


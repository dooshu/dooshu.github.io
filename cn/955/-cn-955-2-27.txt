程珌　郊祀庆成诗

粹石皆频岁，炎刘或异祠。

有唐方定制，我宋遂因仪。

列圣馨明德，皇穹答显祺。

恭惟圣天子，大典应昌期。

程珌

程珌　郊祀庆成诗

涓洁先原庙，纯忱历太宫。

八神开列阕，万骑拥丰隆。

轨道清风肃，洪颐丽日红。

康衢听细语，八彩更重瞳。

程珌

程珌　郊祀庆成诗

牙签犹未进，玉冕已先须。

峻级飞平步，端圭却掖扶。

祥光匝霄极，和气滃天区。

福饮烟升已，傧神霭瑞符。

程珌

程珌　郊祀庆成诗

紫畴祗堂陛，苍龙奉驾回。

边尘知电扫，岁稔十年开。

丹凤覃天泽，东朝奉玉杯。

楼前呼万岁，砰隐动春雷。

程珌

程珌　郊祀庆成诗

谓圣惟乡飨，由心克致虔。

天心今答圣，圣意更祈天。

沖性犹勤德，搜求愈任贤。

愚臣输至款，端在赋甘泉。

程珌


卷二百三十二



卷之二百三十二

洪武二十七年三月庚子朔，上御奉天殿策试会试举人。制策曰：“昔列圣之驭宇也，其立纲陈纪皆精思远虑，至当无疵，著为典章，垂法万世。夫何历代创业之君于革命之际，必有损益，果前代立法有未善欤？抑时君乐于更张而有损益欤？尔诸文士当立志之秋，正宜讲此，其悉陈之，朕将览焉。”时廷对者百人，以张信为第一，赐信等进士及第、出身有差。

辛丑，上谓侍臣曰：“人主之聪明不可使有壅蔽，一有壅蔽则耳目聋瞽，天下之事俱无所达矣。”翰林学士刘三吾对曰：“人君惟博采众论，任用贤能，则视听广而聪明无所蔽，若信任憸邪，隔绝贤路，则视听偏而聪明为所蔽矣。”上曰：“人主以天下之耳目为视听，则是非无所隐而贤否自见。昔唐玄宗内惑于声色，外蔽于权奸，以餋成安史之乱，及京师失守，仓皇出幸，虽田夫野老皆能为言其必有今日者，玄宗虽恍然悔悟，亦已晚矣。夫以田夫野老皆知而玄宗不知，其蔽于聪明甚矣！使其能广视听，任用贤能，不为邪佞所惑，则乱何从生哉？”

命魏国公徐辉祖、安陆侯吴杰往浙江训练沿海军士。时海上有倭寇之警，先命都督杨文节制沿海诸军备之，至是，复命辉祖等往加训练。

特赐新除署府、州、县儒学教官季宗等百六十三人钞，人十锭。

癸卯，升河南按察司佥事王平为都察院左佥都御史，曹铭为左副都御史。初，平在河南廉介明敏，为政有声。至是，秩满入觐，故有是命。

以太子宾客、兵部尚书致仕唐铎为太子少保。

甲辰，诏武官子弟习骑射。上谕五军都督府臣曰：“朕尝令武官子弟演习武艺，今天下久安，彼年少者惟安享父兄俸禄，纵酒嗜、音乐、歌舞、游戏，一旦袭职，使之挟弓矢上马且不能，安能为国效力哉？近扬州卫指挥单寿袭其父职，率兵泰州捕寇，猝与寇遇，众军并力迎敌，寿惧而走，且麾众使退，遂致败事，此由其素不练习。故尔自今武官子弟宜于间暇时令习弓马，当承袭者五军阅试，其骑射闲习者方许，否则虽授职止给半俸，候三年复试之，不能者谪为军。著为令。”

发山西军士筑东胜城，北平军士筑宣府城。

乙巳，赐琉球国使臣亚兰匏、甚模结致等宴于会同馆。

丙午，以进士及第张信为翰林院修撰。

山东宁阳县民沈进诣阙诉水灾。先是，宁阳县汶河决，南连滋阳，西至汶上，水高出河丈余，滨河居民多漂流，田禾皆浸没，惟高阜居民获存，县以灾上闻。诏遣使省录被灾户数，使者还言：“灾不甚，民妄诉。”复遣使核之，亦诡符前使言，遂逮系其吏民。至是，进诣阙诉言：“民实被灾者千七百余户，而使者所录止百七十余户，有司督迫租赋，民愈困惫。”上命户部覆核之，得实，杖使者，释吏民，蠲其田租赋。

云南临安府僧鉴音等来朝，请开设僧纲司，从之，以鉴音为都纲。

丁未，命兵部：“凡武官子弟年幼袭职者，俟年二十以例比试。”

上谓侍臣曰：“毁誉之言，不可不辨也。人固有卓然自立不同于俗而得毁者，亦有謟媚狎眤同乎污俗而得誉者，夫毁者未必真不贤，而誉之者未必真贤也，第所遇有幸、不幸尔。人主能知其毁者果然为贤，则诬谤之言可息而人亦不至于受抑矣，知其誉者果然不肖，则偏陂之私可绝而人亦不至于幸进矣。问君子于小人，小人未必能知君子，鲜有不为所毁；问小人于小人，其朋党阿私，则所誉者必多矣。惟君子则处心公正，然后能得毁誉之正，故取人为难，而知言为尤难也。”

戊申，升行人司正为正七品，左右司副为从七品，行人为正八品，凡设官四十员，咸以进士为之。先是，所任行人多孝廉人材，上以其将命四方，往往不称使指。至是，始命以进士为之。凡赍捧诏赦、奉使外夷、谕劳、赏赐、祭祀、徵聘贤才、赈济军务、整点军马等事，则遣之，余非奉旨，诸司不得擅差而行人之任重矣。

旌表严州府分水县民陈光叔妻胡氏贞节。

己酉，命授琉球国王相亚兰匏秩正五品。时亚兰匏以朝贡至京，其国中山王察度为请于朝，以亚兰匏掌国重事，乞升授品秩，给赐冠带，又乞升授通事叶希尹等二人充千户。诏皆从其请，俾其王相秩同中国王府长史，称王相如故，仍赐亚兰匏公服一袭，副使、傔从以下钞有差。

庚戌，命天下种桑、枣。上谓工部臣曰：“人之常情，安于所忽，饱即忘饥，暖即忘寒，不思为备，一旦卒遇凶荒，则茫然无措。朕深知民艰，百计以劝督之，俾其咸得饱暖。比年以来，时岁颇豊，民庶给足，田里皆安，若可以无忧也。然预防之计不可一日而忘，尔工部其谕民间，但有隙地，皆令种植桑、枣，或遇凶歉，可为衣食之助。”于是工部移文天下有司，督民种植桑、枣，且授以种植之法，又令益种绵花，率蠲其税，岁终具数以闻。

癸丑，降山西按察司佥事宋礼、吕震为户部主事。时礼等考满至京，不进功绩文册，吏部奏之，遂降用焉。

甲寅，命韩王松、沈王模往省秦王、晋王、今上、周王、齐王。上以二王年幼，欲其游观诸王国都，以敦友悌之情，故有是命。二王之行，从官各十一人：翰林编修、王府纪善各一员，掌侍从、讲说经史、撰述文字；礼部郎中一员，掌祭祀所过名山大川及祀典神祗；序班二员，掌赞相礼仪；良医二员，掌调治药饵；典膳二员，掌王饮馔；百户二员，率校尉二百人扈从。二王同日启行，至宿州分道，韩王由周历秦、晋抵燕、齐，沈王自齐历燕、晋抵秦、周，皆至秋八月而还。

广西镇安府知府岑添保上言：“往者，征虏前将军傅友德令郡民岁输米三千石，运饷云南普安卫。本府僻处溪洞，南接交阯，孤立一方，且无所属州县，人民寡少，舟车不通，陆行二十五日始至普安，道远而险，一夫负米仅可三斗，给食之余，所存无几，往往以耕牛及他物至其地易米输纳，而普安荒远，米不易得，民甚病之，去年米才输七百石，尚逋二千二百余石。又本府岁输本卫米四百石，尤困极艰难，旧以白金一两折纳一石。今民愿依前例输白金，如准臣所言，恕宽民病。”书奏，从之。

夜，天鸣。

癸亥，上谓礼部臣曰：“先王之治天下，彝伦为本，至于胡元，昧于教化，九十三年之间，彝伦不叙，至有子纳父妾而弟妻兄妻、兄据弟妇者，此古今大变，中国之不幸也。朕膺天命，君主华夷，复先王之教，以叙彝伦，务使各得其序，既定于律，又著之大诰，以明示天下。比闻民间尚有顽不率教者，仍蹈袭胡俗，甚乖治体，宜申禁之，违者论如律。”

有儒士初授知县，陛辞。上问之曰：“试言莅民之道何先？”对曰：“教化为先。”曰：“教化何施？”对曰：“奖劝之。”上曰：“治民固以教化为本，而身又为教化之本，长一邑则击一邑之望，民率视己以为则，己身不正，民将何法？虽多为奖劝，彼不见信。故曰：‘以身教者从，以言教者讼。’尔其识之。”

甲子，命工部藏军器。上以四方底宁，师旅弗用，命工部取甲兵裹而藏之。

陕西有士人上《仁政书》。上览之，谓侍臣曰：“既言仁政，则必当爱民，何故所言皆劳民伤财之事，自相悖戾？彼山林儒生，不深究事体，然亦肯言，有可嘉也，不必指擿瑕玼，以杜言路。”

乙丑夜，岁星犯荧惑于奎宿。

是月，诏前军都督府都督佥事孙彦复姓谢。彦字子起，本姓谢，世为凤阳於皇里人。父母早逝，育于外家孙氏。辛丑，渡江归附。数从征讨有功，累授应天卫指挥佥事，移镇朔州。洪武二十年，升前军都督佥事。至是，上命复其姓。

夏四月庚午朔，享太庙。

壬申，福建泉州府地震。

癸酉，诏兵部凡以罪谪充军者，名为“恩军”。

戊寅，罢司牧局。

庚辰，诏陕西乾州立唐忠臣浑瑊祠。先是，乾州同知史孟通上言：“浑瑊在唐德宗时，泾原兵变，乘舆在奉天，逆臣朱泚据长安，引兵围奉天，众心汹汹，泚昼夜攻城经月，城中资粮俱尽，瑊独引兵苦战，百计御敌，卒能保乘舆，全城郭，功载唐史，章章可考。今其祠庙尚在，而祀事有缺，甚非报功劝忠之义，宜令有司每岁春秋致祭。”廷议是之，故有是命。

更定蕃国朝贡仪。是时，四夷朝贡，东有朝鲜、日本，南有暹罗、琉球、占城、真腊、安南、爪哇、西洋、琐里、三佛济、渤泥、百花、览邦、彭亨、淡巴、须文达那，凡十七国。其西南夷隶四川者：军民府凡六：乌蒙、乌撒、芒部、卭部、普安、东川；安抚司一，曰金筑，宣抚司一，曰酉阳；宣慰司三，曰贵州、播州、石柱；招讨司三，曰天全、六番、长河西；长官司凡三十：卢山、慕役、西堡、大华、宁谷、寨顶营、十二营、平茶、程番、康佐、木爪、方番、阿昔亦簇、占藏先结簇、巾□各匝簇、北定簇、祁命簇、阿昔洞簇、勒都簇、班班簇、者多簇、麦匝簇、泥溪、雷坡、沐川、平夷、蛮夷、岳希蓬、陇木头、静州；府四，德昌、马湖、建昌、会川；州十九，安顺、龙、永宁、镇宁、建安、礼、柏兴、黎、里、阔、武安、永昌、隆、姜、黎溪、会理、威龙、昌、普济；卫一曰建昌；县三，中、碧舍、麻龙。其隶广西者：府三，田州、思明、镇安；州二十五，龙英、江、龙、养利、上下冻、思陵、万承、安平、太平、都结、思城、结伦、镇远、左、茗盈、南丹、纪、安、思同、东兰、那地、全茗、利、泗城、奉议；县四，陀陵、罗阳、崇善、永康。隶云南者：军民府一，曰姚安；府八，元江、丽江、景东、楚雄、鹤庆、寻甸、大理、临安；宣慰使司三，平缅、车里、八百；州二，姚、邓；土官三，海东宾居小云南；县二，广通、习峨。隶湖广者：宣慰使司四，施南、思南、永顺、保靖；安抚司一，忠建；长官司三，臻部、六洞、黄坡等处；军民府一，曲靖。西域之部也，西天泥八剌国、朵甘、沙州、乌思藏、撒立畏兀儿、撒来、撒马儿罕。上以旧仪颇烦，故复命更定之。凡蕃国王来朝，先遣礼部官劳于会同馆。明日，各服其国服，如尝赐朝服者则服朝服，于奉天殿朝见，行八拜礼毕，即诣文华殿朝皇太子，行四拜礼，见亲王亦如之，亲王立受后，答二拜，其从官随蕃王班后行礼。凡遇宴会，蕃王班次居侯伯之下，其蕃国使臣及土官朝贡，皆如常朝仪。

辛巳，旌表太平府当涂县民刘恒妻王氏、朱华妻关氏、赵福妻鲁氏、通州瞿彬妻王氏、丽水县叶仲余妻林氏、山阴县民姚彦良妻俞氏贞节。礼部言：“俞氏子体原尝为礼部员外郎，坐法死，宜停其旌表。”上曰：“岂可以子不肖而没其母之贤？其亦旌之。”

壬午，命民间高年老人理其乡之词讼。先是，州郡小民多因小忿，輙兴狱讼，越诉于京，及逮问，多不实。上于是严越诉之禁，命有司择民间耆民、公正可任事者，俾听其乡诉讼。若户婚、田宅、斗殴者，则会里胥决之，事涉重者始白于官，且给教民榜，使守而行之。

癸未，以尚宝司丞杨能为都指挥使、洮州卫指挥使陈晖、宋国公冯胜子克让为都指挥同知，俱署陕西行都指挥使司事。能，左军都督文之弟也。

上谓太子少保唐铎曰：“帝王之于天下，体天道、顺人心以为治，则国家基业自然久安。朕每思前代乱亡之故，未有不由于违天道、逆人心之所致也。天之爱民，故立之君以治之，君能妥安生民，则可以保兹天眷。卿与朕共事者久，夙夜左右，资弼良多，凡朕之事天子民有弗至者，卿即以为言，使知有所警。苟谓已安，不以为意，治乱系焉。”铎顿首曰：“陛下敬天恤民之心，拳拳如此。臣虽老悖，敢不尽心。”

丙戌，诏徵儒臣定正宋儒《蔡氏书传》。上观《蔡氏书传》，日月五星运行与《朱子诗传》不同，及其他注说与番阳邹李友所论间有未安者，遂诏徵天下儒臣定正之。于是太子少保唐铎等举翰林院编修致仕张美和、国子监博士致仕钱宰、助教致仕靳权、教授高让、学正王子谦、教谕张士谔、俞友仁、何原铭、傅子裕、周惟善、训导唐棐、周宽、赵信、洪初、万钧、王宾、谢子方、吴子恭、儒士解震生、熊钊、揭轨、萧尚仁、萧子尚、王允昇、张文翰、张师哲、宋麟，并遣行人驰传徵之。

己丑，礼部言：“兖州府曲阜县岁贡儒学生员考不中式，请以‘贡举非其人’坐知县孔希文罪。”上曰：“孔希文，圣人之后，勿问。”

庚寅，爪哇国遣使贡苏木、香药等物。

丙申，赐国子监琉球生夏衣。

戊戌，给山西所属军校七万三千余人布绢二十九万六千余匹、棉花十万九千余斤。

署北平按察司事监察御史陈德文奏言嫁母刘氏卒，乞奔丧，许之。德文四岁丧其父，家贫，随母嫁陈氏，后年长归宗。至是，其母卒，时已除奔丧之制。德文独恳请甚至，上特怜而许之。

是月，置宁川守御千户所于吴川县。

酉阳宣抚冉兴邦以袭职来朝，贡方物。








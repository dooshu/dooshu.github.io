○与韩君雄书

敕。魏博权知兵马留後韩君雄及将士等。何全藉祖父之馀基，受朝廷之重寄。身居节制，位极公台。所宜虑危图安，忘私济众。乃骄矜失道，满假为心。刻削衣粮，恣行杀戮。致三军之怨怒，乘马匹以奔逃。忽以败亡，良可惊叹。君雄素闻奇节，久著威声。权於众情，主彼留事。果能抚安戎旅，镇定军城，将士等义激英雄，名光壮武。虽众权而选帅，终请命以闻天。况知宁，尤用嘉瞩。今遣高品康道伟等专往宣慰，其他续议指挥，想宜知悉。秋凉，卿比平安好否？遣书指不多及。


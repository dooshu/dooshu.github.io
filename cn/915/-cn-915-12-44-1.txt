◇奏邺都营构宜访询李业兴

今皇居徙御，百度创始，营构一兴，必宜中制。上则宪章前代，下则模写洛京。今邺都虽旧，基址毁灭，又图记参差，事宜审定。臣虽曰职司，学不稽古，国家大事，非敢专之。通直散骑常侍李业兴，硕学通儒，博闻多识，万门千户，所宜访询。今求就之披图案记，考定是非，参古杂今，折中为制。召画工并所须调度，具造新图，由奏取定。庶经始之日，执事无疑。（《魏书·李业兴传》）


○授抚王纮河东节度使制

门下：肇自周汉，至於国朝，莫不建立亲贤，以为藩卫。择兹贤哲，抚镇北门，举是彝章，式协公议。抚王纮，智量端平，体识沈远，毓德早闻於《诗》、《礼》，成器可比於珪璋，居然岐嶷之姿，雅有信厚之誉，是宜奖其令美，授以旌旄。况全晋雄藩，兴王故地，屏护狄塞，统制甲兵。抚循繄将领之才，居守藉公侯之重。一昨师徒扰叛，帅令不遵，用尔遥临，以绥其众。尔宜持严而务恕，约法而推诚，戒之慎之，载扬丕绩。可开府仪同三司充河东节度观察处置等使兼太原尹北都留守，封如故。主者施行。


○册汴王邕文

维景龙四年岁次庚戌五月辛亥朔二十八日戊寅，应天神龙皇帝若曰：《易》不云乎：“义崇於利建。”《书》不云乎：“道尚於敦睦。”故知树藩屏者，以奉先王之言；强宗室者，归诸父之允。咨尔金紫光禄大夫行秘书监检校太尉殿中监知陇右三使仗内诸闲厩上柱国嗣虢王邕，尔门膺鲁拜，地冠虞封，本以忠孝仁义之规，成乎宣慈惠和之业。思穷占雨，沛经不测其精；词高赋月，陈诗莫窬其丽。匪惟政修中夏，称於虢叔；固以姻连外戚，宠则吾姨。遂能在位不骄，鸣谦自牧，造次何者，宁忘服儒？从容谓之，最乐为善；加以望隆才位，声轶典司，动则有恒，静而无挠，载刊三豕，厨委於杀青；爰捧六龙，厩填於伏皂：故可以荣绝乎四履，位徼乎九就。夫陈留者，徙梁之邑，在浚之郊，井邑遂割於鸿沟，舳舻远通於巨壑。虽帝尧遗俗，国中承重厚之风；而王武旧邦，天下擅膏腴之地。亲既贤矣，我图尔居，是用命尔为汴王。於戏！尔其敏厥行，厥典，思不怠，畏不法，取则前鉴，罔贻後羞，行作我唐藩，以惠於汴土。慎之哉！其保朕之休命。


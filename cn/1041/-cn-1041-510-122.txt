廖行之　送伯华醉归不寐又用韵杂言二首

十幅风蒲下碧川，别怕何惜醉金船。

娄公正遣江流稳，庾老宁辜月影娟。

善世如君皆夙望，泽民应我愧前贤。

荣华莫美城南杜，早晚还亲尺五天。

廖行之

廖行之　送伯华醉归不寐又用韵杂言二首

休论决处甚防川，刚道呼来不上船。

正使涓流鸣虢虢，终然修竹净娟娟。

浮沈与世鱼潜跃，清濁从渠酒圣贤。

富贵功名皆自有，可怜邀月问青天。

廖行之


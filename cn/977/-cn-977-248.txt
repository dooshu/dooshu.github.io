邵雍　观物吟四首

日月无异明，昼夜有异体。

人鬼无异情，生死有异理。

既未能知生，又焉能知死。

既未能事人，又焉能事鬼。

邵雍

邵雍　观物吟四首

莺蝉体既分，安用苦云云。

气盛有余力，声销无异闻。

时来由自己，势去属他人。

莫作伤心事，伤心不益身。

邵雍

邵雍　观物吟四首

古今情一也，能处又何难。

识事事非易，知人人所艰。

多疑亏任用，轻信失防闲。

尧舜其犹病，何尝无大奸。

邵雍

邵雍　观物吟四首

人之耳所闻，不若目亲照。

耳闻有异同，目照无多少。

并弃耳目官，专用舌口较。

不成天下功，止成天下笑。

邵雍


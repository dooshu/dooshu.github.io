卷二十二

钦定四库全书

续後汉书卷二十二　　　　元　郝经　撰

列传第十九

汉臣

蒋琬【子斌　显刘敏】　费禕　董允【董恢】　吕乂陈祗　董厥【樊建】

蒋琬字公琰零陵湘乡人也弱冠与外弟泉陵刘敏俱知名琬以州书佐随昭烈入蜀除广都长昭烈尝因游观奄至广都见琬衆事不理时又沉醉昭烈大怒将加罪戮军师将军诸葛亮请曰蒋琬社稷之器非百里才也其为政以安民为本不以修饰为先愿主公重加察之昭烈雅敬亮乃不加罪仓卒但免官而已琬见推之後夜梦一牛头在门前流血滂沱意甚恶之呼问占梦赵直直曰夫见血者事分明也牛角及鼻公字之象君位必当至公大吉之徵也顷之徙什邡令昭烈为汉中王琬入为尚书郎建兴元年丞相亮开府辟琬为东曹掾举茂才琬固让刘邕阴化龎延廖淳亮教答曰思惟背亲舍德以殄百姓衆人既不隐於心实又使远近不解其义是以君宜显其功举以明此选之清重也迁为参军五年亮住汉中琬与长史张裔留统府事八年代裔为长史加抚军将军亮数外出琬常足食足兵以相供给亮言公琰托志忠雅当与吾共赞王业者也密表末帝曰臣若不幸後事宜以付琬亮薨以琬为尚书令俄而加行都护假节领益州刺史迁大将军録尚书事封安阳亭侯时新丧元帅远近危悚琬出类拔萃处羣僚之右既无戚容又无喜色神守举止有如平日由是衆望渐服延熙元年诏琬曰寇难未弭曹叡骄凶辽东三郡苦其暴虐遂相纠结与之离隔叡大兴衆役还相攻伐曩秦之亡胜广首难今有此变斯乃天时君其治严总帅诸军屯住汉中须吴举动东西掎角以乘其衅又命琬开府明年就加大司马东曹掾杨戏素性简略琬与言论时不应答或欲构戏於琬曰公与戏语而不见应戏之慢上不亦甚乎琬曰人心不同各如其面面从後言古人之所诫也戏欲赞吾是邪则非其本心欲反吾言则显吾之非是以黜然是戏之快也又督农杨敏毁琬曰作事愦愦诚非及前人或以白琬主者请推治敏琬曰吾实不如前人无可推也主者重据听不推则乞问其愦愦之状琬曰苟其不如则事不当理事不当理则愦愦矣复何问邪後敏坐事系狱衆人犹惧其必死琬心无适莫得免重罪其好恶存道皆此类也【原注读书记按此二事可谓真宰相之度有武侯之风矣按杨戏後随大将军姜维出军戏素心不服维酒後言笑每有傲弄之辞维外寛内忌意不能堪有司承旨奏戏免为庶人维之度量其不及琬远矣宜其致败也】琬以为昔丞相亮数闚秦川道险运难竟不能克不若乘水东下乃多作舟船欲由汉沔袭魏兴上庸会旧疾连动未时得行而衆论咸谓如不克捷还路甚难非长策也於是遣尚书令费褘中监军姜维等喻指琬承命上疏曰芟秽弭难臣职是掌自臣奉辞汉中已经六年臣既闇弱加婴疾疢?方无成夙夜忧惨今魏跨带九州根蒂滋蔓平除未易若东西并力首尾犄角虽未能速得如意且当分裂蚕食先摧其枝党然吴期二三连不克果俯仰惟艰实忘寝食辄与费褘等议以凉州胡塞之要进退有资贼之所惜且羌胡乃心思汉如渴又昔偏军入羌郭淮破走算其长短以为事首宜以姜维为凉州刺史若维征行衔持河右臣当帅军为维镇继今涪水陆四通帷急是应若东北有虞赴之不难由是琬遂还住涪疾转增剧至九年薨諡曰恭子斌嗣为绥武将军汉城护军魏大将军锺会至汉城与斌书曰巴蜀贤智文武之士多矣至於足下诸葛思远譬诸草木吾气类也桑梓之敬古今所敦西到欲奉瞻尊大君公侯墓当洒扫坟茔奉祠致敬愿告其所在斌答书曰知惟臭味意眷之隆雅托通流未拒来谓也亡考昔遭疾疢亡於涪县卜云其吉遂安厝之知君西迈乃欲屈驾修敬坟墓视予犹父顔子之仁也闻命感怆以增情思会得斌书报嘉叹意义及至涪如其书云末帝既降邓艾斌诣会於涪待以交友之礼随会至成都为乱兵所杀斌弟显为太子仆会亦爱其才学与斌同时死刘敏累迁左护军扬威将军与镇北大将军王平俱镇汉中魏曹爽寇汉中议者谓但可守城不出拒敌必自引退敏以为男女布野农谷栖亩若听敌入则大事去矣遂率所领与平据兴势多张旗帜弥亘百余里会大将军费褘从成都至魏军即退敏以功封云亭侯

费褘字文伟江夏鄳人也【原注鄳音盲】少孤依族父伯仁伯仁姑益州牧刘璋之母也璋使迎仁仁将禕游学入蜀会昭烈定蜀褘遂留益土与汝南许叔龙南郡董允齐名时许靖丧子允与禕欲共会其葬所允白父和请车和遣开後鹿车给之允有难载之色禕便从前先上及至丧所诸葛亮及诸贵人悉集车乘甚鲜允犹神色未泰而褘晏然自若持车人还和问之知其如此乃谓允曰吾常疑汝於文伟优劣未别也而今而後吾意了矣昭烈立太子褘与允俱为舍人迁庶子末帝即位为黄门侍郎丞相亮南征还羣寮於数十里逢迎年位多在褘右而亮特命禕同载由是衆人莫不易观亮以初从南归以褘为昭信校尉使吴孙权性既滑稽嘲啁无方诸葛恪羊衜等才博果辩论难锋至褘辞顺义笃据理以答终不能屈权甚器之谓禕曰君天下淑德必当股肱蜀朝恐不能数来也权每别酌名酒以饮禕视其已醉然後问以国事并论当世之务辞难累至褘辄辞以醉退而撰次所问事事条答无所遗失及辞还权以所执宝刀赠之禕答曰臣不才何以堪明命然刀所以讨不庭禁暴乱者也愿大王勉建功业同奨汉室臣虽闇弱终不负东顾还迁为侍中亮住汉中请褘为参军以奉使称旨频烦至吴建兴八年转为中护军後又为司马值军师魏延与长史杨仪相憎恶每至并坐争论延或举刃拟仪仪涕泣横集褘常入其坐间谏喻分别终亮之世各尽延仪之用者禕匡救之力也亮薨褘为後军师顷之代蒋琬为尚书令於时军国多事公务烦猥禕识悟过人每省读书记举目暂视已究其意旨其速数倍於人终亦不忘常以朝晡听事其间接纳宾客饮食嬉戏加之博奕每尽人欢事亦不废董允代禕为尚书令欲斆禕之所行旬日之中事多愆滞允乃叹曰人才相悬若此甚远非吾之所及也听事终日犹有不暇尔琬自汉中还涪禕迁大将军録尚书事延熙七年魏军次於兴势假禕节率衆往御之光禄大夫来敏至禕许别求共围棊於时羽檄交驰人马擐甲严驾已讫褘与敏对戏色无厌倦敏曰向聊观试君尔君信可人必能办贼者也褘至敌遂退封成乡侯【原注殷基通语司马懿诛曹爽禕设甲乙论评其是非甲以为曹爽兄弟凡品庸人苟以宗子枝属得蒙顾命之任而骄奢僭逸交非其人私树朋党谋以乱国懿奋诛讨一朝殄尽此所以称其任副士民之望也乙以为懿感曹仲附己不一岂爽与相干事势不专以此隂成疵瑕初无忠告侃尔之训一朝屠戮谗其不意岂大人经国笃本之事乎若爽信有谋主之心大逆已构而发兵之日更以芳委爽兄弟懿父子从後闭门举兵蹙而向芳必无悉寜忠臣为君深虑之谓乎以此推之爽无大恶明矣若懿以爽奢僭废之刑之可也灭其尺口被之不义絶子丹血食及何晏子魏之亲甥亦与同戮为僭滥不当矣】琬固让州职褘复领益州刺史褘当国功名略与琬比禕雅性谦素家不积财其子皆令布衣素食不从车骑无异凡庶十一年出住汉中自琬及禕虽身在外庆赏威刑皆遥先谘断然後乃行其推任如此後十四年夏还成都成都望气者云都邑无宰相位故冬复北屯汉夀延熙十五年命禕开府十六年岁首大会魏降人郭循在坐【谨案今志作郭修通监纲目通志俱作循与此合】褘欢饮沈醉为循手刃所害諡曰敬侯子承嗣为黄门侍郎承弟恭尚公主为尚书郎显名当世早卒褘长女配太子璿为妃

议曰琬沉毅有度守亮成规是以上下安和疆场不悚有曹相之风而文雅过之褘重厚宏裕加之以敏故能坐却狂寇信汉余烈终制姜维不使之逞呜呼亮以经济大才创宏?恢远略高出千古与伊周相上下而琬禕继之抗衡吴魏复延汉祚三十余年可不谓英伟之士哉亮尝自比管仲乐毅管仲相桓公生存而竖貂漏师身没而国内大乱【原注左氏传齐寺人貂始漏师於多鱼桓公卒易牙入与寺人貂因内宠以杀羣吏而立公子无亏孝公奔宋】乐毅胜齐取其宝物迁其重器齐未尽下而逐於嗣王奔於他国【原注史记乐毅下齐七十余城惟莒即墨未服惠王即位使骑刼代将乐毅降赵遗惠王书曰轻卒锐兵长驱至国齐王遁而走莒仅以身免珠玉财宝车甲珍器尽收入於燕齐器设於寜台大吕陈於元英故鼎反乎磨室蓟丘之植植於汶篁】岂若亮之巍巍堂堂生无猜嫌没无间贰奨拔英贤畀以後事立国讨贼终魏之世则贤於管乐远矣

谨案目録此下有董允吕乂传今阙

陈祗字奉宗汝南人许靖兄之外孙也少孤长於靖家弱冠知名稍迁至选曹郎矜厉有威容多技艺挟数术费禕甚异之故超继董允内侍吕乂卒祗又以侍中守尚书令加镇军将军大将军姜维虽班在祗上常率衆在外希亲朝政只上承主指下接阉竖深见信爱权重於维景耀元年卒末帝痛惜发言流涕乃下诏曰祗统职一纪柔嘉惟则干肃有章和义利物庶绩允明命不融远朕甚悼焉夫存有令闻则亡加美諡諡曰忠侯赐子粲关内侯拔次子裕为黄门侍郎自祗之有宠帝追怨允日深谓为自轻由祗媚兹一人皓构间浸润故也董厥字龚袭义阳人也丞相亮时为令史亮称之曰董令史良士也吾每与之言思慎宜适徙为主簿亮薨後稍?至尚书仆射代陈祗为尚书令迁大将军平台事而同郡樊建代焉建字元长延熙二十四年【谨案延熙二十四年与陈志同考後主传延熙十五年孙权薨不应云二十四年病笃且延熙止二十年明年即改元景耀疑四字衍】以校尉使吴值孙权病笃不自见权问诸葛恪【案陈志此下有樊建何如宗预六字】对曰才识不及预而雅性过之後为侍中守尚书令自诸葛瞻董厥及建统事姜维常征伐在外宦人黄皓窃弄机柄特不与皓往来与瞻议以维好战无功国内疲弊表求召还夺其兵以阎宇代维末帝不从【原注孙盛异同记瞻厥等以维好战无功国内疲弊宜表後主召还为益州刺史夺其兵权蜀长老犹有瞻表以阎宇代维故事晋永和三年蜀史常璩说蜀长老云陈夀常为瞻吏为瞻所辱故因此事归恶黄皓而云瞻不能匡矫也】汉亡厥建诣锺会降明年春俱诣洛阳同为相国参军其秋并兼散骑常侍使蜀慰劳晋武簒代建为给事中帝问诸葛亮之治国建对曰闻恶必改而不吝过赏罚之信足感神明帝曰善哉使朕得此人以自辅岂有今日之劳建对曰臣窃闻天下之论皆谓邓艾见枉陛下知而不理此岂冯唐之所谓得颇牧而不能用乎帝笑曰朕方欲明之卿言起我意发诏治艾事焉

议曰允方严介特统掌内列职司喉舌献可替否曲为之防终远小人剸裁君侈易曰闲有家悔亡【原注家人初九爻辞】允则有焉吕乂清简守法足以继允董厥与瞻建统事不假借皓欲共表废姜维有大臣之节矣不与瞻死国而屈於讐堕陨晚节惜哉丞相亮举宰相之职以为宫中府中俱为一体陟罚臧否不宜异同每眷眷於本根而重侍中尚书之任必贤能端良而後用之故能治内讨外以弱为强终已及蒋费之世三十余年小人不得间而懦主不敢肆及董允吕乂相继而出祗为侍中而非其人卒与黄皓蔽贤踣国如桓灵之季都忘志於亲贤人远小人之言呜呼一小人一宦者犹能坏贤相之基图而亡人之国况多乎哉此圣人所以谨於微而戒乎履霜也

赞曰虎蹷龙颠天翻地覆不有君子其何以国公琰文伟靖共渊塞在国有贤雅量硕德周公既殁乃命君陈缉熙庙谟式张五军近臣植君董吕克正陈黄耦伤坠我汉命








【和王著作融八公山诗】

二别阻汉坻。双崤望河澳。兹岭复Лヴ。分区奠淮服。东限琅琊台。西距孟诸陆。阡（李善本《文选》作仙。）眠起杂树。檀栾荫（《类聚》作阴。）修行。日隐涧（《类聚》作澜。）疑（《文选》作凝。三谢诗同。）空。云聚岫如复。出没眺楼雉。远近送春目。戎州昔乱华。素景沦伊谷。阽危赖宗衮。微管寄明牧。长蛇固能翦。奔鲸自此曝。道（六臣本《文选》注云。五臣作导。）峻芳尘流。业遥年运倏。平生仰令图。吁（本集作子。三谢诗作于。六臣本《文选》注云。五臣作于。）嗟命不淑。浩荡别亲知。连（《诗纪》云。集作联。）翩戒征轴。再远馆娃宫。两去河阳谷。风烟四时犯。霜雨（本集作露。注云。一作雨。）朝夜沐。

春秀良已凋。秋场庶能筑。（○本集四。《文选》三十。三谢诗。《诗纪》六十。又《类聚》七作和王著作登八公山诗。引陆、竹、出、目四韵。）


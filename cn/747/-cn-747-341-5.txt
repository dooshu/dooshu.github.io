○朝请大夫行江陵少尹兼侍御史荆南行军司马上柱国颜君神道碑铭

君讳允臧，字季宁，京兆长安人。曹王晋王侍读赠华州刺史昭甫府君之孙，薛王友赠太子少保惟贞府君之第八子也。孝悌敏，有才干局力，所居以吏道称。解褐太康尉，太守张倚、采访使韦陟皆器其清严，与之均礼。天宝十载，制举县令对策及第，授延昌令。君悉心致理，远者怀而迩者安。采访判官贾至、王伦言於使，清白名闻，会安禄山反，遂止。潼关陷，太守李揖计未有所出，君劝投灵武。至宁朔，属同罗扣六蕃府，绝不得通。肃宗闻君诚，至德初，追赴彭原行在所，拜监察御史，赐绯鱼袋。遂承任使，推劾不避强御，中官邢延恩等皆得罪焉。寻充朔方兵健衣资使，郭公子仪请为判官。清渠之衄也，贼兵四合，矢下如雨，君挺剑跃马奔之，得出至武功。知县、御史及吏人无敢住足，君徐坐，示暇於大逵，然後少有至者，因令具顿，以候今上，上大惊喜，引之同食，河东人郭俊、邢韶翻城归顺，郭公俾君先入郡，以安恤之。郭公既至，军郡之事，一以咨君，随方决遣，无不欣惬，有郡人尝为贼将崔乾判官，郭公欲加刑，君领证左右以入救，遂贳之，二年秋八月迁殿中侍御史，真卿表谢，肃宗批答曰：“卿昆季连擢，才声并振，俱守寒松之操，允执後之心。久冒艰危，大知难夺，委以宪台之长，克申白简之威。厥弟之迁，亦为官择，宜相劝勉，各树以有名。”当代荣之。京城收，与崔衔命宣抚，都人大悦。出为栎阳令，录事有奸犯者，君立榜杀之，豪强震恐，一县屏息。迁侍御史，以当为郎，以兄在南省，君遂揖牢让。转大理正，用法精详。或以贿财执事而妄诉者，卿丞莫能止，君独召讯，诘责立服，众皆为君危之。宝应中复拜侍御史兼太子中允，广德三年冬十月拜江陵少尹，又兼侍御史荆南行军司马。君清正卓立，特为军州所敬。既而代到，屡诏徵入，未得行。大历三年冬十一月五日乙亥，奄忽感暴疾，终於私第，春秋五十九。其兄真卿，闻丧哀摧，甚去手足。乃命侄男前武功丞顶，谂，於其妻奉明县君韦氏、其孤前京兆参军<并页>Н[QDDU]禺等，以明年夏四月壬戌，归君於上都万年县凤栖原先茔之北，礼也，呜呼！君姿质瑰博，襟灵沈粹，心根德义，躬服孝仁。理以居家，果於从政，与人深一定之分，临事多独见之明。屡佐戎旃，必闻忠益，六登宪府，皆推直谅，信可谓朝之正人、儒之君子。未申殿邦之用，遽赍入冥之恨。知与不知，孰不嗟悼？真卿衅深祜薄，门祚衰陵，同生之人，零落皆尽。唯形与影，相视不足，岂图不造，永诀於斯！长号立铭，泣尽继血。其辞曰：

嗟嗟予季，特禀纯粹。曰孝与仁，因心则至。友由悌睦，礼用和贵。蛇蛇美言，岳岳高义，行绝枝叶，心无颇讠皮。经德秉彝，拔萃出类。环卫入侍，牵丝作尉。泛爱与人，检庄莅事。一作象雷，六为天吏。豪右宣威，宪台增气。群公虚左，天子思媚。守挹让郎，得仁奚鬼？司刑棘寺，理法昭贲。储闱载升，亚尹斯位。七德ム理，万人攸{艹既}。黄未登，青方致。云如不淑，奄忽云讳。国失重宝，家摧胫臂。以此思哀，我生奚寄？反葬何所？先茔之次。滨水东流，终峰北挚。勒名金石，威烈无坠。


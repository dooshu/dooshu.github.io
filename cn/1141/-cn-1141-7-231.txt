此日足可惜寄刘润伯

此日足可惜，朋旧罕亲密。
我今四十九，君年五十一。
离居已七载，寄书岂能悉。
闻子官闽州，缓带自暇逸。
珊瑚截作枕，兰蕙葺为室。
宾僚就谈宴，咄嗟丰馔出。
侍立环歌儿，琴筝间笙瑟。
为乐当及时，长夜欢未毕。
大海戢鲸鲵，群盗犹虮虱。
幕下喧筦弦，城头吹觱栗。
欢妍不驻年，安能发如漆。
与君昔同学，少小命俦匹。
野馆傍藤萝，寒灯连蟋蟀。
共被眠绳床，学书争秃笔。
壮长各飞驰，浩荡违衡泌。
悯予劣蒲柳，饮食倚参朮。
燕台与历下，握手散积疾。
官贫无长物，所得是忧慄。
扁舟泊淮徐，系缆尤相昵。
蓬窗酒既阑，夜语还唧唧。
前年得汝书，双泪沾短帙。
去年书寄汝，路远恐遗失。
犹传五马客，蹉跎滞吴质（谓吴圣水。）。
祗今但回首，那得遽促膝。
昨闻买新宅，相邻如比栉。
尔我方东西，何时对蓬荜。
我今齿半落，肌肤无一实。
不惜就衰颓，所嗟疏道术。
早梅花烂熳，幽壑泉沕潏。
好鸟为我鸣，春气甘如蜜。
愿言同一觞，游娱永兹日。
东望九仙山，恍惚见崒嵂⑴。
⑴ 意本作书数行耳，忽用起句，遂成长诗。至「野馆傍藤萝，寒灯连蟋蟀」，不觉泫然。忆畴昔一檠相共时，如昨日也。



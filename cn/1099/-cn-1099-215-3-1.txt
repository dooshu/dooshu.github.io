○修捍海塘記

嘉靖庚戌春、浙西海鹽捍海塘、以颶風崩圯、維時督水使者、蜀胡公以職事來廵、郡丞任君、吾鹽令張君、胥會、目與咨嗟曰、涓涓不塞、將為江河、况海百川之匯、滔天之洪濤者哉、且茲塘高、實與邑城等、無塘是無邑、自邑而往而嘉而蘇常、皆汙下受浸、塘不亟築、患獨在鹽乎哉、乃得請於先廵按王公、今林公、兩柱史、皆急民之患、率作惟殷、而監視則郡倅鄧君、節推殷君、其百費於張令取辨焉、外壘石塘。以障怒濤之衝。內填土塘。以防潄齒之釁。由是鹵不及田。田可望稼矣。或曰、茲役葢有五善焉、先年聚役夫於塘。率羣猾影射。今分官視工。所轄者少。易察難匿。祛弊也。先一石擎六樁為大疏。今益其二樁。以尺度之。圍一袤八。壯基也。石犬牙相躭跨縫乎鏬理密而堅潮不得滲固表也。民每歲塘夫課銀。儲之于庫。鳩役閭左。量數分給。如顧募然。受直停勻。民相勸趨。得人也。每八月潮汛特盛。怒湧兼天。適茲興作。潮縮而殺。得天也。是皆胡公措置者密、感通者神、而郡伯劉公、暨張令君、寔相之也、嘗攷吾鹽自十八□淪沒、唐開元中始築塘捍潮、宋嘉定中、史言潮衝鹽官平野、二十餘里、元大德中、此地有三十六沙陂塘易沒潮嚙海鹽沙岸、敕異人張與材、投鐵符鎮治、入國朝洪武中海嘯、淪田一千九百餘頃、鹽民潘允濟、走闕下請築。始用石矣。永樂三年、通政趙居任築、九年、保定侯孟瑛築、宣德四年、侍郎周忱築、皆敕使也、役民槩及蘇常等七郡、正統以來、或郡守、或臬憲、或藩參、官無定員、則守土臣也、其役民亦祗用我嘉七邑之力、正德中、易以水部郎、今　皇上乃專設僉憲職水利、則勢親易運。職專思確、况銓部重東南海患、擇宿望如胡公、而又率以廉勤、佐以諸材諝乎、令且議開裏河取土可以實塘因河可以運石又命石戶。歲採而時輪之。以備緩急。皆利民防患嘉猷也。當書之以為後則。

皇明經世文編卷之二百十五終








【敕勒歌】

〖《乐府诗集》云。乐府广题曰：北齐神武攻周玉壁。士卒死者十四五。神武恚愤疾发。周王下令曰：高欢鼠子。亲犯玉壁。剑弩一发。元凶自毙。神武闻之。勉坐以安士众。悉引诸贵。使斛律金唱敕勒。神武自和之。其歌本鲜卑语。易为齐言。故其句长短不齐。〗

敕勒川。阴山下。天似穹庐。笼盖四野。天苍苍。野茫茫。风吹草低见牛羊。（○《乐府诗集》八十六。《诗纪》百十一。）


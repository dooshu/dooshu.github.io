第三卷


孤臣纪哭

崇祯癸未进士孤臣程源泣血纪

癸未年八月二十七日，会试榜放，首陈名夏，源列一百四十二名，出于宫庶方公坦菴讳拱乾之门。九月十四日，廷试，赐杨廷鉴、陈名夏、宋之纯进士及第；源列三甲第二百四十一名。

先是，贼自中州入楚，荆州、襄阳诸郡皆望风逃，长江一带，上自巫峡，下至蕲黄，无孑遗。贼蟠踞楚豫之间，浸浸乎有窥关中、逼金陵之意，廷议以秦督孙传庭孤单出关剿贼，识者有隐忧焉。源尝对宰相言之，殊不谓然。

十月初五日，源具疏请表母卞氏节文长不载，本月十五日得旨下部，时部役过索未覆即此部役「过索」二字，已尽时弊。是日，内催孙传庭出关战，贼匿精锐，驱难民诱敌，斩获皆吾人。传庭志益骄，其疏云：「有自贼中逃回者，言贼闻臣名皆惊溃，臣誓必扫清楚豫，不以一贼遗君父忧。」而不知皆贼间也。源造宰相言之，但唯唯而已。月终，传庭果以覆师闻，京城大震，佥谓贼必渡清。廷议以宰相魏藻德视师河上，源复具疏，其略曰：「臣闻主忧臣辱，古今之通谊也。值今圣明御极，天下岂有难为之事？顾空言则有之，而实事竟少。虏突于垣，寇啸于室，俄而报捷，俄而失师，重烦我圣明大虑，则以本谋之未立，而见之未远也。臣请折衷天下大势，以西北制东南，以东南奉西北耳。乃者寇起中州，据我腹心，图我荆襄诸郡，扼我上游，夫中州之隔神京，限以一河也；荆昌之去陪京，只十五日也，而不敢即窥者，臣以为贼之计狡也。计贼渡河必背秦蜀，窥南又不便骑射，以为渐图秦蜀，则可以安意渡河也，南图淮扬，则陪京孤注也；此二策者安危系焉，何可不急图之？顷者孙传庭以数万之师，搏数十万之剧贼，孤军深入，数以捷闻，臣尝对所知曰：此诱敌也，今果以愤师报命矣。夫抚臣岂非一担当之臣也，然而兵有犄角，有牵制，有应援，有虚实，岂可以数万之师，搏虎狼于穴哉？臣闻王翦之伐赵也，请兵六十万人；汉高帝之困项羽也，必俟韩信三十万师之至；盖多寡之数，强弱分焉，彼已见焉。今寇虽非楚赵之比，而国家全胜，远过汉秦，然奸大寇必大举，欲大举，则必速召数十万之师，八面齐集而攻之，以分其力。谁应援，谁声实，谁牵制，谁批腹，著著照应，使之疲于奔命，救接不暇，然后可一鼓而歼之。【谈兵事如指诸掌，■智囊未能远过】盖贼之所忌者，分也，我之所恃者，合也。闻楚郡伪官请兵于贼，不许，则贼之所忌可知也。今议者又曰：贼必渡河也。臣愚以为贼必不遽渡河，但恐秦兵新败，贼必趁虚而攻。使传庭凭关固守也，俟贼遁而师城下，智尽能索，师老力疲，而后议取之，犹可为也。若以新败之众，开关延敌，胆恇心怯，必致奔溃，万一寇闯关而入，入三秦一去贼得专力渡河，天下事有不忍言者，此臣之所为痛哭以请也！伏乞飞勒传庭，闭关撄城，勿事浪战，天下幸甚！」书奏不省，传庭果开关延敌。贼伏精锐关前，引传庭出，遂夺关而入。三秦遽失。秦中死义者，传闻抚臣冯师孔、知县吴从义等三人。方伯陆之祺而下俱相率从贼，痛哉！【朝廷不省，宰相不省，中枢不省，亦末之如何矣！】

十一月，因秦警以余应桂为秦督，李化熙为三边督。时应桂在都门闻命惊惧，日夜泣，中枢不以闻；强之前，至晋中，一无所为，但逡巡河上而已。【知其不可而犹使之，也应桂知不能不求。知如源者】晋抚蔡懋德亦孤立无应援，三晋失备。

十二月，源具防河剿寇十欵，【虚心请教一班木偶，以国事侥幸，可恨！】其略曰：「臣闻居得为之地，尽瘁以靖乱者，大臣之事也；居不得为之地，忘身以进言者，小臣之心也。昔汉当承平之势，书生贾谊犹痛哭流涕以请，况今天下乱形已成，民心将二矣。漕粮将乏，外解将不能至矣；虏将逼关，寇将渡河，神京独注矣。言战无以为战，言守难以为守，臣以为及此时一一而速图之，犹能自立也。能自立，然后可以议恢复，此机一失，如既烬而责救火焉，则东南西北之局俱无是处矣。此臣所为痛哭而请也，其一曰：今死贼之据秦而下，我严城之速也，假仁义以诱之也。其实小民受国家三百年培养以来，以榆林之战推之，其心何尝一日忘本朝也，迫于死而动于利耳。我诚欲收民心，岂在乎虚文哉，必有实政以感之。陛下诚能下尺一罪己之诏，且分别东南境土，凡被寇之地皆免正供，现在之地悉免加派，则小民且曰：国家多事如此，而犹我民之依依也，必感奋死守矣。况楚豫民已剥肤，急追捕逃，未必应也，山右为神京三辅，过督之，思走险矣。民心当收者一也。其二曰：民志定，能效死勿去，而后可以言御寇。御寇不可浪战，计必防河；然而二千里之河，岂能处处而防之？非均酌道里，分屯扼要，如尝山蛇势，不可。然而太分则力单，太远则缺多，相去寥阔，无从照管；计必沿河一带，多设烽火，如戚继光传炮之法，可也。而接应巡逻，又当多建飞舸，大设火箭神枪于上，结水寨为犄角焉，则往来捷矣。可以救援，可以截杀，于以击半渡而备不虞，宜与汪立信三策同看庶无误也。则防河宜备水战者二也。其三曰：河防备，又当谋善后。夫孤军河上，后劲无闻，古者行师大忌也。势必设军于太原、平阳之间，为声势应接之计焉。盖太原东控井陉，南摄沁水，接壤平阳，西北邻延塞、大同，京师之藩蔽也；而平阳之西南俱界黄河，东引泽州，北阻汾阳，又太原之门户也；诚当用宿将，练土兵，积粮蒭，增楼橹，具火攻，为必不可动之势，以为河上声援，而河防之师庶有据，繇此而山右郡县诚守戒严亦如之，则金城百二矣。故河北之守宜详者三也。其四曰：守既详而后可以议攻。请召天下之兵，捐各省之粮以给之。盖各省之粮，其阻于贼而不能入，不如即以之办贼。然而兵有奇正，固原者，抉贼之腹心者也；宁夏、甘肃者，拊贼之背者也；所当即下明纶遣使悬赏，指授方略，冒险以固其心者也；汉中者，川陕之襟喉，贼之后门也，所当速召两川之精锐，且屯且攻，以牵其后者也；东都河南者，贼之左腋也，所当剿降土寇，安集遗黎，设镇将于汴楚之间，俾之练土著备扼塞，给牛种，广屯田，以封潼关者也。夫我患无饷，彼亦能空腹而战哉？惟其如是，而贼后不敢窥川，前不敢渡河，左右不能越楚豫一步，坐十万乌合之众，食于一隅，自毙之道耳。我乃用间出奇，内外夹剿，一鼓而歼之，此百不失一之算也。故能守而后能战者四也。其五，以淮上设兵，南近北远，欲于济南驻兵以防阻隔，亦为要著，不及多载，书奏不省。」

是月二十九日，贼从沙涡渡河。黄河天堑，督臣余应桂托阅兵，未见敌遽走太原。贼渡河，如行，已室三晋，遂成破竹之势，乃知金人之笑宋有繇然也。时朝无确报，反以贼为叛兵，相率自愚。中堂票旨，但云用心堵截，以匹马不入为功。司马用兵，但云「待罪封疆，以死报国」，未闻用何兵何将、作何调遣。牵制犄角，上下相蒙，三晋致失，源与给事光时亨，庶起士李长祥、刘廷琮，修撰杨廷鉴曰：「急与陈、魏两相公言，晋事大坏，叛兵亦贼也，即非贼，亦当作贼布置。」奈何真贼反以为非贼，源恐贼临城下亦不知也。且主上待二相公不薄，及今言已不可及，言而死与贼至而死，孰优？诸公或系给谏，或系亲切门人，亦当及时为二相言之，时诸人皆未然。

甲申正月，元日，大风震屋飞沙，咫尺不见。占曰：风从乾起，主暴兵至城破，臣民无福。

正月二十八日，才闻贼取平阳，沿河州郡咸置伪官。及验之，果以去岁二十九日渡河也。畿辅重地，泄泄如此，痛哉！事去矣。

十六日，以辅臣李建泰督师剿贼，告庙、赐剑，驾幸正阳门楼亲饯之曰：「先生此去，如朕亲行。」是日，复大风沙，占曰：不利行师。源亦亲送之于真定寺。因进之曰：「相公此行，当兼程取太原，收拾人心，为固守计，以蔽神京。此处若失，无下手处矣。」时源同年淩炯亦以兵部主事监军标下，源复对炯极言，出平阳、太原守备方略，与联络三晋州郡，及三关诸欵相示，炯颇然之，然辅臣犹拘司马法，日止行三十里也。

十七日，至涿州，营兵三千逃回，辅臣夺气，益迟迟其行；而余应桂及诸将官等闻平阳破，复望风遁。太原无一贼兵至城下，以数贼上城，开门而入。时建泰至东光，兵颇不戢，百姓闭门不敢纳，建泰攻三日，克之，或以我州县小试耳。【不攻贼而自攻，官兵伎俩大率若此】

二月初一日，予自都门至天津，晤抚臣冯元扬饷，司唐廷彦、总镇曹友义、副总兵金斌、道臣韩文镜、王昌宗等。谈及时事，相向感愤，各有投戈起舞之意。时天津总兵甚薄人心不固，予深以为忧，随贻抚台书，其略曰：「国家多故，晋鄙如沸津门处，神京东南曾不三百里耳，以老年台壮猷元老镇抚其间，护此一衣带水，以供大内，则李韩国之任也；振神京之左腋，以俟叵测，则王文成之责也。津门人心，戴老年台如戴慈母，不惟可守，而且可以战；夫可以战者，真可以守者也。而兵力单弱，风鹤不禁，则又可忧。夫漕渠哺内，有警必争，不待智士而明。则天津之兵，原设犹患其少，奈何可以外撤哉？此则源所为深忧者尔。」元扬得书，深相结纳。

十五日，源自天津赴都门，是日得真定信，先是真定知府方茂华闻贼警，预撤家属出城，辅臣徐标执茂华下狱；适抚标等争中军官，不听。伺标登城画守御，劫缚出城外，杀之，劈狱请茂华出，茂华遂牒所属州县豫叛待贼。数日后，贼始以数骑来，遂直搏宣府甯武，入居庸，攻大同。源初四日抵通州，初五日，策蹇入都门，其时宣大未下，予即以策干司马，其略曰：「夫贼之云翔而不敢下者，畏二镇之议其后也，速驻兵真保，声捣太原，犹可以壮宣大之援，而分贼之势。今奈何泄泄从事也？恐过此以往，如从枕席上行师，此时真可痛哭矣！」殊不省是时中堂相聚，犹谈笑若平日。司马无他布置，但沿街摆炮设兵，扎营各胡同口，日置城头县帘以待贼至而已。嗟乎！尚谓朝廷有人哉？

封总兵唐通、吴三桂、黄得功、左良玉、刘泽清各伯，曹友义、马岱、姜勷等各晋级有差。时议撤宁远镇，调吴三桂及苏督王永吉入卫。三桂兵素能战，道远未得前；唐通于初九日陛见，上慰劳殊甚；越三日，出兵仅数千耳。刘泽清不奉调，大掠临清。

以太监卢惟甯、高起潜等十人为天津、通州、蓟州、山海、两淮、江浙、两粤等处监军，民心颇变，文武短气。

首相陈演罢时兵饷匮竭，士气沮丧。渡度不能守，遂因修撰杨廷鉴说辅臣魏藻德曰：「东南一线惟山东耳，刘泽清虽可，恐不能为皇上通此气脉。昔赵鼎赞高宗亲征，犹以张浚来路为至尊去路。盖国家大计尝图万全，而神京坐隔一隅，诚不可以陛下孤注也。莫若以曹友义建牙济南，专使接连南北，此国家门户，相公速速留心。」时以天津方借友义为辞，不听。时题源为兵部官，源上疏辞。

诏诸衙门捐助，家各养兵，以官爵大小为差；诏民间捐助，上中下不遗一人。

初八日，贼犯宁武，镇将周遇吉死之。遇吉素好能战，率兵逆贼城下，众寡不敌，败，城破，巷战覆败。入公署，犹从屋上引弓对射，力竭，焚妻子遂死。

初九日，贼至宣府，叛将白广恩、官抚民以书约总兵姜勷降，勷叛迎贼，宣陷。

初十日，源复造宰相曰：「辅臣李建泰，今何名住河间，标下总兵马科尚有现兵万人，速请建泰同赴居庸，与唐通协守，犹可以镇抚万一，而京营兵心不可恃，当请至尊亲出，一慰劳之。若有颜常山之至诚，未必士气不奋也。至于侦探不实，即真保之间，全凭徒来之口，道路传讹，风影莫定，贼之行止未知，又何以探贼之虚实也？请出重赀募死，间设塘马以伺贼势，一面捐内金分赐营卒，犹可自立以待援兵也，不然，度不能时刻守矣。」不听。【天子专听宰相之言，宰相并不听一人之言，徒令谋臣束手惜哉】源虽未肯授官，均之臣也。臣谊当死。然与其一无所为，没没而死，不如报讐而死。遂与房师方拱乾、弟行人程玉成诀曰：「祖宗德泽在人，天命未去，皇上无死法。江南忠义之士不乏，诸老臣尚在，源此行若能倡议江南，同心雪耻，事成则国家之福，不然者，源有慕于文信国矣。」此时庶可以死也。

初十日，源赴通州，即以书信抵通州饷部向烈星曰：「天下事真不可为矣。弟之出都门也，皇天后土，决鉴此心。通州实神京咽喉，近粮在河下者不下万余，吾兄忠义天植，谋略夙闻，当速督运入城，交欢镇道。粮支一年，城坚难破，至诚所激，金石为开，未有士不死守者。若能全此一区以分贼向，则宗少保之勋也，惟留意。」不报。

十一日，贼至居庸，唐通战败，遂降。贼遂入关，攻大同，镇道亦叛降，大同陷。

十二日，贼至昌平，总兵李守鑅死之。昌平破时，贼乘势直下，人心震惧。

朝廷日日召对，皆练兵措饷不及套语，此中犹有欲希冀者。上见举朝无人，每一对，未尝不痛哭回宫，在廷诸人惟议闭门，不许人出入，一无所为。城中人人自危，贼复以掠金诱我兵，我又兵饷不继，士卒解体。

十七日，贼拨至高米店。

十八日，则逼至齐化门下，时通州城外皆贼。源时寓通之观音殿，徘徊不忍去，午刻，始涕泣登舟，变服改姓，宿张家湾。矫首北向，夜寐无成。

十九日，抵码头，闻京城兵变不守，殊不信。是日宿河西坞。

二十日，宿杨村。时金斌拨马回报仍前，适有刘姓者逃自京，道京城之破娓娓。是日，源设位恸哭，嗟乎！国破人亡，龙驭难卜；九庙怨恫，天地为昏；孤臣无主，此生何为？源即粉身碎首，势不与贼两立矣！泣歌古诗以寄哀愁，有「谁教赤眉来晋曲，致使黄巾入汉家」之句，呜咽不成而罢。

先是贼破昌平，朝廷发三大营兵，出营齐化门外，枢臣张缙彦但坐衙门以俟，营督襄城伯李国桢住城楼，惟以点军太监王相尧统之。兵无大帅，上下不习贼以十八日午逼城下，【□□度之，兵尚以无统而败，况区区乎？】与我兵遇，叙寒温若平日，数万兵卒一时奔降。遂攻西直门，不克，转攻彰义门，城上炮发皆虚器，贼乘势用大炮急击。上闻，遣太监曹化淳督战，比至，诱我兵曰：「贼已上城矣。」城头守卒皆奔溃，哄声雷沸不能禁。化淳遂开门迎贼入。十九日，贼以三鼓攻内城前门，城卒不守，痛哉！内城陷，我皇上死社稷，崩万寿山；皇后周、妃袁皆朝服自经死；一时从死者为太监王之俊、王之心。贼入城，纵兵大掠杀，城南一带皆虀粉，妇女淫污死者，并洿梁屋皆满，城中哭声震天。

廿一日，次桃花口，为金斌兵所掠。时斌住韩家树，源揣其有不臣意，遂携二仆直造斌营，握手大恸，以「祖宗德泽及今，上厚恩」感动之。斌欲执监军卢惟宁献贼，为之先驱南犯，而托为行遁，源乃画地晓之曰：「将军无谓贼遂能有为也。二祖十宗恩泽未泯，大明子孙千亿，江南豪杰不乏，今楚豫闽广间，多者带甲二十余万，少者亦不下数万人，一闻京城失守，普天同讐，门庭皆其敌也。幽燕一隅，有大河隔绝，使有从旁起者，秦晋可立断也。贼首尾不救，义师外击，忠智内起，必成擒耳，此地方当躧为平地，岂能听人作贼也？将军世受国恩，勇略盖世，今白粮在潞河者，不下四万馀，城中尚多馀积，此数年粮也；而各标兵亦足万人，津城四面皆水，火器山积，将军诚能抚而用之，以扰其腹心，此桓文之烈；不则提兵南下，倡义同来，亦不失为纯臣，奈何从逆也？且卢监奉圣命至，岂可献贼？义兵一到，将军百口莫辩矣。繇是卢监获免，然降表已行，不能止矣。」是夜，宿西沽，大恸。

二十日，次天津，兵道原毓宗倡降。源以书抵饷部唐廷彦曰：「逆贼浊飞，三纲沦亡，天地不容，敷天切齿。我辈读圣贤书，所学何事？忘祖宗三百年之培养，而反面事讐，狗彘不食！吾兄亦有城守之责，不可不存忠孝之心也。闻冯留老倡义，曹帅亦自可人，今粮在潞河者可支数年，兵满万人，于以寄贼肠而俟恢复，中兴之奇勋也。」冯留老、曹将军幸以此语之，唐报书曰：「时事已至此，请先驱入城，共议战守。」比源至城头，防海兵大噪，劫饷库尽，殴廷彦几死。【倡乱每自官兵，始繇自平日况无纪律以闭之，又无忠义以勋之也。天下事败于将兵之人，岂败于贼耶？】先是冯元扬闻京城变，聚将士泣血誓勿二，命迎龙亭设拜尽礼，门下已无一应者。天津道臣原毓宗，秦之蒲城人，赴官时遇贼礼之厚，留母为贽，因纵之，许内应。比至津，即张惶贼势相离间，及都门报至，率绅士先表迎降，兵民皆从风而靡。大揭黄旗城楼署之曰「天应民顺」，因而津民各用片纸书「民顺」缀门前。总兵曹友义单骑斩关出，毓宗率兵邀执之；逼元扬迎贼，元扬义不屈。副将金斌、总兵娄光先、指挥杨惟翰俱叛。

二十三日，金斌移营演武场，予复就见说之；唐廷彦伤重，移至；冯元扬皆在；群谕以大义起兵，不动。斌且劝廷彦留幕下，予先机退，急以书抵廷彦曰：「神京失守，忠臣切心。胙为兄计，无能为则死，若自反尚有所为，必南遁，此定著也。今斌既降贼，吾兄寓彼，将为贼入幕之宾乎？亦将覥颜从逆也。弟行矣，若能来者，弟谨舟舣以俟。江南多豪杰，尚可大举。一刻决计，千载荣辱所关，惟速图之。」廷彦即书报曰：「吾兄忠君信友，可泣鬼神。但弟伤极，性命已八九，自反无能报国，惟一死而已。家慈年八十有三，吾兄过敝邑，幸婉曲慰之有子死国，勿过伤也。」时廷彦止一子，方八阅月，源欲竭力保全回籍，不从。

二十二日，源买舟天津城南。漏二鼓，津侠王殷过馀，为言抚臣冯元扬图南还举义，中军副将郑尚举弃妻子以从，兵道原毓宗欲执以献贼。君欲倡义：「何不匿之舟中，若能脱此者，无忧事不济也。」源喜极，计贻殷出之，停舟东门以待，约以二十三之子夜。至期相见，执手恸绝，各叙大义不屈与倡义东南之意，且哭且行。是日宿静海县，知县韩养醇亦为逆贼撤去。

二十四日，宿沧州。闻河间知府方文耀不屈，贼杖之，大骂死，沥酒哭之。

二十五日，宿泪头。贼沿途设兵，大索朝士，乃毁蓬帆，元扬伏舱下，源杂入舵工中。

二十六日，次连儿涡。锦州伪官执乡绅曹吏部杀之，没其家。伪官多陕西之红铜人，皆生员无籍者。奸淫贪杀，民不欲生。

二十七日，宿桑园。

二十八日，移书山东抚臣丘祖德曰：「我皇上未有失德，顷缘诸臣泄泄，饷缺兵单，致贼沦我神京，陨我君父。普天率土，同此悲号。念光武一耕夫耳，白水一奋，昆阳积尸，岂不以汉除秦暴，天必锡以四百禝耶？我太祖高皇帝驱逐胡元，肇造区夏，方之汉世，功德度越古今天意，岂有两哉？中兴光复，正在兹时。今玉牒云仍，皇孙千亿，江南财赋之地子弟多豪，贼不先窥，而以贻我，虽彼天算，天意可知。又岂能舍步骑而与我争长江之险耶？况有我蜀据其首，走西安才七日也；而蜀豫横其腹，甘宁蚀其心，江东老成尚有人，义旗一举，彼捣此击，光复真指顾耳。而议者不察，以贼为有成焉，其亦借贼为富贵之资也。亲翁先生擅方面之权，拥青淄之众，以地而言，则金陵之睢阳也，尚其倡义积诚而感士心，用人用才，权宜自制。若其立脚既定，财力可恃，缮旅誓众，直捣沧瀛；不则敛兵依险，坚壁自固，一老贼师，一蔽南服。源若此行荷天之休护遂素心，告诸同事，共奖王室，收拾江东，号召南北，长驱而前，连络合剿，则亲翁之功真南北一柱也。顾亲翁忠智岂不知此，特以事会所乘，间不容发，先发制人；兵事所尚，时哉不再来。欲与亲翁决计，速则有功，迟则及祸。」是日，次德州码头。

二十九日，为粮船所苦。源与元扬夜走，伏德州之草店，自此三日不得前。乃移书天津镇将曹友义曰：「天地反覆，三光晦蒙，痛哉！食君之禄，误君之事若是矣。前寓天津，已与将军见及此，彼时相商，便将天津一派为托，将军亦毅然不让，今兹胡然大失哉？昨泊津门，乃知兵以无饷故，为原毓宗诱去，是时将军斩关出，未及一言国家事。以将军之智勇忠纯，所部健丁五百如父子，即今日叛去之兵，其心必不忘将军也，若能深机密谋，伺隙馘叛，则五百人已见其多；若欲收缚凶身，据城大举，则馀兵亦可计取之也。目下伪官布列，皆为无籍，各州县无一兵为守者，便使收捕擒斩真入无人。如以孤臣无援乘此空虚，一路快杀，然后渡河，谋众共举义旗，则将军之心迹明，大功可计日集也。嗟乎！鼎湖龙去，青宫累凶，敷天掩泣之时，正臣子捐躯之日。无负国恩，不污史笔，免旃自爱。」

四月初五日，源弁草结衣，作丐状，发自德州，饭土桥，探山东郡县。贼充斥临淄，盐河、济南等处独急。乃走陵县，时闻兵科介松年、兵部主事淩駉自死，宰相李建泰为贼械去，犹以两印自随。

初六日，繇芝麻店宿李河坞。因移书同年钟性朴，相勉协力战守，时钟为济南司李。越数日，抚标中军梅某叛，钟死之。

初七日，繇沙河宿武定州。东南市皆贼。

初八日，误宿桑楼村，主人为贼党，作危言迫。住旬日，源觉其意，问之邻妪得状，走滨州。滨州为予祖允轩公旧治地，其父老道德政凿凿，予不能隐姓名，乃造耆祝所拜谒，百姓顾予，有泣下者。是时滨州城外皆贼，杀人如麻，行乞不免。

初九日至十二日，俱未得前。

十二日，一乞僧北来，就视之，为礼部郎中周仲琏，携至草舍，与元扬相持大恸。道及十九日以后事甚悉，云十九日城破后，逆阉曹化纯为贼先驱入大内，内廷搜索悉遍，安置我皇上梓宫东华门，榇甚贱，以李国桢言，稍易之。皇太子守丧，日不去，只一二小阉相从；二王锢伪将刘宗敏宅。四月初四日，葬我皇上田贵妃墓，是时天地昏惨，大风扬沙如震号；日色黯淡无光，都城内外黑风蒙隐不散，皇极殿作白色。贼以二十四日僭位，才上座，即呼头疼如劈，昏绝，辄颠下。自是又以二十六日及四月初二日、初四日上殿，皆如前，贼气大沮。通政司孟兆祥守正阳门，死门下；子进士孟章明阖家自杀。户部尚书倪元璐朝服自缢死。协理京营戎政兵部右侍郎王家彦骂贼不屈，贼叚斩之城楼。左中允刘理顺父子死。简讨汪伟夫妇死。左春坊左谕德侍读马世奇以两妾死。大理寺卿淩义渠朝服南向死。宰相范景文，都察院李邦华，侍读周凤翔，左副都御史施邦曜，吏科都给事中吴麟徵，河南道加俸一级御史王章，福建道御史陈纯德，四川道御史陈良谟，吏部文选司主事许直，太仆寺丞申佳胤，兵部武库司主事成德，率先死之。诸臣有以道遁者，有以僧遁者，皆义不受污。多未详。

先是，贼兵不过三万人，皆十五六小兵，善缘城，余皆秦晋降兵，亦不下三万人。贼自城破后甚骄，不复备，惟闭门掠金帛，诱我诸臣往朝，不顾仕者面白听，于是相率皆往。比唱名，兵部尚书张缙彦大声疾应之，因群批缙彦颊。贼乃闭诸臣文华殿，置夹棍千百，取朝士首足及腰三处夹之，日夜逼勒金银：一品八万，下至七品八千。复以长班引贼入朝士私室，大掠索，极辱。缘及大姓铺家平民，悉拷掠尽，薪米皆入军，城中饿死者甚众。京营军叛降，初意获厚赏，及城破，尽驱出营城外，饷料无分毫给，皆大怨望。呜呼！逆贼、降贼、朝贼者俱可以视矣。时贼党伪国公刘宗敏者，以征我叛将白广恩故，遂生心，及京城陷，逆闯拥金帛自豊积，宗敏觊之不获，心益离。而甯远总兵吴三桂合兵得三十万人，将收复京城，报至，城中大震。尽敛都中金帛千百万，捆载西安。自是贼无意燕京矣。然贼自言宁夏、甘肃二镇亦未下也。

先是，吴三桂在宁远有突骑数千，虏望之辄遁。贼渐近畿内，远东前后卫复失，宁远势孤不守，议撤全卫民兵入关，随便剿贼，廷论不合。【使廷论协和，三桂早入关，无三月十九之事矣！】三月初二日始奉旨，比传到，三桂以三月之念一日仅达关，二十三日次蓟州，闻京城已陷，乃敛兵入关。唐通叛，据密云为贼守，逆闯急欲降三桂，三桂父总兵吴勷住京城，贼逼勷书招之，勷不从，贼掠索之。三桂间京城得状，乃以兵出关，率宁远父老子弟望南恸哭，兵民咸感泣，三军皆白，遂大举入关。贼以唐通配兵七千往收之，三桂杀之尽，贼大惧。四月十三日，贼以兵六万，及皇太子暨吴勷往逆三桂，十四日至沙河，二十五日至密云，贼兵惧不敢行，逃者三万人。贼首将刘宗敏复叛贼。走西安，贼内顾，及抵关，三桂设伏，凡三战，大破贼兵，杀其将李某，贼以数千人遁。二十七日复入京，二十八日纵兵大掠，二十九日焚宫阙。【北来者言闯贼出都后未曾再入】走晋，三桂渐复燕。时德州故相谢升举义，收伪官尽斩之，聚众得精兵三万人，马七千匹，锋甚锐，远近望其旗帜，辄归之。

四月十三日，发自滨州三十里，宿李家庄，贼盛不得行。

十四日，宿亭苑县，遇知县苏方。方为秦之汉中人，颇智略，阴养死士二百名图南渡。方在秦两战自成，中其肋，告我以李贼无能为状，甚悉，又言秦晋绅士为贼辱者如都中，南中乡绅慎勿赍盗粮也，此亦确论。

十五日次新城，寓房师郑公淡叟讳问玄宅。时土贼王铭盘以数千人横行韩家树一带，师弟郑仲庸以庄丁护行，至锁镇，格不得前，转七里庄王燕及宅。时新城韩、王、张三姓举义，合兵得数千人，事稍迟，闻贼猝至，乃掠舟西行入海。

十七日，不得行。遇京城逃人至，出一单云，吏政府一本，为考选事，谕新考选诸臣于初六日见朝。所载七十馀人，久当论定，今恐未确，姑俟之。

十八日，饭唐山庄王世岳宅，行四十里，宿张店耿中丞庄。

十九日，繇金陵镇宿青州。是时衡藩尚在城，百姓自乱，官吏无能拥卫者。癸未进士王道成，山西之平阳人，城破即降贼，贼以充青州防御史。道成以单骑来，城中人皆请命，相视不敢动。呜呼！可谓天下皆妇人矣。源惧，夜走临朐县。

二十日，遇同年王玄锡名启祚，源勉以忠义，且为画临朐状。启祚为予言百姓苦官兵，卢舍、妻子、财物、性命俱不保，今其心已去，不能听予守矣。源怏然叹泣，嗟夫！兵以杀民为能，惟恐民之不为贼也，当事误国之罪可胜诛哉！时穆陵一带皆贼，启祚以庄丁导行，遂获免。

二十一日，次蒋干。

二十三日，繇李家店宿马站。

二十四日，繇高桥宿沂水县，县官晋承露为山西之洪洞人。沂水数被寇，且旱，百姓穷饿死；饷额烦，不能供，上官持之急，承露以春正即挂冠。予因移书临朐同年王启祚曰：「奉大教，忠爱出于天性，其观成败、计世务，皆究其所以然。嗟乎玄锡，但恐坚持文法掣肘之说，不即出耳。玄锡若出，岂忧逆贼哉？弟仗虎士作护身符，获抵沂水，遥闻南中诸老成布置甚有可观，而途中有人以十一出都门者，言贼惧吴将军，至今未敢发我笱也。夫金陵王气一望郁然，黄河渐徙近南，水界气止，地脉独盛；即以吾辈癸未榜推之，南中及百人，三才协应可知也。若处此而议复仇，财赋转徙动省数百万，又雄才大略之士辈出，水陆俱用，得大有为之人为之，灭贼自有馀力耳。而吴将军战其腹心，贼便无啖饭之所，事成，当齐晋连举如拾芥也。临朐为青州咽下，昨人来言道成碌碌，对人颇羞涩，若使飞檄相携，动其良心，语以今日利害，彼儒生不解事者，当即寄年兄篱下也。设如此，青州反正止在年兄一用心间，何必加以一矢哉？弟南矣，所不能再渡河者，当亦无面见玄锡。弟再拜。」

二十四日，繇苏村宿河阳。

二十六日，饭白塔，宿九曲。

二十七日，繇龟山宿盐池。

二十八日，繇蒋家庄至宿迁。

二十九日，始渡河。北望拜泣登舟，气振厉甚，恐𥘵生先我著鞭也。凡源自山东来，贼兵顾吴帅，不得分，齐鲁名城贼只以伪官一二人下之，度不能时刻守也，有心者尚知之。

三十日，至淮。凡遇人即哭，哭济甚事？南中数大著，自有国手知之，或不俟源云云也。

纪起源成进士、迄于渡河，有深意，以俟之知我者。若今日有观纪者，源则欲反观之。【望一观纪者，犹恐不得伤哉？】








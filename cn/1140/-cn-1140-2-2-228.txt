此日足可惜寄刘润伯

此日足可惜朋旧罕亲密我今四十九君年五十一离居已七载寄书岂能悉闻子官闽州缓带自暇逸珊瑚截作枕兰蕙葺为室宾僚就谈讌咄嗟丰馔出侍立环歌儿琴筝间笙瑟为乐当及时长夜欢未毕大海戢鲸鲵羣盗犹虮蝨幕下喧筦弦城头吹觱栗欢妍不驻年安能髪如漆与君昔同学少小命俦匹野馆傍藤萝寒灯连蟋蟀共被眠?牀学书争秃笔壮长各飞驰浩荡违衡泌愍予劣蒲柳饮食倚参术燕台与历下握手散积疾官贫无长物所得是忧栗扁舟泊淮徐系?尤相昵蓬窗酒既阑夜语还唧唧前年得汝书双泪沾短帙去年书寄汝路远恐遗失犹传五马客蹉跎滞吴质【谓吴圣水】祗今但回首那得遽促膝昨闻买新宅相邻如比栉尔我方东西何时对蓬荜我今齿半落肌肤无一实不惜就衰颓所嗟疎道术早梅花烂漫幽壑泉沕潏好鸟为我鸣春气甘如蜜愿言同一觞游娱永兹日东望九仙山恍惚见崒嵂【意本作书数行耳忽用起句遂成长诗至野馆傍藤萝寒灯连蟋蟀不觉泫然忆畴昔一檠相共时如昨日也】


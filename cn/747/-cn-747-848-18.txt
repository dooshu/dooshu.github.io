○请禁官曹被刑疏

窃以唐有天下，垂三百年。圣帝明君，览宏纲而御极。忠臣贤佐，法古道以赞时。两汉已还，历代罕比。虽国有中否之数，人无厌德之言。果致陛下绍开中兴，缵承大业。将欲永光帝载，而犹动守典刑。伏见州县官僚，被人论讼，始行追取，未辨是非，称呼不去其官曹，枷锁已拘於道路。所以上无耻格，下绝恭敬。有玷盛明，实骇观听。此後凡有官绪可称，所讼罪名未正，伏请令监守，皆在法司。俟曲直稍分，即荷校无惮。所贵坐法者知国章有节，司刑者表守律无逾。


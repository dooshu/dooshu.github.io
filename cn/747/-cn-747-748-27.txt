○卢博除庐州刺史制

敕。夫立人长伯，此周文王所以敬事上帝也。况庐江五城，环地千里，口众赋重，岂可轻授。朝议郎守尚书刑部郎中上柱国赐绯鱼袋卢博，以文学策名，才能入仕，周历台阁，尝宰繁剧，郁有佳誉，兼报善政。今者出郎官之帐，悬太守之章，言於清时，不为不遇。上有命则违之，上有好则效之，此乃成王命君陈之言也。故行令不如行化，律人不如律身，念兹二者，可长人矣，无忝分寄，尔其勉之。可使持节庐州诸军事守庐州刺史，散官勋赐如故。


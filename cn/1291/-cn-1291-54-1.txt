【离合作郡姓名字诗】

〖《类聚》作离合郡姓名诗。〗

渔父屈节。水潜匿方。与峕进止。出行施张。吕公矶钓。阖口渭旁。九域有圣。无土不王。好是正直。女回于匡。海外有截。隼逝鹰扬。六翮将奋。羽仪未彰。虵龙之蛰。俾也可忘。玟璇隐曜。美玉韬光。无名无誉。放言深藏。按辔安行。谁谓路长。

（离才字。合成举。〇《类聚》此下注。鲁国孔融文举六字。〇《类聚》五十六。古文苑四。石林诗话中。《诗纪》三。〇逯案。此诗夹注小字。《诗纪》本之章樵古文苑注。今仍之。又案截字。汉碑每作《隹乚》。如杜尚碑《隹乚》彼海外。是其例。故海外有截。隼逝鹰扬。可以离乙字。此诗之为汉人作。有此一字。亦足证之。〇逯案。《诗纪》此下有杂诗二首。经证知出李陵集。此略。）


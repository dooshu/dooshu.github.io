列传第八十四 尚文　李谦　王约　张昇


尚文字周卿，祁州深泽人，后徙保定。幼嗜学，卓荦负奇志。中统元年，张文谦自河东还，前参知政事王椅荐文才，文谦辟掌书记。至元元年，西夏行中书省复辟之。六年，始立朝仪，太保刘秉忠言于世祖，诏文与诸儒采唐开元礼及近代礼仪之可用者，斟酌损益，凡常朝朔望起居、元日冬至会觐、内外文武仗卫、服色差等图象规制，皆文掌之。七年，朝仪成，敕为绵蕞于禁城东，使百官肄习。帝见大书“宸极御座之居”，召文问之。对曰：“天极居中，众星环拱，帝德无为，天下归之，其象如此。”帝大悦，遂为定制。迁文司农都事。八年，礼成，置侍仪司，秉忠以文见帝于仁智殿，擢右直侍仪使。十二年，复为司农都事。

十七年，出为辉州知州。怀孟民马氏、宋氏，诬伏杀人，狱久不决。使者檄文谳之，得吏卒罗织状，两狱皆释。十九年，召为户部司金郎中。初，竹税置提举司怀、卫二州，居民犯一笋一竹，率以私论，至破家，至是文抗言罢之，俾州县收其课，民便之。江西行省与宣慰使交讼，皇太子使文讯其事，罢行省官及宣慰使各一。

二十二年，迁御史台都事。南台御史上封事，言帝春秋高，宜禅位皇太子，皇太子闻之惧，文因寝其奏不发。答即古阿散等知之，奏请收内外百司吏案，索天下钱粮之埋没者，实欲藉发其事。文白于右丞相安童、御史大夫月吕鲁那延并拒不问。翌日，答即古等奏闻，敕宗正薛彻干取其奏，皇太子益惧。文曰：“事急矣。”白月吕鲁，请就省图之。至，谓安童曰：“丞相、大夫，皆朝廷柱石；皇太子，天下根本。固本安天下，两公任也。此辈倾险乘衅图不逞，祸且不测，今先事言之，使噤不容喙，策之上者也。”安童与月吕鲁即入言状，帝怒曰：“汝等无罪耶？”安童进曰：“臣等无所逃罪，但此辈皆阿合马余党，名丽刑书，藉事动摇人心，宜以重臣为之长，庶可杜纷扰。”帝怒稍解，可其奏。既而答即古受人金，与其党俱坐奸赃论死，事始寝。

未几，擢大司农丞。二十四年，置尚书省，桑哥为右丞相，使者四出，峻绳督务嬴官缗以邀功赏。文奉使江南，得钞缗四十万，以三之一还于民，桑哥虽不悦，无以罪之。明年，复使江西。时至元钞始行，禁私易金银，胥吏缘为奸利，或诬熊甲买金尺，乞输直，不听，乃贷簪珥作新尺符其妄；刘甲诬其弟贸金银，狱久不决。文至俱辨其诬。二十六年，迁司农少卿。尚书省罢，迁吏部侍郎。撮尚书省变革所不当者，奏上之。明年，出为江南湖北道肃政廉访使。三十一年，召为刑部尚书。

元贞元年，拜中台侍御史。湖州司狱郭玘诉浙西廉访司佥事张孝思多取廪饩，孝思系玘于狱，行台使监察御史杨仁鞫之。浙江行省平章铁木耳逮孝思至省讯问，又令其属官与仁同鞫玘事，仁不从。行台及浙西廉访使劾铁木耳不法者十七事，诏遣文往讯之。铁木耳挟贵，力争不服，以国制军数禁密，劾御史违制取会防镇军数，帝命行台、宣政使诸大臣会议，咸曰：“平章所犯者轻，事宜宥；御史法当死。”文抗言：“平章不受簿责，无人臣礼；御史因兵士争诉，责其帅均役，情无害法，必谓军数有禁，则胥吏掌给盐米伍籍，谁不知者。上初登大宝，岂宜滥刑，以累圣德。”诏廷辩数四，帝意悟，平章、御史各杖遣之。二年，建言治平之世不宜数赦，及停罢不急之役，帝皆嘉纳之。出为河北河南肃政廉访使。

大德元年，河决杞县蒲口，文上言：“自孟津而下，地平土疏，迁徙不常，蒲口不塞便。”语详《河渠志》。会山东官吏争言：“不塞则河北尽为鱼鳖之区，塞之便。”帝复从之。明年，蒲口再决，塞河之役，无岁无之，是后水北入巴河，复故道，竟如文言。三年，调山东肃政廉访使，历行省参知政事、行御史台中丞。七年，召拜资善大夫、中书左丞。浙西饥，发廪不足，奏请募民入粟补官以赈之。又奏斥罢江南白云宗，与民均事赋役。

西域贾人进售珍宝，其价六十万锭，省臣顾谓文曰：“此所谓押忽大珠也，六十万酬之不为过矣。”一坐传玩，文问何所用之，曰：“含之可不渴，熨面可使目有光。”文曰：“一人含之，十万人不渴，则诚宝也；若一宝止济一人，用已微矣。吾之所谓宝者，米粟是也。一日不食则饥，三日不食则疾，七日则死，有则百姓安，无则天下乱。以功用较之，岂不愈于彼乎！”省臣固请观之，文竟不为动。年六十九，告老归。

十年，拜昭文馆大学士、中书右丞、商议中书省事，固辞，自是累召皆不至。延祐六年，拜太子詹事，使者三往，乃起。常见上于嘉禧殿，上谓太保曲枢曰：“此自世祖时效力洁净人也。”命教太子，待以殊礼。泰定三年，以中书平章政事致仕，明年卒于家，年九十二。追封齐国公，谥正献。

李谦字受益，郓州东阿人。祖元，以医著名。谦始就学，日记数千言，与徐世隆、孟祺、阎复齐名，为东平府教授，生徒四集，累官万户府经历。先时教授无俸，郡敛儒户银百两为束脩，谦辞不受。

翰林学士王磐以谦名闻，召为应奉翰林文字，一时制诰，多出其手。至元十五年，迁待制，扈驾至上都，赐银壶、藤枕。十八年，迁直学士，为太子左谕德。侍裕宗于东宫，陈十事：曰正心，曰睦亲，曰崇俭，曰几谏，曰戢兵，曰亲贤，曰尚文，曰定律，曰正名，曰革弊。裕宗崩，世祖又命傅成宗于潜邸，转侍读学士。帝饮群臣酒，谓谦曰：“闻卿不饮，然为朕强饮。”因赐葡萄酒一钟，曰：“此极醉人，恐汝不胜。”令近侍扶之出。二十六年，以足疾辞归。

三十一年，成宗即位，驿召至上都。既见，劳曰：“朕知卿有疾，然京师去家不远，且多良医，能愈疾。卿当与谋国政，余不以劳卿也。”迁翰林学士。元贞初，引疾归。大德六年，召为翰林学士承旨，以年七十一，乞致仕。九年，又召。至大元年，给半俸。仁宗为皇太子，召为太子少傅，谦固辞。

仁宗即位，召旧臣十六人，谦居其首。乃力疾见帝于行在，疏言九事，曰：“正心术以正百官，崇孝治以先天下，选贤能以居辅相之位，广视听以通上下之情，恤贫乏以重邦家之本，课农桑以丰衣食之源，兴学校以广人材之路，颁律令使民不犯，练士卒使武备不弛。至于振肃纪纲，纠察内外，台宪之官尤当选素著清望、深明治体、不事苛细者为之。”帝嘉纳焉。迁集贤大学士、荣禄大夫，致仕，赐银一百五十两，金织币及帛各三匹。归，卒于家，年七十九。

谦文章醇雅，不尚浮巧，学者宗之。子偘，官至大名路总管。

王约字彦博，其先开封人，后徙家真定。约少从中丞魏初游，博览经史，工文辞。至元十三年，翰林学士王磐荐为从事，承旨和鲁火孙以司徒开府，奏为翰林国史院编修官，兼司徒府掾。既而辟中书掾，除礼部主事。

二十四年，拜监察御史，首请建储，及修国史。时丞相桑哥衔参政郭佑为中丞时奏劾卢世荣等，诬以他罪，约上疏直佑冤。转御史台都事。南台侍御史程文海入言事，多斥桑哥罪状，桑哥怒，以约与之表里，奏请杀之，上不从。约以秦陇地远，请立陕西行台，从之。出赈河间饥民，全活甚众。

三十一年，迁中书右司员外郎。四月，成宗即位，条上二十二事，曰：实京师，放差税，开猎禁，蠲逋负，赈穷独，停冗役，禁鹰房，振风宪，除宿蠹，慰远方，却贡献，询利病，利农民，励学校，立义仓，核税户，重名爵，明赏罚，择守令，汰官属，定律令，革两司。又请中书外取信于行省，内责成于六部。调兵部郎中，改礼部郎中。请复赠谥之典，付时政记于史馆，立供需府以专供亿，皆从之。拜翰林直学士、知制诰同修国史。奉诏赈京畿东道饥民，因奏京东利病十事，请再发廪赈之，中书用其言，民困以苏。

高丽王昛年老，传国于太子謜，谗臣以飞语间之。及謜朝京师，留謜不遣。昛复位，乃委用小人，淫刑厚敛，国人群诉于朝，使约验问之。约至，谕之曰：“天地间至亲者父子，至重者君臣，彼小人知自利，宁肯为汝家国地耶！”昛感泣，谢曰：“臣年耄，听信憸邪，是以致此，今闻命矣。愿奉表自雪，且请謜还国，奸臣党与，悉听使者治之。”翼日，约逮捕奸臣党与，流二十二人，杖三人，黜有官者二人。命旧臣洪子藩为相，更其弊政。东民大悦。还报，称旨，除太常少卿。

寻诏约同宗正、御史谳狱京师，约辞职在奉祭祀。帝不允。乃阅诸狱，决二百六十六人，当死者七十二人，释无罪者八十六人，平反十人，杖流八十人。因议斗殴杀人者宜减死一等，著为令。浙民讼于台、省，狱久不决，命约讯之。约至杭，二十日而决，台、省无异辞。使还，特拜刑部尚书。

大德十一年，仁宗至自怀州，平章赛典赤、安西王阿难答与左丞相阿忽台潜谋为乱，命刑部按其罪状。约曰：“在法，谋逆不必搒掠，当伏诛。”帝从之。监察御史言通州仓米三万石因雨湿败，约谓乃积气所蒸，释守者罪。宗王兄弟二人守边，兄阴有异志，弟谏不听，即驰去。兄遣奴挟弓矢追之，弟发矢，毙其奴。兄诉囚其弟，狱当死。约虑囚，曰：“兄之奴即弟之奴，况杀之有故。”立释之。迁礼部尚书，请定丁忧旌表之制，免都城煤炭税，皆从之。京师民王甲殁，有遗腹子育于姊家，年十六，诉其姊匿资若干，有司责之急。约曰：“无父之子，育之成人，姊之恩多矣。诚利其资，宁有今日耶！”改前议而斥之。

至大二年正月，上武宗尊号，及册皇后，凡典礼仪注，皆约所手定。仁宗在东宫，雅知约名，思用以自辅，擢太子詹事丞。从幸五台山，约谏不可久留，即日还上都。初，安西王以谋逆诛，国除，版赋入詹事院。至是，大臣奏请封其子，约曰：“安西以何罪诛？今复之，无以惩将来。”议遂寝。明年，进太子副詹事。

承制立左卫率府，统侍卫万人，同列欲署军官，约持不可。众难之曰：“东宫非枢密使耶？”约曰：“詹事，东宫官也，预枢密事，可乎？”仁宗复召问，约对曰：“皇太子事不敢不为，天子事不敢为。”仁宗悟，竟罢议。同列复传命增立右卫率府，取河南蒙古军万人统之。约屏人语曰：“左卫率府，旧制有之，今置右府何为？诸公宜深思之，不可累储宫也。”又命收安西兵仗，给宿卫士。约谓詹事完泽曰：“詹事移文数千里取兵仗，人必惊疑。主上闻之，奈何？”完泽谢曰：“吾虑不及此。”又命福建取绣工童男六人，约曰：“福建去京师六七千里，使人父子兄弟相离，有司承风扰累，岂美事耶！”仁宗立罢之，称善再三。家令薛居敬上言陕西分地五事，请使约往，约不为署行，语之曰：“太子，潜龙也。当勿用之时，为飞龙之事，可乎？”遂止。约荐翰林学士李谦为太子少傅，请立故丞相淮安忠武王伯颜祠于杭州，皆从之。

仁宗赐犀带，又赐江南所取书籍，皆固辞。帝字而不名，谓群臣曰：“事未经王彦博议者，勿启。”又谓中丞朵曰：“在詹事而不求赐予者，惟彦博与汝二人耳。”一日，帝幸西园，观角賤戏，敕取缯帛赐之。约入，遥见，问曰：“汝何为来？”帝遽命止之。又欲观俳戏，事已集，而约至，即命罢去，其见敬礼如此。

四年三月，帝即位，欲用阴阳家言，御光天殿，即东宫也。约言于太保曲枢曰：“正名定分，当御大内。”曲枢入奏，遂即位于大明殿。中书奏约陕西行省参知政事，特拜河南行省右丞。约陛辞，帝赐卮酒及弓矢。

先是，至大间尚书省用言者，冒献河南官民地为无主地，奏立田粮府，岁输数万石，是岁诏罢之，窜言者于海外，命河南行省还其田于业主。省吏并缘为奸，田仍未给。约至，立限檄郡县，厘正之。会更铜钱银钞法，且令天下税尽收至大钞，约度河南岁用钞七万锭，必致上供不给，乃下诸州，凡至大、至元钞相半，众以方诏命为言，约曰：“吾岂不知，第岁终诸事不集，责亦匪轻。”丞相卜怜吉歹从之，遣使白于中书，省臣大悦，遂遍行天下。

皇庆改元元日，诏中书省曰：“汴省王右丞可即召之。”约至，召见，慰劳，特拜集贤大学士。建议行封赠，禁服色，兴科举，皆著为令。疏荐国子博士姚登孙、应奉翰林文字揭傒斯、成都儒士杨静，请起复中山知府致仕辅惟良、前尚书参议李源、左司员外郎曹元用，皆擢用有差。

延祐二年，丞相帖木迭儿专政，奏遣大臣分道奉使宣抚，命约巡行燕南山东道。卫辉民有殴母者，有司论如法，其母诉言：“老妾惟此一息，死则门户绝矣。”约原其情，杖一百遣之。冠州民有兄讦其弟厌诅者，谳之，则曰：“我求嗣也。”索《授时历》验其日良信，立纵之使还。拜枢密副使，视事，明日召见赐酒，帝谓左右曰：“人言彦博老病，朕今见之，精力尚强，可以大任也。”是夕，知枢密院驸马塔失帖木儿宿卫，帝戒之曰：“彦博非汝友，宜师事之。”

英宗即位，帖木迭儿复相，约辞职不出。二年，以年七十致仕。三年，丞相拜住当国，约复拜集贤大学士，商议中书省事，每日一至中书省议事。朝廷议罢征东省，立三韩省，诏下中书杂议，约对曰：“高丽去京师四千里，地瘠民贫，非中原比，万一梗化，平之非易，不如守祖宗之旧。”丞相称善，议遂寝。高丽人闻之，图约像归，祠之曰：“不绝国祀者，王公也。”

天历元年，文宗践祚，约入贺，赐宴大明殿，帝劳问甚欢。时年七十有七。至顺四年二月卒，年八十二。皇太后闻之嗟悼，以尚酝二尊遣徽政院臣临吊致奠，敕中书省以下赙赠有差。约有《史论》三十卷，《高丽志》四卷，《潜丘稿》三十卷，行于世。子思诚，秘书监著作郎。

张昇字伯高，其先定州人，后徙平州。父昂霄，管勾济民盐场，有文行。昇幼警敏，既长，力学工文辞。至元二十九年，用荐者授翰林国史院编修官，预修《世祖实录》，迁应奉翰林文字，寻升修撰。历兴文署令、太常博士。成宗崩，中书议奉徽号，飨宗庙，昇曰：“凡有事于宗庙，必书嗣皇帝名，今将何书？”议遂寝。

武宗即位，议躬祀礼，昇据礼经以对，帝嘉纳之，除礼仪院判官。久之，出为汝宁府知府。民告有寄书于其家者，逾三年取阅，有禁书一编，且记里中大家姓名于上。昇亟呼吏焚其书曰：“妄言诬民，且再更赦矣，勿论。”同列惧，皆引起，既而事闻，廷议遣使穷问，卒无迹可指，乃诘以擅焚书状。对曰：“昇备位郡守，为民父母，今屏诬诉，免冤滥，重得罪不避。”乃坐夺俸二月。旁郡移文报术者言：“岁值壬子六月朔日蚀，其占为兵寇；岁癸丑，其应在吴分野。”同列欲召属县为备御计，昇曰：“此讹言，久当自息，毋惑民听。”众论韪之。部使者举治行为诸郡最。历江西行省左右司郎中，除绍兴路总管。

初，大德间，越大饥，且疫厉，民死者殆半，赋税盐课责里胥代纳，吏并缘为奸，害富家，昇证于簿籍，白行省蠲之。前总管为江浙行省参知政事，争代者禄米有隙，欲内之罪，移平江岁输海运粮布囊三万，俾绍兴制如数，民不能堪。更数总管，谓岁例如此，置弗问。昇言：“麻非越产，海漕又于越无涉。”章上，卒罢之。历湖北道廉访使、江南行台治书侍御史，召为参议中书省事，改枢密院判官，寻复中书参议。

至治二年，又出为河东道廉访使，未行，拜治书侍御史。明年，出为淮西道廉访使。泰定二年，拜陕西行省参知政事，加中奉大夫，寻迁辽东道廉访使。致和元年，永平大水，民多捐瘠，昇请发海道粮十八万石、钞五万缗，赈饥民，且蠲其岁赋，朝廷从之，全活甚众。明年，召拜侍御史。

天历初，出为山东道廉访使，赐尚酝、文币。逾年，召为太禧院副使，兼奉赞神御殿事，除河南省左丞，复迁淮西道廉访使。昇时年六十有九，上书乞致仕。至顺二年，复起为集贤侍讲学士。

元统元年，惠宗即位，首诏在廷耆艾，访问治道，昇条上所宜先者十事。寻兼经筵官，廷试进士，特命昇读卷。事已，告省先墓，帝赐金织文袍，以宠其归。明年，以奎章阁大学士、资善大夫、知经筵事召，赐上尊，趣就职，以疾辞。命本郡月给禄半，以终其身。至正元年卒，年八十一。赠资德大夫、河南等处行中书省左丞，谥文宪。弟昙，幼有令誉，日诵数千言。受业于滕安上，安上卒，昙方为兵曹掾，弃官奔其丧，时论高之。早卒。

史臣曰：尚文、李谦诸人，历仕累朝，年逾耆艾，忠规谠论，始终一节，可谓人之模范、国之蓍龟。《书》曰：“询兹黄发，则罔所愆。”诸人其庶几焉。




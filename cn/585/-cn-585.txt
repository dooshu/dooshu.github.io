素书 - (汉)黄石公、(宋)张商英、(清)王氏





序

[宋]张商英

黄石公《素书》六篇，按《前汉列传》，黄石公圯桥所授子房《素书》，世人多以《三略》为是，盖传之者误也。

晋乱，有盗发子房冢，于玉枕中获此书，凡一千三百

三十六言，上有秘戒：“不许传于不道、不神、不圣、不贤之人；若非其人，必受其殃；得人不传，亦受其殃。”呜呼，其慎重如此。

黄石公得子房而传之，子房不得其传而葬之。后五百余年而盗获之，自是《素书》始传于人间。然其传者，特黄石公之言耳，而公之意，其可以言尽哉！

窃尝评之：“天人之道，未尝不相为用，古之圣贤皆尽心焉。尧钦若昊天，舜齐七政，禹叙九畴，傅说陈天道，文王重八卦，周公设天地四时之官，又立三公以燮理阴阳。孔子欲无言，老聃建之以常无有。”《阴符经》曰：“宇宙在乎手，万化生乎身。”道至于此，则鬼神变化，皆不能逃吾之术，而况于刑名度数之间者欤！

黄石公，秦之隐君子也。其书简，其意深；虽尧、舜、禹、文、傅说、周公、孔、老，亦无以出此矣。

然则，黄石公知秦之将亡，汉之将兴，故以此书授子房。而子房者，岂能尽知其书哉！凡子房之所以为子房者，仅能用其一二耳。

《书》曰：“阴计外泄者败。”子房用之，尝劝高帝王韩信矣。《书》曰：“小怨不赦，大怨必生。”子房用之，尝劝高帝侯雍齿矣。《书》曰：“决策于不仁者险。”子房用之，尝劝高帝罢封六国矣。《书》曰：“设变致权，所以解结。”子房用之，尝致四皓而立惠帝矣。《书》曰：“吉莫吉于知足。”子房用之，尝择留自封矣。《书》曰：“绝嗜禁欲，所以除累。”子房用之，尝弃人间事，从赤松子游矣。

嗟乎，遗粕弃滓，犹足以亡秦、项而帝沛公，况纯而用之、深而造之者乎！

自汉以来，章句文词之学炽，而知道之士极少，如诸葛亮、王猛、房乔、裴度等辈，虽号为一时贤相，至于先王大道，曾未足以知仿佛。此《书》所以不传于不道、不神、不圣、不贤之人也。

离有离无之谓“道”，非有非无之谓“神”，有而无之之谓“圣”，无而有之之谓“贤”。非此四者，虽口诵此书，亦不能身行之矣。




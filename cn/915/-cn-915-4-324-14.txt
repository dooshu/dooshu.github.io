◇伤故栗赋

人有折蔡氏祠前栗者，故作斯赋。

树遐方之嘉木兮，于灵宇之前庭。通二门以征行兮，夹阶除而列生。弥霜雪之不凋兮，当春夏而滋荣。因本心以诞节兮，挺青蘖之绿英。形猗猗以艳茂兮，似碧玉之清明。何根茎之丰美，将蕃炽以悠长。适祸贼之灾人，嗟夭折目摧伤。（《艺文类聚》八十七，《初学》记二十八，《御览》九百六十四）


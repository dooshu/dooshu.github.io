○參鎮守官參隨擾害夷方謝狀 【 鎮守參隨】

臣仰惟我　太祖高皇帝統馭天下、慮恐大小官員軍民人等假托公差為名、前往外夷衙門生事擾害、需索財物、致生邊患故降　勑諭金牌信符。及勘合底簿。關防詐偽。以盡撫綏之道。　列聖相承。率繇舊章。故事當考每於踐阼之初。換與勘合底簿。　勑諭昭昭篇首。立法甚嚴。是以臣民遵守。不敢違犯。夷人得以安生。莫不慕義向化。恪修職貢。頃自太監錢能、到於雲南、侮慢自賢、罔遵　聖訓、不時差人前去外夷衙門。假公營私、需索攪擾、失夷人心、職貢因之以缺、今灣甸州告稱前項京官節次要伊銀兩等情、臣再三體訪、委的是實、假差遣為名所至科擾然此輩之到雲南非特攪擾外夷衙門而腹裏地方無不被害人情大為之不堪、除給榜文發去該州禁約、及巳故知州景拙法、伊男承襲之事另行外、查得吳京官即吳源、係散官、江和即姜和、係指揮、鐵京官即鐵聰、係勇士、福安即劉安、與楊能、俱百戶、係跟隨錢能人員、錢能在雲南遣指揮郭景以玉帶龍衣私通安南王為端毅所擒景赴井死困劾能罪狀先朝任重大臣如此今人動言祖宗朝亦有鎮守內臣無損於治不知方今方鎮大臣中屠風節尚可施耶錢五係錢能義男、合無差官將各犯拏解到京、查金牌信符衙門勑諭事例、治以重罪、就將追出賍物給該州出銀人收領、如此、則法令昭明、而姦頑知所警懼、恩信不失、而遠人自然悅服、


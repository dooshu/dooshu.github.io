纪三十四 宪宗成化十五年已亥至十九年癸卯


明通鉴卷三十四
纪三十四起屠维大渊献，尽昭阳单阏，凡五年。
宪宗纯皇帝 成化十五年
春，正月，丁卯，大祀南郊。庚辰，免山东被灾秋粮。
辛巳，振山东饥。
是月，加吏部尚书尹旻太子太保，汪直为之请也。
改王恕以兵部尚书兼左副都御史，巡抚苏、松，代牟俸也。
恕参南京军务，考选官属，严拒请托，同事者咸不悦。而钱能归，屡谮诉于上，上亦浸厌恕数直言，遂有是命。
寻起致仕薛远为南京兵部尚书。吏科都给事中赵侃、御史王濬等，交章劾远“潜住京师，夤缘起用”，盖指汪直也。不听。
二月，庚寅，免湖广被灾税粮凡二十二万余石。【考异】《明史稿》，“以去岁旱免秋粮”，而《明书》、《宪章录》皆云“水灾”，今仍据《明史》，但书“被灾”云云。
壬子，免广东广、肇、高、雷、廉五府逋赋。甲寅，诏修开国功臣慕。
时南京礼部上言：“国初勋臣李文忠等十三人墓，俱在南京城928
纪三十四
外，文忠曾孙李萼等以岁久颓坏.请修治”，许之，并令无后者置守冢一人。
明年，复命修耿再成墓，从其曾孙俊之请也。【考异】《三编·质实》据《明实录》，勋臣十三人，常遇春，李文忠、邓愈、汤和、冯国用、吴复、俞通海、康茂才、赵德胜、张得胜，丁德兴、吴祯、吴良，凡十三人，附记于此。
三月，癸未，免江西被灾秋粮。
是月，辽东巡抚陈钺，复以邀功失事激变为言官所劾；上遣汪直偕定西侯蒋琬、尚书林聪往勘。
时马文升自辽东还，仍掌部事，会兵部尚书余子俊亦劾钺，钺疑出文升，倾之益急。【考异】《明史·本纪》系文升下狱于五月，诸书皆并记钺激变及直往勘事，《明书》系钺激变于三月。证之《明史》文升本传，亦云“是年春”，盖文升下狱张本也，今据书之。
夏，四月，丙午，免南畿被灾秋粮凡四十万有奇。
壬子，下驸马都尉马诚于锦衣卫狱。【考异】诸书不载，惟见《明史·本纪》。其下狱之由，亦无可考，疑出自汪直构陷也。今据书。
是月，以方士李孜省为太常寺丞，寻改上林苑副监。
孜省者，初为江西布政司吏，骫法受赃，既，历京考，得冠带，而赃事发，褫为民，不敢归。时上好方术，孜省乃学五雷法，厚结中官梁芳、钱义，以符箓得幸，中旨授太常寺丞。
御史杨守随言：“祖宗官人之制，必考素行，是以奸邪衰止，流品不淆。孜省故犯赃之吏，其资格则刀笔也，其情罪则胥靡也。太常职司祭祀，厥选尤重，奈何用此赃贿罪人以渎事天地宗庙！”给事中李俊亦以为言。上不得已，乃改命之。然宠幸日甚，赐以印章二，曰“忠贞和直”，曰“妙悟通微”，许密封奏请。孜省因与芳等表里为奸，干乱国事。
五月，壬戌，下兵部右侍郎马文升于狱。
汪直故恶文升而庇陈钺，欲卸其罪，因奏言：“文升行事乖
929 明通鉴卷三十四
方，禁互市农器，故致边患。”然文升在边，实禁市军器，非农器也。蒋琬，林聪畏直势，不敢异，奏皆如直言，遂逮文升下锦衣卫狱，寻与牟俸论谪戍。戊辰，谪俸戍湖广镇远卫。庚午，文升戍四川重庆卫。
初，俸为江西按察使，治吉安知府许聪之狱，入同知黄景隆言致死。至是巡按御史奏劾“景隆升任吉安府，自十一年至十三年，以淹禁凌虐故勘人犯至死者凡三百八十七人”。逮治至京师，下狱瘐死。会俸狱方竟，而以前事不为公论所与，故入皆知其为直所陷，然无白其冤者。逾年，卒戍所。【考异】俸治许聪狱，见《明史》本传，证之《宪章录》，黄景隆以上年速治，是年三月死狱中，正与俸被陷谪戌皆同时事，因牵连并记之.
癸酉，以牟俸、马文升事，中旨责科、道官互相容隐，缄嘿不言，令自陈状。于是给事中李俊等二十七人，御史王濬等二十九人，合词请罪，诏廷杖各二十.
时文升谪不以罪，俸赃证不明，俊等畏直势不敢辩，冀以巽词获免，卒拜杖去。
论曰：汪直之势焰甚矣！当其时，如戴缙、王亿等欲以媚直求迁擢者，不足论矣；若廷之大臣，如王越、陈钺、尹旻辈，欲借直以张权势、邀边功者，亦不足论矣；至如万安、刘吉、薛远之等，亦保禄充位之鄙夫，固不复望其有所论列。而如刘珝、林聪辈，亦一时之铮铮矫矫者。今据史所记，珝能折王越于朝，而卒不能持之于西厂复设之日。其后万安见直宠衰，复邀珝奏罢之，珝辞不与，安乃谮之于帝，卒与吉排而去之，岂非授之以瑕乎？聪奉使勘文升狱，而直稍假之词色，遂不敢自树异同。然则史谓其“以旧德召用，时望益峻”，特据其传状中归美之谀词耳。至于直庇陈钺，聪不能争，卒亦不能不为之惜，则甚矣晚盖之难也！
己卯，免湖广、河南被灾税粮七十六万有奇。930
纪三十四
秋，七月，癸酉，命汪直行大同、宣府边。
时宣、大镇巡官屡以边警报，而释嘉策淩已为伊斯玛音所杀，部下方内乱，实无意南侵。边臣欲虚张守御功以觊赏，兵部不知而误信之，乃有是请、上竟命直往。所至饰厨传供张百里外，都御史服囊键偕其属伏道左，泥首迎谒，须过乃敢起，至馆，易服请见，膝行起居，叱之出，乃唯唯退。左右索赂不费，各倾帑以应之，边储为之一空。
八月，乙未，遣户部郎中裴慧等七人巡视两畿、山东、河南水灾。
九月，四川播州诸蛮复乱。
初，张瓒平播州湾溪苗，置安宁宣抚使，以杨辉之庶长子友为之。所属天坝，干地等砦，旧以僻阻，弃不问，生苗耕其地居之，颇相安。及立宣抚，烂土诸蛮恶其逼，遂引赍果等攻围安宁。
时辉子爱新袭，友告警，力不能支，求援于川、贵二镇。兵部奏请仍起辉再统兵剿之，又敕川、贵兵为助。
至是赍果复纠合九姓、丰宁及荔坡贼万人，攻剽愈亟。巡抚贵州陈俨，请调川、湖等官军五万，合贵州兵、听俨节制。时贵州总兵官吴经，绶之兄也，与俨合请。兵部尚书余子俊曰：“贼在四川，而贵州请讨，是邀功也。五万之师，以半年计，须军储十三万五千石，山路险峻，输运之夫须二十七万众。况天暑，瘴疠可虞。”上然之，敕责守臣玩寇，命镇守太监张成及经，俨等相机剿抚，然迄不能靖。【考异】据《宪章录》言：“是时总兵吴经请兵会剿，余子俊以经乃吴绶之兄，畏势，欲准其奏。上不许。”核与《明史·子俊传》及《四川土司传》所记不合。今按《录》中又言“俨奉命相机进止，畏经弟绶之势，迁延于家，以致经大律杀僇，冒滥邀功”。据此，则畏绶势者乃陈俨，非子俊也，今参二《传》书之，
陈钺既倾马文升，复讽汪直请大发兵树边功，直言于上，遂
931 明通鉴卷三十四
许之。冬，十月，丁亥，命抚宁侯朱永为靖虏将军，充总兵官，直监军，钺参赞军务。
是行也，王越急功名，私于永，讽其荐已督师，而钺以计沮之于直，遂有是命。于是越益心艳之。
闰月，汪直、陈钺等出辽东塞，遇贡使六十人，诬以窥边，掩杀之，焚其庐舍，更发墓斫髑髅以张级数。
先是直奉使东征，余子俊议，以“自古羁縻之国不犯边者，毋令惊扰”，而钺欲以媚直邀功，谓“如此则损威示弱”。故六十人之死，皆以招诱得之，自是报复为有名矣。【考异】朱永、汪直东征，《明史·本纪》系之十月，诸书牵连并记，遂及其掩杀贡使事。惟《宪章录》分书之，是也。但《录》中所记，谓“建州贡使四十余人，俱械至京师，令都察院锦衣卫禁锢之”，核与《明史·宦官传》及《三编》目中所载不同，今仍据《明史》、《三编》书之。
十一月，庚子，振河南饥。
是月，吏科给事中王瑞上言：“天下布、按二司进表官，令各陈地方利病。”上恶其纷扰，命杖之。
时湖广、江西抚、按官，以所部灾伤盗起，请免有司朝觐。瑞偕同官言：“岁梫民困，由有司不职，正宜加罪，乃复为之请留.如此则人才进退，何由审辨？是朝觐考察大典，皆从此废坏矣。”上从其言，命吏部禁之。【考异】王瑞被杖，见《明史》本传。《宪章录》系之是月，今从之。
十二月，辛未，论东征功，进朱永保国公，加汪直岁禄，升赏者二千六百余人。
丙子，太白昼见。
是月，户部尚书杨鼎、礼部尚书邹干、工部尚书王复俱致仕，许之。
时汪直用事，廷臣谋迁擢者，嗾科、道以灾异劾大臣，于是鼎等请赐骸骨归。
932
纪三十四
召陈钺还，以功晋户部尚书，张文质礼部尚书，刘昭工部尚书。
免四川、江西被灾税粮。
是冬，安南黎灏遣兵八百余人，越云南蒙自界，声言捕盗，筑室据居，守臣力止之，始退。
灏自破占城，志意益广，亲督兵九万，开山为三道，攻破哀牢；侵老挝，复大破之。又颁伪敕于车里，征其兵合攻八百，为所败。边吏守臣以闻，上敕广西布政使檄灏敛兵，而灏妄称“未侵老挝，且不知八百疆宇何在”。
是时汪直好边功，欲乘间取安南，言于上，索永乐间讨安南故牍。兵部郎中刘大夏匿不予，密告尚书余子俊，谓“边衅一开，生民糜烂”，子俊悟，事得寝。大夏，华容人。【考异】据《国史纪闻》，两书此事，一成化八年，言“是时朝廷好宝玩，有中官迎合上意，欲仿三保太监下西洋故事，因至兵部查取西洋水程。时项忠为兵部尚书，刘大夏任郎中，检旧案、匿他处，忠索之不可得”云云。以下所记，与此略同。按此系野史传闻之异词。而八年任兵尚者确系项忠，是年任兵尚者，确系子俊，所记亦俱不误。惟西洋与安南事异，而证之《安南传》，则灏侵老挝正在十五年之冬。惟《大夏传》言安南败于老挝，所记微误，盖安南自侵老挝后，征兵复攻八百，据安南本传所记，则败于八百，非败于老挝也。今据正史，并参《明史》二传书之。
是岁，擢吴道弘为大理少卿，抚治郧阳、襄阳、荆州、南阳、西安、汉中六府。【考异】此即郧阳设抚治之始。据《原杰传》，“杰将还，荐道弘自代”，是道弘抚治郧阳在十三年。《三编》书于十五年，据其擢大理时也，是时道弘已任郧阳抚治，明自景泰末，巡抚侧加京官衔，定授副都，佥都御史之等。此以抚治官秩亚于巡抚，故仅授京卿之职抚治之，加卿衔，犹巡抚之加都御史衔也。
起张瓒左副都御史，总督漕运，兼巡抚江北诸府。
933 明通鉴卷三十四
十六年
春，正月，辛卯晓，雨（水）［木］冰。甲午，大祀南郊。
丁酉，伊斯玛音犯延绥，诏朱永为平虏将军，充总兵官御之，汪直监其军，改命王越提督军务。
越垂涎督师不可得，会延绥守臣奏寇潜渡河入靖虏，越乘机说汪直，而陈钺时已内召，遂改命越。时谓“越钺相竞”云。
辛丑，免南畿被灾税粮。
是月，辽东寇复内犯，拥众深入云阳、清河等堡，杀掠男妇，皆支解以徇。边将敛兵不出，而陈钺方内召，亦隐匿不以闻。于是边地骚然。
兵科给事中孙博奏陈数事，末言：“东、西二厂缉事旗校，多毛举细故以中伤大臣。旗校本厮役之徒，大臣乃股肱之任，岂旗校可信反有过于大臣？纵使所访皆公，亦非美事，一或失实，所损实多。乞严加禁革。”奏人，上以为不谙事体，姑宥之。而汪直闻事涉西厂，怒甚，呼博面加诘责。时皆为博危之。，
二月，癸酉，免湖广被灾税粮凡七十五万有奇。戊寅，王越袭寇于威宁海子，败之。
越侦知敌无犯延绥意，河冰方泮，移账威宁，欲以计袭之。而恶辽东之役，永不援己与偕也，乃说直，奏令永率大军由南路，已与直将轻骑循塞垣而西，俱会榆林。越至大同，告直以敌帐在威宁，则尽选宣、大两镇兵二万出孤店，分数道进，值大风，雨雪晦冥，潜行至威宁海子。时伊斯玛音等并无寇边意，不虞师之猝至也，仓卒乘马避之不及。因杀其老弱，报首功四百三十余级，获马驼牛羊六千，师不至榆林而还。永至榆林不见敌，故无功。【考异】《明史·本纪》作“戊寅”，《明史稿》作“庚辰”，相差二日耳.其事皆据本传书之。
是月，逮河间知府滕佐下狱。时中官陈喜，以事出河间，会934
纪三十四
岁饥，佐率属分振在外，失迎谒，仓猝治供具不当意。喜怒，归白于上，遂逮佐等，寻论谪戍有差。
三月，戊子，以岁歉，诏减光禄寺供用物。时京畿、山东洊饥。谕礼部曰：“比岁以来，顺天、北直隶、山东府县，旱潦相仍，朕甚忧之。《书》云：民惟邦本，本固邦宁。＇朕重赖吾民供奉，玉食于上，而吾民有不饱半菽者，日当典膳进御，兴念及此，为之辍食。其令被灾府县应征人光禄寺供用，量为减省。自今有可恤民之事，其议以闻。”
是月，王越还，论功，封威宁伯，岁禄千二百石，又增汪直岁禄至三百石。
越以文臣受封，宜人西班，不得复领都察院事。【考异】威宁之捷在二月，王越受封在三月。诸书有系之二月者，有系之三月者，皆牵连并记体也、证之《七卿表》，越以三月回院，封威宁伯，则捷在二月封在三月明矣。今参《明史·越传》分书之。
于是御史许进等请援王骥、杨善例，仍领都察院事，并兼督十二团营，汪直从中主之。制曰：“可。”
是役也，朱永以无功，赏不行。久之，进太子太傅。
薛应旂曰：王越之逢迎汪直，躐取爵位，许进等又从而附会之，一时皆谓之名臣，士风习尚可知矣。予谓进以率同官论救强珍，为汪直所怒，构之下狱，摘进他疏讹字、廷杖之几殆。此同时事，何前后之不类？毋亦与王越有旧而论之独宽，遂同预于颂功之列与？不然，吾未见此越之贤于彼钺也。
夏，四月，巡按辽东御史强珍，劾陈钺冒功启衅事，不问。初，御史王崇之巡按辽东，即上书劾钺。钺恐，谋之汪直，以崇之受都指挥庭参不为礼违制，下狱输赎，谪延安推官。
至是珍代其任，见汪直与钺方论功，而寇谋大人，钺与镇守中官韦朗等匿不以闻；钺既召入为户部尚书，朗始上闻。珍往巡
935 明通鉴卷三十四
按，得其状，请正钺等欺罔罪。事下兵部，尚书余子俊覆奏如珍言，乃命停钺等岁禄。【考异】强珍劾钺，诸书皆系之是年六月，《三编》据之。证之弇州《中官考》，珍之奏劾在前，吴原之奏劾在后，故原奏中已有“停俸带罪”之语，盖因珍劾后始有此处分也。《三编》目中综其前后，故并王崇之之劾亦牵连记之。其实珍之劾在四月，原之劾在六月，《纪事本末》并吴原之劾系之四月者，亦牵连记事体也。今分书之。
五月，免河南被灾秋粮三十五万有奇。六月，癸孔，禁势家侵占民田。
是月，兵科都给事中吴原，复劾陈钺及总兵官缑谦、镇守太监韦朗，谓：“钺等启衅冒功，失机匿罪，以祖宗法度为不足畏，生灵血肉为不足恤，不忠不仁，莫此为甚！今因强珍之劾，仅予停俸，不免情重法轻，请重治之，以为人臣欺罔者戒。”御史许进等亦以为言，且谓“陈钺如宋黄潜善、贾似道”，语甚剀切。上是之，卒置钺等不问。
秋，七月，甲午，倭寇福建。八月，辛酉，申存恤孤老之令。
时户部言：“大兴宛平，岁廪孤老七千四百九十余人，凡赡粮二万六千九百余石。近有司疏于稽察，董其事者日肆侵牟，无告之民不濡实惠。宜敕府尹月再巡视，俾惠泽下流，毋负朝廷恫瘝至意。”上俞其请，且敕谕“天下有司殚心存恤，所在巡按御史，廉其怠者，请速治之”。
是月，汪直自辽东还，闻强珍劾陈钺罪，衔之。
会钺闻直还，郊迎五十里，诉珍诬己。直益怒，奏珍所劾皆妄，诏遣锦衣千户萧聚往勘，械赴京。比至，直系治珍于御马监，榜掠备至，然后奏闻。命法司廷鞫，皆不敢忤直意，坐以奏事不实，当输赎。直心未慊，降中旨责珍欺罔，谪戍辽东，而免钺等所停岁禄，且责兵部及言官先尝劾钺者各停禄三月。
冬，十月，南京十三道御史徐完等，复劾陈钺停俸罚轻，不936
纪三十四
诛何以示戒！六科给事中章元应等，亦言：“钺玩寇殃民，冒功希赏，乞明正典刑！”皆不报。
十一月，以旱灾，免直隶顺德所属九县秋粮一万八百石有奇。
十二月，庚申，伊斯玛音犯大同，报威宁海子之怨也。大同镇守官告警，丙寅，命朱永、汪直、王越御之。永等师未出，己巳，大同镇将范瑾拒之出境。【考异】此据《明史·本纪》月日。盖边寇自秋入塞，至此始命将也。《明史·鞑靼传》，言“是年之秋”，诸书有系之九月十月者，皆类记耳。
是月，浔、梧、高、廉贼起，总督两广都御史朱英与总兵官陈政分道击之。再战，俘斩甚众。政，平乡伯怀之孙也。
是时广西田州头目黄明聚众为乱，知府岑溥走避思恩。英复调参将马义率军捕明，明败走，为恩城知州岑钦所杀，并族属诛之，传首军门。
英在粤，持法无所假借，与市舶中官韦眷忤，眷劾其专权玩贼，浔州知府史芳以事见责，亦讦英奸贪欺罔，按皆无验。上责眷，镌芳二官，而谕英协和共事。
是岁，擢湖广布政使何乔新为右副都御史，巡抚山西。
初，项忠驱流民过当，原杰奉招抚至南阳，引乔新自助。民闻杰至，益窜山谷。乔新躬往招之，附籍者六万余户，遂迁湖广右布政。
至是抚山西，禁边地军民出塞伐木捕兽，曰：“此辈苟遇敌，必输情求生，皆贼导也。”寻进左副都御史。岁饥，奏免杂办及户口盐钞十之四。
广东布政使彭韶请罢市舶。其略曰：“国家升平百十余年，生齿之繁，田野之辟，商旅之通，可谓盛矣。然而官府仓库，少有储蓄，人民衣食，艰于自给。比之国初，无经营战伐之需，无造作营缮之费，而富强反不及，何者？以害财之多也。文武之烦冗
937 明通鉴卷二十四
日增，宗戚之亲疏日众，僧道则寺观联翩，宾贡则四夷络驿。加以进献多门，供御无纪，征敛烦苛，采办驰骋，若不及今撙节，一旦更启它端，益以杂用，其何以善后耶？”
时中官奉使纷遝，镇守顾恒，市舶韦眷，珠池黄福，皆以进奉为名，所至需求，民不胜扰。韶先后劾奏，不避权势，遂为中官所衔。然韶与何乔新同官内外，并有重名，一时称“何彭”云。十七年
春，正月，壬午，大祀南郊。
是月，兵部尚书余子俊以母忧去，改陈钺代之。以户部侍郎翁世资为本部尚书代钺。
先是子俊论陈钺掩杀贡夷罪，上以汪直故宥之。钺多方构子俊于直，会以忧归，得免。
以方士顾玒为太常寺少卿。
玒以扶卟术得幸于上，遂由传奉为太常丞，至是复晋少卿。
时李孜省用事，玒与赵玉芝、凌中倚以为奸；玉芝亦善方术，因中官高谅进。中善书，给事文华殿，皆累擢至太常卿。【考异】事见《明史·宦官传》。《三编》据《实录》系之正月，今从之。
二月，甲寅，南京地震。凤阳、庐州、淮安、扬州、和州、兖州及河南州县，同日地震有声。
礼部奏言：“考之传记，地动千里有大灾；春动者岁凶，二月动者水。今所动不止千里，又况凤阳、南京，皆祖宗根本之地，宗庙社稷所在，关系尤重。乞敕有司恤冤抑，矜孤寡，以弭灾异，广储蓄以备岁荒，修渠堰以防水患。”从之。【考异】甲寅地震事，见《明史·五行志》。《三编》书之《日》中，云“是月初十日甲寅也”。是年二月乙巳朔，《宪章录》书初十日，正甲寅也。惟《五行志》有和州，《宪章录》则但云“南畿四府”，《三编》有和州，无淮安，《二申录》兼有江西。今仍据《明史·志》书之。
938
纪三十四
壬戌，诏遣官分核天下库藏出纳之数。
是月，免山西太原等府及浙江杭、嘉、湖等府被灾税粮凡九十五万有奇。
以礼部侍郎周洪谟为本部尚书，时张文质以忧去也。
方士顾玒以母丧乞祭诰。故事：四品官未满三载，无给诰赐祭者，上特予之。时吏尚尹旻欲献媚于玒，因请并赐诰赠其父。未几，玒二子亦以中旨授官。上方崇信左道，故佞幸之徒猝致荣显如此。
王越偕汪直.朱永出师大同，会寇掠边境，追击至黑石崖，斩首百二十余人，获马七百匹。
逾月还，加越太子太傅，永世袭。于是越从勋臣例，改掌都督府事，且觊封侯矣。
三月，辛卯，赐王华等进士及第、出身有差。是月，传升戴缙为右都御史。
西域撒马儿罕进二狮子，至嘉峪关，乞命大臣迎受。职方郎中陆容上言：“狮子为兽，在郊庙不可以为牺牲，在乘舆不可以备服驭，无用之物，不宜受。”礼部尚书周洪谟亦言不当遣大臣，乃敕内臣往迎之。
夏，四月，庚申，以久旱风薶，敕群臣修省。
戊辰，命法司慎刑狱，并遣太监怀恩同三法司录囚。
自定五年一审例，率以丙、辛之岁，京师内臣审录以为常，谓之“大审”，南京则命内守备太监行之。初，成祖始定“热审”例，决遣轻罪，仁宗命阁臣会审重囚，英宗又命三法司同公、侯、伯会审，谓之“朝审”。至是罢阁臣会审之制，而内臣大审，所矜疑放遣，常倍于热审云。《三编·质实》“按《明史·刑法志》、成化时，会有弟助兄殴杀人者，太监黄赐欲从末减，尚书陆瑜持不可。赐曰：同室斗者被发缨冠救之，况其兄乎！＇瑜不能难，卒为屈法。”考瑜于成化八年致仕，赐于十三年以汪直谮罢斥，则宪宗之遣内官会审，不自是年









明通鉴卷三十四
始矣，特是年始定为大审之例耳。
《三编》御批曰：中涓录囚，滥觞于正统，体统凌夷.已非一日。但“热审”“朝审”之制，自永乐以来，守而不变，何至宪宗竞尽改旧章，概行罢废。而以会谳大典专任宦官，廷臣遂无由过问，纪纲倒置甚矣。况其矜疑放遣，较常倍增，则由若辈欲假姑息博美名，不复顾明刑本意，滥纵之失，岂可胜言。乃权势既崇，法司惟视其意指，则其所宽者，必其通苞苴者也；不然，必其流离贫贱，与彼无涉者也；而其所严者，必其有仇隙，或受嘱托而欲致之于死者也。国法尚可问乎？而史家犹以多所矜放为美，真不识事体之甚矣！
癸酉，伊斯玛音犯宣府。
五月，己亥，王越为平胡将军，充总兵官，汪直监督军务，率京军万人御之。比至，参将吴俨等已追之出塞，复为寇所遮，死者过半。上皆置不问，仍命直、越留屯宣府。
六月，癸亥，雨雪。【考异】《明史·五行志》不载，《三编》盖据《实录》也。其《目》云：“是月十九日癸亥”。按是年六月甲辰朔，则癸亥当为二十日，疑大小建各异也，今但据书“癸亥”。
秋，七月，甲戌朔，免南畿被灾秋粮。
丙戌，南京大风雨，社稷及太庙殿宇俱摧。
甲午，诏所在镇守、总兵、巡抚，听汪直、王越节制。
已亥，雷震郊坛。【考异】《三编》书之七月，其《目》云：“是月二十五日已亥也。”按是年七月甲戌朔，推之十三日为丙戌，亦见《三编》《目》中，已亥当为二十六日，非二十五日，疑转写之误也。
八月，癸亥，太白昼见。是月，以李孜省为右通政。
上宠孜省，欲骤贵之，乃命寄俸于通政司，仍掌上林苑事。同官王昶恶其奸邪乱政，遇之无加礼，孜省衔之，谮之于上，左940
纪三十四
迁昶太仆少卿。故事：寄俸官不预郊坛分献，上特以命孜省，自是廷臣惩昶事，无敢执奏者。
冬，十月，壬戌、振河南饥，又免湖广被灾田租十之六。是月，以道士邓常恩为太常寺卿。
自李孜省进后，方伎僧道，无不夤缘中官以冀恩泽。一时取中旨授官者累数千人，名“传奉官”，有白衣躐至卿寺者。
常恩因中官陈喜进，导上祀淫祠，上为之动。是时岳镇海渎诸祠，并置石函，周以符篆，中藏金书《道经》一卷，杂贮金银钱宝石及五谷为厌胜，皆常恩所为也。
十一月，戊子，取太仓银三分之一人内库。
初，太仓库之设，始于正统七年，后积至数百万两，续收者又分“老库”、“中库”之目。至是以内府供应繁多，乃取中库三分之一以供内库之用。
丁酉，江南大雷雨雪。
是冬，汪直、王越以寇退，请班师，不许。
初，陈钺、土越交结直，邀边功，遂先后进官膺封爵。自强珍等发其奸状，于是恶直者指王越、陈钺为“二钺”。
有小中官阿丑，工俳优，一日，于上前为醉者谩骂状，人言“驾至”，谩如故，言“汪太监至”则避走，曰：“今人但知汪太监也。”又为直状，操两钺趋上前，人问之，则曰：“吾将兵，仗此两钺耳。”问：“何钺？”曰：“王越、陈钺也。”上忻然笑，稍稍悟，然廷臣尚未敢攻直也。
有东厂中官尚铭者，始因直进，附于直。直方自威宁还，会有盗西内物者，上命厂校按之急，而铭在东厂捕得之以闻，上大喜，赉铭甚厚。直且怒铭之自以为功也，曰：“铭敢负我！”铭闻之，惧将倾己，谋发直事以先之。
直初与王越甚昵，时或泄禁中语于越。后直主陈钺议用兵辽东，言官多以启衅劾钺，越方领都察院事，不能制也。而钺谮于
941 明通鉴卷三十四
直，谓皆越所嗾者，直怒而窘辱越，越乃挟前所泄语以抵之，直乃沮。寻二人意释，交如初。
顾所泄语颇闻于人，铭悉廉得之，乘直监军在外，白于上，上始疑直，直请班师者再，皆不许其还。而钺尚未之知也，时钺方长兵部，遂复为直请班师，上切责钺。于是直、越乃大惧。已，大同总兵孙钺卒，即命越代之，而以直总镇大同、宣府、悉召京营将士还。【考异】直等请班师，《明史》本传皆在是年。《三编》统书之五月《寇犯宣府》目中，以请班师为是冬事，今据之。
是岁，复以书谕安南黎灏。
先是安南侵老挝，据占城如故，诏谕解之、不奉命。本年之秋，满刺加又以被侵告。而占城遣使朝贡，故王之弟古来，奏称：其兄“齐亚麻弗庵权国未几，遽尔陨没，臣当嗣立，不敢自专，仰望天恩，赐之册印。臣国所有土地，本二十七处，四府、——州、二十二县、凡三千五百余里。请特谕交人，尽还本国。”章下廷议。英国公张懋等，请遣有威望之近臣，赐敕谕安南使还侵地。会安南贡使方归，即赐灏敕，令毋抗朝命。
先是安南攻老挝，议者恐其内寇，诏问两广总督朱英处置之宜。英奏言：“彼不过争瓯脱耳，谕之当自悔惧。”上从其言。未几，安南果上表谢，入贡如故。
初，辽东贡使之役，边境驿骚。会朝鲜人贡旧由鸦鹘关，至是请改由鸭绿江。尚书议许之，郎中刘大夏曰：“鸭绿道径，祖宗朝岂不知？顾纡回数大镇，此殆有微意，不可许。”乃止。
时有中官何九者，其兄任京卫经历，以罪为大夏所答。九谮之于上，捕大夏系诏狱，令东厂侦之，无所得。会太监怀恩力救，乃杖二十，释之。
十八年
春，正月，壬午，大祀南郊。942
纪二十四
庚寅，阁臣刘吉，以父忧奉诏起复，吉三疏恳辞，而阴属贵戚万喜为之地，得不允。
二月，逮沛县知县马时中于狱。
时太监郭文自南京还，过沛，怒时中供张不时，搒掠时中子，不胜楚，溺于河，时中赴救之，起，呼冤。文益怒，褫时中衣，絷以行，县民愤甚，绕船大呼，叱之不退。文使家人持兵击之，杀二人。时中讼于朝，而上先人文诉，命锦衣卫械时中至京，寻谪降广西庆远府经历。
未儿，有尚膳监中官，赍荐新节物，道出南旺湖，辟行舟。或避之缓，缚其人悬于樯，笞之死。管河通政杨恭以闻，命刑部郎中朱守孚往勘。守孚右中官，请治恭等巡河不能禁约之罪，上皆勿问。【考异】此事诸书皆不载，弇州《中官考》亦遗之。今据《三编》，增入是年二月下。
三月、已已朔，振南直隶饥。
先是淮扬巡抚张瓒，以凤阳、淮安饥，请发两淮盐直五万振之。至是南京给事中刘玑复告南直隶诸府州灾、诏“以淮安仓粮三万石振凤阳，以苏、松、常、镇四府岁储余米及徐州仓粮一万石各振其地之民，以南京常平仓三万石振应天、滁州，以扬州钞关及税课司夏季应征之钞，准贯纳米，振淮安、扬州。”敕瓒与苏松巡抚王恕董其事。敕甫下而瓒已卒。恕奏免秋粮六十余万石，周行振贷，全活二百余万口。
壬申，罢西厂。
先是汪直、王越以久镇不得还，宠日衰。于是言者始交章请罢西厂，未报可。阁臣万安知尚铭谮已行，上已浸恶直，乃上章极言“东厂法制之善，人易遵循，西厂事出权宜，当革”。从之。一时中外欣然。
是月，陈钺以罪免。
时右军都督马仪言：“钺抚辽东时，侵牟帑金，交结近侍，私
943 明通鉴卷三十四
役军官，入京诇事，擅杀贡使，干没方物，与汪直诬陷侍郎马文升、御史强珍谪戍。其子澍，冒功授锦衣干户，亦倚势为奸利。”事下都察院，请遣官按治。
时上已知钺为直党，仪所劾皆实。而马文升诸人之谪，虽由钺等所构，实上命也，颇恶仪言及之，不欲穷其事。乃令钺致仕去，调澍于永平卫右所，而仪亦南京闲住。
以张鹏为兵部尚书。
鹏自宁夏巡抚召还，历任兵部左右侍郎、至是遂晋尚书。时守珠池中官韦助，乞往来高、肇、琼、廉会守巡官捕寇，鹏执不可，上竟许之。
南北印马，率遣勋臣、内侍，后以灾伤，止遣御史。是年，上欲复遣内侍，鹏执不可，上勉从之。后仍如旧制。
夏，四月，癸丑，哈密故王子哈商旧译见前卷兴师攻哈密，复其城。
初，哈商寄居苦峪十年，土尔番将伊兰守哈密城，甘肃总兵王玺遣人间谍，悉得其虚实。于是哈商纠罕东、赤斤二卫，得兵一千三百人，与其部下兵共万人夜袭哈密城，破之；伊兰遁走。乘势连复八城，遂还居故土。王玺及巡抚王朝远上其事，上喜，赐敕奖劳。
朝远请封哈商为王，且言：“土尔番已与哈商议和，宜乘时安抚，取还王母孙女及金印，俾随王母共掌国事。”哈密国人亦乞封哈商。廷议不从，乃进左都督。
甲子，免山西被灾夏税凡五十四万有奇。
时山西大同等处饥，户部主事汪洪奉命往征边储，知其状，请缓征，故有是命。已，洪又请命山西巡抚何乔新、大同巡抚郭镗檄所属振恤，从之。【考异】此据《明史·本纪》。汪洪之请，具见《三编》三月《振南畿》目中。
是月，召铅山知县张昺为监察御史。944
纪三十四
昺善治狱，所雪冤狱至多。其令铅山时，邑有嫁女者，及娟门而失女，讼于前令，不能决。昺至，行县界，见大树妨稼，欲伐之，民言有神巢其颠，不听。率众往伐，有衣冠三人拜道左，昺叱之，忽不见。比伐树，血流出树间，众惧，欲止，昺手斧之，卒仆其树，则二妇人堕焉，一即前所失女也。有巫以隐形术宣淫邑中，昺执巫痛杖之，无所苦，已，并巫失去。昺驰缚归，印巫背鞭之，立死。乃悉毁诸淫祠。嫠妇子为虎所噬，其母诉于昺。昺斋戒檄城隍神、期五日必驱虎至县庭听鞫。及期，二虎伏庭下，呙叱曰：“孰伤吾民？法当死，无罪者去。”一虎起，敛尾去。一虎伏不动，昺射杀之，以畀嫠妇曰：“虎抵而子死矣。”一时政声闻于朝，乃有是命。
时与昺先后以治行称者，有陈纲、丁积。
纲令黔阳县，城当沅、湘合流，数决坏庐舍。纲募人采石，甃堤千余丈，水不为害。南山崖官道数里，径仄甚，行者多堕崖死，纲积薪烧山，沃以醯，拓径丈许，行者便之。纲病，民争吁神，愿减已算益长官寿。迁长沙通判。其卒也，黔阳、长沙并祠祀之。
积为新会知县，宦者梁芳邑人也，时方用事。其弟长，横于乡，官吏莫敢谁何，积捕之系狱，自是权贵屏迹。令甲民出钱输官供役，曰“均平钱”，其后吏贪，复使甲首出钱供用，日“当月钱”，贫者至鬻子女。积一切杜绝。岁大旱，筑坛祈雨，昕夕伏堂下八日，雨大澍，而积遂得疾卒。士民聚哭于途。一妪哭极哀，或问之，曰：“来岁当甲长，丁公死，吾无以聊生矣。”
然三人者，惟昺以最迁，陈、丁二人竟以吏终。【考异】张昺事见本传，诸书皆不载。惟《三编》据《实录》书之，盖擢御史之年月也。昺为都御史楷之孙，见《明史》本传。《三编·质实》则但言“昺先世慈溪人，后徙鄞”，不言昺与楷为祖孙。而据陆粲《庚己编》，则昺为楷之子，俟考。至陈纲、丁积等，同见《质实》中，并见《明史·循吏传》、今
945 明通鉴卷三十四
汇著之。
五月，甲申，免山东被灾税粮。【考异】《明史·本纪》无日，《史稿》书五月甲申，今据之。
六月，壬寅，伊斯玛音犯延绥，都指挥刘宁败之于塔尔山，巡抚何乔新、指挥同知支玉败之于天窊梁中觜，千户白道山败之于木瓜园，总兵官许宁败之于三里塔，参将周玺、游击董升等败之于黑石崖。越以调度功，益禄五十石。
方余子俊之筑边墙也，或疑沙土易倾，寇至未可恃；至是寇入犯，被扼于墙堑，不得出，遂大衄，于是边人益思子俊功云。【考异】《明史·本纪》，“是月壬寅，寇犯延绥，汪直、王越调兵御，败之。”证之《三编》，则以余子俊边墙之筑，寇为所扼，故直与越因之以邀功也。今据《二编·目》中书之。
秋，七月，庚午，诏副都御史程宗往云南勘木邦狱。
初，木邦置宣慰司，其所辖有孟密蛮妇曩罕弄者、即故木邦宣慰之女，嫁于孟密者也。故宣慰日罕揲法，已卒，孙落法嗣。于是曩罕弄以尊属，不受节制，嗾族人与之争，遂以景泰中叛木邦，逐宣慰。成化十年，侵掠陇川，兵力日盛，自称“天娘子”，其子思柄，自称宣慰。黔国公沐琮奏委三司官往抚，曩罕弄益骄蹇不服，且欲外结交阯，逼胁木邦、八百诸部。
至是琮等复以闻，兵部尚书张鹏主用兵。诏廷臣集议，皆以“孟密与木邦仇杀，并未侵犯边境，止宜抚谕”。乃遣宗驰传与译者序班苏诠往。【考异】《明史·本纪》不载，此据《明史稿》月口，证之《明史·土司传》，特书云“时成化十八年”，今据之。
是月，刘吉起复，仍入阁。南京太常少卿陈音贻书劝其固辞，不悦，遂与音有隙。
八月，癸丑，遣使振微内及山东饥。辛酉，免河南被灾税粮。
是月，调王越镇守延绥，以延绥都督同知许宁代镇大同。946
纪三十四
时汪直与越俱留镇大同，大学士万安等以越有智计，恐诱直复谋内召，乃调越延绥以离之。两人势益衰。【考异】越调延绥，《明史》本传在寇退之后。《纪事本末》系之是年八月，今从之。《宪章录》系之闰八月。
卫、漳，滹沱并溢，溃漕河岸。自清平抵天津，决口八十六。河南淫雨三月，漂损庐舍三十一方四千二百余间，淹死军民一万一千八百余人。
闰月，壬申，下仓副使应时用于狱。
时内府供用日繁，守备分守中官布列天下，率以进奉为名.糜帑纳赂，动以巨万计。而江西浮梁之景德镇，烧造御用瓷器尤多，且久费不赀。时用请罢遣中官，卒论谪输赎。
时又有中都留守指挥郭玉，亦上言：“守备中官，徇奴隶之言，掣诸司之肘，决狱惟货，多不以情，请罢勿设。”上以“临濠乃祖宗根本之地，特命中官往镇，寄以守备之权，循祖制也。玉何人，敢议罢革！”下巡按御史，逮问妄奏之罪。【考异】按以上二事，诸书皆不载。一见《明史·本纪》，一见《三编》，今据月日增。
是月，诏天下刑官毋滞讼。
时山西巡抚何乔新、奏劾按察佥事尚敬、刘源视狱多淹滞。乃下诏曰：“刑狱，重事也。《周书》曰＇要囚服念五六日至于旬时＇，盖言慎也。今有司乃或瘝厥职，推鞫不以时，凡罪囚应省释者，亦梏拲而久囹圄之，一旦瘐死，是有司杀之也。乔新言是，其即治敬，源旷官罪。自后有司滞讼半年以上者，所在巡按御史奏闻逮治。令天下刑官勤于决谳，以副朕意。”
刑部尚书林聪卒于任。
自景泰以来，论谏之臣，聪独称首。后偕汪直鞠辽东陈钺狱，不能争，时论惜之。卒，谥庄敏。
以刑部侍郎张蓥为本部尚书。九月，庚戌，太白昼见。
947 明通鉴卷三十四
癸亥，岁星昼见。
冬，十月，取太仓银四十万入内库。十一月，免畿内、陕西、辽东被灾秋粮。
十二月，庚午，御制《文华大训》成，以教皇太子也。书凡二十八卷，列纲四：曰《进学》，日《养德》，曰《厚伦》，曰《明治》。上亲制文弁其首，命詹事彭华、中允周经等进讲文华殿。太子每起立拱听，首辅万安以为劳，请坐听，华与经不从，乃止。
是月，以书成，晋万安太子太傅兼华盖殿大学士，刘珝太子太保兼谨身殿大学士，刘吉太子太保兼武英殿大学士，彭华以下纂修官升赏有差。
十九年
春，正月，丙午，大祀南郊。
二月，录故大理寺丞钟同次子越为通政司知事。
同长子起，已录入国子监授官，至是上复念同死于忠义，虽已荫一子，未足酬之，诏赐越一官，并给同妻罗氏月廪。
以职方郎中刘大夏为福建右参政。
大夏在兵部久，明习故事，尚书皆倚重之.时兵部左侍郎缺，中官有欲荐之者，冀大夏一见，卒不往。吏部议迁太仆卿，大夏私语所知曰：“郎中转京堂，岂不甚愿！但吾做秀才时，见府县政事不得其平、辄曰：使我做时，某事当如何行，某事当如何罢。今幸登朝，不得一亲民之官，非素志也。况郎中一出、非知府即参议，官阶崇重，何为不可，但恐人负官耳。”吏部乃升大夏授是职，以政绩闻。未几父丧，闻赴，一宿即行。【考异】大夏为福建参政，《明史》本传系之是年。惟大夏方在兵部，为尚书所倚重，一旦外迁，《传》中不言其故。检《国史纪闻》，言“大夏不愿转京堂。自请外任”。证之本传，“大夏改庶吉士，馆试当留，自请试吏。”以此推之，福建之948
纪三十四 任，出自大夏自请明矣，今据之。
三月，丙辰，免湖广被灾税粮。
是月，户部尚书翁世资致仕，召余子俊代之。
改戴缙南京工部尚书，以副都御史李裕为都察院右都御史。
中官梁芳有宠，假市珍玩名，侵盗库金以数十万计，不足则给以盐。上即位之初，太监李棠等乞开中辽东盐万引，许之，自是请者益众。芳前后请两淮存积余盐不下数十万引，皆怙宠辄行。于是戚畹家人亦有希恩妄乞者，计臣不能执争。凡所乞中盐至无算，商引壅不行，边储日匮。
至是中官王钿复请支河东盐二万四千引，上始厌其扰，曰：“祖制，内臣无私产，矧敢牟利中盐！”乃命户部榜谕禁之。《三编·质实》：“《明史·食货志》、洪武时，定额两淮岁办大引盐三十五万二千余引，弘治时，改办小引盐倍之，所输边甘肃，延绥，宁夏、宣府、大同、辽东固原，山西神池诸堡，岁入太仓余盐银六十万两。浙岁办大引盐二十二万四百余引，弘治时改办小引倍之，所输边甘肃，延绥、宣府，大同，蓟州，岁人太仓余盐银十四万。长芦岁办大引盐六万三千一百余引，弘治时改办小引十八万八百有奇，所输边宣府，大同、蓟州，岁入太仓余盐银十二万。河东岁办小引盐三十万四千引，弘治时增八万引，岁输宁夏、延绥、固原饷银三万六千余两。凡大引四百斤，小引二百斤。余盐＇者，灶户正课外所余盐也。＇存积盐＇者，正统时从巡抚周忱议以淮、浙、长芦盐十分为率，八分给守支商曰＇常股＇，二分收贮于官，遇边警始召商中纳，谓之“存积＇。”
夏，四月，癸亥朔，太白昼见。丁丑，免河南被灾税粮。
五月，汪直报大同寇警，请调京军赴援。兵部尚书张鹏，以“时方盛暑，师难久成。计大同各边士马数及四万，使内外守臣僇力同心，足敷守御”，奏止勿遣。
·鹏又言：“控制边方，必须养精蓄锐于无事之时，方能折冲御
949 明通鉴卷三十四
侮于有事之日。迩来工役频繁，未遑训练，猝有征发，恐不足用。乞罢遣归营，停诸杂役。”是时卢沟堤岸及京仓、通州仓诸役，一时并兴。是春，又命襄城侯李瑾督军万人修大慈恩寺。凡团营见军九万三千四百有奇，更番赴工者至五万二千人，故鹏言及之.会保国公朱永亦以为言，乃罢京仓之役，余令趣工速竣，即休舍之。
然于时团营弊日滋，营帅中官习以军士供私役，谓之“应役”。市并游贩之徒，以赂窜名军籍，避操惮调，率贿将弁祈免，谓之“买闲”。而提督守营诸官，又诡以空名支饷，缺伍辄以万计。寻定西侯蒋琬奏其状，上命怀恩偕户尚余子俊阅实之，而其弊迄莫能革云.
六月，乙亥，调汪直南京御马监。
时许宁既与王越易镇、至大同，以争坐不协于汪直。巡抚郭镗以闻，遂调直南京，别遣中官蔡新代镇，而边警已屡告矣。丁丑，广西桂林、平乐诸猺叛，攻城杀将，总督朱英会总兵官平乡伯陈政分兵十二道击破之。【考异】据《明史·本纪》，但云“广西猺”，今据《朱英传》书之。
秋，七月，辛丑，迤北小王子犯大同。
先是谍报寇至，巡抚郭镗问战守计于许宁，宁皆不应。至是小王子骤率三万骑大人，连营五十里。宁既未有备御，猝见敌至，势方盛，不敢撄其锋，乃欲示以持重，伺其惰邀击之。因敛兵城守，而令别将刘宁、董升军西山，周玺屯怀仁相犄角。
癸卯，寇纵兵大掠，焚代王别墅。王趣战，使众哭于辕门，宁犹不听。会有自京师至者，服佩颇异，守门卒报曰：“行事校尉来矣。”宁不得已与郭镗、蔡新等将中军营城外。寇以十余人为诱，新遣部骑驰击，宁将士争赴之，遇伏大败，死者千余人。刘宁、董升闻中军失利，督众自守，寇围之数重，几陷，发巨炮击之，围乃解。
950
纪三十四
时许宁奔夏米庄，镗、新驰入城，势方急。会玺自怀仁还兵来援，道遇敌乘胜前，锐甚，玺厉将士曰：“今日有进无退！”大呼陷阵、寇少却。久之，短兵接，玺臂中流矢，拔镞战益急，与子鹏及麾下壮士击杀数十人。会刘宁兵至，中军溃卒亦稍集，寇乃退。而许宁竞掩败以捷闻。
己未，授朱水镇朔大将军，充总兵官，率京军御之，以蔡新监其军。
时寇得志，长驱入顺圣川大掠，谋犯宣府。刘宁将兵三千，遇之聚落站西，连战，败之。
八月，甲子，小王子寇宣府，都督同知周玉将二千人前行，巡抚秦纮帅兵继进，至白腰山，击败之。指挥曹洪邀击，败之于西阳河，都指挥孙成又败之于七马房。时寇乘胜，气锐甚，竟为玉等所挫。未几，复至，玉伏兵又败之。会朱永至大同，复会玉军击败之鹁鸰峪，而山西巡抚边镛、参将支玉等亦邀击，破之.大同西路参将庄鉴复遮其归路，战于牛心山，寇遂遁。
先是诸将失利，许宁以下皆被逮，惟周玺、刘宁转败为胜，而庄鉴以所部无亡失，皆论功升赏有差。
乙丑，命户部侍郎李衍、刑部侍郎何乔新巡视边关.
时寇人大同，畿内震惊。乔新至，相险阻，筑城堡，简精壮，厉器械，为战守备。又获虏谍，知小王子在边守者多老弱，请选精兵间道出捣之。会虏引去，不果行。【考异】巡视边关，《明史·乔新传》不载，此据《本纪》月日，又证之《纪闻》同，并据《史稿》增人李衍.
壬申，贬汪直南京奉御，其党王越、戴缙等皆罢黜。
直既失势，言官劾其八罪：“一负恩欺罔，二冒功滥杀，三侵盗帑金，四诬善奖奸，五擅作威福，六招纳无藉，七朋邪乱正，八妄开边衅。”诏从末减，遂有是谪。越以党直，夺诰券，编管安陆州，二子以功荫得官者皆削籍；戴缙、吴绶并斥为民；韦瑛前
951 明通鉴卷三十四
已调万全卫，陈钺亦先致仕，皆不问。明年，瑛欲邀功，希复用，诬报卫人刘德兴谋不轨，覆验之妄，上恶其稔恶，诛之。而直后竟得良死。又有工部侍郎张顺，亦以媚直得迁，至是亦令致仕去。一时直党先后斥逐，公论快之。而越、钺、缙、顺之等，皆进士出身，时以为科名之玷云。
九月。【考异】《明史稿》“九月厂巳，应天、镇江、太平、宁国、广德量加田租”，《明史》删之。今按诸书皆不载，而《明史·食货·赋役志》中亦无是年量加田租之事，不知《明史稿》何据，今亦删去。
妖人王臣伏诛。
时中官进奉，多借购书采药之名，所在骚扰，贿赂公行。臣以妖术为内监王敬所信任、敬奉使苏、常等府，挟臣及百户王完等十九人以从，所至陵虐官吏，矫旨搜括民间珍玩，因夺室女纵淫，长吏不从者多被辱。至苏州，召诸生写妖书，辞不赴，即令有司捕系至驿中乱棰之，诸生大哗。敬奏其抗命，下巡按御史逮问。
巡抚王恕疏言：“当此凶岁，宜遣使振济，顾乃横索玩好。昔唐太宗讽梁州献名鹰，明皇令益州织半臂褙子，进琵琶杆拨镂牙合子诸物，李大亮、苏颋不奉诏，臣虽无似，有慕斯人。”又言：“王敬赍来驾帖，止开＇前往苏、常采取药饵，收买书籍＇，别无行拘大户索要银两缘由。何期敬动以朝廷为名，需索要求，无有纪极，东南骚然，民不堪命。目下王敬方来，太监段英又至，造办药材冰梅，苏、松、常三府已办与价银六千两，镇江、太平、池州、宁国、安庆、徽州、广德七府州与银一千五百两，又发钞于松江，索银二千两。王敬又发盐一万五千五百引与宁国等府，遥银三万二千五百两，又有盐艘数百，发去江北庐州等府卫、江西南昌等处逼卖，不知又得几千万两。至苏、常等府，倚势逼取官民银三万六千余两。其在江、浙二布政司及南京沿途索要官民金银，不知又有几千万、数千户。王臣专弄左道邪术，而敬听伊952
纪三十四
拨置，舳舻相衔，满载而归，亏损国体，大失人心。谨将臣该管地方索取金银开数具题，伏望留意于难保之天命，割恩于坏事之小人，明正法典以告天下。”
时常州知府孙仁，为敬诬奏被逮，恕抗章救之，凡三疏劾敬。会中官尚铭亦发敬奸状，上乃下敬等狱，戍其党十九人，而弃臣市，传首江南，中外称快。然以为敬等犹幸免云。【考异】王敬事，《明史·本纪》不载。《三编》系之九月，与《明书》、《宪章录》
同。弇州《中官考》则两载之，一云“九月”，则尚铭始发其事之月日也，
一云“十—月”，则王恕所劾。盖是时恕凡三疏劾敬，又论救孙仁，故弇州据国史分书之。今仍据《三编》。统系之九月下，
《三编·发明》曰：汪直、王敬之横恣甚矣，宪宗一旦谴斥，时共快之。然商辂发直之奸甫逾月而直复用，王恕论敬之罪至三疏而敬自如。特以尚铭一言谮诉，乃始贬直而下敬于狱，则宪宗之谴斥宦官者，仍以信任宦官，直、敬贬而尚铭用事，铭固直、敬之类也。厥后梁芳之废以蒋琮、刘瑾之诛以张永，亦皆其类之自相倾轧，而非在上者果能察其乱政，务决去之，此明世宦官之祸所以蔓延而不可图也。
都察院右都御史李裕，以汪直既败，偕副都御史屠蒲请雪诸忤直得罪者。上以事已处分，恶其纷扰，各停俸半年。寻复马文升、强珍官。
召广东举人陈献章。
献章举正统中乡试，再上礼部不第，从吴与弼讲学，归，筑阳春台，静坐其中。其学以静中养出端倪为指要，即喜怒哀乐未发之中也。久之，游太学，祭酒邢让重之，言于朝，以为杨龟山复出，由是名籍甚京师，朱英、彭韶交章荐之。至京，令就试，辞疾不赴，乞放归田里，就医奉母，乃授翰林院检讨归。
江夏僧继晓，以秘术因中官梁芳进，封国师、至是为其母朱氏乞旌，许之。朱本娼家女也，诏不必勘核，遽旌其门。
953 明通鉴卷三十四
冬，十月，壬申，召朱永还。
永之复将也，以王越、汪直已得罪。至则会周玉、李玙等击败之，归，仍督团营。或投匿名书言永图不轨，永乞解兵柄，不许。寻手敕加太傅、太子太师。
十二月，始罢传奉官。
先是陕西巡抚郑时上言：“传奉之官，日益冗滥。”因首劾中官梁芳及其引用之李孜省、僧继晓等，上不择、谪降贵州参政，陕西人哭送，如失父母。上微闻其事，颇悔悟。
至是吏科都给事中王瑞倡同官上言：“爵赏天下公器，自非功德才能，难以弋获。近年幸门大开，鬻贩如市，恩典内降，遍及吏胥，武阶荫袭，下逮白丁。或选期未至，超越官资，或外任杂流，骤迁京职。以至厮养贱夫，市井童稚，皆得攀援，妄窃名器，逾滥至此，有识寒心。乞断自宸衷，悉予斥汰，以存国体。”
御史张稷等亦言：“传奉各官，至于末流贱伎，妄厕公卿，屠狗贩缯，滥居清要。文臣有未识一丁，武阶亦未挟一矢，白徒骤贵，间岁频迁。或父子并坐一堂，或兄弟分踞各署。甚有军匠逃匿，易姓进身，官吏犯赃，隐罪希宠。一日而数十人得官，一署而数百人寄俸。自古以来，有如是之政令否？”
上得疏，为之动。居三日，贬李孜省一秩，凌中等十二人皆罢黜，朝野称快。然上特借以塞中外之望，卒亦不罪芳也。
是岁，调广东布政使彭韶于贵州。
时太监梁芳之弟锦衣千户海，在雷、廉私采禽鸟，以进贡为名，官民被扰。韶奏劾，触芳怒，遂有是调，广州父老皆涕泣送之。






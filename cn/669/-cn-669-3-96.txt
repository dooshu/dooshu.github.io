96　朱子釋我之弗辟


「我之弗辟」，朱文公謂當從鄭氏，以「辟」爲「避」。

【閻按】詩集傳乃謂「居東」爲「東征」，「罪人始得」爲「得而誅之」，何與？

【元圻案】孔傳：「辟，法也。」正義曰：「釋詁文。鄭玄以爲管、蔡流言，即避居東都。」〇釋文：「馬、鄭音避，謂避居東都。」〇史記魯世家：「管、蔡流言，周公乃告太公、召公曰：『我之所以弗辟而攝行政者，恐天下畔周，無以告我先王。』」正義：「辟音避。」馬、鄭之音，蓋本於太史公。〇朱子與蔡仲默沈書曰：「弗辟之説，只從鄭氏爲是。向董叔重書，亦辯此一條，一時信筆答之，謂當從古注説。後來思之不然，是時三叔方流言於國，周公處兄弟骨肉之間，豈應以片言半語，便遽然興師以誅之？聖人氣象，大不如此。又成王方疑周公，周公固不應不請而自誅之。若請之王，王亦未必見從，當時事勢，亦未必然。」〇宋項氏安世家説曰：「孔氏謂『辟者，行法也』，信然，則周公誅謗以滅口，豈所以自明於天下哉！鄭氏謂『辟』讀爲『避』，『居東』則避之也。予嘗反復本文，則鄭説爲是。」






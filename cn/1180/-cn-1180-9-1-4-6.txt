定之方中

三章，章七句


首章讲：卫人美文公也。言我公营建，所以振中兴之业者也。而其始经之事，果何如哉？





定之方中，作于楚宫。

定，北方宿。方中，昏而正中。楚宫，楚丘之宫。公以营建当顺天时，则仰观于天，而见定星之方中，民力为可用也，于是率渡河之民，而作于楚宫焉。





揆之以日，作于楚室。

揆，度也。日，影也。楚室，楚丘之室。以营建当审地势也，则树之以臬，而验东西南北之影，方面为既正也，于是兴版筑之役而作于楚室焉。





树之榛栗，椅桐梓漆，爰伐琴瑟。

榛、栗，果名。椅、桐、梓、漆，皆木名。宫室既作，又以礼乐者为国之首务，不可缓也，则他务未遑，而先树之榛、栗焉，与夫椅、桐、梓、漆焉。夫榛、栗之树，固以为异日笾实之供，而礼可备也。而是椅、桐、梓、漆也，实将以时伐之，而为琴瑟之用焉，而乐亦可兴矣。此不惟宫室之建，立可大之基；且礼乐之豫，垂可久之计矣。我公之营建，何其不苟，且极综理之周哉！

二章讲：夫我公徙居楚丘，其营立之事固如此矣。然其方迁之始，夫岂不慎于为谋哉？





升彼虚矣，以望楚矣。望楚与堂，景山与京。

楚，即楚丘。堂，楚丘旁邑。但见升彼故城之虚，以望楚丘之形势，而与夫旁邑之堂焉。测日出入之景，以正楚山之方面，而与高丘之京焉。





降观于桑，卜云其吉，终焉允臧。

卜，龟卜。允，信也。臧，善也。以土地之美，但验于物产，则降观于桑，以察其土宜之何如也。以犹豫之决，必赖于鬼神，则卜云其吉，以稽其朕兆之何如也。夫始之望景观卜，固欲其臧矣。既而果得形势之胜，而方面之尊也。土宜之美，而休征之吉也，所以立国君民而光前裕后者在是矣，终焉不允臧乎！

末章讲：夫我公方迁之始，为谋之慎固如此矣。然其既迁之后，所以勤心为国者，果何如哉？





灵雨既零，命彼倌人。星言夙驾，说于桑田。

倌人，主驾车首。星，是见星。说，舍也。但见当献岁发春之时，灵雨则既零，而农桑之务作矣。然用力虽在于民，而劝相则在于君，故我公不敢以自安，命倌人晨起驾车，遂亟乘之。以税于桑焉，劳一国之桑者，而劝之使力于桑也；以税于田焉，劳一国之田者，而劝之使力于田也。





匪直也人，秉心塞渊。騋牝三千。

匪直，言不但也。秉，操行也。塞，实也。渊，深也。马七尺以上曰。母曰牝。此其实心为民谋衣食，而不为粉饰之文也，秉心可谓塞矣，然非直于民而有是塞也。深思为民图久远，而不为浅近之计，秉心可谓渊矣，然非直于民而有是渊也。以此心而为民，亦以此心而为物，民于是乎安，物亦于是乎阜。故观其所畜之马，其騋而牝者亦已至于三千之众矣，则其非騋而牝者可知矣。此皆秉心塞渊之所致，岂特心见于为民而民之得所已哉，则其能复中兴之业宜矣。






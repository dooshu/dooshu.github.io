○授前京兆府参军钱蓝田县尉充集贤校理乡贡进士崔昭纬秘书省秘书郎充集贤校理制

敕。具官钱等。儒术可以厚风俗，人文可以化天下。帝王兴创，不能异之。粤我皇祖肇基，不阐兹道。反隋氏之政，追孔门之风。鼓箧升筵者馀八千人，邦宁本固者垂三百载。诒厥冲眇，不敢昏迷。佐予中兴，乃眷於是。良重集贤藏书之府，故用丞相司之。得选官属，将慎废坠，以礼为身干，慎得言枢。奉典刑之遗，无辱赵氏。以昭纬名冠来籍，道绝下交。居德行之科，不减颜子。方设铅椠，有期丹青。尔宜穷四部之多，正五体之别。无使我集贤殿不及汉兴之东观秘书也。勉矣哉！可。


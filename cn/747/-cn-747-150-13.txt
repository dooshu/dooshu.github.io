○论摄养表

臣某言：臣闻生者天地之大德，人者有生之最灵。是以物无大小，咸爱其命；人无贵贱，咸惜其生。故圣人宏全身之道，而能免於忧患；贤者著养生之术，而能终其寿考。嵇康有云：“导养得理，以尽性命。”上获千馀岁，下可数百年。而皆不精，故罕能得之。又云：“夫为稼於汤代，偏有一溉之功，虽同焦烂，必溉者後枯。然则一溉之益，不可诬矣。”诚哉斯言，实为笃论。但养生之术，故非一途，详求至理，语其大略，莫若顺阴阳之序，节寒温之中。何则？人资阴阳以育，俟寒温以成，虽禀於五常，而连类於万物。在春夏也，万物因而生长，人亦宜微受温暖，以丰其肌肤。在秋冬也，万物因而收成，人亦宜微受寒凉，以坚其筋骨。是以贫贱之人，皆顺其性，而疾病者少，富贵之人，多违其真，而疾病者多。是知春生夏长，秋收冬藏，此天道之大经也。不顺则无以为天下纪纲，故日月四时之顺，不可失也。仲长统曰：“百年者人之常，寿之上者也，顺四时，节饮食，适衣服，远声色，避灾患者，跻上寿之常道，至於吐故纳新，熊经鸱顾，此乃山林之术，非庙堂所行，养生之要，唯斯而已。”窃惟皇帝之位，尊贵斯极。夏则复殿清暑，长庑生寒。金垒浮蚁，无赫曦之色，玉馔含水，有凄凉之气。冬则温室堇户，曲房掩轩。前盈兽炭，轻扇可以在握；躬御狐白，微汗可以沾襟。斯皆阴阳交易，寒温过度，虽适一时之性，实乖四序之宜。故荀卿曰：“喜怒哀乐，好恶必得其中，所以养神也。寒温盈虚，消息必得其中，所以养气也。寝兴动静，屈伸必得其中，所以养体也。”是知摄生之道，必在得宜。况陛下忧勤之心劳於内，岂可使冬夏之节候亏於外哉？伏愿降日月之明，览圣贤之旨，顺阴阳之序，节寒温之中，则南山之寿，更增於亿年，北极之尊，永固於万国。


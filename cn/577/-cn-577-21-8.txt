《杜工部集》后记


吴若

右杜集，建康府学所刻板也。初教授刘亘常今，当兵火瓦砾之余，便欲刻印文籍。得府帅端明李公行其言，继而枢密赵公不费其说。未几，赵公移帅江西，常今亦以病丐罢。属府倅吴公才德充、察推王誾伯言嗣成之。德充、伯言为求工外邑，付学正张巽、学录李鼎要以必成。逾半年，教授钱寿朋耆朋来，乃克成焉。盖方督府宣司鼎来，百工奔走，趋命不暇，刀板在手，夺去者屡矣。一集之微，更岁历十余君子始就。呜呼！儒业之难兴如此。常今初得李端明本，以为善，又得抚属姚宽令威所传故吏部鲍钦止本，校足之。未得若本，以为无恨焉。凡称樊者，樊晃小集也；称晋者，开运二年官书也；称荆者，王介甫四选也；称宋者，宋景文也；称陈者，陈无己也；称刊及一作者，黄鲁直、晁以道诸本也。虽然，子美诗如五谷六牲，人皆知味，而鲜不为异馔所移者，故世之出异意为异说，以乱杜诗之真者甚多。此本虽未必皆得其真，然求不为异者也。他日有加是正者重刻之，此学者之所望也。

绍兴三年六月，荆溪吴若季海书。






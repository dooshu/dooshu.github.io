越州秋日宴山亭序


昔王子敬琅琊之名士，常怀习氏之园；阮嗣宗陈留之俊人，直至山阳之坐。岂非琴樽远契，必兆联于佳辰；风月高情，每留连于胜地？是以东山可望，林泉生谢客之文；南国多才，江山助屈平之气。

况乎扬子云之故地，岩壑依然；宓子贱之芳猷，弦歌在属。红兰翠菊，俯映砂亭；黛柏苍松，深环玉砌。参差夕树，烟侵橘柚之园；的历秋荷，月照芙蓉之水。既而星回汉转，露下风高，银烛摛华，瑶觞抒兴。一时仙驭，方深摈俗之怀；五际飞文，时动缘情之作。

人分一字，四韵成篇。











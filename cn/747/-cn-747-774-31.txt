○为河东公上郑相公状

某学轻筐箧，略昧韬钤，仰藉时来，因成福过。夙当分土，早窃持符，皆已淹时，未始报政。一时特回天鉴，超授厚官，仍常伯之荣，兼司马之职。而忧器满，惧切泉深，旋避莫能，陈逊不获。此皆相公优重干城之寄，导扬锡爵之恩。不计贪叨，但思奖赏，自卜斯审，所得尚多。谨清励冰霜，坚同金石。渐期丰羡，粗振棱威，少谢武皮，实甘马革。伏惟特赐恩察。


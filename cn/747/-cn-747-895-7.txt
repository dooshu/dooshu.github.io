○陆生东游序

余穷弃长安中二三年，时时於游骋间面人，未尝决胸臆事真。自谓是非颠倒，不复得见其人。一年遇生於靖安里中，相其吐气出词，落落有正人风骨。余既急於近已，而生亦以节概见多。自是出处游息，不复狎他人矣。虽患难厄穷，毁誉进退得丧，未尝不同之。有时因事慷慨，发涕泣相感，以为读书不逢韩吏部，作人不识阳先生，信吾徒之弊也宜矣。後一年，俱以所为道请於有司，既不能以偷妄相梯，又不能挟附相进，果於数百人中，不得吏部侍郎意。由是知余者吊余以色，不知者余以声。愧负彷徨，扑浣无所。既三月，生以故东出邹鲁间，虽下第之绪，与将别之绪相煎，然邹鲁圣人之乡，亦足以暖生之憔悴。夫圣人羁旅七十国也，以君臣父子道未昭塞天地间，独栖栖耳。是圣人患乎教不立，而不患乎名不彰。设使其早率一城、啸一旅，则周之一诸侯材具，复安有今日功业乎？生圣人徒也，不当以圣人道为利家染後，狭其所归。且为余整衣冠拜朝堂下，酌其车服礼乐之数，升降揖逊之仪，思量侯伯卿士中，复有夫子罪人否？还日以言极之。去矣！青门晓开，无一器酒以浇恨。明天子在上，不敢哭以致怀。勉之哉！行与不行也，在生道耳。第与不第也，其如生何。


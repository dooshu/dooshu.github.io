○谢户部侍郎表

臣真卿言：伏奉某月日恩命，以臣为户部侍郎。荣宠自天，感戴交集。中谢。臣闻地官之任，邦教是资；侍郎之职，非贤不授。况臣资性愚蒙，行能无取，频以疏拙，获罪朝廷，五年之间，三贬官次。先朝皇极，犹佐藩条，官阶勋封，尽蒙黜削，待罪三年，分从遐弃。属陛下以聪明睿哲，嗣圣登庸，恩宥广覃，授臣利州刺史。诏书始下，才涉旬朔，不遗易忘之臣，忽奉待诏之命。生死骨肉，受赐已深，对见之辰，又蒙假以章服。小臣怀惠，寤寐无宁，圣泽频繁，叨戴斯授。循涯省分，盈量则多，粉骨糜躯，罔知攸答。无任感戴惶惧之至。


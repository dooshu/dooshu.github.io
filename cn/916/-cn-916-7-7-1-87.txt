【岁暮愍衰草】

愍衰草。衰草无容色。憔悴荒径中。寒ぼ不可识。昔时兮春日。昔日兮春风。含（《类聚》作衔。《诗纪》同。）华（《类聚》作花。）兮佩实。垂绿兮散红。氛氲□鹊右。照耀望仙东。送归顾慕（玉台误作暮。）泣淇水。嘉客淹留怀上宫。严陬兮海岸。冰多兮霰积。烂熳兮客（《诗纪》云。一作岩。）根。攒幽兮寓（《诗纪》云。一作客。）隙。布绵密於寒皋。吐纤疏於危石。既惆怅於君子。倍伤心於行役。露缟（玉台作高。）枝於初旦。霜红天於始夕。凋芳卉之九衢。□灵茅之三脊。风急崤道难。秋至客衣单。既伤檐下菊。复悲池上兰。飘落逐风尽。方知岁早寒。流萤暗明烛。雁声断才（《类聚》作裁。同。）续。萎绝长信宫。芜秽丹墀曲。霜夺茎上紫。风销叶中绿。山变兮青薇。水折兮黄（玉台作平。）苇。秋鸿兮疏引。寒鸟（《类聚》作乌。）兮聚飞。径荒寒草合。桐长旧岩围。（《类聚》作草长荒径微。）园庭渐芜没。霜露日沾衣。愿逐晨征鸟。薄暮共西归。（○玉台新咏九。《诗纪》七十四。又《类聚》八十一作衰草赋。引色、识、风、散、积、石、脊、难、单、寒、烛、续、绿、飞、微、衣十七韵。）


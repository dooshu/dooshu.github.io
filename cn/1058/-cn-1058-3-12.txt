五遊詠


九州不足步，願得凌雲翔。

逍遙八紘外，遊目歷遐荒。

披我丹霞衣，襲我素霓裳。

華蓋芬晻藹，六龍仰天驤。

曜靈未移景，倏忽造昊蒼。

閶闔啟丹扉，雙闕曜朱光。

徘徊文昌殿，登陟太微堂。

上帝休西櫺，群后集東廂。

帶我瓊瑤佩，嗽我沆瀣漿。

踟躕玩靈芝，徙倚弄華芳。

王子奉仙藥，羨門進奇方。

服食享遐紀，延壽保無疆。






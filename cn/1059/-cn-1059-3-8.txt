○户婚亲中司

苏州府学生吴照，仪质瑰伟，音吐洪亮。尝夜梦駃卒捧一牌，其上署朱字数行，跪于前曰：「奉命请相公作户婚亲中司官，愿速行。」照梦中不暇详问，觉而恶之。他日游水仙庙，偶忆前梦，问道士：「道书中有所谓户婚亲中司者乎？」对曰：「有之，在某书中。」照闻之益不乐，居无何感疾，疾革，发言如对下人有所处分者，竟死。疑其遂赴此职也。


○谏春旱造寺观疏

臣某言：臣谨案《礼记·春夏月令》曰：“无聚大众，无起大役，不可兴土功，恐妨农事。”若号令乖度，役使不时，则人加疾疫之危，国有水旱之变，此五行之必应也。今自春及夏，时雨愆期，下人忧心，莫知所出。陛下虽降哀矜之诏，两都仍有寺观之作，时旱之应，实此之由。近日已来，雨虽不多，仅得下种，若不劝以农桑，恐弃本者多。故《书》云：“虽有基，不如逢时”，言在乎时不可失也。且春令告期，东作方始，正是丁壮就功之日，而土木方兴，臣恐所妨尤多，所益尤少。耕夫蚕妾，饥寒之源，故《春秋》庄公三十一年冬不雨，《五行传》以为是岁三筑台；僖公二十一年夏大旱，《五行传》以为时作南门，劳人兴役。陛下每以万方为念，睿旨殷勤，安国济人，防微虑远。伏愿陛下下明制，发德音，顺天时，副人望，两京公私营造及诸和市木石等，并请且停，则苍生幸甚。若农业失时，户口流散，纵寺观营构，岂救黎元饥寒之弊哉？


○三十七品经序



《三十七品》者，三世诸佛之舟舆。声闻支佛亦皆乘之而得度，三界众生靡不载之。故《经》曰：“大乘道之舆，一切度天人。”然则《三十七品》或离或合，在一增四法而有四意止四神足，无四意断；五法则有五根五力，七法无七觉意，八法而有八等，则为五经也。依如此比，当应为七经，如此则离也，而诸经多合，唯一增尔耳。《中阿含》身意止有安般出入息事，将是行四意止时，有乱意起者，执对行药也。又诸经《三十七品》，文辞不同。余因闲戏，寻省诸经，撮采事备辞巧便者，差次条贯，伏其位，使经体不毁，而事有异同者得显于义。又以三三昧远之乎末，以具泥洹四十品。五根中云：“四禅四谛，有目无文。”故复属之于后，令始涉者览之易悟，不亦佳乎！又以诸经之异者注于句末也，《小安般三十七品》后则次止观，《律法义决三十七品》后次四谛，《小十二门》后次三向尔为泥洹四十品。止观四谛，成道之行，不可以相无也，是故集《止观三三昧四禅四谛》，系之于三十七品后，欲令行者览之，易见而具行也。序二百六十五字，本二千六百八十五字，子二千九百七十字，凡五千九百二十字，除后六行八十字不在计中。晋泰元二十一年岁在丙申六月，沙门竺昙无兰在扬州谢镇西寺。（《释藏迹》十。）




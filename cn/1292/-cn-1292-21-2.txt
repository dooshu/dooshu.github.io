◇　发使遗诸侯王书

吴王刘濞敬问胶西王、胶东王、甾川王、济南王、赵王、楚王、淮南王、衡山王、庐江王、故长沙王子幸教寡人：以汉有贼臣错，无功天下，侵夺诸侯地，使吏劾系讯治以﹃辱之为故，不以诸侯人君礼遇刘氏骨肉，绝先帝功臣，进任奸宄，诖乱天下，欲危社稷。陛下多病志失，不能省察。欲举兵诛之，谨闻教。敝国虽狭，地方三千里；人虽少，精兵可具五十万。寡人素事南越三十馀年，其王君皆不辞分共卒以随寡人，又可得三十馀万。寡人虽不肖，愿以身从诸王。南越直长沙者，因王子定长沙以北，西走蜀、汉中。告越、楚王、淮南三王，与寡人西面；齐诸王与赵王定河间、河内。或入临晋关，或与寡人会雒阳。燕王、赵王固与胡王有约。燕王北定代、云中，搏胡众，入萧关，走长安，匡正天子，以安高庙，愿王勉之。楚元王子、淮南三王，或不沐洗十馀年，怨入骨髓，欲一有所出之久矣。寡人未得诸王之意，未敢听。今诸王苟能存亡继绝，振弱伐暴，以安刘氏，社稷之所愿也。吴国虽贫，寡人节衣食之用，积金钱，修兵革，聚粮食，夜以继日，三十馀年矣。凡为此，愿诸王勉用之。能斩捕大将者，赐金五千斤，封万户；列将，三千斤，封五千户；裨将，二千斤，封二千户；二千石，千斤，封千户，皆为列侯。其以军若城邑降者，卒万人，邑万户，如得大将，人户五千，如得列将，人户三千，如得裨将，人户千，如得二千石，其小吏皆以差次受爵金。佗封赐皆倍常法。其有故爵邑者，更益勿因。愿诸王明以令士大夫，弗敢欺也。寡人金钱在天下者，往往而有，非必取於吴。诸王日夜用之弗能尽。有当赐者，告寡人，寡人且往遗之。敬以闻。

（《史记·吴王濞传》、《汉书·吴王濞传》）




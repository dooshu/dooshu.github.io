东坡书传卷十四


多士第十六


成周既成，迁殷顽民，周公以王命诰，作《多士》。

惟三月，周公初于新邑洛，用告商王士。

始于三月，冀王自迁也。商王士，有殷民在。

王若曰：尔殷遗多士，弗吊，旻天大降丧于殷。我有周佑命，将天明威，致王罚，

明威、王罚一也。在天，则明威；在人，则王罚。

敕殷命终于帝。肆尔多士，非我小国敢弋殷命。

敕，正也。不论势而论理，曰小国非有胜商之形，曰非敢，非有剪商之心。弋，取也。

惟天不畀允罔固乱，弼我，我其敢求位？

固，读如“推亡固存”之固。信哉，天之固治而不固乱也。不固乱，所以辅我，我岂敢求之哉？

惟帝不畀，惟我下民秉为，惟天明畏。

秉，持也。帝既不畀殷矣，则民皆持为此说曰：天将降威于殷也。人心不异乎天心，天心常导乎人心。

我闻曰：上帝引逸。

引，去也。故逸者则天命去之也。

有夏不适逸，则惟帝降格，向于时夏。

夏之先王，不往从放逸之乐，故上帝格向之。

弗克庸帝，大淫泆有辞，惟时天罔念闻。

此桀也，淫泆，且有辞饰非也。顺理则逸，从欲则危，虽有饰非之辞，帝不听也。

厥惟废元命，降致罚，乃命尔先祖成汤，革夏，俊民甸四方。

甸，治也。

自成汤至于帝乙，罔不明德恤祀，亦惟天丕建保乂有殷，殷王亦罔敢失帝，罔不配天其泽。在今后嗣王，诞罔显于天，矧曰其有听念于先王勤家？诞淫厥泆，罔顾于天，显民祗。惟时上帝不保，降若兹大丧。惟天不畀不明厥德，凡四方小大邦丧，罔非有辞于罚。

言天不畀纣，使不明于德，凡小大邦为纣所刑丧者，皆有辞于罚不暇也。

王若曰：尔殷多士，今惟我周王，丕灵承帝事。

言我周文王、武王，皆继行大事。

有命曰：割殷，告敕于帝。

将有割殷之事，必先告正于天而后行，曰将有大正于商是也。

惟我事不贰适，惟尔王家我适。

我有事于四方，曷尝有再举而后定者乎？故曰“惟我事不贰适”。贰适，再往也。惟于伐殷，则观政而归。已而再往。是我先王不忍灭商之意也。故曰“惟尔王家我适”。不申言贰适者，因前之辞也。

予其曰：惟尔洪无度，我不尔动，自乃邑。予亦念天即于殷大戾，肆不正。

今三监叛予，惟曰此乃汝大无法，非予尔动，变起于尔邑。予亦念天命，不可不征，即于其首乱罪大者而诛之。谓杀武庚、管叔也。“肆不正”者，言其余不尽绳治也。

王曰：猷告尔多士。予惟时其迁居西尔。

洛邑在故殷西南。

非我一人奉德不康宁，时惟天命。无违，朕不敢有后，无我怨。

既迁尔于洛，乃安居，无后命矣。

惟尔知，惟殷先人，有册有典，殷革夏命。

言汤之革夏，其故事皆在典册，尔所知也。

今尔又曰：夏迪简在王庭，有服在百僚。

夏臣之有道者，汤皆选用为近臣，在王庭，其可以任事者，则为百僚。而今不然，以为怨。

予一人惟听用德，肆予敢求尔于天邑商？

我知用德而已，尔乃与三监叛我，岂敢求尔于商邑而用之乎？

予惟率肆矜尔，

循汤故事而矜赦汝则可。

非予罪，时惟天命。王曰：多士，昔朕来自奄，予大降尔四国民命。我乃明致天罚，移尔遐逖，比事臣我宗，多逊。

东征诛三监及奄，迁四国民于远，当此时，尔协比以事我宗臣，多逊不违也。

王曰：告尔殷多士，今予惟不尔杀，予惟时命有申。今朕作大邑于兹洛，予惟四方罔攸宾，亦惟尔多士，攸服奔走臣我，多逊。

我惟不忍尔杀，故申明此命尔。我所以营洛者，以四方诸侯至而无所容，亦为尔等服事奔走臣我多逊，而无所居故也。

尔乃尚有尔土，尔乃尚宁干止。

干，事也。止，居也。

尔克敬，天惟畀矜尔；尔不克敬，尔不啻不有尔土，予亦致天之罚于尔躬。今尔惟时宅尔邑，继尔居，尔厥有干有年于兹洛。尔小子乃兴，从尔迁。

汝能敬天安居，汝子孙其有兴者，非迁洛何从得之？殷人之怨不在王庭、百僚，故成王以此答其意也。

王曰：又曰时，予乃或言尔攸居。

王言尔子孙当有显者，殷人喜而记之。异日，王告之曰：及尔子孙之显是时，我当复言之于尔所居。信其言以大慰之也。非一日之言，故以“又曰”别之。





无逸第十七


周公作《无逸》。

周公曰：呜呼！君子所其无逸，先知稼穑之艰难，乃逸，则知小人之依。

旧说先知农事之艰难，乃谋逸豫，非也。周公方以逸为深戒，何其谋逸之亟也？盖曰王当先知稼穑之道为艰难，乃所以逸乐，则知小人之所依怙以生者。知此，则不妨农时，不夺民利，不尽民力也。

相小人，厥父母勤劳稼穑，厥子乃不知稼穑之艰难，

虽农夫之子，生而饱暖，则不知艰难，而况王乎？以训王无忘太王、王季、文、武之勤劳王业也。

乃逸乃谚。既诞，否则侮厥父母曰：昔之人无闻知。

戏侮曰谚，大言曰诞。信哉，周公之言也！曰昔之人无闻知，至于今闾巷田里之民，有不令子弟，犹皆相师为此言也。是虮虱蝼蚁，周公何诛焉？而载于书，曰以戒成王也。人君欲自恣于逸乐者，必先诋娸先王，戏玩老成；而小人诪张为幻者，又劝成之。韩非之言曰：“尧之有天下也，堂高三尺，采椽不斫，茅茨不剪。虽逆旅之宿，不勤于此矣。冬日鹿裘，夏日葛衣，粢粝之食，藜藿之羹。饮土匦，啜土铏，虽监门之养，不觳于此矣。禹凿龙门，通大夏，疏九河，曲九防，决停水，致之海。股无跋，胫无毛，手足胼胝，面目黎黑，遂以死于外，葬于会稽，虽臣虏之劳，不烈于此矣。然则天子所以贵于有天下者，岂欲苦形劳神，自取逆旅之宿、口食监门之养、手持臣虏之作哉！此不肖人之所勉，非贤者之所务也。”此其论，岂不出于昔之人无闻知也哉！其言至浅陋，而世主悦之，故韩非一言覆秦、杀二世如反掌。自汉以来学者，虽鄙申、韩不取，然世主心悦其言，而阴用之；小人之欲得君者，必私习其说，或诵言称举之。故其学至于今犹行也，予是以具论之。

周公曰：呜呼！我闻曰：昔在殷王中宗，严恭寅畏天命，自度，治民祗惧，不敢荒宁。肆中宗之享国，七十有五年。

中宗，太戊也。此《书》方论享国之长短，故先言享国之最长者，非世次也。

其在高宗，时旧劳于外，爰暨小人。作其即位，乃或亮阴，三年不言。其惟不言，言乃雍。

雍，和也。以其久不言之故，言则天下信之。

不敢荒宁，嘉靖殷邦，至于小大，无时或怨。肆高宗之享国，五十有九年。

高宗，武丁也。

其在祖甲，不义惟王，旧为小人。作其即位，爰知小人之依，能保惠于庶民，不敢侮鳏寡。肆祖甲之享国三十有三年。

祖甲，太甲也。

自时厥后立王，生则逸。生则逸，不知稼穑之艰难，不闻小人之劳，惟耽乐之从。自时厥后，亦罔或克寿。或十年，或七八年，或五六年，或三四年。周公曰：呜呼！厥亦惟我周太王、王季，克自抑畏。文王卑服，即康功田功。

康功，安人之功。田功，农功也。

徽柔懿恭，怀保小民，惠鲜鳏寡。

鲜，贫乏者。

自朝至于日中昃，不遑暇食，用咸和万民。文王不敢盘于游田，以庶邦惟正之供。

言不以庶邦贡赋，供私事也。

文王受命，惟中身，

文王九十七而终，即位之年四十七。

厥享国五十年。

令德之主，欲其长有天下以庇民，仁人之意，莫急于此，此周公所以身代武王也。人莫不好逸欲，而其所甚好者生也。以其所甚好，禁其所好，庶几必信。此《无逸》之所为作也。然犹不信者，以逸欲为未必害生也。汉武帝、唐明皇，岂无欲者哉！而寿如此矣。夫多欲而不享国者皆是也，汉武、明皇，十一而已，岂可望哉！饮酖、食野葛必死，而曹操独不死，亦可效乎？使人主不寿者五：一曰色，二曰酒，三曰便辟嬖佞，四曰台榭游观，五曰田猎。此五者，《无逸》之所讳也。既困其身，又困其民，民怨咨吁天，此最害寿之大者。予欲以恶衣食，远女色，卑宫室，罢游田，夙兴勤劳，以此五物者，为人主永年之药石也。

周公曰：呜呼！继自今嗣王，则其无淫于观、于逸、于游、于田，以万民惟正之供。无皇曰：今日耽乐。乃非民攸训，非天攸若，时人丕则有愆。

以百日之忧，而开一日之乐，疑若可许也。然周公不许，防其渐也。曰此非所以训民顺天也。言此者必有大咎。

无若殷王受之迷乱，酗于酒德哉！

酗者，用酒而怒，轻用兵刑也。

周公曰：呜呼！我闻曰：古之人犹胥训告，胥保惠，胥教诲，民无或胥诪张为幻。此厥不听，人乃训之，乃变乱先王之正刑，至于小大。民否则厥心违怨，否则厥口诅祝。

诪，狂也。张，诞也。变名易实，以眩观者曰幻。古之人，相与训戒者，其言皆切近明白，世之所共知者也。若曰不杀为仁，杀为不仁，薄敛为有德，厚赋为无道。此古今不刊之语，先王之正刑也。及小人为幻，或师申、韩之学，或诵六经以文奸言，则曰多杀所以为仁也，厚敛所以为德也，高台深池、女色畋游，皆不害霸，此理之必不然。而其学之有师，言之有章，世主多喜之，此之谓幻。幻能害寿，以其能怨诅也。

周公曰：呜呼！自殷王中宗，及高宗，及祖甲，及我周文王，兹四人迪哲。

古之哲王，莫不如此，而专言四人，此四人尤以此显于世也。

厥或告之曰：小人怨汝詈汝，则皇自敬德，厥愆，曰朕之愆。允若时，不啻不敢含怒。此厥不听，人乃或诪张为幻，曰：小人怨汝詈汝。则信之。则若时，不永念厥辟，不宽绰厥心，乱罚无罪，杀无辜，怨有同，是丛于厥身。

人不怨谗者，而怨听者。

周公曰：呜呼！嗣王，其监于兹！






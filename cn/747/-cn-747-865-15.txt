○主修庙议

奉敕为大行皇帝山陵有期，神主庙，恐殿室间数少，合重添修。今诸庙中相度，若是添修庙殿一间至两间，并须移动诸神门及角楼宫墙仗舍及堂殿正面檐伏阶道，亦须东省牲立班位，直至斋宫，渐近迫窄。今重拆庙殿，续更添修，不唯重劳，兼恐未便。窃见庙殿见虚东西二夹室，况未有祧迁之主。欲请不拆庙殿，更添间数，即便将夹室重安排六室位次，所有动移神主，若准旧礼，於殿庭权设行庙幕殿，即恐雨水犹多，难於陈设。伏请权於太庙斋宫内奉安神主，至修奉毕日，庶为宜称。又按《礼记》云：“庙成则於中屋羊以衅之，夹室则用鸡。”又《大戴礼》及《通典》亦有夹室，察文观义，乃是备庙之制。况新主庙，诸经有迁易之文。考古沿今，庶合通理。伏请递迁诸室，奉安大行皇帝神主，以符礼意。

边

，华州郑人，边蔚子。晋开运二年官秘书省著作郎。入宋终金部郎中。


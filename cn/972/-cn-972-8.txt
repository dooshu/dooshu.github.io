楼钥　跋卢申之所藏韦偃三马

嗟哉马之生，驰骤乃其性。

一为人所羁，寸步不得骋。

局促闲厩中，专俟圉人令。

调服无踶齧，始可用朝请。

战骑冒锋镝，或致陨其命。

绣羁非不华，金狨号为盛。

青黄木之灾，此亦马所病。

立仗尤贵重，一鸣辄斥屏。

何如在牧时，卧起玩烟景。

丰草胜刍豆，清波恣游泳。

韦侯擅笔精，幻出无人境。

思陵赐珍题，昭回光炳炳。

身方缚名韁，三年憀负乘。

细窥乐宽閒，悠然动归兴。

楼钥


袁太尉从驾【淑】

宫庙礼哀敬，枌邑道严玄。恭洁由明祀，肃驾在祈年。诏徒登季月，戒凤藻行川。云斾象汉徙，宸网拟星悬。朱櫂丽寒渚，金鋄映秋山。羽衞蔼流景，彩吹震沈渊。辨诗测京国，履籍鉴都{土廛}。甿【选作萌一作氓】谣响玉律，邑颂被丹弦。文轸薄桂海，声教烛氷天。和惠颁上笏，恩渥浃下筵。幸侍观洛後，岂慕巡河前。服义方无沫，展歌殊未宣。


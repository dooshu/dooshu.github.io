·感遇三首（壬辰）

自怜错节尚千盘，信是人间行路难！落拓何曾夸马骨，淹留岂为恋猪肝？交游乱后知谁在，故老閒来旁若看。多少雄心空对酒，能无清泪滴琅玕？

相传霸越有神山，国破空留匹马还！赤堇纯钓难复铸，黄间劲弩似堪弯。此时始识通侯贵，何事翻令傲客閒？总是是非千古定，好将腐史手重删。

片石谁能砥乱流！冠裳无计且依刘。未须名附青云显，祗觉心同白日留。避地幸存周甲子，论人漫著「晋春秋」！微躯虑向风尘老，后死终惭清惠侯！


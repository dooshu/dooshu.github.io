○共命鸟赋（并序）

西方之鸟，有名共命者，连腹异者，而爱憎同一。伺其寐，得毒卉，乃饵之。既而药作，果皆毙。吾痛其愚，因为之赋，且以自警。赋曰：

彼翼而飞，罔憎其类。彼虫而螫，罔害於己。惟斯鸟者，宜禀乎义。首尾虽殊，腹背匪异。均休共患，宁忽宁己。致彼无猜，衔堇以饵。厥谋虽良，厥祸孰避。枭鸱竞笑，凤凰愕视。躬虽俱毙，我则忘类。人固有之，是尢可畏。或竞或否，情状靡穷。我同而异，钩其外，胶致其中。痈囊已溃，赤舌靡缝。缓如（阙二字）迅如骇蜂。附强迎意，掩鬼自容。忘其不校，寝以顽凶。若兹党类，彼实孔多。一胜一负，终婴祸罗。乘危逞怨，积世不磨。孰救其殆，药以至和。怪虽厉鸟，勿伐庭柯。尔不此病，国如之何。


◇详刑

夫刑辟之作，所从来（「来」字依《御览》六百三十六加。）尚矣，圣人以治，乱人以亡，是以古昔（本作「故古今」，依《御览》改。）帝王，莫不详慎之者，以为人命至重，一死不生，一断不属故也。夫尧舜之明，犹惟刑之恤也。是以后圣制法，设三槐之吏，肺石、嘉石之讯，然犹复三敕。（本误作「判」，依《御览》改。）佥曰「可杀」，然后杀之，罪（本作「罚」，依《御览》改。）若有疑，即从其轻，此盖详慎之至也。故苟详则死者不恨，生者不忿；忿恨不作，则灾害不生；灾害不生，大平之治也。是以圣主用其刑也。详而行之，必欲民犯之者寡，而畏之者众。明刑至于无刑，善杀至于无杀，此之谓矣。夫暗乱之主，用刑弥繁，而犯之者益多，而杀之者弥众，而慢之者尤甚者何？由用之不详，而行之不必也。不详则罪不值，所罪不值则当死反生，不必则令有所亏，令有所亏，则刑罚不齐矣。失此二者，虽日用五刑，而民犹轻犯之。故乱刑之刑，刑以生刑；恶杀之杀，杀以致杀。此之谓也。（《群书治要》）


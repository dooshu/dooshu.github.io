【芑梁妻歌】

〖芑梁妻歌者。齐邑芑梁殖之妻所作也。庄公袭莒。殖战而死。妻叹曰：上则无父。中则无夫。下则无子。外无所依。内无所倚。将何以立。吾节岂能更二哉。於是乃援琴而鼓之曰云：曲终遂自投淄水而死。〗

乐莫乐兮新相知。悲莫悲兮生别离。哀感皇天兮城为隳。

（琴操作坠。
《水经注》作之坠。〇琴操上。水经沭水注。
《御览》百九十二。
《诗纪前集》四。

〇逯案。

齐侯袭莒、杞梁死之事。见左襄二十三年传。然左氏仅谓齐侯归遇杞梁之妻於郊。使吊之。又礼记檀弓、《韩诗外传》亦只载杞梁妻哭夫事。并无哭城与城崩之说。
《列女传》、《说苑》始谓杞梁死。其妻向城哭而城崩。今琴操既同此说。叙事亦与《列女传》雷同。知歌辞之作。必在前汉以后也。又崔豹《古今注》谓杞梁妻歌乃杞梁妻妹明月所所作。与此当不同。）


○与蔡明远帖二首

蔡明远，鄱阳人。真卿昔刺饶州，即尝趋事。及来江右，无改厥勤，靖言此心，有足嘉者。一昨缘受替归北，中止金陵，阖门百口，几至糊口。明远与夏镇不远数千里，冒涉江湖，连舸而来，不愆晷刻，竟达命於秦淮之上。又随我於邗沟之东，追攀不疲。以至邵伯南埭。始终之际，良有可称。今既已事方旋，指期斯复。江路悠缅，风涛浩然，行李之间，深宜尚慎。不宣。真卿报。

闻邹游与明远同来，欲至采石。计其不久，亦合及吾淮泗之间。脱若未到，见之宜传此意。遣此不宣。真卿报蔡明远。


张文忠公诗跋


［明］马启图





此乡先达相国张文忠公诗草也。季子殿撰公搜而集之，庶无失世业者也。相国以功名显，词章非其所好，然出语浑灏，其文与《殷盘》、《周诰》、两汉制册相表里，其诗固骚选、初唐之音，咸有颛门名家所未易至者。盖其天授夐只，故事事兼诣。所著奏对稿，已久行世，兹辑诸裁答、书牍、诗文若干卷行之。

启图生相国后，高山仰止，殿撰公遂以校诗之役见委。已卒业，因忆相国甫垂髫，即受知顾东桥先生。而长老又言相国居约时，恂恂似不能言，乃介节凛然，此其意固已远矣。迨入翰林，不屑意为文墨，独蚤暮与新郑高公究悉国家之务，相得甚欢也。盖相国非常人，故诸所注措咸非常，要能尊主庇民，一切身家毁誉，在所不顾，所谓古豪杰大过人者。今其诗草不足尽相国之奇，即殿撰公所行裁答诸书，亦云显而可见者耳。至其魁柄潜运，上格君心，下肃臣纪，中绥氓萌，外慑四夷者，尚不尽于尺幅。穆叔有云“三不朽”，相国实兼之。彼世俗吠声辈，一无能窥相国之深。王弇洲之称相国曰：“业惟戡乱，勋表救时，在唐赞皇，复为元之。夫姚、李固相国所不逊，而赞皇以平泉自娱，相国辞三召亭，一书一意，为公家达观旷览，又非赞皇所敢望。相国师心，不蕲人知，人曷可不知相国也？”

启图少颇以功名自负，独束制举义，忽忽及壮，尚不知税驾所。相国精神，雷行宇宙间，今兹获厕校雠，得无徼灵之思乎？故抚相国之卷，无任慨然。

南郡后学马启图敬跋。






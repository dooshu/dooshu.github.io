○如石投水赋（以“圣奖忠直，从谏如流”为韵）

石比臣心，水犹君德。诚见投而不阻，如从谏而无极。盖所以作仁圣，思正直。清逾万顷，能容落落之姿；操或一拳，以造沉沉之色。惟我圣後，启乎宸聪。每以淡然之德，能取确尔之功。言乎水也，逾汉祖之虚受；称乎石也，遇留侯之尽忠。是以王事竭诚，群臣报政。具怀凿凿之美，允纳洋洋之圣。君心润下，已覃滂沛之恩；臣志补天，愿表坚贞之性。故得朝廷肃穆，上下交庆。小伊傅以输忠，配唐虞而比盛者也。当其欲进嘉谋，心怀隐忧。思衮职而有补，随谏鼓以来投。於是咸趋丹陛，若蹈洪流。且推诚而上达，亦虚心而下求。既乃契皇情，承天奖。介然允臻乎浃洽，涣若尽纳其忠谠。一言初进，开龙颜而似激圆波；万国皆闻，入宸心而若流清响。乃知窥日月之光，有亏必谏；震雷霆之怒，有谏必从。虽磊落以难进，乃广大而见容。既无悔以无尤，子产徒言於狎水；那将恐而将惧，韩非奚患於撄龙。且夫琼瑶为报而匪珍，夜光处暗而多患。未若我喻水於盛德，比投於纳谏。允当上善之求，勿谓下流之讪。遂用握金镜，临玉除。忠言得进以无隐，圣虑每徵於往初。如是则祥符出，惠泽舒。将无事而无谏，见寰瀛之晏如。


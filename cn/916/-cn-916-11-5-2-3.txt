【杂曲】

〖《诗纪》云。江总、徐陵同赋。〗

新人新宠住兰堂。翠帐金屏玳瑁床（《诗纪》云。玉台作梁。）丛星不似（文苑作如。乐府同。）珠帘色。度月还如（乐府云。一作似。文苑作同。《诗纪》云。一作同。）粉壁光。从来著名推赵子。复有丹唇发皓齿。一娇一态本难逢。如画如花定相似。楼台宛转曲皆通。弦管逶迤彻下风。此殿笑语长相共。（文苑、乐府作恒长共。《诗纪》云。一作恒长共。）傍省欢娱不复同。讶许人情太厚薄。分恩赋念能斟酌。多作绣被为鸳鸯。（文苑作双鸳。注云。一作鸳鸯。《诗纪》云。一作双鸳。）长弄绮琴憎别鹤。人今投宠要须坚。会使岁寒恒度前。共取辰星作心抱。无转无移千万年。（○文苑英华二百十一。《乐府诗集》七十七。）


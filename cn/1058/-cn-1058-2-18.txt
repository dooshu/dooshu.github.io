朔風


仰彼朔風，用懷魏都。

願騁代馬，倏忽北徂。

凱風永至，思彼蠻方。

願隨越鳥，翻飛南翔。



四氣代謝，懸景運周。

別如俯仰，脫若三秋。

昔我初遷，朱華未希。

今我旋止，素雪雲飛。



俯降千仞，仰登天阻。

風飄蓬飛，載離寒暑。

千仞易陟，天阻可越。

昔我同袍，今永乖別。



子好芳草，豈忘爾貽。

繁華將茂，秋霜悴之。

君不垂眷，豈雲其誠。

秋蘭可喻，桂樹冬榮。



絃歌蕩思，誰與銷愁。

臨川慕思，何為泛舟。

豈無和樂，遊非我憐。

誰忘泛舟，愧無榜人。






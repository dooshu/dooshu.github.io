○重游惠山寺记

元和二年五月三日，重游此寺，独览旧题，二十年矣。当时三人，皆登谏列，朱遐景方诣行车，王晦伯寻卒郎署，余自西掖累迁外台，复此踌躇，吁嗟存殁。朱拾遗诗云：“岁月人间促，烟霞此地多。殷勤竹林寺，更得几回过。”可谓得诗人之思也。因命题壁，以志所怀。山南道节度副使检校兵部郎中兼御史中丞赐紫金鱼袋窦群记。








60　論歲星太歲


「十有二歲」，春官保章氏注：「歲星爲陽，右行於天；太歲爲陰，左行於地，十二歲而小周。」潏水云：「歲星在天，歲陰在地。天官書曰：『歲陰在攝提格，歲星在星紀；歲陰在單閼，歲星在玄枵。』自嘉祐丁酉驗之多差，近年尤甚。歲星常先月餘，近年以來常先一百二十餘日。」愚考大衍曆議曰：「歲星自商、周迄春秋之季，率百二十餘年而超一次。戰國後其行寖急，至漢尚微差，及哀、平間餘勢乃盡，更八十四年而超一次。」見唐書曆律志五星議。三山陳氏全云：「即陳用之。」謂：「如左氏之説，則寅而在卯，午而在亥。如史記之説，則寅而在丑，辰而在亥。以次推之，皆不同。」汲冢師春謂：「歲星每歲而成一分，積百四十四年而滿本數，則爲超辰之限。」

【元圻案】馮相氏疏曰：「云『歲謂太歲，歲星與日同次之月，斗所建之辰』者，此太歲在地，與天上歲星相應而行。歲星爲陽，右行於天，一歲移一辰。又分前辰爲一百三十四分而侵一分，則一百四十四年跳一辰，十二辰帀，則總有千七百二十八年，十二跳辰帀。以此而計之，十二歲一小周，謂一年移一辰故也。千七百二十八年一大周，十二跳帀故也。太歲左行於地，一與歲星跳辰年數同。」〇師春，汲冢書七十五篇之一也。杜預春秋左氏傳後序云：「師春一卷，則純集左氏傳卜筮事。」






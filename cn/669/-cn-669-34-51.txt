51　徐淵子答項平甫　或答洪舜俞　山谷詩江梅桃李之喻　少游詞玉佩丁東别後


徐淵子爲越教，答項平甫安世云：「正恐異時風舞雩之流，不無或者月離畢之問。」何云：「對似新，然不爲工。」或答洪舜俞云：「魯直大名，有皎潔江梅之句；少游下蔡，無丁東玉佩之詞。」

【元圻案】黄山谷上蘇東坡古風二首，其一云：「江梅有佳實，託根桃李場。桃李終不言，朝露借恩光。孤芳忌皎潔，冰雪空自香。古來和鼎實，此物升廟廊。歲月坐成晚，煙雨青已黄。得升桃李盤，以遠初見嘗。終然不可口，擲置官道傍。但使本根在，棄捐果何傷。」〇秦少游贈妓婁東玉水龍吟辭云：「玉珮丁東别後，悵佳期，參差難又。名韁利鎖，天還知道，和天也瘦。花下重門，柳邊深巷，不堪回首。念多情、但有當時皓月，向人依舊。」






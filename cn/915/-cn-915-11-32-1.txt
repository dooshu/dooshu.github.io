◇监国下令

《周书》言：「任农以耕事，贡九谷；任圃以树事，贡草木；任工以馀材，贡器物；任商以市事，贡货贿；任牧以畜事，贡鸟兽；任嫔以女事，贡布帛；任衡以山事，贡其材；任虞以泽事，贡其物。」其制有司课畿内之民，使无牛家以人牛力相贸，垦殖锄耨。其有牛家与无牛家，一人种田二十二亩，偿以私锄功七亩，如是为差，至与小、老无牛家种田七亩，小、老者偿以锄功二亩。皆以五口下贫家为率。各列家别口数，所劝种顷亩，明立簿目。所种者于地首标题姓名，以辨播殖之功。（《魏书·太武纪下附》）


○罢邕府金坑敕

朕闻致理之君，克勤於德，不贵远物，所宝惟贤。故尧设茅茨，禹卑宫室，光武舍去宝剑，顺帝封还大珠。朕以眇身，获守丕业，仰止前王之德，思齐太素之风，未尝缘情於服玩，措意於珠玉，庶乎捐金抵璧，返朴还淳。邕州所奉金坑，诚为润国，语人以利，非朕素怀。方以不贪为宝，惟德其物，岂尚兹难得之货，生其可欲之心耶？其金坑宜委康泽差择清强官专勾当，任贫下百姓采劚，不得令酋豪及官吏影占侵扰，闻奏当重科贬。俾夫俗臻富寿，人识廉隅，副朕意也。


◇上言破袁绍（建安五年十月）





大将军邺侯袁绍前与冀州牧韩馥立故大司马刘虞，刻作金玺，遣故任长毕瑜诣虞为说命禄之数。又绍与臣书云：「可都甄城，当有所立。」擅铸金银印，孝廉计吏皆往诣。绍从弟济阴太守叙与绍书云：「今海内丧败，天意实在我家。神应有征，当在尊兄。」南兄臣下欲使即位。南兄言：「以年则北兄长，以位则北兄重。」便欲送玺。会曹操断道。绍宗族累世受国重恩，而凶逆无道乃至于此。辄勒兵马，与战官渡。乘圣朝之威，得斩绍大将淳于琼等八人首，遂大破溃。绍与子谭，轻身迸走。凡斩首七万余级，辎重财物巨亿。（《魏志·武帝纪》注引《献帝起居注》。）






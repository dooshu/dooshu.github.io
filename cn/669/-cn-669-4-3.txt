3　子夏曾申李克傳詩諸説　吕祖謙讀詩記


序録：「子夏傳曾申，申傳李克。」讀詩記全云：「東萊先生作。」引陸璣草木疏，以曾申爲申公，以克爲剋，皆誤。

【元圻案】釋文序録曰：「一云子夏傳曾申，申傳魏人李克，克傳魯人孟仲子，孟仲子傳根牟子，根牟子傳趙人孫卿子，孫卿子傳魯人大毛公。」〇吕成公讀詩記論訓詁傳授引陸璣草木疏曰：「子夏傳魯人申公，申公傳魏人李剋，李剋傳魯人孟仲子，孟仲子傳趙人孫卿，孫卿傳魯人大毛公，大毛公傳小毛公。」〇漢書儒林傳「申公少與楚元王交」，并「傅其太子戊」，安得親受詩於子夏？其誤顯然。三箋屠繼序謂：「讀詩記所引自可信，今本陸璣草木疏後附四家詩源流〔一〕，則割裂正史儒林傳及釋文序録爲之，不知出何人手。」其語誠然，然以讀詩記引之爲可信，則偏矣。〇四庫全書總目詩類：「吕氏家塾讀詩記三十二卷，宋吕祖謙撰。其説以小序爲主。陳振孫稱其博採諸家，存其名氏，先列訓詁，後陳文義，翦裁貫串，如出一手。魏了翁後序稱其能得詩人躬自厚而薄責於人之旨。」〇又：「毛詩草木鳥獸蟲魚疏二卷，吴陸璣撰。釋文序録云：『字元恪，吴郡人。吴太子中庶子、烏程令。』末附四家詩源流，而毛詩特詳。困學紀聞議其誤以曾申爲申公，王柏詩疑亦詆其所敘與經典釋文不合。」

〔一〕「陸璣」，原脱「璣」字，按草木疏，又稱毛詩草木鳥獸蟲魚疏，吴陸璣撰，故補。






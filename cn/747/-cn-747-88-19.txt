○册尊号德音

天地运无私之道，以遂群生；帝王宏在宥之仁，是章含垢。得不广沾沛泽，昭洽寰区，爰施解网之恩，用忻垂衣之化。朕君临大宝，子育含灵，前岁中外臣僚，藩方将帅，献我徽号，询於典章。虽云前赦不遥，既受鸿名，咸施庆泽，禀列圣之法嗣，致兆人之劝康。然以赦宥恐频，变通宜审，权停旧典，再及新春。每念贬降遐荒，迁流裔土，倾心望阙，延颈祈哀。系於朕怀，常深恻悯，宜顺阳和之候，追行荡涤之恩。自乾符四年正月五日已前，京畿及天下州府，大辟罪已下，见禁囚徒，各委长吏递减二等，限五日决遣。唯十恶五逆，故杀人，及官典犯入已赃，持刀行劫，合造毒药，不在此限。於戏！朕居亿兆之上，於今四年，业业兢兢，如履冰驭朽，苟有阙教道，何致时雍，未尝不更自劳心，尤思致理。况允契群臣之望，钦承列圣之规，特降鸿恩，获遵彝典。今则已覃惠泽，俾洽生成，复遇阳春，同均煦育。宣布中外，深体朕怀。








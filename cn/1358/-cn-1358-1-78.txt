鹦鹉洲

崔涂《鹦鹉洲》诗云：“曹瞒尚不能容物，黄祖何由解爱才？”後无继之者。陈刚中一篇云：“大江东南来，孤洲屹枯藓。中有千载人，残骨寄偃蹇。惟汉党锢祸，荐绅半摧殄。况复啖葛奴，尽使羽翼翦。天乎鸾凤姿，乃此侣猰犬。想当落笔时，酒酣玉色洒。鹦鹉何足咏，仅以雕虫显。我来策蓬颗，清泪凄以泫。尚恨迷几先，不为无道卷。贤哉庞德公，一犁老襄岘。”词语跌宕，议论老成，佳作也。


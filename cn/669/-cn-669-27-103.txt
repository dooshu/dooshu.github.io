103　江左篇製溺乎玄風　正始中王何好莊老　郭璞五言始會合道家言　蘭亭所賦見東晉詩體變


文心雕龍明詩篇謂：「江左篇製，溺乎玄風。」續晉陽秋曰：「正始中，王、何好莊、老；至過江，佛理尤盛。何云：「『佛理』，疑當爲『玄理』。」郭璞五言，始會合道家之言而韻之，許詢、孫綽轉相祖尚，而詩、騷之體盡矣。」愚謂東晉玄虚之習，詩體一變，觀蘭亭所賦可見矣〔一〕。「愚謂」以下二十字，閻本作小注，今從何本。

【何云】景純蓋始變永嘉之體，非孫、許之弊自景純始也。

【集證】蘭亭詩載宋桑世昌蘭亭考。

【元圻案】宋書謝靈運傳論：「在晉中興，玄風獨振〔二〕，爲學窮於柱下，博物止乎七篇，馳騁文辭，義殫乎此。自建武暨乎義熙，歷載將百，莫不寄言上德，託意玄珠。仲文始革孫、許之風，叔源大變太元之氣〔三〕。」〇世説新語三「簡文稱許掾」條注：「續晉陽秋曰：自司馬相如、王褒、揚雄諸賢世尚賦頌，皆體則詩、騷，旁綜百家之言。正始中，王弼、何晏好莊、老玄勝之談，而世遂貴焉。至過江，佛理尤盛，故郭璞五言始會合道家之言而韻之，詢及孫綽轉相祖尚。又加以三世之辭，而詩、騷之體盡矣。」〇三國志魏鍾會傳注：「王弼，字輔嗣，何劭爲其傳曰：『弼幼而察惠，年十餘，好老氏，通辯能言。正始中，黄門侍郎缺，晏議用弼補臺郎。』」又曹爽傳：「晏，何進孫也。少以才秀知名，好老、莊言，作道德論。」〇晉書郭璞傳：「璞，字景純，河東聞喜人。博學有高才，而訥於言論，詞賦爲中興之冠。」〇璞作遊仙詩七章，載文選，李善注曰：「凡遊仙之篇，皆所以滓穢塵網，錙銖纓紱，餐霞倒景，餌玉玄都。」〇孫綽、許詢，晉書無傳。王羲之傳云：「羲之雅好服食養性。初度浙江，會稽有佳山水，名士多居之，謝安未仕時亦居焉。孫綽、李充、許詢、支遁等皆以文義冠世，與羲之同好。嘗宴集於會稽山陰之蘭亭，羲之自爲之序。」〇文選孫綽遊天台山賦李善注：何法盛晉中興書曰：「孫綽，字興公，太原人。爲章安令，稍遷散騎常侍，領著作郎，尋轉廷尉卿。于時才筆之士，綽爲其冠。」又江淹擬許徵君自序詩善注：晉中興書曰：「高陽許詢，字玄度〔四〕，寓居會稽，司徒蔡謨辟不起。詢有才藻，善屬文，時人皆欽愛之。」

〔一〕「愚謂」以下二十字，元刊本、清嘉慶本作小注。

〔二〕「振」，原作「扇」；「太元」，原作「太原」，皆據中華本宋書卷六七謝靈運傳改。

〔三〕「振」，原作「扇」；「太元」，原作「太原」，皆據中華本宋書卷六七謝靈運傳改。

〔四〕「玄度」，原作「宏度」，據上古本文選卷三一詩庚雜擬下雜體詩三十首注改。






○待绅士

本地乡绅、有任京外者、有告假在籍者、有闲废家居者其交际之间宜待之以礼用刺相觌。悉照旧规。其有切已事或兄弟子侄、横罹意外。亦必周全体面。所以重衣冠而扶名教也。至于学校中有文章品行之士特加优遇贫寒不给者或分廉俸资之膏火非惟贤父母政体应然而贤者闻风知劝。益加自爱。不肖者返衷自愧亦争事诗书。其于风教默化潜移正自不小且从来草茅讴颂。本出肺肠。缝掖春秋。多凭口吻。一念怀嗔。可使展禽作跖。微疵偶染顿令尺泽生波。为仕者曲意逢迎而避谤固为绕指之羞有心凌辱而示威亦涉过刚之忌惟礼所当存仪循分及。法难轻纵。责亦必加。庶乎可矣。语云、事其大夫、之贤者、友其士之仁者、诗曰、柔亦不茹、刚亦不吐、其斯之谓欤。


答山东巡抚杨本庵


承询阳武优免事。查律：功臣家除拨赐公田外，但有田土，尽数报官，纳粮当差。是功臣田土系钦赐者，粮且不纳，而况于差。锡之土田，恩数已渥，岂文武官论品优免者可比？若自置田土，自当与齐民一体，办纳粮差，不在优免之数也。近据南直隶册开：诸勋臣地土，除赐田外，其余尽数查出，不准优免。似与律意相合，幸惟尊裁。






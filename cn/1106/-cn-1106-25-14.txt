○送琛上人南游序

（在永州作。）

佛之迹，去乎世久矣；其留而存者，佛之言也。言之著者为经，翼而成之者为论，其流而来者，（谓流入中国也。）百不能一焉，然而其道则备矣。法之至莫尚乎“般若”，（般，波末切。若，而也切。）经之大（“经”，一作“道”。）莫极乎“涅”。（涅，乃结切。《涅经》云：昔佛示灭于双林树下，入般涅，为母摩耶夫人说法。）世之上士，将欲由是以入者，非取乎经论则悖矣。而今之言禅者，有流荡舛误，迭相师用，妄取空语，而脱略方便，颠倒真实，以陷乎己，而又陷乎人。又有能言体而不及用者，不知二者之不可斯须离也。离之外矣，是世之所大患也。

吾琛则不然，观经得“般若”之义，读论悦“三观”之理，（观，古玩切。《圆觉经》云：三种净观，一云色、受、想，乃观此三空，名之三观。）昼夜服习而身行之。有来求者，则为讲说。从而化者，皆知佛之为大，法之为广，菩萨大士之为雄，修而行者之为空，（“行”，一作“得”。）荡而无者之为碍。夫然，则与夫增上慢者异矣。异乎是而免斯名者，吾无有也。将以广其道而被于远，故好游。自京师而来，又南出乎桂林，（桂林，即桂州。）未知其极也。吾病世之傲逸者，嗜乎彼而不求此，故为之言。


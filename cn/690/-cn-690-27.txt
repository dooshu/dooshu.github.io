卷二十七



卷之二十七

吴元年十一月癸酉朔，朱亮祖率舟师袭败方明善于乐清之盘屿，追至楚门海口，遣百户李德招谕之。

乙亥，夏主明昇遣使者邓良叟来聘，命良叟从大将军徐达军，观所下城邑。

丙子，大将军徐达师次下邳，遣都督同知张兴祖将宣武等卫军往徐州，进取山东诸州县。

戊寅，上阅《汉书》，谓侍臣曰：“汉高帝以追逐狡兔比武臣，发踪指示比文臣，譬谕虽切，而语则偏重。朕谓建立基业，犹构大厦，剪伐斵削，必资武臣，藻绘粉饰，必资文臣，用文而不用武，是斧斤未施而先加黝垩，用武而不用文，是栋宇已就而不加涂塈，二者均失之，为天下者，文武相资，庶无偏陂。”

己卯，大将军徐达兵至榆行镇，元佥院郦毅、镇抚孙惟德等降，达令黄蓬、张千户守之。

庚辰，平章韩政师次梁城，元同知枢密院卢斌、佥院程福等率众降。

是日，徐唐臣等至沂州。

辛巳，征南将军汤和克庆元。先是，和兵自绍兴渡曹娥江，进次余姚，降其知州李枢及上虞县尹沈煜，遂进兵庆元城下，攻其四门，府判徐善等率官属耆老自西门出降。方国珍驱部下乘海舟遁去，和率兵追之，国珍以众逆战，我师击败之，斩首及溺死者甚众，擒其伪副枢方惟益、元帅戴廷芳等，获海舟二十五艘、马四十一匹。国珍率余众入海，和还师庆元，徇下定海、慈溪等县，得军士二千人、战舰六十三艘、马二百余疋、银印三、铜印十六、金牌二、钱六千九百余锭、粮三十五万四千六百石。

壬午，沂州王宣叛，大将军徐达引兵进讨，克之。先是，上以宣来降故，遣徐唐臣等往谕之，令以兵从大将军征讨，唐臣等至，宣意不欲行，乃令其子信密往莒、密等州，募兵为备御计，而遣其员外郎王仲刚及信妻父老冯等诈来犒师，以缓我兵，大将军徐达受而遣之。仲刚等既还，宣即以兵夜劫徐唐臣等，欲杀之，众乱，唐臣得脱走达军，达闻之，即日率师径抵沂州，营于北门。达犹欲降之，复遣梁镇抚往说宣，宣使其郎中常某出见梁于西门，梁谓之曰：“我即张氏义子，蚤降，故得至今日，王平章不降，何待？”常归语宣，宣使迎梁入，谓曰：“吾降，吾降。”梁既还报达，宣复闭门拒守，达怒，遂进攻，分军营其南门，都督冯宗异令军士开坝放水，明日，达督军急攻其城。宣待信募兵未还，自度不能支，甲申，乃开西门以元所授沂国公印及子信、宣命出降，达令宣为书，遣镇抚孙惟德招降信，信不从，杀孙镇抚，与其兄仁走山西。于是王峄州右丞赵蛮子、莒州周黻、海州马骊及沭阳、日照、赣榆诸县并随信将士皆相继来降，达以宣反覆，并怒其子杀孙镇抚，遂执宣，杖而戮之，并戮王仲刚、常郎中等，命指挥韩温守沂州。

乙酉，定大都督府及各卫官制：大都督府左、右都督，正一品；同知都督，从一品；副都督，正二品；佥都督，从二品；参议，正四品；经历、断事官，从五品；都事，正七品；照磨，从七品；内外各卫指挥使司佥事、宿卫、镇抚，从四品；各卫镇抚，从五品；千户所镇抚，从六品；各卫知事，正八品；宿卫知事，从八品；断事官、提控、案牍、省注余官仍旧。

定盐运司使为正三品；同知，正四品；副使，正五品；运判，正六品；经历，正七品；知事，正八品；照磨、纲官，正九品；盐场司令，从七品；司丞，从八品；百夫长，省注。

以大都督府副使康茂才为都督府同知，鹰扬卫指挥使郭子兴、天策卫指挥使陈德并为佥都督。

定起居注给事中为正五品。

戊子，元沂水守将张云翰遣人送款于徐达。

己丑，汤和等既下温、台，庆元方国珍遁入海岛。上乃命中书平章廖永忠为征南副将军，帅师自海道会和讨之，祭海上诸神曰：“近命御史大夫汤和为征南将军，领兵取庆元、温、台等郡，今复遣中书平章廖永忠为之副，往庆元招抚军民，惟兹军士未尝涉海，兹经海上，惟神鉴之。”

方国瑛遣经历郭春及其子文信诣朱亮祖纳款。

庚寅，遣使谕大将军徐达等曰：“闻将军已下沂州，未知勒兵何向，如向益都，当遣精锐将士于黄河扼冲要，断其援兵，使彼外不得进，内无所望，我军势重力专，可以必克；若未下益都，即宜进取济宁、济南二城，既下益都，山东势穷力竭，如囊中之物，可不攻而自下矣。然兵难遥度，随机应变，尤在将军。”时金、火二星会于丑分，望后火逐金，过齐、鲁之分，占曰：“宜大展兵威。”故有是谕。

壬辰，方国珍部将徐元帅、李佥院等率所部诣汤和降，国珍见诸将皆叛，不得已，于是亦遣郎中承广、员外郎陈永奉书于和乞降，已而又遣其子明完、明则、从子明巩等纳其省院及诸司银印、铜印二十六并银一万两、钱二千缗于和。

以翰林侍讲学士朱升年老，免朝谒。

甲午，上沐浴出观圜丘，顾为起居注熊鼎等曰：“此与古制合否？”对曰：“小异也。”上曰：“古人于郊扫地，而祭器用匏陶，以示俭朴，周有明堂，其礼始备。今予创立斯坛，虽不必尽合古制，然一念事天之诚，不敢顷刻怠矣。”鼎曰：“主上创业之初，首严郊丘之祀，既斟酌时宜，以立一代之制，又始终尽其诚敬，此诚前代之所未及。”上曰：“郊祀之礼，非尚虗文，正为天下生灵祈福，予安敢不尽其诚？”时世子从行，上因命左右导之，遍历农家，观其居处、饮食、器用，还谓之曰：“汝知农之劳乎？夫农勤四体，务五榖，身不离畎亩，手不释耒耜，终岁勤动，不得休息，其所居不过茅茨草榻，所服不过练裳布衣，所饮食不过菜羹粝饭，而国家经费皆其所出。故令汝知之，凡一居处服用之间，必念农之劳，取之有制，用之有节，使之不至于饥寒，方尽为上之道。若复加之横歛，则民不胜其苦矣。故为民上者，不可不体下情。”复指道傍荆楚谓之曰：“古者用此为朴刑，盖以其能去风，虽伤不至过甚，苟用他物，恐致殒生，此古人用心之仁，亦宜知之。”

元莒州守臣安统来归款。

乙未，冬至，文武百官朝贺如常仪。是日，太史院进《戊申岁大统历》。先是，本院会太常司议进历仪：宋以每岁十月朔，明堂设仗，如朝会仪受，来岁新历颁之郡县。今拟先冬至一日，中书省臣同太史院使以进历闻，至日黎明，上御正殿，百官朝服，侍班执事者设奏案于丹墀之中，太史院官具公服，院使用盘袱捧历，从正门入，属官从西门入，院使以历置案上，与属官序立，皆再拜，院使捧历由东阶升，自殿东门入，至御前跪进。上受历讫，院使兴复位，皆再拜，礼毕，乃颁之中外。至是，如仪行之。既而，上召御史中丞兼太史院使刘基，谓曰：“古者以季冬颁来岁之历，似为太迟，今于冬至，亦为未宜，明年以后，皆以十月朔进。”初，《戊申历》成，将入梓，基与其属高翼以所录本进。上览之，谓基曰：“此众人之为乎？”基曰：“是臣二人详定。”上曰：“历数者，国之大事，帝王敬天勤民之本也。天象之行有迟速，古今历法有疏密，苟不得其要，不能无差。春秋之时，郑国为一辞命，必裨谌草创，世叔讨论，子羽脩饰，子产润色，然后用之，故少有阙失，辞命尚如此，而况于造历乎？卿等推步，须各尽其心，必求至当。”基等顿首而退，乃复以所录，再加详较，而后刊之。

丙申，上御戟门，与侍臣论及郊祀，因言：“慕容超郊祀之时有赤鼠，大如马之异，太史成公绥占之，以为信用奸佞，杀害贤良，赋役繁重所致。是则妖孽之召，实由人兴，我尝以此自警，如公孙五楼之辈，余安肯用之？”起居注熊鼎等顿首曰：“慕容超信用奸佞，故贤良退而奸佞附之。今主上明圣，所用皆贤良，公孙五楼之徒，何从至哉？”上曰：“汝等宜勉之，苟有所见，毋隐也。”

朱亮祖兵至黄岩南监，方国瑛及其兄子明善来见，送之建康。

戊戌，上谓侍臣曰：“吾昨观舆地图，所得州县，天下三分，已有其二，若得材识、贤俊之士，布列中外，佐吾致治，吾以一心统其纲纪，群臣以众力赞襄庶政，使弊革法彰，民安物阜，混一之业，可以坐致。古语云：‘国无仁贤，则国空虚。’尔等其各举贤良，以资任用。”

己亥，中书参政傅瓛言：“应天府有滞狱当断决者。”上曰：“淹滞几时矣？”曰：“逾半岁。”上惕然曰：“京师而有滞狱，郡县受枉者多矣。有司得人，以时决遣，安得有此？”瓛顿首曰：“臣等不能统率庶寮，是臣罪也。”上曰：“吾非不爱其民，而民尚尔幽，抑近且，如此远者，何由能知？今狱囚审鞫明白，须依时决遣，毋使淹滞。”

庚子，克滕州。先是，大将军徐达命平章韩政略榆行、梁城诸镇寨，继又令政分兵扼黄河以断山东援兵，政乃遣千户赵实率兵略滕州。元守将杨知院驱军民老弱，婴城固守，至是，闻大军至，城中惧，杨知院遁去，遂克其城。

辛丑，大将军徐达师克益都。先是，达至临胊，元守将丁玉明遁去，及达至益都，玉明复来降，达因遣玉明入城，谕平章老保等，不下。达谓诸将曰：“老保所恃者，河上援兵耳。吾已分兵扼黄河，断其左臂，彼尚不知为釜鱼之计。”即督兵填坝，攻其城拔之，执老保与白知院等，平章普颜不花不屈，死，遂徇下寿光、临淄、昌乐、高苑等县及潍、胶、博、兴等州，获将士一万五百余人、马骡一千六百余疋、粮一十八万九千余石，令指挥叶国珍等守之。老保姓李氏，一名保保，阳武县中智保人，元至正壬辰，察罕帖木儿起义沈丘，老保从之，复罗山县，除泽州路治中。后平方脱脱之乱，老保以功改除枢密院知院，守石州，复随察罕帖木儿攻取山东。察罕为田丰、王士诚所害，老保与其甥王保保协力攻拔益都，遂升平章政事，留守益都。至是，与白知院俱送建康，老保保后从上幸汴，上遣之招谕王保保，保保鸩杀之。

上敕大将军徐达等曰：“若山东各城俱下，留兵一万守益都，余分守济南、济宁，然后大军进取河、洛、燕、冀，相机而动，其徐州仍益旧卒守之。”

壬寅，上谓省台官曰：“近代法令极繁，其弊滋甚。今之法令，正欲得中，毋袭其弊，如元时条格烦冗，吏得夤缘，出入为奸，所以其害不胜。且以七杀言之，谋杀、故杀、斗殴杀，既皆死罪，何用如此分析？但误杀有可议者，要之与戏杀、过失杀，亦不大相远。今立法正欲矫其旧弊，大概不过简严，简则无出入之弊，严则民知畏而不敢轻犯，尔等其体此意。”

征南将军胡廷瑞帅师度杉关，略光泽县，下之。








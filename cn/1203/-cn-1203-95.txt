卷九十五

<集部，词曲类，词选之属，御选历代诗余

钦定四库全书

御选历代诗余卷九十五目録【一百十六字】

贺新郎【中】

刘鎭

李泳

戴复古

宋自逊【三首】

严仁【三首】

赵善扛

毛幵

洪咨夔【二首】

卢祖皋【二首】

高观国

刘方叔

李刘

韩淲【二首】

汪莘【三首】

吴潜【六首】

李昴英

赵以夫

方岳【四首】

张榘

冯取洽【四首】

陈以庄

卢炳

黄昇【四首】

吴文英【三首】

蒋捷【八首】

御选历代诗余卷九十五目录

钦定四库全书

御选历代诗余卷九十五【一百十六字】

司经局洗马掌局事兼翰林院修撰加二级【臣】王奕清奉旨校刋

贺新郎【中】

贺新郎【题王守西湖书院】　　　　　　　刘　镇

云澹天垂野望晴郊疎烟半卷断虹低跨老树连隂藏远景十里湖光照夜看不尽真山图画春满轩牎无着处更银蟾冷浸鸳鸯瓦人共境转幽雅　文章太守归来也似当年和靖风流小孤山下问讯佩兰餐菊友曾约梅兄入社待付与竹臞陶写尘外闲寻行乐地任傍人歌舞喧台榭诗世界有王谢

前调【感旧】　　　　　　　　　　李　泳

门掩长安道卷重帘垂杨散暑嫩凉生草午梦惊回庭隂翠蝶舞莺吟未了正露冷芙蓉池沼金鴈尘昏么弦断理余音尚想腰支袅欢渐远思还绕　临皋望极沧

江渺晩潮平湘烟万顷断虹残照彩舫凌波分飞後别浦菱花自老问锦鲤何时重到楼迥层城看不见对潇潇暮雨怜芳草幽恨阔楚天杳

前调【寄丰宅之】　　　　　　　　　　戴复古

忆把金罍酒叹别来光隂荏苒江湖旧友世事不堪频着眼赢得两眉长皱但东望故人翘首木落山空天远大送飞鸿北去伤情久天下事公知否　钱塘风月西湖柳渡江来百年机会从前未有唤起东山丘壑梦莫惜风霜老手要整顿封疆如旧早晩枢庭开幙府是英雄尽为公奔走看金印大如斗

前调【七夕】　　　　　　　　　　宋自逊

灵鹊桥初就记迢迢重湖风浪去年时候岁月不留人易老万事茫茫宇宙但独对西风搔首巧拙岂关今夕事奈痴儿騃女流传谬添话柄柳州柳　道人识破灰心久只好风凉月佳时疎狂如旧休笑双星经岁别人到中年已後云雨梦可能常有雪藕调冰花熏茗正梧桐雨过新凉透且随分一杯酒

前调【括东坡後赤壁赋】　　　　　　　　宋自逊

步自雪堂去望临皋将归二客从余遵路木叶萧萧霜露降仰见天高月吐共对影行歌频顾月白风清如此夜叹无肴有酒成虚度闻薄暮网罾举　归而斗酒谋诸妇便携鳞载酒相从旧追游处断?横江寻赤壁不复江山如故但放舟中流容与客去冥然方就睡梦蹁跹羽衣揖余语相顾笑遂惊寤

前调【题雪堂】　　　　　　　　　　宋自逊

唤起东坡老问雪堂几番兴废斜阳衰草一月有钱三十块何苦抽身不早又底用北门摛藻儋耳蛮烟添老色和陶诗翻被渊明恼到底是忘言好　周郎英发人间少漫依然乌鹊南飞山高月小岁月堂堂留不住此世何时是了算不满英雄一笑我有丰淮千斗酒把新愁旧恨都倾倒三弄笛楚天晓

前调【寄上官伟长】　　　　　　　　　严　仁

兰芷湘东国正愁予一江红叶水程孤驿欲写潇湘无限意那得如椽彩笔但满眼西风萧瑟我所思兮何处所在镡津津上沧湾侧谁氏子阆风客　阆风仙客才无敌赋悲秋抑扬顿挫浏漓沉郁百赋千诗朝复暮解道波涛春力忆共尔乘槎吹笛八表神游吾梦见渺洞庭青草烟波隔空怅望楚天碧

前调【清浪轩送春】　　　　　　　　　严　仁

碧浪揺春渚浸虚檐葡萄滉漾翠绡掀舞逶曲经过台下路载取落花东去问花亦漂流良苦花不能言应有恨恨十分都被春风误同此恨有飞絮　人生聚散原无据尽凭阑一尊相对苹洲春暮嫉色冲冲空怅望泪尽世间儿女君不见千金求赋飞燕婕妤今何在看黏云江影伤千古流不去断魂处

前调【送杜子野赴省】　　　　　　　　　严　仁

说到城南杜尽风流至今人号去天尺五家世联翩苍玉佩自有文章机杼看鸾凤九霄轩翥文阵堂堂新得隽正少年壮气虹霓吐拈彩笔月城去　出关相送梅千树雪连空马蹄特特晓寒人度帝里春浓花似海吹入明光奏赋须快展亨衢阔步随世功名真漫浪要平生所学期无负须记得别时语

前调　　　　　　　　　　　　赵善扛

昼永重帘卷乍池塘一番过雨芰荷初展竹引新梢半含粉绿?扶疎满院过花絮蜂稀蝶嬾牎户沉沉人不到伴清幽时有流莺啭凝思久意何限　玉钗坠枕风鬟颤湛虚堂壶冰莹彻簟波零乱自是仙姿清无暑月影空垂素扇破午睡香销余篆一枕湖山千里梦正白苹烟棹归来晩云弄碧楚天远

前调　　　　　　　　　　　　毛　幵

风雨连朝夕最惊心春光晼晩又过寒食落尽一番新桃李芳草南园似积但燕子归来幽寂况是单栖饶惆怅尽无聊有梦寒犹力春意远恨虚掷　东君自是人间客暂时来匆匆却去为谁留得走马插花当年事池畹空余旧迹奈老去流光堪惜杳隔天涯人千里念无凭为寄长相忆回首处暮云碧

前调【咏梅二首用甄龙友韵】　　　　　　　洪咨夔

放了孤山鹤向西湖问讯水边嫩寒篱落试粉盈盈微见面一点芳心先着正日暮烟轻云薄欲揽清香和月咽倩冯夷为洗黄金杓花向我劝多酌　单于吹彻今成昨未甘渠琢玉为堂把春留却倚徧黄昏栏十二知被儿曹先觉更笑煞卢仝赤脚但得东风先在手管緑隂好践青青约方寸事两眉角

前调　　　　　　　　　　　　洪咨夔

谁识昂昂鹤且随缘剩水残山东邨西落世事几番新局面看厎却高三着况转首西山日薄雪意压檐梅索笑任柄长柄短邻家杓篘小瓮动孤酌　见花忆得年时昨正微醺独步黄昏被花迷却冷月吹香春弄影么凤梢头先觉恍梦断罗浮山脚欲寄心期无驿使想凌寒不奈腰肢约空凭暖画阑角

前调【赋三高祠前钓雪亭】　　　　　　　　卢祖皋

挽住风前柳问鸱夷当日扁舟近曾来否月落潮生无限事零落茶烟未久漫留得蓴鲈依旧可是功名从来误抚荒祠谁继风流後今古恨一搔首　江涵鴈影梅花痩四无尘雪飞云冻夜牎如昼万里乾坤清絶处付与渔翁钓叟又恰是题诗时候猛拍阑干呼鸥鹭道他年我亦垂纶手飞过我共尊酒

前调【姑苏台观雪】　　　　　　　　　卢祖皋

十顷涵空碧画图中峥嵘幻玉乱零吹壁倚徧危阑吟不尽把酒风前?帻记当日西湖为客谁翦吴淞江上水笑乾坤奇事成儿剧还照我夜牎白　崇台目断清无极引枝筇琼瑶步软印登临屐娃馆娉婷知何在泪粉愁浓恨积故化作飞花狼藉旧事悠悠浑莫问有玉蟾醉里曾相识聊伴我夜吹笛

前调【赋梅】　　　　　　　　　　高观国

月冷霜袍拥见一枝年华又晩粉愁香冻云隔溪桥人不度的皪春心未纵清影怕寒波揺动更没纤毫尘俗态倚高情预得春风宠沉冻蝶挂么凤　一杯正要吴姬捧想见那揉酥弄白暗香偷送回首罗浮今在否寂寞烟迷翠壠又争奈桓伊三弄开徧西湖春意烂算羣花正作江山梦吟思怯暮云重

前调【端午】　　　　　　　　　　刘方叔

翠葆揺新竹正榴花枝头叶厎鬭红争绿谁在纱牎停鍼线闲理竹西旧曲又还是兰汤新浴手弄合欢双彩索笑偎人福夀低相祝金凤嚲艾花矗　龙舟噀水飞相逐记当年怀沙旧恨至今遗俗雨过平芜凉天阔画鷁凌波昼簇沸十里笙歌声续好是蟾鈎随归棹任欢呼船重成颓玉犹未忍罩银烛

前调　　　　　　　　　　　　李　刘

鹄立通明殿又重逢揆余初度梦庚华旦不学花奴簪红槿且看秋香宜晩任甲子重新更换天欲东都修车马故降神生甫维周翰歌崧岳咏江汉　明堂歌舞夷琛献引星辰万人共听风尘长算清昼山东诸将捷席卷黄河两?问谁在玉皇香案师保万民功业在向西京原庙行圭瓒定郏鄏卜瀍涧

前调　　　　　　　　　　　　韩　淲

病起情怀恶小帘栊杨花坠絮木阴成幄试问春光今几许都把年华忘却更多少从前盟约拟待莺边寻好语恍残红零乱风回薄思往事信如昨　清明寒食须行乐算人生何时富贵自徒萧索试着春衫从酒伴乱插繁英嫩萼信莫被功名担阁随分溪山供笑傲任一身闲处谁能缚琴劒外尽杯酌

前调【小园梅枝微红点缀】　　　　　　　　韩　淲

梅蕊依稀矣岁华深翛然但把杖藜闲倚山遶荒林红叶下落日孤城烟水意兴寄云何则是厎事疎枝横絶峭未吹香便与花相似不忍折为之喜　寒鸦万点霜风起正人家园收芋栗小槽初美欲醉阿谁同一饮欲赋才成又止老态度浑侵发齿摸索孤根春在否任红红白白闲桃李空烂漫岂能尔

前调【感秋采楚词赋此】　　　　　　　　汪　莘

去郢频回首正横江荪桡容与兰旌悠久怅望龙门都不见似把长楸孤负念往日佳人为偶独向芳洲相思处采苹花杜若空盈手乘赤豹谁来後　云中眼界穷高厚览山川冀州还在陶唐何有木叶纷纷秋风晩缥缈潇湘左右见帝子冰魂相守应记挥弦相对日酹一杯太乙东皇酒问此意君知否

前调【寄刘阆风祭酒】　　　　　　　　　汪　莘

晓趁西湖约到湖头烟消日出波生两脚日挈白鱼携碧酒要与诗人共酌把楼上珠帘卷却坐对荷花三万朶念西邻未嫁肌如削待折与不堪着　别来又见秋萧索恨无由将余风月伴君猿鹤相见登山临水处醉把茱萸盘礴唱白雪阳春新作忆自东篱人去後算人间黄菊空零落叹作者多命薄

前调　　　　　　　　　　　　汪　莘

策杖南山去到南溪谁家宅院欺人先渡羽扇徐麾僮仆退翠柳白沙西路帝赐我阆风玄圃一片飞来红叶阔细看来上有双鸾句应念我尘中住　眼前儿女闲相语怪人间禁烟时节安排尊俎为道从来寒食好且莫思量今古共绿水春风鸥鹭望我壶天天未晩计碧桃花发闲庭户归到也对花舞

前调【次韵送郑宗丞】　　　　　　　　　吴　潜

又是春残去倚东风寒云澹日堕红飘絮燕社鸿秋人不问尽管吴笙越鼓但短发星星无数万事惟消彭泽醉也何妨袖卷长沙舞身与世只如许　阑干拍手闲情绪便终朝苍烟白鹭北山南浦笑指午桥桥畔路帘幙深深院宇尚趁得柳烟花雾我亦故山猿鹤怨问何时归棹双溪渚歌一曲恨千缕

前调【寄赵南仲】　　　　　　　　　　吴　潜

烟树瓜州?望旌旗猎猎遥空故人天远不似沙鸥飞得渡直到雕鞍侧畔但徙倚危阑目断自古锺情须我辈况人间万事思量徧涛似雪风如箭　扬州十里珠帘卷想桃根桃叶依稀旧家庭院谁把青红吹到眼知有醉翁局段便回首舟移帆转渺渺江波愁未了正淮山日暮云撩乱阁酒盏倚歌扇

前调　　　　　　　　　　　　吴　潜

笑口开能几把年年芳情冶思緫抛闲里桃杏枝头春才半寒食清明又是但岁月飇飞川逝回首秦楼双燕语到如今目断斜阳外将往事试重记　香罗尚有相思泪笑人生新愁易积旧欢难继水上流红无觅处还隔关山万里但赢得新来憔悴昨夜东风顚狂後想余芳尽是飘零底词写就倩谁寄

前调【赠□妓唐玉】　　　　　　　　　吴　潜

可意人如玉小帘栊轻匀澹注道家妆束长恨春归无寻处全在波明黛绿看冶叶倡条浑俗比似江梅清有韵更临风对月斜依竹看不足咏不足　曲屏半掩春山簇正轻寒夜深花睡半攲残烛缥缈九霞光里梦香在衣裳賸馥又只恐铜壶声促试问送人归去後对一匳花影垂金粟肠易断情难续

前调【送吴侍郎】　　　　　　　　　　吴　潜

说着成凄楚正尘飞岷峨灩澦兔嗥狐舞颇牧禁中留不住弹压征西幕府便一舸月汀烟渚四塞三关天样险问何人自辟鼪鼯路成败事几今古　荼蘼芍药春将暮最无情飘零柳絮搅人离緖屈指秋风吹鴈信应忆西湖夜雨漫岁月消磨如许上下四方男子志肯临岐昵昵儿曹语呼大白为君举

前调【沧浪亭和梦牎韵】　　　　　　　　吴　潜

扑尽征衫气小夷犹尊罍杖屦蹋开花事邂逅山翁行乐处何似乌衣旧里叹荒草舞台歌地百岁光隂如梦断算古今兴废都如此何用洒儿曹泪　江南自有渔樵队想家山猿愁鹤怨问人归未寄语寒梅休放尽留取三花两蕊待老子领些春意皎皎风流心自许尽何妨痩影横斜水烦翠羽伴醒醉

前调【赋菊】　　　　　　　　　　李昴英

细雨黄花悦是天教开遇重阳玉裁金屑老行要寻松竹伴雅爱山翁鬓雪任满插追陪节物惟有渊明吾臭味傍东篱盘礴芳丛撷便无酒也清絶　芒寒色正孤标洁惯平生餐霜饮露倚风迎月不比芙蓉偏妩媚不比茱萸太烈似隐者萧闲巗穴至老枝头犹健在笑纷纷红紫尘沙汩香耐久看晩节

前调【送郑宗丞】　　　　　　　　　　赵以夫

载酒阳关去正西湖连天烟草满堤晴絮采翠撷芳游冶处应和娇弦艳鼔看柳外画船无数万顷琉璃浑镜净陡风波汹汹鱼龙舞谈笑里遽如许　流觞满引浇离绪便东西斜阳立马绿波南浦自是蓴鲈高兴动恰听春山杜宇漫回首软红香雾咫尺佳人千里隔望空江明月横洲渚清梦断恨如缕

前调【寄两吴尚书】　　　　　　　　　方　岳

鴈向愁边落渺汀洲孤云细雨暮天寒角有美人兮山翠外谁共霜桥月壑想朋友春猿秋鹤竹屋一灯棊未了问人间局面如何着风雨後更商略　六州铁铸从头错笑归来冰鲈堪鱠雪螯堪嚼莫遣孤舟横浦溆也怕浪狂风恶且容把钓纶收却云外空山知何似料清寒只与梅花约逋老句底须作

前调【吴侍郎梦枯梅独秀】　　　　　　　　方　岳

霜月寒如洗问梅花经年何事尚迷烟水梦着翠霞寻好句新雪阑干独倚见竹外一枝黄蕊已占百花头上了料诗情不但江山耳春已逗有佳思　一香吹动人间世奈何他丛篁低碧巧相亏蔽尽让春风凡草木便做云根月底但留取微酸滋味除却林逋无人识算岁寒只有天知已休弄玉怨迟滞

前调【戊戌生日用郑省仓韵】　　　　　　　方　岳

问讯江南客怕秋崖苔荒诗屋云侵山屐留得钓竿西日手梦落鸥傍鹭侧倩传语溪翁将息四十飞腾斜暮景笑双蓬一嬾无他画惟饱饭散轻策　世间万事知何极问乾坤待谁整顿岂无豪杰水驿山邨还要我料理松风竹雪也不学草顚诗白自有春蓑黄犊在尽诸公宝马揺金勒容我辈醉云液

前调【生朝自匡庐归】　　　　　　　　　方　岳

天意然乎否待相携风烟五亩招邀迂叟屋上青山花木野尽可两朋三友笑老子只堪棊酒似恁疎顽何为者向人前不解高叉手寜学圃种松韭　春猿秋鹤皆依旧怪吾今鬓已成丝胆还如斗谁与庐山麾之去尔辈何留之有黯离緖暮江搔首非我督邮犹束带这一归便落渊明後君试问长亭柳

前调【送刘澄斋归京口】　　　　　　　　张　榘

疋马锺山路怅年来只解邮亭送人归去季子貂裘尘渐满犹是区区羁旅漫空有劒峰如故髀肉未消仪舌在向尊前莫洒英雄泪鞭未动酒频举　西风乱叶长安树叹离离荒宫废苑几番禾黍云栈萦纡今平步休说襄淮乐土但滚滚江涛东注世上岂无高卧者奈草庐烟锁无人顾牋此恨付金缕

前调【送别定轩】　　　　　　　　　　冯取洽

梦折营门柳送君归蹔戏斑衣又拢征袖到得皇州风景异只有湖山似旧把感慨寓之杯酒雨抹晴妆西子样且平章?赋诗千首富与贵本来有　青油幕厎筹攻守拥貔貅朝气凌云夜锋冲斗蜀祲淮氛犹在眼一埽政须健帚又何惜驱驰奔走快展韬钤资世用看归来金印悬双肘倾玉斚为亲夀

前调【谢黄玉林交游风月楼作】　　　　　　　冯取洽

自顾卑栖翼似沧洲白鸟悠悠静依拳石聊寄一梯云木表俯视雾虹千尺乐江上山间声色镜样清流环样绕笑赐湖一曲夸唐敕尘外趣有谁识　飞来妙墨痕犹湿走盘珠流出不火食人胸膈三叹阳春知和寡但觉光生虚室何处觅倚歌箫客他日玉林来得否待平分风月供吟笔添一友共闲逸

前调【咏菊和江定轩韵】　　　　　　　　冯取洽

句里思黄九笑王郎不奈寒芳腰围如柳得似江郎饶雅趣时揽黄花诳口吐妙语与之争秀闲遶珍丛吟不尽尽风前露下栾栾痩香自足岂劳齅　一尊问我能同否叹双溪冷落篱边傲霜犹有浩唱云间金缕调兴发小槽珠酒待唤醒早春梅友独恨爱花人易老漫一年好景还依旧东望处立良久

前调【次玉林溪楼宴集韵】　　　　　　　　冯取洽

二老交相访政不妨勃窣媻跚舍车而杖忆在蓉邨新雨过门外春流浩荡中有个列仙臞相把酒论诗饶胜韵更柳边花底同心赏临别句几回唱　忽传风驭来溪上遣儿曹策马郊迎老怀欣畅争讶金华佳父子飞下蓬莱崑阆有四士追随仙仗我爱君何如次道便令人直欲倾家酿歌妙曲郑声放

前调【和刘濳夫韵】　　　　　　　　　陈以庄

晓梦莺呼起便安排诗家厨传酒家行李点检花边新雨露春在万家生齿道官似锦溪清驶但使有人耕绿野正不妨鼓吹频来此方觅句且夷俟　画桥西畔多春意记年年曾来几度落花流水行到水穷云起处依约辋川竹里兴未属王孙公子料想明年端门里有传柑宴罢黄封醉肯回首万杉底

前调　　　　　　　　　　　　卢　炳

绿徧芳郊木早红褪香乾堪叹韶华瞬目薄幸东风缘底事得恁匆匆去速正永日初长晴淑尤忆夜来成梦处记分明浑似瑶台宿人语静燕双逐　纱牎一炷沉烟馥?淋浪剧饮高枕春酲草屋无计留春添怅望空写新词叠幅算负却照妆画烛欲说萦心些个事恐敎人蹙损眉峰绿慵倚徧画阑曲

前调【梅】　　　　　　　　　　　黄　昇

自埽梅花下问梢头冷蕊疎疎几时开也间者阔焉今久矣多少幽怀欲写有谁是孤山流亚香月一联真絶唱与诗人千载为佳话余兴味付来者　清癯不恋华亭榭待与君白发相亲竹篱茅舍喜甚今年无酒禁溜溜小槽压蔗已准拟雪天霜夜自醉自吟仍自笑任解冠落佩从嘲骂书此意寄同社

前调【题冯熙之交游风月之楼】　　　　　　　黄　昇

倦整摩天翼笑归来点画亭台按行泉石落落元龙湖海气更着高楼百尺收揽尽水光山色曾驾飇车蟾窟去几回批借月支风敕斯二者惯相识　玲珑牎户青红湿夜深时寒光爽气洗清肝膈似此交游真洒落判与升堂入室有万象来为宾客不用笙歌轻点涴看似翁手搦虹霓笔吟思远两峰碧

前调　　　　　　　　　　　　黄　昇

风送行春步渐行行山回路转入云深处问讯花梢春几许半在诗人杖屦点点是祥烟膏露中有瑶池千岁种整严妆来作巢仙侣相妩媚试凝竚　风流座上挥谈麈更多情多才多调缓歌金缕趁取芳时同宴赏莫惜清尊缓举有明月随人归去从此一春须一到愿东君长与花为主泉共石闻斯语

前调【菊】　　　　　　　　　　　黄　昇

莫恨黄花瘦正秋林风霜揺落暮秋时候晩节相看元不恶采采东篱独秀试揽撷幽香盈手几刼修来方得到与渊明千载为知旧同冷淡比兰友　柴桑心事君知否把人间功名富贵付之尘垢不肯折腰营口腹一笑归欤五柳怅此意而今安有若得风流如此老也何妨相对无杯酒诗自可了重九

前调【陪履斋沧浪看梅】　　　　　　　　吴文英

乔木生云气访中兴英雄陈迹暗追前事战舰东风悭借便梦断神州故里旋小筑吴宫闲地华表月明归夜鹤叹当时花竹今如此枝上露溅清泪　遨头小簇行春队步苍苔寻幽别坞看梅开未重唱梅边新度曲催发寒梢冻蕊此心与东君同意後不如今今非昔两无言相对沧浪水怀此恨寄残醉

前调　　　　　　　　　　　　吴文英

湖上芙蓉早向北山山深雾冷更看花好流水茫茫城下梦空指游仙路杳笑萝障云屏亲到雪玉肌肤春温夜饮湖光山绿成花貌临涧水弄清照　着愁不尽宫眉小听一声相思曲里赋情多少红日阑干鸳鸯枕那枉裙腰褪了算谁识垂杨枝袅不是秦楼无缘分点吴霜羞带簪花帽但殢酒任天晓

前调【为德清赵令君赋小垂虹】　　　　　　　吴文英

浪影龟纹绉蘸平烟青红半湿枕溪牎牖千尺晴虹慵卧水万叠罗屏拥绣漫几度吴船回首归鴈五湖应不到问苍茫钓雪人知否樵唱杳度深秀　重来趁得花时候记留连空山夜雨短亭春酒桃李新栽成蹊处尽是行人去後但东阁官梅清痩欸乃一声山水绿燕无言风定垂帘昼寒正悄嚲吟袖

前调【秋晓】　　　　　　　　　　蒋　捷

渺渺啼鸦了亘鱼天寒生峭屿五湖秋晓竹几一灯人做梦嘶马谁行古道起搔首窥星多少月有微黄篱无影挂牵牛数朶青花小秋太淡添红枣　秋痕倚赖西风埽被西风翻催鬓鬒与秋俱老旧院隔霜帘不卷金粉屏边醉倒计无此中年怀抱万里江南吹箫恨恨参差白鴈横天杪烟未敛楚山杳

前调【约友三月旦饮】　　　　　　　　　蒋　捷

鴈屿晴岚薄倚层屏千树高低粉纤红弱云隘东风藏不尽吹艳生香万壑又散入汀蘅洲药扰扰匆匆尘土面看歌莺舞燕逢春乐人共物知谁错　宝钗楼上围帘幙小婵娟双调弹筝半霄鸾鹤我辈中人无此分琴思诗情当却也胜似愁横眉角芳景三分才过二便绿隂门巷杨花落沽斗酒且同酌

前调【怀旧】　　　　　　　　　　蒋　捷

梦冷黄金屋叹秦筝斜鸿阵里素弦尘扑化作娇莺飞归去犹认纱牎旧绿正过雨荆桃如菽此恨难平君知否似琼台涌起弹棊局消痩影嫌明烛　鸳楼泻碎东西玉问芳踪何时再展翠钗难卜待把宫眉横云样描上生绡画幅怕不是新来妆束彩扇红牙今都在恨无人解听开元曲空掩袖倚修竹

前调　　　　　　　　　　　　蒋　捷

深阁帘垂绣记家人软语灯边笑涡红透万叠城头哀怨角吹落霜花满袖影厮伴东奔西走望断乡关知何处羡寒鸦到着黄昏後一点点归杨柳　相看只有山如旧叹浮云本自无心也成苍狗明日枯荷包冷饭又过前头小阜趁未发且尝邨酒醉探枵囊毛锥在问邻翁要写牛经否翁不应但揺手

前调【题後院画像】　　　　　　　　　蒋　捷

绿堕云垂领背琵琶盈盈裹手粉闲红靓依约春游归来倦又似春眠未醒灩寒泚低迷蓉影莺带?声飞过也柳牎深尚记停鍼听魂浩荡孤芳景　金钗断股瓶沉井问苏城香销卷子倩谁题咏灯晕青红残醉在小院屏昏帐暝误嗔怪眉心慵整人道真真招得下任千呼万唤无言应空对此泪花冷

前调【吴江】　　　　　　　　　　蒋　捷

浪涌孤亭起是当年蓬莱顶上海风飘坠帝遣江神长守护八柱蛟龙纒尾鬭吐出寒烟寒雨昨夜鲸翻坤轴动卷雕翬掷向虚空里但留得绦虹住　五湖有客扁舟檥怕羣仙重游到此翠旌难驻手拍阑干呼白鹭为我殷勤寄语奈鹭也惊飞沙渚星月一天云万壑览茫茫宇宙知何处鼓双楫浩歌去

前调　　　　　　　　　　　　蒋　捷

妾有琵琶谱抱金槽慢捻轻抛柳梢鸎语羽调六么弹徧了花厎灵犀暗度奈敲断玉钗纤股低画屏深朱户掩卷西风满地吹尘土芳事往蝶空诉　天天把妾芳心误小楼东隐约谁家凤箫鼍鼓泪点染衫双袖翠修竹凄其又暮背灯影萧条情互捐佩洲前裙步步渺无边一片相思苦春去也乱红舞

前调【括杜少陵佳人诗】　　　　　　　　蒋　捷

絶代幽人独掩芳姿深居何处乱云深谷自说关中良家子零落聊依草木世丧败谁收骨肉轻薄儿郎为夫壻爱新人窈窕顔如玉千万事风前烛　鸳鸯一旦成孤宿最堪怜新人欢笑旧人哀哭侍婢卖珠回来後相与牵萝补屋漫采得栢枝盈掬日暮山中天寒也翠绡衣薄甚肌生粟空敛袖倚修竹

御选历代诗余卷九十五








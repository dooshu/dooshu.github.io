○覆安邊方畧疏 【 備邊】

一延綏慶陽等境、廣袤千里、甚宜耕牧、但須增立營堡。以時開閉。使我有險可守。寇無利可乘。且所轄東西二十五營堡、每頓兵不過一二百人、勢孤兵弱、難以應敵、遠兵猝難應援、府谷縣境極臨東邊、西距諸營八百餘里。師來寇去。勞敝無功。可選諸營精兵九千。分為六哨。分屯府谷神木二縣。龍州榆林二城。高家安邊二堡。統馭得人。訓練有法。無事則巡歷邊疆。遇警則彼此應合。又延安地臨極邊。鄜州定邊慶陽俱在腹裏相去不止數程。遇警猝難馳報。况虜入寇。必經邊堡。而過延安膚施甘泉等縣。方到鄜州慶陽。其鄜慶所屯防秋軍士二千餘人。乞分布沿邊要害以備調用。見今邊軍因追補虧損官馬。無力賠償。雖出陣傷。亦違例徵併。是以類多逃竄。致戰守缺人。乞令所司停免買賠。庶不使軍馬兩失


氏叔琮


氏叔琮，开封尉氏人也。为梁骑兵伍长，梁兵击黄巢陈、许间，叔琮战数有功，太祖壮之，使将后院马军，从攻徐、兖，表宿州刺史。使攻襄阳，战数败，降为阳翟镇遏使。久之，迁曹州刺史。太祖下河中，取晋、绛，晋王遣使致书太祖求成，太祖以晋书词嫚，乃遣叔琮与贺德伦等攻之。叔琮自太行入，取泽、潞，出石会，营于洞涡，久之粮尽，乃旋。表晋州刺史。晋人复取绛州，攻临汾，叔琮选壮士二人深目而胡须者，牧马襄陵道旁，晋人以为晋兵，杂行道中，伺其怠，擒晋二人而归。晋人大惊，以为有伏兵，乃退屯于蒲县。太祖遣友宁兵万人会叔琮御晋，友宁欲休兵以待，叔琮曰：“敌闻救至必走，走则何功邪？”乃夜击之，晋人大败，逐之至于太原。太祖大喜曰：“破太原非氏老不可。”已而兵大疫，叔琮班师，令曰：“病不能行者焚之。”病者惧，皆言无恙，乃以精卒为殿而还至石会，留数骑，以大将旗帜立于高冈，晋兵疑其有伏，乃不敢追。久之，徙保大军节度使。昭宗迁洛，拜右龙武统军。太祖遣叔琮与李彦威等弑昭宗，已而杀之。






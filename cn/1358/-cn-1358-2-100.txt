咏炭诗

《咏炭》诗，杨诚斋有“乌银玉质金石声，见火忽作爆竹鸣。不知何喜唧唧吟，不知何怒泄不平。到渠怒定两耳热，铜瓶在傍却铙舌”一篇。曾见貣有初传诵郭矮梅八句，甚工。诗云：“樵青黎面学昆仑，斫月烧云树欲髡。万灶黑烟灰出劫，一星红焰火还魂。污身若有仙翁幻，报国今无义士吞。曾似茅斋风雪夜，地炉榾柮暖温温。”又《咏帘》诗，止记中间二联云：“红影眼花春扑扑，玉钩心事日悬悬。思归梁燕心长切，望幸宫娥眼欲穿。”矮梅，江西人，惜不记其名字。


◇与满公琰书（炳字公琰）

璩白：昨者不遗，猥见照临。虽昔侯生纳顾于夷门，毛公受眷于逆旅，无以过也。外嘉郎君谦下之德，内幸顽才见诚知己，欢欣踊跃，情有无量，是以奔骋御仆，宣命周求。阳昼喻于詹何，杨倩说于范武，故使鲜鱼出于潜渊，芳旨发自幽巷，繁俎绮错羽爵飞腾，牙旷高徽义渠衰激。当此之时，仲孺不辞同产之服，孟公不顾尚书之期，徙恨宴乐始酣，白日倾夕，骊驹就驾，意不宣展。追惟耿介，迄于明发，适欲遣书，会承来命，知诸君子复有漳渠之会。夫漳渠西有伯阳之馆，北有旷野之望，高树翳朝云，文禽蔽绿水，沙场夷敞，清风肃穆，是京台之乐也。得无流而不反乎？适有事务，须自经营，不获侍坐良增邑邑，因白不悉，璩白。（《文选》。《艺文类聚》二十八）


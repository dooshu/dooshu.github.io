27　通鑑不書符瑞失於删削


通鑑不書符瑞，高帝赤帝子之事，失於删削，綱目因之。【原注】文公語録以此事爲虚。

【全云】通鑑不載符瑞，是聖人不語怪之義也，亦不可盡以爲虚。若此事，則誠誕耳。

【元圻案】劉羲仲通鑑問疑曰〔一〕：「宋高祖射蛇於新州，明日，見青衣童子杵藥曰：『我王爲劉寄奴所傷，然寄奴王者不可殺。』高祖叱之皆散。通鑑凡此類符讖事皆不書，而秦二世元年書高祖射蛇事，非符讖乎？通鑑何以書？此羲仲所疑。」

〔一〕「劉羲仲」，原作「劉羲叟」，據四庫本通鑑問疑改。






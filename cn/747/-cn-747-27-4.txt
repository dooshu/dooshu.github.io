○缓征诏

古之为国者，藏之於人。百姓不足，君孰与足？比者山东邑郡，历年不稔。朕为之父母，欲安黎庶，恤彼贫弊，拯其流亡，静而思之，非不勤矣。今者风雨咸若，京坻可望，若贷粮地税，庸调正租一时并徵，必无办法。河北诸州，宜委州县长官勘责，灼然不能支济者，税租且於本州纳，馀不须徵，却待至春中更别处分。有贷粮回簿等，亦量事减徵。


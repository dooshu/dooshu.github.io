维天之命

一章八句


首节讲：此亦祭文王之诗。言：我今日赖圣祖之德以修祀矣，然不观诸天，无以悉至德之蕴；不述诸后，无以慰启佑之心也。何言之？





维天之命，於穆不已。

天命，即天道，指付予于物者言。不已，是无穷意。自其德原于天，谓之命。於乎深远哉！此维天之命也，一通一复，互为其根，何不已乎！而於穆者即不已之藏其朕也，此天之所以为天也。





於乎不显，文王之德之纯！

於乎，是叹词。纯，不杂也。自其命付于人，谓之德。於乎不显哉！此文王之德也，一动一静，私欲不杂，何其纯乎！而不显者即纯德之流其光也，此文王之所以为文也。天之不已维其纯也，文王之纯则亦不已矣，宁不与天而无间哉？

末节讲：





假以溢我，我其收之。

假，作何字。溢，作恤字。夫文王与天同德如此，则为后人之所当法矣。然所赖者文王之恤我也，不知文王在天之神果何以恤我，而大其启佑之泽乎？有则我当受之，以大顺文王之道而修己治人，一遵其纯德而不悖也。





骏惠我文王，曾孙笃之。

我，后王自我。收，是受。骏，是大。惠，是顺。我文王，指所协之道。曾孙，是后王。笃，不忘之意。然不特我当顺之，凡继我而为曾孙者，又当笃厚之而修己治人，固守其纯德而不忘也。盖文王之纯德，在一世则为一世之法，在万世则为万世之法，而骏惠笃厚之责实在我后人也。诚能法之，则文王与天为一，我与文王为一矣，不足以慰在天之灵也哉！






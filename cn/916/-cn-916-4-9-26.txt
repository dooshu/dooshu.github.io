【元康中洛中童谣】

〖《晋书》曰：晋元康中。赵王伦既篡。洛中有童谣。数月而齐王、成都、河间义兵同会诛伦。按成都西藩而在邺。故曰虎从北来。齐东藩而在许。故曰龙从南来。河间水区而在关中。故曰水从西来。齐留辅政。居于宫西。有无君之心。故曰登城看也。〗

虎（《晋书》作兽。）从北来鼻头汗。龙从南来登城看。水从西来河（乐府作何。）灌灌。（○《晋书》五行志。《宋书》五行志。《诗纪》四十四。）


○呂梁洪志序 【 呂梁洪】

序曰呂梁洪曷志之、名山大川。綱紀四方。昭靈紀異。咸俟君子。况漕之水道者哉是故司馬氏作河渠書。九川九澤。三江五湖。罔或遐遺。惟漕故也。國家定賦歲漕米四百萬石。白糙粳糯一十八萬石。繇江入湖入河。直達于京師。水道凡數千里。曰難曰險。未有甚於洪者也子方有事于漕。搴衣躇階。升梁而眺焉。夫洪多鉅石。胚腪巖蕚。長如蛟蜒。伏如虎豹。糾錯如置碁。盤旋如輪轂廉稜如踞。牙如劍戟前代闢鑿。厮而為渠。汶泗衍溢。沁汴滲淫。黃河瀾汗。合而瀦之。石之所激奮躍鼓盪。雷訇而阜涌。懸水四十仞。環流九十里。魚鱉不能過。黿鼉不敢居。漕萬三千艘胥于是乎進。每一艘合數艘之卒。夾洪夫挽之。弊肩傷臆。躃足揮汗咸畢力以赴。然緣崖躡級蟻行蝸引。得寸而寸焉得尺而尺焉。一弗戒則飄忽瞬迅猶夫駟馬脫銜非窮日之力。不可回也自洳河落馬開而人不□呂洪之險也是為天下之至難也天下之事惟難思戒。惟易忽之。斯志行經國者知漕之難乎。則官不置冗。費必汰浮。兵定以制。役止不急。粟無枆蠹廩有備焉。受祿者。知漕之難乎。則祿以養賢。吾思吾賢。食以食功吾圖吾功。敬事之臣日廣。素餐之風熄矣是故考迹以明規。因文而廣踰。志之大也。夫曰勒一家之宏圖。揭今昔之勝槩。抑末矣君子猶曰弗志焉。


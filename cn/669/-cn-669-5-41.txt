41　貨賄用璽節　釋璽印


「貨賄用璽節」，注：「今之印章也。」案：地官掌節疏曰：「節已下，周法無文，故皆以漢法況之。」司市注云：「如今斗檢封。」疏曰：「漢法，斗檢封，其形方，上有封檢。其内有書。」職金云：「楬而璽之。」秋官職金注：「楬書其數量以著其物也。璽者，印也。既楬書揃其數量，又以印封之。」疏曰：「楬，即今之版書。揃，即今記録文書。謂以版記録量數，爲後易分别故也。」左傳襄二十九年：「季武子使公冶問，璽書追而與之。」戰國策：「欲璽者段干子也。」蔡邕獨斷云：「古者尊卑共用之。」衞宏云：「秦以來天子爲璽，又獨以玉爲之，臣下莫敢用。」唐又改璽爲寶。【原注】五代史：「臣曰：國以玉璽爲傳授神器，邃古無聞。」運斗樞曰：「舜爲天子，黄龍負璽。」世本曰：「魯昭公始作璽。」

【何云】季武子使公冶問，在襄公二十九年，而謂昭公始作璽可乎？

【元圻案】蔡邕獨斷曰：「璽者，印也。印者，信也。天子璽以玉螭虎紐，古者尊卑共之。月令曰：『固封璽。』春秋左氏傳曰：『魯襄公在楚，武子使公冶問，璽書追而與之。』此諸侯大夫印稱璽者也。衞宏曰：『秦以前民皆以金玉爲印，龍虎紐，唯其所好。』然則秦以來天子獨以印稱璽，又獨以玉，群臣莫敢用也。」〇唐書玄宗紀：「開元六年十一月，改傳國璽曰寶。」〇後漢書蔡邕傳：「邕，字伯喈，陳留圉人也。初平元年，拜左中郎將。所著獨斷、勸學、釋誨、敘樂、女訓凡百四篇，傳於世。」






上元公夫子

矫矫徂徕柏，芾芾龙门桐。
灵凤栖丹霞，䌽翮飞雍雍。
吾师海岳姿，作赋淩崆峒。
弹琴面少室，双舄临河嵩。
到今溱蔡间，棠叶纷蒙茸。
圣朝应期运，雷雨从飞龙。
诏拜青琐闱，一鹗横高空。
袖中谏猎书，恺切回宸聪。
东华退食暇，帏幕开扶风。
参差奋长篴，四座陈笙镛。
美材尽吴越，燕赵兼梁雍。
贱子床下拜，自哂同萧蓬。
愧匪郑高密，庶令吾道东。
时维孟夏月，令旦薄天中。
师年甫愈艾，肤泽如丹红。
云衣灿冰雪，手策青芙蓉。
欲献九如篇，蹇拙难为工。
尝闻沧海上，贝阙罗珠宫。
羽人骖虬鸾，歌啸烟波通。
愿师享黄发，德与天巍崇。
策名日月上，坐收鼎耳功。
方将骑白鹿，高揖寻韩终。
或充扫花使，碧汉遥相从。


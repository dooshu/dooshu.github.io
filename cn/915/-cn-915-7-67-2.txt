◇陈损益

隆化之道，莫先於官得其才；枚卜之方，莫若人慎其举。虽复因革不同，损益有物，求贤审官，未之或改。师锡佥曰，焕乎钦明之诰，拔茅征吉，著於幽《贲》之爻。晋师有成，瓜衍作赏，楚乘无入，贾不贺。今旧命惟新，幽人引领，《韶》之尽美，已备於振纲；《武》之未尽，或存於理目。虽九官之职，未可备举，亲民之选，尤宜在先。愚欲使天朝四品官，外及守牧，各举一人堪为二千石长吏者，以付选官，随缺叙用，得贤受赏，失举任罚。夫惟帝之难，岂庸识所易，然举尔所知，非求多人，因百官之明，孰与一识之见，执咎在己，岂容徇物之私。今非以选曹所铨，果於乖谬，众职所举，必也惟良，盖宜使求贤辟其广途，考绩取其少殿。若才实拔群，进宜尚德，治阿之宰，不必计年，免徒之守，岂限资秩。自此以还，故当才均以资，资均以地。宰莅之官，诚曰吏职，然监观民瘼，翼化宣风，则隐厚之求，急於刀笔，能事之功，接於德心，以此论才，行之年岁，岂惟政无秕蠹，民庇手足而己，将使公路日清，私请渐塞。士多心竞，仁必由已，处士砥自求之节，仕子藏交驰之情。甯子庸微，不识治体，冒昧陈愚，退惧违谬。（《宋书·王华传》。先是会稽孔甯子先为高祖太尉主簿，陈损益云云。）


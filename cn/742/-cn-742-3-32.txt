三十二


○书

【答土抚台开刘河书】

伏惟老公祖台台上筹国计，下轸民生，以水利为东南命脉，慨然经画，复三江之故道，定万世之长策，不遗葑菲，俯询刍荛，教下郡国，士民相贺，以为此夏忠靖、周文襄复见于今日，而东南之民休养生息之道当于是而始。然而手书之下问者半月于兹矣，生等不敢遽对，则以兴大役，动大众，必详稽典故，旁咨父老，察其形势，参之人情，俾其功必成而无悔，其事有利而无患，然后敢以书献。生等娄人也，于刘河事为近，辄掇其大略，惟老公祖裁择焉。

夫刘河者，娄江入海之口也。《禹贡》曰：“三江既入，震泽底定。”震泽者太湖，三江者，淞江、娄江、东江也。必三江入而震泽始可底定，则以东南之水，太湖不足以受之，而用大海以为归也。案令甲：三江淤塞，起六郡人夫挑浚。夫淞江、娄江，其地在苏、松两郡，而起六郡人夫者，则以三江所受之水非一郡之水，而三江所救之田亦非一郡之田也。今刘河塞矣，太仓、嘉定沿河腴产，皆化为石田焦土，不可复耕，则其患在两邑为尤切。然两邑之所资者，独有灌溉耳，若夫宣泄之不通，其害之远且大，有百倍于灌溉者，不可不察也。今即以昆山、常熟之近者观之，其田潴为巨浸，以彼堤堰圩垾之防非不力也，塘浦泾沥之流非不疏也，害且弥甚，则以刘河之塞扼之于口也。且非独于此也。前此冬月水涸，今冬月水不涸矣；前此一年旱、一年水，今连年大水矣。湖泛溪泖泛涨之势日增，而其民不得已乃争尺寸之地，昼夜与水相持以益其怒。万一泽腹太满，挟五六月之淫潦，冲啮奔溃而去，坏庐舍，杀人民，当有甚于今日者。则漕赋于何而出？民生于何而救？故刘河之应开，所当大声疾呼，不待再计而决者也。虽然，所以开之之道，其难有五，而小者不与焉。

一曰议费。夫以七十五里之河，而人工物价又百倍于往年，此其费非可以数计而臆度也。国家以东南财赋重地，诚慨然发帑金，截部饷，捐数十万金钱于洪流之中，而为生民建不世之绩，此在朝廷之仁恩，公卿大臣之谋画，非草野之中所可揣摩而想望者也。其次则责之六郡，譬如一人之身，血脉扞格不通，必其头目手足联络呼应，而疾乃可治。顾人情各私其己，而又各为其乡。今以昆山、常熟之人，督以治河，其田之稍高者曰：“我无所事河也。”其田之低洼者曰：“我田在水底，尚用力于数十里外之刘河哉？”数十里如此，况于嘉、湖之三四百里者哉？虽然，此其人未睹治河之利也。使其人睹治河之利，则苟非并心合力，其功何繇而成也？语曰：“愚民可与乐成，难与虑始。”然则为此者唯有于纷纭异论、怨咨交作之际，直以身当之而有所不顾，如此则费集，费集而事易办矣。故曰议费之难也。

一曰度工。夫地方兴一大役，须其工力宽然有馀，俾公私烦费咸出其中，而事乃可就，非可据寻丈之沟，约其分寸，层累而计者也。今姑以土方之法算之。刘河七十五里，里一百八十丈，是长一万三千五百丈也。河面狭则易塞，海忠介以十五丈为率，今纵不能及，额在十丈不可复减。土方之法，上下四旁各一丈曰一方，是十三万五千方也；使其深一丈而又五尺，则此五尺者，举前数折而计之，又六万七千五百方也。虽然，此乃就河身言之也，河之口乃有阴沙。往者万历中，浙西袁了凡先生曾过而叹曰：“猕猴生舌，刘河必没。不三十年，此为平陆矣！”其言至今日已大验。令河通而沙尚为之梗，则浑潮之入者退必缓弱，淤泥不去，河即旋塞耳。如欲疏而去之，则必用巨舰缆大海中，木犁铁齿，栉爬涝扫，随风潮上下，是若有鬼神焉，非全藉人力者也。不则避其涨口，别凿东北一道入海，势必穿城堡，犯村落，置斗门，筑堤岸，其事又至重，不敢轻议也。故曰度工之难也。

一曰派夫。约略开挑之例，以十五工开一方；分段之例，以十里分一段。省计之，例以一月开一程。就一里算之，其广十丈，其深一丈五尺，得二千七百方，则四万五百工也。工程一月，是每一夫分三十工矣。统计一千四百夫一月可开一里，积算一月之中，若开十里，则当用一万四千夫矣。他若车戽有夫，椿坝有夫，搭厂主爨有夫，一切转移执事之人，不在此数。夫沿河之地，至埆也，其农民多逃散，其屋舍多倾圮，一旦聚几万人于其间，商贾不通，物价腾踊，将何以支？惟有贮粟数百石，官为之主粜，准其工力而给之以粟，庶公私上下可以不困。故曰派夫之难也。

一曰销田。向者以河为田，而其民已受无穷之累；今者以田为河，而其民又失有形之利，则谓之何？曰：否否。凡民之有芦荡者，必其有老田者也。河开则民之老田尽熟，彼不喜田之熟，而惜此涂荡哉？则又有疑之者曰：“芦政自有专管衙门，设令上请而所司坚持中挠，则奈之何？”曰：芦税之为民害，在两邑甚大也；其两邑之税，收之公家又甚少也。且国家苟兴此役，当捐数十万金为之，以为不大费者不大利耳，岂在区区两邑之芦税耶？所患开河之初，丈量不清，册籍不立，其后衙门胥吏之生事者，今日一查，明日一勘，是又一重粮矣，不可不虑也。且其中有永捐之税，有暂免之租。夫永捐者，河身开去之田，所不必言者也；其暂免，则以七十馀里之河，开二十万方之土，其积之也广矣，其坏田也多矣，即冈身高仰，种之仍可薄收，亦必三四年后，农民以渐锄钯，才堪播种。故其地可以轻粮，不可以重粮也。即轻粮可征之三四年以后，不可征之三四年以前者也。其预为讲求，不可不定也。故曰销田之难也。

一曰定法。乡耆塘保开二三里陂渠，而其区民之惰玩者，丞尉之贪墨者，尚有卖段缓挑之弊，胥吏之暴横者，尚有需索科扰之弊，而况于刘河乎？故为之算土以正其界，为之立长以总其成，为之编号桩以量其浅深，为之打水线以平其阔狭，为之设接挑之担以节其劳，为之表堆泥之处以警其惰。法如是备矣，犹未也。官吏之踏勘，文书之催督，预定其制，恐以为驿骚也；钱粮之支放，物料之领办，审择其人，恐以为冒破也。故曰定法之难也。

然则治河如是其难乎？曰：非也。天下之事图其难者于始，收其易者于终。祖台渐摩爱育之德浃洽于生民，而精明强固之治鼓舞乎群吏。合是五者论之，其所谓度工、派夫、销田、定法者，一指顾而有馀，所难者不过议费耳。今朝廷发政施仁，诏书频下，海内喁喁，黄童白叟，皆引领而望，以为可旦晚太平。夫东南系天下之命，而刘河又系东南之命，当宁筹之熟矣，祖台朝拜疏而夕报可也，又何患六郡之人不踊跃恐后哉？生等俟河工告成之日，当磨巨石立之海上，以昭国家之恩德，且垂祖台之功于万世，生等其与有荣焉。

【致云间同社诸子书】

伟业顿首：世事隔阔，书问缺然，猥辱嘉招，敦我朋好，集南皮之冠盖，倾北海之樽罍，欣此良辰，幸陪末座。只奈鄙人固陋，久谢知交，方凿坏而闭门，将离群而索处，岂可玷名品藻，滥迹追随？敢布短缄，聊抒积愫。

夫张茂先名德至重，羽翼六经；陈元龙才气无双，搜扬百代。十年师友，两地人文，坛坫斯存，典刑具在。汉室虽迁，犹识郑玄之子弟；萧梁已往，尚留任昉之故人。学擅渊源，才经成就。即使门户凋零，有同袁粲；身名隐约，不异扬雄。而华毂之彦，过白屋以下车；兰台之英，见布衣而握手。道在是矣，又何疑焉！若夫旷代逸群，后来特达；少年遇乱，总角知名。仲宣既才动中郎，子瞻且文齐永叔。当与耆旧，共推此生；庶几声华，总归吾辈。焉能置璠玙而弗宝，弃骐骥而别乘哉？况乎器识乃人伦所重，而道义则友分宜先。今有才具通明，风裁朗拔，方腾茂实，雅负重名，而能后己先人，推贤乐善。黄叔度汪洋莫及，庶几近之；乐彦辅恬雅不群，于今复见。于是积学通儒，高才贵胄，共相钦挹，咸许襟期。慨自雅道陵迟，名流零落，何图今日，再遇此贤？有大道为公之心，申久要不忘之谊，誓诸日，往莅旄，而其间有侨、札班荆，萧、朱刎颈，偶因汝、颍之辨，几致洛、蜀之争，勉进苦言，同归旧好。夫意气总千秋共许，而才名均四海所知，初既彼此齐驱，今岂后先分歃？愿披悃愊，尽释猜嫌，从此同心，永消浮论，此伟业翘首而观、耸心而听者也。

诸君子以二陆名邦，三江重望。远则野王读书之处，遗迹风流；近则海叟避迹之乡，名贤唱和。主持大雅，奖识同人，结集篇章，勒成卷轴。九峰之月观、风亭，赏心乐事；三泖之莼羹鲈脍，旨酒嘉宾。真升平之胜集，江左之巨观矣！伟业因风溯德，临纸怀人，书不尽言，可胜翘企。

【致孚社诸子书】

伟业闻之：天下才行器识之士，其生同时，学同方，而比肩接踵于里闾族党之间者，其合志共术，不问而知者也。其有生同时，学同方，而相去或千里，或五百里，书币之赠遗，冠盖之接见，非有征会期令可召而至也；而近者云合，远者声应，车马满道，屣屐到门，结缟𬘡之欢，置文酒之会，果何道而致然耶？要亦因乎其地与其时而已。

今海内方定，兵革已息，而求之九州之内，有方千里之境，其士人习诗书，其小民力耕作，烟火晏然，无鸣吠之警者，未有如江之南北、浙之东西者也。属当国家右文之治，繇制艺取进者，既自力于功名之途；而故老遗黎，优游宽大，亦得以考故实而征文献。盖地之晏安而时之极盛，可谓兼之矣。诸君子之为斯社，所以乐升平之化，而润色其鸿庥也，岂不美哉！伟业虽穷老海滨，幸不为名贤所弃，敢不乐观其成，而病疹忽作，逡巡不前，恐仰负同盟诸公见顾之重，故敢以书献。

窃以士君子之为学，将射策决科，取世资而致大位耶？抑修明先王之教，而学为圣人之徒也？夫诚射策决科，则从事一卷之师，不出堂户之内，为术足矣。今诸君子溯江涉湖，戒舟楫，赍糇粮，不避风雨，重趼而至者，庶几求英博卓荦之士，方雅正直之儒，输写腹心，讲求德业，则其论文取友之道，未可一二尽也。

一曰审学术。自黄溍、柳贯以经术倡起婺学，而宋公濂用其师说，首开一代之文治，后二百馀年，巨公硕儒，后先辈出，终未有驾文宪而出其上者，盖穷经适用，甚矣实学之难也！伟业尝亲见西铭先师手钞《注疏》《大全》等书，规模前贤，欲得其条贯，虽所志未就，而遗书备乙夜之览，吾师不没于地下矣。今诸公遵传注而奉功令，务以表章六经，斥奇邪而补阙失，如此则西铭之遗绪将以再振，伟业昔见之于师者，今复见之于友，所谓学术之宜审者此也。

一曰持品节。先达如山阴、李、归安、练川、吴门诸先生，或讲学而标正直之风，或清操而笃匪躬之谊，或三事公孤，或承明侍从，皆文章政事，彪炳一时，而遭患处变，风霜不改。今朝廷褒忠之典方下，无非欲维持名教，风励人伦。吾党生于其乡，景行在望，当于群居论道之时，求颠沛不失之义。所谓品节之宜持者此也。

一曰考文艺。弇州先生专主盛唐，力还大雅，其诗学之雄乎！云间诸子，继弇州而作者也；龙眠、西陵，继云间而作者也。风雅一道，舍开元、大历其将谁归？至古文辞，则规先秦者失之摸拟；学六朝者失之轻靡；震川、毗陵扶衰起敝，崇尚八家；而鹿门分条晰委，开示后学。若集众长而掩前哲，其在虞山乎！诸君子当察其源流，刊其枝叶，毋使才而碍法，毋袭貌而遗情。所谓文艺之宜考者此也。

一曰化意见。语有之：“前事不忘，后事之师”也。往者门户之分，始于讲学，而终于立社，其于人心世道有裨者，实赖江南、两浙十数大贤以身持之。其后党祸之成，攻讦者固敢为小人，而依附者亦未尽君子，主其事者不得不返而自咎也。夫盛者必衰，盈者必昃，苟于始事之初，不能尽化同异，则开端造隙，何以持其后乎？所愿老成者援接英能，继起者搜扬耆硕，或彼赞而此叹，或前推而后挽，勿以穷达而异辙，勿以夷险而易心，勿以门地自许而启其骄矜，勿以语言薄故而生其交构。所谓意见之当化者此也。

伟业朴谫陋，垂老无成，实不足仰参末论。只以世故推迁，早闻道于先生长者，故敢窃其绪言，用陈愊悃。诸君子广识博闻，其必有以教我，俾开其蒙而震其聩，则伟业虽未接尘而游，班荆而语，固已处坛坫之下、托交款之末矣。

【与宋尚木论诗书】

伟业顿首尚木兄足下：捧读来问，极论作诗之法，上溯四始，旁究六代，贯穿三唐，搜扬二季，追国初之元音，还盛明乎大雅，其于诗也，可谓美且备矣！弟何人斯，敢置一喙耶？弟材力蹇薄，于此道未有证人。自陈、李云亡，知交寥落，君家兄弟谬爱，遂使弟受过差之谭，要之古人，不能庶几万一。夫诗之工拙，弟自知之，恨其学之未能，方欲捐弃笔墨，屏迹乎深山无人之境，原本造化，穷极物理，以几幸其一得，又安能以应酬涉猎，申纸搦管之言，遽为知己告哉？虽然，当今作者固不乏人，而独于论诗一道，攻讦门户，排诋异同，坏人心而乱风俗，不能不为足下一言之。

夫诗之尊李、杜，文之尚韩、欧，此犹山之有泰、华，水之有江、河，无不仰止而取益焉，所不待言者也。使泰山之农人得拳石而宝之，笑终南、太乙为培𪣻；河滨之渔父捧勺水而饮之，目洞庭、震泽为泛觞：则庸人皆得而揶揄之矣。今之学者何以异于是？彼其于李、杜之高深雄浑者未尝望其崖略，而剽举一二近似，以号于人曰：“我盛唐，我王、李。”则何以服竟陵诸子之心哉？竟陵之所主者，不过高、岑数家耳，立论最偏，取材甚狭。其自为之诗，既不足追其所见，后之人复踵事增陋，取侏亻离木强者，附而著之竟陵，此犹齐人之待客，使眇者迓眇者，跛者迓跛者，供妇人之一笑而已。非有寻丈之垒，五尺之矛，足以致人之师，而相遇于境上，苟有劲敌，必过而去之，不足乎攻也。吾只患今之学盛唐者，粗疏卤莽，不能标古人之赤帜，特排突竟陵以为名高，以彼虚骄之气，浮游之响，不二十年嗒然其消歇，必反为竟陵之所乘。如此则纷纠杂揉，后生小子耳目荧乱，不复考古人之源流，正始元声，将坠于地。噫嘻，不大可虑哉！虽然，此二说者，今之大人先生有尽举而废之者矣，其废之者是也，其所以救之者则又非也。古乐之失传也，撞万石之锺，悬灵鼍之鼓，莫知其节奏，繁筝哀笛，靡靡之响，又不足以听也，乃为田夫嫠妇，操作而歌吴歌，则审音者将赏之乎？且人有见千金之璧，识其瑕颣，必不以之易束帛者，以束帛非其伦也。今夫鸿儒伟人，名章巨什，为世所流传者，其价非特千金之璧也。苟有瑕颣，与众见之足矣，折而毁之，抵而弃之，必欲使之磨灭；而游夫之口号，画客之题词，《香奁》、白社之遗句，反以僻陋故存，且从而为之说曰：“此天真烂熳，非犹夫剽窃摹拟者之所为。”夫剽窃摹拟者固非矣，而此天真烂熳者，插齿牙，摇唇吻，斗捷为工，取快目前焉尔，原其心未尝以之夸当时而垂后世，乃后之人过从而推高之。相如之词赋，子云之笔札，以覆酒瓿，而淳于髡、郭舍人诙谐啁笑之辞，欲驾而出乎其上，有是理哉？

然则为诗之道何如？曰：亦取其中焉而已。《壒宫》之章，《清庙》之作，被之管弦，施诸韶箾者，固不得与《兔罝》之野人、《采蘩》之妇女同日而论，孔子删《诗》，辄并举而存之。夫《诗》者本乎性情，因乎事物，政教流俗之迁改，山川云物之变幻，交乎吾之前，而吾自出其胸怀与之吞吐，其出没变化，固不可一端而求也，又何取乎訾人专己、喋喋而呫呫哉！足下天才横发，鸿富典赡，楚鸿、河宗、子寿兄弟又继起而似续之，宋氏之书，以悬国门而登明堂，非弟之谫薄愚陋所能拜下风者也。蒙手书下及，既为选定足下之诗，辄复陈其率略，惟足下更有以教之，幸甚。

【上马制府书】

恭维老公祖望重枢衡，功高戡定，经纶南土，折冲沿海，镇全淮枢轴中原，襟带三江连七泽，总半壁神州之管锁，领百城雄甸之金汤，此真生民共睹其鸿烈，而古今希见其壮猷也。伟业窃伏草茅，久叨覆庇，仰请仁风，匪朝伊夕，顾未有咫尺之书，一日之雅，以见于左右，而祖台列之荐牍，知己之感，所当铭之终身不敢有忘者也。但才力必须自量，而官职非可滥叨。伟业少年咯血，久治不痊，今夏旧患弥增，支离床褥，腰脚挛，胸腹膨胀，饮食难进，骨瘦形枯，发言喉喘，起立足僵，困劣之状，难以言悉。岂有如此疾苦，尚堪居官效力、趋跄执事者耶？部覆确查乡评品行学问实迹共见共闻者，逐事详列，保举到部。伟业学行一无所取，固不待言，而患病则实迹也，共见共闻者也。伏乞祖台即于确查之中，将伟业患病缘由详列到部。

伟业自辛未通籍后，陈情者二，请急者三，归卧凡逾十载，其清羸善病，即今在京同乡诸老共所矜谅。抚、按两台，伟业已具揭请之矣，而祖台则举主也，方受德感知，无可报塞，苟不早以实情自言，异日者即欲竭蹶趋命，而膏肓沉痼，狼狈不前，万难上道，有负祖台之造就，将朝廷责成保举宁严无滥之意，其谓之何？为此恳陈，万祈垂鉴。得馀生未填沟壑，俟病痊之日，九顿台阶，以谢祖台生成之谊耳。临启瞻切悚仄之至。

【答黄总戎书】

某顿首：窃伏草茅，仰聆鸿问，山川敻阻，未及致书，归依之忱，匪朝伊夕。捧接瑶缄，知老先生为某筹咨出处，其谊甚殷而论甚切；且传述制台老公祖属望之厚，见遇之隆，勤拳款曲，无以复加。

某谨拙自守之人也，仰睹朝廷以宽厚德泽休养天下，群公师济，百辟贤能，自幸以樗栎之身，涵濡圣化，耕田凿井，咏歌太平，本志所守，止此而已。弓旌俯贲，猥及下走，大札所及，备悉殷勤。伟业自揣平生，于制台公祖无一日之雅、咫尺之书，草野疏贱，特加荐剡，此大臣虚公之道，诚不可及；而老先生千里贻札，加称誉于从未谋面之人，贤者气谊之合，不以远近为亲疏。某何人斯，敢当盛爱？知己之德，能无感哉！

比者请急陈词，正以部覆宁严无滥，而贱体屡病难痊，既蒙知爱，敢不实情上告，此乃所以感制台之知，恐有以负制台之德，而吐其衷曲，以答生成也。乃承意旨谆切，自当静听部覆，岂敢以私门病苦，再四渎陈？但某之谨慎愚拙，如先生所闻，或以见知于三四大君子；而其清羸疲劣，种种不堪，亦素为三四大君子所亮，且亦怜而念之矣。量材授爵，论其可否，自在朝廷之用舍，而不在某之出处。若以著述为高，行藏自卜，则伟业惟有守分敛拙，鼓腹嬉游，以乐升平之化耳，于斯二者，所不敢出也。伏冀老先生进见制台，曲道某感德之念，输诚之怀，容俟病痊躬谢，并图与先生面晤，以申鄙忱。临楮不胜瞻切。

【南中与志衍书】

过句曲，望五门，紫房石室之奇；登锺阜，谒孝陵，金支翠旗之气。讲舍倚鸡笼山，俯瞰台城，飞甍、驰道之观；回瞻帐殿，馺娑、骀荡之盛。拜表出龙光门列校以下，仗刀立直，望之如荼如墨如火，羽林佽飞之容；还过莫愁湖，都人张水嬉，采芙蓉，荐鲂鲤，桂棹兰桨之乐。信江左之巨丽，吾徒之胜事也。志衍亦羡我有此游乎？

清凉寺无高座谈经，玄武湖无水犀耀甲。功臣庙画壁漫漶，无陆探微、顾野王添越公、鄂公毛发；铜浑天仪款识皆蒙古、色目人，不得如徐铉、萧子云大小篆书。太学经库，书简脱落，不及竟陵王子良钞集经史百家；诸生贩缯卖浆者儿，不及雷次宗、伏挺教授生徒数百。列肆桥门，多篱壁间物，无嵇叔夜酒杯、徐景山酒枪；秦淮歌舫有屠沽气，不得碧玉吹箫，桃叶持楫，唱《乌栖曲》，谢灵运、刘孝标辈作醉人。志衍闻之又爽然自失矣。

嗟乎！凉秋独夜，危峰断云，梧桐一声，猿鸟竞啸，追念旧游，独坐不乐。世已抵随、和，而吾犹恋腐鼠，若弟者独何以为心哉！丈夫终脱朝服挂神虎门，不能作老博士署纸尾也。归矣志衍，扫草堂待我耳！








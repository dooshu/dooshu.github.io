◇答何充书

中古以上，未有母后临朝、女主当阳者也，乃起汉耳。虽或权宜，仆所不然处也。代主虽有幼蒙，万机寄于冢宰，无以坤德陵乾矣。当今后德贤明，褚侯谠正，得令参贰阿衡，遐迩之幸。议者谓燕王不足为准，窦武无拜文，此制不出贤圣也。武既受其爵位，亦无不拜理也。郑君之言，适合情礼。今太后既临天位，褚侯便是人臣。人臣而不拜君位，受官而不循天则，窃所未安。若欲远准古义，虽为天王后，犹曰吾季姜，」奉汉以前事不与今同。汉加太上王，太上未见崇戴，即是子为天子父为上者耳，乃建崇号位、冠帝王为非喻也。今褚侯由来晋臣，不可得准。（《通典》六十七）


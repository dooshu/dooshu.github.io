○檄曲江水伯文

主张於地之血脉者，岂不曰水伯乎？尔自兽为身，面为人，控牵两龙，窟宅百谷，亿有祀矣。故ル伦於元气之液，弄权於坤舆之窍，所云老而不死，是谓之贼。伊我谓尔有是夫，何者？三载二月，春服既成，冠者五六人，才子六七人，皆簸扬文精，开阖武库，游嬉春昼，沿洄江干，兴飞壮心，舞曳齿胄，皆贷白龟之德，不负赤鲤之本。尔何为阴发暴殄，潜生毒，篑祸阶於沙岸，垣死府於花岛？如数子者，皆载垂堂之诫。尔始若悬流三十仞，跳沫四十里，固应尊而不亲，衅岂相及？尔岸不兀，流不唐突，设人所倚之福陷尔孔易之诱，俾水贯坚之功，舫如蜩螗之声，扪空呼天，迄死不救。倏恣化鱼之恶，谁下拜牛之惠？溺我国宝，岂明时弃珠之泉？沈彼彩船，实去夜藏舟之壑。典夫睹右山四耳之兽，梦颍川一角之人，置於大江，未匹斯甚。使揭竿求父之子，投笺请弟之兄，奏箜篌伤妻之夫，厉波涛徇婿之妇，罹其凶害，不忍荼毒，并告无辜於上下神，行哭失声，於尔安乎？尔今肆行贼虐者，岂不谓性与习成乎？何哉？曩者溺孙兴公於後湖之中，沦炎帝女於东海之上，化鳖於黄氏之母，为鱼於历阳之郡。尔应恃以旧捷，蔓其後图，殊不知事不欲数，数斯辱矣。恶贯已满，天命诛之。然今历视尔自昔为过之所，或天涯，或地，起於侯甸之外且非辇毂之下，岂比今日俯九门，临四达，使哀声悲响，上及聪听？尔谁欺？欺天乎？然曲江者，南峙仙阁，北距灵宫，足可效赤水产黄帝之珠，胡为纤苍生窃司命之契？况之人也，皆编中华俗，游无何乡，所冀猛火烈山而莫焚，大浸稽天而不溺。既遇尔省括之中，纵使术饭解漂之饵，山经不沈之木，岂可免尔之图乎？兹中江自首创至於今时，数千百年，更代易主，岛流波耗，才可接腋於井蛙，讵堪持颐於海鳖？尔之所处，岂不狭隘乎？人之所赏，岂有舳舻乎？逮天宝载，吾皇恢土德以博之，窦泽流以之，积润下之波澜，用济川之舟楫，岂不谓幸於尔也？尔何满以致溢，凶以自毙？使彼都人士，自此之後，惧尔同失神之海，恶尔甚探手之汤。匪徒歇尔盛事，过自掇也，虽悔可追。然灵莫尊於君人，时莫美於阳春，君固爱人种德，乘春宥罪，省囹圄，去桎梏。尔奚得恃宅无闻，括守有曲，袭不辜於止狱之候，系馀殃於积庆之家？仆谓数子叫天曹，诉地府，黜尔主职，在於斯须。不然，仆见欲上书於承明庐，徵诉，速周处，击剑长逐，擘波深搜。尔若遁逃，则焦侥东请长臂者洒漉之，又於雄棠北使长股者凭践之。不然，邀离朱以视之，命宋定以缚之，然後调乌梅，扇兽炭，是烹是醢，以报东门。尔傥若混空隐形，和水匿象，则使牛曳蛇尾，绝其本根，纵逢山见彘毛，终难必复矣。仆亦宜念五六日至於旬时，恐尔有词曰。予不诫视成，不令而行，故矢在弦上，垂而未发。傥能易辙，仆则既往不咎；若为刻舟，尔则何辞以对？徐察尔变，惟审图之。








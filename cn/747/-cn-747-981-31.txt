○对熟羌市易判

〈当州熟羌，十月来导江县市易。按察使科彭州刺史罪。诉云“并蚕崖外”，不伏。〉

当州导江，山川虽间，贸丝抱布，来往是常。矧今赤羽开元，黄旗启圣，布尧心於万国，复禹迹於九州，书等同文，车无异轨，虽夷夏殊俗，而交易何妨？赵璧尚入秦庭，楚材犹归晋用，使人志清天下，望重星轩。标铁柱之严班，握金龙之使节，未闻从善，翻见求瑕。鸟隼为，有亏於正直；鹰逐雀，稍涉於烦苛。事不可询，期乎勿用。


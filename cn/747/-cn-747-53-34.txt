○御望春楼誓师诏

呜呼！东鄙之警，事非获已，唯乐将校群士，各以忠节，勤於王家。南赴蜀门，西定泾垒，甲胄不解，疮痍未平，今载用尔分镇於周郑之郊，敬德明命。夫王者之师，有征无战，稽诸理道，用正邦国。宜励乃戈甲，保固城池，以德和人，以义制事。将备其侵轶，不用越境攻取，戢而后动，可谓正矣。今外夷来庭，方春生植，品物资始，农桑是时。俾尔将士，暴露中野，我心痛悼，郁如焚灼。嗟尔有众，其悉予怀。


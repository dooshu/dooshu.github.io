处士立斋高翁墓志铭


高处士者，兵部武选主事尚志祖也。始武选与余同举于乡。嘉靖甲辰中会试，以病不能廷对。丁未，复与余同举进士。是时，武选年三十余，而处士翁尚无恙。及出宰海宁三年，用廉能征擢今官，而处士乃卒。卒年七十有七。高氏在邑中，称为德门。翁既寿考，而其子孙复贵，于是人愈益向慕之矣。嗟乎！阀阅簪毂之家，贤豪炳煜之士，席位藉柄，以矜名行，犹不能庇其后嗣，而委巷野老，煦煦慕义，庆流子孙何哉！语曰：“人举阳善，鬼录阴德。”彼茫茫然者，其有知乎，其无知乎？非通于幽明之故者，又孰能无惑焉。

按《状》：翁讳纲，字惟振，系出宋南平王崇文之后，其先自大原徙也。始祖能静，能静生凤仪，凤仪生旭政，旭政生伯温。伯温生翁，十二岁而殁。翁独与母杨氏居，常自伤己不及养其父，岁时伏腊，悲感动人，故事杨至勤。杨以守节而终，有司特表其墓；翁毁瘠尽瘁，哀思终身，族党称孝焉。高氏故多赀，及翁少孤，家益落。素所贷者，人皆负之。翁揣知负者尽窘，曰：“奈何以利故，重困吾乡人！”乃弃券折负，不复责偿。癸未岁大饥，疫死者相枕。翁率子弟，撤复屋材为槥，躬荷锸埋之。其治产，取足衣食，不求余。度稍足自给，即以周宗族贫者。里中新锐少年，或用睚眦，怒斗致讼，公徐以一二言折之，少年往往感伏，忿讼亦解。其为人所爱慕如此。今上诏郡国三老，孝弟力田，七十以上者冠带。有司以翁应诏，岁终饮腊，常与宾焉。翁于是始一摄冠履，见官长，自他足不及城府所。武选在海宁时，用威严，诛锄强梗，邑中翕然称治。翁独贻书诫之曰：“邑吏佐天子，牧养小民，宜用宽仁，行阴德，何乃独任法乎？”翁故长者，性喜忍，不伤物，即所言不达吏理，其意殆近厚矣。翁所居一都，里中诸长老素椎，不业儒。乃翁独好儒，群子弟延经师教之。诸长老见翁所为，尽骇异，不喜。翁不为变，至翁子孙竟以儒，而一都亦自是彬彬多文学之士，埒于他里，于是诸长老则人人喜，多公能变厥俗也。斯可谓一乡之善士矣。

翁配管氏，继配薛氏。生五子：长允迪，为益府长司，娶周氏，管出也；次允恭、允升、允中、允逵，薛出也。女二：长适陈生宗儒，次适张生文弼。孙男九：长即武选君尚志公。孙女八。曾孙三：长荐，邑庠生；次重庆、幸庆，尚幼。曾孙女一。以　　年　　月　　日，窆于云台桥之阳。先讣至京师，武选君向余悲曰：“吾幼长于祖，今殁而不吾见也。哀哉！”请为之铭。铭曰：

绣林峩峩，大江所经。精缊灵结，郁生逸人。泽及枯骨，古曰周文。翁也编氓，比德齐仁。不雕自饰，不式而成。韬光隐耀，以裕后昆。毋曰盖高，索之冥冥。视履考祥，鉴此刻铭。






○李义府罢相诏

右相兼行殷王府长史河间郡公李义府，缘兹小技，累升显地。尘露之益，未表於铨流；公廉之誉，有紊於彝典。漏禁中之语，鬻宠授之朝恩；交占候之人，轻朔望之哀礼。蓄邪黩货，实玷衣冠；稔恶嫉贤，载亏政道。特以任使多年，未忍加其重罚，宜从遐弃，以肃朝伦。可除名，配流巂州。其子太子右司议郎津，专恃权门，罕怀忌惮，奸淫是务，贿赂无厌，交游非所，潜报机密。亦宜明罚，屏迹荒裔，可除名，长流振州。


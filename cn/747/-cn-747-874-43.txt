○宁国军节度使陈谦谥议

伏以陈谦少年有乡曲之誉，倜傥义烈，直气不群。顷值东瓯兵扰，与其伯仲招结猛士，擒贼立功，拔为上将。习戈船水战之师，统剑津下濑之旅，破钱塘军，威振越人。界壤海折，兵不敢犯，保邦庇民，谦之功也。近者执圭入觐，再陟帅坛。俾赖式遏之功，永作藩垣之固。天胡不，夺我帅臣。归葬有期，启殡请谥。用旌前烈，敢忘至公。按《谥法》“好力致勇曰庄。”其陈谦伏请赐谥曰庄。谨议。








▼秋怀十首

少时志气壮，不识秋气悲。

呼俦射鸣雁，深骛东山陂。

中年渐多怀，恻恻当此时。

登高望原陆，不见车马驰。

思我平生欢，高坟郁累累。

世人非羡门，谁能久华滋？

惟有盈觞酒，可以持自怡。

§又

明月出远林，流辉鉴床帏。

促促草下虫，催我索故衣。

起叹秋夜长，欲取鸣琴挥。

掩抑不成弄，中心复乖违。

有怀难自宣，勿谓知音稀。

§又

搴荷荷已老，采兰兰亦摧。

无由玩芳物，畅望江之隈。

木落山更空，猿声有余哀。

所思去我远，佳期邈悠哉！

被垢尚可浣，沬漆犹难开。

我愁亦可念，当秋郁难裁。

弃置勿叹息，多愁损颜衰。

§又

志士忧岁晚，羁人感秋早。

骚骚鬓丝垂，索索枯叶槁。

谁言众芳歇？时菊正鲜好。

日暮飡其英，聊开我怀抱。

贫贱难久居，欲去恐违道。

时命恐未通，徜徉以终老。

§又

秋风夜飕飕，秋色日潇洒。

观人亦心惊，况乃居愁者？

块处厌空宇，命驾聊适野。

征鸿莫相呼，牛羊亦同下。

我居久离群，忧襟向谁写？

§又

凉风动幽幔，高堂夜空虚。

明灯无与语，聊读古人书。

古人亦何人？使我不得如。

弃卷辄还卧，终宵自欷歔。

§又

鸣虫入我户，落叶覆我井。

何无四方志？恋此一室静。

问途欲晨征，畏践霜露冷。

浊醪幸方熟，夕饮烛可炳。

勿忧去日多，但愿来日永。

不知苦驱驰，孰若长酩酊？

§又

弱龄弄篇翰，出门结群贤。

俯仰几何时？已有好新年。

欢晤虽常逢，忧患亦屡牵。

世故驰人老，发鬓能久玄？

沉思复何为？省我既往愆。

问道行已饮，中途曷归旋？

§又

朝游荒冈陲，莫行空潭侧。

我非楚大夫，何有憔悴色？

良辰思远骋，周道广且直。

我马力不前，回驾仰偃息。

踟蹰阻修竹，日夕睇西北。

苟安非予志，所惧时未识。

§又

弭棹望江涘，日落青枫林。

惊波驶且广，荡漾浮云阴。

靡靡皋兰衰，噰噰渚鸿吟。

顾此凛节谢，忧来忽伤心。

宋子悲已多，潘生叹弥深。

自古有此愁，谁云独吾今？


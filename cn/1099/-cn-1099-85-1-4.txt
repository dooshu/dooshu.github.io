○題為開讀事 【 查革添設內官】

廣東清吏司案呈、此葢發自孝廟末年至世廟而始盡革二聖德謀弘遠光于千古矣奉本部送弘治十八年五月十八日、伏覩詔書內一款、各馬房倉庫、及各門等處添設管事內官數多、　先帝巳有成命、該部通查具奏裁减、其各處添設守備等項內官、不係舊額者一體查奏取回、本部通查得正統等年間、京通二倉、原設總提督太監一員、每處監督太監三員、各馬房倉每處止有內官一員管理錢糧、二員或三員專管馬匹及甲字等十庫、每庫止有一員或二員、掌管鎖鑰、此其原額、近來逐漸加添數多等因、開坐具題、欽依著司禮查奏定奪、當日巳具手本、齎赴內府司禮監、至今未曾查奏、今據本部分管各倉塲庫委官員外郎等官胡雍等、各將管事見在內官員名數目駝馬牛羊開報、及據上林苑監手本、開查得本監原額內官、良牧署二員、嘉蔬蕃育二署、各三員、林衡署九員、案呈到部、除臨清等處水次四倉管事內官、本部查勘至日、另行覆奏外、看得前項各馬房倉庫監局管事內官、先年設立多者不過二三員、少者止是一二員、以故官無冗濫、事有定規、近年以來、逐漸加添、且如壩上北馬房倉、實在馬止有一百四十一匹、內官添至八員、又如上林苑監林衡一署、原額止有九員、今添至三十二員、其他大率類此、錢糧出納、既有提督等官以總其綱、又有部屬等官以分其目、體統相維、罔有滲漏、所據前項各該添設內官、參考舊額、審度時宜、誠為冗濫　先帝深究此弊、特降綸音、敕令所司查奏裁革、　成命具在、事竟未行、仰惟　皇上繼登大寶首頒明詔、及將各處添設內官、比欲式遵　先帝成命、一體裁减、此繼志述事之孝。雖古之帝王。不是過也。臣等伏覩詔書。不勝忻躍。謹將各該倉庫監局等處見在管事內官員數查具上請、伏望　皇上斷自宸衷、不惑群議斟酌事務繁簡、查照舊額員數每處量留一二員、令其管事、其餘俱各取回、著為令典。永遠遵守、以後如有夤緣、希求濫冐倖進者、許臣等指寔執奏、治以重罪、庶事有定體、而人不受害、官有定員、而事不紛更矣、


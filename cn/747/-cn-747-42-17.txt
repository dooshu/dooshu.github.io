○加令狐彰银青光禄大夫鸿胪卿制

使持节滑州诸军事守滑州刺史摄御史大夫充滑亳相魏德贝六州节度使令狐彰，义勇无伦，忠贞有素，艰危效用，终始不渝。顷陷贼庭，忠诚屡达；来持汉节，壮志弥高。拔城变《六月》之师，破敌振三军之气。畴庸议赏，须越等夷。今淇澳未宁，河朔犹梗，廓清丑类，实属元戎。宜列职於中司，俾承荣於茂秩。登坛授律，藉尔良谋；献凯论功，伫闻嘉绩。可银青光禄大夫鸿胪卿使持节滑州诸军事兼滑州刺史御史大夫充滑亳相魏博贝六州节度使。


○赐天师司马承祯三敕

皇帝敬问天台山司马炼师：惟彼天台，凌於地轴，与四明而蔽日，均八洞而藏云，珠阙玲珑，琪树璀璨，九芝含秀，八桂舒芳，赤城之域斯存，青溪之人攸处。司马炼师德超河上，道迈浮邱，高游碧落之庭，独步青元之境。朕初临宝位，久藉徽猷。虽尧帝披图，翘心齧缺，轩辕御历，缔想崆峒，缅维彼怀，宁妨此顾。夏景渐热，妙履清和，思听真言，用祛蒙蔽。朝钦夕伫，迹滞心飞，欲遣使者专迎，或遇炼师惊惧，故令兄往，愿与同来，披叙不遥，先此无恙，故敕。

炼师道实徵明，德惟虚寂，凌姑射之遐轨，激具茨之绝风。自任炼药名山，祈真洞壑，攀地肺之红壁，坐天台之白云，广成以来，一人而已。足可发挥仙圃，黼藻元关，海岳为之增辉，风霞由其动色。弟子缅怀河上，侧伫岩幽，鹤驭方来，凤京爰降。对安期之舄，闻稷邱之琴，顺风访道，谅在兹日。所进明镜，规制幽奇。隐至道之精，含太易之象，藏诸宝匣，铭佩良深。故敕。

先生道风独峻，真气孤标。餐霞赤城之表，驭风紫霄之上，遁俗无闷，逢时有待。蹔谒蓬莱之府，将还桐柏之岩，鸿宝少留，凤装难驻。闲居三月，方味广成之言；别途万里，空怀子陵之意。然行藏异迹，聚散恒理，今之别也，亦何恨哉！白云悠悠，杳若天际，去德方远，有劳夙心。敬遣代怀，指不多及。故敕。


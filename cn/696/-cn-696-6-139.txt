杂诗


其一

曜灵蔽丹霞，川原积烟雾。
摄提指孟陬，推迁递回互。
柔条思发英，珍禽亦试羽。
不悟玄象移，但惜芳年度。
晨鸿尚南翔，局促悲天路。
来愁渺无期，往欢尽成误。
靡靡即长道，冉冉逼迟暮。
枯菀在须臾，永言保贞素。






其二

首春荡轻寒，惠风起兰皋。
浮阳漾清澳，薄烟横绛霄。
泽雉出（一作鸣）高陇，商庚择芳条。
樊药润遥夜，园梅馥崇朝。
万物竞时良，我生独飘摇。
枯鱼戒鲂鲤，别叶念夭乔。
荣悴既已乖，缱绻徒媒劳。
乐饥颍水曲，谢彼食场苗。

其三

谋野愧良筹，遁荒适孤尚。
荷筱岂无侣，饭牛今谁唱。
弱草抽青畦，繁云停丹嶂。
戴鵀出阳林，楚葵含新涨。
揽物鲜遗迹，抚悰得馀怆。
抱瓮汉水阴，种豆南山上。
机心久不婴，壮志今安望。
终事采真游，寥天获昭旷。

其四

卿云覆瑶岑，崇兰生浚谷。
本以侑天神，馨香荐嘉谷。
讵识严霜多，翻令阳春速。
贞心既随化，清芬何能淑。
缤纷媚百草，令我伤幽独。
山河叹逝波，江海无奇服。
遗世切烟霄，同群愧麇鹿。
愿言折琼茅，往就灵氛卜。

其五

屏居遵海澨，仗策越河津。
枌榆望逾远，阡陌递相因。
惊飙振林樾，微霰集丘榛。
田鹤厉警夜，汀雁及鸣晨。
旅禽犹知节，客行独无伦。
山川忽改色，草木尽怀新。
势盛多同好，时遗鲜密亲。
我有清商曲，掩抑自含辛。
谁说韩娥曼，能悲行路人。

其六

自闻麦秀（一作渐渐）歌，缠绵乱心曲。
四野起重阴，白日一何速。
亲串与我违，豺虎来相逐。
皓皓凝河冰，萧萧落山木。
行吟空自知，独立伤游目。
逝川何时还，颓光能再烛。
讵惜红颜变，所悲韶景蹙。
岂无帝女灵，愿就愚公谷。

其七

生平贵游日，卓荦追群英。
规踪效坟典，抒论协韶韺。
青门击丹毂，紫陌耀葱珩。
意气倾儒侠，笔舌排（一作避）公卿。
朅来市朝变，荆棘浩纵横。
昔居华屋下，今见曲池平。
我行率旷野，侧足自屏营。
狗屠竟安往，濑女谁见明。
百城多鸟迹，四顾无人声。
朝见鼪鼯逸，夕听鸺鹠鸣。
民生无羽翮，一举念遐征。
苍昊常悠悠，何由达精诚。

其八

不周既倾折，岱舆有播迁。
浮沈极寓宇，聚散悲灵仙。
何况微生质，安能常自全。
焚林希静翰，涸泽少恬鲜。
秋箨随时陨，春荑为谁妍。
荣名争寸晷，失意厌馀年。
新垄即荒翳，故墟日芊绵。
掩卷思陈迹，今昔递相怜。
行矣修混沌，毋为伤未然。

其九

堕羽念云术，飞蓬倦天涯。
曰予婴忧患，行止两不怡。
卧疴息穷巷，缓步历荒陂。
原田自鳞次，丘陵相蔽亏。
晦草媚初景，蛰禽趍令时。
莓苔被幽石，萍藻发华池。
楚歌叹蔓蔓，王风伤离离。
遇物多更异，索居谁揽持。
采药愧生趣，汎瑟起哀思。
旅人终琐琐，咷笑亦何为。

其十

烈士轻沟壑，达人慕遐荒。
九京谁可作，五岳永相望。
昔我携同好，秉志凛秋霜。
楚龚既磊落，蜀严聊徜徉。
求仁贵内惬，埋照戒弥章。
夕阴怨濛汜，朝华羡扶桑。
循环无两辙，显晦固靡常。
渔父刺湘累，淑媛笑首阳。
歠醨非我事，洗耳安可忘。





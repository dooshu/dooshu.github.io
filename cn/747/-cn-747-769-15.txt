○握金镜赋（以“圣人执持，照临寰宇”为韵）

至明者莫尚乎金镜，可类者莫先於圣心，既施之於日用，如握此以君临。有象必昭，含万灵於睿圣；无幽不烛，若百炼於宸襟。稽夫禀气於无形，成功於至妙。苟取喻於在掌，讵有疲於屡照。外发皇明，中凝德耀。克符磨莹之体，允叶提携之要。故能洞达千里，高临兆人。寻元而光彩盈手，考理而贞明在身。虽行喙息之微，形容无隐；信率土普天之士，肝胆俱陈。莫不深贮乾坤，大极区宇。诚非出匣以斯举，讵谓临台而下取。洁澈在心，深沈似古。笑飞鹊以将绕，鄙芳菱崦欲吐。懿夫皎皎斯在，兢兢自持。异枢衡之是秉，见藻鉴之无私。所以辨愚智，洞华夷。岂惟分大小，别妍媸。尘垢不染，英明在兹。魑魅於焉而远矣，奸邪无所以藏之。是知悬魏宫者难侔，挂秦台者莫及。讵端拱而见舍，谅临朝而尽执。孕玉烛以光动，写珠庭而影入。盖以持察群品，非窥圣颜。迥出声身之表，如存指掌之间。事异轩皇，得元珠於物外；功逾羲叔，御白日於人寰。宜乎永保清平，长称明圣。当宣室以洁朗，逗皇图而辉映。臣知六五帝而四三皇，实由握乎斯镜。


桥　序


按：本篇录自《丘仓海先生文集》第三十一页。桥在瓮督里。

环嘉应州皆山也。州北之邑曰镇平，由嘉而镇必径石峰而之中督，昔人所称为险要者也，承平日久，以险道而孔途矣。惟山回溪阻，行者病焉，则道路桥梁之修其不可缓矣。夫道路桥梁，三代圣王垂之政典，其郑重也如是。政之不修，其始于周辙之东乎？道路多草不可行，陈之道茀、郑以舆济，君子讯之矣。窃谓今东西洋各大国，其道路桥梁犹有三代时遗意；中国独否，则持民间之好行其德者为弥其缺，吾州之人于此尤为留意，山险叠磴，溪险飞梁，游宦之其途者无不羡焉。吾谓州民皆客民，固中原之遗民也，流风遗俗犹有存者，此亦其一端也。然则当今而求复古，其可不以此加之意乎？予回籍后，喜为乡里近游，与乡人讲求古道。适道中督石峰间，乡人将有修道路桥梁之举，请予一言为劝。夫大庾之道，曲江出俸创修，平湖之桥，东坡解带助筑，人到于今称之“士君子”。以三代盛治之天下，即以古道行之一乡一邑间，亦足以正人心、厚风俗。吾乡之人好行其德者多，吾知此举虽不必仕宦如曲江、东坡，而为曲江、东坡之为者必争先恐后也。曲江为吾粤第一流人物，东坡为寓粤第一流人物，有大力者其当知所从事矣。






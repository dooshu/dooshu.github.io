卷二 仙部


仙二

汉武帝（出《汉武内传》）

元封元年四月，帝闲居承华殿，忽见一女子，著青衣，美丽非常。帝愕然问之。女对曰：“我紫兰宫玉女王子登也。七月七日，王母暂来。”帝下席跪诺。言讫，玉女忽然不知所在。帝于是登延灵之台，盛斋存道。到七月七日，乃修除宫掖，设坐大殿，以紫罗荐地，燔百和之香，张云锦之帏，燃九光之灯。帝乃盛服，立于阶下，敕端门之内，不得有妄窥者。内外寂谧，以候云驾。到夜二唱之后，忽见西南如白云起，郁然直来，径趋宫庭。须臾转近，闻云中箫鼓之声。半食顷，王母至也。悬投殿前，有似鸟集，或驾龙虎，或乘白麟，或乘白鹤，或乘轩车，或乘天马，群仙数千，光耀庭宇。既至，从官不复知所在，唯见王母乘紫云之辇，驾九色斑龙，别有五十天仙，皆长丈余，同执彩旄之节，咸住殿下。王母唯扶二侍女上殿，侍女年可十六七，服青绫之袿，容眸流盻，神姿清发。王母上殿，东向坐，著黄金褡，文采鲜明，光仪淑穆，带灵飞大绶，腰佩分景之剑，头上太华髻，戴太真晨婴之冠，履玄璚凤文之舄，视之可年三十许，修短得中，天姿掩蔼，容颜绝世，真灵人也。下车登床，帝跪拜，问寒暄毕立，因呼帝共坐。帝面南。王母自设天厨，真妙非常。又命侍女更索桃果，须臾，以玉盘盛仙桃七颗，大如鸭卵，形圆青色，以呈王母。母以四颗与帝，三颗自食。桃味甘美，口有盈味。帝食辍，收其核。王母问帝，帝曰：“欲种之。”母曰：“此桃三千年一生实，中夏地薄，种之不生。”帝乃止。【眉批】伪蜀时，青城先生有桃核杯，是华岳道士所赠。杯阔尺余，云蟠桃之实。今内府亦有大桃核一片，刻王母赐汉武帝字。此云如鸭卵，何不类也？酒觞数遍，王母乃诸侍侍女王子登弹八琅之璈，董双成吹云和之笙，石公子击昆庭之金，许飞琼鼓震灵之簧，婉凌华拊五灵之石，范成君击湘阴之磬，段安香作九天之钧。于是众声彻朗，灵音骇空。又命法婴歌玄灵之曲。歌毕，王母曰：“夫欲修身，当营其气。《太仙真经》所谓行益易之道，益者益精，易者易形。能益能易，名上仙籍；不益不易，不离死厄。行益易者，谓常思灵宝也。灵者神也，宝者精也。子但爱精握固，闭气吞液，气化为血，血化为精，精化为神，神化为液，液化为骨，行之不倦，神精充溢。【眉批】家常紧切语。一年易气，二年易血，三年易精，四年易脉，五年易髓，六年易骨，七年易筋，八年易发，九年易形，形易则变化，变化则成道。此元始天王在丹房之中所说微言，今敕侍笈玉女李庆孙，录之以相付，子善修焉。”言毕，命灵官严车欲去。帝下席叩头，请留殷勤。王母复坐，乃命侍女郭密香与上元夫人相问云：“不相见四千余年矣，天事劳我，致以愆面，刘彻好道，适来视之。然形慢神秽，脑血淫漏，五脏不淳，关胄彭勃，骨无津液，脉浮反升，肉多精少，瞳子不夷，三尸狡乱，玄白失时，虽语以至道，殆恐非仙才也。庸主对坐，悒悒不乐，夫人可暂来否？若能屈驾，当停相须。”帝问上元何真也，王母曰：“是三天上元之官，统领十万玉女名箓者也。”俄而夫人至，亦闻云中箫鼓之声。既至，从官文武千余，并是女子，年皆十八九许，形容明逸，多服青衣，光彩耀目。夫人年可二十余，天姿精耀，灵眸绝朗。服青霜之袍，云彩乱色，非锦非绣，不可名字。头作三角髻，余发散垂至腰，戴九云夜光之冠，曳六出火玉之珮，垂凤文林华之绶，腰流黄挥精之剑。上殿向王母拜。王母坐而止之，呼同坐，北向。夫人设厨，厨亦精珍。王母敕帝曰：“此真元之母，尊贵之神，汝当起拜。”帝拜问寒温，还坐。夫人笑曰：“汝好道乎？闻数招方术，祭山岳，祠灵神，祷河川，亦为勤矣。勤而不获，实有由也。汝胎性暴、胎性淫、胎性奢、胎性酷、胎性贼。暴则使气奔而攻神，淫则使精漏而魂疲，奢则使真离而魄秽，酷则使丧仁而自攻，贼则使心斗而口干。虽复志好长生，不能遣兹五难，亦何为损性而自劳乎？”【眉批】观胎性二字，始知神仙天生异种，出类拔萃，非修习可致。帝下席跪谢。上元夫人使帝还坐。王母谓夫人曰：“此子勤心巳久，而不遇良师，当疑天下必无仙人，是故我发阆宫，暂舍尘浊，欲坚其仙志，令向化不惑也。”帝又见王母巾笈中有一卷书，盛以紫锦之囊。帝问：“此书可得瞻盻否？”王母出以示之曰：“此五岳真形图也，昨青城诸仙就吾请求，今当过以付之，乃三天太上所出，文秘禁重，岂汝秽质所宜佩乎？”帝下地叩头，固请不已。王母曰：“欣子有心，今以相与，当深奉慎，如事君父。”上元夫人语帝曰：“子虽得其真形，而无五帝六甲左右灵飞之符，太阴六丁通真逐灵玉女之箓，太阳六戊招神天光策精之书，左乙混沌东蒙之文，右庚素收摄杀之律，壬癸六遁隐地八术，丙丁入火赤斑符，六辛入金致黄水月华之法，六己石精金光藏景化形之方，子午卯酉八禀十诀六灵威仪，丑辰未戌地真素诀，长生紫书，三五顺行，寅申巳亥紫度炎光内视中方，凡缺此十二事者，当何以召山灵，朝地神，摄总万精，驱策百鬼，束虎豹，役蛟龙乎？”帝下席叩头曰：“彻下土浊民，不识清真，既蒙启发，弘益无量，唯愿告海，济臣饥渴。”帝启叩不已。王母又告夫人曰：“吾尝忆与夫人共登曜真之山，王子童王子立就吾求请太上隐书，吾以三元秘言，不可传泄于中仙，夫人时亦有言，见助于子童矣。今日之事，有以相似。既以告彻篇目十二事毕，必当匠而成之，奈何令人主稽首请乞，叩头流血邪？”上元夫人曰：“阿环不苟惜。但环昔蒙例景君、无常先生二君，传灵飞之约，以四千年一传女，授女不授男。环受书以来，凡传六十八女子，固不可授男也。【眉批】女不传男，因知男亦不传女，仙家亦自别嫌。伏见扶广山青真小童，受六甲灵飞于太甲中元，凡十二事，与环所授者同。彼男官也，今止敕取之。”上元夫人即命侍女径到扶广山，敕青真小童，出六甲左右灵飞致神之方十二事，以授刘彻。须臾，侍女还，捧五色玉笈，凤文之蕴，以出六甲之文。夫人一一手指所施用节度，以不帝焉。凡十二事都毕，王母曰：“此三天太上所撰，藏于紫陵之台，四十年传一人，无其人，八十年可顿授二人。得道者四百年一传，得仙者四千年一传，得真者四万年一传，升太上者四十万年一传。非其人，谓之泄天道；得其人不传，是谓蔽天宝。非限妄传，是谓轻天老；受而不敬，是谓慢天藻。此皆道之科禁，不可不慎也。”王母因授以五岳真形图。帝拜受俱毕，夫人自弹云林之璈，歌步玄之曲。王母命侍女白四非【夹批】名新。答歌。歌毕，乃告帝从者姓名，及冠带执佩物名，所以得知而纪焉。【眉批】王母亦好留名耶？至明旦，王母与上元夫人同乘而去，人马龙虎，导从音乐如初，极望西南，良久乃绝。帝既见王母及上元夫人，乃信天下有神仙之事。其后，帝以王母所授五真图，及上元夫人所授六甲灵飞十二事，皆奉以金箱玉函，珊瑚为轴，紫锦为囊，安著柏梁台上。帝自受法，出入六年，意旨清畅，高韵自许，为神真见降，必当度世，恃此不修至德，更兴起台馆，劳弊万民，坑降杀服，远征夷狄，路盈怒叹，流血膏城。至太初元年十一月乙酉，天火烧柏梁台，图经并函并失。至元狩二年二月丁卯，帝崩，入殡未央宫前殿。三月，葬茂陵。帝冢中先有一玉箱，一玉杖，是西胡康渠王所献，帝甚爱之，故入梓宫中。其后四年，有商人于扶风市买得二物，帝左右识而诘之，说卖者形状，乃帝也，青布三十匹，钱九万。【眉批】不知先帝要此钱布何用？有司以闻，商人放还，诏以二物付太庙。又帝崩时，遗诏以杂经三十余卷，常读玩之，使随身敛。到宣帝元康二年，河东功曹李友，入上党抱犊山采药，于岩室中得此经，盛以金箱，卷后题东观臣姓名，记月日，武帝时也。河东太守张纯以经箱奏进，帝问武帝时左右侍臣。有典书中郎冉登，见经及箱，流涕对曰：“此孝武皇帝殡殓时物也，臣当时以著梓宫中，不知何缘得出？”宣帝怆然惊愕，以经付孝武庙中。按《九都龙真经》云：得仙之下者，皆先死，过太阴中炼尸骸，度地户，然后乃得尸解去耳。且先敛经杖，乃忽显出，货于市中，经见山室，自非神变幽妙，孰能如此？

【总评】武帝崩后，所出宫人曾被幸者，夜间接遇如故。一日忽见形，谓陵令薛平曰：“我虽失势，犹为汝君，奈何令吏卒上吾陵磨剑乎？”因不见，推陵旁，果有方石可为砺，吏卒常盗磨刀剑。霍光欲斩之，张安世谓神道茫昧，不宜为法，乃止。自帝王之没，未有如帝之灵爽者。果道力所致耶？抑昔人所谓用物弘取精多者与？不然，曹孟德之魂，犹行淫于铜台，岂亦仙也？

王母使者（出《仙传拾遗》）

汉武帝天汉三年，帝巡东海，祠恒山。王母遣使献灵胶四两，吉光毛裘。武帝以付外库，【眉批】王母遣使贡珍比于列国矣，吾疑之。不知胶裘二物之妙也。帝幸华林苑，射虎兕，弩弦断。使者时随驾，请以胶一分，口濡之，以续弩弦。帝惊曰：“此异物也。”乃使武士数人，对牵引之，终日不脱，胜未续时。胜青色，如碧玉，出自凤麟洲。洲在西海中，地面正方，皆一千五百里，四面皆弱水绕之。上多凤麟，数万为群，煮凤喙及麟角，合煎作胶，名之集弦胶，一名连金泥。弓弩已断之弦，刀剑已断之铁，以胶连续，终不脱也。吉光毛裘黄白，盖神马之类，裘入水不沉，入火不焦。

【总评】《酉阳杂俎》云：齐郡函山有鸟，足青嘴赤，素翼绛颡，名王母使者。昔汉武帝登此山，得玉函，长五寸。帝下山，玉函忽化为白鸟飞去。世传山上有王母药函，常令鸟守之。又《汉书》云：杨宝，【夹批】震之父。年九岁，偶行华阴山北，见一黄雀为枭所搏，坠树下。宝取归，置巾箱中，啖以黄花，百余日，毛羽成，纵去。夜梦黄衣童，自称王母使者，感君爱护，特献白环为谢。此真王母使者。

月支使者（出《仙传拾遗》）

延和三年春，武帝幸安定。西胡月支国王遣使献香四两，大如雀卵，黑如桑椹。帝以香非中国所乏，以付外库。又献猛兽一头，形如五六十日犬子，大如狸，其毛黄色。帝见使者抱之以入，其气秃悴，尤怪其所贡之非，问曰：“此小物，何谓猛兽？”使者对曰：“夫威加百禽者，不必计其大小，是以麟为象王，凤为鹏宗也。臣国去此三十万里，常占东风入律，百旬不休，青云干吕，连月不散者，中国将有好道之君矣。我国王仰中土，慕道风，敌搜奇蕴而索神香，步天林而请猛兽，神香辟夭残之死疾，猛兽却百邪之魍魉。夫此二物者，实济众生之至要，陛下乃不知贵乎？是臣国占风之谬也。”帝乃使使者敕猛兽发声，试听之。使者乃指兽，令发一声，兽舐唇良久，忽如天雷霹雳之音，两目如矸磹之炎光。帝颠蹶掩耳，武士皆失仗。帝忌之。因以此兽付上林苑，令虎食之。虎见兽，皆相聚屈迹。帝恨使者言不逊，欲罪之。明日，失使者及猛兽所在。至始元元年，京城大疫，死者大半。帝取月支神香烧于城内，其死未三日者，皆活，香气经三月不歇。帝信其神，乃秘录余香，一旦函检如故，而失香也。此香出聚窟洲人鸟山，山上多树，与枫相似，而香闻数里，名为返魂树。亦能自作声，如群牛吼，闻者心振神骇。伐其木根，玉釜中煮取汁，更以微火煎之，如黑状，令可丸，名为惊精香，或名振灵丸，或名返生香，或名振檀香，或名却死香。一种六名，实灵物也。

东方朔（出《洞冥记》及《别传》）

东方朔，小名曼倩。父张氏，名夷，字少平。母田氏。【眉批】仙固有种。夷年二百岁，颜若童子。朔生三日而田氏死，死时，汉景帝三年也。邻母拾朔养之，时东方始明，因以姓焉。年三岁，恒指挥天上空中独语。邻母忽失朔，累月暂归。母笞之，后复去，一年乃归。母见之，大惊曰：“汝行经年一归，何以慰吾？”朔曰：“儿暂之紫泥之海，有紫水污衣，仍过虞泉湔浣，朝发中还？何言经年乎？”母又问曰：“汝悉经何国？”朔曰：“儿湔衣竟，暂息冥都崇台一寤眠。王公啖儿以丹栗霞浆，儿食之既多，饱闷几死，乃饮玄天黄露半合即醒。还遇一苍虎息于路。初儿骑虎而还，打捶过痛，虎啮儿脚伤。”【眉批】从小便会大言。母便悲嗟，乃裂青布裳裹之。朔复去家万里，见一枯树，脱布挂树，布化为龙，【眉批】布化龙附见。因名其地为布龙泽。朔以元封中，游鸿濛之泽，忽遇母采桑于白海之滨。俄而有黄眉翁指母以语朔曰：“昔为我妻，托形为太白之精，今汝亦此星之精也。吾却食吞气，已九十余年，目中童子，皆有青光，能见幽隐之物。三千年一洗髓，二千年一伐毛。吾生来已三洗髓，五伐毛矣。”朔既长，仕汉武帝为太中大夫。太初二年，朔从西那邪国还，得声风木十枝，【眉批】《杂俎》作声木，亦作汗杖。里语生年未半杖不汗。以献帝，长九尺，如指。此木出因洹之水，实如细珠，风吹株如玉声，因以为名。帝以赐大臣，人有疾，枝则汗，将死则折。昔老聃在周二千七百年，此枝未汗。洪崖先生，尧时年已三千岁，此枝亦未一折。帝亦赐朔。朔曰：“臣见此枝三遍枯死，死而复生，何啻汗折而已！此木五千岁一湿，万岁一枯也。”帝以为然。又天汉二年，帝升苍龙馆，思仙术，召诸方士言远国遐乡之事，唯朔下席操笔疏曰：“臣游北极，至镜火山，日月所不照，有龙衔火，以照山四极。亦有园囿池苑，皆植异草木，有明茎草，如金灯，折为烛，照见鬼物形，亦名洞腹草，亦名照魅草。”朔又尝东游吉云之地，得神马一匹，高九尺。帝问朔：“何兽？”曰：“王母乘云光辇，以适东王公之舍，税此马于芝田。东王公怒弃此马于清津天岸。臣至王公坛，因骑而返，绕日三匝。此马入汉关，关门犹未掩，臣于马上睡，不觉还至。”帝曰：“其名云何？”朔曰：“因事为名，名步景驹。”朔又曰：“臣有吉云草千顷，种于九景山东，二千年一花。明年应生，臣走往刈之，以秣马，马立不饥。”帝曰：“何谓吉云？”曰：“其国常以云气占吉凶，若有喜庆之事，则满室云起，五色照人，著于草树，皆成五色露，露味皆甘。”帝曰：“吉云五露可得否？”曰：“臣负吉云草以备马，此立可得，日可三二往。”乃东走，至夕而还，得玄白青黄露，盛以青琉璃，各受五合，授帝。帝遍赐群臣，其得之者，老者皆少，疾者皆除也。【夹批】汉史未闻。又武帝常见彗星。朔折指星木以授帝，帝指彗星，应时星没。朔未死时，谓同舍郎曰：“天下人无能知朔，知朔者唯太王公耳。”朔卒后，武帝得此语，即召太王公问之，曰：“尔知东方朔乎？”公对曰：“不知。”“公何所能？”曰：“颇善星历。”帝问：“诸星皆具在否？”曰：“诸星俱，独不见岁星十八年，今复见耳。”帝仰天叹曰：“东方朔生在朕旁十八年，而不知是岁星哉！”

【总评】按《汉武内传》，东方朔一旦乘龙飞去，非死也。

李少君（出《神仙传》）

李少君者，齐人也。得神丹炉火方，家贫不能办药，【眉批】神丹亦需财办，然则贫士安往而不困哉？乃以方上帝，云：“丹砂可成黄金，金成，服之升仙。臣常游海上，见安期先生食枣，大如瓜。”天子甚尊敬之，赐遗无数。少君尝与武安侯饮食，座中有一老人，年九十余，少君问其名，乃言：“曾与老人祖父游，夜见小儿从其祖父，吾故识之。”时一座尽惊。又少君见武帝有故铜器，因知少君是数百岁人矣。视之如五十许人，面色光泽，口齿如童子。王公贵人闻其能令人不死，莫不仰慕，所遗金钱山积。少君乃密作神丹，丹成便称疾。是夜，帝梦与少君俱上嵩高山，半道，有使者乘龙持节云中来，言太乙请少君，帝遂觉。即使人往视之，并受其方，事未竟而卒。及敛，忽失尸所在，中表衣悉不解，如蝉蜕，帝叹恨求少君不勤也。时有文成将军，亦得少君术，事武帝。帝后遣使诛之。文成谓使者曰：“为吾谢帝，不能忍少日而败大事乎？帝好自爱，后三十年，求我于成山，方共事，不相怨也。”使者还，具言之。帝令发其棺，无所见，唯有竹筒一枚。帝疑其弟子窃尸藏之，收捕检问，乃大悔，后于甘泉祀太乙，别设一座祀文成，帝亲执礼焉。

【总评】王子年《拾遗记》云：汉武帝嬖李夫人，及夫人死后，帝思见之。董仲君曰：“黑河之北，有对野之都，地出潜英之石。其色青，质轻如羽，寒则石温，夏则石冷，刻为人像，则夫人至矣。此石人能传译人语，有声无气，故知神异也。”仲君至海，经十年而还，得此石。【眉批】谁能十年待石乎？即令工人刻作李夫人形，置于轻纱幕中，婉若生时。帝大悦，问仲君曰：“可近乎？”仲君曰：“此石毒，宜远望，不可迫也，勿轻万乘之尊。”帝乃从其谏。仲君使人舂此石人为九段，不复思梦，巧筑梦灵台，时祀之。他书皆以致魂为少君之术，疑董仲君即李少君也。

刘安（出《神仙传》）

汉淮南王安，高帝之孙也。时诸王子贵侈，莫不以声色游猎为事，安独折节下士，笃好儒学，兼占候方术，养士数千人，作内书二十二篇，又中篇八章，言神仙黄白之事，名为《鸿宝》。《万毕》三章，论变化之道，凡十万言。于是乃有八公诣门，皆须眉皓白。门吏先密以白王，王使阍人自以意问之曰：“王欲求长生不老之道，今先生年已耆矣。”八公笑曰：“我闻王尊礼贤士，故远致其身，何以年老见嫌耶？薄吾老，今则少矣。”言未竟，八公皆变为童子，年可十四五，色如桃花。门吏大惊，走以白王。王闻之，足不履，跣而迎，登思仙之台，张锦帐象床，执弟子礼，北面叩首。八童子乃复为老人。安乃日夕朝拜，供进酒脯，遂授《玉丹经》三十六卷。药成，未及服，而太子迁好剑，自以人莫及也。于时召郎中雷被与之戏，而被误中迁。迁大怒。被怖，恐为迁所杀，与伍被素为交亲，乃共诬告，称安谋反。天子使宗正持节治之。八公谓安曰：“可以去矣。此乃天之发遣王，王若无此事，日复一日，未能去世也。”八公使安登山大祭，埋金地中，即白日升天。八公与安所踏山上石，皆陷成迹，至今人马迹犹存。安临去，欲诛二被。八公曰：“不可。仙去不欲害行虫，况人乎？被等诬人，今当自诛。”于是宗正以失安所在，推问云：“王仙去矣。”天子乃怅然，讽使廷尉张汤奏伍被，云为画计，乃诛二被九族，一如八公之言。汉史秘之，乃言安自杀，非得仙也。安未得上天，遇诸仙伯。安少习尊贵，稀为卑下之礼，坐起不恭，语声高亮，或误称寡人。【眉批】即此贵倨，便非仙才。于是仙伯主者奏安不敬，应斥遣。八公为之谢过，乃见赦，谪守都厕三年。后为散仙人，不得处职，但得不死而已。【夹批】足矣。安临去时，余药器置在中庭，鸡犬舐啄之，尽得升天，故鸡鸣天上，犬吠云中。

【总评】汉法深峻，而武帝好神仙，故淮南宾客托为八公同升之事，以疑帝而息祸耳。

栾巴（出《神仙传》）

栾巴者，蜀郡成都人也。少而好道，不修俗事。时太守躬诣巴请为功曹，待以师友之礼。太守曰：“闻功曹有道，宁可试见一奇乎？”巴曰：“唯。”即平坐却入壁中去，冉冉如云气之状，须臾失巴所在。壁外人见化成一虎，人并惊，虎径还功曹舍，人往视虎，乃巴也。后举孝廉，除郎中，迁豫章太守。庐山庙有神，能于帐中共外人语；饮酒，空中投杯；人往乞福，能使江湖之中，分风举帆。【眉批】据此，尽便行人，何损百姓而治之。巴至郡，往庙中，神便去。巴曰：“庙鬼诈为天官，损百姓日久，罪当治。以事付功曹，巴自行捕逐。若不时讨，恐其后游行天下，所在血食，枉病良民。”乃下所在，推问山川社稷，求鬼踪迹。此鬼于是走至齐郡，化为书生，善谈五经。太守即以女妻之。巴知其所在，上表请解郡守往捕。其鬼不出。巴谓太守：“贤婿非人也，是老鬼诈为庙神，今走至此，故来取之。”太守召之不出。巴曰：“出之甚易，请太守笔砚作符。”符成长啸，空中忽有人将符去，亦不见人形，一坐皆惊。符至，书生向妇涕泣曰：“去必死矣！”须臾，书生自赍符来至庭，见巴，不敢前。巴叱曰：“老鬼何不复尔形？”应声即变为一狸，叩头乞活。巴敕杀之，皆见空中刀下，狸头堕地。太守女已生一儿，复化为狸，亦杀之。巴去，还豫章。郡多独足鬼，为百姓病。巴到后，更无此患，妖邪一时消灭。后征为尚书郎。正旦大会，巴后到，有酒容，赐百官酒，又不饮，而西南向噀之。有司奏巴不敬，诏问巴。巴曰：“臣乡里以臣能治鬼护病，生为臣立庙，今旦有耆老皆来臣庙中享臣，是以有酒容。臣适见成都市上火，臣敌漱酒救之，非敢不敬，当请诏问，虚则抵罪。”乃发驿书问成都，已奏言，正旦食后失火，须臾，有大雨三阵，从东北来，火乃止，雨著人皆作酒气。

刘根（出《神仙传》）

刘根，字君安，京兆长安人也。汉成帝绥和二年，举孝廉，除郎中。后弃世学道，入嵩高山，冬夏不衣，身毛长一二尺。至王莽时，频使使者请根。根不肯往。颍川大疫，太守高府君遣府椽王珍往求根，请消除疫气之术。根教言于太岁宫气上，掘地深三尺，以沙著其中，及酒沃之。【眉批】除疫法。君依言，病者悉愈，疫气寻绝。后太守张府君以根为妖，遣吏召根。根至，时宾客满座，府君使五十余人持刀杖绳索而立，根颜色不怍。府君烈声问根曰：“若有何道术？”答曰：“唯唯。”府君曰：“能召鬼乎？”曰：“能。”府君曰：“既能，即可捉鬼至厅前，不尔，当大戮。”根曰：“易耳。”借笔砚及奏按，然作铜铁之声，闻于外。又长啸，啸音非常清亮，闻者莫不肃然。须臾，厅上南壁忽开数丈，见兵甲四五百人传呼，赤衣兵数百人。赍刀剑，将一车，直从坏壁中入来，壁复如故。赤衣便乃发车上披，见下有一老翁老媪，大绳反缚囚之，悬头厅前。府君熟视之，乃其亡父母也。府君惊愕流涕，不知所措。鬼乃责府君曰：“我生之时，汝官未达，不得汝禄养。我死，汝何为犯仙官，使我被收？”府君下阶叩头，向根伏罪受死，请求放赦先人。根敕五百兵将囚出，散遣之。车出去，南壁开，后车过，壁复如故。

孔元方（出《神仙传》）

孔元方，许昌人也。常服松脂、茯苓、松实等药，【眉批】服松苓。老而益少。道家或请元方会饮，次至元方，元方作一令，以杖拄地，乃手把杖倒竖，头在下，足向上，以一手持杯倒饮，人莫能为。

刘子南（出《神仙感遇传》）

刘子南者，汉冠军将军武威太守也。从道士尹公受务成子萤火丸。丸如杏仁大，以三角绛囊盛五丸，常带左臂上，从军者系腰中，居家悬户上，辟盗贼诸毒物，子南合而佩之。永平十二年，于武威邑界遇虏，大战败绩，余众奔溃，独为寇所围。矢下如雨，未至子南马数尺，矢堕地。虏以为神，乃解围去。子南以教其子及兄弟为军者，皆未尝被伤传世宝之。汉末，青牛道士封君达得之，以传安定皇甫隆，隆授魏武帝，乃稍传于人间。一名冠军丸，亦名武威丸。

张楷（出《仙传拾遗》）

张楷，字公超。有道术，居华山谷中，能为五里雾，有玉诀金匮之学，坐在立亡之道。人学其术者，真门如市，故云雾市。今华山有张超谷焉。

王远（出《神仙传》）

王远，字方平，东海人也。举孝廉，除郎中，稍加中散大夫。学通五经，尤明天文图谶河洛之要，后弃官入山修道。道成，汉桓帝闻之，连征不出，使郡国逼载以诣京师。远低头闭口不答诏，乃题宫门扇板四百余字，皆说方来之事。帝恶之，使削去，墨皆彻里，削之愈明。远过吴，往胥门蔡经家，语经曰：“汝骨相应得度世，然少不知道，气少肉多，不得上去，【夹批】精言。当为尸解，如从狗窦中过耳。”于是告以要言而去。经后忽身热如火，思沃冷水。举家汲水灌之，如沃焦石。如此三日，销耗骨立，乃入室，以被自覆，忽然失之。视其被内，唯有皮，头足具如蝉蜕也。去十余年，忽还家，容色少壮，鬓发鬒黑，语家人曰：“七月七日，王君当来，其曰可多作饮食，以供从官。”至日，经家乃借瓮器，作饮食百余斛，罗列庭下。是日，王君果来。未至，先闻金鼓箫管人马之声，比近，皆惊，莫知所在。及至经舍，举家皆见远，冠远游冠，朱衣，虎头囊，五色绶，带剑，黄色少髭，长短中形人也。乘羽车，驾五龙，龙各异色。前后麾节，幡旗导从，威仪奕奕，如大将军。鼓吹皆乘龙，从天而下，悬集于庭。从官皆长丈余，不从道行。既至，从官皆隐，唯独见远坐耳。须臾，引见经父母兄弟，因遣人召麻姑。麻姑至，经亦举家见之，是好女子，年可十八九许，于顶上作髻，余发垂至腰。衣有文章而非锦绮，光彩耀目，不可名状。入拜远，远为之起立。坐定，各进行厨，皆金盘玉杯，香达内外，擘脯而食之，云麟脯。麻姑云：“接侍以来，已见东海三为桑田，向到蓬莱，水又浅于往日，岂将复为陵陆乎？”远叹曰：“圣人皆言海中行复扬尘也。”麻姑欲见蔡经母及妇等，时经弟妇新产数日，姑望见知之，曰：“噫！且止勿前。”即求少许米掷之地，谓以祛秽。视其米，皆成丹砂。【夹批】一作珍珠。远笑曰：“姑故年少，吾老矣，不喜复作如此狡狯变化。”远谓经家人曰：“吾欲赐汝辈酒。此酒出天厨，其味醇浓，非俗人宜饮，饮之或能烂肠，今当以水和之，汝辈勿怪。”乃以斗水合升酒搅之，以赐经家人。人饮一升许，皆醉。麻姑手爪似鸟，经见之，心念曰：“背大痒时，得此爪以爬背，当佳也。”【眉批】有此奇想，便非凡流。远已知，即使人牵经鞭之，谓曰：“麻姑神人，汝何谓其爪可爬背耶？”但见鞭著经背，亦莫见有人持鞭者。远告经曰：“吾鞭不可妄得也。”远去后，经家所作饮食，数百斛皆尽，亦不见有人饮食。

李意期（出《神仙传》）

李意期，本蜀人，汉文帝时人也。人欲远行速至者，意期以符与之，并丹书两腋下，则千里皆不尽日而还。或说四方国土，宫观市鄽，人未曾见。闻说者意不解，意期则为撮土作之，但盈寸，其中物皆是，须臾消灭。于成都角中作土窟居之，冬夏单衣，饮少酒，食脯及枣栗。刘玄德欲伐吴，报关羽之死，使迎意期。意期到，甚敬之。问其伐吴吉凶，意期不答，而求纸，画作兵马器仗十数万，乃一一裂坏之，曰：“咄！”又画作一大人，掘地埋之，【眉批】此挂影之始。乃径还去。备不悦，果为吴军所败。十余万众，才数百人得还，甲器军资略尽。玄德忿怒，遂卒于永安宫。

成仙公（出《神仙传》）

成仙公者，讳武丁，桂阳人也。后汉时，年十三，身长七尺，为县小吏。使京还，过长沙郡，投邮舍不及，宿野树下，忽闻树上人语云：“向长沙市药。”平旦视之，乃二白鹤。仙公异之，遂往市，见二人罩白伞，相从而行，遂呼之设食，食讫便去，曾不顾谢。仙公乃随之行数里，二人顾见曰：“子有何求而随不止？”仙公曰：“闻君有济生之术，是以侍从耳。”二人相向而笑，遂出玉函看素书，果有武丁姓名，乃与药二丸令服之，语曰：“君当得地仙。”遂令还家。自此明照万物，兽声鸟鸣，悉能解之。仙公到家后，县使送饷府君。府君周昕有知人之鉴，乃留署为文学主簿。尝与众生共坐，闻群雀鸣而笑之。众问其故，答曰：“市东车翻覆米，群雀相呼往食。”遣视之，信然。

蓟子训（出《神仙传》）

蓟子训，齐人。举孝廉，除郎中，又从军，除驸马都尉。人莫知其有道。【眉批】有道者正不使人知。在乡里时，唯行信让，如此三百余年，颜色不老。尝抱邻家婴儿，失手堕地，儿即死。【眉批】邻家亦异人。邻家素尊敬子训，不敢悲哀，乃埋瘗之。后二十余日，子训问：“复思儿否？”邻曰：“小儿相命，应不合成人，不复思也。”子训因出外，抱儿还其家。其家犹疑不信，子训既去，夫妇共往视所埋，唯一泥儿，长六七寸，此儿遂得长成。诸老人须发毕白者，子训但与之对坐共语，宿昔之间，明旦皆黑矣。京师贵人莫不虚心谒见，无缘致之。有年少与子训邻居，为太学生。诸贵人作计，共呼生谓之曰：“子勤苦读书，欲窥富贵，但召得子训来，使汝可不劳而得。”生许诺，便归事子训，洒扫供侍左右数百日。子训知意，谓生曰：“卿非学道，焉能如此？”生尚讳之。子训曰：“汝何不以实对，吾已具知卿意。诸贵人欲见我，我岂惮一行之劳，而使卿不获荣位乎？汝可还京，吾某日当往。”【眉批】只此句便是大方便心肠。生甚喜，辞至京，与贵人具说某日子训当到。至则未发，生父母来诣子训。子训曰：“汝恐吾忘，吾今食后即发，半日乃行二千里。”既至，生急往拜迎。子训问曰：“谁欲见我？”生曰：“欲见先生者甚多，不敢枉屈，但知先生所至，当自来也。”子训曰：“吾千里不倦，岂惜寸步乎？欲见者，语之令绝宾客，吾明日当各诣宅。”生如言告诸贵人，各自绝客洒扫。至时，子训果来。凡二十三家，各有一子训。诸朝士各谓子训先到其家，明日至朝，各问子训何时到宅，二十三人所见皆同时，所服饰颜貌无异，唯所言语随主人意答，乃不同也。京师大惊异。诸贵人并欲诣子训。子训谓生曰：“诸贵人谓我重瞳八采，故欲见我。今见我矣，我亦无所能论道，吾去矣。”适出门，诸贵人冠盖塞路而来，生具言：“适去矣，东陌上乘骡者是也。”走马逐之，不及，遂各罢还。

左慈（出《神仙传》）

左慈，字元放，庐江人也。明五经，兼通星气。见汉祚将衰，天下乱起，乃叹曰：“值此衰乱，官高者危，财多者死，当世荣华，不足贪也。”乃学道，尤明六甲，能役使鬼神，坐致行厨。于天柱山中得《九丹金液经》，能变化万端，不可胜记。曹公闻而召之，闭石室中，使人守视，谷断期年，乃出之，颜色如故。曹公谓左道，欲杀之。慈已知，求乞骸骨。公曰：“何以忽尔？”对曰：“欲见杀，故求去耳。”公曰：“无此。”乃为设酒。曰：“今当远旷，乞分杯饮酒。”乃拔道簪以画，怀酒中断，即饮半，半与公。公不善之，未即饮，慈尽饮之。饮毕，以杯掷屋栋，杯悬摇动，似飞鸟俯仰之状，欲落不落。举坐视杯，良久乃坠，已失慈矣。寻问之，还其所居。曹公遂益欲杀慈，试其能免死否，乃敕收慈。慈走入群羊中，而追者数本羊，果余一口，知是慈化。追者语主人意，欲得见先生，暂还无怯也。俄而有大羊前跪曰：“为审尔否？”吏相谓曰：“此跪羊，慈也。”欲收之。干是群羊咸向吏言曰：“为审尔否？”【夹批】妙绝，趣绝。吏不复分，乃止。后有知慈处者，告公，公又遣吏收得。慈非不能隐，故示其神化耳。于是受执入狱。方欲拷掠，户中有一慈，户外亦有一慈，不知孰是。公闻，愈恶之，使引出市杀之。须臾，忽失慈所在，乃闭市门而索。或不识慈者，问其状，言眇一目，著青葛巾，青单衣，见此人便收之。及尔，一市中人皆眇目，著葛巾青衣，卒不能分。公令普逐之，如见便杀。后有人见之，便斩以献公。公大喜，及视，乃一束茅。后有人从荆州来，见慈。刺史刘表亦以慈为惑众，拟收害之。表出耀兵，慈意知，欲见其术，乃诣表云：“有薄礼，愿以饷军。”表曰：“道人单侨，吾军人众，若何为济乎？”慈重道之。表使视，有酒一斗，器盛脯一束，而十人共举不胜。慈乃自出取之，以刀削脯投地，请百人奉酒及脯以赐兵士。酒三杯，脯一片，食之如常脯味。凡万余人皆周足，而器中酒如故，脯亦不尽。坐上又有宾客千人，皆得大醉。表乃大惊，无复害慈之意。数曰，乃委表去，入东吴。有徐堕者，有道术，居丹徒。慈过之，堕门下有宾客车牛六七乘，欺慈云：“徐公不在。”慈知客欺之，便去。客即见牛在杨树杪行，适上树即不见，下即复见行树上。又车毂皆生荆棘，长一尺，斫之不断，推之不动。客大惧，即报徐公：“有一老翁眇目，吾见其不急之人，因欺云公不在，去后须臾，牛皆如此。”公曰：“咄咄！”此是左公，汝曹那得欺之，急追可及。”诸客分逐及之，叩头谢过。慈意解，即遣还去，及至，车牛各复如故。慈见吴主孙讨逆，复欲杀之。后出游，请慈俱行，使慈行马前，欲自后刺杀。慈在马前，著木履，挂一竹杖，徐徐而行。讨逆著鞭策马，操兵逐之，终不能及。讨逆知其有术，乃止。后于霍山仙去。

【总评】人人欲杀，正以人人不能及故。呜呼！不能及矣，可杀乎？

葛玄（出《神仙传》）

葛玄，字孝先。从左元放受《九丹金液仙经》，未及合作，常服饵术。尤长于治病，鬼魅皆见形，或遣或杀。能绝谷，连年不饥，能积薪烈火而坐其上，薪尽而衣冠不灼。饮酒一斛，便入深泉涧中卧，酒解乃出，身不濡湿。玄备览五经，又好谈论。少年数十人，从玄游学，尝舟行，见器中藏符数十枚，因问此符之验。玄即取一符投江中，逆流而上，曰：“何如？”客曰：“异矣！”又取一符投江中，停立不动。须臾，下符上，上符下，二符合一处，玄乃取之。又江边有一洗衣女，玄谓诸少年曰：“吾为卿等走此女，何如？”客曰：“善。”乃投一符于水中。女便惊走，数里许不止。玄曰：“可使止矣。”复以一符投水，女即止还。人问女，女自不知何故也。玄见买鱼者在水边，玄谓鱼主曰：“欲烦此鱼至河伯处，可乎？”鱼主曰：“鱼已死矣，何能为？”玄曰：“无苦也。”乃以鱼与玄。玄以丹书纸纳鱼腹，掷鱼水中。俄顷，鱼还，跃上岸，吐墨书，青色，如大叶而飞去。【眉批】仙家齐死生物我一体。玄常有宾后来者，出迎之，坐上又有一玄与客语，【夹批】分身法。迎送亦然。时天寒，玄谓客曰：“贫居不能人人得炉火，请作火，共使得暖。”玄因张口吐气，赫然火出，须臾满屋，客尽得如在日中，亦不甚热。【眉批】气从高人热肠出。玄方与客对食，食毕，漱口，口中饭尽成大蜂数百头，飞行作声，良久张口，群蜂还飞入口中，玄嚼之，故是饭也。玄手拍床，虾及诸虫、飞鸟、燕雀、鱼鳖之属，使之舞，皆应弦节如人，玄止之，即止。玄能冬设生瓜，夏致冰雪。又能取数十钱，使人散投井中，徐徐以器于上呼钱出，于是一一飞从井中出，悉入器中。玄为客致酒，无人传杯，杯自至人前。或饮不尽，杯亦不去。时有一道士，颇能治病，欺人言：“我数百岁。”玄知其诳，后会众坐，玄谓所亲曰：“欲知此公年否？”所亲曰：“善。”忽有人从天上下，举座瞩目，良久集地，著朱衣进贤冠，入至此道士前曰：“天帝诏问公定年几许，而欺诳百姓。”道士大怖，下床长跪，答曰：“无状，实年七十三。”玄因抚手大笑，忽失朱衣所在。道士大惭。玄每行，卒逢所亲，要于道间树下，折草刺树，以杯器盛之，汁流如泉，杯满即止，饮之，皆如好酒。与人俱行，能令去地三四尺，仍并步。又去游会稽，有贾人从中国过神庙，庙神使主簿教语贾人曰：“欲附一封书与葛公，可为致之。”主簿因以函书掷贾人船头，如钉著，不可取。及达会稽，即以报玄，玄自取之，即得。语弟子张大言曰：“吾不遑作大药，今当尸解，八月十三日日中时当发。”至期，玄衣冠入室，卧而气绝，其色不变。【眉批】尸解。弟子烧香守之三日，夜半，忽大风起，发屋折木，声如雷，良久风止，玄已失，但见委衣床上，带无解者。旦问邻家，邻家人言了无大风。风止一宅，篱落树木，皆败折也。

【总评】《金陵六朝记》云：吴帝赤乌七年八月七日，葛玄于方山上得道，白日升天，至今有煮药铛，山有洗砚池见在。按此则玄非不遑作药而尸解者也。又白仲都，葛玄弟子，亦白日升天，至今祠坛见在白都山下。又弟子姚光，自言得为火仙，【眉批】人但知有水仙，不知有火仙。吴大帝积薪焚之，光安坐火中，手阅素书一卷。

壶公（出《神仙传》）

壶公者，不知其姓名也，【眉批】据《真诰》：壶公是施存转生。存，孔子门人也。《术览》云：壶公姓谢，名元。今世所有召军符、召鬼神治病玉府符，凡二十余卷，皆出自公，故总名壶公符。时汝南费长房为市椽忽见公从远方来卖药，口不二价，治病皆愈。日收钱数万，便施与市中贫乏饥冻者，唯留三五十。常悬一空壶于屋上，日入后，公跳入壶中，人莫能见，唯长房楼上见之。【夹批】有缘。知非常人，乃日日自扫公座前地，及供馔物，公受而不辞。如此积久，长房尤不懈，亦不敢有所求。公知长房笃信，【眉批】不笃信，如何入道。谓曰：“至暮无人时更来。”长房如期往。公语房曰：“见我跳入壶中时，卿便可效我跳，自当得入。”长房依言，不觉已入，唯见楼观重门，左右侍者数十人。公语旁曰：“我仙人也，昔处天曹，以公事不勤见责，因谪人间。卿可教，故得见我。”长房顿首曰：“肉人无知，幸谬见哀悯，犹剖棺布气，生枯起朽。”公曰：“我某日当去，卿能去乎？”房曰：“欲使亲眷不觉知去，当有何计？”公曰：“易耳。”乃取一青竹杖与房，戒之曰：“卿归家，便可称病，以此竹杖置卿卧处，默然便来。”房如公言，去后，家人见房已死，乃哭泣葬之。房诣公，公乃留房于群虎中。虎磨牙张口，欲噬房，房不惧。【眉批】非性不惧与人殊，总由笃信故。明日，又内于石室中，头上有一方石广数丈，以茅绹悬之；又诸蛇来啮绳，绳即欲断，而长房自若。公至，抚之曰：“子可教矣。”又令长房啗屎，兼蛆长寸许，异常臭恶，房难之。【夹批】笃信未到至处。【眉批】寇谦之随成公与入嵩山，兴令食药，药皆毒恶物。寇惧而走，事与此类。公乃叹谢遣之曰：“子不得仙道也，赐子为地上主者，可得寿数百岁。”为传封符一卷，曰：“带此可主诸鬼神。尝称使者，可以治病消灾。”房忧不得到家。公以一竹杖与之。房骑竹杖辞去，忽如睡觉，已到家。家人谓是鬼，具述前事，乃发棺视之，唯一竹杖，方信之。房所骑竹杖，弃葛陂中，视之，乃青龙耳。【眉批】竹杖化龙附见。初去至归谓一日，推问家人，已一年矣。房乃行符收鬼治病，无不愈者。每与人同坐共语，常呵责嗔怒。问其故，曰：“嗔鬼耳。”时汝南有鬼怪，岁辄数来郡中，来时，从骑如太守，入府打鼓，周行内外，尔乃还去，甚以为患。房因诣府厅事，正值鬼来。府君驰入，独留房。鬼知之，不敢前。房大呼曰：“便捉前！”鬼乃下车，伏庭前，叩头乞改过。房呵之曰：“死老鬼，自知合死否？急复真形！”鬼须臾成大鳖，如车轮，头长丈余。房又令复人形，以一札符付之，令送与葛陂君。鬼叩头流涕，持札去。使人追视，乃见符札立陂边，鬼以头绕树而死。房后到东海，东海大旱三年，谓请雨者曰：“东海神君前来淫葛陂夫人，吾系之，遂至久旱，【眉批】语涉荒唐。今当赦之，令其行雨。”即便有大雨。房有神术，能缩地脉，千里在目前，宛然放之，复舒如旧。

董奉（出《神仙传》）

董奉，字君异，候官人也。吴先主时，有少年为奉本县长，见奉年四十余。后五十余年，复为他职，行经候官，诸故吏人皆老，而奉颜貌一如往日。杜燮为交州刺史，得毒病死，死已三日。奉时在彼，乃往，与药三丸，内口中，以水灌之，使人捧其头，摇而消之。须臾，手足似动，颜色渐还，半日乃能起坐。后四日，乃能语云：“死时奄忽如梦，见有十数乌衣人来，收燮上车去，入大赤门，径以付狱中。狱各一户，户才容一人，以燮内一户中，乃以土从外封塞之，不复见外光。忽闻户外人言云：‘太乙遣使来召杜燮。’又闻除其户土，良久引出，见有车马，一人持节，呼变上车，将还至门而觉。”燮遂活，因起谢曰：“甚蒙大恩，何以报效？”乃为奉起楼于庭中。奉不食他物，唯啖脯枣，饮少酒。燮一日三度设之。奉每来饮食，或如飞鸟，腾空来坐，食了飞去，人每不觉。如是一年余，辞燮去，燮涕泣留之，不住。燮问：“欲何所之，莫要大船否？”奉曰：“不用船，唯要一棺器耳。”变即为具。至明日日中，奉死，燮殡埋之。七日后，有人从容昌来，见嘱云：“为谢燮，好自爱理。”燮乃发棺视之，惟存一帛，一面画作人形，一面丹书作符。【眉批】仙家假棺葬，或亦度厄法也。后还豫章庐山下居，不种田，日为人治病，亦不取钱。重病愈者，使栽杏五株，轻者一株，如此数年，计得十万余株，郁然成林。乃使山中百禽群兽游戏其下，卒不生草，常如芸治也。后杏子大熟，于林中作一草仓，示时人曰：“欲买杏者，不须报奉，但将谷一器置仓中，即自往取一器杏去。”常有人置谷来少，而取杏去多者，林中群虎出吼逐之，大怖，急挈杏走，路傍倾覆，至家量杏，一如谷多少。或有人偷杏者，虎逐之到家，啮至死。家人知其偷杏，乃送还奉，叩头谢过，乃却使活。奉每年货杏得谷，旋以赈救贫乏，供给行旅不逮者，岁二万余斛。县令有女，为精邪所魅，医疗不效，乃投奉治之，若得女愈，当以侍巾栉。奉然之，即召得一白鼉，长数丈，陆行诣病者门，奉使侍者斩之，女病即愈。奉逐纳女为妻。久无儿息，奉每出行，妻不能独住，乃乞一女养之，年十余岁。奉一日竦身入云中去，妻与女犹存其宅。卖杏取给，有欺之者，虎还逐之。奉在人间三百余年，乃去。

凤纲（出《神仙传》）

凤纲者，渔阳人也。常采百草花，以水渍封泥之，自正月始，尽九月末止，埋之百日，煎九火。卒死者，以药内口中，皆立活。纲常服此药，至数百岁不老。后入地肺山中仙去。

【总评】韩众王兴服菖蒲，田鸾服柏叶，赵瞿服松脂，任子季服茯苓，赵他子服桂，移门子服五味子，林子明服术，陵阳子服远志。又杜子微服天门冬，八十年，有子百四十人，日行三百里，未闻采百花为丹者。吁！亦异矣。








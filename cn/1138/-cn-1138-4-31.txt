王玉铭先生以蓟酒见饷作六绝句谢之

其一


索郎风味久相忘，塞上新传白堕方。
欲向高阳呼旧侣，醉乡从此是吾乡。

其二

虚名甘露数陈家，近日青州亦漫誇。
愁里莫教容易醉，一枝先酹海棠花。

其三

书空无计克愁城，底事轮攻用曲生。
不是尚书怜病骨，黑甜那得到深更。

其四

滇南方物有鸡葼，珍重携来蒟酱同。
忽发新醅香满座，渴喉不复羡郫筒。

其五

隗嚣宫里古磁杯，闭置三年匣未开。
欢伯一驱穷鬼去，糟丘既筑莫重来。

其六

酒民姓字隶无怀，散发行歌麋鹿偕。
长笑刘伶非达者，形骸土木不须埋。


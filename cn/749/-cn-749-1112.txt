黄公绍


公绍字直翁，邵武人。咸淳元年（1265）进士。隐居樵溪。有在轩集。

潇湘神

端午竞渡棹歌

望湖天。望湖天。绿杨深处鼓鼘鼘。好是年年三二月，湖边日日看划船。

又

鬥轻桡。鬥轻桡。雪中花卷棹声摇。天与玻璃三万顷，尽教看得几吴舠。

又

看龙舟。看龙舟。两堤未鬥水悠悠。一片笙歌催闹晚，忽然鼓棹起中流。

又

贺灵鼍。贺灵鼍。几年翠舞与珠歌。看到日斜犹未足，涌金门外涌金波。

又

马如龙。马如龙。飞过苏堤健鬥风。柳下系船青作缆，湖边荐酒碧为筒。

又

绣周张。绣周张。楼台帘幕絮高扬。谁赋珠宫并贝阙，怀王去后去沉湘。

又

棹如飞。棹如飞。水中万鼓起潜螭。最是玉莲堂上好，跃来夺锦看吴儿。

又

建云斿。建云斿。土风到处总相犹。朝了霍山朝岳帝，十分打扮是杭州。

又

踏青青。踏青青。西泠桥畔草连汀。扑得龙船儿一对，画阑倚遍看游人。

又

月明中。月明中。满湖春水望难穷。欲学楚歌歌不得，一场离恨两眉峰。

满江红

花朝雨作

客子光阴，又还是、杏花阡陌。欹枕听、一窗夜雨，怎生禁得。银蜡痕消珠凤小，翠衾香冷文鸳拆。叹人生、时序百年心，萍踪迹。

声不断，楼头滴。行不住，街头屐。倩新来双燕，探晴消息。可煞东君多著意，柳丝染出西湖色。待牡丹、开处十分春，催寒食。

念奴娇

月

山围宽碧，月十分圆满，十分春暮。匹似涌金门外看，添得绿阴佳树。野阔星垂，天高云敛，不受红尘污。徘徊水影，闲中自有佳处。

乘兴著我扁舟，山阴夜色，渺渺流光溯。望美人兮天一角，我欲凌风飞去。世事浮沉，人生圆缺，得似烟波趣。兴怀赤壁，大江千古东注。

望江南

雨

思晴好，去上竹山窠。自古常言光霁好，如今却恨雨声多。奈此坐愁何。

又

思晴好，试卜那朝晴。古木荒村云淰淰，孤灯败壁夜冥冥。不寐听檐声。

又

思晴好，小驻岂无因。花上半旬春社雨，松间三宿暮山云。转住是愁人。

又

思晴好，春透海棠枝。刻惜许多过时了，可怜生是我来迟。不见软红时。

又

思晴好，天运几乘除。只为晴多还又雨，谁知雨过是晴初。那得绿阴乎。

又

思晴好，路滑少人行。早信雨能留得住，尽教尽日自舟横。直等到清明。

又

思晴好，我欲问花神。刚道社公瞋旧水，一回旧也一回新。不是两般春。

又

思晴好，松路翠光寒。夜夜竹窠常梦到，天天后土几时干。极目雾漫漫。

又

思晴好，日影漏些儿。油菜花间蝴蝶舞，刺桐枝上鹁鸠啼。闲坐看春犁。

又

思晴好，晨起望篱东。毕竟阴晴排日子，大都行止听天公。且住此山中。

花犯

木芙蓉

翠奁空、红鸾蘸影，嫣然弄妆晚。雾鬟低颤。飞嫩藕仙裳，清思无限。象床试锦新翻样，金屏连绣展。最好似、阿环娇困，云酣春帐暖。

寻思水边赋娟娟，新霜□旧约，西风庭院。肠断处，秋江上、彩云轻散。凭谁向、一筝过雁。细说与、眉心杨柳怨。且趁此、菊花天气，年年寻醉伴。

喜迁莺

荼

乱红飞雨。怅春心一似，腾腾闷暑。密绾柔情，暗传芳意，人在垂杨深宇。晓雪一帘幽梦，半点檀心知否。春不管，想粉香凝泪，翠颦含趣。

谁念芳径小，新绿戋戋，问讯今何许。玉冷钗头，罗宽带眼，缥缈青鸾难遇。望断碧云深处，倚遍画阑将暮。空惆怅，更江头桃叶，溜横波渡。

汉宫春

郡圃赏白莲

身到瑶池。正□永芙蓉，中跕素鸾飞。绿云淡笼波面，鸳影差差。青冥世界，向龙宫、涌出江妃。凝望久，夜凉如水，人间惆怅芳时。

池上方壶仙伯，是珊珊月佩，绰绰冰肌。重来碧环胜处，笑引琼卮。谁歌白雪，坐中客、赛过玄晖。醉归也，玉绳低转，晓风轻拂荷衣。

莺啼序

吴江长桥

银云卷晴缥渺，卧长龙一带。柳丝蘸、几族柔烟，两市帘栋如画。芳草岸、弯环半玉，鳞鳞曲港双流会。看碧天连水，翻成箭样风快。

白露横江，一苇万顷，问灵槎何在。空翠湿衣不胜寒，日华金掌沆瀣。甃花平、绿文衬步，琼田涌出神仙界。黛眉修，依约雾鬟，在秋波外。

阁嘘青蜃，楼啄彩虹，飞盖蹴鳌背。灯火暮，相轮倒影，偷睇别浦，片片归帆，远自天际。舞蛟幽壑，栖鸦古木，有人剪取松江水，忆细鳞巨口鱼堪鲙。波涵笠泽，时见静影浮光，霏阴万貌千态。

蒹葭深处，应有闲鸥，寄语休见怪。倩洗却、香红尘面，买个扁舟，身世飘萍，名利微芥。阑干拍遍，除东曹掾，与天随子是我辈，仅胸中、著得乾坤大。亭前无限惊涛，总把遥吟，月明满载。

明月棹孤舟

木樨

雁带愁来寒事早。西风把鬓华吹老。猛省中秋，都来几日，先自木樨开了。

淰淰轻阴天弄晓。平白地、被花相恼。一枕云闲，半窗秋晓，时有阵香吹到。

踏莎行

同前

蟾苑萧疏，云岩芳馥。仙娥寄种来溪曲。晓烟薰上古龙涎，西风展破黄金粟。

庾领未梅，陶园休菊。天教占取清香独。胆瓶枕畔两三枝，梦回疑在瑶台宿。

洞仙歌

刘守之任

银菟分竹，是君王亲付。州在扶舆最清处。紫云楼、记取天语丁宁，襦绔手，好好为吾摩拊。

望公如望月，见说郴江，父老多时问来暮。旌旆试初凉，紫马西来，青丝络、秋风满路。早橘井丹成入仙班，有乔木前芳，事须公做。

喜迁莺

和老人咏梅

世情冰尽。算耐久只是，陇头芳信。惆怅人间，几千年□，留得陆郎馀韵。朔云解识花意，遮断疏狂蝶粉，岁寒了，狂风传香远，月移影近。

清润。无点涴，不曰坚乎，如玉真难尽。除宋广平，与林和靖，肉眼有谁能认。仙丰道骨如许，相对霜髯雪鬓。长健也，好年年管领，春光随分。








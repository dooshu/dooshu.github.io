卷四十


【姚燧：词作49首】

○浣溪沙

舟中纪事

白发年来自笑余。孔方从有绝交书。谁怜多病麴生疏。两岸行人争抵掌，谁家舟上载篮舆。江南休问看山无。

○菩萨蛮

皇废癸丑春赏花词

两闲日月同悠久。算来无比东君寿。一岁一归来。光风吹九垓。花枝依旧好。只自伤垂老。七十六年人。见花能几春。

○菩萨蛮

素娥会把诗人调。衰颜不值圆蟾照。特地变云阴。江城三日霖。今宵佳节过。天上冰轮破。才却放余辉。要看清兴远。

中秋雨

○清平乐

水仙装束。风致清逾淑。春竟枝头添萼绿。要与梅花仲叔。生红从此羞颜。甘同桃李漫山。不是冥鸿过尽，情教衔子荆蛮。

○清平乐

菲菲香雪。更照溶溶月。管被司花嫌太洁。故遗啼鹃溅血。方舒笑脸迎丹。两声深院珊珊。有底春愁未诉，向人红泪阑干。

○清平乐

闻雁

春方北度。又送秋南去。万里长空风雨路。谁汝冥鸿知处。朝朝旧所窥鱼。由渠水宿林居。为问江湖苦乐，汝于白鹭何如。

○清平乐

大德改元之明年辰在戊戌春三月十有一日，宣慰麓堂邀饮，怪坐客无吾肖斋，或云逃生朝矣，即席赋清平乐以寿之

南阳昔岁。此日悬弧记。不料长沙今款避。红袖青轩负醉。横阑直楯西东。飘残万紫千红。不是茶蘼喷雪，争些闲杀春风。

○浪淘沙

为柴氏题

河水发昆仑。浩浩泉源。余波九里润犹存。若问是谁家胄出，显德诸孙。今日在清门。玉季金昆。能时夏清与冬温。直得銮坡褒一字，华衮休论。

○浪淘沙

竞渡

楚俗至今朝。服艾盈腰。喧江铙鼓节兰桡。士女踏歌巫觋舞，鱼腹魂招。去古既云遥。谗毁言消。修名立与日昭昭。免向重华敷衽跪，来直臯陶。

○浪淘沙

余年七十，洪山僧相过，言别公十余年，面颊红润，益加於昔，有道然耶，因为一莞，赋此晓之

七十鬓双蓬。已分衰翁。烦君休誉面如童。只此正为吾老验，物理曾穷。天地一微躬。草木还同。桃花初也笑春风。及到离披将谢日，颜色逾红。

○浪淘沙

大德丙午端月十四日立春，巧连灯夕，求西野澹斋月涧同赋

春燕玉钗腾。又试初灯。天公节序巧相仍。纤手青丝盘出看，宝焰层层。鞭绝土牛绳。已送严凝。牙旗铁马乡春冰。六十九年余治学，老病宵兴。

○浪淘沙

送贡应奉仲章归觐宣城

明月万家碪。蟋蟀哀音。何人不起故园心。一语最难留断袖，说观云林。回首玉堂深。谁绋纶音。都门无酒与君斟。只赋祈招当赠别，如玉如金。

○浪淘沙

赠重阳奴

初度菊花秋。霜水痕收。可知不肯离荆州。元就龙山风力软，破帽飕飕。今夕定开舟。涨水矶头。渊明解印去来休。梦绕橘斋新草阁，檀板轻讴。

○鹧鸪天

遐观堂暮饮

谁道夔龙不致君。白头离乱不曾闻。三秦碧树生春色，千里青山入暮云。何事业，底功勋。百年五十已中分。从今万八千场醉，莫酹刘伶荷锸坟。

○虞美人

牧庵即事为李元素作

竹风吹落疏疏雨。纨扇收残暑。小轩蓦地细香来。莫是邻家早有木犀开。玉环穿耳谁家女。自献歌金缕。新声和彻紫檀槽。袖出乌丝才说要挥毫。

○虞美人

玉梳赠内子

相辉瑜珥瑶钗凤。宝翼蜻蜓动。新妆又得水苍梳。人道秋风何物不琼踞。人无玉质容何害。玉德斯堪爱。尚惭犹未十分全。听取明年环佩戛璆然。

○木兰花

刘子善得常德寿梅图持归镇江寿其父梅轩

寿梅纸本传常武。远寿梅轩归北固。爱梅无有似君贪，东极吴中西尽楚。黄昏清浅孤山路。能对春风旬日许。不如满岁画中看，冷蕊疏枝常照户。

○南乡子

游洪山寺

良月大洪山。枫叶青青柏叶殷。一树桃花修竹里，天悭。连见春风一岁闲。争挽插云鬟。日暮金鞍未拟还。偏与歌姝相映照，朱颜。应笑诗人两鬓斑。

○南乡子

次冯雪崖韵二首

荆宪品皆加。才罢还除世共华。恨杀岘山山下路，梅花。谁醉双瓶玉照沙。涂水听宣麻。行脚阳春起未涯。君去莫嗟风土异，堪夸。君祖乡邻我祖家。

○南乡子

日觉鬓霜加。欲对清尊恋物华。离别纷纷长眩眼，生花。易散难搏掌上沙。蓬意不依麻。未必移居汉水涯。前日曾于遗集序，张夸。素范清风有几家。

○小重山

蕤女归宁还襄阳

江渚蒹葭白露晞。云间浑未有、蚤鸿飞。人情难在别庭闱。携诸幼、孤艇溯流归。七十古来稀。乃翁筋力，尚未衰微。岘山不是远相违。犹能往、清泪莫沾衣。

○小重山

风雨折枝词

早是清明应候风。势如沧海浪、怒号空。更兼泼火雨冥蒙。如何得、枝上有残红。最惜牡丹丛。晓来吹尽折、教儿童。且为支拄曲阑中。还堪否、留客一尊同。

○定风波

南州以菌生竹间为蕈，并树鸡瘦薄而赭，虽日乾犹可煮茹，此笔竹丝为之蕈，盖得竹余气而生。然以世多未见，故祥之，余以理推如此，唐古宪佥笔生菌绘为图，因有是作

五马双旌出郡堂。归来椽笔对凝香。只为好书天作意。相戏。故生三秀在毫芒。不是画师生手触。拳曲。层云连叶几何长。我有一占君试记。何事。已开他日判花祥。

○定风波

题轴轩左右埋二石槛植荷其中

旋汲清泉石斛方。便疑身已置江乡。八九吞胸云梦小。应笑。白头儿戏未曾忘。荷叶且看张翠盖。此外。芙蓉谁望集朱裳。还有不如人意处。遮去。碧天明日照泱泱。

○洞仙歌

石山

伊谁斧凿，此玲珑岩岫。至巧先天化工手。又不知何地，夜壑深藏，今留待、白发诗人携走。向宣和废苑，睥睨高株，欲转愁回万千首。期出处与君偕，立则参前，卷密可怀之襟袖。尚未敢、云能此私从，怕雷雨冥冥，六丁来取。

○洞仙歌

对梅

疏枝冷蕊，腊前时初破。年后才多玉妃堕。问梅轩白发，寂对空株，期三百六十，谁同幽坐。孔方兄善幻，半幅溪藤，貌出缁尘素衣涴。当盛暑展图看，遽失炎蒸，甚欲摘倾筐三个。又却被、旁人劝休休，怕他日盐羹，凤毛无和。

○江梅引

谢王子勉提刑送江梅二首

西湖不近上林隈。问江梅。定谁栽。莫是冥鸿，衔子远飞来。紫陌游人多不识，但惊看，青天霁，一树开。独有使君怜寂寞，为持杯。能几回。玉纤横管东风外，落日楼台。不恨明朝，飞雪满苍苔。恨杀南溪调鼎手，恐迟暮，到而今，霜鬓催。

○江梅引

年年江上见寒梅。几枝开。暗香来。疑是月宫，仙子下瑶台。冷艳一枝折入手，断魂远，相思切，寄与谁。怨极恨极嗅玉蕊。念此情，家万里。暮霞散绮楚天外，几片轻飞。为我多愁，特地点征衣。我已飘零君又老，正心碎，那堪闻，塞管吹。

以上聚珍版本牧庵集卷三十五

○玉漏迟

与畅纯父学士同舟过鹿门山

溯丹青未了。森然玉立，相迎云表。劳苦诗人，郑重鹿门清晓。耆旧犹今好在，算窃比、山灵年少。青盖照。宜余翠葆，萧萧华皎。渺渺。汉水沧波，间流尽人间，几多悲啸。□对羊公片石，一尊相吊。唤起长庚小妾，试看坐、金鞍歌笑。飞蚋小。淡淡长空孤鸟。

○满江红

廉野云左揆求赋南园

面势林塘，紧横睫、觚棱如削。还更比、城南韦杜，去天盈握。便有名园能甲乙，他山峛崺先尊岳。甚一花一石，总都将平泉学。虽鬓发，流光觉。浑未厌，明来数。有庆云善谱，新声天乐。正乐关弓鸿鹄至，可知弃屣麒麟阁。只北山逋客负尘缨，沧浪濯。

庆云都城善讴者

○满江红

送李景山使交趾

六韶江山，十年厌、拏舟还辙。但只有、日南遐域，未尝持节。八月秋风来朔漠，燕然已没鞍鞯雪。料此时、铜柱瘴云收，无炎热。衔尺一，行宜决。烦重为，雕题说。道皇元威德，万方臣妾。直以越裳声教阻，千金装匦渠谁屑。要降王、明日共輶轩，来金阙。

○满江红

送张子正广西宣慰司都事

瘴海盲风，更谁避、楼船樯折。长记得、铙歌归路，获嘉时节。日夜丹青麟阁梦，论功才补朱衣缺。问世间、求宠有门无，终迷辙。为此错，平生铁。踰岭峤，皆炎热。独梅花万里，桂林冰雪。跃马十年销髀肉，远游一债偿难彻。笑悠悠、造物戏人哉，冠缨绝。

○满庭芳

寄赵宣慰平远

有北先寒，来时鸿雁，记经何地初霜。问渠鹅鹳，何苦上颜行。浩荡烟波万顷，怕谁去、争许三湘。聊容与，谁求系帛，传语寄炎荒。丹山如凤鸟，相逢定是，问我行藏。说于今华发，为汝增伤。晚笑巢阿览德，莫贪快、千仞翱翔。和鸣拟，从吹嶰管，终不似朝阳。

○水调歌头

幽居

开轩对朝爽，吾亦爱吾庐。君亭有笏堪柱，人道富于余。尚恐轩裳念在，前日朱门故态，消释未全除。反覆看如此，侬岂据渐渠。最同是，烟减灶，斧生鱼。年年客里相值，佳兴负当初。纵使轩亭无恙，亦取山灵抵掌，猿鹤怨移书。尊酒酹江月，何日赋归欤。

○满江红

买田天生门外

买地近隍壑，十顷展平澜。相如漫说云梦，八九可胸蟠。已具扁舟放鹤，又且观鱼知乐，何忍利投竿。却恐避地下，鸥鹭怨盟寒。屋茨茅，蹊种竹，畹滋兰。天生此所宜著，素发飒垂冠。手苦弯弓难合，惟有招麾毛颖，筋力尚桓桓。携我二三子，日往将诗坛。

○满江红

送徐大山

崇仁送行役，回首十周星。因今常武丞去，衣绣记曾经。西北桃源山峻，东北洞庭春尽，浩浩际沧溟。鄂渚玉薪米，连月雨冥冥。天气佳，殊未暮，莫扬舲。便令绾印迟上，谁夺老槐厅。一语嗟卑乌用，览镜还宜自重，如此鬓毛青。轩冕暮涂看，驭日与鞭霆。

○满江红

岳阳寄定庵王万户

兹游太奇绝，我亦壮君侯。春风殷地悲歗，笳鼓万貔貅。平昔心胸吞著，八九江南云梦，今上岳阳楼。尊酒浣尘土，山雨战青油。竟陵客，又挟病，入西州。惟余与汝湍水，东决则东流。遥想凝香画戟，谈笑兜鍪昼息，莫赋大刀头。麟阁看他日，居右有人不。

○满江红

守岁

六十一年似，窗隙白驹驰。人家守岁痴计，明日怕容辞。万事才堪一笑，何必朱颜年少，谁不侮吾衰。只看屠酥酒，先酌襁中儿。无以为，闲櫽括，谪仙诗。人生日日浑醉，百岁以为期。三万六千场耳，一日杯倾三百，巧历算能推。试问自今去，余有几何卮。

○烛影摇红

新斋肃政李元让座闲，任氏妇歌海棠开后之语，非专为海棠设，故别赋二首录呈太初宣相时中

天宝三郎，爱环睡起红妆懒。背渠素手洗朱铅，吹裂宁王管。羯鼓嵬坡尘散。记红冰、淫淫泪断。际天长，怅蜀栈青螺，锦江难浣。千古惊魂，泛兰转蕙光风暖。嫣然一笑尚倾城，桃李空繁满。银烛春宵苦短。愿青轩、流光缓缓。借诸任袖，回施新斋，捧□□□。

○满江红

袅袅东风，碧湘左畔群山囿。海棠无语不成蹊，桃李羞牛后。生脸朱唇晕酒。问坡仙、肝肠锦绣。未容花睡，银烛高烧，何如晴昼。十事之中，不随人意长居九。结贻憔悴笑灵均，兰茝盈襟袖。今代巫阳恐有。剑南呼、樵人画手。向青轩底，貌取妖妍，为司花寿。

○木兰花慢

清明上巳同日，亦吾生少遇，赋乐府奉呈判县伯阳志友，兼寄高侍读

畅光风袅袅，转幽蕙，泛崇兰。最上已清明，相期一日，百岁逢难。秋千自儿女事，快邻翁、覆手羽觞乾。莫道韶华一月，从今已属春残。故人回首隔长安。轮值下金銮。对赐火新烟，应思袚禊，何地江干。依然齿牙牢在，并年时、花似露中看。独赖中书未老，言时发尚冲冠。

○石州慢

高与双崖，冯雪魏青，三子皆人杰。当年惯见中宵，天外德星难拆。华觞雕俎，清辞细切琅玕，定应袖有锟鋙铁。而我独离群，卧南阳甘节。书绝。故人石影新翻，欲谱调疏声拙。谁遣巫阳，唤起腾王长别。珠帘画栋，萦飞南浦朝云，当时此句虽清切。何似倚危阑，满西山晴雪。

○贺新郎

杜宇为谋拙。只当时西州，已报鳖灵功烈。何事为心轻传禅，坐取名隳身灭。化怨鸟、春山啼血。试听不如归去语，怕君远、未晓吾能说。冤愤在，失金阙。胡为不叩天閽裂。枉人闲丁宁，控诉欲求谁雪。蜀道思归诚何有，便隔云山千叠。一再举、犹堪横绝。苦趣东君行不早，到千红、万紫飞时节。呼谢豹，慎扪舌。

○摸鱼子

赋玉簪录呈赵太初兼与时中茂异

更休寻、玉山瑶草，蓬莱知在何处。司花嫌被春风妒。留待九秋清露。还解语。试问著当时，月夜乘鸾女。何年遗汝。甚不怕高寒，青冥万里，鬟鬓乱风雾。人间世、无物有香如许。灵均遗恨千古。芙蓉杜若何堪佩，憔悴行吟沅浦。空自苦。悄教得扬雄，不信离骚赋。云窗月户。恨白发诗翁，年来多病，不识醉乡路。

○兰陵王

昨日奉候，知玉体已不恙，轩从可北矣，其戒行何时，作兰陵王曲问之，上雪崖使君

雪崖雪。玉垒浮云变灭。蓬婆外、晴白界天，西岭窗涵古今绝。秦山置下列。类媵姬姜娣侄。望太白、三百去天，六月人犹失炎热。缁尘苦为涅。问谁可配兹，千仞高洁。惟君雅号相优劣。有北正寒冽，传将移节，及门再命益磬折。未闻赐环玦。我拙。误名窃。甚此日徵书，亦到岩穴。何人轣辘同车辙。华首最相悦，忍为轻别。定成竹否，乞为汝，负羁絏。

案此下原有绿头鸭锦堂深一首，乃北宋晁端礼词，见闲斋琴趣外编，兹删去。

○六州歌头

赋木莲花

灵均不信，木末搴芙蓉。徒自洁，好奇服，芰荷缝。看心胸。霁月光风。似爱莲叟，云难狎，应亦未观，林下淡丰容。坐荫高花十丈，身疑在，玉井三峰。甚东皇遣与，桃李斗春浓。男色昌宗。失昌丰。访平泉记，奇草木，惟赤柏，与金松。岷岭导江，浩浩发临邛。进吴侬。万里江南北，行欲遍，未曾逢。堪怅恨，风与雨，苦相攻。怕学琼花不坠，潜飞去，地上无踪。柰明朝酒醒，空对夕阳春。流水溶溶。

以上牧庵集卷三十六

○感皇恩

捧读雪楼宪使岁寒亭记，系节之余，攀疏斋例，亦赋乐章

寻丈岁寒亭，何多环侍。烟节雪旓万青士。旄头铁甲，更两苍官为帅。落成天雨雪、皆奇事。不独玄冬，偏生幽思。六月清风失炎炽。三年转烛，君去岂无人至。惟应无坐啸、文章使。

程文海雪楼乐府附录

○绿头鸭

又寄疏斋

笑疏斋，老来犹未情疏。似嫌呼、缑山笙鹤，表彰特号云居。善形容、世间有几，写绰约、天外无余。我怅离群，阳春寡和，溉鬵来食武昌鱼。对芳酒、一声金缕，丝竹用何如。今逾信、古人一言，名下无虚。记前回、东山胜赏，万株霜叶红初。向岩前、缓移玉勒，怕林下、相失篮舆。忘赋桃花，清新捷对，坐令辞客掷中书。看明日、片帆东下，江渺正愁予。凭消遣、算除睡乡，能到华胥。

武昌歌妓小字仙儿，色妓可观，疏斋字之曰云居，其人姓王氏。永乐大典卷一万四千三百八十三寄字韵姚牧庵集

○黑漆弩

吴子寿席上赋。丁亥中秋，遐观堂对月，客有歌黑漆弩者，余嫌其与月不相涉，故改赋，呈雪崖使君

青冥风露乘鸾女。似怪我白发如许。问姮娥不嫁空留，好在朱颜千古。笑停云老子人豪，过信少陵诗语。更何消斫桂婆娑，早已有吴纲挥斧。

永乐大典卷二万零三百十三席字韵引姚牧庵集

【耶律楚材：词作1首】

○鹧鸪天

题七真洞

花草倾颓事已迁。浩歌遥望意茫然。江山王气空千劫，桃李春风又一年。横翠嶂，架寒烟。野花平碧怨啼鹃。不知何限人间梦，并触沉思到酒边。

词综卷三十三

【耶律履：词作3首】

○虞美人

寄云中完颜公

水收霜落云中早。群雁云中道。夜来明月过西山。料得水边石上不胜寒。黄尘堆里人相看。未惯云林眼。当年曾说探崆峒。怕有黄庭消息寄西风。

永乐大典一万四千三百八十一寄字韵引耶律履词

○朝中措

寄云中完颜公

何年仙节弭人寰。玉立紫云间。气吐虹霓千丈，辞源江汉翻澜。金门大隐，管中谁见，位列清班。看取酒酣风味，何如明月缑山。

永乐大典一万四千三百八十一寄字韵引耶律履词

○念奴娇

寄云中完颜公

紫琼洼罣，算何年、砻琢云根山骨。理润坚温，知雅称、绝格风流人物。待价因循，一时奇遇，得失才容发。千金先许，玉堂初认仿佛。老坡疑是前身，赤蛇宵吼，肯迟留扪拂。尚有当时耽玩趣，习气终难摩没。更莫矜夸，武夷玉窦，千尺兴平窟。开奁发幂，隶僮已倦嗟咄。

永乐大典一万四千三百八十一寄字韵引耶律履词以上赵万里辑本金耶律履耶律文献公词三首

【耶律铸：词作8首】

○鹊桥仙

阆州得稼轩乐府全集，有西江月而今何事最相宜，宜醉宜闲宜睡。或曰，不若道宜笑宜狂宜醉。请足成之

皇都门外，玄都观里。露井树旁歌意。先生凭恁作生涯，只嘲柳嘲桃嘲李。酒龙歌凤，莫相回避。就取逢场□戏。且听人劝要推移，更宜笑宜狂宜醉。

丁藏旧钞本有注云，古歌词，桃生露井上，李生桃树傍。虫来啮桃根，李树代桃僵。

○太常引

题李隐君文集

扣声寂寞播阳春。看流水、混行云。大雅□扶轮。忍颜继、齐梁后尘。清风明月，四时长在，光景自长新。不见谪仙人。更何处、乘槎问津。

○眼儿媚

醴泉和高斋，遇炀帝故宫。

隔江谁唱后庭花。烟淡月笼沙。水云凝恨，锦帆何事，也到天涯。寄声衰柳将烟草，且莫怨年华。东君也是，世间行客，知遇谁家。

○木兰花慢

丙戌岁，游永安故宫，遍览太液池、莲瀛桂窟殿、天香阁，同坐中诸客，感而赋此。

花枝临太液，□解语、入温柔。炫桂窟低迷，天香飘荡，倒影迟留。须知画图难足，更青山环抱帝王州。□□□□□□，□□□□□□。□□□□□□□。凤吹绕瀛洲。记水浅蓬莱，尘扬沧海，一醉都休。华胥梦，虽无迹，甚鼎湖、龙去水空流。青鸟不来难问，玉妃几度仙游。

强村丛书用善本书室藏钞双溪醉隐集本

○忆秦娥

赠前朝宫人琵琶色兰兰

恨凝积。佳人薄命尤堪惜。尤堪惜。事如春梦，了无遗迹。人生适意无南北。相逢何必曾相识。曾相识。恍疑犹览，内家园籍。

赵万里据永乐大典三千零四人字韵引耶律铸乐府补

○南乡子

送人北行入燕作

匹马赴严宸。将谓青云上致身。不是男儿容易事，风尘。水远山长愁杀人。离别若为情。雪暗西山泪满巾。还忆夜来分手处，天津。桃李无言各自春。

永乐大典卷八千六百二十八行字韵引耶律铸双溪醉隐集

○满庭芳

西园席间用人韵

酒阵诗坛，征兵命将，得无倾动华筵。拟勤春事，还自要相先。天地元如逆旅，应自愧、不驻流年。凭谁问，姮娥心事，何惜月长圆。西园张乐地，献歌呈舞，燕扰莺喧。尽未妨颓玉，锦瑟旁边。脱落尘凡健笔，终不负、兴染芳烟。欢缘在，判家视草，仍是玉堂仙。

○六国朝令

家园席间作

鸣珂绣毂，锦带吴钩。曾雅称、量金结胜游。信人间无点事、可挂心头。须知，不待把闲情酿做闲愁。只恐落高人第二筹。歌云容裔，梦雨迟留。殢惯振芳尘，不夜楼。光饰仙春盛迹，点化温柔。索教颓纵惜花人，标榜风流。快入醉乡来，刘醉侯。

以上二首见永乐大典二万三百五十三席字韵引耶律铸词

【叶衡：词作1首】

○清平乐

题碧梧苍石图

翠屏香断。梦绕潇湘岸。旧曲不禁愁汗漫。分付秦筝斜雁。吴笺赋恨难成。丹青恼杀苏卿。一片碧梧苍石，谁教写出秋声。

珊瑚网名画题跋卷八

【叶森：词作1首】

○蝶恋花

西湖感旧

小院闲春愁几许。目断行云，醉忆曾游处。寂寞而今芳草路。年年绿遍清明雨。花影重帘斜日暮。酒冷香温，幽恨无人顾。一阵东风吹柳絮。又随燕子西泠去。

李卫西湖志卷四十

【殷恕：词作2首】

○望江南

秋怀

秋光好，爽气动幽情。红蓼白苹江岸阔，淡烟疏柳月华清。西风落叶轻。

○望江南

秋光好，选胜足遨游。桂子风高香密密，梧桐月下影悠悠。玉露满松揪。

【尹志平：词作169首】

○西江月

秋阳观作

我爱秋阳地僻，松岩来往人稀。不劳打坐自忘机。兀兀陶陶似醉。坐上有山有水，心间无是无非。朝朝常见白云飞。可以留连适意。

○西江月

我爱西岩气势，连山带土丰肥。青松绿柳嫩依依。更有名花异卉。春水涓涓声细，秋阳烨烨光辉。此中不用上天梯。便是仙家景致。

○西江月

我爱秋阳道众，人人谦让温和。终朝豁畅恣高歌。日用不分彼我。福地安居自在，松间闲步烟萝。先人后己行功多。永没非灾横祸。

○西江月

我爱西岩秀丽，仙园地发三阳。山形曲屈卧龙冈。只此人间天上。云舍茅庵掩映，仙花异果馨香。市朝客到见清凉。举手应须瞻仰。

○西江月

我爱秋阳天气，一指云路无迷。何劳身外觅曹溪。了见三身四智。莫问天机深远，休寻大道无为。目前认得这些儿。便是全真苗裔。

○西江月

龙阳观冬至作

月魄光通四海，龙阳气满三田。一声雷动震山川。迸出飞光闪电。法雨常加有道，慈云广布无边。此时方显太平年。遂我一生本愿。

○西江月

天上仙无懵懂，人间性有顽愚。门中有幸看经书。性性堂堂开悟。达理真明妙有，观空体合虚无。慧通灵宝证元初。谁解无文不度。

○西江月

进道须凭笃志，收心慎勿狂游。听予苦口劝同流。莫待因循皓首。绿发朱颜易改，青春白昼难留。争如速悟便回头。认取忠言善诱。

○西江月

山后重兴道院，燕南仍自干戈。道人功行累来多。免却非灾横祸。每日诵经报国，终朝念道降魔。福生祸灭养冲和。真静真清证果。

○西江月

时在天长，正当大暑，归山后，恰值三秋，因事而作

九夏天长暑热，三秋山后清凉。一川禾黍正苍苍。了见西成有望。论甚天涯海角，尽他关外山荒。目前无事即仙乡。且恁随缘豁畅。

○西江月

莫羡喧哗京市，休辞淡薄山家。猿啼鹤唳兴还加。心地清凉无价。夜伴清风皓月，晓观绿桧云霞。蓬头丫髻做生涯。堪向幽屏图画。

○西江月

窗外横山入画，门前流水堪听。洞天幽处少人行。不是尘寰路径。占得静中风月，却回闹里人情。湛然六识自安宁。一任闲歌闲咏。

○西江月

月里金乌报晓，日中玉兔方眠。谁知万法倒颠颠。此理非深非浅。认得元初这个，须明无事真禅。人人有分性周圆，只为使他不转。

○西江月

浅见有知有识，深通无悟无迷。了然顿觉入希夷。此是男儿正智。达道岂离方寸，明心何在天西。终朝闲坐细寻思。裂转机关便是。

○西江月

有欲难超老病，无情易变童颜。虚心实腹六神安。步步清凉彼岸。九载能除四相，十年决到三山。蓬壶阆苑恣游闲。免却人间流转。

○西江月

赠田道人

动处休将性动，静中莫使心疑。目前端正没关机。真静真清便是。气满三田自实，神通八脉方知。了然顿觉入无为。到处安心稳地。

○西江月

赠万莲会众

事事谙来心足，般般舍去身轻。本初一点要圆成。妙语玄言堪听。纵意不知有我，收心自觉无明。无明灭尽绝尘情。便是识心见性。

○西江月

入西山路

石径云梯路险，攀萝揽葛难行。洞天深处水山明。远却尘寰视听。土洞安眠稳坐，松岩耳静心清。不须更羡许由名。便是超凡入圣。

○西江月

非爱青山绿水，惟图隐迹埋石。粗衣粝食绝人情。养就元初本柄。气结神凝久视，虚心实腹长生。一朝功满现三清。此是男儿正性。

○西江月

劝众减睡

夏日勤修宝殿，冬天好炼顽心。三更不纵睡魔侵。便是先生戒禁。学道休迷妄想，修真莫失丛林。无为功满恣歌吟。自在高眠稳枕。

○西江月

常足畅怀

尽日观山玩水，终朝常足心休。老来佚乐更何求。保我阳生九九。幸得为人通道，道中别有归投。功成云步看瀛洲。万古名传不朽。

○西江月

赠张先生

日用灶头然火，时教突里亡烟。始终如一志精专。也胜往来打转。放下纷纷尘事，明通朗朗玄言。一朝功到性灵圆。便是蓬莱中选。

○西江月

寄京师道友

只为功亏行阙，故教不免东西。自从别后二年期。路转风尘万里。词寄燕山道众，听予至嘱休疑。外缘虽干内忘机。免却前头懊悔。

○西江月

人事虽然久厌，道家争忍空归。不因勤苦到关西。焉得重阳庆会。说与门中志士，祖庭已见根基。终南山色古今奇。老者堪为久计。

○西江月

赠儒士王子正

本性元虚不二，奈何情欲交加。人能顿悟道生涯。世态分明是假。更要深通玄奥，须当拂去矜夸。含光默默养灵芽。便是无为造化。

○巫山一段云

秋阳观作

十九游仙子，随师历八荒。西临回纥大城隍。到处见农桑。一种灵瓜甚美。赤县几人知味。大千沙界有多般。鹤驾复东还。

○巫山一段云

塞北三年转，天西万里回。飘飘云驾渐东来。无不笑颜开。道德峥嵘功大。行满决超三界。十方仙子行功圆。得见太平年。

○巫山一段云

太上临关日，吾宗受道时。七雄戈戟斗相持。何处起慈悲。直至西天行化。大教普闻天下。古今今古类皆同。方显道家风。

○巫山一段云

北海修真士，西岩放旷人。别师迢递过关津。物外不沾尘。学道须凭决裂。一片真心如铁。九年功满步云霞。三岛是吾家。

○巫山一段云

性烛通天眼，心灯放慧光。湛然灵物自真常。无处不圆方。住世荣华不恋。举措常行方便。一朝功满化云归。独步赴瑶池。

○巫山一段云

寄天长道众

山后春将暮，龙阳景渐佳。东园芭榄正开花。随分有生涯。道友坚心长久。相见时时稽首。自然恬淡日和平。物外有余清。

○巫山一段云

携杖上禅房山

自在三山客，逍遥西海宾。孤身到处自全真。风月永为邻。识破浮华虚假。谁羡望云星马。一条拄杖胜龙骖。稳步上高岑。

○巫山一段云

先天观作

涿鹿今朝到，蚩尤往日休。坂泉冬夏水长流。今古几春秋。因此强兵战胜。直到而今无定。一生一杀做冤仇。早晚是程头。

○巫山一段云

道友坚留住冬圣地，西北有缺，可费千功，未暇修补，待春暖，可以完备因缘，故述之

我有林泉兴，君无补缺心。一方圣境理幽深。物外结知音。还到春时圆备。合是全真一会。功成行满待他年。携手上云天。

○巫山一段云

龙阳观九日

白酒宽怀抱，黄花喷鼻香。此般真味庆重阳。性月自圆方。山后三秋无别。幽槛几丛开彻。两轩各各斗芳鲜。雅胜洞中天。

○巫山一段云

劝世

道显清虚妙，释明智慧深。仲尼仁义古通今。三圣一般心。不认忘名默悟。只解分门别户。一朝合眼见前程。悔恨不圆成。

○巫山一段云

卜居西关，好山万叠，河在其中，曲回上下，不啻二三十里。浑水波涛，两岸桑麻映日，人善地僻，可为终焉之计，自号曰养老庵，以小词寄之耳

万叠山横翠，千盘河曲长。居民安土乐农桑。流水落花香。卜此安居养老。一任形枯心槁。不摇不动寄残年。何处觅神仙。

○巫山一段云

题通仙观

列翠峰峦秀，仙都气象清。三阳端正玉鳌形。一气自天成。万叠云山深处。别是洞天幽圃。何人能得久闲居。清静乐无余。

○巫山一段云

催衲袄

昨夜西风紧，今朝秋意深。道人虽则是降心。寒暑亦难禁。衲袄宜教宽大。且要昼披夜盖。一衣犹恐不销任。此外更何寻。

○巫山一段云

龙门川溪水，同翟老赏月

溪水迎霜冷，山花带露鲜。良朋共赏玉蟾圆。高会兴无边。长记西湖万里。素魄澄澄一体。今宵相隔正三年。浑似梦游仙。

○巫山一段云

赠龙虎夫人

北海功还未，赤城行已周。一身清静永忘忧。何处得闲愁。四十天当不惑。事事谙来明白。乐知知命保安和。真理本无多。

○巫山一段云

清水作

应运开正教，随时见宝坛。众真降迹在人间。却要列仙班。化度群生无数。个个尽教开悟。一朝功满到蓬莱。劫运免三灾。

○巫山一段云

自咏

湿热燕南地，清凉山后天。阴阳难晓倒颠颠。宿业自牵缠。二载登程酷暑。终日无言无语。闲中功行未能圆。使我忘心坚。

○巫山一段云

戒无明

一点光明大，三千业障深。劝君闻早细搜寻。莫待祸来侵。触处将身回转。慧性能生方便。这些消息汝还知。便是上天梯。

○凤栖梧

秋阳观作

正教流通千载遇。浮世茫茫，几个心开悟。猛省轮回寻出路。回头便是真仙度。行满功成蓬岛去。好伴长春，自在无私虑。更有奇葩千万树。尘凡未脱谁能睹。

○凤栖梧

世事无涯何日了。争似忘机，学我归山早。山下林间常独笑。人心未悟谁能到。终日忘言人悄悄。暮去朝来，更没闲烦恼。惜取真阳身内宝。不须服饵容颜好。

○凤栖梧

问道参禅都不会。境上闲游，只要心无昧。踏碎虚空离六对。松岩一觉和衣睡。何用人前夸口快。一点灵明，不许纤尘盖。法性堂堂观自在。归根复命超三界。

○凤栖梧

宣德州见请，以此词答之

山后三阳都历遍。宣德朝元，不晚须相见。数载师前人事倦。区区独自随风转。几度天长曾发愿。粝食粗衣，隔断人情面。富贵荣华无意恋。不如岩下成修炼。

○凤栖梧

岩上春光将欲暮。可惜春光，无计留连住。春去秋来分四序。一来一去成寒暑。岁计谩人人不悟。得丧悲欢，尽是轮回趣。我欲留言叮嘱付。人心未解无生路。

○凤栖梧

先天观作

山后风光何处好。上谷灵踪，自古轩辕庙。涌出清流方曲绕。森森绿桧知多少。云水闲游今日到。信笔狂吟，自在开怀笑。万景难侵心合道。全真妙体圆明了。

○凤栖梧

和碧虚坛词

至道幽微何处究。妄想邪思，便是魔人兽。欲要三田苗长秀。真常真静真无朽。五气朝元真一凑。万语千言，须候阴消六。今古迷人观不透。神奇枉化为脓臭。

○凤栖梧

一点灵明当内究。散尽群魔，赶退西山兽。万树琼花如锦绣。长春永占无根朽。四海云朋来往凑。上下冲和，渐觉阳生六。一道灵光通宵透。清香换了胞囊臭。

○凤栖梧

述怀

天下周游将欲遍。十载区区，恐负先师愿。老也休休人事远。游山玩水随缘转。报与知音听我劝。劫运刀兵，个个都亲见。仍自贪求生爱恋。前头路险如何免。

○凤栖梧

太平兴国观作

古迹琳宫堪作计。桧柏青青，宛有长春气。直待功圆方济会。无心默默符天意。幸得安然清静地。终日逍遥，方寸无萦系。老大不堪心自退。纷纷世事何时已。

○凤栖梧

先师昔日屡言，燕山天下最胜之地，当是时，果葬於斯，以小词记其意耳

天下风光何处好。山海潜通，无比燕中道。四海云朋来往绕。先师默悟知还到。既入玄门须悟早。谁解修真，此事非草草。天意分明容起庙。燕山千里来怀抱。

○临江仙

朝元观，请以词许之

自别都门人事少，心头不挂微尘。闲歌闲咏默颐神。有中皆妄想，无内却全真。取性逍遥云水客，无情淡泊闲人。随缘安乐绝疏亲。三阳将欲遍，五气自朝元。

○临江仙

袁夫人住沙漠，十年后出家，回都，作词以赠之

十载饱谙沙漠景，一朝复到都门。如今一想一伤魂。休看苏武传，莫说汉昭君。过去未来都拨置，真师幸遇长春。知君道念日添新。皇天宁负德，后土岂亏人。

○临江仙

西山静坐

静坐西山深有益，等闲人事稀逢。终朝饭饱恣疏慵。养成清静体，化出主人公。三十年来都乱觅，如今认证真容。狂情灭尽法皆空。本来无一事，刚恁费千功。

○临江仙

本是一般孤另物，被他染着难知。迷云消散慧风吹。何劳身外觅，端坐是天西。万语千言终未悟，悟来一字成非。竿头进步勿生疑。般般都撒手，种种自皆离。

○临江仙

参透全真清静法，何劳相上经求。好于此处觅踪由。莫生迷执见，休要不回头。真性如何能寂灭，真空空外闲搜。其中无欲认真修。随机常寂定，应物自圆周。

○临江仙

示众

自对千差无可取，心闲一境堪凭。真常不昧谷神清。群魔从此灭，一点自圆成。物外清吟唯独乐，人间宠辱何惊。劝君速悟问前程。要求真实相，休论假聪明。

○临江仙

李行省请予往山东葬三师，燕京道众并士庶皆不许，感怀

一别潍阳过十载，天涯历遍西戎。归来燕国住仙宫。立言明祖教，演法继师踪。天意如何非易测，人情到了难穷。予心本自爱疏慵。却教居海北，未许过山东。

○临江仙

偶得

谈妙谈玄人易悟，真清真静难依。人间世事不堪为。十方明眼汉，学我没操持。既悟淳风须返朴，终朝朴实相随。含光默默外如痴。心明如朗月，性静合刀圭。

○临江仙

有相有中容易觅，无为无处难为。终朝作伴影相随。愚人寻不见，达者已先知。此理勤参搜获正，一条大路无迷。劝君速悟莫迟疑。常常忘视听，步步入希夷。

○临江仙

五华山住夏，时有道众见，以词赠之

数载崎岖天下遍，而今幸遇林泉。饥来吃饭困来眠。离城几一舍，别是小壶天。坐上水山俱秀发，池中开满青莲。老来功行卒难全。未能三岛去，先作五华仙。

○无俗念

龙阳观道众索

了心一法，越三乘、妙体果离生灭。万事知空非可取，慧性辉辉通彻。静里乾坤，闲中日月，堪付知音说。家山还到，自有无限风月。一点无相真如，澄澄湛湛，内外难分别。要会玄元端的处，无纵迷情乖劣。勤论幽微，频修秘密，参透天机诀。此时不了，更待何日休歇。

○无俗念

参差万有，尽鸿蒙、一气生成无极。扰扰群情皆有我，寂寂真空非得。有内寻无，无中觅有，谁是知消息。高真方便，唱出玄妙端的。此个隐奥门风，须凭智慧，清静开胸臆。了见元初真面目，岂羡浮华颜色。身寄人间，名收仙籍，不许纤尘惑。神思不动，自来天地难测。

○无俗念

冬寒夏暑，共春花秋月，年年无别。唯有形容朝暮改，不觉催生促灭。万劫昏迷，一时开悟，好把心休歇。纤尘不挂，本来一点明彻。闲对龟鹤松峰，林泉幽圃，自在开怀悦。行满功圆朝上会，方显男儿英杰。此理非深，玄机不远，未悟难分说。人间谁解，暗中虚度年月。

○无俗念

天涯海角，任纵横、到处一身闲拓。世事知空风过耳，别有些儿欢乐。玉鼎烹煎，金炉滚沸，炼就丹砂药。服之归去，化身空外飞跃。是则仙道玄微，凡尘脱去，便得同期约。达理通真功德备，岂在幽居岩壑。四相消磨，三彭遁匿，自是人情薄。全真正教，正大心地无错。

○无俗念

继人韵

同尘混迹，悟玄元、奥旨深穷庄列。会集云朋扶正教，相继先师无别。外貌悠悠，内容整整，果是如愚拙。门清户静，自然显出高洁。长春境界无边，清凉永占，处处堪休歇。物外壶天清绝处，游戏白云金阙。身寄尘寰，性通天外，万事难索惹。六根不动，便是无生无灭。

○无俗念

大安山栖云观中秋赏月

大安高绝，风露清、气爽中秋时节。霞友云朋方聚会，共赏山头明月。照彻千峰，明通万壑，坐觉心欢悦。神清骨冷，永超人世生灭。看尽此夕风光，空劳笔舌，妙景如何说。普照千门皆可玩，不似栖云高洁。小院岩前，大寒岭畔，仿佛天相接。坐中默想，此间堪可栖迹。

○无俗念

通仙观作

通仙地僻，向西山深处，倚云栖迹。俯视峰峦千万叠，隔断红尘消息。闲步烟萝，静吟风月，此事何人议。修真上士，更于何处寻觅。一带无尽山川，洞天幽圃，自有神仙域。名利相缠谁得到，难伴清虚闲客。碧洞高眠，清岩稳坐，岂羡王孙宅。我来几度，此中留意多日。

○无俗念

论性

腾今跨古，这灵明觉性，本无亏少。个个圆成谁肯认，逐境迷迷颠倒。万种施为，千般做造，都向心头了。些儿玄妙，问君何日知道。不入无相玄门，浮名难舍，贪看闲花草。口解清谈心未悟，不觉轮回来到。好契真机，惊回幻梦，自在游三岛。长生有分，永超人世衰老。








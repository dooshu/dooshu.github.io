又

问古者乡老献贤能之书登于天府乐正论造士之秀扬于王庭或以事以言以才以德先选於州里然服於官常其後下三适之诏聿明赏典乘一封之传令与计偕或以户口为差或以年齿为限经学章奏用别於文儒力田孝廉益增於科目或但取世胄或专引孤平以王戎之清通犹有门调户选之谤以宣父之仁圣尚闻以貌以言之失自隋设进士唐氏遵行山东士人以不践为耻朝廷卿相率由此而陞笑穷经白首之徒专篆刻雕虫之巧婉媚绮错既事於词华敦朴逊让罔求於行实流荡忘返浸染成风故玄宗临朝深叹於薄俗杨绾建议愿复於明经虽不果行甚为嘉论然而沿袭已久改易为难傥举选复行於州闾即人物之评未能折衷科级专求於经术即章句之学非可适时各举所知乃有比周之党陈牒自荐宁获贞退之贤必取乎文质俱全更伤於求备但委乎郡国捜访亦虑於遗才至如限之以年即顔回子奇岂须强仕计之以口即八龙三虎何必异乡但取乎文华即组绣鞶帨徒为富艶唯务於学业即腐烂唇齿弥益迂踈国家官倍夏商地广唐汉吏员万数皆须得人百里一贤将何充选备陈历代之略以副仄席之心用期酌中朕将亲览


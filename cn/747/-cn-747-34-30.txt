○赐关内河东河西入朝蕃酋等敕

嘉尔蕃酋，慕我朝化，相率归附，载变炎凉，而忠恳不渝，明诚勤励。深宜辑乃戎落，捍彼方隅，使烽火无惊，障塞咸谧，必厚赏崇班，当取富贵。朕比加恩贷，尔实安堵，恐衣服未尽充，灾患且未恤，永言於此，良用怃然。其今春不入朝都督衙官，并箭头将军在蕃者，已令王晙、张说、杨敬述等，取军中库物，各赐尔等衣一副。部落有疾苦，量给药物。无令田陇废业，含养失所。递相勉谕，以悉朕怀。


7　劉歆以周官文其姦　新莽襲周禮諸制


張禹以論語文其諛，方樸山云：「未見的據。」劉歆以周官文其姦，猶以詩、禮發冢也。禹不足以玷論語，而以歆訾周禮可乎？【原注】西山曰：「歆之王田，安石之泉府，直竊其一二以自蓋爾。」

【元圻案】漢書張禹傳：「永初、元延之間，吏民多上書言災異王氏專政所致。上意頗然之，乃至禹第，辟左右，因出吏民所言示禹。禹自見年老，子孫弱，又與曲陽侯不平，恐爲所怨，謂上曰：『災變之意，深遠難見，故聖人罕言命，不語怪神。』上雅信愛禹，由此不疑王氏。」〇通鑑：「王莽始建國二年〔一〕，國師公劉秀言：『周有泉府之官，收不售，與欲得，即易所謂「理財正辭，禁民爲非」者也。』莽乃下詔曰：『周禮有賒貸，樂語有五均，傳記各有筦焉。今開賒貸、張五均、設諸筦者，所以齊衆庶、抑兼并也。』遂於長安及洛陽、邯鄲、臨菑、宛、成都立五均司市、錢府官。司市常以四時仲月定物上中下之賈，各爲其市平。民賣五穀、布帛、絲綿之物不售者，均官考驗，用其本賈取之。又民有乏絶欲賒貸者，錢府予之，每月百錢取息三錢。又以周官税民，凡田不耕爲不殖，出三夫之税。城郭中宅不樹藝者爲不毛，出三夫之布。民浮游無事，出夫布一疋。其不能出布者冗作，縣官衣食之。諸取金、銀、連、錫、鳥、獸、魚、鼈於山林、水澤及畜牧者，嬪婦桑蠶、織紝、紡績、補縫，工匠、醫、巫、卜、祝及他商販、賈人，皆各自占所爲，於其所在之縣官，除其本，計其利十分之，而以其一爲貢。」案通鑑此文，本漢食貨志而有所增删。〇莊子外物篇：「儒以詩禮發冢。」〇漢書食貨志：「莽更名天下田曰王田，奴婢曰私屬，皆不得賣買。其男口不盈八，而田過一井者，分餘田予九族、鄰里、鄉黨。」〇原注引西山語，見所作王與之周禮訂義序。

〔一〕「二年」，原作「三年」，據中華本資治通鑑卷三七漢紀王莽始建國二年改。






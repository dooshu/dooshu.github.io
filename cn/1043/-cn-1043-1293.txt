王安石　与僧道升二首

升也初见我，肤腴仍洁白。

今何苦而老，手脚皴以黑。

闻有道人者，於今号禅伯。

嬲汝以一句，西归瘦如腊。

汝观青青枝，岁寒好颜色。

此松亦有心，岂问庭前柏。

王安石

王安石　与僧道升二首

跋陀罗师能幻物，幻秽为净持幻佛。

佛幻诸天以戏之，幢幢香果助设施。

茫然悔欲除所幻，还为幻佛力所持。

佛天与汝本无间，汝今何恭昔何慢。

十方三世本来空，受记岂非遭佛幻。

王安石


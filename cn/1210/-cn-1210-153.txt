金陵不孝妇

戊甲六月，余由温州守任因公进省，叩谒廉访周石生先生（开麒），并将近著《劝戒录》呈政。廉访温厚和平而尤喜讲因果，颇与余同契。越日，叩辞，燕谈之顷，廉访云：“吾乡有一事，甚真确，余所目击者，当为尔述之。”因云：金陵城内寡妪某姓者，老而瞽，仅一子一孙，子娶妇某氏，凶悍异常，人皆知其不孝。孙亦娶媳，则颇知礼义，常不以其姑为然，无如何也。其子与孙时以小经纪出外，家中惟婆媳三代三人，并应门仆及灶下婢均无之。悍妇固虐待其姑者。

一日，因事口角，妇恨极，逼姑于暗地，逾时，竟被勒杀。妇意谓外人固不知也，而其孙媳难以相瞒，因告其媳曰：“我有一要紧事告汝，须终身勿向人言，言则于汝不利。”媳见神色不妙，亦微知大概，素畏其悍，只有首肯而已。因告以故，媳噤不出声，并嘱以翁回问及，但言得病身亡可耳。因此一家内外绝无知之者。逾月，悍妇忽梦被摄至大殿，绿瓦高甍，堂上神像森严，灯烛闪闪，台下皂役肃立，闻唤不孝妇某氏进，因战栗跪下。旋复唤至后殿，神之尊严与前殿同，阶下齐声喊报不孝妇某氏到。忽闻殿上者曰：“有人在此控汝矣。”妇见阶下跪一老妇，即其姑也。曰：“记前事否？”

未及答，又闻殿上者曰：“暗地勒杀汝姑，是汝一人自为事乎？”妇自揣不能赖，因答云：“事诚有之。”殿上者曰：“汝当何罪知之乎？”因拍案喝曰：“此乃弥天大罪，在阳世当凌迟处死，在阴世当坠地狱，五百年后方得超生。阳世之罪，另有处置。汝若能将此一段罪案多告世上一人得知，则免汝地狱一日之苦。汝切记之。”又告云：“此事汝夫虽不与闻，但夫纲不振，既不能制之于生前，复不能发之于死后，以致母死非命，应与斩决。汝回去便见分晓也。”阶下皂役同声吆喝，大惊而醒，因历述前梦如绘。

未三日，妇即得恶疮遍身，溃烂自顶至踵，几无完肤，叫号四昼夜而死，其夫同月亦旋患断头疮而亡。













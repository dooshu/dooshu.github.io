贻林茂之纻帐

茂之穷老金陵，《冬夜》诗云：「老来贫困实堪嗟，寒气偏归我一家。无被夜眠牵破絮，浑如孤鹤入芦花。」夏又无帷帐，或遗之，则举以易米。予谓：「暑无幮，病于寒无毡，君能守之，当为作计。」处士笑曰：「愿守之以虎。」客皆绝倒。予在豫章，为寄纻帐，书绝句其上，属同志者各题一幅，不问知为林先生物，即谓之「墨守」可也。
北窗高卧岂知贫，料理偏愁白发人。
纻帐亲题林处士，草堂长伴百年身。



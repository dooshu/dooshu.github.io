列传第一百三十三 儒林三


△刘庄孙　刘彭寿　林起宗　戚崇增　程端礼〔端学〕　倪渊　陈澔〔师凯〕　刘友益〔冯翼翁　彭丝〕　宇文公谅　史季敷〔赵有桂〕　闻人梦吉　陈刚　陈樵　牟楷　程时登〔程复心〕　史伯璿〔詹道传　黄景星　曾贯〕　周仁荣〔仔肩　孟梦恂〕　钟律〔黄清老　单庚金　俞汉〕　朱公迁　朱隐老〔刘霖　陈谟〕　周闻孙〔俞燮元　邵光祖〕　赵汸　汪克宽

刘庄孙，字正仲，天台人。在大学五年，不获释褐，以诸生卒，喜著书。《尚书》有古文今文。陈振孙掇拾援据，确然明白，言：“传心者犹依违不敢置论。”庄孙愤然曰：“吾不能接响相附和。各为论著，不没其实。”著《书传上下篇》二十卷，又著《易志》十卷，《诗传音指补》二十卷，《周官集传》二十卷，《春秋本义》二十卷。诗文集曰《芳润稿》共五十卷，《和陶诗》一卷。

刘彭寿，眉州人。父渊，经术深邃，事母以孝闻。著有《读易记》《易学须知》《春秋例义》《春秋续传记》《左氏记事本末》等书。用荐为永州路学正，卒。彭寿有俊才，延祐三年进士，授桂阳路平阳县丞，转岳州路行用库使，擢建德路淳安县尹。每月朔日，辄幅巾深衣，升座讲书。淳安士庶，听讲无惰容。卒年六十四。彭寿教学者，必以经术为本，为文先义理而后词章。著有《四书提要》《春秋泽存》《春秋正经句释》。

林起宗，字伯始，顺德内丘人。初四方传布程朱遗言，起宗诵之，知敬。时刘因以风节学问著名当世，起宗欲从游，而无以为介。担簦负笈，斋沐立于其门者三日。因嘉其志，受而教之。起宗明于讲说，深思力行，极其至而后已。久之，以家贫，思省其亲，因授以治家之法。归而行之，事亲温清定省，皆有礼节。亲丧，庐墓三年。隐居教授，率其徒立为程限，以验日进之功。其言曰：“学当以圣贤为准。是非得失，了然常在目前，从事于博文约礼之诲。循序渐进，至于日至之时，有不期然而然者矣。”起宗仪容奇伟，晨起正襟危坐，虽造次，必依礼法。乡人有一不善，惟恐为其所知。其为人所敬畏如此。晚号“鲁庵”，尝作《志学指南图》，以为学道之标准；《心学渊源图》，以为入圣之极功。及《中庸》《大学》《论语》《孟子》诸图，《孝经图解》《小学题辞发明》《鲁庵家说》，共数十卷。至大间，王结官顺德，荐于朝。苏天爵荐知名之士十余人，起宗与焉。后至元三年卒，年七十有六。

戚崇增，字仲咸，金华人。少好学，能为诗古文辞。年二十七，始尽弃其学，从同县许谦游。著有《春秋学讲》一卷，《春秋纂例原指》三卷，《四书仪对》二卷，《复古编》一卷，《昭穆图》一卷，《历代指掌图》一卷。以经籍之文传写讹舛，乃考许慎《说文》，参以近代诸儒之所订，用古文写《易》《书》《诗》《仪礼》《春秋》《孝经》《论语》《大学》《中庸》《孟子》，将献于有司，未及上而卒。

程端礼，字敬叔，庆元鄞县人。庆元自宋季皆尊尚陆氏之学，端礼独从史蒙卿游，传朱子之绪论。用举者授广德建平县、池州建德县两县儒学教谕。又为建康路江东书院山长。文宗在潜邸，遣近侍子弟来学，赐以金币，甚加礼敬。后迁铅山州儒学教授。秩满，以将仕郎台州儒学教授致仕。至正五年卒，年七十五。初铅山鹅湖书院旁有道观，一日端礼过其处，有驴跑隙地，发之，得石碣十余，刻群贤像，因作群贤堂以祀之。所著有《进学规程》，国子监颁其书于郡县，以为学者法。

弟端学，字时叔。通《春秋》。至治元年进士，授仙居县丞，寻改国子助教，迁国子博士，命未下而卒。端礼色庄而气夷，善诱学者。端学刚严方正，人皆敬惮之。当时以比河南两程子云。端学有《春秋本义》三十卷，《三传辨疑》二十卷，《春秋或问》十卷。

倪渊，字仲深，湖州乌程人。从敖继公受《易》及三礼之学。高克恭为行省左右司郎中，深器之。谓渊曰：“君大才不可小用也。”及迁行台侍御史，以敖继公、邓文原、陈康祖、姚式与渊，并荐于朝，授杭州路儒学教授。先是，庙学释奠，多用俗乐。渊得宋太常乐工二人，使以雅乐教诸生习之。国子监闻其事，因召两乐工为国子乐师。太学备金石之乐，实自渊倡之。秩满，调湖州路儒学教授。渊用胡瑗旧法，葺经义、治事两斋，又创仁智轩，为游息之地。其后学者为渊立生祠，渊自往撤之。迁太平路当涂县主簿，有能名。江东廉访副使元永贞按部还，谓廉访使王士熙曰：“吾分按太平池州两路，廉能之吏，惟一当涂主簿而已。”未几，以年垂七十，授承务郎、杭州路富阳县尹。致仕，卒。有《易说》二十卷，《图说序例》各一卷。

陈澔，字可大，江西都昌人。父大猷，宋开庆二年进士，官通直郎、黄州军判官，师事双峰饶氏，以礼名家。澔承其家学，会萃演绎，而附以己见。著《礼记集说》三十卷。隐居不仕，郡守延为白鹿洞山长。卒，金溪危素尝以澔《集说》与陈栎《礼记集解》质于吴澄，澄复书曰：“二陈君可谓善读书者，其说礼无可疵矣。”

子师凯，于易象、乐律多所撰述，能世其家学。

刘友益，字益友，永新人。少好学，贫不能购书，借人书，穷昼夜读之。及长，贯穿六经，至天文、地志、律历、象数之学，无不研究。宋亡，兄弟遇乱兵皆死，友益绝而复苏。饥困著书，不与世接，以为圣人之志，莫大于《春秋》，继《春秋》之迹，莫尚于《通鉴纲目》。凡司马氏宜书而未书者，朱子书之；宜正而未正者，朱子正之。恐朱子之意不白于天下后世，乃著《通鉴纲目书法》五十九卷，历三十年而后成。至顺三年卒，年八十五。

同县冯翼翁，字子羽，著《春秋集解大义》《性理群书》《通鉴小录》《正统五德类编》《文章旨要》《五子旨要》《礼考正》《古正伪》等书。

彭丝，字曾叔，著《庖易》《春秋辨疑》《礼记集说》，四十九卷，《黄钟律说》八篇。俱为名儒。

宇文公谅，字子贞。其先成都人。父挺祖，徙湖州。公谅弱冠有操行，嘉兴富民延为子弟师。夜将半有叩门者，问之，乃一妇人。公谅叱去之，翼日即辞归。至顺四年，登进士第，授徽州路同知婺源州事，改同知余姚州事。省檄察实松江海淤田，公谅以潮汐不常，后必遗患，请一概免科，省臣从之。除国子助教，调应奉翰林文字，同知制诰，兼国史院编修官，改佥岭南廉访司事，以疾请老。公谅平居，虽暗室，必正衣冠端坐。尝挟手记一册，昼有所为，夜必书之。其不可书即不敢为。门人私谥曰纯节先生。

史季敷，以字行，明州人。世传《夏小正》为夏书，在《大戴礼》中，传之者，戴氏也。郑康成为之注。或曰：卢辩注谓为郑氏者，非也。山阴傅崧卿加以训释，多所补正。朱子集《仪礼》，尊信《小正》而用之，其论益定。季敷参考同异，作《夏小正经传考》三卷，参以傅氏本，及采《仪礼集解》，附以释音。复取先儒解经所引小正语，及事相附近者，缀于传文下，脱衍者列叙于后，尤称详密。

时括苍赵有桂，字诜仲，有《夏小正集解》，盖取诸家说，而更为之解者。

闻人梦吉，字应之。金华人。父诜老，游王柏之门。梦吉受学家庭，父子自相师友。手抄七经传疏，深究义理，闭户逾十年，悉通奥旨，乃开门讲学。泰定间，贡授泉州教谕。平生信道既笃，涵养益纯，识与不识，莫不称为有道君子。门人谥曰凝熙先生。

陈刚，字公潜，温州平阳人。受业胡长孺之门，昼夜研索，通《易》《诗》《书》三经旨要，著《五经问难》《四书通辨》，述《历代正闰图说》《浑天仪说》《历代官制说》《禹贡洪范手抄》。后两目盲，人有求其文者，犹能口授。雅正高古，人称潜斋先生。

陈樵，字君采，东阳人。父取青，从乡先生石一鳌游，与闻朱子之学。樵承家传，继受《易》《诗》《书》《春秋》于程直方。精思四十年，恍然有得。著《易象数解新说》《洪范传经解》《四书本旨》《孝经新说》《鹿皮子集》。樵常制鹿皮为衣，种药圁谷中，自称鹿皮子，故以名其集云。

牟楷，字仲裴，黄岩人。刻志诚正之学，论文务以性命为先，词华为后。有《九书辨疑》《致中和议》《河图洛书说》《春秋建正辨》《深衣刊误》《定武成错简》《管仲子纠辨》《桐叶封弟辨》《四书疑义篇》。门人名其书为“理窟”，尊之曰“静正先生”。

程时登，字登庸，乐平人。时德兴董铢得朱子之学，传其乡里。有程正则者，私淑之。时登从之游，深彻性命奥义，著《大学本末图说》《中庸中和说》，集朱子论述问答之语，审未发已发之几，而探索性情体用之极。《太极图》《通书》《西铭》，则错综为之互解。又有《周易启蒙》《辑录律吕》《新书赘述》《臣鉴图》《文章原委》等书。

时婺源程复心，字子见。自幼潜心理学。会辅氏黄氏之说，折衷成章，名《四书章图总要》二十二卷。皇庆二年，江浙省臣上其书，优诏擢用，辞不出。

史伯璿，字文玑，平阳人。幼强记精究四书，深得朱子本意。时饶氏辑讲许氏《藂说》、胡氏《通旨》、陈氏《发明》，有与朱子背驰者。伯璿著《四书管窥》五卷，多所辨正。

临川詹道传亦言：“四书之旨，晦蚀于训诂，幸朱传出而大义晓然，读者未易窥测。”乃用许衡所定句读，著《四书纂笺》二十六卷，行于世。

又余姚黄景星，著《四书集说启蒙》，发明朱子之学，尤多心得。

泰和曾贯，字传道，笃志圣贤之学，倜傥有大志。至正中，为绍兴路照磨，御龙泉贼，战殁。著有《四书类辨》《周易变通》《学庸标旨》诸书。

周仁荣，字本心，台州临海人。父敬孙，宋太学生，从金华王柏讲学于上蔡书院，与同郡杨珏、陈天瑞、车若水、黄超然、朱致中、薛松年等同门，尝著《易象占》《尚书补遗》《春秋类例》。仁荣承其家学，又师珏、天瑞治《易》《礼》《春秋》。用荐者署美化书院山长。地在处州万山中，人鲜知学。仁荣举行乡饮酒礼，土俗为变。后辟江浙行省掾史，省臣皆呼以先生。泰定初，召拜国子博士，迁翰林修撰，卒。弟子多知名士，以泰不华为最著。仁荣居台州，筑一室，甫落成，有友人杨公道舆疾至门曰：“愿假君新宅以死。”仁荣让正寝居之，未几杨死，有遗财。杨之弟诣仁荣求分之，仁荣不许，对众封籍所贮物，遣人至平阳，呼其子至，悉与之。其笃于亲故如此。

仁荣弟仔肩，字本道。以《春秋》登延祐五年进士第，终惠州路总管府判官，亦以文学名。

同郡孟梦恂，字长文，黄岩人。与仁荣同师杨珏、陈天瑞，以荐署本郡学录。至正十三年，授常州路宜兴县判官，未受命而卒，赐谥曰康靖先生。所著有《性理本旨》《四书辨疑》《汉唐会要》《七政疑解》及《笔海杂录》五十卷。

钟律，字伯纪，开封人。元末乡贡士，不应辟召，肆力经学。元末治《春秋》者，多泥于胡传褒贬之说。其能脱去积习，一以经文为正者，于笔削精义，又往往失之。律采诸家精义载各条之下，而间附己意，名《春秋案断补遗》，盖取程子传为案，而经为断者，一时称为通儒。

又黄清老，字子肃，邵武人。累官湖广等处儒学提举。著《春秋经旨》《四书一贯》，学者号为樵水先生。

剡溪人单庚金，字君范，隐居三十年，著《春秋传说集略》十二卷。

诸暨人俞汉，字仲云，著《春秋传》三十卷，辟儒学官，不就，卒。

朱公迁，字克升，饶州鄱阳人。肆力圣贤之学，以正心诚意为入德之门。至正七年，以遗逸征至京师，授翰林直学士。劝帝亲贤远佞，修德恤民，庶天意可回，不然恐忧在旦夕。执政恶其切直，不能用，出为处州学正。著《朱子诗传疏义》廿卷，《四书通旨》六卷。

朱隐老，字子方，丰城人。受业于同郡桂庄涂应雷，远承朱子遗绪。隐居荷山，精《易》理及邵子《先天》、横渠《正蒙》诸书。谓“先天之学，心学也，其图皆从中起。邵子探是图，著《皇极经世》，性命物理之说重明于世。学者畏其难，弃而弗讲，乃作《经世书说》。张子《正蒙》实与《太极图》《通书》《西铭》并传，而未有为之注者，乃作《正蒙书说》。礼经残缺已久，朱子虽定为仪礼经传，而其辑录皆出门人，子夺多有未当，乃作《礼说》。《易》之论精深广大，非近世儒者所知，乃作《易说》。”学者称灊峰先生。

同时刘霖，字雨苍，安福人。博通五经。元季避地泰和，学者尊师之。性耿介，不随世俯仰。著有《太极图解》《易本义》《童子说》《四书纂释》《杜诗类注》诸书。

又泰和陈谟，号心吾，其学亦为乡人所宗。著《书经会通》《诗经演疏》二书，及《海桑集》。

周闻孙，字以立，吉水人。由乡贡荐入史馆，修宋辽金三史，同事多辽金故臣后，不肯以正统。子朱、闻孙疏争之，不报、弃职归。著《尚书一览》《河图洛书序说》《诗学舟楫》诸书。

同时俞元燮，字邦亮。其先自建宁徙长洲，通蔡氏《书传》，博采群说，著《尚书集传》十卷。

又邵光祖，字宏道，亦长洲人。博通好古，研精经传，穷六书之旨。张士诚辟为湖州学正，不赴。著《尚书集说》，俱行于世。

赵汸，字子常，休宁人。姿禀卓绝，幼读朱子四书，多所疑难，乃尽取朱子书读之。闻九江黄泽有学行，往从之游，得六经疑义千余事以归。复往，留二年，得口授六十四卦大义与春秋之学。又从学于临川虞集，闻吴澄之绪论。著《春秋集传》十五卷，《左氏补注》十卷，《春秋师说》三卷，发明师说，度越唐宋。诸家学者称东山先生，卒年五十一。

汪克宽，字德一，祁门人。祖华为饶鲁门人，传黄勉斋之学。克宽十岁，其父授以《双峰问答》，辄有悟。后从浮梁吴仲迂受业。泰定中，应进士举，以策对伉直见黜，乃弃科举业，尽力于经学。著《春秋经传附录纂疏》《程朱传义音考》《诗集传音义会通》《礼经补逸》《纲目凡例考异》。又《环谷集》八卷。元末为朱子之学者，以克宽为大师。明初聘修《元史》，欲官之，固辞不受。卒年六十九。




鞠歌行





陆机《鞠歌行序》：按汉宫阁有含章鞠室、灵芝鞠室，后汉马防第宅卜临道，连阁通池，鞠城弥于街路。《鞠歌》将谓此也。又东阿王诗，连骑击壤，或谓蹙鞠乎?三言七言，虽奇宝名器，不遇知己，终不见重，愿逢知己以托意焉。按《乐府诗集》：王僧虔《伎录》平调有七曲，其七曰《鞠歌行》。



玉不自言如桃李，[一]鱼目笑之卞和耻。[二]楚国青蝇何太多，[三]连城白璧遭谗毁。[四]荆山长号泣血人，忠臣死为刖足鬼。听曲知宁戚，夷吾因小妻。[五]秦穆五羊皮，买死百里奚。[六]洗拂青云上，[七]当时贱如泥。朝歌鼓刀叟，虎变磻溪中。[八]一举钓六合，遂荒营丘东。[九]平生渭水曲，谁识此老翁?奈何今之人，双目送飞鸿。[十]

[一]《史记》：“桃李不言，下自成蹊。”



[二]张协诗：“鱼目笑明月。”《新序》：荆人卞和得玉璞而献之，荆厉王使玉尹相之，曰：“石也。”王以和为谩而断其左足。厉王薨，武王即位，和复奉玉璞而献之。武王使玉尹相之，曰：“石也。”又以为谩而断其右足。武王薨，共王即位，和乃奉玉璞而哭于荆山中，三日三夜，泣尽而继之以血。共王闻之，使人问之曰：“天下之刑者众矣，子刑何哭之怨也?”对曰：“宝玉而名之曰‘石’，贞士而戮之以‘谩’，此臣之所以悲也。”共王乃使人理其璞而得宝焉，故名之曰“和氏之璧。”



[三]《诗·小雅》：“营营青蝇止于樊，岂弟君子，无信谗言。”《郑笺》曰：“蝇之为虫，污白使黑，污黑使白。喻佞人变乱善恶也。”



[四]《史记》：赵惠文王得楚和氏璧，秦昭王闻之，使人遗赵王书，愿以十五城易璧。后人所谓“连城之价”正指此事。



[五]《列女传》：宁戚欲见桓公，道无从，乃为人仆，将车，宿齐东门之外。桓公因出，宁戚击牛角而商歌甚悲。桓公异之，使管仲迎之。宁戚称曰：“浩浩乎白水。”管仲不知所谓，不朝五日而有忧色。其妾倩进曰：“君不朝五日而有忧色，敢问国家之事耶，君之谋也?”管仲曰：“昔日公使我迎宁戚，宁戚曰：‘浩浩乎白水。’吾不知其所谓，是故忧之。”其妾笑曰：“人已语君矣。君不知识耶?古有《白水》之诗，诗不云乎?‘浩浩白水，鯈鯈之鱼。君来召我，我将安居。国家未定，从我焉如?’此宁戚之欲得仕国家也。”管仲大悦，以报桓公。桓公乃修官府，斋戒五日，见宁子，因以为相，齐国以治。



[六]《吕氏春秋》：百里奚之未遇时也，亡虢而虏晋，饭牛于秦，传鬻以五羊之皮。公孙枝得而悦之，献诸穆公。三日，请属事焉。穆公曰：“买之五羊之皮而属事焉，无乃天下笑乎。”公孙枝对曰：“信贤而任之，君之明也。让贤而任之，臣之忠也。君为明君，臣为忠臣，彼信贤境内将服，敌国且畏，夫谁暇笑哉。”穆公遂用之，谋无不当，举必有功。



[七]《史记·范睢传》：“不意君能自致于青云之上。”



[八]《楚辞》：“吕望之鼓刀兮，遭周文而得举。”王逸注：“鼓，鸣也。言太公避纣，居东海之滨，闻文王作兴，盍往归之，至朝歌，道穷困，自鼓刀而屠，遂西钓于渭滨。文王梦得圣人，于是出猎而见之，遂载以归，用以为师。”《宋书》：文王将田，史遍卜之曰：“将大获，非熊非罴，天遗汝师以佐昌。臣太祖史畴为禹卜畋，得皋陶，其兆如此。”王至磻溪之水，吕尚钓于涯，王下趋拜曰：“望公七年，乃今见光景于斯。”尚立变名答曰：“望钓得玉璜，其文要曰：‘姬受命，昌来提，撰尔雒钤报在齐。’”



[九]《诗·鲁颂》：“遂荒大东。”《毛苌传》：“荒，有也。”《史记》：武王已平商而王天下，封师尚父于齐营丘。《正义》曰：《括地志》云：营丘，在青州临淄北百步外城中。



[十]《史记》：卫灵公与孔子语，见蜚雁，仰视之，色不在孔子。孔子遂行。“双目送飞鸿”正用其事，以喻不好贤之意。

萧士赟曰：太白此词，始伤士之遭谗废弃，中羡昔贤之遇合有时，末则叹今人不能如古人之识士，亦聊以自况云尔。






与金长真

宠命下喜跃数日非独为老公祖贺迁擢也盖为盛世喜祥刑之得人为江乡喜民命之有赖也史称张释之于定国一曰天下无寃民一曰民自以不寃盖谓听断得平耳今法吏或武健严酷草菅民命以囹圄为质库以援书操金劵其间寃滥不少近又见有执法大吏多行不义无所湔补乃以故放罪人为种德则有纵凶恶而殃善良者矣皇天无亲惟善是与纵恶人以殃善良非仁恕之道书曰刑期於无刑惟明克允孔子曰刑罚不中则民无所措手足今国家赦令数颁恤刑四出而盗贼奸宄日衆以刑罚之未中益相习而无忌惮也如果平心执法轻重得宜欧阳公所云求其生而不得则死者之心与我俱无憾此所谓惟明克允者也老公祖既仁且明办此绰如矣仆复云尔者盖有所惩而然也江南讼狱繁多躬亲综核则太劳倚任吏胥则滋弊惟一代大贤驾轻就熟折狱不烦于廷尉之高门不足数矣


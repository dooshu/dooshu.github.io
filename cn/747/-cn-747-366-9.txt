○授畅璀谏议大夫制

敕：为川者决之使导，为臣者宣之使言，故尧有敢谏之鼓、诽谤之木，此其所以圣也。楚灵称凡百箴谏，吾尽知之，无怫吾虑，此其所以败也。朕嗣守鸿业，时方艰难，实赖有位之士，匡其不及，故注意谏臣，必求诸道。关内监河判官畅璀，颐真养正，精洁惠和，有质直而无流心，秉忠信而持谠议。顷岁去职，晦迹邱园，爱其身以有待，养其志以有为。厥德不回，允谐司议。可兼谏议大夫，馀如故。於戏！宫之奇懦不能强谏，《春秋》以为失常，臧僖伯继论纳郜鼎，君子称必有馀庆。予违汝弼，汝无面从。


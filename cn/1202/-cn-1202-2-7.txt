曲赦丹阳等四郡诏

门下：朕兴言民瘼，昧旦求政，所以庶存简惠，缉兹治道，而玉烛未调，祥风尚郁。京辅及三吴，昔岁水灾，秋登旣罕，今兹厉疾，罹患者多，纳隍之叹，爲矜良深。可曲赦扬州所统丹阳、吴兴，南徐州所统义兴等四郡，其遭水尤剧之县，自今年以前，三调未充而虚例已毕，官长局吏应共备偿者，虽卽事爲愆，情在可亮，外详所除，以弘优泽。


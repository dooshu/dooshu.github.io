○与渤海王大彝震书

敕渤海王大彝震、王子大昌辉等自省表陈贺，并进奉事，具悉。卿代袭忠贞，器资仁厚。遵礼义而封部和乐，持法度而渤海晏宁。远幕华风，聿修诚节。梯航万里，任土之贡献俱来；夙夜一心，朝天之礼义克备。龙庭必会，是域何遥。言念嘉猷，岂忘寤叹。勉宏教义，常奉恩荣。今因王子大昌辉等回国，赐卿官告及信物，至宜领之。妃及副王长史平章事等各有赐物，具如别录。


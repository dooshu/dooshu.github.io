○送王序

黯去岁自褒中还辇下，辅文出新试相示。其间有《江南春赋》，篇末云：“今日并为天下春，无江南兮江北。”某即贺其登选於时矣。何者？以辅文家於江南，其词意有是，非前关耶！今春果擢上第。夏六月，告归省於闽，命序送行。某辞以未第，言不为时重。辅文曰：“吾所知者，惟道与义。岂以已第未第为重轻哉！”愚繇是不得让。鳞群之众也，必圣其龙；羽族之多也，必瑞其凤。凤非四翼，龙非二首，所以异於鳞羽者，惟其稀出耳。向使日百时千，盈川溢陆，则蛇虺鸠雀，无非龙凤矣。其谁曰圣且瑞哉！进士科由汉迄唐，为擢贤之首也。寰瀛之大，亿兆之众，岁贡其籍者，数才於千，有司升其名者，复止於三十。其不为贵而且稀乎！辅文早岁业儒，而深於词赋，其体物讽调，与相如、扬雄之流，异代而同工也。故角於文阵，而声光振起。今之中选，是荣其归。想宁庆之晨，为乡里改观。孰不谓人之龙凤乎！懿哉辅文，是行也，足以自重。


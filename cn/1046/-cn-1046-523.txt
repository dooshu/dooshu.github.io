王炎　张德夫园亭八咏　梅隐

闻君家有十亩园，竹逾万个花亦繁。

门楣大字扁梅隐，要与梅兄同岁寒。

问君小隐亦何好，脚踏风波身易老。

花虽不语解笑人，似隐又非何草草。

破雪暗香先得春，青州从事如春温。

女奴洗玉歌一曲，对花举酒成三人。

饮酣拔剑气方怒，抃洛神皋难北顾。

手提万骑属櫜韐，未可为梅空隐去。

王炎


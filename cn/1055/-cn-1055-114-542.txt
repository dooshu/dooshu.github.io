【唐颜鲁公题名〈永泰二年〉】

右《靖居寺题名》，唐颜真卿题。按《唐书》纪传，真卿当代宗时为检校刑部尚书，为宰相元载所恶，坐论祭器不修为诽谤，贬硖州员外别驾，抚州、湖州刺史。载诛，复为刑部尚书。而此题名云“永泰二年，真卿以罪佐吉州”，与史不同。据真卿《湖州放生池碑阴》所序云“贬硖州旬余，再贬吉州”，盖真卿未尝至硖，遂贬吉，而史氏但据初贬书于纪传耳。真卿大历三年始移抚州，当游靖居时犹在吉也。


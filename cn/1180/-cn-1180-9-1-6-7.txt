葛藟

三章，章六句


首章讲：流离之民作此以自叹。曰：





绵绵葛藟，在河之浒。

绵绵，长而不绝。岸上曰浒。绵绵葛藟，则在河之浒，物固有所托矣。





终远兄弟，谓他人父。

况我也去其乡里家族，而终远兄弟，至谓他人为己父。





谓他人父，亦莫我顾。

此固欲望其我顾也。然我虽谓彼为父，彼乃视我流离，恬不动念，而曾莫我顾焉。夫以他人之疏，至称之以父之尊，乃亦不足为吾怙，而竟失所托焉。是葛藟之不如矣，其穷不亦甚乎！

二章讲：





绵绵葛藟，在河之涘。

水涯曰涘。绵绵葛藟，则在河之涘，物固有所托者矣。





终远兄弟，谓他人母。

况我也去其乡里家族，而终远兄弟，至谓他人为己母。





谓他人母，亦莫我有。

此固欲望其我有也。然我虽以彼为母，彼乃视我困苦，漠然若无，而曾莫我有矣。夫以他人之疏，至呼之以母之亲，乃亦不足为吾恃，而竟失所托焉。是葛藟之不如矣，其穷不益甚乎！

末章讲：





绵绵葛藟，在河之漘。

夷上洒下曰漘。绵绵葛藟，则在河之漘，物固有所托者矣。





终远兄弟，谓他人昆。

况我也去其乡里家族，而终远兄弟，至谓他人为己兄。





谓他人昆，亦莫我闻。

此固欲望其我闻也。然我虽以彼为昆，彼乃视我忧戚，褎如充耳，而曾莫我闻矣。夫以他人之疏，至视之以兄弟之爱，乃亦不足以相须，而竟失所托焉。是葛藟之不如矣，其穷不益甚乎！噫，君民者睹此，可以畅然省矣。






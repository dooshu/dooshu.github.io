蔬圃

蔬圃依山脚，渔扉并水涯。



卧枝开野菊，残枿出秋茶。



病骨知天色，羁怀感物华。



余年有几许？

且灌邵平瓜。

蔬圃

山翁老学圃，自笑一何愚。



硗瘠财三亩，勤劬赖两奴。



正方畦画局，微润土融酥。



翦辟荆榛尽，鉏犁磊块无。



过沟横略彴，聚甓起浮屠。



隙地成瓜援，余功及芋区。

如丝细生菜，似鸭烂蒸壶。



此事今真办，东归不为鲈。




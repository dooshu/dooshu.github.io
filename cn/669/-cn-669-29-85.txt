85　譙定學易郭曩氏　袁溉易學得於賣香翁　易學在蜀


譙天授【原注】定〔一〕。之學，得於蜀曩氏夷族；袁道潔【原注】溉。之學，得於富順監賣香薛翁。故曰：「學無常師。」

【閻按】宋史「曩氏」上有「郭」字。「世家南平」，非夷族。「溉」作「滋」，閩人。「香」作「醬」。遇於眉、邛間。二程子所見，則成都治篾篐桶叟〔二〕。郭曩氏、篾叟、醬翁，皆蜀之隱君子也，故伊川曰「易學在蜀」。

【元圻案】宋史隱逸傳：「譙定學易於郭曩氏，自『見乃謂之象』一語以入。郭曩氏者，世家南平，始祖在漢爲嚴君平之師，世傳易學，蓋象數之學也。靖康初，吕好問薦定，召爲崇政殿説書，不就。愛青城大面之勝，棲遯其中，蜀人指其地曰譙巖，稱之曰譙夫子。」〇經義考二十一：「譙氏定易傳，佚。程迥曰：『定，涪州人，嘗受易於羌中郭載，載告以「見乃謂之象」與「擬議以成變化」之義。郭本蜀人，其學傳自嚴君平。定見伊川於涪，伊川欲與同修易書。後和國許公薦於朝，授通直郎。』」

〔一〕「原注」，漏標，依文例補。下同。

〔二〕「叟」，原脱，據清嘉慶本補。





困學紀聞注卷十六考史



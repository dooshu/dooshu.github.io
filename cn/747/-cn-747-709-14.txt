○谋议论

欲知谋议之用舍，身名之荣辱，观其立论可知也。切於时机，明於利害，人主易晓，当世可行，其谋必用，而终有後咎，晁错、主父偃是也。何者？切时机，明利害，皆怨诽所由生，享其利而自罹其害。谋阔意中，言高旨远，其道可法，其术则疏，必有高名而不用於世，贾山、王阳是也。谋议不行，故能无患。智足应变，道可与权，言虽切於人情，意常笃於礼义，谋不尽用，而身无近忧，贾谊是也。故当汉文之世，亦列高位。馀门客崔世叔，即宋广平之维私也（原注：崔世叔名犯庙讳），又常预燕公、代公之戎幕，故知三丞相才业甚备。曰：“广平好言政事，燕公好言文学，至於经国远虑，意鲜及之。与代公言，初若涉川，未知其止，寥廓广大，莫见津涯，味之既深，思意愈密。”代公常为西北边将帅，论四夷事，虑必精远，则崔之言信有征矣。凡侍坐於君子，闻其言可以知其才术远近，用此道也。


○宪宗忌日玉晨观叹道文

清净无为之谓道，是非有作之谓名。道知其源，名亦归正。由是群生遂性，咸臻妙有之功；四气顺时，自契不言之信。洪炉假喻，大块无形。载厚地以繁滋，覆高天而悠久。伏以今月二十七日，宪宗皇帝忌，女道士等斋戒精修，焚香虔恳。伏愿追踪元运，息驾黄庭。保圣祚於无疆，降神功於有截。日月所照，福祜同沾。


○送宗判官归滑台序

大丈夫其谁不有四方志？则仆与宗衮。二年之间，会而离，离而会，经途所亘，凡三万里。何以言之？去年春会於京师，是时仆如桂林，衮如滑台。今年秋，乃不期而会於桂林。居无何，又归滑台，王事故也。舟车往返，岂止三万里乎？人生几何，而倏聚忽散，辽若此，抑知已难遇，亦复何辞？岁十有一月，二三子出饯於野。霜天如扫，低向朱崖，加以尖山万里，平地卓立，黑是铁色，锐如笔锋。复有阳江、桂江，略军城而南走，喷入沧海，横浸三山。则中朝群公，岂知遐荒之外，有如是山水？山水既尔，人亦其然。衮乎对此，与我分手，忘我尚可，岂得忘此山水哉！


○土牛赋

土牛所置，惟民是利，将立表以劝农，胜陶冶而为器。相牵之状，或垂象而在天；观出之期，谅成形而在地。所以无刍豢之损，殊死生之类，实大块之所资，岂一撮之所致？故乃用为恒典，蒇其成事。执农政之後先，固策人以相示。观夫出康庄之际，当立春之期，既合土而象矣，还服箱而似之。诚鞭策而无用，信耒耜之是持。异彼土龙，每因旱而方致；同夫刍狗，表至仁而无私。若非农为国本，曷能敬授人时？

原其事始，诚则有以。图白巫以侔形，每葱而在视。宁同日夕，与群羊而下来；谅在月穷，惟御人之所。是以先春斯举，农正是供，察之者觉顺时而行令，观之者知有事於上农。既惟人而是瞻，岂与骥而同皂？足以符务农之政，足以叶劝人之道。立之於後，讶春事之尚迟；御之於前，悟农功之在早。令出惟行，百姓昭明，既有象而垂则，表得时而亲耕。立以示农，岂忧燧尾之祸；莫由而饭，奚闻扣角之声？事有开而必先，义任重而致远，既遵之而为早，方验之而知晚。非同金锁，入寒渚而无踪；有异绀辕，行藉田而方垦。夫然，则土牛之出也，可以为农政之本。


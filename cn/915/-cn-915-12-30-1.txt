◇上老子道德经注表

臣闻乘风理弋，追逸羽于高云；临波命钩，引沈鳞于大壑。苟得其道，为工其事，在物既尔，理亦固然。窃唯《道》、《德》二经，阐明幽极，旨冥动寂，用周凡圣。论行也清净柔弱，语迹也成功致治。实众流之江海，乃群艺之本根。臣少览经书，偏所笃好，虽从役军府，而不舍游息。钻味既久，斐如有所见，比之前注，微谓异于旧说。情发于中而形诸外，轻以管窥，遂成穿凿。无取于游刃，有惭于运斤，不足破秋毫之论，何以解连环之结。本欲止于门内，贻厥童蒙，兼以近资愚鄙，私备忘阙，不悟姑射凝神，汾阳流照，盖高之听卑，迩言在察。春末奉旨，猥蒙垂诱，令上所注《老子》，谨冒昧封呈，并序如别。（《北齐书·杜弼传》）


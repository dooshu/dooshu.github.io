东都选

贞观元年。京师米贵。始分人于洛州置选。

永徽元年。始置两都举。礼部侍郎官号。皆以两都为名。每岁两地别放及第。自大历十二年。停东都举。是后不置。

开耀元年十月。崇文馆直学士崔融议选事曰。关外诸州。道里迢递。洛河之邑。天地之中。伏望诏东西二曹。两京都分简留放。既毕同赴京师。

开元元年十二月。遣黄门监魏知古。黄门侍郎卢怀慎。往东都分知选事。便令拟宋璟为东都留守。摄门监过官。

元和二年九月诏。东都留守赵宗儒。权知吏部。令掌东都选事。铨试毕日停。

太和二年九月敕。吏部今年东都选事。宜令河南尹王播权知侍郎。铨试毕日停。

三年四月敕。东都选事宜权停。


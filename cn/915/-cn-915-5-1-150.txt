◇祀故太尉桥玄文

故太尉桥公，诞敷明德，泛爱博容。（《文选·头佗寺碑》云：「高轨难追。」注引魏太祖祭桥玄文曰：「懿德高轨，泛爱博容。」）国念明训，士思令谟。灵幽体翳，邈哉矣。吾以幼年，逮升堂室，特以顽鄙之姿为大君子所纳，增荣益观，皆由奖助，犹仲尼称不如颜渊，李生之厚叹贾复。士死知己，怀此无忘。又承从容约誓之言：「殂逝之後，路有经由，不以斗酒只鸡过相沃酹，车过三步腹痛勿怪。」虽临时戏笑之言，非至亲之笃好，胡肯为此辞乎？匪谓灵忿，能诒己疾，怀旧惟顾，念之凄怆。奉命东征，屯次乡里，北望贵土，乃心陵墓。裁致薄奠，公其尚飨！（《魏志·武帝纪》注引「褒赏令」，又见《后汉书·桥玄传》，《水经》二十四《睢水注》，《艺文类聚》三十八）


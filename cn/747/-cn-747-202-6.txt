○上沙门应不拜亲表

臣言：臣闻佛化所资，在物斯贲，良由拔沈冥於六道，济蒙识於三乘：其德既宏，其功亦大。所以佛为法主，幽显之所归依；法为良药，烦惑由之清荡；僧为佛种，宏演被於来际。遂使历代英主，重道德而护持；清信贤明，度子女而承继：固得僧尼遍於区宇，垂范导於无穷。伏惟陛下慈济九有，开畅一乘，爱敬之道克隆，成务之途逾远。近奉明诏，令僧跪拜父母，斯则崇扬孝始，布范敬源。但佛有成教，出家不拜其亲，欲使道俗殊津，归戒以之投附；出处两异，真俗由之致乖，莫非心受佛戒，形具佛仪，法纲悬殊，敬相全别。且自高尚之风，人主犹存抗礼，岂惟臣下，返受跪拜之仪？俯仰抚循，无由启处。意愿国无两敬，大开方外之迹，僧奉内教，便得立身行道。不任私怀之至，谨奉表以闻，尘黩威严，伏增战越。谨言。








○議開泇河疏 【 開泇河】

議照河自開歸而下。合運入海。其路有三。繇蘭陽道考城至李吉口過堅城集入六座樓出茶城而向徐邳。是名濁河。為中路。繇曹單經豐沛出飛雲橋泛昭陽湖入龍塘出秦溝而向徐邳。是名銀河。為北路。繇潘家口過司家道口至何家堤經符離道雎寧入宿遷出小河口入運。是名符離河。為南路。此三路者。近代以來。河所逓行之道也。較而言之。南路雖近　陵然有隋堤障其上。有九岡十八窪隔其中。有歸仁堤護其下。于　陵無害也。第其北扼于山。南近于淮。倘下流淤塞。不逆流而上。則潰隄而南。是皆能亂淮。亂淮則久之而淮亦淤。淮淤而沮洳之患。上及　陵園矣。且全河下宿遷徐邳。運道不免告涸則南路者利不勝害者也。北路雖近運。然太行隄足障驚濤。徐呂洪足束亂流。且汶泗有接漕艘之利也。第其下流。往往潰堤。堤潰而魚沛之間。城郭夷牽。路壞不直。殃民亦且梗運則北路者利害正等者也惟中路則不南不北。既遠于　陵。亦濟於運。有利無害。稱全善焉。前督臣者總督河道劉公東星也盖洳河之議舒公應龍實主之中作而罷劉公在事欲遂成之亦不久而卒前督臣排羣議而斷之。獨合三省以興茲役。亦謂得算。假令不惜大費、必竟全功、一勞永逸、豈不休哉乃以資用乏工程减、以故狂瀾巳回、下流復溢、　陵麓雖云亢爽、運道尚在梗塞、盖所得巳多。直全利未收耳。然則今日為計也、將若之何、夫百四十萬之估冊具在也。自堅城以至鎮口。河形尚宛然也。乞金于冏寺。借力於省直。完濁河之全功。收中路之永利。亦何不可之與有。顧今之時、非昔之時矣、霪潦為虐、人魚地沼、非死而徙、生靈盡矣、且黃河之工。不比運河。黃河之役民費倍官故事可考官估其一。民費其二。估冊之五十萬。即民間百萬不啻也。以財盡民流之時、興勞民傷財之役、坐見運畚荷鍤之夫、立成揭竿斬木之眾、彼時噬臍其有及乎、故挑濁河者、議之所不敢出也、若是則復賈魯之河、走符離之道、挑王所樓、竟小河口、南路通而北流折、不既稱便事乎、顧是道也。不加隄防。而任其漫流、以分水則可。大肆開挑。而縱其奪河以亂淮則不可。盖黃堌之　新旨。尚可以理奪。而傷　陵之隱禍。實難以逆覩。此宜熟察而緩圖。未可輕為而嘗試者也。惟三路皆不可行故須開泇河然則守行堤。開泇河。事所必出。無容再計矣。夫黃水巳逼太行。扼隄以守。此謂禦門庭之寇。救剝膚之災。計不旋踵。豈俟問哉。惟是泇河之役。向來數議。竟成畫餅。談者恐以為疑。乃臣等則以為其善有六。泇河之開劉督臣沒彳?夋李襄毅継之襄毅亦上泇河六善疏則此為會同公疏也因事属河工故記者止?帚之于襄毅耳而其不必疑有二。今之稱治河難者。謂往代止避其害。今且兼資其利故河繇宿遷入運則徐邳涸而無以載舟。是以無水難也。河繇豐沛入運。則漕堤壞而無以過牽。是以有水難也。泇河開而運不借河。有水無水。第任之耳。疏瀹排決。皆無庸矣。善一。黃河者運河之賊也。用之一里。則有一里之害。避之一里。則有一里之利。以二百六十里之泇河。避三百三十里之黃河。二洪自險。鎮口自淤。不相關也。善二。河之當治。固不問其濟運與否。而皆不容巳者也。顧運借河。則河為政河為政。則河得以困我。當不憚勞費而治之。運不借河。則我為政。我為政。則我得以相河。當熟察機宜而治之。夫熟察機宜之與不憚勞費也。其利害較然覩巳。善三。先年估全工以三百九十萬。估半工以二百六十萬。即朱尚書朱尚書者朱衡也開新河百四十里。費亦以四十萬也。今直以二十萬開二百六十里。比之全工。則二十之一。比之半工則十之一。比之新河亦事半而功倍者也善四。江之北。山之東。患水極矣。老弱轉乎溝壑。壯者散而之四方矣。召募行而富民不苦于賠。窮民且得以養。春荒而役興。麥熟而人散。以仲淹之隄湖。代汲黯之發倉。此即　國計無禆。計猶且為之也善五。糧艘過洪。約在春盡。盖畏河漲之為害耳。運入泇河。而安流逆浪。早暮無妨。過洪之禁可弛。參罰之累可免。即運軍不至以赶幫夫事。所全多矣。善六。運不借河。則河防遂疏。恐遂恣橫流而沼鳳泗也奈何。夫開封歸德上下千里。未聞濟運不兼治河也。彼直為民禦災而若此矣。何况乎為　陵捍患。其何防之敢疏。無疑者一。徐州天下咽喉處也。奈何一日而令其索莫荒凉。安所稱重地乎。夫太王遷岐。盤庚遷亳。第審利害。安問重輕。且徐沼于河。直須時耳。徐民安土重遷。聞泇河之役。且刺心隱痛。曰奪其利也。此如蛾赴火。蠅趨餳。大利在前。害不暇顧。一日而洪水暴至。城沼民魚。悔之晚矣。泇河開而徐城之貿遷化居者。必且移之泇口。必且移之沿河上下。即土著者利所不在。必且擇高土而居之。即使水能破城。必且為魚者少。此為曲突徙薪於徐。而出之罟擭陷穽者也。無疑者二。故泇河之開。無俟再計。而知其可行者也。查初估二十萬。再估石礓木工、備加三萬、幫培太行隄估至七萬、總之可三十萬、及查應支錢糧徐庫支剩漕糧變價與廬揚貼夫銀、益以省直歲修之餘、並預備歲修摉索庫藏、並催南京江北未解冏金、以上各項有無多寡、及解到與否、皆不可必、然總之不及三分之二、再量碾州縣倉穀、及請留東省見年兌運漕糧十萬石、庶幾僅僅足用、不敢妄意　內帑也、其分工則自李家巷至劉昌莊全挑新河八里、建閘一座、該夏鎮郎中梅守相管理、劉昌莊至萬家莊、計長八十一里、內除韓莊等處二十里六分舊渠免挑外、該全挑新河一十六里濬舊河四十四里四分、建閘一座、滾水壩一座、築隄二十七里、該夏鎮郎中梅守相管理、萬家莊至黃林莊計長四十里、內濬舊河三十八里三分、全挑新河一里七分、建閘三座、又分直隸工內王市東全挑新河三十里、該南旺主事沈孚先管理、黃林莊至直河出口、計長一百三十一里、內除梁城紀家田家集共七十里、舊河深闊免挑、并王市東新河三十里派山東助挑外、實濬舊河四里五分、全挑新河二十六里、建閘三座、减水閘一座、滾水壩五座、該中河郎中劉不息管理、其單縣幫修太行隄北面土工長六十九里、南面護埽長二十四里、該袞西道忝政來三聘管理、以上五工、其合行事宜、則據司道府縣會議、共十三款、臣等以次徑行、無容瑣　凟、河道既成、仍應增一二水驛、添三五閘官、所費不多、亦俟臨時再　請、不敢先贅、


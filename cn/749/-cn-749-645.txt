王居安


居安原名居敬，字简卿，后易名居安，改字资道，一字东卿，台州黄岩人。淳熙十四年（1187）进士。嘉泰二年（1202），司农寺丞。开禧三年（1207），秘书丞、著作郎、兼考功郎官。擢右司谏。迁起居郎兼崇政殿说书。权工部侍郎，以集英殿修撰出知隆兴府。嘉定十五年（1222），工部侍郎，出知温州。理宗初，以敷文阁待制知福州，升龙图阁直学士。有方岩集，不传

满江红

八十归来，方岩下、几竿修竹。柴门外，沙铺软路，水流清玉。栽接新来桃与李，安排旧日松和菊。过小桥、作个看山楼，千峰绿。

收笔砚，藏棋局。酒莫饮，经须读。但平平放下，顿超凡俗。独睡已无年少梦，闲吟不唱他家曲。算人生、万事苦无多，相将足。

沁园春

敬次白真人韵

湖海襟期，烟霞气宇，天下星郎。有灵方肘后，年年却老，神锋耳底，夜夜腾光。万卷蟠胸，千钟蘸甲，衮衮词源三峡滂。功成处，见须弥日月，河岳星霜。

兴来引笔千行。看举世何人是智囊。任纵横万变，难瞒道眼，优游自乐，不识愁肠。闹市业中，密林静处，鼻观常闻三界香。天书到，听笙箫竞奏，幢盖班行。








○邓州刺史厅壁记

国家自禄山犯德，五兵勃起，毒流天下，於邓最剧。是州也，地宜政事，与他郡不类，故得详备而记之。按《天官书》：“角亢之下为邓。”邓侯吾离之国也。本楚地，六国时属韩。秦昭王三十五年取韩地，南阳郡，既灭韩，徙天下不轨之人而实之。至两汉间，多封勋庸大臣、外戚主家。气高野旷，地方千里，控二都之浩穰，道百越之繁会，藩阃桐柏，陂池江汉，商於临汝，环我股臂，故自前代至於我唐，战争攘夺，千载不息，多为暴强者攻取之。其望雄，其俗豪斗伉健，尚畋猎，藏亡匿死，横猾难制。其有临之者，疏致不中，辄失声实。

天宝十五年春，鲁炅自商州刺史御史中丞领是州牧。是年六月，二京陷於胡虏，虏帅阿史那、王立、李节来寇我焉，鲁接战，大败之。其明年春，逆将武复围我焉，鲁培墉补卒坚峙，自据正月至於八月不下。他日绝食，整旗犯出，彼将乘病而困之，反手与斗，贼颇横溃，因退保我城焉。鲁屯居顺阳山谷中，积数月。肃宗皇帝升宝位灵武，诏加御史大夫襄邓节度，复牧我垒，完葺如故。至德初，寇仇灭定，颍国公来以御史大夫代鲁公之政。先是有骁将李钊、梁崇义者，二人素齐名，皆负威望，会来朝京师，钊得授权柄，崇义不欲出其下，攘城纵迹，因杀而并之，代宗含垢务理，未即显戮，遂署为襄阳节度，是州隶焉。崇义以受命之际，状不明白，蒙秽跋扈二十馀年，晚节谋叛，无臣子道，天子命淮西节度李希烈诛之。希烈无妄生衅，复以怒取，使宿贼封有麟主张焉。建中四年，希烈僭逆於梁，诸侯之师荷戟四会，有麟亦婴城自守，连攻不拔。景寅岁，皇帝厌乱，淮西始定，连帅陈仙奇裨将李季汶来讨之。季汶雅有胆略，以机擒敌，以诚誓众，遂枭有麟以闻。是时天子尤宝邓为咽喉之地，以为兵戎之後，黎人破碎，苟非贤哲，不能生活，乃诏尚书金部郎中王公绥而治之。

其始至也，宣天子之恩泽，使民沐浴之，垂方伯之教令，使民承受之，然後以大诚受物，以至信结物，以元机运物，以严禁肃物，构坏竿为庐舍，销遗镞为锄耜，伐蒿莱为场圃，掘腥秽为泉井，交父子之欢，正夫妇之伦，依仁化者，如水赴壑。首年而富，中年而教，季年而政成，其籍版自四千户至於万三千户，其藏屯粟自三千斛至数（一作四）万斛，其馀饰传遽之舍，作栖旅之馆，储什器之用，盖馀力也。先是有奉天御侮臣十数辈，上多其功，既侯王之，复赐得公田五十万亩，以我郡壤宽且腴，将并力焉。公以为邓在邦畿千里之内，诡随授与，则上以耗天子之地，下以贻齐民之困，坚秉古制，不输尺土。此又政之殊尤者也。

於戏！民之生也，如鸟兽然，饥食渴饮，难驯易骇。名公端士，承时之平，因俗之阜，或以智力理之可也。若移之於疮毒之後，非德信积中，和粹发外，以诚被物，如父爱子，则何以臻於此！夫人君在上，百辟在下，其欲正生人之性命，敷大中之教化，扶淫僭之风俗，行明白之刑赏，非有功者，则不得操其柄焉。故刺史於他官为重，汉制秩中二千石，冠进贤，银印表绶，隼龙节，盖所以大其威而昭其德也。今天下郡国，仅四百馀所，上忧黔首，垂意於理，有淳政被民者，增秩赐金，如汉宣帝时。济济多士，作民父母，遐迩一德，同思於理，则雍熙仁寿文化，岂其远乎？载寓游乐土，闻公抚凋瘵之民也善，故书宇下，以贻为政，或足文行佞，亦无取焉。自贞元二年夏五月，郡公名氏品秩，迁授雄剧，年代浸远，亦列叙其次，使将来者览之，端如贯珠也。五年八月十五日记。


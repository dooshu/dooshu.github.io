○治安疏 【 治安】

戶部雲南清吏司主事臣海瑞謹奏為直言天下第一事、以正君道、明臣職求萬世治安事、君者天下臣民萬物之主也、惟其為天下臣民萬物之主、責任至重、凡民生利瘼、一有所不聞、將一有所不得知而行其任為不稱、是故養君之道、宜無不備而以其責寄臣工、使盡言焉、臣工盡言而君道斯稱矣。昔之務為容悅、諛訓、曲從、致使實禍蔽塞、主不上聞焉、無足言矣、過為計者、則又曰君子危明主、憂治世、夫世則治矣、以不治憂之、主則明矣以不明危之、毋乃使之反覆眩瞀、失趨舍矣乎、非通論也、臣受國恩厚矣、請執有犯無隱之義美曰美、不一毫虗美過曰過、不一毫諱過。不為悅、不過計、披肝膽為　陛下言之漢賈誼陳政事於文帝曰、進言者皆曰天下巳安巳治矣、臣獨以為未也、曰安且治者、非愚則諛、夫文帝漢賢君也、賈誼非苛責備也、文帝性仁類柔慈恕恭儉、雖有近民之美、優游退遜、尚多怠廢之政、不究其弊所不免、槩以安且治當之、愚也、不究其才所不能、槩以致安治頌之、諛也、　陛下自視於漢文帝何如、　陛下天質英斷睿識絕人、可為堯舜、可為禹湯文武、下之如漢宣帝之勵精光武之大度、唐太宗之英武憲宗之志平僣亂、宋仁宗之仁恕、舉一節可取者、　陛下優為之、即位初年、剗除積弊、煥然與天下更始、舉其略如箴敬一以養心、定冠履以辨分、除聖賢土木之像、奪宦官內外之權、元世祖毀不與祀祀孔子推及所生、天下忻忻然以大有作為仰之識者謂輔相得人、太平指日可期也。非虗語也。高漢文帝遠甚、然文帝能克其仁順之性、節用愛人、呂祖謙稱其不盡人之財力情是也、一時天下雖未可盡以治安予之、而貫朽粟陳民盡康阜、三代下稱賢君焉、　陛下則銳精未久、妄念牽之而去矣。反剛明而錯用之、謂遙興可得、而一意玄修、富有四海、不曰民之脂膏在是也而侈興土木、二十餘年、不視朝綱紀弛矣、數行推廣事例、名爵濫矣、所難言然陳編修楊忠愍之取禍皆在援引宮闈也二王不相見。人以為薄于父子。以猜疑誹謗戮辱臣下。人以為薄於君臣。樂西苑而不返。宮人以為薄于夫婦。天下吏貪將弱。民不聊生。水旱靡時。盜賊滋熾。自　陛下登極初年亦有之、而未甚也、今賦役增常萬方則效、　陛下破產禮佛、日甚、室如懸磬、十餘年來極矣、天下因即　陛下改元之號、而億之曰、嘉靖者、言家家皆淨、而無財用也、邇者嚴嵩罷黜。世蕃極刑。差快人意。一時稱清時焉。然嚴嵩罷相之後。猶之嚴嵩未相之先。而巳。非大清明世界也。不及漢文帝遠甚。天下之人不直　陛下久矣。內外臣工之所未知也。知之不可謂愚。詩云袞職有闕。惟仲山甫補之。今日所賴以弼棐匡救。格非而歸之。正諸臣責也。豈以聖人而絕無過舉哉。古昔設官亮采惠疇足矣。不必責之以諫。保氏掌諫王惡。不必設也。木繩金礪。聖賢不必言之也。乃醮修相率進香。天桃天藥、相率表賀、興宮室、工部極力經營取香覓寶、戶部差、求四出、　陛下誤舉、諸臣誤順、無一人為　陛下一正言焉。都俞吁咈之風。陳善閉邪之義。邈無聞矣。諛之甚也。然愧心餒氣。退有後言。以從　陛下。昧沒本心以歌頌　陛下。欺君之罪何如。夫天下者、陛下之家也、人未有不顧其家者內外臣工、其官守其言責、皆所以奠　陛下之家而磐石之也、一意玄修。是　陛下心之惑也。過於苛斷、是　陛下情之偏也。而謂　陛下不顧其家。人情乎。諸臣顧身念家、每一官多以欺敗贓敗。不事事敗。有不足以當　陛下之心者。其不然者。君心臣心偶不相值也。遂謂　陛下為賤薄臣工。諸臣正心之學微所言或不免巳私、或失詳審、誠如胡寅撓亂政事之說、有不足以當　陛下之心者、其有不然者、君意臣言、偶不相值也。遂謂　陛下為是巳拒諫、執　陛下一二事不當之形、迹億　陛下千百事之盡然、陷　陛下誤終不復、諸臣欺君之罪大矣、記曰、上人疑、則百姓惑、下難知、則君長勞、今日之謂也、為身家心與懼心合、臣職不明、臣一二事形迹說、既為諸臣解之矣、求長生心、與惑心合、有辭於臣、君道不正、臣請再為　陛下開之、　陛下之誤多矣、禮佛而修醮、修醮所以求長生也、自古聖賢之生、修身立命、止說順受其正、葢天地賦予、於人所為性命者、此盡矣、夫堯舜禹湯文武之君、聖之盛也、未能久而不終、下之亦未見方外士、漢唐宋存至今日、使　陛下得以訪其術者、陶仲文　陛下以師呼之、仲文則既死矣、仲文不能長生、而　陛下獨何求之、至謂天賜仙桃藥丸、怪妄尤甚、昔伏羲氏王天下、龍馬出河、因則其文以畫八卦、禹治水時、神龜負文而列於背、因而第之以成九疇、河圖洛書、實有此瑞物、洩此萬古不傳之秘、天不愛道而顯之、聖人藉聖人以開示天下、猶之日月星辰之布列、而曆數成焉、非虗妄事也、宋真宗獲天書於乾佑山孫奭進曰、天何言哉、豈有書也、桃必采而得、藥人工搗合以成者也、無因而至、桃藥有足行耶、天賜之者、有手執而付之耶、　陛下玄修多年矣、一無所得、至今日、左右姦人、逆　陛下懸思妄念、區區桃藥、導之長生、理之所無、而玄修之無益可知矣。　陛下又將謂懸刑賞以督率臣下、分理有人、天下無不可治、而玄修無害矣乎、夫人幼而學、無致君澤民異事之學、壯而行、亦無致君澤民殊用之心、太甲曰、有言逆於汝心必求諸道有言遜於汝志、必求諸非道。言順者之未必為道也。即近事觀嚴嵩有一不順　陛下者乎。昔為貪竊。今為逆本。梁材守官守道。　陛下以為逆者也。歷任有聲官。九部者至今首稱之。雖近日嚴嵩抄沒、百官有惕心焉、無用於積賄求遷、稍自洗滌、然嚴嵩罷相之後、猶嚴嵩未相之先而巳。諸臣為嚴嵩之順。不為梁材之執。今甚者貪求。未甚者挨日。見稱于人者。亦廊廟山林交戰熱中鶻突依違。苟舉故事。潔巳格物任天下重。使社稷靈長終必賴之者。未見其人焉。得非有所牽掣其心。未能純然精白使然乎。　陛下欲諸臣惟予行而莫逆也、而責之效忠。付之以翼為明聽也。又欲其順吾玄修土木之誤。是股肱耳目不為腹心衛也。而自為視聽持行之用。有臣如儀衍焉。可以成得志與民由之之業矣。無是理也。　陛下誠知玄修無益。臣之改行民之效尤天下之不安不治由之。翻然悔悟。日視正朝與宰輔九卿侍從言官。講求天下利害。洗數十年道君之誤。置其身於堯舜禹湯文武之上。使其臣亦得洗數十年阿君之恥置身與臯夔伊傳相後先。明良喜起。都俞吁咈。內之宦官宮妾外之光祿寺廚役錦衣衛恩廕。諸衙門帶俸。舉凡無事而官亦多矣。上之內倉內庫。下之戶工部光祿寺諸廠藏。?絹糧料珠寶器用木材諸物。多而積於無用。用之非所宜。用亦多矣。諸臣必有為陛下言者。諸臣言之。　陛下行之。此則在　陛下一節省間而巳。京師之一金田野之百金也一節省而國有餘用民有葢藏。不知其幾也而　陛下何不為之。官有職掌。先年職守之正。職守之全。而未之行。今日職守之廢。職守之苟。且因循不認真不盡法。而自以為是。敦本行以端士習。止上納以清仕途。久任吏將以責成功。練選軍士以免召募。驅緇黃遊食。使歸四民責府州縣兼舉富教。使成禮俗。復屯塩本色以裕邊儲均田賦丁差以蘇困敝。舉天下官之浸漁。將之怯懦吏之為奸刑之無少。姑息焉。必世之仁博厚高明悠遠之業。諸臣必有為　陛下言者。諸臣言之陛下行之。此則在　陛下一振作間而巳一振作而百廢具舉。百弊剗絕。唐虞三代之治。粲然復興矣。而陛下何不為之節省之。振作之。又非有所勞於　陛下也。九卿總其綱。百職分其緒。撫科按道紏率肅清於其間。　陛下持大綱。稽治要。而責成焉。勞於求賢逸於任用。如天運于上。而四時六氣。各得其序。恭巳無為之道也。天地萬物為一體。固有之性也。民物熙浹。熏為太和。而　陛下性分中有真樂矣。可以贊天地之化育。則可以與天地參、道與天通。命由我立。而陛下性分中。有真壽矣。此理之所有可旋至。而立有效者也。若夫服食不終之藥遙興輕舉。理之所無者也。理所無而切切然散爵祿、竦精神、玄修求之、懸思鑿想、繫風捕影、終其身、如斯而巳矣、求之其可得乎、君道不正。臣職不明。此天下第一事也。於此不言。更復何言。大臣持祿而外為諛。小臣畏罪而面為順。　陛下誠有不得知而改之行之者。臣每恨焉。是以昧死竭惓惓為　陛下一言之。一反情易向之間而天下之治與不治。民物之安與不安。係焉決焉。伏惟陛下留神。宗社幸甚。天下幸甚。


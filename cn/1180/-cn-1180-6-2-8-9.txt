答两广督抚计剿海贼


往者，潮州主抚贼之议，闽人深有憾于金大参，科中遂加抨劾。仆窃以广中之处，不为失策，乃告铨部本兵，言金君必不可动，动则后来任事者，皆恫疑首鼠而不敢为矣。然林凤之见创于吕宋，实闽人之谋。彼以大兵，逐此败残余党，欲尽歼之海中以为功，而广中乃一举而收之，其致憾固宜。今惟行广人之策，收闽人之功，则处置适宜，彼此俱得矣。铨部本兵以仆之言为然，遂用此意题覆。

今读大疏，详观前后事理，果如仆言，其中措置，皆极允当。盖昔年抚贼，率要求善地安插蜂屯蚁聚，列兵自卫，在我常有肘腋之虞，在贼常怀反侧之意，养痈待决，诚非计也。今则随地分北，解甲卖刀，因其求生之诚，解此三面之网，将使贼党闻之，孰不怀我好音，变其佚志，故广中之策是也。

然观金君所与闽人往来文移，颇觉动气。楚固失之，而齐亦未可为得，此气质之小疵也。即欲取此新绩，复其旧官。但闽中勘功疏尚未至，若先处之，重激闽人之忿，故行并勘，幸促勘者速报，庶便处分也。

罗旁事宜审定而后动，期于万全乃可。贵属司道有司贤否，访据的实者，幸另开手书密示。






○贺诛淄青逆贼李师道状

右，今月三日，得知进奏官某报，前件贼以前月九日克就枭戮者。伏以天启圣期，神资良弼，必有惩讨，以致升平。蠢尔凶渠，敢行悖乱，缔交于雷霆之下，效逆于化育之辰，逞豺声以欺天，恣狼心而犯上。嘉谟克协，威命旁行，破竹宁比其发机，走丸未喻于乘胜。浊河清济，曾无沟洫之虞；大岘琅邪，不闻崖岸之阻。天兵四合，贼众屡摧。然后赦劫胁之辜，许其归复；宽诖误之典，期以抚循。外怛皇威，中感圣德，虽在枭獍，岂不知归。是以未极诛锄，遂闻内溃。鲸鲵已戮，见东海之无波；氛尽销，仰太阳之普照。功格于天地，化合于阴阳。一德方继于《商书》，降神自同于周《雅》。遂使垂白遗老，再逢天宝之安；缙绅诸生，远期贞观之理。某特承朝奖，谬列藩臣，常以突刃触锋，未为效节，膏原润草，岂足酬恩，寤寐抚心，不遑宁处。今则削平之际，惭无尺寸之功；开泰方初，徒受丘山之宠。无任愤激屏营之至。忭舞欢庆，倍百恒情。


度：阴气日躁，阳气日舍，躁躁舍舍各得其度。

初一：中度独失。测曰：中度独失，不能有成也。

次二：泽不舍，冥中度。测曰：泽不舍，乃能有正也。

次三：小度差差，大攋之阶。测曰：小度差差，大度倾也。

次四：干桢利于城。测曰：干桢之利，利经营也。

次五：干不干，攋于营。测曰：干不干，不能有宁也。

次六：大度检检，于天示象，垂其范。测曰：大度检检垂象贞也。

次七：不度规之，鬼即訾之。测曰：不度规之，明察笑也。

次八：石赤不夺，节士之必。测曰：石赤不夺，可与有要也。

次九：积差之贷，十年不复。测曰：积差之贷，不得造也。


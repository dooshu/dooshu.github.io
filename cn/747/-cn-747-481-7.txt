○先王正时令赋（以“四时渐差，置闰以正”为韵）

天序运气，王统时纪，钦若是授人之初，履端为步历之始。欲正时而罔忒，非置闰其何以，伊昔陶唐，五帝之世。申明推策之术，表锡落之异，羲和之职既分，历象之文始备。於其寅亮帝图，式昭天事，其则伊迩，其猷孔嘉。日月运行，故有迟速之异；晦朔循轨，因为大小之差。立分至则寒暑不忒，积馀日而盈亏匪赊，且正者王之丕训，时者天之大信。正得其序，则面离而御乾；时失其经，则夏雹而冬震。人殃於疫，年不为顺，故时不得不正，岁不得不闰也。昔周礼在鲁，历法可推，官或尸位，闰则迷时。良史为之追正，议士为之兴辞，俾夫司历法者，罔或二事，建皇极者，於焉慎思。则序不愆而事不悖，可伏而祥可期我唐百王居盛，九叶伊圣，昧爽无忘乎顺序，动息必繇乎时令。兹岁也，当仲秋而归馀；居位也，阖左扉以舒政。化灾为祥，纡忧作庆，南山之寿，闰月而潜宏；北户之，重译而归正。於时金风半肃，雕云乍敛，野树丹舒，遥峰翠点。燕溟海以驰归，鸿朔漠而方渐，正时之文，存乎往志。舍之则玉烛不调，得之则铜仪安次，可以使四方禀朔之君，万代守文之士，知我正往历，奉天时而置也。

马总

总字会元，扶风人。元和初为虔州刺史，入为刑部侍郎，历淮西忠武天平军节度使，长庆二年加检校尚书左仆射，入为户部尚书。三年卒，赠名仆射，谥曰懿。


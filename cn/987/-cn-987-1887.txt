苏轼　再和杨公济梅花十绝

一枝风物便清和，看尽千林未觉多。

结习已空从著袂，不须天女问云何。

苏轼

苏轼　再和杨公济梅花十绝

天教桃李作舆台，故遣寒梅第一开。

凭仗幽人收艾纳，国香和雨入青苔。

苏轼

苏轼　再和杨公济梅花十绝

白发思家万里回，小轩临水为花开。

故应剩作诗千首，知是多情得得来。

苏轼

苏轼　再和杨公济梅花十绝

人去残英满酒樽，不堪细雨湿黄昏。

夜寒那得穿花蝶，知是风流楚客魂。

苏轼

苏轼　再和杨公济梅花十绝

春入西湖到处花，裙腰芳草抱山斜。

盈盈解佩临烟浦，脉脉当垆傍酒家。

苏轼

苏轼　再和杨公济梅花十绝

莫向霜晨怨未开，白头朝夕自相催。

斩新一朵含风露，恰似西厢待月来。

苏轼

苏轼　再和杨公济梅花十绝

洗尽铅华见雪肌，要将真色斗生枝。

檀心已作龙涎吐，玉颊何劳獭髓医。

苏轼

苏轼　再和杨公济梅花十绝

湖面初惊片片飞，樽前吹折最繁枝。

何人会得春风意，怕见梅黄雨细时。

苏轼

苏轼　再和杨公济梅花十绝

长恨漫天柳絮轻，只将飞舞占清明。

寒梅似与春相避，未解无私造物情。

苏轼

苏轼　再和杨公济梅花十绝

北客南来岂是家，醉看参月半横斜。

他年欲识吴姬面，秉烛三更对此花。

苏轼


105　齊伐晉入孟門之孟門解


「齊伐晉，入孟門。」襄二十三年。孟門山在慈州文城縣。林成己春秋論謂孟門即孟津，誤矣。晉裴秀客京相璠撰春秋土地名，其説多見於水經注。

【閻按】胡朏明曰：「唐文城縣即今山西平陽府吉州，此孟門則近朝歌，杜注以爲晉隘道，非也。文城，河中之石槽山也。余禹貢錐指『冀州壺口』下辨甚詳。」

【集證】史記齊太公世家：「上太行，入孟門。」索隱曰：「孟門山在朝歌東北。」〇隋志：「春秋土地名三卷，晉裴秀客京相璠等撰。」唐志同。水經第十六「穀水」條注：「京相璠與裴司空季彦修晉輿地圖，作春秋土地名。」






独酌寄张尔成少参（商丘城东作。）

朔风一夜霜华新，高原草衰色胜银。
文雅台东晚沽酒（商丘有文雅台。），短歌独酌生悲辛。
君期大梁饮十日，中涂改辙会无因。
汴城百万殉河伯，夷门山阜湮沙尘。
梁园修竹成灌莽，白日黄狐蹲怒人。
开尊虚左纵结客，文章长物谁相亲。
人生万钟转眼尽，岳游双屐随閒身。
多君意气自湖海，资我仆马无逡巡。
珊瑚作鞭碧玉杖，上穷嵩顶下颍滨。
惜哉咫尺龙门失，行过百里馀悔嗔。
囊中收得岳云在，临风会放周八垠。
茅堂药径重洒扫，还山解带题松筠。
江乡此日好风味，稻蟹丰脂鲂细鳞。
安得致君江阁坐，缓倾五斗新诗陈。
歌成酒气指头出，谁谓吾曹愁贱贫。



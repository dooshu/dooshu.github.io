○谢授分司表

臣某言：伏奉今月十九日制书，授臣太子宾客，分司东都者。宠命自天，战越无地。臣某中谢。臣发迹书生，以文为业。出身入仕，四十馀年。顷自集贤学士，出守吴郡。面辞之日，亲承德音。念百姓水潦之馀，示微臣政理之法。臣祗承圣旨，夙夜竭诚。闾里获安，流庸尽复。猥蒙朝奖，锡以金章。及迁同州，又遇歉旱。悉心绥抚，幸免流离。今荷天慈，悯臣耆旧。列名宾护之职，分局河洛之都。老马沾束帛之恩，枯株蒙雨露之泽。获居荣秩，以毕馀年。顾此微躯，实为厚幸。伏以臣始为御史，逮事德宗；今忝宫僚，幸逢圣日。举四海之内，贤能则多；求六朝之臣，零落将尽。虽迫桑榆之景，犹倾葵藿之心。无任感恩惕之至。


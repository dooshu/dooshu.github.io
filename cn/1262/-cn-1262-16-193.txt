箕仙：

天启二年五月，杞县赵太守彦复游百泉书院，有客召箕云淮阴侯也。以辽事判曰：「好将国事与君筹，将士无心欲解谋。幸得天心犹未泯，还看英武定神州。」又问又判云云。其自咏曰：「当年初构未央愁，日月无光水倒流。敢谓汉恩原自薄，已令楚客作俘囚。青山不掩英雄骨，白日难销天地忧。我欲为君论往昔，青衫湿透泪还流。」

戊子，山阴白洋朱氏以乱召箕问避地之所。在乡乎？曰不可。在城乎？曰不可。然则城乡间乎？又不可。历问其故，曰不在劫中人，无可无不可。




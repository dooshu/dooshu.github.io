○周故通道馆学士张府君墓志铭

君讳弋，字嵩之，范阳方城人也。其先张仲，以孝友佐周。子孙丑周，仕晋相韩，至留侯报韩仇秦，兴刘灭项，为汉世家。九代及于汉乱，居燕四叶，为晋司空，混一天下。司空生，避胡过江，六世至太常，而复寓於河东之族人。君即太常卿隆之曾孙，徵君子犯之孙，河东从事俊之子。性倜傥，尚气节，能引弓六钧，命中百步，车服出入拟於封君，州里颇患之。君励操强学。不出门者十馀年，探道睹奥，郁为渊薮，周武帝闻之，徵为通道馆学士。既入隋而面其国，高尚厥志，终於山庐，尝言：“夷齐清者非达，伯鸾旷者非中，优哉游哉，吾不与也。”夫人某氏，少而嫠居，长而丧子，流离世故，穷尽艰危，提携女姓，托身禅宇，实有高行之烈，隐居之风。未遑归葬，有志不就，遗恨终天。降及曾孙，追申怀礼，景龙三年岁次己酉十月十六日，克葬曾王父、曾王母於河东之普救原，成先志也。铭曰：

皇矣烈祖，才雄气武。不值汉高，空思万户。一旦折节，十年学古。高步华光，飞缨书府。昔有周处，斩蛟契虎。易暴以儒，异代同矩。周命既没，鼎迁于隋。仕於二姓，君子不为。昭昭盛德，百代之规。


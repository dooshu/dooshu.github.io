【洛阳道五首】

喧哗照邑里。遨游（乐府云。一作游游。）出洛京。霜枝嫩（乐府作懒。）柳发。水堑薄苔生。停鞭回去影。驻轴敞前甍。台上经相识。城下屡逢迎。踟蹰还借问。只重未知名。（○《乐府诗集》二十三。《诗纪》九十八。）

日光朝杲杲。照耀东京道。雾带城楼开。啼侵曙色早。佳丽娇南陌。香气含风好。自怜钗上缨。不叹河边草。（○同上）

建都开洛□。中地乃城阳。纵横肆八达。左右辟康妆。铜沟飞柳絮。金谷落花光。忘情伊水侧。税驾河桥傍。（○同上）

百尺瞰金埒。九衢通玉堂。柳化尘里暗。槐色露中光。游侠幽并客。当垆京兆妆。向夕风烟晚。金羁满洛阳。（○同上）

青槐夹驰道。御（乐府作绿。）水映铜沟。远望凌霄阙。遥看井干楼。黄金弹侠少。朱轮盛彻侯。桃花杂（乐府作离。）渡马。纷披聚陌头。（○《乐府诗集》二十三。《诗纪》九十八。○逯案。乐府此篇次唐人郑渥诗後。与前四篇不为一组。）


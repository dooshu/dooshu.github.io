59　韓愈序韋侯盛山十二詩　盛山十二詩和者十人


韋處厚盛山十二詩，韓文公爲序，今見於唐詩紀事。十二詩，謂隱月岫、流杯渠、竹嵓、繡衣石榻、宿雲亭、梅谿、桃塢、胡蘆沼、茶嶺、盤石磴、琵琶臺、上士瓶泉也。

【何云】張文昌集中有十二詩，其和又在作序之後。他人即元、白亦不傳矣。

【元圻案】朱子韓文考異曰：「侍講處厚，字德載。盛山，郡名。」〇昌黎序曰：「有以韋侯所爲十二詩遺予者，于是應而和者十人。及此年，韋侯爲中書舍人，侍講六經禁中，和者，通州元司馬爲宰相，洋州許使君爲京兆，通州白使君爲中書舍人，李使君爲諫議大夫，黔府嚴中丞爲秘書監，温司馬爲起居舍人，皆集闕下。」方崧卿曰：「樊云：和者十人，而時集闕下者六人耳。」〇朱翌猗覺寮雜記曰：「退之盛山十二詩序，盛山，今之開州也。唐地理志云：『古巴東郡之朐縣也。』」〇孫覿書劉宗林泉山贈言後曰：「昔韓吏部序盛山韋處厚十二詩，應而和者十人，如元稹、許康佐、白居易、李景儉、嚴武、温造之儔，亦在江、淮、巴、蜀，殊州異縣之間。未幾，韋侯召還，侍讀六經禁中，而十人者位宰相，尹京兆，進諫垣，登詞掖，典中秘，侍殿，皆集闕下，而盛山十二詩行于時。」〇唐詩紀事八十一卷，宋計有功撰。






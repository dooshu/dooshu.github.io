○唐文安县主墓志铭

主讳某字某，陇西成纪人也。夫天灵启圣，迹被昆仑之墟；皇雄命氏，道光昆夷之土。至於补元立极之功，驾羽乘云之业，握瑶图於景宿，悬宝祚於贞符。其唯大唐者与？曾祖元皇帝，被风化於坟枚，始艰难於。祖武皇帝，升而誓牧之旅，汾水襄城之驾，卷怀列辟，财成群有。父巢刺王︱，疏奥壤，戚茂维城，{曷}楚泽之雕云，聚淮南之仙气。遂使苕华孕美，结绿开珍，景溢星潢，祥联珠婺。晨栖阿阁，声调丹穴之禽；夕指瑶池，色丽青田之羽。及其趋承兰掖，渐润椒庭。水移银箭，尚敷衽於师氏；灯灭金羊，已锵环於傅母。栖志图史，游心几律，盼萋叶而兴勤，听喈音而遗被，意匠言泉之旨，飞云垂露之端。柳密妆窗，乍起流莺之赋；月含花簟，因裁捣衣之篇。采撷纂组之规，澄氵英纟延之务，靡不思穷妍丽，虑归闲谧。贞观十五年正月五日，封文安县主。脂赋开荣，公宫从训，乃以某月十四日，降姻於工部尚书驸马都尉纪公之世子段俨，华舒圃，秀发夭蹊，迓雨生辉，副笄增饰。尸芳牖下，既奉宣平之羹；思媚诸姑，还侍河阳之帚。嫔仪载穆，闺馈惟馨，循淑性於珩璜，韵柔情於琴瑟，瞻窈窕而遐骛，歌悦怿而长怀。朝露溘，讵留光於瑶草；秋风忽起，空灭彩於琼林。弄玉乘烟，怨吹箫之徒巧；常娥飞月，痛仙丸之不追。以贞观廿二年二月三日，卒於长安颁政里之第，春秋廿六。

呜呼哀哉！惟主心资淑慎，体茂清明。碧霜绛雪，不能渝其操；秋菊春松，有以方其质。香名远集，尚申戒於芳；咎言斯屏，每含辞於兰气。信以黼藻中闱，抑扬内范，淑人不永，伤哉如何？怨家道之无庇，痛藐是之何托，戚里兼酸，宸襟凝叹。即以其年三月廿二日，陪葬於昭陵。窀穸所由恩旨随给，周京归，宠切於前哀；澶水寻盟，事渝於昔礼。湘川之下，还见舒姑之泉；鲋隅之阴，方传贞女之峡。采彤管之遗咏，雕芳尘於不朽。其词曰：

帝降元圃，宸居紫微。金柯叠秀，璇萼分辉。桂轮澄彩，星津结霏。诞兹才淑，克嗣音徽。延慈丹禁，禀训彤闱。缀珠为服，雕玉成衣。拂景孤唳，凌霞独飞。婉娩其性，逶迤其质。春绪含云，秋情俪日。降嫔君子，来宜家室。李径初华，梅林未实。资芳，心调友瑟。鸟变祥，熊亏梦吉。顾菟俄掩，奔驹遽逸。卜远将及，灵骖已巾。音仪遂泯，プ翟空陈。平原改邑，清渭迷津。埋龙毁剑，壁璧（疑）侵尘。佳城日黯，遂道泉新。帷伤奉倩，簟恨安仁。一生何有？万古销春。


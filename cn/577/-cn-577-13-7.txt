奉寄章十侍御

时初罢梓州刺史、东川留后，将赴朝廷。


淮海维扬一俊人，金章紫绶照青春。指麾能事回天地，训练强兵动鬼神。湘西不得归关羽〔一〕，河内犹宜借寇恂。朝觐从容问幽仄，勿云江汉有一作老垂纶。

《旧书》：梓州刺史章彝，初为武判官，及是小不副意，赴成都杖杀之。《国史补》：武与章彝素善，再入蜀，谈笑杀之。《云溪友议》：刺史章彝因小瑕，武遂棒杀，后为彝外家报怨，严氏遂微焉。按此诗，武再镇蜀，彝已入觐矣，岂及其未行而杀之耶！《新书》并载欲杀甫之事，尤为失实。

〔一〕湘西：此暗指来瑱之事也。瑱镇襄阳，犹羽之专有荆土。以程元振构陷而死，故曰“不得归关羽”，婉词以伤之也。瑱徙淮西，讽将吏留己，若河内自请借寇，则当听之。故曰“犹宜借寇恂”也。






李廌


廌字方叔，华州人。生嘉祐四年（1059）。父李惇，与苏轼同年。廌屡试不第，定居长社。大观三年（1109）卒，年五十一。有济南集，自永乐大典辑出。

菩萨蛮

双松庵月下赏梅

城阴犹有松间雪。松间暗淡城头月。月下几枝梅。为谁今夜开。

尊前簪素发。自拥繁枝折。疑是在瑶台。宝灯携手来。

虞美人令

玉阑干外清江浦。渺渺天涯雨。好风如扇雨如帘。时见岸花汀草、涨痕添。

青林枕上关山路。卧想乘鸾处。碧芜千里信悠悠。惟有云时凉梦、到南州。

品令

唱歌须是，玉人檀口，皓齿冰肤。意传心事，语娇声颤，字如贯珠。

老翁虽是解歌，无奈雪鬓霜须。大家且道，是伊模样，怎如念奴。

清平乐

落梅呜咽。暗淡城头月。吹满江天惊梦蝶。唤起画楼伤别。

帘风轻触银钩。梧桐玉露新秋。底事琐窗深夜，素娥常伴人愁。








○对献贤能书判

〈甲岁终致事，不献贤能之书，御史纠不能教其所理。辞曰：待经三年，则以礼宾之。〉

国有地官以帅职，乡则大夫而列位，政无苟贰，命在奉初。告於乡里，颁司徒之禁令；斯於岁时，登夫家之众寡。眷言甲者，斯焉从政，既受其法，如玺印涂，将教所理，犹金在铸。是以俊造察本於乡闾，贤能荐登於天府，同谷永之举士，不失薛宣；类周瑜之贡才，无遗鲁肃。况致事有典，大比作程，询众之，义存五物。礼宾之饮，道在三年，作良命官，是甲未闻失德；赏恭罚否，彼宪何其谬绳！








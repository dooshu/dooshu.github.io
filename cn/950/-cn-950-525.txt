杨万里　过白土岭，望见芙蓉峰，七八峰最东一峰特奇，里人名为芙蓉尖云

看山须是高处看，低处看来元不见。

君看矮子仰高人，只识长身那识面。

今晨雨止升火轮，一光销尽千山云。

千山数日眼中失，今晨头角都争出。

初登峻岭也心惊，上到绝顶忽眼明。

天外数枝青玉笔，飞入锦囊寒突兀。

问来还是芙蓉尖，阔开两窗高卷帘。

杨万里


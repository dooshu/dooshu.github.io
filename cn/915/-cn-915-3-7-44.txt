◇赐黄霸爵秩诏（神爵四年四月）

颍川太守霸，宣布诏令，百姓乡化；孝子弟弟，贞妇顺孙，日以众多；田者让畔，道不拾遗；养视鳏寡，赡助贫穷；狱或八年亡重罪囚，吏民乡於教化，兴於行谊，可谓贤人君子矣。《书》不云乎？「股肱良哉。」其赐爵关内侯，黄金百斤，秩中二千石，而颍川孝弟有行义民三老力田，皆以差赐爵及帛。（《汉书·循吏·黄霸传》：天子以霸治行终长者，下诏称扬。）


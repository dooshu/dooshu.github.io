●大明會典卷之六十二

房屋器用等第

國初著令。凡官民、服色、冠帶、房舍、鞍馬、貴賤各有等第。上可以兼下。下不可以僭上。官員任滿致仕、與見任同。其父祖有官身歿、非犯除名不敘、子孫許居父祖房舍。及衣服車馬、有官者依品級。其御賜者、及軍官軍人服色、不在禁例。又禁凡服色器皿房屋等項、並不許雕刻刺繡古帝王後妃聖賢人物故事、及日月龍鳳獅子麒麟犀象等形。所以辨上下、定民志。至今遵守、不敢違越。其禁制備列於後凡房屋。洪武二十六年定、官員蓋造房屋。並不許歇山轉角、重簷重栱、繪畫藻井。其樓房不係重簷之例、聽從自便

○公侯、前廳七間、或五間、兩廈九架造。中堂七間九架。後堂七間七架。門屋三間五架。門用金漆、及獸面擺錫環。家廟三間五架。俱用黑板瓦蓋。屋脊用花樣瓦獸。梁棟斗栱簷桷、用綵色繪飾。窗枋柱用金漆、或黑油飾。其餘廊廡庫廚從屋等房、從宜蓋造。俱不得過五間七架

○一品二品、廳堂五間九架。屋脊許用瓦獸。梁棟斗栱簷桷、用青碧繪飾。門屋三間五架。門用綠油、及獸面擺錫環

○三品至五品、廟堂五間七架。屋脊用瓦獸。梁棟簷桷、用青碧繪飾。正門三間三架。門用黑油、擺錫環

○六品至九品、廳堂三間七架。梁棟止用土黃刷飾。正門一間三架。黑門、鐵環

○一品官房舍除正廳外。其餘房舍、許從宜蓋造。比正屋制度、務要減小、不許太過。其門窗戶牖、並不許用硃紅油漆

○庶民所居房舍、不過三間五架。不許用斗栱、及綵色妝飾

○又定、在京功臣宅舍地勢寬者、住宅後許留空地十丈。左右邊、各許留空地五丈。若見住舊居所在、地勢窄隘、止仍舊居、不許那移軍民以留空地。官員之家、住宅照依前定丈尺。不許多留空地。過此即便退出。令子孫赴官告給園地、另於城外量撥。功臣之家、不許於住宅前後左右、多占地丈、蓋造亭館。或開掘池塘、以為游翫。公侯內外文武四品以上官、不得令子孫家人於市肆開張鋪店、生放錢債、及出外行商中鹽、興販物貨

○三十五年、申明軍民房屋、不許蓋造九五間數。一品二品、廳堂各七間。六品至九品、廳堂棟梁、止用粉青刷飾。庶民所居房屋從屋、雖十所、二十所、隨所宜蓋、但不得過三間

○正統十二年令、庶民房屋架多而間少者、不在禁限

凡車輿。洪武元年定、並不得雕飾龍鳳紋。職官一品至三品、許用間金妝飾。銀螭。繡帶青幔。四品五品、素獅頭。繡帶青幔。六品至九品、用素雲頭。素帶青幔。轎子、比同車製。庶民車用黑油、齊頭平頂。皂幔。轎子、比同車製。並不許用雲頭

○六年、令凡舟車坐轎、除紅漆外。許雜色漆飾。五品以上、車用青幔。餘並不許。其坐轎止許婦人、及官民老疾者乘之

○景泰四年、令在京三品以上、許乘轎。其餘不許違例。在外各衙門俱不許乘轎

○弘治七年、申明兩京及在外文武官員。除奉有旨、及文武例應乘轎者、止許四人扛抬。其兩京五府管事、並內外鎮守守備等項、公侯伯都督等官、不分老少、皆不許乘轎。違例乘轎、及擅用八人者、指實奏聞

○萬曆三年奏准、武職衙門、及勳戚等官、俱不許僭用四人帷轎、與肩輿、及擅用交床上馬。違者聽科道官、及巡視衙門、參奏重處。指揮以下、京衛調外衛。外衛調邊衛。俱帶俸差操

凡傘蓋。洪武元年、令庶民並不得用羅絹涼傘。許用油紙雨傘

○三年、令京城內一品二品、許用傘蓋。其餘止許用雨傘。京城外、聽用之

○十六年、令尚書、侍郎、左右都御史、通政使、太常卿、應天府尹、國子祭酒、翰林等學士、許張傘蓋

○二十六年定、一品二品、銀浮屠頂、茶褐羅表、紅絹裏、三簷。三品四品、用紅浮屠頂、茶褐羅表、紅絹裏、三簷。以上傘蓋、俱用黑色茶褐。雨傘、俱用紅油絹。五品、用紅浮屠頂、青羅表、紅絹裏、兩簷。雨傘同四品。六品至九品、用紅浮屠頂、青絹表、紅絹裏、兩簷。雨傘俱用油紙

○三十五年、申明官員傘蓋、不許用金繡硃紅妝飾。公侯駙馬伯、與一品二品同

○成化九年、令兩京官員、油傘遇雨任用。其涼傘、京城內不許張設。若出郊在外、不拘此限

凡鞍轡。洪武元年、令庶民不得描金、惟用銅鐵妝飾

○二十六年定、公侯一品二品、用銀減鐵事件。(革占)用描銀。三品至五品、用銀減鐵事件。(革占)用油畫。六品至九品、用擺錫鐵事件。(革占)用油畫

○三十五年、申明官民人等、鞍轡、馬頷下纓、並鞦轡、俱用黑色。不許紅纓、及描金、嵌金、天青硃紅妝飾。軍民用鐵事件、黑綠油(革占)

凡帳幔。洪武元年、令並不許用赭黃龍鳳文。職官一品至三品、許用金花刺繡紗羅。四品五品、刺繡紗羅。六品以下、許用素紗羅。庶民用紗絹

○三年、令職官一品至五品、帳幔許用綾羅紗。被褥用紵絲錦繡。六品至九品、帳幔許用紗絹。被褥用綾羅紬絹。庶民用紬絹布

凡器皿。洪武二十六年定、公侯一品二品、酒注酒盞用金。餘用銀。三品至五品、酒注用銀。酒盞用金。六品至九品、酒注酒盞用銀。餘皆用瓷漆木器。並不許用硃紅、及抹金描金、雕琢龍鳳文。庶民酒注用錫。酒盞用銀。餘瓷漆

○又令官員床面屏風隔子、並用雜色漆飾。不許雕刻龍鳳文。並金飾硃漆

○又令軍官軍士、應用弓矢、止是黑漆。弓袋箭囊並不許用硃漆描金妝飾

○三十五年、申明官民人等、不許僭用金酒爵。其椅卓木器之類、亦不許用硃紅金飾

○正德十六年奏准、職官一品二品、器皿不許用玉、止許用金、以為定例。其商賈技藝之家、器皿不許用銀。餘與庶民同。官吏人等、不許僭用金酒爵。其椅卓木器之類、並不許硃紅金飾

凡寺觀菴院。洪武三年、令除殿宇梁棟門窗神座案卓、許用紅色。其餘僧道自居房舍、並不許起造斗栱、彩畫梁棟、及僭用紅色什物床榻椅子

○六年、令凡各處僧道寺觀、金彩妝飾神佛龍鳳等像、除舊有外。不許再造

○天順八年詔、京城內外寺觀、今後不許增修請額

公侯及一品二品許用銀減鐵事件描銀(革占)三品至五品用銀減鐵事件油畫(革占)六品至九品用擺錫事件油畫(革占)

（見圖）








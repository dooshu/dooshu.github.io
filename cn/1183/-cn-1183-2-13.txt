◇牡猿化牝

隆庆二年，山西男子李良雨化女一事，见之奏牍，天下所信。近日有传其伪者。后见郎氏《七修类稿》云：雄黑猿多有化为雌者。予怪笑。谓郎老儒为人所绐。及见嘉靖闲，吴兴王济著《晶询堂手录》，则云广西横州山中猿皆黑，老则转为黄，其势与囊俱溃去，化为牝，与黑而牡者交，辄孕。此王官彼中所亲见者，盖其地凡为猿者皆然矣。猿既变黄又数百年，别化而为白。既白之后，为牡为牝，遂不可得而知矣。然则白猿公剑术，亦属老牝耶。宇宙中非目睹者，断不可臆决。

向传兔生俱牝，望月而孕。近偶畜兔，则雌雄各具其孳尾如恒兽。古语盖难尽信。


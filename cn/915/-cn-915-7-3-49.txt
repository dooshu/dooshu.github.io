◇破杨难当下诏（十九年五月）

往年氐竖杨难当造为叛乱，俯首者众。其长史杨万寿、建节将军姚宪，情不违顺，屡进矢言。及凶丑宵遁，阖境崩扰，建忠将军吕训卫仓储以侯王师、宁朔将军姜檀果烈恳到，志在宣力，浊水之捷，厥庸显然，近者协赞义奋，乃心无替。略阳符昭，诚系本朝，亦同斯举，俘擒伪将，独克武兴，推锋致效，陨命寇手。并事著屯险，感於予怀，宜蒙旌叙，荣慰存亡。可赠万寿龙骧将军，昭武都太守，宪补员外散骑侍郎，训驸马都尉、奉朝请，檀征西大将军司马、仇池太守，宜并内徙。可符雍、凉二州，厚加赡恤。（《宋书·刘怀肃传》。）


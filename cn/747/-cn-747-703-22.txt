○论仪凤以後大臣褒赠状

〈故中书令郝处俊〉

右，仪凤元年八月，高宗将传位於天後，处俊对曰：“天下者，高祖、太宗之天下也，非天皇之天下也。天皇只合谨守宗庙，传之子孙，诚不可持国与人，有私於天後。”其事遂止。处俊後子孙为酷吏所害。

〈故文昌右相岑长倩〉

右，天授初，凤阁舍人张嘉福与王庆之等，率数百人连名上表，请立武承嗣为皇太子。长倩与地官尚书格辅元竟不署名，以中宗在东宫，不可更立武承嗣，言词切直，仍责上书者遣散。为承嗣所害。

〈故御史大夫同凤阁鸾台平章事格辅元〉

右，张嘉福请立武承嗣为皇太子，天後问辅元，辅元固称不可。为武承嗣所害。

〈故右卫将军李安靖〉

右，天授年，王公百寮皆劝革命，安靖独义形於色。及被收下狱，来俊臣诘其反状，安靖谓曰：“以我是唐家老臣，须杀任杀，若问其谋反，实无可对。”为俊臣所害。

〈故赠越州都督徐有功〉

右，当天後革命之初，宗室英贤，将相旧老，忠於国者，相继受诛。徐有功自司刑丞累迁至司刑少卿，数议大狱，务在平恕，凡所济活者数百家，前後奏雪枉破家者，三经断死，而执志不渝，兼明元宗外祖母庞氏之冤。开元中赠越州都督，就第吊祭，赠物三百段，一子官。

以前，臣等伏见元和以来，褚遂良、狄仁杰、张柬之等子孙，累有恩制授，惟此数家，未蒙甄录。望各访求子孙承嫡者，特授一官。如先未有谥者，各令有司定谥；如无子孙，特与追赠。所贵百代之下，再振清风，海内忠良，无不感厉。未审可否？


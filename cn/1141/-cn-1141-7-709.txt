醉后歌答杨陶云兼寄令叔闇斋（陶云以翰林谪南昌县丞。）

龙门两世称良史，不辞吏隐看江水。
古来重人不重官，梅福风流正尔尔。
沈埋匣剑光逾明，半爇枯桐琴不死。
春来日日开芳筵，醉中为我歌卖船。
藏书已购几千卷，手板长抛尽日眠。
屈宋哀吟徒太苦，夷吾江左今何补。
桃花昨夜雨声多，悔不花前倒清醑。
君家大阮吾同曹，六年不见心郁陶。
江山好在且为乐，莫厌门前满径蒿。



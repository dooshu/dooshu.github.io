○以皇长子潞王监国令

先皇帝诞膺天眷，光绍帝图，明诚动於三灵，德泽被於四海，方期偃革，遽叹遗弓。自少主之承祧，为奸臣之擅命，离闲骨肉，猜忌盘维，既辄易於藩垣，复骤兴於兵甲，遂至轻离社稷，大挠军民，万世鸿基，将坠於地。皇长子潞王从珂，位居冢嗣，德茂冲年，乃武乃文，惟忠惟孝。前朝廓清多难，有战伐之大功；缵绍丕图，有夹辅之盛业。今以宗祧乏嗣，园寝有期，须委亲贤，俾居监抚，免万几之壅滞，慰兆庶之推崇。可起今月四日知军国事，权以书诏印施行。


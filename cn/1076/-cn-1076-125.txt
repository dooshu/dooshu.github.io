卷一百二十五

<史部,诏令奏议类,奏议之属,历代名臣奏议>

钦定四库全书

历代名臣奏议卷一百二十五

明　杨士奇等　撰

礼乐【丧礼山陵及祭礼】

宋英宗初即位殿中侍御史司马光言山陵择地劄子曰臣窃闻大行皇帝欲以十二月二十七日大葬而朝廷遣使案行山陵至今未知定处或云欲於永安县界之外广求吉地臣愚以为过矣夫隂阳之书使人拘而多畏至於丧葬为害尤甚是以士庶之家或求葬地择岁月至有累世不葬者臣常深疾此风欲乞国家禁絶其书而未暇也今山陵大事当守先王之典礼至於葬书出於世俗委巷之言司天隂阳官皆市井愚夫何足问也古者天子七月诸侯五月大夫三月士踰月葬於北方北首未尝问岁月相山冈然考其子孙之吉凶岂有异於今哉春秋书己丑葬恭嬴雨不克葬庚寅日中而克葬丁巳葬定公雨不克葬戊午日下昃乃克葬然则虽云卜日亦临事制宜也周礼冢人掌公墓之地先王之葬居中以昭穆为左右明不择地形也然而周有天下三十六王八百六十七岁盖王者受命於天期运有常国之兴衰在德之美恶固不系葬地时日之吉凶也且葬者藏也本以安祖考之形体得土厚水深高敞坚实之地则可矣子孙岂可因以求福哉又曏者国家以拘於时日之故坚用八日大敛自尓以来圣躬有疾至今尚未平复隂阳无验亦已明矣况国家自宣祖以来葬於永安百有余年官司储偫素皆有备今改卜他所不惟县邑官司更须创置亦恐大行皇帝神灵眷恋祖宗未肯即安於新陵也凡科率之物期日远则民力寛而事易办期日近则费愈多而事不集塼石之类体重难移若山陵之处不使豫先知之则有司何以供办百姓何以输纳至时暴加迫趣则一钱之物必直十钱疲羸之民将不胜其弊矣伏望朝廷特赐指挥案行山陵使等只於永安县界旧陵侧近选择善地旬日之内早定夺闻奏仍令有司豫先计度山陵的实合用之物降下本处寛设期限使之备办不得大约虚数及妄立近限必使号令明信则事无不济而民力不困矣时治永昭山陵悉用乾兴制度知制诰郑獬上言曰今国用空乏近赏军已见横敛富室嗟怨流闻京师先帝节俭爱民盖出天性凡服用器玩极於朴陋此天下所共知也而山陵制度乃欲效乾兴最盛之时独不伤俭德乎愿饬有司损其名数

翰林学士范镇上奏曰乾德初改葬宣祖安陵之制其深五十七尺高三十九尺其下宫及兆域远近之数皆称於是是时天下既定财用滋丰非不能崇高侈大以示意而荣亲也盖太祖皇帝方无事时念深思远以为厚葬非礼无益於孝作为中制以示後世法也昌陵熙陵定陵昭陵虽增损不一然皆非太宗真宗仁宗大行皇帝之意实哀毁号慕之际事有司而为是也昭陵之役距今四年中间仍以水灾则公私事力为可知也伏惟陛下抑哀毁号慕之情奉太祖之中制其今来上宫下宫及兆域之数愿一以安陵为法使国用民力得少寛裕则四方观聼知陛下爱民念祖之心以为初政之美臣不胜区区之意

镇又奏曰窃闻大行皇帝受命宝及沿宝法物与平生衣冠器用皆欲举而葬之恐非所以称大行皇帝恭俭之意其受命宝伏乞陛下自宝用之且示有所传付若衣冠器玩则请陈於陵寝及神御殿岁时展视以慰思慕诏检讨官讨寻典故及命两制礼官详议翰林学士王珪等奏议曰受命宝者犹昔传国玺也宜为天子传器不当改作古者藏先王衣服於庙寝至於平生器玩则前世既不皆纳於方中亦不尽陈於陵寝谓今宜从省约以称先帝恭俭之实臣等谨议

殿中侍御史傅尧俞乞减昭陵用度疏曰臣伏闻大行皇帝山陵一准真宗山陵故事臣踈愚亡状窃以定陵比永昌永熙事事益增陛下孝思无穷故取礼物极盛者为比臣徘徊顾思感伤陛下哀念先帝之意而窃未敢以为得也伏惟陛下周览博识贯通古今至於孝不系於厚葬奢无益於逝者固不待臣言而後晓所以不复远引旁摭为蔓辞以重烦圣聼独有一事虑陛下悲慕之切未遑及之故臣昧死以陈夫以陛下之孝而天下之广俾先帝陵寝更加於真庙亦不为难而无所害也然古先哲王多以俭薄为美者岂歉於力而啬於财邪盖人情不以礼节之则将无有限断臣窃谓送终之具得如太祖太宗先帝可以无憾奉先之志得如太宗真宗陛下可以无愧况乾兴事体与今不同而大行皇帝享国四十二年慈爱恻怛惟恐一物失其所今之兴役正当盛夏工限过急不能免伤人之生物虽官给不能免劳民之力若缘定陵制度礼物稍加裁损则伤生者坐减而劳力者易供诚如是臣窃意先帝在天俯而窥之必将大以为慰也敢乞陛下详思远虑以礼断情俾大行山陵取永昌永熙为例既足以终先帝恭俭之德而奉承遗诏又足以发陛下仁孝之道而光昭初政一举而衆善皆得惟陛下留神干冒旒扆臣无任惶惧激切之至

神宗时程颐代父上书曰臣闻孝莫大於安亲忠莫先於爱主人伦之本无越於斯人无知愚靡不知忠孝之为美也然而不得其道则反害之故自古为君者莫不欲孝其亲而多获不孝之讥为臣者莫不欲忠其君而常负不忠之罪何则有其心行之不得其道也伏惟陛下以至德承洪业以大孝奉先帝圣心切至天下共知然臣以踈贱复敢区区冒万死以进其说者愿陛下以至孝之心尽至孝之道监历古之失为先帝深虑则天下臣子之心无不慰安所谓历古之失臣观秦汉而下为帝王者居天下之尊有四海之富其生也奉养之如之何其亡也安厝之如之何然而鲜克保完其陵墓者其故何哉独魏文帝唐太宗所传嗣君能尽孝道为之永虑至今安全事迹昭然存诸简策呜呼二嗣君不苟为崇侈以徇己意乃以安亲为心可谓至孝矣汉武之葬霍光秉政暗於大体奢侈过度至使陵中不复容物赤眉之乱遂见发掘识者谓赤眉之暴无异光自为之谓其不能深虑以致後害也二君从俭後世不谓其不孝霍光厚葬千古不免为罪人自古以来观此明监而不能行之者无他衆议难违人情所迫尔苟若务合常情遂忘远虑是乃厚於人情而薄於先君也不亦惑乎魏文帝所作终制及唐虞世南所上封事皆足取法其指陈深切非所忍言愿陛下取而观之可以见明君贤臣所虑深远古人有言曰死者无终极国家有废兴自昔人臣当大事之际乃以兴废之言为忌讳莫敢议及於此苟循人情辜负往者不忠之大者也臣窃虑陛下追念先帝圣情罔极必欲崇厚陵寝以尽孝心臣愚以为违先帝之俭德损陛下之孝道无益於实有累於後非所宜也伏愿陛下损抑至情深为永虑承奉遗诏严饬有司凡百规模尽依魏文之制明器所须皆以瓦木为之金银铜铁珍宝奇异之物无得入圹然後昭示遐迩刋之金石如是则陛下之孝显於无穷陛下之明高於旷古至於纨帛易朽之物亦能为患於数百年之後汉薄后陵是也或曰山陵崇大虽使无藏安能信於後世臣以为不然天下既知之後世必知之臣尝游秦中历观汉唐诸陵无有完者惟昭陵不犯陵旁居人尚能道当日俭素之事此所以历数百年屡经寇乱而独全也夫臣之於君犹子之於父岂有陛下欲厚其亲而臣反欲薄於其君乎诚以厚於先帝无厚於此者也遗簪坠履尚当保而藏之不敢不恭况於国陵得不穷深极远以虑之乎陛下嗣位方初羣臣畏威臣苟不言必虑无敢言者陛下以臣言为妄而罪之则臣死且不悔以臣言为是而从之则可以为先帝之福大陛下之孝安天下之心垂万世之法所补岂不厚哉臣哀诚内激言意狂率愿陛下详览而深察之天下不胜大愿

御史中丞邓润甫上言曰兴利之臣议前代帝王陵寝许民请射耕垦而司农可之唐之诸陵因此悉见芟刘昭陵乔木翦伐无遗熙宁着令本禁樵采遇郊祀则勅吏致祭德意可谓远矣小人掊克不顾大体愿绌创议之人而一切如令从之

范祖禹进故事曰唐太宗贞观十一年二月帝自为终制初文德皇后疾笃言於帝曰妾生无益於人不可以死害人愿勿以邱垄劳费天下因山为坟器用瓦木而已及葬帝复为文刻之石称皇后节俭遗言薄葬以为盗贼之心止求珎货既无珎货复何所求朕之本志亦复如此王者以天下为家何必物在陵中乃为己有今因九嵕山为陵凿石之工才百余人数十日而毕不藏金玉人马器皿皆用土木形具而已庶几奸盗息心存没无累当使百世子孙奉以为法至是帝以汉世豫作山陵免子孙仓猝劳费又志在俭葬恐子孙从俗奢靡於是自为终制因山为陵容棺而已

臣祖禹曰厚葬之祸古今之所明知也夫藏金玉於山陵是为大盗积而标示其处也岂不殆哉是以自汉以来无不发之陵後之人主知其有害无益而姑为之以贾祸迹相接而莫之或戒也太宗虽为终制以戒子孙而昭陵之葬亦不为俭及唐之末不免暴露之患岂非高宗之过乎

哲宗元符初着作郎周常上疏言祖宗诸陵器物止用涂金服饰又无珠玉盖务在质素昭示训戒自裕陵至宣仁后寝宫乃施金珠愿收贮景灵殿以遵遗训诏置之奉宸库

徽宗时陈瓘乞悯恤山陵人夫疏曰臣闻唐穆宗山陵时久雨时寒役人饥冻颇甚至有持锸抱篲而死者敬宗悯之於是治路人夫各赐之绢臣谓绢者有限之物岂得人人而与之兼诸色应奉之人例皆劳苦所可矜者非特治路人夫而已也国家自裕陵以前大事既毕之後即降德音下两京等处凡干应奉之人悉蒙恩恤惠而不费非赐绢之比也廼者泰陵应奉之人缘雨水异常州县督责甚於他时所以叙其情而悯其劳者亦宜加厚惟陛下留意幸甚

孝宗时赵汝愚论山陵三事奏曰臣恭闻大行太上皇帝奄弃天下之养凡在臣子孰不痛心况臣累世蒙恩尤极哀慕恨以身在邈远无繇得效奔走之贱服犬马之劳辄有管见三事少伸诚恳之万一惟圣明裁幸其一祖宗陵寝皆在洛阳累朝制度具存典礼唯绍兴中徽宗皇帝梓宫既还未能归葬故一时?奉权在会稽虽寝卫之制已严而山陵之土未复规制浅薄可为深忧窃闻当时议者之言欲俟恢复疆土之後奉迎灵驾归附永昌迹其本谋初若甚善然荏苒岁月易致因循正使克复西都岂宜再议迁改今大行太上皇帝山陵命使远日有期陛下笃於送终动遵礼训臣谓与其慕虚名而受实害孰若如礼及时深藏固护永为无穷之计也昔舜都蒲坂而葬于苍梧禹都平阳而葬于会稽皆因廵狩不返遂即其地而葬帝王之事岂不可法伏愿远遵虞夏近法汉文因山为陵务极深厚金银之饰悉用屏除使千万世永絶後害然则陛下之所以事其亲者自始及终皆可以无憾矣若乃牵於权宜之说失此时而不为臣恐陛下他日虽有追悔之心亦终难於改作诚不可以不深思而熟计也昔汉成帝营延陵泰奢刘向上疏极谏至谓死者无终极而国家有废兴其言深切无所讳避陛下幸取其书一复读之则可以鉴矣其二古者三年之丧自天子逹于庶人天下之通礼也至汉文帝变古立制以日易月後世承用不能有改惟晋武帝虽既葬除服而深衣素冠降席彻膳终三年而後复吉臣仰惟陛下天性纯至笃於孝养二十六年两宫之内父父子子人无间言虽若尧舜文武之懿殆无以过矣区区晋武顾何足进哉今一旦遭罹变故陛下不无晨昏之思羮墙之念而两宫相望将何以用其情是不幸而处礼之变者圣人於此亦安得不随事而制宜也恭惟皇太后春秋已高乍尔忧戚而独处故宫之内揆之人情宁无触目感伤之意陛下欲日朝于长乐则又未免数跸烦民臣谓宜因既葬之後迎太上虞主归别殿以奉几筵请皇太后还南内以便侍养法开先鸿庆之制即德夀宫为神御殿以奉香火如此则陛下一举而三事俱得百费尽省矣其三臣侧闻显仁皇后之丧太上皇帝尝降手诏禁天下不得以助?宫修奉贡献烦费扰民天语丁宁德至厚也然而事大体重有司犹不免过意奉承使命奔驰冠盖旁午所至州县劳弊万端今浙东旱伤百姓饥乏张颐待哺方仰给於县官而工役繁兴科调方急事变至此其将奈何臣伏读太上皇帝遗诰有曰山陵制度务从俭约臣以是推原前日绍兴之诏则知太上皇帝念念爱民之意始终不忘非特为是空言姑循故事而已也臣愿陛下明诏有司讨论旧典凡土木营造之役官吏卒乘之数给赐犒赏之费繁文末节无益於实用者皆条举而备陈之曰某事可节某事可省其不可得而节省者则优给雇直以募浙东之饥民使之服役则饥者可以得食役者可以无怨庶几仰称太上皇帝遗诰之意臣方此忧虞忽闻祻变心志荒乱言语狂僭罪当万死伏望圣慈曲赐原宥特诏大臣参照典故详酌施行

汝愚又论山陵乞遵用七月之制疏曰臣不避死罪复有愚悃仰冒天聪臣去年十一月二十四日恭奉太上皇帝遗诰一时号恸哀疚切心伏思绍兴?宫规制浅薄国家不可以虚名而受实害辄陈管见妄致瞽言乞遵虞夏廵狩之礼法汉文薄葬之制及时如礼因山为陵深藏固护永为无穷之计至十二月初一日臣修写既成缄封附逓行未旬浃而伏闻有司循用近例不待七月已卜日奉?矣臣仰惟太上皇帝仁圣之德冠絶百王陛下大孝始终远追三代方将以衰絰行三年之制思极所以追慕之情而大葬之礼尤用权宜岁月推迁臣所甚惧臣闻之礼曰夫丧不可不深长思也又曰葬也者藏也今太上皇帝梓宫虽已奉?要非久计况两京在远道路阻修正使克复有期岂宜更议迁改孰若考据古谊及时而葬以图万世之安也又礼曰天子七日而殡七月而葬本朝故事丧礼亦皆用七月伏望睿慈检照臣昨来所奏断自圣意深诏有司遵用累朝典礼议行七月之制其山陵制度务存深厚而不必过为开广以藏无用之物此去三数月间尚可营办如此则太上皇帝在天之灵可以永安而陛下事亲送终之礼深长之思皆可以无憾矣臣远守藩符山陵重事岂宜轻议而情切意廹不容但已谨昧死奏闻伏深陨越之至

王十朋代越帅王尚书上疏曰臣去秋陛辞之日亲奉玉音谕臣以永佑陵昭慈宫崇奉事件臣仰见圣心笃孝着於羮墙虽尧舜之德何以加此臣至越之初首朝陵庙瞻望松栢不胜悲涕凡荐祭之物崇奉之具修造之费臣仰体圣怀罔不尽力臣辄有区区愚忠敢不冒死以闻窃见?宫修造每年一小修三年一大修率以为常此固陛下奉先罔极之心臣子所宜奉行而不懈也然臣窃谓陵寝所在神灵是依神道贵幽理宜安静若频岁修造不无震惊故古不修墓圣人非薄於其亲意谓宁亲莫如宁神是乃孝之大者今?宫栋宇已固器用已备松栢已茂陛下崇奉之心亦可谓至矣臣欲乞自今以後不必以三年大修每年小修为拘但令本府常预备瓦木工匠之类以俟不时之须凡遇栋宇或损则更之器用或旧则新之松栢或枯则补之如是则工役不繁而丹雘常新岁月寖久而陵庙愈安以昭先帝俭德之恭以称陛下宁神之孝不胜幸甚

光宗时枢密使赵汝愚论山陵乞下礼官详议疏曰臣伏见哲宗皇帝以元符三年既葬于永泰陵至绍兴元年昭慈圣献皇后上僊是时高宗皇帝方驻跸会稽江淮之间日事征战昭慈之丧未能归祔始为殡厝盖用权宜将以愤激三军之心不絶中原之望也其後秦桧主和好而南北之势既分永佑永思因仍不改闻见习熟视以为常遂致诸陵尚存浅土其制卑薄可为深忧复於献殿之中蔽以厦屋不达天地之气不覩日月之光年岁滋深大葬无日考之典礼固已非宜验之葬书亦所甚忌臣每思及此良切痛心今大行至尊夀皇圣帝将卜因山宜稽旧典稍仿祖宗山陵之法亦从南北风土之宜但使皇堂尺度不可大广盖石博厚不可不增修建陵台酌为中制仍为献殿勿复幽扃庶几葬者永安後嗣蒙福若已?而未举俟因事而别图如蒙圣明特赐俞允伏乞行下礼官详议施行

汝愚又论山陵利害乞付有司集议疏曰臣闻养生者不足以当大事惟送死可以当大事然则大行夀皇圣帝山陵之奉陛下安得不致其谨也臣仰惟祖宗陵寝皆在洛阳制度崇深具在简策皇堂下深五十七尺高三十九尺陵台三层正方每面长九十尺既高且广守卫至严後代子孙所宜观法始缘南渡蹔卜稽山号曰?宫盖非永制实居浅土蔽以上宫本期克复神京奏迁灵驾虽其志甚美而其事实难荏苒岁时今已六十余载矣东南诸郡所至皆山凡择地者必以山为限地势局促不类中原盖自昭慈之西已用五穴山势渐远其地愈卑往岁思陵之葬其深不盈九尺复土之後仅能掩棺闻者寒心几於慢藏虽江南土地卑薄难拟故都然近畿王气所锺岂无佳兆其如拘以隂阳之术限以日月之期刑责太严事体至重人怀苟且各为身谋至於国家深长之思君父危辱之祻皆不暇顾恤呜呼痛哉传曰死者无终极国家有废兴历考古今无非商鉴今昌熙在远恢复未期岂宜徒狥虚名以基实祻臣比见按行使副还自会稽皆言隂阳家流须用丙山壬向全类按图索马不复他营若以昭穆安排苦无余地仅存一穴又下思陵伏思穆恭二宫他日如何合祔其後利害臣未敢言失今不图後悔何及伏望陛下孝思罔极惟怀永图勿拘远近之分毋惑隂阳之说择平原高燥之地为大行深固之藏崇建陵台悉遵旧制陛下尽送终之礼夀皇享万世之安臣子不胜幸甚议者若谓累圣卜?神灵安妥夀皇笃孝谅匪素心此盖妇人之仁殆非天子之孝昔吴延陵季子适齐其长子死葬於嬴博之间曰骨肉归复于土命也若?气则无不之也无不之也而遂行孔子以为合礼况夀皇英灵在天何所限隔为臣子者当图实利难狥空言臣学术荒踈而区区管见如此不敢缄默闻已降指挥委侍从台谏礼官集议安穆安恭皇后合祔典礼伏乞圣慈下臣此章并付有司集议施行

宁宗时焕章阁待制侍讲朱熹上奏曰臣窃惟至尊夀皇圣帝圣德神功冒覆寰宇深仁厚泽浸润生民厌世上宾率土哀慕宜得吉土以奉衣冠之藏垂裕後昆永永无极而因山之卜累月于兹议论纷纭讫无定说臣尝窃究其所以皆缘专信台史而不广求术士必取国音坐丙向壬之穴而不博访名山是以粗略苟简惟欲祔於绍兴诸陵之旁不惟未得其形势之善若其穴中水泉之害地面浮浅之虞偪仄伤破之余惊动诸陵之虑虽明知之亦不暇顾羣臣议者又多不习此等猥贱之末术所以不能坚决剖判致烦明诏博访在廷臣实痛之其敢无辞以对盖臣闻之葬之为言藏也所以藏其祖考之遗体也以子孙而藏其祖考之遗体则必致其谨重诚敬之心以为安固久远之计使其形体全而神灵得安则其子孙盛而祭祀不絶此自然之理也是以古人之葬必择其地而卜筮以决之不吉则更择而再卜焉近世以来卜筮之法虽废而择地之说犹存士庶稍有事力之家欲葬其先者无不广招术士博访名山参互比较择其善之尤者然後用之其或择之不精地之不吉则必有水泉蝼蚁地风之属以贼其内使其形神不安而子孙亦有死亡絶灭之忧甚可畏也其或虽得吉地而葬之不厚藏之不深则兵戈乱离之际无不遭罹发掘暴露之变此又其所当虑之大者也至於穿凿已多之处地气已泄虽有吉地亦无全力而祖茔之侧数兴土功以致惊动亦能挺灾此虽术家之说然亦不为无理以此而论则今日明诏之所询者其得失大槩已可见矣若夫台史之说谬妄多端以礼而言则记有之曰死者北首生者南向皆从其朔又曰葬於北方北首三代之逹礼也即是古之葬者必坐北而南向盖南阳而北隂孝子之心不忍死其亲故虽葬之於墓犹欲其负隂而抱阳也岂有坐南向北反背阳而向隂之理乎若以术言则凡择地者必先论其主势之强弱风气之聚散水土之浅深穴道之偏正力量之全否然後可以较其地之美恶政使实有国音之说亦必先此五者以得形胜之地然後其术可得而推今乃全不论此而直信其庸妄之偏说但以五音尽类羣姓而谓家宅向背各有所宜乃不经之甚者不惟先儒已力辨之而近世民间亦多不用今乃以为祖宗以来世守此法顺之则吉逆之则凶则姑亦无问其理之如何但以其事质之则其谬不攻而自破矣盖自永安迁奉以来已遵用此法而九世之间国统再絶靖康之变宗社为墟高宗中兴匹马南渡夀皇复自旁支入继大统至於思陵亦用其法而夀皇倦勤之後旋即升遐太上违豫日久以至逊位赤山亦用其法而庄文魏邸相继薨谢若曰吉凶由人不在於地不有所废其何以兴则国音之说自为无用之谈从之未必为福不从未必为祻矣何为信之若是其笃而守之若是其严哉若曰其法果验不可改易则洛越诸陵无不坐南而向北固以合於国音矣又何吉之少而凶之多耶台史之言进退无据类皆如此试皆诘问使之置对必无辞以自解矣若以地言则绍兴诸陵臣所未覩不敢轻议然赵彦逾固谓旧定神穴土肉浅薄开深五尺下有水石难以安建矣而荆大声者乃谓新定东顿之穴比之先定神穴高一尺一寸五分开深九尺即无水石臣尝详考二人之言反复计度新穴比之旧穴只高一尺一寸五分则是新穴至六尺一寸五分则与旧穴五尺之下有水石处高低齐等如何却可开至九尺而其下二尺八寸五分者无水石耶且大声既知有此无水吉穴当时便当指定何故却定土肉浅薄下有水石之处以为神穴直至今日前说漏露无地可葬然後乃言之耶其反覆谬妄小人常态虽若不足深责然其奸心乃欲奉夀皇梓宫置之水中而略不顾忌则其罔上迷国大逆无道之罪不容诛矣脱使其言别有曲折然一坂之地其广几何而昭慈圣献皇后已用之矣徽宗一帝二后又用之矣高宗一帝一后又用之矣计其地气已发泄而无余行围廵路下宫之属又以迫狭之甚不可移减今但就其空处即以为穴东西?那或远或近初无定论盖地理之法譬如针灸自有一定之穴而不可有毫厘之差使医者之施砭艾皆如今日台史之定宅兆则攻一穴而遍身皆创矣是又安能得其穴道之正乎若果此外别无可求则亦无可奈何而今两浙数州皆为近甸三二百里岂无一处可备选择而独迁就偪仄於此数步之间耶政使必欲求得离山坐南向北之地亦当且先泛求壮厚高平可葬之处然後择其合於此法者况其谬妄不经之说初不足信也耶臣自南来经由严州富阳县见其江山之胜雄伟非常盖富阳乃孙氐所起之处而严州乃高宗受命之邦也说者又言临安县乃钱氏故乡山川形势寛平邃密而臣未之见也凡此数处臣虽未敢断其必为可用然以臣之所已见闻者逆推其未见未闻安知其不有佳处万万於此而灼然可用者乎但今偏信台史之言固执绍兴之说而不肯求耳若欲求之则臣窃见近年地理之学出於江西福建者为尤盛政使未必皆精然亦岂无一人粗知梗槩大略平稳优於一二台史者欲望圣明深察此理斥去荆大声置之於法即日行下两浙帅臣监司疾速搜访量支路费多差人兵轿马津遣赴阙令於近甸广行相视得五七处然後遣官按行命使覆按不拘官品但取通晓地理之人参互考校择一最吉之处以奉夀皇神灵万世之安虽已迫近七月之期然事大体重不容苟简其孙逢吉所谓少寛日月别求吉兆为上此十字者实为至论惟陛下采而用之庶几有以少慰天下臣子之心用为国家祈天永命之助臣本儒生不晓术数非敢妄以淫巫瞽史之言眩惑圣听自速讥诮盖诚不忍以夀皇圣軆之重委之水泉沙砾之中残破浮浅之地是以痛愤激切一为陛下言之譬如乡隣亲旧之间有以此等大事商量吾乃明知其事之利害必至於此而不尽情以告之人必以为不忠不信之人而况臣子之於君父又安忍有所顾望而默默无言哉惟陛下详赐省察断然行之则天下万世不胜幸甚

右专言丧礼

齐景公疥遂痁期而不瘳诸侯之宾问疾者多在梁丘据与裔款言於公曰吾事鬼神丰於先君有加矣今君疾病为诸侯忧是祝史之罪也诸侯不知其谓吾不敬君盍诛於祝固史嚚以辞宾公说告晏子晏子曰日宋之盟屈建问范会之德於赵武赵武曰夫子之家事治言於晋国竭情无私其祝史祭祀陈信不愧其家事无猜其祝史不祈建以语康王康王曰神人无怨宜夫子之光辅五君以为诸侯主也公曰据与款谓寡人能事鬼神故欲诛於祝史子称是语何故对曰若有德之君外内不废上下无怨动无违事其祝史荐信无愧心矣是以鬼神用飨国受其福祝史与焉其所以蕃祉老夀者为信君使也其言忠信於鬼神其适遇淫君外内颇邪上下怨疾动作辟违从欲厌私高台深池撞锺舞女斩刈民力输掠其聚以成其违不恤後人暴虐淫从肆行非度无所还忌不思谤讟不惮鬼神神怒民痛无悛於心其祝史荐信是言罪也其盖失数美是矫诬也进退无辞则虚以求媚是以鬼神不飨其国祻之祝史与焉所以夭昏孤疾者为暴君使也其言僭嫚於鬼神公曰然则若之何对曰不可为也山林之木衡鹿守之泽之萑蒲舟鲛守之薮之薪蒸虞候守之海之塩蜃祈望守之县鄙之人入从其政偪介之关暴征其私承嗣大夫强易其贿布常无艺徵敛无度宫室日更淫乐不违内宠之妾肆夺於市外宠之臣僭令於鄙私欲养求不给则应民人苦病夫妇皆诅祝有益也诅亦有损聊摄以东姑尤以西其为人也多矣虽其善祝岂能胜亿兆人之诅君若欲诛於祝史修德而後可公说使有司寛政毁关去禁薄敛已责

汉成帝末年颇好鬼神亦以无继嗣故多上书言祭祀方术者皆得待诏祠祭上林苑中长安城旁费用甚多然无大贵盛者谷永说上曰臣闻明於天地之性不可惑以神怪知万物之情不可罔以非类诸背仁义之正道不遵五经之法言而盛称奇怪鬼神广崇祭祀之方求报无福之祠及言世有僊人服食不终之药遥兴轻举登遐倒景览观县圃浮游蓬莱耕耘五德朝种暮获与山石无极黄冶变化坚氷淖溺化色五仓之术者皆奸人惑衆挟左道怀诈伪以欺罔世主听其言洋洋满耳若将可遇求之荡荡如系风捕影终不可得是以明王距而不听圣人絶而不语昔周史苌弘欲以鬼神之术辅尊灵王会朝诸侯而周室愈微诸侯愈叛楚怀王隆祭祀事鬼神欲以获福助郤秦师而兵剉地削身辱国危秦始皇初并天下甘心於神僊之道遣徐福韩终之属多齎童男童女入海求神采药因逃不还天下怨恨汉兴新垣平齐人少翁公孙卿栾大等皆以僊人黄冶祭祀事鬼使物入海求神采药贵幸赏赐累千金大尤尊盛至妻公主爵位重絫震动海内元鼎元封之际燕齐之间方士瞋目?擥言有神僊祭祀致福之术者以万数其後平等皆以术穷诈得诛夷伏辜至初元中有天渊玉女钜鹿神人轑阳侯师张宗之奸纷纷复起夫周秦之末三五之隆已尝专意散财厚爵禄竦精神举天下以求之矣旷日经年靡有毫厘之验足以揆今经曰享多仪仪不及物惟曰不享论语说曰子不语怪神唯陛下距絶此类毋令奸人有以窥朝着上善其言晋武帝太康九年诏并二社之祀车骑司马傅咸上表曰祭法王社太社各有其义天子尊事宗庙故冕而躬耕躬耕也者所以重孝享之粢盛亲耕故自报自为立社者为籍田而报者也国以人为本人以糓为命故又为百姓立社而祈报焉事异报殊此社之所以有二也王景侯之论王社亦谓春祈籍田秋而报之也其论太社则王者布下圻内为百姓立之谓之太社不自立之於京都也景侯此论据祭法祭法大夫以下成羣立社曰置社景侯解曰今之里社是也景侯解法则以置社为人间之社矣而别论复以太社为人间之社未晓此旨也太社为百姓而祀故称天子社郊特牲曰天子太社必受霜露风雨以羣姓之衆王者通为立社故称太社也若夫置社其数不一盖以里所为名左氏传盟於清丘之社是衆庶之社既已不称太矣若复不立之京都当安所在乎祭法又曰王为羣姓立七祀王自为立七祀言自为者自为而祀也为羣姓者为羣姓而祀也太社与七社其文正等说者穷此因云坟籍但有五祀无七祀也按祭五祀国之大祀七者小祀周礼所云祭凡小祀则玄冕之属也景侯解大厉曰如周社鬼有所归乃不为厉今云无二祀者称景侯祭法不谓无二则曰口传无其文也夫以景侯之明拟议而後为解而欲以口论除明文如此非但二社当见思惟景侯之解亦未易除也前被勅尚书召诰乃社于新邑惟一太牢不二社之明义也按郊特牲曰社稷太牢必援一牢之文以明社之无二明稷无牲矣说者曰举社则稷可知苟可举社以明稷何独不举一以明二国之大事在祀与戎若有二而除之不若过而存之况存之有义而除之无据乎周礼封人掌设社壝无稷字今帝社无稷盖出於此然国主社稷故经传动称社稷周礼王祭社稷则絺冕此王社有稷之文也封人所掌壝之无稷字说者以为略文从可知也谓宜仍旧立二社而加立帝社之稷时成粲议称景侯论大社不立京都欲破郑氏学咸重表以为如祭法之论景侯之解交以此坏大雅云乃立冢土毛公解曰冢土太社也景侯解诗即用此说禹贡惟土五色景侯解曰王者取五色土为太社封四方诸侯各割其方色王者覆四方也如此太社复为立京都也不知此论何从而出而与解乖上违经记明文下坏景侯之解臣虽顽蔽少长学门不敢默已谨复续上刘实与咸议同诏曰社稷一神而相袭二位衆议不同何必改作其便仍旧一如魏制其後挚虞奏以为臣按祭法王为羣姓立社曰太社王自为立社曰王社周礼大司徒设其社稷之壝又曰以血祭社稷则太社也又曰封人掌设王之社壝又有军旅宜乎社则王社也太社为羣姓祈报祈报有时主不可废故凡祓社衅鼓主奉以从是也此皆二社之明文前代之所尊以尚书召诰社于新邑三牲明文诗称乃立冢土无两社之文故废帝社惟立太社诗书所称各指一事又皆在公旦制作之前未可以易周礼之明典祭法之正义前改建庙社营一社之处朝议斐然执古匡今世祖武皇帝躬发明诏定二社之义以为永制宜定新礼从二社诏从之宋孝武帝大明七年二月丙辰有司奏銮舆廵蒐江左讲武校猎获肉先荐太庙章太后庙并设醢酒公卿行事及献妃隂室室长行事太学博士虞龢议捡周礼四时讲武献牲各有所施振旅春蒐则以祭社茇舍夏苖则以享礿治兵秋猕则以祀方大閲冬狩则以享烝案汉祭祀志唯立秋之日白郊事毕始扬威武名曰刘乘舆入囿躬执弩以射牲以鹿麑太宰令谒者各一人载获车驰送陵庙然则春田荐庙未有先准兼太常丞庾蔚之议龢所言是蒐狩不失其时此礼久废今时龢表晏讲武教人又虔供乾豆先荐二庙礼情俱允社主土神司空土官故祭社使司空行事太庙宜使上公参议蒐狩之礼四时异议礼有损益时代不同今既无复四方之祭三杀之仪旷废来久禽获牲物面伤翦毛未成禽不献太宰令谒者择上杀奉送先荐庙社二庙二依旧以太尉行事诏可

南齐武帝永明三年有司奏来年正月二十五日丁亥可祀先农即日舆驾亲耕宋元嘉大明以来并用立春後亥日尚书令王俭以为亥日籍田经记无文通下详议兼太学博士刘蔓议礼孟春之月立春迎春又於是月以元日祈谷又择元辰躬耕帝藉卢植说礼通辰日日甲至癸也辰子至亥也郊天阳也故以日藉田隂也故以辰隂礼卑後必居其末亥者辰之末故记称元辰法曰吉亥又据五行之说木生於亥以亥日祭先农又其义也太常丞何諲之议郑注云元辰盖郊後吉亥也亥水辰也凡在垦稼咸存洒润五行说十二辰为六合寅与亥合建寅月东耕取月建与日辰合也国子助教桑惠度议寻郑元以亥为吉辰日阳生於子元起於亥取阳之元以为生物亥又为水十月所建百糓赖兹沾润毕熟也助教周山文议卢植云元善也郊天阳也故以日藉田隂也故以辰蔡邕月令章句解元辰云日干也辰支也有事於天用日有事於地用辰助教何佟之议少牢馈食礼云孝孙某来日丁亥用荐岁事于皇祖伯某注云丁未必亥也直举一日以言之耳禘太庙礼日用丁亥若不丁亥则用己亥辛亥苟有亥可也郑又云必用丁巳者取其令名自丁宁自变改皆为谨敬如此丁亥自是祭祀之日不专施於先农汉文用此日耕藉祠先农故後王相承用之非有别义殿中郎顾暠之议郑玄先郊後吉辰而不说必亥之由卢植明子亥为辰亦无常辰之证汉世躬藉肇发汉文诏云农天下之本其开藉田斯乃草创之令未覩亲载之吉也昭帝癸亥耕于钩盾弄田明帝癸亥耕下邳章帝乙亥耕定陶又辛丑耕怀魏之烈祖实书辛未不系一辰徵於两代矣推晋之革魏宋之因晋政是服膺康成非有异见者也班固序亥位云隂气应亡射该藏万物而杂阳阂种且亥既水辰含育为性播厥取吉其在兹乎固序丑位云隂大旅助黄锺宣气而牙物序未位云隂气受任助蕤宾君主种物使长大茂盛是汉朝迭选魏室所迁酌旧用丑实兼有据参议奏用丁亥诏可

明帝建武二年旱有司议雩祭依明堂祠部郎何佟之议曰周礼司巫云若国大旱则帅巫而舞雩郑玄云雩旱祭也天子於上帝诸侯以下於上公之神又女巫云旱暵则舞雩郑玄云使女巫舞旱祭崇隂也郑衆云求雨以女巫礼记月令云命有司为民祈祀山川百原乃大雩帝用盛乐乃命百县雩祀百辟卿士有益於民者以祈糓实郑玄云阳气盛而恒旱山川百原能兴云致雨者也衆水所出为百原必先祭其本雩吁嗟求雨之祭也雩帝谓为坛南郊之旁祭五精之帝配以先帝也自鞉鞞至柷敔为盛乐他雩用歌舞而已百辟卿士古者上公以下谓勾龙后稷之类也春秋传曰龙见而雩止当以四月王肃云大雩求雨之祭也传曰龙见而雩谓四月也若五月六月大旱亦用雩礼於五月着雩义也晋永和中中丞啓雩制在国之南为坛祈上帝百辟舞童八列六十四人歌云汉诗皆以孟夏得雨报太牢于时博士议旧有坛汉魏各自讨寻月令云命有司祈祀山川百原乃大雩又云乃命百县雩祀百辟卿士则大雩所祭唯应祭五精之帝而已勾芒等五神既是五帝之佐依郑玄说宜配食於庭也郑玄云雩坛在南郊坛之旁而不辨东西寻地道尊右雩坛方郊坛为轻理应在左宜於郊坛之东营域之外筑坛既祭五帝谓坛宜员寻雩坛高广礼传无明文案觐礼设方明之祀为坛高四尺用珪璋等六玉礼天地四方之神王者率诸侯亲礼为所以教尊尊也雩祭五帝粗可依放谓今筑坛宜崇四尺其广论仍以四为度径四丈周员十二丈而四阶也设五帝之位各依其方如在明堂之仪皇齐以世祖配五精於明堂今亦宜飨於雩坛矣古者孟春郊祀祈嘉谷孟夏雩禜祈甘雨二祭虽殊而所为者一礼唯有冬至报天初无得雨赛帝今虽阙冬至之祭而南郊兼祈报之礼理不容别有赛荅之事也礼祀帝於郊则所尚省费周祭灵威仰若后稷各用一牲今祀五帝世祖亦宜各用一犊斯外悉如南郊之礼也武皇遏密未终自可不奏盛乐至於旱祭舞雩盖是吁嗟之义既非存懽乐谓此不涉嫌其余祝史称辞仰祈灵泽而已礼舞雩乃使无阙今之女巫竝不习歌舞方就教试恐不应速依晋朝之议使童子或得取舍之宜也司马彪礼仪志云雩祀着皁衣盖是崇隂之义今祭服皆缁差无所革其所歌之诗及诸供须辄勒主者申摄备办从之

东昏侯永元元年步兵校尉何佟之议曰盖闻圣帝明王之治天下也莫不尊奉天地崇敬日月故冬至祀天於圆丘夏至祭地於方泽春分朝日秋分夕月所以训民事君之道化下严上之义也故礼云王者必父天母地兄日姊月周礼典瑞云王搢大圭执镇圭藻藉五采五就以朝日马融云天子以春分朝日秋分夕月觐礼天子出拜日於东门之外卢植云朝日以立春之日也郑玄云端当为冕朝日春分之时也礼记朝事议云天子冕而执镇圭尺有一寸率诸侯朝日於东郊所以教尊尊也故郑知此端为冕也礼记保傅云三代之礼天子春朝朝日秋暮夕月所以明有敬也而不明所用之定辰马郑云用二分之时卢植云用立春之日佟之以为日者太阳之精月者太隂之精春分阳气方永秋分隂气向长天地至尊用其始故祭以二至日月礼次天地敬朝以分差有理据则融玄之言得其义矣汉世则朝朝日暮夕月魏文帝诏曰觐礼天子拜日东门之外反礼方明朝事议曰天子冕而执镇圭率诸侯朝日於东郊以此言之盖诸侯朝天子祀方明因率朝日也汉改周法羣公无四朝之事故不复朝於东郊得礼之变矣虽旦夕常於殿下东向拜日其礼太烦今采春分之礼损汉日拜之仪又无诸侯之事无所出东郊今正殿即亦朝会行礼之庭也宜常以春分於正殿之庭拜日其夕月文不分明其议奏魏秘书监薛循请论云旧事朝日以春分夕月以秋分案周礼朝日无常日郑玄云用二分故遂施行秋分之夕月多东潜而西向拜之背实远矣谓朝日宜用仲春之朔夕月宜用仲秋之朔淳于睿駮之引礼记云祭日於东祭月於西以端其位周礼秋分夕月并行於上世西向拜月虽如背实亦犹月在天而祭之於坎不复言背月也佟之案礼器云为朝夕必放於日月郑玄云日出东方月出西方又云大明生於东月生於西此隂阳之分夫妇之位也郑玄云大明日也知朝日东向夕月西向斯盖各本其位之所在耳犹如天子东西游幸朝堂之官及拜官者犹北向朝拜宁得以背实为疑邪佟之谓魏世所行善得与夺之衷晋初弃圜丘方泽於两郊二至辍礼至於二分之朝致替无义江左草创旧章多阙宋氏因循未能反古窃惟皇齐应天御极典教惟新谓宜使盛典行之盛代以春分朝於殿庭之西东向而拜日秋分夕於殿庭之东西向而拜月此即所谓必放日月以端其位之义也使四方观化者莫不欣欣而颂美旒藻之饰盖本天之至质也朝日不得同昊天至质之礼故玄冕三旒也近代祀天着衮十二旒极文章之义则是古今礼之变也礼天朝日既服宜有异顷世天子小朝会着绦纱袍通天金博山冠斯即今朝之服次衮冕者也窃谓宜依此拜日月甚得差降之宜也佟之任非礼局轻奏大典实为侵官伏追慙震从之

後魏宣武帝时太常卿刘芳以社稷无树乃上疏曰依合朔仪注日有变以朱丝为绳以绕系社树三匝而今无树又周礼司徒职云设其社稷之壝而树之田主各以其社之所宜木郑玄注云所宜木谓若松栢栗也此其一证也又小司徒封人职云掌设王之社壝为畿封而树之郑玄注云不言稷者王主於社稷社之细也此其二证也又论语曰哀公问社於宰我宰我对曰夏后氏以松殷人以栢周人以栗是乃土地之所宜也此其三证也又白虎通云社稷所以有树何也尊而识之也使民望即见敬之又所以表功也案此正解所以有树之义了不论有之与无也此其四证也此云社稷所以有树何然则稷亦有树明矣又五经通义云天子太社王社诸侯国社侯社制度奈何曰社皆有垣无屋树其中以木有木者土主生万物万物莫善於木故树木也此其五证也此最其丁宁备解有树之意也又五经要义云社必树之以木周礼司徒职曰班社而树之各以土地所生尚书逸篇曰太社惟松东社惟栢南社惟梓西社惟栗北社惟槐此其六证也此又太社及四方皆有树别之明据也又见诸家礼图社稷图皆画为树唯诫社诫稷无树此其七证也虽辨有树之据犹未正所植之木案论语称夏后氏以松殷人以栢周人以栗便是世代不同而尚书逸篇则云太社惟松东社惟栢南社惟梓西社惟栗北社惟槐如此便以一代之中而五社各异也愚以为宜植以松何以言之逸书云太社惟松今者植松不虑失礼惟稷无成证乃社之细盖亦不离松也帝从之

唐武后时东都置太社礼部尚书祝钦明问礼官博士周家田主用所宜木今社主石奈何张齐贤与太常少卿韦叔夏国子司业郭山恽尹知章等议春秋君以军行祓社衅鼓祝奉以从故曰不用命戮于社社稷主用石以可奉而行也崔灵恩曰社主用石以地产最实欤吕氏春秋言殷人社用石後魏天平中迁太社石主其来尚矣周之田主用所宜木其民间之社欤非太社也於是旧主长尺有六寸方尺七寸问博士云何齐贤等议社主之制礼无传天子亲征载以行则非过重礼社祭土主隂气韩诗外传天子太社方五丈诸侯半之五土数社主宜长五尺以准数五方二尺以准隂偶剡其上以象物生方其下以象地体埋半土中本末均也请度以古尺云又问社稷坛随四方用色而中不数尺冒黄土谓何齐贤等曰天子太社度广五丈分四方上冒黄土象王者覆被四方然则当以黄土覆坛上旧坛上不数尺覆被之狭乖於古於是以方色饰坛四面及陛而黄土全覆上焉祭牲皆太牢其後改先农曰帝社又立帝稷命齐贤等参定

宪宗尝问祈禳之数门下侍郎同中书门下平章事李藩对曰孔子病止子路之祷汉文帝每祭勅有司敬而不祈使神无知则不能降福有知固不可私已求媚而悦之也且义於人者和於神人乃神之主人安而福至帝悦曰当与公等上下相朂以保此言後复问神仙长年事藩知帝且有所惑极陈荒妄谩诞不可信

武宗会昌中李德裕上论九宫贵神坛状曰准天宝三载十月六日勅九宫贵神实司水旱功佐上帝德庇下民冀嘉糓岁登灾害不作每至四时初节令中书门下摄祭者准礼九宫次昊天上帝坛在太清宫太庙上用牲牢币璧类於天地神祗天宝三载十二月玄宗亲祀乾元元年正月肃宗亲祀伏以累年以来水旱愆候恐是有司祷请诚敬稍亏今属孟春合修祀典望至明年正月祭日差宰臣一人祈请向後四时祭并差仆射少卿尚书等官所冀稍重其事以申严敬臣等去月二十五日已於延英面奏伏奉圣旨令检旧仪进来者今欲及祭时伏望令有司崇饰旧坛务於严洁

德裕又论九宫贵神状曰伏以自大和以来水旱愆候陛下常忧稼穑每念蒸人臣等所以上副圣心以修坠礼伏见大和三年礼官御史等状或言纵司水旱兵荒品秩不过列宿今者五星悉是从祀日月犹在中祀又云太一天一此九神於天地犹子男也窃观其意皆是以星辰不合比於天地曾不知统而言之则为天地而在天成象自有尊卑谨按後魏五均志大辰第二星盛而常明者为天皇露寝大帝常居始由道奥而陈变通之迹又天皇大帝其精耀魄宝盖万神之秘图与河洛之命纪皆禀焉此则上帝是星之明据也天一掌八气九精之政令以佐天极微明而有常则隂阳序而大运兴太一掌十有六神之法度以辅人极微明而得中则神人和而王道平又北斗有权衡二星天一太一参居其间所以财成天工辅相神道也若一槩以列宿论之实为乖谬又按汉书天神贵者天一太一佐曰五帝古者天子以春秋祭太一则列於祀典其来久矣今五帝犹为大祀则太一岂宜降礼稍重其祀固为得所刘向言祖宗所立神祗旧位诚未易动又曰古今异制经无明文至尊至重难以疑说正也以刘向博通尚难改作况臣等学不究於天人礼尤懵於祀典妄为参酌恐未得中伏望更令太常卿与礼官详定庶获明据

历代名臣奏议卷一百二十五








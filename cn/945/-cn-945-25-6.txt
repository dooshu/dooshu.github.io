发愿文上舍人沙门愿安

弟子某甲谨沐首斋心信曰十方常住一切诸佛真净妙法无生圣人惟愿以真实眼真实智真实平等不舍誓愿洞赐哀怜切念某与法界衆生从无始旷大刼来未识佛时未遇法时未会僧时于其中间至于今日趋尘背觉迷失本心闭解脱门涉轮回道蝟张见网蜂喧妄鄽悬嗜慾之帆鼓无明之浪杯我慢酒醉苦恼乡不凴归向之诚是滞果因之迹如斯过咎齐佛所知唯佛所见若轻若重等与法界衆生有兹罪者同共懴悔愿罪销灭愿罪销灭以某甲所集【凡有善根随时回向】愿与法界衆生回向真如实际菩提实际衆生及微尘刹海诸佛土中承诸佛本誓愿力大威猛力胜护念力尽未来际直至无上菩提为一切依正庄严具为一切自他解脱门一切三昧门一切陀罗尼门一切安立衆生门一一称虚空等法界皆有我身起勇猛心舍身命财兴大佛事作大利益摄化有情愿诸有情见我身闻我名皆发菩提心与我同共回向无上菩提心不退转愿某与法界衆生未契心者开佛知见悟本自心一念发明诸境纯净去来坐立见觉闻知咸以如实智相应不相违背从今已去尽未来际忆菩提心令菩提心相续不断所作利益常得现前供养诸佛利乐衆生衆生成佛尽然後成正觉虚空有尽我愿无穷法界有边愿心无极尽入行愿海中一时成佛摩诃般若波罗密






卷十九

<集部,别集类,北宋建隆至靖康,武夷新集>



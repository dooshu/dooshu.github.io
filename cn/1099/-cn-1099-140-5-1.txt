○嘉靖甲午平虜之碑 【 平虜】

嘉靖十三年甲午虜酋吉囊、盤據河套數年、秣馬勵兵、將圖大舉、入寇我邊、兵部尚書兼都察院左都御史唐公、與總兵官都督僉事劉文、講畫戰守之法、緩急遠近、部署咸定、七月初、寧夏報吉囊結營於花馬池、唐公下令曰、賊寇延綏。陜西諸邊方患應援不時故虜入恒得意去定朔將軍張鳳主之、寇寧夏。平西將軍王效主之。寇固原。都督劉文主之。其當衝截突。副總兵都督僉事梁震主之。十四日巳卯、虜由定邊乾溝、剷崖擁入鐵柱泉、劉文堵截不得犯固原、二十三日戊子、乃從青沙峴入寇安會金三縣、文率所部參將某、守備某、馳兵往赴、明日乙丑戰於會寧柳家營、及葛家山、斬其傑者數十人、虜懼思遁、文曰、賊歸必自青沙峴。遊擊將軍李勳、守備陶希皋、可趨青沙峴伏道以俟紅古城半個城。零賊之所必犯、指揮王縉按兵截殺。二城無事。海剌都鹽池嗚沙洲石溝可安堵矣。八月四日戊戌、虜果合眾出青沙峴。文督戰當衝。伏兵盡起。復大敗虜眾。而王縉於半個城與指揮田國亦破零賊、前後斬首一百二十又七、所獲韃馬一百三十又二、甲冑器械衣物一千九百三十又七、梁震與參將吳吉守備戴經遇虜於乾溝大戰破之、斬首一百八十又五、所獲韃馬二百又四、器物四千七百四十又七、王效與副將苗鑾遊擊蔣存禮鄭時又遇虜於興武營大戰破之、參將史經劉潮分布韋州張年、又從苗鑾擺邊、遇劉文驅虜結營北奔、各哨奮勇而前、前後斬首一百三十、所獲韃馬二百又二、器物三千一百六十又六、虜幸得及老營。晝夜亟遁。故海剌都鹽池鳴沙石溝。號青牛富有之地雖其經行不敢正目視昔年駐掠幽隴。而諸將閉門籲天。不能得一遺鏃。何如哉。十萬之虜。經年在套秣馬勵兵。欲圖大舉。二旬之內。連獲三捷。葢維　皇上神武聖文知人善任。故唐公得以悉心壯猷。諸將得以攄忠自奮爾。語曰上下相須。千古為難。豈不信哉、唐公受命以來、寒暑僅四閱也、斬獲虜首殆及千餘、威寧細溝之功。北征以後。謂為再見。視威寧細溝。不知相去幾許。虞有忌功者故其言然廟堂與本兵大臣。必有休休之心。翊贊皇度者矣。方諸簡明。周宣漢武。不足言也。邊方父老以予撰碑敘述其事、用告將來、辭曰、惟明九葉。??馬生　聖皇。允文允武。帝德用昌。因心弘化。寵綏萬邦。內治既洽。恩被邊防惠德有賚。拂義必匡。蠢茲酋虜潛蠕幽荒。教既未逮。螫亦屢猖。元臣若德。逖惠厥常盤據河套。未遂驅攘。豈天厭逆。乃爾乖方。屢犯屢挫。曾不戒戕。公用赫怒。大伐斯張。青沙之役。易若驅羊。興武既馘。乾溝亦襄。大舉反衄。鼠竄惟囊。恭惟神武。所向必戧。况此元老。維德之行。弗崇虛譽。克屏譎狂。稽勳考勩。咸協否臧。元戎丕奮。參佐孔良節制四載。其武湯湯。邪佞莫入。夸毗是惶。　皇心勿二。公德愈光。甲午之捷。萬古所望。後賢秉金?戊。尚慎勿忘。

皇明經世文編卷之一百四十終








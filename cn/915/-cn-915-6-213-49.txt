◇夏侯称、夏侯荣叙

称字叔权。自孺子而好合聚童儿，为之渠帅，戏必为军旅战陈之事，有违者辄严以鞭捶，众莫敢逆。渊阴奇之，使读《项羽传》及兵书，不肯。曰：「能则自为耳。安能学人？」年十六，渊与之田，见奔虎，称驱马逐之，禁之不可，一箭而倒，名闻太祖。太祖把其手喜曰：「我得汝矣。」与文帝为布衣之交，每宴会，气陵一坐，辩士不能屈。世之高明者多从之游。年十八卒。弟荣，字幼权，幼聪惠，七岁能属文，诵书日千言，经目辄识之。文帝闻而请焉。宾客百馀人，人一奏刺，悉书其乡邑名氏，世所谓爵里刺也，客示之，一寓目，使之遍谈，不谬一人。帝深奇之。汉中之败，荣年十三，左右提之走，不肯，曰：「君亲在难，焉所逃死？」乃奋剑而战，遂没阵。（《魏志·夏侯渊传》注引此语）


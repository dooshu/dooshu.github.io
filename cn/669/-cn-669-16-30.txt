30　曹交以國爲氏


曹交，注謂曹君之弟。按左傳哀公八年，宋滅曹。至孟子時，曹亡久矣。曹交蓋以國爲氏者。

【閻按】曹亡久矣，余有辯，見四書釋地續。

【集證】載釋地續説曰：「楚簡王十四年，越滅郯。後八十四年，楚滅越，郯實爲楚所有。乃頃襄王十八年，有鄒、費、郯、邳，則郯繫重封者。薛，任姓，雖未知爲誰所滅，而齊湣王三年以封田嬰，故紀年稱薛子嬰來朝。其子文，戰國策、史記並稱薛公〔一〕，後中立爲諸侯，無所屬，非薛滅之後復有薛乎？又中山本鮮虞國，一滅於魏文侯十七年癸酉，再滅於趙惠文王三年乙丑，相距百一十三年，中雖未詳何年復國，要中山之後有中山，載世家、列傳者斑斑也。安知曹滅於宋在春秋哀八年，下到孟子居鄒時，已一百七十餘年，不更有國於曹者？交爲其介弟，觀其言，願因鄒君假館舍，儼然滕更挾貴之風，故趙岐以爲曹君之弟，朱子從之，非無謂也。」

〔一〕「史記」，原脱，據清嘉慶本補。






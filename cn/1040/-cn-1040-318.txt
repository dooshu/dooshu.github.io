虞俦　雪晴后书怀

烂银白璧遣谁收，米尽家家典破裘。

应为溪桥添晓溜，岂怜野渡有横舟。

侵凌蓬鬓霜千丈，浮动梅梢月一钩。

岁晚风光天必相，未甘亭上话三休。

虞俦

虞俦　雪晴后书怀

明堂杞梓必兼收，未信英雄老一裘。

彭泽不妨聊束带，巴东何事叹孤舟。

会须取印大如斗，宁羡封侯曲似钩。

咄咄那庸如许事，尊前且食蛤蜊休。

虞俦


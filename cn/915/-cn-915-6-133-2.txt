◇孙为祖持重议

古者所以重宗，诸侯代爵，士大夫代禄，防其争竞，故明其宗。今无国士代禄者，防无所施。又古之嫡孙，虽在仕位，无代禄之士，犹承祖考家业，上供祭祠，下正子孙，旁理昆弟，叙亲合族，是以宗人男女长幼，皆为之服齐。今则不然，诸侯无爵邑者，嫡之子卒，则其次长摄家主祭，嫡孙以长幼齿，无复殊制也。又未闻今代为宗子服齐者。然则嫡孙于古则有殊制，于今则无异等。今王侯有爵土者，其所防与古无异。重嫡之制，不得不同。至于大夫以下，既与古礼异矣。吉不统家，凶则统丧，考之情礼，俱迹有违。案律无嫡孙先诸父承财之文，宜无承重之制。（《通典》八十八。）


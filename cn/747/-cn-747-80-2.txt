○授昭王汭成德军节度使制

门下：近制诸侯薨殁，朝廷或命其子弟嗣守爵者，且虑职卑望轻，未能弹压军行，乃诏亲王为帅，以统临焉，盖尚体行权之旨也。昭王汭，贞祥所聚，姿质幼茂，孝敬天授，温文日宣。宁劳保傅之规，自识君亲之道，学礼不倦，发言有章，式光维城，宜假分阃。朕以赵地名服，常山奥区，人多忠朴，俗尚义勇，少长有礼，里闾自康。属帅臣云亡，戎府无长，中权剧务，已委诸甥，上将崇名，允归爱子。顾梁园以雄处，秉汉节以遥临，光抚旧封，式膺新命。欢不阻於膝下，诏荣宣於廷中，邦家有光，藩屏斯盛。九命俾尊於开府，一方远奉於建牙，实惟至公，勉服丕训。可开府仪同三司守镇州大督督充成德军节度镇冀深赵等州观察处置等使，封如故。主者施行。


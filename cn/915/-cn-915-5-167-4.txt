◇与李丰教（建兴九年）

吾与君父子戮力以奖汉室，此神明所闻，非但人知之也。表都护典汉中，委君于东关者，不与人议也。谓至心感动，终始可保，何图中乖乎？昔楚卿屡绌，亦乃克复，思道则福应，自然之数也。愿宽慰都护，勤追前阙，今虽解任，形业失故，奴婢宾客，百数十人，君以中郎参军居府，方之气类，犹为上家。若都护思负一意，君与公琰推心从事者，否可复通，逝可复还也。详思斯戒，明吾用心。临书长叹，涕泣而已。（《蜀志·李严传》注）


解学士缙一十五首

【题吴山伍子胥庙】

朝驱下越坂，夕饭当吴门。

停车吊古迹，霭霭林烟昏。

青山海上来，势若游龙奔。

星临斗牛域，气与东南吞。

九折排怒涛，壮哉天地根。

落日见海色，长风卷浮云。

山椒载遗祠，兴废今犹存。

香残吊木客，树古啼清猿。

我来久沈抱，重此英烈魂。

吁嗟属镂锋，置尔国士冤。

峨峨姑苏台，荆棘晓露繁。

深宫麋鹿游，此事谁能论。

因之毛发竖，落叶秋纷纷。

【题文山上巳诗】

崖山云寒海舟覆，六载孤臣老燕狱。

东风杜宇三月三，五陵望断春芜绿。

墨花皇皇五十六，写出江南愁万斛。

当时下笔眼如虎，日落天低鬼神哭。

扬帆昔走仪真船，手持鳌柱擎南天。

间关岭海血沾檄，回首家国随飞烟。

六宫粉黛黄埃里，汉火无光吹不起。

全躯肯学褚渊生，嚼舌甘为杲卿死。

蓟门凄凄芳草色，柴市春深血同碧。

堂堂忠义行宇宙，白日青天照遗墨。

落花寒食风雨时，展卷如对龙虎姿。

再拜酬公金屈卮，有酒不读兰亭诗。

【怨歌行（亦见王虚舟集）】

弦奏钧天素娥之宝瑟，酒斟流霞碧海之琼杯。

宿君七宝流苏之锦帐，坐我九成白玉之仙台。

台高帐暖春寒薄，金缕轻身掌中托。

结成比翼天上期，不羡连枝世间乐。

岁岁年年乐未涯，鸦黄粉白澹相宜。

卷衣羞比秦王女，抱衾谁赋宵征诗。

参差双凤裁筠管，不谓年华有凋换。

楚园未泣章华鱼，汉宫忍听长门雁。

长门萧条秋影稀，粉屏珠级流萤飞。

苔生舞席尘蒙镜，空傍闲阶寻履綦。

宛宛青扬日将暮，惆怅君恩弃中路。

妾心如月君不知，斜倚云和双泪垂。

【答胡光大】

去年雪中寄我辞，一读一回心转悲。

结交谁似金兰契，举世纷纷桃李姿。

我观百岁须臾尔，人在乾坤犹酿器。

清醲糟粕总成空，四海滔滔岂知醉。

我似浮云与世乖，醉醒自是难相谐。

天地悠悠尚应尽，百年草草为形骸。

吟诗作赋愁肝肾，绝颖屠羊争笔阵。

劳筋苦骨竟何为，一榻清风万年尽。

襄阳太守何其愚，沉碑水底夸龙鱼。

至今人笑陵谷改，亡吴帝晋今何如。

我有穷愁何日宽，醯鸡起灭闲独看。

痴儿细子能萋斐，毁誉荣辱吾何干。

今年春到花应早，预拟南园踏芳草。

细看春色天上来，万树芳花照晴昊。

庄生久矣喜逍遥，陶令何曾恨枯槁。

啜醨不醉也徒然，一笑千金永相保。

【戏笔卖鱼歌为陈检讨题】

长廊翠壁春风香，千丝绿玉垂青杨。

沉沉雨湿鸳鸯瓦，飞絮无声吹嫩凉。

百战健儿花刺身，雕龙缬锦青作鳞。

蛇子锁甲蛛网结，甘作中年无事人。

鬓髭未受霜华染，回首前年如过险。

厌说乱离欣太平，短短衣裳骭不掩。

织成蕲竹黄琉璃，两筥添檐铅粉朱。

椎油熟纸细熨贴，追逐儿童行卖鱼。

小鱼泼刺金棱碗，圉圉红黄云满满。

坐柈儿戏未论钱，斜阳欲落篱根浅。

一儿欺之掩其目，故故痴痴屡回嘱。

两儿挈榼窥其鱼，窃得欣奔踬而哭。

后来二女褰绣帘，扶出细儿求乞添。

坐闱少妇意尤羡，如此九子皆纤妍。

画工画得无穷意，纷纷百事皆如戏。

造化徒劳作弄儿，只许买鱼翁自知。

【中秋不见月】

吾闻广寒八万三千修月斧，暗处生明缺处补。

不知七宝何以修合成，孤光洞彻乾坤万万古。

三秋正中夜当午，佳期不拟姮娥误。

酒杯狼籍烛无辉，天上人间隔风雨。

玉女莫乘鸾，仙人休伐树。

天柱不可登，虹桥在何处？

帝阍悠悠叫无路，吾欲斩蜍蛙磔冥兔。

坐令天宇绝纤尘，世上青霄粲如故。

黄金为节玉为辂，缥缈鸾车烂无数。

水晶帘外河汉横，冰壶影里笙歌度。

云旗尽下飞玄武，青鸟衔书报王母。

但期岁岁奉宸游，来看《霓裳羽衣舞。

（郎瑛《七修类稿云：“永乐中，中秋开宴，不见月，圣情不怿。学士解缙口占《风落梅一阕云：‘姮娥面，今夜圆。下云帘，不著臣见。拚今宵，倚阑不去眠。看谁过，广寒宫殿。’又赋长短句一首，上览之欢甚，为停杯以待。夜午，月复明，上大笑曰：‘解缙真才子夺天手也。’命宫人满酌宣劝，尽欢而罢。此事国史家传俱未载，实千古君臣美谈盛事也，谨识之于此。”）

【挽筠涧先生】

逐鹿兵还郊鼎移，故家风节似君稀。

山河百二还真主，泉石东南隐少微。

黄菊花时高士醉，青门瓜熟故侯归。

九原若遇余豳国，犹话孤城未解围。

【送刘绣衣按交】

虬髯白舄绣衣郎，骢马南巡古越裳。

城郭新开秦郡县，山河元是汉金汤。

天连铜柱蛮烟黑，地接朱崖海气黄。

莫说炎荒冰雪少，须令六月见飞霜。

【苍梧即事（三首）】

苍梧城北系龙洲，水接南天日夕流。

冰井鳄池春草合，火山蛟室夜光浮。

千家竹屋临沙觜，万斛江船下石头。

伏枕梦回霄汉远，珮声犹在凤凰楼。

梧州旧治扶桑国，虎圈山名记大园。

蜑户举罾看水影，舟人移橛认潮痕。

贫婆果熟红包坼，荔子花开绿萼繁。

北望九疑云尽外，重华端拱太微垣。

桂岭东来下恶滩，苍梧细柳彩云间。

拍天二水通交广，耸日高城跨北山。

茅屋竹牌依古濑，筒槽渔艇满江湾。

驿亭笳鼓中宵发，又报南天使节还。

【回朝即事】

赤阑红映夕阳齐，蹀躞天骐度不嘶。

近侍报来应锁阁，乘舆又过御桥西。

【早朝】

骢马五更寒，披衣上绣鞍。

东华天未晓，明月满阑干。

【赴广西别甥彭云路】

多情为我谢彭郎，采石江深似渭阳。

相聚六年如梦过，不如昨夜一更长。

【过全州】

陶生岩畔草青青，唐介坟前江水声。

两岸鹧鸪啼不尽，画船挝鼓过全城。


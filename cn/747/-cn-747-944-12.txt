○黔南李令公安宅醮词

伏以道化肇分，百灵受职，晦明幽显，咸系统临，既兴栋宇之功，即辨主张之位。或五姓有宫商之异，八宅标乾坎之殊，阴阳各配於德刑，亥已互陈於首尾，吉凶区别，悔吝乃彰，违之或虑其灾殃，顺之宁亏於福善？伏自恩赐第宅，於兹数年，近象阙以巍峨，接天桥而焕丽。每惭薄德，靡称华居，今则咫尺对街，大兴土木，虽阡陌之有阻，且斤斧之相闻。


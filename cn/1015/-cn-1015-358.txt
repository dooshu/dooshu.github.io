杨亿　无题三首

曲池波暖蕙风轻，头白鸳鸯占绿萍。

才断歌云成梦雨，斗回笑电作嗔霆。

湘兰自古传幽怨，秦凤何年入杳冥。

不待萱苏蠲薄怒，閒阶斗雀有遗翎。

杨亿

杨亿　无题三首

合欢蠲忿亦休论，梦蝶翩翩逐怨魂。

祇待倾城终未笑，不曾亡国自无言。

风翩林叶迷归燕，露袅池荷触戏鸳。

湘水东流何日竭，烟篁千古见啼痕。

杨亿

杨亿　无题三首

满天飞絮羒游丝，釦砌苔钱晦履綦。

北渚自应流怨泪，东邻谁敢效颦眉。

嫦娥桂独成幽恨，素女弦多有剩悲。

几夕空机愁促织，银河休问报章迟。

杨亿


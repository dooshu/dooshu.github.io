李流谦　任德广通判拉游长松以诗见贻次其韵

稽首头陀问八还，扬眉应已破玄关。

苦无骨相侯千户，薄有生涯屋数间。

笑读道书蒙疑帕，喜浇茗碗酌青山。

从公一瓣薰知见，谷雾无心泽豹斑。

李流谦

李流谦　任德广通判拉游长松以诗见贻次其韵

鹭行鸳列几时还，虎豹何曾限九关。

杂沓群公半天上，婆娑老子但尘间。

平戎正倚二三策，招隐休论大小山。

浯水断崖磨俗尽，凭君染笔续彪斑。

李流谦

李流谦　任德广通判拉游长松以诗见贻次其韵

已成倦鸟不知还，碌碌无奇合抱关。

五斗未供鸡鹜饱，一身长占簿书间。

何妨使我留东阁，久自从公仰泰山。

佳句传来浑舍喜，亟将病目洗斓斑。

李流谦


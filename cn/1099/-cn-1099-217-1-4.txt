○添設官員疏 【 添設同知】

題為比例添設官員以安地方事、准提督操江兼管廵江都御史史褒善會稿、案查近據揚州府申報倭寇千餘攻圍通州、流劫如皋泰興地界、及蘇州府申報倭寇攻圍太倉崑山、將至府城等因、竊照揚州府當南北水陸之衝、建治於淮南江北之間、其郡最巨。葢與江南蘇松等府。可以比隆焉。蘇松俱設有同知二員、以一員分理郡事、一員專管廵捕、而揚州原未議設、是誠缺人廢事、不可不因事建官以資化理也、此間形勢甚為要地但所重不在設官耳况該府所屬附郭江都縣?洲鎮。坐枕大江北岸正與鎮江府對峙。其地之相去也。離南京一百二十餘里。離揚州四十餘里且其人煙輻輳。舟楫往來。加以盜賊無籍之徒。隱伏於其間。又無城郭以障衞之。故先年兵部題　准事例、該府同知、不妨原務駐劄?州、兼管沿江一帶廵捕、時常操練壯快、遇警緝捕盜賊、此固一時權宜借才求治之義也、然而地當衝要、事務叢挫、各衙門委勘甚多、是以奔走往來、自難停駐、若遇江上有警、遂至整理無素、追呼不前、多至誤事、今照倭寇竊發。極於蘇松。連及通泰。本處調兵防禦。歲無虗日。而用人圖治。尤當首事建議者也。臣會同提督操江都御史史褒善、廵按直隸監察御史李逢時竊欲比照蘇松二府除正員同知、專一清軍恊理府事外、添設同知一員、遵照原議常川在於?州舊有府舘衙門駐劄、　令整飭該鎮兵夫、監造廵哨船隻、會合該衞廵江官員、演習水戰、兼管所屬一帶江面、上接儀真。下抵狼山。緝捕鹽盜。如有海寇入江督兵追剿。以靖江洋此誠分職供事之義。弭盜安民之策。或不可緩也。

部覆添設同知一員得旨依擬


○程德柔醮水府修堰词

伏闻大道垂功，裁成品物，真灵设位，主宰群生。至於水府明神，山林正职，各有司罪福，以庇黎。当县地控上游，素名剧邑，赋舆重大，耕稼兹繁，堤堰所防，安危是系。某所修堰分，当彼流。自溢以来，累有摧坏，虽俾夜作昼，竭力焦心，旋有葺完，寻闻倾陷。岂水脉所注，不可备防？岂龙神所为，未容障塞？忧惶迫切，无所告祈。且食乃民天，人为邦本，或亏秋稔，必致年凶。况天府膏腴，势连下濑，少城户口，旁接通波。若为侵轶之灾，必有泥沙之变。救兹垫溺，须仗元威。伏惟大道开恩，明神流鉴，愍其农亩，念彼生灵，回不测之神功，借无私之圣力，特垂济护，俾获安全。使黍稷永丰，京坻有望，息襄陵怀山之祸，叶年丰俗富之期。藻效诚，敢负灵贶。不任。


为李书卿感遇（有叙）

李氏世以文辞称，生又颖特，弱冠为诸生高等。然其为文与时人异，卒坐废斥。予感愤作歌，为生进酒。
日月明明不照地，蒺藜满眼困骐骥。
欲叩天门扃不开，为君怫郁堕清泪。
老蛟生子真超群，少年胜气驱浮云。
嗫嚅羞作腐生语，一寸泥蟠无处所。
壮夫魁垒常骨立，俗眼揶揄百忧集。
唾壶击碎歌不扬，风雨夜阑鬼神泣。



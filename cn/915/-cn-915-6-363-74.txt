○答范甯问马郑二义书



夫易者，当使用日则废月，可得言易耳？郑以哭日准平生之月，而谓之易。且无服之殇，非唯周亲七岁以下也，他亲长中，降而不服。故《传》曰“不满八岁以下，皆为无服之殇也”。如马义，则以此文悉关诸服降之殇者。若如郑义，诸降之殇，当作何哭邪？若复哭其生月，则缌麻之长殇，决不可二百馀日哭，郑必推之于不哭，则小功之亲，以志学之年，成童而夭，无哭泣之位，恐非有情者之所允也。（《通典》九十一）




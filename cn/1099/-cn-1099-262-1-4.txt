○策 【 安邊】

問我國家建都北平、以宣大薊州為肩背。以遼東為左臂、謂其外與虜接、而內距京師不遠也、故先朝謀臣、於此數鎮、恒注算焉、正德中北虜突入、宣大、寇白羊、南逼居庸近矣、巳而見我軍三面至虜輒遁厺、卒無所得、于時兵何卒辦、將何卒良、至今人有傳其事者、可為訓乎、花當之子寇馬蘭谷也。射傷裨將、桀矣、本兵請使責問、求執其子、償其罪、以明　朝廷之威、自是朵顏諸部、畏威奉貢。何謀以制之也、成化末海西建州諸夷、數犯遼東、守臣議主撫、本兵議主剿、卒用本兵議、興師伐之遼東以寧、由是言之、則主撫者非矣、乃復有言剿之非者、何哉、今朵顏諸部、海西諸夷、往往竊發為二境患、北虜益鷙悍莫禦、故就爾諸士、訊所聞而知者、以裨邊計、苟有自獻而足效者、即不襲故計可也

愚聞正德中、虜酋駐牧威寧海子、威寧在宣大二鎮間、時王恭襄在本兵、書聞、乃即選大將一人、參將二人、督京營兵練習之。又徵遼東兵赴薊州備之、又檄宣大整兵備之、既半歲、虜不來、申令營兵在練者、無得怠、諸鎮兵亦不解、忽而虜果入白羊口、南嚮而趨居庸、書連至告急、乃即遣所選將。所練士出擊之。遼東兵自左臂至。宣大兵隨肩背至。諸軍既合。虜狼顧駭慄。一日輒移去。是歲也。虜春駐威寧。秋乃始人者。伺我懈而冀得縱也。借使我兵以久待不至弛焉彼計中矣葢虜凡大入。必召集諸部落。以利啗之。不得利不足示信自虜駐威寧。即識其計而備之。若恭襄者。真謀臣也。又聞正德中。朵顏酋長花當之子寇馬蘭谷也、參將陳乾禦之、花當子射乾、乾死、恭襄乃請遣使責問花當、即如花當不知、則執其子來歸償罪、花當不坐不服、則起大兵伐之、以遼東兵攻其左、以宣大兵攻其右。破滅必矣。花當惧服如令。夫花當夷種也。輕生善鬬。豈憚我兵哉。貪漢財物。如啖甘蔗。舍而弗忍唾之也。恭襄習之故花當寧棄其子意不絕漢好即如忍而不問將無忌矣今若此。則是爵賞之恩。予其降伏誅罰之典咎其犯順。威畏並著。以革其奸而誘其裏。若恭襄者。真謀臣也。又聞成化末。海西夷之犯遼東也、驅掠甚盛、我軍半創死、本兵馬端肅議曰、夫海西夷、降虜也。今來犯。是不降也。剿之宜。否則長驁。而狎中國之恩。守臣陳越曰。剿必啟釁。撫之宜。　詔從本兵議。乃命將出師。直臨賊境。誅戮俘馘。以千百數。赫赫燁燁。威振殊俗矣。夫女直嘗起海西。據中土。非細物也。犯而顧撫之。是彼制我也。今剿之是我制彼也。其時余肅敏譏之曰。寧成功于門庭之間。勿遠致于敵人之境。斯馭夷之恒調。非適時之大權也。若端肅者。真謀臣也。夫謀臣之在事也。未事而畫之。則為之計利害。籌多少。視遠視近。較彼較我。若大賈行貨。度三五之數。而等貴賤之利也。其畫定而舉也不可譖奪。不可禍怵。迅往迅邁。飄飄乎若鷙鳥之搏也。若峽水下舟而放之疾也。故始無輕發。卒鮮隳事。後至者弗可弗稽也。夫大匠以目中。然未有離繩墨巧者也。上醫以意中。然未有舍方書神者也。兵亦若是而巳。頃歲以來、朵顏諸部、恒出兵以撓薊疆不宜置之不問。且　國家所以懷夷者甚厚。而久授爵降印。世世弗替。乃復和親北虜。市外交。而恐喝疆塲之臣。以要賞益貨。否則來侵。弗可狃也可及其來　朝諭之禍福戒勿負恩絕好其撓邊甚者。按依前事。固求其人罪之。卒之蒙罪者少被賞者多少不勝多則威不勝德不傷國重。不起禍階。則朵顏可常服也。海西諸夷。屋居田作。與中國同。射獵侵掠。與北虜同。葢兼二俗有之。兼二俗則易制也。今奴亦屋居田作而日益強者聞之廢將云搗巢可行于西而石可行于東也夫屋居田作則內顧重。內顧重。則搗巢之令得懾其奸。且彼內附久則信義可責。於其來侵。時出銳師。以逆境上。名曰搗巢。按且勿進。令來歸義。兵乃解。比既歸義。則要取盟誓文書。以持後事。夷即難信結。我將兵之有詞也。如此。則勦存撫情。撫寓勦威海西夷可常服也。至若北虜、制之固有舊筭、而効卒罕曙、何者庸將先失之懦將後失之也何謂先失之、虜將大入。其兵非一日能集也。又其性儇黠。結營在此。所向在彼。倏東倏西。疾於鳥舉。此彼醜恒態也。覘者至。苟得虜情。能即發符徵兵。分地據守。又於要害之口。必從之路。多張旗幟。盛振金鼓。示形以必不可犯。示間以必不可乘。虜眾望見。憚不敢逼。守之無何。且移去矣。而將不早圖。遂令穿塞而入。肆螫我土故曰先失之也此智不能照。謀不能先。故曰庸也。何謂後失之。虜既入塞。或合十萬之眾。結為一營。而我軍數萬。分為數處。勢不相當。安可進取。若有能辦此者雖誘之亦不入也惟得利歸也。則所得有多寡。彼醜有喜怒。及既出塞。輒各分散不相顧藉。苟俟之歸路谿谷之間阨塞之處伏兵邀擊奮獲畜產即以其半與之宣大之人。習勇好利。將奮九死應矣。而將不此圖遂令十來十歸窮來富歸虜無遺矢缺戕之勞而安取漢財如索諸寄故曰後失之也此其保爵愛身。懾禍求全。故曰懦也。且彼既僨事矣。而始罪之。罪之當也。無救于僨也。故選將恒談。而制虜之術、要不出此。其若選將。則莫如守臣自薦所知。本兵因視所宜任之。守臣得良將。則外有與。本兵得良將。則內有恃。殆無憂制虜之術矣。雖然本兵守臣。此兩臣者。尤要也。尤要則尤宜擇也。是故　天子內擇本兵。非有識者弗與也。外擇守臣。非有識者弗與也。兩臣者起而應擇內者。量力未能勝。弗敢舉也。外者量勢未能運。弗敢任也。上擇固精。下量又審。則才者處權。才者處權。而疆圉之不固者。無有也。本有他長。授以樞管。則用非其能。用非其能而責疆圉之必固。安有也。故兩臣先識無識者弗可與也。若商文毅之于項襄毅王晉溪之于王伯安皆以識勝也彼王恭襄馬端肅者。並以識勝。不識其識則不用其謀。故貴有識者。又貴識識者。何也百年之計。不可以目前効。而見在眉睫者。謂迂也。獨睹之計。不可令眾庶見。而不得其指者。謂詭也。持重之計似怯。趨時之計似輕勝計佯敗取計佯與凡此皆難識故有識之士恒為不識者擊之。識者一明其指以示無他則謀泄事去與無識同歸矣是故孔子譏不密。管仲戒漏言兵且壓境。敵國不知其向。終日治旅。左右不測其為。納之死地。猶如用我者。置之安利。猶如危我者。故兵事稱機。謂發乎此。應乎彼。利害迅疾。効如去矢。胡可泄也。胡可漏也。此則有識者任兩臣而擇此焉。可也。


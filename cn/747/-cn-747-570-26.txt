○礼部贺嘉瓜表

臣某等，今日内出浙东观察使贾全所进越州山阴移风乡产《嘉瓜二实同蒂图》示百寮者。宝祚惟新，嘉瑞来应，式彰圣德，克表天心。臣等诚庆诚贺，顿首顿首。伏惟皇帝陛下保合太和，缉熙黎庶，德馨上达，神化旁行。嘉瓜发瑞，来自侯服。质惟同蒂，见车书之永均；地则移风，知化育之方始。虽七月而食，豳土歌王业之难；五色称珍，东陵咏嘉宾之会，未闻感通若斯昭著者也。臣某等遭逢圣运，亲仰珍图，忭跃之诚，倍百恒品。无任庆悦之至。


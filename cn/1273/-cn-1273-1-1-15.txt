至郡城数日即游竹溪寺与诸名士吟咏终日归见览青叔及汝玉汝修兄步七十二峰羁客韵诗依韵奉和　二首


宝刹能容自在身，刚逢时序玉调辰。草经过雨犹分润，花落随风各有因。

莫咏暮云嗟两地，不须明月作三人。思量浊世惟堪醉，莽莽蛮州市用银。

利锁名缰笑此身，为偿诗债又芳辰。暂邀庄子寻残梦，更向菩提问夙因。

风舞莲花鱼出水，日遮榕影鸟亲人。茫茫沧海槎何在，夜冷星河一带银。






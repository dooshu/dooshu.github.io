范成大　大暑舟行含山道中，雨骤至，霆奔龙挂可骇

雙云暧前驱，连鼓讧後殿。

駸駸失高丘，扰扰暗古县。

白龙起幽蛰，黑雾佐神变。

盆倾耳双聩，斗暗目四眩。

帆重腹逾饱，橹润鸣更健。

圆漪晕雨点，溅滴走波面。

伶俜愁孤鸳，飍闪乱饥燕。

麦老枕水卧，秧穉与风战。

牛蹊岌城沉，蚁隧汹瓴建。

水车竞施行，岁事敢休宴。

咿哑啸簧鸣，轣辘连锁转。

骈头立妇子，列舍望宗伴。

东枯骇西溃，寸涸惊尺淀。

嗟余岂能贤，与彼亦何辨？

扁舟风露熟，半世江湖遍。

不知忧稼穑，但解加餐饭。

遥怜老农苦，敢厌游子倦？

范成大


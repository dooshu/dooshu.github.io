树怨

郁离子曰：“树天下之怨者，惟其重己而轻人也。所重在此，所轻在彼，故常自处其利而遗人以不利，高其智以下人之能，而不顾夫重己轻人，人情之所同也。我欲然，彼亦欲然，求其欲弗得则争。故争之弗能，而甘心以让人者，势有所不至，力有所不足也，非夫人之本心也。势至力足而有所不为，然后为盛德之人，虽不求重于人，而天下之人莫得而轻之，是谓不求而自至。今人有悻悻自任者，矜其能以骄，有不自己出，则不问是非皆以为未当，发言盈庭，则畏之者唯唯，外之者默默焉。然后扬扬乎自以为得，而不知以其身为怨海，亦奚益哉？昔者智伯之亡也，惟其以五贤陵人也。人知笑智伯而不知检其身，使亡国败家接踵相继，亦独何哉？”


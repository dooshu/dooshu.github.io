◇定变法之令

令民为什伍，而相收司连坐。不告奸者腰斩，告奸者与斩敌者同赏，匿奸者与降敌同罚。民有二男以上不分异者，倍其赋；有军功者，各以卒受上爵；为私斗者，各以轻重被刑。大小戮力本业耕织，致粟帛多者复其身。事末利及怠而贫者，举以为收孥。宗室非有军功论，不得为属籍。明尊卑爵秩等级，各以差次。名田宅臣妾衣服，以家次。有功者显荣，无功者虽富，无所芬华。（《史记。商君传》）


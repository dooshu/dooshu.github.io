●书砚

陈眉公云：“文人之砚，犹美人之镜，不能离也。”甲戌初夏，余过访眉公于佘山，出藏砚相赏于绿阴之下，举一以赠余，有宋元二年学生蔡珏制数字。凡石质之粗者，易墨而败笔，细润者便不能发墨，此砚质润而仍易墨，可称佳品。余藏数砚，不能过之。今年城居两月，亲友处假一砚，最不生墨，笔著纸，墨即浮撒，且蟾滴劳甚，愈以见砚之佳者足宝也。但余焚欲君苗，磨非维翰，负愧眉先生捐佩意耳。


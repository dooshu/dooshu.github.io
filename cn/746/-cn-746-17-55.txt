卷17_55【乐府杂曲·鼓吹铙歌·东蛮】  柳宗元

东蛮有谢氏，冠带理海中。

已言我异世，虽圣莫能通。

王卒如飞翰，鹏鶱骇群龙。

轰然自天坠，乃信神武功。

击虏君臣人，累累来自东。

无思不服从，唐业如山崇。

百辟拜稽首，咸愿图形容。

如周王会书，永永传无穷。

睢盱万状乖，咿嗢九译重。

广输抚四海，浩浩知皇风。

歌诗铙鼓间，以壮我元戎。






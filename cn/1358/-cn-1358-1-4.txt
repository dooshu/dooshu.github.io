太白胸次

太白诗云：“划却君山好，平铺湘水流。巴陵无限酒，醉杀洞庭秋。”是甚胸次？少陵亦云：“夜醉长沙酒，晓行湘水春。”然无许大胸次也。洪武间钱塘宰郑桂芳，歙之黟县人，能诗而好客，醉後每诵太白此四句。又诵李适之诗：“避贤初罢相，乐圣且衔杯。借问门前客，今朝几个来？”亦足以见其襟抱不凡也。桂芳有诗数百首，号《乐清轩集》，府教徐大章为之序云。


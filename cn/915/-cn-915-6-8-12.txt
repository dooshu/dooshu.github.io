◇诏二千石（七月戊申）

王室多故，奸凶肆暴，皇纲弛坠，颠覆大猷。朕以不德，统承洪绪，夙夜忧危，思改其弊。二千石令长当祗奉旧宪，正身明法，抑齐豪强，存恤孤独，隐实户口，劝课农桑。州牧刺史当互相检察，不得顾私亏公。长吏有志在奉公而不见进用者，有贪忄林秽浊而以财势自安者，若有不举，当受故纵蔽善之罪；有而不知，当受暗塞之责。各明慎奉行。（《晋书·元帝纪》）


○授李丕汾州刺史制

敕：贾谊云：“守圉捍敌之臣，诚死城郭封疆。圣人有金城者，此物此志也。”若火焚冈而不改其贞，风振野而独标其劲，临危自奋，见义必为，得不宠以名城，列於上赏？忻州刺史兼御史中丞李丕，幼而倜傥，长负不羁，才耀奇而颖出，智释结而Δ解，御侮是寄，益德冠於三军，骚动得人，剧孟雄於一敌。昔在尔祖，志康国屯，翼龙而飞，既濡其雨露，刑马而誓，已表於山河，贻厥孙谋，载扬休问。近者生参伐，盗起汾川，保信都之城，不为威惕，戮邯郸之使，终以节全。戎士间行，奏章狎至，阅其忠款，可谓著明。乃眷西河，控於大厦。文侯旧壤，干木遗风，以节概著者居之，固其宜也。勉图嘉绩，以保令名。


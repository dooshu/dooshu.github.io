○通犀赋（以“温润而泽，厥文自然”为韵）

犀有异角，其名通天。外径挺以孤耸，内清明而自全。匪刻匪雕，既含章而无隐。如追如琢，亦通理於未然。当其远徵搜，备深赆，得自乌鸢之野，断以龙泉之刃。瑟兮素理，如丝之状既呈。灼尔清光，似玉之形方润。丰下锐上，势圆质峻。傥成象以表奇，必骇鸡而取信。明徵以验，分是资。美胜截肪之日，珍逾剖蚌之时。素光的的而中贯，元彩规规而外滋。良玉无瑕，既呈奇而异矣。白圭有玷，将配美兮远而。故其分坚贞，比金石。光通上下，色润膏泽。透掌而纤粟必分，窥天而秋毫不隔。况本精粹，蓄。依稀象物，皎洁成文。或似双鱼，映绿水而鬣皆见。偶成孤鹤，翔碧霄而羽翮斯分。则知变态不恒，众美难越。契人情之用矣，岂天意之贻厥。故能贞而不变，明而不昏。粲奇文之炯炯，畅美质之温温。则贝有文兮不必为异，羲列卦兮何足而论。究其所然，徵其所自，虽常情难得之货，盖造物偶然之意。何异夫笔误点而状蝇，虫食叶而成字。若然者，则文犀之美，故不足为瑰异。

李善夷

善夷，唐末官尚书。


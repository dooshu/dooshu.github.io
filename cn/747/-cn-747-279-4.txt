○请举行射礼疏

夫圣王之教天下也，必制礼以正人情，人情正，则孝於家，忠於国，此道不替，所以理也。故君子三年不为礼，礼必坏；三年不为乐，乐必崩。是以古之择士，先观射礼，以明和容之义，非取一时之乐。夫射者，别正邪，观德行，中祭祀，辟寇戎，古先哲王，莫不递袭。臣窃见数年以来，射礼便废，或缘所司惜费，遂令大射有亏。臣愚以为所费者财，所全者礼故孔子云：“尔爱其羊，我爱其礼。”今乾坤再辟，日月贞明，臣望大射之仪，春秋不废；圣人之教，今古常行，则天下幸甚。


○为益州父老请留史司马表

益州大都督府草莽臣某等若干人谨冒死言：臣闻理有所藉，颍川重睹於黄霸；惜其不可，河南一借於寇恂：古之恩迹，今亦宣有。臣等出身草莽，茂育元德，井饮田食，齿老年衰，安全家道，倾遂天性，皆赖陛下圣情恩利，惠及苍生，择循吏以共康，官贤才而俾牧者也。臣州佐某官，英明兴气，忠志居心，该举坟典，犹协文史，充美价於一省，著能声於邦国。缇油至止，光辅藩维，体要而庶政必凝，忧勤而自公知退。伏见今月日除节彭州刺史，玺函适到，熊轼将登，吏人传闻，惊嗟相惜。臣闻天地之道，每从人欲，帝王之义，必顺人心：所以黎庶安宁，上下礻是福。今此百姓，乞留一年，庶得服习其教而易安，优柔其道而自得。阊阖天远，上祈犹难，伏乞圣慈回眷，殊涣中留，停已出之旨，复如初之望，使折心重至，惊魂还归，时雨一г，同养万物。无任瞻望伫回之至。


卷上

鹿鸣操者，周大臣之所作也。王道衰，君志倾，留心声色，内顾妃后，设旨酒嘉肴，不能厚养贤者，尽礼极欢，形见于色。大臣昭然独见，必知贤士幽隐，小人在位，周道凌迟，必自是始。故弹琴以讽谏，歌以感之，庶几可复。歌曰：“呦呦鹿鸣，食野之苹。我有嘉宾，鼓瑟吹笙。吹笙鼓簧，承筐是将。人之好我，示我周行。”此言禽兽得美甘之食，尚知相呼，伤时在位之人不能，乃援琴而刺之，故曰鹿鸣也。

伐檀操者，魏国女之所作也。伤贤者隐避，素餐在位，闵伤怨旷，失其嘉会。夫圣王之制，能治人者食于人，治于人者食于田。今贤者隐退伐木，小人在位食禄，悬珍奇，积百谷，并包有土，德泽不加百姓。伤痛上之不知，王道之不施，仰天长叹，援琴而鼓之。

驺虞操者，邵国之女所作也。古者圣王在上，君子在位，役不逾时，不失嘉会。内无怨女，外无旷夫。及周道衰微，礼义废弛，强凌弱，众暴寡，万民骚动，百姓愁苦；男怨于外，女伤其内，内外无主：内迫性情，外逼礼义。欲伤所谗，而不逢时，于是援琴而歌。

鹊巢（缺）

白驹操者，失朋友之所作也。其友贤居任也。衰乱之世，君无道，不可匡辅，依违成风，谏不见受。国士咏而思之，援琴而长歌。

将归操者，孔子之所作也。赵简子循执玉帛，以聘孔子。孔子将往，未至，渡狄水，闻赵杀其贤大夫窦鸣犊，喟然而叹之曰：“夫赵之所以治者，鸣犊之力也。杀鸣犊而聘余，何丘之往也？夫燔林而田，则麒麟不至；覆巢破卵，则凤皇不翔。鸟兽尚恶伤类，而况君子哉？”于是援琴而鼓之云：“翱翔于卫，复我旧居；从吾所好，其乐只且。”

猗兰操者，孔子所作也。孔子历聘诸侯，诸侯莫能任。自卫反鲁，过隐谷之中，见芗兰独茂，喟然叹曰：“夫兰当为王者香，今乃独茂，与众草为伍，譬犹贤者不逢时，与鄙夫为伦也。”乃止车援琴鼓之云：“习习谷风，以阴以雨。之子于归，远送于野。何彼苍天，不得其所。逍遥九州，无所定处。世人暗蔽，不知贤者。年纪逝迈，一身将老。”自伤不逢时，托辞于芗兰云。

龟山操者，孔子所作也。齐人馈女乐，季桓子受之，鲁君闭门不听朝。当此之时，季氏专政，上僭天子，下畔大夫，贤圣斥逐，谗邪满朝。孔子欲谏不得，退而望鲁，鲁有龟山蔽之。辟季氏于龟山，托势位于斧柯；季氏专政，犹龟山蔽鲁也。伤政道之凌迟，闵百姓不得其所，欲诛季氏，而力不能。于是援琴而歌云：“予欲望鲁兮，龟山蔽之。手无斧柯，奈龟山何？”

越裳操者，周公之所作也。周公辅成王，成文王之王道，天下太平，万国和会，江黄纳贡，越裳重九译而来献白雉，执贽曰：“吾君在外国也，顷无迅风暴雨，意者中国有圣人乎？故遣臣来。”周公于是仰天而叹之。乃援琴而鼓之，其章曰：“于戏嗟嗟，非旦之力，乃文王之德。”遂受之，献于文王之庙。

拘幽操者，文王拘于里而作也。文王备修道德，百姓亲附。文王有二子，周公、武王皆圣。是时崇侯虎与文王列为诸侯，德不能及文王，常嫉妒之。乃谮文王于纣曰：“西伯昌，圣人也。长子发、中子旦，皆圣人也。三圣合谋，将不利于君，君其虑之。”纣用其言，乃囚文王于里，择日欲杀之。于是文王四臣太颠、闳夭、散宜生、南宫适之徒，往见文王。文王为反目者，纣之好色也；桴其腹者，言欲得奇宝也；蹀躞其足者，使疾迅也。于是乃周流海内，经历风土，得美女二人、水中大贝、白马朱鬣，以献于纣。陈于中庭，纣见之，仰天而叹曰：“嘻哉，此谁宝？”散宜生趋而进曰：“是西伯之宝，以赎刑罪。”纣曰：“于寡人何其厚也！”立出西伯。纣谓宜生：“谮岐侯者，长鼻决耳也。”宜生还，以状告文王，乃知崇侯谮之。文王在里时，演八卦以为六十四卦，作郁尼之辞：“困于石，据于蒺藜。”乃申愤以作歌曰：“殷道溷溷，浸浊烦兮。朱紫相合，不别分兮。迷乱声色，信谗言兮。炎炎之虐，使我愆兮。无辜桎梏，谁所宣兮。幽闭牢，由其言兮。遘我四人，忧勤勤兮。得此珍玩，且解大患兮。仓皇迄命，遗后昆兮。作此象变，兆在昌兮。钦承祖命，天下不丧兮。遂临下土，在圣明兮。讨暴除乱，诛逆王兮。”

岐山操者，周太王之所作也。太王居豳，狄人攻之，仁恩恻隐，不忍流洫，选练珍宝犬马皮币束帛与之。狄侵不止。问其所欲，得土地也。太王曰：“土地者，所以养万民也。吾将委国而去矣，二三子亦何患无君？”遂杖策而出，窬乎梁而邑乎岐山。自伤德劣，不能化夷狄，为之所侵，喟然叹息，援琴而鼓之云：“狄戎侵兮土地移，迁邦邑兮适于岐。民不忧兮谁者知？吁嗟奈何，予命遭斯！”

履霜操者，尹吉甫之子伯奇所作也。吉甫，周上卿也，有子伯奇。伯奇母死，吉甫更娶后妻，生子曰伯邦。乃谮伯奇于吉甫曰：“伯奇见妾有美色，然有欲心。”吉甫曰：“伯奇为人慈仁，岂有此也？”妻曰：“试置妾空房中，君登楼而察之。”后妻知伯奇仁孝，乃取毒蜂缀衣领，伯奇前持之。于是吉甫大怒，放伯奇于野。伯奇编水荷而衣之，采花而食之，清朝履霜，自伤无罪见逐，乃援琴而鼓之曰：“履朝霜兮采晨寒，考不明其心兮听谗言，孤恩别离兮摧肺肝，何辜皇天兮遭斯愆。痛殁不同兮恩有偏，谁说顾兮知我冤。”宣王出逊，吉甫从之，伯奇乃作歌，以言感之于宣王。宣王闻之，曰：“此孝子之辞也。”吉甫乃求伯奇于野而感悟，遂射杀后妻

雉朝飞操者，齐独沐子所作也。独沐子年七十无妻，出薪于野，见飞雉雄雌相随，感之，抚琴而歌曰：“雉朝飞，鸣相和，雌雄群游于山阿。我独何命兮未有家，时将暮兮可奈何，嗟嗟暮兮可奈何

别鹤操者，商陵牧子所作也。牧子娶妻五年，无子，父兄欲为改娶。妻闻之，中夜惊起，倚户悲啸。牧子闻之，援琴鼓之云：“痛恩爱之永离，叹别鹤以舒情。”故曰别鹤操。后仍为夫妇。

残形操者，曾子所作也。曾子鼓琴，墨子立外而听之。曲终，入曰：“善哉鼓琴！身已成矣，而曾未得其首也。”曾子曰：“吾昼卧见一狸，见其身而不见其头，起而为之弦，因而残形。”

水仙操者，伯牙之所作也。伯牙学琴于成连先生，先生曰：“吾能传曲，而不能移情。吾师有方子春者，善于琴，能作人之情，今在东海上。子能与我同事之乎？”伯牙曰：“夫子有命，敢不敬从。”乃相与至海上，见子春受业焉。【：“乃与伯牙俱往，至蓬莱山，留伯牙曰：‘子居习之，吾将迎之。’刺船而去。旬时，伯牙延望无人，但闻海水洞涌，山林杳冥，怆然叹曰：‘先生移我情矣！’乃援琴而歌，作水仙之操。”】

怀陵操怀陵操者，伯牙之所作也。伯牙鼓琴，作激徵之音。（下缺）

列女引者，楚庄王妃樊姬之所作也。庄王爱幸樊姬，不敢专席，饰众妾使更侍王，以广继嗣。庄王一日罢朝而晏，樊姬问故，王曰：“与贤相语。”姬问为谁。曰：“虞丘子。”樊姬曰：“妾幸得侍王，非不欲专贵擅爱也，以为伤王之义，故所进与王同位者数人矣。今虞丘子为相，未尝进一贤，安得为贤？”明日，王以樊姬语告虞丘子，稽首辞位而进孙叔敖。樊姬自以谏行志得，作列女引曰：“忠谏行兮正不邪，众妾夸兮继嗣多。”

伯姬引者，伯姬保母所作。伯姬者，鲁女也，为宋共公夫人。共公薨，守礼固节。鲁襄公三十年，宋灾，伯姬存焉。有司请出，伯姬曰：“不可。吾闻之，妇人夜出，不见傅母不下堂。傅至矣，母未至也。”逮乎火而死。其母悼伯姬之遇灾，故作此引。

贞女引贞女引者，鲁漆室女所作也。漆室女倚柱悲吟而啸，邻人见其心之不乐也，进而问之曰：“有淫心欲嫁之念耶？何吟之悲？”漆室女曰：“嗟乎，嗟乎，子无志，不知人之甚也。昔者，楚人得罪于其君，走逃吾东家。马逸，蹈吾园葵，使吾终年不厌菜；吾西邻人失羊不还，请吾兄追之，雾浊水出，使吾兄溺死，终身无兄，政之所致也。吾忧国伤人，心悲而啸，岂欲嫁哉？”自伤怀结，而为人所疑，于是褰裳入山林之中，见女贞之木，喟然叹息，援琴而弦，歌以女贞之辞云：“菁菁茂木，隐独荣兮。变化垂枝，合秀英兮。修身养行，建令名兮。厥道不移，善恶并兮。屈躬就浊，世彻清兮。怀忠见疑，何贪生兮。”遂自经而死

思归引者，卫女之所作也。卫侯有贤女，邵王闻其贤而请聘之，未至而王薨。太子曰：“吾闻齐桓公得卫姬而霸。今卫女贤，欲留。”大夫曰：“不可。若女贤，必不我听；若听，必不贤。不可取也。”太子遂留之，果不听。拘于深宫，思归不得，心悲忧伤，遂援琴而作歌，曰：“涓涓泉水，流反于淇兮。有怀于卫，靡日不思。执节不移兮，行不诡随。坎坷何辜兮离厥。”曲终，缢而死。

辟历引者，楚商梁子所作也。商梁子出游九皋之泽，览渐水之台，张置罟，周于荆山，临曲池而渔。疾风陨雹，雷电奄冥，天火四起，辟历下臻，玄鹤翔其前，白虎吟其后，瞿然而惊，谓其仆曰：“今日出游，岂非常之行耶”何其灾变之甚也？”其仆曰：“孤虚设张，八宿相望，荧惑于角，五星失行，此国之大变也，君其返国矣！”于是商梁子归其室，乃援琴而歌叹，韵声激发，象辟历之声，故曰辟历引。云：“疾雨盈河，辟历下臻，洪水浩浩滔厥天。鉴隆愧，隐隐阗阗，国将亡兮丧厥年

走马引者，樗里牧恭所作也。樗里牧恭为父报怨，而亡林岳之下，有马夜降，围其室而鸣，于是觉而闻走马声，以为吏追之，乃奔而亡。明视，天马迹也。乃曰：“吾以义杀人，而天马来降以惊动，吾处不安，以告吾邪？”乃感惧入沂泽之中，作走马引。后果仇家候之不得也。

箜篌引者，朝鲜津卒霍里子高所作也。子高晨刺船而濯，有一狂夫，被发提壶，涉河而渡。其妻追止之，不及，堕河而死。乃号天嘘唏，鼓箜篌而歌曰：“公无渡河，公竟渡河，公堕河死，当奈公何！”曲终，自投河而死。子高闻而悲之，乃援琴而鼓之，作箜篌引以象其声，所谓公无渡河曲也。

琴引者，秦时倡屠门高之所作也。秦时采天下美女以充后宫，幽愁怨旷，咸致灾异。屠门高为之作琴引以谏焉。

楚引者，楚游子龙丘高所作也。龙丘高出游三年，思归故乡，心悲不乐，望楚而长叹，故曰楚引。 



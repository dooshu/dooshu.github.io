○请发河中马军五百骑赴振武状

右，臣德裕得忠顺状，请自至界上，亲临贼营，专看事机，首为扑灭，缘当道军马数少，请军马一二千骑。臣等商量，缘可汗移营，已近振武，忠顺勇於战斗，必可指踪。河中地闲，马军有朔方旧法，都虞候（阙）川防戎，臣素所谙知。望发马军五百骑，令王纵部赴振武，取忠顺指挥。今当回鹘衰残，亦要及时驱逐，事有应变，不可惮烦。仍望赐绢一千八百匹，内三百匹充职掌人优赏，以户部物充，度支差纲发遣，兼望令中使送。如蒙允许，望付翰林赐诏处分，兼诏示忠顺、守志。其赐忠顺状，谨遵连封。未审可否？


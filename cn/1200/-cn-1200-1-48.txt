第四十八上正卦〔阳逢阴制艮山东北〕：三上四中四下圣治之象

象曰：上有贤君，下有谗臣，日月明照，不见暗尘。

颜曰：三阳在上，贤君之象也。日月虽明，不照暗尘。居官在家者吉。是非不成，姻得良配，病者无危。

何曰：阳德上明，众阴仰应。日月虽照，暗尘犹起。此卦多悔。若官事，求下吏方免。病者进退。行人未还，求官弥难，婚姻吉，阴阳有庆故也。

陈曰：三与四相应，有君臣谐和之象，且阴阳各极其盛，然积阴之中，有阳光不烛之地，君道无亏，故曰云云。

刘曰：阳刚正位，有贤君也。积阴在下，若暗尘也。壅滞未决，志不申也。

此课虽以阳刚居上位，而中下皆阴邪不正，共为蔽塞。有君而无臣，故不能行其志。占事多悔，惟婚姻有应，吉。此课吉凶相半。

诗曰：惟英乃刚，惟哲乃明；一人执正，群邪不兴；德式中兮，聿保其真。


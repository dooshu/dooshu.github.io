西湖香市


西湖香市，起于花朝，尽于端午。山东进香普陀者日至，嘉湖进香天竺者日至，至则与湖之人市焉，故曰香市。

然进香之人，市于三天竺，市于岳王坟，市于湖心亭，市于陆宣公祠，无不市，而独凑集于昭庆寺，昭庆寺两廊无日不市者。三代八朝之骨董，蛮夷闽貊之珍异皆集焉。至香市，则殿中甬道上下，池左右，山门内外，有屋则厂，厂外又棚，棚外又摊。节节寸寸，凡胭脂、簪珥、牙尺、剪刀，以至经典、木鱼、孩儿嬉具之类，无不集。

此时春暖，桃柳明媚，鼓吹清和，岸无留船，寓无留客，肆无留酿。袁石公所谓“山色如娥，花光如颊，波纹如绫，温风如酒”，已画出西湖三月，而此香客杂来，光景又别；士女闲都，不胜其村妆野妇之乔画；芳兰芗泽，不胜其泥人竹马之行情；宋元明画，不胜其湖景佛图之纸贵。如逃如逐，如奔如追，撩扑不开，牵挽不住。数百十万男男女女、老老少少，日簇拥于寺之前后左右者，凡四阅月方罢。恐大江以东断无此二地矣。崇祯庚辰三月，昭庆寺火，是岁及辛巳、壬午洊饥，民强半饿死。壬午虏鲠山东，香客断绝，无有至者，市遂废，辛巳夏，余在西湖，但见城中饿殍相属。时杭州刘太守梦谦，汴梁人，乡里抽丰者多寓西湖，日以民词馈送。有轻薄子改古诗诮之曰：“山不青山楼不楼，西湖歌舞一时休，暖风吹得死人臭，还把杭州送汴州。”可作西湖实录。

题记：西湖在明代的时候是有香市的，根据张岱的记载，西湖香市从花朝节开始，到端午节结束。香市成因与到普陀山、天竺山进香的香客有很大的关系，即在此交易上香物事。同时在文中可以看出交易的范围是很广的，但昭庆寺的规模最大，常年有市。交易的东西也很多。这同时也成了杭州的一道风景线。但可惜的是在明代崇祯年间，昭庆寺起火，一切都化为灰烬，又加民生疾苦，香客断绝，香市也随着消逝了。






○诮庄生

庄生免范蠡之子死，至矣夫？范蠡子复取其金则怒，乃言於楚王死之。呜呼！夫交者以义合，至死不离也。以利合者，全於利前者鲜矣，况利死之後哉？则庄生谓毕事而归金，其言信矣。至其取金，则复言而死之，焉有夫归金之心也哉？是庄生与范蠡果曰利合也。或曰：“庄生非利金而渝言，是范蠡之子利金而渝言也。”曰：“夫赦者楚之常法也。范蠡不谓乎赦谓楚之常法，以其兄自合不死，非庄生之力也，故取夫金。是愚竖之纤鄙也，何足责哉！如庄生与范蠡义合，则取金之信，以易乎人命也哉？是果曰利合，兼不全於利前者也。”


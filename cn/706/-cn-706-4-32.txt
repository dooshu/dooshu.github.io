·輓王完勳侍御（辛卯）

忆君被褐草间来，慷慨论兵未易才。薄海谁堪师昼邑，下江应许画云台。星沉汉垒贪狼耀，风竞胡营战马哀。伏剑犹闻歌「正气」，心悬陵母亦悲哉！

〔人物考略〕

王完勳：名翊，号笃庵；慈谿人（「越殉义录」作上虞人，「南疆绎史」作余姚人）。少孤，为诸生，有智略。鲁王监国，因与王公江同起兵海滨，为江上诸师声援；授兵部职方主事。浙东失守，航海至舟山。已入四明山，结寨于大兰居之，号大兰洞主。设五营、五司，己主五营之军；而五司主饷，俾江任之。鲁王次健跳，擢河南道御史。及朝见行在，拜右佥都御史。鲁王驻舟山，再入朝，陞兵部侍郎，兼官如故；寻晋尚书。大兵恶山寨积年倔强，遂分道进伐，乃为团练兵所执。在狱中，赋绝命词；从容束帻，谓守卒曰：『使汝曹见汉官威仪也』。及诸帅会讯，不屈死。国朝赐谥「烈愍」（「海东逸史」、「东南纪事」及「南疆绎史」均有传）冯贞群辑其遗书（寿镛补）。


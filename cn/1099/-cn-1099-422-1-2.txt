○摘陳遼左緊要事宜疏 【 遼左事宜】

題為摘陳目前緊要事宜以飭邊務事、該臣會同總督薊遼保定經畧禦倭兵部右侍郎孫鑛、廵按山東監察御史宋興祖、議照遼左地方、在各邊為最重、其殘破亦視各邊為最甚、故今日整理、眾以為難、然天下無不可為之時、亦無不可為之事、况遼地雖小、然內控京畿、外通屬國、豈宜任其破壞、不為收拾、故臣等視事以來共相期許、但宜隨事實行、期有成效、不必紛紛建議、以飾觀聽、但其中有事關錢糧、或法應更改、必須請旨、始便遵行、謹將應行緊要事宜條為六欵、伏乞　勑下該部議覆、行臣等遵奉施行、

計開

一查得本鎮先年各城堡副總參遊守備備禦提調、因戰陣乏人、各有隨任家丁、原無定額、多者百餘、少者五六十名、或三四十名、厚其養贍、用備前鋒、每遇征戰、家丁當先、弱兵隨之、雖不無利鈍、然尚有征戰之時、其家丁有支雙糧者、有支單糧者、皆頂食迯故軍糧。實未分外糜費。至萬曆十八年閱視之後、每將領止留三十名、其餘通行裁革、共裁革去一千四十餘名、止餘六百餘名、又多支單糧、少支雙糧、一時亦覺省餉。寧遠家每以家丁勝虜然自此以後。遼兵遂不能戰。葢衝鋒破敵之士。既無厚養。皆迯之別鎮。而在營月食四錢之軍。皆窮疲單弱。豈堪禦侮。年來虜勢猖獗。職此之由。夫裁冗固所以節財。然因餉廢軍。不免因噎廢食。况本鎮自東征之後。兵馬凋敝。招募勾補。急難如額。迯故錢糧。自堪充家丁之費。臣等較時論勢。相應復舊為便。合無准令各城堡將領。如守備備禦。仍止十名。副參遊係遼東人。准五十名上下。係關西人。准百名上下。其有家丁原多。如李如梅趙夢麟等眾所共知。但取有人。不妨多養。先報各道。查閱明實。仍解赴臣廵撫及總兵衙門試驗。如果年力驍健。騎射頗優。每名每月。准食雙糧銀八錢。年支賞銀八錢七分五釐。仍每名給與官馬一匹。月支行料四錢五分。自巳餧養騎操。如有仍前占騎軍馬。需索料草飲食。貽害軍伍者。家丁法治。將領參究。其有脆弱不堪。即行革退。不得浪費糧餉。仍行各道時常點查。若有頂名虗冐。亦即坐贓從重參究。再照各該將領如李如梅趙夢麟李如梧方時春馬棟董雄等皆自到任之時。即領家丁同到地方。至今有二三月尚未得食糧。緣未經題請。故餉司不肯支放。合無仍令按月補給、庶免怨咨、

一查得先年獲功陣亡官軍首級優恤銀兩、不踰時月、即行給發、以故人心鼓舞、勇於殺賊、近年因嚴查冐濫功級、及欺隱殺掠人民、每遇查勘、承委官員、亦未必真能查勘不適多幾番文移以塞責耳虞有不實、必多方駁勘、耽延日時、有二三年尚未得支領者、其獲功軍丁降夷及陣亡之家、孤兒寡婦、日日擁門告討、無以應之、死者含寃、生者解體、軍威不振良有所自、臣等竊惟殺掠欺隱。固須嚴查。至于陣亡回陣。即巳報明首級。一見自知真偽。徒以別故耽延。殊為不便。累經前任撫臣咨請。兵部亦移咨令借解子銀預發。但子銀多係買過貨物。并各項緊急借出應用。見銀無幾。伏乞　勑下兵部再加查議預發賞功銀二三萬兩。解運前來收貯。行廵按衙門將以前驗過首級。及查過陣亡人數。通行該道查出。應得銀兩。未給者全給。借給者補還。以後遇有虜賊入犯。容臣等先將獲過功級及陣亡人數。並虜出入日期。查明即具畧節題奏。行廵按御史勘明。即先給與。其地方殺虜人畜等項。不妨行令按臣反覆駁勘歸結。庶賞不踰時。人心兢勸。

一查得本鎮軍士。先年曾調五百名征寧夏回日、盔甲盡留彼處、後調數千征倭、往返二年、盔甲蒸濕浥爛、十不存一、見今倭事未巳、仍于寬奠招兵、兵馬尚可糾集、盔甲器械、豈容卒就、本鎮雖有額設局造、然計闔鎮一年打造、尚不能完新募標兵二千之用、其餘何從取給、合無于內府戊字庫所貯盔甲弓箭撒袋等項、擇其新者、請發五千副、或八千副、給散新募及無甲軍士、再照禦虜禦倭、皆需火器、本鎮舊雖多有、年來多于江東損失、及新兵亦應給領、合于京庫所貯三眼槍及快槍各發五千杆、庶濟急用、

一寧前一帶、南海北虜、路僅一線、虜騎出沒無時、每過官道撲人、居者心悸、行者蒐銷、城堡空虗、軍丁死徙、荒草彌望、似斷人煙、先年節經諸臣建議填實譬之移山填海、茫無實效、惟隆慶年間按臣李輔、萬曆年間科臣王致祥條陳、該戶兵二部覆議通行順天河南陝西山西山東等處撫按衙門、各將應問充發山陝宣大等處邊遠并三犯迯軍、不拘久近、俱編發遼東填實錦義寧前衛所、每年終各將編發過名數咨部轉行該鎮查考等因、題奉欽依備咨在卷、自定例之後、解發亦多、乃近年以來。漸次減少。緣事久卷沉。官更吏代。信手批發。遂失初意。合無　勑下兵部、再為申明、通行十三省兩直隸、凡有應問邊遠充軍人犯、并三犯迯軍、俱解發遼鎮、聽臣等填實寧前衛所、收補迯故軍伍、照例處給月糧房田、如有各省軍犯、問發別鎮赴部掛號。或年終造冊到部、亦行改發遼鎮、如此行之十年。則寧前人多。不但填實地方。亦可驅逐醜虜。譬之深山無人。則虎豹交叢。城市人聚則狐兔潛跡。亦其勢也。

一據分廵兵備右參議王邦俊呈稱查得本鎮馬政事例、陣失者官給價買補槽下死者分別年限久近以定賠價多寡。每年二次點閘。察其肥瘠以行責罰。馬有倒失。即日開除料冊。久之奸弊百出。或槽下死者。多報陣失。或領養年近。詐稱年遠。委官點閘。多屬該衛經歷。彼此扶同作姦。以致營馬虗耗。又買馬事例、部發價銀歲十一萬七千八百兩有奇、除各道分領外、本道所屬、該分價七萬五千五百兩有奇、舊議委官往蘇杭等處收買?布貨物、市換夷馬。貢市大弊在此所以易敗即不敗亦無益於國見慢於虜也迨後委官多方侵漁。互相蒙蔽。置買贗貨以欺夷。彼亦以病馬欺我率不堪用。旋多倒死。又有各營領去馬價。或收買老馬以充數。或暫借他馬以應點。弊孔多端。難以盡舉。皆由于無專官稽查之故也。先年設有行太僕寺少卿、專管馬政、點閘比較、至萬曆八年、題　准將本寺裁革、分責各道兼理、但本道所轄、乃大營兵馬駐劄之處、兼屬九衛四十五營堡、邊長五百餘里、馬計一萬七千餘匹、俱應每年點閘二次至于稽查倒失。驗督買補。種種至繁。其視四道。不能當本道之半。且邊疆近日多事。一切戰守事宜。十倍往時。經畫處置。日不暇給。豈復于馬政得以致其詳哉。乞題添設府佐官一員、駐劄廣寧、專管馬政等因到臣、該臣看得添一官必增一官之費。遼陽都司首領官四員。或有可以裁冗抵補者。隨行據分守邊備右參議楊鎬呈稱、查得原額遼東都指揮使司置經歷司都事斷事司副斷事、葢倣省直之成制、以為軍政之贊襄、嗣後按院守道駐臨、及本都司凡有批行差委、皆于四首領分任、然都事副斷事原無重大責任。較之經歷斷事有印務者差異。于中裁減一員。即以所省俸薪。增補管馬通判。委于損益合宜。緣由回報前來。臣等看得舊時馬政。非無成規。而法久弊生。遂致戰馬日耗。每年點查。非不委官。而旋用一時。以故狥情廢法。况分廵道所轄大營。比各道兵馬既多。又置貨易馬。給價買補。印烙稽查。一應事務。比先年尤繁。委應專官管理。合無添設管馬通判一員、于山東濟南府列衘。行令駐劄廣寧、專管馬政。如遇各營領價買馬。夷市換馬。俱要查驗。務堪戰陣之用。毋以瘦弱濫收。營馬倒死。每月查考的數。不得虗侵料銀。見在軍馬。每年印烙二次。不致老瘦抵換。領養之年限久近必籍。死傷于陣中槽下必稽。子銀買貨。察其侵欺。毋使姦宄得計。馬市交易。親為撫處。毋令外夷離心。一切馬政所關。皆當畢力從事。年終造冊。仍聽該道總管。其俸糧柴薪馬夫廩給紙劄小菜并跟辦人役等項。俱照管糧通判事例。于各該衙門支給。駐劄衙門。查給裁革將官空閑衙門一所。量為修理居止。如果馬政修舉。照例薦敘。如或因循廢弛。年終一體查參。仍將都司副斷事革。所省冗員之費。即抵通判之資。是亦補偏救弊之一得也。

一據分守邊備右參議楊鎬呈稱准遼東都司局捕兼管車營遊擊楊大觀手本開稱本營于萬曆二年添設將領、議撥馬步軍兵一千五百員名、原以遼陽五哨州兵、并腹裏墩軍、及充發清勾新軍、填實充補、虗名者多、見在者少、近日除河西選拔、及恊營推挽砲車、撥填武靖營、并擺撥塘報等項外、實在營止有馬步軍三百四十四名、計一營之兵、不足一旅之數、且恊營空虗。遊營單弱。空營兩將。何濟戰守。合將此營兵馬仍歸副將營填實原伍、本職照舊管理局捕事務等因到道、呈詳到臣、臣等看得車營之立、意非不善、但當日原未添兵、止是分撥恊營之見兵、益以清勾填實之虗數而巳、顧有一營則有一營之差撥、多一官則多一官之役占、所以愈累愈迯、愈久愈弱、迄今見在者止有三百餘名、自遊擊千把總跟伴之外。所餘無幾。豈成營伍。豈堪應敵。及查副將營軍士亦止二千餘名、復將車營軍士取挽砲車、則車營巳在恊營之內矣。卻以所餘三百之軍。仍擁空名。甚屬無謂。合將車營兵馬火器車兩、照舊歸併副將統領、照常操練、不得廢弛、楊大觀仍以遊擊原衘、管理都司局捕事務、候離任員缺、止推都司局捕正衘、其本官原領　敕書旗牌照舊規送都司轉繳、庶營伍充實、官不虗設、


138　張九成書説峻厲激發　胡文定論夫椒之戰　朱子詩集傳説揚之水


張子韶全云：「張文忠公九成，字子韶，號無垢。」書説，於君牙、冏命、文侯之命，其言峻厲激發，讀之使人憤慨，其有感於靖康之變乎？胡文定春秋傳，於夫椒之事，亦致意焉。朱子詩傳，其説王風揚之水亦然。

【元圻案】横浦集冏命論曰：「余觀君牙、伯冏之篇，亦虚心於治道矣。穆王，其父昭王溺死於漢水，略無恢復之志，而馳騖四方，與兩篇之言絶不相似。然而余三復兩篇，見其慇懃惻怛，有足以感動人者，何也？曰：德宗何人哉！有陸贄作奉天詔書，遂使山東父老爲之泣下，則夫二篇之命，亦必當時仁人君子憫穆王之無志，故脩辭立誠，以勸厲于臣下也。或曰：安知非出於穆王之自爲耶？曰：穆王無志如此，以五十之年，乃即尊位，而乃不以父恥爲念，區區如兒輩，務夸馬力，奔走四方，此不才之主也，安得有此至誠之言？」文侯之命論曰：「以史攷之，是平王因申侯殺其父而得立也。嗚呼，尚忍言之耶！使平王知有父子，方且痛傷求死之不給，肯爲殺父者所立乎？使平王權以濟事，方且枕戈嘗胆，以報父仇，肯命文侯而無一言以及幽王，略無傷痛之辭，何也？豈初造國家，未能勝之，故爲此畏懼，將以有待耶？而在位五十年，略無設施，是特不孝之子而已。孔子存之，蓋以著平王之罪，與胤征同也。」〇春秋定公十四年：「五月，於越敗吴于檇李。吴子光卒。」胡傳曰：「定公五年，於越入吴，至是敗吴于檇李。會黄池之歲，越又入吴，悉書於史。哀之元年，吴子敗越，棲勾踐於會稽之上，而史策不書，疑仲尼削之也。吴子光卒，夫差使人立於庭，苟出入，必謂己曰：『而忘越王之殺而父乎？』則對曰：『唯，不敢忘。』三年乃報越。然則夫椒之戰，復父讎也，非報怨也。春秋削而不書，以爲常事也，其旨微矣。」〇揚之水朱子集傳曰：「申侯與犬戎攻宗周而殺幽王，則平王與其臣庶不共戴天之讎也。今平王知其立己爲有德，而不知其弑父爲可怨，至使復讎討賊之師，反爲報施酬恩之舉，則其忘親逆理而得罪於天已甚矣。嗚呼，詩亡而後春秋作，其不以此哉！」〇史氏浩書講議説文侯之命，亦極美宣王之勤政復讎，而傷平王之無志恢復。〇袁氏燮經筵毛詩講義式微篇，稱太王、勾踐轉弱爲强，而貶黎侯無奮發之心，揚之水篇謂平王柔弱爲可憐，皆援古以諷也。〇張子韶作書傳統論，自堯典至秦誓，各爲論一篇，載横浦集中。〇胡氏安國，字康侯，建安人，謚文定。著春秋傳三十卷，其書於高宗時奏進，多借以託諷時事。






文天祥　行宫

十里宫墙一聚尘，天津晚过客愁新。

花啼杜宇归来血，树挂苍龙脱去鳞。

神德傥存终有晋，秣陵未改已无秦。

秋风禾黍空南北，见说铜驼会笑人。

文天祥

文天祥　行宫

怪底秦淮一水长，几多客泪洒斜阳。

江流本是限南北，地气何曾减帝王。

台沼渐荒基历落，莺花犹在意凄凉。

青天毕竟有情否，旧月东来失女墙。

文天祥


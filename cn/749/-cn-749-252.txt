朱敦儒


敦儒字希真，洛阳人。元丰四年（1081）生。绍兴三年（1133），以荐补右迪功郎。绍兴五年（1135），赐进士出身，为秘书省正字、擢兵部郎中，迁两浙东路提点刑狱。致仕，居喜禾。晚落致仕，除鸿胪少卿。秦桧死，依旧致仕。绍兴二十九年（1159）卒。有岩壑老人诗文一卷，不传。又有词三卷，名樵歌。

聒龙谣

肩拍洪崖，手携子晋，梦里暂辞尘宇。高步层霄，俯人间如许。算蜗战、多少功名，问蚁聚、几回今古。度银潢、展尽参旗，桂花淡，月飞去。

天风紧，玉楼斜，舞万女霓袖，光摇金缕。明廷宴阕，倚青冥回顾。过瑶池、重借双成，就楚岫、更邀巫女。转云车、指点虚无，引蓬莱路。

又

凭月携箫，溯空秉羽，梦踏绛霄仙去。花冷街榆，悄中天风露。并真官、蕊佩芬芳，望帝所、紫云容与。享钧天、九奏传觞，听龙啸，看鸾舞。

惊尘世，悔平生，叹万感千恨，谁怜深素。群仙念我，好人间难住。劝阿母、偏与金桃，教酒星、剩斟琼醑。醉归时、手授丹经，指长生路。

雨中花

岭南作

故国当年得意，射麋上苑，走马长楸。对葱葱佳气，赤县神州。好景何曾虚过，胜友是处相留。向伊川雪夜，洛浦花朝，占断狂游。

胡尘卷地，南走炎荒，曳裾强学应刘。空漫说、螭蟠龙卧，谁取封侯。塞雁年年北去，蛮江日日西流。此生老矣，除非春梦，重到东周。

水调歌头

淮阴作

当年五陵下，结客占春游。红缨翠带，谈笑跋马水西头。落日经过桃叶，不管插花归去，小袖挽人留。换酒春壶碧，脱帽醉青楼。

楚云惊，陇水散，两漂流。如今憔悴，天涯何处可销忧。长揖飞鸿旧月。不知今夕烟水，都照几人愁。有泪看芳草，无路认西州。

又

白日去如箭，达者惜分阴。问君何苦，长抱冰炭利名心。冀望封侯一品，侥幸升仙三岛，不死解烧金。听取百年曲，三叹有遗音。

会良朋，逢美景，酒频斟。昔人已矣，松下泉底不如今。幸遇重阳佳节，高处红萸黄菊，好把醉乡寻。澹澹飞鸿没，千古共销魂。

又

和董弥大中秋

偏赏中秋月，从古到如今。金风玉露相间，别做一般清。是处帘栊争卷，谁家管弦不动，乐世足欢情。莫指关山路，空使翠蛾颦。

水精盘，鲈鱼脍，点新橙。鹅黄酒暖，纤手传杯任频斟。须惜晓参横后，直到来年今夕，十二数亏盈。未必来年看，得似此回明。

又

和海盐尉范行之

平生看明月，西北有高楼。如今羁旅，常叹茅屋暗悲秋。闻说吴淞江上，有个垂虹亭好，结友漾轻舟。记得蓬莱路，端是旧曾游。

趁黄鹄，湖影乱，海光浮。绝尘胜处，合是不数白蘋洲。何物陶朱张翰，劝汝橙齑鲈脍，交错献还酬。寄语梅仙道，来岁肯同不。

又

对月有感

天宇著垂象，日月共回旋。因何明月，偏被指点古来传。浪语修成七宝，漫说霓裳九奏，阿姊最婵娟。愤激书青奏，伏愿听臣言。

诏六丁，驱狡兔，屏痴蟾。移根老桂，种在历历白榆边。深锁广寒宫殿，不许姮娥歌舞，按次守星躔。永使无亏缺，长对日团圆。

又

中秋一轮月，只和旧青冥。都缘人意，须道今夕别般明。是处登临开宴，争看吴歌楚舞，沉醉倒金尊。各自心中事，悲乐几般情。

烛摧花，鹤警露，忽三更。舞茵未卷，玉绳低转便西倾。认取眼前流景，试看月归何处，因甚有亏盈。我自阖门睡，高枕笑浮生。

桂枝香

南都病起

春寒未定。是欲近清明，雨斜风横。深闭朱门，尽日柳摇金井。年光自趁飞花紧。奈幽人、雪添双鬓。谢山携妓，黄垆贳酒，旧愁慵整。

念壮节、漂零未稳。负九江风笛，五湖烟艇。起舞悲歌，泪眼自看清影。新莺又向愁时听。把人间、如梦深省。旧溪鹤在，寻云弄水，是事休问。

水龙吟

放船千里凌波去。略为吴山留顾。云屯水府，涛随神女，九江东注。北客翩然，壮心偏感，年华将暮。念伊嵩旧隐，巢由故友，南柯梦、遽如许。

回首妖氛未扫，问人间、英雄何处。奇谋报国，可怜无用，尘昏白羽。铁锁横江，锦帆冲浪，孙郎良苦。但愁敲桂棹，悲吟梁父，泪流如雨。

又

晓来极目同云，暧空降雪花零乱。平生尘想，老来俗状，都齐惊散。玉凤凌霄，素虬横海，一杯相劝。任霓裳学舞，梅妆作面，终不似、天裁翦。

正是年华美满。鬥迎春、巧飞钗燕。冲寒醉眼，倚空长揖，群仙笑粲。说道瑶池，有人来报，西真开宴。便争回蕊佩，高驰羽驾，卷东风转。

念奴娇

见梅惊笑，问经年何处，收香藏白。似语如愁，却问我、何苦红尘久客。观里栽桃，仙家种杏，到处成疏隔。千林无伴，澹然独傲霜雪。

且与管领春回，孤标争肯接、雄蜂雌蝶。岂是无情，知受了、多少凄凉风月。寄驿人遥，和羹心在，忍使芳尘歇。东风寂寞，可怜谁为攀折。

又

插天翠柳，被何人，推上一轮明月。照我藤床凉似水，飞入瑶台琼阙。雾冷笙箫，风轻环佩，玉锁无人掣。闲云收尽，海光天影相接。

谁信有药长生，素娥新炼就、飞霜凝雪。打碎珊瑚，争似看、仙桂扶疏横绝。洗尽凡心，满身清露，冷浸萧萧髮。明朝尘世，记取休向人说。

又

晚凉可爱，是黄昏人静，风生蘋叶。谁做秋声穿细柳，初听寒蝉凄切。旋采芙蓉，重熏沉水，暗里香交彻。拂开冰簟，小床独卧明月。

老来应免多情，还因风景好，愁肠重结。可惜良宵人不见，角枕兰衾虚设。宛转无眠，起来闲步，露草时明灭。银河西去，画楼残角呜咽。

又

老来可喜，是历遍人间，谙知物外。看透虚空，将恨海愁山，一时挼碎。免被花迷，不为酒困，到处惺惺地。饱来觅睡，睡起逢场作戏。

休说古往今来，乃翁心里，没许多般事。也不蕲仙不佞佛，不学栖栖孔子。懒共贤争，从教他笑，如此只如此。杂剧打了，戏衫脱与呆底。

又

约友中秋游长桥，魏倅邦式不预，作念奴娇，和其韵

素秋天气，是登山临水，昔人悲处。我遇清时无个事，好约莺迁鸿翥。旋整兰舟，多携芳酝，笑里轻帆举。松江缆月，望云飞棹延伫。

别乘文雅风流，新词光万丈，珠连锦聚。恨不同游，指浩渺、玉宇琼楼相付。桂子收香，蟾辉采露，暂辍尊前舞。丝囊封寄，倩他双翠衔去。

又

杨子安侍郎寿

腊回春近，正日添宫线，香传梅驿。玉律冰壶此际显，天与奇才英识。贯日孤忠，凌云独志，曾展回天力。功名由命，等闲却铩鸾翮。

谁信夫子如今，眠云情意稳，风尘机息。邂逅初心得计处，伊水鸥闲波碧。但恐天教，经纶缘在，未遂紫烟客。君王图旧，看公归觐京国。

又

垂虹亭

放船纵棹，趁吴江风露，平分秋色。帆卷垂虹波面冷，初落萧萧枫叶。万顷琉璃，一轮金鉴，与我成三客。碧空寥廓，瑞星银汉争白。

深夜悄悄鱼龙，灵旗收暮霭，天光相接。莹澈乾坤，全放出、叠玉层冰宫阙。洗尽凡心，相忘尘世，梦想都销歇。胸中云海，浩然犹浸明月。

苏武慢

枕海山横，陵江潮去，雉堞秋风残照。闲寻桂子，试听菱歌，湖上晚来凉好。几处兰舟，采莲游女，归去隔花相恼。奈长安不见，刘郎已老，暗伤怀抱。

谁信得、旧日风流，如今憔悴，换却五陵年少。逢花倒趓，遇酒坚辞，常是懒歌慵笑。除奉天威，扫平狂虏，整顿乾坤都了。共赤松携手，重骑明月，再游蓬岛。

木兰花慢

折芙蓉弄水，动玉佩、起秋风。正柳外闲云，溪头澹月，映带疏钟。人间厌谪堕久，恨霓旌未返碧楼空。且与时人度日，自怜怀抱谁同。

当时种玉五云东。露冷夜耕龙。念瑞草成畦，琼蔬未采，尘染衰容。谁知素心未已，望清都绛阙有无中。寂寞归来隐几，梦听帝乐冲融。

又

和师厚和司马文季虏中作

指荣河峻岳，锁胡尘、几经秋。叹故苑花空，春游梦冷，万斛堆愁。簪缨散、关塞阻，恨难寻杏馆觅瓜畴。凄惨年来岁往，断鸿去燕悠悠。

拘幽。化碧海西头。剑履问谁收。但易水歌传，子山赋在，青史名留。吾曹镜中看取，且狂歌载酒古扬州。休把霜髯老眼，等闲清泪空流。

洞仙歌

今年生日，庆一百省岁。喜趁烧灯作欢会。问先生有甚，阴德神丹，霜雪里、鹤在青松相似。

总无奇异处，只是天然，冷澹寻常旧家计。探袖弄明珠，满眼儿孙，一壶酒、□向花间长醉。且落魄、装个老人星，共野叟行歌，太平时世。

又

赠太易

风流老峭，负不群奇表。弹指超凡怎由教。把俗儒故纸，推向一边，三界外、寻得一场好笑。

尘缘无处趓，应见宰官，苦行公心众难到。这功名富贵，有也寻常，管做得、越古超今神妙。待接得、众生总成佛，向酒肆淫房，再逞年少。

洞仙歌

何人不爱，是江梅红绽。雪野寒空冻云晚。照清溪绰约，粉艳先春，包绛萼、姑射冰肌自暖。

上林花万品，都借风流，国色天香任欣羡。共素娥青女，一笑相逢，人不见、悄悄霜宫月殿。想乘云、是在玉皇前，粲蕊佩明珰，侍清都燕。

满庭芳

鹏海风波，鹤巢云水，梦残身寄尘寰。老来穷健，无闷也无欢。随分饥餐困睡，浑忘了、秋热春寒。清平世，闲人自在，乘兴访溪山。

渔竿。要老伴，浮江载酒，舣棹观澜。倩轻鸥假道，白鹭随轩。直到垂虹亭上，惊怪我、却做仙官。中秋月，披襟四顾，不似在人间。

又

花满金盆，香凝碧帐，小楼晓日飞光。有人相伴，开镜点新妆。脸嫩琼肌著粉，眉峰秀、波眼宜长。云鬟就，玉纤溅水，轻笑换明珰。

檀郎。犹恣意，高欹凤枕，慵下银床。问今日何处，鬥草寻芳。不管馀酲未解，扶头酒、亲捧瑶觞。催人起，雕鞍翠幰，乘露看姚黄。

满江红

大热卧疾，浸石种蒲，强作凉想

竹翠阴森，寒泉浸、几峰奇石。销畏日、溪蒲呈秀，水蕉供碧。筠簟平铺光欲动，纱裯高挂空无色。似月明、蘋叶起秋风，潇湘白。

不敢笑，红尘客。争肯羡，神仙宅。且披襟脱帽，自适其适。靖节窗风犹有待，本初朔饮非长策。怎似我、心闲便清凉，无南北。

风流子

吴越东风起，江南路，芳草绿争春。倚危楼纵目，绣帘初卷，扇边寒减，竹外花明。看西湖、画船轻泛水，茵幄稳临津。嬉游伴侣，两两携手，醉回别浦，歌遏南云。

有客愁如海，江山异，举目暗觉伤神。空想故园池阁，卷地烟尘。但且恁、痛饮狂歌，欲把恨怀开解，转更销魂。只是皱眉弹指，冷过黄昏。

望海潮

丁酉，西内成，乡人请作望幸曲

嵩高维岳，图书之渊，西都二室三川。神鼎定金，麟符刻玉，英灵未称河山。谁再整乾坤。是挺生真主，浴日开天。御归梁苑，驾回汾水凤楼闲。

升平运属当千。眷凝旒暇日，西顾依然。银汉诏虹，瑶台赐碧，一新瑞气祥烟。重到帝居前。怪鹊桥龙阙，飞下人间。父老欢呼，翠华来也太平年。

胜胜慢

雪

红炉围锦，翠幄盘雕，楼前万里同云。青雀窥窗，来报瑞雪纷纷。开帘放教飘洒，度华筵、飞入金尊。鬥迎面，看美人呵手，旋浥罗巾。

莫说梁园往事，休更羡、越溪访戴幽人。此日西湖真境，圣治中兴。直须听歌按舞，任留香、满酌杯深。最好是，贺丰年、天下太平。

芰荷香

金陵

远寻花。正风亭霁雨，烟浦移沙。缓提金勒，路拥桃叶香车。凭高帐饮，照羽觞、晚日横斜。六朝浪语繁华。山围故国，绮散馀霞。

无奈尊前万里客，叹人今何在，身老天涯。壮心零落，怕听叠鼓掺挝。江浮醉眼，望浩渺、空想灵槎。曲终泪湿琵琶。谁扶上马，不省还家。

沁园春

七十衰翁，告老归来，放怀纵心。念聚星高宴，围红盛集，如何著得，华髮陈人。勉意追随，强颜陪奉，费力劳神恐未真。君休怪，近频辞雅会，不是无情。

岩扃。旧菊犹存。更松偃、梅疏新种成。爱静窗明几，焚香宴坐，闲调绿绮，默诵黄庭。莲社轻舆，雪溪小棹，有兴何妨寻弟兄。如今且，趓花迷酒困，心迹双清。

卜算子慢

凭高望远，云断路迷，山簇暮寒凄紧。兰菊如斯，燕子怎知秋尽。想闺中、锦换新翻晕。自解佩匆匆散后，鸳鸯到今难问。

只得愁成病。是悔上瑶台，误留金枕。不忍相忘，万里再寻音信。奈飘风、不许蓬莱近。又一番、涷雨凄凉，送归鸿成阵。

醉春风

夜饮西真洞。群仙惊戏弄。素娥传酒袖凌风，送送送。吸尽金波，醉朝天阙，鬥班星拱。

碧简承新宠。紫微恩露重。忽然推枕草堂空。梦梦梦。帐冷衾寒，月斜灯暗，画楼钟动。

踏歌

宴阕。散津亭鼓吹扁舟发。离魂黯、隐隐阳关彻。更风愁雨细添凄切。

恨结。叹良朋、雅会轻离诀。一年价、把酒风花月。便山遥水远分吴越。

书倩雁，梦借蝶。重相见、且把归期说。只愁到他日，彼此萍踪别。总难如前会时节。

鹊桥仙

溪清水浅，月胧烟澹，玉破梅梢未遍。横枝依约影如无，但风里、空香数点。

乘风欲去，凌波难住，谁见红愁粉怨。夜深青女湿微霜，暗香散、广寒宫殿。

又

十月黄菊

今年冬后，黄花初绽。莫怪时光较晚。晓来玉露浥芳丛，莹秀色、无尘到眼。

支筇驻屐，徘徊篱畔。弄酌金杯自泛。须添罗幕护风霜，要留与、疏梅相见。

又

姮娥怕闹，银蟾传令，且与遮鸾翳凤。直须人睡俗尘清，放云汉、冰轮徐动。

山翁散髮，披衣松下，琴奏瑶池三弄。曲终鹤警露华寒，笑浊世、饶伊做梦。

又

携琴寄鹤，辞山别水，乘兴随云做客。囊中欲试紫金丹，待点化、鸾红凤碧。

谁知到此，玉梯无路，天上难通消息。不如却趁白云归，免误使、山英扫迹。

又

康州同子权兄弟饮梅花下

竹西散策，花阴围坐，可恨来迟几日。披香不觉玉壶空，破酒面、飞红半湿。

悲歌醉舞，九人而已，总是天涯倦客。东风吹泪故园春，问我辈、何时去得。

又

和李易安金鱼池莲

白鸥欲下，金鱼不去，圆叶低开蕙帐。轻风冷露夜深时，独自个、凌波直上。

幽阑共晚，明珰难寄，尘世教谁将傍。会寻织女趁灵槎，泛旧路、银河万丈。

临江仙

西子溪头春到也，大家追趁芳菲。盘雕翦锦换障泥。花添金凿落，风展玉东西。

先探谁家梅最早，雪儿桂子同携。别翻舞袖按新词。从今排日醉，醉过牡丹时。

又

堪笑一场颠倒梦，元来恰似浮云。尘劳何事最相亲。今朝忙到夜，过腊又逢春。

流水滔滔无住处，飞光匆匆西沉。世间谁是百年人。个中须著眼，认取自家身。

又

直自凤凰城破后，擘钗破镜分飞。天涯海角信音稀。梦回辽海北，魂断玉关西。

月解重圆星解聚，如何不见人归。今春还听杜鹃啼。年年看塞雁，一十四番回。

又

最好中秋秋夜月，常时易雨多阴。难逢此夜更无云。玉轮飞碧落，银幕换层城。

桂子香浓凝瑞露，中兴气象分明。酒楼灯市管弦声。今宵谁肯睡，醉看晓参横。

又

生长西都逢化日，行歌不记流年。花间相过酒家眠。乘风游二室，弄雪过三川。

莫笑衰容双鬓改，自家风味依然。碧潭明月水中天。谁闲如老子，不肯作神仙。

又

纱帽篮舆青织盖，儿孙从我嬉游。绿池红径雨初收。秾桃偏会笑，细柳几曾愁。

随分盘筵供笑语，花间社酒新。踏歌起舞醉方休。陶潜能啸傲，贺老最风流。

又

几日春愁无意绪，撚金翦绥慵拈。小楼终日怕凭阑。一双新泪眼，千里旧关山。

苦恨碧云音信断，只教征雁空还。早知盟约是虚言。枉裁诗字锦，悔寄泪痕笺。

又

信取虚空无一物，个中著甚商量。风头紧后白云忙。风元无去住，云自没行藏。

莫听古人闲语话，终归失马亡羊。自家肠肚自端详。一齐都打碎，放出大圆光。

鹧鸪天

草草园林作洛川。

碧宫红塔借风烟。

虽无金谷花能笑，

也有铜驼柳解眠。

春似旧，酒依前。

何妨倚杖雪垂肩。

五陵侠少今谁健，

似我亲逢建武年。

又

检尽历头冬又残。

爱他风雪忍他寒。

拖条竹杖家家酒，

上个篮舆处处山。

添老大，转痴顽。

谢天教我老来闲。

道人还了鸳鸯债，

纸帐梅花醉梦间。

又

西都作

我是清都山水郎。

天教分付与疏狂。

曾批给雨支风券，

累上留云借月章。

诗万首，酒千觞。

几曾著眼看侯王。

玉楼金阙慵归去，

且插梅花醉洛阳。

又

唱得梨园绝代声。

前朝惟数李夫人。

自从惊破霓裳后，

楚奏吴歌扇里新。

秦嶂雁，越溪砧。

西风北客两飘零。

尊前忽听当时曲，

侧帽停杯泪满巾。

又

曾为梅花醉不归。

佳人挽袖乞新词。

轻红遍写鸳鸯带，

浓碧争斟翡翠卮。

人已老，事皆非。

花前不饮泪沾衣。

如今但欲关门睡，

一任梅花作雪飞。

又

画舫东时洛水清。

别离心绪若为情。

西风挹泪分携后，

十夜长亭九梦君。

云背水，雁回汀。

只应芳草见离魂。

前回共采芙蓉处，

风自凄凄月自明。

又

竹粉吹香杏子丹。

试新纱帽纻衣宽。

日长几案琴书静，

地僻池塘鸥鹭闲。

寻汗漫，听潺湲。

澹然心寄水云间。

无人共酌松黄酒，

时有飞仙暗往还。

又

许总管席上

至节先庚欲雪天。

玳筵围锦帐青毡。

嫖姚副帅招佳客，

太守高明别乘贤。

歌宛转，舞蹁跹。

金钗十二拥婵娟。

老人南极星边住，

也趁梅花听管弦。

又

正月十四夜

凤烛星球初试灯。

冰轮碾破碧棱层。

来宵虽道十分满，

未必胜如此夜明。

留上客，换瑶觥。

任教楼外晓参横。

春风从旧偏怜我，

那更姮娥是故人。

又

通处灵犀一点真。

忺随紫橐步红茵，

个中自是神仙住，

花作帘栊玉作人。

偏澹静，最尖新。

等闲舞雪振歌尘。

若教宋玉尊前见，

应笑襄王梦里寻。

又

天上人间酒最尊。

非甘非苦味通神。

一杯能变愁山色，

三王戋全迥冷谷春。

欢后笑，怒时瞋。

醒来不记有何因。

古时有个陶元亮，

解道君当恕醉人。

又

有个仙人捧玉卮。

满斟坚劝不须辞。

瑞龙透顶香难比，

甘露浇心味更奇。

开道域，洗尘机。

融融天乐醉瑶池。

霓裳拽住君休去，

待我醒时更一瓻。

又

不系虚舟取性颠。

浮河泛海不知年。

乘风安用青帆引，

逆浪何须锦缆牵。

云荐枕，月铺毡，

无朝无夜任横眠。

太虚空里知谁管，

有个明官唤做天。

又

极目江湖水浸云。

不堪回首洛阳春。

天津帐饮凌云客，

花市行歌绝代人。

穿绣陌，踏香尘。

满城沉醉管弦声。

如今远客休惆怅，

饱向皇都见太平。

木兰花

老后人间无处去。

多谢碧桃留我住。

红尘回步旧烟霞，

清境开扉新院宇。

隐几日长香一缕。

风散飞花红不聚。

眼前寻见自家春，

罢问玉霄云海路。

又

探梅寄李士举

前日寻梅椒样缀。

今日寻梅蜂已至。

乍开绛萼欲生香，

略绽粉苞先有意。

故人今日升沉异。

定是江南无驿使。

自调弦管自开尊，

笑把花枝花下醉。

蓦山溪

邻家相唤，酒熟闲相过。竹径引篮舆，会乡老、吾曹几个。沈家姊妹，也是可怜人，回巧笑，发清歌，相间花间坐。

高谈阔论，无可无不可。幸遇太平年，好时节、清明初破。浮生春梦，难得是欢娱，休要劝，不须辞，醉便花间卧。

又

琼蔬玉蕊。久寄清虚里。春到碧溪东，下白云、寻桃问李。弹簧吹叶，懒傍少年场，遗楚佩，觅秦箫，踏破青鞋底。

河桥酒熟，谁解留侬醉。两袖拂飞花，空一春、凄凉憔悴。东风误我，满帽洛阳尘，唤飞鸿，遮落日，归去烟霞外。

又

西真姊妹。只这梅花是。乘醉下瑶池，粉燕支、何曾梳洗。冰姿素艳，无意压群芳，独自笑，有时愁，一点心难寄。

雪添蕊佩。霜护盈盈泪。尘世悔重来，梦凄凉，玉楼十二。教些香去，说与惜花人，云黯澹，月朦胧，今夜谁同睡。

又

夜来雨过，桃李将开遍。策杖引儿童，也学人、随莺趁燕。青天许大，多少好风光，一岁去，一春来，只恁空撩乱。

西池琼苑。游赏人何限。玉勒拥朱轮，各骋些、新欢旧怨。都齐醉也，说甚是和非，我笑他，他不觉，花落春风晚。

又

元来尘世。放著希奇事。行到路穷时，果别有、真山真水。登临任意，随步白云生，三秀草，九花藤，满袖琼瑶蕊。

何须麴老，浩荡心常醉。唱个快活歌，更说甚、黄粱梦里。苍颜华髮，只是旧时人，不动步，却还家，处处新桃李。

又

东风不住。几阵黄梅雨。风外晓莺声，怨飘零、花残春暮。鸳鸯散后，供了十年愁，怀旧事，想前欢，忍记丁宁语。

尘昏青镜，休照孤鸾舞。烟锁凤楼空，问吹箫、人今何处。小窗惊梦，携手似平生，阳台路。行云去。目断山无数。

又

和人冬至韵

西江东去，总是伤时泪。北陆日初长，对芳尊、多悲少喜。美人去后，花落几春风，杯漫洗。人难醉。愁见飞灰细。

梅边雪外。风味犹相似。迤逦暖乾坤，仗君王、雄风英气。吾曹老矣，端是有心人、追剑履。辞黄绮。珍重萧生意。

朝中措

先生馋病老难医。赤米餍晨炊。自种畦中白菜，腌成瓮里黄齑。

肥葱细点，香油慢炒，汤饼如丝。早晚一杯无害，神仙九转休痴。

又

先生筇杖是生涯。挑月更担花。把住都无憎爱，放行总是烟霞。

飘然携去，旗亭问酒，萧寺寻茶。恰似黄鹂无定，不知飞到谁家。

又

当年弹铗五陵间。行处万人看。雪猎星飞羽箭，春游花簇雕鞍。

飘零到此，天涯倦客，海上苍颜。多谢江南苏小，尊前怪我青衫。

又

上元席上和赵智夫，时小雨

东方千骑拟三河。灯夕试春罗。想是蟾宫高会，暂留暮雨姮娥。

使君燕喜，王孙赋就，桃叶秋波。弱柳移来娇舞，落梅换了行歌。

又

闲愁无奈指频弹。芳景为谁残。可惜良宵虚过，且容草草谋欢。

招要楚雨，留连汉佩，多谢青鸾。浓艳暗香争暖，罗帷不用遮寒。

又

元宵初过少吹弹。楼角彩灯残。踏雪闲寻深院，携壶试觅幽欢。

麻姑暂语，文君未寝，五老双鸾。要共梅花同晓，薄罗不耐春寒。

又

夜来听雪晓来看。惊失却尘寰。摇撼琼林玉树，心疑身是仙官。

乘风缥缈，凌空径去，不怕高寒。却被孤鸿相劝，何如且在人间。

又

新来省悟一生痴。寻觅上天梯。抛失眼前活计，踏翻暗里危机。

莫言就错，真须悔过，休更迟疑。要识天苏陁味，元来只是黄齑。

又

登临何处自销忧。直北看扬州。朱雀桥边晚市，石头城下新秋。

昔人何在，悲凉故国，寂寞潮头。个是一场春梦，长江不住东流。

又

胸中尘士久无奇。今夕借清辉。歌纵群英诸彦，舞狂蕙带荷衣。

鸳鸯湖上，波平岸远，酒酽鱼肥。好是中秋圆月，分明天下人知。

又

红稀绿暗掩重门。芳径罢追寻。已是老于前岁，那堪穷似他人。

一杯自劝，江湖倦客，风雨残春。不是酴醾相伴，如何过得黄昏。

促拍丑奴儿

水仙

清露湿幽香。想瑶台、无语凄凉。飘然欲去，依然如梦，云度银潢。

又是天风吹澹月，佩丁东、携手西厢。冷冷玉磬，沉沉素瑟，舞遍霓裳。

醉落魄

泊舟津头有感

海山翠叠。夕阳殷雨云堆雪。鹧鸪声里蛮花发。我共扁舟，江上两萍叶。

东风落酒愁难说。谁教春梦分胡越。碧城芳草应销歇。曾识刘郎，惟有半弯月。

醉思仙

淮阴与杨道孚

倚晴空。正三洲下叶，七泽收虹。叹年光催老，身世飘蓬。南歌客，新丰酒，但万里、云水俱东。谢故人，解系船访我，脱帽相从。

人世欢易失，尊俎且更从容。任酒倾波碧，烛翦花红。君向楚，我归秦，便分路、青竹丹枫。恁时节，漫梦凭夜蝶，书倩秋鸿。

感皇恩

游□□园感旧

曾醉武陵溪，竹深花好。玉佩云鬟共春笑。主人好事，坐客雨巾风帽。日斜青凤舞，金尊倒。

歌断渭城，月沉星晓。海上归来故人少。旧游重到。但有夕阳衰草。恍然真一梦，人空老。

又

早起未梳头，小园行遍。拄杖穿花露犹泫。菊篱瓜畹。最喜引枝添蔓。先生独自笑，流莺见。

著意访寻，幽香国艳。千里移根未为远。浅深相间。最要四时长看。群芳休怪我，归来晚。

又

一个小园儿，两三亩地。花竹随宜旋装缀。槿篱茅舍，便有山家风味。等闲池上饮，林间醉。

都为自家，胸中无事。风景争来趁游戏。称心如意。剩活人间几岁。洞天谁道在，尘寰外。

杏花天

挂帘等月阑干曲。厌永昼、劳烟倦局。单衣汗透鲛绡缩。脱帽梳犀枕玉。

移床就、碧梧翠竹。寄语倩、姮娥伴宿。轻风澹露清凉足。云缀银河断续。

又

听蝉翦叶迎秋燕。画戟散、金铺开遍。清风占住秦筝怨。楼上衙牌易晚。

飞雨过、绣幕尽卷。借水沉、龙涎旋碾。金盆弄水停歌扇。凉在冰肌粉面。

又

残春庭院东风晓。细雨打、鸳鸯寒峭。花尖望见秋千了。无路踏青鬥草。

人别后、碧云信杳。对好景、愁多欢少。等他燕子传音耗。红杏开也未到。

恋绣衾

木落江南感未平。雨萧萧、衰鬓到今。甚处是长安路，水连空、山锁暮云。

老人对酒今如此，一番新、残梦暗惊。又是洒黄花泪，问明年、此会怎生。

青玉案

坐上和赵智夫瑞香

芝房并蒂空称瑞。几曾见、香旎旎。也不论兰休比蕙。王孙高韵，说得的当，不减唐诸李。

今朝影落琼杯里。共才子佳人鬥高致。莫道衰翁都无意。为他丰韵，为他情味，销得真个醉。

南歌子

沉蕙乞词

住近沉香浦，门前蕙草春。鸳鸯飞下柘枝新。见弄青梅初著、翠罗裙。

怕唤拈歌扇，嫌催上舞茵。几时微步不生尘。来作维摩方丈、散花人。

苏幕遮

瘦仙人，穷活计。不养丹砂，不肯参同契。两顿家餐三觉睡。闭著门儿，不管人闲事。

又经年，知几岁。老屋穿空，幸有天遮蔽。不饮香醪常似醉。白鹤飞来，笑我颠颠地。

又

酒壶空，歌扇去。独倚危楼，无限伤心处。芳草连天云薄暮。故国山河，一阵黄梅雨。

有奇才，无用处。壮节飘零，受尽人间苦。欲指虚无问征路。回首风云，未忍辞明主。

浪淘沙

中秋阴雨，同显忠、椿年、谅之坐寺门作

圆月又中秋。南海西头。蛮云瘴雨晚难收。北客相逢弹泪坐，合恨分愁。

无酒可销忧。但说皇州。天家宫阙酒家楼。今夜只应清汴水，呜咽东流。

又

康州泊船

风约雨横江。秋满篷窗。个中物色尽凄凉。更是行人行未得，独系归艎。

拥被换残香。黄卷堆床。开愁展恨翦思量。伊是浮云侬是梦，休问家乡。

又

白菊好开迟。冷蝶空迷。沾风惹露也随时。何事深藏偏在后，天性难移。

陶令最怜伊。同病相医。寒枝瘦叶更栽培。直待群芳零落后，独殿东篱。

千秋岁

贯方七月五日生日为寿

占秋呈瑞。四海杨公子。蹋拖尚带蓬壶体。清新春草句，潇洒兰亭字。宦情少，眠云弄月知心事。

此去应无滞。稳步烟霄地。鹏万里，鹤千岁。他年黄阁老，访我清溪醉。青凤舞，贻君万斛瑶花蕊。

定风波

红药花前欲送春。金鞭柘弹趁芳尘。故傍绣帘挼柳线。恰见。澹梳妆映瘦腰身。

闲倚金铺书闷字。尤殢。为谁憔悴减心情。放下彩毫匀粉泪。弹指。你不知人是不知人。

踏莎行

太易生日

梅倚江娥，日舒宫线。老人星唤群仙宴。泛杯玉友暖飞浮，堆盘金橘光零乱。

听命宽心，随缘适愿。痴狂赢取身长健。醉中等看碧桃春，尊前莫问蓬莱浅。

又

送子权赴藤

花涨藤江，草熏鸭步。锦帆兰棹分春去。二翁元是一溪云，暂为山北山南雨。

绿酒多斟，白鬚休觑。飞丹约定烟霞侣。与君先占赤城春，回桡早趁桃源路。

梦玉人引

和祝圣俞

浪萍风梗，寄人间，倦为客。梦里瀛洲，姓名误题仙藉。敛翅归来，爱小园、蜕箨筼筜碧。新种幽花，戒儿童休摘。

放怀随分，各逍遥，飞鷃等鹏翼。舍此萧闲，问君携杖安适。诸彦群英，诗酒皆勍敌。太平时，向花前，不醉如何休得。

一落索

一夜雨声连晓。青灯相照。旧时情绪此时心，花不见、人空老。

可惜春光闲了。阴多晴少。江南江北水连云，问何处、寻芳草。

又

惯被好花留住。蝶飞莺语。少年场上醉乡中，容易放、春归去。

今日江南春暮。朱颜何处。莫将愁绪比飞花，花有数、愁无数。

渔家傲

谁转琵琶弹侧调。征尘万里伤怀抱。客散黄昏庭院悄。灯相照。春寒燕子归来早。

可惜韶光虚过了。多情人已非年少。只恐莺啼春又老。知音少。人间何处寻芳草。

又

石夷仲一姬去，念之，止小妓燕燕

鉴水稽山尘不染。归来贺老身强健。有客跨鲸游汗漫。留羽扇。玉船取酒青鸾劝。

莫恨飞花容易散。仙家风味何曾减。春色一壶丹九转。堪为伴。雕梁幸有轻盈燕。

又

畏暑闲寻湖上径。雨丝断送凉成阵。风里芙蓉斜不整。沉红影。约回萍叶波心静。

催唤吴姬迎小艇。妆花烛焰明相映。饮到夜阑人却醒。风雨定。欲归更把阑干凭。

望江南

炎昼永，初夜月侵床。露卧一丛莲叶畔，芙蓉香细水风凉。枕上是仙乡。

浮世事，能有几多长。白日明朝依旧在，黄花非晚是重阳。不用苦思量。

十二时

连云衰草，连天晚照，连山红叶。西风正摇落，更前溪呜咽。

燕去鸿归音信绝。问黄花、又共谁折。征人最愁处，送寒衣时节。

南乡子

宫样细腰身。玉带罗衫稳试新。小底走来宣对御，催频。曲殿西厢小苑门。

歌舞鬥轻盈。不许杨花上锦茵。劝得君王真个醉，承恩。金凤红袍印粉痕。

又

风雪打黄昏。别殿无人早闭门。拜了天香罗袖冷，低颦。催灭银灯解绣裙。

金鸭卧残薰。看破屏风数泪痕。回首昭阳天样远，销魂。又过梅花一番春。

行香子

宝篆香沉。锦瑟尘侵。日长时、懒把金针。裙腰暗减，眉黛长颦。看梅花过，梨花谢，柳花新。

春寒院落，灯火黄昏。悄无言、独自销魂。空弹粉泪，难托清尘。但楼前望，心中想，梦中寻。

忆帝京

元来老子曾垂教。挫锐和光为妙。因甚不听他，强要争工巧。只为忒惺惺，惹尽闲烦恼。

你但莫、多愁早老。你但且、不分不晓。第一随风便倒拖，第二君言亦大好。管取没人嫌，便总道、先生俏。

桃源忆故人

飘萧我是孤飞雁。不共红尘结怨。几度蓬莱清浅。侧翅曾傍看。

有时飞入西真院。许趁风光流转。玉蕊绿花开遍。可惜无人见。

又

小园雨霁秋光转。天气微寒犹暖。黄菊红蕉庭院。翠径苔痕软。

眼前明快眉间展。细酌霞觞不浅。一曲广陵弹遍。目送飞鸿远。

又

雨斜风横香成阵。春去空留春恨。欢少愁多因甚。燕子浑难问。

碧尖蹙损眉慵晕。泪湿燕支红沁。可惜海棠吹尽。又是黄昏近。

又

西楼几日无人到。依旧红围绿绕。楼下落花谁扫。不见长安道。

碧云望断无音耗。倚遍阑干残照。试问泪弹多少。湿遍楼前草。

又

谁能留得朱颜住。枉了百般辛苦。争似萧然无虑。任运随缘去。

人人放著逍遥路。只怕君心不悟。弹指百年今古。有甚成亏处。

又

玉笙吹彻清商后。寂寞弓弯舞袖。巧画远山不就。只为眉长皱。

灵犀望断星难透。立到凄凉时候。今夜月明如画。人共梅花瘦。

好事近

春雨细如尘，楼外柳丝黄湿。风约绣帘斜去，透窗纱寒碧。

美人慵翦上元灯，弹泪倚瑶瑟。却上紫姑香火，问辽东消息。

又

春雨挠元宵，花绽柳眠无力。风峭画堂帘幕。卷金泥红湿。

王孙开宴聚娇饶，越山洗愁碧。休说凤凰城里，少年时踪迹。

又

子权携酒与弟侄相访作

惊见老仙来，触目琳琅奇绝。打酒道人林下，奏醉翁三叠。

接倾倒海云飞，物色又催别。回棹晚江春雨，胜剡溪风雪。

又

清明百七日洛川小饮和驹父

春去尚堪寻，莫恨老来难却。且趁禁烟百七，醉残英馀萼。

坐间玉润赋妍辞，情语见真乐。引满瘿杯竹笺，胜黄金凿落。

又

渔父词

摇首出红尘，醒醉更无时节。活计绿蓑青笠，惯披霜冲雪。

晚来风定钓丝闲，上下是新月。千里水天一色，看孤鸿明灭。

又

眼里数闲人，只有钓翁潇洒。已佩水仙宫印，恶风波不怕。

此心那许世人知，名姓是虚假。一棹五湖三岛，任船儿尖要。

又

渔父长身来，只共钓竿相识。随意转船回棹，似飞空无迹。

芦花开落任浮生，长醉是良策。昨夜一江风雨，都不曾听得。

又

拨转钓鱼船，江海尽为吾宅。恰向洞庭沽酒，却钱塘横笛。

醉颜禁冷更添红，潮落下前碛。经过子陵滩畔，得梅花消息。

又

短棹钓船轻，江上晚烟笼碧。塞雁海鸥分路，占江天秋色。

锦鳞拨刺满篮鱼，取酒价相敌。风顺片帆归去，有何人留得。

又

猛向这边来，得个信音端的。天与一轮钓线，领烟波千亿。

红尘今古转船头，鸥鹭已陈迹。不受世间拘束，任东西南北。

又

绿泛一瓯云，留住欲飞胡蝶。相对夜深花下，洗萧萧风月。

从容言笑醉还醒，争忍便轻别。只愿主人留客，更重斟金叶。

又

失却故山云，索手指空为客。莼菜鲈鱼留我，住鸳鸯湖侧。

偶然添酒旧壶卢，小醉度朝夕。吹笛月波楼下，有何人相识。

又

深住小溪春，好在柳枝桃叶。风澹水轩人静，数双飞胡蝶。

日长时有一莺啼，兰佩为谁结。销散旧愁新恨，泛琴心三叠。

又

我不是神仙，不会炼丹烧药。只是爱闲耽酒，畏浮名拘缚。

种成桃李一园花，真处怕人觉。受用现前活计，且行歌行乐。

长相思

昨日晴。今日阴。楼下飞花楼上云。阑干双泪痕。

江南人。江北人。一样春风两样情。晚寒潮未平。

又

海云黄。橘洲霜。如箭滩流石似羊。溪船十丈长。

人难量。水难量。过险方知著甚忙。归休老醉乡。

乌夜啼

翦胜迎春后，和风入律频催。前回下叶飞霜处，红绽一枝梅。

正遇时调玉烛，须添酒满金杯。寻芳伴侣休闲过，排日有花开。

沙塞子

万里飘零南越，山引泪，酒添愁。不见凤楼龙阙、又惊秋。

九日江亭闲望，蛮树绕，瘴云浮。肠断红蕉花晚、水西流。

又

大悲、再作

蛮径寻春春早，千点雪，已飞梅。席地插花传酒、日西催。

莫作楚囚相泣，倾银汉，洗瑶池。看尽人间桃李、拂衣归。

西江月

澹澹薰风庭院，青青过雨园林。铜驼陌上旧莺声。今日江边重听。

落帽酒中有趣，题桥琴里无心。香残沉水缕烟轻。花影阑干人静。

又

琴上金星正照，砚中鸜眼相青。闲来自觉有精神。心海风恬浪静。

且喜面前花好，更听林外莺新。瓮头清辣洞庭春。醉里徐行路稳。

又

元是西都散汉，江南今日衰翁。从来颠怪更心风。做尽百般无用。

屈指八旬将到，回头万事皆空。云间鸿雁草间虫。共我一般做梦。

又

穷后常如囚系，老来半似心风。饥蚊饿蚤不相容。一夜何曾做梦。

被我不扇不捉，廓然总是虚空。寺钟官角任西东。别弄些儿骨董。

又

世事短如春梦，人情薄似秋云。不须计较苦劳心。万事原来有命。

幸遇三杯酒好，况逢一朵花新。片时欢笑且相亲。明日阴晴未定。

又

日日深杯酒满，朝朝小圃花开。自歌自舞自开怀。且喜无拘无碍。

青史几番春梦，黄泉多少奇才。不须计较与安排。领取而今现在。

又

正月天饶阴雨，江南寒在晨朝。娇莺声袅杏花梢。暗澹绿窗春晓。

好梦空留被在，新愁不共香销。小楼帘卷路迢迢。望断天涯芳草。

又

石夷仲去姬复归

织素休寻往恨，攀条幸有前缘。隔河彼此事经年。且说蓬莱清浅。

障面重新团扇，倾鬟再整花钿。歌云舞雪画堂前。长共阿郎相见。

减字木兰花

挼花弄扇。碧鬥遥山眉黛晚。

白玉阑干。倚遍春风翠袖寒。

难寻可见。何似一双青翅燕。

人瘦春残。芳草连云日下山。

又

寻花携李。红漾轻舟汀柳外。

小簇春山。溪雨岩云不饱帆。

相逢心醉。容易堆盘银烛泪。

痛饮何言。犀箸敲残玉酒船。

又

东风桃李。春水绿波花影外。

载酒胥山。祓禊相期落锦帆。

吾曹一醉。却笑新亭人有泪。

相对清言。不觉黄昏雨打船。

又

闲人行李。羽扇芒鞋尘世外。

一叠溪山。也解分风送客帆。

时平易醉。无复惊心并溅泪。

长揖忘言。回棹桃花插满船。

又

刘郎已老。不管桃花依旧笑。

要听琵琶。重院莺啼觅谢家。

曲终人醉。多似浔阳江上泪。

万里东风。国破山河落照红。

又

慵歌怕酒。今日春衫惊著瘦。

双燕帘栊。金鸭香沉客泪中。

琵琶重听。谁信人间多少恨。

落日东风。吹得桃花满院红。

又

秋日饮酒香山石楼醉中作

古人误我。独舞西风双泪堕。

鹤去无踪。木落西陵返照红。

人间难住。掷下酒杯何处去。

楼锁钟残。山北山南两点烟。

又

无知老子。元住渔舟樵舍里。

暂借权监。持节纡朱我甚惭。

不能者止。免苦龟肠忧虎尾。

身退心闲。剩向人间活几年。

又

斫鱼作鲊。酒面打开香可醡。

相唤同来。草草杯盘饮几杯。

人生虚假。昨日梅花今日谢。

不醉何为。从古英雄总是痴。

又

今年梅晚。懒趁寿阳钗上燕。

月唤霜催。不肯人间取次开。

低鬟掩袂。愁寄玉阑金井外。

粉瘦香寒。独抱深心一点酸。

又

无人惜我。我自殷勤怜这个。

恧峭惺惺。不肯随人独自行。

乾坤许大。只在棘针尖上坐。

依旧多情。搂着虚空睡到明。

又

年衰人老。矍铄支离君莫笑。

白日青天。我自心情胜少年。

超凡入妙。游戏神通随意到。

酒圣诗仙。舞棹虚空驾铁船。

又

虚空无碍。你自痴迷不自在。

撒手游行。到处笙歌拥路迎。

天然美满。不用些儿心计算。

莫听先生。引入深山百丈坑。

又

无人请我。我自铺毡松下坐。

酌酒裁诗。调弄梅花作侍儿。

心欢易醉。明月飞来花下睡。

醉舞谁知。花满妙巾月满杯。

又

花随人去。今夜钱塘江上雨。

宿酒残更。潮过西窗不肯明。

小罗金缕。结尽同心留不住。

何处长亭。绣被春寒掩翠屏。

又

有何不可。依旧一枚闲底我。

饭饱茶香。瞌睡之时便上床。

百般经过。且喜青鞋蹋不破。

小院低窗。桃李花开春昼长。

又

江南春水。罗幕黄昏寒未退。

好个相知。唱到姮娥敛黛眉。

夜阑人醉。风露无情花有泪。

画角残时。一片参旗红杏西。

点绛唇

淮海秋风，冶城飞下扬州叶。画船催发。倾酒留君别。

卧倒金壶，相对天涯客。阳关彻。大江横绝。泪湿杯中月。

又

客梦初回，卧听吴语开帆索。护霜云薄。澹澹芙蓉落。

画舫无情，人去天涯角。思量著。翠蝉金雀。别后新梳掠。

又

至日春云，万般祥瑞朝来奏。太平时候。乐事家家有。

玉指呵寒，酥点梅花瘦。金杯酒。与君为寿。只愿人长久。

又

春雨春风，问谁染就江南草。燕娇莺巧。只是参军老。

今古红尘，愁了人多少。尊前好。缓歌低笑。醉向花间倒。

又

绿径朱阑，暖烟晴日春来早。自家亭沼。不问人寻讨。

携酒提篮，儿女相随到。风光好。醉欹纱帽。索共梅花笑。

柳梢青

狂踪怪迹。谁料年老，天涯为客。帆展霜风，船随江月，山寒波碧。

如今著处添愁，怎忍看、参西雁北。洛浦莺花，伊川云水，何时归得。

又

松江胜集。中秋载酒，幽人闲客。云将迟疑，桂娥羞涩，一欢难得。

天怜我辈凄凉，借万里、晴空湛碧。浩浩烟波，堂堂风月，今夕何夕。

又

红分翠别。宿酒半醒，征鞍将发。楼外残钟，帐前残烛，窗边残月。

想伊绣枕无眠，记行客、如今去也。心下难扌弃，眼前难觅，口头难说。

又

梅蒸乍热。无处散策，芳菲初歇。席展凉莞，帐垂黄草，天然奇绝。

披襟永昼清风，更荐枕、良宵皓月。一梦游仙，软云推倒，广寒宫阙。

又

季女生日

秋光正洁。仙家瑞草，黄花初发。物外高情，天然雅致，清标偏别。

仙翁笑酌金杯，庆儿女、团圆喜悦。嫁与萧郎，凤凰台上，长生风月。

又

水云照。浮生了了，霜风衰草。日月金梭，江山春梦，天多人少。

赤松认得虚空，便一向、飞腾缥缈。直上蓬瀛，回看沧海，凄然长啸。

采桑子

彭浪矶

扁舟去作江南客，旅雁孤云。万里烟尘。回首中原泪满巾。

碧山对晚汀洲冷，枫叶芦根。日落波平。愁损辞乡去国人。

又

重阳病起饮酒连夕

天高风劲尘寰静，佳节重阳。叶下潇湘。碧海晴空一阵霜。

安排弦管倾芳酝，报答秋光。昼短歌长。红烛黄花夜未央。

又

一番海角凄凉梦，却到长安。翠帐犀帘。依旧屏斜十二山。

玉人为我调琴瑟，颦黛低鬟。云散香残。风雨蛮溪半夜寒。

忆秦娥

若无置酒朝元亭，师厚同饮作

西江碧。江亭夜燕天涯客。天涯客。一杯相属，此夕何夕。

烛残花冷歌声急。秦关汉苑无消息。无消息。戍楼吹角，故人难得。

又

霜风急。江南路上梅花白。梅花白。寒溪残月，冷村深雪。

洛阳醉里曾同摘。水西竹外常相忆。常相忆。宝钗双凤，鬓边春色。

又

吴船窄。吴江岸下长安客。长安客。惊尘心绪，转蓬踪迹。

征鸿也是关河隔。孤飞万里谁相识。谁相识。三更月落，斗横西北。

又

至节赴郡会，赦到

歌钟列。公堂盛会酬佳节。酬佳节。皇恩宣布，早梅争发。

舞场椎鼓催回雪。金壶旋酒琼酥热。琼酥热。今朝不饮，几时欢悦。

卜算子

除夕

江上见新年，年夜听春雨。有个人人领略春，粉澹红轻注。

深劝玉东西，低唱黄金缕。捻底梅花总是愁，酒尽人归去。

又

陌上雪销初，才得江梅信。翦彩盘金院落香，便觉烧灯近。

乐事眼前多，春酒今年胜。好趁迎梅接柳时，满引金杯饮。

又

碧瓦小红楼，芳草江南岸。雨后纱窗几阵寒，零落梨花晚。

看到水如云，送尽鸦成点。南北东西处处愁，独倚阑干遍。

又

古涧一枝梅，免被园林锁。路远山深不怕寒，似共春相趓。

幽思有谁知，托契都难可。独自风流独自香，明月来寻我。

又

灼灼一枝桃，粉艳天然好。只被春风摆撼多，颜色凋零早。

结子未为迟，悔恨随芳草。不下山来不出溪，待守刘郎老。

又

旅雁向南飞，风雨群初失。饥渴辛勤两翅垂，独下寒汀立。

鸥鹭苦难亲，矰缴忧相逼。云海茫茫无处归，谁听哀鸣急。

又

山晓鹧鸪啼，云暗泷州路。榕叶阴浓荔子青，百尺桄榔树。

尽日不逢人，猛地风吹雨。惨黯蛮溪鬼峒寒，隐隐闻铜鼓。

清平乐

乱红深翠。楼阁春风外。胡蝶成团飞照水。睡鸭无人惊起。

身闲更觉身轻。酒壶歌扇随行。芳草绿杨堤畔，一声初听啼莺。

又

木樨

人间花少。菊小芙蓉老。冷澹仙人偏得道。买定西风一笑。

前身原是疏梅。黄姑点碎冰肌。惟有暗香长在，饱参清露霏微。

又

相留不住。又趁东风去。楼外夕阳芳草路。今夜短亭何处。

杏花斜压阑干。朱帘不卷春寒。惆怅黄昏前后，离愁酒病厌厌。

又

多寒易雨。春事都相误。愁过黄昏无著处。宝篆烧残香缕。

低鬟暗摘明珰。罗巾挹损残妆。檐外几声风玉，丁东敲断人肠。

又

春寒雨妥。花萼红难破。绣线金针慵不作。要见秋千无那。

西邻姊妹丁宁。寻芳更约清明。画个丙丁帖子，前阶后院求晴。

又

当初相见。君恨相逢晚。一曲秦筝弹未遍。无奈昭阳人怨。

便教恩浅情疏。隔花空望金舆。春晚不拈红粉，碧窗自录仙书。

昭君怨

悼亡

胧月黄昏亭榭。池上秋千初架。燕子说春寒。杏花残。

泪断愁肠难断。往事总成幽怨。幽怨几时休。泪还流。

浣溪沙

季钦拥双妙丽，使来求长短句，为赋

折桂归来懒觅官。

十年风月醉家山。

有人挟瑟伴清闲。

楚畹飞香兰结佩，

蓝田生暖玉连环。

拥书万卷看双鸾。

又

玄真子有渔父词，为添作

西塞山边白鹭飞。

吴兴江上绿杨低。

桃花流水鳜鱼肥。

青箬笠将风里戴，

短蓑衣向雨中披。

斜风细雨不须归。

又

银海清泉洗玉杯。

恰白酒冷偏宜。

水林檎嫩折青枝。

争看使君长寿曲，

旋教法部太平词。

快风凉雨火云摧。

又

碧玉阑干白玉人。

倚花吹叶忍黄昏。

萧郎一去又经春。

眉澹翠峰愁易聚，

脸残红雨泪难匀。

纤腰减半缘罗裙。

又

雨湿清明香火残。

碧溪桥外燕泥寒。

日长独自倚阑干。

脱箨修篁初散绿，

褪花新杏未成酸。

江南春好与谁看。

又

风落芙蓉画扇闲。

凉随春色到人间。

乍垂罗幕乍飞鸾。

好把深杯添绿酒，

休拈明镜照苍颜。

浮生难得是清欢。

又

才子佳人相见难。

舞收歌罢又更阑。

密将春恨系幽欢。

结子同心香佩带，

帕儿双字玉连环。

酒醒灯暗忍重看。

又

赠贲大夫歌者，其人尝在大家

晚菊花前敛翠蛾。

挼花传酒缓声歌。

柳枝团扇别离多。

拥髻凄凉论旧事，

曾随织女度银梭。

当年今夕奈愁何。

阮郎归

柳花陌上捻明珰。娇红新样妆。

匆匆曾贮一襟香。月痕金缕凉。

分泪扇，掩离觞。春残人断肠。

锦书难寄雁飞忙。池塘芳草长。

生查子

卧病独眠人，无月中秋节。

澹照碧纱灯，冷看银屏雪。

风露转萧寒，砧杵添凄切。

伏枕漫书空，到晓愁难说。

眼儿媚

席上瑞香

青锦成帷瑞香浓。雅称小帘栊。主人好事，金杯留客，共倚春风。

不知因甚来尘世，香似旧曾逢。江梅退步，幽兰偷眼，回避芳丛。

又

叠翠阑红鬥纤浓。云雨绮为栊。只忧谢了，偏须著意，障雨遮风。

瑞云香雾虽难觅，蓦地有时逢。不妨守定，从他人笑，老入花丛。

又

紫帔红襟艳争浓。光彩烁疏栊。香为小字，瑞为高姓，道骨仙风。

此花合向瑶池种，可惜未遭逢。阿环见了，羞回眼尾，愁聚眉丛。

诉衷情

青垂柳线水平池。芳径燕初飞。日长事少人静，山茧换单衣。

箫鼓远，篆香迟。卷帘低。半床花影，一枕松风，午醉醒时。

又

老人无复少年欢。嫌酒倦吹弹。黄昏又是风雨，楼外角声残。

悲故国，念尘寰。事难言。下了纸帐，曳上青毡，一任霜寒。

又

青旗彩胜又迎春。暖律应祥云。金盘内家生菜，宫院遍承恩。

时节好，管弦新。度升平。惠风迟日，柳眼梅心，任醉芳尊。

又

月中玉兔日中鸦。随我度年华。不管寒暄风雨，饱饭热煎茶。

居士竹，故侯瓜。老生涯。自然天地，本分云山，到处为家。

菩萨蛮

老人谙尽人间苦。近来恰似心头悟。九九是重阳。重阳菊散芳。

出门何处去。对面谁相语。枕臂卧南窗。铜炉柏子香。

又

芭蕉叶上秋风碧。晚来小雨流苏湿。新窨木樨沉。香迟斗帐深。

无人同向夕。还是愁成忆。忆昔结同心。鸳鸯何处寻。

又

风流才子倾城色。红缨翠幰长安陌。夜饮小平康。暖生银字簧。

持杯留上客。私语眉峰侧。半冷水沉香。罗帷宫漏长。

又

乡关散尽当年客。春风寂寞花无色。长日掩重门。江山眼外昏。

画图高挂壁。嵩少参差碧。想见卧云人。松黄落洞门。

又

芙蓉红落秋风急。夜寒纸帐霜华湿。枕畔木瓜香。晓来清兴长。

轻舟青箬笠。短棹溪光碧。去觅谢三郎。芦花何处藏。

双鸂鶒

拂破秋江烟碧。一对双飞鸂鶒。

应是远来无力。捎下相偎沙碛。

小艇谁吹横笛。惊起不知消息。

悔不当时描得。如今何处寻觅。

鼓笛令

纸帐绸衾忒暖。尽自由、横翻倒转。睡觉西窗灯一笺。恰听打、三更三点。

残梦不须深念。这些个、光阴煞短。解散缰绳休系绊。把从前、一笔句断。

西湖曲

今冬寒早风光好。休怪搀先攲絮帽。蟹肥一个可称不从心，酒美三杯真合道。

年年闲梦垂垂了。且喜风松吹不倒。平分两月是新春，却共梅花依旧笑。

风蝶令

试看何时有，元来总是空。丹砂只在酒杯中。看取乃公双颊、照人红。

花外庄周蝶，松间御寇风。古人漫尔说西东。何似自家识取、卖油翁。

谒金门

和李士举

春怎恋。楼外绿催红殿。短袖迎风愁半卷。手寒无处暖。

目断蓬莱宫殿。引去谁怜惟怨。相见不如青翅燕。举头长安远。

洛妃怨

拾翠当年延伫。解佩感君诚素。微步过南冈。献明珰。

襟上泪难再会。惆怅幽兰心事。心事永难忘。寄君王。

燕归梁

帐掩秋风一半开。闲将玉笛吹。过云微雨散轻雷。夜参差、认楼台。

暗香移枕新凉住，竹外漏声催。放教明月上床来。共清梦、两徘徊。

相见欢

泷州几番清秋。许多愁。叹我等闲白了、少年头。

人间事。如何是。去来休。自是不归归去、有谁留。

又

东风吹尽江梅。橘花开。旧日吴王宫殿、长青苔。

今古事。英雄泪。老相催。长恨夕阳西去、晚潮回。

又

金陵城上西楼。倚清秋。万里夕阳垂地、大江流。

中原乱。簪樱散。几时收。试倩悲风吹泪、过扬州。

又

秋风又到人间。叶珊珊。四望烟波无尽、欠青山。

浮生事。长江水。几时闲。幸是古来如此、且开颜。

又

吟蛩作尽秋声。月西沉。凄断馀香残梦、下层城。

人不见。屏空掩。数残更。还自搴帷独坐、看青灯。

又

当年两上蓬瀛。燕殊庭。曾共群仙携手、鬥吹笙。

云涛晚。霓旌散。海鸥轻。却钓松江烟月、醉还醒。

又

深秋庭院初凉。近重阳。篱畔一枝金菊、露微黄。

鲈脍韵。橙齑品。酒新香。我是升平闲客、醉何妨。

如梦令

一夜新秋风雨。客恨客愁无数。我是卧云人，悔到红尘深处。难住。难住。拂袖青山归去。

又

好个中秋时节。莫恨今宵无月。岩壑一灯青，寒浸水香留客。留客。留客。相对无言无说。

又

盏底一盘金凤。满泛酒光浮动。引我上烟霞，智力一时无用。无用。无用。蹋破十洲三洞。

又

真个先生爱睡。睡里百般滋味。转面又翻身，随意十方游戏。游戏。游戏。到了元无一事。

又

莫恨中秋无月。月又不甜不辣。幸有瓮头春，闲坐暖云香雪。香雪。香雪。满引水晶蕉叶。

又

莫恨中秋无月。多点金釭红蜡。取酒拥丝簧，迎取轻盈桃叶。桃叶。桃叶。唱我新歌白雪。

又

一夜蟠桃吹坼。刚道有人偷折。幸自没踪由，无奈蝶蜂胡说。胡说。胡说。方朔不须耳热。

又

好笑山翁年纪。不觉七十有四。生日近元宵，占早烧灯欢会。欢会。欢会。坐上人人千岁。

春晓曲

西楼落月鸡声急。夜浸疏香淅沥。玉人酒渴嚼春冰，晓色入帘横宝瑟。

柳枝

江南岸，江北岸。折送行人无尽时。恨分离。

酒一杯，泪双垂。君到长安百事违。几时归。

念奴娇

别离情绪，奈一番好景，一番悲戚。燕语莺啼人乍远，还是他乡寒食。桃李无言，不堪攀折，总是风流客。东君也自，怪人冷淡踪迹。

花艳草草春工，酒随花意薄，疏狂何益。除却清风并皓月，脉脉此情谁识。料得文君，重帘不卷，且等闲消息。不如归去，受他真个怜惜。








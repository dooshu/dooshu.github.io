又


始虑新河水泉难济，臆度之见，不意偶中。辱别揭所云，剀切洞达，深切事理。自胜国以来二百余年，纷纷之议，今日始决。非执事之卓见高识，不能剖此大疑，了此公案。后之好事者，可以息喙矣。

书至，即过玄翁，言其不可成之状，玄翁亦慨然请罢。盖其初意，但忧运道艰阻，为国家久远计耳。今既有不可，自离胶执成心。盖天下事，非一人一家之事，以为可行而行之，固所以利国家；以为不可行而止之，亦所以利国家也。此翁之高爽虚豁，可与同心共济，正在于此，诚社稷之福也。

海运一策，亦不得已而思其次者，尚须淮商直达天津，风洋无阻，乃可图之。仆犹虑海禁一弛，他日更有可忧者耳。大疏会同巡抚梁鸣泉，不必别疏。






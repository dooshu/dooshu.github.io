○九天生神保命斋词

维大唐会昌五年，岁次乙丑，十月乙亥朔十四日戊子，仁圣文武章天成功神德明道大孝皇帝臣某谨稽首再拜，虔诚上启至真无极大道元始天尊、太上大道玉晨君、大圣祖高上大道金阙元元天皇大帝、太上老君、玉清大有天宝君、上清元妙灵宝君、太清太极神宝君、三宝尊神、三宝丈人、元都紫微九天太帝君、东华南极西灵北真四天君、三十六天帝、三十二天君、十方灵宝至极天尊、五老上帝、三景君、道德众圣三元君、太帝天帝天师君、元洞至极明皇道君、三十六部尊经元中大法师、三光众圣、八景灵君、三十六地岳渎正神、河海川泽名洞灵山诸化福地得道神仙、三界应感一切真灵：臣闻万化之初，总之者妙道；群灵之表，冠之者至真。剖判元黄，裁成品汇，幽明既辨，主宰有伦。九皇司牧以无为，八帝统临而有度。洎乎清源斯壅，元泽不流，舜禹违揖让之风，汤武起干戈之役，礼乐隳於大朴，俎豆矜其小成，玉帛徒美於争驰，世道亦悲於交丧，斯所谓时君忘本，至理莫追。悠悠含生，眇然何怙？是知凝旒负扆，非道无以宁；至理垂裳，非德无以立。我国家元元锡祐，仙李标华，承德明兴圣之基，绍高祖太宗之业，庭除六合，檐庑九围，扇之以薰和，沐之以渥泽，致之以声教，正之以《诗》《书》。惠露洽於幽阴，百神咸秩；仁照周於萌蘖，大乐同和。越二百年，一臻於道。顾惟凉德，祗嗣洪图，思宏清净之规，以布寰瀛之福。冥心丹简，属想元经，披太上九天之文，得元洞生神之旨，将膺宝箓，首备斋坛。锦币华缯，金龙白璧，普万天而展礼，极三境而告虔。所期肸蚃咸通，昭彰会祉。鹣林鲽水，咸归仁寿之乡；海外域中，一变华胥之俗。岂使燕昭台上，独宁三素之云；汉武殿前，尝降九灵之驾。盖保绥於亿兆，非企慕於骞腾，列圣众真，鉴兹冲恳。谨遣道士东岳先生修九天宝斋三日四夜，稽首以闻。谨词。








○水灾赈恤敕

惠下卹人，先王之政典；视年制用，有国之恒规。故有出公粟以赈困穷，弛岁征以宽物力，救患之道，何莫由兹。顷以诸道水灾，遣使宣慰，中心是属。夕惕弥勤，省览条奏，载怀悯恻，用加救恤，以济吾人。应诸道遭水漂荡家产淹损田苗乏绝户，宜共赐米三十万石，所司务据州府乏绝户多少，速分配每道合给米数闻奏，并以度支见贮米充。度支即了本道节度观察使计会，各随便近支付，委本使差清干官请受，分送合赈给州县，仍令县令及本曹官同付人户。务从简便，无至重扰，速分给讫，具状闻奏。其州府不损田苗及五六分者，今年税米及诸色官田种子并减放一半，损七分以上，一切全放。其所减放米，如是支用数内，应令度支及本道以诸色钱物充填，并委度支条件闻奏，其两税钱，所司准旧例处分。朕抚临兆庶，思致和平，理化未臻，良增寅畏。主镇守宰，职在亲人，所宜分忧，以救艰食，必躬必信，副朕意焉。


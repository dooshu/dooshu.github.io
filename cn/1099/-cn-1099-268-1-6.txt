○復蔡可泉中丞書 【 禦倭】

蒙延訪邊事、謹條短疏、上荅至情、切以帶方以南、諸夷狡黠恣橫者、惟倭為甚、而倭之尤變詐者。惟對海州為甚。今之擾我邊疆。即其人也。日久途窮。大兵四集。其生變詐。益甚於前。而我師烏合。將領無權。不能驅之力戰。且其地多壑谷。海塘偪窄。加之茅葦充塞。進路甚難。且軍中不識向利。不知氣候。天意轉動甚微。不知趨避。如近來東風逾月即此彼之噓氣。我無轉召之機、人情氣怯之應也。今之為計兵不用多而用精將不貴猛而貴算撫機不熟應用實難設變入神。風雲俱應。所謂運用之妙。存乎一心者也。安慶兵與處州坑兵。以地勢熟示之。從北路而入。少林僧兵從西路海塘而入。董知縣一軍從東路而入。其餘諸軍。韓閫統之。結營於十里之外。為之聲應。以設奇置伏。為取勝之用。凡見小利。只思敵餌。不可輕趨縱有小失。反設疑問。不可自卻。其所用鄉導。恐為賊黨。湏加審察。近塘茆草。此時巳可放燒。有蘆葦處。令防海軍人及土著百姓。隨軍樵伐。彼必無計應我。惟以泥水作滑。簽刺作梗。二計可行耳。倭刀犀利。質本剛脆所畏者。大片毛竹。擊之即折。以狼筅竹篙應之。亦所宜也。其所長善用奇伏。戚大將軍言之詳矣每一軍必分數隊。多者不過十人。彼此策應上也。更湏曉示脅從離其黨與。先歸者宥罪。臨陣者混殺。近有得其來歸者。輒戮以為功。絕其歸正之路。甚可惡也。兵既有緒。慎無燒其舟船。絕其窮路。此與閉虎室中相似。所殘必甚矣。故在兵家尤忌之。兵事不易。勞神巳多。更惟自愛以善朝夕。


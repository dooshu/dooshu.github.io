◇为江侍中荐士表

臣闻天道不言，资寒暑而成岁；宸居垂拱，寄守宰以宣风。若夜鱼不欺，朝琴在奏，则残杀自去，汾射可追。伏见镇北府水曹参军济阳江兴，字休恭，立身贞白，操业清廉，颇涉书记，弥闲刀笔。前摄县泪漳，无伤锦制，巡行淮海，不忝绣衣。若处以百里之邑，使导一乡之赋，必能治文无害，迄用有成。臣举不避族，非欲异姓居後，知人为难，实缘所悉而荐。（《艺文类聚》五十三）


赠无锡施氏五世一堂纪事序

余初抵锡山谒道南祠盖龟山杨先生讲学之所後世因而祠之所谓东林书院者也邑先达贤有道者得附祀庑下而故宪副施旷如先生与焉余谛审姓氏喜谓吾宗有人明日则宗人文学尔麟翁顾我九龙山下其子孝亷熙诸生点焘及孙廷琫等翩翩咸集讲家人之好余因问旷如先生则曰此先大夫也尝从高忠宪公游天启已未登进士当啓祯之际击璫靖寇并显声绩既归里以其学授子孙为德於乡数举讲会春秋七十八是年曾孙琫举一子公犹及见之亲命名铉高一门五世邑中藉藉称盛事间过其家则所谓铉高者姿骨岐嶷甫四岁作礼如成人余因叹近世多故名族替零祖不见其孙而子不识其父者衆矣强宗巨室子弟又多纨袴用狗马声利相驰骛名盛而实衰今自宪副以下世有行业尔麟遭乱不试而其子孙数辈或举於乡或名於庠序羣从兄弟绳绳振振至聚本支五世於一时宁惟尔麟称象贤且以追宪副之泽远也夫松栢不产於培塿蛟龙不潜於涔蹄言有所藉而生也余闻诸邑父老曰宪副之大父励庵公策官大仆卿有清德太仆之父教尤隂行善盖国医云昔何澄以医活人不乱人妻於危难後卒为显官况其隐德有不可数举者乎贾生有言古之圣人不居朝廷则在医卜之中兹岂有道而游於医者邪吾又以知施氏之流未艾也会尔麟将举六十之觞诸子弟来徵言遂略次其世行使附之家乘夫末族世贵上族世德吾宗人其毋忘道南之祀用克世其学焉可矣


○請設撫夷監司廳官疏 【 保荐撫夷官員】

題為大虜擁眾至邊、撫賞最要得人、懇乞　聖明錄用才能、以專責成事、臣惟今日天下大勢、咽喉命脉只在山海一関、山海安則天下皆安、山海危則天下皆危、安危之幾、介在呼吸、然而守山海、可安山海乎、未也、必先守寧前、守寧前可安山海乎。未也。必先據廣寧。廣寧既得而後遼陽開鐵南四衛。可次第舉矣今日榆関以外至寧前二百里間。舍哈喇慎朵顏諸夷為我巡偵。血脉尚自聯貫。寧遠以東。連杏錦義。遂化為魑魅魍魎之鄉矣。噫三韓之土宇、祖宗百戰之封疆也、可聽其淪於腥羶、不一問乎、顧士馬胆落於奔北、甲仗罄懸於輸東、屏障之修築正殷、行伍之團練未就、時巳入秋、馬驕弓勁、正逆奴狂逞時也、非藉大虜兵力。何以折奴雄心。非藉駕馭得人。何以悉虜情態。蓋夷情本狡。而今日之夷情為最狡。撫夷本難而今日之撫夷尤最難。我有所藉於諸虜。而諸虜無所藉於我。虜之情其去其來。其向其背。我知之矣。而猶未能盡知。而士馬之奔潰也。甲仗之弃置也。邊民之內徙也。廬舍之焚燬也。城堡封疆之弃捐也。我之情彼固了了於胸中。可以要。可以挾。可以攻。可以戰。而我無一可恃。於無可恃中。求所謂羈縻者。撫夷之□難於語言往覆辨折而我僅託之狡□猾譯或有反肆其譸張挾虜為重以愚我者必得文臣善通夷情者親講為妙僅有捐金設間□著得其人則一字一語。皆當虜心一縷一絲皆足示惠少不如意。便自狺然而爭忿四起矣。犬羊常態。固如是也。據節次塘報夷稟及哨守夷人之傳說、虎酋率八大部擁十萬眾南來助兵、伯顏黃台吉率三十六枝、亦擁兵十餘萬眾、東來助兵、又欲約大同順義王部落、陝西襖兒都司部落、協從以來、臣惧夷部之來者愈多也。虜多則志異而難調。撫賞之金繒愈費也。費多則財匱而難繼。亟遣譯使。諭白酋止順義襖兒都司諸酋勿來以省煩費。即插漢哈喇慎兩大營。多便二十餘萬。少亦不下十五六萬。名王當戶。多則萬人。少亦數千人。豺狼之性本自難馴。司撫賞者。脫不習於虜情。氣奪於震撼。心愓於譟呼。語不能宣我之情動不能當虜之意金繒徒費。虜不見德。安望其排大難而殪大懟也。臨時撫馭。更有難者。撫賞卷案。曾無片紙。經手人員。散之四方。插漢哈喇慎諸酋諸夷大小報箭進馬等賞。迎風過宿祭旗等犒。?布氊鍋等項。糖菓米麵牛羊等項。軍營民堡。頭會箕歛。犒賞喫食等項。絲棼絮結。綜核甚難。虜詐而狡。以無作有。因少求多。文卷無徵。憑何究詰。從之則谿壑難填不從而啐咄多事。夷人亦有香火情新城公之見信亦以此惟是夷情認舊欵服因人語所謂異類而媚養巳者也。臣查廣寧同知萬有孚、數次出塞撫賞諸夷、率虜進勦、與桑阿兒寨台吉歹旺黃台吉並轡聯鑣。鞭弭從事。威信素孚。諸夷奉約惟謹。如本官誠不多得。今欲撫用西虜。非本官不足以勝厥任。彈壓大虜。頤指氣使。非重其等威不足以崇體統臣看得廣寧同知萬有孚、胸富甲兵、才兼經緯、闔闢妙奇正之用、盤錯堪資、撫馭達表餌之權、縱操唯命、相應陞補廣寧僉事、凡撫賞插漢八大部。哈喇慎三十六部一應錢糧出納。講折開發買辦措置。悉責成之。仍令募練遼人招撫南北西関揮唐兀喇魚皮諸部一以填實廣寧。固我壁壘。一亦興繼滅絕。樹我藩屏。廣寧設道借餼羊以維民心。撫馭得人。若賦芋以縻狙類斯神京之左臂。大勢可完而山海之巖関。守禦斯固矣或云同知陛僉事為躐等而任子之例向亦未有推憲職者、臣竊謂不然、朝廷設官以任職也。無當於任。雖科第之英。清華之選何裨目前之急。苟任厥職。雖下僚末秩。破格超遷其何愛焉。葢搶攘紛拏之日。安可循行數墨是拘。日昔以任子起家為名臣樹勳業者。固自不少。况今日之廣寧非昔日僉事駐劄之廣寧也。虛地也。今日之僉事。非昔日廣寧之僉事也。虛銜也。今日官是地帶是銜者。又非昔日養尊處優。人所樂就之官。樂遊之地也。豺虎為侶、腥羶逼人、不捋虎鬚、則履虎尾、託虛地、借虛□縻其人而責以實政者也。况本官家居絕塞。世授韜鈴。邊事夷情。夙所諳練。及查本官先任戶部撿較照磨、既任山海廣寧同知、部俸邊俸、共歷八年、應陞部屬、往疏有據、况前奉撫按檄委署海葢道、政體嚴明、至今人猶□之、用補廣寧僉事撫虜練兵、實為封疆、非為本官也

皇明經世文編卷四百六十三終








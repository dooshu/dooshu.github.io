【谢赐庆历七年历日表】

臣修言：本州进奏院递到诏书一道，赐臣庆历七年历日一本者。天序方周，王正肇建。凡尔守邦之吏，皆蒙颁历之恩，匪以为私，盖遵彝典。臣某〈中谢。〉伏惟尊号皇帝陛下，乾坤覆载，日月照临，不言而四时行，有作而万物睹。而乃考览气象，精穷天人，著为玉历之文，以协明堂之政。舟车所至，正朔咸加，虽被谪以穷居，亦以时而受赐。臣敢不虔遵圣训，顺布民时，上副欲治之心，少逃旷官之责。


续集卷十七

<集部,别集类,明洪武至崇祯,东里集>

钦定四库全书

东里续集卷十七　　　　明　杨士奇　撰跋

四书集注二集【二首】

右四书集注其句读旁抹之法兼取勉斋黄氏北山何氏鲁斋王氏导江张氏诸本之长宣城张师曾为之参校加以音考盖今最善本也刻板在常州府学此集六册永乐十年二月余奉命考会试常州府学教授金原祺时预同考余从求而得之者也其刋刻亦间有错误右四书集注三册刻板在鄞句读一用黄勉斋法又有熊勿斋标题便於学者盖善本也勉斋名干字直卿朱门高第勿斋名禾字去非受学进斋徐几子与子与学於节斋蔡渊伯静渊源之正如此此书吾得之春坊司谏周冕汝服盖鄞人云

四书辑释

四书辑释倪士毅编朱子集注四书之後儒先君子着述推广发明之者无虑十数家而今读集注者独资集成及此书为多他盖不能悉得也集成博而杂不若此书多醇少疵也忆余少贫得书甚难十二三从里人刘文璧乞得论语辑释半部盖断简也宝之如拱璧後授徒武昌始得此本凡九册夫知吾少时得书之难其必知所爱重也

大学中庸日録

右大学中庸日録元吴文正公门人袁明善述其师授之旨而为之者也有文正公补大学第五章传文此册吴司业德润以见遗者

孟子节文

右孟子节文一册考翰林学士刘三吾题辞盖三吾等奏请而为之者也总一百七十余条此外惟课试不以命题科举不以取士而已刻板在太学

大学衍义三集【三首】

宋儒真文忠公着此书所以备有天下国家者之法戒也为人主及其辅臣皆不可离此董子论春秋谓有国者及为臣者皆不可不知余此书亦云

右大学衍义凡四册余授徒武昌时而得其末一册相侄以归读而厄於火今存三册藏之以俟补完

宋真文忠公大学衍义四十三卷着述之意见公所上劄子及叙盖其为书广大精密纲目毕备有天下国家之任及为臣欲致其君於唐虞三代者必考之於斯焉

四书管窥三集【三首】

闽黄泽敷仲永乐壬辰余校文礼部时所选奏进士也而未尝识之其佐外藩也尝见其封事惓惓爱民之意卓然今之贤方岳也今从吾友朱与言寄惠此本因并志其人云

四书管窥四册永嘉史伯璿文玑着盖出饶氏辑讲何氏集成胡氏陈氏发明金氏考证许氏丛说倪氏辑释之後其论诸家之失皆平正的确刻板在永嘉郡学吾得之黄宗豫学士闻黄州郡学近尝刻此书不知何如也

四书管窥旧刻板在永嘉叶琮洪武乙丑进士知黄州府又刋置府学吾友吉水周君公明为黄冈县教谕从求而得之总五册二本余皆有之於是补阙正误得互相资也

理学类编二集【二首】

此书及策要宋史略元史略皆刋板在清江退庵学士之壻袁鹏所惠清江三十年前老师宿儒多在独梁张二先生有着述而其鄊又有好事者为刋刻以传文物遗风故未泯也

此编出於临江张九韶先生而吴文正公之孙伯尚为之序盖临江有刻板使学者一览而得夫天道性命之旨不为无助吾得此於恂如云

十一经问对

此书为小学设所谓十一经者书诗春秋仪礼周礼礼记论语孝经大学中庸孟子不及於易者非小学所及也

孝经吴文正公校定

此编及私録一册皆文正公之孙徐州判官子尚所寄惠者公之後以先世通家故皆与余往还所刻先世文字皆数见遗而子尚寄此未久遽闻其没甚可惜也

四书待问

四书待问一册八卷元临江萧镒南金编为科举之学设也元场屋有四书疑问国初三科犹然洪武甲子始改为四书义此书余初习举业时受之司仓伯今吾所畜书独此最久也

元程文四集【四首】

右诗礼记春秋三经义虽断简然元前七科之文又选其精者也

右元前八科程文不完独有四书疑及易义一卷耳然具载当时程式可备稽考

右元至正二年江浙江西湖广三省乡试及会试廷试选中之文而择其佳者盖元顺帝尝罢科举至是始复云

右延佑乙卯会试程文一册不完是编总十卷今存三卷首卷蒙古色目人答四书疑及策二卷三卷皆汉人南人答四书疑考之盖当时选刻者先待制所答四书疑吾家兵後録本止存一篇此篇二篇皆在永乐乙未春吾得之天台张廷璧

元延佑初科会试程文

内左榜阙四名阙文更多错误尤甚盖匆匆不及对过也

策要

此集退庵之壻所惠

朱子语略

余少则闻先生长者言学者日诵五经四书诸史外闲暇宜玩朱子语类一日过水南段福可福可先待制侍史其家有语类二卷福可谓此杨氏故物即以归我虽不完然始识此书喜持归先宜人见之泣指所题签帖语不肖曰小子敬之此汝父手笔也无几先叔子超携入灌塘尹氏馆中失焉自是所至求语类全书不可得此集二册特语略耳朱子门人杨与立编刻板在北京国子监永乐庚寅杨庶子扈从还以见遗所阙什一得邹侍讲本补録遂为完书总二十卷二千四百八十条凡学者明善诚身之方大要具是诚能身体力行之可以驯致乎古人然语类固学者不可少哉

白虎通

録白虎通一册洪武乙亥春余客武昌偕蒋隐溪父子游东山得诸野人

忠经

忠经一册汉南郡太守马融撰其篇义篇数皆依仿孝经郑玄为之注蜀中有刻板余得之德让云

武经

武经七书孙子吴子司马法唐太宗李卫公问对尉缭子黄石公三略六韬是已吾家七书总一册独孙子有魏武注得之江夏宋惟宪云

说苑二集【二首】

说苑二册余得之今大理寺丞邹师顔闻刻板在四川视袁州本其优多矣

说苑廿卷汉刘向采传记百家所载言行可为法戒者类録之为此书余家二册刻板在袁州讹阙盖多得之友人宜春令蔡胄用严蔡操行洁清其在官市此书几於李及之白集吾从而得之宜 在所爱重也

列子

列子八篇古列御寇书唐号冲虚真经宋加至德真旨道家其见宠於後世益久益重其为书柳子朱子论之至矣余家録本一册洪武庚午冬自武昌舟还阻风雪盘塘累日无所为邻舟人上虞张肃有此书遂借録之出一时草率後欲録过未暇也

五子

老庄荀扬文中世所谓五子然老庄道家荀扬文中皆儒家而未醇者吾家五子总七册

道德经

草庐先生注道德经一册余得之先生曾孙子常後世注是经者非一家要之此注为得老子本意虽老子之言儒者不取若所谓治国如烹小鲜佳兵不祥之类圣人复起不易其言也

战国策

古战国策婺人吴师道以鲍彪校注多谬误而重为校正者也後世文章家以其先秦之言皆爱重之然有志於圣贤诚意正心之学者无取乎此也苏州有刻板吾家四册得之吉水周叙

小四书二集【二首】

小学之教其废久矣歙人朱昇辑方逢辰名物蒙求程若庸性理字训陈栎历代蒙求黄继善史学提要为一编谓之小四书以教初学庶几古人遗意其上及旁皆有注释尤便於教者刻板今在婺源余得此册於婺源秀才汪樵

此编永乐丁酉秋九月得之陈克永典籍

叙古千文

右胡致堂叙古千文尝闻长老言先谕德五岁侍先待制教读此书已晓知大义洪武庚申余始求得此书於萧尚鲁所盖生十有五年矣不肖顽钝废坠家学类如此後之人可以为戒也既得又三十五年为永乐甲午八月六日识

太极解

南轩张宣公太极解余録於庐陵清湖罗德崇先生先生名献先待制同年宁都州判求师之从子少从游先祖兄弟与先谕德相好为人狷介不苟合尝为武昌府学训导时余客武昌无日不辱见过所畜虽片简尺牍无不辱惠教一日酌余江滨小楼醉留宿觉夜已二鼓起烧笋瀹茗论太极先生诵此解甚熟余时未有本也遂请録之明日就他处求本参对无一字误因窃叹前辈读书用功切实如此非後学所当师乎自余録此本至今二十有四年矣用志之以示後人

朱子语録

昔陈忠肃公每得明道先生文必冠带而後读然则读此书者其可以不加敬哉

楚辞二集【二首】

楚辞出於忠臣爱君忧国恻怛之诚故先正以为三百篇之续此编余得之刘伯埙云

余少贫无书间从人假借甚难得既壮颇置书而来借者辄不靳而楚辞借而不归者凡五矣余前後所遇如此甚可叹故志以戒

史汉异同

史汉异同庐陵刘会孟先生作欲知西汉文章之妙者必考於此盖先生用功迁固最深前所未有此册不完德安贰守罗先生手笔也

资治通监释文

右资治通监释文一册宋右宣义郎眉山史炤见可着而天台胡三省通监音注有辨正其误六百六十余条此书余昔得之亡友陈一敬云

史略释文

右史略释文一册余在京师并史略二册皆得於邻舍之罢官去者忆年十四五坐贫不得已出为村落童子师以谋奉养之计而急欲此编及十书直音是时二书市直百钱然不能得也家独畜一牝鸡数岁矣先宜人命以易之今致书颇多而先宜人弃背已二十年不及见也呜呼恸哉

诸儒史评

诸儒史评五册所选择皆精确前大理寺丞山东耿通家书耿死其子尽卖家物为路费以归此书其隣之隶以五百文市之後余闻之益以五贯从隶得焉时书肆非十贯不可得夫有子不教之学问使贱书如此孰之过欤噫

隋书

右隋书详节一册自一卷至十卷纪及十志耳後阙传十卷洪武庚申余馆山东萧尚鲁先生塾中得之者也

通监续编

右通监续编六册得之国子司业张智玄略余识张时已老矣洪武中尝为礼部侍郎其少居江右最久犹及亲炙亡宋老儒知当时事间与余言此书有谬妄处如载文天祥请为黄冠之类大不可信其说甚详不及备载然此事本於宋史天祥传

史略二集【二首】

宋进士吾郡曾先之编史略以便初学而大字刻本尤便於老者之目此板在国监吾家四册惜其间多错误耳

史略二册书坊旧本永乐丁酉余在京师隣家有罢官去者留以见遗盖书坊新刻本多错误余家有国学大字本亦然皆不若此本错误差少也

通监总类

通监总类者宋沈枢编分一百七十一门总二十卷刻板在苏州郡学余初得十二册於晏彦文而阙其八册吉水周功叙自苏州为余印补遂为完书此书芜杂不足观而周伯温以儗袁氏纪事本末过矣

通监纲目书法

通监纲目书法五十九卷六册吾得之国子司业张智玄略颇有缺折未补録此书吾郡永新刘水窗先生着先生讳友益字益友与龙麟洲李省中萧芳洲同辈行其平生精力萃於此书掲文安公叙之曰其辞公羊谷梁其义春秋其志朱子盖甚推重云

通监纲目凡例

通监纲目凡例十九类朱子所定读纲目者必得此而後灼见古人精意之所寓今太学有刻板余家一册邹仲熙侍讲所惠又有钞録汪克寛凡例考异在後

元史节要

元史节要者续曾先之史略以便初学耳又有元史略其体不同二书皆出临江全史刻板今在太学

通监纲目

朱文公因司马温公资治通监别为义例作纲目五十九卷至矣哉其春秋之意也其条贯皆出文公而缀缉於诸门人之手间有异同或者亦钞録传刻之失乎吾居京师与给事中林从为隣其出为陕州判官卖家具给行费余从市得此书凡十六册

通监纪事本末

通监纪事本末四十二册此书宋袁枢机仲编吾家文节公为之序凡四十二卷二百三十九事皆关涉大端始末毕具观者便之吾居京师时市於晏彦文盖吾授徒廿余年积其勤力仅得五经四书及唐人诗文数家而已子史皆从人借读皇上龙飞之初擢官翰林俸赐有余不敢妄费一以置书自是简帙始富矣夫吾之後世知吾所畜书皆出上恩之所致其必能敬重而宝藏之也

元史略

元史略及节要皆出临江体制不同如不得全史得二书兼看亦可知其大槩矣

续宋编年资治通监

续宋编年资治通监起太祖至钦宗十八卷礼部员外郎兼国史院编修官李焘着续宋中兴编年资治通监起高宗至宁宗十五卷户部架阁国史院检讨兼编修官刘时举着宋季三朝政要起理宗至少帝五卷无编着人氏名二王本末一卷则取诸陈仲微所録总三十九卷吾家治为四册总题曰宋监此本节略已甚又多差误盖近年书坊翻刋文籍简省率略多如此不独此书亦可为人心风俗之一嘅也

晋书

晋书百三十卷唐太宗命房玄龄等因旧史再加譔次纪传论太宗御制之外其余皆出顔师古孔頴达之徒志出于志宁之徒而天文律历一出李淳风朱子极善其天文志吾家晋书廿六册永乐乙未族人忠襄公九世孙东平知州之子民服举进士在京师泊然无他嗜好惟志学问闻国监有书板悉赀以求印余助之工力以此见赠云

三国志

三国志晋陈寿撰宋文帝以其过略命裴松之博采为之注後世以裴注过繁而合寿所书裁定之为一家者凡数人而皆未就叶水心曰寿盖尽取为书矣注之所载皆寿所弃者且谓裁定者为轻议害事又曰寿高处逼司马迁而胜班固其重寿如此夫纪魏而传蜀者叶固不能独右寿也近世庐陵贡士萧常正其名为续汉书起昭烈至少帝为纪魏吴皆为载纪而择裴注之善者并书之盖至当矣周益公为之序然其书今世学者少见也吾家三国志三十册刻板在太学

前汉书

班固譔前汉书十二帝纪八表十志七十列传其八表及天文志固妹曹世叔妻昭之所成也世称良史必曰迁固固才不及迁也若郑夹漈讥固无学术专事剽窃斯论过甚矣哉余家二十五册国学印本

後汉书

范晔後汉书盖删取刘珎谢承薛莹刘义庆等汉史为之然晔所成纪传耳志未成伏诛後人取司马彪所譔补之非晔譔也余家所藏四十七册国学印本

史记

史记百三十卷司马子长才识高迈文章疏荡奇伟至於状写之妙超然独出也朱子谓其麄率且疑史记当时未删改脱稿吾郡刘申斋云史记初看甚有羡字羡句再看但觉好三看元无一字一句羡减一字一句即不佳岂求之笃者独得之深耶吾家八册刻板在太学吾初印此书及文献通考皆有阙板岁余弗克补録永乐二年友人汤如川曾与贤余学夔萧省身独孤乐善欧阳允俊登第後为庶吉士在翰林数就吾家借读一日节假欣然来过取二书阙者共为补録及暮而毕其签帖悉如川书也今如川与贤允俊不可作矣每览手笔嘅然兴怀

两朝实録纂修始末

右恭修两朝实録始末一卷臣士奇所録勅下之初臣通率师往征交址叛寇不及预事事未半臣淮引疾去既就绪户部尚书臣陈山礼部尚书臣张瑛皆以兼学士职奉命预事凡历六年始克成书表词臣士奇所譔书奏恩旨甚厚命吏部叙劳进秩礼部宴赉於是论劳赐白金宝楮文绮鞍马有差然自纂修以下至杂执事均进一官盖吏部不复差别劳绩也臣士奇谨志

宣庙实録纂修始末

右恭修宣宗皇帝实録本末盖历四年始克成书表词臣直所撰既奏恩命加厚臣辅加号与禄臣士奇臣荣迁少师臣溥陞少保臣直臣瑛陞礼部左侍郎兼官悉如旧纂修皆陞官一级凡主事御史评事皆入翰林余参对催纂誊録等官皆陞禄一级布衣士誊録者皆授试中书舍人赐白金宝楮文绮鞍马有差皆上所亲命不出有司秩乎有伦而不紊盖轶於前矣用谨志之臣士奇谨志

两汉诏令二集【二首】

右两汉诏令三册刻板在太学张守初真人来京师以上清纸贶余曰少助书简之用余素寡交虽有至亲交者亦懒於作书而计其纸可印汉诏令一部遂托欧阳助教允贤成之此书是也每退朝闭户谢客坐南轩翠竹之下清风徐来独取此书因其优柔深厚之词以考夫寛大忠爱之意反复涵泳亦一快哉

右两汉诏令西汉十二卷宋吴郡林虙辑东汉十一卷四明刘昉辑元苏天爵合为一书又取洪咨夔两汉诏令总论冠诸卷首洪亦尝辑此书而今不传余家三册颇有脱误误者多就考正脱者虽补録未完也

杨铁崖三史正统辨

前年病中有遗予此编者不记其人其间多阙误颇为正之盖吾旧有贝廷臣着铁崖传载此文差详辨末云私着其说以俟千载之君子而传云欲献不果此编又有表表谬误尤多不知果何如也

历代大统易见

右历代大统易见一册旧録於王询谟不知何人编王云在临江邂逅録之比年於内府见有进此书者亦不记为谁作也

宋史略

永乐甲辰十月甲子淦人袁鹏惠此书朴学斋志

文献通考

文献通考三百四十八卷宋相马廷鸾之子端临所辑间有复出删治未尽然立体正大载事详核有益实用非其他类书之比盖类书如册府元龟太平御览犹或伤於泛滥不切或杂於怪异不经况其下者通考刻板在太学吾家所有凡四十册郊社考一册尝为行俭借去而厄於火欲印补更数岁未暇一日过沈民则修譔见有断简数册则此书也郊社考在焉纸板视吾家所有无二遂乞补之亦奇遇哉

玉海

玉海二百四卷分为六十七册又有六经天文编一册周易郑注周书王会诗考共一册诗地理考一册践阼篇汉制考共一册汉艺文志考证一册通监答问二册通监地理通释三册急就篇二册姓氏急就篇一册小学绀珠四册总八十四册此书皆宋王应麟辑刻板在太学玉海本为应博学宏辞者设而其孙云未脱稿岂亦未成之书耶颇闻松江府学亦有刻板

稽古定制

右稽古定制一册我太祖高皇帝命儒臣考唐宋制度酌其中示法於民者也孔子曰安上治民莫善於礼又曰君子以辨上下定民志惟礼制行而後民志定故圣人之为天下国家者必重焉永乐癸未臣士奇在京师始遇此书谨録而识之

赐諡録

余客武昌时遇宋赐諡编於湖广参议吴文家既借録之余又尝集録唐及元所赐諡遂合为一编总曰赐諡録然有私諡者亦颇附载焉

通典

通典唐宰相杜佑着盖因刘秩政典三十五篇之旧而广之又参以新礼凡二百篇分食货选举职官礼乐刑法州郡边防八门今少见全书士大夫家所有者皆节本余家四册近年书坊新刋盖又节矣

官制沿革

右録官制沿革一册先师海桑陈先生家书也其中有先生手笔士奇少孤贫先生以先考妣故召而教之年十二三习举子业而於古官制不能知也遂予此书盖於此书今四十年矣手泽宛然於乎痛哉谨识

方舆胜览

方舆胜览三卷不着编次者氏名盖元之人作也时又有舆地要览二书皆出一统志互有详略而要览尤简又不载沿革今书坊皆有之吾家独有胜览三册其末卷尾题曰大明者後之人改之也

西昌志

右西昌志宋淳熙三年知县事陈秀实命贡士严万全倪求已会稡为之者也淳熙至今二百四十三年未有继作岂非鄊邑欠事此集刘仲兼梁叔庄共録以寄余者盖以余尝有志乎此姑识而藏之

桂林郡志

右桂林郡志四册凡三十卷欧阳允和以见遗者而阙二卷桂林旧有志洪武中教授陈琏因而续之其间论夷獠则必载昔人制驭之说论瘴疠则详列昔人治疗之方仁者之用心也琏字廷器今守滁州有惠政民甚戴之闻亦修滁阳志然余未及见也

茆山志

右茆山志二册太子少师姚公所惠其编刻皆不苟

西域记

右西域记一册吏部郎中吾郡陈诚子鲁着子鲁永乐十一年奉使西域所历哈密和卓巴实伯里哈里赛玛尔堪诸番之地凡往复踰二岁而留哈里最久故特记之详焉子鲁又为余言诸番风俗大抵与哈里相似云

契丹志

右契丹志一册不完忘所自得但记洪武辛酉假馆淘金袁氏同芗城张子震观此书作诗寓嘅叹之意於今三十有七年虽断简不失也盖余平生於古书遗文虽残缺不完未尝不保爱之

吉安府志

右吉安府志一册盖余与钱检讨习礼在京师同有志斯事遂以所有鄊郡旧志及於前辈文集中采録近事而附益之未几习礼被召赴北京而余亦以公务无暇此所録者如城郭官府之类於郡中颇详未及诸邑余诸类亦皆未就也独科目一类後得陈村民先生吉州进士録补之诸邑皆备云

东里续集卷十七








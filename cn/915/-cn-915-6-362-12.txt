◇纡思

（案：本集《先行》吟後《纡思》，审观《纡思》拟《抽思》，《行吟》拟《怀沙》，宋人重编误倒耳，今依《九章》移正。）

登高山以遐望，悲悠处之淹流。岂大川之难济，悲利涉之莫由。申修诚以节，反内鉴而自求。考余心其焉可，往稽度于神谋。访斯言以卜居，想贞龟以告猷。将矫翼而涂险，思振清而世浊。羌释而评子，谅不疑其何卜。朝弹冠以发，夕振裳而濯足。有怀沙以赴渊，无抱素而蒙辱。

愁缠绵以宅心，长叹息而饮泪。步江潭以彷徉，频行吟而含瘁。遇渔父之戾止，兴谠言而来憩。虽怀芳而握瑜，惧惟尘之我秽。顾虚景而端形，矧同波于其醉。迨伊人之逍遥，聊仰叶于林侧。怀达心以远寤，怡哀颜而表色。仰班荆之遗情，想嘉讯而良食。若有言而未吐，忽弃予而凌波。挥龙榜以鼓汰，遗芬响而清歌。俟沧浪之濯缨，悲余寿之几何？愧编心之叹渝，恨尔谒之莫和。捐江鱼之言志，营玄寝于汩罗。苛怀忠而死节，岂有生之足嘉！


○反舌无声赋（以“气感声尽，取以候时”为韵）

彼众禽兮，终岁嘤嘤；此反舌兮，语默有程。盖时止而则止，故能鸣而不鸣。青春始分，则关关而爰语；朱夏将半，乃寂寂而无声。有以见天地之候，有以知禽鸟之情。尔乃观其所来，察其所以。或群或友，爰飞爰止。啄朱樱而潜下，袅绿杨而暗起。先秋而默，耻竞响於蜩螗；择木而游，契不言於桃李。於是静观其妙，先征其比。兹百啭，诫烦词於躁人；默若三缄，象欲讷於君子。徒观其行藏以时，喧静惟允。其鸣也有节，其默也可准。初疑管弦之并奏，铿尔曲终；又似环佩之齐鸣，诎然声尽。是以理契中寂，道符闲澹。阴阳交而止声，春夏交而知感。哂城乌之夜噪，向曙乃啼。叹野鹤之秋鸣，在阴常惨。原夫生乃依巢，来而依候。静集林薄，闲栖苑囿。飞而无惧，知皇家仁解网罗；应不愆期，答圣君信及鸟兽。懿夫遏其音，调其羽。结舌何异，销声何取。莺能啭，鸾善舞。凤锵锵而声乐，雁嗷嗷而音苦。在和鸣而则多，於敬授而何补。曷若动适其宜，静得其时。伴元燕之辞巢，秋而俱去；陪黄鸟之迁木，春以为期。岂比夫嘻嘻者闻妖於亳社，交交者见刺於《秦诗》。斯则冥契阴骘，迥殊品汇。标羽族以称奇，载《月令》以为贵。配鸣鸠之拂羽，备岁候於三百六旬；比鸟之吞声，应天时於二十四气。至矣哉！随时之智，从宜之义，抑斯禽之谓。


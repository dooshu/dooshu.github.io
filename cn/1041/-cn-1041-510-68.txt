廖行之　和张王臣郊游韵三首

君访西郊古佛家，还因烧佛问丹霞。

可能同住依弥勒，应是前身悟木叉。

林杪危亭供宴坐，门前翠袖俨排衙。

纷纷廛市何时了，静看优昙浩劫花。

廖行之

廖行之　和张王臣郊游韵三首

山头笑语落千家，晓入登临引暮霞。

极目未应烦笏拄，招朋端不羡鱼叉。

归来皓月明於烛，睡熟黄紬卧放衙。

幕府官闲诗思敏，赓酬亹亹笔生花。

廖行之

廖行之　和张王臣郊游韵三首

秀句清圆掩百家，锦心幽思定餐霞。

凤骚谁敢阯严律，诵数惟应满洛叉。

已有文名肩杜曲，却怜覉旅赋彭衙。

自嗟下里陪高唱，羞说花时鼓子花。

廖行之


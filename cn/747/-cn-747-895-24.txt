○叙二狂生

祢正平、阮嗣宗生於汉晋间，其为当时礼法家惋者多矣。然二子岂天使为之哉？夫汉之衰也，君若客旅，臣若豹虎。晋之弊也，风流蕴藉，雍容闲暇。苟二子气下於物，则谓之非才。气高於人，则谓之陵我，是人难事也。张口掉舌，则谓之讪谤。俯首避事，则谓之诡随，是时难事也。夫如是，则汉之祚歼於外，晋之祚缩於中，故天必降变以应之。二子应天变者也，或号兆焉，或恸哭焉。斯甚於风雨雪霜已，故泣军门者谓皇皇而无主，叹广武者思沛上之英雄。


【瑞雪咏】

〖大明元年诏敕作〗

玄管洽。豳诗平。火洲灭。日壑清。龙关沙蒸。河徼云惊。晷未沉而井□。□方霾而海溟。（上二字。帖及续古文苑只作曳字。）山飞白雪。叶中符而掩皇州。降千□而瑞神世。始□□□以蕤转。终徘徊而烟曳。状素镜之晨光。写金波之夜晰。晰景兮便娟。冠集灵兮蔼望仙。溢迎风兮湛承露。亘临华兮被通天。幂遥途而界远绮。丽青墀而镜列钱。及其流彩犹抟。凝明亟积。郊隰均映。江峦齐奕。审伊宫之逾丈。信钅开（《初学记》作铜。）阿之盈尺。洞秋方之玉园。果仙京之珠泽。若夫贞性贲道。润德晖经。载途演其□。同云宣其灵。既昭化於卫术。亦阐义於齐庭。结秋竹之丽响。引幽兰之微馨。窃惟鸿化远洎。玄风遐施。浃纬称祥。磬埏作瑞。调露之乐既兴。大闺之歌已被。春光兮冬泽。长无愆於平施。（○戏鸿堂帖四。续古文苑四。又《类聚》二作杂言咏雪。引清、惊、溟、曳、晰五韵。《初学记》二作瑞雪咏。引尺、泽二韵。）


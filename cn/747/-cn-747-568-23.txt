○祭薛助教文

维元和四年岁次己丑后三月二十一日景寅，朝散郎守国子博士韩愈、太学助教侯继，谨以清酌之奠，祭于亡友国子助教薛君之灵。呜呼！吾徒学而不见施设，禄又不足以活身。天于此时，夺其友人。同官太学，日得相因。奈何永违，祗隔数晨。笑语为别，恸哭来门。藏棺蔽帷，欲见无缘。皎皎眉目，在人目前。酌以告诚，庶几有神。呜呼哀哉！尚飨。


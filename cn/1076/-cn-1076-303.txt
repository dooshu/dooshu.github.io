卷三百三

<史部,诏令奏议类,奏议之属,历代名臣奏议>

钦定四库全书

历代名臣奏议卷三百三

明　杨士奇等　撰

灾祥

宋神宗元丰三年直舍人院吕大防上奏曰臣伏覩七月二十六日手诏以彗出西方责躬引咎敷求谠言以正厥事臣伏读感欷以爲天道难知不可隐度今圣心恐畏退托损抑有以见不讳之朝度越前古臣愚不肖虽吏守外藩不敢不布肝鬲少禆万一伏惟神明幸察臣窃以爲方今政事之急谩爲三说九宜上冒天听一曰治本二曰缓末三曰纳言治本之宜有三一宜养民汉之传国至昭帝而六世藩臣之变外戚之祸数矣唐之传国至明皇而六世如汉之变而又有巨盗之患今大宋之临御而陛下之继统世数与汉唐同而曾无一方之患其得人心可见矣苟非累圣德泽养深厚视之如伤爱之如子则何以固结其心若此伏自陛下布行新政以来参酌古今着爲良法便民者爲不少矣而民情戚戚不以爲安推原其端盖缘朝廷措置大率急於公家而後於民事窃观先王之政上之忧下也深则下之报上也厚故其诗曰骏发尔私终三十里上忧下之诗也雨我公田遂及我私下报上之诗也上下之情其相亲如此则怨恶不顺何由生乎其间哉故马周之对太宗以爲贞观初匹绢易斗米而人不怨者知陛下忧之也五六年来匹绢易谷十数斛而民怨者知陛下不忧之也此言极要颇同今日之意臣试举其一二免役钱本率衆以给庸公家无所利其入今所在猥积至有一县之人出者半赢者半而取之不已遇水旱未尝有所蠲减贫下未尝有所贷免此民情戚戚之一也市易本以抑兼并便衆业而公利在其间民有艰急匮乏之期方之他取於富室则无倍称之息然吏或不良乘民之急而掊刻无已徒欲收赢取赏而不顾事体之宜与法令之本意诱陷无赖子弟以隳产者有之予民者高其物估以巧取息者有之一物朝贵卖而夕贱买者有之此民情戚戚之一也保甲者先王什伍教民之法也不专爲兵而已今有司惟以坐作进退射艺精粗爲急而不问推行考察奸盗去恶奬善之意而又富者逸而贫者劳或遇饥馑则将有流散不可号召之虞此民情戚戚之一也凡此特法令之未备或吏奉法不谨之过以陛下之圣明而修正之宜无难者二宜教士舜九德文王作人周公三物皆爲先王教士之实今闻以才选者矣未闻以德进也闻以文词选者矣未闻以行进也臣窃以非大变其法则终不能得教士之实其变法谓何责之郡县监司保任其才行以升於尚书各试其所知而命之则士劝於善而不专以文辞设科则士业崇本凡此一改法令则天下从之矣以陛下之圣明而修正之不五六年必收其效三宜重谷自古国家之患未有不缘民饥而起也今县官积钱所在贯朽而仓廪至无半岁之实诚可忧也盖自常平之法行而羣司各计其利故转运司唯有租税征科之入而已其岁入既不足以充费故於储蓄之计虽欲贱籴而不暇爲也常平虽有折纳歛籴之法而吏多不能推行万一水旱方千里则积镪之饶将无用而民之强者衆而爲盗弱者流离沟壑而无以救矣臣近尝上乘岁丰积谷之议颇合事机而亦可行於久远伏望财察凡此特法令之未备或吏奉法不谨之过以陛下之圣明而修正之宜无难者缓末之宜有二一宜缓勤远略中国本也要荒末也先王之政修德而不勤兵於远其为我声教所暨故舜之命官猾夏者治之然则不爲中国患者王者不治也或者谓我得其地可辟而郡县之我得其人可冠带而赋役之窃谓过矣以四海九州之广而欲苦寒不毛之地以爲富以□民多士之盛而欲桀骜难制之人以爲衆徒见有糜敝所重而未见其可也虽有前代丧失之地苟非民情来附未足以用衆二宜缓治兵兵者先王所治而非所以爲先也卫君问陈於孔子而孔子荅以俎豆之事盖礼教有所未修而先之以军旅之事则语道非其序也今刑政虽讲而未可谓尽中礼乐虽修而未可谓尽善教化虽布而未可谓尽行然则今日之政宜有急於兵者焉凡此非可废之事特在陛下施爲之有先後而已以陛下之圣明留意而条别之宜无不得其序者纳言之宜有四一宜广言路古者羣臣人人得谏故曰工执艺事以谏工尚谏则余可知矣所谓争臣七人者在位皆谏谏而又当必争者有七人而後可今陛下虚心待下未尝大声以色而谏者未始有闻於天下谏而必争者未始见其人方唐太宗之时当亡隋之後人物寡少而谏者满朝今陛下承累世文明之盛而遂使史笔无书谏诤之事亦可谓阙典矣二宜寛侵官之罚凡人臣之居外见不便於民有害於政者大者闻诸朝小者以其职而行之是也今一切禁止不使相侵则朝廷必有不闻之事而民庶必有失职之苦矣三宜恕诽谤之罪自古有爲之君更制天下之事未有不被毁訾於世者以盘庚之明周公之圣而不免况其下者哉盖衆人皆常情不逹义理乐因循而惮改作改作之始未见其利而翕然非之圣人於此特恕其无知而寛之可也岂足以与之较量长短是非哉故汉文深知其意直除其罪以容之而已苟设峻令以防之非不遽止然愚庸之情不自知语言之过而非其上矣四宜容异同之论古者衮服之饰必以黻者取其两已相背而能成政也两已相背至铭诸躬而日服之以爲监有以见人君御臣之深戒在於喜同而恶异也舜伐三苖禹以爲可益以爲不可然不害并爲九官周公相成王召公不悦然不害同爲十乱洪范谋及卿士则三公之论有不用焉周官询及万民则卿士之谋有不取焉夫然後可以通逹衆志辅成大业苟取其所同而舍其所异则晏子所谓以水济水孰能食之者也非特如此而已苟欲其同则必有诞谩诈欺以附同者矣苟恶其异则必有诡随面从以免异者矣使人臣皆怀诞谩诡随以事上殆非朝廷之利也窃闻议者必使廷臣无异论乃谓之一道德爲此说者似不思也夫一道德以同俗者盖谓典常之教不可不同也今以政之殊有可有不可有宜有不宜有损有益而必一而同之恐非圣人之意也所恶异论者岂非以其沮议害事而恶之邪苟导之使言而择之在我则虽有沮议害事之言在吾所弃固不能爲患也凡此无难改之势而有速应之实盖在陛下爲之而已如前所陈盖陛下政事之形容於外者臣得以揣度而陈之至如陛下圣性之渊微君德之崇厚惟几以成天下之务惟深以逹天下之志臣之愚陋莫得而测焉伏惟仰观天心旁考古义诎奇论而用中道则天下幸甚

宫邸教授吕大钧上奏曰臣伏读诏书寅畏天变引过罪已数求美言以新盛德诚意恻怛发於心画自足以消变除慝况谏行言听膏泽逮下必将感召和气溢爲嘉祥臣愚恨无精识奥学啓寤天听徒有浅闻近见二事或可以少禆万一伏惟圣主留神财察幸甚臣闻诗书所称古先哲王虽清明在躬俊乂在官犹孳孳不倦延礼臣下讲求至道之要而推行之夫至道之要莫切於尧舜之言其言曰人心惟危道心惟微此言至简至要古之人君莫能尽行故常爲中材之所忽而独上圣能勤行者也然则人心者人君之所日用时出以应万务者也其神恍惚其出入无时其作於中而见於外也邪正纠纷顷刻万变其危如是安得不日夜存养宁息使之感物应变无所差失乎道心者人心之所默识躬行以立大本者也凡有生之民无衆寡小大无彼我莫不体之以爲吾心就其间容存养以生吾诚其道茫昧难以言谕唯忠信默会庶几近之稍或不明则离而不一其微如是安得不闲暇燕处求索推明克已体物常使纯一则仁义礼智油然根於中睟然见於外然後爲得乎故言动之所发政令之所加始出於善而其终常流爲不善凡此者皆人心不安而易变故也诚意之所存行义之所履始若充尽其终常至於天下不爲一家中国不爲一人凡此者皆道心不明而易失故也由是言之此二心者非有一物也特体用之殊耳使人心一於道心则自不危矣使道心一於人心则自不微矣今乘陛下励精反已之时谓宜博延德义之士储精垂思相与讲求至道之实使浩然之气充塞天地则何患濬哲不生而明德不畅乎此臣之所谓浅闻者此也臣又闻天下衆人言谓陛下躬勤庶政日不遑暇而有司奉行多不尽理陛下远略方外军政修举而将帅出征多不谕旨陛下奬劝人材柬抜倚注而或不得其人陛下优假言事之臣未尝深谴而近日内外望风畏怯莫敢有言青苖免役所以寛民力而下户凋瘵日甚常平储峙钱谷所以足国用而有司经费日窘训齐保甲所以禁暴而盗贼如故增置官局所以革弊而文书益烦异时岁馑籴贵小民常取倍息之贵亦能自给今年丰官出轻贷而束手受困异时富商大贾豪夺细民而不甚爲苦今市易均输平准而负益深凡此皆臣之近见者也然推见无本而求之岂有他哉唯知道心之实则见此时之弊矣传曰唯道集虚陛下既明发德音虚心待物则道岂难知哉古人谓顾力行何如者此在陛下一动心之间耳可不深念之乎

馆阁校勘邢恕亦上奏曰臣恭惟皇帝陛下实天祚宋诞生明圣有超卓絶异之姿爰自毓德宫闱仁心仁闻载在群口及初嗣位动率礼法承顺两宫左右就养发於诚孝远近内外凡厥臣庶莫不矜式太皇太后厌世陛下号恸泣血百僚在位不觉陨涕入临而出转以相告有识咨嗟长老叹息山陵复土外虽变礼从吉而陛下悲哀未怠宫中实服三年夙夜念治躬亲政事小大之臣咸各率职十有四年未尝一日少懈後宫燕游声色嗜好无所闻园囿弋猎舆马驰骋无所幸方且辟阖乎乾坤而步骤乎帝皇其视天下如一家中国如一人其设心操术岂待问哉仍年以来威福自出惟所指顾莫不服从曾未謦欬莫不响应赫赫巍巍朝廷益尊四方万里盗贼消戢闾里安堵陛下诚因此美即此善据此势藉此时以之上当天心则可使寒暑平风雨时三光轨度以之下顺地理则可使五谷熟庶草茂山川晏宁至于景星出卿云见甘露降醴泉涌凤凰麒麟可使皆在郊薮天人之际其形气有以相通其变动有以相感格之以诚应之以实密与道俱则其荅犹影响其合犹符节也如此则何灾不可消何异不可去若夫祈禳小数岂足道哉昔宋景公一诸侯耳出君人之言三荧惑爲之退舍况於陛下之仁圣智勇履席南面之势不出殿堂之上而广制海内尺地莫非其有一民莫非其臣者哉以诚感天曾不移刻以德退星曾不旋踵此臣所以殚志毕虑不量其愚不避见嫉之嫌而愿毕其惓惓也伏惟陛下留神加察焉踈远小臣未尝得日望清光奉承德音也然而间从公卿大夫之後窃听於进见下风者皆以谓陛下才高天下智出物表既妙思六经而多识前载旁罗百氏典章制度律令勅式靡不淹洽工作器械筭数米盐无不精密神机天辨变化无穷退而鲜不自失夫人心畏怯则智勇皆废虽朝暮禁闼陟降殿陛密近亲习之臣犹且踧踖愧恐唯诺听从之不暇无能有所开发建明以补助万一况于单贱鄙逖之人乎虽天之高不可阶而升日月之可仰无得而踰性与天道不可得而闻然匹夫匹妇之於圣人有所与知一有不获自尽民主罔与成功以大舜之智而自耕稼陶渔以至於爲帝无非取人以爲善以孔子之圣而狱讼文辞可与人共之者不独有焉则所谓圣智者曷尝掩衆人之所能而咸盖羣心之所知哉衆人所见而有以处之使各效其长羣心所知而有以择之使必从其是竭天下之力尽天下之思虑然犹有所不及而後圣人奋其智能则所以待之者尽矣其所得者博矣其所守者约矣已而有迹其长缘其是则天下之人莫不兴起爲之於其才力之所不给计之於其思虑之所不获则天下之人莫不厌服何必耗血气疲精神一切亲事於法宫之中然後爲得哉臣窃仰陛下之天德常若太高而或不下接朝廷之举事常若太速而谋之常患不博虽陛下之聦明睿知百举百中而愚者千虑之一犹恐有所遗也况或纎芥阙漏略於弥缝而汗涣已施机张已发则谁敢出身试临不测而轻议於既往哉且夫履四海之盛位袭五世之极治又有冠古之称絶俗之事此乃全盛光大之时君子之所以尚消息盈虚也意者陛下或有而矜之所谓日中则昃月盈则食盛衰损益之机其在是矣故易之明夷以莅衆既济思患而预防此古先哲王所以安而不忘危存而不忘亡治而不忘乱日新厥德以祈天永命也昔唐太宗自负其文武材略以爲实兼将相然不知帝王自有体下兼将相不足爲能不若汉高祖豁逹面谕羣臣吾不如子房萧何韩信也方是时彗星亦尝变见而太宗悟焉曰吾自谓三王以来拨乱之主莫吾若故负而矜之轻天下士上天见变其谓是手夫谓古人爲莫吾若而轻时人则上下之情不通而无所不至惟太宗爲能知悔而又有魏徵王珪刘洎马周之徒更戒迭谏然後贞观之治庶几三代之风而彗亦不能爲灾何况陛下盛德至诚避殿损饍深自引咎以来谠言放出宫女以防隔塞虚心克已效於事实岂特太宗之比哉于以收视反听澹然与神明俱而默与造化爲友端拱无营优游自得付物以能委任责成情僞之变事物之来有道以揆有节以察不劳而成不动而化兼享尧舜之名永保乔松之寿上以奉宁七庙慰释皇太后之心以幸惠羣臣而锡爲苍生福则何变异之足忧哉抑臣又闻惟德动天无远勿届而天地之大德曰生董仲舒亦曰刑主杀德主生则修德者莫若好生也朝廷近岁屡起诏狱深识远见之士窃量陛下圣意之过欲大畏民志究尽事实及至便殿亲决时亦有所纵舍郡府奏谳大辟类率从生非必专欲求杀也然而治狱之吏典法之官但见追逮不絶恐不能无妄意朝廷便私自营冀徼尽力首公之名而规阔略纵出之责则必至於滋蔓刻核失出盖鲜则失入有之及至上奏请决鍜链已成文致已白囚人虽有怀欝抑而不得伸朝廷虽欲加寛厚而无所施则是岂国家之意哉台寺深严自非事守相关焉知其详然法者设於有罪而使恶人知畏也人无罪者或不自保而善人亦惧矣此臣所以疑也臣知京师玩习久安大抵懈弛而向者贵近狃於恩幸不知畏法方陛下励精爲治有以督过训齐之诚是也然而矫枉者贵直矫枉过直则是曲而已孟子曰今之与杨墨辩者如追放豚既入其苙又从而招之诚使百司自此莫不饬厉而贵近益遵约束然且求之不已则是亦过直而招之之类也书曰寛而有制从容以和在易之节曰苦节不可贞先王之所以绳检羣下未尝无制也然必寛之使赴功有余地从容而不迫遽故和乐而无憔悴节之爲卦君子所以制数度议德行然至於已甚过中苦而不甘不可以通行持久失其所以爲正是故先王议道自己制法以民也诚以陛下天纵之才日跻之德虑靡不周而志罔或倦举以程能课事而厚望之於羣臣磨以岁月则鲜不破漏倾覆失其所操持行义有跌於绳墨之间而谴诃有轶於度量之表矣易曰穷则变变则通诗曰四牡騑騑六辔如驰臣意陛下洞逹事机时措之宜必有以变而通之如王良造父御马缓急控纵而归和平固已得之於精神之会心术之微然臣直以耳目所接言之不能无过计也狱吏法官制在陛下视以好恶惟所寛恤易若覆手至于兴甲兵之大投民於锋镝之间措之矢石之下以其死争一跌而不振则虽有仁智之心不能救患於已然而消祸於既往是故帝王之师必出於万全攻不必取不苟劳衆战不必胜不苟接刃盖以养国威全人命也近者泸南之举师出不爲无名以陛下之威武将吏鼓勇军士思奋校之以计若老成人之策孺子角其有余不足若孟贲拉侏儒檄驰锋接万全必胜而独克然臣得之传闻不知是否以谓蛮徼山林阻险道路狭隘溪涧隔絶吏士羊肠鱼贯不轻得进地饶瘴疫令人头痛身热沤泄霍乱而中州之人不服习其水土使蛮稍桀黠闻大兵将至则逃遁而不出旅距而不可入旷日引久留而不决士卒暴露疾病死亡者衆而馈饷或不给师老械敝浸成迁延不然逆类丑徒上下救死爲首尾之势旁近种落相与唱和有唇齿之援举熊罴之士而轻用其锋以与猨狙之民角逐於崎岖偪束泞淖翳荟之间以幸顷刻之胜厮养下卒有一不备於行间虽能枭馘其首领系累其徒党犹不若多筭远御以全制其弊也如师倦而归蛮或连结诸种呼啸并出蜀地狭而人稠虽遇大熟食犹不足比岁钱积於官市用少而益贵米不加多而益贱则农人困矣蜀之所恃以界限蛮夷者山林也今承平日久而虞衡之属时禁不讲界上之民私相交易往来往往有微径潜通道路故号爲险狭者今率行牛林木故可以爲障塞者今皆尽行斤斧不幸而岁饥食不足钱不可以多得本末俱困山林之阻故不设备属有奸民乡导外寇表里俱发郡县又阙守备则唐之南诏前世之均顺岂可以其无能哉古有言兵者凶器一方有急四面皆从今蜀虽号富饶爲朝廷外府以内外轻重较之则手足标末也五路天下之腹心根本也河北陕西河东又皆控带戎境率计义勇保甲籍胜兵不减七八十万然则三路尤爲天下之扞蔽祖宗寛假边民税或不及分河北特弛盐禁诚知天下有急三路最持其重三路不可动揺则天下之势常安而他皆坐受其利故切封疆扞壁垒挽齎奉饟数履危难之地者则急其力而缓其财守坟墓安乡里不识战鬭之事不知死亡之忧者则急其财而缓其力利害之相权劳逸之相均勇怯强弱之相资多寡有无之相济盖未冇兼责而独得者也祖宗初定天下所以任战者皆黥面之兵固未有义勇保甲也犹且恤之若此况今日乎诚宜先择三路之守令优爲劝奬之法稍称职者且使任俾得以拊循其民即安田里因其暇日隶习战守捐其逋负寛其力役平居无追须劳苦之叹则缓急可责其效死果得民兵之实则西北之敌且畏威矣民诚效死敌诚畏威则边鄙不耸兵刃不顿不过几席之上樽俎之间可以挫四夷因其乱亡之时践其机投其隙鼓之以道德征之以仁义诱之以恩信则可箪食壶浆以迎王师扶老?幼以归圣德鞭挞不施况血刃乎方天变之来陛下过意抑损即有以反求诸身又有以固结其民酌轻重之宜谨先後之施则夏辽异党蛮貊荒忽可使归命向化矧惟宫殿之内左右密勿常从宿卫之臣乎至若推广象类而修举恩泽之政以导迎善气唯陛下所择非小臣所得一二言也臣属近在辇毂之下首闻诏旨猥先衆人而言陛下赦怜不诛使能言之士得以继进则四海九州之博内外臣民之衆方九德咸事之时安知不有指陈世故极於天人之分逹於古今之宜足以上荅圣心抑塞星变者哉则是臣於国犹爲有补也

神宗时承议郎王安礼上奏曰臣闻和气致祥乖气致异人事失於下变象见於上能应之以德则咎异消忽而不戒则祸败至盖天以君爲子爱之顾之可谓至矣政一弗廸则垂象谴告将欲人君悔过远非慎微省事以自全安也自昔言灾异者皆不出此廼者彗出西方异之甚者陛下恐栗只畏避宫省膳亟下明诏敷求直言乾道昭然今则消复臣闻无灾而惧祸亦不萌患至而思咎将谁执当陛下思变责躬之日臣实不敢怀未信谤已之嫌共惟陛下即位以来忧勤庶政兴起敝废緫持权纲可谓欲治之主不世出矣有仁民爱物之心而泽不下究有温恭好问之实而壅於上闻广土衆民未跻既富万方黎献罔或彚征在位多素餐之讥比屋无圄空之颂是非杂操贤不肖混淆民劳於室谪见于天臣窃思其由未知其实意者左右之臣不均不直谓忠者爲不忠谓不贤者爲贤朋党比周谗忌蔽塞以惑陛下之聦明欤任职言事之臣附势以乱情僞倚法以徇爱憎赏不及功罚不当罪而政事不得其平欤乘权附利之臣不察惠养闵仁之意用力殚於沟瘠取利究於园夫兵民嗷嗷或致愁叹人不得安而失职欤凡此数者足以干隂阳之和致乖沴之气天象之差几在於此陛下慈仁孝友格于皇天外无狗马玩好之求内无险詖私谒之事是陛下修之於上正之於朝廷而羣臣隳之於私室伏愿陛下察亲近之行使无以济其私杜羣枉之门使得以归於直省不急之改作纾弗胜之力役凡可?以利民者一切罢之则善言可以退舍美意可以延年复见於今日矣若夫贬损之旧章祈禳之小数臣窃恐皆非陛下所以昭事上帝之意臣羁孤憃愚旁无佽助独蒙陛下拔擢幸得待罪从臣常惧无以报称故敢冒昧不避斧钺之诛以先衆臣唯陛下留神裁择不胜幸甚干冒天威臣俯伏俟命之至

张方平上论曰臣蒙恩在朝备员经岁无施补益每爲深愧今被命守藩旦夕出国门适值陛下以垂象之变降御札发德音勅宰司率在廷之臣直言过失改修政事之未协于民者当陛下忧劳之际老臣不爲陛下开一言则忠义之语无复至於天听上负知眷没有余责敢以闻见少报重恩臣闻天尊地卑而君臣之分定君君臣臣而後国体正天下安故惟辟作福惟辟作威臣无有作福作威臣而有作福作威其害于而家凶于而国盖爲国之体犹权衡势不可使有所偏重偏重之势必成倾覆历代成败何不由此伏自近岁以来灾异之作率由隂侵於阳陛下天纵聦明前言往事无不洞监不待臣说也今圣心所以荅天戒责躬变礼可谓精诚之至谓天盖高其听孔卑故不旋日而星变以隐感通昭荅足以明皇天眷佑我有宋之意至矣陛下应之以实固当践所言今夫政事之未协于民者固有之矣大抵新法行已六年事之利害非一二可悉就中役法一事爲天下害实深累经更变竟无长策可以定其法议论日以纷扰公私日以劳敝夫人爲天地之心天地之变人心实爲之故和气不应灾害洊作盖下令如流水之原取其顺流之易也经六年而事功莫効顾其事必有未协于民者矣法既未协事资必改若犹惮改人将不堪忧患一成噬脐安及陛下承六世之业上有二宫家国大事愿陛下忧深而思远宁忍於人情不可忍於社稷也忧患既成人臣各有去就之分家国之忧独在圣人所以终日不离其轻重谓此也此臣所以爲陛下痛心疾首一夕而九兴也况今习俗奔竞偷敝成风交党相倾势利相轧攻讦起於庙堂狱讼兴於台阁非所以昭圣化也毁誉移於好恶赏罚偏於爱憎非所以正王度也士大夫习尚如此有爲国家死节仗义临难虞而不易其操者欤昔尧舜之爲君选于衆举十六官而与臯夔稷契共治天下犹且明四目逹四聦而後能协和万邦虽大圣贤未有一人之心力而可以成天下之务也陛下临御九年中外臣庶皆照临之下其间必有知忠义不二心之臣简在圣衷者矣愿陛下召之左右从容访逮譬之金石叩之则鸣人各有心激之则发吉人之辞寡吉人讷於言外若不足其中诚也利口捷给外若有余其中僞也惟圣监精察之若夫导之以言而不能尽者使陈之简牍必有所効者矣前代明君莫不以是考于下故能广视听於扶同之外究得失於几微之先揽其权纲执其柄锷虑所以藏身之固思所以置器於安此惟独决於神断而後可非所以谋于人者也夫事有失於前者不可不悔患有在於後者不可不惧如救焚溺势不可缓缓则无及於救矣鱼不可脱於渊国之利器不可以假人??可以溃堤荧荧至於燎原衅端厉阶不可忽也臣之心惟愿国家之善政美事陛下之盛德鸿烈高越百王之上流光万世之下天之福祥休嘉之象生而咎证之象不生民之愁叹怨咨之声不作而颂声作使兆民乐事劝功尊君亲上欣戴安乐臣退就田里以至暝目泉下犹知怀此幸愿也老臣无状爲陛下虑不敢不精爲陛下言不敢不尽亦惟陛下察此至诚俯垂省纳实天下幸甚

监察御史里行彭汝砺上奏曰臣窃惟书叙休咎之证时雨以肃常则以狂时寒以谋常则以蒙盖各以类焉然天难谌命不可知故先王亦正厥事而已今年春亢阳秋苦雨隂阳之菑各至其後复大水冒郡邑杀人畜淹禾稼流荡庐舍陛下咨嗟叹息忧形於色爲出使劳徕安集之则陛下之仁爱可谓至矣然古以医谕治国欲知其身缓急焉病发於手足而治於手足其力虽劳疾终不加损求其本而治之七年之病可朝暮而定陛下寛慈恭俭仁孝宫闱嫔御非有过溢之宠池台林籞非有不时之游幸母家后族畏法循理非有僭侈如汉之外戚也内外百官承流听命非有擅威作福如唐之藩镇也蛮夷畏威非有飞扬跋扈不可制者也而天灾仍重宜必有在臣知不足以知天变言不足以中民病愿陛下财察之夫岂刑政有不中欤谗慝苛虐之吏或未逐欤隂邪之人用欤亦其臣有所不称欤不然何灾伤之如此也左右皆曰祸福数也爲此言者非偷则谀今人君之事天犹人臣之事君其君有所与则附之有所恶则畏之威福之至皆以爲命焉则人事几废矣书曰洚水儆予又曰王司敬民此先王所以恐惧修省之意陛下察之五经之学皆陛下所自得亦何庸臣言哉明州通判梁焘以久旱上书论时政曰陛下日者闵雨靖惟政事之阙愓然自责丁卯发诏癸酉而雨是上天顾听陛下之德言而喜其有及民之意也当四方仰雨十月之久民刻於新法嗷嗷如焦而京师尤甚闤闠细民罔不失职智愚相视日有大变之忧陛下既惠以诏音又施之行事讲除刻文蠲损缗筭一日之间欢声四起距诞节三日而膏泽降是天以雨寿陛下之万年感圣心於大寤有以还其仁政也然法令乖戻爲毒於民者所变才能万一人心之不解故天意亦未释而雨不再施陛下亦以此爲戒而夙夜虑之乎今陛下之所知者市易事耳法之爲害岂特此耶曰青苖钱也助役钱也方田也保甲也淤田也兼是数者而天下之民被其害青苖之钱未及偿而责以免役免役之钱未暇入而重以淤田淤田方下而复有方田方田未息而迫以保甲是徒扰百姓使不得少休於圣泽其爲害之实虽一有言之者必以下主吏主吏妄报以无是则从而信之恬不复问而反坐言者虽间遣使循行而苟且宠禄巧爲妄诞成就其事至请遍行其法上下相隐习以成风臣谓天下之患不患祸乱之不可去患朋党蔽蒙之俗成使上不得闻所当闻故政日以敝而祸乱卒至也陛下可不深思其故乎

哲宗元佑元年梁焘爲右谏议大夫上奏曰臣窃闻华州奏郑县界小敷谷山摧损覆居民者臣按春秋传曰国主山川故山川之变圣人以爲至戒而深惧然变之来也或考之人事而相符或稽诸君德而不类要之皆有天意顾世主所以应天意者何如耳应之得其道则转祸而爲福失其道则反安而爲危诗曰百川沸腾山冢崒崩高岸爲谷深谷爲陵此人事相符之变也然幽王曾不以爲恤故诗人哀之曰胡憯莫惩书曰汤汤洪水方割荡荡怀山襄陵浩浩滔天此君德不类之变也然帝尧自以爲戒故命禹之辞曰洚水儆予臣窃伏思陛下即位以来尊用耆哲登崇隽良纳天下之善常若不及革天下之弊惟恐不至以百姓之心爲心抚而念之不啻父母之於赤子也四海内外物情人意和乐而舒徐巍乎太平之象矣宜乎美祥嘉瑞交至而迭应今反有山摧之异者何也臣见天心之仁爱陛下欲以笃佑圣治日新又新以盛无疆之休故於未然深示警告愿陛下仰思天心而内自励曰予临兆民固懔懔乎无不惧矣岂尚有言动之际忽而不恭者乎公言直道固无间而上下交矣岂尚有詖辞邪说反易是非汨吾之明者乎正人君子固并进而朝廷清矣岂尚有不肖浑淆其间乱吾之真者乎天下固安矣岂尚有宿蠧深弊远而难烛隐而不知或欲改而复存或已除而又作动人之忧者乎四疆固静矣岂尚有惜虚名而甘实弊以养後患未爲至计者乎爵赏不爲不谨也姑息以害公僭差而紊正者一能絶欤刑赏不爲不平也当罪而纵宜直而枉者有不察欤政令不爲不明也烦而寡要轾出而易反以惑民之听者审於思欤力役不爲不省也用而不切偏而弗均者究之至欤郡邑之治不爲不饬也任非其人遏王泽而不流病吾民者知之尽欤仰愿陛下因天之戒凡此类者益加意焉臣愚不胜惓惓昔梁山崩晋侯以传召伯宗伯宗以重人之言告而晋侯从之以自责春秋贤之夫晋侯列国之君而梁山一国之望耳其变也犹能亟召贤者而谋之况陛下有天下之大华山又五岳之崇乎其可不畏天之威思所以应其变也伏惟陛下鉴周之失体尧之言采晋之善博资贤人之谋修饬政事以荅天戒社稷幸甚天下幸甚六年焘知郑州上奏曰臣闻日者衆阳之长人君之象也以清明博照爲德而不容蔽亏侵掩之爲患一有此变则君德伤矣乃今春以来蒙浊雾翳不见清明之景者跨六十日间得一仰阳洁则欣欣然物荣而人喜今又食于五月之朔爲变亦已甚矣诗曰彼月而食则维其常此日而食于何不臧传曰月食非常也比之日食犹爲常也日食则不善矣恶其主君之占非太平之象也臣窃爲陛下忧之亦以爲陛下之贺也自古衰乱之国必有日食星辰之变而日食爲之最此臣所以忧也自古明昌之君逢灾遇变饬躬寅畏应天以诚终回咎谪不损爲圣此臣所以贺也恭惟陛下以上帝眷命早有天下并明文母临制四方退托谦恭无所专断言动中礼不闻过举何其天鉴昭昭示戒如警失道败度之君甚可畏也或者陛下以盛妙之年居崇高富贵之位养心之道犹未加焉故天心垂以谴告欲陛下饬躬寅畏应之以诚则除灾而集福矣臣愿陛下思所以销变之理而上悦天心夫销变之道莫如修德修德之要莫如进学进学之敏莫如专志志专於爲善则气定性复聦明日开真积力久爲圣益圣夫如是可以迎天地之贶扬祖宗之休灾害不生祸乱不作澹然高拱坐拥吉隆之符矣董仲舒有言曰天之仁爱人君欲止其乱自非大亡道之世天尽欲扶持而全安之事在强勉而已强勉学问则闻见博而智益明强勉行道则德日起而大有功此皆可使还至而有效者也诗曰夙夜匪懈书曰懋哉懋哉皆强勉之谓也陛下以尧舜之资圣敬日跻加以好学之志当爲太平有道之主天之顾諟感应纯佑岂止仲舒之所称者亦在陛下勉之不懈而已夫帝王之学当知其大者远者不在辨章析句緫揽纎微葳蕤文章滂沛议论屑屑若儒臣之爲也所谓远大者岂无要耶臣谨献其略夫明主可以灵承上帝者莫如敬臣愿陛下事天以敬明主可以得四海之欢心者莫如孝臣愿陛下奉亲以孝使羣臣之喜乐尽忠者莫如信臣愿陛下御臣以信使百姓之家给人足者莫如仁臣愿陛下养民以仁使政事惟醇不令而行者莫如勤俭臣愿陛下治已以勤俭使左右安宁中外附豫者莫如寛宏臣愿陛下容下以寛宏敬天之事盖多端也非学无以究至诚之实孝亲之事盖多端也非学无以尽爱敬之力信臣之事盖多端也非学无以辨邪正之情仁民之事盖多端也非学无以逹富夀之术勤俭之事盖多端也非学无以适中道之用寛宏之事盖多端也非学无以识敦大之体惟其进学则尽之矣伏惟陛下屏远声色亲近书史宫中清燕日深记诵退朝之余经筵之外间召讲读侍臣咨访讲议不必务求多速常使日力有余暇而致精乐而忘倦日就月将自成广博克勤于学则德明而君道强不勤于学则德微而君道弱君道之弱虽无灾异足爲惧畏君道之强虽有灾异可以销伏陛下诚能存畏天之心发进学之志天心听之悦然降福蒙浊之咎终无辰月之验薄食之变必有云雨之应精意所感吉符是随上寛太母忧劳保护之慈下副中外欣戴瞻望之愿享国永年比隆仁祖此宗社之庆臣民之幸也臣天与朴忠向亦自竭今不敢以在外踈远少怠爱君之诚狂直之言惟陛下财赦

元佑二年右司谏王觌上奏曰臣闻书曰惟吉凶不僭在人惟天降灾祥在德夫人君之德配乎天地而协乎隂阳者也故灾祥之来皆随其德古之人君每见灾异则退而自省以修德焉乃可以变灾爲祥转祸爲福伏见去岁以来旱灾屡作今春涉夏亢阳尤甚陛下焦劳恻怛精意祈祷靡神不举而又倾仓廪之积以赈饥省土木之工以寛役亲録囚徒赦过宥罪宜可以致雨矣而雨犹未也然则天意亦必有在矣谨按洪范之五事一曰貌貌曰恭恭作肃见於休徵则曰肃时雨若也夫人君外既有恭庄以着於貌内必有肃钦以生於心然後施於政事一皆主於肃钦则百官羣吏四方万里莫敢不肃而天应之以时雨此天人相与之际如影响也恭惟陛下春夏以来凡可以致雨者无所不讲而雨犹未应意者肃钦之道或有所未备乎陛下起居语默多在深宫之中非愚臣所得而见其见於政事者臣得以言之也夫中都之官雍容养望者多而纪纲浸隳诸司之吏骄慢玩法者衆而鞭笞罕及此京师官吏之不肃也监司妄意朝廷厌於督责者以苟简爲适时郡县妄意朝廷主於寛大者以纵弛爲得计此监司郡县之不肃也国之凶人可诛窜以明国之刑者或沮格於大臣之言民之巨蠹可黜削以释民之怨者或稽留於典吏之手此刑罚之不肃也令出惟行弗惟反今发号出令或数日而追或累月而变者此号令之不肃也广西新州之役以兵将邀功无事受戮者千余人远方之民衔寃无诉矣而久不正其罪此军政之不肃也河北塘泊之险以大河横流涨爲平陆者数百里敌骑之来将通行而无碍矣而莫有任其责者此边吏之不肃也凡政事之不肃者类如此而求所谓时雨顺之不亦难哉夫仁恩岂不可致雨而肃钦乃可以致雨者何耶盖肃然後仁恩可行也朝廷不肃则小人肆而下有受其弊者矣政事不肃则万事隳而民不保其生矣夫如是且将乱之不暇尚何仁恩之有况可以感天心而致雨乎惟肃钦然後政事修而仁恩行乃所以致雨之道也然则言动之不可以不肃者臣愿躬行之政事之不可以不肃者臣愿深图之庶几乎雨可致也

三年御史中丞苏辙乞罢五月朔朝会劄子曰臣伏见去冬无雪今岁春夏时雨絶少二麦不收秋种未入旱势阔远岁事可虑伏惟皇帝陛下圣心焦劳祷请备至发仓粟留上供米以救饥馑苟可利民无所爱惜而天意未回旱气日甚臣实忧之窃惟古之明君遇灾恐惧内既竭其诚心啬用劝分以济民厄外必避殿减膳广求直言以荅天意今二圣既勤其内而外事未修五月之旦将御文德朝羣臣臣恐九重之秘忧惧之实民莫得知徒见陛下晏然坐朝临御大衆民愚无知或谓陛下不畏天灾不恤民瘼人心一疑天意弗顺以此救旱所损大矣臣愚伏愿陛下举行祖宗故事明诏有司罢朔会避正殿损常膳令百官吏民皆得上封事指陈时政阙失如此施行虽未得雨而人知陛下寅畏天戒不吝改过羣情悦服神亦将助以此救旱非小补也近日执政大臣虽曾奏乞解罢职任以荅天变而所请未力无益於事今若陛下既自引咎则大臣势难独止虽未可遽从若且例降一官竢得雨而复君臣协心灾庶可止臣备位禁林心有所见不敢缄嘿或加采纳乞不出臣此章只作圣意行下於体尤便

辙爲户部侍郎论隂雪劄子曰臣伏见自去冬至今隂雪继作罢民冻馁困毙道路圣心忧劳何所不至盖尝命有司发内库之钱出司农之粟竭大府之炭以济其急矣犹以爲未也则释犴狱罢夫役凡可以惠民之事无不爲矣而天意不顺雨雪如故臣窃惑之臣尝观先儒论五行之说以爲听之不聦是谓不谋厥咎急厥罚常寒故周之末世舒缓微弱政在臣下则天应之以燠煖秦之末世峻刑暴敛海内重足而立则天应之以寒栗是以周亡无寒岁秦灭无燠年信如此言则朝廷之政今岂失於急欤窃惟二圣临御以来革敝去烦施惠已责凡所措置虽未尽得而民获其所欲者多矣苟以爲急虽三尺童子不信也然则隂雪之应其咎安在臣闻商高宗雉雊於鼎其臣祖已告之曰惟先格王正厥事夫所谓正厥事者无常事也惟因其非而正之耳故臣窃推之古事以爲天大雷电以风而成王应之以逆周公卫国大旱而文公应之以伐邢夫亲任三公非所以止风而兴师伐人非所以致雨彼既爲之不疑而天亦报之如响者诚得其时当其事耳臣窃惟近者天地之变常半岁苦旱半岁苦隂隂阳之气一有过差浸淫烂熳而不能反今雨雪既甚久而不止则春夏之际又将复旱此其类似有以致之者古之爲政德刑并用寛猛相济使天下怀其惠而畏其威民气充塞而天地从之故阳不过而隂不忒自顷以来朝廷之政专以容悦爲先务上下观望化而爲一监司之臣以不执有罪爲贤郡县之官以寛弛租赋纵释酒税爲优至於省台寺监亦未闻有正身治事以办集闻者也何者朝廷方兼容是非以不事事爲安静以不别白黑爲寛大是以至此极也臣窃惟朝廷之意其始盖欲以寛治民耳而不知奸臣猾吏乘其闲以侵虐细民其弊不可胜数名虽近寛而其实则虐也陛下诚欲消复此变宜训敕大臣使之守法度立纲纪信赏必罚使群下澟然知有所畏苟朝廷无偏甚不举之政则隂阳过差浸淫烂熳往而不反之气宜可得而止也不然虽空府库竭仓廪以赈贫穷破囹圄焚鞭朴以纵罪戾臣恐天地之意未易回也臣待罪地官以簿书米盐爲职出位而言罪在不赦然陛下顷自踈外擢臣而用之二年之间致位於此岂欲责臣龊龊以吏事自效而已哉是以冒万死献言惟陛下裁择

四年御史中丞李常上奏曰臣闻汉策曰善言天者必有证於人善言古者必有验於今臣学荒识浅智虑不明岂足以知天乌足以考古又况所谓善言者耶虽然诵诗书之文服师友之训稽夫往昔验诸当今以观天人之际若有可以言者辄妄陈一二干鈇钺之诛惟陛下裁择臣伏见今岁已来日色无光雷不时震怒风屡发甘泽弗降上天示变殆非偶然质之前书甚可畏也易曰垂象着明莫大乎日日者君象也照临下土晖曜所烛无有不及不容有所掩翳而光烈弗舒者也震迅以时发扬隐伏者雷也刑威之象也不容於发生之辰寂然收声使人无所惧惮也鼓动万物幽微必逹者风也号令之象也不容狂怒辄发荡然无时以抑止甘雨者也雨之所及膏润悦怿长养嘉谷惠泽之象也不容更越时序枯槁百生若无意於哀矜者也臣自不雨以来博行访问雨泽愆少唯王畿独甚虽请祷备至而嘉应未臻沉隂欲雨辄复随起霡霂微润寻复收霁天其或者将以此警惧陛下乎且古之圣王不以灾谴为患患政刑有所不至耳苟能恐惧省察修明政刑而灾谴不弭者未之有也臣夙夜伏思陛下临御以来发政施仁莫不本之先王法乎至德唯恐一物或失其所听言纳善从之如流惟恐设施未当害及元元宜乎和气感召风雨顺理以佐百谷以寛疲瘵矣又自阙雨至今陛下焦劳恻怛忧形言色犇走币祝致诚乎天地山川及羣小祀亲临轩陛以寛牢狱命官四出以察寃滞然而终未获应者将政令之大者有所未尽欤先儒谓心和则气和气和则形和形和则声和声和则天地之和应矣臣伏见今日政令之最大而设施未安致人情不和者役法是也役法之大溥及四海穷边远徼山农野叟无不系其利害休戚今自改更以来日见未便户部虽巧为损益以求可行犹朽木粪墙本根不善终不能必当四海之人形声靡和嗸嗸莫诉而陛下曾未之察也执政大臣曾未之恤也观望百执事钳口奉行曾未之告也然则陛下之明有所蔽而不徧照乎四国矣威刑见玩而有所拂矣号令差忒而设施失当矣德泽不及乎黔黎而欲时雨之应期何可得耶臣请详言力役之为平民患差与雇利病重轻之不同夫耕农之人傥身常在野而不见官府入城市天下之情所同愿也自租庸调法废版籍不明差役寖弊国朝因仍前代虽加损益不免就版籍随重轻等第差科然破家产废农业非一日之积矣熙宁中讲知差法之弊天下州镇凡因色役害民之事例皆裁减【如衙前主管厨库承符散从手力充场库子接送之类也】就其不可减者悉使召而赋钱平民平民随力出钱无事於公家遂得以身常在野不见官府入城市孰便於是耶虽然方是时奉令之臣取民过多务於赢积遂有输钱不逮之叹农民愈贫之忧而不闻其免徭役而事农业於家为病也陛下即位之初采纳羣言念岁岁输钱为非农人之事又不供力役以为非古遂一切罢之复行差法方诏旨初下愚民未知被差之为害臣於是时亦不能尽知如此四远之人盖尝呼而相庆矣行之既久始觉其患有加於向日何也盖差法之废十有余年版籍愈更不明宜重役者辄轻宜轻役者反重交相纠决狱讼纷然因缘为奸公行赇贿乡寛户多者仅有休息之期乡狭户窄者频年在役况今无限田之制上等极力之人昔输钱有岁百贯者今止差为弓手岁雇弓手一名以代身役不过用钱三四十贯中下人户旧出钱不过三贯至二贯而雇承符散从手力之类不下三十贯以是校之劳逸苦乐殊为不均至相倍蓗矣然则今所改法徒能使上等人户优便安闲而第三第四等困苦日甚诗云哿矣富人哀此惸独正谓是也昔臣待罪户部尝献议曰法无新陈便民者良法也论无彼已可久者确论也既而典司邦宪亦屡以此干冒圣聦有司收格曾莫之省以臣料之人情岂甚相远哉不过谓业已施行惮於改易殊不知茫茫四国仰诉无由蚩蚩微命相顾受敝聚为不和之气上动天鉴岂国家之盛事耶臣前所奏尚欲令富者输钱贫者出力折衷二法而为书今也博访舆言详究民瘼在上者既无寛剩之求则下户皆愿出钱矣而又四方风俗或不同利害或不一当差而愿雇者有之诚能使四方随俗以为法不以一偏之好恶示四方官吏不得观上所好恶而讲法其归主於寛民便俗上下均一无有偏重而已今示以一偏之意而为法使四海沸腾细民穷困朝廷晏然不知虑卿士大夫畏忌不敢言况希合之人为监司与夫守令哉持之不以介诸怀使陛下致天怒於上人怨於下岂国家社稷计耶臣谬司典宪陛下许其察利害言得失复有所顾避而不言则臣上负朝廷下孤百姓罪不容诛矣伏望圣慈察天意之甚微特诏一二详练民事臣寮使与贱臣就差雇二法取便百姓者修正之无牵新书无执旧说吾民以为善矣庶乎灾变可消和气可格天下幸甚天下幸甚

刘安世为愆亢乞彻乐损膳精诚祈祷状曰臣伏见去冬以来颇愆时雪今春踰月骄亢愈甚询之四方率多旱暵二麦已损洊饥可忧然而南亩之间苖未至槁近日得雨犹有可救方二圣子育黎庶垂意民事谓宜责躬修政以召和气而祷祀之礼有所未举赈救之目有所未行臣虽甚愚窃以为过昔尧有九年之水汤遇七年之旱而国无捐瘠之民者盖备之有素而已宣王遇烖而惧侧身修行欲销去之故云汉之诗曰不殄禋祀自郊徂宫上下奠瘗靡神不宗此前代圣帝明王所行之事陛下之所宜取法也伏望圣慈祗畏天变彻乐损膳精诚祈祷明敕大臣讲求阙政申命中外审决留狱诸路监司谨视所部凶荒州县广为赈济之备或官廪有不充之处仍令劝诱富民纳粟以助公上择其尤者宠以闲官不急工役悉俾停罢庶几人神和悦早致膏泽事有备豫民无流散

安世又乞举禋祀荒政及求言恤刑状曰臣近以时雨愆候旱势阔远尝进狂瞽粗陈销复之理又举前代圣帝明王侧身修行救灾备患之事条列以闻乞赐采择今已累日未覩施行臣闻田家之言以谓三冬得雪而中春无雨则犹不免於岁歉今内自畿县外逮诸路率皆旱暵二麦已损嗸嗸下民将罹饥馑凡可以为之救助者安可缓也臣闻圣王为国必有九年之蓄故虽遇旱乾水溢之灾民无菜色今岁一不登人且狼顾若有司不度事势拘执故常必俟春夏之交方行祈祷之礼民已艰食旋为赈贷之计所谓大寒而後索衣裘亦无及矣伏望圣慈特垂轸恻禋祀之典救荒之政先事而讲不必待时责躬求言恤刑省役庶召和气以致膏泽安世为右正言上奏曰臣伏见陛下即位以来于今五载承天顺地仁民爱物德泽洋溢施乎方外元元鼓舞歌颂不暇固宜隂阳顺序风雨时若诸福协应百嘉蕃昌而岁比不登和气湮欝饥馑流徙灾害颇衆今春及夏旱暵为虐京畿西路二麦失望农民嗷嗷且有菜色虽陛下恻然轸念靡神不宗踈决系囚降从寛典而沛然之泽终未告足又陕西河北屡闻地震大星昼陨其光烛地旬月之间巨异仍出臣闻天人之际精祲有以相荡善恶有以相推事作乎下象动乎上隂阳之理各应其感隂变则静者动阳蔽则明者晻水旱之灾随类而至此皆天心之仁爱人君而先出灾异谴告警惧使之兢慎修省而不至失道之败也臣窃谓上天之体虽高而听卑明主所应恶文而尚实与其为祈禳之小数不若图销复之大方臣愿陛下夙夜祗畏侧身修行特下明诏以示罪已又许中外臣民极言政事之阙失专委近臣考求其当以施有政庶几下情不至壅塞其诸路灾伤州县流民所至并委守令多方赈济无俾捐瘠申勅缘边帅臣及捕盗官吏常切警备以戒不虞今日已前内外营造土木之役苟非要切并乞停罢分命监司按视留狱公卿辅弼同寅协恭以思天变开衆正之路塞羣枉之门诚备灾之善经应变之至务也昔宋景公小国之诸侯尔有不忍移祸之诚出人君之言三荧惑为之退舍陛下之明圣发於诚心精意感通何求弗获臣待罪谏列日闻焦劳辄効愚忠庶禆万一惟冀圣慈少赐采纳不胜幸甚

中书舍人曾肇上奏曰臣伏见去年诸路灾歉京西陕西人至相食冬间屡得嘉雪粟麦甚茂饥民嗷嗷待此以济而雨不时应旱气已盛麦苖萎黄势将槁死虽有收成之处所得固已无多若饥馑洊臻公私受弊有不可言者此正君臣侧身畏惧忧恤百姓之时而恬然莫以为意此非臣之所谕也皇帝陛下太皇太后陛下畏天爱民海内所知岂忍生灵转徙沟壑恐是上下蒙蔽苟寛圣心但云雨泽小愆未至害事九重深远何由尽知臣等承乏从官不敢雷同隐默敢効小补仰禆万一伏见已定今月十七日春宴臣愚窃谓天菑方作民食未充乃於此时君臣相与饮食燕乐恐无以消伏天灾导迎和气伏望特赐德音为罢春宴使百姓咸知陛下之意人心既悦天意亦顺必有膏泽应声而至犹足以救垂死之苖获丰登之望盖辍一日之适而成终岁之功在於圣心宜无难者唯留神无忽天下幸甚

历代名臣奏议卷三百三








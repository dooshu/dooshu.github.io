卢导


卢导，字熙化，范阳人也。唐末举进士，为监察御史。唐亡事梁，累迁左司郎中、侍御史知杂事，以病免。唐明宗时，召拜右谏议大夫，迁中书舍人。潞王从珂自凤翔以兵犯京师，愍帝出奔于卫州。宰相冯道、李愚集百官于天宫寺，将出迎潞王于郊，京师大恐，都人藏窜，百官久而不集，惟导与舍人张昭先至。冯道请导草笺劝进，导曰：“潞王入朝，郊迎可也，若劝进之事，岂可轻议哉！”道曰：“劝进其可已乎？”导曰：“今天子蒙尘于外，遽以大位劝人，若潞王守节不回，以忠义见责，其将何辞以对？且上与潞王，皆太后子也，不如率百官诣宫门，取太后进止。”语未终，有报曰：“潞王至矣。”京城巡检使安从进催百官班迎，百官纷然而去。潞王止于正阳门外，道又促导草笺，导对如初。李愚曰：“吾辈罪人，卢舍人言是也。”导终不草笺。导后事晋为吏部侍郎。天福六年卒，年七十六。






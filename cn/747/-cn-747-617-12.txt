○诸葛武侯庙古柏文

是草木有异，於草木则灵，武侯祠前，柏寿千龄。盘根拥门，势如龙形。含碧太空，散雾虚庭。合抱在於旁枝，骈梢叶之青青。百寻及於半身，蓄风雷之冥冥。攒柯垂阴，分翠间明。忽如虬螭，向空争行。上承翔云，孤鸾时鸣。下荫芳苔，凡草不生。古色天风，苍苍泠泠。曾到灵山，老柏纵横。亦有大者，莫之与京。於惟武侯，佐蜀有程。神其不昏，表此为祯。斯庙斯柏，实播芳馨。


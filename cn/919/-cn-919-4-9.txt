料简

论曰：有汗不得服麻黄芪，无汗不得服桂枝。切忌不得误。若寒证见风脉，风证见寒脉，却以麻黄芪桂枝各半汤。古人治伤风，热多寒少，恶风，脉浮紧，无汗，用青龙汤，盖先伤风而后伤寒，风证尚在，而寒脉已行，故有是备也。若先伤寒而后伤风，寒多热少，不烦躁，微厥，脉当浮缓弱而自汗，即伤寒见风脉；但青龙紧暴，不若各半汤平和无悔吝也。诸经皆仿此。


○渔父辞剑赋（以“济人之急，取利诚非”为韵）

彼子胥兮亡命江湄，赖渔父兮停桡在兹。既横流而济矣，因解剑以酬之。厚意殷勤，何惜千金之器；高情特达，竟陈三让之辞。稽其去国无途，迷津独立。前临积水之阻，後有追兵之急。踌蹰而鹤发相哀，顾盼而渔舟可入。忧心尽展，凭刳木以何虞；渡口虽遥，挂轻帆而已及。繇是拂拭青萍，披陈素诚。念险难以知我，顾提携而赐卿。拔三尺之荧荧，波间电落；横七星之凛凛，掌上风生。叟乃莞尔兴言，扌耆颐话志。本期浩淼以排难，讵可怆惶而徇利。酬仁报惠，诚多公子之心；害义伤廉，且异老夫之意，况乎楚令方急，严刑且陈。尽索奔亡之党，先诛隐匿之人。若以爵禄为念，荣华是亲。则械尔躬而赴国，持尔剑以防身。整棹西归，自受执圭之赏；论功北面，宁亡切玉之珍。盖由恻隐为心，艰危是济。方图散发之乐，岂假吹毛之锐。情高而俗虑难量，语罢而鸣榔忽逝。连环吐月，空临玉匣之间；一叶乘风，渐入寒烟之际。岂不以识达精微，言穷是非。弃霜刃以长往，弄云涛而不归。寂寞岩烟，沉东流之渺渺；凄凉浦树，含落日以依依。异乎义立一朝，名超万古。决云之异状徒逞，皎日之深诚不取。则知美范蠡而述鲁连，信斯人之可伍。


◇王昌前母服议

绝有三道：有义绝者，犯七出也；有法绝者，以王法绝；有地绝者，以殊域而绝。其夫绝妻，如纪叔姬；其逼以王法，隔以殊域，而更聘嫡室者，亦为绝矣。是以《礼》有继母服，无前母制。是以前母非没，则绝故也。以昌前母虽在，犹不应服；若昌父在，则唯命矣。依《礼记》昌惟宜追服其兄耳。（《晋书·礼志》中。《通典》八十九。案：王昌事详前竟陵王文。）


噫嘻

一章八句


全章讲：此连上篇，亦戒农官之诗。若曰：服田力穑，在乎农夫；而劝课督责，在乎农官。





噫嘻成王，既昭假尔。

噫嘻，叹词。昭，明也。假，即示。尔，指农官。嗟我成王，始置农官之日，已著之成法，盖已昭然以示尔之臣工矣。





率时农夫，播厥百谷。

率，督率。时，是字。播，是布散而种。凡尔乡遂之官，司稼之属，是皆以农为职者也。尚其睹明法，则思职之当尽，是必率时农夫以播厥百谷，使无后时可矣。





骏发尔私，终三十里。

骏，是大。发，是耕。私，私田。三十里，是万夫共耕之地。然使耕者之力有不齐，百谷何自而播乎？盖一成之地三十里尔，必使之大发其私田，尽三十里而止，无一地而不耕也。





亦服尔耕，十千维耦。

服，是事。二人并耕曰耦。一川之众十千人，尔必使之皆服其耕事；万人为耦而并耕，无一人而不力也。则人无遗力，斯地无遗利，而百谷于是可播矣。凡尔农官尚念成王之明法，昭垂以各钦厥职哉！






○镇州军将王怡判官李序先被贼中诛囚并死各赠官及优┰子孙制

敕：朕尝思镇、冀之间，吊伐之际，有仗顺死义，不吾闻者，因命宏正，列状以闻。而某官王怡等，顷陷艰虞，思伸忠效，或名节将立，并命於幽忧，或义烈临奋，失身於戮辱，履危如虎尾，视死如鸿毛。若无褒扬，何劝天下？既降饰终之命，仍加身後之礼，追崇延宠，有越常伦。冀使死节之魂，忠愤之骨，知我怜悯，殁无恨焉。怡可赠左仆射，序可赠给事中。


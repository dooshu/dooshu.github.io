送钱圣月归甬东

风吹水中蒲緑叶何离披君来不相识顔鬓各已衰索居逾二纪惊叹前相持薄言一尊酒聊以解渴饥亲旧四坐满谈讌成新诗黄尘蔽沧海浮云复东驰东西皆故乡归去来何时【君弟妹皆家宣城】行矣薄世务高卧堇山陲僶俛念所欢毋使中心违

太平郡斋小东山【时郡守刘竹庵邀同吴舫翁及令子部山登眺将重葺山亭】

绾符远峰岫挂笏思跻攀讵知郡斋里卓尔小东山墟囿何?蒨谿壑成周环丹阳数万户杳霭修林间不见尘扰但见烟萝闲青山招谢李两峰峙巉岏斯人去我久仙驭何当还使君慕往躅矫首川岩观凉风中夏发泠然解襟顔况复多彦会谈讌永清欢丹亭好重构把酒浮云端天门送明月先入掌中看诗成过十韵万古江漫漫


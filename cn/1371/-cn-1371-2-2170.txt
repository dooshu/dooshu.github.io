梦至成都怅然有作

春风小陌锦城西，翠箔珠帘客意迷。



下尽牙筹闲纵博，刻残画烛戏分题。



紫氍毹暖帐中醉，红叱拨骄花外嘶。

孤梦凄凉身万里，令人憎杀五更鸡。



梦至成都怅然有作

宦途元不羡飞腾，锦里豪华压五陵。



红袖引行游玉局，华灯围坐醉金绳。



阶前汗血洮河马，架上霜毛海国鹰。



世事转头谁料得，一官南去冷如冰。




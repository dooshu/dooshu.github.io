○再赈河南河北诏

河南、河北，去年不熟，今岁亢旱，全无麦苗。虽令赈给，未能周赡，所在饥弊，特异寻常。如闻至今犹未得雨，事须存问，以尉其心。从此发使，又恐劳扰。宜降恩制，令本道按察使安抚。其有不收麦处，更量赈恤，使及秋收。仍令劝课种黍稌及旱谷等，使得接粮，应有事急要者，宜委使人量停。事有不便於人，须有厘革者，准此。


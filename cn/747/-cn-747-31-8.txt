○选宗子授台省京县等官诏

至公之用，本无偏党，唯善所在，岂隔亲疏。四从叔知政等，咸有才名，见推公族。秉惟清之操，兼致远之资。朕每虑同盟，有勤於德，尝悬右职，以劝其徒。先委宗卿，精为内举，量能考行，历载逾时，名数则多，升闻盖寡。光膺是选，谅在得人，固可擢以清要，迁於台阁，将观志於七子，冀齐名於八人。宜各悉行，伫闻成绩。《书》不云乎：“九族既睦，平章百姓。”冀繇内而理外，必自近而及远。凡今懿戚，可不慎欤！违道慢常，义无私於王法；修身效节，恩岂薄於他人。斯於率先，励我风俗，深宜自勉，以副明言。


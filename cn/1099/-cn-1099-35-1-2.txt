○請開設京衞武學疏 【 開設京衞武學】

該成國公朱勇等、揀選到弓馬慣熟幼官一百員、銓選教官訓教歷代臣鑑及武經等書、使知尊君親上之道、竭忠報國之心、委臣前去提調、稽其進業、除依奏外、又該本官推訪到曾經戰陳勇敢當先、都指揮指揮千百戶等官紀廣等五十一員、本年三月十四日、奉　聖旨也要他熟讀武經百將傳等書、曉得用兵方畧、以待試用、吏部俱巳奏除訓導楊義等六員、前去行在前軍都督府兩傍空屋內、各另立學分教、欽遵前去幼官學內提調訓誨、及去紀廣等學內稽其進業、都指揮等官迭兒必失等、多有告稱年老、不能識字、難以熟讀及稱說公差等項、不來聽教、又有訓導各另學堂、偏執已見、講解不一、各官難以聽受恐非設學教養、經久利便之成規也、臣稽諸典籍、成周以射御賓興、已有用武取士之意、漢以兵法召募遂有用武取士之名、唐有軍謀宏遠、能諳孫吳之科、故初舉而得裴端復、再舉而得郭子儀、此武舉得人之騐也漢有博士之官宋有武學之設、故程顥學問淵源、而召判武學、陳瑩中學術醇正、而擢為博士、此武學官制之備也。臣伏覩　皇上嗣位以來、屢敕五軍都督府、及在外各都司衛所、有推舉武職之條、有比試軍職之例、即成周漢唐武舉之科也、今公侯伯巳設教官、訓其子孫、都指揮以下等官、又設訓導教誨、即漢唐宋武學博士之制也、至於各都司衛所、莫不有學、實　皇上深謀遠慮、作養武職之盛意、然外而衛所雖蒙設學、未見考試其成功、內而京師、雖已訓教、未蒙說立武學、葢學制之設未備、則教法之條不立、武舉之科未啟、則得人之效未著、况一應公文、難以行移、訓導未知隸何管屬、如蒙乞敕該部計議在京亦合開設武學、頒降印信、立學規之典、興武舉之科、議官制、定員名、訪保學問淵源者、以總其綱、學術醇正者以分其目自公侯伯都督以下等官、應襲兒男及敦敏英俊幼官、無此一番鼓舞則世襲之子□終不知書亦終身不習武事矣趁其年少。不妨操備。選送武學習讀歷代臣鑑等書、講明武經孫吳等法、每年一小比、三年一大比、如有弓馬慣熟、兵法精通、智謀宏遠、文武雙全者、量加陞賞錄名聽用。一長可取者、亦與錄名、再比二次三次不中者、黜退別項差用、非應襲兒男、自願入學習舉業者、聽其考試照例出身。及照今選年老不能記誦官員、合無俱與幼官一處會同、聽講用兵方畧、幷武經等書、然後回齋習讀、則講解歸一、勸課有方、亦無時過後學之患。而大小武職皆得人矣。仍行各處都布按三司衞所府州縣文武學校一體訓教、著令提調學挍僉事、并監察御史等官照依考試、如式者具其名實奏聞、以備取用、其不中式者亦如之、如此則建武學。教之於未用之初。立武舉。試之於將用之際。殆見學制以備。教法以立。武舉以設。而公侯伯等官之子孫。他日必無驕奢悞事之失。將來俱得實才、為國之用矣 【 正統六年三月上時為監察御史】


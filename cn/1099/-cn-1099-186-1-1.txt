○禆治疏 【 法祖】

臣竊見魏相在漢、屢陳先朝故事、以禆時政、宣帝悉舉行焉、漢治中興、葢嗣世賢君。恒法式祖宗。輔世大臣。恒率由舊典。惟奸臣暗君乃陰壞成憲。且凡創業之君。其自立甚艱。故為慮甚遠。其洞察物情甚熟。故立法甚精文敏練于本朝故事每以法祖磨拂當事惟其立法甚精故律下甚嚴惟其律下甚嚴故臣下多不便惟臣下多不便。故雖不敢顯毀舊典。惟陰壞暗廢。日消月磨。祖宗紀綱。遂蕩焉無存。不幸奸臣淺智。當權用事。遂敢肆恣無忌。號于人曰。祖宗之法。草昧之初。權宜之智也。非治平之時。所宜用也。此言出而天下惑矣。真謂祖宗誠不足法矣。故凡暗廢祖宗之法者。皆亂臣賊子之渠也。且漢高帝御戎馬定天下凡五年。在位凡十二年。謂庶事草創猶可言也。自今觀之。漢之嗣君。矢?見模器局。率莫有過高帝者。則漢人輕議祖宗者。罪巳不可赦矣。矧我　太祖皇帝以二十餘年勤勞。乃定天下。以三十餘年御極。乃定治體。凡立法度。俱精思累年。所以為天下萬世慮者。至周備矣。惟宣德正統以後。遂漸廢壞。循至邇年。　太祖之法。所存者葢無幾矣。今不復　太祖之法。可以致隆平者。臣未之聞也。故今有言　太祖之法難行者。非愚則奸。其遷延退托。不肯奉行者。即不忠之首也。　陛下欲知羣臣忠邪。默察此足以定之矣。　太祖舊章臣未得悉陳、以祖宗事參合時事此最得起敝要策謹錄一二切于時政者、及近年行令有合　太祖者、為例以獻、伏望　敕下該部、次第舉行、仍查臣所未舉者、以漸修復、即圖治致理之大端也、詩云不愆不忘、率由舊章、孟軻曰遵先王之法而過者、未之有也、臣待罪翰林、職司獻納、謹具本開坐齎奏以聞、

洪武二十七年令　命工部行文書教天下百姓、務要多栽桑棗、每一里種二畝秧、每一百戶內、共出人力挑運柴草、燒地、耕過再燒、耕燒三遍下種、待秧高三尺、然後分栽、每五尺闊一壠、每一百戶、初年二百株、次年四百株、三年六百株。栽種過數目造冊回奏、違者、全家發雲南金齒充軍、

臣謹按此令、今于陝西山西北直隸山東最宜舉行。京城渠路。及邊境地。宜多種柳樹。可以作薪。以備易州山廠之缺。臣再按六朝南宋偏安江南。歲用仰給江南。不得巳也。今　神京北鞏。以控輿服乃六軍萬姓。仰食江南。甚非策也。萬一漕河路梗南土饑災。則將安仰給乎。是故興治北方水利。勸課北方農畝。栽種北方桑棗固本足用。先防不虞今日至急務。也。

永樂元年令、　命寶源局鑄農器、給山東被兵之民、

臣謹按陝西山西北直隸邊境。若提督廵撫都御史。能盡查各邊總兵總鎮指揮千百戶名下私役軍伴舍餘。退回衛所。各安生理。以力農畝。復設法招聚游民游僧。百家為里。千家為堡。耕邊境荒地。仍行此令以給農器。數年之後。邊地可以盡闢而耕也。

憲綱、　一農桑乃生民衣食之源、仰本府州縣行移提調官、常用心勸諭農民、趁時種植、仍將種過桑麻等項田畝、計料絲綿等項、分豁舊有新收數目開報

臣謹按此乃廵按御史急務也、今則徒為文具而巳。實心舉行者。未見其人也。故今廵按御史。旌舉行令。何曾稱某守某令。興過若干水利。勸課若干農桑。惟取其捷給捷步。善奔走阿諛者。即為賢能耳。廵按所以失職。民生所以寡遂也。乞　勑都察院舉行。其在陝西山西河南北直隸。尤為至急。

洪武二十七年令　遣監生及人材、分詣天下、督吏民修治水利、

臣謹按　太祖時用人不拘一途。故監生人材。即可舉用。而委以民事今則守令乃其職也修治水利宜專責守令。選用守令。尤宜專責吏部。近年添設水利勸農等官。則守令遂失職。官愈多。弊愈甚矣。

諸司職掌、　凡各處閘壩陂池引水可灌田畝、以利農民者、務要時常整理疏浚、如有河水橫流、泛溢損壞房屋田地禾稼者、湏要設法、隄防止遏、

臣謹按此　令宜行于陝西河南山東地方。凡河水經流州邑。得賢守令。相其機宜。開鑿溝渠。引為陂堰。不惟可興水利。以灌農畝。亦可分殺河患。不致橫溢。

洪武二十七年、　敕諭凡天下陂塘湖堰、可瀦畜以備旱熯、宣洩以防霖潦者、皆因其地勢修治之、勿妄興工役掊剋吾民、

臣謹按　聖祖敕諭。所以體悉吾民情者至矣。其因地勢勿妄興工。又在守令相時處宜。難以一定拘也。

諸司職掌、　凡內外大小軍職衙門官員、俱有額數、

都督府

左都督　　　　　右都督

都督同知　　　　都督僉事

留守司

正留守　　　　　副留守

指揮同知

都指揮司

都指揮使二員　　都指揮同知二員

都指揮僉事四員

衞

指揮使一員　　　指揮同知二員

指揮僉事四員　　衛鎮撫二員

所

正千戶一員　　　副千戶二員

所鎮撫二員　　　百戶十員

儀衛司

儀衛正一員　　　儀衛副二員

典仗六員

臣謹按此　太祖皇帝安定宇宙。建設軍職之額數也。自後軍職陞授漸多。軍官既多軍額乃愈損此衛所之極弊也衛所原額。不足以容。乃有見任帶俸之別。歷年愈久。員數愈多。遂至帶俸官員。不知加幾倍于原額。伏望　敕下兵部。先計在京在外。原額軍職衙門幾何。大小職員幾何。今日比舊倍增幾何。先具簡要揭帖呈上　御覽。然後可集廷議。為善後之圖也

洪武二十七年令　子弟未及二十歲者襲職、至年二十乃比試、年及者、即與試、初試不中、襲職署事、食半俸、二年後再比、中者食全俸、仍不中降充軍、

臣謹按　聖祖此令。于軍職雖行世襲之制寔寓考試之典故後之有功者可以陞授而不才者可以汰减萬世不易之法也。今之襲職者。率納賂權貴。乃行比試。雖乳臭小兒。亦無比試不中者矣。此軍職所以冗濫材力忠勇者無途自進也。故比試之制。在今日尤宜舉行。仍嚴納賂之禁。乃弊可革。

永樂十八年交阯平、　太宗皇帝問曰、陞賞孰便、尚書夏原吉對曰、賞費于一時有限、陞費于後日無窮多陞不若重賞、上從之、惟陞元功、餘皆班賫有差、省軍職之半、

臣謹按克平交阯。闢士服遠大功也。猶止賞賫而巳。再按景泰六年令、浙江福建殺賊官軍、獲功五次。至七次者。陞一級。天順元年令南方殺賊二十五次。至三十九次。斬首三顆擒賊首一二名。及陣亡者陞一級則知祖宗極慎陞級。所以鼓舞忠勇也。邇年奏捷者與奏帶者。緝獲妖言者。捕獲盜竊者。皆巧立名色以冐陞職殊去祖宗之制遠矣。此軍職所以益冗。末流益不可捄也。非大聖人在位。孰能振而救之

洪武二十四年令　天下生員兼讀誥律、

臣謹按今生儒俱不讀誥律。以故出仕全無實用臨民蒞政。以吏為師。科塲五判。以律命題。柰士子多記誦舊本。以圖僥倖、今若立法。行天下學校考校生員。俱先默寫大誥律令。或大明集禮等書內一條。或擬作一款。或擬策題錯為問目。則人無不讀誥律者矣。

教民榜文、　一民間子弟十八歲者、或十三歲者此時欲心未動、良心未喪、早令講讀三編大詰、誠以先人之言為定、使知避凶趨吉、日後皆稱賢人君子、為良善之民、免貽父母憂慮、亦且不犯刑憲、永保身家

臣謹按教民榜文、及御製大誥等書、皆　聖祖訓敕天下。拳拳至意。天下臣民皆得熟讀敬守。真可以寡過矣。今則非直百姓不見此書。雖學校生儒見此書者亦鮮也。伏願　敕下禮部、將　聖制各書、各刻一本、頒各布政司翻刻頒布學校里閭社學、實嘉惠臣民至幸、

洪武五年令、　給僧道度牒、僧錄道錄司造周知冊、頒行天下寺觀、凡遇僧道、即與對冊、其父兄貫籍告度月日、如有不同、即為偽冐、

臣謹按　聖祖此制雖處僧道實防姦偽。葢天下治平。正人在位。正道大行。即妖恠不作。妖術不神。惟天下不治。邪人在位。邪道大行。即妖恠乃作。妖術乃神。漢之衰也。張魯以鬼道惑眾。遂倡大亂。今張真人其裔也。元之衰也。妖僧稱彌勒佛持世。誦白蓮教。亦亂天下。今各省游方僧其裔也。葢閭里細民。生長良善。無有作姦倡亂者。惟僧道兩教。嘗以扶鸞祝聖呪水書符作小術以惑愚俗。一旦倡亂。即稱天兵。或稱神助。愚民乃靡然從之。而天下遂大亂。是故我　聖祖皇帝深鑒其弊。凡僧道俱從僧錄道錄司造周知冊。故凡僧道必有籍貫。有父母宗族。有所係戀而不敢倡亂。又每府州縣只一寺。則作姦倡亂者。自易覺察。此　聖祖遠慮。鑒萬世而立法。不可忽也。此制正統元年一舉行。今宜嚴行以防姦亂。

六年令、　各府州縣止存大寺觀一所併處其徒擇有戒行者領之、若請給度牒、必考試精通經典者、方許、二十八年、奏准天下僧道赴京考試不通經典者黜還俗、

臣謹按宣德元年、令考試僧道、禮部會翰林院禮科給事中會考、今僧道多貧民兒男。難于資給。倘申此制。清理釋道以防奸宄。惟行廵按御史。會提督學校官考試。實便僧道之貧難者。

二十四年令、　凡各府州縣寺觀俱存寬大可容眾者一所併居之、不許雜處于外、違者治以重罪

臣謹按此制所以防姦亂也。南方之僧多與民雜居。淫穢之行。尤壞風化。是故　聖祖定制。府州縣只存寺觀一所。非惟防亂源。實嚴風化也。永樂時山東妖尼號聖姑。倡言剪紙為兵。愚民從之。遂殺數萬人。五臺山妖人正德年間倡亂。攻破州縣。葢百姓眾聚。官司即覺察。惟僧道相聚。動稱誦經勸善。故官司不察。及徒党既眾。動至大亂。漢時張角三十六方一時並起。每方數萬人。漢遂不救。其禍可鑒也。故州縣不過一寺。實防亂源也。非直嚴風教而巳

永樂六年令、　軍民子弟僮奴自削髮為僧者、併其父兄送京師發五臺山做工、畢日就北京為民種田及盧龍牧馬、寺主僧擅容留者、亦發北京為民種田

臣謹按奸人避罪。多削髮為僧。及懶民不力田畝亦削髮為僧。故凡僧道盛者。王政之衰也。我　太宗皇帝深鑒其弊。凡子弟擅削髮為僧者。俱發北京種田則不惟邊方可固而貧民亦得所也

景泰三年令、　各處寺觀田土每寺觀量存六十畝為業、其餘撥與小民佃種納糧、

臣謹按此令若行。不惟奸人不利田畝而不為僧道雖小民亦得田土。而不為僧道兼併也。此王政之要也。臣再按僧道事例、　太祖皇帝防之極深故處之極善、每府州縣只一寺。則傳其教者專而精專故不褻精故不雜。而淫僻姦亂之徒。自無所容。自法禁廢弛。天下姦民。爭為僧道。以惑愚俗。党類巳眾。他年乘釁竊發。禍乃不捄。今處之大亟。亦防生變。若慮他變。而隱忍庇護。不及早圖。他日悔無及也伏惟　聖明特敕所司、從長議處、務絕亂源、為久遠計、


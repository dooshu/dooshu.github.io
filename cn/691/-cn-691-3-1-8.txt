◎黄封翁

嘉善黄南薰封翁（凯钧），霁青太守之父也。少攻帖括，甫冠而孤，度不能自存，乃弃去，课治农亩。今友《渔斋诗集》有咏农器诗十余首，每首一器，并详为之注。使不耕而食者读之，可以知农功辛苦，稼穑艰难焉。嘉庆甲子，浙西大水，禾稼淹没，米价骤腾，县官行平粜政，众多避匿。翁独以身倡，大暑烈日，持盖步行，按户之上下，罔有漏失，所全活甚多。尝以屋旁隙地假人，后久假不归，且反唇焉。翁笑置不问。又买邻人之屋，而其屋先已赁人为店，翁虑其他徙失利，垂立券而毁之，让其店者。其好行其德如此。未几，霁青入翰林，掌文枋，历郡守。里人以为封翁仁厚之报云。


○南征實畧序

往者倭奴盜入中國、民受害者不訾、彼倭賊者竊處島嶼間、髠跣踉蹡、不知中國何道可入。乃中國人如中行說者鄉道之使入、夫倭賊者、日本之餘島也、彼無冑甲革??屨也。中國賊民引之。彼倭奴者、以一二輩鼓刀跳舞、民久不識兵革。輒竄艸莽間。俄而伏發亦不過二三十人中國者將不知兵。兵不知戰。且無冑甲鐃鼓進退紀律也。輒驟而北矣。嗟乎倭之為中國患也。古未聞也。　高皇帝神明獨斷、設備倭將臣慮至遠也。廼今則驗矣。遂至震動天下、召邊兵以捕擊之一時緩急量加不妨惟後不當為例耳寇退而加賦于田以為練卒費者歲且下訾。垂二十年。嗚呼禍亦烈哉。余讀郭公南征事而悲之、當公與督兵諸大臣設機略、出沒干戈波浪間。歷諸艱苦。而公之功尤在出信票以禁刼掠騎而叱止過河者率之力戰令無譁譁者戮公時以兵曹郎參軍事　天子嘉其功、拜光祿少卿、然謗毀叢焉、嗚呼、將易言哉。今邊防廢弛、虜情叵測、以公之才、折衝萬里。區區海寇。何有哉。雖然功不崇其名而叢其謗。才不發于身。而發于其後。屈伸相因之機。有固然者。乃公二子振振繼公起矣。矧　上方安不忘危。匈奴稽首欵塞、而日夜籌兵食。選將率、九卿中嘗身親行陣。有汗馬功者莫如公假令有荐魏尚如馮唐者公能終老巖下哉

皇明經世文編卷之三百九十六終








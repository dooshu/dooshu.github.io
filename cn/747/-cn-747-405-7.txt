○对寝延部人判

〈抚州别驾豆卢安舍正寝，延部人乙弗乾公事，禀而後行。所由举不法。安不伏。〉

王祥望职，久著传刀；庞统良材，攸称展骥。承上接上，故宜自已而行；举目提纲，或可禀人而措。如郑产流誉，尚采乡校之言；晋侯质疑，犹听舆人之诵。则智有不达，材有不通，江海以纳流为大，君子以访贤为美。子贱之居茂宰，实禀度於邑人；何晏之任尚书，尚关怀於谈客。孔子既称其善，史臣不叙其非。按旧章而可凭，明所司之妄举。安今不伏，良谓有词。

员岘

岘，元宗时擢书判拔萃科。


邵雍　小车吟

有客无知，唯知有家。

有家能归，其归非遐。

灵台莹静，天壤披葩。

书用大笔，出乘小车。

身为男子，生于中华。

又居洛阳，为幸何多。

天地中央，帝王贞宅。

汉唐遗烈，气象自佳。

圣贤区宇，士人渊薮。

仁义场圃，闻见无涯。

里巷相切，亲朋相过。

人疑日驭，我谓星查。

或游金谷，或泛月波。

或经履道，或过铜驼。

进退云水，舒卷烟霞。

揄扬风月，抬帖莺花。

性喜饮酒，饮喜微酡。

饮未微酡，口先吟哦。

吟哦不足，遂及浩歌。

浩歌不足，无可奈何。

邵雍

邵雍　小车吟

自从三度绝韦编，不读书来十二年。

大{上敝下瓦}子中消白日，小车儿上看青天。

闲为水竹云山主，静得风花雪月权。

俯仰之间无所愧，任他人谤似神仙。

邵雍

邵雍　小车吟

春暖未若热，秋凉未甚寒。

小车随意出，所到即成欢。

邵雍

邵雍　小车吟

春暖秋凉兼景好，年丰身健更时和。

如茵草上轻轻碾。似锦花间慢慢拕。

邵雍


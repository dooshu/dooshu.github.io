◇幽庭赋

矧幽庭之闲趣，具春物之芳华。转洞房而隐景，偃飞阁而藏霞。筑山川于户牖，带林苑于东家。草纤纤而垂绿，树搔搔而落花。于是秦人清歌，赵女鼓筑。嗟光景之迟暮，咏群飞之栖宿。顾留情于君子，岂含姿于娇淑。于是起而长谣曰：故年花落今复新，新年一故成故人。那得长绳系白日，年年日月但如春。（《艺文类聚》六十四）


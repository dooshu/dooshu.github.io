◇赡给灾民令（二十三年四月）

去冬天降疫疠，民有凋伤，军兴于外，恳田损少，吾甚忧之。其令吏民男女：女年七十已上，无夫子若年十二已下无父母兄弟，及目无所见，手不能作，足不能行，而无妻子父兄产业者，廪食终身。幼者至十二止，贫穷不能自赡者，随口给贷。老耄须待养者，年九十已上，复不事，家一人。（《魏志·魏武帝纪》注引《魏书》）


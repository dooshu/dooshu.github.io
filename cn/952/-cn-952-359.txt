白玉蟾　妾薄命

妾居西北方，容貌亚冰雪。

妾长嗟无媒，孤影对明月。

头绾堕马髻，脚襯凌波袜。

钗梁溜金凤，舞带蒙锦缬。

颈瑳素玉圆，胸莹新酥滑。

翠靥中蛾眉，瑶花嚲鸦发。

腰袅柳丝轻，脸润桃花发。

出郊乘紫骝，蔽目举青繖。

不敢一回首，烟际暗愁结。

谁家白面郎，志气何飘扬。

使妾一过眼，吾肉燔如汤。

自惟父母严，折花回倚墙。

白玉蟾

白玉蟾　妾薄命

长天云茫茫，流水去不返。

寂寥不可呼，死者日已远。

旧事常在心，思之辄泪眼。

修昼劳怅想，寒夜百展转。

梦里时相逢，醒后细思忖。

门前青衿子，相愿吾安忍。

罗衣叠空箱，久矣废檀板。

月明燕子楼，风清荷花馆。

置之勿复道，此念增缱绻。

自怜妾薄命，鸳衾为谁暖。

冉冉冥中魂，尚或暗相管。

邻家琴声悲，精爽竟难挽。

白玉蟾


卷一百七十五

<史部,诏令奏议类,奏议之属,历代名臣奏议>

钦定四库全书

历代名臣奏议卷一百七十五

明　杨士奇等　撰

去邪

宋仁宗至和元年殿中侍御史赵拚论道士传授符録惑衆疏曰臣窃闻有信州龙虎山道士王守和见在夀星观内寄居昨秋中曾糺集京师官员百姓妇女等一二百人以授符録神兵为名夜聚晓散兼知近日此法寖盛传衆作法布腾街坊又欲取今月十五日夜於本观登坛聚衆作法希求金帛惑乱风俗岂宜辇毂之下容庇妖妄之人深属不便臣欲乞特降指挥下开封府捉搦勘断押回本乡免致动民生事

二年二月拚乞追寝王拱辰宣徽使新命劄子曰臣等官忝御史当得言之地覩朝廷有大除拜倒置失次前後弹奏未蒙允从臣等若因而默默寘朝廷於阙失则辜负陛下任使之意宜得失职之罪今是以不避斧鑕而三浼渎宸聼也夫赏善刑恶国家之重权陟明黜幽人主之大柄如王拱辰凡百趋向莫非奸邪自北庭使回罪状居首吴奎辈例皆贬降唯拱辰不动如山外议以谓陛下至公必不庇拱辰而执政臣寮极力庇之拱辰恶不被刑幽不被黜人心悒悒至今未平奈何纷纭之际忽除宣徽使判并州台谏极言非宜朝廷止为易地宣徽使名仍旧拱辰不避羞耻而当之隂窃营求冒急辤谢章疏论列不已政府视之如无外议皆以谓陛下至公必不私拱辰而执政臣寮极力私之拱辰无善授赏不明而陟万口一语皆云不当缘宣徽使职名太重非曾任两府有勲绩者不宜轻付何况拱辰转尚书左丞充三司使才及半年无劳效有罪恶辄敢当此谬恩乎破祖宗之例不可一也损朝廷之体不可二也开儌幸之路不可三也拱辰授一宣徽使犯三不可陛下何惜不追拱辰之职而使国家之重权人主之大柄不为执政臣寮所窃弄也臣等为陛下惜之伏望圣断早赐指挥追寝拱辰所授宣徽使新命中外幸甚拚又论李淑疏曰臣等三次具状弹奏李淑再充翰林学士不当未蒙施行伏虑朝廷以臣等所言李淑不忠不孝为行乖恶未足以取信或者执政之臣不采中外公议曲为盖庇不即别白於陛下之前使淑之恩命遂非而不改只如知开封府时丑秽事迹播於闻听在郑州作诗讽咏前朝语涉烈祖以养亲为名辤避外官却居内职此前来谏官及臣等今来累次论列分明若此等事罪不容诛陛下寛仁恩恕未加窜殛尚居经筵犹未允清议岂可更复翰林学士之命如淑自兹进用窃恐奸邪路开小人类进贼贤害政不为朝廷之福伏乞特降圣旨早赐寝罢淑所授恩命

拚又奏曰臣近累次弹奏陈执中家杖杀女使迎儿并海棠自缢别有痕伤不明及家声狼籍屡在假告占据奴隶违拒诏狱等未蒙指挥施行今窃闻制勘院更不依条追摄合要照证人便乃只据单词隐忍而罢不顾公议但酬私恩遂使衆口沸腾攸司举駮且法者祖宗之所继承朝廷之所遵守小足以律愆谬大足以摧奸邪用是以澄天下者久矣伏惟陛下以仁圣临御不宜不慎惜之也今执中身为辅弼手持权衡很愎任情杀虐无罪始则得请制狱即差近臣终则党占厮役遂尔中辍柰何执中以一身之私恃陛下之宠负陛下之寄屈祖宗继承朝廷遵守之法可不念哉可不痛哉万一此後权臣复有犯法者虽欲穷究推劾之设若引以为例则临时如何处置法不得立自今日始矣臣愚伏望陛下发乾刚出圣断正执中之罪决中外之疑示天下之法不为柄用之臣所屈挠也至如执中不学亡术措置颠倒引用邪佞招延卜祝私雠嫌隙排斥良善此等事则天下之所共闻陛下之所洞晓臣故不敢一一条奏虑烦宸聪臣孤危之迹待罪宪府不识权要之难犯不知刑祸之易招唯思乃心报陛下之恩一有补於朝廷虽死无悔臣无任恳迫屏营之至

拚又奏乞罢免陈执中状曰臣近累次弹奏宰臣陈执中兴废制狱乞正其罪尝言执中不学亡术措置颠倒引用邪佞招延卜祝私雠嫌隙排斥良善很愎任情家声狼籍之事伏恐陛下犹以臣言为虚至今多日未赐省纳臣若不槩举一二明白条陈即是臣自为安全苟且之计既负陛下耳目澄察之任又得宪台瘝官失职之罪故臣偷生惜死不忍为也臣尝谓执中不学亡术者辅弼之任须通古今寡识少文则取诮中外至如去年春正以後制度礼法率多非宜盖执中不知典故惟务阿谀荧惑宸聦败坏国体又祖宗朝除翰林学士素有定制岂宜过多今执中既不师古又不询访博识之士唯愚暗自用遂陈除至七员此执中空踈宜罢免者一也臣尝谓执中措置颠倒者朝廷差除动守规范执中赏罚在手率意卷舒至如刘湜自江宁府移知广州最处烟瘴重难之地而湜被命远行待制之职仍旧及向傅式自南京移知江寜府既是优安近便之任乃转傅式龙图阁直学士又吴充鞫真卿摘发礼院礼生代署文字等事人吏则赎金免决吴充鞠真卿并降军垒此执中缪戾宜罢免者二也臣尝谓执中引用邪佞者中外委寄当择贤才馆阁清官岂容憸巧而执中树恩私党不顾公议至如崔峄非次除给事中移知郑州郑州寻罢而给事中不夺所以今来峄治执中之狱依违中罢以酬私恩又执中尝寄嬖人於周豫之家而豫奸谄受知执中遂举豫召试馆职此执中朋附宜罢免者三也臣尝谓执中招延卜祝者夫宰辅事业圣君倚毗宜为国家广纳贤善而执中之门未尝待一俊杰礼一才能所与语者苗达刘拚刘希叟之徒所与坐者普元李宁程惟象之辈柰何处台鼎之重测候灾变穷占吉凶意将奚为衆所共骇此执中颇僻宜罢免者四也臣尝谓执中私雠嫌隙者攸司之法天下公共执中轻重出己喜怒任权至如邵必知常州日诖误决人徒刑既自举觉复会赦宥又该去官迁官执中素所恶必乃罢必开封府推官落馆职降充邵武军监当後来有汀州石民英勘入使臣犯赃杖背黥面配广南牢城本家诉雪悉是虚枉却只降民英差遣以邵必比之民英则民英所犯絶重而断罪遂轻邵必所犯絶轻而断罪反重缙绅议论至此无不嗟愤扼腕此执中舞法宜罢免者五也臣尝谓执中排斥良善者夫正人谠议邦家之光执中隂险中伤欲人杜口结舌吕景初马遵吴中复弹奏梁适适既得罪出知郑州吕景初辈随又逐去有行行及我之语冯京疏言吴充鞠真卿刁约不当以无罪外黜充等寻押发出门又落冯京修起居注使朝廷有罪忠拒谏之名者由执中也士夫唱譁於今未息此执中嫉贤宜罢免者六也臣尝谓执中很愎任情者夫仁泽之及昆虫不遗自陛下仁圣临御三十余年常恐一物失所而执中人臣之家恣行虐害虽臧获甚贱亦性命不轻如女奴迎儿才十三岁既累行箠挞从嬖人阿张之言穷冬髁冻封缚手腕絶其饮食幽囚扃鎻遂致毙踣又海棠一名因阿张打决逼胁遍身痕伤既而自缢身死後来又女使一名髠发杖背自经不殊亦系开封府施行凡一月之内残忍事发者三名前後幽寃闻固不少因而兴狱寻自罢之厚颜复来无所畏惮三尺童子亦悉鄙诮此执中酷虐宜罢免者七也臣尝谓执中家声狼籍者夫正家刑国明哲所为非礼能言古今共耻执中帷簿丑秽门梱混淆放纵嬖人信任胥史而又身贵室富藏镪巨万视姻族辈如行路人虽甚贫窘不一毫赈恤缙绅语及共所赧慙道涂喧传相与嗟唶此执中鄙恶宜罢免者八也今执中有是可罢免八者柰何不识廉耻复欲居庙堂之上其意非它是欲恩所未恩雠所未雠上损仁明下快私忿而然尔方天文谪见未退朝廷纪纲未立财用匮乏官师衆多敌骄无厌河决未复兵伍冗惰民力疲敝当此之时正是陛下进贤退不肖之时也臣不胜大愿愿陛下留神为祖宗社稷计为率土生灵计正执中之罪早赐降黜取中外公议天下之所谓贤而有德业者陟在公台之位委以股肱心腹之寄同德一体谟猷出纳布号令宣风化俾四方元元洗耳拭目闻见太平之政岂不善哉岂不盛哉臣非不知循默顾避谀佞迎合者速致富贵危言犯颜干忤权要者立被投窜臣所念者为身计则狂为国计则忠不愧古人之所用心不辜陛下之所任使干冒旒冕甘俟诛戮臣无任待罪激切屏营之至

拚又引诏书再论陈执中状曰臣伏覩近降诏书有尸言责者或失於至当之语臣以谓自朝廷至举天下自辅相至百执事孰为忠义孰为奸邪孰为贤正孰为欺诈陛下念尧舜知人之难欲别白真伪而进退之莫若取中外之公议欲闻中外之公议莫若信风宪之直言故德音丁寜遽然下诏今御史台陛下耳目之司当是职者既能言之又不失其当则陛下固宜听之不疑断之不惑听断之必行焉虽朝廷至举天下虽辅相至百执事某忠义某奸邪某贤正某欺诈无所逃遁莫不悉知之矣知忠义贤正既进任之知奸邪欺诈既退黜之夫如是则天子尊而天下安矣伏惟圣宋基业仅百年祖宗继承使纲纪不破坏者有礼法而已夫树礼法而不破坏者有宰相而已今宰臣陈执中居庙堂之上自去年春正以来处置大事违越典故先意希旨动是乖缪身为大臣既破朝廷之礼而私门之内信纵嬖人杀虐无罪陈乞置狱复自废之情涉诬冈托疾归第不赴大宴不赴圣节上夀一旦昂然复入中书殊无廉耻不恤人言身为大臣而又坏朝廷之法宰相既破礼又坏法御史不言之不可也御史之言既无不当陛下不断之不可也臣昨二月中已曾疏奏执中可罢免者八事臣自省臣之言无不当也陛下前日之诏谓言之失当者固已勅戒之矣若言之无不当者愿陛下听之於不疑断之於不惑其朋附执中之人捄解荧惑之偏说不足信也臣愚伏望早赐宸断正执中之罪复朝廷之礼法振中外之纪纲念祖宗继承之艰难广社稷百年之基业天子得以尊天下得以安亦以示诏书之出不徒然也臣无任恳切屏营之至

嘉佑五年十二月拚为右司谏同唐介玉陶乞寝罢陈旭除命劄子曰臣等伏见除枢密直学士陈旭充枢密副使制命之下深骇人情伏缘旭先为谏官日有张彦方者依托越国夫人宅诈为官诰卖与富民广受?贿是时京师恟恟以其事连越国开封府勘劾不尽朝廷差朝官杜枢録问方行举駮未及施行漏泄於外遂改差旭同入内都知代枢録问旭得此狱以为奇货灭裂情节便为了当且旭身为谏官奸邪佞媚如此陛下观旭此节可谓正直之臣乎复自天章阁待制河北都转运使除知瀛州与内臣阎士良妓妾饮宴交相结托迁龙图阁直学士知成德军其时文彦博当国贾昌朝为枢密使两人方相倾立敌彦博以旭旧相朋比遂引知谏院使为鹰犬旭明知龙图阁直学士自是因移成德军恩典既罢前命即合辤避贪窃儌幸嘿无一言且旭职为侍从而附会权臣苟取名位如此陛下观旭此节可谓洁廉之士乎昨知开封府唯务姑息小人以干虚誉经年在府殊无治状有百姓诉为内臣史昭镐欠钱仅千鐶旭以昭镐是入内都知史志聪管句内东门史昭锡亲属并不理索施行又皇城司亲从官盖乂入延福宫捕获送府臣陶时有奏状言宫禁之内理絶非常而宿卫之人自为奸宄易衣持杖夜入宫禁情状深重乞下开封府根究本情重加刑戮管句皇城司臣寮重行降黜旭专为身谋畏避权幸却将盖乂作窃盗衣物计赃定罪只收竪同保地分人员并引踈决释放取旨皇城司官员全不收竪臣陶当时累有论列其盖乂蒙枢密院进呈决配海岛皇城司官员中书行遣罚铜诫励旭意在庇盖皇城官员殊不以陛下禁卫中奸盗为意且旭职司辇毂坏法市私轻纵奸宄媚结权幸如此陛下观此节可谓公忠淳实之人乎一旦忽用旭为枢密副使不知在陛下圣意以旭为正直耶为洁廉耶为公忠淳实耶且宋庠之过不过昬谬无状耳固未有如旭前所为奸佞之罪今罢庠而用旭也谓之废罪则庶乎其可谓之进贤则恐贻陛下知人之失矣兼外议喧沸皆谓旭与管句御药院王世宁通家往复与史志聪素相交结力为主张致此超擢伏望圣慈察枢机之府非容奸佞之地速赐指挥寝罢旭之除命以副公议所是枢密院已有三员不至阙事伏乞更不差填臣等职有言责不敢嘿嘿唯陛下裁择

拚再论陈旭乞黜守远藩劄子曰臣等伏见近日除陈旭为枢密副使物议喧沸以为不当臣等已具连署劄子并奏状论列旭奸佞不公事状甚衆乞行罢寝未蒙施行窃缘旭有佞邪之才由迳干进自顷为谏官代杜枢录问张彦方公事谄谀贵幸灭裂情节便为了当已为天下正人之所鄙薄厥後附会宰相结托中官苟取禄位曾不羞愧昨知开封府日意在庇盖皇城司内臣将夜踰禁垣亲从官盖乂引赦释放取旨其皇城司官员案後并不收监及以内臣史昭镐是入内都知史志聪亲属勾当内东门?昭锡之弟欠负进士赵烈屋业钱七八百贯旭结媚诸史将词状判收不行有冀州进纳富民李士安者京师号为豪右之首典下中书吏人偷公用银器事发其银器上有中书字号士安托旭同居表弟甄昂传达意旨不行勾追勘断其甄昂纳士安钱二百贯文其後更为士安理索私债不少旭於辇毂之下作如此等事欺君罔民贪浊不公专务谄悦陛下左右越次干进其不被罪废已为天幸又况超越流辈骤入枢府乎自制命之出缙绅相顾失色於朝士林族谈惊嗟於外下至胥吏莫不笑恠以旭之命颇出史志聪等主张以至传为俚谚谓旭有二史之力此言傥着不唯有汚於公朝实恐上玷於圣德伏望圣慈下察公议早赐指挥罢旭枢密副使之命黜守远藩所贵朝廷清明奸幸屏塞

拚三乞黜陈旭以革交结权幸之风劄子曰臣等近累有连署劄子并奏状论列新除陈旭枢密副使公议不允乞行罢黜未蒙施行伏缘臣等所论列旭奸佞不公事状甚衆且旭为谏官録问张彦方公事有所庇盖而不疏駮罪一也知谏院冒受成德军转官恩命而不辤为宰相文彦博鹰犬罪二也知开封府寛释夜踰禁垣亲从官而故出皇城司官员不收竖罪三也屈抑进士赵烈索史昭镐屋业钱七八百贯词状不行以谄媚都知史志聪管句内东门史昭锡罪四也故纵冀州进纳豪民李士安之罪而同居亲情甄昂取钱二百贯罪五也交结句当御药院王世宁托为亲属而通家往还罪六也自制命之出缙绅而下至胥吏辈传为俚谚云旭得枢密副使者二史之力罪七也旭之曲媚贵幸交通宦官私邪不公干取柄用罪恶如此陛下纵不惜一枢密副使以幸旭其如朝廷何其如天下公议何伏望圣慈革奸邪交结权幸之风杜中人引进柄臣之弊察政府重任非佞人由径进取之官黜旭远方稍正邦典拚四乞早赐宸断屏黜陈旭劄子曰臣近以除陈旭充枢密副使不当曾具状并三次同唐介王陶连署劄子论列旭私邪事迹乞行追寝已是多日未蒙施行夫天下治乱系时政得失而然朝廷安危由柄臣邪正之致故曰正臣进者治之表佞臣进者乱之基古人极言不可不慎伏惟陛下临御以来用人固多其得失邪正岂逃圣览凡进一人公议允矣人言息矣斯可谓之得人矣凡用一人公议不平矣人言为不可矣斯可谓之失人矣有言责者岂常好辨哉是亦逼天下公议为朝廷斥邪幸之党杜奸慝之门职当然而不得默也如旭之为谏官希旨录问张彦方公事及冒受谏院恩命附丽大臣知开封府寛释踰禁垣亲从官之罪以庇盖皇城司内官抑塞赵烈诉史昭镐欠屋业钱词状而隂结史志聪史昭锡之援故京师俚谚谓旭有二史之力故纵有罪豪民李士安废屈邦法而同居亲情甄昂纳士安贿赂不少因缘御药院王世宁联亲通家来往旭作如此等事一旦骤进枢府欲使公议允而人言息其可得乎易无妄曰其匪正有眚不利有攸往天命不佑行矣哉言居不可妄之世独用不正之道以求进往天不之佑在时未见其为利也传曰见恶如农夫之务去草焉言其勿使滋蔓为稼穑之害也诗云式夷式已无小人殆言人君当用平正之人无小人近以取危殆也语曰远佞人言为国者近便佞之臣则非其福也臣愚伏望陛下察视旭之所为鉴诗易圣贤之训救朝廷用人之失早赐宸断罢旭枢密副使之命而屏黜之庶使後来怀私狭诈无所不至之人得以为诫臣无任为国纳忠之至

嘉佑六年正月拚五论陈旭自乞远贬劄子曰臣窃以帝王之德莫盛於知人其次无大乎纳谏故知人则忠邪判而委寄审纳谏则壅蔽开而善恶分恭惟陛下临御以来举以二者为意间或用人有失必采台谏封章天下议论随即罢去故祸却於将兆福来於无形中外以之欣欢国家以之巩固而陛下知人纳谏之德超迈三五动植咸知伏自擢陈旭为枢密副使制命之下中外骇然既玷陛下知人之明台谏博采公议按旭有奸佞之实附丽权贵交结宦官在天府则唯务贪私居谏垣则但闻阿倚历条事状连奏封章迄今两月而陛下尚容回邪未行窜逐有玷陛下纳谏之德夫旭身为人臣智虑百端巧取富贵而玷陛下临御已来知人纳谏之二德使天下有以讥议则旭之罪戾又可逭诛而况机密要地兵柄所归虽当平时乌可轻授一旦苟有缓急如旭岂堪与谋臣是以忧患未萌为国远虑每有论奏不觉繁多伏料陛下天地至仁日月至照念祖宗创业之重治乱在官之由察臣论列之不私辨旭罪状之甚白早黜旭於散地以快天下也陛下知人纳谏之二德庶复焕於今日而垂光於史册矣况臣与旭素无雠隙与臣又是同年及第臣不敢惜事契风义之失实可忧朝廷公论之去若陛下尚以旭为忠正可任以臣之谏诤为诬则乞贬臣远方以谢於旭在臣诛殛流放於身不计重轻唯陛下裁断

拚论陈旭乞待罪劄子曰臣伏以天子至尊百辟至衆贤邪尽在真伪杂然不用忠言何以早辨恭惟皇朝继承四圣昌明百年从谏任人罔不由此太祖自建隆下诏令百官转对故下情上通公议得进太宗雍熙中励精求治改拾遗补阙为左右司谏正言切责丁宁极言得失一日谓吕端曰宰相进贤退不肖便为称职真宗祥符中诏置谏官六员其略曰或诏令乖当官曹涉私措置失宜刑赏逾制并许谏官论奏陛下以圣明寛仁之至德体祖宗谘谋衆正之大猷临御以来开纳谏诤纲目振举虽古之兴王治世未有逮今日之盛故左右疑丞中外臣庶其贤否邪正忠佞清浊无能逃圣鉴者听正论采公言示天下以不私而致然也伏自去岁罢宋庠枢密使二府两制同时除拜十三四员其不叶公议而人言喧甚者独枢密副使陈旭而已臣与谏官唐介王陶洎台官范师道吕诲等各言旭罪状章奏纷委至今两月余日未蒙降黜施行臣不避重烦天听复用条件开陈谨按旭早为谏官日同与入内都知録问张彦方伪印官告事灭裂情节附会权贵知瀛州日数与钤辖内臣阎士良妓妾饮宴逓相结援迁龙图阁直学士知成德军已授赐赉未到任间即召知谏院用附宰相指踪击搏其移成德军增秩赐金一切恩典更不辤避贪窃观望为世取笑及知开封府轻纵踰禁垣亲从官盖乂重罪盖庇皇城司官员不行收竖以隂结本司宦官殊不以陛下禁卫中奸盗为意有进士赵烈诉史昭镐欠屋业钱仅七百贯以昭镐是内东门史昭锡兄弟前後经半年只理还三十余贯其间又判收不行案牍具存又句当御药院王世宁与旭并吕诲同是亲戚吕诲与世宁未尝来往旭与世宁深相结托张茂实王世宁俱是旭聨亲旭拜命之後乞回避茂实而不言世宁隐情欺公可验深狡怀谖迷国见利徇私巧进百端无所不至臣伏思陛下尊居岩廊之上其臣寮进用有失虽外议喧沸人心不平设非台谏耳目询访无所顾避论列以闻则陛下何从得知旭所为踪迹如此乖恶而未即罢免是台谏之言不足听也大抵近辅枢衡日与国论得正人则天下之幸用奸邪则非朝廷之福伏望圣慈早赐罢旭枢府之命以副衆望若以旭为正人可任机要谓臣之言不足听即乞窜臣远方以诫後之言者臣更不敢趋朝及国子监等处供职谨归私家待罪唯圣心财察

拚又乞速行退罢陈旭劄子曰臣等闻明主不恶切谏以博观忠臣不避重诛以直谏故能叶熙帝载助正天纲况臣等职名谏官实有言责抱爱君之志则惟恐朝廷施政缪盭未跻三代之隆负忧国之心则惟恐朝廷任人乖失未繇衆正之路固不敢隐忠避死自固身谋偷合苟容上孤圣寄所以退尝待罪而复起就职言己忤意而尚欲极论惟陛下察其至愚怜其尽节究极事理垂恩听之则臣等生死幸甚臣等昨见差除陈旭枢密副使不当中外讥议朝廷用人之失臣等寻具旭奸邪迹状论奏乞行罢免百有余日章十数上而天慈过仁未赐省纳臣等窃以本朝枢密院与中书谓之两府均公宰之任未尝有与中人宦官连姻之人处其任者岂非本兵之府职事机密外司边要内摠武臣不可使帷幄之内交通知闻隂窥人主起居密伺禁中动静者耶今王世宁见充御药居中处要密近左右陈旭素号奸邪贪利忘义与王世宁是妻家姻戚居常往还而陛下开此一端进用宦官姻戚之人参领枢柄使得内外响应相为表里臣等恐不唯今日稔养奸恶可虑非轻亦恐异时遂为本朝弊政着在方册非所以垂永久示万世之法也今陈旭诡谲万计营构党类隂进邪说力拒公论必谓若罢陈旭则是与前日中外所传因宦官进用之说相合如此则上玷圣政不若坚留陈旭庶息人疑夫邪人之言荧惑天听但务封殖奸邪行其私计不顾芜秽朝纲亏损上德自古至今使人主不能分别君子小人邪正之论者率由於此也臣等伏闻圣人不以智治国唯至诚可以化万物王者不以言动民唯实行可以感羣心陛下欲弭人疑而不徇公议则人疑愈深矣陛下恐玷圣政而坚留憸人则圣政愈伤矣且今天下之人谁不知陈旭佞邪交结中贵之迹邪天下之人谁不知陈旭是御药王世宁通家亲戚邪天下之人谁不知自太祖开国太宗真宗三圣以来迨陛下临御百有余年未尝有御药中贵人亲戚入两府之人耶今陛下外不去陈旭内不罢世宁以风宪之司绳纠之任为不足用以谏诤之臣献替之言为不足听以历代重选本朝旧规为不足法天下之人不可家至而户晓臣等伏恐四海之内莫不疾首上疑公朝窃议圣德者矣伏惟陛下濬哲聪明圣合尧舜辉光笃实性与天通在宥天下垂四十年鉴烛万事幽隐必达难名之美甚盛之德际天接地巍巍无穷而犹兢慎庶政听言纳谏如恐不及此非下臣无知所敢拟议者也然臣等更愿陛下驭下之际慎惜朝纲用人之方深存国体不轻历代至重之名器不违三圣至公之成规不开奸人内外交通之弊政取疑四海贻讥後世速行退罢旭之柄用以解天下之惑则朝廷清明而圣政日新天下不胜大幸臣等冥憃唯知事君之义当尽愚忠其所以触忌讳犯威怒以取罪戾而不敢避者亦臣等之职焉唯陛下察公私辨邪正惜朝廷体絶万世弊则臣等生死幸甚拚上奏曰臣等风闻散直剩员兵士董吉以烧炼之术为名因缘入内副都知邓保信援引入留禁中外议籍籍以为不便臣等伏以自古乱臣贼子兴妖造奸必伪称化金宝益年夀之术以取媚人主外托爱君之迹内为乱政之弊汉之文成五利唐之普思静能滥恩既深显戮旋被至其甚者权移羣小势倾朝廷稔成祸殃延及宫禁唐太宗宪宗二帝号为英主亦以服饵贻疾取笑四夷文宗之时中尉王守澄引荐李训郑注讫成甘露之乱皆由依宦官而结主假药术以市奸故也或谓烧变金银则天子以慈俭为宝不当务此或谓合炼丹药则前世为药饵所悞可以为监左道无赦古制有刑今保信复引董吉禁中盖当事之初理如无害洎为弊之末祸或从生其董吉伏望圣慈早赐斥逐免致荧惑圣听邓保信亦乞诫励施行

庆历八年右正言钱彦远请焚瘗物故妖僧疏曰臣风闻在京景德寺僧人俗谓之言法华者因病物故而道路皆传内降使臣令用布漆其骨留於本院供养谨按其僧本由病後言语乖越其徒转相诳惑小人从而唱之意在希求聋俗舍施财物今既自化别无异迹忽令漆其残骨留贮寺中窃恐不逞之徒妄传神变别起妖幻伏缘昨来恩州叛卒始皆假托此术以胁多衆乃至朝廷临遣大臣督战方能擒灭不尔为国生事今此僧近在辇毂尤动人心万一之间不可不虑五代时定州狼山寨有尼姓孙名曰深意及死坐而不坏寨民孙方谏者奉之远近神其事聚衆颇盛遂因为定州节度使仍自立弟行友为兵马留後至太祖时遣兵擒行友至京及访狼山辇其尼屍焚於京城西北隅自此定州方始朝廷除节度使盖深达情伪建威销萌之至况释氏本教亦不许其示相於外徼福於无况此朽秽之骨复何所为伏望圣慈详察邪正本末上法祖宗英断特降指挥令开封府监勒本院僧徒将所谓言法华者於城外依本教焚化如有烬余之骨即於城外瘗藉即不得放入京城诸门及於寺院聚人供养所贵不至有惑民听

仁宗时知谏院司马光论王逵劄子曰臣窃闻监兖州景灵宫王逵近降勅差知莱州逵暴戾凶狡陵上虐下所至为害朝野具知今年齿已衰犹汚仕籍若复授以一州使为长吏必恣行不法残害民物监司畏之莫敢诘问使一境之人何所控告伏望朝廷检会逵年纪及察逵平生事迹勒令致仕或只与监当差遣永不得令亲民

光又论张田状曰右臣窃闻朝廷差屯田员外郎张田充荆湖南路提点刑狱田之为人倾邪险薄前知谏院唐介言之甚详伏计朝廷已熟知之提点刑狱专按察之柄系一方休戚今以倾邪险薄之人为之诚未见其可况田向者止自通判资序权发遣三司判官因罪左迁知蕲州议者已谓之大优今到任未及三年遂作监司臣窃恐士大夫争欲效田所为以为进取之捷径不惟任使失人抑亦败坏风俗伏望朝廷寝田新命更择端士以代之实远方吏民之幸

光又论张田状曰右臣近曾上言张田不可充荆湖南路提点刑狱未蒙朝廷施行臣窃以吏者民之纪纲提点刑狱吏之师帅苟不得其人则一方咸受其弊又凡今之朝士自常调进用者皆自此官为始国家尤宜眘择其人田资性险薄色厉内荏毁誉出其爱憎威福发於喜怒陵其可陵佞其可佞真小人之雄杰而时俗以为贤才夫不善之人天下皆知其不善斯不足疾也惟衆人谓之贤而实不肖者君子疾之昔汉文帝欲以啬夫为上林令张释之以为啬夫利口捷给恐天下随风而靡唐太宗见进士等第怪其无张昌龄王公谨名王师旦曰二人有文无行恐变陛下风雅今提点刑狱其为轻重非特上林令与入等进士之比也臣愿陛下必选忠厚方正实有治行者为之其饰伪行险躁於进取如田比者皆不可用也臣今所言非专为湖南之吏民亦为国家重惜风俗伏惟陛下察其愚忠其荆湖南路提点刑狱乞别赐择人

知谏院蔡襄论李淑梁适奸邪状曰臣伏见李淑罢开封府中书舍人充翰林学士谏官已有论列李淑行迹奸邪丑恶不宜在天子左右皆陛下素所知者而天下之人未知朝廷如何处之臣闻至圣之主至治之世邪人不能为患犹必去之舜有功二十登八元八凯去四凶也以舜之明虽有四凶在朝岂能害舜之治然必去之者不可使邪人在侧使天下之人皆曰为行如此犹在天子之侧谁肯修身洁行以为忠良以此知邪人虽不为害犹当去之况能必为害乎自古帝王非不知邪人不去终为大患然有因循不去者亦有以也一曰不明虽知心恶邪人而不能辨邪人之谓也二曰不忍邪人善为巧佞君虽知之而不忍去之之谓也今李淑奸邪朋附有尸鬼之名闻於天下伏况陛下智照明了纎毫尽见淑之为行无不暗悉非不辨邪人也臣每进对之时陛下尝谓臣曰奸邪去则朝廷之福以此定之又非陛下乐闻巧佞之言而不忍去之也所以不去者必以无实罪故也臣请论之有实功有实罪而赏罚不疑者有司奉行也无实功而赏无实恶而诛唯圣人自能别之有实功而赏者战获多少财利丰寡是也有实罪而罚者杀人受赃之类是也无实功而赏者节行是也无实罪而罚者奸邪是也是故圣人之议赏罚也赏节行在实功之先罚奸邪在实罪之上故舜登八元八凯去四凶而曰大功非圣人不能为也臣力诋奸邪世人以臣不思後患为臣寒心笑臣愚鲁臣自知甚明苟利国家岂顾後患哉臣不爱身惟忧朝廷不即施行耳奸邪不去正人退缩此正可痛心也李淑梁适皆有实罪而臣辈所请者只乞与外郡有何难行若大臣者有专权之嫌有後患之畏不敢明言去之陛下何所惮而不为愿陛下为社稷为生灵留意幸甚

襄又乞罢晏殊宰相状曰臣等切以宰相之职代天工断国论镇抚夷夏表则官师非有经纶之才廉正之德而居之者是谓失其所任然当中外多事之时苟能尽心竭力以济公家之急纵有不逮人或恕之而敢不恤物议务营私产与细民争利推其为心岂可相天子而率百寮也臣窃见宰臣晏殊自登枢府及为宰相首尾数年不闻奇谋异略以了国事唯务私家营置资产见於蔡河岸上托借名目射占官地盖屋僦赁以宣借兵匠外多占外州军人日夕苦役怨讟之言闻於道路臣等谓今年以来灾孽相仍盗贼继作内有百万骄冗之卒而不能更其法下有亿兆愁苦之人而不能寛其力盗贼屡动延及岭南敌使交来事绪未已河决於北地兵叛於边城观此事势大臣之责其过均矣然晏殊当此忧危之时恬然自安窥图小利此於大臣中尤见其所为之谬也臣等闻唐高宗朝中书令禇遂良贱买中书译语官地为御史弹奏贬同州刺史又闻太平兴国中宰相宋谋与宣徽使张禹锡互请官中邸第太宗皇帝鄙其不识廉耻宋谋以本官罢免二人当朝廷无事於官私有所营取尚行贬降今日中外人心忧危殊为辅相既不能了得大计又占射官地役苦军人日趁数十钱之资情状如此岂可尚容於庙堂也伏惟陛下以祖宗社稷之大天下生灵之重久付己为失任加之营私忘公无所媿畏臣等伏乞陛下特出英断罢免晏殊别求贤才以救时弊

襄又乞责降冯承用状曰右臣伏见句当御药冯承用为御史台弹奏受作坊副使句当北园者臣窃以承用小人凭威恃势久招物论致有抨弹固宜窜逐以示劝戒今乃优与使名兼管园囿是以罪责而迁官任使与无罪同何以示朝廷赏罚至公之道兼恐依旧出入宫禁事体不便伏乞圣旨特与降近下官资向外监当庶协公议

襄再论冯承用王守琪状曰臣今月初一日状为入内供奉官句当御药院冯承用转西京作坊副使句当北园臣谓承用倚威恃势久招物论乞降近下官资向外监当至今承用尚在京师且承用既以事责却自入内供奉官转一资何以明劝戒之道臣窃闻冯承用曾受供备库使知磁州王守琪青马一匹却安排侍御郭氏嫁与守琪为妻且郭氏在内中执侍之人虽得出适承用出入宫禁岂可受守琪送马後以郭氏嫁与为妻守琪陛下之廷臣岂可交结承用敢娶郭氏渎紊彛章中外传闻亏损国体其王守琪冯承用各无恭畏之礼罪当诛戮乞送冯承用王守琪下御史台根勘因依以正刑典臣备位谏官度事之有所损益者乃敢论列期於必行今承用未寘刑书臣不得默默而已也

襄又乞罢陈执中参政状曰臣伏闻制命以陈执中参知政事虽衆议喧然咸谓不当臣虑传闻未审未敢指名奏论寻於今月二十六日夜入劄子乞稍缓其命容臣等上殿奏论次日不蒙指挥是陛下以所命得人不容论列臣窃闻圣意以执中建皇储之议以为有功故复大任也臣见前代以来人臣建皇储之议者诚为难事或因後宫争宠次序未分或因皇子衆多材德相远人臣逢此时建大策力排羣议者诚为有功也真宗皇帝独有陛下一子天下之心固自系望皇储之立非陛下而谁但以幼年未行册命又岂待人臣建言而後定也执中於当年上言正是窥先帝之意自图富贵又岂为功也伏况陛下宠遇执中擢居枢府西事之始处置乖方如要排墙杀元昊使人又明降宣命令边臣入界打虏致得元昊来攻延州覆军杀将为国大耻皆执中之过也兼执中赋性强很不容同列商议遂致如此败事陛下明其有过寻已斥去及任陕西又以无功而罢自青州专务严劾科敛一向残暴此固衆人共传也才性如此岂可置之庙堂况今天下多事生民困苦天地灾异中外忧惶正要任用才能之时陛下但以执中曾有建储之言不念强狠害事任之政府此乃牵私之意安可副天下之望臣伏乞陛下追罢执中前命别用才能如以臣言为非乞行窜逐

襄论吕公绰状曰臣近为吕公绰同判太常寺去失乐钟至多并不问罪却除纠察在京刑狱臣乞劾正其罪依赵良规例施行所有纠察勅书亦乞追寝未蒙朝廷施行臣待罪谏官所言悉皆公论如吕公绰其父夷简执政之日公绰倚势卖权欲施一恩则预作因缘欲行一事则先露风旨若以外人所议直是货赂交通为宰相之子而暗擅威福之名着贪婪之迹为陛下之臣岂复有恭畏之心乎操履若斯岂臣过论况夷简作相日久旧恩遍满朝中或欲屈法以芘公绰之愆或欲迁官以酧夷简之惠伏惟陛下持大公之柄宰天下之平示公绰均於百官何必恣其儌幸若朝廷以公绰失钟之罪为轻其纠察在京刑狱之任即乞追寝别与闲慢差遣若公绰不合陈论乞加妄言之罪使天下知是非有归不可空已也

襄又论魏兼状曰臣风闻前淮南转运使魏兼先自两浙安抚回来有旨候令任满日与直史馆者臣窃见前来遍遣安抚使诸路廵察惟魏兼最为狼籍是时杭越苏秀诸州旱涝连年疫疠相属富者疾疫贫者流亡哭声遍野饿屍横路魏兼专衔恩命往布德音不能悉心竭虑以副陛下焦劳之念辄敢恣情宴乐以敛百姓之怨至苏州留止三日穷彻昼夜歌乐娯游本州尽驱饥民藏於祠庙三日拘束饮食无得殍死甚多隔年论旱词状一程至吴江方得收览诸州望风悉遣妓乐隔州迎候睦州送至桐庐至有乐人溺死苏州民謡刋板传诵臣略得两句云绕梁歌妓唱动地饥民哭杭州刻安抚夜饮图卖於都市丑声恶语传於道路缘魏兼与宰臣章得象晏殊并是亲戚当时无人疏兼罪状请加诛赏以谢吴人不惟苟免过尤仍有馆职之命伏以赏罚之柄国之大经今无功而行赏已可痛心况有罪恶而加赏乎上下蔽蒙纪纲隳坏靡不由此其魏兼上无畏法之心下无恤民之意纵有任使焉肯尽忠所有馆职之命伏乞寝罢或降与小郡以厉後人

襄又论中书吏人刘式状曰臣伏见中书提点五房公事金部员外郎刘式年满合该例转官赐紫入转运资序知州者窃以刘式本自贱微因缘入仕频倚事势窃弄威权臣略条一二事以明刘式奸狡之状明道初修葺内庭固无劳效儌求名目改转朝官景佑之间辄求外补宰臣留而不遣侄男特授斋郎非例推恩事权愈重庆历二年守当官周卞偷窃空字勅黄伪作祠部流散诸处货卖极多周卞事发之後刘式与本房堂後官张用和方始陈首举觉及开封府按成之日惧见録问别有干连上下通情奏请周卞更不录问直令弃市岂有中书吏人隂结大臣诬罔圣聪回换刑狱又有守当官荆杞为婺州客人徐昞进状乞分家产荆杞伪作内降劄子取受昞钱一千余贯事将觉发荆杞杀徐昞父子三人窃见天圣中守阙人吏马宗夀写造伪敕下礼部补苏上达充斋郎事发提点五房公事张仁惠有不觉察罪降知光化军堂後官李昭度降授齐州监当本房手分并皆除出去年刘式不觉察周卞荆杞伪造杀人其罪甚重盖缘当政大臣曲为芘护并只罚赎仍旧守职不隔磨勘依例转官伏见转运提点刑狱不觉察部下官吏取受并降移差遣今来人吏才八十员刘式不觉察苟免过愆若更例与优恩出典大郡不惟小人儌幸何以激劝将来其刘式伏乞朝廷更不转官特责降监当以表朝廷清明不容憸人干托之罪

吏部尚书夏竦上奏曰臣闻易曰王臣蹇蹇匪躬之故诚以君子修身践言策名委质垂绅佩玉禄廪所丰虽夙夜忧勤尽瘁事国犯颜色触忌讳致君济俗犹恨无补况季世浇薄忠信?迟以巧诈为良图以缙绅为美利司马游四至九卿汉君子耻其巧宦盖官业固殊商贩公朝岂尚谄谀直道事君三仕三黜与夫藴蓄巧心隂射上指致位卿相者岂同日道哉国家选用忠纯精求黎献中外辑睦远迩肃雍奈人心如面不能咸一或用取冗效而乖大体谋私室而忘公家至有起自贱微骤登宦路强为明敏剖析秋毫事至细微动烦旒扆谋身千计媚衆多涂观古良臣颇殊於是虽陛下法象天道恢大皇纲拯恤齐民招延谏诤而上下之吏巧官尚多或滥施刑罚张皇威望修饰厨传沽买名誉或妄献谋画炫燿心计隂行宠赂规求荐举上负国恩下速民谤诚当广示询问深究弊讹抑退纎伪优用蹇谔稽复西汉之制岁驰八使之轮特选英贤专任刚毅按行方国分验治状明赏信罚以御其下去邪决壅以苏其民使清浊派分远迩绳直则公家之惠膏润四海陛下聪明无远弗届

宋庠上奏曰顷因叛羌扰境加以岁初日食风灾之变陛下省躬念咎勤劳日昃思所以销伏衆异询逮下情洊敕攸司广开言路故自春夏以後或诣吏或投匦或遣近臣临问或於便坐引对公私草泽上封言事者以千百数大抵论兵料敌不越攻守之策虚谈谬语衆所共知道采涂闻互相求丐然质其实效可施於用者卒无得焉其间尤可怪者王建中以通籍之臣乃言今之天下非陛下之有李元振不逞狂竖而献封削牍字皆方寸辞意悖慢侮蔑朝仪丁腴卜祝之家滥名贡士杂引星变云京师且有大火王翊胥徒贱品因缘荐导累求上殿缙绅蹉笑李可久原州酒户嘱托奸邪无功授官正人切齿若斯之类皆当伏诛都市投弃遐荒布告天下以清风俗其余或恣为毁黩或轻议灾祥述闾阎猥滥之辞陈锥刀琐末之利妄为器械意度山川荐达亲联援引朋党冒恩儌禄情无不至遂使天下幸灾好乱之辈负愆失职之人羣吠京师雀跃朝着盱衡鼓舌曾无嫌忌陛下业已搜访务存包纳随材第赏皆过所期矜愚含垢未尝加罪恭惟天地江海之量非名言所能及已然人道有上下国体有重轻下而犯上则堂陛寖隳重而可轻则器鼠无忌今使小臣末吏竖儒黔首皆得攘臂奋笔议朝廷大事淩轹卿相以为儌幸进取之资臣恐乘风随流荡而不反权削威弛非国家之福臣窃闻真宗咸平初亦有求直言之诏寻以上书者类多诬谤特诏登门鼓院更不收接臣欲望圣慈下有司捡会先朝故事明行止絶其今日以前上书已在有司者委看详官精加研考奏听朝旨今後应内外臣庶唯诉寃告密及通封言事并如常式外其余一切罢之若复妄陈军机言涉斥黩或外封上别题事目并因请托封进入内者并乞收送开封府结勘依法施行应遵旧章以协公议

宋祁劾李孝友劄子曰劒州司理参军李孝友陈首冒用乡贯因此及第法寺断从自首原免许行改正臣伏详李孝友身为儒士业习诗书宜於大义略有知识今乃冒贯三代明认?州録事参军李彻为父改易名字苟求荐论按春秋时妇人尚知曰父一而已而孝友见利忘义首乱大伦弃已死之亲事假立之父亲踈交乱昭穆外移且不恭其亲而恭他人谓之悖礼况自犯名教略无畏慙此而可容谁不可赦伏望朝廷据其狂悖投窜远方使终身不得更玷仕籍敦诫偷薄各识义方监察御史包拯论张尧佐疏曰臣?见张尧佐除宣徽南院使淮康军节度使兼景灵宫使又同羣牧制置使制命一出中外惊骇缘张尧佐久以非才滥司大计利权反覆物论沸腾臣等累次论列陛下欲务保全乃曲假宠荣并领要职求之前代则无例访以人情则不安臣实忧危罔知所措窃惟陛下临御以来凡所行事悉遵守祖宗旧制未尝踰越若乃进用臣寮於先朝则李至丁谓自尚书参知政事授节度使钱若水旧任枢密副使由工部侍郎只得观察使於今朝则钱惟演以枢密使兵部尚书授节度使李士衡以三司使兼尚书右丞李维以翰林学士承旨兼刑部尚书陈尧咨以翰林学士兼工部侍郎并授观察使郑戬以资政殿大学士户部侍郎知并州二年只授宣徽使踰年方加节度使此皆国朝之旧典也自非德望兼着亦不轻授今尧佐何者而兼是四职乎况执政大臣与国休戚不能执守建明曲有阿徇成此过举俾天下窃议陛下私於後宫不独於圣德有损抑又事体不可之至甚者也伏望陛下以祖业为重以天下为意免使奸幸有所窥伺特出宸断罢尧佐宣徽使之命任以外镇庶可稍息天下之议

拯又论李淑疏曰臣等伏覩除授李淑充翰林学士兼端明殿学士侍读学士者窃以李淑未丁忧间只带侍读端明两职尝坐吟咏嘲斥前朝语涉怨尤事干烈祖以此差知南京自陈亲老遂乞侍养相次又却充职当时物议以为才乞养亲遽乃求仕无致养之乐有谋身之端又以其前过至深不可处之亲近羣言未息旋即居忧今来服除始还旧贯仍居学士之班乃处禁林之重何故崇署之至如此哉臣等所未谕也且李淑素行前後言者多矣陛下亦具悉矣臣等不复一一陈数但指其甚不可者陛下裁处无使万世之下致讥於朝廷则臣等之责塞矣非於李淑有嫌隙也臣等读汉书见辕固与黄生争论於景帝前及汤武受命事当时犹为隐避不终其说汉景帝与汤武相去千余年非其祖宗尚乃置而弗论何则嫌其类也以仲尼之将圣於区区鲁国亦为之讳盖礼则然矣李淑父子蒙国厚恩其身久处清华官职俱显秖以累守外郡未获大用意怀怨愤遂假前代为名讥切本朝迹其用心诚罪不容诛者也暨缘羣议稍示薄责淑乃曲辨益肆妄端欲遂一已之非以易大典之序此而可恕谁不可恕哉又於吕夷简墓志有过猜鸡晨之语臣等伏以陛下奉事章献太后於母子之际无纎毫之闲烝烝孝治格於羣黎谓之鸡晨实累上德其中更有甚不可者臣等不忍言也淑之所为敢尔悖慢陛下仁恻笃顾旧物虽隐其甚恶不赐显诛在乎物情已为恩贷今又增一学士处之禁涂衆议諠諠实甚不平况母年八十别无侍子臣等伏望陛下宸断落其翰林学士与一外任或令侍养如此则怀奸隐慝之臣有所戒惧不敢谤讟矣

拯又论郭承佑疏曰臣等近冒再具论列郭承佑以其上僭不法等事乞朝廷重行降黜今闻改差许州部署虽罢知州之权然依前为节度使在承佑所损无几於朝廷威令则所损至重至深也何则承佑以亲以旧曲被优恩有大罪而蒙生全无微功而叨将领便蕃富贵出入宠荣假使杀身未能报德而乃恣逞奸慝渎乱国经身拥节旄而姑息士卒职隣枢近而僭越典常命之抚俗而残民委之留务而生事喧然衆口谓之蓄谋迹其用心实亦不顺此其可恕则天下之恶无不可容者矣虽人主曲全臣下过示优矜而凶人不顾君亲胡为惕厉况当熙洽之际敢萌跋扈之为是诱藩臣非曰戎首若不痛绳以法斯则漏彼吞舟使包藏祸乱之人何以戒惧而自戢哉兼臣等仍闻承佑在南京非理决配过人及一二百数昨杨孜分析裁四十五人而已实有未尽意其谓何臣等乞再下南京令子细分析承佑在任日决配过军人百姓依法不依法作两项声说的实数目闻奏候文字到日乞朝廷别赐裁处

拯知谏院请安置鹿皮道者疏曰臣闻善为国者必务去民之蠧则俗阜而财丰若蠧原不除治道从何而兴哉窃见兴国寺僧鹿皮道者绍宗自残支体稔怀奸诈扇诱聋俗聚集凶党创修寺宇熔铸佛像穈费货宝不知纪极方国家多事财用窘急岂容此辈恣行掊刻且佛者觉也在乎方寸假有万像之广不出五藴之中但平等慈悲即成正道有为功果非所崇尚昔唐朝欲造大像狄仁杰上疏论列即时罢役伏望皇帝陛下俯矜庶品博采羣议凡所兴造速赐禁止其僧绍宗亦乞於外处安置庶免惑衆

右司谏韩琦论僧绍宗妖妄惑衆奏曰臣伏见兴国寺有外来僧绍宗自今月十四日於本寺後三门上燃灯穿膝出榜行疏惊惑民庶意在规求易动之徒观施相属臣窃见天圣编勅节文僧道俗人有舍身烧臂炼指截手足戴钤挂灯毁坏身体之类并科断讫僧道勒还俗配边远州军编管居停主人及本院三纲知事僧尼厢镇所由容纵者亦行科断天下遵守有犯无赦岂兹皇居之侧都市所会恣令妖妄曾无止絶此乃本寺庸猾之辈诱令至京将欺惑於朝廷欲经营於建立责其奸状固匪容诛臣又虑佞佛之徒曲闻上听以至宫闱之内戚里之间冀有须沾益其夸大苟损财而为助固伤化之实深臣欲乞特降圣旨指挥检会元敕早赐施行如或国家畏重天戒已停兴葺撙节邦用惜其耗费少寛犯令特许行权则当任彼化缘俾从人愿固不可因而崇奉有害政猷辄论列於未萌幸矜裁於无隐端明殿学士宋绶上言曰帝王御天下在总揽威柄而一纪以来令出帘帷自陛下躬亲万务内外延首思见圣政得宜惩违革弊以新百姓之耳目而赏罚号令未能有过於前日岂非三事大臣不能推心悉力以辅陛下之治邪顷太后朝多吝除拜而邪幸或径取陞擢议者为恩出太后今恩赏虽行又谓自大臣出非大臣朋党罔上何以得此朋党之为朝廷患古今同之或窥测帝旨密令陈奏或附会己意以进退人大官市恩以招权小人趣利以售进此风寖长有蠧邦政太宗尝曰国家无外忧必有内患外忧不过边事皆可预防奸邪共济为内患深可惧也真宗亦曰唐朋党尤盛王室遂卑愿陛下思祖宗之训念王业艰难整齐纲纪正在今日历代名臣奏议卷一百七十五








○梁高士碣

有汉高士梁君，讳鸿，字伯鸾，扶风人。君得天元纯，诞其生知。囊括道妙，而游于世。遭汉微阙，浇风偃物。君以为道不可徇时，故安节以高蹈。高蹈不可以激俗，帮登邙以作歌。作歌不可以遗患，故适越以遐遁。遐遁不可以不粒，故寄食于析臼。是以孟氏悦其道而妻子，伯通尚其风而礼之，安夫大而遗其细，忽夫语而顺乎默，乐则行之，忧则违之。斯可谓高世之遗民矣！原夫天之运也，曰明与晦；人之道也，曰否与泰，达人知否与晦之不可为也，故耦而耕，狂而歌，凿丕以逃，荷以游。而晦德避难，不成乎名。於戏，伯鸾！非斯人之徒，则谁与哉？唐大历六年，小子旅于吴，得君之旧游焉。孟子称：“闻柳下惠之风者，鄙夫宽，薄夫敦。”然则闻之风声，亦将舍尔朵颐，以观我灵龟乎？乃刊贞石，以识遗烈。铭曰：

山隐器车，河秘马图。伯鸾不行，独与道俱。太虚无际，浮无系。伯鸾伊何，冥迹人世。直道辱身，三黜鲁邦。扣马而谏，饿于首阳。邈矣伯鸾，静而含光。作铭皋桥，万古是望。


84　劉歆元韶賣國不終


漢之劉歆，魏之元韶，賣宗國以徼利，而身亦不免。小人可以戒矣！

【閻按】元韶事不見魏書列傳，見北齊書及北史。

【全云】此切齒於趙孟傳之輩也。

【元圻案】劉歆爲王莽腹心，封歆爲國師、嘉新公。後歆怨莽殺其三子，與王涉、董忠謀泄自殺。事詳王莽傳。〇北齊書文宣紀：「魏帝以天人之望有歸，下詔歸帝位於齊，使彭城王元韶奉皇帝璽綬，禪代之禮一依漢、魏故事。」又元韶傳：「韶，魏孝莊之侄〔一〕，襲封彭城王。齊天保元年，降爵爲公。文宣謂韶曰：『光武何故中興？』韶曰：『爲誅諸劉不盡。』於是乃誅諸元以厭之。韶幽於京畿地牢，絶食，啗衣袖而死。」

〔一〕「侄」，原作「後」，據中華本北齊書卷二八元韶傳改。






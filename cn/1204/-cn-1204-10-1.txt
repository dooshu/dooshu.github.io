◎明仁宗宣宗词

有明两祖列宗，好学不倦，染翰俱工。如仁宗凤栖梧赋九月海棠云："烟抹霜林秋欲褪。吹破胭脂，犹觉西风嫩。翠袖怯寒愁一寸。信传庭院黄昏信。明月修容生远恨。旋摘馀娇，簪满佳人鬓。醉倚小阑花影近。不应先有春风分。"娟秀绝伦。宣宗有醉太平赐学士沈度云："浓云散雨收。花苑内鸣鸠。晓来喜见日光浮。暖融融永昼。麦苗润泽怀清秀。榴花湿映红光溜。田家鼓缶尽歌讴。是处庆、丰年醉酒。"其留心农事如此，不须七月绘豳风矣。［兰皋集］


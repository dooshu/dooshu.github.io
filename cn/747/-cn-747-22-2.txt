○亲谒太庙推恩制

朕闻理莫大於孝，所以通神明；事莫大於祀，所以谒宗庙。顾此薄德，获承丕绪，恭虔夙夜，弗敢遑宁。去岁爰命有司，增营太室，寻以匠者功就，饔人礼奉。虽是效是则，率由旧章，而不躬不亲，曷尽诚敬。粤自河洛，旋於京师，聿修斋祭，致用蠲洁。属群方骏奔，庶位咸旅，裸奠式受，感怀载殷。圣灵在天，若享精意，伊尔王公卿士，下逮黎蒸，道存念兹，惠乃锡类。七庙元皇帝以上，三祖枝孙，恐有失官序者，宜各与五品京官。皇祖妣诸家，有子孙今在选叙者，量加甄择。内外官三品以上有庙者，各赐绢三十匹，以修祭服俎豆。缘谒庙亚献邠王守礼、终献宋王宪各赐三百匹，夹侍岐王范、薛王业各赐绢二百五十匹。自馀行礼及供奉，三品以上赐一百六十匹，四品一百四十匹，五品一百二十匹，六品一百匹，七品八十匹，八品六十匹，九品四十匹。卤薄六引官各减一等，押仗官又减一等。摄官依本官给。有兼充诸使者加一等。两京文武官并朝集使诸方道表，一品七十匹，三品六十匹，四品五十匹，六品七品四十段，九品三十段，从者加一等。皇亲诸亲准品等，礼仪置顿营幕使各赐物一百段，副使八十段，判官及修定仪注官各减三分之二。行所州县刺史上佐县令等，各准行从官与赐。其给赐人应两处以上者，从一多给，唯有庙官之赐听兼给。谒庙有所修造，专当官及当顿官始末不绝者，各赐一半上考。知顿州各免一年租及地税，傍州缘顿供承者亦准此。行事斋郎及权补充者各赐物十段，升阶者各赐物十五段，三卫飞骑万骑并仗内无品人等赐五段，十月正番卫士等各赐三段。缘道路及置营幕损百姓麦苗者，宜令州县检量，优还价直，馀应得而制书缺载者，所司类例以闻。


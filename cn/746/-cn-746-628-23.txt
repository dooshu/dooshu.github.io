卷628_23【和袭美馆娃宫怀古五绝】  陆龟蒙

三千虽衣水犀珠，半夜夫差国暗屠。

犹有八人皆二八，独教西子占亡吴。

一宫花渚漾涟漪，俀堕鸦鬟出茧眉。

可料座中歌舞袖，便将残节拂降旗。

几多云榭倚青冥，越焰烧来一片平。

此地最应沾恨血，至今春草不匀生。

江色分明练绕台，战帆遥隔绮疏开。

波神自厌荒淫主，勾践楼船稳帖来。

宝袜香綦碎晓尘，乱兵谁惜似花人？

伯劳应是精灵使，犹向残阳泣暮春。


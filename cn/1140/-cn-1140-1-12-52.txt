与张某

所示某公德政录诗颂并序甚劳捉刀读之不免泚汗使当事贤者身受之且视我为何如人仆不敢谓当事无足称然我辈立身遣词亦自有体何至作如此牙舌昔人谓舆论之是非胜官评之黜陟以舆论无私也况彚集羣言刻为大帙存之既久贤否混淆往视学山左搢绅之子有为其先人请祀乡贤乞香火生者或乡评无甚着辄出其在官颂德之书为稽据观其书大抵东南人所为也南俗善佞度不自公始然公长者愿後此勿复尔慎勿一字假仆既不为仆累又不伤公盛德所谓相爱以德也士日饭脱粟不一升亦安往而不得贫也言切而直恕之宥之


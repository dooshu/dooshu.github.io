【五言赠秀才诗】

〖《诗纪》并前赠兄秀才入军诗为赠秀才入军十九首。本集作五言。并注。一本作古意。今依旧抄本集及《类聚》为此题。〗

双鸾匿景曜。戢翼太山崖。（《初学记》作西。）抗首漱（本集作嗽。《类聚》同。案喇即漱之别字。）朝露。□阳振羽仪。长鸣戏云中。（《类聚》作里。）时下息兰池。自谓绝尘埃。终始永不亏。何意世多艰。虞人来我维。（本集注云。维一作仪。《诗纪》作疑。）云网塞四区。高罗正参差。奋迅势不便。六翮无所施。隐姿就长缨。卒为时所羁。单雄（《初学记》作雌。）翩（本集作翮。《初学记》作偏。《诗纪》作翻。）独（《诗纪》作孤。）逝。（《初学记》作游。）哀吟伤生离。徘徊恋俦侣。慷慨高山陂。鸟尽良弓藏。谋极（本集注。极一作损。）身必（《诗纪》作心。）危。吉凶虽在己。世路多嶮巇。安得反初服。抱玉宝六奇。逍遥游太清。携手长相随。（本集作相追随。注云。一作长相随。○本集一。《广文选》十。《诗纪》十八。又《类聚》九十作魏嵇叔夜赠秀才诗。引崖、仪、池三韵。《初学记》十八引西、离二韵。）


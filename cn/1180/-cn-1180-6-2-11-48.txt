答应天巡抚胡雅斋


吴中蠲恤，部覆虽不能尽如所请，然比之嘉靖甲寅、辛酉，已为优矣。但逾格之恩，宜从上出。皇明祖制，凡优免税粮，当内定于心，临期便决，勿使人先知，要名于外，良亦为此。乃闻公以议蠲分数，遂传布于民间。彼中士民，方蒿目以望，而朝廷又不能尽从其请，则恩出于下，怨归于上矣。今宜如部议，宣布上德意，从实举行。






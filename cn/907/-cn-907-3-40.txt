▼咏三良

殉葬古所禁，秦国固戎风。

穆公临弃朝，要此三臣从。

三臣百夫良，不与亲昵同。

一旦使俱毙，无人国将空。

捐生岂不难？忠义感素衷。

长恐先朝露，无由奉君终。

遗命凛在耳，焉能惜微躬？

但惧嗣主孤，谁当共成功？

高坟荆棘间，玄云闲幽宫。

壮魄同此归，冥冥路可通。

国人痛莫赎，洒泪呼彼穹。

伤哉黄鸟诗，流哀竟无穷！


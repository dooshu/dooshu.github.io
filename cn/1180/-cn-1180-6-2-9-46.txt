答司寇王西石


张尹至，辱翰贶，深荷雅情。

豚儿寡学，谬窃科名，其躐登上第，则出主上亲拔，非仆庶几所敢望也。兹辱奖谕，弥增其愧。老父顷患甚剧，今虽暂愈，然闻动履尚属艰难，桑榆暮景，风烛可虞。颛拟主上大婚后，乃敢乞身。今定婚期于来岁三月，则陈情之举，当在夏初矣。遥望此期，以日为岁，奈何！

太君之寿祉茂臻，我公朝夕欢养，诚人间希觏之事。其视仆等，愧歉无地矣。

简儿叨授一职，遣归完娶。贤郎归，已托致鄙悰。老母高年，内人又不知礼节，倘有不备，惟冀垂念夙雅，俯赐矜涵。非所望也，敢布腹心！






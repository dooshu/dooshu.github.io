答宣府张巡抚辱


示夷情，具悉。青酋既自认罚处，因而收之，甚善。但顺义亦须与之会议，盖彼为诸部之长，虽老，而众心归之。若一属之青酋，则彼以我为外之，从而阴阳其间，或至差池。但密许青酋以收其心，而仍令归结，则两得之矣。

承示马价，谨悉。前所开三君，他日皆可用。昌州未谙边事，仆初无意用之，公何所闻？人旋，草复。






○绘事後素赋（以“五色成文，彰之在素”为韵）

画绘之事，彰施於文。表其能，故散彩而设；杂其晕，故後素而分。运兹洁白之光，综彼深浅之色。始其布，终若组织。成山龙华虫之美，实曰当仁；後黑黄苍赤之采，固无惭德。间精微而不乱，蔚明丽之相得。昭昭以著，郁郁斯皇。发众状而逾出，映繁文而益彰。夺朱紫兮不能争其要，污白黑兮无以损其光。於以界道，斯能辨方。昔实瞻之在前，昭基体始；今为来者居上，烂以主张。素为绘兮，事惟从古。礼於绘也，义实斯取。其素也同至淳之得一，其绘也合比象而为五。理众者寡，予惟汝明。无使辉华自混，无使毫发难并。处昧之间，造形则辨；居有无之际，遇物皆呈。虽欲勿用，曷其有成。乃知作绘者惟文是务，言诗者在理为喻。故得尽饰之道，不愆於素。探《周礼·冬官》之职，谐《卫风·硕人》之词。爰遂事而乃眷，幸全功而勿疑。质不胜文，孰谓何先何後；白能受采，有以颠之倒之。胡未至而取诮，岂卒获而能欺。不有分布，孰为文采。恒起予於後进，润色斯成；苟弃我於已前，人文焉在。美矣夫绘事之义，所以刑万邦而昭四海。


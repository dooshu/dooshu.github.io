◇上书言宜立三长

宜准古，五家立一邻长，五邻立一里长，五里立一党长，长取乡人疆谨者。邻长复一夫，里长二，党长三，所复复征戍，馀若民。三载亡愆则陟用，陟之一等。其民调，一夫一妇帛一匹，粟二石。民年十五以上未娶者，四人出一夫一妇之调；奴任耕、婢任绩者，八口当未娶者四；耕牛二十头，当奴婢八。其麻布之乡，一夫一妇布一匹，下至牛，以此为降。大率十匹为公调，二匹为调外费，三匹为内外百官俸，此外杂调。民年八十以上，听一子不从役。孤独癃老笃疾贫穷不能自存者，三长内迭养食之。（《魏书·食货志》。太和十年，给事中李冲上言云云，书奏。高祖从之。）


○幸邺都赦文

自昔圣皇明帝，膺图受命，必观风而设教，或展义以省方，上则顺彼天道，下则从其人欲。朕创开基业，每遵旧章，期四海之混同，法五载之巡狩。乃眷全魏，肇启新都，顷属经纶，尝兹潜跃，宜从望幸，俾慰来苏。遂整明銮，旋临旧地。雷雨作解，式覃旷荡之恩；日月无私，用广照临之道。应三京新都诸道州府，天福六年八月十五日昧爽已前，诸色罪犯，已结正未结正，已发觉未发觉，罪无轻重常赦所不原者，咸赦除之。其持仗行劫，并杀人贼，免罪移乡，仍配逐处军都收管。其犯枉法赃，人虽免罪，即不得再有任用。或始因罪犯，久处窜流，特行洗涤之恩，各遂归还之望。应配流人，并已前逢赦不在放还人等并放还。徒罪年限未满者并放。偶负瑕疵，爰从黜降，俾量移於近地，宜渐复於旧资。应贬降官等，未量移者与量移，已量移者约资叙进用。或岁因灾，民用艰辛，久系逋悬，宜示蠲免。应欠天福五年终已前夏秋税租并沿徵诸色及营田租课，并与除放。朕顷当开创，爰在并汾，或倾归顺之心，首谋翊戴，或拥骁雄之旅，力效推崇。洎汜水兴妖，邺城待罪，每令致讨，皆立奇功，渐臻开泰之期，愈念艰危之际，宜颁殊渥，允答茂勋。应河东起义之初，佐命效顺，收复邺都汜水，立功臣寮将校等，并与加恩，其亡殁者更与追赠，子孙已有官职者与迁改，未有身名者与叙用，经过郡县，迎奉乘舆，既供亿以为劳，宜旌酬而示宠。自东京至邺都，沿路供顿官员职掌等，并与加恩。六飞行幸，万骑扈从，虑旁午於路歧，微损伤於苗稼。应沿路有傍道稍损却田苗处，其合纳苗子，及沿徵钱物等，据亩数并与除放。载念雀台，昔居侯服，抚绥六郡，临莅四年，眷彼职员，依然父老，无吝推恩之典，仍敦尚齿之风。邺都并相澶贝博卫等州官员职掌内，有顷岁潜龙时在职者，并与加恩。管内耆老八十已上者，并与版授上佐官。为国之规，利物为本，农器俾从於改革，井民必致於便宜。诸道铁冶三司，先条疏百姓农具，破者须於官场中卖，铸时却於官场中买铁，今後并许百姓取便铸造买卖，所在场院不得辄有禁止搅扰。擢文武之才，今之急务；旌孝义之行，古有明文。赞治道以克隆，致人伦之式序。山林草泽内，有文才武艺为众所推者，委长吏切加搜访具以名闻，当议量才叙用。孝子顺孙，义夫节妇，并与旌表门闾，天覆地载，无所不容。改过自新，於斯为美，应亡命山泽负罪潜藏者，并放罪招携各令归业，所在切加安抚，如过百日不出者，复罪如初。唐室忠臣，邺台灵庙，济苍生於一境，正皇统於中区，宜命崇，用彰激劝。唐梁国公狄仁杰与追赠官秩。主掌旷败，钱物逋悬，宜示矜容，聊加蠲免。应天福三年终已前，诸色场院官欠负官中钱物人等，累经徵理通勘，实无钱物家业者，并与除放，其人免罪，任从逐便，不得再任使。无党无偏，徇至公之道；去泰去甚，戒求利之心。私下债负，徵利已及一倍者。并与除放。如是主持者，不在此限。边陲管界，蕃部经繇，言念疲羸，良深轸恤，忻代蔚并镇州管界内，有经蕃部践踏却苗稼者，其合纳苗子沿徵钱物等，据顷亩与除放。其经烧舍室杀伤人命者，据户下合徵苗税，并与除放。

於戏！居域中之大，为天下之君，按巡既展於盛仪，涣汗宜覃於庆泽，人情允洽，帝道有光，更期忠荩之臣，永赞隆平之运。布告遐迩，知朕意焉。


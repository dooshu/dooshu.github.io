◇因日蚀地震上安帝书

陛下祗畏天威，惧天变，克己责躬，博访群下。咎皆在臣，力小任重，招致咎征。去年二月，京师地震，今月戊告午日蚀。夫至尊莫过乎天，天之变莫大乎日蚀，地之戒莫重乎震动。今一岁之中，大异两见，日蚀之变，既为尤深，地震之戒，摇宫最丑。日者阳精，君之象也。戊者土主，任在中宫。午者火德，汉之所承。地道安静，法当由阳。今乃专恣，摇动宫阙。祸在萧墙之内，臣恐宫中必有阴谋其阳，下图其上，造为逆也。灾变终不虚生，推原二异，日辰行度，甚为较明，譬犹指掌。宜察宫阙之内，如有所疑，急摧破其谋，无令得成。修政恐惧，以答天意。十月辛卯，日有蚀之，周家所忌，乃为亡征，是时妃后用事，七子朝令。戊午之灾，近相似类。宜贬退诸后兄弟群从内外之宠，求贤良，征逸士，下德令，施恩惠，泽及山海。（《续汉·五行志六》注补纺《李氏家书》，「司空李上书」。案：事在元初六年。）


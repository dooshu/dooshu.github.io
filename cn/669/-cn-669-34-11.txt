11　嗣秀王賜贊拜不名　天下達尊三人臣不名五　説苑引伊尹言不名者　嗣榮王賜詔書不名


慶元寧宗年號。初，嗣秀王辭中書令，賜贊拜不名。鄭溥之草制云：「天下之達尊三，德兼爵齒以俱茂；人臣之不名五，老與親賢而並隆。」公羊傳桓四年。注：「禮，君於臣不名者有五：諸父兄不名，上大夫不名，盛德之士不名，老臣不名。」説苑臣術篇：「伊尹曰：『君之所不名臣者四：諸父臣而不名，諸兄臣而不名，先王之臣臣而不名，盛德之士臣而不名。』」咸淳度宗年號。初，嗣榮王賜詔書不名，余草制，用説苑事。

【全云】鄭文肅公湜，一字補之，慶元黨人。

【元圻案】厚齋此制，載四明文獻集第四卷，詞曰：「孔子稱達孝之繼志，敬其所尊；伊尹言諸父之不名，是謂大順。」鄞人陳朝輔注云：「榮王，度宗生父，理宗弟。德祐元年，議建藩屏，以强王室。」〇慶元黨禁，鄭湜草趙汝愚罷右相制，略曰：「頃我家之多難，賴碩輔之精忠。持危定傾，安社稷以爲悦；任公竭節，利國家無不爲。既隆翊戴之勳，尚期啓沃之助。力陳忱悃，祈避煩言。」以無貶辭免，兼學士院，未幾罷去。






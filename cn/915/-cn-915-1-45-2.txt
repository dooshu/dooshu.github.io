◇献书报燕王

臣不佞，不能奉承先王之教，以顺左右之心，恐抵斧质之罪，以伤先王之明，而又害於足下之义，故遁逃奔赵。自负以不肖之罪，故不敢为辞说。今王使使者数之罪，臣恐侍御者之不察先王之所以畜幸臣之理，而又不白於臣之所以事先王之心，故敢以书对。臣闻贤圣之君，不以禄私其亲，功多者授之；不以官随其爱，能当之者处之。故察能而授官者，成功之君也；论行而结交者，立名之士也。臣以所学者观之，先王之举错，有高世之心，故假节於魏王，而以身得察於燕。先王过举，擢之乎宾客之中，而立之乎群臣之上，不谋於父兄，而使臣为亚卿。臣自以为奉令承教，可以幸无罪矣。故受命而不辞。先王命之曰：「我有积怨深怒於齐，不量轻弱，而欲以齐为事。」臣对曰：「夫齐，霸国之余教也，而骤胜之遗事也，闲於兵甲，习於战攻。王若欲攻之，则必举天下而图之。举天下而图之，莫径於结赵矣。且又淮北、宋地，楚、魏之所同愿也。赵若许约，楚、魏、宋尽力，四国攻之，齐可大破也。」先王曰「善」。臣乃口受令，具符节，南使臣於赵。顾反命，起兵随而攻齐。以天之道，先王之灵，河北之地，随先王举而有之於济上，济上之军奉令击齐，大胜之。轻卒锐兵，长驱至国。齐王逃遁走莒，仅以身免。珠玉财宝，车甲珍器，尽收入燕。大吕陈於元英，故鼎反於历室，齐器设於宁台，蓟丘之植，植於汶皇。自五伯以来，功未有及先王者也。先王以为惬其志，以臣为不顿命，故裂地而封之，使之得比乎小国诸侯。臣不佞，自以为奉令承教，可以幸无罪矣。故受命而弗辞。臣闻贤明之君，功立而不废，故著於春秋；蚤知之士，名成而不毁，故称於后世。若先王之报怨雪耻，夷万乘之强国，收八百岁之蓄积，及至弃群臣之日，余令诏后嗣之遗义，执政任事之臣，所以能遁法令，顺庶孽者，施及萌隶，皆可以教於后世。臣闻善作者不必善成，善始者不必善终。昔者五子胥说听乎阖闾，故吴王远迹至於郢。夫差弗是也，赐之鸱夷而浮之江。故吴王夫差不悟先论之可以立功，故沈子胥而不悔。子胥不蚤见主之不同量，故入江而不改。夫免身全功，以明先王之迹者，臣之上计也。离毁辱之非，堕先王之名者，臣之所大恐也。临不测之罪，以幸为利者，义之所不敢出也。臣闻古之君子，交绝不出恶声；忠臣之去也，不洁其名。臣虽不佞，数奉教於君子矣。恐侍御者之亲左右之说，而不察疏远之行也。故敢以书报，唯君之留意焉。（《战国策》三十，又见《史记》，又见《新序。杂事》，小异。）


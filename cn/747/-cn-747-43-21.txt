○追谥靖德太子琮为奉天皇帝诏

圣人立号，天下至公，膺其美者，必归有德，有其德者，或无其位。苟徽烈可纪，则追崇之典行焉，况义贯因心，礼优加等。稽夫往策，抑有前闻，盛业鸿猷，久不可替。故靖德太子琮，庆锺霄极，亲则朕兄。性与天道，行高时望，宣慈惠和，聪明睿哲。四科兼综，一以贯之，而福寿不遐，既随往运。缅惟友爱，实轸於心。朕昔践储宫，顾诫非次，於君人之命，所不敢违。以少长而言，岂忘其序，每思恳谏，竟莫获从。遽顺圣慈，嗣兹宝位，安可不申夙志，有阙推恩。宜加尊异之名，载茂哀荣之典。敬用追谥曰奉天皇帝。


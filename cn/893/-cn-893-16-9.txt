送崔十二游天竺寺





《咸淳临安志》：天竺寺者，余杭之胜刹也。飞来峰者，武林之奇巘也。晋时梵僧慧理，指此山乃灵鹫之一小岭，不知何年飞来至此。挂锡置院，初曰翻经。隋开皇中，法师真观广之，改为天竺寺。琦按：杭州天竺寺有三：上天竺寺，创自石晋天福间，道翊禅师得异木，刻以为大士像，吴越忠懿王即其地创佛庐奉之，号天竺观音看经院者是也。中天竺寺，创自宋太平兴国元年，吴越王即宝掌禅师道场旧址改建，号崇寿院者是也。下天竺寺创自隋开皇中，真观法师即慧理之翻经院改建，号南天竺寺者是也。上中二寺皆唐以后所建，其始亦无天竺寺之名，唐之天竺寺，乃今之下天竺也。



还闻天竺寺，梦想怀东越。[一]

每年海树霜，桂子落秋月。[二]

送君游此地，已属流芳歇。[三]

待我来岁行，相随浮溟、渤。[四]

[一]杭州，春秋时为越地，而在东方，故曰“东越”。与《史》、《汉》称东瓯为东越者不同。



[二]《咸淳临安志》：旧俗所传月坠桂子，惟天竺素有之。唐天宝中，寺前一子成树，今月桂峰在焉。刺史白居易诗云：“宿因月桂落，醉为海榴开。”注云：“天竺尝有月中桂子落。”又《东城桂》诗云：“子堕本从天竺寺，根盘今在阖闾城。”注云：“旧说杭州天竺寺，每岁秋中，有月桂子堕。”又刺史卢公辅诗云：“远客偏求月桂子，老僧不志石莲花。”



[三]刘铄诗：“屡见流芳歇。”



[四]鲍照诗：“穿池类溟、渤。”溟，溟海。渤，渤海也。






十三


○诗馀小令中调（六十首）

【望江南一十七首】

江南好，聚石更穿池。水槛玲珑帘幕隐，杉斋精丽缭垣低，木榻纸窗西。

△又

江南好，翠翰木兰舟。窄袖衩衣持楫女，短箫急鼓采菱讴，逆桨打潮头。

△又

江南好，博古旧家风。宣庙乳炉三代上，元人手卷四家中，厂盒斗鸡锺。

△又

江南好，兰蕙伏盆芽。茉莉缕藏新茗碗，木瓜香透小窗纱，换水胆瓶花。

△又

江南好，蒲博擅纵横。红鹤八番金叶子，玄卢五木玉楸枰，掷采坐人倾。

△又

江南好，茶馆客分棚。走马布帘开瓦肆，博羊饧鼓卖山亭，傀儡弄参军。

△又

江南好，皓月石场歌。一曲轻圆同伴少，十反粗细听人多，弦索应云锣。

△又

江南好，黄爵紫车螯。鸡臛下豉浇苦酒，鱼羹加芼捣丹椒，小吃砌宣窑。

△又

江南好，樱笋荐春羞。梅豆渐黄探鹤顶，芡盘初软剥鸡头，橘柚洞庭秋。

△又

江南好，机杼夺天工。孔翠装花云锦烂，冰蚕吐凤雾绡空，新样小团龙。

△又

江南好，狮子法王宫。白足禅僧争坐位，黑衣宰相话遭逢，拂子塞虚空。

△又

江南好，闹扫斗新妆。鸦色三盘安钿翠，云鬟一尺压蛾黄，花让牡丹王。

△又

江南好，艳饰绮罗仙。百襇细裙金线柳，半装高屟玉台莲，故故立风前。

△又

江南好，绣帅出针神。雾鬓湘君波窈窕，云幢大士月空明，刻画类天成。

△又

江南好，巧技棘为猴。髹漆湘筠香垫几，戗金螺钿酒承舟，钑镂匠心搜。

△又

江南好，狎客阿侬乔。赵鬼揶揄工调笑，郭尖儇巧善诙嘲，幡绰小儿曹。

△又

江南好，旧曲话湘兰。薛素弹丸豪士戏，王微书卷道人看，一树柳摧残。

【如梦令五首】

镇日莺愁燕懒，遍地落红谁管。睡起爇沉香，小饮碧螺春碗。帘卷，帘卷，一任柳丝风软。

△又

误信鹊声枝上，几度楼头西望。薄幸不归来，愁杀石城风浪。无恙，无恙，牢记别时模样。

△又

小阁焚香闲坐，槭槭纸窗风破。女伴有谁来，管领春愁一个？无那，无那，斜压翠衾还卧。

△又

烟锁画桥人病，燕子玉关归信。报道负情侬，屈指还家春尽。休听，休听，又是海棠开近。

△又

昨夜酒阑人醒，移过玉人鸳枕。同到琐窗前，照见一帘花影。谁肯？谁肯？不怕月明风冷。

【生查子三首】

青锁隔红墙，撇下韩嫣弹。花底玉骢嘶，立在垂杨岸。

纤指弄东风，飞出银筝雁。寄语画楼人，留得春光半。

△又

香暖合欢襦，花落双文枕。娇鸟出房栊，人在梧桐井。

小院赌红牙，输却蒲桃锦。学写贝多经，自屑泥金粉。

△又（旅思）

一尺过江山，万点长淮树。石上水潺潺，流入清溪去。

六月北风寒，落叶无朝暮。度樾与穿云，林黑行人顾。

【点绛唇（蕉团）】

细骨珊珊，指尖拂处娇弦语。著水撩人，点点飞来雨。

扑罢流萤，帐底轻风举。眠无主，误粘玉体，印得红丝缕。

【浣溪沙二首】

断颊微红眼半醒，背人蓦地下阶行，摘花高处赌身轻。

细拨薰炉香缭绕，嫩涂吟纸墨欹倾，惯猜闲事为聪明。

△又

一斛明珠孔雀罗，湘裙窣地锦文靴，红儿进酒雪儿歌。

石黛有情新月皎，玉簪无力暖云拖，见人先唱《定风波》。

【菩萨鬘】

江天漠漠寒云白，长桥客醉闲吹笛。沙嘴荻花秋，垂萝拂钓舟。

危峰欹半倚，仄径苍苔屐。欲上最高亭，远山无数横。

【减字木兰花二首（题画）】

藤溪竹路，鸟道无人云独过。鹿栅猿栖，布袜青鞋客杖藜。

江头尺鲤，展罢生绡天欲雨。记得曾游，古木包山五月秋。

△又（咏足）

香趺印浅，不涴春泥红一寸。罗袜钩钩，点拍轻匀小凤头。

归来露滑，醉把双缠微笑脱。拨醒檀郎，眼底端相白似霜。

【丑奴儿令三首】

落红已拂雕阑近，入手枝低，莫肯高飞，费尽东风着力吹。

分明燕子衔来到，因甚差池，坠在污泥，惹动游丝不自知。

△又

溪桥雨过看新涨，高柳鸣蝉，荷叶田田，指点儿童放鸭船。

前村浊酒沽来醉，今夜凉天，明月初圆，一枕西窗自在眠。

△又

低头一霎风光变，多大心肠，没处参详，做个生疏故试郎。

何须抵死推侬去，后约何妨，却费商量，难得今宵是乍凉。

【清平乐（题雪景）】

江山一派，换出琼瑶界。冻合滩舟因访戴，沽酒南村谁卖？

草堂风雪双扉，画图此景依稀。再补吾庐佳处，露桥一笠僧归。

【浪淘沙三首（题画兰）】

枉自苦凝眸，肠断归舟。依然明月旧南楼。报道孙郎消息好，杨柳风流。

花意落银钩，一寸轻柔。生绡不剪少年愁。看取幽兰啼露眼，心上眉头。

△又（端午）

缠臂彩丝绳，妙手心灵。真珠嵌就一星星。五色叠成方胜小，巧样丹青。

刻玉与裁冰，眼见何曾。葫芦如豆虎如蝇。旁系累丝银扇子，半黍金铃。

△又（枇杷）

上苑落金丸，黄鸟绵蛮。晓窗清露湿雕盘。恰似戒珠三百颗，琥珀沉檀。

纤手摘来看，香色堪餐。罗衣将褪玉浆寒。怕共脆圆同荐酒，学得些酸。

【柳梢青】

红粉墙高，风吹嫩柳，露湿夭桃。扇薄身轻，香多梦弱，肠断吹箫。

谁能一见相抛？动人处、诗成彩毫。帐底星眸，窗前皓腕，又是明朝。

【西江月四首（灵岩听法）】

昔日君王舞榭，而今般若经台。千年霸业总成灰，只有白云无碍。

看取庭前柏树，那些石上青苔。残山废塔讲堂开，明月松间长在。

△又（咏别）

乌鹊桥头夜话，樱桃花下春愁。廉纤细雨绿杨舟，画阁玉人垂手。

红袖盈盈粉泪，青山剪剪明眸。今宵好梦倩谁收，一枕别时残酒。

△又（咏雪塑僧伽像）

透出光明眼耳，忍来冰雪心肠。坐时两手且收藏，捏弄儿童无状。

著体生成冷絮，开门自在斋粮。大千世界尽银装，到得来朝一样。

△又（春思）

娇眼斜回帐底，酥胸紧帖灯前。匆匆归去五更天，小胆怯谁瞧见？

臂枕馀香犹腻，口脂微印方鲜。云踪雨迹故依然，掉下一床花片。

【南柯子二首（凉枕）】

颊印红多晕，钗横响易寻。美人一觉在花阴，怕是耳珠钩住鬓云侵。

有分投湘簟，无缘伴锦衾。眼多唧溜为知音，受尽两头牵系像人心。

△又（竹夫人）

玉骨香无汗，从教换两头。受人颠倒被人勾，祇是更无肠肚便风流。

娇小通身滑，玲珑满眼愁。有些情性欠温柔，怕的一时抛掷在深秋。

【鹊桥仙】

园林晚霁，池塘新涨，明月窥人缥缈。万木阴森穿影过，惊噪起、一群山鸟。

纤云暗度，银河斜转，露湿桂花香悄。少年此夜不须眠，把铁笛、横吹到晓。

【南乡子三首（新浴）】

皓腕约金环，艳质生香浸玉盘。曲曲屏山灯近远，偷看，一树梨花露未干。

扶起骨珊珊，裙衩风来怯是单。背立梧桐贪避影，更阑，月转回廊半臂寒。

△又（春衣）

玉尺剪裁工，斗色衣衫巧样缝。深浅配来纤手绽，重重，蒲紫蒲青雅澹中。

斜领叩金虫，透肉生香宝袜松。茜袖半垂鸦袜浅，从容，百折罗裙细细风。

△又（牡丹头）

高耸翠云寒，时世新妆唤牡丹。岂是玉楼春宴罢，金盘，头上花枝斗合欢。

着意画烟鬟，用尽玄都墨几丸。不信洛阳千万种，争看，魏紫姚黄总一般。

【临江仙二首（逢旧）】

落拓江湖常载酒，十年重见云英。依然绰约掌中轻。灯前才一笑，偷解砑罗裙。

薄幸萧郎憔悴甚，此生终负卿卿。姑苏城外月黄昏。绿窗人去住，红粉泪纵横。

△又（过嘉定感怀侯研德）

苦竹编篱茅覆瓦，海田久废重耕。相逢还说廿年兵。寒潮冲战骨，野火起空城。

门户凋残宾客在，凄凉诗酒侯生。西风又起不胜情。一篇《思旧赋》，故国与浮名。

【醉春风二首（春思）】

门外青骢骑，山外斜阳树。萧郎何事苦思归，去、去、去。燕子无情，落花多恨，一天憔悴。

私语牵衣泪，醉眼偎人觑。今宵微雨怯春愁，住、住、住。笑整鸾衾，重添香兽，别离还未。

△又

眼底桃花媚，罗袜钩人处。四肢红玉软无言，醉、醉、醉。小阁回廊，玉壶茶暖，水沉香细。

重整兰膏腻，偷解罗襦系。知心侍女下帘钩，睡、睡、睡。皓腕频移，云鬟低拥，羞眸斜睇。

【江城子（风鸢）】

柳花风急赛清明。小儿擎，走倾城。一纸身躯，便欲上天行。千丈游丝收不住，才跌地，倏无声。

凭谁牵弄再飞鸣，御风轻，几人惊。江南二月听呼鹰。赵瑟秦筝天外响，弹不尽，海东青。

【千秋岁（题袁重其《侍母弄孙图》）】

吴中佳士，独有袁丝耳！营笔墨，供甘旨。但期慈母笑，敢告吾劳矣。愿只愿，年年进酒春风里。

少妇晨妆起，抱得佳儿侍。珠一颗，驹千里。石麟天上送，蜡凤阶前戏。回首道，待看儿长还如此。

【风入松（题和州守杨仲延所寄鹰阿山人戴君画）】

长松落落荫南冈，乱山横砌银塘。梅花消息经年梦，慢支颐、老屋绳床。棐几风吹散帙，纸窗雨洗疏篁。

丹青点染出微茫，妙手过倪黄。寒云流水闲凭吊，谁能认、当利横江，翰墨幽人小戴，文章太守欧阳。

【永遇乐（寿江林有郡丞）】

二水东流，千山西拥，中有英彦。汉重言《诗》，齐推善赋，彩笔彤墀荐。大堤骢马，五岭朱幡，移向吴云一片。看油幢、谭笑丰神，紫气佳哉葱蒨。

华堂开处，杨柳千条，拂面玉箫金管。茉莉香清，枇杷果熟，五月榴花宴。黄梅雨足，绿野阴浓，尽说太平重见。愿使君、长把瑶觞，轻挥纨扇。

【红林檎近（春思）】

龟甲屏还掩，博山香未焦。鹦鹉暖犹睡，晓莺上花梢。醒来抬身半晌，细雨湿梦无聊。女伴戏问春宵，笑颊晕红潮。

黛眉新月偃，罗袜小莲袎，更衣拢鬓，背人自折樱桃。怨玉郎起早，日长倦绣，小楼花落吹洞箫。

【金人捧露盘（观演《秣陵春》）】

记当年，曾供奉，旧《霓裳》。叹茂陵、遗事凄凉。酒旗戏鼓，买花簪帽一春狂。绿杨池馆，逢高会、身在他乡。

喜新词，初填就，无限恨，断人肠。为知音、仔细思量。偷声减字，画堂高烛弄丝簧。夜深风月，催檀板、顾曲周郎。

【柳初新（闺思）】

画栏深锁鸳鸯暖，照素影、花枝软。绿云斜㧑，宝钗欲坠，倦起日高犹懒。嗔道是风帘卷，半抬身、慵开娇眼。

阁外青山点点，问平畴绿芜谁糁？玉骢嘶去，欲窥还避，肩倚侍鬟微掩。凝望处，双眉敛，似不禁、燕拘莺管。








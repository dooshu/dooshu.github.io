117　無逸孝經皆多言不敢　堯兢兢日行其道　舜業業日致其孝　項氏家説言八聖四賢垂範


無逸多言「不敢」，孝經亦多言「不敢」，言「不敢」者九。堯、舜之兢業，曾子之戰兢，皆所以存此心也。

【元圻案】董子對策曰：「故堯兢兢日行其道，而舜業業日致其孝。」〇項氏家説十自警雜説曰：「兢兢，堯也；業業，舜也；孜孜，禹也；慄慄，湯也；翼翼，文王也。一經之義，總挈於此五句，此百聖相傳之心法。」又曰：「不泄邇，不忘遠，武王也；仰而思之，夜以繼日，幸而得之，坐以待旦，周公也；發憤忘食，樂以忘憂，不知老之將至，孔子也；既竭吾才，欲罷不能，顔子也；死而後已，曾子也；不可須臾離，子思也；有終身之憂，孟子也。八聖四賢，垂範如此，學者舍是將安師乎？」






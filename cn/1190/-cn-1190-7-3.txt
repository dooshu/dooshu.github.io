陈永华传

陈永华，泉州府晋江县人。好读书，不事生产，喜交游。年少便好奇谋，以管、乐自许，人窃笑之，未之奇也。烈皇帝殉社稷，永华闻之曰：『大明历数三百年，今得二百八十，此后绵之者，非我其谁邪』？世人皆笑之，目为狂生。居顷之，郑成功谋起兵，犹豫未知所适，永华就见之曰：『公子欲伸大义于天下，兵需赀粮，而囊无一文，不足以集士众。若以百人起，是以身投虎口，危可立待』。成功曰：「吾欲雪耻，岂惜身命哉』！曰：『轻生赴之，无益也。事贵有济，且需之以乘机』。因具策所以，成功然之。顷之，有三洋船泊海口，皆芝龙所使以贩日本者。舶有重载。永华说成功曰：『取洋货易之，可致兵士、成桓、文之业，在此一举』。成功往取物，主舶者不与。乃与永华谋，召之饮酒，于坐上收之。出而尽籍其货物与人，简兵集众，数日得万余人。于是收海澄附近岛屿。永华自是常居左右，为画策士。

久之，成功伐江南，永华居守。成功自江南归，何斌说成功取台湾地。成功意未决。永华曰：『台湾地肥美，红夷虽强而兵少，若我以众临之，可得其地。屯田积谷，足以食十万兵』。成功从之，克台湾，筑东都安平镇城，成功居焉，而使陈永华为总制，与成功子郑经居厦门。清达素来攻，获之，永华之功居多。

顷之，成功欲杀经，使黄元亮来。元亮未发，成功病。元亮至厦门，不敢杀经。经亦疑之。颇闻父病已笃，乃与永华谋，羁元亮，而潜归台湾。经至而成功薨，遂入行招讨大将军事。于是专任永华。永华辅经，课耕积粟，凡事导之以正，不与闽、粤争地者十余年，国用充积。经在厦门，往征闽、粤，以永华居守。永华让克■〈臧上土下〉，而已辅之。克■〈臧上土下〉亦能任事，永华持其大纲而已。

经归，永华筑龙湖岩居，种碧莲以自娱。常抚苍桧，临龙潭，眺远峰，叹曰：『吾开此绝境，可称幽僻矣。嗟乎！吾乃以此终老哉』！自是退休不豫事。辛酉，有神降于永华宅，永华相与酬接如严宾，语久之。人遥窥者，望见永华若有所请者，永华秘其言不出也。未几，永华殁，而郑氏亦随亡。

奈村农夫曰：夫斥鷃不知云鹏，酰鸡不识蜚龙，豪杰岂望知于凡庸哉？志小者不足以语大也。望江进士龙光二韦先生云：成功常夜不寐，衣冠走寝房，具茶果时啖之。胸有所谋，遣语永华，永华即来商确，恒达曙也。两人之志岂小邪？夫抱志在己，成之自天。虽负管、乐之才，曷能逆天？时之不遇奈何！予闻光言而悲之！


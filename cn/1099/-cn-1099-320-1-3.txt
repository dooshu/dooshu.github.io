○備察邊情敷陳臆見疏 【 大同修邊】

准兵部咨、該御史陳文燧款題開陳八事、該本部看得察撫賞之機宜、酌修守之要領、勤戎伍之訓練、嚴使介之稽覈、恤邊軍之勞困、議夷馬之價值、定貢市之期侯、七事均於邊防有裨、逐款議覆題奉　聖旨、這所奏依議行、與方逢時等著實舉行、其一應閫外機宜、亦許他以便宜處置、務不失制虜安邊大計、以副朝廷委任之重、欲此備咨到臣、限本年十月以裏回　奏遵行、看得按臣目擊時艱、條陳石畫、深切著明、部臣覆議周詳、機宜曲當、臣等更復何言、况奉　明旨依議行與臣等著實舉行、其一應機宜、許以便宜處置、所以責之臣等者、既重且專、臣夙夜驚愓、懼無以仰稱　德意、惟思日孜孜以圖效尺寸、八事之中、巳行者三、遵行者四、今當議行者一、夫撫賞之機、使介之稽、貢市之期、三者事體相屬、盖夷虜之性、殘忍貪戾、嗜慾無厭、逆之則肆侵掠、順之則求撫賞事勢之必然也、撫賞之舉。名同而實異。有自我而賂之者。即自彼求其情不一或以嘗我或以誠來亦須謹察有自彼而求之者。有巳臣服而惠給之者。今日之撫賞。正巳臣服而惠給之者也。臣等隨機應酬。予奪操縱。務使在我足以為恩。在彼足以為德。歷歲既久事體頗定虜心亦服。而夷使往來。各有印帖為照。雖來去絡繹。至即遣還。不容有信宿之停。騎乘馬匹。巳經訂約。我馬不出塞。彼騎不入邊。爭擾侮奪。近皆歛輯。惟守貢之使。則留住三鎮。在宣府者三十八名。在大同者十八名。在偏關者六名。在陽和者七名。皆建有夷舘。防閑周備。犒給優厚。無敢諠譁。亂我齊民。賞宴畢日。即行遣還。貢市之期。則起自四月之中。至九月終而事畢。今年行之巳定。來歲即可循據。此三者臣等之所巳行者也。夫兩鎮之支費。皆原於撫賞。撫賞之用。原無定則。　欽給之銀則有定數。皆取給於積餘之客餉。在宣大二鎮各二萬兩。在臣軍門則取於宣大者各二千兩。山西一千兩。一年之間裒益樽櫛。亦足支持。間有不敷。則取補於减哨市稅。市稅為數甚少。僅足以充各城堡供給往來夷使飯食之費。不足者亦以减哨之銀給之。减哨者乃沿邊哨守之軍。往年哨探艱苦。故于月糧之外。加給行糧。有一石者。有七八斗者。有四五斗者。有二三斗者。地有險易。數有多寡。今幸虜服。哨探稀少。故行量减以助撫賞。在宣府歲約銀四萬四千八百餘兩。在大同歲約銀四千六十餘兩。盖外非剝軍。內非耗儲。誠因時濟用之一端。設使虜情一變。則當盡給停减矣。至于那借庫銀。或舉事之初。處置未備。權為借支。隨行扣補還官。非固假之而不歸也。且撫賞之目誠為浩繁。出入支給。各有司存。臣等年終造冊　奏繳。實非漫然無稽。按臣之議欲行查覈。尤足以明廉而警貪。法之善者也。但恐事體久近不一。聞萬曆年間邊塞甚富而邊臣甚廉今則反是昔可以不查今恐不得不查矣人情好惡不同。行之既久。一有倚法操切。使閫外之臣。畏首畏尾。無以廣慈惠而縻虜情。臣不能無異日之慮也。至于戎伍之訓練。邊軍之勞困。夷馬之價值。三者事體亦略相關。盖市馬歲無定數。來則與市。中間雖不盡良。亦不盡駑。簡之可得十之五六。價亦因之高下。高者不過八九兩。下者僅及三四兩而巳。本年二鎮所市馬二萬七千有餘。盖虜性貪利。申告曉諭。裁抑揀擇。臣等亦侃侃行之。諸酋雖不能盡從。而亦不敢濫然縱肆。羈縻之術。實在於此。價值則有樁朋之銀。有變賣之助。相兼接濟。近該廵按御史陳文燧具題部議准增宣府三萬兩。大同二萬兩。又該兵部題　准宣府撥給薊鎮馬二千餘匹。可得價銀二萬四千餘兩。俱為有濟。山大或有不足。臣等另具題　請臣等不患馬價之不足所患者市馬之無處也臣自履任以來。日搜諸營騎操之馬。取其老病疾弱者减值變賣。以市馬補之又取諸驛站之騾驢不堪者賣之。以市馬更之。又擇所市之馬。幼小不任騎征者。减價轉賣。多方措置。支吾目前。故大同之馬巳幸無滯。惟宣府既無有司。夷馬事宜前疏巳悉而夷馬又復加倍。該撫臣吳以二軍共領不便。今遵部議以馬高下定軍多少。或六名。或五名。或四名。每軍量輸價銀一兩。秋月停工採辦。及聽以月糧從便扣抵又復立場牧放。專官管理。故宣府之軍困亦稍舒。猶自支撐、至明年則益難矣。夫邊軍之勞困有三步軍之困修工累之也屯軍之困賠辦累之也馬軍之困買馬累之也然宣府城邊二工。俱各報完。大同城工亦巳就畢。且當興作之時。分班更代。不妨農務。犒勞存恤。悉加優厚。艱食之月。將主客兵糧。出陳易新。及抵坐月糧本折。又該臣等遵奉　欽依。請蠲先年虛增屯糧。在宣府者二萬四千九百餘石。在大同者四千五百有奇可免賠辦之苦。應納本折二色。通融調停。計筭均泒。惟從簡便。不事紛更。又幸虜騎無侵。開墾日廣。收穫頗增。願自抵扣月糧者。各從其便。及通行採打秋青艸束。扣價以償。步軍屯軍之困。亦稍恤矣。惟於市馬。若俯從臣前議再為疏通。則馬軍之困。亦漸可恤也。若夫訓練戎伍、乃諸將之能事、臣等之職任、今虜雖款塞、未然之防、不可不嚴臣等念此日夜至熟、士氣軍容、亦略振舉、盔甲器械火器等項、俱整繕有緒、各亦足用、此四事者臣等之所遵行者也。至所謂修守之宜、則城堡邊墻墩臺、皆為重務、往年雖欲修之而不可得、今虜既款塞、維其時矣、宣府城堡邊垣、開疆阨險、先後俱完、無可再議、惟大同邊墻東起西陽河、西止了角山、延袤六百餘里、建築以來、三十餘年、雨雪之漂淋、沙水之淤衝、虜騎之憑陵傾圯頹壞、存者無幾修築之舉、豈容延緩、况先後部議至詳至確、臣等惟在依斯舉行、勉圖成績、而按臣請行再加酌議者、誠以封域之建、當先度地利、次量人力、務求久大之矢?見、不可為欲速目前之計也、方公不欲築墻故每言舉工之難盖大同乃古雲中之地。陽和即白登之墟。地參胡境。長沙漫磧。艸木不生。淺水平河。夏漲冬涸。邊垣所屇。有取土取水於數十里之外者。所在羣山。星散蟻游。無蜿蜒綿亘聯絡之勢。非惟大異於薊鎮。而實不同于宣府。此地利之當議也。一鎮之軍。原額十四萬餘。二百年來逃亡過半。見在食糧之數。僅八萬餘。而官幼婦女優給。亦在其中。城守役占之外。各營選兵。不及五萬連年修工。日不暇給。更無他軍。可以更助。大工肇舉。人心憂惶。此人力之當議也。此六百里之墻。除巳完外。應修者五百三十三里。邊土沙鬆。風激雨漂。立見糜散。故墻高則速頹。崖深則善傾。沙漠之區。采柴無所。沙鹻之土。為磚不堅。徒費人力。旋成旋毀此工程之當議也。為今之計、合無將前議邊墻身高減去五尺、加之女墻五尺、通高二丈五尺、墻外原有壕塹一道、挑濬深三丈、闊二丈五尺、沿墻每里築墩臺一座、身高四丈、垜口墻高六尺、每面根闊四丈、收頂三丈、上盖瓦房二間、每三里築空心臺一座、高闊相同、中用空心、上盖瓦房三間、仍各于向裏一邊、圍築院墻、一曲隨臺之高下、以為墻之高厚、房以住守哨之軍。墻以便收歛之事。舊墻有可因者則因之。險有可據者則據之。沙石不堪之處。可改移者則改移之。先年墩臺置在墻外。無益防守者。墻內之臺、可歸併者。則移置歸併之。務使高可恃而堅可久。但一鎮之軍夫有限。連年之工役始完。兼之今歲水旱氷雹為災。米價騰踊。人勞未息。工期巳屇。事難促舉。合行寬恤一年。以萬曆四年起工、先儘本鎮軍夫、量地遠近、分為二班、每月一更、不足者以河南等處班軍添撥、一體隨班替換、合用行糧鹽菜等項、悉照原議支給、如有不敷、容臣等臨時　請討、每年工完、先行勘明、有功人員量行獎賞、通完之日、類行覈勘、大加甄別、陞賞黜罰、原議磚砌墩臺、候五年工完之日、另行計議燒包、庶工程有序、軍不告勞、激勸有章、人心思奮、此一事者、臣等即當議行者也、邊墻之設或以為便或以為不便故方譚有不合然二公具有成見不可以此而議彼也夫邊墻既修。墩臺既備。大險巳固。無論虜之叛服。而戰守之具。有備無患矣。然功成之後。擺守之時。臣愚尤有過慮焉。夫墻以制虜。臺以衛墻。二者皆藉軍以守。而後險不虛設。若墻無擺列。與無墻同。臺無拒守。與無臺同。墻長五百里。則為垜口十八萬有餘。每垜一人。則用軍士十八萬人。每里一臺則為臺五百。每臺五十人。則用軍士二萬五千人。一鎮之軍僅八萬餘老幼悉行纔及三分之一原額盡復。尚少其二。而沿邊右衛等九大城。新平等三十九邊堡。更無一人可守。顧彼則遺此。護東則失西。此擺守足軍之難。臣之所慮者一也。夫兵聚則強分則弱墻臺既設。擺守必行。則吾數萬之眾。此真知兵之言散列數百里之間。而虜賊屯聚。止於數營。彼聚而攻。我散而守。彼力益專。我力轉弱。十里之外。聲勢不及。各分信地。不暇援應。三四將吏。閉空城而不能誰何。是外形雖壯內勢轉虛。將蹈昔年乘塞自困之禍。此務外失內之難。臣之所慮者二也。地方百里。陵麓勢殊。况至五百里。則山河之間阻。谿谷之廻合。有險有易。而水口所衝。閉塞尤難。萬餘之虜。得尋丈之隙。即馳突而入。城堞連雲。孤兵獨守。兩臺之間。縱有矢石火砲。為數有限。虜以重甲徤馬。飈馳而過。計所中傷。曾不足以損彼毫毛。內地之禍。將不可言。逮至集兵追逐。則虜巳滿載而去。此邊墻防禦周固之難。臣之所慮者三也。虜寇之至。防禦之時。猛將強兵。堅城固壘踐更樵爨。靡不有備。尚難持久。况在極邊墻臺之上。兵士抱戈而株立。將師擐甲而茇居。虜騎如蟻。往來墻外。以虛形制我。十日不退。風寒雪凍。渴不及飲。饑不及食。心力離散。不可收拾。摧枯拉朽之形見矣。此擺守持久之難。臣之所慮者四也。臣犬馬之心不勝惓惓、伏乞　勑下該部將臣所議再為斟酌題覆施行


○論初政紛更疏 【 初政紛更】

臣等俱以庸愚遭遇　先帝委以腹心臨終顧命惓惓以　陛下為託臣等痛心刻骨、誓以死報、及當初政、竭力匡持未敢輕易求退近者地動天鳴五星凌犯星斗晝見白虹貫日群災疊異併在一時京城道路、白日殺人、西北諸邊、胡虜猖獗、損軍折將、前後相仍、戰則無兵、守則無食、民生窮困、府庫空虛、風俗傾頹、紀綱廢弛、賞不當功、罰不當罪、法令不行、名器冗濫、諸司弊政、日益月增、百孔千瘡、隨補隨漏、當此之際、內外臣僚、協心倍力、猶恐弗堪、方且持祿固寵、任情作弊、讒謗公行、變亂黑白、人怨于下而不知、天變于上而不畏、窃嘗歷觀載籍、徧閱古今、未有如此而不亂者也、恭惟即位之初、詔書一下、天下延頸想望太平、而朝令多改、迄于寧日、百官庶府、倣效成風、非惟廢格不行、抑且變易殆盡、建言者以為多言。幹事者以為生事。累章執奏。則謂之再擾。查革弊政。則謂之紛更。憂在于民生國計。則若罔聞知。事涉于近幸貴戚。則牢不可破。以一二人之私恩。壞百年之定制而不顧。以一二人之邪說。違滿朝之公論而不惜。臣等叨居重地、徒擁虛銜、或旨從中出、略不預聞、或有所議擬、徑行改易、似此之類、不能一一備舉、臣等心知不可、義所當言、累有論列、多不見允、比為戶兵等部議處塩法功次等事、具本上陳、極言利害、拱俟數日、未蒙批荅、若以臣等言是則宜俯賜施行、臣等言非、則亦明加斥責而乃留中不報、視之若無、使臣等趨向不明、進退無據、深憂極慮、寢食弗寧、亦知內告外順、人情之常、但政出多門、咎止?帚臣等、捫心反顧、無以自明、展轉于衷、事非獲己、嘗聞宋儒朱熹有曰、一日立乎其位、則一日業乎其官、一日不得乎其官、則不敢一日立乎其位、今勢窮理極、巳至于斯、若諉顧命之名、而不盡輔道之實、因循玩愒、窃祿苟容、則既負　先帝、又負　陛下、不但取譏當世、亦將貽笑方來、用是共瀝愚誠、上塵天聽、伏乞　聖　矜察、特允退休、別選賢能、代茲重任、少逭分毫之罪、幸延犬馬之年、則　陛下優待舊臣之心、勵精新政之義、兩盡而無遺矣、


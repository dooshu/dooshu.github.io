王之道　对雪二首再用前韵

同云昼暗空，孤城早休市。

行人失道路，贺客拥阶砌。

翻缟语亦工，飞絮思争媚。

飘飘何所似，想见六铢袂。

盈尺信为大，三白乃成瑞。

梅花不畏寒，点缀若相慰。

高吟撚冻须，诗社颇增气。

薰然一杯酒，神速功力倍。

来黣被余润，预可占有岁。

便当呼老农，泼醅取沉醉。

王之道

王之道　对雪二首再用前韵

我笑袁司徒，闭户雪中市。

高眠罢炊爨，冰榻对瑶砌。

岂如王孝伯，鹤氅斗清媚。

随负杨柳花，纵横扑襟袂。

冬温犯春令，破白已为瑞。

何妨盈地尽，万井共欢慰。

草木含余滋，山川郁佳气。

清寒入诗眉，敢问酒价倍。

日月同过鸟，燔烈又兴岁。

老大不足悲，吾今但心醉。

王之道


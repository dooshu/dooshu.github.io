○吴季子札论

谨按季子三以吴国让，而《春秋》[B14A]之。余徵其前闻於旧史氏，窃谓废先君之命，非孝也；附子臧之义，非公也；执礼全节，使国篡君弑，非仁也；出能观变，入不讨乱，非智也。左邱明、太史公书而无讥，余有惑焉。夫国之大经，实在择嗣。王者所慎，德之不建，故以贤则废年，以义则废卜，以君命则废礼。是以太伯之奔勾吴也，盖避季历。季历以先王所属，故纂服嗣位而不私；太伯知公器有归，亦断文身而无怨。及武王继统，受命作周，不以配天之业让伯邑考，官天下也。彼诸樊无委历之贤，王僚无武王之圣，而季子为太伯之让，是徇名也，岂曰至德？且使争端兴於上替，祸机作於内室，遂错命於子光，覆师於夫差，陵夷不返，二代而吴灭。以季子之闳达博物、慕义无穷，向使当寿梦之眷命，接馀昧之绝统，必能光启周道，以霸荆蛮。则大业用康，多难不作，阖庐安得谋於窟室？专诸何所施其匕首？呜呼！全身不顾其业，专让不夺其志，所去者忠，所存者节。善自牧矣，谓先君何？与其观变周乐，虑危戚钟，曷若以萧墙为心，社稷是恤？复命哭墓，哀死事生，孰与先衅而动，治其未乱？弃室以表义，挂剑以明信，孰与奉君父之命，慰神之心？则独守纯白，不干义嗣，是洁已而遗国也。国之覆亡，君实阶祸，且曰非我生乱，其孰生之哉？其孰生之哉？


100　鹽鐵論引易佚文　説文引易佚文


鹽鐵論遵道篇文學引易曰：「小人處盛位，雖高必崩。不盈其道，不恒其德，而能以善終身，未之有也。是以初登于天，後入于地。」説文目部「相」字注引易曰：「地可觀者，莫可觀於木。」今易無之。疑易傳及易緯。

【元圻案】漢書藝文志：「桓寬鹽鐵論六十篇。」師古曰：「寬字次公，汝南人也。孝昭帝時，丞相、御史與諸賢良文學論鹽鐵事，寬撰次之。」〇讀書志一：「説文解字十五卷，漢許慎纂，李陽冰刊定，僞唐徐鉉再是正之，又增加其闕字。」〇錢氏大昕養新録曰：「『地可觀者，莫可觀於木』，殆是釋觀卦名義。巽上坤下，木在地上之象，其卦爲觀。於文木旁目爲相，相亦觀也。」






○虜王遣使謝罪乞恩復賞疏 【 虜賞】

臣會同督撫蕭大亨等、議照夷狄世為邊患、惟嘉隆之年、蹂躙尤極、天厭腥羶、俺荅納欵蒙　先帝獨斷、許之貢市、今虜封三世、貢市、念年、邊鄙無警、虜亦相安、乃扯酋嗣封之後、假以送佛為由、一至甘州、敢為任肆、雖拳拳認罪、諉責火酋、然身自啟疆罪復何辭、今回巢之後、若興師問罪、永閉關門、非不足以昭示天威、弘彰國法、但念聖王之制戎狄也、犬羊畜之而巳、羈縻勿絕而巳、夫惟犬羊之也其敢為噬人。則擊之以杖。其搖尾而來。則飼之以食。夫惟羈縻之也。使之就我牢籠。防其蹢躅。未宜速之太急。令其生心也。今扯酋諉罪於火酋之勾引。輸情於掠番之誤犯。雖禽獸之心、終屬叵測、而桀驁之狀、葢巳閉藏、且部落連數千里之遠、酋長總十數部之多、在巢保疆。如宣鎮之青酋兄弟。竟未敢東窺薊遼。而兀慎擺腰五路等部之在新平守口。則馴服猶故也。或在西安牧。如不他失禮夫婦竟未敢東窺莽掜。而大成比妓之在海徼。則歸巢獨先也。今以一酋之罪、槩杜諸酋、略認罪之心、竟從峻絕、消往日之恩、開將來之隙、激眾虜之合從、速犬羊之變動、臣等竊以為不如姑示羈縻。復其市賞便也、及查十八年、虜王與各部表馬、巳經進邊、群夷馬匹、間有未奉　明旨之先、巳陸續易賣矣、今欲槩從停格、其巳賣之馬、巳給之賞、安能追而奪之、惟十九年市賞。則當斷絕示罰無疑也。及照史夷迯去、屢犯我疆、大為邊患、今若蒙　皇上曠蕩之恩、容虜王進貢方物、其各部落十八年進貢馬匹自該年六月收進、無罪之夷、久候賞賚、今姑與轉進、以安群酋觀望之心、虜王十八年市賞、姑聽許給、督撫仍多方操切、責其必獻史酋。以明虜王報效之實。候罪酋既獻、恭順乞哀、然後將十九年市賞、另從酌議、不則十八年進貢之賞。止給在巢及未經犯順諸酋。其虜王該年市賞、併二十年之賞、亦難遽開、如是而虜猶敢跳梁者、則革王罷市、彼復何辭也、夫既復其市賞矣、由是而申明約束、檽柄在邊臣也、夫所謂申明約束者、非必事事而商之、言言而訂之也、葢邊方之事我求虜則虜重虜求我則我重今虜酋乞哀求復市賞。是虜求我也。此後當事者堅持約法。力裁冐濫。雖未能如俺荅初欵之例。然事有章程。賞有額數。據閱視三臣所定之錢糧。為邊臣撫虜節制之規則。額內樽節者為盡職。額外支費者為冐濫。一有冐濫、即罪以媚虜。責以闒茸。夫復何辭。夫既責以節制、須先立與章程、合行三鎮監市兵備、將領官員、通將在市應易馬匹、應給撫賞、逐部逐酋細為分別、某酋每歲在市、應賣馬若干、內銀馬幾兩者若干、幾兩者若干、貨馬該?□者若干、該布疋者若干、該皮張者若干、應給撫賞若干、係該某物某物、又督撫衙門每年討給月賞若干、某酋幾月一次應給某物某物、每次准差夷使幾名、從某邊口進入、逐項預開明白、置立格眼文簿、徧發各該經營官員收掌、仍刊示木榜於各市廠邊堡、曉諭華夷一體遵守、除在市者聽監市道將遵行外若討月賞之夷、則責成邊口參守、查照驗放非時求入者不准、多帶夷使者不准、零星求討者不准、妄意濫索者不准、務要上下相成、恪守舊例、舊例有者不减舊例無者不增、至於一切非分橫索錦繡珍異違禁鋼鉄、與夫拘執官役、及以垂斃之馬、濫充入市等項舊弊、盡行裁革、各督撫賞過物件、仍發單開註數目、及夷使名數、給付來夷、齎執經過邊口參守官、照單驗明、方容出口、如單外夾帶別物、即行根究、不許放出境外、各虜酋敢有不遵、書諭虜王罰治、如或狂逞桀驁、則即嚴兵拒剿。以治起釁之罪。若各官敢於輕狥、濫給一米一布者訪出即係媚虜、將給過之物、估價坐贓、治以侵盜之罪、至於講事夷使到邊、務審驗酋書直正、酌量所講事情大小、每事准其入口、不過三五名、或十數名、守口官員、敢於多放、則以輕狥罷軟論罪、夷使絕不給賞、以示杜絕、如此則約法既定、限制自嚴、若虜服從則貢市如常。固不必招入笠之豚。使之逸去。如虜敢肆。則罷市稱兵尤不許畏狂嚎之犬。仍復招徠。此所謂欵也。固一時羈縻之計。非久安長冶之策也。亦曰練兵儲餉。養士遴才。朝夕待戰而巳。所謂戰者。非必不量彼巳。不問時勢。非無故而輕搗其巢穴。非虜既服而掩襲其不備。臣等之謂戰者。惟虜敢狂逞必殺。背約入犯必殺。扒墻窺伺必殺。入市行兇必殺。小之而隨犯堵截。大之而集師會剿。大都虜釁自作。漢過不先。此為堂堂正正之師。即我殺虜。虜亦無辭。昔漢臣魏相諫伐匈奴、有云敵加於巳、不得巳而起者、謂之應兵、兵應者勝、爭恨小故、不忍憤怒者、謂之忿兵、兵忿者敗、臣等願邊方有應兵。不願出忿兵也。臣等又惟非我族類其心必異、故稱臣乞哀矣、安保其不陰懷異志乎、今日欵甚矣、安保其來日不作惡逆乎、第一槩驟絕。則虜不心服。暫示羈縻。則我可預備。故今日順矣。今日撫之。此在開設市貢之時諸臣皆論之矣明日逆矣。明目剿之。此部順矣。此部撫之。別部逆矣。又復剿之。若順而復逆也。則易撫為剿。逆而復順也。則轉剿為撫以虜情之向背定戰欵之權衡惟欵不狥虜。戰不挑釁。一操一縱。太阿之柄。常自我持使猾虜曾不得窺測而跳梁焉。此所謂酌議戰欵也。臣等今日主戰、他日戰不得人、戰必無利。必有以啟釁挑怨罪臣者。今日主欵他日欵不得人、欵必有害、必有以縱虜誤國罪臣者。議事者不察首事者之心、不諒任事者之苦、又不原憤事速禍之人、文法責備於一朝、議論追尋于往事、其人巳死。其事難辯。是臣等所大懼也。

皇明經世文編卷四百五終








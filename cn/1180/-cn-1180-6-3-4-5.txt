敕建慈寿寺碑文


寺在都门阜城关外八里许。先是，我圣母慈圣宣文皇太后，常欲择宇内名山灵胜，特建梵宇，为穆考荐冥祉。皇上祈允，遣使旁求，皆以地远不便瞻礼，乃命司礼监太监冯保，卜关外地营之。出宫中供奉金若干两，潞王公主暨诸宫眷助佐若干金，委太监杨辉等董其役。时以万历丙子春二月始事，以□月□日既望告竣，而有司不知也。

外为山门、天王殿，左右列钟、鼓楼，内为永安寿塔，中为延寿殿，后为安宁阁，旁为伽蓝、祖师、大士、地藏四殿，绕以画廊百楹，禅堂、方丈有三所。又赐园一区、庄田三十顷，食其众。以老僧觉淳主之，中官王臣等典领焉。

寺成，上闻而喜曰：“我圣母斋心竭虔，懋建功德。其诸百灵崇护，万年吉祥。”恭惟我皇上圣心嘉悦，因名之曰“慈寿”，而诏臣纪其事。

臣惟佛氏之教，以毗卢檀那为体，以弘施普济为用。本其要归，惟于一心。心之为哉，无有分界，无有际量。其所作功德，亦不住于有相，不可思议。故曰：洗劫有尽，而此心无尽；恒沙有量，而此心无量。至于标宫建刹，崇奉顶礼，特象教为然。以植人天之胜因，属群生之瞻仰，则固未尝废焉。

惟我皇上，觉性圆明，妙契宿证。盖自践祚以来，所以维持之者，惓惓焉，约己厚下、敬天勤民为训。至如梁胡良河以资利济，减织造以宽杼柚，蠲积逋以拯民穷，慎审决以重民命，其一念好生之心恒欲举一世而跻之仁寿。故六七年间，海宇苍生，餐和饮泽，陶沐玄化，无大无小，咸稽首仰祝我圣母亿万年，保我圣主与天无极。此之功德，宁可以算数计哉？犹且资佛力以拔迷途，标化城以崇皈仰，要使苦海诸有悉度无漏之舟；阎浮众生，咸证菩提之果，斯又圣人所以神道设教微意也。臣谨拜手稽首，恭纪日月，而系之词曰：

于昭我皇，秉乾建极。薄海内外，罔不承式。谁其佑之，亦有文母。覃鬯皇风，绍休三五。永惟穆考，神御在天。思广胜因，以植福田。我皇承之，乐施靡惜。永延皇图，冥资佛力。乃营宝刹，于兑之方。左瞰都城，右眺崇冈。力出于民，财出于府。费虽孔殷，民不与苦。厥制伊何，有殿有堂。丹题雕楹，玉甃金相。缭以周廊，倚以飞闼。画栋垂星，绮疏纳月。有涌者塔，厥高入云。泉彼不周，柱乾维坤。维大慈尊，先民有觉。普度恒沙，同归极乐。譬如我皇，博施群生。千万亿国，大小毕宁。惠路旁流，慈云广芘。如是功德，不可思议。民庶咸祝，天子万年。奉我圣母，慈禧永安。臣庸作铭，勒兹贞石。志孝与仁，与天无极。






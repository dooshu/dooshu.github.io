程公许　邑令招讲上元故事与簿尉同赋二首

星弁荧煌鼎足三，河阳春意十分添。

和衷总是清时瑞，令节应须乐事兼。

山径晚陪琼玉佩，讼堂夜醉水晶帘。

羽书撤年方成熟，賸折梅花插帽簷。

程公许

程公许　邑令招讲上元故事与簿尉同赋二首

人情悦豫乐音谐和，新觉华谯气象佳。

璧月辉辉三夕永，榆星历历九霄排。

笙歌围坐花如海，肴核堆山酒若淮。

富贵方来付公等，五云深处岂无阶。

程公许


○为杜相公贺除虔王表

臣某言：中使李国真至，奉宣圣旨存问，兼赐臣墨诏。鸿泽浃下，大明烛幽。晓谕便藩，慰安租叠。中谢。臣伏睹天书，恭承睿旨。宏爱人屈已之道，酌因时适变之宜。择贤王作镇徐方，俾张便主留务。上则成邦家磐石之固，下则副士众拜章之请。戚藩之寄斯重，旧勋之祀获全。丕变猖狂之徒，咸跻仁寿之域。既宏在宥，坐见止戈。率土人臣，孰不欣说？臣素乏方略，谬荷宠光。猥尘将相之名，无施分寸之绩。遭逢若此，报效蔑闻。官谤已兴，渥刑宜及。陛下恩深覆载，道务含宏，恤公私馈饷之勤，念吏士锋镝之苦。特纡神算，昭发德音。危疑获安，制置惟固。好生宥过，诚陛下开网之仁；尸位无功，重微臣素餐之责。周章局，胡颜自安？但以遐守藩条，恪居官次，不获仰谢云陛，陈露血诚。未遂周任知止之言，敢逃臧文窃位之咎。无任战越之至。


○川主太师南斗大醮词

伏闻大化权舆，元精剖判，生成天地，陶铸阴阳，正三统以疏基，役四时而成岁。由是万灵受职，五气分镳，天府地司，领生校籍，罪福以之诠叙，报应以之弛张，毫末无遗，古今不紊。况复上标躔次，下制山河，随运历而惨舒，因恭惕而昭戒，仰窥元训，得不禀修？臣夙荷天慈，克符睿奖，峻台衡之位，提斧钺之权。玉律金科，虑爽重轻之信；五申三令，惭乖训抚之宜。虽尽力匡君，倾心许国，翦长蛇而复宫阙，清巨而息戈矛。再拔城池，频摧寨垒，变蚁结蜂攒之俗，穆为宾向化之人。三蜀宁，四民和穆，实乃上资圣力，明禀灵恩，犹恐政理或亏，罪瑕难逭。审己或违於道德，游心未契於神明；或分野灾期；或行年厄会。臣今年小运逢於劫杀，大运遇於天符，土曜对於身宫，行年冲於命位，每怀忧戒，思展忏祈。窃以丙午良辰，是南斗降真之日，六宫众圣，主籍是司，辄申醮酌之仪，愿达依归之恳。伏冀天关流贶，斗极延慈，赦既往之尤违，锡将来之休，灾凶弭息，境安宁，远近昭苏，龙神辑睦，风雨均畅，疾疠清销。以俗泰为嘉祥，以年丰为上瑞，忠以扶於社稷，静以答於神。虔肃丹诚，上副元泽。不任。








续集卷六十一

<集部,别集类,明洪武至崇祯,东里集>

钦定四库全书

东里续集卷六十一　　　明　杨士奇　撰诗【七言絶句】

题杨学士画【四首】

翠岫青林二月春风光潋灔绦桃新何人独解无尘事茅舍山中访隐沦

无人六月不愁暑二子水亭萧爽同林影溪光坐终日何须醉引碧荷筩

雨後参差锦树明碧云楼阁丽秋晴扁舟闲恋溪亭净已胜山隂雪夜行

十日河流冻不潮连山一带玉迢嶤不嫌寒气侵人骨独解骑驴学灞桥

玉峡山人【二首之一】

归住江南烟水村诗书稼穑付儿孙老夫闲日浑无事但祝南山荅主恩

溧阳史侯祠庙图【有序二首】

溧阳史侯盖在东汉建武之际今千四百年而祠庙岿然不废祠傍史氏甚盛皆侯之後原亨列官于朝每怀先祠及其族处之乐而未遂往也中书舍人陈宗渊写此图贻之原亨陞建宁知府将行求题爲赋

水色山光明栋宇溧阳独有故侯祠犹闻邑里怀遗爱况是云仍切孝思

千岁祠堂修荐谒四时宗族会杯盘建宁太守家园乐写向丹山碧水看

送王文英典籍致仕归金华【四首】

金马玉堂供奉久石渠天禄校讐多从来报主丹心切无那衰迟白发何

天恩初下许辞官拜别金銮晓出关应到牧羊山下望青云何似白云闲

都门垂柳緑毵毵风卷飞花送别骖归去光荣照闾里姓名犹载旧官?

翰苑同官二十春况兼同舍更情亲分携莫学浮云散时有音书慰故人

题梅与江隂周生【二首】

一树葳蕤蔼素云水边林畔不胜春周家旧爱莲花好添着梅花清十分

潇洒清姿玉雪寒莫教横笛近阑干金樽檀板难相称正好江隂道院看

题山水赠宾畿弟南归【二首】

昔年武姥山前住翠巘丹崖映荜扉囬首云山渺天末独题幽思送将归

盘古青山似画图新栽松栢近何如几时同向云林住相伴春秋洒饭盂

题梅送吴埜知县【二首】

折赠罗浮枝上雪鲜葩芳蕊净无瑕清於彭泽门前柳不比河阳县里花

西昌县令辞官後归住延陵季子州好覔孤山林处士看花携取鹤同游

寄两王詹事周庶子李钱两学士黎谕德兼致谢意【二首】

老托藜筇与竹舆关山千里从龙车五年重过头成雪料得山灵也笑渠

扈从巡边愧不才玉堂临别屡浮杯行装更比人人重爲得明珠六斛来

过白河【二首】

奉天靖难封功日亲见文皇语白河欲渡未能氷遽合万人懽忭比滹沱

六御後来重驻辇裵徊追悯阵亡魂至今河上千年石文字辉煌纪圣恩

元夕观灯诗【有序】

宣德四年正月朔旦有勑以岁事维新上元节届赐文武羣臣假二十日军民如故事张灯皆饮酒爲乐五城兵马弛夜禁元夕既届召羣臣悉赴御苑观灯是夕天气朗清轻飈不作灯之精丽倍盛常岁圣情悦豫宴赉有加羣臣咸谓今边场清宁民物康阜海宇无事跻於太平皇上嘉乐令辰俯同臣庶恩德广厚千载希逢忻感之深形诸颂祝臣叨軄侍从恭赋近体诗十章用着皇上与人同乐之盛谨缮写上进伏惟圣览

春到人间夜不寒银灯金烛映华阑太平处处清光好第一蓬莱顶上看

九衢勑放金吾禁夹道连延宝炬红仰听仙韶天上奏君王正在广寒宫

鸾应琼笙凤应歌光涵太液贯银河吾皇岁岁昇平乐今岁昇平乐更多

氷泮龙池春似海玉鳬金鴈绕红莲人生何幸雍熙世共乐光明不夜天

彩霞摇漾宝书浓八极飞僊总会同鳌载蓬壶来海上天移星斗下云中

佛国摩尼三万斛随春先到凤凰城红楼紫殿光辉满还照山河大地明

花拥鳌峯锦簇棚蟾光须让九华灯君王宴坐芙蓉殿万岁懽声涌颂声

百万红蕖一夜开煇煌元圃彻蓬莱岂如圣主光明德洞达乾坤照九垓

千岁仙桃进御筵华缸春蔼御楼前圣皇一念同民乐九域懽谣彻九天

大明一统御乾坤雨露生成总帝恩宣德年年调玉烛华夷长戴圣皇尊

题枯木竹石寄赠司训陈仲仁【二首】

文范远孙同里閈都门分手又经年九峯三泖多才俊想见洋洋蔼诵弦

南望三吴有所思羡渠淞上拥臯比故乡一片山林趣写寄高斋慰别离

五月八日史舘困睡梦侍献陵顾问虏事觉而感赋【二首】

至德仁心在万方一思往事一情伤自从龙驾归僊後云净天高望渺茫

题竹送邢侍讲归无爲【二首】

永乐年中擢殿元胪传第一拜金銮五云东畔蓬莱阁浩荡身沾四圣恩

一枝苍玉赠卿行不尽同官缱绻情知有乡人候归斾夜来南斗避文星

题梅赠刘伯埙南行【二首】

都阃边南控百蛮只今椎髻学衣冠春风緑幕文书简雪蕊氷花正好看

城瞰昆明池水滨碧鸡山色日相亲也知不忘乡关意时对梅花想故人

题江西副使梅【二首】

江西宪副河南後白简飞霜秉至公一段梅花贞洁操肯随桃李媚东风

花比琼瑶根比石广平更是銕心肝西山南浦无尘地最好栢台相对看

送何布政致仕东归【二首】

三载西江惠泽深勤民深体九重心遽看请老投簪去画省空余棠树隂

心事从来不愧天操持金石信同坚山光水色青云外归傍东吴作散仙

题孙佥事云山图【二首】

九叠匡庐霄汉表白云深护翠漓岏绣衣使者经行处写向霜台栢署看

山光云彩净无尘往往衡茅着隐沦万一隆中有王佐时停四牡一咨询

题梅送校官赴岭南【二首】

一命微官万里程讲筵清对鲁诸生春风到日人应到赢得梅花满路迎

南度梅关第一州之官偏称少时游过家喜拜双亲健莫遣王程久滞留

寄余正安【有序二首】

久不奉书往还中具悉闲居履况之胜深慰怀思仆今年七十聦明精力囬视别时十不逮一又将扈从巡边驱驰未已也遐想正安之乐如隔弱水而望蓬阆聊因魏侍郎行书小诗二首代问讯云

不归无补乞归难白发萧疎不耐寒又办肩舆扶老病将随翠辇渡桑乾

银河飞泻石梁清日照屏风九叠明谁似匡南余侍讲仰高台上看云生

黎谕德以梅花索题赠乃侄归【二首】

栢台御史当涂守清贮胸中万斛春昨日挥毫写林雪玉堂留赠岁寒人

竹林二阮共襟期晏岁京华怆别离归到南州倚琼树定因驿使寄相思

题梅寄襄城李公

第一梅花擅早春氷爲肌骨雪爲神江南何处看尤好锦帐牙旗伴玉人

题剑送别

屡勤王事效驱驰历遍辽东与蜀西兹行解赠龙泉剑会看功名华岳齐

题竹送胡轸敬同

二十年中屡别离氷霜不改岁寒姿于今浙水东西畔潇洒清风见一枝

题画寄王行敏【二首】

王氏南园嘉菊盛年来分植过兰塘塘上萧闲六十叟坐对秋风晩节香

兰塘秋清黄菊开兰塘隐者日衔杯酒酣若忆京华客定寄兰塘香秫来

乐善老友辞官南归题梅奉赠【二首】

解印南归江上家文明门外发轻车到时渐及新年节闲玩园林雪後花

离乡三十四回春遥忆梅花岁岁新君到乡园若相忆折花还寄北京人

过三河县【二首】

满县柴扉半不开纷纷车马动浮埃连延粉壁题官户尽属风云感会来【城中皆奉天靖难官】

城中庐舍半编茅郭外园畦尽种匏白发当门坐沽酒红裙作阵出提筲

九日度喜峯口次杨太常韵【二首】

【道中甚险盖平生涉历未尝有此】

马首连朝东复东穿云蹑石与君同须知第一人间险未数鱼鳬蜀道中

飞磵悬崖百折东跻攀无处不相同他年九日萸觞畔能忘今晨此路中

太平圣德诗【有序】

宣德八年正月上元之夕勑张灯於御苑制作精丽铺张宏大辉焕繁盛殆非言语所能形容太平之盛致也上先侍圣母皇太后往观中宫皇太子咸侍奉觞上夀极天伦之乐越一日勑羣臣往观赐宴苑中又一日命文武大臣以四夷朝贡之使往观仍赐宴苑中自是悉赐京城内外及郊野之民咸往观焉臣民观者靡不目眩心骇应接不遑欣喜之至皆以爲千万世盛事何幸遭遇而亲睹也欢腾嵩呼声振连夕臣某伏自思惟太平者本於皇上之圣德幸睹盛乐敢忘所本敬赋太平圣德诗十章各有序引以着事实谨缮写上进伏惟电览云

正月十三日大祀天地先日车驾夙兴径诣南郊躬历神厨徧閲祭品申饬太常务精诚意是夕有司请如故事放烟火上曰朕方严对越岂暇嬉事勑免之已而隂云微布瑞雪纷集行事之际天气融和月星皎洁云飈净敛肃如神临此上天昭畣圣敬也爲敬天之诗第一

泰坛吉日奉明烟肃肃宸衷秉至纯天遣瑶华昭景贶旋开云翳粲星文

皇上奉圣母皇太后极天下之养爱敬之至深得懽心此圣人治道之本也爲圣孝之诗第二

九重孝德超前古日日承懽在宝慈圣母圣皇天所佑太平至乐万年期

比岁屡命廷臣举贤荐能选任方面守令以安黎庶又命法司矜恤刑狱务从寛典此生民所由安也爲安民之诗第三

元恺登庸比舜功恤民爱物禹汤同九州四海涵恩泽都在阳和化育中

连岁勑令有司蠲除逋负振恤荒歉此帝王之仁政也爲敷仁之诗第四

蠲逋赈乏自皇仁紫凤衔书岁岁新雨露洋洋被遐迩乾坤万物搃皆春

今岁元正天下方岳及郡县之臣皆述职来朝廷臣劾奏其中有怠职隳事者请论如法德音诞敷悉见释免懽呼万岁声振门庭为肆宥之诗第五

万国来朝会缙绅除愆宥过赐更新懽声好似春雷震一片嵩呼彻紫宸

先岁之冬瑞雪屡降履端以始讫于上旬天宇澄明霁景融丽此大有之祥圣德所召也为兆丰年之诗第六

三雪爲祥表腊前融融嘉气集新年太平有兆人人说圣德中和格上天

皇上以年谷屡丰四境宁谧每於岁首勑羣臣百姓自正旦至元夕皆饮酒爲乐市中如故事张灯五城弛夜禁仍赐戒勑各循礼度此与衆同乐之大恩也爲推恩之诗第七

元旦年年颁宝勑乐同文武及黔黎金吾五夜皆无禁饮酒爲懽慎礼仪

太平之世生民安业皆皇仁所致是以元夕之乐万姓悉感天恩而祝愿万夀也为万夀之诗第八

连城灯火粲繁星箫鼓声兼祝颂声上祝君王万年夀年年寰宇乐昇平

御苑今岁灯盛前古之所未有光照上下通逹四表云霞爲之增彩月星爲之歛辉然论圣君之明德无远弗照无幽弗烛又至盛极大无以加也爲明德之诗第九

翠华高驻广寒宫万户千门宝炬红瞻仰君王大明德还如丽日正天中

皇上仁圣之心惟在与民同乐故载於玺书先後一致今岁灯夕预沐恩荣者自公侯卿大夫下至京城内外介胄之士市廛之夫近而郊垧畎亩之氓远而氷天炎徼之使皆得仰瞻光华心存铭戴爲与衆同乐之诗第十

西苑华釭千万斛与民同乐载纶言羣臣百姓兼遐裔瞻仰懽呼戴圣恩

宣德庚戌十月廿五日扈从宣府回作

扈从归程闻好语山妻携得小孙来到家已是风霜老犹有黄花待我回

廖子谟县尹像赞

秋水襟怀云锦思少年先见宰官身寿星正照长沙县好作阳春为福民

夜雨

四畔喧呼寝不宁萧萧风雨夜三更体寒衣温皆同趣气叹声嗟共一情

道中戱效竹枝

勑下行营严号令官军不敢犯秋毫民间尚未知恩旨关闭柴门个个牢

出关追忆晃庵【有序二首】

光大初出居庸以诗寄余云短衣跨马度关山马首如林剑槊攅却忆玉堂杨谕德肩舆朝退出长安行营少憩记忆此诗感而有作

公度关山寄我诗当时羡我免驱驰後来两度关山外属我驱驰公不知

道义交情金石坚公归先作月台仙平生知我如公少一诵遗诗一惘然【公尝谓余曰吾辈死後皆作月台仙】

早过土木

四更催起上肩舆还就民家倒一壶半醉半醒天欲曙行人霜染白髭须

鷄鸣山【二首】

崩裂于今未百年下临流水尚回环行人又动思乡意为似江西减饭山

山压禅宫泯无迹空余遗碣在荒榛梵王不自能防患何用微言导世人

泥河书逆旅主人壁

扈从龙舆两度来天清宣府浄浮埃凤阳李福能迎客下马重过泛酒杯

思金少保【前四年余与金少保同饮於泥河李氏今复饮李氏思金怆然】

玉署青坊雨露边同乡同道更推贤今来独过同行处泪洒清觞忆往年

早发宣府

跨马乘舆朝复朝也酣醉也劳携来绿酒看看减行过青山步步高

附家书示秫

日日承恩侍翠华老人何事未忘家一缄寄与巢儿说勤习诗书莫恼爷

至荨蔴林【二首近讹爲洗马林】

浩荡山川气象开氛清多倚将臣才平生不解谈孙武也到荨蔴塞上来

渺渺良畴岁岁丰清山清水澹兼浓世人只说边州苦不识边州乐趣同

还至岔道【二首】

去家不似来家速半月行边五日还一夜营中喜无寐銮舆明旦入关山

重九将行酌酒杯庭中嘉菊半才开于今未及风霜劲定有黄花待客囘

送侄子弼赴吴江训导

春雨琼林秀一枝南行相赠寄相思岁寒但励氷霜节白日青天看羽仪

自题杨园清趣示三子

霜雪云霄空老大春风玉立翠三竿分枝散叶清如许谁合他年引凤鸾

题竹送尤溪萧知县【二首】

篔簹新长碧毵毵四月都门雨正酣写赠尤溪萧茂宰清风一路向江南

一枝如玉翠亭亭聊寓同乡赠别情莫向春风爱桃李氷霜要见岁寒盟

题贞夀堂【二首亡弟复环妻陈守节而名涣之母也】

吾弟身亡三十载弊庐荒草昼深沉传家赖有诗书泽寡妇孤儿氷雪心

老母康宁儿壮大一堂慈孝有谁如吾家前代八登仕喜有云仍知读书

题竹与涣侄

北来南去路漫漫持赠淇园玉一竿相看莫比闲花草要閲氷霜到岁寒

题徐义副使景齐卷【二首】

綉廌爲衣铁作冠森沉栢府凛霜寒騑騑四牡遵周道会得声华久远看

松桧姿容氷雪怀肯教当路聚狼豺古人须似赵清献莫遣高斋过景斋

题张子素梅【二首】

绕园尽种庐山杏傍舍新移淇澳枝须着西湖湖上树氷花看发岁寒姿

方传家世千金秘功熟神仙九转丹一室太和春意满梅花香里不知寒

题龙泉陈知县竹【二首】

遂溪县里春潇洒密叶繁枝满绿隂白日天风动清韵如闻单父奏弦琴

篔簹百尺翠亭亭凤翥鸾骞拂汉清应共龙泉陈令尹氷霜同结岁寒盟

题张子素竹

冠带朝囘夏日长石泉仙井橘浮香井傍双玉凌空翠结实须教引凤凰

题张子素竹石图

练就长生万夀丹金函拜捧献金銮归来庭掩姢姢玉静倚珊瑚石畔看

题蒋生墨竹兼寄声吾望隐居【二首】

故家三径盛风流六月林隂夏似秋但有清香合金石何须佳客引羊求

浓比密云清比玉连枝接叶翠重重严庄庄上堪深隐最忆君家阮嗣宗

送康宜清左迁石阡推官【二首】

三月都门惜别离春风相送夜郎西古来贤达多南谪往往题诗在五溪

从来清操如氷雪一旦南迁衆共嗟谢却壶觞饱飡饭平安常遣报京华

题竹赠孙公器医士【二首】

世在阖闾城下住县壶都市岁年深传宗况是孙思邈家有神方直万金

旧诧邯郸带下医渠今奇术重京师董家红杏苏家橘未比孙家绿玉枝

题竹送康叔圭郎中之南京刑部【二首】

文溪风物擅清幽忆过君家溪上头当日相懽尽童穉共循修竹濯清流

十年簪绂住京师朝退看书不下帷今日南行何以赠一枝如玉岁寒期

题李生梅花

剑沙此去坐横经雪色梅花绕槛清讲罢更应明正学宗家时访李延平

题萧士高梅花

贑榆地僻濒东海九载行淹博士居坐对梅花无俗虑从知读尽五车书

鲁穆都御史挽诗【二首】

绣衣白简銕爲冠所至氷霜六月寒犹忆往年闽宪府枳林清絶一琅玕

宪台归佐侍宸旒劲操棱棱厉九秋一旦惊心陨琼玉空余寒栢晩飕飕

题竹寄瑞安锺尹

都门判袂已经春海邑纷传惠化新一幅平安乡里意旧来卓鲁亦何人

题竹赠侄孙缙南归

老成近岁凋零尽狐豕纷纷撼里闾万里南归勉爲善莫教瓦砾混琼琚

送杨士宪之云南佥事

万里滇南候绣衣炎州十月凛霜飞丰城古剑神光动一道澄清属有威

题竹赠徐绍祥之云南佥事

貌得湘皋修竹枝赠君万里赴滇池霜台白简澄清暇时对琅玕念别离

题竹赠陈汝衡之云南佥事

栢台御史承天宠楚水黔山万里行无限离情何以赠一枝潇洒凤毛清

送李德固县丞引疾还乡就用问讯巽溪宗长【二首　十月既望】

三年佐邑有清名来往人传不负丞寄语乡闾莫轻看官卑终不忝西平

宗老年高八十余溪山清趣乐闲居别来思忆心当切爲谢衰残久旷书

题竹赠蹇布政复任归湖广【二首】

旬宣六载居南纪喜有清名达紫宸圣主宵衣念民瘼益惇忠厚佐皇仁

挺特平生氷蘖操自从宪府陟藩翰临岐更赠琅玕玉相对清风到岁寒

题少师建安杨先生行乐图【五首】

圣明图治任忠良正倚纯诚柱庙堂画史但知尘外意青山爲写午桥庄

马蹄踏遍龙沙路载笔频年从属车且缓驰情向萧散禁中颇牧有谁如

手扶金鼎事调元玉署贤劳四十年待致雍熙却归去丹山真作地行仙

水色山光絶世尘长松千尺绕龙鳞何妨添我青藜杖俱是蓬莱顶上人

玉堂金马同三纪晏岁梅花雪共妍庐阜武夷归去日东西来往挟飞仙

题彭甥士淳梅花【三首】

北风猎猎卷飞沙之子南辕道路賖正直氷霜岁华暮阖闾城下看梅花

南溪先生秉高洁曾乘别驾阖闾城想像梅花丈人行须知玉润映氷清

讲堂春永坐横经绕席梅花相对清想见长洲萧博士往来吟咏共高情

题梅送锺沔【有序】

吾邑锺沔尚清爲瑞安县其谨行如玉爱民如子好其所好而恶其所恶民爱敬之如父母今年述职京师其归也瑞安之君子仕於朝者孙从吉黄养正相与赠之梅花图梅从吉所作也而求余题夫梅植物之至清者也而得春最早植物莫之先也春於德爲仁岂非清以况其操仁以喻其政匪直以爲玩具耳辄题三絶句其端云

武山秀拔五千仭下有乔木蟠深根故家文采重清白铁干璚葩今尚繁

墨绶铜章向永嘉人如素璧净无暇琴堂画永玩香雪絶胜河阳县里花

名县幽偏说瑞安县公嘉政海同寛牡丹芍药无清趣只看梅花到岁寒

题凌士昌所藏张子厚山水【二首】

苍崖万仭悬飞练玉笥匡庐笔底开孤负平生谢公屐红尘白首未归来

云山深处草亭幽磐石垂萝古木稠世外不知尧舜理超然放意似庄周

送凌士昌归省【二首】

锦树成行白鴈飞暂辞天阙赴慈闱金陵到日年光晚别有梅花艳舞衣

温似阳和清似玉蓬来东阁久相亲北堂归省真堪乐忆得重来是暮春

赖编修读书庄诗【有引四首】

翰林编修赖世隆旧有读书庄在清流县南今以例蹔归求余诗世隆直义而有清雅之趣爲赋四时各一首

清流城外读书庄旧隐诗书岁月长玉署归来春正永松门溪水落花香

潇洒幽庄县郭南屏山近屋翠於蓝闲开书卷消长夏好似龙眠白石庵

圃有嘉蔬沼有鱼庭闱甘旨奉安居桂花露重香浮屋秋爽满林闻读书

天上蓬山蹔赐归书庄重理旧茅茨锦衣光映梅花雪具庆筵中奉夀巵

送蒋廷晖致事归临安【五首】

御前承勑立挥毫近侍蒙恩已四朝常有丹心怀报主不堪霜鬓久萧萧

甲申诏命举能书第一能书衆未如霜木晨星几人在又承恩旨遂闲居

两京三十余年住家在钱塘旧业残想见西湖千树雪岁寒还似昔时看

锺繇笔法传羲献此是临池最上源玉堂无事曾同论别後何人更共言

洪熙诏下体羣臣七十归休旧典伸眼底同年人去尽自怜犹是未归人

送杨允寛贤良省觐後南还【十首】

家住龙津好山水杨墪流泽百余年田园不待论生计孙子森森秀更贤

白鹤山前松栢地春秋拜跪奠清杯何堪父子衷情切万里天涯几度来

严亲一片丹心苦上爲邦家下庶民白发满头躬匪懈远来深慰暮年情

春趋门下侍亲闱秋别亲闱出帝几已别欲行仍缱绻爲承亲命敢迟违

河上秋风九月高临河酹酒发归舠县知一路思亲意囘首京华梦寐劳

曾看髫岁勤书卷黑发于今已抱孙莫讶衰翁七十二且同论旧倒离尊

同宗同道同官署金石交情三纪周建安有子真龙种惭愧吾家犬彘流

娟娟玉树照人明仪表雍容意度新珍重茂年勤德业承芳终合到公卿

良玉由来不自沽但修天爵待时须君家忠厚多余庆请视流传万木图

故乡南去路迢遥红树凌霜叶半凋桑梓人人望归客沿流休驻木兰桡

示训昇侄

学人有道戒骄盈谦益由来着圣经看取千流并万????尽沿东下作沧溟

题竹送民则弟南归【五首】

用舍行藏皆有命山林朝市岂关心故乡归去谢尘累吟坐武公淇澳林

叨禄词垣四十年白头无补日忧悁羡渠拂袂还山去潇洒云林一散僊

沃壤自耕三亩秫水边林下澹无荣高车驷马多颠覆得似幽人隐趣清

深溪文献三百载水竹园田清遶居归及宗家敦六行还勤简册乐三余

匡山先生乡达尊临川道学有渊源修齐堂上遗书在莫负青春细讨论

题梅送民则弟南归

万里南归莫叹嗟东风持赠玉梅花百年乔木诗书泽珍重桂林同守家

题竹送张振文

新捧除书上贰车郁林迢逓望苍梧到时知及春三月闻彻竹枝闻鹧鸪

题梅送辉侄赴宣城训导【有序】

族叔黄陂府君敏学清操既冠取科第受民社之寄满三载而去至今黄陂之人颂遗政不已亡弟孟颐端重秀颖文学勇进吾宗千里驹也而皆年不及三十盖君子所共悼惜之者夫有祖若父如此爲其後者可不务善继哉辉今分教宣城偶得画梅书二十八字其端赠之

腊前定到宣城邑斋舍梅花吐正妍看取岁寒氷玉色莫忘清白有家传

送士弘郎中归省【二首】

金銮殿下拜天恩二月辞天出禁垣归到比当春正暖东风慈竹子孙繁

夏官郎署二十载玉立亭亭故可人万里江南看归省清风不改旧时贫

题四皓

初下商岩入汉廷修眉疎髩雪霜明从容一语安邦国信是君王任老成

邑萧生爲余写小像因求朱中书添竹数竿以示不忘东皋之意

春雨东皋竹万竿主人白发未休官常将一片氷霜意期尔青青共岁寒

题和侄竹

清溪溪上似淇园散叶分枝绿正蕃又看移根度江去石塘春雨长儿孙

题和侄梅

故家昼锦坊中住连屋诗书絶点埃好傍溪山结精舍不看桃杏只看梅

题弼侄鹤

午夜月凉清露下舞余嘹唳九皋音萧闲不是轩墀物海阔天高万里心

题弼侄竹【二首】

清溪溪上竹如箦旧隐林中趣味长堪咲幽闲大小阮也劳尘事逐山王

单父堂前玉两竿政闲每日报平安可人千尺氷霜操要看亭亭到岁寒

题弼侄山水

平生端绂侍金闺万里云山忆故栖正是江南三月暮枫林茅舍子规啼

题弼侄梅

轻薄纷纷桃李过梅花独擅岁寒清爲语子孙坚雅操莫隳清白旧家声

题画送韩御史阳归省【二首】

秦望山清近若耶纷纷云树映溪沙数椽茅屋无尘杂知是安阳御史家

十载怀归归未得越中山水望中迷封章早晚天恩下昼锦乘骢入会稽

题邢参议竹

六年嵩洛佐藩翰劲节清风九夏寒閲历氷霜长不改青霄终到五云端

题竹寄一夔侍讲

【仆与一夔侍讲别又四年岁寒松栢之操无日不奉思也今延年归不及修书辄题絶句四首於朱编修写竹之上以代问讯云】

翰苑銮坡日月边五更聨辔共朝天独封青简收金匮去傍云林作散仙

江南三瑞同升日邂逅京华意最亲閲历风霜三十载一枝留擅故林春

风流文采玉堂人氷雪襟怀夐絶尘好在江南烟雨外翠壶时醉洞庭春

娇花媚草谩纷纷直节清风见此君我忆词林余太史题诗聊复继停云

送孙徽州诗【有序】

宣宗章皇帝临御深惟理民之道在简牧守遂诏廷臣三品以上推举贤才举谬有罚由是方岳郡守得人爲多皇上嗣位一循成宪而简择加严贤者能者咸见升用民安田里时号治平正统已未之冬吏部奏藩宪府州官阙请如制报可於是刑部侍郎何文渊举兵部主事孙隆以闻授徽州知府舆论伟之盖以何君之明知人孙君之不忝斯命也孙君字从吉始余未之识已闻其贤於缙绅大夫及其班朝着相与往还久益熟皦乎其清粹乎其淳确乎其执持温乎其慈惠长厚之度在夏官六七年其长贰咸信任焉京师之贤者皆与之游盖仁人君子也前史所纪循良之吏从吉无忝焉况新安朱夫子之乡大贤遗化宜未泯也虽其弗率者不能无十一於千百夫仁人君子推诚以感之盖无不可格者两岐五袴之谣殆将有闻乎故於别也诗以赠之

仙郎朝捧天书出五马双旌别路寒遥想阳和与嘉政新年一并到新安

题何司历梅【二首】

谁将烟艇过西湖写得梅花入画图八卦推余白昼静焚香何假博山鑪

大庾关头第一枝会稽笔法几人知疎影清香坐相对君平初是下帘时

题江乡归趣图【有序十首】

少保澹庵杨先生同仆在舘阁四十年今皆老而未能退间出江乡归趣图见示盖其所资以自适也江汉间仆少年所尝游者嗟夫人之心岂异哉君子之出处则有义焉因赋小诗十首前四首勉公於义第五第六盖寄思今怀古之意第七则忆仆少时所游其末三首又仆之终不能忘情於江汉者皆实心也敬书於图之左方云

手握天机丝五色大庭补衮不辞勤如何一夕秋风兴忆着沧波旧钓纶

緑水青山写作图无边逸趣在樵渔不闻昔老渭川叟八十初来载後车

早年八九吞云梦老见乾坤四海心爲语江云缓飞去从龙还用作甘霖

七十年高鬂未皤新来归兴似江波玉堂更住三千日去和尧民击壤歌

一带江乡五千里春风浩荡画图新莘野磻溪有相似明时耕钓岂无人

金陵南上到江陵看画依稀感嘅生赤壁尚余沉戟在黄州谁和洞箫声

巴陵西畔楚江分曾泛湖波望岳云借得君山小龙笛月明吹向洞庭君

少年初赋远游篇曾看三湘七泽连共是玉皇香案吏他时随去挟飞仙

鹦鹉洲前杨柳树飞花偏着钓蓬多何时半醉蓬窗底卧听沧浪孺子歌

半生近侍共清班行见天恩并赐闲重过南楼跨黄鹤寻君须到绣林山

题竹鹤双清图寄宾畿弟【有序二首】

宾畿老弟寄古画一幅求题诗曰将见诗即见兄也然画历久色黭不可题有贶余双清图者诸学士皆已题诗余遂续题于後以寄宾畿其附来古画则留之将求善工重表以闲暇披閲则亦如对宾畿云

初下云霄息羽翰清风闲傍翠琅玕无边玄圃沧洲趣寄与家林老弟看

忆别宾畿九历春天涯霜鬂各如银悬知林下多情事还对皋禽念远人

题给事中梅花

螭头簪笔退朝迟小阁银缾玩竹枝想见襟怀清似玉氷霜还结岁寒期

题富溪山水图【二首】

曾从萧峡泝桐江隔岸青山拥客艭何处水亭沽酒幔谁家云树读书窗

富溪在江南曲水色山光画不如知有幽人茅舍住尽抛尘事事樵渔

老妻郭夫人命服像赞

从嫁黔娄执勤俭奁中犹贮旧荆钗内朝屡作东班首拜庆金宫玉殿来

题魏仲房梅

潇洒东风万玉林清香终日伴清吟都无一点流尘到雅称平生氷雪心

寄孙徽州

【邹县幕谭孙徽州之政有仁人长者之风予爲喜跃故书此寄意云】

新安太守布寛仁想见新安物物春公暇高情倚盘石闲听幽鸟看粼粼

题梅送廖子谟【二首】

河间佐郡屡经秋几度怀人增别愁报政重来又分手白云红树思悠悠

送行折赠一枝梅想见家林次第开解绂何时共归去岁寒花底共衔杯

自赞小像

老子今年七十三不胜归思在江南天恩若许辞簪绂犹办纶竿钓石潭

题李学士竹梧【有序二首】

前十年余官春坊从沈君求此画不得近时勉学士权掌翰林院印沈遽赠之盖春坊学士不掌印也世俗谓人不可一日无权二君之赠受果何如余他日过李见之因道往事李曰公欲得即请奕仆不胜当让仆遂偶胜时行俭詹事习礼学士皆在相视大咲余顾童子卷画去然自是每见李辄有不舍之意余固不欲夺其所好也遂归之且题诗以博李君一咲沈君览之亦未必不自咲也

碧梧翠竹两清姿岂但高斋坐对宜裁管斵琴堪大用不然须见凤来仪

永别锡山王道士空余翰墨乱人心黄金若绾封侯印曹霸王维聚若林

题墨竹寄刘子伟【二首】

江上好山千万重看山长踏翠芙蓉他年解绶还乡邑竹杖芒鞋与尔同

袖拂青烟蹑紫霞寻龙寻水看金沙道人久有归休意指个溪山着我家

题竹寄顔肃训导

久别庆云顔博士书来爲喜报平安同乡无限相思意特寄清风客里看

题徐良玉梅花【二首】

两度安南奉使来玉葩曾看岭头梅由来使者清於玉不带飞尘半点囘

天阙南头治夏官公余庭舘对芝兰庭前别有梅花树氷雪相看到岁寒

早发通州望朝阳门

沧海熹微曙色红露华清溢万年松君王正御蓬莱殿钟皷声高出九重

寄长儿韵语【有序三十首】

吾仕京师四十年归仅四十日内外亲朋远迩纷集旦暮之间应接不暇父子家话不及一言启行先夕酒边数语未尽吾意别来舟中念之耿耿故逐事缀爲韵语凡三十首写寄长儿稷七十五岁老人爱子之心悉具此楮稷勉承吾意庶几不隳孝道云

万里囘家四旬住内外亲朋拥不开父子未能留一语别来思忆使心摧

禹拜善言登圣域仲由有过喜闻之七字嘉言常佩服道吾恶者即吾师

闻说谀言得尔懽忠言谁肯竭心肝从今勉受贤人爱莫把忠言反意看

责善辅仁爲益友谄言谗说是凶俦益友深交儗金石凶俦远避似戈矛

种禾必用薅稂莠岂有薰莸可共藏吾儿尽絶谗谀侣即起芳名致福祥

已足当休即便休百年何用万年谋人人自带生来福枉爲儿孙作马牛

明达之人无厚业但求足给免寒饥田多税重後来累绊子纒孙今未知

天地生人皆有命不须苦爲子孙谋诸杨田土连阡陌身後何人保一邱

膝下诸孙玉不如父慈只合训诗书饱读诗书能变化自然腾踏上天衢

森森孙子比明珠縂是先公积庆余佳妇佳儿勤善行免教贻累及诸雏

达士仁人宏度量犯而不校务包荒是非曲直人人识狗彘何须与较量

释道邪言総是诬能明斯理即真儒愚人苦被愚人弄费尽千金寸福无

东掊西取亡民怨散施僧家与道家如此善因求有福有灾无福只堪嗟

人生隂德由来好周急怜贫济寡孤不在缁黄夸布施不教乡?怨侵渔

临财能让真君子恃力夸豪搃恶徒忍气平心戒争竞一生安稳絶忧虞

父子强梁暴乡里乡人怨忿切心肝须臾沉没无遗颂看取水南张状元

年来狐豕纵横甚假托声名指我家我家若解持亷静狐豕虽顽未敢譁

立志应须学古人读书方见古人真煖衣饱食亡尘虑窗下灯前莫厌勤

明窗净几闲临帖东阁西斋静閲书诸子娱亲时绕膝清时清乐有谁如

六行由来数睦姻士须重义勿轻贫老夫家谱分明在莫以新亲薄古亲

东城汝兄我亲侄汝宜亲密无间疎尽诚尽礼相匡翼大家改辙由正途

城东诸孙与我孙兄弟同延老成教记诵讲说课学程日就月将见成效

每言臧获皆人子曾写陶潜训子书叮咛佳儿与佳妇莫听谗譛虐无辜

人家内外礼截然僧道岂容陈夀帕斯事传闻未必真有之儒风扫地也

?州李旭吾故交汝醉逢之肆凌辱方面两司向我言使我低头内慙恧

吾宗谨静务诗书待制以来人共知岂可甘令後人说承家不淑自吾儿

吾儿今年三十二已近人生半七十不早转头修善行後来追悔何由及

老人热药犹常戒况汝即今方壮年京华两见谈星者厄运须防四九前

七十春秋雪满颠都缘子侄苦忧煎老人在世无多日愿乞安心了暮年

人生至亲惟父子备述恩情在於此千言万语无他事惟愿修仁循义礼

送沈少卿南归【三首】

玉旨朝来下赤墀遽传骑马发京师崇文门外官亭柳卧病无由赠一枝

黄菊初花未有霜锦袍归带御炉香自缘白首怀桒梓不爲蓴鲈忆故乡

江上青山锦树明归舟如在画图行十年两奉天恩去彩笔题诗一路清

题竹寄李广【二首】

平安寺畔相迎处武姥峯前载酒时思忆高情又三载东风遥寄凤凰枝

劲节虚心碧玉竿凌霜傲雪拂云端纎尘不到清隂下最称溪南隐者看

送外甥周丹元【有序三首】

外甥周丹元随父母戍临洮四十余年矣其母余女弟也今惟母在间遣丹元来北京省余其归也书此赠之

垂髫怜尔侍西行此日相逢白发生万里京华访遗老他乡还重舅甥情

西望临洮地苦寒明时远戍莫辞难好敦孝敬奉慈母更尽勤诚悦上官

渺渺江南道路长故乡回首勿情伤梅花自是江南物但看梅花即故乡

题梅与之序侄

盘中松竹如云雾尚少梅花玉雪姿置在草堂成四友岁寒相对静相宜

题畿孙孔雀牡丹

洛阳高品移来满南海雕笼入贡频惟有武英边【阙】诏从游常看上林春

题畿孙松梅鹤

緑云细剪?茏叶白玉香开错落花何处飞来双鹤驭画中疑是洞仙家

题竹寄萧元立

四年不见萧元立遥忆新来满鬓霜深结茅斋对岩竹还依泉石种昌阳

题萧壻承恕竹

凤凰池上写琅玕便有清风五月寒石台溪畔桃源里最好萧斋静处看

题萧壻承恕东山图

早於尘外寄高闲中岁安邦指顾间画史岂知经济事惟将适趣写东山

送曾永龄赴恭城知县【有序一首】

先母舅陈孔硕先生之子壻曾永龄新除恭城令恭城虽远且僻然皆王命也亷以端已仁以厚下庶几可称令职永龄勉之其行也赋二小诗爲赠云

玉河桥东酌玉壶崇文门外歌骊驹铜章新绾广西去一路春风听鹧鸪

新除令尹恭城县万里驱驰过桂林圣主恤民无远近好勤绥抚体皇心

题竹寄雷道夫

孝感坊南看竹枝高斋同咏武公诗交情四十余年在黄鹤白云劳远思

题德贯牡丹松鹤

虬松千丈拂青云初下云间散诞身画史安知海天意粉图空写洛阳春

送侄壻刘铉南归【二首】

忆过沙溪访隐君静安堂上倒芳樽转头流水六十载今日燕山遇乃孙

沙溪溪上幽且深桒麻秔稻易黄金更莫远行江汉上从来汉水荡人心

题竹寄彦实侄

清江一曲绕柴门乐志轩中隐趣繁满种琅玕隔尘襍更裁简册课儿孙

题木石小画与镛孙

奕奕西昌贞节门黄陂丰采见曾孙须以诗书振勲业莫随木石老邱樊

东里续集卷六十一








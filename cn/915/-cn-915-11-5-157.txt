◇报广陵王羽内考京官诏（太和十九年）

虽内考未宣，绩已久著。故《明堂》、《月令》载公卿大夫论考属官之治，职区分著，三公尚书三载殿最之义，此之考内，已为明矣。但论考之事，理在不轻，问绩之方，应关朕听，辄尔轻发，殊为躁也。每考之义，应在年终，既云此年，何得春初也！今始维夏，且待至秋后。（《魏书·广陵王羽传》）


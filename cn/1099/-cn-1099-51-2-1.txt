○濟寧中新閘記 【 濟寧新閘】

濟寧郡南河曰會通。元人開以漕運者。自濟寧分水閘。至東昌臨清。凡四百餘里。久而淤塞國朝永樂初年、詔大臣率民夫往濬之、其濟寧則引泗洸及徂徠諸山谷水注焉。以後通行不易。然而官舸商舶、鱗集麻擁于濟城之下、在城天井二閘、有不能容、肆于二閘南穿越河、可四里許、更益以閘、曰上新下新、數十年來、人雖為便、然下新閘之上、幾二百步、舊有小水橋、鏵石以岸、中僅二丈餘、上新閘之下、有濟安橋中流石堆屹立篙工檝師、至此皆駢臂束肩、瞪目不敢前、前此司運者不知其幾、漠然以為秦越、乃成化甲午秋、平江伯合肥陳公志堅、督運過此、步自堤上、相厥地勢、詢知宿弊、遂與都憲李公自得議曰、斯橋斯堆、弗夷、斯舟弗良于行、乃檄東臬憲副陳公某、卜吉倡属、具畚挶列綆鍤、撤其橋、去其石堆、披材輦壤、撥腐曝淤、培高即卑、疊石為址、琢石為柱、覆石為梁、直上下新之中增一閘焉、首事于乙未二月、奏功于四月、既成、名曰中新、中新之上為拖橋一、易濟安為渡舟二、於是水陸無滯、往來之人咸稱曰快、凡縻錢十九萬四千餘、夫丁千餘、木石以數千計、他百色之需以百計、財、因素、蓄、民不告勞、爰是工曹主事儲公明謂斯傑跡、雖由眾力、造端托始、則實志堅、不可不刻文于河滸以昭示永久、因以言見徵、夫自漢初用蕭何計戶轉漕。而有漕運之名。自唐則天用李傑為水陸發運使。而有漕運之官。歷代官設不一。漕法亦異而建都亦不同。如漢漕仰于江淮。宋漕仰于汴。元漕仰于會通衛潞。以其邇于都。時然而然也。我國家遷都于北。葢漕元人之漕者。自永樂初年以迄于今日。此漕不易。志堅大父恭襄、父莊敏公、調度經營、河道清肅、餉運不乏。卒之上裕國用、下福生人。至今江浦臨清、人為祠之碑之、足以耀當世而芳千古矣、


○贺枭斩郑注表

臣某言：伏奉前月二十五日诏书，示逆贼郑注已枭首讫。妖氛殄灭，华夏安。伏以逆贼郑注，本出细微，潜怀枭獍之心，兼结凶狂之党。人伦共弃，神理不容。陛下睿略感通，天人合应。重臣协力，禁旅齐心。指顾之间，猖狂自溃。乾坤交泰，日月增明。凡在人臣，不胜庆快。臣恪居官次，不获称贺阙庭。无任欣欢跃之至。


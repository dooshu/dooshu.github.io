◇重表谏起宫

臣闻宫功当起，夙夜反侧，是以频烦上事，往往留中，不见省报，於邑叹息，企想应罢。昨食时，被诏曰：「君所谏，诚是大趣，然未合鄙意，如何？此宫殿不利，宜当避之，乃可以妨劳役，长坐不利宫乎？父之不安，子亦何倚？」臣拜纸诏，伏读一周，不觉气结于胸，而涕泣雨集也。臣年已六十九，荣禄已重，于臣过望，复何所冀？所以勤勤数进苦言者，臣伏念大皇帝创基立业，荣苦勤至，白发生於鬓肤，黄被於甲胄。天下始静，晏驾早崩，自含息之类，能言之伦，无不欷，如丧考妣。幼主嗣统，柄在臣下，军有连征之费，民有雕残之损。贼臣干政，公家空竭。今强敌当途，西州倾覆，孤罢之民，宜当畜养，广力肆业，以备有虞。且始徒都，属有军征，战士流离，州郡搔扰，而大功复起，徵召四方，斯非保国致治之渐也。

臣闻为人主者，禳灾以德，除咎以义，故汤遭大旱，身祷桑林，荧惑守心，宋景退殿，是以旱魃销亡，妖星移舍。今宫室之不利，但当克己复礼，笃汤、宋之至道，愍黎庶之困苦，何忧宫之不安，灾之不销乎？陛下不务修德，而务筑宫室，若德之不修，行之不贵，虽殷辛之瑶台，秦皇之阿房，何止而不丧身覆国，宗庙作墟乎？夫兴土功，高台榭，既致水旱，民又多疾，其不疑也。为父长安，使子无倚，此乃子离于父，臣离于陛下之象也。臣子一离，虽念克骨，茅茨不翦，复何益焉？是以大皇帝居于南宫，自谓过于阿房。故先朝大臣，以为宫室宜厚，备卫非常。大皇帝曰：「逆虏游魂，当爱育百姓，何聊趣於不急？」然臣下恳恻，由不获已，故裁调近郡，苟副众心，比当就功，犹豫三年。当此之时，寇钞慑威，不犯我境，师徒奔北，且西阻岷、汉，南州无事，尚犹冲让，未肯筑宫，况陛下危侧之世，又乏大皇帝之德，可不虑哉？愿陛下留意，臣不虚言。（《吴志·陆凯传》注引《江表传》）


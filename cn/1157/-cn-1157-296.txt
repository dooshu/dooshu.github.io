●卷二百九十六　物异考二

○水灾

《春秋》桓公元年"秋，大水"，董仲舒、刘向以为桓弑兄隐公，民臣痛隐而贱桓。十三年复大水。一曰，夫人骄淫，将弑君，阴气盛，桓不悟，卒见杀。庄公七年"秋，大水，亡麦苗。"董仲舒、刘向以为庄公母与兄通，共弑桓公，庄释父仇，复取齐女，臣下贱之之应。　十一年"秋，宋大水"。董仲舒以为时鲁、宋比年为乘邱、晋阝之战，百姓愁怨，阴气盛，故二国俱水。明年，宋万弑闵公。　二十四年"大水"。董仲舒谓夫人哀姜淫乱不妇，阴气盛也。　宣公十年"秋，大水"。董仲舒以为时北伐邾取邑，亦见报复，兵仇连结，百姓愁怨。成公五年"秋，大水"。董仲舒、刘向以为时成幼弱，政在大夫，三家专兵，阴胜阳。　襄公二十四年"秋，大水"。刘向以为襄慢邻国，邾、齐、莒交伐之，鲁国小兵弱，数敌强大，百姓愁怨，阴气盛。

汉高后三年夏，汉中、南郡大水，水出流四千馀家。　四年秋，河南大水，伊、雒流千六百馀家，汝水流八百馀家。　八年夏，汉中、南郡水复出，流六千馀家。南阳沔水流万馀家。是时女主独治，诸吕相王。　文帝十二年十一月，河决东郡。後三年秋，大水，昼夜不绝三十五日。蓝田山水出，流九百馀家，渰坏民室八千馀所，杀三百馀人。时新垣平得幸，立渭阳五帝庙，郊见上帝。後岁馀，谋为逆，诛，夷人三族。匈奴数犯北边，杀略甚众，汉连岁征讨。　武帝建元二年春，河水溢於平原。元光三年春，河水徙，从顿邱东南流入渤海。五月，河决濮阳，汜郡十六。发卒十万救决河。起龙渊宫。　元鼎二年夏，大水，关东饿死以千数。　元帝初元元年，关中十一郡大水。　二年，北海水溢，流杀人民。　五年夏及秋，大水。颍川、汝南、淮阳、庐江雨，坏乡聚民舍，及水流杀人。先是一年，有司奏罢郡国庙，是岁又定迭毁，罢太上皇、於惠帝寝庙，皆无复修。刑臣石显用事。　成帝建始三年夏，大水。三辅霖雨三十馀日，郡国十九雨，山谷水出，凡杀四千馀人，坏官寺民舍八万三千馀所。　四年，河决东郡金隄。阳朔二年秋，关东大水。

王莽始建国二年，河决魏郡，泛清河以东数郡。

後汉光武建武六年，东郡以北伤水。　七年六月戊辰，雒水溢至津城门，弘农都尉治为水所漂杀，民人，伤稼及庐舍。　八年秋，大水。　三十一年五月，大水。明帝永平三年，京师及郡国七大水。　七年秋，郡国十四大水。　和帝永元元年七月，郡国九大水，伤稼（《榖梁传》曰："高下有水灾曰大水。"）。京房《易传》曰："颛事私知，诛罚绝理，厥灾水。其水也雨杀人，陨霜，大风，天黄。饥而不损，兹谓泰，厥灾水杀人。辟遏有德，兹谓狂，厥灾水流杀人，已水则地生虫。归狱不解，兹谓追非，厥水寒杀人。追诛不解，兹谓不理，厥水五榖不收。大败不解，兹谓皆阴，厥水流入国邑，陨霜杀榖（《春秋考异邮》曰："阴盛臣逆，民悲情发，则水出河决也。"）。"是时和帝幼，窦太后摄政，其兄窦宪幹事，及宪诸弟皆贵显，并作威虣虐，常所怨恨，辄任客杀人。其後窦氏诛灭。　十年五月丁巳，京师大雨，山水流出至东郊，坏民庐舍。　十二年六月，颍川大水，伤稼。时和帝幸邓贵人，废阴后。　殇帝延平元年五月，郡国三十七大水，伤稼。董仲舒曰："水者，阴气盛也。"是时帝在襁抱，邓太后专政（臣昭按：本纪是年九月，六州大水。《袁山松书》曰："六州河、济、渭、雒、洧水盛长泛溢，伤秋稼。"）。　安帝永初元年冬十月辛酉，河南新城山水虣出，突坏民田，坏处泉水出，深三丈。是时司空周章等以邓太后不立皇太子胜而立清河王子，故谋欲废置。十一月，事觉，章等被诛。是年郡国四十一水出，漂没人民（《谢沈书》曰："死者以千数。"）。《谶》曰："水者，纯阴之精也。阴气盛洋溢者，小人专制擅权，治疾贤者，依公结私，侵乘君子，小人席胜，失怀得志，故涌水为灾。　二年，大水（臣昭按：本纪京师及郡国四十有水。《周嘉传》：是夏旱，嘉收葬客死骸骨，应时澍雨，岁乃丰稔，则水不为灾也。"）。三年，大水（臣昭按：本纪京师及郡国四十一雨水）。四年，大水（臣昭按：本纪云三郡）。五年，大水（臣昭按：本纪郡国八）。　六年，河东池水变色，皆赤如血（水变。占曰："水化为血者，好任残贼，杀戮不辜，延及亲戚，水当为血。"）。是时邓太后犹专政（《古今注》曰："元初二年，颍川襄城临水化为血，《京房占》曰："流水化为血，兵且起，以日辰占与其色。"《博物记》曰："江河水赤。占曰，泣血道路，涉苏於河以处。"）。　延光三年，大水，流杀人民，伤苗稼。是时安帝信江京、樊丰及阿母王圣等谗言，免太尉杨震，废皇太子（臣昭按：《左雄传》顺帝永建四年，司、冀二州大水，伤稼。《杨厚传》永和元年夏，雒阳暴水，杀千馀人）。　质帝本初元年五月，海水溢乐安、北海，溺杀人物。时帝幼，梁太后专政（《春秋汉含孳》曰："九卿阿党，挤排正直，骄奢僭害，则江河溃决。"《方储对策》曰："民悲怨则阴类强，河决海澹，地动土涌。"）。　桓帝建和二年七月，京师大水。去年冬，梁冀枉杀故太尉李固、杜乔。三年八月，京都大水。时梁太后犹专政。　永兴元年秋，河水溢，漂害人物（臣昭按：《朱穆传》云："漂害数千万户。"《京房占》曰："江河溢者，天有制度，地有里数，怀容水泽，漫溉万物。今溢者，明在位者不胜任也，三公之祸不能容也。率执法者利刑罚，不用常法。"）。　二年六月，彭城泗水增长，逆流（《梁冀别传》曰："冀之专政，天为见异，众灾并凑，蝗虫滋生，河水逆流，五星失次，太白经天，人民疾疫，出入六年，羌戎叛戾，盗贼略平民，皆冀所致。"《燉煌实录》张衡对策曰："水者，五行之首，滞而逆流者，人君之恩不能下及而致逆也。"《潜潭巴》曰："水逆者，反命也。宜修德以应之。"）。　永寿元年六月，雒水溢至津阳城门，漂流人物（臣昭按：本纪又南阳大水）。是时梁皇后兄冀秉政，疾害忠直，威权震主。後遂诛灭。延熹八年四月，济北水清。　九年四月，济阴、东郡、济北、平原河水清。襄楷上言："河者诸侯之象，清者阳明之徵，岂独诸侯有规京都计邪？"其明年，宫车晏驾，徵解犊亭侯为汉嗣，即尊位，是为孝灵皇帝。　永康元年八月，六州大水，渤海海溢，没杀人。是时桓帝奢侈淫祀，十一月崩，无嗣。　灵帝建宁四年二月，河水清（《袁山松书》曰："祷於龙矻。"）。五月，山水大出，漂坏庐舍五百馀家（《袁山松书》曰："是河东之水暴出也。"）。　熹平二年六月，东莱北海海水溢出，漂流人物。　三年秋，雒水出。四年夏，郡国三水，伤害秋稼。　光和六年秋，金城河溢，东出二十馀里。　中平五年，郡国六水大出（臣昭按：《袁山松书》曰："山阳、梁、沛、彭城、下邳、东海、琅琊"，则是七郡）。　献帝建安二年九月，汉水溢流，害民田庐舍。是时天下大乱（《袁山松书》曰："曹操专政。十七年七月，大水，洧水溢。"）。　十八年六月，大水（《献帝起居注》曰："七月，大水，上亲避正殿；八月，以雨不止，且还殿。"）。　二十四年八月，汉水溢流，害民田庐舍（明年禅位於魏）。

魏文帝黄初四年六月，大雨霖，伊、洛溢，至津阳城门，漂数千家，杀人。初，帝即位，自邺迁洛，营造宫室，而不起宗庙。太祖神主犹在邺，尝於建始殿飨祭如家人礼，终黄初不复还邺。又郊社神祇，未有定位。简宗庙废祭祀之罚也。　明帝景初元年九月，淫雨，冀、兖、徐、豫四州水出，没溺杀人，漂失财产。时帝崇饰宫室，妨害农战，触情恣欲，水不润下之应。

吴孙权赤乌八年夏，茶陵县洪水溢出，漂二百馀家。十三年秋，丹阳、故鄣等县又洪水溢出。按权称帝三十年，竟不於建业创七庙，唯父坚一庙远在长沙，而郊祀礼阙。末年虽一南郊，而北郊无闻。吴、楚之望亦不见秩，反祀罗阳妖神，以求福助。简宗庙废祭祀之罚也。　太元元年，又有大风涌水之异。时权信谗，废太子，又无年不用兵，百姓愁怨。　孙亮五凤元年夏，大水。亮即位四年，乃立权庙。又终吴世不上祖宗号，修严父礼，废二郊，不秩群神。罚同前。又，时孙峻专政，阴胜阳之应。　孙休永安四年五月，大雨，水泉涌溢。昔岁作浦里塘，功费无数，而田不可成，士卒死叛，或自贼杀，百姓愁怨，阴气盛。　五年八月壬午，大雨震电，水泉涌溢。

晋武帝泰始四年九月，青、徐、兖、豫四州大水。　七年六月，大雨霖，河、洛、伊、泌皆溢，杀二百馀人。自帝即尊位，不加三后祖宗之号。至泰始二年又除明堂南郊五帝座，同称昊天上帝，一位而已。又省先后配地之祀。此简宗庙废祭祀之罚也。　咸宁元年九月，徐州大水。　二年七月癸亥，河南、魏郡暴水，杀百馀人。闰月，荆州郡国五大水，流四千馀家。去年采择良家子女，露面入殿，帝亲简阅，务在姿色，不访德行，有蔽匿者以不敬论，搢绅愁怨，天下非之，阴盛之应也。　三年六月，益、梁二州郡国八暴水，杀三百馀人。七月，荆州大水。九月，始平郡大水。十月，青、徐、兖豫、荆、益、梁七州又大水。是时贾充等用事专恣，而正人疏外者多，阴气盛也。　四年七月，司、冀、兖、豫、荆、扬郡国二十大水，伤秋稼，坏屋室，有死者。太康三年六月，泰山、江夏大水，泰山流三百家，杀六千馀人，江夏亦杀人。时平吴後，王濬为元功而诋劾妄加，荀、贾为无谋而并蒙重赏，收吴姬五千，纳之後宫，此其应也。　四年七月，兖州大水。十二月，河南及荆、扬六州大水。　五年九月，郡国四大水，又殒霜。是月南安等五郡大水。　六年四月，郡国十大水，坏庐舍。　七年九月，郡国八大水。　八年六月，郡国八大水。　惠帝元康二年，有水灾。　五年五月，颍川、淮南大水。六月，城阳、东莞（音官）大水，杀人，荆、扬、徐、兖、豫五州又水。是时帝即位已五载，犹未郊祀，其蒸尝亦多不亲行事，此简宗庙废祭祀之罚。六年五月，荆、扬二州大水。是时贾后乱朝，宠树贾、郭，女主专政，阴气盛之应也。　八年五月，金墉城井溢。《汉志》，成帝时有此妖，後王莽僭逆。今又有此妖，赵王伦篡位，伦废帝於此城，井溢所在，其天意也。九月，荆、扬、徐、冀、豫五州大水。是时贾后暴戾滋甚，韩谧骄猜弥扇，卒害太子，旋以祸灭。九年四月，宫中井水沸溢。　永宁元年七月，南阳、东海大水。是时齐王冏（举永反）专政，阴盛之意也。　泰安元年七月，兖、豫、徐、冀四州水。时将相力政，无尊主心，阴盛故也。　元帝太兴三年六月，大水。是时王敦内怀不臣，慠狠陵上，此阴气盛也。四年七月，又大水。　永昌二年五月，荆州及丹阳、宣城、吴兴、寿春大水。　明帝太宁元年五月，丹阳、宣城、吴兴、寿阳大水。是时王敦威权震主，阴气盛故也　。成帝咸和元年五月，大水。是时嗣主幼冲，母后称制，庾亮以元舅决事禁中，阴胜阳故也。　二年五月戊子，京都大水。是冬，以苏峻称兵，都邑涂地。　七年五月，大水。是时帝未亲机务，政在大臣，阴胜阳也。咸康元年八月，长沙、武陵大水。　穆帝永和四年五月，大水。　五年五月，大水。　六年五月，又大水。是时幼主冲弱，母后临朝，又将相大臣各执权政，与咸和初同事也。　七年七月甲辰夜，涛水入石头，死者数百人。是时殷浩以私忿废蔡谟，遐迩非之。又幼主在上而殷桓交恶，选徒聚甲，各崇私权，阴胜阳之应也。一说涛水入石头，以为兵占。後殷浩、桓温、谢尚、荀羡连年征伐，百姓愁怨也。　升平二年五月，大水。　五年四月，又大水。是时桓温权制朝廷，专征伐，阴胜阳也。　海西太和六年六月，京师大水，平地数尺，浸及太庙。朱雀大航缆断，三艘流入大江。丹阳、晋陵、吴郡、吴兴、临海五郡又大水，稻稼荡没，黎庶饥馑。初，四年桓温北伐败绩，十丧其九；五年又征淮南，逾岁乃克，百姓愁怨之应也。　晁文帝咸安元年十二月壬午，涛水入石头。明年，價贼卢竦率其属数百人入殿，略取武库三库甲仗，游击将军毛安之讨灭之，兵兴阴盛之应也。孝武帝太元三年六月，大水。是时帝幼弱，政在将相。　五年五月，大水。　六年六月，扬、荆、江三州大水。　八年三月，始兴、南康、庐陵大水，平地五丈。　十年五月，大水。自八年破苻坚後，有事中州，役无宁岁，愁怨之应。十三年十二月，涛水入石头，毁大航，杀人。明年慕容氏寇扰司、兖，镇戍西北，疲於奔命，愁怨之应也。　十五年七月，沔中诸郡及兖州大水。是时缘河纷争，征戍勤悴之应也。　十七年六月甲寅，涛水入石头，毁大航，漂船舫，有死者。京口西浦亦涛入杀人。永嘉郡潮水涌起，近海四县人多死。後四年帝崩，而王恭再攻京师，京师亦发众以御之，兵役频兴，百姓愁怨之应也。十八年六月已亥，始兴、南康、庐陵大水，深五丈。　十九年七月，荆、徐大水，伤秋稼。　二十年六月，荆、徐又大水。　安帝隆安三年五月，荆州大水，平地三丈。去年殷仲堪举兵向京师，是年春又杀郗恢，阴盛作威之应也。仲堪寻亦败亡。五年五月，大水。是时会稽王世子元显作威陵上，又桓元擅西夏，孙恩乱东国，阴胜阳之应也。　元兴二年十二月，桓元篡位。其明年二月庚寅夜，涛水入石头，商旅方舟万计漂败流断，骸胔（任智反）相望。江左虽频有涛变，未有若斯之甚。三月，义军克京都，元败走，遂夷灭之。　三年二月已丑朔夜，涛水入石头，漂没杀人，大航流败。　义熙二年十二月已未夜，涛水入石头。明年，骆球父环潜结桓允、殷仲文等谋作乱，刘稚亦谋反，凡所诛灭数十家。　三年五月丙午，大水。　四年十二月戊寅，涛水入石头。明年，王旅北讨。　六年五月丁巳，大水。乙丑，卢循至蔡州。　八年六月，大水。　九年五月辛巳，大水。　十年五月丁丑，大水。戊寅，西明门地穿，涌水出，毁门扇及限，亦水沴土也。七月乙丑，淮北风灾，大水杀人。　十一年七月丙戌，大水，淹溃太庙，百官赴救。明年，王旅北讨关、河。

宋文帝元嘉五年六月，都下大水。　七年十二月，吴兴、晋陵、义兴大水。十二年六月，丹阳、淮南、吴兴、义兴大水，都下乘船。　十七年八月，徐、兖、青、冀四州大水。　十八年五月甲申，河水汎溢，害居人。　十九年闰五月，都下水。　二十四年，徐、兖、青、冀四州大水。　二十五年冬，青州城南，远望见地中如水出有影，谓之地镜也。　孝武大明元年正月庚午，都下雨水。

齐武帝永明九年，吴兴、义兴大水。　废帝永元元年七月，都下大水，死者甚众。

梁武帝天监二年六月，太禾、信安、安丰三县大水。《春秋考异繇》曰："阴盛，臣逆人悲，则水出河决。"时江州刺史陈伯之、益州刺史刘季运举兵反叛，师旅数兴，百姓愁怨，臣逆人悲之应也。　六年八月，建康大水，涛上御道七尺。　七年五月，建康又大水。时数兴师旅，以拒魏军。　十二年四月，建康大水。时大发卒筑浮山堰，以遏淮水，劳运连年，百姓悲怨之应也。　普通元年七月已卯，江、淮、海并溢。　中大通五年五月，建康大水，御道通船。京房《易飞候》曰："大水至国，贱人将贵。"萧栋、侯景僭称尊号之应也。

後魏宣武帝元年，州镇十八，水，饥。　延昌元年，郡国十一，大水。　二年，十三郡大水。

东魏孝静帝元象元年，山东大水，虾蟇鸣於树上。

後齐武成河清二年十二月，兖、赵、魏大水。　後主天统三年，并州汾水溢。谶曰："水者纯阴之精。阴气洋溢者，小人专制。"时和士开、元文遥、赵彦深等专任。　武平六年八月，山东诸州大水。时群小用事，奸佞满朝。

隋文帝开皇六年，山南荆、浙七州水。　十八年，河南八州大水。时独孤后预政，杨素颇专，水阴气，臣妾盛强之应。　仁寿二年，河南、河北诸州大水。时帝用刑严急。京房《易传》："诛罚绝理，则厥灾水。"　炀帝大业三年，河南大水，漂没三十馀郡。帝嗣位已来，未亲郊庙之礼，简宗庙废祭祀之应也。

唐太宗贞观三年秋，贝、谯、郓、泗、沂、徐、亳、苏、陇九州水。水，太阴之气也。若臣道颛，女谒行，夷狄疆，小人道长，严刑以逞，下民不堪其忧，则阴类胜，其气应而水至；其谪见於天，月及辰星与列星之司水者为之变，若七曜循中道之北，皆水祥也。　四年秋，许、戴、集三州水。　七年八月，山东、河南州四十，大水。　八年七月，山东、江淮大水。　十年，关东及淮海旁州二十八大水。　十一年七月癸未，黄气际天，大雨，榖水溢，入洛阳宫，深四尺，坏左掖门，毁官寺十九；洛水漂六百馀家。九月丁亥，河溢，坏陕州之河北县及太原仓，毁河阳中沾。　十六年秋，徐、戴二州大水。　十八年秋，榖、襄、豫、荆、徐、梓、忠、绵、宋、亳十州大水。　十九年秋，沁、易二州水，害稼。二十一年八月，河北大水，泉州海溢，驩州水。　二十二年夏，泸、越、徐、交、渝等州水。　高宗永徽元年六月，新丰、渭南大雨，零陵山水暴出，漂庐舍；宣、歙、饶、常等州大雨，水，溺死者数百人。秋、齐、定等州十六水。　二年秋，汴、定、濮、亳等州水。　四年，杭、夔、果、忠等州水。　五年五月丁丑夜，大雨，麟游县山水冲万年宫元武门，入寝殿，卫士有溺死者。六月，河北大水，滹沱溢，损五千馀家。　六年六月，商州大水。秋，冀、沂、密、兖、滑、汴、郑、婺等州水，害稼；洛州大水，毁天津桥。十月，齐州河溢。　显庆元年九月，温州暴风雨，海水溢，坏安固、永嘉二县。　四年七月，连州山水暴出，漂七百馀家。　麟德二年十月，鄜州大水，坏居人庐舍。　总章二年六月，括州大风雨，海溢，坏永嘉、安固二县，溺死者九千七十人。冀州大雨，水平地深一丈，坏民居万家。　咸亨元年五月丙戌，大雨，山水溢，溺死者五千馀人。　二年八月，徐州山水，漂百馀家。　四年七月，婺州大雨，山水暴涨，溺死五千馀人。　上元三年八月，青州大风，海溢，漂居人五千馀家；齐、淄等七州大水。　永隆元年九月，河南、河北大水，溺死者甚众。　二年八月，河南、河北大水，坏民居十万馀家。　永淳元年五月丙午，东都连日澍雨；乙卯，洛水溢，坏天津桥及中桥，漂居民千馀家。六月乙亥，京师大雨，水平地水深数尺。秋，山东大雨，水，民大饥。　二年七月己巳，河溢，坏河阳桥。八月，恒州滹沱河及山水暴出，害禾稼。　文明元年七月，温州大水，漂千馀家。括州溪水暴涨，溺死百馀人。武后如意元年四月，洛水溢，坏永昌桥，漂居民四百馀家，七月，洛水溢，漂居民五千馀家。八月，河溢，坏河阳县。　长寿二年五月，棣州河溢，坏居民二千馀家。是岁，河南州十一水。　神功元年三月，括州水，坏民居七千馀家。是岁，河南州十九水。　圣历二年七月丙辰，神都大雨，洛水坏天津桥。秋，河溢怀州，漂千馀家。　三年三月辛亥，鸿州水，漂千馀家，溺死四百馀人。　长安三年六月，宁州大雨，水，漂二千馀家，溺死千馀人。　四年八月，瀛州水溢，坏民居数千家。　中宗神龙元年四月，雍州同官县大雨，水，漂没居民五百馀家。六月，河北州十七大水。七月甲辰，洛水溢，坏民居二千馀家。　二年四月辛丑，洛水坏天津桥，溺死者数百人。八月，魏州水。　景龙三年七月，澧水溢，害稼。九月，密州水，坏民居数百家。　元宗开元三年，河南、河北水。四年七月丁酉，洛水溢，沉舟数百艘。　五年六月甲申，瀍水溢，溺死者千馀人；巩县大水，坏城邑，损居民数百家；河南水，害稼。　八年夏，契丹寇营州，发关中卒援之，宿渑池之缺门，营榖水上，夜半，山水暴至，万馀人皆溺死。六月庚寅夜，榖、洛溢，入西上阳宫，宫人死者十七八，畿内诸县田稼庐舍荡尽，掌关卫兵溺死千馀人，京师兴道坊一夕陷为池，居民五百馀家皆没不见。是年，邓州三鸦口大水塞谷，或见二小儿以水相沃，须臾，有蛇大十围，张口仰天，人或斩射之，俄而暴雷雨，漂溺数百家。　十年五月辛酉，伊水溢，毁东都城东南隅，平地深六尺；河南许、仙、豫、陈、汝、唐、邓等州大水，害稼，漂没民居，溺死甚众。六月，博州、棣州河决。　十二年六月，豫州大水。八月，兖州大水。　十四年秋，天下州五十水，河南、河北尤甚，河及支川皆溢，怀、卫、郑、滑、汴、濮人或巢或舟以居，死者千计；润州大风自东北，海涛没瓜步。　十五年五月，晋州大水。七月，邓州大水，溺死数千人；洛水溢，入鄜城，平地丈馀，死者无算，坏同州城市及冯翊县，漂民居二千馀家。八月，涧、榖溢，毁渑池县。是秋，天下州六十三大水，害稼及居人庐舍，河北尤甚。　十八年六月壬午，东都瀍水溺扬、楚等州租船，洛水坏天津、永济二桥及民居千馀家。二十年秋，宋、滑、兖、郓等州大水。　二十二年秋，关辅、河南州十馀水，害稼。　二十七年三月，沣、袁、江等州水。　二十八年十月，河南郡十三水。　二十九年七月，伊、洛及支川皆溢，害稼，毁天津桥及东西漕、上阳宫仗舍，溺死千馀人。是秋，河南、河北郡二十四水，害稼。　天宝四载九月，河南、淮阳、睢阳、谯四郡水。十载，广陵大风驾海潮，沉江口船数千艘。　十三载九月，东都瀍、洛溢，坏十九坊。　代宗广德元年九月，大雨，水平地数尺。时吐蕃寇京畿，以水自溃去。　二年五月，东都大雨，洛水溢，漂二十馀坊；河南诸州水。　大历元年七月，洛水溢。　二年秋，湖南及河东、河南、淮南、浙东西、福建等道州五十五水灾。　七年二月，江州江溢。　十年七月，杭州海溢。　十一年七月戊子夜，澍雨，京师平地水尺馀，沟渠涨溢，坏民居千馀家。　十二年秋，京畿及宋、亳、滑三州大雨水，害稼，河南尤甚，平地深五尺，河溢。　德宗建中元年，幽、镇、魏、博大雨，易水、滹沱横流，自山而下，转石折树，水高丈馀，苗稼荡尽。贞元二年六月丁酉，大风雨，京城通衢水深数尺，有溺死者。东都、河南、荆南、淮南江河溢。　三年三月，东都、河南、江陵、汴扬等州大水。　四年八月，灞水暴溢，杀数百人。八年秋，自江淮及荆、襄、陈、宋至於河朔州四十馀大水，害稼，溺死二万馀人，漂没城郭庐舍，幽州平地水深二丈，徐、郑、涿、蓟、檀、平等州皆深丈馀。九年六月，淮水溢、平地七尺，没泗州城。　十一年十月，朗、蜀二州江溢。十二年四月，福、建二州大水；岚州暴雨，水深二丈。　十八年春，申、光、蔡等州大水。顺宗永贞元年夏，朗州之熊武五溪溢。秋，武陵、龙阳二县江水溢，漂万馀家。京畿长安等九县山水害稼。　宪宗元和元年夏，荆南及寿、幽、徐等州大水。　四年十月丁未，渭南暴水，漂民居二百馀家。　六年七月，鄜坊、黔中水。　七年正月，振武河溢，毁东受降城。五月，饶、抚、虔、吉、信五州暴水，虔州尤甚，平地有深至四丈者。　八年五月，陈州、许州大雨，大隗山摧，水流出溺死者千馀人。六月庚寅，大风，毁屋扬瓦，人多压死；京师大水，城南深丈馀，入明德门，犹渐车辐。辛卯，渭水涨，绝济。时所在百川发溢，多不由故道。沧州水潦，浸盐山等四县。　九年秋，淮南及岳安、宣、江、抚、袁等州大水，害稼。　十一年五月，京畿大雨水，昭应尤甚；衢州山水害稼，深三丈，毁州郭，溺死百馀人。六月，密州大风雨，海溢，毁城郭；饶州浮梁、乐平二县暴雨，水，漂没四千馀户；润、常、潮、陈、许五州及京畿水，害稼。　十二年六月乙酉，京师大雨，水，含元殿一柱倾，市中水深三尺，毁民居二千馀家；河南、河北大水，洺、邢尤甚，平地二丈；河中、江陵、幽泽潞晋隰苏台越州水，害稼　。十五年秋，洪、吉、信、沧等州水。　穆宗长庆二年七月，河南陈、许、蔡等州大水；好畤山水漂民居三百馀家；处州大雨，水，平地深八尺，坏城邑、桑田大半。　四年夏，苏、湖二州大雨，水，太湖决溢；睦州及寿州之霍山山水暴出；郓、曹、濮三州雨，水，坏州城，民居、田稼略尽；襄、均、复、郢四州汉水溢决。敬宗宝历元年秋，鄜、坊二州暴水；兖海，华三州及京畿奉天等六县水，害稼。文宗太和二年夏，京畿及陈、滑二州水，害稼；河阳水，平地五尺；河决，坏棣州城；越州大风，海溢；河南郓、曹、濮、淄、青、齐、德、兖、海等州并大水。　三年四月，同官县暴水，漂没三百馀家；宋、亳、徐等州大水，害稼。　四年夏，江水溢，没舒州太湖、宿松、望江三县民田数百户；鄜、坊水，漂三百馀家；浙西、浙东、宣歙、江西、鄜坊、山南东道、淮南、京畿、河南、江南、荆襄、鄂岳、湖南大水，皆害稼。　五年六月，元武江涨，高二丈，溢入梓州罗城；淮西、浙东、浙西、荆襄、岳鄂、东川大水，害稼。　六年二月，苏、湖二州大水。六月，徐州大雨，坏民居九百馀家。　八年秋，江西及襄州水，害稼；蕲州湖水溢；滁州大水，溺万馀户。　开成元年夏，凤翔麟游县暴雨，水，毁九成宫，坏民舍数百家，死者百馀人。　三年夏，河决，浸郑、滑外城；陈、许、鄜、坊、鄂、曹、濮、襄、魏、博等州大水；江、汉涨溢，坏房、均、荆、襄等州民居及田产殆尽；苏、湖、处等州水溢入城，处州平地八尺。　四年秋，西川、沧景、淄青大雨，水，害稼及民庐舍，德州尤甚，平地水深八尺。　武宗会昌元年七月，江南大水，汉水坏襄、均等州民居甚众。宣宗大中十二年八月，魏、博、幽、镇、兖、郓、滑、汴、宋、舒、寿、和、润、等州大水，害稼；徐、泗等州水深五丈，漂数万家。　十三年夏，大水。　懿宗咸通元年，颍州大水。四年闰六月，东都暴水，自龙门毁定鼎、长夏等门，漂溺居人。七月，东都、许汝徐泗等州大水，伤稼。九月，孝义山水深三丈，破武牢关金城门汜水桥。　六年六月，东都大水，漂坏十二坊，溺死者甚众。　七年夏，江、淮大水。秋，河南大水，害稼。十四年八月，关东、河南水，僖宗乾符三年，关东水。　昭宗光化三年九月，浙江溢，坏民居。　乾宁三年四月，河圯於滑州，朱全忠决其隄，因为二河，散漫千馀里。

梁太祖开平四年十月，滑、宋、许、亳水。

後唐庄宗同光二年秋，水灾。　三年七月，洛水泛涨，坏天津桥，漂近河庐舍，舣舟为渡，覆没者日有之。邺都奏，御河涨，於石灰窑口开故河道，以分水势。巩县河决，注仓敖。　明帝长兴三年七月，诸州大水，宋、亳、颍尤甚。晋高祖天福四年七月，西京大水、伊、洛、瀍、涧皆溢，坏天津桥。八月，河决博平，甘陵大水。　六年九月，河决於滑州，一溉东流，居民登邱家，为水所隔，诏所在发舟船以救之。兖州、濮州界，皆为水所漂溺。兖州奏，河水东流，阔七十里，水势南流，入沓河、扬州、河界，出帝开运元年六月，黄河、洛河泛溢，坏堤堰；郑州原武、荥泽县界河决。周太祖广顺二年七月，暴风雨，京师水深二尺，坏墙屋不可胜计，诸州皆奏大雨，所在河渠泛溢害稼。　三年六月，诸州大水，襄州汉江涨溢，坏羊马城，大城内水深一丈五尺，仓库漂尽，居人溺者甚众。

宋太祖建隆元年十月，棣州河决，坏厌次、商河二县居民庐舍田畴。　二年，宋州汴水溢；孟州河溢，坏堤；蔡州大霖雨，道路行舟，襄州汉水涨溢数丈。四年八月，齐州河决。　乾德二年四月，扬州广陵、扬子等县潮水害民田。七月，泰州山水暴涨，坏居民庐舍数百区，牛畜死者甚众。　三年七月，蕲州大雨，水，坏居民庐舍；开封府河溢阳武，塞县门；河中府、孟州并河涨，孟州坏沾军营、民舍数百区，河中坏石台百馀步；澶州河坏隄，毁护岸石百八十步，又溢於郓州，坏民田；泰州湖溢，损盐城县民田；淄州济水并清河溢，害邹平、高苑县民田。　四年四月，郓州东阿县河溢，损民田数百顷；澶州观城县河决，坏居民庐舍，注大名。又滑州灵河县堤坏，水东注卫南县境及曹州南华县城。又七月，郑州荥泽县河南北堤坏。又八月，宿州汴水溢，坏堤；淄州青河水溢，坏高苑县城，溺数百家及邹平县田畴民舍；泗州淮溢；衡州大雨，水，月馀。　五年，卫州河溢，毁州城，没溺者众，城中水深五尺。　开宝元年六月，州府二十三大雨，水，江河汎溢，坏民田、庐舍。　二年二月，车驾驻跸潞州，积雨累日未止。七月，宋州下邑县河水决。九月，京师大雨霖，是岁青、蔡、宿、淄、宋州水及雹，害夏苗；真定府、澶滑泽博洺齐颍蔡陈宋亳宿许州水，害秋苗。　三年，郑、澶、滑、郓、淄、济、虢、蔡、解、徐、岳州水灾，害民田。　四年六月，汴水决宋州榖熟县济阳镇；又郓州河及汶水、清河皆溢，注东阿县及陈空镇，坏仓库、民舍；郑州河决原武县；蔡州淮及白露、舒、汝、庐、颍五水并涨，坏庐舍及民田。七月，青、齐州水，伤田。　五年五月，京师雨，连旬不止；河决澶州濮阳县；河南、河北诸州皆言大雨霖；绛、和、庐、寿州大水。六月，河又决开封府阳武县之小刘村；宋州、郑州并汴水决；忠州江水涨二百尺。　六年六月，郓州河决杨刘口；怀州河决获嘉；颍州淮、渒水溢，渰民舍、田畴甚众。七月，贝州历亭县御河决，单、濮州并大雨，水，坏州廨、仓库、军营、民舍。是秋，大名府、宋亳淄青汝澶滑州并水，伤田。　七年四月，卫、亳州水。泗州淮暴涨入城，坏居民五百家；相州安阳河涨，坏居民庐舍数百区。　八年五月，京师大雨，水；濮州河决郭龙村。六月，澶州河决顿邱县；沂州大雨，水入城，坏民居舍、田畴。　九年三月，京师大雨，水；秋又霖雨。淄州水，害田。　太宗太平兴国二年六月，孟州河溢；又涨於澶州，坏英公村堤三十步；陕州坏浮梁，失舟十五；开封府汴水溢，坏大灵隄，浸害民田；忠州江涨、二十五丈；又兴州江涨，毁栈道四百馀间；郑州管城县焦肇水暴涨，逾京水；濮州大水，害民田凡五千七百四十三户；颍州颍水涨，坏城门、军营、民舍。七月，集州江涨，汎嘉川县民十三户。是岁，道州春霖雨不止，平地水二丈馀。　三年五月，怀州河决获嘉县，北注；又汴水决宋州宁陵县境。六月，泗州淮涨，溢入南城，汴水又涨一丈，塞州北门。十月，滑州灵河已塞复决。　四年三月，河南府洛水涨七尺五寸，坏民舍；泰州雨，水，害禾稼；宋州河涨宋城县；卫州河决汲县，坏新场堤。八月，梓州江涨，坏阁道、营舍。又九月，澶州河涨，陷浮梁上囤十六；郓州清、汶二水涨，坏东阿县民田。五年五月，京师连旬雨不止；颍州颍水溢，坏堤及民舍；徐州白沟河溢入州城。七月，复州江水涨，毁民舍，隄塘皆坏。　六年，河中府河涨，陷连堤，溢入城，坏军营七所、民舍百馀区。鄜、延、宁州并三河水涨，溢入州城。鄜州坏军营，延州坏仓库、军民庐舍千六百区，宁州坏州城五百馀，堵军营神祠民舍五百二十区。七年三月，京兆府渭水涨，坏浮梁，溺者五十四人。四月，耀、密、博、卫、常、润州水，害禾稼。六月，均州溳水、均水、汉江并涨，坏民居，人畜死者甚众；汉阳军江水涨五丈馀。七月，大名府御河涨，坏范济口；南剑州江州水涨，坏居人庐舍一百四十馀区；京兆府咸阳县渭水涨，坏浮梁，工人溺死五十四人。九月，梧州江水涨三丈，入城，坏仓廪及民庐舍。又十月，河决怀州武陟县，害民田。　八年五月，河大决滑州房村，径澶、濮、曹、济诸州，浸民田，坏居人庐舍，东南流入淮。六月，陕州河水涨，坏浮梁；又永定涧水涨，坏民舍、军营千馀区；河南府澍雨，洛水涨五丈馀，坏巩县官署、军营、民舍殆尽；榖、洛、伊、瀍四水暴涨，坏京城官署、军营、寺观、祠庙、民舍万馀区，溺死者以万计；又坏河清县丰饶务仓库、军营、民舍千馀区，夔州江水涨七尺。七月，祚州资河涨，溢入城，坏军营民舍百馀区；雄州易水涨一丈三尺，坏民庐；鄜州河水涨，溢入城，坏官寺、民舍四百馀区；荆门军长林县山水暴涨，坏民居舍五十一区，凡五十六人溺死。八月，徐州清河水涨丈七尺，溢出隄，塞州三面门以御之。九月，宿州睢水涨，汎民舍六十里。是夏及秋，开封、浚仪、酸枣、阳武、封邱、长垣、中牟、尉氏、襄邑、雍邱等县河水害田。　九年七月，嘉州江水暴涨，坏官署、民舍，溺死者千馀人。又八月，延州南北两河涨，溢入东西两城，坏官寺、民舍；淄州霖雨，孝妇河涨溢，坏官寺、民舍，漂溺人畜；澶州河涨，坏民田；孟州河涨，断浮梁，损民田；雅州江水涨九丈，坏民庐舍；新州江涨，入南寨，坏军营。　雍熙二年七月，朗州江溢，害稼。　三年六月，寿州大水。　端拱元年五月，英州江水涨五丈馀，坏民田及庐舍数百区。七月，磁州漳滏二水涨，淳化元年六月，吉州大雨，江涨丈三尺，漂坏民田、庐舍；蕲州黄梅县堀口湖水涨，坏民田、庐舍都尽；江州江水涨二丈八尺。七月，洪州江水涨，坏州城三十堵及民庐舍二千馀区，漂二千馀户；秦州陇城县大雨，坏官私庐舍殆尽，溺死者百三十七人。　二年四月，京兆府河水涨，坏咸阳县浮梁，漂舰十七。六月乙酉，汴水溢於浚仪县，坏连隄，浸民田，上亲临视，督卫士塞之。辛卯，又决於宋州宋城县；博州大霖雨，河涨溢，坏民庐舍八百七十区；亳州河水溢，东流汎民田，坏庐舍。七月，齐州明水涨，坏黎济寨城百馀堵；许州沙河溢；雄州唐河水涨，害民田殆尽；嘉州江涨丈八尺，溢入州城，毁民舍；复州蜀、汉二江水涨，坏民田、庐舍。九月，邛州蒲江等县山水暴涨，坏民舍七十区，死者七十九人。是秋，荆南北路江水注溢，浸田亩甚众。　三年七月，河南府洛水涨，坏七里、镇国二桥；又山水暴涨，坏丰饶务官舍、民居，溺死者二百四十人。十月，商州上津县大雨，河水溢，坏民舍，溺者三十七人。　四年六月，陇城县大雨，牛头河涨二十丈，没溺居人庐舍。七月，京师大雨，十昼夜不止，朱雀、崇明门外积水尤甚，军营、庐舍多坏。九月，澶州河水涨，冲陷北城，坏居民庐舍、官署、仓库殆尽，民溺死者甚众；梓州元武县涪江涨二丈五尺，壅决，流入州城，坏官私庐舍万馀区，溺死者甚众。是秋，陈、颍、宋、亳、许、蔡、徐、濮、澶、博州霖雨，秋稼多败。十月，澶州河决，西北流入御河，浸大名府城，知州赵昌言壅城门御之。五年秋，开封府、宋亳陈颍泗寿邓州雨水害稼。　至道元年四月甲辰，京师大雨雷电，道上水数尺。　二年六月，河南府瀍、涧、洛三水涨，坏镇国桥。七月，建州溪水涨，溢入州城内，坏仓库、民舍万馀区；郓州河水涨，坏连隄四处；宋州河决榖熟县。闰七月，陕州河涨，漂大树，坏浮梁，失连舰。是月，广南诸州并雨水。　真宗咸平元年正月，昭州雨霖，害民田，溺死者百五十七人；齐州清、黄河汎溢，坏田庐。　二年十月，潭州山水汎溢，坏民舍千馀区，民黄拏等十家俱溺死。　三年三月，梓州江水涨，坏民田。五月，河决郓州王陵埽。七月，洋州汉水溢，民多有溺死者。　四年七月，同州洿谷水溢夏阳县，民溺死者数十人。　五年二月，雄霸瀛深沧州、乾宁军水，溢害民田。六月，京师大雨，漂坏庐舍，民有厌死者；积潦浸道路，自朱雀门东抵宣化门尤甚，皆注惠民河，河复涨，溢军营多坏。　景德元年九月，宋州汴水决，浸民田，坏庐舍；河决澶州横陇埽等。　二年六月，宁州山水汎溢，坏民舍、军营，多溺死者。三年七月，应天府汴水决，南注亳州，合浪宕渠东入於淮。　四年五月，郑州索水涨，高四丈许，漂荥阳县居民四十二户，有溺死者。六月，邓州江水暴涨；南剑州山水汎溢，漂溺居人。七月，河溢澶州，坏王八埽。　大中祥符元年六月，开封府尉氏县惠民河决。　二年七月，徐、济、淄、青州大水。八月，无为军大风雨拔木，坏城门、营垒、民舍，压溺千馀人；凤州大水，漂溺居民。十月，兖州霖雨，害稼；京畿惠民河决，坏民田。　三年五月辛丑，京师大雨，平地数尺，坏军营、民舍，多压死者，近畿积潦。六月，吉州、临江军并江水汎溢，害民田。九月，河决河中府白浮图村。　四年七月，江、洪、筠、袁州江涨，害民田，坏州城。八月，河决通利军，大名府御河水溢，合流坏府城，害民田，人多溺死者。九月，河溢於孟州温县；苏州吴江汎溢，坏民庐舍。十一月，楚、秦州潮水害田，民多溺死。　五年正月，河决棣州聂家口。七月，庆州淮安镇山水暴涨，漂溺居民。　六年六月，保安军积雨河溢，浸城垒，坏庐舍，判官赵震溺死，又兵民溺者凡六百五十人。　七年六月，泗州水溢害民田；河南府洛水涨；秦州定西寨山水暴涨，有溺死者。八月，河决澶州。十月，滨州河溢於安定镇。　九年六月，秦州独孤谷水涨，坏长道县盐官镇城桥及官廨、民舍共二百九十五区，溺死者六十七人。七月，延州洎定平、安远、寨门、栲栳四寨山水汎溢，坏隄城。九月，雄、霸州界河汎溢；利州水漂栈阁万一千八百间。　天禧三年六月，河决滑州城西南，漂没公私庐舍，死者甚众，历澶、濮、郓、济、单至徐州，与清河合，浸城壁，不没者四版。明年，既塞，六月，复决於西北隅。








○杨嗣复可库部郎中知制诰制

敕：权知兵部郎中杨嗣复：朕闻前代制诰，中书令、侍郎、舍人通掌之，国朝以来，或以他官兼领，惟其人是用，不限於资秩职署焉。予以为然，多繇是选，前所命者，时称得人。研实核名，次第及汝。汝嗣复根於义训，播为令器，文焕发而才秀出，不当汨没於郎吏间。况贞元中，汝父为中书舍人，甚称厥职，今使汝继书吾命，成一家言，堂ピ国华，在於此举。尔宜兢兢祗励，无陨其名。可库部郎中知制诰。


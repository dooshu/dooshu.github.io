○授李从易宗正寺丞制

敕：朝议郎京兆府士曹参军李从易：昔刘氏子孙，在属籍者十馀万；我唐光有天下，二百馀年，伯仲叔季，幼子童孙，可胜道哉！第其贤能，以次序昭穆，皆吾宗寺之职也。凡在选任，每难其人。以尔天属谨良，修明吏理，检身好学，有儒者法仪。宗长以闻，朕不敢议。承上莅下，无忘敬恭。可守宗正寺丞。


○丁丑封事

周修博雅直亮然集中經濟之文絕少嘉靖六禮封事亦未之見也故僅存此篇

奏為請駕還宮事、近者車駕北出都門百里之外經日未還、臣等聞之、躑躅驚惕、皇皇無依、先期一日、道路相傳、有此消息、莫究來歷、不知虛實、臣等竊料　陛下聖明、必無此事、道路所言、或是虛傳、故不敢輒以風聞上凟　天聽、今者百官不奉朝夕、四門不納敷奏、輔臣遠追於郊、卿寺列次于門、居而不知其忽行。行而不知其所止。則是道路所傳者非虛。而　聖心之欲為此行者。非一日矣。臣嘗聞之、君人者無輕舉。無妄動。非無事之遊。故說兵而後出幄。稱譽而後踐墀。張幄而後登輿。清道而後奉引。遮迾而後轉轂。靜室而後息駕。若輕舉妄動。非事而遊。則　必有意外之悔。今　皇天所付之中國在　陛下。　祖宗所傳之神器在　陛下。　兩宮之孝養在　陛下。臣民之覆庇在　陛下。柰之何其不重且慎也。枎以匹夫之微。適百里之外。尚且囊衣裘以禦寒暑。佩弓刀以備盜賊。　陛下暴衣露葢。櫛風沐雨。曾不顧惜。此臣等之所未解也。中外意向。　陛下非不知。臺諫章疏陛下非不覽。然而必欲堅為此行者。豈謂邊境有山川之美。物產之饒。軍容之盛田獵之樂乎。臣等謂此逆旅之觀。非崇高之所事也。又豈謂胡虜侵犯我彊場。寇掠我人畜。宜耀我威武。以飭我防守乎。臣等謂此將帥之責非警蹕之所親也。今舍崇高之極。而為逆旅之觀。去警蹕之嚴。而身將帥之責。偏聽生姦獨任成亂。未之察乎。古之聖人舉事。必謀于眾。　陛下試集臣民於前。問之一人。則一人以為不可行矣。問之百人。則百人以為不可行矣。問之千人億萬人。則千人億萬人以為不可行矣。　陛下初謀此行。畿內連月大雨濘道。及車駕至止昌平。京城盡日大風揚塵。此非偶然。葢天心仁愛　陛下。欲留止其行也。人言縱不足聽。　天意昭然。不可信乎况水潦灾傷正在當年。糧儲軍器。不如往日。萬一偵騎乘虛。惡氛卒至。如去年白揚口之舉。是以逸豫之眾。臨不測之地以無名之出。當猾虜之鋒、其不可不預為之慮也審矣。鑒之往古。周穆王窮海遠遊。致有祁招之箴。漢武帝深夜微行。致有逆旅之辱。觀之昭代。則土木之變近在巳已。未及百年也。當時尚賴中國之運。荷宗社之靈。用謀臣之策。空府庫之財。竭邊廩之積。僅克以濟然其所損亦不少矣。稽之前事既如彼騐之已巳又如此　陛下聖明其不可不深為之念也。審矣。臣等待罪史官、直書時事、以垂久遠、其職分也、後之視今。亦有今之視昔。與其令後世觀之。以為今日之譏孰若今日止之。以揚後世之休乎。故不敢避鈇金?戊。為陛下陳之。伏望　聖明俯從輿情、早還　宮闕、保泰山四維之安。垂史冊千年之譽、實社稷無彊之慶也豈惟臣等之幸哉、

皇明經世文編卷之一百七十一終








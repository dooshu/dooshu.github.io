陈造　次韵张丞

政平民安之，不在书上考。

君看道傍樗，苍云荫合抱。

明时话英躔，佳气指蓬岛。

孰知嵌岩幽，乃韫希代宝。

张侯儒而吏，笞箠环台皁。

政声载舆论，文价动诸老。

学富食犹贫，志坚进不早。

却今紫霄人，岂必皆横草。

亦知名炜烨，曾上荐士表。

静女家无媒，深闺自媚好。

胡宁倚昌丰，浓抹且淡扫。

会看邢娥前，妒妇付绝倒。

陈造

陈造　次韵张丞

邦人邑吏总堪怜，茶供炉熏共吁天。

占雨几孤霞粲晓，望霓何啻日为年。

翻黄已熟村村麦，平渌行看处处田。

拟倩龙公作霖手，更烦终惠息头燃。

陈造

陈造　次韵张丞

官上绝无歌酒乐，堆貀了事孰非痴。

开樽良省缠头费，却有新章赠雪儿。

陈造

陈造　次韵张丞

县人灯夕旧尝看，夜敞窗扉晓不关。

胜赏繼应追俗尚，晴晖巧与破天悭。

招邀便拟日复日，容易遽吟山上山。

更乞紫姑丰乐语，为添喜色到颜间。

陈造

陈造　次韵张丞

长日官曹迄未闲，佳辰一笑颇相关。

万情同乐那容失，四者来并每坐悭。

歌酒恐孤灯市月，烟霏犹噎海门山。

龙公可复会事发，汛扫阴霾弹指间。

陈造


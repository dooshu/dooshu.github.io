○责授柳璨密州司户制

明罚饬法，固有彝章，惩恶除邪，用摅众怒。责授官登州刺史柳璨，素矜憸巧，每务回邪。幸以庸才，骤持重柄，曾无微效，显负明恩。诡谲多端，包藏莫测，但结连於凶险，独倾陷於贤良。罪既贯盈，理宜窜殛，尚处一麾之独任，亏三尺之常刑。将塞群言，须行重典，自贻颠覆，无或怨尤。可贬密州司户参军。


登敬亭山南望怀古，赠窦主簿





《元和郡县志》：敬亭山，在宣州宣城县北十二里，即谢朓赋诗之所。



敬亭一回首，目尽天南端。仙者五六人，常闻此游盘。[一]溪流琴高水，[二]石耸麻姑坛。[三]白龙降陵阳，黄鹤呼子安。[四]羽化骑日月，[五]云行翼鸳鸾。下视宇宙间，四溟皆波澜。[六]汰绝目下事，从之复何难。百岁落半途，前期浩漫漫。强食不成味，清晨起长叹。[七]愿随子明去，炼火烧金丹。[八]

[一]阮籍诗：“仙者四五人，逍遥宴兰房。”



[二]《江南通志》：琴高山，在宁国府泾县北二十里。昔琴高于此山修炼得道，故名。有隐雨岩，是其控鲤上升之所。岩下有炼丹洞，洞旁有钓台，台下流水，即琴溪也。每岁上巳前后数日，溪中出小鱼，谓之琴鱼，传为仙人药渣所化。



[三]《九域志》：宣州宣城郡有花姑山，亦谓之麻姑山，昔麻姑修道于此上升，有仙坛在焉。《江南通志》：麻姑山，在宁国府城东三十五里，峰峦奇秀，作镇郡东。昔麻姑修道，于此飙举。有仙坛、丹灶、剑池、石棋枰、钓鱼台、天游亭诸迹。



[四]《水经注》：水出陵阳山，下径陵阳县，西为旋溪水。昔县人阳子明钓得白龙处。后三年，龙迎子明上陵阳山，山去地千余丈。后百余年，呼山下人，令上山半与语，溪中子安问子明钓车所在。后二十年，子安死山下，有黄鹤栖其冢树，常鸣呼子安。



[五]《庄子》：“乘云气，骑日月，而游乎四海之外。”



[六]张协诗：“雨足洒四溟。”李善注：“四溟，四海也。”



[七]曹植诗：“盛年处房室，中夜起长叹。”



[八]《抱朴子》：夫金丹之为物，烧之愈久，变化愈妙，黄金入火，百炼不消，埋之毕天不朽。服此二药，炼人身体，故能令人不老不死。《一统志》：丹台，在陵阳山中峰之半，平夷可容数人，相传窦子明尝炼丹其上。






○对名田判

〈乙为列侯名田，县道有司纠云：既违新制，请没入县官。乙诉云：虽已受封，实未之国。不伏。〉

舍爵策勋，必由举德；抚封胙土，皆以报功。苟薄厚之失宜，在短长而何据？乙之所赏，是曰通侯；皆受名田，享其生禄。权立四夷之制，不殊五等之差；经界本出於有司，赋税不阙於主国。未知所过，徒肆薄言，宁亏采地之名，以益王官之邑。宰之所理，事或不然。


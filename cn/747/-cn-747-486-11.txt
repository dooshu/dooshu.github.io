○谢批答表

臣德舆言：“昨日中使刘履谦至，伏奉圣恩，批答，令臣即断章表者。”臣以庸薄，无他材能。先朝驱策，谬掌文诰，因缘荏苒，累践班荣。每自寻省，常忧颠覆，至於经理代务，非所克堪。伏以陛下推择宰司，万方观德，谋猷化本，宜得全才。此臣所以尤不自安，披沥肝胆，冀徇由衷之请，不伤则哲之明。鸿私猥加，愚恳靡遂，虽尽忠极虑，不敢爱身。而孱滞颛蒙，难逃其责，伏读诏命，焚灼在怀，誓心毕命，难酬万一。无任感恩荷戴战惧之至！谨奉表陈谢以闻。臣德舆诚惶诚恐顿首顿首。谨言。


诗集卷十五　古今体诗六十四首


除夜大雪，留潍州。元日，早晴，遂行。中途，雪复作


除夜雪相留，元日晴相送。东风吹宿酒，瘦马兀残梦。葱昽晓光开，旋转余花弄。下马成野酌，佳哉谁与共。须臾晚云合，乱洒无缺空。鹅毛垂马鬃，自怪骑白凤。三年东方旱，逃户连攲栋。老农释耒叹，泪入饥肠痛。春雪虽云晚，春麦犹可种。敢怨行役劳，助尔歌饭瓮。





大雪，青州道上，有怀东武园亭，寄交代孔周翰


超然台上雪，城郭山川两奇绝。海风吹碎碧琉璃，时见三山白云阙。盖公堂前雪，绿窗朱户相明灭。堂中美人雪争妍，粲然一笑玉齿颊。就中山堂雪更奇，青松怪石乱琼丝。惟有使君游不归，五更马上愁敛眉。君不见淮西李侍中，夜入蔡州缚取吴元济。又不见襄阳孟浩然，长安道上骑驴吟雪诗。何当闭门饮美酒，无人毁誉河东守。





至济南，李公择以诗相迎，次其韵二首


其一


敝裘羸马古河滨，野阔天低糁玉尘。自笑餐毡典属国，来看换酒谪仙人。宦游到处身如寄，农事何时手自亲。剩作新诗与君和，莫因风雨废鸣晨。





其二


夜拥笙歌霅水滨，回头乐事总成尘。今年送汝作太守，到处逢君是主人。聚散细思都是梦，身名渐觉两非亲。相从继烛何须问，蝙蝠飞时日正晨。





和孔君亮郎中见赠


偶对先生尽一尊，醉看万物汹崩奔。优游共我聊卒岁，肮脏如君合倚门。只恐掉头难久住，应须倾盖便深论。固知严胜风流在，又见长身十世孙。自注：戣字君严，弟戡字君胜。退之志其墓云：孔世卅八，吾见其孙白而长身。今君亮，四十八世矣。





颜乐亭诗


颜子之故居，所谓陋巷者，有井存焉，而不在颜氏久矣。胶西太守孔君宗翰始得其地，浚治其井，作亭于其上，命之曰颜乐。昔夫子以箪食瓢饮贤颜子，而韩子乃以为哲人之细事，何哉？苏子曰：古之观人也，必于小者观之，其大者容有伪焉。人能碎千金之璧，不能无失声于破釜；能搏猛虎，不能无变色于蜂虿。孰知箪食瓢饮之为哲人之大事乎？乃作《颜乐亭诗》以遗孔君，正韩子之说，且用以自警云。

天生烝民，为之鼻口。美者可嚼，芬者可嗅。美必有恶，芬必有臭。我无天游，六凿交斗。鹜而不返，跬步商受。伟哉先师，安此微陋。孟贲股栗，虎豹却走。眇然其身，中亦何有？我求至乐，千载无偶。执瓢从之，忽焉在后。





送范景仁游洛中


小人真暗事，闲退岂公难。道大吾何病，言深听者寒。忧时虽早白，驻世有还丹。得酒相逢乐，无心所遇安。去年行万里，蜀路走千盘。投老身弥健，登山意未阑。西游为樱笋，东道尽鹓鸾。杖屦携儿去，园亭借客看。折花斑竹寺，弄水石楼滩。鬻马衰怜白，惊雷怯笑韩。藓书标洞府，自注：欧阳永叔尝游嵩山。日暮，于绝壁上见苔藓成文，云：神清之洞。明日复寻，不见。松盖偃天坛。试与刘夫子，重寻靖长官。自注：刘几云：曾见人嵩山幽绝处，眼光如猫，意其为靖长官也。





次韵景仁留别


公老我亦衰，相见恨不数。临行一杯酒，此意重山岳。歌词白纻清，琴弄黄钟浊。诗新眇难和，饮少仅可学。欲参兵部选，有力谁如荦。且作东诸侯，山城雄鼓角。南游许过我，不惮千里邈。会当闻公来，倒屣发一握。





京师哭任遵圣


十年不还乡，儿女日夜长。岂惟催老大，渐复成凋丧。每闻耆旧亡，涕泫声辄放。老任况奇逸，先子推辈行。文章得少誉，诗语尤清壮。吏能复所长，谈笑万夫上。自喜作剧县，偏工破豪党。奋髯走猾吏，嚼齿对奸将。哀哉命不偶，每以才得谤。竟使落穷山，青衫就黄壤。宦游久不乐，江海永相望。退耕本就君，时节相劳饷。此怀今不遂，归见累累葬。望哭国西门，落日衔千嶂。平生惟一子，抱负珠在掌。见之龆龀中，已有食牛量。他年如入洛，生死一相访。惟有王濬冲，心知中散状。





书韩幹《牧马图》


南山之下，汧渭之间，想见开元天宝年。八坊分屯隘秦川，四十万匹如云烟。骓骃骆骊骝，白鱼赤兔骍皇。龙颅凤颈狞且妍，奇姿逸德隐驽顽。碧眼胡儿手足鲜，岁时翦刷供帝闲。柘袍临池侍三千，红妆照日光流渊。楼下玉螭吐清寒，往来蹙踏生飞湍。众工舐笔和朱铅，先生曹霸弟子韩。厩马多肉尻脽圆，肉中画骨夸尤难。金羁玉勒绣罗鞍，鞭棰刻烙伤天全，不如此图近自然。平沙细草荒芊绵，惊鸿脱兔争后先。王良挟策飞上天，何必俯首服短辕。





送鲁元翰少卿知卫州


冗士无处著，寄身范公园。桃李忽成阴，荠麦秀已繁。闭门春昼永，惟有黄蜂喧。谁人肯携酒，共醉榆柳村。髯卿独何者，一月三到门。我不往拜之，髯来意弥敦。堂堂元老后，亹亹仁人言。忆在钱塘岁，情好均弟昆。时于冰雪中，笑语作春温。欲饮径相觅，夜开丛竹轩。搜寻到箧笥，鲊醢无复存。每愧烟火中，玉腕亲炮燔。别来今几何，相对如梦魂。告我当北渡，新诗侑清尊。坡陁太行麓，汹涌黄河翻。仕宦非不遇，王畿西北垣。斯民如鱼耳，见网则惊奔。皎皎千丈清，不如尺水浑。刑政虽首务，念当养其源。一闻襦裤音，盗贼安足论。





次韵子由送蒋夔赴代州学官


功利争先变法初，典型独守老成余。穷人未信诗能尔，倚市悬知绣不如。代北诸生渐狂简，床头杂说为爬梳。归来问雁吾何敢，疾世王符解著书。





宿州次韵刘泾


我欲归休瑟渐希，舞雩何日著春衣。多情白发三千丈，无用苍皮四十围。晚觉文章真小技，早知富贵有危机。为君垂涕君知否，千古华亭鹤自飞。自注：泾之兄汴，亦有文，死矣。





和李邦直沂山祈雨有应


高田生黄埃，下田生苍耳。苍耳亦已无，更问麦有几。蛟龙睡足亦解惭，二麦枯时雨如洗。不知雨从何处来，但闻吕梁百步声如雷。试上城南望城北，际天菽粟青成堆。饥火烧肠作牛吼，不知待得秋成否。半年不雨坐龙慵，共怨天公不怨龙。今朝一雨聊自赎，龙神社鬼各言功。无功日盗太仓谷，嗟我与龙同此责。劝农使者不汝容，因君作诗先自劾。





徐州送交代仲达少卿


此身无用且东来，赖有江山慰不才。旧尹未嫌衰废久，清尊犹许再三开。满城遗爱知谁继，极目扁舟挽不回。归去青云还记否，交游胜绝古城隈。





和孔密州五绝


见邸家园留题


大旆传闻载酒过，小诗未忍著砖磨。《阳关三叠》君须秘，除却胶西不解歌。自注：来诗有渭城之句。





春步西园见寄


岁岁开园成故事，年年行乐不辜春。今年太守尤难继，慈爱聪明惠利人。





东栏梨花


梨花淡白柳深青，柳絮飞时花满城。惆怅东栏二株雪，人生看得几清明。





和流杯石上草书小诗


蜂腰鹤膝嘲希逸，春蚓秋蛇病子云。醉里自书醒自笑，如今二绝更逢君。





堂后白牡丹


城西千叶岂不好，笑舞春风醉脸丹。何似后堂冰玉洁，游蜂非意不相干。自注：孔颇有声妓，而客无见者。





和赵郎中见戏二首


其一


燕子人亡三百秋，卷帘那复似扬州。西行未必能胜此，空唱崔徽上白楼。





其二


我击藤床君唱歌，明年六十奈君何。自注：赵每醉歌毕，辄曰：明年六十矣。醉颠只要装风景，莫向人前自洗磨。





次韵子由与颜长道同游百步洪，相地筑亭、种柳


平明坐衙不暖席，归来闭阁闲终日。卧闻客至倒屣迎，两眼蒙笼余睡色。城东泗水步可到，路转河洪翻雪白。安得青丝络骏马，蹙踏飞波柳阴下。奋身三丈两蹄间，振鬣长鸣声自干。少年狂兴久已谢，但忆嘉陵绕剑关。剑关大道车方轨，君自不去归何难。山中故人应大笑，筑室种柳何时还。





次韵李邦直感旧


驺骑传呼出跨坊，簿书填委入充堂。谁教按部如何武，只许清尊对孟光。婉娩有时来入梦，温柔何日听还乡。酸寒病守尤堪笑，千步空余仆射场。





与梁先、舒焕泛舟，得临酿字，二首


其一


彭城古战国，孤客倦登临。汴泗交流处，清潭百丈深。故人轻千里，茧足来相寻。何以娱嘉客，潭水洗君心。





其二


老守厌簿书，先生罢函丈。风流魏晋间，谈笑羲皇上。河洪忽已过，水色绿可酿。君无轻此乐，此乐清且放。





次韵答邦直、子由五首


其一


簿书颠倒梦魂间，知我疏慵肯见原。闲作闭门僧舍冷，卧闻吹枕海涛喧。忘怀杯酒逢人共，引睡文书信手翻。欲吐狂言喙三尺，怕君嗔我却须吞。自注：邦直屡以此见戒。





其二


城南短李好交游，箕踞狂歌总自由。尊主庇民君有道，乐天知命我无忧。醉呼妙舞留连夜，自注：邦直家中舞者甚多。闲作清诗断送秋。潇洒使君殊不俗，尊前容我揽须不？





其三


老弟东来殊寂寞，故人留饮慰酸寒。草荒城角开新径，雨入河洪失旧滩。车马追陪迹未扫，唱酬往复字应漫。此诗更欲凭君改，待与江南子布看。





其四


君虽为我此迟留，别后凄凉我已忧。不见便同千里远，退归终作十年游。恨无扬子一区宅，懒卧元龙百尺楼。闻道鹓鸾满台阁，网罗应不到沙鸥。





其五


五斗尘劳尚足留，闭关却欲治幽忧。羞为毛遂囊中颖，未许朱云地下游。无事会须成好饮，思归时欲赋《登楼》。羡君幕府如僧舍，日向城南看浴鸥。





司马君实独乐园


青山在屋上，流水在屋下。中有五亩园，花竹秀而野。花香袭杖履，竹色侵杯斝。樽酒乐余春，棋局消长夏。洛阳古多士，风俗犹尔雅。先生卧不出，冠盖倾洛社。虽云与众乐，中有独乐者。才全德不形，所贵知我寡。先生独何事，四海望陶冶。儿童诵君实，走卒知司马。持此欲安归，造物不我舍。名声逐吾辈，此病天所赭。抚掌笑先生，年来效喑哑。





送颜复兼寄王巩


彭城官居冷如水，谁从我游颜氏子。我衰且病君亦穷，衰穷相守正其理。胡为一朝舍我去，轻衫触热行千里。问君无乃求之与，答我不然聊尔耳。京师万事日日新，故人如故今有几。君知牛行相君宅，扣门但觅王居士。清诗草圣俱入妙，别后寄我书连纸。苦恨相思不相见，约我重阳嗅霜蕊。君归可唤与俱来，未应指目妨进拟。太一老仙闲不出，自注：张安道为中太一宫使。踵门问道今时矣。因行过我路几何，愿君推挽加鞭棰。吾侪一醉岂易得，买羊酿酒从今始。





蝎虎


黄鸡啄蝎如啄黍，窗间守宫称蝎虎。暗中缴尾伺飞虫，巧捷功夫在腰膂。跂跂脉脉善缘壁，陋质从来谁比数。今年岁旱号蜥蜴，狂走儿童闹歌舞。能衔渠水作冰雹，便向蛟龙觅云雨。守宫努力搏苍蝇，明年岁旱当求汝。





子由将赴南都，与余会，宿于逍遥堂。作两绝句，读之，殆不可为怀。因和其诗以自解。余观子由自少旷达，天资近道，又得至人养生长年之诀，而余亦窃闻其一二。以为今者宦游相别之日浅，而异时退休相从之日长。既以自解，且以慰子由云


其一


别期渐近不堪闻，风雨萧萧已断魂。犹胜相逢不相识，形容变尽语音存。





其二


但令朱雀长金花，此别还同一转车。五百年间谁复在，会看铜狄两咨嗟。





留题石经院三首


其一


葱蒨门前路，行穿翠密中。却来堂上看，岩谷意无穷。





其二


夭矫庭中桧，枯枝鹊踏消。瘦皮缠鹤骨，高顶转龙腰。





其三


窈窕山头井，潜通伏涧清。欲知深几许，听放辘轳声。





过云龙山人张天骥


郊原雨初足，风日清且好。病守亦欣然，肩舆白门道。荒田咽蛩蚓，村巷悬梨枣。下有幽人居，闭门空雀噪。西风高正厉，落叶纷可扫。孤童卧斜日，病马放秋草。墟里通有无，垣墙任摧倒。君家本冠盖，丝竹闹邻保。脱身声利中，道德自濯澡。躬耕抱羸疾，奉养百岁老。诗书膏吻颊，菽水媚翁媪。饥寒天随子，杞菊自撷笔。慈孝董邵南，鸡狗相乳抱。吾生如寄耳，归计失不蚤。故山岂敢忘，但恐迫华皓。从君好种秫，斗酒时自劳。





赠王仲素寺丞


养气如养儿，弃官如弃泥。人皆笑子拙，事定竟谁迷。归耕独患贫，问子何所赍。尺宅足自庇，寸田有余畦。明珠照短褐，陋室生虹霓。虽无孔方兄，顾有法喜妻。弹琴一长啸，不答阮与嵇。曹南刘夫子，名与子政齐。家有鸿宝书，不铸金蹄。促膝问道要，遂蒙分刀圭。不忍独不死，尺书肯见梯。我生本强鄙，少以气自挤。孤舟倒江河，赤手揽象犀。年来稍自笑，留气下暖脐。苦恨闻道晚，意象飒已凄。空见孙思邈，区区赋《病梨》。





阳关词三首


赠张继愿


受降城下紫髯郎，戏马台前古战场。恨君不取契丹首，金甲牙旗归故乡。





答李公择


济南春好雪初晴，行到龙山马足轻。使君莫忘霅溪女，时作阳关肠断声。





中秋月


暮云收尽溢清寒，银汉无声转玉盘。此生此夜不长好，明月明年何处看。





和孔周翰二绝


再观邸园留题


小园香雾晓蒙笼，醉守狂词未必工。鲁叟录诗应有取，曲收彤管《邶》《鄘风》。





观净观堂效韦苏州诗


弱羽巢林在一枝，幽人蜗舍两相宜。乐天长短三千首，却爱韦郎五字诗。





答任师中、家汉公


先君昔未仕，杜门皇祐初。道德无贫贱，风采照乡闾。何尝疏小人，小人自阔疏。出门无所诣，老史在郊墟。门前万竿竹，堂上四库书。高树红消梨，小池白芙蕖。常呼赤脚婢，雨中撷园蔬。矫矫任夫子，罢官还旧庐。是时里中儿，始识长者车。烹鸡酌白酒，相对欢有余。有如庞德公，往还葛与徐。妻子走堂下，主人竟谁欤？我时年尚幼，作赋慕相如。侍立看君谈，精悍实起予。岁月曾几何，耆老逝不居。史侯最先殁，孤坟拱桑樗。我亦涉万里，清血满襟袪。漂流二十年，始悟万缘虚。独喜任夫子，老佩刺史鱼。威行乌白蛮，解辫请冠裾。方当入奏事，清庙陈璠玙。胡为厌轩冕，归意不少纾。上蔡有良田，黄沙走清渠。罢亚百顷稻，雍容十年储。闲随李丞相，搏射鹿与猪。苍鹰十斤重，猛犬如黄驴。岂比陶渊明，穷苦自把锄。我今四十二，衰发不满梳。彭城古名郡，乏人偶见除。头颅已可知，几何不樵渔。会当相从去，芒鞋老菑畬。念子瘴江边，怀抱向谁摅。赖我同年友，相欢出同舆。冰盘荐文鲔，自注：鲔，也，戎泸常有。玉斝倾浮蛆。醉中忽思我，清诗缀琼琚。知我少所谐，教我时卷舒。世事日反覆，翩如风中。雀罗吊廷尉，秋扇悲婕妤。升沉一何速，喜怒纷众狙。作诗谢二子，我师宁与蘧。





初别子由


我少知子由，天资和而清。好学老益坚，表里渐融明。岂独为吾弟，要是贤友生。不见六七年，微言谁与赓。常恐坦率性，放纵不自程。会合亦何事，无言对空枰。使人之意消，不善无由萌。森然有六女，包裹布与荆。无忧赖贤妇，藜藿等大烹。使子得行意，青衫陋公卿。明日无晨炊，倒床作雷鸣。秋眠我东阁，夜听风雨声。悬知不久别，妙理难细评。昨日忽出门，孤舟转西城。归来北堂上，古屋空峥嵘。退食误相从，入门中自惊。南郡信繁会，人事水火争。念当闭阁坐，颓然寄聋盲。妻子亦细事，文章固虚名。会须扫白发，不复用黄精。





次韵吕梁仲屯田


雨叶风花日夜稀，一杯相属竟何时。空虚岂敢酬琼玉，枯朽犹能出菌芝。门外吕梁从迅急，胸中云梦自逶迟。待君笔力追灵运，莫负南台九日期。





王巩屡约重九见访，既而不至，以诗送将官梁交且见寄，次韵答之。交颇文雅，不类武人，家有侍者，甚惠丽


知君月下见倾城，破恨悬知酒有兵。老守亡何惟日饮，将军竞病自诗鸣。花枝不共秋攲帽，笔阵空来夜斫营。爱惜微官将底用，他年只好写铭旌。





台头寺雨中送李邦直赴史馆，分韵得忆字、人字，兼寄孙巨源二首


其一


霜林日夜西风急，老送君归百忧集。清歌窈眇入行云，云为不行天为泣。红叶黄花秋正乱，白鱼紫蟹君须忆。凭君说向髯将军，衰病相逢应不识。





其二


珥笔西归近紫宸，太平典策不缘麟。付君此事宁论晋，载我当时旧《过秦》。门外想无千斛米，墓中知有百年人。看君两眼明如镜，休把《春秋》坐素臣。





代书答梁先


此身与世真悠悠，苍颜华发谁汝留。强名太守古徐州，忘归不如楚沐猴。鲁人岂独不知丘，蹸藉夫子无罪尤。异哉梁子清而修，不远千里从我游。了然正色悬双眸，世之所驰子独不。一经通明传节侯，小楷精绝规摹欧。我衰废学懒且偷，畏见问事贾长头。别来红叶黄花秋，夜梦见之起坐愁。遗我驳石盆与瓯，黑质白章声琳球。谓言山石生涧沟，追琢尚可王公羞。感子佳意能无酬，反将木瓜报珍投。学如富贾在博收，仰取俯拾无遗筹。道大如天不可求，修其可见致其幽。愿子笃实慎勿浮，发愤忘食乐忘忧。自注：梁生学欧阳公书。





九日邀仲屯田，为大水所隔，以诗见寄，次其韵


无复龙山对孟嘉，西来河伯意雄夸。霜风可使吹黄帽，自注：舟人黄帽，土胜水也。樽酒那能泛浪花。漫遣鲤鱼传尺素，却将燕石报琼华。何时得见悲秋老，醉里题诗字半斜。





送杨奉礼


谱牒推关右，风流出靖恭。时情任险陂，家法故雍容。南去河千顷，自注：大水中相别。余惟酒一钟。更谁哀老子，令得放疏慵。





河复


熙宁十年秋，河决澶渊，注钜野，入淮、泗，自澶、魏以北皆绝流而济。楚大被其害，彭门城下水二丈八尺，七十余日不退，吏民疲于守御。十月十三日，澶州大风终日。既止，而河流一枝已复故道，闻之喜甚，庶几可塞乎？乃作《河复》诗，歌之道路，以致民愿而迎神休，盖守土者之志也。

君不见西汉元光、元封间，河决瓠子二十年。钜野东倾淮泗满，楚人恣食黄河鳣。万里沙回封禅罢，初遣越巫沉白马。河公未许人力穷，薪刍万计随流下。吾君盛德如唐尧，百神受职河神骄。帝遣风师下约束，北流夜起澶州桥。东风吹冻收微渌，神功不用淇园竹。楚人种麦满河淤，仰看浮槎栖古木。





登望谼亭


河涨西来失旧谼，孤城浑在水光中。忽然归壑无寻处，千里禾麻一半空。





韩幹马十四匹


二马并驱攒八蹄，二马宛颈鬃尾齐。一马任前双举后，一马却避长鸣嘶。老髯奚官骑且顾，前身作马通马语。后有八匹饮且行，微流赴吻若有声。前者既济出林鹤，后者欲涉鹤俯琢。最后一匹马中龙，不撕不动尾摇风。韩生画马真是马，苏子作诗如见画。世无伯乐亦无韩，此诗此画谁当看？





有言郡东北荆山下可以沟畎积水，因与吴正字、王户曹同往相视，以地多乱石，不果。还游圣女山，山有石室，如墓而无棺椁，或云宋司马桓魋墓。二子有诗，次其韵二首


其一


侧手区区岂易遮，奔流一瞬卷千家。共疑智伯初围赵，犹有张汤欲漕斜。已坐迂疏来此地，分将劳苦送生涯。使君下策真堪笑，隐隐惊雷响踏车。





其二


茫茫清泗绕孤岑，归路相将得暂临。试著芒鞋穿荦确，更然松炬照幽深。纵令司马能镵石，奈有中郎解摸金。强写苍崖留岁月，他年谁识此时心。





赠写御容妙善师


忆昔射策干先皇，珠帘翠幄分两厢。紫衣中使下传诏，跪奉冉冉闻天香。仰观眩晃目生晕，但见晓色开扶桑。迎阳晚出步就坐，绛纱玉斧光照廊。野人不识日月角，仿佛尚记重瞳光。三年归来真一梦，桥山松桧凄风霜。天容玉色谁敢画，老师古寺昼闭房。梦中神授心有得，觉来信手笔已忘。幅巾常服俨不动，孤臣入门涕自滂。元老侑坐须眉古，虎臣立侍冠剑长。平生惯写龙凤质，肯顾草间猿与獐。都人踏破铁门限，黄金白璧空堆床。尔来摹写亦到我，谓是先帝白发郎。不须览镜坐自了，明年乞身归故乡。





哭刁景纯


读书想前辈，每恨生不早。纷纷少年场，犹得见此老。此老如松柏，不受霜雪槁。直从毫末中，自养到合抱。宏才乏近用，千岁自枯倒。文章余正始，风节贯华皓。平生为人尔，自为薄如缟。是非虽难齐，反覆看愈好。前年旅吴越，把酒庆寿考。扣门无晨夜，百过迹未扫。但知从德公，未省厌丘嫂。别时公八十，后会知难保。昨日故人书，连年丧翁媪。自注：景纯妻先亡。伤心范桥水，漾漾舞寒藻。华堂不见人，瘦马空恋皂。我欲江东去，匏尊酌行潦。镜湖无贺监，恸哭稽山道。忍见万松冈，荒池没秋草。





答吕梁仲屯田


乱山合沓围彭门，官居独在悬水村。自注：吕梁地名。居民萧条杂麋鹿，小市冷落无鸡豚。黄河西来初不觉，但讶清泗奔流浑。夜闻沙岸鸣瓮盎，晓看雪浪浮鹏鲲。吕梁自古喉吻地，万顷一抹何由吞。坐观入市卷闾井，吏民走尽余王尊。计穷路断欲安适，吟诗破屋愁鸾蹲。岁寒霜重水归壑，但见屋瓦留沙痕。入城相对如梦寐，我亦仅免为鱼鼋。旋呼歌舞杂诙笑，不惜饮釂空瓶盆。念君官舍冰雪冷，新诗美酒聊相温。人生如寄何不乐，任使绛蜡烧黄昏。宣房未筑淮泗满，故道堙灭疮痍存。明年劳苦应更甚，我当畚锸先黥髡。付君万指伐顽石，千锤雷动苍山根。高城如铁洪口快，谈笑却扫看崩奔。农夫掉臂免狼顾，秋谷布野如云屯。还须更置软脚酒，为君击鼓行金樽。





答孔周翰求书与诗


身闲曷不长闭口，天寒正好深藏手。吟诗写字有底忙，未脱多生宿尘垢。不蒙讥诃子厚疾，反更刻画无盐丑。征西自有家鸡肥，太白应惊饭山瘦。与君相从知几日，东风待得花开否。拨弃万事勿复谈，百觚之后那辞酒。






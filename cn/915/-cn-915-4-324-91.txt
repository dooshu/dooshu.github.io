◇童幼胡根碑

故陈留太守胡君子曰根，字仲原。生有嘉表，幼而克才，角犀丰盈，先润玉颜，聪明敏惠，好问早识，言语所及，智思所生，虽成人之德，无以加焉。禀命不长，夙罹凶灾。年七岁，建宁二年，遭疾夭逝。慈母悼痛，昆姊孔怀，感襁褓之亲爱，怜国城之乖离，乃权宜就封二祖墓侧。亲属李陶等，相与追慕先君，悲悼遗嗣，树碑刊辞，以慰哀思。辞曰：

於惟仲原，应气淑灵。实有令仪，而气如莹。明之之性，与体俱生。闻言斯识，睹物知名。传者太勤，受诲则成。柔和顺美，与人靡争。忿不怨怼，喜不骄盈。当受永福，为光为荣。如何昊天，降此短龄？惜繁华之方晔兮，望严霜而凋零。嗟童孺之夭逝兮，伤慈母之肝情。从皇祖乎灵兆兮，庶神魄之斯宁。哀惨戚以流涕兮，念污轸之不呈。顾永怀于不朽兮，乃托辞于斯铭。（本集）


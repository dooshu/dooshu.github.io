○授柏贞节羲忠等州防御使制

敕：开府仪同三司试太常卿使持节邛州诸军事兼邛州刺史御史中丞剑南防御使及邛南招讨使上柱国钜鹿县开国子柏贞节，雅有器干，深於戎律，蕴三略以经武，秉一心而事君。蜀之西疆，久典戎务，惠和驭众，义勇安边。克励公忠，尤彰名节，令闻休绩，良深嘉重。山硖雄镇，江关要卫，实藉兼才，俾膺兹任。伫申御遏之用，仍懋缉绥之术。可使持节都督羲州诸军事兼羲州刺史依前兼御史中丞充羲忠万归涪等州都防御使，本官勋封如故。


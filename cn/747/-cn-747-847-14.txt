○请更定朔望入阁奏对疏

每月文明殿入阁，及百官五日一赴中兴殿等事，伏准故事。每月百官入阁，所司排仪仗，金吾勘契。入後有待制次对官，各举论本司公事。左右起居，分记言动，以付史馆，编修帝录。此本朝经久之制也。昨陛下初膺大宝，思致治平，遂降纶言，特申圣旨：百官除常朝外，依宰臣每五日一度入内起居。所贵得预敷陈，俾凝庶绩。此盖陛下切於百司各言於时政，特令五日一面於天颜。虽眷眷以丁宁，限朝仪之拘束，序班而入，拜手而回。纵有公事要言，亦且卷行须出，百司何由举职，两史无以记言。外则因此废待制次对之官，内则无以分延英众人之别。以臣愚见，窃有所陈，欲乞陛下每月一日、十五日，两度出御文明殿，排入阁之仪。诸司依前转对，奏论今司公事。其百官就食，谓之廊餐。则中外既有区分，禁庭亦更严察。如陛下切於群臣所有敷陈，即乞因宰臣五日一度延英之际，班行内有要奏事者，临门状到，便许引入。此又於旅进旅退，事理不同。言路既开，别彰圣德。如或以山陵日近，朔望不坐，即取次日，亦合旧规。候过陵园，还如法制。臣叨司邦宪，获典朝仪。傥遇事而不言，即奉公而何取。乞宣付中书门下，商量曾获经久者。


卷三百四十

<史部,诏令奏议类,奏议之属,历代名臣奏议>

钦定四库全书

历代名臣奏议卷三百四十

明　杨士奇等　撰

四裔

周灵王三年无终子嘉父使孟乐如晋因魏庄子纳虎豹之皮以请和诸戎晋侯曰戎人无亲而贪不如伐之魏绦曰诸侯新服陈新来和将观於我我德则睦否则携贰劳师於戎而楚伐陈必弗能救是弃陈也诸华必叛获戎失华无乃不可乎公曰然则莫如和戎乎对曰和戎有五利焉戎狄洊居贵货易土土可贾焉一也边鄙不耸民狎其野穑人成功二也戎人事晋四邻振动诸侯威怀三也以德绥戎师徒不勤甲兵不顿四也鉴于后羿而用德度远至迩安五也君其图之汉高帝罢平城归韩王信亡入边当是时冒顿为单于兵强控弦三十万数苦北边上患之问建信侯刘敬刘敬曰天下初定士卒罢於兵未可以武服也冒顿杀父代立妻羣母以力为威未可以仁义说也独可以计久远子孙为臣耳然恐陛下不能为上曰诚可何为不能顾为柰何刘敬对曰陛下诚能以适长公主妻之厚奉遗之彼知汉适女送厚蛮夷必慕以为阏氏生子必为太子代单于何者贪汉重币陛下以岁时汉所余彼所鲜数问遗因使辩士风谕以礼节冒顿在固为子壻死则外孙为单于岂尝闻外孙敢与大父抗礼者哉兵可无战以渐臣也若陛下不能遣长公主而令宗室及後宫诈称公主彼亦知不肯贵近无益也高帝曰善欲遣长公主吕后日夜泣曰妾太子一女柰何弃之匈奴上竟不能遣长公主而取家人子名为长公主妻单于使刘敬往结和亲约

孝惠帝时单于尝为书嫚吕后不逊吕后大怒召诸将议之上将军樊哙曰臣愿得十万衆横行匈奴中诸将皆阿吕后意曰然中郎将季布曰樊哙可斩也夫高帝将兵四十余万衆困於平城今哙柰何以十万衆横行匈奴中面欺且秦以事於边陈胜等起于今创痍未瘳哙又面谀欲摇动天下是时殿上皆恐太后罢朝遂不复议击匈奴事

武帝元光元年主父偃西入关见卫将军卫将军数言上上不省资用乏留久诸侯宾客多厌之偃乃上书阙下朝奏暮召入见所言九事其八事为律令一事谏伐匈奴曰臣闻明主不恶切谏以博观忠臣不避重诛以直谏是故事无遗策而功流万世今臣不敢隐忠避死以效愚计愿陛下幸赦而少察之司马法曰国虽大好战必亡天下虽平忘战必危天下既平天子大恺春蒐秋猕诸侯春振旅秋治兵所以不忘战也且怒者逆德也兵者凶器也争者末节也古之人君一怒必伏尸流血故圣王重行之夫务战胜穷武事未有不悔者也昔秦皇帝任战胜之威蚕食天下并吞战国海内为一功齐三代务胜不休欲攻匈奴李斯谏曰不可夫匈奴无城郭之居委积之守迁徙靡常难得而制轻兵深入粮食必絶运粮以行重不及事得其地不足以为利得其民不可调而守也胜必弃之非民父母靡敝中国甘心匈奴非完计也秦皇帝不听遂使蒙恬将兵而御边却地千里以河为境地固泽卤不生五谷然後发天下丁男以守北河暴兵露师十有余年死者不可胜数终不能踰河而北是岂人衆之不足兵革之不备哉其势不可也又使天下飞刍挽粟起於黄腄琅邪负海之郡转输北河率三十锺而致一石男子疾耕不足於粮饷女子纺绩不足於帷幕百姓靡敝孤寡老弱不能相养道死者相望盖天下始叛也及至高皇帝定天下略地於边闻匈奴聚代谷之外而欲击之御史成谏曰不可夫匈奴乌合而星散从之如搏景今以陛下盛德攻匈奴臣窃危之高帝不听遂至代谷果有平城之围高帝悔之乃使刘敬往结和亲然後天下亡干戈之事故兵法曰兴师十万日费千金秦常积衆数十万人虽有覆军杀将系虏单于适足以结怨深雠不足以偿天下之费夫匈奴行盗侵敺所以为业天性固然上自虞夏殷周固不程督度外置之不比华人夫不上观虞夏殷周之统而下循近世之失此臣之所以大恐百姓所以疾苦也且夫兵久则变生事苦则虑易使边境之民靡敝愁苦将吏相疑而外市故尉佗章邯得成其私而秦政不行权分二子此得失之效也故周书曰安危在出令存亡在所用愿陛下熟计之而加察焉书奏上廼拜偃为郎中

五年番阳令唐蒙风晓南越南越食蒙以蒟酱问所从来曰道西北?柯江?柯江广数里出番禺城下蒙归问蜀贾人贾人曰独蜀出蒟醤多持蒟出市夜郎夜郎临?柯江江广百余步南越以财物役属之然亦不能臣使也蒙乃上书曰南越王名为外臣实一州主也今以长沙豫章往水道多絶窃闻夜郎精兵可十余万浮船?柯出其不意此制越一奇也请通夜郎道为置吏上乃拜蒙为中郎将

元狩元年博望侯张骞自月氐还具为天子言西域诸国风俗大宛在汉正西可万里其俗土着耕田多善马有城郭室屋其东北则乌孙东则于窴于窴之西则水皆西流注西海其东水东流注塩泽塩泽潜行地下其南则河源出焉塩泽去长安可五千里匈奴右方居塩泽以东至陇西长城南接羌隔汉道焉乌孙康居奄蔡大月氐皆行国随畜牧与匈奴同俗大夏在大宛西南与大宛同俗臣在大夏时见卭竹杖蜀布问安得此曰市之身毒身毒在大夏东南可数千里其俗土着与大夏同度大夏去汉万二千里居汉西南今身毒又居大夏东南从羌中险少北则为匈奴所得从蜀宜径又无寇天子既闻诸国多奇物而兵弱贵汉财物诚得而以义属之则广地万里重九译致殊俗威德徧於四海帝欣然以骞言为然乃令骞因蜀犍为发间使四道并出求身毒国各行一二千里其北闭氐筰南闭巂昆明杀略汉使终莫得通於是始通滇国乃复事西南夷

元鼎二年骞又建言乌孙王昆莫本为匈奴臣後兵稍疆不肯复朝事匈奴匈奴攻不胜而远之今以厚币招以益东居故浑邪之地则是断匈奴右臂也既连乌孙自其西大夏之属皆可招来而为外臣上以为然拜骞为中郎将齎金币帛直数千巨万至乌孙久之不能得其要领因分遣副使使大宛康居大月氐大夏安息身毒于滇及诸旁国乌孙送骞还使数十人马数十疋随骞报谢是岁骞还到後所遣使通大夏之属皆颇与其人俱来於是西域始通於汉矣

元狩中匈奴浑邪王率衆来降汉发车二万乘县官无钱从民贳马民或匿马马不具上怒欲斩长安令汲黯曰长安令无罪独斩黯民乃肯出马且匈奴畔其主而降汉汉徐以县次传之何至令天下骚动罢弊中国而以事异域之人乎上默然及浑邪至贾人与市者坐当死者五百余人黯请间见高门曰夫匈奴攻当路塞絶和亲中国兴兵诛之死伤者不可胜计而费以巨万百数臣愚以为陛下得边人皆以为奴婢以赐从军死事者家所卤获因予之以谢天下之苦塞百姓之心今纵不能浑邪率数万之衆来降虚府库赏赐发良民侍养譬若奉骄子愚民安知市买长安中物而文吏绳以为阑出财物于边关乎陛下纵不能得匈奴之资以谢天下又以微文杀无知者五百余人是所谓庇其叶而伤其枝者也臣窃为陛下不取也上默然不许曰吾久不闻汲黯之言今又复妄发矣

武帝时匈奴求和亲羣臣议前博士狄山曰和亲便上问其便山曰兵凶器未易数动高帝欲伐匈奴大困平城乃遂结和亲孝惠高后时天下安乐及文帝欲事匈奴北边萧然苦兵孝景时吴楚七国反景帝往来东宫间天下寒心数月吴楚已破竟景帝不言兵天下富实今自陛下兴兵击匈奴中国已空虚边大困贫由是观之不如和亲

宣帝五凤元年匈奴乱五单于争立汉议者多曰匈奴为害日久可因其坏乱举兵灭之御史大夫萧望之曰春秋晋士匈帅师侵齐间齐侯卒引师而还君子大其不代丧以其恩足以服孝子谊足以动诸侯前单于慕化向善请求和亲未终奉约不幸为贼臣所杀今而伐之是乘乱而幸灾也不以义动兵恐劳而无功宜遣使吊问辅其微弱救其灾患四裔闻之咸贵中国之仁义如遂蒙恩复其位必称臣服从此德之盛也上从其议甘露二年初匈奴呼韩邪单于来朝诏公卿议其仪丞相黄霸御史大夫于定国议曰圣王之制施德行礼先京师而後诸夏先诸夏而後远人诗云率履不越遂视既发相土烈烈海外有截陛下圣德充塞天地光被四表匈奴单于乡风慕化奉珍朝贺自古未之有也其礼仪宜如诸侯王位次在下望之以为单于非正朔所加故称敌国宜待以不臣之礼位在诸侯王上外裔稽首称藩中国让而不臣此则羁縻之谊谦亨之福也书曰戎狄荒服言其来荒忽亡常如使匈奴後嗣卒有流离窜伏阙於朝享不为畔臣信让行乎蛮貉福祚流于亡穷万世之长策也天子采之

元帝建昭三年郅支单于叛逆未服甘延夀陈汤上疏曰臣闻天下之大义当混为一昔有唐虞今有强汉匈奴呼韩邪单于已称北藩唯郅支单于叛逆未服其辜大夏之西以为强汉不能臣也郅支单于惨毒行於民大恶通於天臣延夀臣汤将义兵行天诛赖陛下神灵阴阳并应天气精明陷陈克敌斩郅支首及名王以下宜县头槀街蛮夷邸间以示万里明犯强汉者虽远必诛事下有司丞相匡衡御史大夫繁延夀以为郅支及名王首更历诸国蛮夷莫不闻知月令春掩骼埋胔之时宜勿县车骑将军许嘉右将军王商以为春秋夹谷之会优施笑君孔子诛之万盛夏首足异门而出宜县十日廼埋之有诏将军议是

成帝元延二年康居遣子侍汉贡献然自以絶远独骄嫚不肯与诸国相望都护郭舜数上言本匈奴盛时非以兼有乌孙康居故也及其称臣妾非以失二国也汉虽皆受其质子然三国内相输遗交通如故亦相候伺见便则发合不能相亲信离不能相臣役以今言之结配乌孙竟未有益反为中国生事然乌孙既结在前今与匈奴俱称臣义不可拒而康居骄黠讫不肯拜使者都护吏至其国坐之乌孙诸使下王及贵人先饮食已乃饮啗都护吏故为无所省以夸旁国以此度之何故遣子入侍其欲贾市为好辞之诈也匈奴百蛮大国今事汉甚备闻康居不拜且使单于有自下之意宜归其侍子絶勿复使以章汉家不通无礼之国敦煌酒泉小郡及南道八国给使者往来人马驴槖驼食皆苦之空罢耗所过送迎骄黠絶远之国非至计也

河平元年单于遣右臯林王伊邪莫演等奉献朝正月伊邪莫演言欲降即不受我我自杀终不敢还归使者以闻下公卿议议者或言宜如故事受其降光禄大夫谷永议郎杜钦以为汉兴匈奴数为边害故设金爵之赏以待降者今单于诎礼称臣列为北藩遣使朝贺无有二心汉家接之宜异於往时今既享单于聘贡之质而更受其逋逃之臣是贪一夫之得而失一国之心拥有罪之臣而絶慕义之君也假令单于初立欲委身中国未知利害私使伊邪莫演诈降以卜吉凶受之亏德沮善令单于自疏不亲边吏或者设为反间欲因而生隙受之适合其策使得归曲而直责【归曲於汉而以直义来责也】此诚边境安危之原师旅动静之首不可不详也不如勿受以昭日月之信抑诈谖之谋怀附亲之心便对奏天子从之遣中郎将王舜往问状伊邪莫演曰我病狂妄言耳遣去归到官位如故不肯令见汉使

哀帝建平四年单于上书愿朝五年时哀帝被疾或言匈奴从上游来厌人自黄龙竟宁时单于朝中国辄有大故上由是难之以问公卿亦以为虚费府帑可且勿许单于使辞去未发黄门郎扬雄上书谏曰臣闻六经之治贵於未乱兵家之胜贵於未战二者皆微然而大事之本不可不察也今单于上书求朝国家不许而辞之臣愚以为汉与匈奴从此隙矣匈奴本北地之主五帝之所不能臣三王之所不能制其不可使隙甚明臣不敢远称请引秦以来明之以秦始皇之强蒙恬之威带甲四十余万然不敢窥西河廼筑长城以界之会汉初兴以高祖之威灵三十万衆困於平城士或七日不食时奇谲之士石画之臣甚衆【石言坚固如石也画计策也】卒其所以脱者世莫得而言也【卒终也莫得而言谓自免之计其事丑恶故不传】又高皇后尝忿匈奴羣臣庭议樊哙请以十万衆横行匈奴中季布曰哙可斩也妄阿顺指於是大臣权书遗之然後匈奴之结解中国之忧平及孝文时匈奴侵暴北边候骑至雍甘泉京师大骇发三将军屯细柳棘门覇上以备之数月廼罢孝武即位设马邑之权欲诱匈奴使韩安国将三十万衆徼於便墬【徼要也墬古地字】匈奴觉之而去徒费财劳师一人不可得见况单于之面乎其後深惟社稷之计规恢万载之策廼大兴师数十万使卫青霍去病操兵前後十余年於是浮西河絶大幕破寘顔袭王庭穷极其地追奔逐北封狼居胥山禅於姑衍以临瀚海虏名王贵人以百数自是之後匈奴震怖益求和亲然而未肯称臣也且夫前世岂乐倾无量之费役无罪之人快心於狼望之北哉以为不壹劳者不久佚不暂费者不永宁是以忍百万之师以摧饿虎之喙运府库之财填卢山之壑而不悔也至本始之初匈奴有桀心欲掠乌孙侵公主廼发五将之师十五万骑猎其南而长罗侯以乌孙五万骑震其西皆至质而还【质信也谓所期处】时鲜有所获徒奋扬威武明汉兵若风雷耳虽空行空反尚诛两将军故北敌不服中国未得高枕安寝也逮至元康神爵之间大化神明鸿恩博洽而匈奴内乱五单于争立日逐呼韩邪携国归死扶伏称臣【伏蒲北反】然尚羁縻之计不颛制【颛与专同专制谓以为臣妾也】自此之後欲朝者不距不欲者不强何者外国天性忿鸷形容魁健负力怙气难化以善易隶以恶其强难诎其和难得故未服之时劳师远攻倾国殚货伏尸流血破坚拔敌如彼之难也既服之後慰荐抚循交接赂遗威仪俯仰如此之备也往时尝屠大宛之城蹈乌桓之垒探姑缯之壁【姑缯谓西南夷种也】藉荡姐之塲【羌属也藉犹蹈也姐音紫】艾朝鲜之旃拔两越之旗【艾读曰刈絶也】近不过旬月之役远不离二时之劳【离历也三月为一时】固已犂其庭扫其闾【犂耕也】郡县而置之云彻席卷後无余菑惟北敌为不然真中国之坚敌也三垂比之悬矣前世重之兹甚未易可轻也今单于归义怀欵诚之心欲离其庭陈见於前此乃上世之遗策神灵之所想望国家虽费不得已者也柰何距以来厌之辞疏以无日之期消往昔之恩开将来之隙夫欵而隙之使有恨心负前言缘往辞【言单于因缘往昔和好之辞以怨汉也】归怨於汉因以自絶终无北面之心威之不可谕之不能焉得不为大忧乎夫明者视於无形聪者听於无声诚先於未然即蒙恬樊哙不复施棘门细柳不复备马邑之策安所设卫霍之功何得用五将之威安所震不然壹有隙之後虽智者劳心於内辩者毂击於外【毂击言使车交驰其毂相击也】犹不若未然之时也且往者图西域制车师置城都护三十六国费岁以大万计也者岂为康居乌孙能踰白龙堆而寇西边哉廼以制匈奴也夫百年劳之一日失之费十而爱一臣窃为国不安也惟陛下少留意於未乱未战以遏边萌之祸书奏天子寤焉召还匈奴使者更报单于书而许之

新莽建国四年乌孙大小昆弥遣使入贡莽以乌孙国人多亲附小昆弥欲得乌孙心乃遣使者引小昆弥使坐大昆弥使上师友祭酒满昌劾奏使者曰外国以中国有礼义故屈而服从大昆弥君也今序臣使於君使之上非所以有外国也奉使大不敬莽怒贬昌官汉光武皇帝建武十一年先零诸羌数万人屯聚寇钞距浩亹隘马成与马援深入讨击大破之徙降羌致天水陇西扶风是时朝臣以金城破羌之西涂远多寇议欲弃之马援上言破羌以西城多完牢易可依固其田土肥壤灌溉流通如今羌在湟中则为害不休不可弃也帝从之民归者三千余口援为长吏缮城郭起坞候开沟洫劝以耕牧郡中乐业又招抚塞外氐羌皆来降附援奏复其侯王君长帝悉从之乃罢马成军

十七年莎车王贤复遣使奉献请都护帝赐贤西域都护印绶及车旗黄金锦绣敦煌太守裴遵上言异域不可假以大权又令诸国失望诏书收还都护印绶更赐贤以汉大将军印绶其使不肯易遵廹夺之贤由是始恨而犹诈称大都护移书诸国悉服属焉

二十四年匈奴南边八部立日逐王比为南单于欵五原塞内附愿永为籓蔽扞御北边事下公卿议者皆以为天下初定中国空虚不可许五官中郎将耿国独以为如孝宣故事受之令东扞鲜卑北拒匈奴率属四夷完复边郡帝从之於是分为南北单于

二十七年北单于遣使诣武威求和亲天子召公卿廷议不决皇太子言曰南单于新附北部惧於见伐故倾耳而听争欲归义耳今未能出兵而反交通北部臣恐南单于将有志北部降者且不复来矣帝然之告武威太守勿受其使

二十八年北单于复遣使诣阙贡马及裘更乞和亲并请音乐又求率西域诸国使客与俱献见帝下三府议酬答之宜司徒掾班彪奏曰臣闻孝宣皇帝勅边守尉曰匈奴大国多变诈交接得其情则却敌折冲应对入其数则反为轻欺今北匈奴见南单于来附惧谋其国故数乞和亲又远驱牛马与汉合市重遣名王多所贡献斯皆外示富强以相欺诞也臣见其献益重知其国益虚归亲愈数为惧愈多然今既未获助南则亦不宜絶北羁縻之义礼无不答谓可颇加赏赐略与所献相当明加晓告以前世呼韩邪郅支行事报答之辞令必有适今立藁草并上曰单于不忘汉恩追念先祖旧约欲修和亲以辅身安国计议甚高为单于嘉之往者匈奴数有乖乱呼韩邪郅支自相雠隙蒙孝宣皇帝垂恩救护故各遣侍子称藩保塞其後郅支忿戾自絶皇泽而呼韩附亲忠孝弥着及汉灭郅支遂保国传嗣子孙相继今南单于携衆向南欵塞归命自以呼韩嫡长次第当立而侵夺失职猜疑相背数请兵将归埽北庭策谋纷纭无所不至惟念斯言不可独听又以北单于比年贡献欲?和亲故拒而未许将以成单于忠孝之义汉秉威信緫率万国日月所照皆为臣妾殊俗百蛮义无亲疎服顺者襃赏畔逆者诛罚善恶之効呼韩郅支是也今单于欲修和亲欵诚已达何嫌而欲率西域诸国俱来献见西域国属匈奴与属汉何异单于数连兵乱国内虚耗贡物裁以通礼何必献马裘今齎杂缯五百匹弓鞬韇丸一矢四发遣遗单于又赐献马左骨都侯右谷蠡王杂缯各四百匹斩马劒各一单于前言先帝时所赐呼韩邪竽瑟箜篌皆败愿复裁赐念单于国尚未安方厉武节以战攻为务竽瑟之用不如良弓利劒故未以齎朕不爱小物於单于便宜所欲遣驿以闻帝悉纳从之

明帝永平中益州刺史梁国朱辅好立功名慷慨有大略在州数岁宣示汉德威怀远裔自汶山以西前世所不至正朔所未加白狼盘木唐菆等百余国户百三十余万口六百万以上举种奉贡称为臣仆辅上疏曰臣闻诗云彼徂矣岐有夷之行传曰岐道虽僻而人不远诗人诵咏以为符验今白狼王唐菆等慕化归义作诗三章路经卭来大山零高坂峭危峻险百倍岐道襁负老幼若归慈母远裔之语辞意难正归顺之念诚恳可嘉有犍为郡掾田恭与之习狎颇晓其言臣辄令讯其风俗译其辞语今遣从事史李陵与恭护送诣阙并上其乐诗昔在圣帝舞四裔之乐今之所上庶备其一帝嘉之事下史官録其歌焉远裔乐德歌诗曰大汉是治与天合意吏译平端不从我来闻风向化所见奇异多赐赠布甘美酒食昌乐肉飞屈申悉备蛮夷贫薄无所报嗣愿主长夀子孙昌炽远裔慕德歌诗曰蛮夷所处日入之部慕义向化归日出主圣德深恩与人富厚冬多霜雪夏多和雨寒温时适部人多有涉危历险不远万里去俗归德心归慈母远裔怀德歌曰荒服之外土地墝埆食肉衣皮不见盐谷吏译传风大汉安乐携负归仁触冒险厄高山岐峻缘崖磻石木薄发家百宿到洛父子同赐怀抱匹帛传告种人长愿臣仆

八年帝遣郑衆持节使匈奴衆至北庭敌欲令拜衆不为屈单于大怒围守闭之不与水火欲胁服衆衆拔刀自誓单于恐而止乃更发使随衆还京师朝议复欲遣使报之衆上疏谏曰臣伏闻北单于所以要致汉使者欲以离南单于之衆坚三十六国之心也又尝扬汉和亲夸示邻敌令西域欲归化者局足狐疑怀土之人絶望中国耳汉使既到便偃蹇自信若复遣之敌必自谓得谋其羣臣駮议者不敢复言如是南庭动摇乌桓有离心矣南单于久居汉地具知形势万分离析旋为边害今幸有度辽之衆扬威北垂虽勿报荅不敢为患帝不从复遣衆衆因上言臣前奉使不为匈奴拜单于恚恨故遣兵围臣今复衔命必见陵折臣诚不忍持大汉节对敌人独拜如令匈奴遂能服臣将有损大汉之强帝不听衆不得已既行在路连上书固争之诏切责衆追还系廷尉会赦归家其後帝见匈奴来者问衆与单于争礼之状皆言匈奴中传衆意气壮勇虽苏武不过乃复召衆为军司马

章帝建初五年军司马班超率疏勒康居于寘拘弥兵一万人攻姑墨石城破之斩首七百级超欲因此叵平诸国乃上疏请兵曰臣窃见先帝欲开西域故北击匈奴西使外国鄯善于寘即时向化今拘弥莎车疏勒月氐乌孙康居复愿归附欲共并力破灭龟兹平通汉道若得龟兹则西域未服者百分之一耳臣伏自惟念卒伍小吏实愿从谷吉效命絶域庶几张骞弃身旷野昔魏绦列国大夫尚能和辑诸戎况臣奉大汉之威而无鈆刀一割之用乎前世议者皆曰取三十六国号为断匈奴右臂今西域诸国自日之所入莫不向化大小欣欣贡奉不絶唯焉耆龟兹独未服从臣前与官属三十六人奉使絶域备遭艰戹自孤守疏勒於今五载异域情数臣颇识之问其城郭小大皆言倚汉与依天等以是效之则?岭可通?岭通则龟兹可伐今宜拜龟兹侍子白覇为其国王以步骑数百送之与诸国连兵岁月之间龟兹可禽以外国攻外国计之善者也臣见莎车疏勒田地肥广草木饶衍不比敦煌鄯善问也兵可不费中国而粮食自足且姑墨温宿二王特为龟兹所置既非其种更相厌苦其执必有降反若二国来降则龟兹自破愿下臣章参考行事诚有万分死复何恨臣超区区特蒙神灵窃冀未便僵仆目见西域平定陛下举万年之觞荐勲祖庙布大喜於天下书奏帝知其功可成议欲给兵平陵人徐干素与超同至上疏愿奋身佐超五年遂以干为假司马将弛刑及义从千人就超先是莎车以为汉兵不出遂降於龟兹而疏勒都尉番辰亦复反叛会徐干适至超遂与干击番辰大破之斩首千余级多获生口超既破番辰欲进攻龟兹以乌孙兵强宜因其力乃上言乌孙大国控弦十万故武帝妻以公主至孝宣皇帝卒得其用今可遣使招慰与共合力帝纳之

章帝时北单于遣使贡献求欲和亲诏问羣僚议者或以为匈奴变诈之国无内向之心徒以畏汉威灵逼惮南部故希望报命以安其离叛今若遣使恐失南部亲附之欢而成北敌猜诈之计不可玄武司马班固议曰窃自惟思汉兴已来旷世历年兵缠边境尤事匈奴绥御之方其涂不一或倄文以和之或用武以征之或卑下以就之或臣服而致之虽屈申无常所因时异然未有拒絶弃放不与交接者也故自建武之世复修旧典数出重使前後相继至於其末始乃暂絶永平八年复议通之而廷争连日异同纷回多执其难少言其易先帝圣德远览瞻前頋後遂复出使事同前世以此而推未有一世阙而不修者也今乌桓就阙稽首译官康居月氐自远而至匈奴离析名王来降三方归服不以兵威此诚国家通於神明自然之徵也臣愚以为宜依故事复遣使者上可继五凤甘露致远人之会下不失建武永平羁縻之义敌再来然後一往既明中国主在忠信且知圣朝礼义有常岂同逆诈示猜孤其善意乎絶之未知其利通之不闻其害设後北敌稍强能为风尘方复求为交通将何所及不若因今施惠为策近长元和二年武威太守孟云上书北敌既已和亲而南部复往抄掠北单于谓汉欺之谋欲犯边宜还其生口以安慰之诏百官议朝堂公卿皆言敌人谲诈求欲无厌既得生口当复妄自?大不可开许太仆袁安独曰北敌遣使奉献和亲有得边生口者辄以归汉此明其畏威而非先违约也云以大臣典边不宜负信於敌人还之足示中国优贷而使边人得安诚便司徒桓虞改议从安太尉郑弘司空第五伦皆恨之弘因大言激励虞曰诸言当还生口者皆为不忠虞廷叱之伦及大鸿胪韦彪各作色变容司隶校尉举奏安等皆上印绶谢帝诏报曰久议沈滞各有所志盖事以议从策由衆定誾誾衎衎得礼之容寝嘿抑心更非朝廷之福君何尤而深谢其各冠履帝竟从安议许之乃下诏曰昔猃狁獯粥之敌中国其所由来尚矣往者虽有和亲之名终无丝发之效墝埆之人屡婴涂炭父战于前子死於後弱女乘於亭障孤儿号於道路老母寡妻设虚祭饮泣泪想望归魂於沙漠之表岂不哀哉传曰江海所以能长百川者以其下之也少加屈下尚何足病况今与匈奴君臣分定辞顺约明贡献累至岂宜违信自受其曲其勅度辽及领中郎将龎奋倍雇南部所得生口以还北敌其南部斩首获生计功受赏如常科

章和二年鲜卑击破北匈奴而南单于乘此请兵北伐因欲还归旧庭时窦太后临朝议欲从之尚书宋意上疏曰夫北敌之隔远中国幽处北极界以沙漠简贱礼乐无有上下强者为雄弱即屈服自汉兴以来征伐数矣其所克获曾不补害光武皇帝躬服金革之难深昭天地之明故因其来降羁縻畜养边人得生劳役休息於兹四十余年矣今鲜卑奉顺斩获万数中国坐享大功而百姓不知其劳汉兴功烈於斯为盛所以然者敌自相攻无损汉兵者也臣察鲜卑侵伐匈奴正是利其抄掠及归功圣朝实由贪得重赏今若听南部还都北庭则不得不禁制鲜卑鲜卑外失暴掠之愿内无功劳之赏怀忿思逞必为边患今北敌西遁请求和亲宜因其归附以为外扞巍巍之业无以过此若引兵费赋以顺南部则坐失上略去安即危矣诚不可许会南单于竟不北徙迁司隶校尉

汉和帝永元四年北单于既亡其弟於除鞬自立遣使欵塞窦宪请立为单于置中郎将领护如南单于故事事下公卿议袁安任隗以为光武招怀南部非谓可永安内地止以权时之筭可得扞御北敌故也今宜令南单于反北庭领降衆无缘复更立於除鞬以增国费安又独上封事曰臣闻功有难图不可豫见事有易断较然不疑伏惟光武皇帝本所以立南单于者欲安南定北之策也恩德甚备故匈奴遂分边境无患孝明皇帝奉承先意不敢失坠赫然命将爰伐塞北至乎章和之初降者十余万人议者欲置之滨塞东至辽东太尉宋由光禄勲耿秉皆以为失南单于心不可先帝从之陛下奉承洪业大开疆宇大将军远师讨伐席卷北庭此诚宣明祖宗崇立弘勲者也宜审其终以成厥初伏念南单于屯先父举衆归德自蒙恩以来四十余年三帝积累以遗陛下陛下深宜遵述先志成就其业况屯首唱大谋空尽北敌辍而弗图更立新降以一朝之计违三世之规失信於所养建立於无功由秉实知奋议而欲背弃先恩夫言行君子之枢机赏罚理国之纲纪论语曰言忠信行笃敬虽蛮貊行焉今若失信於一屯则百蛮不敢复保誓矣又乌桓鲜卑新杀北单于凡人之情咸畏仇雠今立其弟则二国怀怨兵食可废信不可去且汉故事供给南单于费直岁一亿九十余万西域岁七千四百八十万今北庭弥远其费过倍是乃空尽天下而非建策之要也诏下其议安又与宪更相难折宪险急负埶言辞骄讦至诋毁安称光武诛韩歆戴涉故事安终不移宪竟立匈奴降者右鹿蠡王於除鞬为单于後遂反叛卒如安策

永元六年时南单于与中郎将杜崇不相平廼上书告崇崇讽西河太守令断单于章无由自闻而崇因与行度辽将军朱徽上言南单于安国踈远故部亲近新降欲杀左贤王师子及左台且渠刘利等又右部降者谋共迫胁安国起兵背畔请西河上郡安定为之儆备帝下公卿议皆以为蛮夷反覆虽难测知然大兵聚会必未敢动摇今宜遣有方略使者之单于庭与杜崇朱徽及西河太守并力观其动静如无他变可令崇等就安国会其左右大臣责其部衆横暴为边害者共平罪诛若不从命令为权时方略事毕之後裁行客赐亦足以威示百蛮帝从之

安帝永宁元年北匈奴率车师後王军就共杀索班击走前王略有北道曹宗请出兵击匈奴以报之因复取西域公卿皆以为宜闭玉门关太后闻军司马班勇有父风召问之勇上议曰昔孝武皇帝开通西域论者以为夺单于府藏断其右臂光武中兴未遑外事故匈奴驱率诸国河西城门昼闭孝明皇帝深惟庙策命将出征然後匈奴远遁边境得安间者羌乱西域复絶北敌遂遣责诸国逋租高其价直严以期会鄯善车师皆怀愤怨思乐事汉其路无从今曹宗徒欲报雪匈奴而不寻出兵故事要功荒外万无一成兵连祸结悔无所及况今府库未充师无後继臣愚以为不可许也宜於敦煌复置营兵三百人及护西域副校尉遣长吏将五百人屯楼兰西当焉耆龟兹迳路南强鄯善于寘心胆北扞匈奴东近敦煌既为诸部节度又禁汉人侵扰如此诚便公卿难曰前所以弃西域者以其无益而难供也今欲通之班将能保北敌不为边害乎勇对曰今置州牧以禁盗贼若州牧能保盗贼不起者臣亦愿要斩保匈奴之不为边害也今通西域则敌势必弱为患微矣孰与归其府藏续其右臂哉若弃而不立则西域望絶屈就北敌恐河西城门必须复有昼闭之儆矣今不廓开朝廷之德而拘屯戍之费岂安边久长之策哉难者又曰西域遣使求索无厌一旦为匈奴所廹当复求救则为役大矣勇对曰今设以西域归匈奴而使其恩德大汉不为钞盗则可矣如其不然则是富仇雠之财增强敌之势且西域来者不过廪食今若拒絶势归北属敌国并力以寇并凉则中国之费不止十亿置之诚便於是从勇议复营兵置副校尉居敦煌虽以羁縻西域然亦未能出屯其後匈奴果数与车师入寇河西大被其害

顺帝永建四年虞诩言安定北地上郡山川险厄沃野千里土宜畜牧水可溉漕顷遭羌乱郡县兵荒一十余年矣弃沃壤之饶捐自然之财不可谓利离河山之阻守无险之处难以为固今三郡未复园陵单外而公卿巽懦计费不图其安宜开圣听考行所长从之使谒者督徙者各归本县缮城郭置候驿又浚渠屯田省费岁一亿许遂令诸郡储粟周数年

永和元年武陵蛮反初太守上书以蛮夷率服可比汉人增其租赋议者皆以为可尚书令虞诩独奏曰自古圣王不臣异俗非德不能及威不能加知其天性贪婪难率以礼是故羁縻而绥抚之附则受而不逆叛则弃而不追先帝旧典贡税多少所由来久矣今猥增之必有怨叛计其所得不偿所费必有後悔帝不从其冬澧中漊中蛮果争贡布非旧约举种反叛

晋惠帝时关陇屡为氐羌所扰山隂令江统深惟四裔侵乱宜杜其萌乃作徙戎论其辞曰夫东西南北谓之四海九服之制地在要荒春秋之义内诸夏而外四裔以其言语不通?币不同别有法俗各为种类或居絶域之外山河之表崎岖川谷阻险之地与中国壤断土隔不相侵涉赋役不及正朔不加故曰天子有道守在四夷禹平九土而西戎即叙其风气刚劲习俗强悍四裔之中西北为甚弱则畏服强则侵叛虽有圣贤之世大德之君咸未能以通化率导而以恩德柔怀也当其强也以殷之高宗而惫於鬼方有周文王而患昆夷猃狁高祖困於白登孝文军於覇上及其弱也周公来九译之贡中宗纳单于之朝以元成之微而犹四裔宾服此其已然之效也故匈奴求守边塞而侯应陈其不可卑于屈膝未央望之议以不臣是以有道之君牧四裔也惟以待之有备御之有常虽稽颡执贽而边城不弛固守为寇贼强暴而兵甲不加远征期令境内获安疆场不侵而已及至周室失统诸侯专征以大兼小转相残灭封疆不固而利害异心外域乘间得入中国或招诱安抚以为已用故申缯之祸颠覆宗周襄公要秦遽兴姜戎当春秋时义渠大荔居秦晋之域陆浑阴戎处伊洛之间鄋瞒之属害及济东侵入齐宋陵虐邢卫南北二陲交侵中国不絶若綫齐桓攘之存亡继絶北伐山戎以开燕路故仲尼称管仲之力加左衽之功逮至春秋之末战国方盛楚吞蛮氐晋剪陆浑赵武龎服开榆中之地秦雄咸阳灭义渠之等始皇之并天下也南兼百越北走匈奴五岭长城戎卒亿计虽师役烦殷寇贼横暴然一世之功戎人奔却当时中国无复四裔也汉兴而都长安关中之郡号曰三辅禹贡雍州宗周丰镐之旧也及至王莽之败赤眉因之西都荒毁百姓流亡建武中以马援领陇西太守讨叛羌徙其余种於关中居冯翊河东空地而与华人杂处数岁之後族类蕃息既恃其肥强且苦汉人侵之永初之元骑都尉王弘使西域发调羌氐以为行卫於是羣羌奔骇互相扇动二州之戎一时俱发覆没将守屠破城邑邓骘之征弃甲委兵舆尸丧师前後相继诸戎遂炽至於南入蜀汉东掠赵魏唐突轵关侵及河内及遣北军中侯朱宠将五营士於孟津距羌十年之中中外俱毙任尚马贤仅得克之此所以为害深重累年不定者虽由御者之无方将非其才亦岂不以寇发心腹害起肘腋疢笃难疗疮大迟愈之故哉自此之後余烬不尽小有际会辄复侵叛马贤狃忕终於覆败段熲临冲自西徂东雍州之戎常为国患中世之寇惟此为大汉末之乱关中残灭魏兴之初与蜀分隔疆场之戎一彼一此魏武皇帝令将军夏侯妙才讨叛氐阿贵千万等後因拔弃汉中遂徙武都之种於秦川欲以弱寇疆国扞御蜀虏此盖权宜之计一时之势非所以为万世之利也今者当之已受其弊矣夫关中土沃物丰厥土上上加以泾渭之流溉其舄卤郑国白渠灌浸相通黍稷之饶亩?一锺百姓謡咏其殷实帝王之都每以为居未闻戎人宜在此土也非我族类其心必异猜疑靡定不与我同而因其衰弊迁之畿服士庶翫习侮其轻弱使其怨恨之气毒於骨髓至於蕃育衆盛则坐生其心以贪悍之性挟愤怒之情候隙乘便辄为横逆而居封域之内无障塞之隔掩不备之人收散野之积故能为祸滋蔓暴害不测此必然之势已验之事也当今之宜宜及兵威方盛衆事未罢徙冯翊北地新平安定界内诸羌着先零罕开析支之地徙扶风始平京兆之氐出还陇右着隂平武都之界廪其道路之粮令足自致各附本种反其旧土使属国抚夷就安集之戎晋不杂并得其所上合往古即叙之义下为盛世永久之规纵有叛乱之心风尘之警则絶远中国隔阂山河虽为寇暴所害不广是以充国子明能以数万之衆制羣羌之命有征无战全军独克虽有谋谟深计庙胜远图岂不以中外异处戎夏区别要塞易守之故得成其功也哉难者曰方今关中之祸暴兵二载征戍之劳老师十万水旱之害洊饥累荒疫疠之灾札瘥夭昏凶逆既戮悔恶初附且款且畏咸怀危惧百姓愁苦异人同虑望宁息之有期若枯旱之思雨露诚宜镇之以安豫而子方欲作役起徒兴功造事使疲悴之衆徙自猜之寇以无谷之人迁乏食之徒恐势尽力屈绪业不卒羌戎离散心不可一前害未及弭而後变复横出矣荅曰羌戎狡猾擅相?署攻城野战伤害牧守连兵聚衆载离寒暑矣而今异类瓦解同种土崩老幼系虏丁壮降散流离衰弊不能相一子以此等尚挟余资悔恶反善怀我德惠而来柔附乎将势穷道尽智力俱困惧我兵诛以至於此乎曰无有余力势穷道尽故也然则我能制其短长之命而令其进退由已矣夫乐其业者不易事安其居者无迁志方其自疑危惧畏怖促遽故可制以兵威使之左右无违也迨其死亡散流离逿未鸠与关中之人户皆为雠故可遐迁远处令其心不怀土也夫圣贤之谋事也为之於未有理之於未乱道不着而平德不显而成其次则能转祸为福因败为功值困必济遇否能通今子遭弊事之终而不图更制之始爱易辙之勤而得覆车之轨何哉且关中之人百余万口率其少多异族居半处之与迁必须口实若有穷乏糁粒不继者故当倾关中之谷以全其生生之计必无挤於沟壑而不为侵掠之害也今我迁之传食而至附其种族自使相赡而秦地之人得其半谷此为济行者以廪粮遗居者以积仓寛关中之逼去盗贼之原除旦夕之损建终年之益若惮蹔举之小劳而忘永逸之弘策惜日月之烦苦而遗累世之寇敌非所谓能开物成务创业垂统崇基拓迹谋及子孙者也并州诸部本实匈奴桀恶之寇也汉宣之世冻馁残破国内五裂後合为二呼韩邪遂衰弱孤危不能自存依阻塞下委质柔服建武中南单于复求降附遂令入塞居於漠南数世之後亦辄叛戾故何熙梁觐戎车屡征中平中以黄巾贼起发调其兵部衆不从而杀羌渠由是於弥扶罗求助於汉以讨其贼仍值世丧乱遂乘衅而作卤掠赵魏寇至河南建安中又使右贤王去卑诱质呼厨泉听其部落散居六郡咸熙之际以一部大强分为三率泰始之初又增为四於是刘猛内叛连结外寇近者郝散之变发於谷远今五部之衆户至数万人口之盛过於西戎然其天性骁勇弓马便利倍於氐羌若有不虞风尘之虑则并州之域可为寒心荥阳句骊本居辽东塞外正始中幽州刺史毋丘俭伐其叛者徙其余种始徙之时户落百数子孙孳息今以千计数世之後必至殷炽今百姓失职犹或亡叛犬马肥充则有噬啮况於边鄙能不为变但顾其微弱势力不陈耳夫为邦者患不在贫而在不均忧不在寡而在不安以四海之广士庶之富岂须远人在内然後取足哉此等皆可申谕发遣还其本域慰彼羁旅怀土之思释我华夏纎介之忧惠此中国以绥四方德施永世於计为长帝不能用未及十年而刘石构难时服其深识宋明帝太始七年单于猛叛屯孔邪城武帝遣娄侯何桢持节讨之桢素有志略以猛衆悍非少兵所至乃潜诱猛左部督李恪杀猛於是匈奴震服积年不敢复反其後稍因忿恨杀害长吏渐为边患侍御史西河郭钦上疏曰戎人强犷历古为患魏初人寡西北诸郡皆为戎居今虽服从若百年之後有风尘之警敌骑自平阳上党不三日而至孟津北地西河太原冯翊安定上郡尽为敌庭矣宜及平吴之威谋臣猛将之略出北地西河安定复上郡实冯翊於平阳已北诸县募取死罪徙三河三魏见士四万家以充之不致杂处渐徙平阳弘农魏郡京兆上党诸部峻四裔出入之防明先王荒服之制万世之长策也

齐高皇帝建元元年王奂进号左将军明年迁太常领鄱阳王师仍转侍中秘书监领骁骑将军又迁征虏将军临川王镇西长史领南蛮校尉南郡内史奂一岁三迁上表固让南蛮曰今天地初辟万物载新荆蛮来威巴濮不扰但使边民乐业有司修务本府旧州日就殷阜臣昔游西土较见盈虚兼日者戎烬之後痍毁难复虽复缉以善政未及来苏今复割撤大府制置偏校崇望不足以助强语实安能以相弊且资力既分职司增广衆劳务倍文案滋烦非独臣见其难窃以为国计非允见许

齐武帝永明中敌遣使求书朝议欲不与丹阳令中书郎王融上疏曰臣侧闻佥议疑给敌书如臣愚情切有未喻夫敌包藏祸心匪伊朝夕凶猛难制迁徙靡常逋窜烛幽去来豳朔绵周汉而不悛历晋宋其踰梗岂有爱敬仁智恭让廉修异臣仆之驯心同仇讐之反目设槀秣有储筋竿足用必以草窃关燧寇扰边疆宁容款塞卑辞承衣请朔陛下务存遵养不时侮亡许其膜拜之诚纳裘之賮况复愿同文轨傥见款遗思奉声教方致猜拒将使旧邑遗逸未知所寘衰敌余噍或能自推一令蔓草难鉏?流泛酌岂直疥痒轻痾容为心腹重患抑孙武之言也困则数罚窘则多赏先暴而後畏其衆者敌之谓乎前中原士庶虽沦慑殊俗至於婚葬之晨犹巾褠为礼而禁令苛刻动加诛轘于时獯粥初迁徒衆尚结即心徒怨困惧成逃自其将卒奔离资待销阙北畏勍蠕西逼南部民背如崩势絶防断於是曲从物情伪窃章服历年将絶隐蔽无闻既南向而泣者日夜以觊北顾而辞者江淮相属凶谋岁窘浅虑无方於是稽颡郊门问礼求乐若来之以文德赐之以副书汉家轨仪重临畿辅司隶传节复入关河无待八百之师不期十万之衆故其提浆伫俟挥戈愿倒三秦大同六汉一统又敌前後奉使不专汉人必介以匈奴备诸觇获且设官分职弥见其情抑退旧苖扶任种戚师保则后族冯晋国揔録则邽姓直勒渴侯台鼎则邱颓苟仁端执政则目淩钳耳至於东都羽仪西京簪带崔孝伯程虞蚪久在着作李元和郭季佑止于中书李思冲饰虏清官游明根泛居显职今经典远被诗史北流冯李之徒必欲遵尚直勒等类居致乖阻何则匈奴以毡骑为帷牀驰射为糇粮冠方帽则犯沙陵雪服左衽则风骧鸟逝若革其故常强所不习去其所乐予以所苦必同艰桎梏等惧氷渊婆娑躃困而不能前矣及夫春草水生阻散马之适秋风木落絶驱禽之欢息沸唇於桑墟别醍乳於冀俗听韶雅如?聩临方丈若爰居冯李之徒固得志矣敌之为敌其如病何於是风土之思深愎戾之情动拂衣者连裾抽锋者比镞部落争于下酋渠危于上我一举而兼呑卞庄之势必也且棘宝荐虞晋强弥盛大锺出智宿氏以亡帝略远孚无思不服銮光幸岱匪暮思朝臣请收籍伊瀍兹书复掌犹取之内府藏之外籯於理有惬即事何损若狂言足采请决敕施行世祖答曰吾意不异卿今所啓比相见更委悉事竟不行

齐明皇帝建武初南郡太守孔稚珪以敌连岁南侵征役不息百姓死伤乃上表曰匈奴为患自古而然虽三代智勇两汉权奇筭略之要二涂而已一则铁马风驰奋威沙漠二则轻车出使通驿敌庭推而言之优劣可覩今之议者咸以丈夫之气耻居物下况我天威宁可先屈吴楚劲猛带甲百万截彼鲸鲵何往不碎请和示弱非国计也臣以为敌人异域不与我同得其疆宇不足为利得其徒衆不足为臣唯宜胜之以深权制之以远笇弘之以大度怀之以远人岂足肆天下之忿捐苍生之命发雷电之怒争蜉蝣之生百战百胜不足称雄横尸千里无益上国而兵连祸结莫或遑息居深负险难与竞逐汉高横威海表窘廹长围孝文国富刑清事屈陵辱宣帝抚纳安静朔马不惊光武卑辞厚礼寒山无霭是两京四主英济中区输宝货以结和遣宗女以通好长辔远驭子孙是赖岂不欲战息民命也唯汉武藉五世之资承六合之富骄心奢志大事匈奴遂连兵积岁转战千里长驱瀚海饮马龙城虽斩获名王屠走敌骑而汉之弃甲十亡其九故卫霍出关千队不反贰师入汉百旅顿降李广败於前锋李陵没於後阵其余奔北不可胜数遂使国储空悬户口减半好战之功其利安在战不及和相去何若自西朝不纲东晋迁鼎羣么沸乱异族交横荆棘攅於陵庙貔虎咆於宫闱山渊反覆黔首涂地逼廹崩腾开辟未有是时得失略不稍陈近至元嘉多年无事末路不量复挑强敌遂廼连城覆徙敌马饮江青徐州之际草木为人耳建元之初沙尘犯塞永明之始复结通和十余年间边候且息陛下张天造历驾日登皇声雷?宙势压河岳而远儌残魂未屠劒首微么余喘偷窥外甸烽亭不静五载於斯昔岁蠧侵瘻食樊汉今兹虎视浸淫未已兴师十万日费千金百岁之费宁可赀计陛下何惜匹马之驿百金之赂数行之诏诱此凶顽使河塞息肩关境全命蓄甲养民以观彼弊我策若行则为不世之福若不从命不过如战失一队耳或云遣使不受则为辱命夫以天下为量者不计细耻以四海为任者宁顾小节一城之没尚不足惜一使不反曾何取慙且我以权取贵得我略行何嫌其耻所谓尺蠖之屈以求伸也臣不言遣使必得和自有可和之理犹如欲战不必胜而有可胜之机耳今宜早发大军广张兵势徵犀甲於岷峨命楼船於浦海使自青徂豫候骑星罗沿江入汉云阵万里据险要以夺其?断粮道以折其胆多设疑兵使精悉而计乱固列金汤使神茹而虑屈然後发衷诏驰轻驿辩辞重币陈列吉凶北敌天性爱奇慾则不刚畏我之威喜我之赂畏威喜赂愿和必矣陛下用臣之啓行臣之计何忧玉门之下而无欵塞之人哉彼之言战既殷懃臣之言和亦慊阔伏愿察两涂之利害检二事之多少圣照玄省灼然可断所表谬奏希下之朝省使同博议臣谬荷殊恩奉佐侯岳敢肆瞽直伏奏千里帝不纳

後魏世祖蒐于河西诏崔浩诣行在所议军事浩表曰昔汉武帝患匈奴强盛故开凉州五郡通西域劝农积谷为灭贼之资东西迭击故汉未疲而匈奴已弊後遂入朝平凉州臣愚以为北敌未平征役不息可不徙其民案前世故事计之长者若迁民人则土地空虚虽有镇戍适可御边而已至於大举军资必乏陛下知此事濶远竟不施用如臣愚意犹如前议募徙豪强大家充实凉土军举之日东西齐势此计之得者

氐羌慕璝奉表归国寻讨禽赫连定送之京师世祖嘉之遣使者策拜慕璝为大将军西秦王慕璝表曰臣诚庸弱敢竭情欵俘禽僭逆献捷王府爵秩虽崇而土不增廓车旗既饰而财不周赏愿垂鉴察亮其单欵臣顷接寇逆疆境之人为贼所抄流转东下今皇化混一求还乡土乞拂白连窟略寒张华等三人家弱在此分乖可愍愿并敕遣使恩洽遐荒存亡感戴世祖诏公卿朝会议答施行太尉长孙嵩及议郎博士二百七十九人议曰前者有司处以为秦王荒外之君本非政教所及来则受之去则不禁皇威远被西秦王慕义畏威称臣纳贡求受爵?议者以为古者要荒之君虽人土衆广而爵不拟华夏陛下加宠王官乃越常分容饰车旗班同上国至於缯絮多少旧典所无皆当临时以制丰寡自汉魏以来抚接荒遐颇有故事吕后遗单于御车二乘马二驷单于答马千匹其後匈奴和亲敌国遗缯絮不过数百呼韩邪称臣身自入朝始至方伯今西秦王若以土无桑蠺便当上请不得言财不周赏昔周室衰微齐侯小白一匡天下有赐胙之命无益土之赏晋侯重耳破楚城濮唯受南阳之田为朝宿之邑西秦所致唯定而已塞外之人因时乘便侵入秦凉未有经略拓境之勲爵登上国统秦凉河沙四州之地而云土不增廓比圣朝於弱周而自同於五覇无厌之情其可极乎西秦王忠欵於朝廷原其本情必不至此或左右不敏因致斯累检西秦流人贼时所抄悉在蒲坂今既称藩四海咸泰天下一家可勅秦州送诣京师随後遣还所请乞拂三人昔为宾国之使来在王庭国破家迁即为臣妾可勿听许

高祖时杨椿为太仆卿加安东将军初显祖世有蠕蠕万余户降附居於高平薄骨律二镇太和之末叛走略尽唯有一千余家太中大夫王通高平镇将郎育等求徙置淮北防其叛走诏许之虑不从命乃使椿持节往徙焉椿以为徙之无益上书曰臣以古人有言天子有道守在四夷荒忽之人羁縻而已是以先朝居之於荒服之间者正欲悦近来远招附殊俗亦以别华戎异内外也今新附者罢若旧者见徙新者必不安不安必思土思土则走叛狐死首邱其害方甚又此族类生长边隅乐冬便寒南土湿热往必将尽进失归伏之心退非藩卫之益徙在中夏而生後患愚心所见谓为不可时八座议不从遂徙於济州缘河居之冀州元愉之难果悉浮河赴贼所在钞掠如椿所策

孝明帝熙平二年蠕蠕主丑奴遣使来朝抗敌国之书不修臣敬朝议将依汉答匈奴故事遣使报之司农少卿燕州大中正张伦表曰臣闻古之圣王疆理物土辨章要甸荒遐之俗政所不及故礼有壹见之文书着羁縻之事太祖以神武之姿圣明之略经略帝图日有不暇遂令竖子游?一方亦由中国多虞急诸华而缓外裔也高祖光宅土中业隆卜世赫雷霆之威震熊罴之旅方役南辕未遑北伐昔旧京烽起敌使在郊主上按劒玺书不出世宗运筹帷幄开境扬旌衣裳所及舟车万里于时敌人欵关上亦述遵遗志今大明临朝泽及行苇国富兵强能言率职何惮而为之何求而行此往日萧衍通敬求和以诚肃未纯抑而不许先帝弃戎於前陛下交敌於後无乃上乖高祖之心下违世宗之意且彼虽慕德亦来观我惧之以强傥即归附示之以弱窥觎或起春秋所谓以我卜也又小人难近荒服无亲踈之则怨狎之则侮其所由来久矣是以高祖世宗知其若此来既莫逆去又不追不一之义於是乎在必其委质玉帛之辰屈膝蕃方之礼则可丰其劳贿籍以珍物至於王人远役衔命敌庭优以匹敌之尊加之相望之宠恐徒生侮慢无益圣朝假令选衆而举使乎称职资郦生之辩骋终军之辞凭轼下齐长缨系越苟异曩时犹为不愿而况极之以隆崇申之以宴好臣虽下愚辄敢固执若事不获已应颁制诏示其上下之仪宰臣致书讽以归顺之道若听受忠诲明我话言则万乘之盛不失位於域中天子之声必笼罩於无外脱或未从焉能损益徐舞干戚以招之敷文德而怀远如迷心不已或肆凭陵则当命辛李之将勒卫霍之师荡定云沙扫清逋孽饮马瀚海之滨镂石燕然之上开都护置戊己斯亦陛下之高功百世之盛事如思按甲养民务农安边之术经国之防岂可以异族兼并而遽亏典制将取笑於当时贻丑於来叶昔文公请隧襄后有言荆庄问鼎王孙是抑以古方今窃为陛下不取又陛下方欲礼神岷渎致礼衡山登稽岭窥苍梧而反与荒服之君荒服之长结昆弟之忻抗分庭之义将何以瞰文命之遐景迹重华之高风者哉臣以为报使甚失如彼不报甚得如此愿留须臾之听察愚臣之言

正光二年诏遣杨钧送蠕蠕主阿那瓌还国谏议大夫张普惠谓遣之将贻後患上疏曰臣闻乾元以利贞为大非义则不动皇王以博施为功非类则不从故能始万物而化天下者也伏惟陛下睿哲钦明道光虞舜八表宅心九服清晏蠕蠕相害於朔垂妖师扇乱於江外此乃异域之人不识王度天将悔其罪所以奉皇魏故荼毒之辛苦之令知至道之可乐也宜安民以悦其志恭已以怀其心而先自劳扰艰难下民兴师郊甸之内远投荒塞之外救累世之勍敌可谓无名之师谚曰唯乱门之无过愚情未见其可当是边将窥窃一时之功不思兵为凶器不得已而用之者也夫白登之役汉祖亲困之樊哙欲以十万衆横行匈奴中季布以为不可请斩之千载以为美况今旱酷异常圣慈降膳乃以万五千人使杨钧为将而欲定蠕蠕忤时而动其可济乎阿那?投命皇朝抚之可也岂容困疲我兆民以资天丧之徒昔庄公纳子糺以致乾时之败鲁僖以邾国而有悬胄之耻今蠕蠕时乱後主继立虽云散亡内自虞难抑脱有井陉之虑杨钧之肉其可食乎高车蠕蠕连兵积年饥馑相仍须其自毙小亡大伤然後一举而并之此卞氏之高略所以获两虎不可不图之今土山告难简书相续盖亦无能为也正与今举相会天其或者欲以告戒人不欲使南北两疆并兴大衆脱狂狡构间於其间而复事连中国何以宁之今宰辅专欲好小名不图安危大计此微臣所以寒心者也那瓌之不还负何信义此机之微际北师宜停臣言不及义文书所经过不敢不陈兵犹火也不戢将自焚也彼焚灭之形可以为殷鉴伏愿辑和万国以静四疆混一之期坐而自至矣臣愚昧多违必无可采匹夫之志愿以呈献表奏荅曰夫穷兽归人尚或兴恻况那瓌婴祸流离远来依庇在情在国何容勿矜且纳亡兴丧有国大义皇魏堂堂宁庇斯德後主乱亡似当非谬此送彼迎想无拒战国义宜表朝筭已决卿深诚厚意朕用嘉戢俾此段机略不获相从脱後不逮勿惮匡言

庄帝时蠕蠕主阿那?返国其人大饥相率入塞上表请台赈给诏尚书左丞拓跋孚为北道行台诣彼赈恤孚陈便宜表曰荒服之人未尝粒食宜从俗因利拯其所无昔汉建武中单于欵塞时转河东米糒二万五千斛牛羊三万六千头以给之斯即前代和戎抚新柔远之长策也乞以?牛产羊餬其口命且畜牧繁息是其所便毛血之利惠兼衣食又尚书奏云如其仍住七州随寛置之臣谓人情恋本宁肯徙内若依臣请给赈杂畜爱本重乡必还旧土如其不然禁留益损假令逼徙事非久计何者靡常之性去留难测既易水草痾恙将多忧愁致困死亡必甚兼其余类尚在沙碛脱出狂勃翻归旧巢必残掠邑里遗毒百姓乱而方塞未若杜其未萌又贸迁起於上古交易行於中世汉与边通亦立关市今北人阻饥命悬沟壑公给之外必求市易彼若愿求宜见听许又云营大者不计小名图远者弗拘近利虽边鄙衰盛历代不同叛服之情略可论讨周之北伐仅获中规汉氏外攘裁收下策昔在代京恒为重备将帅劳止甲士疲力前世苦之计未能致今天祚大魏乱亡在彼朝廷垂天覆之恩廓大造之德鸠其散亡礼送令返宜因此时善思远策窃以理虽万变可以一观来事虽悬易以往卜昔汉宣之世呼韩欵塞汉遣董忠韩昌领边郡士马送出朔方因留卫助又光武时亦令中郎将段彬置安集掾史随单于所在参察动静斯皆守吉之元龟安边之胜策计今朝廷成功不减曩时蠕蠕国弊亦同畴日宜准昔成谟略依旧事借其所闲地听使田牧粗置官属示相慰抚严戒边兵以见保卫驭以寛仁縻以久策使亲不至矫诈踈不容叛反今北镇诸将旧常云一人代外逻因令防察所谓天子有道守在四夷者也又云先人有夺人之心待降如受强敌武非专外亦以防内若从处分割配诸州镇辽远非转输可到悔叛之情变起难测又居人畜业布在原野戎人性贪见则思盗防彼肃此少兵不堪浑流之际易相干犯驱之还本未必乐去配州内徙复不肯从既其如此其费必大朝廷不许

隋文帝开皇元年突厥摄图曰我周家亲也今隋公自立而不能制复何面目见可贺敦乎因与高宝宁攻陷临渝镇约诸面部落谋共南侵帝新立由是大惧修筑长城发兵屯北境命隂夀镇幽州虞庆则镇并州屯兵数万人以为之备奉车都尉长孙晟先使突厥知摄图玷厥阿波突利等叔侄兄弟各统强兵俱?可汗分居四面内怀猜忌外示和同难以力征易可离间因上书曰臣闻丧乱之极必致升平是故上天啓其机圣人成其务伏惟皇帝陛下当百王之末膺千载之期诸夏虽安戎场尚梗兴师致讨未是其时弃於度外又复侵扰故宜密运筹策渐以攘之计失则百姓不宁计得则万代之福吉凶所系伏愿详思臣於周末忝充外使匈奴倚伏实所具知玷厥之於摄图兵强而位下外名相属内隙已彰鼔动其情必将自战又处罗侯者摄图之弟奸多而势弱曲取於衆心国人爱之因为摄图所忌其心殊不自安迹示弥缝实怀疑惧又阿波首鼠介在其间颇畏摄图受其牵率唯强是与未有定心今宜远交而近攻离强而合弱通使玷厥说合阿波则摄图回兵自防右地又引处罗遣连奚霫则摄图分衆还备左方首尾猜嫌腹心离阻十数年後承衅讨之必可一举而空其国矣上省表大悦因召与语晟复口陈形势手画山川写其虚实皆如指掌上深嗟异皆纳用焉

七年突厥摄图死遣长孙晟持节拜其弟处罗侯为莫何可汗以其子雍闾为叶护可汗处罗侯因晟奏曰阿波为天所灭与五六千骑在山谷间伏听诏旨当取之以献乃召文武议焉乐安公元谐曰请就彼枭首以惩其恶武阳公李充曰请生将入朝显戮以示百姓上谓晟曰於卿何如晟对曰若突厥背诞须齐之以刑今其昆弟自相夷灭阿波之恶非负国家因其困穷取而为戮恐非招远之道不如两存之上曰善

二十年都蓝大乱为其部下所杀晟为骠骑将军因奏请曰今王师临境战数有功贼内携离其主被杀乘此招诱必并来降请遣染干部下分头招慰上许之果尽来附达头恐怖又大集兵诏晟部领降人为秦川行军総管取晋王讳节度出讨达头与王相抗晟进策曰突厥饮泉易可行毒因取诸药毒水上流达头人畜饮之多死於是大惊曰天两恶水其亡我乎因夜遁晟追之斩首千余级俘百余口六畜数千头上大喜

开皇中容纳突厥啓民居於塞内光禄大夫段文振恐为国患上表曰臣闻古者帝王御宇内外有防周宣薄伐玁狁秦帝筑城万里盖远图良筭弗可忘也窃见国家容受啓民资其兵食假以地利如臣愚计窃又未安何则敌人之性无亲而贪弱则归投强则反噬盖其本心也臣学非博览不能远见且闻晋朝刘曜梁代侯景近事之验衆所共知以臣量之必为国患如臣之计以时喻遣令出塞外然後明设烽候缘边镇防务令严重此乃万岁之长策也

文帝征高丽文振为左候卫大将军出南苏道道病上表曰陛下以辽东未服亲降六师敌人多诈深须防拟口陈降欵毋宜遽受水潦方降不可淹迟惟愿严勒诸军星驰速发水陆俱前出其不意则平壤孤城势必可拔如不时定脱遇秋霖兵粮必竭强敌在前靺鞨出後迟疑不决非上策也及卒帝甚惜之

炀帝大业三年幸榆林欲出塞外陈兵耀武经突厥中指于涿郡仍恐染干惊惧先遣长孙晟往喻旨称述帝意染干听之因召所部诸国奚霫室韦等种落数十酋长咸萃晟以牙中草秽欲令染干亲自除之示诸部落以明威重乃指帐前草曰此根大香染干遽嗅之曰殊不香也晟曰天子行幸所在诸侯躬亲洒扫耘除御路以表至敬之心今牙中芜秽谓是留香草耳染干乃悟曰奴罪过奴之骨肉皆天子赐也得効筋力岂敢有辞特以边人不知法耳赖将军恩泽而敎导之将军之惠奴之幸也遂拔所佩刀亲自芟草其贵人及诸部争仿傚之乃发榆林北境至于其牙又东达于蓟长三千里广百步举国就役而开御道帝闻晟策乃益嘉焉

西域诸蕃多至张掖与中国交市帝令尚书左丞裴矩掌其事矩知帝方勤远略诸远啇至者矩诱令言其国俗山川险易撰西域图记三卷入朝奏之其序曰臣闻禹定九州导河不踰积石秦兼六国设防止及临洮故知西域诸部僻居遐裔礼教之所不及书典之所罕传自汉氏兴基开拓河右始称名?者有三十六国其後分立乃五十五王仍置校尉都护以存招抚然叛服不恒屡经征战後汉之世频废此官虽大宛以来略知户数而诸国山川未有名目至如姓氏风土服章物产全无纂録世所弗闻复以春秋逓谢年代久远兼并诛讨互有兴亡或地是故邦改从今号或人非旧类因袭昔名兼复部民交错封疆移改异域音殊事难穷验于阗之北葱岭以东考于前史三十余国其後更相屠灭仅有十存自余沦没扫地俱尽空有邱墟不可记识皇上膺天育物无隔中外率土黔黎莫不慕化风行所及日入以来职贡皆通无远不至臣既因抚纳监知关市寻讨书传访采边人或有所疑即译衆口依其本国服饰仪形王及庶人各显容止即丹青模写为西域图记共成三卷合四十四国仍别造地图穷其要害从西顷以去北海之南纵横所亘将二万里谅由富商大贾周游经涉故诸国之事罔不徧知复有幽荒远地卒访难晓不可凭虚是以致阙而二汉相踵西域为传户民数十即称国王徒有名号乃乖其实今者所编皆余千户利尽西海多产珍异其山居之属非有国名及部落小者多亦不载发自敦煌至于西海凡为三道各有襟带北道从伊吾经蒲类海铁勒部突厥可汗庭度北流河水至拂菻国达于西海其中道从高昌焉耆龟兹疏勒度葱岭又经鏺汗苏对沙那国康国曹国何国大小安国穆国至波斯达于西海其南道从鄯善于阗朱俱波唱盘陀度葱岭又经护密吐火罗挹怛忛延漕国至北婆罗门达于西海其三道诸国亦各自有路南北交通其东女国南婆罗门国等并随其所往诸处得达故知伊吾高昌鄯善并西域之门户也緫凑敦煌是其咽喉之地以国家威德将士骁雄泛蒙汜而扬旌越崐崘而跃马易如反掌何往不至但突厥吐浑分领氐羌之国为其拥遏故朝贡不通今并因商人密送诚款引领翘首愿为臣妾圣情含养泽及普天服而抚之务存安辑故皇华遣使弗动兵车诸蕃既从浑厥可灭混一戎夏其在兹乎不有所记无以表威化之远也帝大悦

帝廵于塞北幸啓民帐时高丽遣使先通于突厥啓民不敢隐引之见帝矩为银青光禄大夫因奏状曰高丽之地本孤竹国也周代以之封于箕子汉世分为三郡晋氏亦统辽东今乃不臣别为外域故先帝疾焉欲征之久矣但以杨谅不肖师出无功当陛下之时安得不事使此冠带之境仍为蛮貊之乡乎今其使者朝于突厥亲见啓民合国从化必惧皇灵之远畅虑後伏之先亡胁令入朝当可致也帝曰如何矩曰请面诏其使放还本国遣语其王令速朝觐不然者当率突厥即日诛之帝纳焉

历代名臣奏议卷三百四十








廖希颜五首

【题南山卷二首】

上党诸峰紫气通，迤南山色绕王宫。

关城万井黄河壮，台阁三秋白露中。

长日琴樽歌有杞，往时圭璧忆分桐。

最怜深谷岩前桂，信拂贤王殿上风。

三年为客向并州，两见南山属暮秋。

宋玉多愁应有赋，梁王高兴几登楼。

炉烟孔雀新屏上，花气芙蓉别殿头。

今日赓歌樽酒里，瑶华岂少报应刘。

【岱宗谏议谪镇远（时有星变）】

明堂再续周王礼，宣室能容贾谊狂。

亢世有人还谏草，清时怜汝独遐荒。

龙吟镇泽千峰雨，雁度偏桥八月霜。

去住天涯各何意，长星犹在太微傍。

【送李约斋戴前峰二谏议谪象郡】

客风吹雨送萧森，行尽江南是桂林。

万死投荒明主惠，一封排闼杞人心。

城临曲斗桄榔出，花暗春山瘴疠深。

弹剑长歌倍怜汝，许身吾亦爱南金。

【送方兵备赴蜀兼怀杨芳洲座主】

西路元戎看仗节，南宫词赋起明经。

天门初日余残雪，江国浮云伴使星。

乘兴还移浣溪棹，几时同过草玄亭。

生憎杨柳催春发，故向愁边却尽青。


○无心子传（并序）

东皋子始仕，以醉懦罢。乡人或诮之，东皋子不屑也。退著《无心子》，以见趣焉。

无心子寓居於越，越王不知其大人也。拘之仕，无喜色，泛若而从。越国之法，曰有秽行者不齿。俄而无心子者，以秽行闻於王。王黜之，无愠色。退而将游於茫荡之野，适绩之邑。而遇机士，机士抚髀而叹者三，曰：“嘻！子贤者而以罪废！”无心子不应。机士曰：“愿受教。”无心子曰：“尔闻蜚廉氏之马说乎？昔者蜚廉氏有二马，一者朱鬣白毳，龙骼凤臆，骤驰如舞，终日不释鞍，竟以艺死。一者重胫昂尾，驼颈貉膝，是善蹶，弃而散诸野，终年肥遁。是以凤凰不憎山栖，蛟龙不羞泥蟠。君子不苟洁以罹患，圣人不避秽而养生。”东皋子闻之曰：“善矣尽矣，不可以加之矣！”


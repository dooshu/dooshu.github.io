●大明會卷之九十一

群祀一

歷代帝王

洪武元年

命以太牢祭三皇。二年、遣官致祭。以勾芒祝融風后力牧配。六年、始建帝王廟于京師、以祀三皇五帝三王、及漢唐宋創業之君。每歲春秋致祭。後以周文王終服事殷、唐高祖本太宗力、勿設主。止各祀於其陵廟。而增隋文帝。七年春、塑帝王袞冕坐像。惟羲農不袞冕。是秋、上親臨祭焉。廟同堂異室。中一室祀三皇。東一室五帝。西一室三王。又東一室漢高祖光武隋文帝。又西一室唐太宗宋太祖元世祖。凡五室十七帝。二十一年、始定歷代名臣終始全節者三十七人、從祀兩廡、列為四壇。宋趙普以(巾夫)太祖不忠、不得預。元祀木華黎罷安童、祀伯顏、罷阿術。而太公望以從祀、罷其故廟、及武成王號。是年帝王廟火。改建于雞鳴山之陽。罷隋文帝、而遷唐太宗與漢高光同室。凡十六帝。又定以每歲春、附祭歷代帝王於郊壇。秋、祭於本廟。每三年、傳制、遣道士齎香帛、令有司祭於各陵寢。凡祭於陵寢之歲、則停廟祭。嘉靖九年、釐正祀典。罷

郊壇帝王附祭。十年春、為位於文華殿祭之。十一年春、仍祭於文華殿。夏、始建廟於都城之西。亦為五室、位次如舊。是秋、上親臨祭。嗣後歲以春秋仲月、太常寺先期奏請遣大臣一員行禮、四員分獻。凡祭於陵寢之歲、則停秋祭。二十四年、罷元世祖、及其臣五人。復遷唐太宗與宋太祖同室。凡十五帝。從祀名臣三十二人

洪武二十六年定遣祭儀

一齋戒。前一日、太常官宿於本司、次日具本奏致齋二日。傳制遣官行禮

一傳制 【 儀見儀制司】

一省牲。 【 牛五、羊五、豕六、鹿一、兔八】 凡正祭前一日、獻官承

制畢、詣本壇省牲

一陳設五室十六位 【 今十五位】

每室

犢一　　　羊一　　　豕一

每位

豋一　　　鉶二　　　籩豆各十

簠簋各二　帛一 【 白色、禮神制帛】

共設酒尊三、爵四十八、 【 今四十五】 篚五、于中室東南、西向。祝文案一于西

東廡第一壇

風后　　皋陶　　龍　　　伯益

傳說　　召公奭　召穆公虎

張良　　曹參

羊一　　　豕一　　鉶九　　籩豆各四

簠簋各一　帛九 【 白色、禮神制帛】

酒盞二十七　　　　饌盤一　篚一

第二壇

周勃　　馮異　　房玄齡　李靖

李晟　　潘(羨去次改火)　　岳飛　　木華黎

博(左狗去句右才)忽　伯顏 【 今黜木華黎等三人】

羊一　　　豕一　　鉶十 【 今七】 籩豆各四

簠簋各一　帛十 【 今七】 酒盞三十 【 今二十一】

饌盤一　　篚一

西廡第一壇

力牧　　夔　　　伯夷　　伊尹

周公旦　太公望　方叔　　蕭何

陳平

陳設與東廡第一壇同

第二壇

鄧禹　　諸葛亮　杜如晦　郭子儀

曹彬　　韓世忠　張浚　　博爾術

赤老溫 【 今黜博爾術等二人】

陳設與東廡第二壇同

一正祭。典儀唱樂舞生就位。執事官各司其事。贊引引獻官至盥洗所。贊搢笏、出笏。引至拜位。贊就位。典儀唱迎神。協律郎舉麾奏樂。樂止。贊四拜。 【陪祭官同】 典儀唱奠帛行初獻禮。奏樂。執事官各捧帛爵進于神位前。贊引贊詣

三皇神位前。搢笏。執事官以帛進于獻官、奠訖。執事官以爵進于獻官。贊獻爵。 【 凡三】 出笏。詣

五帝神位前。 【 儀同前。爵五】 詣

三王神位前。 【 爵三】 詣

漢高祖、光武、唐太宗皇帝神位前。 【 爵三。今遷唐太宗于西室。爵用二改稱詣漢高祖光武皇帝神位前】詣

宋太祖、元世祖神位前。 【 爵二。今黜元世祖、而遷唐大宗。爵仍二。改稱詣唐太宗宋太祖皇帝神位前】

出笏。詣讀祝所。跪。讀祝。讀祝官取祝跪于獻官左、讀畢、進于神位前。贊俯伏、興、平身、復位。樂止。典儀唱行亞獻禮。奏樂。執事官各以爵獻于神位前。樂止。典儀唱行終獻禮。 【 儀同亞獻】

典儀唱飲福受胙。贊詣飲福位、跪、搢笏。執事官以爵進。飲福酒。執事官以胙進受胙。出笏。俯伏、興、平身、復位。贊兩拜。典儀唱徹饌。奏樂。執事官各干

神位前徹饌。樂止。典儀唱送神。奏樂。贊四拜平身。樂止。典儀唱讀祝官捧祝、掌祭官捧帛饌、各詣燎位。樂止。贊禮畢

一祝文

維洪武　年歲次　月　朔　日

皇帝謹遣具官某、致祭于太昊伏羲氏、炎帝神農氏、黃帝軒轅氏、帝金天氏、帝高陽氏、帝高辛氏、帝陶唐氏、帝有虞氏、夏禹王、商湯王、周武王、漢高祖皇帝、漢光武皇帝、唐太宗皇帝、宋太祖皇帝、元世祖皇帝曰、昔者奉天明命。相繼為君。代

天理物。撫育黔黎。彝倫攸敘。井井繩繩。至今承之。生民多福。思不忘而報。特祀以春秋。惟帝兮英靈。來歆來格。尚享

一樂章

迎神

仰瞻兮

聖容。想鸞輿兮景從。降雲衢兮後先。來俯鑒兮微衷。荷

聖臨兮蒼生有崇。睠諸帝兮是臨。予頓首兮幸蒙奠帛

秉微誠兮動

聖躬。來列坐兮殿庭。予今願兮效勤。捧禮帛兮列酒尊。鑒予情兮欣享。方旋駕兮雲程

初獻

酒行兮爵盈。喜氣兮雍雍。重荷蒙兮、再瞻再崇。群臣忻兮躍從。願睹穆穆兮

聖容

亞獻

酒斟兮禮明。

諸帝熙和兮悅情。百職奔走兮滿庭。陳籩豆兮數重。亞獻兮願成

終獻

獻酒兮至終。早整雲鸞兮將還宮。予心眷戀兮

神聖。欲攀留兮無蹤。躡雲衢兮緩行。得遙瞻兮達九重

徹饌

納肴羞兮領陳。烝民樂兮幸生。將何以兮崇報。維歲時兮、載瞻載迎

送神

旛(方童)繚繞兮導來蹤。鸞輿冉冉兮歸天宮。五雲擁兮祥風從。民歌聖祐兮樂年豐

望燎

神機不測兮造化功。珍羞禮帛兮薦火中。望瘞庭兮稽首。願

神鑒兮寸衷

嘉靖十一年定親祭儀

先期、太常寺預設牲醴香帛樂舞等如儀。錦衣衛設隨朝駕。設上拜位于殿中。設御幄于景德門外之左。是日早免朝。

上服常服御奉天門。太常寺卿跪奏、請

皇上詣

帝王廟祭歷代帝王。

上乘輿、由長安右門出、至廟門、由中門入、至幄次、降輿、具祭服出。導引官導

上由中門中道至拜位。典儀唱樂舞生就位。執事官各司其事。內贊奏就位。

上就拜位。典儀唱迎神。樂作。樂止。內贊奏搢圭。奏上香。

上三上香訖。奏出圭。復位。內贊奏兩拜、興、平身。 【 傳贊陪祀官同】 典儀唱奠帛行初獻禮。樂作。內贊奏詣

神位前。執事官各捧帛爵跪進于各神位前。樂暫止。內贊贊讀祝。奏跪。 【 傳贊陪祀官同】 讀祝官取祝讀訖。樂作。內贊奏俯伏、興、平身。 【 傳贊陪祀官同】

樂止。典儀唱行亞獻禮。樂作。 【 儀同初獻、惟不讀祝】 樂止。典儀唱行終獻禮。 【 儀同亞獻】

樂止。太常寺卿進立于壇東、西向。唱答福胙。內贊奏詣飲福位。奏搢圭。奏跪。光祿寺卿以福酒跪進于上右。內贊奏飲福酒。

上飲訖。光祿寺卿以福胙跪進于上右。內贊奏受胙。

上受訖。奏出圭、俯伏、興、平身。奏復位。內贊奏兩拜、興、平身。 【 傳贊陪祭官同】 典儀唱徹饌。樂作。執事官于各神位前徹饌訖。樂止。典儀唱送神。樂作。內贊奏兩拜、興、平身。 【 傳贊陪祭官同】

樂止。典儀唱讀祝官捧祝進帛官捧帛、掌祭官捧饌、各詣燎位。樂作。內贊奏禮畢。樂止。導引官導

上入御幄、易祭服、陞輦、還宮

樂章 【 仍舊】

嘉靖中更定遣官祝文 【 儀仍舊。祝文具年月日遣官各帝稱號俱同。但去元世祖】

曰、仰惟諸帝。昔皆奉天撫世。創治安民。

皇祖景慕不忘。春秋致祭。著在令甲。茲朕特建殿宇。恭修恒祀。時維仲 【 春、秋、】 謹遣輔臣、以牲帛庶品、用享

列聖。予惟沖昧。敬體

皇祖追報之虔。惟諸帝鑒臨、來格于斯。庶副予誠之至。尚享

分獻官儀注。典儀唱分獻官陪祀官各就位。候行初獻奠帛禮畢。唱分獻官行禮。贊引引詣東西廡

神位前。贊跪。贊搢笏、上香、獻帛爵、出笏。殿內贊跪。分獻官跪

各神位前。俟讀祝畢。俯伏、興、平身、復位。亞終獻禮 【 儀同初獻】 餘隨遣官行

南京

帝王廟

（見圖）

今帝王廟

（見圖）

正殿陳設饌卓

（見圖）

兩廡陳設饌卓

（見圖）

先聖先明

嘉靖九年、初祀伏羲神農黃帝堯舜禹湯文武周公孔子、凡十一位、於文華殿之東間。位各有主、主各有龕。伏羲至武王南向。周公西向。孔子東向。歲以仲春秋開講前一日、上親致祭。每月朔朢、具酒果、上服黃袍行禮。間遣輔臣及大臣代拜。十六年、移祀于永明後殿。行禮如初。其後常遣官代行。隆慶初罷。仍于文華殿東室行禮

一前期一日、太常博士捧祝版于文華殿。

上填御名訖、捧出

一正祭日早、太常寺進籩豆、祝帛、陳設畢、候

上至行禮

一陳設皇師伏羲氏聖位。

皇師神農氏聖位。

皇師軒轅氏聖位。

帝師陶唐氏聖位。

帝師有虞氏聖位。

王師夏禹王聖位。

王師商湯王聖位。

王師周文王聖位。

王師周武王聖位。

每位鉶一　　籩豆各二　　禮神制帛一 【 白色】

先聖周公之位。

先師孔子之位。

每位鉶一　　籩豆二　　帛一

一正祭。是日、上具皮弁服、由文華殿出。內贊對引官導

上至拜位。奏就位。

上就御拜位。內贊導

上至伏羲氏前。奏搢圭。奏上香訖。詣

各神位前。俱奏上香訖。奏出圭。奏復位

上復位。奏再拜訖。讀祝官啟祝、跪。內贊奏跪。

上跪。贊讀祝訖。奏俯伏、興、平身。讀祝官安祝、退。奏再拜訖。贊焚祝帛。

一退拜位之東立。捧祝帛官出門。奏禮畢。內贊對引導

上出、還宮

一祝文

維　年歲次　月　朔　日

皇帝[御名]謹告于先聖諸師暨周公孔子曰、予惟後學之資。必賴

先聖遺集、以為進修。茲於明日春秋開講學。伏惟默運神機。覺我後學。俾誠正之功不替、庶治平之至可臻、而聖道永有霑民之惠矣。特用奠告。惟聖師鑒焉。謹告

先師孔子【釋菜啟聖祠附】

國初詔正諸神封號。惟孔子封爵、特仍其舊。每歲二丁、傳制遣官祭于國學。每月朔朢遣內臣降香。朔日、則祭酒行釋菜禮。洪武四年、令進士釋褐、詣國學行釋菜禮。十五年、始詔天下儒學通祀孔子、頒釋奠儀。二十六年、頒大成樂器于天下府學。令州縣如式製造。二十九年、黜揚雄從祀、進漢董仲舒。後遇登極、皆遣官祭告闕里。又

駕幸太學、行釋菜禮。永樂八年、正文廟聖賢繪塑衣冠、令合古制。十九年、北京國子監既定。其南監春祭、命祭酒行禮。稱皇帝謹遣。正統元年、刊定從祀名爵位次、頒行天下。二年、以宋胡安國蔡沈真德秀從祀。三年、禁祀孔子釋老宮。八年、追封元吳澄為臨川郡公從祀。成化二年、封董仲舒為廣川伯、胡安國建寧伯、蔡沈崇安伯、真德秀浦城伯。弘治九年、封宋楊時為將樂伯從祀。嘉靖九年、釐正祀典。始為木主、題曰至聖先師孔子神位。改大成殿為先師廟、殿門為廟門。四配稱復聖顏子、宗聖曾子、述聖子思子、亞聖孟子之位。十哲以下、及門弟子、皆稱先賢其子之位。左丘明以下、稱先儒某子之位。申黨即申棖、祀止存棖。公伯寮、秦冉、顏何、荀況、戴聖、劉向、賈逵、馬融、何休、王肅、王弼、杜預、吳澄十三人、俱罷祀。林放、蘧伯玉、鄭眾、盧植、鄭玄、服虔、范甯七人、各祀于其鄉。后蒼、王通、歐陽修、胡瑗、陸九淵、增入從祀。凡籩豆樂舞之數、皆更定焉。其內臣降香亦罷。隆慶五年、以本朝薛瑄從祀。萬曆十二年、以本朝王守仁、陳獻章、胡居仁從祀

洪武二十六年釋奠儀

一齋戒 【 與祀帝王同】

一傳制 【 儀見儀制司】

一省牲。 【 牛一。今二。山羊五。今北羊。豕九。今十四。鹿一。兔五。今一】

一陳設正壇

犢一　　　羊一　　豕一　　登一

鉶二　　　籩豆各十　　　　簠簋各二

帛一 【 白色、禮神制帛】

共設酒尊三、爵三、篚一、于壇東南、西向。祝文案一于壇西

四配位

每位

羊一　　　豕一　　豋一 【 今去】 鉶二

籩豆各十 【 今八】 簠簋各一 【 今二】 　　爵三

帛一　　　篚一

十哲位

東五壇

豕一 【 分五】 　帛一　　篚一　　爵三

每位

鉶一　　　　籩豆各四　　　　　簠簋各一

酒盞一

西五壇

陳設同

東廡 【 五十三位、共十三壇。今四十七位、分十六壇】

共豕一 【 今三】 帛一　　篚一　　爵一

每壇

籩豆各四　簠簋各一　　　　酒盞四

西廡 【 五十二位、共十三壇、今四十八位、分十六壇】

陳設同

一正祭。典儀唱樂舞生就位。執事官各司其事。分獻官陪祀官各就位。贊引引獻官至盥洗所。贊詣盥洗位、搢笏、出笏。引至拜位。贊就位。典儀唱迎神。奏樂。樂止。贊四拜。

【 通贊陪祭官同】 典儀唱行初獻禮。奏樂。執事官捧帛爵詣

各神位前。贊引導遣官贊詣

大成至聖文宣王 【 今稱至聖先師孔子】 神位前。贊搢笏。參獻帛。執事以帛進、奠訖。執事以爵進。贊引贊獻爵、出笏。贊詣讀祝位。樂暫止。跪。 【傳贊眾官皆跪】 贊讀祝。讀祝官取祝跪於獻官左、讀訖。贊俯伏、興、平身。贊詣

兗國復聖公 【 今稱復聖顏子】 神位前。搢笏。獻爵。出笏。詣

郕國宗聖公 【 今稱宗聖曾子】 神位前、沂國述聖公 【 今稱述聖子思子】 神位前、鄒國亞聖公 【 今稱亞聖孟子】 神位前。 【 儀並同前】 贊復位。樂止。典儀唱行亞獻禮。奏樂。執事以爵獻于神位前。樂止。典儀唱行終獻禮。奏樂。 【 儀同亞獻】

樂止。典儀唱飲福受胙。贊詣飲福位、跪搢笏。執事以爵進贊飲福酒。執事以胙進。贊受胙。出笏。俯伏、興、平身。復位。贊兩拜。 【 傳贊陪祀官同】

典儀唱徹饌。奏樂。執事各詣

神位前徹饌樂止。典儀唱送神。奏樂。贊引贊四拜。 【 傳贊陪祀官同】

典儀唱讀祝官捧祝、掌祭官捧帛饌、各詣痤位。典儀唱望瘞。奏樂。贊引贊詣望瘞位。樂止。贊禮畢

一祝文

維洪武　年歲次　月　朔　日

皇帝遣具官某、致祭于大成至聖文宣王。 【 先師及四配改定今稱。并如前註】 惟王、 【 今曰惟師】 德配

天地。道冠古今。刪述六經。垂憲萬世。謹以牲帛醴齊粢盛庶品。祇奉舊章。式陳明薦。以兗國復聖公、郕國宗聖公、沂國述聖公、鄒國亞聖公配。尚享

一分獻官儀注。 【 分獻以翰林院修撰等官二員、國子監博士等官二員】

典儀唱分獻官陪祭官各就位。各至拜位。候讀祝訖。唱分獻官行禮。贊引贊詣盥洗所。贊搢笏。贊出笏。贊陞壇。贊詣

神位前。贊搢笏。執事以帛進于分獻官、奠訖。執事以爵、進于分獻官、獻訖。贊出笏。贊復位。 【 亞獻終獻同】 至典儀唱望瘞、各詣瘞位

一樂章

迎神

大哉

宣聖。 【 今曰孔聖】 道德尊崇。維持王化。斯民是宗。典祀存常。精純益隆。神其來格。於昭聖容

奠帛

自生民來。誰底其盛。維王 【 今曰維師】 神明。度越前聖。粢帛具成。禮容斯稱。黍稷非馨。惟神之聽初獻

大哉聖王。 【 今曰聖師】 實天生德。作樂以崇。時祀無斁。清酤惟馨。嘉牲孔碩。薦修神明。庶幾昭格

亞獻終獻

百王宗師。生民物軌。瞻之洋洋。神其寧止。酌彼金罍。惟清且旨。登獻于三。於嘻成禮

徹饌

犧象在前。豆籩在列。以享以薦。既芬既潔。禮成樂備。人和神悅。祭則受福。率遵無越

送神

有嚴學宮。四方來宗。恪恭祀事。威儀雍雍。歆格惟馨。神馭還復。明禋斯畢。咸膺百福今定配哲。從祀牌位

四配

復聖顏子 【 舊封兗國復聖公】

宗聖魯子 【 舊封郕國宗聖公】

述聖子思子 【 舊封沂國述聖公】

亞聖孟子 【 舊封鄒國亞聖公】

十哲

先賢閔子 【 名損、舊封費公】 先賢冉子 【 名雍、舊封薛公】

先賢端木子 【 名賜、舊封黎公】 先賢仲子 【 名由、舊封衛公】

先賢卜子 【 名商、舊封魏公】 先賢冉子 【 名耕、舊封鄆公】

先賢宰子 【 名予、舊封齊公】 先賢冉子 【 名求、舊封徐公】

先賢言子 【 名偃、舊封吳公】 先賢顓孫子 【 名師、舊封陳公】

東廡

先賢澹臺滅明 【 舊封金鄉侯】 先賢原憲 【 舊封任城侯】

先賢南宮适 【 舊封汝陽侯】 先賢商瞿 【 舊封須昌侯】

先賢漆雕開 【 舊封平輿侯】 先賢司馬耕 【 舊封睢陽侯】

先賢有若 【 舊封平陰侯】 先賢巫馬施 【 舊封東阿侯】

先賢顏辛 【 舊封陽穀侯】 先賢曹卹 【 舊封上蔡侯】

先賢公孫龍 【 舊封枝江侯】 先賢秦商 【 舊封馮翊侯】

先賢顏高 【 舊封雷澤侯】 先賢壤駟赤 【 舊封上邽侯】

先賢石作蜀 【 舊封成紀侯】 先賢公夏首 【 舊封鉅平侯】

先賢后處 【 舊封膠東侯】 先賢奚容蒧 【 舊封濟陽侯】

先賢顏祖 【 舊封富陽侯】 先賢句井彊 【 舊封滏陽侯】

先賢秦祖 【 舊封禋城侯】 先賢縣成 【 舊封武臨侯】

先賢公祖句茲 【 舊封即墨侯】 先賢燕伋 【 舊封汧源侯】

先賢樂欬 【 舊封建成侯】 先賢狄黑 【 舊封休憲侯】

先賢孔忠 【 舊封鄆城侯】 先賢公西蒧 【 舊封徐城侯】

先賢顏之僕 【 舊封封宛句侯】 先賢施之常 【 舊封臨濮侯】

先賢秦非 【 舊封華亭侯】 先賢申棖 【 舊封文登侯】

先賢顏澮 【 舊封濟陰侯】 先儒穀梁赤 【 舊封睢陽侯】

先儒高堂生 【 舊封菜蕪伯】 先儒毛萇 【 舊封樂壽伯】

先儒后芬　　　　　先儒杜子春 【 舊封緱氏伯】

先儒韓愈 【 舊封昌黎伯】 先儒程顥 【 舊封豫國公】

先儒邵雍 【 舊封新安伯】 先儒司馬光 【 舊封溫國公】

先儒胡安國 【 舊封建寧伯】 先儒楊時 【 舊封將樂伯】

先儒張栻 【 舊封華陽伯】 先儒陸九淵

先儒許衡 【 舊封魏國公】

【舊有堂邑候顏何、蘭陵伯荀況、彭城伯劉向、司空王肅、司徒杜預、今黜。中牟伯鄭眾、良鄉伯盧植、滎陽伯服虔、今改祀於鄉。菜蕪侯曾點、泗水侯孔鯉、改入啟聖祠從祀】

西廡

先賢宓不齊 【 舊封單父侯】 先賢公冶長 【 舊封高密侯】

先賢公晰哀 【 舊封北海侯】 先賢高柴 【 舊封共城侯】

先賢樊須 【 舊封益都侯】 先賢公西赤 【 舊封鉅野侯】

先賢梁鱣 【 舊封千乘侯】 先賢冉孺 【 舊封臨沂侯】

先賢伯虔 【 舊封沐陽侯】 先賢冉季 【 舊封諸城侯】

先賢漆雕徒父 【 舊封高宛侯】 先賢漆雕哆 【 舊封濮陽侯】

先賢(上甫下皿)澤 【 舊封鄒平侯】 先賢任不齊 【 舊封當陽侯】

先賢公良孺 【 舊封牟平侯】 先賢公肩定 【 舊封梁父侯】

先賢鄡單 【 舊封聊城侯】 先賢罕父黑 【 舊封祈鄉侯】

先賢榮旂 【 舊封厭次侯】 先賢左人郢 【 舊封南華侯】

先賢鄭國 【 舊封朐山侯】 先賢原亢 【 舊封樂平侯】

先賢廉潔 【 舊封胙城侯】 先賢叔仲會 【 舊封傅平侯】

先賢公西輿如 【 舊封臨朐侯】 先賢邽巽 【 舊封高唐侯】

先賢陳亢 【 舊封南頓侯】 先賢琴張 【 舊封陽平侯】

先賢步叔乘 【 舊封慱昌侯】 先儒左丘明 【 舊封中都伯】

先儒公羊高 【 舊封臨淄伯】 先儒伏勝 【 舊封乘氏伯】

先儒孔安國 【 舊封曲阜伯】 先儒董仲舒 【 舊封廣川伯】

先儒王通　　　　　先儒周敦頤 【 舊封道國公】

先儒歐陽修　　　　先儒張載 【 舊封郿伯】

先儒程頤 【 舊封洛國公】 先儒胡瑗

先儒朱熹 【 舊封徽國公】 先儒呂祖謙 【 舊封開封伯】

先儒蔡沈 【 舊封崇安伯】 先儒真德秀 【 舊封浦城伯】

先儒薛瑄　　　　　先儒王守仁

先儒陳獻章　　　　先儒胡居仁

【舊有壽張侯公伯寮、新息侯秦冉、考城伯戴聖、岐陽伯賈逵、扶風伯馬融、任城伯何休、偃師伯王弼、今黜。內黃侯蘧伯玉、長山侯林放、高密侯鄭玄、新野伯范甯、臨川郡公吳澄、今改祀於鄉。曲阜侯顏無繇、改入啟聖祠從祀。淄川侯申黨、即申棖。今革存棖】

凡祭期。洪武元年、定以仲春秋上丁日降香、遣官祭孔子于國學

○七年、仲春上丁日食。改用次丁

○成化二十二年二月朔、當釋菜。值上丁。令以次日釋菜

凡祭器、禮物、樂舞。洪武四年更定、各置高案。籩豆、簠簋、豋鉶、悉用瓷器。牲用熟。樂舞生、擇監生及文武大臣子弟在學者、預教習之 【 今用太常樂舞生】

○正統三年、令祭丁品物非其土產者、鹿以羊代、榛棗以所產果品代

○景泰六年奏准、以兩廡祭品儉薄。增豕四隻、棗栗各五十斤、黍稷各一斗、形鹽五十斤。南京國子監一體增設○成化十二年、增樂舞為八佾、籩豆各十二

○嘉靖九年、令南京國子監祭、用十籩十豆。天下府州縣學、八籩八豆。樂舞各止六佾

凡六品以下官不陪祭者、先一日赴廟瞻拜

月朔釋菜儀

其日清晨、執事者、各司其事。分獻官各官分列于大成門內。監生排班。俟獻官至。通贊唱排班。獻官以下各就位。通贊唱班齊。鞠躬、拜興、拜興、平身。引贊詣獻官前唱詣盥洗所。獻官盥手帨手訖。引贊唱詣酒尊所。司尊者、舉羃酌酒訖。引贊唱詣

至聖先師孔子神位前。跪。獻爵。俯伏、興、平身。 【 執事者行事並同】 引贊唱詣

復聖顏子神位前、宗聖曾子神位前、述聖子思子神位前、亞聖孟子神位前。 【 儀並同】 十哲兩廡、分獻官一同行禮畢。引贊同唱復位。引贊導獻官分獻官至原拜位立。通贊唱鞠躬、拜興、拜興、平身。禮畢

正壇

饌卓

（見圖）

四配

（見圖）

十哲陳設（見圖）

兩廡陳設（見圖）

啟聖祠祭儀

嘉靖九年、令兩京國子監、并天下學校、各建啟聖公祠。中祀叔梁紇、題稱啟聖公孔氏之位。以顏無繇、曾點、孔鯉、孟孫氏配、俱稱先賢某氏之位。程(王向)、朱松、蔡元定從祀、俱稱先儒某氏之位。每歲仲春秋上丁日、遣國子監祭酒行禮。南監、司業行禮

一陳設正位

羊一　　　豕一　　　籩豆各八

簠簋各二　鉶二　　爵三　　帛一

篚一

東配

豕一　　　爵三　　帛一　　篚一

每位

簠簋各一　籩豆各四

西配 【 同】

東西從祀 【 同】

一正祭。是日三更、贊引導遣官至盥洗所。搢笏出笏。典儀唱執事官各司其事。遣官就位。迎神。四拜。 【兩廡分獻官同】 典儀唱奠帛行初獻禮。遣官由

廟左門入。贊詣

啟聖公孔氏神位前。搢笏。獻爵。出笏。詣讀祝位。跪。讀訖。俯伏、興、平身。 【 兩廡分獻官同】 贊詣

先賢顏氏神位前。獻帛。獻爵。詣

先賢曾氏、先賢孔氏、先賢孟孫氏、各神位前。 【 儀並同前。兩廡分獻官同】 獻帛爵訖。復位。典儀唱行亞獻禮、終獻禮、 【儀同初獻】 典儀唱徹饌。訖。唱送神。四拜。 【兩廡分獻官同】 典儀唱讀祝官捧祝、掌祭官捧帛饌、各詣痤位。唱望瘞。捧祝帛饌官至瘞所。贊引贊詣望瘞位。贊禮畢

一祝文

維　年　月　日

皇帝遣具官某、致祭于啟聖公孔氏曰、惟公、誕生至聖、為萬世王者之師。功德顯著。茲因仲春。秋。特用遣祭。以先賢顏氏、曾氏、孔氏、孟孫氏配。尚

享








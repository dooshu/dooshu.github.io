◇说袁绍

将军弱冠登朝，播名海内。值废立之际，则忠义奋发，卓虽凶暴，弗能加兵。昔相如叱秦，晏婴哭庄，方之将军，曷足以喻。单骑出奔，则卓怀怖惧，济河而北，则勃海稽首。拥一郡之卒，撮冀州之众，威震河朔，名重天下。虽黄巾猾乱，黑山跋扈，举军东向，则青州可定；还讨黑山，则张燕可灭；回师北首，则旬虞必丧；震胁戎狄，则匈奴顺从。横大河之北，合四州之地，收英雄之用，拥百里之众，迎大驾于长安，复宗庙于洛邑。号令天下，以讨未服。以此争锋，谁敢御之！比及数年，此功不难。（袁宏《后汉纪》》二十六，又见《后汉·袁绍传》，《魏志·袁绍传》，皆有删节。）


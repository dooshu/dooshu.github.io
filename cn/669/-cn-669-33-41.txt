41　挽歌非始於田横之客　左傳有虞殯莊子有紼謳　搜神記田横門人挽歌


左傳有虞殯，莊子有「紼謳」，挽歌非始於田横之客。

【閻按】此本世説新語注，酉陽雜俎續集中亦及之〔一〕。

【何云】本劉峻世説注，段柯古貶誤中已襲爲己説。

【集證】世説任誕門注：「譙子法訓曰：『挽歌者，高帝召田横，至千户鄉亭自刎，奉首從者，不敢哭而不勝哀，故爲此歌以寄哀者，彼則一時之爲也。鄰有喪，舂不相引，挽人銜枚，孰樂喪者耶？按莊子『紼謳所生，必於斥苦』，司馬彪注曰：『紼，引柩索也。引紼所以有謳歌者，爲人有用力不齊，故促急之也。』左傳哀十一年：『公會吴伐齊，其將公孫夏命歌虞殯。』杜預曰：『虞殯，送葬歌。』史記絳侯世家『周勃以吹簫樂喪』，然則挽歌之來久矣，非始起於田横也。然譙周引禮之文頗有明據，非固陋者所能詳聞。疑以傳疑，以俟通博。」

【元圻案】段成式酉陽雜俎曰：「世説挽歌起於田横，摯虞初禮議曰：『挽歌出於漢武帝，役人勞苦，歌聲哀切，遂以送終，非古制也。』工部郎中嚴厚本云：『挽歌其來久矣，據左傳，公會吴子伐齊，將戰，公孫夏命其徒歌虞殯，示必死也。』予近讀莊子曰：『紼謳所生，必於斥苦。』司馬彪注：『紼讀曰拂，引柩索。謳，挽歌。斥，疏緩。苦，急促。言引紼謳者，爲人用力也。』」〇干寶搜神記：田横門人挽歌二章：「薤上露，何易晞。露晞明朝更復落，人死一去何時歸。」「蒿里誰家地，聚斂魂魄無賢愚。鬼伯一何相催促，人命不得少踟蹰。」〇崔豹古今注曰：「李延年分二章爲二曲，薤露送王公貴人，蒿里送士大夫庶人。」

〔一〕「續集」，原作「續説」，據唐段成式酉陽雜俎續集改。






陈著　次韵梅山弟感时四首

吟情本是谢玄晖，邂逅年来世事非。

到处望风千甲解，无人留日一戈挥。

杜鹃入洛啼拌死，鸿雁辞南去有归。

浩荡春光天万里，孤云叶叶向谁飞。

陈著

陈著　次韵梅山弟感时四首

世事滔滔趁夕晖，仰天咄咄付非非。

乾坤谁解中撑拄，江海方听此指挥。

风舞南人新万户，灰颺西岭旧三归。

只应天竺孤峰在，一自飞来不更飞。

陈著

陈著　次韵梅山弟感时四首

春造曾分寸草晖，晚经霜雪始知非。

中心痛事神孤往，前面虚名手一挥。

肯使晓猿随陇笑，一烦倦鸟引云归。

绝粮只管餐松菊，赢得身轻入险飞。

陈著

陈著　次韵梅山弟感时四首

边将才无日越晖，中朝人是李斯非。

顺流兵马竟揿舞，死战规模谁发挥。

忍看金茎移露去，空歌玉树送春归。

不图世变今如此，真与尘埃蠓蚋飞。

陈著


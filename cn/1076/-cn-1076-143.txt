卷一百四十三

钦定四库全书

历代名臣奏议卷一百四十三

明　杨士奇等　撰

用人

宋高宗时章谊乞谨选执政大臣上奏曰臣闻人主继天而为之子宰相代天工而熙庶绩百辟卿士犹日月四时运行而不息者也如此则君无为而逸臣有为而劳故曰天何言哉四时行焉百物生焉自尧舜禹汤文武以来未之有改也今陛下即位累年于兹求治甚切宵衣旰食焦劳忧栗於庙堂之上而羣臣奉令承教优游逸乐於下真所谓本末倒置上下易位以此求治是适越而比辕也敌国内侵谁为陛下建攘却之策者盗贼纷扰谁为陛下言消弭之术者财用匮乏人民流散宗社靡宁土疆日蹙执政大臣略无扶颠持危之意但以致身宰辅位高金多为乐即有缓急谋在奔走设使陛下觉悟或行罢免高可望开府大观文次不失资政节度使国势微弱兵祸相纒九族分离二圣播越陛下独受其无聊此臣所以疚心沥胆愿陛下慎选执政大臣之意陛下得二三贤执政慰天下之望弭边陲之难而陛下优游无为责成仰治天下才智之士皆为陛下奔走自竭然後君臣之位正而治道得矣此天之道也非臣之臆说也惟圣主留神幸甚

谊又乞参稽衆论选择大臣上奏曰臣闻爵人於朝与士共之刑人於市与衆弃之盖刑赏大政帝王不敢私决择也其好恶予夺必询之衆庶谋之卿士以观公议之所在然後用舍焉考之於经虞舜圣君也所用禹益伯夷之臣亦圣贤之臣也其未得也必始於畴咨其得之也乃由於佥举是以孔子称之曰舜有臣五人而天下治又曰无为而治者其舜也与言得人之盛致治之美也後世朋比之臣怀私植党欲钳衆多之口以迷夺人主之视听於是立为说曰下轻其上爵贱人图柄臣则国家揺动由是天子进退大臣不闻天下之公议而执政用事之人引用党与雷同瓦合日入於乱亡之域而人主始孤立矣今陛下所与共图天下之治者唯二三执政也人或未充官或未备非降畴咨之命不足以得俊杰之才近者参知政事谢克家以疾辞位陛下深惟国计之重幸听其请下掩大臣妨贤之诮外厌衆庶望治之情甚大惠也臣闻参知政事之选位亚宰司任重职大必咨佥谐之举乃竦中外之听如得其人日与宰相议论可否仰副陛下侧席之求则安荣自此成祸灾自此弭土疆自此复苟非其人治乱分矣孟轲有言曰左右皆曰贤未可也诸大夫皆曰贤未可也国人皆曰贤然後察之见贤焉然後用之伏望陛下体虞舜好问之德观孟轲察言之道公听并观参稽衆论慎极一时之选然後断自圣心使毗大政不胜天下之幸谊又乞重宰相之责上奏曰臣窃见陛下御极以来五命相矣前此四相以不称职而罢今皆从容闲旷不受忧责在彼未为失计也陛下之国势日蹙宗社日危万官亿姓六宫九族迁徙不常殆无容足之地此宰相误陛下也陛下终以论一相为人主之职而未尝躬行威断其於御戎大计未有指授臣恐又无以善其後矣夫御外患者必先定攻守之策成内政者必先操威福之权宰相者为陛下择攻守之人而佐陛下施赏罚之政者也前此御营之兵宰相领之而急则奉陛下以趋攻守之策何如哉赏罚喜怒不考功罪自其已出威福之权何如哉陛下诚能指授方略而责宰相以辟土疆躬亲听断以明赏罚则宰相之任虽专而宰相之责亦重委任责成期以岁月境外之患可弭中兴之功可冀君臣并受其福岂不美欤

谊又论大臣数乞引去上奏曰臣窃观日者大臣数为出入致烦陛下遣使宣谕传诏劳问至於再三然後就职自春徂夏殆无虚月此虽於人臣进退之礼所不可废而论其以诚事君自任以天下之重者恐未安也礼记曰事君者量而後入不入而後量孔子曰陈力就列不能者止夫今之为陛下大臣者其除拜之始必自负其才以谓兵革可平盗贼可息土疆可复以此为己任故其嘉言谠议仰当上心是以受而不辞所谓量而後入也及其执政之後事有不遂其初心而求去者将必有说矣谏不行言不听膏泽不下於民则去焉可也力少而重未易任智小而大未易谋不能而止则去焉可也不然则功已成矣名已遂矣不伐其功不居其名体天之道引身而退则去焉可也今陛下听言纳谏其於大臣奏请未尝少却而大臣任陛下之事非功成名遂之时但数因人言乍去乍留此甚非大臣以道事君之义也臣谓大臣当为陛下建天下之大利除天下之大害以身任天下之责如乐毅之辅燕以破齐为任如种蠡之辅越以报吴为任如诸葛孔明之辅蜀以兴复大汉为任如周公之辅成王以平三监灭淮夷为任诚以此自任则虽有流言飞语所不恤也大臣今日之事陛下其所任者何事其欲去者何事去就纷纭诚无益也公孙弘曰揉曲木者不累日销金石者不累月周公朞年而化臣弘尚窃迟之公孙弘何人哉能以天下自任如此臣愿睿明深诏执事责其恢复之大功而使之勿为区区之苛礼扞外侮弭盗贼指日以冀当今之成效不胜大幸若其受任无功仰辜委寄虽曰进退有礼亦何以塞天下之望哉

谊又乞重监司之选上奏曰臣伏观部使者之职号为外台所以统治郡县颁宣诏条廉问风俗任至重也前世选授大槩有二欲谙练世务求之久次则惟其官欲简拔俊良待以非常之举则惟其人是以舜之四岳十二牧周之方伯连帅汉之州牧刺史唐之采访观察使其高者咸预公卿之选下者亦秩真二千石所以用贵理贱求之久次也若夫图事任职务在得人登贤选能唯恐不及则凡文学政事有一可称风操识度在所甄録者虽无积月累岁之劳假以权发遣之号盖亦不待次而举也近时委任颇异於此伏望圣明考此二端增重部使者之职自非豪杰卓异之材且勿轻授上观虞周下采汉唐使尝历从官卿监之人咸预兹选而与台阁省寺之除更为出入不唯可以革去内重外轻之弊且复輶轩所至吏民有所矜式仰称陛下知人任使之明不胜幸甚

谊又论刘纲合还镇或隶一将帅上奏曰臣闻滁濠州镇抚使刘纲昨在江东别无职守欲归淮南军衆乏食进退无据士卒散扰於是挺身自归朝廷冀蒙措置而羇旅累月每诣都堂宰执略不省顾端坐客次见士大夫辄流涕自言诚可怜悯臣愚以为刘纲果有罪犯自当早正典刑若犹可恕或其无罪则当付以职任无宜闲废缘刘纲之父刘位身本农家颇富於财自靖康建炎以来出身卫国数平巨宼卒死於兵今刘纲所领皆其父部曲往往尽是庄客家僮若不令刘纲自行钤束或闻刘纲贫困无归决须散为盗贼别生变乱昔唐朱泚帅泾原以忠诚自归既至长安拘留不遣一旦部曲拥泚为乱几亡唐室盖亦当时措置乖误也伏望圣慈略鉴前事特赐睿断发遣刘纲还镇或如岳飞体例领其部曲隶一将帅使不失职不胜天下之幸

谊又论徽州知通弃城乞奨擢汪希旦上奏曰臣闻近者张琪之兵自临安府奔走侵犯徽州其徽州知通望风弃城而遁六月十三日张琪人马犹在临安府之昌化县而十四日徽州已无官吏矣有寄居官汪希旦者知官吏逃避之地自徽州城中折简招致使回郡守御至十八日尚未有还任者遂具事因申尚书省枢密院至今张琪人马未知所向徽州安危亦未可知而郡守通判尚未有申奏文字至朝廷者臣又不知本路帅臣监司曾无申发文字与汪希旦相继而来者也夫郡守通判帅臣监司受任以守一州一路而盗发不知盗至不击上不能闻之朝廷请兵讨捕下不能躬率吏民力为战守率皆奔走掩匿不以上闻此则畔官离次不胜其任矣如汪希旦者素非朝廷倚任投闲置散之人也乃能忧国如此臣谓防秋甚近诸路帅臣监司知州通判所宜一例选择悉付能臣则今年外患可却盗贼可息若委任非人复如徽州知通者将误陛下立国之势矣所有徽州知通朝廷固宜汰斥其汪希旦亦乞睿明量事奨擢以为人臣能否之劝

刘行简上殿劄子曰臣窃惟为政之要莫切於救弊事之弊者固非一端而尤以人材为急自古人主所与共天下之治者未尝不属之公卿大夫士必得真材实能列于庶位徧为吾用犹惧有阙比岁以来乃或不然举所谓材能者皆斥去之事孰与济人材沦落莫甚斯时迄今垂二十年槁死寂寞之滨者不可胜数矣其幸而未挤於沟壑者於今亦无几人可胜慨叹昔人或以十年不调白首为郎尚痛恨其不遇方之斯时犹未为失其所也臣以衰晚误膺简召自揆庸虚岂有深谋袐画可以仰裨日新之政惟有振滞淹之说愿以为献伏望陛下深诏大臣搜举向来摈斥委弃不用之士取其尤者越次拔擢必皆仰戴恩德益输忠荩于以共成治道实非小补惟陛下留神裁择

行简又上疏曰李道裕贞观末为将作匠有告张亮反者诏百官议皆言亮当诛独道裕谓反形未具帝怒不暇省斩之岁余刑部侍郎阙宰相屡进不可帝曰朕得之矣是尝议张亮者朕时虽不从今尚悔之遂命道裕臣窃谓臣受知於君不以一时遇合为难而以知其心之所存为不易太宗之於道裕也始弃其言卒乃用之岂以畴昔之事为过而悔之欤曰不然太宗愿治之主也其措心积虑未尝不在於天下国家虽一事之疑必悔之况其平时钦恤用刑每决死罪必三覆五奏而後定意太宗之断未必为踈而追悔不忘若是者岂恤刑之心诚有合耶呜呼人主未尝无愿治之志然而不克有济者诚不至而已矣苟出於诚则反覆念虑浸久而不忘惟其当而後已故於听用之际有合於心者虽弃之於前而收之於後不以自慊也若德宗之於陆贽则不然当危难时惟贽言是听天下既定乃追仇尽言怫然以谗幸逐犹弃梗焉以此一事足以观人主之用心矣何必多耶

行简又乞令侍从台谏举县令疏曰臣闻刺史入为三公郎官出宰百里守令之任在古甚重其体惟均朝廷循袭故常漫不加择唯郡守间蒙选除外县令注拟悉归铨曹臣窃以谓近民之官县令为?岂得若此而况今日中外多故军旅洊兴安民保疆其事不一为县令者非但如前日出入阡陌劝督农桑谨期会簿书而已苟非其人为患滋大唐太宗尝诏内外五品以上举任县令者於是官得其人民无愁叹汉冯野王上书愿试守长安令宣帝奇其志然终不以与之盖遴选如此臣愚以谓莫若仿古之意令侍从台谏各举所知可充县令者若干人上之朝廷左右司置籍以备选用然後命监司守臣察县令之不职者汰之以所籍姓名随阙除授假以五品之服任满称职有进秩陞等之赏其治行尤异者不次拔擢使之歆艳则人人激昂以赴事功举当者有重赏举谬者有薄罚庶几近民之官拔十得五有以仰副陛下仁民爱物之意

权吏部侍郎廖刚论县令劄子曰臣窃闻朝廷近日有意遴选县令此诚惠养元元之急务然古有郡守入为三公郎官出宰百里惟外内无轻重之偏是以人荣其官而乐於治民近世不然内重外轻至县令为尤甚凡督责难办罪罚易及非他官比故人未有愿为者拘於格法不得已然後为之彼稍负才器可以得美官者未尝过而问也然则奈何欲荐举而使之为邪臣谓差注一付吏部而重其赏罚以为劝沮可也选人除军功捕盗非实历令丞一任不许改本等官京朝官非实历知县两任必如祖宗法外不得为通判内不得为郎官其有治绩显着者优加旌别如汉增秩赐金之类而贪污不法者又必重寘典宪如此则才者庶亦愿就而妄作者有所惮矣盖不必荐举为可赖也昨者陛下尝诏举为令者矣才者既有不愿就而其乞怜於亲旧以得之者往往非才此其弊也且事故有要领使监司郡守皆择得其人则视令之贤否而进退之正其职耳乌在遍天下之令皆选之於朝廷区区管见惟陛下裁择刚又论除中丞上殿劄子曰臣尝闻唐文宗擢丁居晦为御史中丞谓宰相郑覃曰朕尝与居晦论世人言李杜元白为四絶如何居晦曰此非君上合论之事朕以此记得居晦可为御史中丞又谓牛僧孺可以为大夫覃曰向为中丞颇不能击搏恐非夙望文宗揺首曰不然鸾凤自与鹰隼异美此文宗任人之意也臣闒茸下材陛下不以其不肖擢居是职固不敢望古人万分之一然臣伏读训词责臣持大体以正国之纪纲有以见陛下之意与文宗合矣人主惟患不得论道经邦爕理隂阳之人与之跻一世於仁寿之域若乃区区艺文之末岂所留神者哉居晦之言宜有取於文宗也中丞执法固当维持邦宪击去奸邪之为国害者乃捃摭细故矜觜爪於狐兔之微曾何足道覃之不察僧孺宜乎文宗不以为然臣愿陛下不以文宗为无足法而忽其意臣亦不敢徇流俗之见专事苛察而忘大体也惟圣明鉴焉

刚又论朋党劄子曰臣闻洪范之书曰无有作好遵王之道无有作恶遵王之路无偏无党王道荡荡无党无偏王道平平无反无侧王道正直会其有极归其有极此箕子为武王陈世之大法盖帝王不易之常道也若好恶悖於正理偏党徇其私心则不能荡荡如天之大平平如天之明失所谓大中至正之道矣会归其有极大中至正之谓也人君惟以大中至正之道照临百官无有爱恶无有戚踈一视同仁则万邦黎献化上之德亦将惟皇之极是训是行以近天子之光鸟有所谓朋党者哉盖天子作民父母以为天下王薄海内外无小无大孰非吾之臣子无贤无不肖孰不欲媚于天子以求其所欲此戴天履地者之常情也然而後世乃有朋比之徒结为死党或至於相与欺君罔上而不顾者何哉臣尝思其故矣请试为陛下言之今夫人主以甲为朋党也方与乙共治之惟乙之徒是与惟甲之徒是恶他日以乙为朋党也则又与丙共治之惟丙之徒是与惟乙之徒是恶乃至更出迭入亦莫不然此朋党之弊所以至於牢不可破也何则利害有以怵之彼虑其所终则其势不得不然耳故臣尝谓朋党之名虽生於君子小人之相閧其实人君有以致之也诚使王道明於上善恶别白仁贤不肖袭情【疑】在位在野各安其分则朋党何自而兴乎臣每闻圣训常自谓於物无心有以见广大之德与天地合矣然至於论臣下朋附之迹则未免有彼此之间臣故不避诛责辄以是为言也愿陛下垂日月之明而惟君子小人是辨鉴往代之失而惟皇极之道是遵贤则用之岂曰彼之党尝所援引而必疑之哉猥琐无用则置之岂曰彼之党尝所摈弃而必録之哉若进若退若取若舍初无系吝於其间而必合天下之至公此所谓皇极之道也如是则君子之徒莫不以类而进萃聚於朝志同谋合济济其和而天下之人方且胥庆以为得人虽有奸慝不得厚诬以为朋党矣凡以朝廷清明君子小人之分素定初无可疑故也由是观之大中至正之道行则朋党不革而自消是诚在我而已惟睿明不以臣言为迂而加采择焉天下幸甚刚又奏曰臣闻易以内君子而外小人为天地交泰之时盖君子道长小人道消泰之道也反是则为否而天下无邦矣人君之处君子小人可不谨哉盖小人未尝无适用之才固不必尽废然而必外之者谀言足以惑人主之聪明非事足以乱人主之心志一容其身则胶固而不可去仲尼论为邦贵於远佞人者以此臣愿陛下选任之际每加察焉旌别淑慝无使小人得间於君子庶几朝廷清明风俗纯一在位皆有羔羊之德而诗人无候人之刺矣不亦善乎

胡寅上疏曰臣闻周公制法使民兴贤出使长之使民兴能入使治之以是致太平垂万世後汉憙平时缘朝议以州郡相党人情比周乃制婚姻之家及两州人士不得对相监临立三互法禁忌甚密蔡邕上疏论其非且曰韩安国起自徒中朱买臣出於幽贱并以事宜还守本邦岂顾循三互系以末制乎司马光韪其言近年指挥监司郡守不得除用土人违周公之训蹈憙平之失出於当时用事大臣私意非良法也夫得贤才使临本邦知利害尤悉爱百姓尤切不贤不才者虽在他方以非吾土为害滋甚矣不知择人而谬於立法此与三互同为後世笑也臣愚伏望陛下明诏大臣蠲除近禁尽公选授惟务得人有功则赏有罪则罚何忧其徇情乱政而以疑忌不广示天下哉

寅又上疏曰臣窃见洞庭水贼本缘官吏非人政烦赋重所致今治之之术以郡县得人为本而县令尤为近民若得其人则能奉行寛恤之政使未为贼者安土乐业已为贼者坏植散羣其选付责成不在兵将之下岂可轻也军兴以来便宜辟置及於县令固已非是又乞不以诸般拘碍皆许奏辟於是诈官负罪奸赃无行一切拘碍不敢至朝廷参铨部者咸辐凑之其为赤子之害可胜言乎又况鼎州昨缘程昌禹借补乌合官吏猥多急政豪夺为杨么驱民今程千秋继之尤当加意选择县令而所陈如此岂可听许臣欲乞因千秋所请特降指挥应残破县分奏辟令佐者须选已出官历任无赃私罪犯之人方许奏请差注其未出官无历任曾犯赃私罪及见系贬降未经叙复或无出身告勅批书印纸而称兵火去失者即不得辄行奏辟及不得陈乞不以诸般拘碍辟差庶几县令得人百姓受惠掉叶兵刃复缘南亩以臣愚见不以诸般拘碍辟差县令利害甚大所有已降指挥臣未敢书行

校书郎王十朋轮对劄子曰臣一介小臣不识忌讳不知朝廷事体爱君忧国出於天性妄怀嫠不恤纬之心窃闻道路匈匈咸谓敌情叵测有南下牧马巢穴汴都窥伺江淮之意庙堂之上帷幄之臣必有料敌制胜之策臣不可得而知然议者以谓边奏有警则羣臣失色相顾传闻稍息则恬然便以为安且谓敌有内难势必不来夫不恃我之有备而幸敌之有难其谋国之术亦踈且殆矣自建炎至今敌未尝不内相残贼也然一酋毙一酋出其势愈炽曷尝为中国利哉要在所以自备者如何尔我有先备敌虽强而不足忧我苟无备敌虽有难幸之何益彼或不以有难为畏乘我稍怠长驱而来其将何以御之耶臣谓今日御戎之策莫急於用人用人之要莫先乎人望盖知人之术自古所难萧何不生孰能识韩信於未知名之日孟轲复出亦必取士於国人皆曰贤晋悼公以民誉而用六卿遂成复霸之业东晋以人心而起谢安遂成破敌之计国家宝元庆历间西夏叛命仁宗以经略安抚之任付之韩琦范仲淹二人雅有时望军中有一韩一范西贼破胆之謡兵不大用而元昊臣服皇佑中用文彦博富弼为相朝士相贺仁宗曰古之用人或以梦卜苟不知人当从人望梦卜岂足凭耶元佑初相司马光辽人夏人相戒曰中国相司马矣谨无生事人望之能服人如此今若外若内士夫军民口无异辞咸谓有天资忠义材兼文武可为将相者有长於用兵士卒乐为之用可为大帅者今乃投闲置散无地自效或老於藩郡以泯没其材内为谗邪之所媢忌外为敌人之所窃笑天下舆情愤闷抑欝臣愿陛下断然为社稷计起而用之以从人望可以作士气可以慰人心可以寝敌人之谋可以图恢复之大计陛下纵未大用之亦宜付以江淮重任使自当一面为国长城亦可无西顾忧矣臣又闻范仲淹初以言事得罪尤为宰相吕夷简所恶斥逐于外及西方用兵仁宗思用仲淹夷简荐之亦力仲淹果能成功夷简不失为贤相陛下当以仁宗之心为心大臣当以夷简之事为法相与任用天下之贤才以为排难解纷计天下幸甚社稷幸甚其次有旧宰执侍从及尝言事之臣名节素着者或守远藩或食祠禄或已休致或在谪籍并宜起废置诸朝列其声名风采亦足以耸动一时谋谟措画必有大过人者诸将有以骁勇善战称者悉宜列置分布於荆襄江淮间以为爪牙藩屏用贾谊衆建诸侯而小其力之法以驾驭之如是则异人辈出可以供任使矣猛虎在山藜藿不采国有人焉难当自消臣以为御戎之策莫大於此

右正言陈渊论用有德上奏曰天下之士有有德者有有才者有有智者人君用之唯其宜而已智者谋之才者办之有德者守之是三者阙一不可用或偏焉必不能有所济矣故书曰凡厥庶民有猷有为有守汝则念之才智与有德者之谓也或曰治平之时唯德是任艰难之际所当用者才与智而已是不然夫有德者何施而不可昔高帝定天下天下所谓杰然者三人既以为其腹心爪牙之用矣其余如曹参周勃陈平亦皆足以相国才智之徒盖不少也然必待四老人者出以傅太子然後汉室以安光武中兴宼邓耿贾之流二十八人者依乘风云俱有可称所谓才智者亦衆矣然必起良吏卓茂以为太傅然後风俗以变由是言之才智之士艰难之时虽不可无而有德者亦不宜忽矣

渊又论用老成上奏曰夫学然後知其不足经历既久然後知其误谬方少年恃其天资过人盛气以待物更事之後未有无悔者也悔而知改犹足以为善悔而不改终於败国亡家者有之矣故学不可以已也若乃学焉而未至事不素练则老成之人可尊而不可忽人主深居九重之中稼穑艰难之未知而能应天下方来之变者知此而已昔者孙权年未及冠而能使曹操望其营垒曰生子当如孙仲谋此可谓一时豪杰之主矣然其母尝以属张昭故昭每谏之必以太后为言我太祖皇帝英伟之资无与伦比而杜太后尝令赵普辅之夫孙权之智不减张昭而太祖之圣岂赵普所可跂及乎取其经变之多历事之久而已况於不及二君而欲弃老成人未见其可也

虞允文奏还吏部侍郎汪应辰除知衢州词头疏曰臣闻士君子之进退去留必观於时时当去而不去伤乎廉时当留而不留伤乎义廉义举而公议定矣今强敌犯江边境多事君父勤宵旰之忧乃智者効谋勇者効力忘家报国之时也应辰蚤岁以文章决科陛下亲擢为第一赐名之宠多士至今歆艳年甫四十又蒙亲擢为言语侍从之臣不为不遭遇矣一旦无故补外廷绅之论咸疑之谓应辰之才望实周於世用朝廷若藉其才望以御外侮则衢之为郡不为要边若以其罪当黜则不明言其罪以正其当黜之名若出於应辰之请则有伤於事君之义而非书生报国之本心也应辰之去名既不正苟不以为非则援引而求去者继出而纷纷矣多事之时如使人材相继去国此物论所以为朝廷惜也臣愚欲望睿慈将应辰衢州之命特赐追寝且令依旧在职以待後日或有任使庶几朝廷百僚各安其职不为苟去之计而公议自定更乞自宸衷裁酌施行武义大夫曹勋上书曰臣闻官者励世磨纯者也人者向德慕名者也官得其宜则事办而功就人乐其事则功倍而邦宁故圣王观向顺宜因事制法所以励人厚国也恭惟陛下建中兴之业必制中兴之典然後驱一世之民而成兴王之功臣欲乞如古制为武功官赏十等惟宠战功它赏不与每授令繋於衔官同则以此高之密院别置籍记载其名谓之入等则不次召用陞擢使令庶约功而得死节革滥而收实才方时右武於是在焉或可施行乞下臣具等格闻奏

帝尝诏权礼部侍郎周必大同王之奇陈良翰对选德殿袖出手诏举唐太宗魏徵问对以在位久功未有成治效优劣苦不自觉命必大等极陈当否退而条陈陛下练兵以图恢复而将数易是用将之道未至择人以守郡国而守数易是责实之方未尽诸州长吏倏来忽去婺州四年易守者五平江四年易守者四甚至秀州一年而四易守吏奸何由可察民瘼何由可苏上善其言

必大除敷文阁待制兼侍读兼权兵部侍郎兼直学士院上劳之曰卿不迎合无附丽朕所倚重必大奏言太宗储才为真宗仁宗之用仁宗储才为治平元佑之用自章蔡沮士气卒致裔夷之祸秦桧忌刻逐人才流弊至今愿陛下储才於闲暇之日

吏部侍郎洪遵荐王珏奏状曰臣伏覩降授右朝散大夫王珏廉勤公明所至可述顷为夔州湖北路转运判官每出按属部尽以随行胥吏闭之一室临当啓途须衆吏上马已然後乃去虽供帐帟幕亦只用漕司者至於薪水刍粟不得已合用者皆估计其直给钱偿之州县无秋毫之费民间词诉躬亲听决无一不得其平者部内賍吏望风敛迹不敢复肆尝於武昌筑堤外遏江涨内灌民田行旅农人均被其赐两道歌咏其政以为近所无有前知真州到任才五月官无乏事又能取其赢余积米数千石以为来岁军储之备拊循凋郡日不暇给千里之民上下便安之一时诸司以激浊扬清为职既不能荐反以罗织成罪按章所言类无实迹而使之锢於圣世人以为寃诚如近降指挥所谓有公累而其材实可用者起之闲废必能趋事赴功如蒙朝廷擦拭付以烦剧去处施之政事当有可观臣今先次举到王珏一员保任终身如犯賍及不职甘与同罪谨録奏闻

绍兴中遵又荐用林珦上奏曰右臣伏覩右通直郎新差通判福州军州事林珦本出书生敏於为政治民有爱利之行持己有公廉之称昨知宣州宣城县县有笪岳丰稔两陂遏溪水以溉田自政和初为水所坏莫能修复并陂之民岁常苦旱珦修治朞月而毕高山之顶皆为良田明年宣城大水破圩田一百六十余所而陂口不动百姓更名曰林公泉後知常州无锡县旧例令佐四厅催科浮民得以为奸号为杂催者至七百余人因缘侵渔人蒙其害经界覆实官在县置枷械於门追呼自便又於太保长名下勒取丁口图帐七千余本皆鱼鳞细图期限严峻遂以重价就买官中本送纳珦始至之日即时禁止又户长催科旧以五日一比较有逃絶则令偿填有逋缓则加杖责徒为苛扰元不集事珦亲行镌谕尽革宿弊是年官物不出省限皆足而户长未尝辄追一人到官酒垆茶肆至无村民之迹差役有阙人争先为之及为邵武军通判有水口土军擅开武库被甲持刃惊动远迩珦以计抚定得其首恶四人按诛之余一无所问先是和平大寺两寨戍卒循习纵肆官吏不能弹压自此为之帖然凡平时能害齐民如公吏弓手亡赖子弟及诈为秀才宗室者以事诣曹穷治不贷悉皆敛迹一郡方安其惠化实缘小人诬譛遂以罢去今朝廷虽知其有寃起倅藩府然尚待远次未究设施臣与珦初不相识采之士大夫公议知其所为所行灼然有大过人者臣今保举堪充繁剧州郡守臣任使臣除已举王珏外今来所举林珦系第二员如蒙朝廷擢用後其人终身犯赃及不职臣甘与同罪谨録奏闻

遵又荐胡琏上奏曰右臣伏覩左从事郎胡琏学古为政勤身奉公尝为洪州丰城令邑当水陆之冲民狡吏顽素号繁剧前政或坐应办不登或缘狱讼不理多以罪去惟琏兴利除害抑强扶弱痛治豪猾之挠政者善良得以安堵诸司率皆荐之如蒙朝廷旌擢付之大县必有可观臣今保举堪任知县县令如後不如所举臣甘与同罪臣除已举过左宣教郎罗巩外今来所举系第二员谨録奏闻

左正言邓肃辞免除左正言第十三劄子曰臣尝观宣和司谏高伯振观望王甫不敢谁何每出传呼谏官道路之人皆得以慢骂之靖康谏议洪刍阿附耿南仲不恤国难一日过朱雀门羣小拥其马以数之曰国步如此尔所谏者何事彼二人者方其巧为身谋以窃禁从往往自以为得计殊不知欺君之罪重於欺天故伯振死於白刃而洪刍流於海岛皆天有以罚之也臣误蒙三朝之知实缘论事宣和之末尝进乞罢花石诗羣臣欲置於死地上皇赦之仍欲召对靖康之初赐对便殿力诋权臣当时指以为狂而渊圣容之尚寘於寺监今年不食楚粟饥饿殆不能行万死一生奔赴行在陛下即擢於言路初望天顔遽论宰执必待其去臣言乃已当时士夫谓臣必踵张所吴给之辙矣而陛下锡臣以五品之服且褒以圣语谓臣论事正当甚可取顾臣何人上蒙圣眷如此虽沥臣之血而脍臣之肝不足以谢天地之德也然臣之职则谏臣也若陛下曰然而臣亦曰然若陛下曰否而臣亦曰否是奉天子者也非谏天子者也虽圣德眷遇未即赐罪然臣独不愧於心乎独不愧於天地神明乎今虽可免异日将何如哉不为高伯振即为洪刍矣此臣愚所以日夕惶恐而未知死所也窃惟人主之职在论一相陛下初登九五之位召李纲於贬所而任之以钧衡其待之非不专而礼之非不厚然李纲学虽正而术踈谋虽深而机浅固不足以上副眷注之诚矣惟陛下尝顾臣曰李纲真以身徇国者今日罢之而责词严甚此臣所以窃有疑也既非台章又非谏疏不知遣词者亦何所据而言之臣若观望岂复敢言臣爱君其敢默默乎且两河百姓虽愿効死而五月之间略无统领民心茫然将无所适从矣及李纲措置不一月间民兵稍集今纲既去两河之民将如何哉伪楚之臣罪当万死前日纷纷皆在朝廷李纲先乞逐逆臣张邦昌然後叛党稍能正罪今纲既去则叛臣将如何哉叛臣在朝廷政事乖矣两河无兵则敌人骄矣李纲於此亦不可谓无一日之长也昔者宣王所以为中兴之主者内修政事外服远人而已陛下圣德过於周宣所以修政事而服远人者岂可後哉李纲一日之长亦惟陛下采之

御史中丞张守论差李公彦李正民权官不当劄子曰臣闻正朝廷以正百官正百官以正万民盖朝廷施设不问大小当则人心服否则人心离在庙堂跬步之间而利害实繋於四方万里之远不可不慎也伏见太常少卿减为一员近自外召黎确为太常少卿促赴行在视事之二日又除李公彦为太常少卿交割职事臣所未谕使公彦贤於确即当降旨罢确而用公彦不然则是重叠除授也既知重叠除授即当改正今踰旬日未闻施行若以罢确为是耶而确亦久以行着名称士论未以为非也又伏见中书舍人有阙祖宗故事差起居舍人兼权又阙即差它官今董逌为右史而差左司员外郎李正民权中书舍人臣所未谕使正民贤於逌即当便用正民为中书舍人不然即是董逌不学无文也逌不学无文则不当擢为右史若曰逌不可权摄邪而逌亦久以文学着称士论亦未以为不可也无故罢黎确而用李公彦疑其厚於公彦然人必以为公彦攘之恐非爱人以德之意也亦恐攘夺之风自是起矣近舍董逌而远取李正民未必薄於董逌然人不能无疑而逌亦无以自安恐非以礼处人之意也亦恐祖宗故事自是废矣方今号令不行纪纲未立举措之间人心所繋伏乞诏大臣详酌改正施行

守为殿中侍御史论增置教授状曰臣伏见六月二十二日圣旨复置教授四十余员仰知睿明留神儒术虽在军旅不忘俎豆之意然采听公议未能无疑恭以国家自遭不测之祸二圣播迁銮舆出狩两河之地已陷敌境西京关陕尚为敌巢边亭无卧鼓之期潢池有弄兵之警征役守御远近骚然行关防秋当在朝夕虽讲画焦劳庙谟深秘四方万里不能户知但见诏旨增置教授必谓先其所缓後其所急此不可者一也崇宁以来蔡京用事举天下尝置教授矣饩廪所出不可赀计其所以教养成就之才亦未甚愈於昔也宣和之末卒无救於祸乱方今痛惩往谬急所当先覆车是遵贻笑後世此不可者二也或谓士人猥多无阙可授姑欲以此拨遣滞留臣闻为官择人未有为人而择官也况兹多艰理宜省并冗员裁节浮费纵使未暇岂当复增况得禄私喜不过此数十人尔彼窃议而解体者不知几千万人此不可者三也师儒之官要在遴选近改制科参用诗赋後进习经懵不通晓若取兼习诗赋可为人师者诚恐今日未易多得姑徇一时之求以失四海之望未见其利此不可者四也其间借有试中教授之人数固不多自有祖宗以来旧置教授窠阙因以除授谁曰不然昔叔孙通归汉弟子百余人无所进莫不疑之通曰汉王方蒙矢石争天下诸生宁能鬭乎故先言斩将搴旗之士其後汉业既定礼仪既成拜为奉常通因进曰诸弟子儒生随臣久矣愿陛下官之高帝悉以为郎诸生喜曰叔孙生圣人知当世务盖因时制宜先後缓急古今不易之道也今陛下方居汉高之马上而公卿大臣岂当出通下哉伏望圣慈明诏大臣追寝已降指挥候军务平定日取旨施行天下幸甚

守又状曰臣近尝具疏论列复置教授事未蒙施行臣窃谓学校建官固为美事但无事之日教养士类粉饰太平稍多何伤在於今日诚恐未可所有利害曲折已具前奏臣又闻尧舜之仁不徧爱人急亲贤也尧舜之智而不徧物急先务也故虽尧舜之圣必度缓急之宜而有为也陛下上法尧舜以图回治功时当艰难理有先後尤宜因时乘理以求所急顾兹防秋在候选将练兵扞外治内孜孜汲汲如救焚拯溺而乃增置教官数十员何异适楚而北辕救经而引其足邪今谓士人多聚东南旧任试中及合差之人差除不行因设官以与之臣窃以为过矣夫试中之人数目甚少旧所有处亦可除授若为旧任者多则自行三舍以来曾任教授者不可胜数也若谓合差之人多则不过及此四十余人耳此数十人虽喜於得禄其间粗有知识者固未必以为然也又况所不及者邪方其无阙之可授则人固息於侥求及其有阙而不及则人必怀於怨望利害得失固亦明甚又况崇宁以来设官冗滥无非徇一时之求也卒致财殚力屈敌人内侮贻陛下今日之忧若以为教授可复则崇宁以来泛滥之冗官何惮而不复乎伏望圣慈检会前奏亟赐寝罢天下幸甚

吕颐浩论黜浮薄之士上奏曰臣前日与宰执进呈潘棐差充川陕宣谕官李愿下干办公事面奉圣训令说与李愿潘棐比因上殿观其为人颇轻浮不可全信此行秪以棐久在西方知川陕人意备询问尔夫潘棐臣素不识之但曾召至都堂观其为人有口辩善谈论然举止轻儇议论捭阖政如圣训臣与宰执退而仰叹睿照精明以此推之人之才否忠佞岂能少逃於圣鍳臣尝观自古立功立事之人皆刚毅木讷重厚寡言其轻儇辩捷之人听其言虽可喜使之临事非惟鲜克有济亦往往至於败事故自古听言之际尤不敢忽昔张释之对汉文帝以谓绦侯东阳侯言事曾不能出口岂效啬夫喋喋利口今以啬夫口辩而超迁之恐天下风靡不可不察释之之论是矣唐德宗宠任裴延龄每奏对恣为诡谲皆衆所不敢言延龄处之不疑德宗虽颇知其诡谲但以好诋毁人冀闻外事故亲厚之韦渠牟形神浮躁有口辩德宗亲信之此二人者皆以辩捷变乱是非唐政不纲孔子谓恶利口之覆邦家者此也臣愿陛下日後引对臣僚之际更加详审察其趣向而用之庶几所进擢者皆重厚沈毅之人而退黜轻儇浮薄之士使小人不得间君子则可以立功立事恊济中兴之大业矣臣不胜拳拳之至

秘书正字张孝祥论涵养人才劄子上奏曰臣闻国势之强弱不系於土地之广狭甲兵之利钝而系夫人才所谓人才者有二焉文章足以藻饰治具风采足以羽仪荐绅此平时用之而有余者也静有以察未形之机动有以应方来之变如药石真可疗病如谷粟真可救饥此则平时既未尝涵养蓄储而羽檄交驰之际则又不可顷刻而无此者也恭惟陛下以天纵之圣躬履兴运而宵旰求治深思远虑将以遗子孙万世之安搜罗人才惟恐或失所谓藻饰治具羽仪荐绅者固自不乏然臣区区之忠犹効此言者诚惧夫实用之才尚少也夫楩楠?梓自拱把知其为良然不假之以岁月培壅封植遽责之以任重鲜有不挠折者是人才贵夫涵养欲望圣慈深诏二三大臣俾更广求实才可用之人善谋能断文不足而质有余者置之中都扶持长养屡试熟察以须其成在平时则隆国势以折未萌於缓急则受任奔走御侮扞患无不可者诚得一二十辈森布在列则陛下可以垂拱无为固宗社於盘石而二三大臣亦可以优游怡愉於庙堂之上而无所事矣

枢密行府参谋郑刚中请除罪籍上奏曰臣检会今年正月五日赦书内一项新复州县见停废文武官将校公吏未经甄叙人并许赴所在自陈保明以闻当议特与甄叙臣切详刘豫僭窃逆天悖道谓之有功者实助豫为虐之人谓之有罪者未必真坐累也今豫所録者朝廷包含混贷捐其旧恶豫所斥者朝廷从而弃之可乎方使无辜抱恨之人伸吭自诉有司锱铢原减论如常程则是朝廷尚为伪齐行法也臣愚欲乞应新复州县官吏军民被罪有文字照验者并不理遗阙减降未经叙复者即依本等叙复内有元因刘豫补受复为刘豫废夺者永不在甄叙之限庶几功罪两平衆论惟允刚中又乞委任李宷上奏曰臣窃观四牡劳使者之诗也序诗者谓有功而见知则说矣臣昨日上殿因禀奏江西盗贼圣训以李宷恐不能办了此事臣退而有疑朝廷顷以江西多盗恐州县不能存抚至於失业遣察官采访措置而名以宣谕此宷奉使之指也为宷者布宣德意按察官吏访求致盗之端讲究弭盗之术则宷之事举矣至於讨捕诛戮则非兵不可犹一病人陛下方命医视之而药未具也为医者观其形色审其气候某处纳邪某处受病归告主人使具药而攻之则医之事举矣江西之盗在处皆有而?吉最甚江西之兵合不过三二千人余皆土军廵尉之属与贼不相当也深山峻谷如窟如巢兵至散而民兵退聚而盗寀将所有之兵分布搜讨能当几处筠州黄十五负险不服宷方督申世景围捕而处吉袁抚接连湖南诸处往往三五百人成羣出没此盖盗多兵少力所不及也非拥兵坐视而徒以招安为事也若谓宷出使之日便不带兵前去则宷之意岂不以数郡皆有盗贼根株连结自非得其要领未易进兵又恐前期遣发重有劳费是犹医者欲见病然後求药於朝廷尔宷之策非不善也如闻寀自到江西展体尽力一路官吏遂皆究心数千里之外利害动息皆便到朝廷此其为补亦非小小虽未可谓之有功陛下亦当知而使之说矣得无有告陛下者曰李宷授之以兵而不欲今果不办矣信有是也则愿陛下思朝廷所以遣宷之意本不专使捕贼而寀所以先措画招安者盖坐无兵今朝廷方分遣大兵随张守以去亦须得寀徧历诸郡详究利害使民间知朝廷专有耳目之官与之采访上下感惧而平定有期若谓宷无功於江西而不令究其施设则前日遣使之意虚矣愿阐烛微之睿旁昭靡盬之臣臣不胜区区

刚中又论人才上奏曰臣闻世之论治道者莫不以求才为急夫人君以一身之微受寄托之重孰不欲与贤智共之然用之不因所长则得之虽多宁有补於治道乎大抵用才如用药苓术参桂徒聚之无益也惟寒温缓急各因其性然後有起病之功不然是与无药等尔道德才智徒取之无益也惟长短小大各随其能然後有致治之效不然是与无才等尔臯禹稷契夔龙伯益皆一世俊杰舜知用之至於礼乐刑政各不失其所付兹其所以圣欤陛下履中微之运图复古之功以礼为罗贤俊并致臣子虽一介无它技而盛德包覆皆所不遗是则无才者非今日之患而量才任用者正所急尔昔冯简子善断事子太叔善决公孙挥善辞令裨谌善谋而郑国之政常使禆谌谋可否简子断之公孙为辞令成乃付子太叔行之是以无败事也陛下以至诚之意昭日月之明何所不察区区之言尚愿陛下因任羣材使小大之臣各迪有功且无用非所长之失则?埃之微或有补於万分惟陛下留神省察与三数大臣图之

刚中又乞留曾开罢柳约召命上奏曰臣窃得於传闻曾开罢礼部侍郎衆论疑惑开之所坐臣未得而详也然圣恩从来优礼侍从未尝轻有罢黜虽言章论数其短者犹委曲保全其去此开之罢所以人不能无疑每见人称开厚重质实有文采论今日朝廷人物者必指为善类宜无显过得罪於清议也或谓止缘近日论议使事略有异同遂至抵牾独臣以谓不然陛下圣度如天物物并受数降诏旨谓今此通和之事无非审处中道务令经久可行固尝许羣臣条奏利害一二来上陛下之心可谓酌人情而济世者则开也虽有大同小异之见君父宁不谅其心乎谓缘论使事而罢者非也求其所以致罢者而弗得无乃开戆愚太甚有至妄发狂瞽之言圣人初有不能容者则开之罢疑或出於此也臣数日前尝上疏乞罢柳约召命未闻施行夫约之为人陛下当自知之事童贯而求其荐事路真官而问其术奸淫之事又详於孙悟之妹其素行不待臣暴章之而後露也然如约者陛下犹欲擦拭而用之则如开者岂不能容忍而留之乎约之来陛下虽未必侍从之开之去陛下虽未必终忘之但朝路见一曾开去一柳约来进退人材似有可疑此衆论之所以惑也一曾开去便未损於朝廷恐如开者又或去焉则有损矣一柳约来便未累於朝廷恐如约者又或至焉则为累矣圣人虚心屈己禁萌於甚微而防患於甚久方今虏使远来计议未定爱君忧国之人心魂夜悸谓祸福之几皆在乎此是虽衆智交陈羣策并入原其用心皆为区区正当容纳各领其意他日事成使论事者自怀无远见之羞脱或不成陛下回思言者不至有悔如是可矣况陛下南渡以来圣德日跻略无过举如前日胡铨上书狂悖削吏籍而投荒宜矣然犹从大臣之请俯加原贷则开之罢臣诚有望於圣思焉武帝初不能堪汲黯之言其後则曰天子置公卿辅弼之臣宁令从谀承意?主於不义乎故卒优容之此臣所以恳祈於天听也台谏天子以为耳目下有公论而不上闻则是耳目失其所司也臣忍为是哉缕缕之言期以报陛下而已矣上渎天威罪当万死惟圣慈幸赦之

刚中又论久任良郡守上奏曰臣闻人君张官置吏欲其以实德惠民而已官吏不能皆良而畏朝廷之责故虚文之弊由之以生臣顷以责实之说区区为陛下言之退而又为陛下求所以革虚文之道其莫如久任乎夫吏员之冗无如今日久任之说非所宜言而臣所谓久任者谓良郡守也郡守不良者易而去之一方之福其有安便风俗百姓信爱确然能布宣上意使实惠被民者大抵阅三数政而得一人轻为夺之为害多矣臣亲见州郡长吏更易之际非但公私费耗迎送烦扰文书狱讼变移之弊为不可言往往上下苟且人情弛慢踰时未定既而长吏者至风俗不能周知利害不能徧察虑朝廷督办有条苟不诞谩以纾一时之急则无以塞责况复迁延岁月得更易而去则其自为谋者善矣此所以忍为虚文而不顾也幸而得一良吏教令已孚绩用方着朝廷亦何苦夺此而与彼乎谓欲以旌其能则增秩赐金之典可按而行也或谓臣曰守令之选既有成法今无遽易者矣如臣所闻或三两月或半岁久者亦不至於成资而罢是法虽具有时而废也前史谓忠良之吏国家所以为治也求之甚勤得之至寡臣愿陛下申严成法重长吏之迁徙可乎令有治状者亦可赐金增秩俟其终满召用之未晚也圣人为官择人不为人择官陛下留意行之臣恐州县虚文之弊自此可息

右仆射吕搢奏曰臣自历宦以来荷累朝黼扆之知兹者又蒙圣恩为臣比经艰难粗立功效擢寘宰辅臣敢不仰体眷礼优厚虽糜骨粉身亦恐未能图报天地父母之德苟有所见安忍不为陛下别白详言之臣窃考祖宗留意人才度越前代是以元佑间名儒钜公相继而出人亦各奋己长陛下圣学高明博观图史此不能逃睿鉴矣惟是王安石首先变乱祖宗法度绍圣间章惇蔡京蔡卞兄弟之徒各快私意以忠为邪以邪为忠将元佑诸人累更窜逐衣食不继殁于遐荒海峤者甚多子孙禁锢贫悴异常人至于今寃之而惇辈忍为是举岂不有负国家耶臣区区愚见今陛下六飞虽暂驻吴会然臣恭料宸衷仰思二圣之心瞻念陵寝恢复境土则未始一日而忘也如元佑诸人经隔岁月并未曾追复官职依条格合得恩数亦不曾给付虽其间有子孙族属缘兵火之後舍乡里坟墓随车驾南来者甚衆然尚有沦?比界者亦多欲乞圣慈廓独照之明广好生之惠不以臣为僭率贷其狂妄将元佑臣僚命有司条具经迁责之人并例复元授官爵子孙合陈乞恩数照应格法放行庶几南来之族无不感戴鸿覆之泽在比界之家亦知陛下怀思中原沦陷名臣之族痛念向来皆由奸邪误国宗社播迁而一朝尽还其父祖官爵恩泽人非木石安得不铭佩陛下耶臣今所乞亦恐敌诈而叵测先将元佑之家子孙用之本朝则所失愈多後虽欲为亦无及矣更望睿慈不下臣此章只作圣意批出庶几远迩存殁皆戴陛下矣冒渎天聪臣无任怔惶战栗之至

范宗尹尝仕伪楚故凡受伪命者皆録用户部侍郎季陵上疏曰前日士大夫名节不立论事者皆喜攻之瑕疵既彰不复可用纵加擦拭攻者踵来虽君相制命亦不能为之地臣试举其罪大者言之崇宁大观以来党助巨奸由诡道以饕宠荣者不知几何人邦昌乱朝不能死节者不知几何人苖刘专杀拱手受制者不知几何人以义责之固不容诛以情恕之亦不幸耳弄笔墨者文致其罪既得恶名谁敢引荐臣愿明诏宰执於罪戾中选择实能量付以事勿因一眚废其终身仍诏台谏为国爱人勿复言

冯当可论守令铨选上奏曰臣窃谓於民至亲莫如守令守令之选难得其人当今铨选所行并依格法格法所当与虽庸谬之资有司不得而夺格法不当与虽循良之才有司不得而与天下论者皆言欲救其弊莫若任人或使内外荐扬或令主者铨择然风俗弊坏为日既久奉公竭节盖鲜其人或恐铨择任情荐扬非实诚无益於救弊徒妄至於纷纭而已臣愚愿陛下谨择监司勿以轻授监司陛下耳目之臣也苟得严明督察之才风采一路黜陟其廉汚废置其贤否下吏有所矜式小民有所告诉则虽万里之外如在咫尺之前州县非才诚非所患自军兴已後民力雕弊重以渔扰民愈不堪守令之多陛下岂能为民尽择今天下监司不过数十人耳少加简拔不患无才陛下付授之际往往亦将视其资格之高卑不复论其人才之可否健者以趋期会为急懦者以不生事为贤至於刺举精明使州郡望风畏缩者未之见也陛下爱民如子民国之本也守令虐民国之巨蠧也监司刺举守令之精鉴也伏惟少留圣虑

历代名臣奏议卷一百四十三








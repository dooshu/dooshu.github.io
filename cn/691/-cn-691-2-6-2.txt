◎溺女弃婴恶报

莫谭，饶州人，家计颇裕。年四十，妻已生五子。因粗识字，学星命之术。凡本家以及近邻生女时，即邀查其八字，女命不佳者，俱劝人溺之，人信其言而溺死其女者已不少。无何，而已之五子连夭其四，存者亦瞎目。未几，莫旋死于痨，绝而复苏，哭告家人曰："适奉拘至阴司，冥王大怒，曰："古无命学，亦无义败扫禄之说。自汉唐时，因外国请和亲而难于辞绝，故托是说以塞其求，各命书中已论及。尔全不识，乃敢妄言，况此女即使将来果败，亦是注定者，纵能溺死一女，又要生出一女。故凡算女命者，但当以好字应之，免其遭嫌难嫁，才合天理。岂可我于簿上放生，尔于口中判死乎！姑押回阳，广传此说，庶世人咸知改过，或可略减罪孽也。"徐柏舫曰："此余近年眼见之事。"

徐柏舫又曰："乾隆四十年乙未，长沙农民米上西晨出，见道旁置一小箩，内贮女婴，并布一匹、银十两，附生年月日一纸。此盖势必难留，作此曲全之术，令遇者或收回抚养，或送入育婴堂，俱可。讵料米竟沈女于河，取银布以归。未过百日，为震雷击死。"吁！杀人取财，有不上干天怒者乎。


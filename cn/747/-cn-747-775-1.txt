○上座主李相公状

伏见恩制，相公以五月十九日登庸。清庙降灵，苍生受福，动植之内，欢呼毕同。某下情不任忭贺踊跃之至。相公禀润咸池，承光太极，业传殷相，族预同盟，为群生之司南，作九流之华盖。自顷文场鞠旅，册府扬镳。坐奋英词，折班马之方驾；入陈嘉话，纳晁董之降旗。百家无抗礼之人，六艺绝措词之士。

一昨秋官分宠，风宪兼司，克扬典刑，肃整严裁。重以潞潜逆孽，帝命遄征。贲赫之告变虽来，蒯彻之说词未已，人怀顾望，师有逗留。相公敛笏忘家，单车就路，明宣朝旨，密授兵机，谋穷《遁甲》之精，辩得《钤经》之要。遽使戎臣释位，谋士资忠，凶渠计尽而就诛，逆当死前而知悔。太行九折，复连洛宅之封疆；启圣千门，更降明皇之叹息。宁闻伐善，愈恐书勋。鲁司寇三日之间，戮正卯於两观之下；汉司隶一旬之内，取张朔於合柱之中。并罪得匹夫，功非方面，苟将拟议，良匪同途。而又代朔旧戎，沙陲小梗，既谋元帅，果在贤王。相公复以全谋，副司戎重。远扬威画，寻以怀柔。笺函屡献於懿宗，毡亟征於内府。虽西京哲辅，例有重封；东晋元僚，率多兼领。亦罕有下必中，投刃皆虚。旷百代以求人，谁一日而争长？今果允扶下武，显践中枢，赞光宅之大猷，调复古之元气。

往者傅岩伫相，唯升版筑之夫；渭水载占，正获竿缗之叟。又岂若相公，本枝分庆，出自（疑）流辉，袭康叔之亲贤，禀太邱之道德。萧何家谍，不闻代有鼎司；邓禹外门，讵是族传宰匠？苟非君子之泽，宁光史氏之书。伫见扶休期，修明盛礼。南鹣东鲽，徒颁飨帝之羞；鲁甸梁山，待瘗事天之检。

某尝因薄伎，猥奉深知，麟角何成，牛心早啖。及兹沈滞，获荫燮调，瞻绛帐以增怀，望台星而兴叹。昔吴公荐贾，非宜铨管之司；孔子铸颜，未是陶钧之力。比谊恩重，方渊感深。嗟睹奥以未期，但濡毫而抒恳。崔氏之乃心紫阙，陈生之思入京城。千古揆怀，一时均虑，临风托使，指景依人。柱础成润於兴云，辙鲋何阶於泛海。下情无任忭贺踊跃攀恋感激之至。


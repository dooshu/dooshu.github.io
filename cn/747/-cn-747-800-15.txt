○麈尾赋

谢文靖，桓宣武，王东亭，郄北府，相与叩易论元，驱今驾古。散入神明之赜，中稽道德之祖。理窟未穷，词源渐吐。支上人者，浮图其形。左拥竹杖，右提山铭。於焉就席，引若潜听。俄而啮缺风行，逍遥义立。不足称异，才能企及。公等尽瞩当仁，咸云俯拾。道林乃摄艾衲而精爽，捉犀柄以挥揖。天机发而万目张，大壑流而百川入。於戏！世路欹斜，藏讹掩瑕。阳矜庄而静默，暗奔竞而喧哗。贞襟枳棘，奥旨泥沙。虽然绝代清谈客，置此聊同王谢家。


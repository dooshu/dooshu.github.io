◎命案纳贿

永福江心葵邑侯（景阳）于余家为世交，以乾隆己酉举人大挑，分发南补宜良县，官声甚好。值檄委运京铜离任，绅民皆依恋不舍，合制一楹帖赠之云："不负国、不负民、不负所学；能为父、能为母、能为人师。"纪其实也。铜差竣，仍回本任候升。有一命案，死者之家势弱，而凶手饶于财，欲赂以免，心葵不为动。值卧病，其子暗纳其贿。遂以误伤结案，而心葵不知也。又数月，乞养归，起造园亭，就山伐石，令其子督工，竟为大石所压死。心葵恸甚，有所亲知在滇纳贿颠末，私叹曰："此子死晚矣。"为心葵所闻，不能隐其事，乃播于外，而心葵之痛亦遂纾矣。


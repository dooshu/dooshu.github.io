○中书门下进奉和圣制重阳日即事六韵诗状

右。今月九日，高品刘希昂至曲江宴会所，奉宣进止：赐臣等前件诗者，伏惟陛下覆露亭毒，以人为心，文明法象，与天地准。缘圣情以稽四始，酌时令以休百工。法言丽藻，盈耳滥目。臣闻日之出也，照先及於扶桑；之兴也，润亦应於柱础。臣等既叨近侍，首沐鸿休，辄罄庸音，以申攀和。蹄涔越海，诚亦无因；场藿向阳，犹思自效。谨各献奉和圣制诗一首，轻黩宸严，心神战越。无任惶怖悚栗之至！谨奉状陈奏以闻。








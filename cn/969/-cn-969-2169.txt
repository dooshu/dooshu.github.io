刘克庄　纵笔二首

忽忽韶颜变老苍，叵堪屋角两轮忙。

群花独菊香尤晚，大木惟樗寿最长。

眉有白毫垂过眼，腹无墨汁苦搜肠。

荒村偶有优旃至，且伴儿童看戏场。

刘克庄

刘克庄　纵笔二首

虚费灯窗一世勤，老师曾许与斯文。

玉台不善谐新咏，金匮犹堪记旧闻。

浅学安能演繁露，华堂苦爱诵微云。

史香骚艳无穷尽，叹息何人共摘熏。

刘克庄

刘克庄　纵笔二首

发似秋霜身槁枝，相逢惊怪此翁谁。

能啖范丈齑盐日，曾识荆公疥癣时。

不待姓名尊德齿，要知戒腊□须眉。

融修汉士中翘楚，商略总堪大小儿。

刘克庄

刘克庄　纵笔二首

风月佳时一放怀，幸无章绶束筋骸。

眵昏端以亲灯故，忧患皆从识字来。

受业门人留不住，载醪客子尽教回。

闭门自了身心事，寄语时贤莫浪猜。

刘克庄


○贬韩皋抚州司马诏

京邑为四方之则，长吏受亲人之寄，实系邦本，以分朕忧，苟非其才，是紊於理。正议大夫守京兆尹赐紫金鱼袋韩皋，比践清贵，颇闻谨属，委之尹正，冀效公忠。乃者邦畿之间，粟麦不稔。朕念黎庶，方议蠲除。自宜悉心，以副勤恤。皋奉报失实，处理无方，致令闾井不安，嚣然上诉。及令覆试，皆涉虚词。壅蔽颇深，罔惑斯甚，宜加惩诫，以勖守官。可抚州司马员外置同正员，驰驿发遣。


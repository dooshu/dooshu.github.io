○請留征倭將士恊力剿除東虜疏 【 復遼舊彊】

窃惟遼鎮為京師左臂、孤懸倭虜之間、頃因倭患孔殷、虜勢愈熾、遼岌岌乎殆矣、今賴　皇威遐暢、倭氛蕩平、遼巳去其一患、但虜志日驕、漸不可長、不乘便一創、遼之安危、未可卜也、今東征大兵將撤、便道少停、順手揮戈、不勞餘力、千載一會、機不可失、該臣會同總督薊遼保定等處軍務兼理粮儲經畧禦倭兵部尚書兼都察院右副都御史邢玠廵按山東監察御史王業弘議、照征倭征虜、莫非國家大事、以征倭之兵、當時亦未嘗勝倭乘勝征虜、尤為不測兵機、况倭雖去而未必不復來有備斯能無患虜雖驕而未嘗不可折移東正當擊。西。筴莫善於此。臣等嘗考覽全遼山河。自廣寧抵遼陽、東西直去僅百五十里、今則三百里而遙、自廣寧抵開原、東西直去僅二百五十里、今則七百而遙、葢由舊遼陽三岔河介在其間。久淪夷地。隔斷內疆。是以兩河縈縈一水。脉絡阻絕。邊長難守。防禦不便。誠遼左腹心之大患。不可不去之隱憂也。當時李氏日報首功僅展寬佃一帶旋復失之耳未曾為遼左腹心之疾熟思而遠計也且土地平衍肥饒。極堪耕種。舊城基址尚在。最易恢復。臣自入遼以來。為遼深計。必此疆一復。東西聯守。藩垣始固。堂奧少寧。周環八百里。邊臺十省八九。而海葢遼陽。居然處腹裏矣。如之何久棄而不一講耶。臣等窃悲之、今天假機會、良非偶然、天與弗取、是謂逆天、失此勿圖、後决難為力矣、臣等嘗日夜籌畫。察虜住牧此地者。不及二三萬人吾車步為體。砲馬為用。用兵四萬。便可橫行直搗。且戰且防。旋築旋守。得尺守尺。得丈守丈。蚕食席捲。循次漸入。數月之間。大槩聊可粗備。一費永利。一勞永逸。轉遼之弱、而歸之強。端不出此舉矣。邇來遼左主客兵馬。戰車火器、漸有條理、計全遼馬步精銳、聚之可得二萬有奇再將東征兵馬。選留精壯者二萬。合之得四萬眾。應用前數巳足。各選驍將統領聽臣等指揮分布。恊力剿除。義旗一展。醜類魂驚。不戰屈兵。先聲奪氣。虜賊有不携巢遠徙。歸我侵疆者。臣等未之信也。若夫進取方畧。措置機宜。變難先圖權難預設。隨機應變。因時制宜。悉從臣等殫精畢智。便宜行之。伏乞敕下兵部、亟為議覆、將東征議撤兵馬、選留精壯者二萬、暫住遼陽、行臣等及時料理、恊力共圖則大兵偕集、軍聲丕揚、使秀吉未死此著尤為勝筭南寢狡倭再犯之謀。北折狂虜內訌之勢。既存箕子之故土。兼復遼陽之舊疆。我　皇上威靈神武。一時震動蠻虜。豈不偉哉臣等曷勝踴躍待命之至、


○谊鸟录

贡籍中有鸟谊名者，生商山，始以谊闻。商之贡来者云：“能搏击雀。以为天子後宫游戏，贵幸宜进此以具乐。”後宫亦相尚奇，饰之以彩丝合缕，为足萦垂，以绛缯衣尾，加鸣金撼如佩。又指习其捷便，指熟得如意。後宫从上所遨幸者，夸玩无厌。春纵去，秋辄复贡来。谊鸟性与他禽不类。色缥绿而文颈，形大小类，而意气貌状复不类。往往高林大木间，同巢者累数百。其春乳，当为食者还词，即先稚或疾，无别已儿也。秋，罗人捕贡设罗，有误中者，即群众相号呼，若不忍去，投下集罗。以如是故，谊鸟无他名。沈子曰：余幼过商山，熟谊鸟事於其宿老。今途适蓝田，邮夫唱传曰谊鸟贡。余初喜其以谊蒙幸，则生为枭獍者，远遁而愧死，其馀贼暴侵凌之类，期不得自性矣。及闻其用材则不然，使移其心从搏击者伍，备娱一旦之游，而谊无所与。何其失职也夫！何其失职也夫！


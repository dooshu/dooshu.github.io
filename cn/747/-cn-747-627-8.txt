○复汉以粟为赏罚议

议曰：先王赏以饰喜，罚以饰怒，喜必待功，而赏不僭行，怒必得罪，而罚无轻赦，其来尚矣。汉室杂霸道而隳王制，昧宏规而狃小利，俾人纳粟，除罪拜爵。以罚人则废法，以赏人则废功，以储蓄则废本，是阻劳惠奸，而怠弃南亩也。何以言之？惟名与器，不可假人。而班爵於兼并之家，析圭於滞积之室，使屠沽贱隶，陵驾英豪，苟有怀廉耻之心，岂复致患难之死？虽月要天地，日誓山河，而赏不足以劝矣。天讨有罪，刑兹无赦。而挠权於残贼之徒，屈法於奸宄之党，使凶人酷吏，言暴无伤，苟开必免之门，孰惩罔极之恶？虽临以斧钺，驱於鼎镬，而刑不足以威矣。且朝縻好爵，以粟授受，国有常刑，以粟出入，贪利爱生之夫，孰不愿空垄亩而货圭组，竭仓廪而救死亡？拜爵者坐等封君，遂忘其本业；免罪者室如悬磬，曷保其生聚？虽使三公九卿，躬执耒耜，而啬不可以务矣。於戏！赏罚者，君人之大柄；农啬者，为国之永图。忽而弃焉，曾不是念，而利乎国储之实，兵食之仅济，其何补欤？然而汉承秦弊，中国耗弱，高、惠务厥完辑，孝文守以恭俭，德未浃於海外，威未行於四夷，边候犹闻击柝，戎士不得解甲，晁错是以有权宜之对，救弊之术，偷利於当代，幸成於一时。虽曰有因而为，终始识者之诮。国家体元御极，继天而作，腾轶殷周，绍休唐虞，率我蒸人，登於寿域。王一变至於帝，帝一变至於皇，非大道之谟不听，非圣德之猷不问。焉有袭近古之失策，采庸臣之诡论者哉？必患国廪犹虚，边馈未继，莫若兴李悝之平籴，务充国之屯田，练将简兵，以省军费，轻徭薄赋，以悦人心。东作一兴，西成再秩，则太仓之蓄如京矣，塞下之稼如云矣。亦何必亏昭德塞违之道，坠信赏必罚之典？恐非圣唐经邦轨物之制也。谨议。


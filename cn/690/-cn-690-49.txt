卷四十九



卷之四十九

洪武三年二月辛酉朔，命赏陆仲亨所部征南将士，指挥文绮、帛各三匹，千户卫镇抚各二匹，百户所镇抚各一匹，战死者倍之，病故者视战死减三之一，军士赐米有差。

上御东阁，翰林学士宋濂、待制王祎等进讲《大学》传之十章，至“有土有人”，濂等反覆言之。上曰：“人者国之本，德者身之本。德厚则人怀，人安则国固。故人主有仁厚之德，则人归之如就父母，人心既归，有土有财，自然之理也。若德不足以怀众，虽有财，亦何用哉？”

立神帛制敕局。先是，上命中书、礼部立局，造神帛、诰、敕，仍定议其制度。于是省部议：“神帛织文曰‘礼神制币’，诰织文曰‘大明官诰’，敕织文曰‘大明敕’，命文武百官一品至五品诰织用五色丝，六品至九品敕用纯白绫，俱织某年月日造及局官姓名。”既奏，上命凡神帛织文：郊祀上天及配享皆曰“郊祀制帛”，太庙、祖考曰“奉先制帛”，亲王配享曰“展亲制帛”，社稷、历代帝王、先师孔子及诸神祇皆曰“礼神制帛”，功臣曰“报功制帛”，苍、白、青、黄、赤、黑之色各以其宜。诰敕：文臣字用玉箸篆，武臣用柳叶篆，诰织文曰“奉天诰命”，敕织文曰“奉天敕”，命俱用升降龙文，左右盘绕。

壬戌，上行后苑，见巢鹊卵翼之劳，喟然叹曰：“禽鸟劬劳若是，况人母子之恩乎？”乃令群臣有亲老者，许归养。时元镇抚陈兴被俘来京，恩待甚厚，兴言有母在嵩州，年八十余，欲求归养，即赐白金、衣帽，遣之。兴辞，上顾谓侍臣曰：“孝弟之性，天下皆同。陈兴虽武夫，闻朕言即怆然思归。朕始不知其有母，若知之，肯令其违远耶？人寿不过百岁，今其母年已八十余，万一不得相见，兴有无穷之痛。兴归，母子相见，其乐宜何如？”侍臣对曰：“陛下以孝治天下，推测人情，无微不烛，非惟一家之老者得所，天下之茕独鳏寡皆蒙其惠矣。”上曰：“人情莫不爱其亲，必使之得尽其孝，一人孝而众人皆趋于孝，此风化之本也。故圣人之于天下，必本人情而为治。”

甲子，享先农。

合祀太岁、四季、月将、风、云、雷、雨、岳镇、海渎、山川、城隍、旗纛诸神。上初以太岁、风、云、雷、雨皆天神，以岳镇、海渎、天下山川、城隍皆地祇，各为坛，专祀于国城之南，然祭之时日与其品物各不同。至是，复以风、云、雷、雨、岳镇、海渎皆阴阳一气，流行无间者，遂合二坛而一之，而增以四季、月将、旗纛诸神，凡设坛十有九。太岁、春夏秋冬四季、月将为第一，次风、云、雷、雨，次五岳，次五镇，次四海，次四渎，次京都钟山，次江东山川，次江西山川，次湖广山川，次淮东、淮西山川，次浙东、浙西、福建山川，次广东、广西、海南、海北山川，次山东、山西、河南、河北山川，次北平、陕西山川，次左江、右江山川，次安南、高丽、占城诸国山川，次京都城隍，次六纛大神、旗纛大将、五方旗神、战船、金鼓、铳礟、弓弩、飞枪、飞石、阵前、阵后诸神，各坛之祭，皆上躬自行礼。先祭，礼官奏：“祝文,太岁以下至四海凡五坛，上称臣者，请亲署名；其钟山等神，上称余者，请令礼官代署。”上曰：“朋友书牍，往来尚亲题姓名，况神明乎？必皆亲署。”及登坛，太常司丞任以忠赞礼，虑上力倦，颇简荐跪之仪。礼毕，上问故，以忠以实对。上曰：“人臣爱君以道，朕之于神，惟恐诚敬未尽，何敢惮劳？汝当悉朕意，后勿复然。”

命制四方平定巾式，颁行天下。初，上既即位，更定制度，凡官民男女衣冠服饰，悉复中国之制。至是，又以士民所服四带巾未尽善，复制四方平定巾，颁行天下，令士人吏民咸如式制服之。皂隶伶人如初所定，以异其制。

乙丑，诏续脩《元史》。时儒士欧阳佑等采摭故元元统以后事实，还朝，仍命翰林学士宋濂、待制王祎为总裁，儒士赵埙、朱右、贝琼、朱世廉、王彝、张孟谦、高逊志、李懋、李汶、张宣、张简、杜寅、殷弼、俞同十四人同纂脩。

丙寅，以中书省郎中夏惟武为户部侍郎。

丁卯，遣官释奠于先师孔子。

戊辰，祭大社、大稷。

己巳，大河卫火，燔军民居室及广积库。

以指挥曹兴才为山西行省参政，兼领太原卫事。立太原左、右卫，以同知谢得成为太原右卫指挥使兼太原副总兵，同知陈桓为太原左卫指挥使。

庚午。先是，上问户部：“天下民孰富？产孰优？”户部臣对曰：“以田税之多寡较之，惟浙西多富民巨室，以苏州一府计之，民岁输粮一百石已上，至四百石者四百九十户，五百石至千石者五十六户，千石至二千石者六户，二千石至三千八百石者二户，计五百五十四户岁输粮十五万一百八十四石。”上曰：“富民多豪强，故元时，此辈欺淩小民，武断乡曲，人受其害，宜召之来，朕将勉谕之。”至是，诸郡富民至，入见。上谕之曰：“汝等居田里，安享富税者。汝知之乎？古人有言：‘民生有欲，无主乃乱。’使天下一日无主，则强淩弱，众暴寡，富者不得自安，贫者不能自存矣。今朕为尔主，立法定制，使富者得以保其富，贫者得以全其生。尔等当循分守法，能守法则能保身矣，毋淩弱，毋吞贫，毋虐小，毋欺老，孝敬父兄，和睦亲族，周给贫乏，逊顺乡里，如此则为良民，若效昔之所为，非良民矣。”众皆顿首谢，于是赐酒食而遣之。时翰林学士宋濂詹同及待制王祎、起居注陈敬等侍左右，上顾谓之曰：“朕谕此辈，欲勉之为善耳。”祎对曰：“自古帝王皆兼君师之任，三代而下为人主者知为治而不知为教。今陛下训谕之，不啻严师之教弟子，恩至厚也，诚所谓兼治教之道矣。”

户部奏：“开封府军仓储粮三万六千余石，既支不及数者二百五十石，请逮其官吏鞫之。”上曰：“储粮岁久，宁无耗折？其勿问。”

上问礼部尚书崔亮曰：“朕郊祀天地，拜位皆正中，而百官朝参则班列东西，以避正中，此何礼也？”亮对曰：“臣闻天子祭天升自午陛，祭社升自子陛。盖社祭土而主阴，阴，北方也，故君南向，答阴之义也；郊祭天而主阳，阳，南方也，故君升自午陛而北向，以答阳也。”何佟之议曰：“祭社北向，君答之故南向；祀天南向，君答之故北向。若夫群臣朝参于上，非答祈之义，俱当避君上之尊，故升降则皆由卯陛，朝班则分列东西，以避驰道，此其义不同也。”上曰：“臣之事君与君之事天，其道不相远也。”因命侍仪司：“自今，百司朝参，左右班相去不得越二尺，其省府台官俱就甬道上拜谒，但不得直行甬道而已。”

辛未，赏广西卫指挥佥事左君弼母米二十石，以君弼有擒获山寨首贼黄英杰之功也。

癸酉，太常少卿陈昧奏：“按《周礼》，孟冬祀司民、司禄而献民数、榖数，则受而藏之。盖民食皆命于天，故民数有拜受之礼。今圜丘郊祀，宜以户口、钱粮之籍陈于台下，礼毕，藏之内府，以见拜受民数、榖数于天之义，亦圣朝一代之制也。”于是，上命中书省臣凡行郊祀礼，以天下户口、钱粮之籍陈于台下，祭毕，收入内库，藏之。其天下城池、山川、地理、形胜亦皆图以成书，藏之内库，以垂久远。

甲戌，诏赠肇庆府经历裴源官，于本职加二等。初，源以公务至新兴县北顾岭，卒遇山贼陈勇卿等百余人，执之，强源拜跪。源不从，大骂曰：“汝反贼耳。我乃朝廷命官，岂跪汝耶？”贼遂杀之。至是，广东行省言源死状，故加赠之。

罢太仓、黄渡市舶司，凡番舶至太仓者，令军卫有司同封籍其数，送赴京师。

丙子，上朝日于东郊。牲用赤犊一、羊一、豖一，玉用圭璧五寸，币一，用赤色。设大尊、著尊、山罍各二，在坛上东南隅，北面；象尊、壶尊、山罍各二，在坛下，实以醴斋、盎斋、清酒。其明水、玄酒，各实于上尊。笾、豆各十，簠、簋各二，所实与社、稷同。登三，实以大羹，铏三，实以和羹。先期，皇帝致斋三日，散斋二日，陪祭、执事官同。先祭一日，皇帝服皮弁服，诣坛省牲，诣神厨视鼎镬、涤溉，有司陈设如仪。至日清晨，驾至大次。太常卿奏“中严”，皇帝服衮冕，太常卿奏“外办”，皇帝入就位。赞礼唱“迎神”，协律郎举麾奏《熙和》之曲，赞礼唱“请行礼”，太常卿奏“有司谨具，请行事”，皇帝再拜，在位官皆在拜。赞礼唱“奠玉帛”，皇帝诣盥洗位，太常卿奏“前期斋戒，今晨奉祭，加其清洁，以对神明”，皇帝搢圭盥帨，出圭升坛。太常卿赞曰“神明在上，整肃威仪，升自午陛”，协律郎举麾奏《保和》之曲，皇帝诣大明神位前跪，搢圭奠爼，出圭复位。赞礼唱“行初献礼”，皇帝诣爵洗位，搢圭涤爵、拭爵，以爵授执爵官。出圭诣酒尊所，搢圭执爵受酒，以爵授执爵官，出圭。协律郎举麾奏《安和》之曲、《武功》之舞，皇帝诣神位前跪，搢圭上香、祭酒、奠爵，出圭。读祝官取祝跪读讫，皇帝俯伏、兴、再拜，复位。亚献，乐奏《中和》之曲。终献，乐奏《肃和》之曲。舞，俱用《文德》之舞，仪并同初献。赞礼唱“饮福受胙”，皇帝升坛诣饮福位，再拜、跪、搢圭，奉爵官酌福酒跪进，太常卿赞曰“惟此肴羞，神之所与，赐以福庆，亿兆同沾”，皇帝受爵，祭酒、饮福酒，以爵授执事者，置于坫。奉胙官奉胙跪进，皇帝受胙，以授执事者。出圭、俯伏、兴、再拜，在位官皆再拜，复位。赞礼唱“彻豆”，协律郎举麾，乐奏《疑和》之曲，掌祭官诣神位前彻豆。赞礼唱《送神》，协律郎举麾奏《寿和》之曲，皇帝再拜，在位官皆再拜。读祝官取祝、奉币官奉币、掌祭官取馔及爵诣燎所。赞礼唱“望燎”，协律郎举麾奏《豫和》之曲，皇帝诣望燎位。半燎，太常卿奏“礼毕”。其祝文曰：“惟神阳灵东升，运行于天。神光下烛，无私无偏。岁纪聿新，昭天之德。万物具瞻，黄道弗忒。国有时祀，古典式遵。曦驭既格，海宇咸春。”其乐章，迎神云：“吉日良辰，祀典式陈。纯阳之精，惟是大明。濯濯厥灵，昭鉴我心。以候以迎，来格来歆。”余与太岁、风云雷雨同。

丁丑，皇第十子檀生，宁妃郭氏出也。

癸未，追封故元帅郭子兴为滁阳王，妻张氏为滁阳王夫人，立庙滁州，仍绘其三子从祀，凡生、卒之日及节序，皆命有司致祭。

乙酉，指挥金朝兴取东胜州，获元平章荆麟等十八人。

思南宣慰使田仁智遣都事李懋进表贡马。

丁亥，长淮泰州卫军士运粮至淮安，遇风覆舟，漂没米二百七十余石。户部请责其偿，上曰：“军士遇风涛覆舟，岂得已也？令勿偿。”

置留守卫指挥使司。国初，尝设都镇抚司总领禁卫，后隶大都督府，秩从四品，统率各门千户所，寻改宿卫镇抚司。至是，升为卫，专领军马，守御各城门及巡警皇城与城垣造作之事。

戊子，上谕廷臣曰：“六部总领天下之务，非得学问博洽、才德兼美之士，不足以居之。其有贤才隐居山林或屈在下僚，朕不能周知，卿等其悉举以闻，朕将用之。”于是诏天下曰：“自古帝王开基立国，必赖贤俊之臣，共熙庶绩，以康兆民，是故殷汤、周武既定天下，克用俊乂，列于庶位，故能光昭上下，泽流无穷。今朕肇基江左，统有万邦，稽古建官，期臻至治永。惟六部政繁任重而在位未尽得人，岂朕用贤之道未广欤？抑贤智之士抗其志节而甘隐于岩穴欤？诏下之日，有司其悉心推访，以礼遣之。”

是月，左副将军李文忠率师至兴和，元守将举城降，复进兵察罕脑儿，遂擒元平章竹贞。

命省部官会太史令刘基参考历代朝服、公服之制。凡大朝会，天子衮冕御殿，则服朝服；见皇太子，则服公服；仍命制公服、朝服，以赐百官。








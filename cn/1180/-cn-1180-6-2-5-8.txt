与楚中抚台辞建第助工


顷闻台从至荆，亲询民瘼，惓惓以江堤为虑，幸甚，幸甚。

新构蜗居，三院会计欲有所助。诸公厚意，岂不知感？但仆本心，原不敢以一椽一瓦劳费有司，故虽督造锦衣，亦止便差用借，诚恐惊扰地方也。今堤工方兴，疲民无措，公私嗷嗷，困敝至此，岂复有余羡为仆营私第乎？仆虽无德于乡人，实不敢贻累以贾怨。且去岁诸公所赐坊价，已即给付工匠，即有不足，以后逐年赐赉及俸入、田租，陆续凑办，需以二三年，可得苟完矣。若诸公创行此意，则官于楚者，必慕为之，是仆营私第以开贿门，其罪愈重。万望俯谅鄙衷，亟停前命，俾仆无恶于乡人，无累于清议，则百朋不为重，广厦不为安也。人旋附此，诸惟鉴原。






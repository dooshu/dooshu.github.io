卷二百四

<史部,诏令奏议类,奏议之属,历代名臣奏议>

钦定四库全书

历代名臣奏议卷二百四

明　杨士奇等　撰

听言

宋哲宗时右正言朱光庭上奏曰臣窃以自古以来甚盛德之朝必兼天下之智以为聪明中庸曰夫妇之愚可以与知及其至也虽圣人有所不知焉诗曰先民有言询于刍荛故敢谏之鼓进善之旌诽谤之木皆所以通治道而来谏者也固未尝限以日月伏覩六月诏书俾天下臣庶并许实封直言此盛德也必使知无不言而言无不尽然後与谏鼓善旌谤木之设初无以异若乃上之治底于无为下之人至于不议然博访之道不可少废况圣政日新方欲闻所未闻岂可於求言之始为日月限哉欲望圣慈复诏天下臣庶依今年六月诏书并许实封直言更不限以日月如此则舆情尽达朝政常无壅塞之弊而圣治可不劳而成矣

光庭又上奏曰臣窃以事之机密者不可以口陈心之精微者固难以书尽夫天下之广万机之繁其间情伪万状取舍两途一失其当咎缘而生朝廷增置谏员实司陛下耳目之任凡天下之事无不得言者若忠贤之未进奸佞之未除刑赏之失中政令之违常如此之类皆得以闻上使之日对清光献纳论奏尚虞未尽况天门九重邈若霄汉傥令祗上封奏不得面覩威顔则事之机密心之精微何缘尽达伏自陛下临御以来除执政外余皆未许上殿臣遂于去年十二月内奏乞上殿至今未奉俞音兼臣或闻故事改元後许令臣寮上殿今已改元矣望出自宸断检会故事早赐指挥令台谏先次上殿上以广陛下之聦明下以尽愚臣之职事光庭又上奏曰臣窃以自古人君致功德巍巍与天地并者积衆善之効也夫以天下之广万机之繁以一耳目兼聼周视欲事事中理其要道莫过於取善而已大凡好胜自古之公患苟不以事之善否而皆欲莫予违则拒人於千里之外矣夫舍己从人唐尧之盛德也与人为善虞舜之盛德也以数圣人之盛德犹闻取人之善恭惟陛下临御以来盛德日新百度修举求贤如不及从谏如转圜与尧舜禹汤之盛德无以异前日权给事中王岩叟封駮安焘知枢密院不当陛下直令下吏部施行更不令给事中书读臣窃以谓非取善之道也焘之不幸无公望陛下又素知之今日圣政如此退大奸进大忠天下翕然咸称有古圣帝明王之风在焘之躐等超陞一事何惮而不改耶且居陛下耳目之任者不敢不尽言盖思所以称陛下付委之意若俾焘却居旧职任用不为不重告命必须书读纪纲方始不紊臣愿陛下以尧舜禹汤盛德取善为事则臣之职可以无愧伏望圣慈留神天下幸甚

光庭又上奏曰臣窃以谏诤之臣为天子耳目之任救正朝廷之事贵於其初凡政令未安于理除授或非其人於命未行之日俾先知之则献纳之间事体甚便近日朝廷所关报者皆是已行之事言者急思救止其道无繇又不免暴于人听不若於命未行之前都无辙迹足以成朝廷之美故事谏臣许随宰相入合盖当议论之初便思救补不俟命令已行然後攻其失也臣欲乞朝廷今後凡有政令除改才到门下并令给事中即时关报台谏所贵先事为虑所补不细又足以成朝廷之美伏望圣慈详酌施行

光庭又论张舜民罢言职疏曰臣切以正直之臣以遭时遇主为盛事盖敢言之气虽天与有素非圣君养之厚容之深则敢言之气未易伸也历古而来青史之上直臣无几不独天生其才难而遇圣君养其才尤为难也恭惟陛下自临御以来以尧舜之德养直臣之气以尧舜之量容直臣之言故去天下之邪如拉朽除天下之弊如反掌千载以来一人而已方今内外清明百度修举人民乂安此已试之效也唯在久而不息则尧舜巍巍成功不难致矣臣切见吏部关报台官张舜民为言文彦博照管刘奉世特罢言职臣以谓御史之职自许风闻言事使舜民之言尽中义理陛下固当行之设若未当止于不行而已岂可遽罢其职也今陛下从而罢之岂不沮敢言之气哉切以古今之治天下唯使忠劲之气充塞朝廷然後纪纲正法度立奸邪无间而入臣与舜民接迹颇熟稔闻其有正直之节司马光贤之荐充馆职陛下擢寘御史士论皆以谓得人今视职才两月正直之节未少伸一言不合大臣已闻罢职自陛下临御以来天下之人唯知从谏如不及圣德冠古今若因舜民一言不合大臣遽使罢职致陛下今日有逐言事官之名臣为陛下惜之伏望圣慈开天地之量容养正直之臣以增敢言之气特降圣诏还舜民旧职以尽其材臣愚不胜惓惓之忠

右谏议大夫孙觉上奏曰臣窃以後世谏臣为天子左右耳目之官三代以来官不常置孔子曰天子有诤臣七人所谓七人者三公四辅是也天子一言一动七人者在焉有过不及随辄正之故人君之失不闻于外不见于下尚书曰予违汝弼汝无面从退有後言是也後世七人者不任其责始置谏官唐太宗每召宰相平章必遣谏官俱入小有颇失随即箴规以此见谏官之职必待命令已行阙遗宣播然後从而救之亦已晚矣唐太宗虽不责宰相以七人之职犹使谏官与闻政事国家以来虽不全用唐制然祖宗朝谏员亦不为少前後以言举职见于国史磊落相望大抵于人主躬亲听决独断万微之际谏员常少先朝是也人主委任柄臣责成揽要之时谏员常多仁宗庄献太后是也臣窃以今者皇帝陛下冲年嗣位太皇太后同揽政机此宜多设谏员以广视聼庶几有补万一若其人庸下奸邪自宜加罪窜斥以肃百寮若其人直方无所附丽则其所言必有可采如六典谏大夫补阙拾遗凡两员今臣独员供职不唯驽蹇朴陋无所闻识又绵力寡助深恐不逮伏乞特赐指挥依六典备置谏官

觉为给事中又乞令台谏先次上殿疏曰臣昨自先帝祔庙後曾具劄子乞赐指挥许臣寮奏对庶几人情不至壅隔至今未奉圣旨窃以人情壅隔则乖离疑惑之患生假窃盗乱之祸作于易乾下坤上为泰泰者上下交而其志同也坤下乾上为否否者天地不交而万物不通也今者皇帝陛下太皇太后陛下大统万国天临四方即位以来且一年矣群臣望清光聆德音者三省枢密院大臣八人而已使此八人者聦明有余论议皆当中立而无所附丽方正而无所阿私可也万有一人焉不足以任此而曲折反覆不可以见于文字而御史不得请对谏官不得面陈则陛下何由而知之且谏官之设本以拾遗补缺为任密启面陈乃其职也今一切须具章疏劄子然後可得上闻则与夫百执事等矣伏望圣慈特许谏官御史上殿奏事

尚书左丞刘挚论群罢台谏是自塞絶言路疏曰臣伏自罢去言职待罪都省以来不复章疏论事盖以谓职在执政苟有所见自当与同列佥议进对显奏公论而行之不当私有密请恐非谓直道事上也必料陛下亦已察臣之意在于如此而已今乃有不得已之事须至一言冀效万一十五日吕公着送下内降批旨罢谏官梁焘等或移易或免黜者共十数人臣切料陛下必以近日张舜民事言者救解纷纷不已虽然仁恕包涵而又欲加弹压故不行重责但罢其言路此足以见圣度广大爱惜数人之才黾勉而为此也臣观舜民之论文彦博止有照管刘奉世一言而已此一言小事也奉世有才可用方出入彦博门下受其知遇而照管之乃大臣所宜则于彦博何伤兼彦博自不以槩意而议者私忧过计恐彦博有所不乐致陛下为罢舜民舜民之罢亦小事无足道也而言事者若欲论之一再言足矣何至议论蜂起相继并作紊渎天聼至烦宣召申谕尚且不已诚有罪也夫舜民轻言以及元臣一失也议者欲慰说大臣而罪御史又一失也言者之救舜民以全言路而不能体圣明优礼故老之意又一失也今朝廷又从而移罢台谏则恐不止于三失而朝廷之失最处其大者也此臣所以夙夜旁徨深为陛下惜之也古之贤君明主唯以开广耳目优养直臣为甚盛之德故曰主圣则臣直唯尧舜及三代之盛王乃有其事而陛下今优游行之自前岁以来闻善若饥渇从谏若转圜台谏言苟可采无不行者虽有失当一切包纳故臣子无戮辱之惧罔避权要舒心展诚知无不言所以养就今日忠直之气然上下奸邪摩牙切齿嫉恶台谏亦已久矣夫台谏以区区小官上则触龙鳞而犯忌讳下则结仇怨而取祸患不知其何所利也盖恃陛下之主张谨其官守以尽事君之义耳一旦以小故摧沮罢去之适足以快憎怨之气开私枉之门非朝廷福也若言者有所私徇涉于倾陷近於朋党则不可不深责而痛治之乃若出于公议则虽有强直乖忤之言古之圣人一皆容之考於传记不可胜数今夫以一言旁及大臣而罢之则後来者不肯言大臣矣以一言弹给事中而罢之则後来者不肯言近侍矣以多言而去之则後来者循默不言矣以刚劲而黜之则後来者柔和取容矣人情不远相与为戒必然之理也深惟陛下恭默未言太皇太后陛下帘门行政之日正宜大开聦明以广万事之聼而乃杜絶言路是自蔽其耳目也言路一塞何事不生天下之朋党大吏之私邪百官之罪恶远方之利害陛下何由一一知也今成命已行臣不敢尽乞改正所以区区言之者非独为数人盖所惜者朝廷事体尔内梁焘孙升外议皆以为责之太重臣欲望圣慈详酌寛此二人之责还其职任以救言路以扶持忠臣之气且天下之广莫知其详但见台谏官连群罢去凡与前日之事不同必疑谓朝廷厌倦言者则奸谀者张目攘臂而动矣後来所用未必皆得如此数人邪正既不可知言路风采一变岂不有损盛德之治臣天生愚直孤立於朝受陛下异恩至深至厚夙夜思报唯有竭诚以主公道不敢雷同倡和苟有所见可以裨补若不尽言于陛下则将何告诉也因此得罪亦不敢辞伏望赦其狂愚特赐详察开允

挚又上奏曰臣备位左右忧深责重虽夙夜尽瘁恐终无所补报切谓国家先务莫如得人近臣事君唯有进善臣伏见知陈州传尧俞知齐州王岩叟知潞州梁焘通判虢州张舜民知广德军贾易皆早蒙陛下识擢分任言责不幸志业未伸谤嫉横作罢职补外各已数月按尧俞等皆忠直之臣守正不挠任职未久知无不言此固陛下素所奨爱未必弃捐然臣私忧过计恐有补外渐久朝廷渐亦忘之不避僭越辄效一言夫人才不同所用亦异或长于政事或善于文学或言语侍从或行义师表今多士盈庭於此数色固无乏事至于公忠朴直不避仇怨不附朋党一节自守可当大事肯为国家效死守法之人则非独今日难求也从前世以来不易得也譬如人之一身耳目手足肌肤爪发阙一诚不可然而强四支者必以骨为主故自古人君崇奬忠直谓之骨鲠之臣传曰山有猛兽藜藿为之不采言猛兽在山则山中之物不敢犯者如直臣立朝则奸佞有所畏惮也今尧俞等皆有骨鲠大节公论所重邪党所畏况当今陛下明辩忠邪汲汲进贤之日而反使数人流落外郡为奸邪所快臣实痛惜兼观近日言语稍异於昔虽章奏交上议论不少然而所推荐者非豪强则亲旧所排击者非孤寒则怨隙明比之心公无忌惮陛下试取近来言事章疏密察其意其间心出於至诚言出於忠信忧国如饥渇谋议知大体有如尧俞者乎孤立不惧弹劾权强赤心事上略无私意有如岩叟者乎守正坚确不惮大吏不党同列嫉邪指恶有如舜民焘及易者乎以此验之真伪立见今圣明在上方修善政而羣小不快争进於下布列朋党造作谤议欲以倾陷善良动揺政令纷纷籍籍甚可惧也然上下相罔谁为陛下辩之者当此之时唯且收聚人才使在朝廷若正直之路广则邪枉之志销而治道成矣臣踈贱拙直天下无毫髪亲党之助独蒙二圣选拔致位於此恩至厚矣则报効之心岂宜自比衆人故当知无不为宁敢避罪臣愿圣慈深赐省察特发睿断召此数人忠正之臣入备任使以慰公议以消朋党幸甚

御史中丞传尧俞论张舜民以言事罢职疏曰臣等窃以御史之任以敢言为先自昔以来常难其选臣等昨被诏同举御史两员累月之间谘询考察於千百人中乃得张舜民一人臣等素皆不识但见衆所共推学行兼美安贫守道不汲汲於进取熙宁元丰间尝慷慨论时事言辞激切有谏臣之风司马光嘉其端亮荐之馆职关西士人称为第一臣等取以应诏既至台中与之相接见其忠淳朴直心无所附向言无顾避臣等深以得人自喜居职未久今以一言旁及大臣而遽罢之甚非陛下所以命臣等择御史之初意也御史为天子耳目或怀奸挟附大臣则所当声其罪而黜之也岂有不欺於君反以指摘大臣为罪也虽或论事有误要之用心则忠欲厉事君所宜奬借傥加摧抑谁肯尽诚此臣之所为陛下惜也若要俛仰浮沉无所忤犯巧於自全之人以当言职固不难得然国事何如哉伏望陛下察求材之甚难亮进忠之非易恕其小失而録其大节复舜民於言路以全朝廷之美臣等不胜幸甚

尧俞又上奏曰臣近有劄子论列不当罢张舜民监察御史事至今未蒙付外施行臣窃以陛下自临御以来未有此举臣既谓朝廷大体须当爱惜又谓陛下全德将遂亏缺所以叹惋愤懑不能下食而安寝者也言事之官稍及大臣不原其情遽加废黜此实不足为法於天下也陛下以高世絶人之资事皆抳於未萌而公开此端不防微而杜渐故臣深以为惑也陛下必谓事不在我但欲以慰安老臣出於至诚无私故决意行之尔殊未知既害大体且无益老臣若彦博於此恬然自处臣恐彦博遂失贤士大夫之心而为衆手所指矣是陛下欲爱之而实损之也臣闻人谁无过善於能改愚臣死罪深以此举为陛下之过矣虽然君子之过如日月之蚀焉其过也人皆见之其更也人皆仰之今衆人延颈张目以待更焉不知何惮而不为也自昔人君以改过为难者无他恐事数移则威权不重尔臣独以为未之思也夫兴事不计当否而执之如金石此何益於威权哉盖用术者犹可以激而为之其状隐微难於窥测唯不惮改必於中理而後已则其权常重而其威无敌其要易持而其利甚博使用术者无以施其巧则人将胆破矣愿陛下深念而亟改之则天下幸甚天下幸甚臣衰拙无取以朴忠自信所以敢辱此地苟非益陛下之光明者岂敢以告惟留神省察

尧俞又上奏曰臣近累论奏罢张舜民监察御史不当未蒙施行窃以言事之官人所憎畏在权重者尤甚何则持权既重则人莫敢违忤独言事者伺察而弹劾之其憎之也固宜而所以畏之者非衣冠顔状之有异盖人主信任而崇奬之尔夫人臣既辱知遇又行其言故轻绂冕捐躯命为国家正纪纲以伸万分之报若稍加摧抑则人亦何惮况直为大臣而罢黜之臣恐而今而後有不忠於陛下而事权臣者矣不但偷合取容而已也陛下岂可不加意而念之自古谏官御史之患在敢攻人主之短不敢忤权臣之意若舜民者宜被擢赏而反蒙废黜岂所以劝忠义之节哉臣前日奏事延和亲奉德音谓舜民之言不可行而不可怒也今诏旨甚峻极骇物听必有借彦博之重以激怒陛下而行其私忿者此陛下不可不察陛下欲慰安老臣放罢舜民言职今采公议不得已而还之是陛下待老臣之礼备矣於彦博何伤彦博四朝宰相宜有体国之诚岂敢以此望陛下哉愿勿轻臣言而详其区区之心特奋睿断早赐指挥臣不胜恳激之至

尧俞又上奏曰臣等窃以言事之官许令风闻祖宗之诏曲全过当许风闻则岂皆责实全过当则必欲尽言张舜民昨因论列西事因及刘奉世乃天子左史下使属羌恐失事体衆谓因文彦博照管且非斥言彦博又非专击奉世其大意在尊朝廷爱国体而已其间侵诋论议大臣之言为多故中外之人以谓舜民之罢名为言及於彦博实由怒触於柄臣臣等窃以朝廷罢一御史必当正其罪名布告中外可以示天下励臣节正纪纲贻後世今舜民既无朋附无中伤之迹又非犯顔逆鳞之过不当以一言风闻之失罪御史以柄臣之意违祖宗曲全过当之诏损仁圣至诚听纳之德非所以示天下励臣节正纪纲贻後世今臣等惓惓愚忠至于再三不能自已也伏望皇帝陛下太皇太后陛下少霁天威曲回睿照省察臣等前後奏章降付三省施行如臣等所论不当乞行贬黜以谢冒犯宸严

尧俞又上奏曰臣前日与侍御王岩叟列衔申奏乞检会前後言张舜民文字降出施行至今未闻诏旨臣闻忠义之士精贯白日诚洞金石臣虽无状肺肝竭矣实冀精诚上通有以感悟圣意臣窃见近日执政憎厌言事之官往往形於词色今遂伺间而逐之不知如何而後可以厌其意也臣读唐史见宰相裴垍传云谏官言得失大抵执政多忌之惟垍奬励使尽言初拾遗独孤郁李正辞严休复三人皆迁及过谢垍垍独责休复曰君异夫二人孜孜献纳者前日进拟上固为疑休复大慙臣不敢望执政以臯夔之心辅陛下得如裴垍足矣今非徒憎恶言事者既逐之又移过於陛下使陛下本无一事横被拒谏之名此得谓之忠乎且风闻言事旧矣既黜舜民尚有言职不识自此以往凡须勘当得实而後言耶或风闻之事独不行於大臣耶亦乞明降指挥臣既不得其言又未知所守岂敢默然伏俟谴黜尧俞又上奏曰臣等所论张舜民罢职不当事蒙宣谕後又两疏开陈舜民本无罪由大臣构成乞赐照察复许还职尚未蒙听纳施行臣等恐进说者以谓御史无已罢复还之体请举故事陛下考焉方开元之初明皇励精政事是非明而不可欺纪纲正而不可乱典刑无私而不以姑息事有蒙蔽而不知则已知而必行故端良得以尽其忠奸邪无所用其巧时崔日知为京兆尹贪暴不法侍御史杨?与御史大夫李杰谋劾举之杰反为日知先构罢言职?廷奏曰纠弹之司若遭恐胁以成奸人之谋则御史台固可废矣上以其言切直遽令杰依旧视事贬日知为歙县丞当时天下不称杨瑒之能言而服明皇之能听不矜日知之被逐而喜李杰之复用不高风宪之自全而快奸言之终破明皇不吝於改过而其益如此史册一书流美万古今大臣以非是误陛下之听有甚於日知御史惷直敢言忠信获罪有寃於李杰言责之臣守义以争有多於杨瑒又陛下圣哲之资十倍明皇察之宜深改之宜速而迟迟如此此愚臣之所惑也不知自古设谏官御史者欲以顺朝廷之意邪欲以正朝廷之事邪若欲顺意则臣以谓不须置若欲其正事则臣以谓不可废陛下以万乘之尊与臣论势臣之言不得而行也陛下虚方寸之地与臣论理臣之言庶几於用也伏望陛下观开元之所以盛思明皇之所以贤圣心略回破奸言而全风宪易若反掌矣臣等以尧舜望陛下非敢以明皇始勤终倦比於全德也陛下以为不可则乞罢臣之职纪纲之地由臣等不振以为朝廷羞得蒙窜殛以塞至公臣等之幸也左谏议大夫梁焘论张舜民罢言职疏曰臣近论奏不宜以大臣之故辄罢御史乞还其言职至今未蒙指挥臣切以为始拒直言损纳谏之美下移威罚失权断之公所可爱者君德所可惜者君体也决知此事不出圣意臣敢复论之国家所以尊安者以法度修而纪纲振也御史者守法度持纪纲之官也人主或有阙失犹且直笔正论至於犯顔逆耳无所讳忌况臣下过恶安得畏避而不言哉今御史敢言大臣者天下之公议也大臣不快御史者一夫之私心也罪天下敢言之公议便一夫不快之私心非大公至正之法度也大臣虽重人臣也御史虽微法官也徇大臣而废法官非尊君卑臣之纪纲也况两宫临御之时必使上有尊严不可犯之势下有报义忘私之臣安得假天威屈正论以中伤议己者乎自古全治之世必用天下清议故清议伸则正直之道行聪明之助多清议屈则奸邪之计得欺罔之患作今日清议喧然不平皆谓陛下之优大臣者亦巳至矣大臣之事陛下者未有以副人望也清议之罪大臣者日益以深则恐非所以安大臣也伏望圣慈以保君德为难以全国体为重即日召还御史以正权纲然後慰籍大臣优加恩礼尊朝廷而强主威万世之法也焘又上奏曰臣近屡论朝廷不当假借大臣罢斥御史命令失当公议不平玷陛下至仁求言之明损国家大公驭下之制非所以全养忠劲之气感励敬顺之心也陛下末即垂听而至恩优容面命相臣布宣慈旨臣等廹於公议愿以至公之道上广圣意下厌人望不敢奉诏而复再上章矣伏望陛下勿以既下之命为难改勿以已宣之旨为难回唯强其刚明之德从谏如转圜之易也臣闻唐宣宗将幸华清宫已命治道两省官拜章极谏宣宗谓宰相曰卿勉谕谏官勿更论列宰臣奉旨召两省官宣谕俄而谏章再入宣宗谓宰臣曰谏官疏极恳切朕决不为游华清之行矣卿宜说我此意宣宗唐室英明之主也行幸一时娯乐之事也谏臣犹且恳切进言之初未能回听既令宰相宣谕而谏臣进言不已宣宗幡然感悟遂辍其行又令宰臣告以纳听之意是能自屈至尊欣纳直谏真得人君之道矣故终获忠贤之助而大中之政号为中兴声名辉映前代至今流为美谈恭惟陛下之聪明远过唐宗之德朝廷纪纲法度不比华清之事臣辈区区陈诚意皆激切尝蒙圣恩曲赐宣谕臣祗知尊君卑臣为万世之计不知畏附权强便不论列陛下喜忠纳谏上法仁祖言事之臣得尽诚节更觊留神省察主张必行追还成命以解群言遂使朝廷益见清明之象天下驯致安静之理明德日跻可以并隆尧舜矣虽宣宗贤主何足为陛下道哉焘又乞终始从谏疏曰臣愚不肖蒙恩还以言职夙夜思所以副圣知者不敢以为荣而独以为惧臣前日建言正纲纪明法度以尊君卑臣强公家弱私室正以皇帝陛下富於春秋未专宸断太皇太后陛下保佑圣主制政帘帷权臣易为强悍奸人易为蒙蔽外之人情有可畏可恤者必欲陛下徧察外之事势有可忧可疑者必欲陛下周知欲臣节忠一而人无欺罔欲君势隆重而下皆敬畏此臣自誓报陛下之心虽万死不可变也窃谓陛下复置臣於言路者必以臣前日之言为是必以臣前日之心为忠臣前日之言为是则今日之言不为非矣臣前日之敢言为忠则今日之不敢言为负矣陛下既能知臣之忠必能用臣之言则臣报陛下之心岂可怠於前日哉臣闻人主不以受谏为难而以臣下敢言之为难人臣不以敢言为难而以君上从谏之为难唐李绦曰小臣昼思夜度将有上谏欲谏十事至时已除五六逮其缄封又削其半其得上达者十无一二信乎敢言之难也如此又曰圣主知直言有益於己正谏有裨於时温顔容纳奬励劝导忠臣抱义不顾其身怀忠不避祸患苟有致君济时之益不识触忌冒讳之诛何哉顾食君之禄其事不得不然也信乎听谏之难也如此夫人主以臣敢言之为难是也然而有忠臣则不难矣人臣以主上从谏之为难亦是也然而遇明君则不难矣臣幸亲逢两宫之明切不以敢言为难在陛下信而听之也辩奸人之妄而塞其谗诬折权臣之强而抑其排斥使多士以臣为法而进其忠勿使多士以臣为戒而挫其直当今之事所可言者尚不为少臣方且次第上之愿陛下清心谛察而必行之至有切於圣德急於民隐者不敢犹豫以留清衷後时之忧也致陛下有开纳诤谏之美名有收揽权纲之明威朝廷尊严而清静宗社长久而安宁此臣爱君谋国自誓之本志也唯陛下裁择臣不胜惓惓尽节之至

右正言上官均乞听言考实疏曰臣窃闻人主之治天下考得失察邪正存乎知言听言之难在乎同异之际听纳当则政令善而衆悦听纳失则政令乖而人不服两汉以来治乱成败之机未尝不在於此世俗之情议论是非往往以多同者为是然而情有爱憎识有明暗心有向背同而多者或出於合羣而为朋党异而少者或出於守正而独立则是同者未必可取也有反常而为奇背公而行私不稽可否不顾是非惟势利之为狥则是异者未必可取也然则人主之听言其辩得失之际果不系於同异之多少当察理之是非以定去取耳贾谊明於治体尝曰听言之道必以其事观之则言者莫敢妄言盖事有显迹推事以考言则诈者不能变白以为黑巧者不能饰非以为是此知言之要术也自陛下临御以来出政令行刑赏稽合义理顺於人心者不可胜数其间固有出於独断或有取於衆论公听并观不牵於异同之说天下之人皆以为陛下至公无私以治安天下为计故能洞照真伪判别是非无所壅蔽此中外之所歌颂非臣之私言也然政令之损益百官之黜陟万机日新自执政大臣以至侍从谏官御史皆得以言陛下寛仁好谏是非兼容而论者又得以尽言者既衆则意趣未必合识虑未必同意趣不合识虑不同则进言不得不异言意既异则互生爱憎迭相排毁以务相胜则是非汨乱尤为难察伏愿陛下於衆言同异之际更加审择推究事实凡言邪正者必考为行之实迹则同异之间了然而判然後在廷之臣不敢挟情饰言以荧惑圣听故邪正区别政令刑赏皆合公论天下乌有不治哉

御史中丞苏辙论言事不当乞明行黜降疏曰臣闻孟子有言有官守者不得其职则去有言责者不得其言则去故祖宗朝凡任台谏言而见听则居职言而不用则黜罢理之必至前後悉然惟有去年台谏论回河不当言既不从而言者皆获美迁今年复论邓温伯不可任翰林承旨言既不效而言者亦并进职虽人臣廹於朝命黾俛就位而中外观望不知曲直所在为损不细诚使朝廷偶有过举闻善而改适足以增开纳之光其或言者论事不当据法罢免亦足以示进退之公今者不辩是非一加进擢朝廷则负讳过便私之毁臣下则被苟简怀禄之非风俗渐成士节陵替载之史册不为美事臣今待罪执法才力疲輭何能发明然在职思忧不敢不勉若所言中理望陛下力赐主张行之无吝一有不当亦乞明加流窜以惩妄言惟乞勿为隐忍包含之计使臣主俱受其谤不胜甚幸

苏辙又论用台谏劄子曰臣闻书称尧舜之德曰明四目逹四聪盖人君居高宅深其势易与臣下隔絶若不务广耳目则不闻外事无以预知祸福之原臣不敢复论前代请陈本朝故事每当视朝上有丞弼朝夕奏事下有台谏更迭进见内有两省侍从诸司官长以事奏禀外有监司郡守走马承受辞见入奏凡所以为上耳目者其衆如此然至於事有壅蔽犹或不免今自太皇太后陛下皇帝陛下垂帘以来每事重慎羣臣得对於前者惟有执政及台谏官而已然天下之事其是非可否既决於执政陛下欲於执政之外特有所闻者又独有台谏数人而已臣观今日台官三员谏官二员其间非执政私人特出圣意所用者又不过一二人孔子有言今吾於人也听其言而观其行陛下试取此五人言行之实而谛观之则其邪正向背槩可见也昔汉成之世王凤用事羣臣莫敢尽言惟刘向王章力言其恶无所顾避皆为凤所不喜言卒不用或继以死而凤推荐其门人如杜钦谷永之流使上封论事钦等所言皆掩蔽凤短专攻帝失由此直言不闻汉亦不竞今陛下深处惟幄耳目至少惟有台谏数人若又听执政得自选择不公选正人而用之臣恐天下安危大计无由得达於前而朝廷之势殆矣惟陛下留神省察无忽臣言则社稷之福也

苏辙又论所言不行劄子曰臣两次面奏熙河路范育种谊等违背大信贪功生事以速边患乞移降他路更选帅臣俾之镇守臣方奏对间蒙太皇太后再三宣谕以臣言为是然至今多日但见种朴一人移泾原路勾当公事至於育谊并未见移动臣窃伏思念人臣言事不患圣意不囬患在圣意已囬而大臣固执事辄中止何者圣意不囬惟当再三开陈期於必悟若圣意已囬而大臣不可事不得行则是君权已移上下倒置虽欲纳忠何益於事此臣所以昼夜忧惧欲言而复止者也昔齐桓公游於郭问郭公之所以亡其父老对曰以善善而恶恶桓公曰善善而恶恶此贤君也而何故亡父老曰善善而不能用恶恶而不能去此其所以亡也今陛下以臣言为是而不用以大臣为非而必听臣窃惑之且陛下虽处帏幄之中实揽人主之事今依违退托专听大臣事有未安谁受其弊故臣以为居其位而不任其事任其事而不断其是非者古今未尝有也臣以非才误蒙擢用尽忠献言上牾大臣下牾边吏其所以再三论列不为身计者诚以为外可以利民而内可以报国故也今所言不从空结怨怒无补於国臣虽狂愚何苦而为此哉臣恐忠臣自此结舌不敢复以至言闻於陛下矣去年之冬陛下知囬河之失深诏大臣罢东流之役天语恻怛中外具闻而大臣奉行不得其半虽罢囬河之名仍存试水之实锯牙马头率皆如故意幸涨水之至河或可回然今日观之终复何益是以衆议皆谓陛下圣明察物照见千里之外而号令不行未见成效是时奉使契丹还奏其事此章具在可覆视也今熙河边事大略类此若使圣意又为大臣所沮则君权愈夺臣势愈张养之不已後将益甚及其事极难忍而後制之则伤君臣之恩失朝廷之体不若今制其渐使事无所失而臣亦获安之为善也臣不胜区区为国远虑触冒忌讳甘竢斧钺

殿中侍御史吕陶辩朱光庭弹苏轼策题事疏曰臣窃闻苏轼试馆职策题朱光庭弹奏以为讥议两朝奉圣旨苏轼放罪轼遂乞补郡蒙陛下降诏不允光庭论列未巳臣既待罪言路理当辩明敢竭愚鄙为陛下极陈之夫台谏之职为天子耳目要在维持纲纪分别邪正凡所弹击当徇至公不可假借事权以报私怨万一及此是谓欺君今苏轼所撰策题首言齐鲁皆圣人之後其政化之弊至於衰乱其次乃曰国家承平百年六圣相授为治不同同归於仁详味此言固无讥议两朝之意其次又曰今朝廷欲师仁祖之忠厚而患百官有司不举其职或至於媮欲法神考之励精而恐监司守令不识其意或流於刻则所谓媮与刻者明言百官有司监司守令不能上体朝廷本意而或至於媮与刻非指言二圣之失於媮刻也其终又曰昔汉文寛大长者至於朝廷之间耻言人过而不闻有怠废不举之病宣帝总核名实至於文理之士咸精其能而不闻有督察过甚之失者盖言汉文汉宣之时其臣下能如此不怠废不过甚今朝廷当以何术治之使百官有司监司守令不至於媮刻乎盖作文者发此问端以观其荅即非谓仁宗不如汉文神考不如汉宣也光庭指以为非亦太甚矣假使光庭直徇巳见不为爱憎而言则虽不中理义犹可恕或为爱憎而发则於朝廷事体所损不细今士大夫皆曰程颐与朱光庭有亲而苏轼尝戏薄程颐所以光庭为程颐报怨而屡攻苏轼审如所闻则光庭固已失之轼亦未为得也且轼荐王巩为不知人戏程颐为不慎言举此二者而罪之则当也若指其策问为讥议二圣而欲深中之以报亲友之私怨诚亦过矣臣又闻轼与邓温伯同进策题三道陛下点此一道而用则陛下圣鉴必谓切於时务故遂用之决知其不讥议两朝也又况御史上官均近尝论奏为政之道有寛猛两端大槩与苏轼策题同意陛下谓其言可取着为法令颁於天下夫上官均之奏苏轼之策题二人之言皆是讲明治道一则颁以为法一则指以为罪何轻重取舍之异哉此士大夫之意不能无惑也恭惟陛下圣虑高远从谏如流然臣下之言或至於激则亦愿加审察昔富弼韩琦天下知其忠且贤弼因除张茂实管军中丞韩绦乃言富弼欲谋不轨韩琦不赴文德殿押班中丞王陶乃言韩琦反状已露尚赖圣主深炤情伪二人者始终安完以富弼韩琦之贤而言者犹如此中伤之则不迨於弼与琦者又可知矣今日光庭中伤苏轼之心颇类前事欲使朝廷为之报怨不可不察也臣与苏轼皆蜀人而不避乡曲之嫌极论本末既备位台职而辄糺谏官之失当二罪皆不胜诛然喋喋不敢自默者非特为一苏轼盖为朝廷救朋党之弊也孤忠危迹敢以死请

右司谏王觌上奏曰臣谨按中庸曰舜好问而好察迩言夫好问不察而迩言则察者盖舜欲有问必择乎端人正士而後问之所问皆端人正士则不察而信之可也察其人在前故也至於迩言则有不问而闻之者矣舜不以人废言亦不遽信其言必察其真伪善恶而后用舍焉故不问无以致忠言之启沃不察无以辩迩言之是非臣伏见陛下自春至今凡施设废置莫不大慰天下之望虽天纵睿智如日月之照临无所不烛然所以深?民情洞见物理者亦好问察言之助也陛下当龙潜之日政事无所预威福不在手凡逹於圣聪者皆无心之言以所闻无心之言裁以英断而施之政教则法出而公论归令下而民情悦不亦宜乎今陛下尊居九重奄有四海庆赏刑威卷舒於颐指之间有所问焉或畏威而匿情或怀利而曲说况乎迩言情伪万状欲如前日无心之言岂易多得故好问尤不可以不择其人迩言尤不可以不察其实也舜典曰朕堲谗说殄行震惊朕师命汝作纳言夙夜出纳朕命惟允舜之好问察言者既如彼用以命龙者又如此可谓重且慎矣陛下以大舜之资行大舜之政故臣敢以大舜之所重且慎者上尘听览

觌又上奏曰臣窃闻中书省欲以後省散骑常侍谏议大夫起居舍人正言厅为制勅院擗截两省见今谏官厅出外别作门出入以防制勅之漏泄论者以谓名虽为关防制勅而实不欲谏官在两省与给舍相见恐其或闻政事之本末而论列之频数也何以验之盖欲其作制勅院而已则舍人厅後起居舍人厅正言厅及直舍廊庑等屋已数十间作制勅院自足不须更取散骑常侍谏议大夫厅以塞絶谏官出入之路而别为之门也兼门下後省既无制勅院而亦擗截谏官厅出外即知不为关防制勅之漏泄而实不欲谏官在两省与给舍相见恐其或闻政事之本末而论列之频数而已臣闻自古为国家者未有踈薄谏诤之官而可以有为者臣不敢备引历代之事以渎圣听今且以李唐言之昔太宗尝谓侍臣曰朕虽不明幸诸公数相规正勅中书门下及三品已上入合必遣谏官随之欲其预闻政事有所开说故自後谏官得合中奏事遂以为常而谠言直论有补於朝政者世有其人也夫唐太宗之圣自三代以後本朝以前千载一人而已当时谏官之才能智识岂复有敢望太宗者哉不惟不敢望太宗而岂复有如当时之执政大臣者哉然太宗不自有其圣而虚心求谏如此当时执政大臣亦未尝有以谏官预闻政事为嫌者也唐自武德至昭哀三百年之间谏官皆列於中书门下两省而亦未闻有臣僚建议谏官不得在两省以防制勅之漏泄者也只自五代衰替朱梁初建都事事草创故谏官不在两省圣朝祖宗承五季版荡之後兴弊极坠百余年间凡前古之法度日以修举至神宗而浸备是以鼎新两省列谏官於其间以循唐制夫谏官必列於两省者盖使在於政事之地而有所闻见则凡所论列庶几不误朝廷而有补於治道也惟是随中书门下及三品以上入合则尚未及讲臣窃以谓必行於陛下之手虽或未暇柰何至於使谏官不得在两省而惟恐其或闻政事耶又疑其漏泄制勅耶何示天下以不广也况今谏官虽在两省日与给舍相见而於政事委曲亦何所闻但存羊所以爱礼不犹愈於尽废哉执政大臣若谓谏官不才罢之乃宜不可缘一二谏官之故而遂废朝廷之法度也臣不能俛首循默为自安之计以负陛下言责惟圣慈详酌施行

觌又上奏曰臣近於十一月二十五日有封事言两省擗截谏官厅出外隳坏法度乞行寝罢及十一月二十七日与谏官鲜于侁朱光庭列状闻奏各未蒙施行臣窃以自古圣帝明王莫不有谏诤之臣盖三代以前上自公卿次及百执事下至百工刍荛皆可谏诤故虽不以谏诤名官而鲠言直论常逹於人主之听及世衰道微言出於口而祸及於身者浸多故为人臣者若不以谏诤名官则鲜肯以谏诤为事於是秦汉以来乃始有谏大夫率皆列职清要日侍人主然岁月绵远其厅之所在有不可考者惟隋唐事近传记甚明谏官於隋属门下省唐初因之亦尝属中书省後乃分列两省终於有唐未之或改也夫御史与谏官均任言责然御史台在外而独谏官既为侍从又列於两省者何也盖御史专在糺正百官必在外然後百官趋赴听事鞫狱为便谏官之职在於论政事之过差补人主之缺失故不在政事之地则无以尽闻政事之过差不列侍从之班则无以尽知人主缺失也自五代乱离隋唐法度无复存者本朝祖宗以来讲复前代之法度十八九矣惟是两省之阔典至神宗而後复然谏官虽已列於两省政事之地犹未预於入合侍从之班乃防谏官漏泄政事而欲擗截厅事出外使不得在两省亦异於设谏官之本意矣夫两省若有几密之事吏人可密者谏官岂不能密耶兼见今谏官虽在两省於政事实不预闻况几密哉昔魏少府杨阜欲上疏省宫人召御府吏问後宫人数吏守旧令对曰禁密不得宣露阜怒杖吏一百数之曰国家不与九卿为密反与小吏为密乎明帝闻愈敬惮阜後世以为美谈臣常谓陛下圣德比尧舜岂於此而不迨明帝耶臣常以臯夔稷契期执政岂於此而不迨杨阜耶且先帝孜孜讲复隋唐数百年之法度既合於古又宜於今乃一旦无故而坏之一不可也中书所谓制勅院者吏舍也廹逐天子之谏官以广吏舍二不可也深信胥吏与之为密而过疑谏官以为漏泄三不可也使天下朝廷有疑谏官之心厌谏官之迹非所以广圣德於天下四不可也散骑常侍下执政一等尔今偶员阙不可谓终无其人也至於左右史亦陛下侍从之臣安可使中书吏人据其厅事夺其正门而常侍谏官左右史乃屏置一隅宂垣墙而出入事体颠倒增长吏气五不可也憎谏官者虽取快一时而五不可长久之患归於朝廷又使三省执政大臣皆受廹逐谏官之名为後世笑臣窃为陛下惜之臣愚暗不才陛下过听擢为谏官若议论失当陛下罪之执政大臣恶之或一二日而罢或二三月而黜皆不可知也岂谓谏官可以久为而两省可以安处哉盖欲为朝廷长久之计而已非臣谋身之计也若既忧得罪於陛下又虑见恶於大臣坐视法度之废坏而缄默不言则不惟有负陛下言责亦岂不自愧於心哉故不避冒渎圣听而喋喋不已陛下或采其言或赐之斧钺之诛惟圣慈裁择臣无任激切忠愤之至

侍御史陈次升又奏乞留正言孙谔疏曰臣伏见责降左正言孙谔知广德军事风闻谔以论役法有过当之语以此得罪未审果是耶为复缘他事耶若不缘他事只缘役法臣窃谓朝廷复行免役之法实欲便民所系至大其利害不止一州一县而普及天下处之适中天下均被其利苟一失当天下均被其害而谏官以言为职既有见闻必须上达其言傥是则当听纳其言或失亦在曲全以示朝廷之容德也臣伏覩天禧元年二月七日勅戒台谏诏书曰虽言有失当必示曲全则知圣朝广开言路激昂士气不以人言失当为虑而患在人之不言也今谔若无他罪止是议役法失当推原其情盖欲补完良法亦可矜察欲望朝廷再赐详酌施行同知枢密院范纯仁乞寛王觌之罪疏曰臣与吕公着等并今日与文彦博等两次帘前奏陈乞寛王觌之罪盖欲假借台谏使人敢言其间虽有不当亦须稍垂寛宥以彰朝廷容谏之美况陛下临御已来未尝严责谏臣一旦行之恐伤仁化又虑来者或多若一一窜逐寖失朝廷清浄之体其心止於如此更无他意侧闻圣训以谓朋党甚多宜早施行恐於卿等不便以臣愚见朝廷本无朋党只是善恶邪正各以类分陛下既用善人则匪人皆忧难进遂以善人之相称举者皆指以为朋党欲得人主深防严戒尽行贬逐自然君子道消小人可以得志所以臣等不避违迕缕缕开陈罄竭愚诚莫囬天意臣若面从顺旨则是苟容之臣何足以副陛下柬求何面目处羣臣之右又况彦博公着等皆是累朝旧人陛下留在左右已二三年辅翊皇猷未尝有阙今日岂肯雷同罔上庇护党人盖其爱君之心与臣无异唯在陛下深加采纳所有先降贬谪王觌文字臣未敢签书更乞圣心熟虑臣自先朝言事不合摈斥处外几二十年遭遇陛下一新庶政从谏任贤夷夏欢呼古今无比此皆圣心所悉非愚臣独敢妄言而一旦拔臣於踈远之中骤置於丞弼之位故臣夙宵尽瘁恐负圣知岂有容庇朋党自损身名玷辱家声取笑千古盖是爱惜圣政思报大恩蝼螘之诚惓惓不已今若陛下决以臣言无取即乞谪臣补外被指为朋党者自明臣虽一身斥远若遂决朝廷大疑则是犹有少补不辜东拔则臣死之日犹生之年矣又臣曲谢日已曾奏闻昔先臣与韩琦富弼蒙仁皇同时用为执政三人各举所知引用忠良有匪人之不得进者遂构造谤语指为朋党先臣与韩琦富弼皆得补外所用之人类遭贬逐当时构谤之人皆欣快相贺曰且得一网打尽此事未远衆人犹知亦可以为朝廷深戒

纯仁又论王觌乞从文彦博等所言疏曰臣昨日入劄子未敢签书王觌文字因以文彦博吕公着累朝旧人其言乞加采纳及论朋党事系善恶消长皆愚臣受恩之深罄沥血诚用伸补报更无顾望婴触之虑伏望圣慈特加详览又彦博公着年皆垂老屡乞退闲陛下特留平章国事盖以重德老臣一心向国直可委信此圣虑之深高出前古兼吕大防等皆陛下选拔於衆各有公望之人今若商量一谏官差除有言不蒙垂听则与陛下眷留擢任之意轻重不同臣所以更望圣衷审虑少回天意良加采纳以成唐尧舍已从人之意不使大臣有不用之言则社稷幸甚臣前年初到阙时闻有德音令台谏官但言事太皇自主张臣愚不胜欣喜今见彦博已下诸大臣奏事未蒙听纳臣不胜忧惧

翰林学士范百禄乞审议转对之制状曰臣恭闻太祖皇帝建隆三年诏自今每五日内殿起居翰林学士及文班常参官转对并须指陈时政得失朝廷急务或刑狱寃滥百姓疾苦咸采访以闻事有要切者许非时诣阙上章不得须候次对既又命尚书省集官议其可者而行之为民求治之心可谓至矣真宗皇帝诏有司録转对章疏一本留中听言择善之志可谓勤矣祖宗之於转对其勤且至如此今一岁之中视朝有数臣寮转对者每次二员凡不过十余人借使人悉知而言言皆见用亦不过十数事耳臣窃惟太皇太后陛下皇帝陛下固尝有太祖为民求治之心真宗听言择善之志然於此事今昔有异心迹未侔补阙拾遗必在旁通於衆志博览兼听未能全美於前闻臣虽甚愚窃惜言路之未广而恐人情之恬默苟有所闻则积为蔽塞伏愿陛下法尧之询于衆蹈舜之取诸人使四目尽明庶言必达则时政之得失可以周知朝廷之急务能无小补刑狱寃滥百姓疾苦必无壅於上闻而有裨於圣德矣孔子曰四方有败必先知之斯可谓民之父母苟不周谘於人言物论何以臻兹伏望宸慈诏执事审议转对之制率由太祖真宗之旧章则天下幸甚

吏部侍郎彭汝砺上奏曰臣窃闻礼部侍郎曾肇以议礼不当乞从罢黜蒙恩降知徐州给事台谏臣有言臣窃谓南北郊合祭事朝廷自许近臣集议或同或异乃是常理必以此罢黜一从官如肇用意真国家忠臣朝廷容纳直言爱惜人才义当为改命令体问画黄已到吏部臣以为过矣臣伏念才难久矣人常千百亿而无一二苟或有之或流落而不偶幸而有之又既得之或弃於无所用故治安之日常不足而危乱之日常有余孔子曰如有所誉必有所试如肇者其文可以当大命令其学可以决大谋议顷在西掖屡能补缝阙漏及还礼部遂能是正典常循名观实谓之贤可矣且并祭之礼不经见如臣辈皆莫遑安其能奋不顾身忤大臣为陛下言者独肇而已朝廷既不用其言又遂黜其人故臣以为过或曰朝廷非恶肇议礼谓其言过当而已夫言不直则道不见今病者之求药唯病之愈是望故能五毒徧施针砭切骨而不为过使唯香味顔色之悦则岂唯不足治病适足以误病书曰有言逆于汝心必求诸道有言逊于汝志必求诸非道肇之言虽有所拂以道观之为当矣夫欲安荣恶危辱人情之所同也臣愿陛下少留神明以其理度之今人不肖朋比大臣而肇为朝廷明是非论然否此为其身邪以国家故邪顺从缄默则远得福奋厉激昂则速得祸而人臣终不忍不言以负陛下此其心不在其身而在人主不在其私而在国家可见如曰人臣沥肝胆披腹心为陛下国家长久虑患而陛下屏去不容此甚非计也夫上所好恶人之表也今侍从之臣不能依随大臣而陛下去之则孰不愿附大臣今一有言而陛下去之则孰不欲学不言近臣与国家同安危共休戚使皆附大臣而不以国为忧闭口不言而为妻子计此非社稷之福也惟陛下察之念之方朝廷多事宜尽得心膂之贤徧置左右博求骨鲠之士并为辅拂盖犹恐不足今有一曾肇而不能留故臣以为过非独臣也凡忠於陛下者皆然南北郊祭议始下臣尝与肇言天地之祭至大至重今欲易於改作实所未安肇云使无言责某决不敢缄默肇为礼官其言当在肇遂有论议肇既逐臣亦难处肇终不可留臣亦愿与同罪焉肇命已下而未行臣至愚欲望皇帝陛下深以爱大才容直言为念出自圣断且留肇置朝廷肇守官任职必有以报国臣言或谬靡所逃诛夫改易差遣常事也留贤者盛德也在朝廷盖优为之矣毕仲游上言曰昔仁宗皇帝之治天下也优礼大臣而听用台官谏官之言盖大臣者天子之辅也不优为之礼则无以励其节尽其心听用台谏官之言所以存天下之公议而禁制大臣不得自放之术也故大臣起居进见未尝不躬已以待之若久於其位而不可动者及台官谏官一有论列则十言之中行其七八虽老故大臣必正其罪以是而去位者盖可数矣故嘉佑以来大臣平日足以致君臣之欢体貌之隆而私门奸吏破胆而不敢为仁宗皇帝所以四十二年天下安宁大臣无甚纵恣小官得行其志不法之事稀阔无闻者以优礼大臣而听用台官谏官之言所致也

历代名臣奏议卷二百四








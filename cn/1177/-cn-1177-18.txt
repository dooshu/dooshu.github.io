◎鸿雁之什诂训传第十八

《鸿雁》，美宣王也。万民离散，不安其居，而能劳来还定安集之，至于矜寡，无不得其所焉。宣王承厉王衰乱之敝，而起兴复先王之道，以安集众民为始也。《书》曰：“天将有立父母，民之有政有居。”宣王之为是务。○劳，力报反。来，力代反。矜，本又作“鳏”，同古顽反，徐又棘冰反。篇内“矜寡”同。老无妻曰矜，老无夫曰寡。

[疏]“《鸿雁》三章，章六句”至“其所焉”。○正义曰：作《鸿雁》诗者，美宣王也。由厉王衰乱，万民分离逃散，皆不安止其居处。今宣王始立，能遣侯伯卿士之使，皆就而劳来，今还归本宅安止，安慰而集聚之，使复其居业，为筑宫室。又至於矜寡孤独皆蒙周赡，无不得其所者，由是故美之也。劳来者，来，勤也，义与“劳”同，皆谓设辞以闵之。言万民离散，不安其居，卒章上二句是也。而能劳来，首章次二句是也。至於矜寡，无不得其所者，首章下二句是也。其馀皆说安集之事，序总言焉。经、序参差者，叙述其次第当然，经主说安集为始，先陈王殷勤於民，然后本其未集，各为节文之势，故不同也。○笺“宣王”至“是务”。○正义曰：由宣王承厉王衰乱之弊，故民有离散，以承此乱而起，兴复先王之道，以安集众民为始也。衣物破坏谓之獘。厉王坏乱天下，使万民离散，犹衣之弊然。《云汉》云“承厉王之烈”者，彼美宣王遇灾而惧，灾非厉王所致，故不言弊。此离散由厉王，故言弊也。《烝民·序》曰“周室中兴”，是兴复先王之道。知以安集众民为始者，以宣王据乱而起，明其止先据散民不得，民未安居，先行馀政，故知以安集为始也。《书》曰：“天将有立父母，民之有政有居。”今《泰誓》文。言天将有立圣德者为天下父母，民之得有善政，有安居。彼武王将欲伐纣，民喜其将有安居，是民之所欲，安居为重也。宣王之为是务，言宣王之所为，安集万民，是以民之父母为务，意同武王，所以为美。

鸿雁于飞，肃肃其羽。兴也。大曰鸿，小曰雁。肃肃，羽声也。鸿雁知辟阴阳寒暑。笺云：兴者，喻民知去无道，就有道。○肃，所六反，本或作“<肃羽>”，同。之子于征，劬劳于野。之子，侯伯卿士也。劬劳，病苦也。笺云：侯伯卿士，谓诸侯之伯与天子卿士也。是时民既离散，邦国有坏灭者，侯伯久不述职，王使废於存省，诸侯於是始复之，故美焉。○劬，其俱反。注及下文同。《韩诗》云：“数也。”使，所吏反。

爰及矜人，哀此鳏寡。矜，怜也。老无妻曰鳏，偏丧曰寡。笺云：爰，曰也。王之意，不徒使此为诸侯之事，与安集万民而已。王曰：当及此可怜之人，谓贫穷者，欲令周饩之，鳏寡则哀之，其孤独者收敛之，使有所依附。○矜，棘冰反。丧，息浪反。令，力呈反。周音周，救也。饩，许气反。

[疏]“鸿雁”至“鳏寡”。○正义曰：言鸿雁避所忌，就所欲，往飞之时，肃肃其羽为声也。以兴万民去所恶，就有道，而归往之时，其心喜乐也。此万民所以有可就者，以时王遣使是子侯伯卿士，於是巡行其邦国，劳来天下之民，病苦於外野，故万民得归之。此侯伯卿士既安集万民，又称王命己曰：不但安民而已，亦当及此可怜之人，贫穷者，令周饩焉。又哀此无妻之鳏夫，偏丧之寡妇，当收敛之，使有所依附也。王命己，己当行焉。○传“大曰鸿”至“寒暑”。○正义曰：鸿、雁俱是水鸟，故连言之。其形鸿大而雁小，嫌其同鸟雄雌之异，故传辨之云“大曰鸿，小曰雁”也。知避阴阳寒暑者，春则避阳暑而北，秋则避阴寒而南，故并言之。此以所避，兴民避恶，既有所避，自然归善，故笺云：“喻民知去无道，就有道。”离散不得所，是无道。明君安集之，是有道也。言去无道之离散，就有道之安集，所兴一事耳。不谓以厉王无道去之，宣王有道就之，何则？民离散者，岂能逃出中国、远避厉王也？○笺“侯伯”至“美焉”。○正义曰：传既以之子为侯伯卿士，故笺又解传言：“侯伯卿士，谓诸侯之伯，与天子之卿士也。”毛知之子为侯伯卿士者，以此劳来之诗也。王使劳来，於天下唯侯伯与卿士耳，故僖元年《左传》曰：“凡侯伯救患、分灾、讨罪，礼也。”是侯伯自於州内有罪者则征讨之，灾患则分救之。此安集万民，亦救患之义。且州之内，侯伯所主，明王当遣焉，故知有侯伯也。又《周礼》“王之所以抚邦国诸侯者，岁偏存，三岁偏<兆见>，五岁偏省。”注云：“岁者巡守之，明岁以为始。自五岁之后，遂间岁遍省。”此天子於诸侯所命卿士也。春秋之时，天子每使卿聘鲁，故知有卿士也。诸侯之伯，伯者，长也，诸侯之长谓之侯伯，即州牧是也，故《左传》杜注云：“侯伯，州长也。列职於王即曰牧，於诸侯则谓之侯伯，一官而有三名也。”传以之子是王所使之人，举侯伯卿士而言耳。其实王官之伯亦有时述职，天子之大夫亦使於诸侯，故《下泉》传曰：“诸侯有事则二伯述职。”春秋之世，每有大夫聘鲁，是皆得为王使也。是时民既离散，邦国坏灭，知者，以百堵皆作，非直民居，邦国城邑亦筑作之，故言邦国坏灭也。所以离散坏灭者，侯伯久不述职，王使废於存省诸侯，故合然也。今宣王於是始遣侯伯述职，卿士存省，复先王之法，故美之。言述职者，述修其所掌之职事，上下通名，故《谱》曰：“武王巡狩述职。”昭五年《左传》曰：“小有述职。”谓诸侯於天子也。又《烝民》曰：“仲山甫出祖。”传曰：“言述职也。仲山甫，卿士也，亦言述职，是其通矣。卿士言王使者，以在王朝，故以王使言之。其实侯伯亦王所遣，总名皆王使，但存省不使侯伯耳。○笺“可怜之人”至“有所依附”。○正义曰：以下则言鳏寡，明此可怜之人是贫穷也。以贫穷无财，宜周饩之。周谓与之财，饩谓赐之食也。知可怜之人非孤独者，以孤独与鳏寡为类，同在“哀此”之中，故言“鳏寡则哀之，其孤独者收敛之，使有所依附”也。男鳏女寡，皆身孤独，故言其孤独，以此无父之孤，无子之独，亦宜哀焉。《王制》云：“四者，天民之穷而无告者也，皆有常饩。”是四者同也。言有常饩，则鳏寡亦周饩之。言收敛之者，对贫穷自有亲眷，不须收敛。鳏寡则既收敛之，又周饩之。但哀其无所告，故笺别言之。

鸿雁于飞，集于中泽。中泽，泽中也。笺云：鸿雁之性，安居泽中，今飞又集于泽中，犹民去其居而离散，今见还定安集。之子于垣，百堵皆作。一丈为版，五版为堵。笺云：侯伯卿士，又於坏灭之国，征民起屋舍，筑墙壁，百堵同时而起。言趋事也。《春秋传》曰：“五版为堵，五堵为雉。”雉长三丈，则版六尺。○垣音袁。堵，丁古反。

虽则劬劳，其究安宅。究，穷也。笺云：此劝万民之辞。女今虽病劳，终有安居。○究，居又反。

[疏]“鸿雁”至“安宅”。○正义曰：言鸿雁性好居泽，今往飞而集於泽中，得其志也。以兴万民亦情乐处家，今还归而止於家中，亦得其欲也。万民得以安处者，其是子侯伯卿士，又於坏灭之国，征民起筑垣墙，令百堵俱起，由是得还定也。又言侯伯卿士劝已万民曰：筑作兴造，虽则今劬劳，其於久得安居，欲使不惮劳也。民喜王使之劝己，故陈辞而美之。○传“一丈”至“为堵”。○正义曰：板堵之数，经无其事，毛氏以义言耳。“五板为堵”，自是《公羊传》。文公羊在毛氏之后，非其所据。五板为堵，谓累五板也。板广二尺，故《周礼》说“一堵之墙，长丈，高一丈”。是板广二尺也。○笺“春秋”至“六尺”。○正义曰：传以一丈为板，郑欲易之，故引传文而证板之长短。《春秋传》曰“五板为堵，五堵为雉”，定十二年《公羊传》文也。《公羊》虽非正典，其言传诸先达，故郑据之以破毛也。言五堵为雉，谓接五堵成一雉。既引其文，约出其义，故云“雉长三丈，则板六尺”也。雉长三丈，经亦无文。古《周礼》说“雉高一丈，长三丈”。《韩诗》说“八尺为板，五板为堵，五堵为雉”。何休注云《公羊》取《韩诗传》云：“堵四十尺。”雉二百尺，以板长八尺，接五板而为堵，接五堵而为雉也。二说不同，故郑《駮异义》辨之云：“《左氏传》说郑庄公弟段居京城，祭仲曰：‘都城过百雉，国之害也。先王之制，大都不过三国之一，中五之一，小九之一。今京不度，非制也。’古之雉制，《书传》各不得其详。今以《左氏》说郑伯之城，方五里，积千五百步也。大都三国之一，则五百步也。五百步为百雉，则知雉五步，五步於度长三丈，则雉长三丈也。雉之度量於是定可知矣。”是郑计雉所据之文也。王愆期注《公羊》云：“诸儒皆以为雉长三丈，堵长一丈。疑五误当为三。”如是大通诸儒，唯与郑板六尺不合耳。

鸿雁于飞，哀鸣嗸々。未得所安集则嗸々。然笺云：此之子所未至者。○嗸，本又作“嗷”，五刀反，声也。维此哲人，谓我劬劳。笺云：此哲人谓知王之意及之子之事者。我，之子自我也。维彼愚人，谓我宣骄。宣，示也。笺云：谓我役作，众民为骄奢。

《鸿雁》三章，章六句。

《庭燎》，美宣王也。因以箴之。诸侯将朝宣王，以夜未央之时，问夜早晚。美者，美其能自勤以政事。因以箴者，王有鸡人之官，凡国事为期，则告之以时，王不正其官而问夜早晚。○燎，力照反，徐又力烧反。郑云：“在地曰燎，执之曰烛。”又云：“树之门外曰大烛，於内曰庭燎，皆是照众为明。”箴，之金反，谏诲之辞。朝，直遥反。下皆同。

[疏]“《庭燎》三章，章五句”至“箴之”。○正义曰：因以箴之者，言王虽可美，犹有所失。此失须治，若病之须箴。三章皆美其勤於政事，讥其不正其官，是美而因箴之事也。宣王既在变诗，此言美而箴之，以下规诲为衰失之渐。而首则《六月》、《采芑》，末则《斯干》、《无羊》，并不言美者，叙以示法。见宣王中兴，置《斯干》、《无羊》於末，见终善以隐之。诗承刺后，不可复言其美，故去美以示意。既末不言美，故首亦去美，令始终相准，且见宣王贤君，其诗可以次正，故终始不言美。其间则各从其实也。以此王勤政事，而不正其官，美大过小，得中有失，故美而因箴之。《汾沮洳》则恶大善小，失中有得，故刺而因美焉，所以相反也。○传“诸侯”至“早晚”。○正义曰：王有鸡人之官，凡国事为期，则鸡人告有司以其朝之时节，有司当以告王，不须问。今王问之，由王不正其官而问夜早晚，非度之宜，所以箴之也。“凡国事为期，则告之以时”，《周礼·鸡人职》文也。注云：“象鸡知时，告其有司主事者也。”郑知一言之内兼有箴美者，以其篇更无箴刺之文。“夜如何其”，是问夜之辞。天子备官任使而亲问时节，非王者之法，故知此即箴也。卒章是朝之正时，知不得时而美，失时而箴者，三章同云“夜如何其”，是王之失得一也，不得以时而为美矣。且依时而朝，未足为美，明美者，美其勤於亲问；问之则非礼，故知此即为箴也。

夜如何其？笺云：此宣王以诸侯将朝，夜起曰：“夜如何其？”问早晚之辞。○其音基，辞也。

夜未央，庭燎之光。君子至止，鸾声将将。央，旦也。庭燎，大烛。君子，谓诸侯也。将将，鸾镳声也。笺云：夜未央，犹言夜未渠央也，而於庭设大烛，使诸侯早来朝，闻鸾声将将然。○央，於良反，《说文》云：“久也，已也。”王逸注《楚辞》云：“央，尽也。”将，七羊反，本或作“锵”。注同。且，七也反，又子徐反，又音且。经本作“旦”。镳，表骄反，又必苗反。渠，其据反。

[疏]“夜如”至“将将”。○正义曰：宣王以诸侯将朝，遂夜起问左右曰：夜如何其？其，语辞。言夜今早晚如何乎？王问之时，夜犹未渠央矣，而已见庭燎之光。言於时即是庭设大烛，以待诸侯。其君子诸侯以庭燎已设，皆来至止，人闻其鸾声将将然。王勤政事，诚可美矣，而不正其官，失人君之道，故箴之。○传“央旦”至“大烛”。○正义曰：未央者，前限未到之辞，故笺云“夜未央，犹言夜未渠央也”。故汉有未央宫，诗有《乐未央》。传言“央，旦”者，旦是夜屈之限。言夜未央者，谓夜未至旦，非谓训央为旦，故王肃云：“央，旦。未旦，夜半是也。”二章“夜未艾”，艾，久也。毛意艾取名於耆艾，艾者，是年之久。从幼至艾为年久，似从昏至旦为夜久。昏似幼，旦似艾，言夜未於久，亦是未至於旦。“未艾”与“未央”，其意同也。但下章言“晨”，则三章设文有渐，未央先於未艾也。此夜未旦者，作者言王问夜之时节耳，非对王之辞也。若对王未央，王应更寝，何当设烛以迎宾？以此知非对辞也。庭燎者，树之於庭，燎之为明，是烛之大者，故云“庭燎，大烛”也。《秋官·司烜》云：“邦之大事，供蕡烛庭燎。”注云：“树於门外曰大烛，门内曰庭燎。”不同者，以彼烛、燎别文，则设非一处。庭燎以庭名之，明在门内，故以大烛为门外。以文对，故异之耳。其散，则通也。《郊特牲》曰：“庭燎之百，由齐桓公始也。”注云：“僣天子也。庭燎之差，公盖五十，侯伯子男皆三十。”是天子庭燎用百。古制未得而闻，要以物百枚并而缠束之，今则用松、苇、竹灌以脂膏也。

夜如何其？夜未艾，庭燎晣晣。君子至止，鸾声哕哕。艾，久也。晣晣，明也。哕哕，徐行有节也。笺云：芟末曰艾，以言夜先鸡鸣时。○艾，毛五盖反，郑音刈。晣，本又作“晢”，之世反。哕，呼会反，徐又呼惠反。芟，所衔反。先，藓荐反。

[疏]笺“芟末”至“鸡鸣时”。○正义曰：笺以传云艾取老之义，其理不安，故易之。何者？以一夜始譬一世，从昏至旦，犹从生至死耳，不得以老为旦也。若以夜未久，则是初昏之辞，时已鸡鸣，左右不得谓之未久也，故易之以“芟艾”为喻。一物之全，是犹一夜也，以刀初芟，犹初昏也。芟竟，犹旦也。是艾者，以昏初为本，以过为末，所以成艾之名。言未成艾，犹初未至於旦，故言先鸡鸣时也。朝礼，群臣别色始入，在鸡鸣之后。此未至朝节，故知先鸡鸣时也。未艾先於鸡鸣，则未央又在其前，故王肃以为夜半，虽郑亦当然矣。

夜如何其？夜乡晨，庭燎有煇。君子至止，言观其旂。煇，光也。笺云：晨，明也。上二章闻鸾声尔。今夜乡明，我见其旂，是朝之时也。朝礼，别色始入。○乡，许亮反，字又作“乡”。煇音晖。别，彼列反。旂音祈。

《庭燎》三章，章五句。

《沔水》，规宣王也。规者，正圆之器也。规主仁恩也，以恩亲正君曰规。《春秋传》曰：“近臣尽规。”○沔，绵善反，徐莫显反。

[疏]《沔水》三章，二章章八句，一章六句。○正义曰：作《沔水》诗者，规宣王也。圆者周匝之物，以比人行周备。物有不圆匝者，规之使成圆。人行有不周者，规之使周备，是匡谏之名。刺者，责其为恶。言宣王政教多善，小有不备，今欲规之使备，故言规之，不言刺也。经云诸侯不朝天子，妄相侵伐，又谗言将起，王不禁之。欲王治诸侯，察谮佞，皆规王使为善也。○笺“规者”至“尽规”。○正义曰：正物之器，不独规也。规以正圆，矩以正方，绳正曲直，权正轻重，皆可以比。谏君独言规者，以“主仁恩，以恩亲正君曰规”。规之使圆，则外无廉隅，犹人之为恩，貌不严肃，故五行规主东方，是主仁恩也。案《援神契》云：“春执规，夏持衡，秋执矩，冬持权。”所引《春秋传》者，《外传·周语》文也。言君之近臣，当尽诚以规君，亦取恩亲之义。

沔彼流水，朝宗于海。兴也。沔，水流满也。水犹有所朝宗。笺云：兴者，水流而入海，小就大也。喻诸侯朝天子亦犹是也。诸侯春见天子曰朝，夏见曰宗。○朝，直遥反。注皆同。见，贤遍反。下文同。鴥彼飞隼，载飞载止。笺云：载之言则也。言隼欲飞则飞，欲止则止，喻诸侯之自骄恣，欲朝不朝，自由无所在心也。○鴥，惟必反。隼，息尹反。

嗟我兄弟，邦人诸友，莫肯念乱，谁无父母！邦人诸友，谓诸侯也。兄弟，同姓臣也。京师者，诸侯之父母也。笺云：我，我王也。莫，无也。我同姓异姓之诸侯，女自恣不朝，无肯念此於礼法为乱者。女谁无父母乎？言皆生於父母也。臣之道，资於事父以事君。

[疏]“沔彼”至“父母”。○正义曰：沔然而满者，彼流水也。此水之流，当朝宗而入於海，小就大也。以喻强盛者，是彼诸侯也。此诸侯亦当朝宗天子，臣事君也。何为今更不然？鴥然而疾者彼飞隼，其意欲飞则飞，欲止则止，自由无所畏也。以喻彼诸侯欲朝则朝，欲否则否，自恣无所惧也，故责之。嗟乎！我王兄弟同姓之国，反为邦君之人异姓诸侯，此同姓异姓，汝皆我王之诸友，何为自恣不朝，无肯念此於礼法为乱者？若然，则谁无父母乎？何者？人皆生於父母，臣之道，资於事父以事君，故京师者，诸侯之父母，何为不以事父母之道事京师也？诸侯自恣如是，王不能禁，所以规王也。○传“水犹有所朝宗”。○正义曰：云犹者，以水无情，犹义有朝宗，况人而可无朝宗乎？朝宗者，本诸侯於天子之礼，故笺引《大宗伯》云：“春见天子曰朝，夏见曰宗。”臣之朝君，犹水之趋海，故以水流入海为朝宗也。《禹贡》亦云：“江、汉朝宗於海。”彼注云：“以著人臣之礼。见江、汉、吴、楚，有道后服，无道先强，故以著义。”以水入海多矣，独於江、汉言朝宗，故云著义也。《大宗伯》注云：“朝，朝也，欲其来之早。宗，尊也，欲其尊王。”皆以人事名之。水无此情，故云“著义”也。○传“邦人”至“父母”。○正义曰：《尚书》云：“我友邦冢君。”是天子谓诸侯为友也。邦人，有国之辞，故知诸友谓诸侯也。此经“嗟我”下，通兄弟、邦人并责之诸友之文，足以容同姓。但以同姓为亲，故先责兄弟。兄弟是同姓，则邦人诸友为异姓，故笺云“我同姓异姓诸侯”，总责之也。言京师者，诸侯之父母，以责不朝於京师，故以京师为父母也。笺申解名京师为父母之意，言皆生於父母。臣之道，资於事父以事君，本其恩亲以责之，故名京师为父母。笺云“自恣不朝”，《集注》及定本“恣”下有“听”字。

沔彼流水，其流汤汤。言放纵无所入也。笺云：汤汤，波流盛貌。喻诸侯奢僣，既不朝天子，复不事侯伯。○汤，失羊反。复，扶又反。鴥彼飞集，载飞载扬。言无所定止也。笺云：则飞则扬，喻诸侯出兵，妄相侵伐。

念彼不迹，载起载行。心之忧矣，不可弭忘。不迹，不循道也。弭，止也。笺云：彼，彼诸侯也。诸侯不循法度，妄兴师出兵。我念之忧，不能忘也。○迹，井亦反。弭忘，弥氏反。下同。

[疏]“沔彼”至“弭忘”。○正义曰：沔然而满者，彼流水也。此水之流汤汤然，波流漫溢，无所入。既不注於海，复不入大川。以兴强盛者，彼诸侯也。此诸侯奢僣，故恣无所事。既不朝天子，又不事侯伯。鴥然而疾飞者彼飞隼，则已飞而不息，则又加之游扬，妄相击害。以兴彼自恣之诸侯，则已不朝天子，则又加以出兵，妄相侵伐。故我念彼不循道之诸侯，为此则起则行妄出兵之事者，心为之忧矣，不可止而忘之。○传“言故纵无所入”。○正义曰：言水放散纵长无所入，犹诸侯奢泰放恣，无所臣事也。“无所”者，是广辞。非徒不入於海，又不注大川，以喻诸侯亦然，故笺申之云：“既不朝天子，复不事侯伯。”以传“无所入”之言，知有侯伯之义，故下笺亦云“王与侯伯不当察之”，缘此有侯伯故也。定本云“放衍无所入”。《集注》云“放恣”。

鴥彼飞隼，率彼中陵。笺云：率，循也。隼之性，待鸟雀而食。飞循陵阜者，是其常也。喻诸侯之守职，顺法度者，亦是其常也。民之讹言，宁莫之惩！惩，止也。笺云：讹，伪也。言时不令小人好诈伪，为交易之言，使见怨咎，安然无禁止。○好，呼报反。

我友敬矣，谗言其兴！疾王不能察谗也。笺云：我，我天子也。友，谓诸侯也。言诸侯有敬其职、顺法度者，谗人犹兴其言以毁恶之。王与侯伯不当察之。○恶，乌路反。

[疏]“鴥彼”至“其兴”。○正义曰：鴥然彼自往之飞隼，当循彼中陵，是其常。以兴自恣之诸侯，亦当守职慎法，是其常。言诸侯之不可起行妄伐，犹飞隼之不可飞扬妄作也。诸侯之不守法，非直由其自恣然，亦由当时不令之小人为诈伪之言，使人见怨咎者，安然莫之肯禁止之者，故致谗言我诸侯之友有恭敬其职事者矣。谗人之言，其又兴起以毁恶之，而王与诸侯何以不当察之乎？以此令诸侯益不守法也。此篇主责诸侯之自恣，因疾王之不察谗者。先责下而后刺上，欲规王令禁察之。○笺“好诈”至“怨咎”。○正义曰：诈伪交易之言者，谓以善言为恶，以恶言为善，交而换易其辞，斗乱二家，使相怨咎也。

《沔水》三章，二章章八句，一章六句。

《鹤鸣》，诲宣王也。诲，教也。教宣王求贤人之未仕者。○鹤鸣，《草木疏》云：“鹤鸣闻八九里。”

[疏]“《鹤鸣》二章，章九句”。○正义曰：上言规，此言诲者，规谓正其已失，诲谓教所未知。彼诸侯专恣，是巳然之事，故谓之规。此求贤者未是已失，直以意教，故谓之诲。叙者观经而异文。

鹤鸣于九皋，声闻于野。兴也。皋，泽也。言身隐而名著也。笺云：皋泽中水溢出所为坎，自外数至九，喻深远也。鹤在中鸣焉，而野闻其鸣声。兴者，喻贤者虽隐居，人咸知之。○九皋，音羔，《韩诗》云：“九皋，九折之泽。”闻音问。下同。数，色主反。鱼潜在渊，或在于渚。良鱼在渊，小鱼在渚。笺云：此言鱼之性寒则逃於渊，温则见於渚，喻贤者世乱则隐，治平则出，在时君也。○见，贤遍反。治，直吏反。乐彼之园，爰有树檀，其不维萚。何乐於彼园之观乎？萚，落也。尚有树檀而下其萚。笺云：之，往。爰，曰也。言所以之彼园而观者，人曰有树檀，檀下有萚。此犹朝廷之尚贤者而下小人，是以往也。○乐音洛，沈又五孝反。注及下同。爰音袁。檀音坛。萚音讬。观，古乱反。下同。朝，直遥反。

它山之石，可以为错。错，石也，可以琢玉。举贤用滞，则可以治国。笺云：它山，喻异国。○错，七落反，《说文》作“厝”，云：“厉石也。”《字林》同，千故反。琢，涉角反。

[疏]“鹤鸣”至“为错”。○毛以为，言鹤鸣於九皋之中，其声闻於外方之野。鹤处九皋，人皆闻之。以兴贤者隐於幽远之处，其名闻於朝之间。贤者虽隐，人咸知之，王何以不求而置之於朝廷乎？所以必求此隐者，以鱼有能潜在渊者，或在於渚者。小鱼不能入渊而在渚，良鱼则能逃处於深渊。以兴人有能深隐者，或出於世者。小人不能自隐而处世，君子则能逃遯而隐居。逃遯之人多是贤者，故令王求之。王若置贤人於朝，则人言云：“我何以乐彼之园而欲往观之乎？曰：‘以上有善树之檀，而其下维有恶木之萚。我所以观焉。’”以兴何以乐彼之朝而欲往观之乎？以上有德善之人，而其下维有不贤之人，我所以往也。王得贤，则为人乐观其朝。如此，何以不求之？非但在朝为人所观，又它山远国之石，取而得之，可以为错物之用。兴异国沈滞之贤，任而官之，可以为理国之政。国家得贤匡辅以成治，犹宝玉得石错琢以成器，故须求之也。王者虽以天下为家，畿外亦得为异国也。○郑唯次二句为异。馀同。○笺“皋泽”至“鸣声”。○正义曰：郑以一鸟不鸣九泽，而云九皋者，然则明深九坎也。泽者水之所钟，故知泽中水溢出所为坎，自外数至九，於时泽有然者，故作者举之以喻深远也。鹤者善鸣之鸟，故在泽焉，而野闻其鸣声。陆机《疏》云：“鹤形状大如鹅，长脚青翼，高三尺，喙长四寸馀，多纯白，或有苍色者，今人谓之赤颊。当夜半鸣，故《淮南子》云“鸡知将旦，鹤知夜半”。其鸣高亮，闻八九里。雌者声差下。今吴人园囿中及士大夫家皆养之。”○传“良鱼”至“在渚”。○正义曰：毛以潜渊喻隐者。不云大鱼，而云良鱼者，以其喻善人，故变文称良也。○笺“此言”至“则出”。○正义曰：此文止有一鱼，复云或在，是鱼在二处。以鱼之出没，喻贤者之进退，於理为密。且教王求贤，止须言贤之来否，不当横陈小人，故易传也。

鹤鸣于九皋，声闻于天。笺云：天高远也。鱼在于渚，或潜在渊。笺云：时寒则鱼去渚，逃於渊。

乐彼之园，爰有树檀，其下维穀。穀，恶木也。○穀，工木反，《说文》云：“楮也。从木，穀声。”非从禾也。以上章上檀下萚类之，取其上善下恶，故知“穀，恶木”也。

[疏]传“穀，恶木”。○正义曰：以上檀萚类之，取其上善下恶，故知“穀，恶木”也。陆机《疏》云：“幽州人为之穀桑，荆杨人谓之穀，中州人谓之楮。殷中宗时，桑穀其生是也。今江南人绩其皮以为布，又捣以为纸，谓之穀皮纸，絜白光泽，其里甚好。其叶初生，可以为茹。”

它山之石，可以攻玉。攻，错也。

《鹤鸣》二章，章九句。

《祈父》，刺宣王也。刺其用祈父不得其人也。官非其人则职废。祈父之职，掌六军之事，有九伐之法。祈、圻、畿同。○祈，勤衣反。父音甫。下同。

[疏]《祈父》三章，章四句。○正义曰：经二章皆勇力之士，责祈父之辞，举此以刺王也。○笺“圻父”至“畿同”。○正义曰：下传以祈父为司马，故言其所掌之事。《大司马序》云：“王六军。”是掌六军之事也。其职曰：“掌九伐之法，正邦国。”注云：“诸侯之於国，如树木之有根本，是以言伐。”云“凭弱犯寡则眚之”，犹人眚瘦，四面削其地。“贼贤害民则伐之”，有钟鼓曰伐。“暴内陵外则坛之”，坛读如墠，置之空墠，出其君，更立其次贤者。“野荒民散则削之”，田不治，民不附，削其地。“负固不服则侵之，贼杀其亲则正之”，执而治其罪，正杀之。“放弑其君则残之”，残灭其为恶。“犯令陵政则杜之”，杜塞使不得与邻国交通。“外内乱，鸟兽行，则灭之”，悖人伦，诛灭去之。是有九伐之法也。由其军行征伐，事有苦乐，为爪牙所怨，故言其所掌也。此职掌封畿兵甲，当作“畿”字，今作“圻”，故解之。古者祈、圻、畿同字，得通用，故此作“祈”，《尚书》作“圻”。

祈父，祈父，司马也，职掌封圻之兵甲。笺云：此司马也，时人以其职号之，故曰祈父。《书》曰：“若畴圻父。”谓司马。司马掌禄士，故司士属焉。又有司右，主勇力之士。○，此古“畴”字，本或作“寿”，按孔注《尚书》直留反，马、郑音受。

予王之爪牙。胡转予于恤，靡所止居？恤，忧也。宣王之末，司马职废，姜戎为败。笺云：予，我。转，移也。此勇力之士责司马之辞也。我乃王之爪牙，爪牙之士当为王闲守之卫，女何移我於忧，使我无所止居乎？谓见使从军，与姜戎战於千亩而败之时也。六军之士，出自六乡，法不取於王之爪牙之士。○为王，于伪反。下“母为父”同。

[疏]“祈父”至“止居”。○正义曰：时爪牙之士呼司马之官曰：祈父，我乃王之爪牙之士，所职有常，不应迁易。汝何为移我於所忧之地，使我无所止居乎？由宣王不明，使人不称，故陈之以刺王。○笺“此司马”至“之士”。○正义曰：以传未明，更申其说。此司马职其掌封畿，“时人以其职号之，故曰祈父。《书》曰：‘若畴圻父。’谓司马也”。言古亦谓司马为圻父，非独《诗》也。“若畴圻父”，《酒诰》文也。彼注云：“顺寿万民之圻父。圻父谓司马，主封畿之事。”与此同意也。定本作“若畴”，与郑义不合，误也。又解祈父为爪牙所责之意，司马掌禄士，故司士之官属焉，是爵禄黜陟由司马也。其属又有司右之官，主勇力之士，故爪牙属司马也。司马主爪牙之士，其职得爵人。今转爪牙之士於可忧之地，故所以怨之也。《司士职》曰：“以德诏爵，以功诏禄。”注引《王制》曰：“司马辨论官材，论进士之贤者，以告於王而定其论。论定然后官之，任官然后爵之，位定然后禄之。”是司士所掌，以告司马，司马告於王而进退之。处人忧乐，皆司马之所为，故恨其转予于恤也。因言司马所掌，逆申下恨之意。司右主勇力之士者，《司右职》曰：“凡国之勇力之士能用五兵者属焉。”注云：“勇力之士属焉，选右当於其中。五兵者，弓矢、殳、矛、戈、戟也。”此王之爪牙，即彼勇力之士，故引之也。○传“宣王”至“为败”。○正义曰：《周语》云：“宣王三十九年，战於千亩。王师败绩於姜氏之戎。”《史记·周本纪》云：“宣王即位。四十六年而崩。”是末有姜戎为败也。毛知此当姜戎之败者，以宣王之征，所往皆克。此言转予于恤，有危败之忧。宣王之败，唯姜戎耳，故言姜戎为败以当之。自为姜戎所败，而言司马职废者，以征伐，司马所典故也。《常武》美宣王命程伯休父为大司马，则休父，贤者也。言职废者，盖休父卒后，他人代之，其人不贤，故废职也。○笺“我乃”至“之士”。○正义曰：鸟用爪，兽用牙，以防卫己身。此人自谓王之爪牙，以鸟兽为喻也。当为王闲守之卫者，谓防闲守御之卫也。知者，以其言爪牙是勇力者也。言胡转予于恤，是不应转而转之也。有勇力而不当转於忧，唯守卫者耳，故知当为王闲守之卫也。《司右》止言勇力属焉，不言使之守卫。《夏官·虎贲氏》：“下大夫二人。”其属者，“虎士八百人”。其职云：“虎贲氏掌先后王而趍以卒伍，军旅会同亦如之，舍则守王闲。王在国，则守王宫。国有大故，则守王门。”注云：“舍，王出所止宿处。闲，梐枑也。然则为王闲守，乃是虎贲之属，非《司右》勇力士也。此言当为王守卫者，《周礼》司右、虎贲连官耳。虎贲掌虎士，司右主勇士。虎贲之徒既为宿卫，则司右之徒亦为宿卫矣。司士正朝仪之位，虎士在路门之右，大右在路门之左。大右则司右也。虎士言其徒，不言其官。大右言其官，不言其属。明司右与虎贲氏俱率其属以卫王，互文以相明也。不然，岂空属司右，无任役乎？以此知爪牙之士当为王闲守之卫也。比勇力之士，选右当於中，若车右，出征则是其常职。今恨移我於忧，谓见使从军，则不为车右。盖使之为步卒，故恨也。传言姜戎败，不言败处，故申之云：“战於千亩而败也。”杜预云：“西河介休县南有地名千亩。”则王师与姜戎在晋地而战也。《国语》云：“宣王不籍千亩，虢文公谏而不听。三十九年，战于千亩。”孔晁云：“宣王不耕籍田，神怒民困，为戎所伐，战於近郊。”则晁意天子籍田千亩，还在籍田而战。则千亩在王之近郊，非是晋地，义或然也。又解此爪牙之士所以不应从征者，以六军之士出自六乡，法不取王之爪牙之士也。《小司徒职》曰：“乃颁比法於六乡之大夫，使各登其乡之众寡。乃会万民之卒伍而用之。五人为伍，五伍为两，四两为卒，五卒为旅，五旅为师，五师为军，以起军旅。”又曰：“凡起徒役，无过家一人。”是出自六乡也。

祈父，予王之爪士。士，事也。胡转予于恤，靡所厎止？厎，至也。○厎，瓜履反。

祈父，亶不聪。亶，诚也。○亶，都旦反。

胡转予于恤，有母之尸饔！尸，陈也。熟食曰饔。笺云：己从军，而母为父陈馔饮食之具，自伤不得供养也。○供，九用反。养，羊亮反。

[疏]“祈父”至“尸饔”。○正义曰：上恨身无所居，此恨不得供养，责之曰：祈父，汝诚是不聪慧之人。汝若聪慧，何为移我於忧危之地，令我不得居家供养，使我所有尊母，令之陈熟食以奉父乎？○传“熟食曰饔”。○正义曰：对例则饪为熟，散则通。此云尸，是陈之辞，明熟食，故可陈也。○笺“己从”至“供养”。○正义曰：千亩之战，王之郊内胜负不至多时，而恨其不得代母为父陈食者，时王室既衰，战则恐败，恨其转已，故举此以刺，不得为多历时日而恨也。许氏《异义》引此诗曰：“‘有母之尸饔’，谓陈饔以祭。”志养不及亲，彼为论饔饩，生死不争，此文故不駮之，其义当如此。笺非为祭也。

《祈父》三章，章四句。

《白驹》，大夫刺宣王也。刺其不能留贤也。○白驹，马五尺以上曰驹。

皎皎白驹，食我场苗。絷之维之，以永今朝。宣王之末，不能用贤，贤者有乘白驹而去者。絷，绊。维，系也。笺云：永，久也。原此去者，乘其白驹而来，使食我场中之苗。我则绊之系之，以永今朝。爱之，欲留之。○皎，古了反，絜白也。场，直良反。絷，陟立反，徐丁立反。绊音半，系足曰绊。

所谓伊人，於焉逍遥？笺云：伊当作“繄”，繄犹是也。所谓是乘白驹而去之贤人，今於何游息乎？思之甚也。○焉，於虔反，又如字。下同。繄，乌兮反。

[疏]《白驹》四章，章四句。“皎皎”至“逍遥”。○正义曰：宣王之末，不能用贤，有贤人乘皎皎然白驹而去者。我原其乘此白驹而来，食我场中之苗。我则絷绊之，维持之。谓绊絷其马，留其人，以久今日之朝。既思而不来，又述而言曰：所谓是乘白驹而去之贤人，今於何处逍遥游息乎？不知所適，言思见之甚也。以久今朝者，得贤人与之言话，则今日可长久。犹《山有枢》云“且以永日”也。○传“宣王”至“絷绊”。○正义曰：以宣王之行，初善后恶。《烝民序》云：“任贤使能，周室中兴。”明是初时事。此刺不能留贤，故知宣王之末也。僖二十八年《左传》曰：“韅靷鞅靽。”杜预云：“在后曰靽。”则絷之谓绊其足，维之谓系靷也。○笺“食我场中之苗”。○正义曰：言食苗藿，则夏时矣。《七月》注云：“春夏为圃，秋冬为场。”《场人》注云：“场，筑地为墠，季秋除圃中为之。”此宜云圃，而言场者，以场、圃同地耳，对则四时异名，散则继其本地，虽夏亦名场也。

皎皎白驹，食我场藿。絷之维之，以永今夕。藿犹苗也。夕犹朝也。○藿，火郭反。所谓伊人，於焉嘉客？

皎皎白驹，贲然来思。贲，饰也。笺云：愿其来而得见之。《易》卦曰：“山下有火，贲。”贲，黄白色也。○贲，彼义反，徐音奔。毛、郑全用《易》为释。尔公尔侯？逸豫无期。尔公尔侯邪，何为逸乐无期以反也？○乐音洛。

慎尔优游，勉尔遁思！慎，诚也。笺云：诚女优游，使待时也。勉女遁思，度已终不得见。自诀之辞。○遯，字又作“遁”，徒逊反，徐徒损反。度己，待洛反，下音纪。诀音决。

[疏]“皎皎”至“遁思”。○正义曰：言有贤人乘皎皎然白驹而去者，其服贲然而有盛饰。已原其来，思而得见之也。既愿而来，即责之：公侯之尊，可得逸豫。若非公侯，无逸豫之理。尔岂是公也？尔岂是侯也？何为亦逸豫无期以反乎？思而不来，设言与之诀。汝诚在外优游之，事勉力行，汝遁思之志，勿使不终也。极而与之自诀之辞也。此来思、遁思，二思皆语助，不为义也。○传“贲，饰”。笺“易卦”至“白色”。○正义曰：“贲，饰”，《易·序卦》文。“山下有火，贲”，《易·象》文也。贲卦离下艮上，艮为山，离为火，故言山下有火，以火照山之石，故黄白色也。其卦名曰贲者，郑云：“离为日，日，天文也。艮为石，地文也。天文在下，地文在上，天地之文，交相而成，贲贲然是也。”此贲贲必为贤者之貌。笺、传不言貌，此思贤者，当以车服表之。皎皎为马之貌，贲不宜为人之貌，盖谓其衣服之饰也。

皎皎白驹，在彼空谷。空，大也。生刍一束，其人如玉。笺云：此戒之也。女行所舍，主人之饩虽薄，要就贤人，其德如玉然。○刍，楚俱反。

毋金玉尔音，而有遐心。笺云：毋爱女声音，而有远我之心。以恩责之也。○毋音无，本亦作“无”。毋字与“父母”之字不同，宜详之。他皆仿此。

[疏]“皎皎”至“遐心”。○正义曰：言有乘皎皎然白驹而去之贤人，今在彼大谷之中矣。思而不见，设言形之。汝於彼所至，主人礼饩待汝虽薄，止有其生刍一束耳，当得其人如玉者而就之，不可以贪饩而弃贤也。又言我思汝甚矣，汝虽不来，当传书信，毋得金玉汝之音声於我。谓自爱音声，贵如金玉，不以遗开我，而有疏远我之心。已与之有恩，恐遂疏己，故以恩责之，冀音信不绝。○传“空，大”。○正义曰：以谷中容人隐焉，其空必大，故云“空，大”，非训空为大。《桑柔》云“有空大谷”。是空谷大也。此云“在彼空谷”，则知其所適。上云“於焉逍遥”及“於焉嘉客”，为不知所適之辞者，以思之不得，故言不知所在。此以贤者隐居，必当潜处山谷，故举以为言。空谷非一，犹未是知其所在也。○笺“毋爱女声音”。○正义曰：定本、《集注》皆然。

《白驹》四章，章六句。

《黄鸟》，刺宣王也。刺其以阴礼教亲而不至，联兄弟之不固。○联音连。

[疏]《黄鸟》三章，章七句。○笺“刺其”至“不固”。○正义曰：笺解妇人自为夫所出，而以刺王之由。刺其以阴礼教男女之亲，而不至笃联结其兄弟。夫妇之道不能坚固，令使夫妇相弃，是王之失教，故举以刺之也。《大司徒》十有二教，其三曰：“以阴礼教亲，则民不怨。”又曰：“以本俗六，安万民。”其三曰：“联兄弟。”是郑所引之文也。言“不至”、“不固”，郑以义增之。彼注云：“阴礼，谓男女之礼。昏姻以时，男不旷，女不怨。”是也。谓之阴者，以男女夫妇，寝席之上，阴私之事，故谓之阴礼。《地官·媒氏》云“凡男女之阴讼，听之於胜国之社”。是谓男女之事为阴也。彼注又云：“联犹合也。”兄弟谓昏姻嫁娶，是谓夫妇为兄弟也。夫妇而谓之兄弟者，《列女传》曰：“执礼而行兄弟之道。”何休亦云：“图安危可否，兄弟之义，故比之也。”

黄鸟黄鸟，无集于穀，无啄我粟。兴也。黄鸟，宜集木啄粟者。笺云：兴者，喻天下室家不以其道而相去，是失其性。○啄，陟角反。此邦之人，不我肯穀。穀，善也。笺云：不肯以善道与我。

言旋言归，复我邦族。宣王之末，天下室家离散，妃匹相去，有不以礼者。笺云：言，我。复，反也。○妃音配。

[疏]“黄鸟”至“邦族”。○正义曰：言人有禁语云：“黄鸟黄鸟，无集於我之穀木，无啄於我之粟。”然黄鸟宜集本啄粟，今而禁之，是失其性。喻妇人述男子禁己云：“妇人妇人，无居我之室，无得啖我之食。”然妇人之在夫家，宜居室啖食。今夫禁己，是失其夫妇之所宜也。妇人见其如此，知必弃己，即与之诀别而去之，曰：“此邦国之人已於我若此，则不我肯以善相与，是不肯以善道与我也，故我今回旋，我今还归，复反我邦国宗族矣。”言此邦之人“复我邦族”者，言夫与已不善，居异所耳，不必即他邦也。

黄鸟黄鸟，无集于桑，无啄我粱。此邦之人，不可与明。不可与明夫妇之道。笺云：“明”当为“盟”。盟，信也。

言旋言归，复我诸兄。妇人有归宗之义。笺云：宗，谓宗子也。

[疏]“不可”至“诸兄”。○毛以为，妇人既被夫弃，己言此邦国之人不可与明夫妇之道，今我回旋，我还归，复反我宗族之兄家也。○郑唯“不可与盟”为异。○传“不可”至“之道”。○正义曰：夫妇之道，以义居者也，当同居共食。今而禁之，闇昧於三纲之道。苟欲出之，不知妇人非七出不得去，是不可与明夫妇之道也。○笺“明当为盟。盟，信”。○正义曰：易传者，以下云“不可与处”，言其夫不可共处也。此云“不可与明”，亦当云其夫不可与共盟也。若是明夫妇之道，其明与否，夫独为之，非妇所当共，故知字误，当作“盟”也。《曲礼下》曰：“约信曰誓，莅牲曰盟。”盟是信誓之事，故云：“盟，信也。”礼，诸侯有相背违者，盟以信之。而不信之人，既盟复背。此妇为夫所薄，意欲盟而固之，以其无信，终必弃己，故云“不可与盟”也。○传“妇人有归宗之义”。○正义曰：传於此言归宗者，以妇人之所尊者，其兄也，因此‘诸兄’之文，故言归宗。《丧服》“为昆弟之为父后者”，传曰：“何以期也？妇人虽在外，必有归宗。曰小宗，故服期也。”此以诸兄为宗之文也。彼所言归宗，唯谓大夫以下，其妻父母没，有归宁於宗。要被出还家，亦为归宗，故准彼而言也。笺恐谓宗是大宗，故云“谓宗子”，亦谓宗兄也。

黄鸟黄鸟，无集于栩，无啄我黍。此邦之人，不可与处。处，居也。○栩，况甫反。言旋言归，复我诸父。诸父，犹诸兄也。

《黄鸟》三章，章七句。






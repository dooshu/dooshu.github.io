○故温县主簿韩君墓志

有唐故温县主簿韩慎，字某，汉弓高侯其先也。徙于南阳，传世至今，唐侍中讳瑗，克用贞亮，奋于国难。传侍中兄子郢州刺史讳某，某生御史著作郎讳某，某生尚书库部郎中万州刺史讳某，嗣以文行，大其家业。君万州长子也，以父任为建陵挽郎，累调授王府参军襄州襄阳尉，至于是邑。贞元十六年，又调于天官署河阳丞，未拜，十有一日，暴病卒于长安永崇里先人之庐。又十有二日，龟策袭吉，于咸阳洪渎原先人之墓，礼也。先三日，外姻家老谋为之志，季弟泰哀不能文，故托于友焉。呜呼！生施于人事，无往下达。予故得受其辞，书于石。曰：

友而爱而，忠孝宜之。貌称其行，行称其词。贱而不寿，为善是悼。于祖考，初筮攸告。季也之纯，置哀无垠。终窭且贫，控于仁人。备物称家。其仪式陈。爰相其悲，载刻兹珉。


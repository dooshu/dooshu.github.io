卷十八

钦定四库全书

後山集卷十八　宋　陈师道　撰谈丛

契丹侵澶莱公相真宗北伐临河未渡是夕内人相泣明日参知政事王钦若请幸金陵枢密副使陈文忠公尧叟请幸蜀真宗以问公公曰此与昨暮泣者何异议数日不决出遇高烈武王而谓之曰子爲上将视国之危不一言何也王谢之乃复入请召问从官至皆默然杨文公独与公同其说数千言真宗以一言折之曰儒不知兵又请召问诸将王曰蜀远钦若之议是也上与後宫御楼船浮波而下数日可至殿上皆以爲然公大惊色脱王又曰臣言亦死不言亦死与其事至而死不若言而死今陛下去都城一步则城中别有主矣吏卒皆北人家在都下将归事其主谁肯送陛下者金陵可到耶公又喜过望曰琼知此何不爲上驾耶王乃大呼逍遥子公掖真宗以升遂渡河而成功钦若愧其议谗於真宗曰寇凖孤注子尔博者谓穷而尽所有以幸胜爲孤注言以人主而一决也

澶渊之役真宗欲南下莱公不可曰是弃中原也又欲断桥因河而守曰是弃河北也国之存亡在河北不可弃也

澶渊之役所下一纸书尔州县坚壁乡村入保金币自随谷不可徙随在瘗藏寇至勿战故虏虽深入而无得方破德清一城而得不补失未战而困

真宗既渡河遂幸澶渊之北门望见黄盖士气百倍呼声动地兵既接射杀其帅顺国王挞览敌惧遂请和澶渊之役诏诸道会兵而合击既和纵其去又诏诸将按兵遣使监杨延朗时敌使在馆既谕旨遽曰请遣中官贵诸将取信也而敌亦请使送欵遂以全归怀之至今

澶渊之役真宗使候莱公曰相公饮酒矣唱曲子矣掷骰子矣鼾睡矣

莱公既逐死家无遗文嘉佑中始得奏章一纸忧其复失而并记之使後者有考焉曰臣奉圣旨擘画河北边事及驾起与不起如起至何处者一近边奏契丹游骑已至深州窃缘三路大军见在定州魏能张凝杨延朗田敏等又在威虏军等处东路深赵贝冀沧德等州别无大军驻泊必虑契丹渐近东南下寨轻骑打刼不惟老小惊骇便恐盗贼围聚直至大名府以来人户惊移若不早张军势窃恐转启戎心臣乞先那起天雄军马万人令周营杜彦钿孙金照将领往贝州驻泊或恐天雄军少且起五千只令孙金照部辖若敌骑在近即近城覔便袭击兼令开将文字与石普图承输照会掩杀及召募强壮入敌界绕荡乡村仍照管南北道多差人探候契丹次第闻奏及报大名一则奠安人心二则张军势以疑敌谋三则边将闻王师北来军威益壮四则与邢洛不远成犄角之势一随驾诸军扈卫宸居不可与犬戎交锋原野以争胜负天雄至贝军士不过三万人万一契丹过贝下寨游骑益南即须那起定州军马三万以上令桑赞等结阵南来镇州及令河东雷有终将兵出土门路与赞会合相度事势紧慢那至邢洛方可圣驾顺动且幸大名假万乘之天声合数路之兵势更令王超等於定州近城排布照应魏能张凝杨延朗田敏等作会合次第及依前来累降指挥牵拽一恐契丹置寨於真定之间则定州军马抽那不起邢洛之北游骑侵掠大名东北县分老小大段惊移须分定州三路精兵令在彼将帅会合及令魏能张凝杨延朗田敏等渐那向东傍城寨牵拽如此则契丹必有後顾之忧未敢轻议悬军深入若车驾不起转恐夷狄残害生灵如蒙允许亦须过大河且幸澶渊就近易爲制置会合兼控扼津梁右臣叨列宰司素无奇略既承清问合罄鄙诚伏惟皇帝陛下睿知渊深圣猷宏远固已坐筹而决胜尚能虚已以论谋兼彼犬戎颇乏粮糗虽恃兵甲之衆必怀苟且之忧岂敢不顾大军但图深入然亦虑其凶狡须至过有防虞烦黩天威伏增战栗

如讲和敌使韩杞匿其善饮曰两国初好数杯之後一言有失所误非细後使姚东之既去而顾手颡再三是以知敌之情也姚东之曰守之事力契丹之士马皆盛然此军用於阻隘不能敌南平原驰突南军亦不能支也庆历二年西羌盗边战未解契丹保境使请关南十县之地及昏丞相申公使其党御史中丞贾文元公馆之许昏与加赐使择焉而遣知制诰富韩公谕意既见问故敌主曰宋塞鴈门广塘水缮城隍籍民兵非违约耶羣臣亟请用兵孤谓不若求地也公曰契丹忘章圣之大德乎澶渊之役使从衆契丹无还者宁有今日耶且契丹之所欲战尔战非契丹之利也从古至今夷狄得志於中国惟晋氏耳方是时主弱而愚国小而贫政刑不修命令不行百姓内溃诸将外叛故契丹能得志然土地不守子女玉帛归于臣民契丹盖无得也而人畜械器亡者大半故德光死述律怒不肯葬曰待我国中人马如故然後葬汝战而胜其害如此况不胜耶今契丹与宋好岁得金缯数十万入於府库国之利也故和则上得其利战则下得其利上受其弊故契丹之臣皆愿解和而构战与国争利柰何舍已之利以利人耶主大悟点首久之公复曰塞鴈门以备西羌塘始於何承矩事在约前地卑水聚岁久则广城隍完固民兵补缺非违约也晋遗卢龙周取关南皆异代事若按图而求旧岂契丹之利也哉皇帝以兼爱爲心守祖宗之约不愿用兵顾兄弟之义不欲违情而爲天保民爲先保土不得以与人谓契丹乏金币岁遗以永誓好古者敌国有无相通必皆欲背约絶好而加兵宋安得而避哉且澶渊之盟天地临之其可欺乎乃请昏公曰兄弟之国礼不通昏男女之际易以生隙且命修短不可期不若岁币之久也始契丹请昏欲因以求多及公固拒羣议未决而难其久又谓空言无实使归取誓书及再至定增岁币二十万始契丹一请宰相遽塞以二事且使自择遂以爲怯有轻宋心欲以增币爲献与纳公不可曰此下事上臣事君非敌国之礼也且章圣已有岁遗不爲此名货非国之轻重鄙而失国名虽小亦不爲也主曰古有之何独吝耶公曰古惟唐高祖臣事突厥假其兵而取隋则或有之及太宗擒颉利突利两可汗宁复有耶主不语其臣刘四知侍退数步公又曰石晋亦因契丹而得国不惟称臣亦父事之或可用此今宋与契丹无唐晋之援而爲敌国岂有此耶将退主曰卿谓孤故作此一节必不可事岂非不欲保和耶孤实无此意卿归勿爲此言恐误宋大事耳於是留誓书而使以誓书来且求献纳公上奏曰臣既以死拒之敌气折矣可勿复许敌无能爲也仁宗从之

韩公再使将见契丹曰主将爲公使不能久有言可即道公恐敌使来遂以爲例数请对曰吾不敢也当与君议於馆尔契丹刘六符贵用事建议割地及馆客怒谓韩公曰公爲主言诸臣利於用兵不爲国计六符岂欲间两国耶公曰君宁出此顾余人爲之尔如宋不过弼数辈不欲战尔其以战说者何限六符既喜且惧然终以此得罪也

契丹犯澶渊急书日至一夕凡五至莱公不发封谈笑自如明日见同列以闻真宗大骇取而发之皆告急也又大惧以问公曰危如此岂欲久耶曰陛下欲了不过五日尔其说请幸澶渊真宗不语同列惧欲退公曰士庶等止候驾起从驾而北真宗难之欲还内公曰陛下既入则臣不得对又不得见则大事去矣请无还内而行也遂行六军百司追而及之

东都曹生言范右相既贵接亲旧情礼如故他亦不改世未有也然体面肥白洁泽岂其胷中亦以爲乐耶惟司马温公枯瘦自如岂非不以富贵动其心耶

王荆公改科举暮年乃觉其失曰欲变学究爲秀才不谓变秀才爲学究也盖举子专诵王氏章句而不解义正如学究诵注疏尔教坊杂戏亦曰学诗於陆农师学易【以豉切】於龚【古勇切】深之盖讥士之寡闻也

王无咎黎宗孟皆爲王氏学世谓黎爲摸画手一点画不出前人谓王爲转般仓致无赢余但有所欠以其因人成能无自得也

杨内翰绘云庄遵以易传扬雄雄传侯芭自芭而下世不絶传至沛周郯郯传乐安任奉古奉古传广凯凯传绘所着索藴乃其学也

张某公昪以御史爲执政包孝肃公代之建言台官不迁二府无所幸望则尽言矣张文定公方平爲三司使孝肃极言其失遂罢归院宋景文公代爲使文定亦爲上言故事执政同三司使知开封府与御史中丞耳包拯自府入台又言台官不爲执政所可假以进者惟三司耳极力攻臣冀得其处而用宋祁其势必复攻祁不遂与之则三司使无其人矣孝肃逐景文公而代之遂迁西府孙文节公拚自西府迁右省御史韩缜言其不可仁宗曰御史谓谁可参知政事者韩素不经意卒然对曰包拯可仁宗熟视而笑曰包拯非昔之包拯矣延帅阙李诚之以幕府行使方下国宥州牒保安军故事岁赐尽明年六月乃毕缓不及乃请以岁终爲限幕府以闻枢密院牒草报如约李易其草报如故典遂上奏曰夷狄之欲无厌许之不足爲恩而长其贪且示之弱而人不堪其转输之劳矣枢密使夏竦劾李擅改制书遣吏部即讯李曰改保安军牒非制书也竦不能屈敌不敢复请

某公【谓吕夷简】恶韩富范三公欲废之而不能军兴以韩范爲西帅遣富使北名用仇而实间之又不克军罢而请老尽用三公及宋莒公夏英公于二府皆其仇也又以其党贾文元公陈恭公间焉犹欲因以倾之誉范富皆王佐可致太平於是天子再赐手诏又开天章阁而命之坐出纸笔使疏时政所当因革诸公皆推范富乃请退而具草使二宦者更往督之且命领西北边事既而各条上十数事而易监司按羣吏罢磨勘减任子衆不利而谤兴又使范公日献二事以困之而请城京师人始笑之初某公每求退以候主意常未厌而去故能三入及老大事犹问西北相攻请出大臣行三边於是范公使河东陕西富公使河北初某既建议乃数出道者院宿焉范公既奉使宿道者院而某在焉宾退使人致问范公往见之某佯曰参政求去耶范公未对某曰大臣岂可一日去君侧去则不复还矣今万里奉使故疑求去耳范公私笑之久而觉报缓而请不获召堂吏而问曰吾爲西帅每奏即报而请辄得今以执政奉使而请报不迨何也曰某别置司专行鄜延事故速而必得耳范公始以前言爲然乃请守边矣而富公亦不还韩又罢去而贾陈相矣及某薨范公自爲祭文归重而自讼云

苏黄两公皆善书皆不能悬手逸少非好鹅效其宛颈尔正谓悬手转腕而苏公论书以手抵案使腕不动爲法此其异也

善书不择纸笔妙在心手不在物也古之至人耳目更用惟心而已

王屋天坛道书云黄帝礼天处也坛之方隅陈八玉镜而儒者疑焉元丰中有登天坛得方玉如镜濮阳杜毅主王屋簿亲见之云

余与贵人语偶当其心明日使人来求异书士不知有自智专谓出於卷册之间良可悲也张长史见担夫争道而得笔法观曹将军舞剑又得其神物岂能与人巧乃自悟之因尔

敌人猎而不渔熙宁中官军复熙河洮水之鱼浮取之如拾久而鱼潜治世可俯鸟巢惟不暴尔至人入鸟兽不乱羣行之着也

龙图燕学士肃悟木理造指南车不成出见车驰门动而得其法蜀人王冕【一本作晃】爲举子诗义左之右之君子宜之而悟针法规矩可得其法不可得其巧舍规矩则无所求其巧矣法在人故必学巧在已故必悟今人学书而拟其点画已失其法况其巧乎

寇昌龄嗜砚墨得名晚居徐守问之曰墨贵黑砚贵发墨守不解以爲轻已嗟乎世士可与语耶

欧阳公像公家与苏眉山皆有之而各自是也盖苏本韵胜而失形家本形似而失韵夫形而不韵乃所画影尔非传神也

唐令民年二十爲丁其下爲推宋次道曰推者稚也避高宗讳阙而爲推也缙叔曰推者椎也独髻爲椎传者误尔盖唐人不讳嫌梁氏之父茂始以戊爲武温嗜杀人畏之并讳其嫌耳夫人少而分髻长则合而未冠今人犹然缙叔是也

道士王太初受天心法治鬼神有功于人尝谓爲室当使户牖踈逹若四壁隐密终爲鬼所据耳

唐魏郑公狄梁公张燕公墓棘直而不歧世以爲异而孔林无枳棘也

秦少游有李廷珪墨半丸不爲文理质如金石潘谷见之而拜曰真李氏故物也我生再见矣王四学士有之与此爲二也墨乃平甫之所宝谷所见者其子游以遗少游也又有张遇墨一团面爲盘龙鳞鬛悉具其妙如画其背皆有张遇麝香四字潘墨之龙略有大节耳亦妍妙有纹如盘丝二物世未有也语曰良玉不琢谓不借美於外也张遇後梁供备使李唐卿嘉佑中以书待诏者也喜墨尝谓余曰和墨用麝欲其香有损于墨而竟亦不得香也不若并藏以熏之潘谷之墨香彻肌骨磨研至尽而香不衰陈惟达【一作进】之墨一箧十年而麝气不入但自作松香耳盖陈墨肤理坚密不受外熏潘墨外虽美而中疎尔

南唐於饶置墨务歙置砚务扬置纸务各有官岁贡有数求墨工於海东纸工於蜀中主好蜀纸既得蜀工使行境内而六合之水与蜀同李本奚氏以达赐国姓世爲墨官云唐之问质肃公之子有墨曰饶州供进墨务官李仲宣造世莫知其何子颇有家法以遗黄鲁直鲁直以谓不迨孙氏所有而予谓过之陈留孙待制家有墨半铤号称廷珪但色重耳非古制也

蔡新州确黄大夫好谦爲陈诸生闻杨山人善相人也过使相之曰蔡君宰相也似丁晋公然丁还而君死也黄君一散郡尔然家口四十则蔡贬矣元丰之末蔡爲相黄由尚书郎出爲蔡州过蔡而别问其家曰四十口矣蔡大骇曰杨生之言验矣其後有新州之祸

外大父頴公初爲黄州参军友夏英公公喜相人谓頴公曰吾使相尔而君真相也视其手曰虽贵而贫不如吾也出其手突如堆阜曰此大富之相也

墅处潞之异人也金乡李生将赴试问得失焉曰两贯四贯巡辖马递铺皆莫测也李有田于莘过之及门息於廐置壁下有钱二千以二百爲陌有榜曰巡辖马递铺问之乃田者所纳课也李始悟其言而果黜焉花之名天下者洛阳牡丹广陵芍药耳红叶而黄腰号金带围而无种有时而出则城中当有宰相韩魏公爲守一出四枝公自当其一选客具乐以当之是时王岐公以高科爲倅王荆公以名士爲属皆在选而阙其一莫有当者数日不决而花已盛公命戒客而私自念今日有过客不问如何召使当之及暮高水门报陈太博来亟使召之乃秀公也明日酒半折花歌以挿之其後四公皆爲首相

後山集卷十八








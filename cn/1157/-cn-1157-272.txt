●卷二百七十二　封建考十三

○宋齐梁陈诸侯王列侯

宋氏一用晋制，唯大小国皆有三军。自明帝以後，皇子、皇弟虽非都督，亦置记室参军，亦号将军为大郡边守置佐吏者，又不置长史，馀则同矣。凡王子为侯者，食邑皆千户；诸王世子皆金印紫绶，进贤两梁冠，佩山元玉。初，江夏王义恭为孝武所忌，忧惧，故奏革诸侯厅事，不得南向坐；国官正冬不得跣登国殿及夹侍；障扇不得雉尾，剑不得鹿卢形；但马不得过二；诸侯常行车前後不得过六队（白直夹毂，不在其限）；刀不得过银铜为饰。诸王子继体为王者，婚葬吉凶，悉依诸国公侯之礼，不得同皇弟、皇子；诸王女封县主，诸王子孙、袭封之王妃及封侯者大夫，并不得卤簿。诏可。　王国有师（改傅为之），自内史、相、记室以下，官多与晋同（孔僟字思远，为江夏内史，好酒多醉而明晓政事，咸曰："一月二十九日醉，胜他人二十九日醒。"又有辞记室参军笺曰："记室之要，须通才敏思、性情纶密者为之"）。凡郡县内史、相并於国主称臣，去任便止。孝武孝建中，始革此制，不得追敬，不得称臣，止宜云"下官"而已（刘邕嗣封南康侯，河东王歆之常为南康国相，素轻邕。後俱元会，邕性嗜酒，谓歆之曰："卿昔尝见臣，今不能劝一杯酒乎？"歆之效孙皓歌答之曰："昔为汝作臣，今与汝比肩，既不劝汝酒，亦不愿汝年"）。公主有傅、令，傅令不得朱服（不得朱服，亦江夏王所奏）。

长沙景王道怜，武帝中弟。帝即位封。永初三年薨，子义欣嗣。　瑾

义融，义欣弟。封桂阳县侯。子觊嗣。晃

义宗，义融弟。封新渝县侯。子怀珍。　承

义宾，义宗弟。封兴安侯。

义綦，封营道县侯。

临川烈武王道规，武帝少弟。桓元篡位时，以预起义进封至南郡公。武帝即位，追封临川王。　义庆，以长沙景王子嗣。　晁　绰

营浦侯遵考，武帝族弟。帝即位封。薨，谥元公。子澄之嗣。

庐陵孝献王义真，武帝次子。初封桂阳县公，帝即位，封庐陵王。後为徐羡之等废而杀之，时年十八。　绍，文帝第五子，以嗣义真。　敬先

彭城王义康，武帝子。帝即位封。元嘉时，入辅政。後废为庶人，赐死。

江夏文献王义恭，武帝子。帝即位封。後为废帝所杀。

南郡王义宣，武帝子。元嘉元年，初封竟陵王，後改封南郡。孝武时，与臧质同反，兵败诛。

衡阳文王义季，武帝子。元嘉元年封衡阳王，後改封。二十四年薨，传国至孙，齐受禅，国除。

始兴王濬，文帝子。元嘉十三年封。後与元凶劭同行弑逆，伏诛。

南平穆王铄，文帝第四子。元嘉十六年封。孝武初薨。

敬猷为废帝所杀。产以孝武子嗣。宣曜以晋平王休祐子嗣。伯玉以衡阳恭王薿子嗣。

竟陵王诞，文帝第六子。元嘉二十年封广陵王，後改封竟陵。讨元凶劭及南郡王义宣有功，孝武忌诞，遣兵袭之。诞反，兵败死。

建平宣简王宏，文帝第七子。元嘉二十一年封。孝武时薨，子景素嗣。废帝时，举兵攻台城，不克，被杀。

庐陵王袆，文帝第八子。元嘉二十二年封东海王，後改封庐陵。孝武时，坐罪废死。

晋熙王昶，文帝第九子。元嘉二十三年封义阳王。废帝即位，举兵反，不克，奔魏。燮以明帝子嗣。齐受襌，见杀。

武昌王浑，文帝第十子。元嘉二十四年封。孝武时，坐罪废死。

建安王休仁，文帝第十二子。元嘉二十九年封。明帝立，休仁有功，帝忌之，赐死。

晋平刺王休祐，文帝第十三子。孝建二年封山阳王，後改封晋平。明帝忌而杀之。

海陵王休茂，文帝第十四子。孝建二年封。大明时，谋反败死。

鄱阳哀王休业，文帝第十五子。孝建二年封，三年薨。士弘以山阳王休祐子嗣。

临庆冲王休倩，文帝第十六子。孝建元年封，未拜薨。

新野怀王夷父，文帝第十七子。蚤薨，加封。

桂阳王休范，文帝第十八子。孝建三年封顺阳王，大明元年改封。废帝时，反诛。

巴陵哀王休若，文帝第十九子。孝建三年封。明帝忌之，赐死。

豫章王子尚，孝武第二子。孝建元年封西阳王，後改封豫章。废帝殒，赐自尽。

晋安王子勋，孝武第三子。大明四年封。废帝凶狂，长史邓琬等奉子勋起兵。明帝定乱即位，琬等不受命，奉子勋为帝，一岁，琬败见杀，年十一。

松滋侯子房，孝武第六子。大明四年封浔阳王。明帝即位，长史孔觊不受命，以子房举兵应晋王子勋，败，坐贬为松滋侯。後见杀，年十一。

临海王子顼，孝武第七子。初封历阳王，後改封临海。坐应晋安王子勋事败，赐死，年十一。

始平孝敬王子鸾，武帝第八子。大明四年封襄阳王，又改封新安。废帝即位见杀，时年十岁。明帝立，改封始平，以建平王景素子延年嗣。

永嘉王子仁，孝武第九子。大明五年封，年十岁遇害。

始安王子真，孝武第十一子。

邵陵王子元，孝武第十二子。

淮南王子孟，孝武第十六子。

东平王子嗣，孝武第二十七子。以上并为明帝所杀。

齐敬王子羽，孝武第十四子。

晋陵孝王子雲，孝武第十九子。并未拜而亡。

南海哀王子师，孝武第二十二子。为废帝所杀。

武陵王赞，明帝子。明帝既诛孝武诸子，诏以赞奉孝武为子，封武陵郡王。顺帝昇明二年薨，国除。

邵陵殇王友，明帝子。五岁封，顺帝昇明二年薨，无子，国除。

随阳王翽，明帝子。昇明二年封。齐受禅，降封舞阴县公。

新兴王嵩，明帝子。齐受禅，降封定襄县公。

始建王禧，明帝子。齐受禅降封荔浦县公，寻并为齐高祖所杀。

齐封爵史阙（齐竟陵王子良开西邸，延才俊以为士林。自永明末，京邑士人盛为文章，谈议皆为宾於西邸）。王国有师（王琨为武陵王师，时王俭为宰相，属琨用东海迎吏。琨使谓曰："语郎，三台五省皆是郎用人，外方小郡，当乞寒贱，省官何容复夺之。"遂不听其事）、谘议（张岱历临海、章郡、晋安三王府谘议，三王行事，事举而情得）、文学等官（齐永明元年，竟陵王子良表置文学官），公侯置郎中令一人，卿。馀与晋，宋同。

衡阳元王道度，齐高祖长兄。仕宋位安定太守，卒。齐受禅，加封谥。无子钧以高祖第十一子继，後为明帝所杀。晁以永阳王子继子坦。

始安贞王道生，高祖次兄。仕宋位奉朝请，卒。齐受禅，追封谥。後子鸾即位，是为明帝，追尊道生为景皇。

凤，道生长子。仕宋位正员郎，卒。高帝即位，谥靖世子。明帝即位，追封始安靖王。子遥光，明帝崩，受遗辅政，东昏失道，遥光举兵攻台城，兵败诛。

鸾，是为明帝。

〈糹丐〉封安陆昭王。

豫章文献王薿，高帝子。帝受禅封，武帝即位，进太尉。薨，子子廉嗣。元綝，梁受禅，降封新淦侯。

临川献王映，高帝子。帝受禅封。永明七年薨。子子晋，梁时坐反诛。

长沙威王晃，高帝子。帝受禅封。武帝时薨。

武陵昭王晔，高帝子。帝受禅封。隆昌元年薨。

安成恭王暠，高帝子。帝受禅封。永明元年薨。

鄱阳王锵，高帝子。帝受禅封，明帝既废郁林王，遂害锵。

桂阳王铄，高帝子。帝受禅封，後为明帝所杀。

始兴简王鉴，高帝子。初封广兴郡，後改封。永明九年薨。

江夏王锋，高帝子。

南平王锐，高帝子。

宜都王铿，高帝子。

晋熙王銶，高帝子。

江东王铉，高帝子。已上并为明帝所害。

竟陵文宣王子良，武帝第二子。帝即位封。帝崩，受遗诏辅太孙。薨，子昭胄嗣，东昏时，谋举兵，事觉诛。

鱼复侯子享响，武帝第四子。初封巴东郡王，为荆州刺史，坐杀台使，诛死，贬为侯。

安陆王子敬，武帝第五子。永明中封。明帝即位，遣人袭杀之。

晋安王子懋，武帝第七子。隆昌初，为江州刺史。及明帝辅政，诛翦高、武诸王子，懋欲起兵入讨，事觉见害。

随郡王子隆，武帝第八子。年二十一遇害。

建安王子真，武帝第九子。年十九遇害。

西阳王子，明武帝第十子。年十七遇害。

南海王子，罕武帝第十一子。年十七遇害。

巴陵王子伦，武帝第十三子。年十六遇害。

邵陵王子贞，武帝第十四子。年十五遇害。

临贺王子岳，武帝第十六子。年十四遇害。

西阳王子，文武帝第十七子。年十四遇害。

衡阳王子，峻武帝第十八子。年十四遇害。

南康王子琳，武帝第十九子。年十四遇害。

湘东王子建，武帝第二十一子。年十三遇害。

南郡王子夏，武帝第二十三子。年七岁遇害。

巴陵王昭秀，文惠太子第三子。年十六遇害。

桂阳王昭粲，文惠太子第四子。年八岁遇害。已上并为明帝所杀。

先是，高帝、武帝为诸王置典签帅，一方之事，悉以委之。每至觐接，辄留心顾问，刺史行事之美恶，系於典签之口，莫不折节推奉，恒虑弗及，於是威行州部，权重藩君。武陵王晔为江州，性烈直不可忤，典签赵渥之曰："今出郡易刺史。"及见武帝相诬，晔遂免还。南海王子｛罒干｝戍琅琊，欲暂游东堂，典签姜秀不许而止，还泣谓母曰："儿欲移五步亦不得，与囚何异？"秀後辄取子｛罒干｝屐伞饮器等供其儿昏，武帝知之，鞭二百，系尚方，然而擅命不改。邵陵王子贞尝求熊白，厨人答典签不在，不敢与。西阳王子明欲送书参侍读鲍僎病，典签吴脩之不许，曰："应谘行事。"乃止。言行举动，不得自专，徵衣求食，必须谘访。永明中，巴东王子享杀行事刘寅等，武帝闻之。谓群臣曰："子享遂反。"戴僧静大言曰："诸王都自应反，岂惟巴东？"武帝问故，答曰："夫王无罪，而一时被囚，取一挺藕，一杯浆，皆谘签帅，不在则竟日忍渴。诸州唯闻有签帅，不闻有刺史。"竟陵王子良尝问众曰："士大夫何意诣签帅？"参军范雲答曰："诣长史以下皆无益，诣签帅使便有倍本之价，不诣谓何！"子良有愧色。及明帝诛异已者，诸王见害，悉典签所杀，竟无一人相抗。孔珪闻之流涕曰："齐之衡阳、江夏最有意，而复害之。若不立签帅，故当不至於此。"

按：宋、齐之制，诸王之为刺史者，立长史以佐之，既而复立典签以制之。然大概多以童稚之年膺方面之寄，而主其事者，则皆长史、典签也。宋苍梧王以凶狂遇弑，明帝嗣位，而江州长史邓琬不受命，奉晋安王子勋起兵称帝。会稽长史孔觊、雍州长史孔道存俱不受命，皆奉其王以应晋安。未几兵败，而臣主俱就诛夷，而孝武之子孙歼焉。及齐明帝以支代宗，欲尽除高、武之子孙，而皆以典签杀之。然则长史、典签之设，皆所以祸诸王，而当时之居此职者，皆轻躁倾险之人，或假之以称乱，或卖之以为功，其情虽异，而构祸则同。童孺无知，骈首横死於锋镝鸩毒之下，至誓"不愿生帝王家"，及乞为奴以纾死而不可得，哀哉！

梁封爵亦如晋、宋之制。诸王皆假金兽符第一至五左，竹使符第一至十左；诸公侯皆假铜兽符、竹使符，第一至第五。名山大泽不以封盐；铁金银铜铁锡及竹园、别都、宫室、园圃，皆不以属国。诸王言曰"令"，境内称之曰"殿下"。公侯封郡县者言曰"教"，境内称之曰"第下"，自第下称皆曰"寡人"。相以下公文上事，皆诣典事。世子主国，其文书表疏，仪式如臣，而不称"臣"；文书下郡官，皆言"告"。诸王公侯国官皆称"臣"，上於天朝，皆称"陪臣"；有所陈，皆曰"上疏"；其公之曰"言事（梁南平元襄王伟，好学重士，四方游士，当世知名者，莫不毕至。齐世有溪宫，改为华林苑，赐伟为宅，穿筑种植，与宾客游其中。梁世藩邸之盛无过）。"五等诸公位视三公，班次之。开国诸侯位视孤卿、重号将军、光禄大夫，班次之。开国诸伯位视九卿，班次之。开国诸子，位视二千石，班次之。开国诸男位视比二千石，班次之。王国置傅、相（公以下，则台各为选置之，皆掌知百姓事）、郎中令、将军、常侍、典书令、典卫长（伯、子无典卫），典祠以下，自选备上。诸官多同前代。若王加将军开府，则置长史、司马及记室、掾属、祭酒、主簿、录事官属（张绾字孝卿，自中军宣城王长史迁御史中丞。武帝使宣旨曰："为国之急，唯在执宪直绳，用人本不限升降。晋、宋代周闵、蔡廓并以侍中为之，卿勿疑是左迁。"时宣城王府资重，故有此旨）。嗣王则唯置郎中令、中尉、常侍、大农。藩王则无常侍，制与後汉同。

长沙宣武王懿，武帝兄。齐时为中书令，为东昏所杀。武帝受禅，追封谥。子业嗣。孝俨　眘

藻，业弟。封西昌侯。　猷，藻弟。封临汝侯。　韶，猷子。封上甲县都乡侯，後袭封长沙王。　骏，韶弟。封南安侯。

明，猷弟。封贞阳侯。武帝既纳侯景，以明督师北代，兵败，没於魏。至齐文宣时，遣使送明南还，王僧辨纳之，称尊号。陈霸先袭杀僧辨，更立敬帝而废明，齐人徵之，薨。

永阳昭王敷，武帝兄。任齐为随郡内史，卒。武帝受禅，追封谥，子伯游嗣。

衡阳宣王畅，武帝弟。仕齐位太常，封江陵县侯，卒。武帝受禅，追封谥，子献嗣。

桂阳简王融，武帝弟。仕齐为太子洗马，与懿俱遇害。武帝受禅，追封谥。象（以长沙王子嗣）慥

临川静惠王宏，武帝弟。仕齐为王府功曹史，武帝受禅封。普通七年薨，子正义嗣。

正德，正义弟。封西丰县侯，後奔魏复还，大通四年封临贺郡王。侯景反，奉正德僭位，景入城，并废而杀之。

正则，正德弟。封乐山侯，後坐反诛。　正立，正则弟。封建安县侯。

安成康王秀，武帝弟。仕齐为太子舍人，武帝受禅封。薨，子机嗣。　操

南平元襄王伟，武帝弟。仕齐为王府参军，武帝受禅封。薨，子恪嗣。

恭，恪弟。封衡山县侯。　祗，恭弟。封定襄县侯。　谘，伟孙。封武林侯。脩，谘弟。封宜丰侯，　泰，脩弟。封丰城侯。

始兴忠武王憺，武帝弟。仕齐为外兵参军，武帝受禅封。薨，子亮嗣。

晁，亮弟。封广信县侯。　晔，蝧弟。封安陆侯。

豫章王综，武帝第二子。天监三年封。後奔魏，殁於魏。

南康简王绩，武帝第四子。天监七年封。大通三年薨，子会理嗣，後为侯景所害。

通理，会理弟。封祈阳侯。　义理，通理弟。封安乐县侯。

庐陵威王续，武帝第五子。天监八年封。大同时薨，子应嗣。

邵陵携王纶，武帝第六子。天监十三年封。侯景反，以纶为征讨大都督讨景，不克，奔郢州。後奔汝南，魏兵攻而杀之。　坚，纶子。封汝南侯。　确，坚弟。封正阶侯。後并为侯景所杀。

武陵王纪，孝武帝第八子。天监十三年封。大同三年，为益州刺史。侯景陷台城，纪遣兵入援，止於白帝，未几僭位於蜀。元帝遣兵取之，纪败，为所杀。

豫章安王欢，昭明太子长子。昭明薨封。薨，子栋嗣。侯景废简文帝，立栋。未几，景篡位，王僧辨讨诛景，栋为朱买臣所害。

河东王誉，昭明太子子。中大通三年封。湘州刺史。侯景反，入援，至青草湖，台城陷，还镇。元帝遣王僧辨袭杀之。

岳阳王虓，昭明太子子。中大通三年封。为雍州刺史。侯景既克台城，虓称藩於魏。元帝既立，魏人入寇，虓率众会之。魏取江陵，害元帝，乃立虓为梁王，授以荆州、江陵，而取其雍州（襄阳府）。虓遂即帝位，仍称藩於魏。即位八年殂，谥宣帝。子岿立，二十四年殂，谥明帝。子琮嗣立，三年，朝於隋，隋取其地，拜琮柱国，赐爵莒公。

浔阳王大心，简文帝第二子。太清元年，为江州刺史。侯景反，遣师入援，无功。景将任约略地至湓城，大心战败，以州归约。後为景所杀。

临川王大款，简文第三子。帝即位封。後奔江陵，魏克江陵，遇害。

南海王大临，简文第四子。侯景反，遇害。

南郡王大连，简文第五子。为东扬州刺史。侯景反，入援无功，还镇。後为景所害。

安陆王大春，简文第六子。侯景反，遇害。

桂阳王大成，简文第八子。侯景反，奔江陵。魏克江陵，遇害。

汝南王大封，简文第九子。侯景反，奔江陵。魏克江陵，遇害。

浏阳王大雅，简文第十二子。侯景反，发愤感疾卒。

新兴王大庄，简文第十三子。

西阳王大钧，简文第十四子。

武宁王大威，简文第十五子。

建平王大球，简文第十七子。

义安王大昕，简文第十八子。

绥建王大挚，简文第十九子。以上并为侯景所害。

自汉景、武始裁抑诸侯王，虽受封连城，而不得以擅其土地甲兵。至东汉，诸侯王惟得食其邑入而已。曹魏则并邑入亦鲜薄，猜防尤甚，卒以孤立速亡。晋、宋、齐、梁之制，诸王皆出为都督、刺史、星罗棋布，各据强藩，盖将假以事任，庶收宗子维城之功，而矫孤立之弊。然宋、齐一再传而後，二明帝皆以旁支入继大统，忮忍特甚，前帝之子孙，虽在童孺，皆以逼见雠。其据雄藩处要地者，適足以殒其身於典签辈之手，而二明亦复享年不永，置嗣无状，沦胥以亡，不足复议。若晋若梁，则诸王皆以盛年雄材出当方面，非宋、齐帝子辈比也。然京师有变，则俱无同奖王室之忠，而各有帝制而天子自为之志。贾、赵之乱，如冏如顒，如乂如越之徒，纵兵不戢，屠其骨肉，以启戎狄之祸，而神州覆亡。侯景之乱，如纶如绎、如纪如虓之徒，拥兵不救，委其祖父以餧寇贼之口，而天伦殄绝矣。盖其初之立制也，非不欲希风宗周，惩鉴汉、魏，然世俗险恶，人心浇漓，齐桓、晋文之事尚矣。晋、梁诸王，虽欲求一人如郑厉公、虢叔辈而不可得，後儒所以疑封建之不可行有由矣。

陈置九等，公主有家令之制。郡有王，嗣王，藩王，开国郡、县公，开国县侯，开国县伯，开国县子，开国县男，沐食侯，乡、亭侯，关内侯，关外侯。鄱阳王之封也，追度支尚书萧睿持节兼太宰告於太庙，五岳尚书王质持节兼太宰告於太社。凡亲王起家则为侍中，若将军方得有佐吏，无将军则无府，止有国官。皇太子子。冢嫡者封王，依诸王起家，馀子并封公，起家中书郎。诸王子并诸侯代子，起家给事（王子起家有外散骑侍郎，令仆子起家秘书郎。若员满，亦为版法曹，虽高半阶，资级秘书郎下。次令仆子起家著作佐郎，亦为版行参军。此外有诸州主簿、太学博士、国常侍、奉朝请，嗣王行参军，并起家官，未令发诏）。　皇弟、皇子府置师、长史、司马、从事中郎、谘议参军、友、掾属、记室等官，其嗣王、藩王府则递减之。王国置郎中令、将军、常侍、典祠令、舍人等官，其嗣王、藩王则递减其资（诸王府佐等官，仍为清浊，或为选司补用，亦有府乐牒拜授者。不拘年限，去留随意。在府之日，惟宾游宴赏，时复循从之，更无馀事。若随府王在州，其僚佐等或亦得预催督，若其驱使，便有职务。其衣冠子弟，多自修立。非气类者，惟利是求，暴物乱政，皆此之类也）。

衡阳献王昌，陈武帝第六子。武帝平侯景，拜长城国世子。後留荆州，魏克荆州，迁长安。武帝即位，遣人请之，未还。武帝崩，乃归。文帝立，使人迎昌，济江於中流，殒之。无子，大康初，文帝诏以第七子伯信嗣其位，奉祀之。

南康愍王昙朗，武帝母弟忠壮王休先之子。齐兵逼建康，遣质於齐，後为齐所害。武帝受禅，追封谥。子方泰嗣，後坐罪削爵土，陈亡，入隋为掖县令。方庆，方泰弟，封临汝县侯。

始兴王伯茂，文帝第二子。帝即位，以伯茂袭封始兴王，嗣伯父昭烈王道谈後。临川王废，伯茂坐降为温麻侯。

鄱阳王伯山，文帝第三子。天嘉元年封。祯明三年薨。

新安王伯固，文帝第五子。天嘉六年封。後与始陵王谋反诛。

晋安王伯恭，文帝第六子。天嘉六年封。陈亡，入长安，後为成州刺史。

庐陵王伯仁，文帝第八子。天嘉六年封。陈亡，卒於长安。

江夏王伯义，文帝第九子。天嘉六年封。陈亡，入长安，道卒。

武陵王伯礼，文帝第十子。天嘉六年封。陈亡，入长安，後为临洮太守。

永阳王伯智，文帝第十二子。太建中封。陈亡，入隋，後为国子司业。

桂阳王伯谋，文帝第十三子。太建中封。陈亡，入隋，後为番禾令。

始兴王叔陵，宣帝第二子。太建元年封。宣帝崩，叔陵反，以刃伤太子，伏诛。

豫章王叔英，宣帝第三子。太建元年封。陈亡，入隋，後为涪陵太守。

长沙王叔坚，宣帝第四子。太建元年封。陈亡，入隋，後为遂宁郡守。

建安王叔卿，宣帝第五子。太建四年封。陈亡，入隋，後为上党郡守。

宜都王叔明，宣帝第六子。太建五年封。陈亡，入隋，後为鸿胪少卿。

河东王叔献，宣帝第九子。太建五年封。陈亡，入隋，後汶城令。

新蔡王叔齐，宣帝第十一子。太建七年封。陈亡，入隋，後为尚书主客郎。

晋熙王叔文，宣帝第十二子。太建七年封。隋师渡江，叔文以巴州先送款，授开府，宜州刺史。

淮南王叔彪，宣帝第十三子。太建八年封。陈亡，卒於长安院。

始兴王叔重，宣帝第十四子。叔陵为逆诛，立叔重嗣昭烈王後。陈亡，入隋，後为太府少卿。

溥阳王叔俨，宣帝第十五子。後主时立。陈亡，入隋卒。

岳阳王叔慎，宣帝第十六子。大建十四年立。隋师渡江，为湘州刺史，拒战，死之。

义阳王叔达，宣帝第十七子。太建十四年立。陈亡，入隋为绛郡通守，後仕唐至礼部尚书。

巴山王叔雄，宣帝第十八子。太建十四年封。陈亡，卒於长安。

武昌王叔虞，宣帝第十九子。太建十四年封。陈亡，入隋，後为高苑令。

湘东王叔平，宣帝第二十子。至德元年封。陈亡，入隋，後为胡苏令。

临贺王叔敖，宣帝第二十一子。至德初封。陈亡，入隋，後为仪同三司。

阳山王叔宣，宣帝第二十二子。至德初封。陈亡，入隋，为泾城令。

西阳王叔穆，宣帝第二十三子。至德初封。陈亡，卒长安。

南安王叔俭，宣帝第二十四子。至德初封。陈亡，卒於长安。

南郡王叔澄，宣帝第二十五子。至德初封。陈亡，入隋为灵武令。

沅陵王叔兴，宣帝第二十六子。至德初封。陈亡，入隋为给事郎。

岳山王叔韶，宣帝第二十七子。至德初封。陈亡，入隋，卒於长安。

新兴王叔纯，宣帝第二十八子。至德初封。陈亡，入隋，後为河北令。

巴东王叔谟，宣帝第二十九子。至德四年封。陈亡，入隋为汧阳令。

临海王叔显，宣帝第三十子。至德四年封。陈亡，入隋为鹑觚令。

新会王叔坦，宣帝第三十一子。至德四年封。陈亡，入隋为涉县令。

新宁王叔隆，宣帝第三十二子。至德四年封。陈亡，入隋，卒於长安。

新昌王叔荣，宣帝第三十三子。祯明时封。陈亡，入隋为内黄令。

太原王叔匡，宣帝第三十四子。祯明时立。陈亡，入隋为寿光令。

始安王深，後主第四子。至德初封。後废太子允，立深为太子。陈亡，入隋为袍｛罒干｝太守，唐武德初为秘书丞。

吴兴王允，後主长子。初立为皇太子，後废为吴兴王。陈亡，入隋，卒於长安。

南平王薿，後主第二子。至德初立，陈亡，卒於长安。

永嘉王彦，後主第三子。至德初立，陈亡，入隋为襄武令。

南海王虔，後主第五子。至德初立。陈亡，入隋为涿令。

信义王祗，後主第六子。至德初立。陈亡，入隋为通议郎。

邵陵王兢，後主第七子。祯明初立。陈亡，入隋为国子监丞。

会稽王庄，後主第八子。至德初立。陈亡，入隋为昌隆令。

东阳王怡，後主第九子。祯明二年立。陈亡，入隋为通议郎。

吴郡王藩，後主第十子。祯明二年封。陈亡，入隋为任城令。

钱唐王恬，後主第十一子。祯明二年封。陈亡，卒於长安。

江左承西晋，诸王开国，并以户数相差为大小三品。大国置上、中、下三将军，及置司马一人。次国置中、下二将军。小国置将军一人。馀官亦准此为差。武帝受命，自永定讫於祯明，唯衡阳王昌特加礼命，至五千户，自馀大国不过二千，小国则千户云。

陈亡，诸王随後主入长安，并配陇右及河西诸州，各给田业以处之。大业二年，隋炀帝以後主第六女婤为贵人，绝爱幸，因召陈氏子弟尽还京师，随才叙用，由是并为守宰，遍於天下。

◎宋列侯

武帝受禅之初，诏晋氏封爵当随运改，独置始兴、庐陵、始安、长沙、康乐五公，降始兴公为县公、庐陵公为柴桑县、公始安公为荔浦县侯、长沙公为醴陵县侯、康乐公即降为县侯，以奉王导、谢安、温峤、陶侃、谢元之祀。

刘穆之，东莞莒人。武帝建义时为军吏，桓元平，以功封西华县子。义熙十三年卒，赠南昌县侯。帝受禅，以佐命元勋，追封南康郡公，谥文宣。子虑之嗣。　邕彪彤坐罪夺爵。　彪，彤弟绍。齐受禅，降封南康县侯。

式之，穆之中子。以从征关、洛功，封德阳县侯。谥恭。

徐羡之，东海郯人。少与武帝同参桓修军府，帝受禅，以佐命功，封南昌县公。文帝即位，改封南平郡公。元嘉二年，坐罪诛。

湛之，羡之兄孙。以母会稽公主恩封枝江县侯。元凶劭弑逆，并害湛之，谥忠烈。子聿之，亦为元凶劭所杀。　孝嗣，聿之子。袭爵，为废帝所杀。

傅亮，北地灵州人。武帝受禅，以佐命功，封建城县公。文帝立，进爵始兴郡公。元嘉三年，坐罪诛。

檀道济，高平金乡人。武帝受禅，以佐命功，封永修县公。文帝即位，进封武陵郡公。元嘉十三年，坐罪诛。

韶，道济兄。以预讨桓元功，封巴邱县侯，以功更封宜阳县。

祗，道济兄。以预举义，封西昌县侯，谥威。传嗣至齐受禅，国除。

王镇恶，北海剧人。以拒卢循功，封博陆县子，讨刘毅功进封汉寿县子。平姚泓，取长安，为沈田子所杀。武帝受禅，追封龙阳县侯，谥壮。传国至曾孙叡，齐受禅，国除。

朱龄石，沛郡沛人。以平蜀功，封丰城侯。姚泓既平，以龄石镇关中，败於青泥，见杀。传国至孙，齐受禅除。

超石，龄石弟。以从平姚泓功，封兴平县侯。後没於夏，见杀。

朱修之，义阳平氏人。以讨南郡王义宣反功，封南昌县侯。谥贞。

王元谟，太原祁人。以讨臧质反功，封曲江县侯。薨，谥庄。子深，早卒。渍，深子嗣。

元载，元谟从弟。宋未沈攸之之难，元载起义，送诚於齐高祖，封鄂县子。谥烈。

元邈，元载弟。仕齐高祖，封河阳县侯。谥壮。

刘怀肃，武帝从母兄。以讨桓元建义功，封东兴县侯。蔚祖以弟子嗣。　道存

怀敬，怀肃弟。以平广固、卢循功，封南城县男，帝受禅，以佐命功进爵为侯。谥肃。子德愿嗣。

荣祖，怀敬弟子。以破魏军功，封都乡侯。

亮，荣祖从孙。以军功封顺阳县侯。

道隆，荣祖从子。事废帝，封永昌县侯。

刘粹，沛郡萧人。以从征广固功，封西安县侯。帝受禅，以佐命功，封建安县侯。子旷之嗣。

孙处，会稽永兴人。以讨桓元功，封新番县侯。薨，追封侯官侯。

蒯恩，兰陵承人。以讨桓元功，封都乡侯。後以战功增封。入关，没於夏，传国至孙。

向靖，河内山阳人。以讨桓元功，封山阳县侯。後以佐命，进封曲江县侯。子植嗣　。桢

刘锺，彭城人。以平成都广固功，封永新县男，传国至孙，齐受禅除。

虞邱进，东海郯人。以讨孙恩、徐道复功，封望蔡县男。传国至曾孙，齐受禅除。

孟怀玉，平昌安邱人。以讨卢循功，封阳丰县男。卒，无子，国除。

龙符，怀玉弟。以从征广固功，封临沅县男。

胡藩，豫章南昌人。以预平司马休之及广固功，封阳山县男。谥壮侯。子隆世嗣。

刘康祖，彭城吕人。父虔之，相武帝，西征，为司马休之等袭杀，赠新康县男。康祖嗣封，後从军北伐，败死，谥壮。

道产，康祖从弟。父简之，以从讨桓元功，封晋安县侯，道产嗣爵，子延孙嗣。质赵伦之，下邳僮人。武帝起兵，以从义功，封阆中县侯。帝即位，更封霄城县侯。薨，谥元。子伯符嗣。　勖，齐受禅，国除。

萧思话，南兰陵人。父源之，历徐、兖二州刺史，封阳县侯。思话袭爵。谥穆，子惠开嗣。　睿，齐受禅，国除。

臧焘，东莞莒人。武帝起义，功封高陵亭侯。

熹，焘弟。以建义功，封始兴县侯。子质嗣，後坐反诛。

谢晦，陈郡阳夏人。以佐命功，封武昌县公。文帝即位，诛徐羡之等，晦遂反，兵败死。

述，晦从弟。以从征司马休之功，封吉阳县五等侯。

王弘，琅琊临沂人。武帝起义，以功封华容县侯。帝即位，以佐命进封县公。文帝即位，以定策封建安郡公。谥文昭。子锡嗣。　僧亮，齐受禅，降为侯。

昙首，弘之弟。元嘉初，以预诛徐羡之等功，没後追封豫宁县侯。子僧绰嗣。俭，齐武受禅，以佐命功，更封南昌县公。谥文宪。　骞，梁受禅，降为侯。规

王诞，弘从祖兄。武帝时，以佐命封作唐县侯。

莹，诞族孙。梁武即位，以佐命封建城县公。

亮，莹从父弟。梁武即位，以佐命功，封豫宁县公。

华，诞从祖弟。元嘉初，以追徐羡之等功，追封新建县侯，谥宣。子定侯嗣。长终，齐受禅，国除。

智，诞族弟。武帝建宋国，封建陵县子。　彧　绩

王淮之，晋尚书仆射彬元孙。武帝时，以讨卢循功，封都亭侯。

王懿，太原祁人。武帝时，以讨卢循功，封新淦县侯。子正循嗣。

到彦之，彭城武原人。以讨卢循功，封狼山县子。武帝受禅，进爵为侯。文帝讨谢晦，进封建昌县公。谥忠。子仲度嗣。　撝　抗

垣护之，略阳垣道人。孝武时，以讨南郡王义宣反功，封益阳县侯。

崇祖，护之弟子。齐高祖受禅，以佐命功，封望蔡侯。

荣祖，崇祖从兄。齐高祖初，以佐命功，封将乐县子。

闳，荣祖从父。以破薛道标功，封乐乡县男。

张兴世，竟陵人。明帝即位，四方反叛，兴世以征讨功，封作唐县侯。

袁湛，陈郡阳夏人。起兵，以从征伐功，封晋陵县男。谥敬。

豹，湛弟。以参伐蜀功，追封南昌县子。　淑　僟

粲，淑从子。孝武时，以功封兴平县子。齐高祖辅政，粲讨之，不克死。

褚裕之，太傅裒之曾孙。武帝时，以佐命功，封番禺县男。子恬之嗣。

渊，裕之从孙。明帝即位，以功封雩都伯。齐高祖初，以佐命封南康郡公。子蓁嗣。　霁

张永，吴郡吴人。明帝时，以破薛索儿功，封孝昌县侯。　瓌，永子。齐高祖起兵，以佐命封义城县侯後改封平都侯。

稷，瓌弟。东昏时，梁武起兵，稷弑东昏，迎梁武，封江安县子。

张邵，吴郡吴人。武帝时，以佐命功，封临沮伯。子敷嗣。式

冲，邵孙。以军功封定襄侯。

畅邵兄子。以举兵讨元凶劭功，封夷道县侯。

郑鲜之，荥阳开封人。武帝时，以从征伐，封龙阳县五等子。

颜峻，琅琊临沂人。元凶劭弑逆，孝武起兵，峻以佐命功，封建城县侯。後为帝所杀。

师伯，峻族兄。以预讨元凶劭功，封平都县子。後为废帝所杀。

庾登之，颍川鄢陵人。以预讨桓元功，封曲江县五等男。

顾琛，吴郡吴人。以讨元凶劭功，封永新县五等侯。

沈演之，吴兴武康人。以从伐蜀功，封宁新县男。

江夷，济阳考城人。以豫讨桓元功，封南郡州陵县五等侯。

沈庆之，吴兴武康人。以讨元凶劭功，封南昌县公。後为废帝所杀。谥襄。子昙亮嗣，齐受禅，国除。

文季，庆之次子。封山阳县五等伯。

攸之，庆之从父兄子。以征伐功，封平乐县五等侯，後封东兴县侯。齐高祖辅政，攸之兴兵入讨；兵败死。

宗悫，南阳涅阳人。以征伐功，封洮阳侯。谥肃。子元宝嗣。

柳元景，河东解人。以讨元凶劭功，封曲江县公。後为废帝所杀。子承宗嗣。

世隆，元景弟子。齐高祖将移宋祚，沈攸之起兵讨之，世隆以御败攸之功，封贞阳县侯。谥忠武。子惔嗣昭

忱，世隆子。梁武受禅，以佐命功，封州陵伯。谥穆。子范嗣。

庆远，元景弟子。梁武受禅，以佐命功，封重安侯。谥忠惠。子津嗣。

殷孝祖，陈郡长平人。明帝时，讨叛战死，追赠建安县侯。

刘缅，彭城人。孝武时，以讨竟陵王反功，封金城县五等侯。子悛嗣。

薛安都，河东汾阴人。以讨元凶劭功，封南乡县男，後进爵为侯。明帝即位，叛降魏。

宗越，南阳叶人。孝武时，以平竟陵王诞功，封始安县子，後进爵为侯。废帝既殒，为明帝所杀。

吴喜，吴兴临安人。明帝时，以讨叛功，封东兴县侯。後为帝所忌，赐死。

黄回，竟陵人。明帝时，以讨叛功，封葛阳县男，後进爵为侯。後为齐高祖所杀。

吉瀚翰，冯翊池阳人。以从征广固功，封建城县五等侯。

杜幼文，京兆杜陵人。以军功封邵阳县男。

杜慧庆，交趾朱鹅人。以讨卢循功，封龙县侯子。弘文嗣。

卜天与，吴兴馀杭人。以征伐功，封关中侯。元凶劭弑逆，死之。

戴法兴，会稽山阴人。孝武讨元凶劭，以预谋封吴昌县男。後为废帝所杀。

徐爰，琅琊开阳人。废帝时，以恩倖封吴平县子。

阮佃夫，会稽诸暨人。以弑废帝、立明帝功，封建成县侯。後坐罪赐死。

◎齐列侯

高帝受禅之初，诏诸王皆降为公，自非宣力齐室，一皆除国，独置南康、华容、乡三国，仍降为县公、侯、伯，减户有差，以奉刘穆之、王弘、何无忌之祀。除国者，凡百二十人。

王敬则，临淮射阳人。宋明帝时，以功封重安县子。齐高祖受禅，以佐命功，封浔阳郡公。後坐反诛。

陈显达，彭城人。仕宋，以军功封彭泽县子，後进封彭城侯。明帝即位，封鄱阳郡公。东昏时，举兵反，败死。

张敬儿，南阳冠军人。高祖起兵，以功封襄县侯，後以诛沈攸之功进爵为公。武帝时，坐罪诛。

崔慧景，清河东武城人。高祖受禅，以佐命功，封乐安县子。後举兵反，败死。

李安人民，兰陵承人。高祖受禅，以佐命功，封康乐侯。谥肃。

戴僧静，会稽永兴人。高祖受禅，以佐命功，封建昌县侯，谥壮。

柏康，北兰陵承人。高帝受禅，以佐命功，封吴平县侯。

焦度，南安氐人。以讨沈攸之功，封东昌县子。

曹武，下邳人。以预平石头功，封罗江县男。高帝受禅，改封监利县。谥壮。

吕安国，广陵人。宋时，以功封锺武县男。高帝即位，进爵湘乡侯。谥肃。

周山图，义兴人。以讨沈攸之功，封晋兴县男。

周盘龙，北兰陵人。宋时，以军功封晋安子。高帝起兵，改封纯阳侯。

王广之，沛郡相人。宋时，以军功封宁都县子。高帝即位，以佐命进爵为侯。谥壮。子珍国，梁武起兵，以佐命封宜阳县侯。　僧度

荀伯玉，广陵人。高帝受禅，以佐命功，封南丰县子。後为武帝所杀。

苏侃，武邑人。高帝受禅，以佐命功，封新建县侯。谥质。

江祐，济阳考城人。明帝即位，以佐命封安陆县侯。後为东昏所杀。

刘善明，平原人。以佐命及征伐功，封新淦伯。

纪僧真，丹阳建康人。齐高帝践祚，以佐命功，封新阳县男。

茹法亮，吴兴武康人。以权倖封望蔡县男。

法真，亮从弟。东昏时，以佞倖进封馀千县子。

◎梁列侯

王茂，太原祁人。武帝即位，以佐命功，封望蔡县公。谥忠烈。子贞秀嗣，後坐反诛。

曹景宗，新野人。武帝即位，以佐命功，封湘西县侯。谥壮。子皎嗣。

席阐文，安定临泾人。武帝即位，以佐命功，封山阳伯。谥威。

夏侯详，谯郡人。武帝时，以佐命功，封宁都县侯，改丰城县公。谥景。子亶嗣。　谊

夔，亶弟。以征伐功，封保城县侯。谥桓。子譔嗣

蔡道恭，南阳冠军人。武帝起兵，以佐命功，封汉寿县伯。後战殁於魏，传国至孙固。

杨公则，天水西县人。武帝起兵，以附从战伐功，封宁都县侯。谥烈。子瞟嗣。　眺

邓元起，南郡当阳人。武帝起兵，以附从功，封当阳县侯。谥忠。

张惠绍，义阳人。武帝起兵，以附从功，封石阳县侯。谥忠。子登嗣。

冯道根，广平酇人。武帝时，以征战功，封增城县男，後进爵为伯。谥威。子怀嗣。

康绚，华山蓝田人。武帝起兵，以附从功，封南阳县男。

昌义之，历阳乌江人。武帝时，以佐命功，封永丰侯。谥烈。子宝景嗣。

张弘策，范阳方城人，武帝母文献后从弟。帝起兵，以定策功，封洮阳县侯。後为贼所害，谥闵。子缅嗣。

缵，缅弟。以尚主封利亭侯。

庾域，新野人。武帝时，以佐命功，封广牧县子，後进爵为伯。子子舆嗣。

郑绍叔，荥阳开封人。武帝时，以佐命功，封营道县侯，後改封东兴。谥忠。子贞嗣。

吕僧珍，东海范阳人。武帝初，以佐命功，封平固县侯。子淡嗣。

沈约，吴兴武康人。武帝初，以佐命功，封建昌县侯。谥隐。子旋嗣。　实

范雲，南乡舞阴人。武帝初，以佐命功，封霄城县侯。谥文。子孝才嗣。

韦叡，京兆杜陵人。武帝时，以征伐功，封梁都子，後进爵为侯。谥严。子放嗣。　粲

裴邃，河东闻喜人。武帝时，以征伐功，封夷陵县子。谥壮。子政嗣。

之高，邃兄子。以征伐功，封都城县男。

之平，之高弟。以军功封费县侯。子忌，陈时以军功封东兴县侯。

之横，之高弟。以军功封豫宁侯。谥忠壮。子凤宝嗣。

江淹，济阳考城人。武帝克石头，以附从功，封临沮县伯，後改醴陵侯。谥宪。子蒍嗣。

陈伯之，济阴睢陵人。齐时，以征伐功，封鱼复县伯。梁武起兵，以附从功，进封丰城县公。後反，兵败入魏，既而复以兵来降。

陈庆之，义兴国山人。以送魏元颢入北功，封永兴侯。谥武。子昭嗣。

兰钦，中昌魏人。天监中，以军功封怀安县男，後改封曲江县公。

王神念，太原祁人。本魏颍川太守，与子僧辨据郡归梁，封南城县侯。谥壮。僧辨以诛侯景功，封永宁郡公。

羊侃，泰山梁父人。本魏将，以兵来降，封高昌县侯。子球嗣。

鵾，侃第三子。以手杀侯景功，封昌国县侯。

羊鸦仁，泰山钜平人。本魏人，後归梁，封广晋侯。

杜崱，京兆杜陵人。元帝时，以附从讨侯景功，封枝江县侯，後进封公。谥武。

岸，崱兄。与崱同归元帝，封江陵县侯。後为岳阳王虓所杀。

幼安，崱弟。与崱同归元帝，封华容县侯。後为侯景所杀。

龛，崱兄子。与诸父归元帝，封中庐县侯。後为陈霸先所杀。

王琳，会稽山阴人。以军功封建宁县侯。陈武帝受梁禅，琳降齐。後为陈所攻，兵败见杀。

何远，东海郯人。梁武践祚，以奉迎功，封广兴男。

周石珍，建康厮隶。太清三年，以恩倖封南丰县侯。後坐侯景党伏诛。

◎陈列侯

杜僧明，广陵临泽人。以讨侯景功，封临江县侯。谥威。子晋嗣。

周文育，义兴阳羡人。以讨侯景功，封南移县侯，後进封公。为熊昙朗所害，谥忠愍。子宝安嗣。　晁

侯瑱，巴西充国人。以讨侯景功，封康乐县公，後进封零陵郡公。谥壮肃。子净藏嗣。

侯安都，始兴曲江人。以讨侯景功，封富川县子，後改封西江县公。文帝即位，以佐命功，进清远郡公。後坐罪赐死。子亶嗣。

欧阳頠，长沙临湘人。以征伐功，封始兴县侯。文帝即位，改封阳山郡公。谥穆。威子纥嗣，後举兵反，败诛。

黄法〈奭毛〉，巴山新建人。以军功封巴山县子，後进爵为郡公。谥威。子玩嗣。

淳于量，济北人。以军功封广晋县男，後进封始安郡公。

章昭达，吴兴武康人。以军功封欣乐县侯，後进封邵陵郡公。子太宝嗣。

吴明彻，秦郡人。宣帝时，以佐命功，累封至南平郡公。後拒周师败，没於长安。子慧觉嗣。

胡颖，吴兴人。以从军功，封汉阳县侯。谥壮。子商嗣。

徐度，安陆人。以战功封广德侯，後进封湘东郡公。谥忠肃。子敬成嗣。敞

杜棱，吴郡钱塘人。文帝即位，以预建立功，封永城县侯。谥成。子安世嗣。

周铁武，不知何许人。以战功封纯阳县子，後进爵侯。子瑜嗣。

程灵铣，新安海宁人。以征伐功，封遂安县侯，後进封公。谥忠壮。子文季嗣。　响

沈恪，吴兴武康人。以战功封东兴侯。谥光。子法兴嗣。

陆子隆，吴郡人。以战功封益阳县子，後进爵为侯。谥威。子之武嗣。

子才，子隆弟。以战功封康县子。

钱道戢，吴兴长城人。以平张彪功，封永安县侯。谥肃。子邈嗣。

骆文，吴兴临安人。以战功封临安县侯。谥法。子义嗣。

孙瑒，吴郡吴人。以军功封富阳侯。谥桓。子训嗣。

徐世谱，巴东鱼复人。以讨侯景功，封鱼复县侯。谥桓。

周敷，临川人。以拒侯景功，封西丰县侯。後为周迪所害。子智安嗣。

荀朗，颍川颍阴人。以战功封兴宁县侯。谥壮。子法尚嗣。

周炅，汝南安成人。以军功封西陵县伯，後进封武昌郡公。谥壮。

鲁悉达，扶风郿人。以晋熙等五州归附功，封彭泽县侯。谥孝。子览嗣。

广达，悉达弟。以军功封中宿县侯。後隋军渡江，力战死之。

萧摩诃，兰陵人。以军功积封至绥建郡公。隋军渡江，战败被擒。後与汉王谅作逆诛。

任忠，汝阴人。以战功封安福县侯。隋师渡江，忠降隋。

樊毅，南阳湖阳人。以战功封夷道县伯，後进爵为侯。陈亡，入隋。

赵知礼，天水陇西人。以从讨侯景功，封始平县子，後进爵为伯。谥忠，子元恭嗣。

蔡景历，济阳考城人。文帝即位，以定策功，封新丰县子，後进爵为侯。谥忠敬。子徵嗣。

华皎，晋陵暨阳人。文帝时，以佐命功，封怀仁县伯，进封公。後降梁。

毛喜，荥阳武阳人。宣帝时，以定策功，封东昌县侯，子处冲嗣。

沈君理，吴兴人。以尚主及后父，封望蔡县侯。谥贞宪。

沈峒，吴兴武康人。以从王僧辨讨侯景功，封原乡侯。谥恭。

萧济，东海兰陵人。以预平侯景功，封松阳县侯。

司马申，河内温人。以讨始兴王叔陵功，封文招县伯。








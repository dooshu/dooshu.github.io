○贺赦表

臣某伏奉某月日恩制，大赦天下。一人有庆，百度惟新，戴天履土，罔不欣忭。中谢。某闻天地成功，施雨露而育物；帝王继统，升日月以垂曜。群品资始，万方文明。伏惟陛下嗣守鸿业，光膺骏命，淳化均于四序，大德合于二仪。保宁社稷，光宅区宇，宏孝慈以御下，崇恭俭以垂休，恩罩溪洞，事贯千古。况乃顺时布政，乘春导和，敷作解之泽，宣在宥之典。九族既睦，四门广辟。而又洗涤幽蛰，雷雨之施也；归还流窜，罗网之释也；移叙贬黜，覆载之仁也；蠲除逋债，政理之源也；褒宠勋贤，激劝之方也。废金宝之贡，有以彰俭德；搜遗逸之士，有以表至公。元勋宿将，赏延子孙，庶尹卿士，荣周存殁，广直言之路，启进善之门，德超虞夏，道掩轩顼。必将平一殊俗，发挥大猷，亿万斯年，永荷天绪。臣谬当任用，守职藩维，不获奔赴阙庭，亲睹盛礼。感悦欢忭，倍万恒情。








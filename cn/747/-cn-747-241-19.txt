○为宗尚书兄弟祭鲁忠王文

维景龙二年岁次戊申月日，兵部尚书楚客、弟将作大匠秦客等，谨以清酌之奠，敢昭告於鲁忠王之灵：惟王宝构因地，瑶林肃天，灵资海岳，质冠神仙，德润犹雨，机清若泉。不孤大造，翻摧少年，百身岂赎？四序云变。慈轸玉，悲盈金殿，令德弥秀，徽容难见，悼前岁之今日，共衔酸於隙电。锦鸾失偶，台凤悲只，玳席宾空，金乡户阒，径不践兮苔紫，庭不游兮草碧，敢申赋於童眇，痛平生之姻戚。呜呼哀哉！雁池送夏，马埒迎秋，露白天净，云低陇愁。恨名王之沦枉悲促运之浮休，蓄哀思而成泣，凭聪明而致羞。小山一平兮多桂树，故人虽在兮罢兰游，心追往而将绝，泪横目兮难收。呜呼哀哉！尚飨。


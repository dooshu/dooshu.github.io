○徐州洪閘碑文 【 徐州洪閘】

我國家肇闢寰宇、薄海內外、咸入朝頁、　成祖文皇帝、定鼎幽燕、大濬元會通河。漕東南之粟、歲數百萬石入于京師、百五十年、罔或梗滯、南自江淮。北至海口二千餘里、其間山東諸泉。汶泗諸流。恒不足以濟。率領黃河入之。然後水勢充盈。漕舟利焉。廼者河自趙皮寨、南趨亳泗、而不復經徐、徐州小浮橋斷流、徐呂二洪、隨亦告竭、咽喉既梗、當宁軫憂、於是兵部侍郎石岡王公、特承簡命、輟樞務以來、既至、會同總督漕運都御史約菴周公、摠理河道副都御史淺齋郭公、暨巡按直隸監察御史楊君勉學、巡塩御史胡君植、相度諮謀、以河勢湍悍、未易挽回、而濬泉導流之餘、畜防宜密、乃于境山鎮翠柳亭、呂梁洪迤南置石閘各一、又于高家灘諸處置壩者三為品字、置順水壩者二、板閘者一、以節束水勢、而所謂翠柳亭者、南于徐州洪數里下流之衝、尤宜瀦遏、然河深且廣、施功加難、則擇才鳩工、務底堅緻、葢于閘兩傍、為石墩、高各二仞有半、廣厚倍之、墩左右為鴈翅、長各六仞有半、皆糜秫灰石灌而絫之、而又貫以鐵錠、聯以鐵鎖、閘底布襯石皆如之、墩石下承以木板、板之下施以龍骨、又其下立椿木、深入泥中、凡萬三千有奇、閘附東岸西留月河、橫以土壩、長為丈五十有六、廣丈三、高半之、經始于辛丑八月二十五日迄工千十一月二十日、凡用夫一千名有奇、銀五千二百兩有奇、率取諸河道備用之資、不絲粟干于民云、


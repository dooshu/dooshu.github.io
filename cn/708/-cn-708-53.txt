卷五十三 神部


神二（此卷多载山岳江河诸神）

太山君（出《搜神记》）【眉批】以下岳神。

胡母班曾至太山之侧，忽于树间逢一绛衣驺，呼班云：“太山君奉召。”班惊愕，逡巡未答。复有一驺出，呼之。遂随行数十步，驺请班暝目。少顷，便见宫室，威仪甚严。班乃入阁拜谒。主为设食，语班曰：“屈君无他，欲附书与女婿耳。”【眉批】太山君岂少力役，而必借生人耶？班问：“女郎何在？”曰：“女为河伯妇。”班曰：“不知何缘得达？”答曰：“中流扣舟呼青衣，当自有取书者。”班乃辞出。昔驺复令闭目，有顷，忽如故道。遂西行，如神言而呼青衣。须臾，果有一女仆出，取书而没。少顷复出，云：“河伯欲暂见君。”婢亦请瞑目。遂拜谒河伯。河伯乃大设酒食，词旨殷勤。临别复书，命取青丝履为赠。班出，瞑然，忽得还舟。遂于长安经年而还。至太山，不敢潜过，遂扣树自称姓名：“从长安还，欲启消息。”须臾，昔驺出，引班如向法而进，因致书焉。府君请曰：“当别遣报。”班语讫，如厕，忽见其父着械徒作，此辈数百人。班进拜流涕，问：“大人因何及此？”父云：“吾死不幸，见谴三年，今已二年矣，困苦不可处。知汝今为明府所识，可为吾陈之，乞免此役，便欲得社公耳。”班乃依教，叩头陈乞。府君曰：“死生异路，不可相近，身无所惜。”班苦请，方许之。于是辞出还家。岁余，儿子死亡略尽。班皇惧，复诣太山，扣树求见。昔驺遂迎之而见。班乃自说家中死亡至尽，恐祸未已，幸赐哀救。府君拊掌大笑曰：“昔语君生死异路，不可相近故也。”即出外召班父。须臾，至庭中，问之：“昔求还里社，当为门户作福，而孙息死亡至尽，何也？”答云：“久别乡里，自忻得还，又遇酒食充足，实念诸孙，召而食之耳。”【眉批】可谓愚鬼。于是代之。父涕泣而出。班遂还。后有儿皆无恙。

董慎（出《玄怪录》）

隋大业元年，衮州佐史董慎，性公直，明法理，自都督已下，用法稍枉，必犯颜谏之，虽加谴责不惧，必俟刑正而后退。常因授衣归家，出州门，逢一黄衣使者曰：“太山君呼君为录事。”因出怀中牒示慎。牒曰：“董慎名称茂实，案牍精练，将平疑狱，须俟良能，权差知右曹录事。”即持大布囊，内慎其中，负之，出衮州郭。因致囊路左，汲水调泥，封慎两目。慎都不知经过远近，忽闻大唱曰：“范慎追董慎到。”使者曰：“诺。”趋入。府君曰：“所追录事，今复何在？”使者曰：“冥司幽秘，恐或漏泄，向请左曹匿影布囊盛之。”府君大笑曰：“范慎追董慎，取左曹囊盛右曹录事，可谓能防慎也。”【眉批】太山府君亦好谑。便令写出，抉去目泥，赐缣衫，鱼须笏，豹皮靴，文甚斑，邀登副阶。命左右取榻令坐，曰：“籍君公正，故有是请。今有闽州司马令狐实等六人，置无间狱，承天曹符，以实是太元夫人三等亲，准令递减三等。昨罪人陈翥一百二十人，引例喧讼，不可止遏，已具名申天曹。天曹以为罚疑唯轻，亦令量减二等。恐后人引例多矣，君谓宜如何？”慎曰：“夫水照妍蚩而人不怨者，以至清无情。况今天地刑法，岂宜恩贷奸慝。然慎一胥吏耳，素无文字，虽知不可，终语无条贯。当州府秀才张审通，辞彩隽拔，足得备君管记。”府君令帖召之。俄顷至，审通曰：“此易耳，君当判以状申。”府君曰：“君善为我辞。”即补左曹录事，仍赐衣服如董慎。各给一玄狐，每出即乘之。审通判曰：“天本无私，法宜画一，苟从恩贷，是资奸行。令狐实前命减刑，已同私请；程翥后申簿诉，且异罪疑。傥开递减之科，实违至公之论，请依前付无间录狱。”仍录状申天曹，即有黄衫人持状而往。少顷，复持天符曰：“所申文状，多起异端，奉主之宜，但合遵守。《周礼》八议，典章昭然，岂可使太元功德，不能庇三等之亲。仍敢愆违，须有惩罚。府君可罚不衣紫六十甲子。余依前处分。”府君大怒审通曰：“君为判辞，使我受谴！”即命左右取方寸肉塞其一耳，遂无所闻。【眉批】是则上天不公，府君无断，吾未敢信也。审通诉曰：“乞更为判申，不允，即甘当再罚。”府君曰：“君为我去罪，即更与君一耳。”审通又判曰：“天大地大，本乃无亲，若使有亲，何由得一。苟欲因情变法，实将生伪丧真。太古以前，人犹至朴，中古之降，方闻各亲。岂可使太古育物之心，生仲尼观蜡之叹。请宽逆耳之辜，敢荐沃心之药，庶其阅实，用得平均。令狐实等，并请依正法。”仍录状申天曹。黄衣人又持往。须臾，又有天符来曰：“再省所申，甚为允当。府君可加六天副正使。令狐实、程翥等，并正法置处。”府君即谓审通曰：“非君不可正此狱。”因命左右割下耳中肉，令一小儿擘之为耳，安于审通额上，曰：“塞君一耳，与君三耳，何如？”又谓慎曰：“甚赖君荐贤，以成我美，然不可久留君，当寿一周年相报耳。君兼本寿，得二十一年矣。”即送归家。使者复以泥封二人布囊，即送至宅，欻如写出。而顾问妻子，妻子云：“君亡精魂，已十余日矣。”慎自此果二十一年而卒。审通数日，额觉痒，遂踊出一耳，通前三耳。而踊出者尤聪。时人笑曰：“天有九头鸟，地有三耳秀才。”亦有呼为鸡冠秀才者。

成景（出《冥报录》）

唐睦仁蒨，赵郡邯郸人也。少事经学，不信鬼神。常欲试其有无，就见鬼人学之，十余年不得。后徙家向县，于路见一人，如大官，衣冠甚伟，乘好马，从五十余骑，视仁蒨而不言。后数见之。经十年，凡数十相见。后忽驻马，呼仁蒨曰：“比频见君，情相眷慕，愿与君交游。”仁蒨即拜之，问：“公何人耶？”答曰：“吾是鬼耳，姓成名景，本弘农人，西晋时为别驾，今任临湖国长史。”仁蒨问：“其国何在？王何姓名？”答曰：“黄河已北，总为临湖国。国都在楼烦西北沙碛是也。其王即故赵武灵王，【眉批】赵武灵王为神。今统此国。总受泰山控摄，每月各使上相朝于泰山，是以数来至此，与君相遇也。吾乃能有相益，令君预知祸难，可免横苦。唯死生之命，与大祸福之报，不能移动耳。”因命其从骑常掌事者，遣随蒨行：“有事则先报；即尔所不知，当来告我。”如是便别。掌事恒随，遂如侍从者。每有所问，无不先知。时大业初，江陵岑之象为邯郸令，子文本，年未弱冠，之象请仁蒨于家，教文本。仁蒨以此事告文本，仍谓曰：“成长史语我：‘有一事羞君不得道，既与君交，亦不能不告。鬼神道常苦饥，若得人食，便得一年饱。众鬼多偷窃人食，我既贵重，不能偷之，从君请一食。’”文本既为具馔，备设珍羞。仁蒨曰：“鬼不欲入人屋，可于外水边张幕设席，陈酒食于上。”文本如其言。至时，仁蒨见景与两客来至，从百余骑，既坐，食毕，令其从骑更番坐食。文本预作钱绢，焚以赠之。景深喜，谢而去。数年后，仁蒨遇病，不因困笃而不起。月余，问掌事，掌事不知，便问长史。长史报云：“国内不知。后月朝泰山，为问消息相报。”至后月，长史来报云：“是君乡人赵某为泰山主簿一员缺，荐君为此，故为文案，经纪召君耳。案成者当死。”仁蒨问计将安出。景云：“君寿应年六十余，今始四十，当为请之。”乃曰：“赵主簿相问睦兄，昔与同学情深，今幸得为泰山主簿，适遇员阙，明府令择人。兄既不得长生，命当有死，死而得官，何惜一二十年苟生耶？今文案已出，不可复止，愿无疑也。”仁蒨忧惧，病愈笃。景谓仁蒨曰：“文书成，君惧不免，急作一佛像，彼文书自消。”文本以三千钱为画一座像于寺西壁讫，而景来告曰：“免矣。”仁蒨情不信佛，意尚疑之，因问景云：“佛法说有三世因果，此为虚实？”答曰：“皆实。”仁蒨曰：“即如是，人死当分入六道，那得为鬼，而赵武灵王及君今尚为鬼耶？”景曰：“君县内几户？”仁蒨曰：“万余户。”又曰：“狱囚几人？”仁蒨曰：“常二十人已下。”又曰：“万户之内，有五品官几人？”仁蒨曰：“无。”又曰：“九品已上官几人？”仁蒨曰：“数十人。”景曰：“六道之义，一如此耳。其得天道，万无一人，如君县内无一五品官。得人道者，万有数人，如君县内九品官数十人。入地狱者，万亦数人，如君狱内囚。唯鬼及畜生，最为多也，如君县内课役户。就此道中，又有等级。”【眉批】谈生死轮回，此为至论。因指其从者曰：“彼人大不如我，其不及彼者尤多。”仁蒨曰：“鬼有死乎？”曰：“然。”仁蒨曰：“死入何道？”答曰：“不知，如人知生而不知死。”仁蒨问曰：“道家章醮，为有益否？”景曰：“道者彼天帝总统六道，是为天曹。阎罗王者，如人间天子。泰山府君，如尚书令录。五道神如诸尚书。若我辈国，如大州郡。每人间事，道士上章请福，如求神之恩。天曹受之，下阎罗王云：‘以某月日得某申诉云，宜尽理，勿令杠滥。’阎罗敬受而奉行之，如人奉诏也。无理不可求免，有枉必当得申，何为无益？”仁蒨又问：“佛家修福何如？”景曰：“佛是大圣，无文书行下。其修福者，天神敬奉，多得宽宥。”言毕即去。仁蒨一二日便愈。

华岳金天王（出《集异记》，又《闻奇录》）

贼臣张光晟，其本甚微，而有才用，性落拓嗜酒。壮年为潼关卒，屡被主将鞭笞。因奉役至华州，盛暑驱驰，心不平，过岳祠，遂脱衣买酒，致奠金天王，朗言曰：“张光晟身负才器，未遇知己，富贵贫贱，不能自料，惟神听鉴，当赐诚告。”祀讫，因极饮大醉，昼寝于碑堂。忽梦传声云：“唤张光晟。”迫蹙甚急，即入一府署，严邃异常。导者云：“张光晟到。”拜跪讫，遥见当厅贵人，有如王者，谓之曰：“欲知官禄，但光晟拜相，则天下太平。”言讫，惊寤冷汗，独怪之。后频立战功，积劳官至司农卿。及建中，德宗西狩，光晟奔从，已至开远门，忽谓同行朝官曰：“今日乱兵，乃泾卒回戈耳，无所统，正应大掠而过。如令有主，祸未可知。朱泚久在泾原，素得人心，【夹批】泚既得人心，不宜置之闲散，亦朝廷之过也。今者在城，傥收泾卒扶持，则难制矣。计其仓遑，未暇此谋，诸公能相逐径往至泚宅，召之俱西乎？”【眉批】光晟有用之才，可惜！可惜！诸公持疑，光晟即奔马诣泚曰：“人主出京，公为大臣，岂是宴居之日！”泚曰：“愿从公去。”命驾将行，而泾卒已集其门矣。光晟自将逃去，因为泚所縻。然而奉泚甚力，每有战常在其间。及神之阵，泚拜光晟仆射平章事，统兵出战，大败而还。方寤神告为征矣。

进士张偃者，赴举，行及金天王庙前，遇大雨，于庙门避雨，至暮不止，不及诣店，遂入庙中门宿。至四更，闻金天视事之声，嗢喝甚厉。须臾，闻唤张偃，来日午时，行至某村，为赤狸虎所食。偃闻之，甚惧，候庭下静，遂于门下匍匐而入，自通名而拜。金天曰：“汝生人，何事而来？”遂具以前事告金天。金天曰：“召虎来。”须臾，虎至。金天曰：“与二大兽食，以代偃。”虎曰：“冤家合食，他物代之不可。”金天曰：“检虎何日死？”有一吏来曰：“未时，为某村王存射死。”金天曰：“命张偃过所食时乃行。”【眉批】据此，则虽数定，亦可趋避。及行至前路，果见人喧闹，问之，乃曰：“某村王存射杀赤狸虎。”果金天所言。偃遂自市酒，求鹿脯，亲往庙谢之。

庐君（出《搜神记》）

张璞，宇公直，为吴郡太守。征还，道由庐山。子女观于祠室，婢使指像人以戏女曰：“以此配汝。”其夜，璞妻梦庐君致聘，曰：“鄙男不肖，感垂采择，用致微意。”妻觉，怪之。婢言其情。于是妻惧，催璞速发。中流，舟不得行。阖船震恐，乃皆投物于水，船犹不行。或曰：“投女则船为进。”皆曰：“神意已可知也，以一女而灭一门，奈何？”璞曰：“吾不忍见之。”乃上飞庐卧，使妻沉女于水。妻因以璞亡兄孤女代之，置席水中，女坐其上，船乃得去。璞见女在，怒曰：“吾何面目于当世也！”乃复投己女。及得渡，遥见二女在下，有吏立于岸侧曰：“吾庐君主簿也。庐君谢君，知鬼神非匹，又敬君之义，故悉还二女。”【眉批】据此，则邓伯道不应无儿。问女，言但见好屋，不觉在水中。

蒙恬（出《河东记》）【眉批】以下山神。

天兴丞王锜，宝历中，尝游陇州道，憩于大树下，解鞍藉地而寝。忽闻道骑传呼自西来，见紫衣乘车，从数骑，敕左右曰：“屈王丞来。”引锜至，则帐幄陈设已具。与锜坐语良久。锜不知所呼，每承言，即徘徊卤莽。紫衣觉之，乃曰：“某潦倒一任二十年，足下要相呼，亦可谓为王耳。”锜曰：“未谕大王何所自？”曰：“恬昔为秦筑长城，以此微功，屡蒙重任。洎始皇帝晏驾，某为群小所构，横破诛夷。上帝仍以长城之役，劳功害民，配守吴岳。当时吴山有岳号，众咸谓某为王。其后岳职却归于华山，某罚配年月满，官曹移便，无所主管，但守空山，人迹所稀，寂寞颇甚。又缘已被虚名，不能下就小职，遂至今空窃假王之号。偶此相遇，思少从容。”【眉批】长城之役，虽云劳功害民，然恬实奉公无私，且生平忠直，宜为神矣。锜曰：“某名迹幽沉，质性孱懦，幸蒙一顾之惠，不知何以奉教？”恬曰：“本缘奉慕，愿展风仪，何幸遽垂厚意，诚有事，则又如何？”锜曰：“幸甚。”恬曰：“久思效用，今士马处处有主，不可夺其权柄。此后三年，兴元当有八百无主健儿，若早图谋，必可将领。所奉托者，可致纸钱万张，某以此藉手，方谐矣。”【眉批】冥职亦须用钱图谋，何怪人间？虽然，君不信也。锜许诺而寤，流汗霡霂。乃市纸万张以焚之。及太和四年，兴元节度使李绛遇害，后节度使温造，诛其凶党八百人。

张仲殷（出《原化记》）

户部郎中张滂之子，曰仲殷，于南山内读书。好习弓马，时与同侣挟弹，游步林薮。去所止数里，见一老人持弓，逐一鹿绕林，一矢中之，洞胸而倒。仲殷惊赏。老人曰：“君能此乎？”仲殷曰：“固所好也。”老人曰：“获此一鹿，吾无所用，奉赠君，以充一饭之费。”仲殷等敬谢之。老人曰：“明日能来看射否？”明日至，复见老人逐鹿射之，与前无异，又与仲殷。仲殷益异之。如是三度，仲殷乃拜乞射法。老人曰：“观子似可教也，明日复期于此，勿令他人知。”仲殷明日如约，老人亦至，遂引仲殷西行四五里，入一谷口，路渐低下，如入洞中，草树有异人间。又三十余里，至一大庄，如卿相之别业焉，止仲殷宿于厅。至明日，老人具馔中堂，延仲殷入拜母。仲殷拜堂下，母不为起，亦无辞让。老人又延升堂就坐。视其形貌，如猿玃之状。所食品物甚多。食毕，老人复引仲殷出，于厅前树下施床而坐。老人即命弓矢，仰首指一树枝曰：“十箭取此一尺。”遂发矢十只，射落碎枝十段，接成一尺。谓仲殷曰：“此定如何？”仲殷拜于床下曰：“敬服。”又命墙头上立十针焉，去三十步，举其第一，按次射之，发无不中。遂教仲殷屈伸距跗之势，但约臂腕骨相拄，而弓已满，故无强弱，皆不费力。数日，仲殷已得其妙。老人抚之曰：“勉驰此名，左右各教取五千人，以救乱世也。”遂却引归至故处。而仲殷艺日新，果有善射之名。受其教，虽童子妇人，即可以谈武矣。后父卒除服，偶游于东平军，乃教得数千人。其老人，盖山神也。善射者，必度通臂，故母类于猿焉。

仰山神（出《稽神录》）

袁州村中有老父，性谨厚，为乡里所推。家亦甚富。一日，有紫衣少年，车仆甚盛，诣其家求食。老父即延入，设食甚至，遍及从者。老父侍食于前，因思长吏朝使行县，当有顿地，此何人哉，意色甚疑。少年觉之，谓曰：“君疑我，我不能复为君隐。我仰山神也。”父悚然再拜曰：“仰山日厌于祭祀，奈何求食乎？”神曰：“凡人祀我，皆从我求福。我有力不能致者，或非其人不当受福者，我皆不敢享之。以君长者，故从君求食尔。”【眉批】此其所以为神也。食讫，辞让而去，遂不见。

北邙山神（出《潇湘录》）

邺中富人于远，性奢逸，复好良马，常养数十匹。忽一日，闻市中鬻一良马，奇毛异骨，远乃以百金得之。马至厩，随有一老姥扣门请观。远笑曰：“马者，骏逸也，豪侠少年所好。老母奚观为？”姥曰：“我失一良马，访之十年。每遇良马，必永日观之，未尝见如我所失之马也。何阻一观，不以为惠。”远因延入从容，出其马以示之。姥一见，即变色，回视远曰：“我马也。”远叩其说。姥曰：“昔日北邙山神为物伤目，化身以求我。我以名药疗之，目愈，遂以此马赐我。我得此马，惟不乘之上天耳，四海之外，八荒之内，只如百里。我尝乘东过扶桑，及夜，至西竺国，忽失此马。【眉批】荒唐之论。自兹已来，十年不息，遍天下皆不知我访此马也。去年，流沙见一小儿，言有一异马如飞，倏然东去矣。我疑此马在中华，必有常人收得。今还君百金，马须还我。”远既闻此马之异。深吝惜之。乃拜老母，乞暂留，玩赏数日。姥怒曰：“君留此马，必有祸发。”远亦怒，遂令家僮十余人，共守此马，遣出老姥。其家果火，尽焚其宅财宝。远仍见姥入宅，自跃上此马而灭。

陈悝（出《洽闻记》）【眉批】以下水神。

隆安中，丹徒民陈悝，于江边作鱼簄，潮去，于簄中得一女，长六尺，有容色，无衣裳，水去不能动，卧沙中，与语不应。有一人就奸之。悝夜梦云：“我江神也，昨失路落君簄中。小人辱我，今当白尊神杀之。”及潮来，女自逐水而去。奸者寻病死。

广利王（出《传奇》）

长庆中，进士张无颇，居南康，将赴举，游丐番禺。值府帅改移，投诣无所，愁疾，卧于逆旅，仆从皆逃。忽有善易者袁大娘来主人舍，瞪视无颇曰：“子岂久穷悴耶？某有玉龙膏一合子，不惟还魂起死，因此亦遇名姝。但立一表白，曰：‘能治业疾。’若常人求医，但言不可治；若遇异人请之，必须一往，自能富贵。”无颇拜谢受药。以暖金合盛之，曰：“寒时但出此合，则一室暄热，不假炉炭矣。”无颇依其言，立表。数日，果有黄衣若宦者，扣门甚急，曰：“广利王知君有膏，故使召见。”无颇志大娘之言，遂从使者而往。江畔有画舸，登之，甚轻疾。食顷，忽睹城宇极峻，守卫甚严。宦者引无颇入数十重门，至殿廷，多列美女，服饰甚鲜，卓然侍立。宦者趋而言曰：“召张无颇至。”遂闻殿上使轴帘，见一丈夫，衣王者之衣，戴远游冠，二紫衣侍女扶立而临砌，招无颇曰：“请不拜。”王曰：“知秀才非南越人，不相统摄，幸忽展礼。”无颇强拜。王罄折而谢曰：“寡人薄德，远邀大贤，盖缘爱女有疾，一心钟念。知君有神膏，傥获痊平，实所媿戴。”遂令阿监二人，引入贵主院。无颇又经数重户，至一小殿，廊宇皆缀明玑翠珰，楹楣焕燿，若布金钿，异香氲郁，满其庭户。俄有二女，褰帘召无颇入。睹真珠绣帐中，有一女子，才及笄年，衣翠罗缕金之襦。无颇切其脉，良久，曰：“贵主所疾，是心之所苦。”遂出龙膏，以酒吞之，立愈。贵主遂抽翠玉双鸾篦而遗无颇，目成者久之。无颇不敢受。贵主曰：“此不足酬君子，但表其情耳，然王当有献遗。”无颇媿谢。阿监遂引之见王。王出骇鸡犀、翡翠碗、丽玉明瑰以赠。无颇拜谢。宦者复引送于画舸，归番禺，主人莫能觉。才货其犀，已巨万矣。无颇睹贵主华艳动人，颇思之。月余，忽有青衣扣门而送红笺，有诗二首，莫题姓字。无颇捧之，青衣倐不见。无颇曰：“此必仙女所制也。”词曰：“羞解明珰寻汉渚，但凭春梦访天涯。红楼日暮莺飞去，愁杀深宫落砌花。”又曰：“燕语春泥堕锦筵，情愁无意整花钿。寒闺欹枕不成梦，香炷金炉自袅烟。”顷之，前时宦者又至，谓曰：“王令复召，贵主有疾如初。”无颇忻然复往，见贵主，复切脉次。左右云：“王后至。”无颇降阶，闻环珮之响，宫人侍卫罗列，见一女子，可三十许，服饰如后妃。无颇拜之。后曰：“再劳贤哲，实所怀惭，然女子所疾，又是何苦？无颇曰：“前所疾耳，心有击触，而复作焉。若再饵药，当去根干耳。”后曰：“药何在？”无颇进药合。后睹之，默然，色不乐，慰喻贵主而去。后遂白王曰：“爱女非疾，其私无颇矣。不然者，何以宫中暖金合，得在斯人处耶？”王愀然，良久，曰：“复为贾充女耶？吾当成之，无使久苦。”无颇出，王命延之别馆，丰厚宴犒。后王召之曰：“寡人窃慕君子为人，辄欲以爱女奉托，如何？”无颇再拜辞谢，心喜不自胜。遂命有司择吉日，具礼待之。王与后敬仰愈于诸婿。遂止月余，欢宴俱极。王曰：“张郎不同诸婿，须归人间。昨检于幽府云：‘当是冥数。’番禺地近，恐为时人所怪，南康又远，况别封疆，不如归韶阳，甚便。”无颇曰：“某意亦欲如此。”遂具舟楫，服饰珍珠，赠携无算，唯侍卫辈即须自置。王遂与无颇别，“三年即一到彼，无言于人。”无颇挈家居于韶阳，人罕知者。住月余，忽袁大娘扣门见无颇。无颇大惊。大娘曰：“张郎今日及小娘子酬媒人可矣。”二人各具珍宝赏之，然后告去。无颇诘妻，妻曰：“此袁天纲女，程先生妻也。暖金合，即某宫中宝也。”后每三岁，广利王必夜至张室。后无颇为人疑讶，于是去，不知所适。

马当山大王（出《博异志》）

开元中，琅琊王昌龄，自吴抵京国，舟行至马当山，舟人言例当谒庙，属风便。昌龄不能驻，亦先有祷神之备。乃命使赍酒脯纸马献于庙，及草履，致于夫人。题诗云：“青骢一匹昆仑牵，奏上大王不取钱。直为猛风波滚骤，莫怪昌龄不下船。”读毕而过。当市草履时，兼市金错刀一副，贮在履内。至祷神时，忘取之，误并将往。昌龄至前程，求错刀子，方知其误。又行数里，忽有赤鲤鱼，可长二尺，跃入昌龄舟中。呼使者烹之，既剖腹，侍金错刀，宛是误送庙中者。

洞庭叟（出《郑德璘传》）

贞元中，湘潭尉郑德璘家居长沙，有亲表居江夏，每岁一往省焉。中间涉洞庭，历湘潭，多遇老叟棹舟而鬻菱芡，虽白发而有少容。德璘与语，多及玄解。诘曰：“舟无糗粮，何以为食？”叟曰：“菱芡耳。”德璘好酒，长挈松醪春，过江夏，遇叟，无不饮之。叟饮亦不甚媿荷。德璘抵江夏，将返长沙，驻舟于黄鹤楼下。傍有鹾贾韦生者，乘巨舟，亦抵于湘潭，其夜与邻舟告别饮酒。韦生有女，居于舟之柁橹，邻女亦来访别，二女同处笑语。夜将半，闻江中有秀才吟诗曰：“物触轻舟心自知，风恬浪静月光微。夜深江上解愁思，拾得红蕖香惹衣。”邻舟女善笔札，因睹韦氏妆奁中有红笺一幅，取而题所闻之句，亦吟哦良久，然莫晓谁人所制也。及旦，东西而去。德璘舟与韦氏舟离鄂渚，信宿，及暮，又同宿至洞庭之畔，与韦生舟楫颇相近。韦氏美而艳，琼英腻云，连蕊莹波，露濯蕣姿，月鲜珠彩，于水窗中垂钩。德璘因窥见之，甚悦。遂以红绡一尺，上题诗曰：“纤手垂钩对水窗，红蕖秋色艳长江。既能解珮投交甫，更有明珠乞一双。”强以红绡惹其钩。女因收得，吟玩久之，然虽讽读，即不能晓其义。女不工刀札，又耻无所报，遂以钩丝而投夜来邻舟女所题红笺者。德璘谓女所制，甚喜，然莫晓诗义，亦无计遂其款曲。由是女以所得红绡系臂，自爱惜之。明月清风，韦舟遽张帆而去。风势将紧，波涛恐人。德璘小舟，不敢同越，然意殊恨恨。将暮，有渔人语德璘曰：“向者贾客巨舟，已全家殁于洞庭矣。”德璘大骇，神思恍惚，悲婉久之，不能排抑。将夜，为《吊江姝诗》二首，曰：“湖面狂风且莫吹，浪花初绽月光微。沉潜暗想横波泪，得共鲛人相对垂。”又曰：“洞庭风软荻花秋，新没青娥细浪愁。泪滴白君不见，月明江上有轻鸥。”诗成，酹而投之。精贯神祇，遂感水神，持诣水府。府君览之，召溺者数辈，曰：“谁是郑生所爱？”而韦氏亦不能晓其来由。有主者搜臂，见红绡而语府君曰：“德璘异日，是吾邑之明宰，况曩有义相及，不可不曲活尔命。”因召主者携韦氏送郑生。韦氏视府君，乃一老叟也。逐主者疾趋，而无所碍，道将尽，睹一大池，碧水汪然，遂为主者推堕其中，或沉或浮，亦甚困苦。时已三更，德璘未寝，但吟红笺之诗，悲而益苦。忽觉有物触舟，然舟人已寝，德璘遂秉炬照之，见衣服彩绣，似是人形，惊而拯之，乃韦氏也，系红绡尚在。德璘喜骤。良久，女苏息，及晓方能言，乃说府君感君而活我命。德璘曰：“府君何人也？”终不省悟。遂纳为室，感其异也，将归长沙。后三年，德璘当调选，欲谋醴陵令。韦氏曰：“不过作巴陵耳。”德璘曰：“子何以知？”韦氏曰：“向者水府君言是吾邑之明宰。洞庭乃属巴陵，此可验矣。”德璘志之。选果得巴陵令。及至巴陵县，使人迎韦氏，舟楫至洞庭侧，值逆风不进。德璘使善篙工者五人迎之，内一老叟挽舟，若不为意。韦氏怒而唾之。叟回顾曰：“我昔水府活汝命，不以为德，今反生怒。”韦氏乃悟，恐悸，召叟登舟，拜而进酒果，叩头曰：“吾之父母，当在水府，可省觐否？”曰：“可。”须臾，舟楫似没于波，然无所苦。俄到往时之水府，大小倚舟号恸。访其父母，父母居止，俨然第舍，与人世无异。韦氏询其所须，父母曰：“所溺之物，皆能至此，但无火化，所食唯菱芡耳。”持白金器数事而遗女曰：“吾此无用处，可以赠尔，不得久停。”促其相别。韦氏遂哀恸别其父母。叟以笔大书韦氏巾曰：“昔日江头菱芡人，蒙君数饮松醪春。活君家室以为报，珍重长沙郑德璘。”书讫，叟遂为仆侍数百辈，自舟迎归府舍。俄顷，舟却出于湖畔。一舟之人，咸有所睹。德璘详诗意，方悟水府老叟，乃昔日鬻菱芡者。岁余，有秀才崔希周投诗卷于德璘，内有《江上夜拾得芙蓉诗》，即韦氏所投德璘红笺诗也。德璘疑诗，乃诘希周，对曰：“数年前，泊轻舟于鄂渚，江上月明，时当未寝，有微物触舟，芳馨袭鼻，取而视之，乃一束芙蓉也。因而制诗，敢以实对。”德璘叹曰：“命也。”然后更不敢越洞庭。德璘官至刺史。

洞庭湖神（出《甘泽谣》）

韦驺者，明五音，善长啸，自称逸群公子。举进士，一不第便已，曰：“男子四方之志，岂屈节于风尘哉！”游岳阳，岳阳太守以亲知见辟，数月谢病去。驺亲弟，舟行，溺于洞庭湖。驺乃水滨恸哭，移舟湖神庙下，欲焚其庙，曰：“千金估胡，安稳获济。吾弟穷悴，乃罹此殃，焉用尔庙为？”忽于舟中假寐，梦神人盛服来谒，谓驺曰：“幽冥无枉杀者。明公先君，昔为城守，方闻谠正，鬼神避之，撤淫祠甚多。不当废者有二，二神上诉，帝初不许，固请十余年，乃许与后嗣一人，谢二废庙之主。然亦须退不能明其道，进无以补于时者，故贤弟当之耳。【眉批】然则当之者多矣。傥求丧不获，即我之过，当令水工送尸湖上。”驺惊悟，其事遽止。遂命渔舟施网，果获弟尸于岸。是夕，又梦神谢曰：“鬼神不畏忿怒，而畏果敢，以其诚也。君今为人果敢，昔洞庭张乐，是吾所司，愿以至音酬君厚惠，所冀观咸池之节奏，释浮世之忧烦也。”忽睹金石羽籥，铿锵振作。驺甚叹异，曲终乃寤。

清洪君（出《博异录》）

庐陵邑子欧明者，从贾客道经彭泽湖。每过，辄以船中所有多少投湖中。见大道之上，有数吏，皆著黑衣，乘车马，云是清洪君使，要明过。明知是神，然不敢不往。吏车载明，须臾，见有府舍门下吏卒。吏曰：“清洪君感君有礼，故要君。有饷，皆勿取，独求如愿耳。”去，果以缯帛赠之。明不受，但求如愿。神大怪，不得已，呼如愿，使随明去。如愿者，清洪婢，常使取物。明将如愿归，所取辄得之，【眉批】如愿可对莫愁。数年成富人，意渐骄盈，【夹批】贱相。不复爱如愿。正月岁朝，鸡初一鸣，呼如愿。如愿不即起。明大怒，欲捶之。如愿乃逃于积薪粪中。明以杖捶粪使出，不能得，乃知已去，因曰：“汝但使我富，不复捶汝。”今世人岁朝鸡鸣时，辄往捶粪，云使人富。

江湖溪三神（出《集异记》）

霅人蒋琛，精熟二经，尝教授于乡里。每秋冬于霅溪太湖中流，设网罟以给食。尝获巨龟，以其质状殊异，乃释之。龟及中流，凡返顾六七。后岁余，一夕，风雨晦冥，闻波间汹涌声，则前之龟扣舷人立而言曰：“今夕太湖、霅溪、松江神境会，川渎诸长，亦闻应召，开筵解榻，密迩渔舟。以足下淹滞此地，持网且久，纤鳞细介，苦于数罟，脱祸之辈，常怀怨心。恐水族乘便，得肆胸臆。昔日恩遇，常贮悫诚，由斯而来，冀答万一。能退咫尺以远害乎？”琛曰：“诺。”遂于安流中缆舟以伺焉。未顷，有龟鼍鱼鳖，不可胜计。周匝二里余，蹙波为城，遏浪为地，辟三门，垣通衢。异怪千余，皆人质螭首，执戈戟，列行伍，守卫如有所待。续有蛟蜃数十，东西驰来，乃嘘气为楼台，琼宫珠殿，歌筵舞席，顷刻毕备。其尊罍器皿玩用之物，皆非人世所有。又有神鱼数百，吐火珠，引甲士百余辈，拥青衣黑冠者，由霅溪南津而出。复见水兽，亦数百，衔耀，引铁骑二百余，拥朱衣赤冠者，自太湖中流而来。至城门，下马交拜。溪神曰：“一不展觌，五纪于兹。虽鱼雁不绝，而笑言久旷。勤企盛德，衷肠惄然。”湖神曰：“我心亦如之。”揖让次，有老蛟前唱曰：“安流王上马。”于是二神立候焉。则有衣虎豹之衣，朱其额，青其足，执蜡炬，引旌旗戈甲之卒，凡千余，拥紫衣朱冠者，自松江西泒而至。二神迎于门，设礼甚谨。叙暄凉竟，江神曰：“窃于水滨拉得范相国来。”乃有被褐者仗剑而前。溪湖神曰：“钦奉实久。”范君曰：“凉德未泯，吴人怀恩，立祠于江，春秋设薄祀，为村醪所困，遂为江公驱来。唐突盛筵，益僧惭慄。”于是揖让入门。既即席，则有老蛟前唱曰：“湘王去城二里。”俄闻阗车马声，则有绿衣玄冠者，气貌甚伟，驱殿亦百余，既升阶，与三神相见，曰：“适辄与汨罗屈副使俱来。”乃有容貌惨悴者，伛偻而进。方即席，范相笑谓屈原曰：“放逐之臣，谗痕未灭，何惨面目，更猎杯盘？”【眉批】每见小说家辄抑范相，大抵借以影富贵骄人之辈。屈大夫曰：“虽然，吾闻穿七札之箭，不射笼中之鸟；刜洪钟之剑，不几上之肉。且足下亡吴霸越，功成身退，逍遥五湖，辉焕万古，故鄙夫窃仰重名，不敢以常意奉待。何今日肆戏谑于绮席，恃意气于放臣，则何异射病鸟于笼中，腐肉于几上！窃于君子惜金镞与利刃也。”于是湘神动色，命酒罚范君。君将饮，有女乐数十辈，皆执所习于舞筵。有俳优扬言曰：“皤皤美女，唱《公无渡河歌》。”其词曰：“浊波扬扬兮凝晓雾，公无渡河兮公竟渡。风号水激兮呼不闻，提衣看入兮中流去。浪排衣兮随步没，沉尸深入兮蛟螭窟。蛟螭尽醉兮君血干，推出黄沙兮泛君骨。当时君死兮妾何适，遂就波澜兮合魂魄。愿持精卫衔石心，穷河源兮塞泉脉。”【眉批】歌佳。歌竟，俳优复扬言：“谢秋娘《采桑曲》。”凡十余叠，曲韵哀怨。舞未竟，外有宣言申徒先生从河上来，徐处士与鸱夷君自海滨至。乃随导而入，四神礼接甚厚。屈大夫曰：“子非蹈瓮抱石抉眼之徒与？余得朋矣。”【眉批】范大夫此际应为短气。于是朱弦雅张，清管徐奏，酌瑶觥，飞玉觞，陆海珍味，靡不臻极。舞竟，俳优又扬言：“曹娥唱《怨江波》。”凡五叠，歌竟，四座为之惨容。江神把酒，太湖神起舞，作歌曰：“白露溥兮西风高，碧波万里兮翻洪涛。莫言天下至柔者，载舟覆舟皆我曹。”江神倾杯起舞，作歌曰：“君不见夜来渡口拥千艘，中载万姓之脂膏。当楼船泛泛于叠浪，恨珠贝又轻于鸿毛。又不见潮来津亭维一舠，中有一士青其袍。赴宰邑之良日，任波吼而风号。是知溺名溺利者，不免为水府之腥臊。”湘王持杯，霅溪神歌曰：“山势萦回水脉分，水光山色翠连云。四时尽入诗人咏，役杀吴兴柳使君。”酒至溪神，湘王歌曰：“渺渺烟波接九嶷，几人经此泣江篱。年年绿水青山色，不改重华南狩时。”于是范相国献《境会夜宴诗》曰：“浪阔波澄秋气凉，沉沉水殿夜初长。自怜休退五湖客，何幸追陪百谷王。香袅碧云飘几席，飞白玉滟椒浆。酒酣独泛扁舟去，笑入琴高不死乡。”徐衍处士、屈大夫、申屠先生、鸱夷君皆有诗。歌终，霅郡城楼鼓绝，山寺钟鸣，而飘风勃兴，玄云四起，波间车马，音犹合沓，顷之无所见。曙色既分，巨龟复延首于中流，顾眄琛而去。

李冰（出《成都志》）

李冰为蜀郡守，有蛟岁暴，漂垫相望。冰乃入水戮蛟，己为牛形，江神龙跃，冰不胜。及出，选卒之勇者数百，持强弓大箭，约曰：“吾前者为牛，今江神必亦为牛矣。我以太白练自束以辨，汝当杀其无记者。”遂吼呼而入。须臾，雷风大起，天地一色。稍定，有二牛斗于上，公练甚长白，武士乃齐射其神，遂毙。从此，蜀人不复为水所病。至今大浪冲涛，欲及公之祠，皆弥弥而去。故春冬设有斗牛之戏，由此也。祠南数千家，边江低圯，虽甚秋潦，亦不移适。有石牛，在庙庭下。唐大和五年，洪水惊溃，冰神为龙，复与龙斗于灌口，犹以白练为志。水遂漂下，左绵梓潼，皆浮川溢峡，伤数十郡，唯西蜀无害。

南康庙（出《述异记》）汾河神（出《北史》）

义熙四年，卢循在广州，阴规逆谋，潜遣人到南康庙祈请。既奠牲奏鼓，使者独见一人，武冠朱衣，中筵而坐曰：“卢征虏若起事至此，当以水相送。”六年春，循遂率众直造长沙；遣徐道覆逾岭。至南康，装舰十二，艟楼十余丈。舟装始办，大雨一日一夜，水起四丈。道覆凌波而下，与循会巴陵，至都而循战败。洪潦之降，乃神速其诛也。

后魏孝庄帝既诛尔朱荣，荣从子兆自汾州率骑攻洛，师自河梁西涉，掩袭京邑。先是河边有一人，梦神谓曰：“尔朱家欲渡河，用尔作波津令，当为缩水脉。”及兆至，见一人，自言知水深浅处，以草表插导，忽失所在，兆众遂涉焉。寻而陷京，弑庄帝。

【总评】奸雄亦应运而生，故鬼神为之用。若卢循，则运尽耳。

赤水神（出《宣室志》）

贞元初，陈郡袁生者，自唐安参军罢秩，游巴川，舍于逆旅氏。忽有白衣来谒，自称高氏子，善算。生即讯之，述既往事，一一如睹。生大惊。是夕，夜既深，密谓袁生曰：“我非人也，幸一陈于君子，可乎？”袁生闻之惧，即起曰：“君鬼耶？是将祸我！”高生曰：“非也。所以来者，将有托耳。我赤水神，有祠在新明之南。去岁淫雨数月，居舍尽圯，风日侵铄。子来岁当调补新明令，傥为我重建祠宇，以时奠祀，幸甚。”又曰：“君初至邑时，当一见诣。然而神人理隔，当屏去仆吏，冀尽一言耳。”袁生皆诺之。是岁冬，袁生果补新明令。及至讯之，果有赤水神庙，在县南数里。旬余，遂诣之。未至百余步，下马，屏车吏，独入庙中，见其檐宇摧毁，蓬荒如积。伫望久之，有一白衣丈夫自庙后来，高生也，色甚喜。既拜，谓袁曰：“君不忘前约，乃诣我。”于是偕行庙中，见阶垣下有一老僧，具桎梏，数人立其旁。袁生问曰：“此何为者？”神曰：“县东兰若道成师也，有宿殃，吾系之一岁矣，旦夕鞭捶。从此旬余，当解之。”袁生又曰：“僧既存，安得系此乎？”神曰：“以生魄系之，其人自沉疾也。”神告袁生曰：“君幸诺我建庙，可疾图之。”袁生曰：“不敢忘。”既归，将计其工，然贫甚，无以为资。因念神语道成之疾，旬余当解，于是径往县东兰若，果有成师者，卧疾一岁矣，旦夕则一身尽痛。袁生曰：“师疾我能愈之，能以缗货建赤水神庙乎？”道成曰：“疾果愈，又安能以缗货为事哉？”袁生即绐曰：“吾善视鬼。近谒赤水神庙，见师魂具桎梏絷于垣下。因召神问其事，曰：‘此僧有宿殃，故絷于此’。【眉批】老实误事。吾怜师之苦，因告其神，可疾解之，当命此僧修建庙宇。神喜而诺我曰：‘从此去旬余，当舍其罪。’吾故告师疾将愈，宜修赤水神庙也。无以疾愈，遂怠其心，如此则祸且及矣。”道成伪语曰：“敬受教。”后旬余，果愈。因召门弟子告曰：“吾少年弃家，学浮屠氏法，迨今年五十，不幸沉疾。向者袁君谓我曰：‘师病赤水神所为也，疾愈可修补其庙。’夫置神庙者，所以祐兆人，祈福应。今既有害于我，安得不除之。”【眉批】说自正。即与其徒，持锸诣庙，尽去神像及祠宇，无一遗者。又明日，谒袁生。生喜其病愈，且趣之修庙。答言：“神不福人而为害于人，已尽毁其庙矣。”袁生大惊，遂谢之。道成气益丰，而袁生惧甚。【眉批】令不能禁僧耶？后月余，吏有罪，袁生朴之。无何，吏死，其家诉于郡，坐徙端溪。行至三峡，忽遇一白衣，立于路左。视之，乃赤水神也，曰：“向托君修吾祠宇，奈何反致毁弃，使一旦无归，君之罪也。君今弃逐穷荒，亦我报仇耳。”袁生即谢曰：“毁君者，道成也，何为罪我？”神曰：“道成师福盛甚，吾不能动。今君禄与命衰，故我得报。”言已不见。生恶之。后数日，竟以疾卒。【眉批】神道亦让高而凌深，何怪于人。吁！可嗤也。

黑水将军（出《三水小牍》）

戈阳郡东南，有黑水河，河漘有黑水将军祠。太和中，薛用弱自仪曹郎出守此郡，为政严而不残。一夕，梦赞者云：“黑水将军至。”延之，乃魁岸丈夫，须目雄杰，介金附鞬。既坐，曰：“某顷溺于兹水，自以秉仁义之心未展，上诉于帝。帝曰：‘尔阴位方崇。’遂授此任。郎中可为立祠河上，当保祐斯民。”言许而寤，遂命建祠设祭。水旱灾沴，祷之皆应。用弱有葛谿宝剑，复梦求之，遂以为赠。仍刳神前柱，并匣置之，外设小扉，加扃焉。乾符中，贼党数千人来攻郡城，城守坚不可拔，乃引兵西入义阳。时有无赖者，以庙剑言于贼裨将，将乃率徒破柱取去。既而晓出纵掠，气雾四合，莫知所如。忽遇一樵童，遂执之，令前导。既越山，雾开，乃义营张周寨也。周尽杀之，亲擒其首，解其剑，复归诸庙。至今时享不废。

陷河神（出《王氏见闻》，又《北梦琐言》）

梓童县张恶子神，乃五丁拔蛇之所也。昔隽州张翁往溪谷采薪，刃伤其指，血滴一石穴中，以木叶窒之。他日往视，化为一小蛇。翁取至家，啖以杂肉。蛇甚驯扰，经时渐长。一年后，夜盗鸡犬而食。二年后，盗羊豕。其后县令失一马，寻其迹，入翁之居，迫而访之，已吞在蛇腹矣。令惊异，因责翁蓄此毒物。翁伏罪，欲杀之。忽一日，雷电大震，一县并陷为巨湫，渺弥无际，唯张翁夫妇独存。其后人蛇俱失，因改为陷河县，祠蛇曰张恶子。尔后姚苌游蜀，至梓潼岭上，憩于路傍。有布衣来谓苌曰：“君宜早还秦。秦人将无主，其康济者在君乎？”请其氏，曰：“吾张恶子也，他日勿相忘。”苌还，后果称帝于长安。因命使至蜀求之，弗获，遂立庙于所见之处，今张相公庙是也。僖宗幸蜀日，其神自庙出十余里，列伏迎驾。白雾之中，仿佛见其形。因解佩剑赐之，祝令效顺。指期贼平，驾回，广赠珍玩，人莫敢窥。王铎有诗刊石曰：“夜雨龙拋三尺匣，春云凤入九重城。”

伪蜀王健世子，名元膺，聪明博达，骑射绝伦。牙齿常露，多以袖掩口，左右不敢仰视。蛇眼而黑色，凶恶鄙亵，通夜不寐，竟以作逆伏诛。就诛之夕，梓潼庙祝亟为恶子所责，言：“我久在川，今始方归，何以致庙宇荒秽如是耶？”由是蜀人乃知膺为庙蛇之精。

【总评】按《华阳国志》：秦惠王知蜀王好色，许嫁五女于蜀。蜀遣五丁迎之。还到梓潼，见一蛇入穴中，一人揽其尾，拽之，不禁至五人相助，大呼拔蛇。山崩，同时压杀五丁及秦五女，而山分为五岭，直上有平石。蜀王痛之，因命曰五女冢山，于平石上为望妇候，作思妻台。今其山或名五丁冢。








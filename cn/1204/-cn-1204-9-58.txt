◎张翥摸鱼儿

黄季景湖亭莲花，中有双头一枝，方邀客同赏，而为人折去，季景惘然。张仲举为作摸鱼儿词云："问西湖、旧家儿女。香魂还又连理。多情欲赋双蕖怨，闲却满奁秋意。娇旖旎。爱照影红妆，一样新梳洗。王孙正拟。唤翠袖轻歌，玉笙低按，凉夜为花醉。鸳鸯浦。凄断凌波梦里。空怜心苦丝脆。吴娃小艇应偷采。

一道绿蒲犹碎。君试记。还怕是西风，吹作行云起。阑干漫倚。待载酒重来，寻芳已晚，馀恨渺烟水。"［词苑］


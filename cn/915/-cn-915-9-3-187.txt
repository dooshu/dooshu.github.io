◇神山寺碑

在地始终，愆长不极；劫数沙尘，寂寥谁辩。虽铁界铜围，如影如约；补石擎金，随生焰灭。独有鹫岳灵境，净土不烧；螺髻金质，声闻难睹。故发塔喜园，流名天上；耆山鹄苑，布迹人中。自非庄严妙土，吉祥福地，何以标兹净域，置此伽蓝。皇太子殿下，几圆上圣，智周物外，澄明离日，照影春星。长歌安胜，表察书之独见；驰道回车，骛班轮而不绝。（《艺文类聚》七十六）

关号天井，山称地雌；碧鸡金马，载渎梁池。怀灵蕴德，孕实舍奇；此亦仙岫，英名远离。昔有鹫窟，不烧净土；迈彼高踪，构兹法宇。引叶成帷，即树为柱；后砌危横，崖阶斜竖。（《艺文类聚》七）


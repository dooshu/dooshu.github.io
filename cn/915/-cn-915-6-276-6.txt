◇尚书二曹论

刘道贞问薛令长「在吴保官」，答曰「为吏部尚书」。问曰「吴待吏部，如何馀曹」，答曰：「并通高选，吏部特一时之俊。」

刘曰：「晋魏以来俱尔，独谓汉氏重贼曹为是，吴晋重吏部为非。」薛君曰：「八座秩同班等，其选并清，宜同一揆。若人才或多或少，选例难精，如不得已。吏部职掌人物，人物难明：谓吴晋为得。而君何是古而非今？」

刘难曰：「今吏部非为能判虚名、举沈朴者，故录以成人，位处三署，选曹探乡论而用之耳，无烦乎聪明。贼曹职典刑狱。刑难精，是以欲重之。」答曰：「今之贼曹不能听声观色以别真伪，繇不能断谳之尚书也。夫在狱者率小人，在朝者率君子，小人易检，君子难精，俱不得已。吏部宜重，贼曹宜轻也。」（《通典》二十三引《华谭集》）


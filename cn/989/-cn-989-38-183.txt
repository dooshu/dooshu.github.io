苏籀　送富枢知三衢三首

琳馆屡青书带草，玺封荐捧紫芝泥。

寅车暂此纡台绂，黄阁依前执命珪。

表按山川裦襦内，劝农云水插秧齐。

论毗国是惟公韪，令顺民心不曰卑。

苏籀

苏籀　送富枢知三衢三首

代天襟量服英髦，能扈王舟出海潮。

轻重裴公陈梗切，安危汉孺绝麾招。

吟笺访古羊腾石，奕局行春柯烂樵。

谢傅不应丘壑尚，绝尘机警冠当朝。

苏籀

苏籀　送富枢知三衢三首

山林引避一无求，遄返岩廊岂自由。

圣主尊贤载谟诰，故家纪善付春秋。

公诚愿奖朝中意，密勿谋先天下忧。

臭味久令参籍湜，斐然攀赋畔牢愁。

苏籀


◇上书谏猎

臣闻物有同类而殊能者，故力称乌获，捷言庆忌，勇期贲育。臣之愚，窃以为人诚有之，兽亦宜然。今陛下好凌险，射猛兽，卒然遇轶才之兽，骇不存之地。犯属车之清尘，舆不及还辕，人不暇施巧。虽有乌获、逢蒙之伎，力不得用，枯木朽株，尽为难矣。是胡越起於毂下，而羌夷接轸也，岂不殆哉？虽万全无患，然本非天子之所宜近也。且夫清道而后行，中路而后驰，犹时有衔橛之变，而况涉乎蓬蒿，骋乎丘坟，前有利兽之乐，而内无存变之意，其为害也，不亦难矣。夫轻万乘之重，不以为安，而乐出於万有一危之涂以为娱，臣窃为陛下不取也。盖明者远见於未萌，而智者得避危於无形。祸固多藏於隐微，而发於人之所忽者也。故鄙谚曰：「家累千金，坐不垂堂。」此言虽小，可以喻大，臣愿陛下之留意幸察。（《史记本传》，《汉书》本传、《文选》、《艺文类聚》二十四。）


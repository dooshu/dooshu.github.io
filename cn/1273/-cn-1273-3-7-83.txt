秋日藕华枉过山居次元韵　七首


混俗仙人钟颖阳，劫尘世界少班行。骑驴晓入秋山里，来看丹枫万树霜。

天冠山下野人居[142]，除却渔樵少往来。今日谪仙劳过访，看山还费赋诗才。

拟种山中万树梅，花时香雪定成堆。如何尚未锄明月，已有神仙跨鹤来。

北望胡尘莽万重，六宫人散景阳钟。骑驴莫妄谈天下，且学希夷蛰五龙。

海天倦看蜃成楼，一角青山客自留。尊酒开轩话农事，秋风篱落豆花稠。

古貌苍髯画得无，相逢吾道未全孤。他年写入丹青本，莫误山阴访戴图。

满路秋花散晚香，一尊人醉万松堂。呼云送客出山去，金简峰头初夕阳。






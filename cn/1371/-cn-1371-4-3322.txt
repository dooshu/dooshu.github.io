题斋壁

平生喜萧散，垂老厌奔走。



三年镜湖上，乐事未曾有。



晨开一卷书，暮把一卮酒。



病除觉身轻，赤脚自蹋藕。

乃知造物意，亦未弃衰朽。



今夕月殊佳，出门唤邻叟。



题斋壁

迹是沧浪客，家居罢亚村。



秋菰芼羹滑，社酒带醅浑。



勋业知难遂，文章不更论。



惟余此身在，分付与乾坤。



题斋壁

出郭无十里，结庐才数间。



每将穷博健，不遣乐妨闲。



卖药云边市，寻僧雨外山。



何妨摇楫去，却作跨驴还。



题斋壁

镜水西头破茅屋，绍兴初载旧书生。



门无车马终年静，身卧云山万事轻。



三釜昔伤贫藉禄，一廛今幸老为氓。



断蓬不是无飞处，莫与飘风抵死争。



题斋壁

门前枯叶满荒街，堂下残芜拥土阶。

蓬荜萧条如旅店，豆蔬淡薄学僧斋。



昼存真火温枵腹，夜挽黄流灌病骸。



唤取邻翁同结社，它年仙去与君偕。



题斋壁

葺得湖边屋数椽，茅斋低小竹窗妍。

墟烟寂历归村路，山色苍寒酿雪天。



性嬾杯盘常偶尔，地偏鸡犬亦修然早知栗里多幽事，虚走人间四十年。



题斋壁

看尽人间利与名，归来始觉此身轻。

祸机不败漂舟兴，乐事浑输地碓声。



破箧虽无衣可典，寒畦已有芋堪烹。



余年且健贫何害，剩与邻翁醉太平。



题斋壁

皞皞太平民，堂堂大耋身。



乾坤一旅舍，日月两车轮。



蓑贵超三品，蔬甘敌八珍。

明年真耄矣，烂醉海山春。



题斋壁闭门无事不胜闲，心境超然一室宽。



香岫火深生细霭，砚池风过起微澜。



睡余但欲依书几，坐久还思弄钓竿。

扰扰平生成底事？

镜湖归隐老黄冠。



题斋壁

二十余年此结茆，园公溪父日论交。



风翻半浦乱荷背，雨放一林新笋梢。



隔叶晚莺啼谷口，唼花雏鸭聚塘坳。

出门行罢还无事，借得丹经手自抄。



题斋壁

小屋闲坊旋卜居，老人也看作吾庐。

客知贪睡多留刺，儿未来归自检书。



草赋万言那直水，属文三纸尚无驴。



京麈日念家山乐，况值腰鎌割麦初。



题斋壁

力穑输公上，藏书教子孙。



追游屏裘马，宴集止鸡豚。



寒士邀同学，单门与议婚。



定知千载後，犹以陆名村。

题斋壁

残发萧萧不满簪，衰年亦自惜光阴。



作碑谀墓已绝笔，紬史藏山犹苦心。



穿破绿钱多稚笋，惊飞红雨有幽禽。



北窗睡起摩挲眼，更觉清风直万金。



题斋壁

手斸云根结草庐，平生心事满无余。



二升菰米晨炊饭，一碗松灯夜读书。

天理直须闲处看，人谋常向巧中疏。



烟波有趣君知否，裂网伸钩也得鱼。



题斋壁

四顾茫茫水接天，幽居真个似乘船。



月窗竹影连栖鹊，露井桐声带断蝉。



甘寝每憎茶作祟，清狂直以酒为仙。



形骸那得常羁束，六十年来又二年。



题斋壁

一棹秋风去已迟，钓竿恐失野人期。



朝回补睡寻幽梦，客去偷闲练近诗。

浮世本知缘苦薄，颓龄已与志俱衰。

平生所慕孤山老，剩欲怀茶奠旧祠。



题斋壁

舴艋为家一老翁，阳狂羞与俗人同。



梦回菱曲渔歌里，身寄苹洲蓼浦中。

断简尘埃存治道，高丘草棘闭英雄。

旗亭村酒何劳醉，聊豁平生芥蔕胸。

题斋壁

稽山千载翠依然，著我山河一钓船。



瓜蔓水平芳草岸，鱼鳞云亲夕阳天。



出从父老观秧马，归伴ㄦ童放纸鸢。

君看此翁闲适处，不应便谓世无仙。




【后汉文翁石柱记〈初平五年〉】

右汉《文翁石柱记》，云“汉初平五年仓龙甲戌天季月，修旧筑周公礼殿，始自文翁开建泮宫”。据颜有意《益州学馆庙堂记》云：按《华阳国志》，文翁为蜀郡守，造讲堂，作石室，一名玉堂。安帝永初间，烈火为灾，堂及寺舍并皆焚燎，惟石室独存。至献帝兴平元年，太守高朕于玉堂东复造一石室，为周公礼殿。有意又谓献帝无初平五年，当是兴平元年。盖时天下丧乱，西蜀僻远，年号不通，故仍称旧号也。今检范晔《汉书》本纪，初平五年正月改为兴平，颜说是也。治平元年六月十三书。


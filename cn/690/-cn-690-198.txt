卷一百九十八



卷之一百九十八

洪武二十二年十一月乙丑朔，上御谨身殿，翰林院学士刘三吾侍，因论治民之道。三吾言：“南北风俗不同，有可以德化，有当以威制。”上曰：“地有南北，民无两心，帝王一视同仁，岂有彼此之间？汝谓南方风气柔弱，故可以德化，北方风气刚劲，故当以威制，然君子、小人何地无之？君子怀德，小人畏威，施之各有攸当，乌可概以一言乎？”三吾悚服，稽首而退。

丙寅，命宣德侯金镇、宣宁侯曹泰、六安侯王威、安陆侯吴杰往湖广诸处训练军马，各赐钞五十锭。

上以河南彰德、卫辉、归德、山东临清、东昌诸处土宜桑枣，民少而遗地利，山西民众而地狭，故多贫，乃命后军都督佥事李恪等往谕其民，愿徙者验丁给田，其冒名多占者罪之，复令工部榜谕。

己巳，绍兴府余姚县民有妄诉其族长私下海商贩，当抵罪。上召谕之曰：“人由祖宗积德，是至子孙蕃衍。今仓颜皓首者，尔族之长也，而妄诉之，是干名犯义，不知有祖宗矣。自古帝王之治天下，必先明纲常之道。今尔伤风败俗，所诉得实，犹为不可，况虚诈乎？”命寘于法。

擢海州同知陈龚福为太仆寺少卿。龚福，故元南台御史大夫福寿之子。始由中书宣使授海州同知，至是坐事当戍边，上念其父死节，特宥而擢之，仍赐以钞锭。

庚午，以郭镇为驸马都尉，尚第十二皇女永嘉公主。镇，武定侯英之子也。

辛未夜，太白入南斗。

壬申夜，太阴入羽林军。

乙亥，特赐韩国公李善长钞千锭。

己卯，遣太常博士薛文举致祭祖陵、皇陵。上谓文举曰：“万物本乎天，人本乎祖，古之明王冬至祭始祖以配天，所以重报本也。朕承天命，以典神天，实由祖宗积德累善所致，惟我仁祖克配上帝于大祀之礼，固已行之，今冬至甫临，哀悼罔极。卿其肃将朕命，往致祭焉。敬之，毋忽。”

命通政使司经历杨大用使百夷。初，百夷思伦发寇摩沙勒，及定边西平侯沐英率兵讨之，思伦发凡再拒战，皆败，乃遣其把事招纲等至云南，言往者叛逆之谋，实非己出，由其下刀厮郎、刀厮养所为，乞贷其罪，愿输贡赋云南。守臣以闻，上乃遣大用赉敕，往谕思伦发曰：“麓川僻居西南，远在万里，非中国所图也，岂特麓川为然，若云南之地道路险远，其民仰巢颠崖，俯饮川涧，兽形夷面，俗无伦理。曩因故元遗蘖，梁王不顺天道，擅生衅隙，诱我边邮，藏匿有罪，诳惑愚民以倡乱，延及良民，故地虽荒遐，人虽化外，不可以不征，遂命征南将军傅友德等帅甲士三十万，往问其罪。于是云南悉平，独尔思伦发复效尤梁王，纳我逋逃，又数年矣。金齿、景东之役，皆尔所致，朕谓尔欲图人民，广土地，与中国较胜负，故敢数生衅隙，继命诸骁将率师屯营，且耕且守。今尔来诉往者犯边之罪不由于己，皆刀厮郎等所为，未审其果然否，尔虽声言归诚，于心实怀不轨，果若此，何以释我诸将之愤乎？如欲释愤，当躬修臣礼，悉偿前日用兵之费，则麓川无问罪之师，土酋各保世禄。不然，则旌麾所向，丑类为空。”大用既至麓州，思伦发听命，遂以象、马、白金、方物入贡，谢罪。大用复令思伦发追获云南逃去叛贼自处等二人、把事刀厮郎等一百三十七人，百夷遂平。

壬午，云南水西土官奢香遣使进马，赐其使人、把事、通事钞有差。

癸未，上谓侍臣曰：“兴治之要，当进君子，退小人也。”兵部尚书沈溍对曰：“君子、小人，猝未易识。”上曰：“独行之士不随流俗，正直之节必异庸常，譬如良玉委于污泥，其色不变，君子杂于众人，德操自异，何难识也？”溍又曰：“自古君子常少，小人常多，亦岂能悉去？”上曰：“善者进之，足以劝善；恶者去之，足以惩恶。故太阳出而群阴消，贤者举而不仁远，夫何难去哉？”

命吏部令天下州县选民间耆年有德者，每里一人，以次来朝。既至，令随朝观政，三月遣归。

乙酉，安南陈炜陪臣阮同叔来贡方物及金银器皿，赐同叔及其从人钞有差。时陈炜已为其国相黎一元所弑，一元恐朝廷讨之，乃匿其事，仍假炜名，遣同叔来贡。

丙戌夜，电。

己丑，以山西行都指挥使司都指挥使王约为左军都督佥事。约守边岁久，累著劳绩，故召用之，仍赐钞千锭。

庚寅冬至，上御奉天殿受朝贺，大宴群臣于华盖殿，皇太子宴国戚及东宫官属于文华殿。

壬辰，诏礼部复咨谕安南，自今惟三年一朝，毋数遣使往来烦劳。

甲午晓刻，岁星入房宿，荧惑犯东咸。

十二月乙未朔。

丁酉，广东南海县丞杨庸奏：“本县田赋总八万四千九百四十六石，比年荒歉，其未徵入官者尚二万五千四百一十九石。”上悯其民贫，命悉蠲之。

己亥，申严巾帽之禁。凡文武官除本等纱帽，外遇雨许戴雨帽，公差出外许戴帽子，入城不许，其公差人员出外者亦如之。将军、力士、校尉、旗军常戴头巾或榼脑官下舍人并儒生、吏员、民人常戴本等头巾，乡村农夫许戴斗笠、蒲笠出入市井，不禁，不亲农业者不许。

甲辰，以周王橚檀弃其国，来居凤阳，谪迁云南，遣使敕西平侯沐英曰：“周王迁镇云南，至日择第居之，应有军民之务，尔英自理之。”

命定远侯王弼往山西，雄武侯周武往河南，全宁侯孙恪往陕西，俱训练军马，听征漠北。

遣使敕辽东都指挥使胡旻、朱胜训练精锐马步官军各一万，听调征进。

丁未，右军都督佥事兼陕西都指挥使聂纬等领兵讨把撒川黑章匝番贼，败之，斩真剌麻、哈答儿等四百七十二人，获马四百余匹、牛羊六千八百九十余头，并获土官哈即尔等、马一千四十匹而还。

己酉，授六尚局宫官。敕曰：“朕观帝王为治，必自齐家始，未有家不齐而能治国、平天下者。周之内宰，以阴礼教六宫九嫔，以妇职之法教九御，各有所司，非细故也。朕起布衣，陟尊位，而于内治之道不敢忽焉，是以内设六尚，以职六宫，斯列圣相继之道也。近年精选民间淑德入宫者数人，使兼六尚事，人各克勤，事多周备。今特命某为某官，尔尚克遵前规，慎守乃职，毋怠，毋忽。其外有家者女子，服劳既多，或五载六载，归其父母，从与婚嫁，妇人受命年高者许归，以终天命，愿留者听其在宫闱，及见授职者，家给与禄，视外品等差。”

庚戌，鲁王檀薨，上第十子也。生两月而受封，幼聦慧，好文学，善歌诗。年十五之国，服金石药，致毒伤目，至是疾作而薨。讣闻，诏议丧制。礼部尚书李原名等奏曰：“考之宋制，宜辍朝五日，皇帝于诸子无服，宜素服五日而除，诸王齐衰期年，以日易月，皆十三日而除，素服期年，世子、郡王服与亲王同，公主服齐衰期年，下嫁者服大功九月，郡主服同公主，诸王妃及靖江王世子、郡君皆服小功五月。”从之。寻赐谥，册曰：“朕惟有天下者，必封建诸子，藩屏帝室，所望恪守彝训，永终天年，而或有不如愿者，岂足慰朕心？尔檀教自孩提，期于成立，及年既长，遂锡鲁封，夫何之国以来，昵比匪人，怠于政事，屡尝屈法伸恩，冀省厥咎，乃复不知爱身之道，以致夭折。生封死谥，古典昭然。呜呼！父子，天性也。谥法，公议也。朕于尔亲，虽父子，讵得以私恩废公义？今特谥尔曰‘荒’，昭示冥漠，用戒方来。”

癸丑，魏国公徐允恭、曹国公李景隆自湖广练兵还。

夜，荧惑犯天江，太阴犯内屏。

甲寅，北平行都指挥使司都指挥使周兴言：“大宁军储不给，请令商人纳粟中盐。”乃命户部定议，凡于大宁输粟五斗者，给淮浙盐一引。

山东都指挥佥事蔺真奏：“近者，倭船十二艘由城山洋艾子口登岸劫掠，宁海卫指挥佥事王镇等御之，杀贼三人，获其器械，赤山寨巡检刘兴又捕杀四人，贼乃遁去。”

丙辰，遣仪礼司丞古里哥、舍人火儿忽答孙等出塞，寻访故元丞相咬住、太尉乃儿不花等所在。

丁巳，赐魏国公徐辉祖、曹国公李景隆钞各千一百锭，长兴侯耿炳文钞千锭，平凉侯费聚例不当赐，特以勋旧之臣半给之。辉祖旧名允恭，赐改今名。

夜，太白犯垒壁阵，太阴入氐宿。

戊午，鲁府左长史胡秉忠奏：“王府岁给米五万石，折收金银、钞锭，已移文山东布政使司。今鲁王薨而有司送纳如故，未敢即收。”上谕户部尚书杨靖曰：“王府岁用，已有定制，王虽薨，国用不可缺也。”命如数收受。

白虹贯日，良久乃散。

富川县逃吏首赐紏合贼人盘大孝等为乱，杀知县徐原善等，常往来富川、永明、江华三县劫掠。广西都指挥韩观遣千户廖春等讨之，禽杀大孝等二百余人。观因奏：“富川县灵亭乡乃猺蛮出没之地，虽征剿累年，未尽殄灭，恐复有构乱者，宜以桂林等卫赢余军士置千户所镇之。”诏从其请。

己未，赐在京文武官明年正旦节钱：公侯伯各十锭，武职一品、二品七锭，三品至八品五锭，文职二品至六品六锭，七品至九品三锭，未入流官二锭，监生一锭。

庚申，赐信国公汤和钞千一百锭。

户部令史蔡鏄言：“初为陕西边储之计，召商输粟，给淮浙盐以酬之。近商人利其收籴之便，輙以陈米入仓，恐储积久而腐烂，宜禁止之。武臣之在边者，月俸请给以钞，马军月粮二石，亦宜减半给之，如此则边储可充，军饷不乏矣。”从之。

复置湖州守御千户所，以千户芮礼署所事。

诏免四川重庆府泸州民夫所运军粮。初，以毕节卫粮饷不足，命四川趱运以给之，继令本卫开屯耕种，足以自给，故有是命。

辛酉，北平布政使司奏喜峰口、滦阳等处在仓军储，计四十八万八千五百一十余石。

壬戌晓刻，岁星犯东咸。

甲子，享太庙。

置武昌卫指挥使司，命指挥佥事鲍同守之。

上以故元兀纳失里大王居和林之西，因命来降太子八郎、镇抚浑都帖木儿往招谕之曰：“昔中国大宋皇帝主天下三百一十余年，后其子孙不能敬天爱民，故天生元朝太祖皇帝，起于漠北，凡达达、回回、诸番君长尽平定之，太祖之孙以仁德著称，为世祖皇帝，混一天下，九夷八蛮、海外番国归于一统，百年之间，其恩德孰不思慕，号令孰不畏惧，是时四方无虞，民康物阜。自脱欢帖木儿皇帝即位，政出权臣，法度废弛，是以上天降乱，民坠涂炭，草野间豪杰因而并起。朕时在淮甸，见生民靡宁，乃与乡党、豪杰紏合士马，不四五年，群雄悉定，故元番将降附者接踵而至，凡两遣兵，直抵漠北，时称帝者脱古思帖木儿奔往也速迭儿之地，遂遇害，其余士马为知院捏怯来、国公老撒、丞相失烈门三人所有，今已悉来降附，朕处于美水草蕃，畜牧之所，俾乐生安业。朕今主宰天下，遣使告谕尔兀纳失里大王知之，如有所言，使还，其具以闻，朕有以处之。”

大华长官司土官幸也来朝，贡马。

高丽遣门下赞成事安宗源上表，贡金银器并方物，赐宗源及通事郭海龙等文绮、钞有差。

是岁高丽李成桂废其主王昌而立定昌国院君王瑶。

徵士梁寅卒。寅字孟敬，临江新喻人，世业农，家贫，能自力于学，由是通六经之旨，累举于乡不第，遂弃不复念。尝游金陵，至钱塘，一时名士多愿与之交，辟为集庆路儒学训导，居二岁以亲老辞归。明年，天下兵起，遂隐居教授。及上平定四方，徵天下名儒修述礼乐，以新一代之制，寅就徵，已六十余矣。时以礼、律、制诰分为三局，寅在礼局中，讨论精审，诸儒皆推服之。书成，赐以金帛，将授以官，寅以老病辞，许之。寅归结屋石门山，四方士多从之学，相与称为“梁五经”。至是，年八十二，以岁十二月卒。所注有《周易参议》《诗书演义》《周礼考注》《春秋考义》及《汉唐以来君臣事略》《宋元史节要》及《石门集》行于世。








◇辞太子少傅表

伏见诏书，以臣为太子少傅，承命震惶，喜惧交悸。臣抱疾东荒，志绝荣观，不悟圣恩，猥复加宠。东宫之重，四海瞻望，非臣薄德，所可居之。今海内英秀，应选者多，且版筑之下，岂无高逸，而近私愚朽，污辱清朝。呜呼微臣，永非复大之一物矣。所以牵曳阙下者，实瞻望圣颜，贪系表之旨。臣如此而归，夕死无恨。（《宋书·王敬弘传》。元嘉十二年，征为太子少傅，敬弘诣京师上表，诏不许。疏屡上，竟以不拜东归。）


149　梁君出獵得善言而歸事


梁君出獵，見白雁群集。梁君下車，彀弩【原注】一作「弓」。欲射之。道有行者不止，白雁群駭。梁君怒，欲射行者。其御公孫龍新序作「公孫襲」。下車撫其心。梁君忿然作色而怒曰：「龍不與其君而顧與他人，何也？」公孫龍對曰：「昔者齊景公之時，【原注】「齊」一作「宋」。天旱三年，卜之曰：『必以人祠乃雨。』景公下堂頓首曰：『吾所以求雨者爲民也，今必使吾以人祠乃且雨，寡人將自當之。』言未卒，而天大雨。方千里者何爲？有德於天而惠施於民也。今主君以白雁之故而欲射殺人，無異於虎狼。」梁君援其手與上車，歸入郭門，呼萬歲曰：「樂哉今日獵也！人獵皆得禽獸，吾獵獨得善言而歸。」

【元圻案】亦見御覽四百五十七。藝文類聚六十六載此條，文有增減。






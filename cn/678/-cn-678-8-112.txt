道士畜三物

萬安軍南並海石崖中，有道士，年八九十歲，自言本交趾人，渡海，船壞於此岸，因庵焉。養一雞，大如倒挂，日置枕中，啼即夢覺。又畜王孫，小於蝦蟆，風度清癯，以線繫几案間。道士飯，則跳躑登几唇危坐，分殘顆而食之。又有龜，狀如錢，置合中，時揭其蓋，使出戲衣褶間。予謁之，示此三物，從予乞詩。予熟視曰：「公小人國中引道神，吾詩詎能摹寫高韻。」


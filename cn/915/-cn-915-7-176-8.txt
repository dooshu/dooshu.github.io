◇郊祀遇雨议

按先儒论郊，其议不一。《周礼》有冬至日圜丘之祭。《月令》孟春有祈谷於上帝。郑氏说，圆丘祀昊天上帝，以帝喾配，所谓也，祈祀五精之帝，以后稷配，所谓郊也。二祭异时，其神不同。诸儒云，圆丘之祭，以后稷配。取其所在，名之曰郊，以形体言之，谓之圆丘。名虽有二，其实一祭。晋武舍郑而从诸儒，是以郊用冬至日。既以至日，理无常辛。然则晋代中原不用辛日郊，如徐禅议也。江左以来，皆用正月，当以传云三王之郊，各以其正，晋不改正朔，行夏之时，故因以首岁，不以冬日，皆用上辛，近代成典也。夫祭之礼，「过时不举」。今在孟春，郊时未过，值雨迁日，於礼无违。既以告日，而以事不从，祀重敬，谓宜便告。高堂隆云：「九日南郊，十日北郊。」是为北郊可不以辛也。（《宋书·礼志》三，大明二年正月，曹郎朱膺之议。）


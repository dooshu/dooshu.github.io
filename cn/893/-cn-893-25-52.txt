送内寻庐山女道士李腾空二首





《方舆胜览》：延真观，在南康军城北四十里，旧名昭德。唐女真李腾空所居。腾空，宰相李林甫之女。《庐山志》：蔡寻真，侍郎蔡某女也。李腾空，宰相李林甫女也。幼并超异，生富贵而不染，遂为女冠，同入庐山。蔡居屏风叠之南，李居屏风叠之北，学三洞法，以丹药、符箓救人疾苦。至三元八节，会于咏真洞，以相师讲。贞元中，九江守许浑以状闻，昭德皇后赐以金帛、土田。已而蜕去，门人收簪简瘗之。乡俗岁时祭祀不绝。昭德崩，许浑入朝，因乞赐观额，以昭追奉，诏以咏真洞寻真观，腾空所居，为昭德观。



君寻腾空子，应到碧山家。水舂云母碓，[一]风扫石楠花。[二]若恋幽居好，相邀弄紫霞。

[一]白居易诗有“何处水边碓，夜舂云母声”及“云碓无人水自舂”之句。自注云：“庐山中云母多，故以水碓捣炼，俗呼为云碓。”



[二]《本草衍义》：石楠，叶似枇杷叶之小者而背无毛。正二月间开花，冬有二叶为花苞，苞既开，中有十余花，大小如椿花，甚细碎。每一苞约弹许大，成一球，一花六叶，一朵有七八球，淡白绿色。花罢，去年叶尽脱，渐生新叶。



《诗人玉屑》：诗体有借对，孟浩然“厨人具鸡黍，稚子摘杨梅”，太白“水舂云母碓，风扫石楠花”，少陵“竹叶于人既无分，菊花从此不须开”，是也。





其二





多君相门女，[一]学道爱神仙。素手掬青霭，罗衣曳紫烟。[二]一往屏风叠，[三]乘鸾着玉鞭。

[一]多，犹重也。



[二]鲍照《与妹书》：“左右青霭，表里紫霄”。《韵会》：“霭，云集貌。”



[三]屏风叠，在庐山，见十一卷注。






○政不忍欺赋（以“爱养人为本”为韵）

政之至也，物全其真；德之至也，信洽於人。不矜不能，彼则先之於戒令；无偏无党，我则独寄於真淳。谅保政以自睦，乃去邪而得仁。不然，何以奸归曲，直从伸，风俗优游而向化，草木条畅而和春者哉？观夫穆穆时和，温温德广。渐之以忠信，纪之以刑赏。奉圣日之贞明，助南风之长养。於以任人而任德，岂惟举直而错枉。戴星从事，我且亦务共劬劳；鸣琴在堂，我又不违其偃仰。是知循名法者，非鸿淳之盛代；施惨烈者，异冬日之可爱。苟和顺以积中，故信诚而发内。人知我所，奚忧险易之争；政致平康，谁假韦弦之佩。事无事，为无为。清净而时惟昭泰，简易而人不驱驰。物无欺兮，彝伦式序；政有经兮，百度咸宜。布和为风而偃草，降德为泽而濡枝。匪宽猛以取济，匪恩威而自施。一德旁流，齐是非於众庶；三无合则，混情性於高卑。岂不以酌元和，叶诚悃。迁善者斯焉而取斯，怀慝者损之而又损。君子谓是政也，为邦家之大本。


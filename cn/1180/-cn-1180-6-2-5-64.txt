与殷石汀经略广贼


诸良宝必死之寇，而各官乃易视之，其败固宜。一撮许残贼不能克，则诸山海逃伏之盗，必将乘势再起，将来广事，不可便谓无虞。大抵南贼譬之蔓草，铲尽还生。从古以来经略南方者，皆未能以一举而收荡平之功，其势然也。今当申严将令，调益生兵，大事芟除，见贼即杀，勿复问其向背。诸文武将吏有不用命者，宜照敕书，悉以军法从事，斩首以徇。了此，则诸不逞之人，皆破胆而不敢旁睨矣。不惜一朝之费，而贻永世之安，惟公留意焉。

初拟将屯事责之陈奎，今广中士大夫皆云，渠败衂之余，气阻力挫，恐难展布，姑从降调，已属铨部另择能者代之。然此虽该道之事，而督率驱策，则惟仗于公，非该道所能办也。






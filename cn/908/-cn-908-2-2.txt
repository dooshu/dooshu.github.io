生白室记

庄周氏之言曰瞻彼阕者虚室生白谓人能遗耳目去心意而任夫性则道集至虚之宅而纯白生焉四明陈君徳明恱其说乃以生白名所寓之室介友人求予记之予尝读周之书观是説者虽仲尼所以告顔子盖寓言耳其义虽美然未能尽合乎圣人也陈君岂将学者邪周之道盖欲放心自得之塲以与物寘所谓逰方之外者也君今筮仕昌朝出赞宥府简牍填委实待剸裁而目欲无所视耳欲无所听而心欲无所思能乎不能也君既不能为之则吾亦不能言之矣请言其可能者以记君室可乎夫心之体本虚有不虗者物之窒也物非能窒之也诱于物而为之累也故圣人教人目不能使无视能勿视扵邪耳不能使无听能勿听于淫心不能使无思能勿思扵妄而已尔茍三者之用皆出扵理而不私则虽日与物接其外蔽交而中之虚自若也吾虚既存然后光明洞彻昭然而不昧者发焉烛至幽而不遗察至隠而能着此则明而诚诚则明之道也又岂务扵虚寂而无为扵世者之事哉君好学善辨尝燕休是室之中尚能虚心而观以审其取舎之防也夫


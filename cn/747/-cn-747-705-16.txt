○请市蕃马状

右，访闻蕃、浑羊马，多在浑河川，恐启戎心，更来侵掠，回鹘未退，尤须备边。朝廷比来所乏，最在戎马，因此收市，深得事机。宜收壮马，令入东（阙）保无散失。臣等商量，望委刘沔诱谕蕃人，缘回鹘常有意劫夺，恐蕃人作主不得，应堪服衣甲壮马并与收市，其以太原见贮户部物充赏价。如市收得後，旋送楼烦监收管。诸道若有欠缺，即量赐与。如蒙允许，望付翰林赐刘沔诏处分。未审可否？


蒋府主判庶弟告嫡兄

京县洪榕，

「状告为倚嫡吞庶事：母有嫡、庶，子无亲疏。父遗财产，理合均分。嫡兄椿灭伦欺庶，强占家财，抢契霸田，封仓夺谷。什物器皿，一罟鲸吞，反嗔理论，毒手殴打几死。母子惶，哀彻心髓，苦口衔冤。上告。」

洪椿诉曰：

「状诉为逆诬犯义事：父遗财产，身与弟榕均分，中亲、族长、近闾，眼同花押。岂弟花酒迷心，贱价泼卖。伯谏被辱，母诫遭忤，族长可审。身思父苦创业，弟忍轻弃，用价赎回。弟卖契存证，罟吞何物，乞电分单。上诉。」

蒋府主批云：

「洪椿、洪榕嫡庶兄弟，阄分父产，凭族公裁。但洪榕恋花酒若甘饴，弃父业如敝屣。洪椿用价赎回，盖买弟已卖之田地也，岂倚嫡吞庶云云。虽然，以兄弟而构讼，实自相鱼肉者。兹念洪榕无产，聊拨椿粮二石与之。榕再乱为，许族共殛。」





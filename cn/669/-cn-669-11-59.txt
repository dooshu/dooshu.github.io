120　以寶玉收猶暴骸中原　孔子贊璵璠之辭


季平子卒，「陽虎將以璵璠斂，仲梁懷弗與」。定五年。吕氏春秋云：「孔子徑庭而趨，歷級而上，曰：『以寶玉收，譬之猶暴骸中原也。』」案：吕覽孟冬紀安死篇：「魯季孫有喪，孔子往弔之。入門而左，從容也。主人以璵璠收，孔子徑庭而趨云云。」高誘注：「喪，季平子意如之喪也。」説文玉部「璠」字注云：「孔子曰：『美哉璵璠，遠而望之，奂若也；近而視之，瑟若也。一則理勝，二則孚勝。』」初學記玉類引逸論語曰：「璠璵，魯之寶玉也。」【原注】下與説文同。其即季孫之事歟？






○赠王远知金紫光禄大天诏

门下：子乔羽化，或留连於故祠；康成道存，尚延伫於旧邑。矧夫迹膺仙箓，名偶圣朝，追想遗尘，载殷远念。故玉清观道士赠太中大夫昇真先生王远知，性与道合，神从化游，初穷帝解之微，自得天倪之理。时历三代，韫秘术以韬光；年逾十纪，属睿图之启运。藏往知来，察幽鉴远，亟符先渥，缅惟赠恤之恩；聿申后命，宜峻襃崇之礼。可赠金紫光禄大夫昇元先生，馀如故。主者施行。


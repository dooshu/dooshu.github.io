◇答皇太子启

胤性爱山泉，情笃鱼鸟，而从鸥未狎，入兽相惊，兼年齿衰暮，荒径榛梗，既无语稼之客，宁有论书之宾，缄默畎亩，栖息丘壑，秀水清潭，於兹永已。伏惟明察之德，诞纵自天，忠孝之规，不待因习，犹复留神六经，降意百代，同仁博古，等物闻，辟承华而延儒雅，扫黄闼而列文学，嘉美聿宣，无思不劝。胤无解归之谈，屡蒙奖饰之重，匪南皮之旧，每荷存问之恩，衔兹污朽，罔知攸置。（《艺文类聚》三十七。）


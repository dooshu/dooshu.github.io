○授杜悰右仆射崔铉户部尚书制

君之用臣也，进则用其才，劳则免其事，况丹青大化，左右朕躬，谟明之效已彰，岁月之勤亦至，俾其宴息，用保初终。尚书右仆射兼门下侍郎同中书门下平章事杜悰，贞庄有容，沈厚多敏。早历内外之任，备陈经济之谋。刚厉驰声，肃恭推美。通议大夫守中书侍郎兼户部尚书同中书门下平章事充集贤殿大学士上柱国博陵县开国子食邑五百户赐紫金鱼袋崔铉，诚明挺操，温粹含章，擢自禁垣之中，列於台司之上。献替不倦，沈研益光，而皆披衮在廷，事君宏道。方当注意，资尔令猷，或趋尚之间，时闻於朋比；黜陟之际，迹涉於依违。朕尊礼大臣，虚襟庶政，将务羲唐之化，所期伊吕之贤。苟曰未谐，岂副佥属，临轩永念，能不怃然。宜解职三台，列官八座，揆长天台之右，地居户版之雄。勉思令图，服我成命。悰可行尚书右仆射，铉可守户部尚书。


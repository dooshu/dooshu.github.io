○大唐故陪戎校尉崔府君墓志铭

君讳相，清河人也。神农之苗胄，太公之允诸。原夫鱼吞吕钓，应同载以归周；龙跃崔津，表嘉名以诞庆。曾祖怀，隋任郑州司马。祖文观，隋任豪州录事参军，或六条布政，扬至德以宣风；或千里辅仁，翊公平以阐化。君高门华绪，间代清姿。椅桐吸日月之光，松柏挺风霜之节。方冀南山锡寿，永驻颓龄；何期北帝游魂，先悲过隙？呜呼哀哉！以开元十年二月廿一日，终於私第，春秋六十有八。夫人丁氏、苏氏、李氏，并母仪婉顺，妇德惠和，移邻之庆早彰，举桉之夙备，庶期千月，寿保百龄，冀椿鹤而齐年，奄菌蝣而等谢。越开元十年三月八日，合於村西北二里平原。礼也。左荥泽，右成皋，峨峨飞峤镇其前，滔滔黄河灌其後。

呜呼！玉树双埋，金声两绝。白日杳而三千岁，黄泉深而几万里，悲风起而松柏哀，冷露泫而蓬蒿泣。嗣子待宾等，瞻天靡诉，叩地无追，长萦衔索之悲，永结飧荼之苦。铭曰：

东光不驻，西影弥催。昆山玉碎，兰苑香摧。元霄易掩，白日难开。母仪夙备，妇德早彰。匣中剑折，镜里鸾亡。乾坤载合，琴瑟重张。森森翠柏，骚骚白杨。千秋播馥，万代流芳。


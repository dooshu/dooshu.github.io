◎秦簪园学士

嘉定秦簪园先生，前曾详其因孝而致大魁一事，今又闻其厚德一节，因并录之。先生少时，貌甚劣，质直无文，合卺之夕，新妇闷坐垂涕，先生询之，曰："余虽不才，忝名庠序；家虽不丰，尚可温饱。今日吉期，何为若此情状？"新妇云："幼已字有婿家，父母嫌其贫，遂悔初盟。"先生诘以何人，新妇为述其姓氏，乃同学友也。先生立即趋出，并遣人将同学友招之来，告其故，且谢误娶之罪，幸未成婚，即以己之洞房为同学友之洞房。次日，将奁饰衣物悉行赠与同学友而送之归。嗣于乾隆癸未科登礼榜，当未传胪时，前十本已知为褚廷璋、蔡履元、商衡、李调元、吴霁、董潮、程沅、冯丹香、齐卿、张秉愚。其第一名褚公乃长洲人，与同郡某宦素有隙，适诸城刘文正公将所定前十本进呈，某宦思欲中伤之，因语文正公云："外间早已迎新鼎甲矣。"公本公正无私，不知机诈，闻此言，勃然曰："难道我有弊乎？既有此言，盍改诸。"遂将第十一至第二十之秦大成、沈初、韦谦恒、董诰、孙效曾、费南英、祝德麟、李家麟、孙良慧、曹十本进呈，而簪园先生竟大魁多士。


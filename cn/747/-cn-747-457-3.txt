○对矜射判

〈樊少翁与箭张回各自矜尚，诣府，以回优。少翁不伏。〉

少翁繁弱灵苗，张回忘归远系，各是良弓之子，俱膺美箭之名。类筋角以甄形，攸资定体；固镞羽而成质，期乎陷坚。盖取诸睽，用明弧矢之利；道该於艺，允觌和容之能。非唯取贵礼经，固亦以威天下。是处颜高之室，称乎六钧。实发养繇之弦，先於百中。论其饮羽，本为相资。诘以主皮，事非独善。瞻言缮造，何劣何优？据其精灵，徒矜徒尚。文战而未觉先鸣，齐驱而适闻後殿。少翁不伏，雅叶道方；张回非优，谓符彝典。

张调

调，荆南人。官参军。


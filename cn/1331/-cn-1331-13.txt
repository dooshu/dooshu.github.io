犬车


马驾两轮之高车，英人谓之Dogcart，盖专以备出猎之用者。猎者自执辔于前，而以后车载猎犬，故得是名。Dog译言犬，Cart译言车也。曾见上海《中外日报》译西报一条，于DogcartDriver皆译作“使犬车者”，几令人疑以犬驾车。是盖直译之过，遂贻笑柄也。若释其意义，当译为猎车，庶几近之。

右则为吾友周子桂笙为吾言。又曰：“凡译西文者固忌率，亦忌泥。曾见近人《反动时代》一书，内载法皇拿破伦二次被放时，临行，遥望法国而呼曰：‘呜呼！吾武勇之邦土。呜呼！吾敬爱之法兰西。汝其安然，时乎其来，尔莫忘为大国民，莫忘为世界之女皇’云云。法兰西何以不得为男皇，而必为女皇？是亦误会法文所致也。盖法文于男女、雌雄之名词，别之甚严；凡一切木石器具之绝无雌雄可别者，亦必强别之。如门、桌为雌类，笔、墨为雄类等，不可枚举。其行文以叙一事一物也，靡独于此物之雌雄别之而已。即其文中所用以叙事之虚字动字，凡借以联贯成文者，亦皆有别。故译者一或有误，即通篇皆误矣。此之所以有女皇之说者，盖‘国’为雌类，则彼祝其国为世界之主也。此‘主’字原文必为雌类，故致成女皇之笑枋也。”






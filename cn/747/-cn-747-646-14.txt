○论简勘杨凭家产状

伏以杨凭犯赃，宪司推勘，举正朝典，肃清人心，此盖理之宜然，法度之当尔。臣但不知杨凭所犯轻重，若所坐只缘赃污，法令且有明文，合待推勘事终後，徵赃定罪。今所与宗儒诏，令一物已上，具数闻奏。即宗儒受诏之日，便合勘责家资，远近流传，有似簿录。凡簿录家产，皆是逆人，至犯赃不合同例。伏以圣恩再三，立法度必归至公。事礼之间，贵於允当，臣苟有所见，不敢不陈。


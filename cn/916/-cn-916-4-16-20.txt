【癸卯岁十二月中作与从弟敬远诗】

寝迹衡门下。邈与世相绝。顾盼（曾本作眄。）莫谁知。荆扉昼常（《诗纪》作长。）□。（曾本苏写本云。一作荆门终日□。□音必结反。《诗纪》必结切。）凄凄（曾本云。一作惨惨。）岁暮风。翳翳经日（焦本作夕。注。一作日。非。曾本、苏写本云。一作夕。）雪。倾耳无希声。在目皓（曾本云。一作浩。）已洁。（曾本作结。）劲气侵襟袖。箪瓢谢屡设。萧索空宇中。了无一可悦。历览千载书。时时见遗烈。高操非所攀。谬（曾本、苏写本作深。注。宋本作谬。焦本云。宋本作谬。一作深。非。）得固穷节。平津苟不由。（曾本云。一作申。）栖迟讵为拙。寄意一言外。兹契谁能别。（○本集。《诗纪》三十四。）


○奏差兵马赴许州救援并谢宣慰状

右，中使臣希倩至，伏奉诏书，兼宣恩旨，慰问臣今差前件兵马者。臣伏以吴少诚内怀奸诈，上负圣明，因幸邻丧，遂亏臣节，提携逆党，逼迫孤城。凡在忠良，不胜愤切。况臣谬居方镇，便合讨平。伏蒙陛下委曲照临，丁宁诲谕，感概而毛发尽劲，愤启而肺肠皆激。诸军会合，计日翦除。当道兵马差定讫，已具列状奏闻。


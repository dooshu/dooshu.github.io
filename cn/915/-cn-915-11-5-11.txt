◇定婚葬律令诏（太和二年四月）

婚聘过礼，则嫁娶有失时之弊，厚葬送终，即生者有縻费之苦。圣王知其如此，故申之以礼数，约之以法禁。乃者民渐奢尚，婚葬越轨，致贫富相高，贵贱无别。又皇族贵戚及士民之家，不惟氏族高下与非类婚偶，先帝亲发明诏，为之科禁，而百姓习常，仍不肃改。朕念宪章旧典，祗案先制，著之律令，永为定准。犯者以违制论。（《魏书·孝文纪》上）


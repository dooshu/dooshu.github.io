赤眚


高祖太和二年十一月丁未夜，有三白气从地出，须臾，变为黄赤，光明照地。

十六年九月丁巳，昏时，赤气见于西北，长二十丈，广八九尺，食顷乃灭。

世宗延昌元年三月丙申，有赤气见于天，自卯至戌。

肃宗正光元年十一月辛未，西北赤气竟天畔，似火气。京师不见，凉州以闻。

三年九月甲辰夜，西北有赤气似火焰，东西一匹余。北镇反乱之征。

五年五月癸酉申时，北有赤气，东西竟天，如火焰。

庄帝永安三年十一月己丑，有赤气如雾，从显阳殿阶西南角斜属步廊，高一丈许，连地如绛纱幔，自未至戌不灭。帝见而恶之，终有幽崩之祸。

孝静天平三年正月己亥戌时，东方有赤气，可三丈余，三食顷而灭。






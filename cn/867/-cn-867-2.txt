卷二（已未至辛酉）


釋褐

學著宮袍體未安，藍衫轉覺脫時難。呼僮好向空箱疊，留作他年故舊看。

臚唱

一聲臚唱九天聞，最是三珠樹出群。我愧牧之名第五，也隨太史看祥雲。宴罷瓊林有所思，曲江風裏立多時。杏花一色春如海，他日淩霄那幾枝？

瓊林曲

三月長安桃李春，一條軟繡天街新。漢朝覆試端門日，唐代題名雁塔辰。官柳慣迎新貴馬，杏花偏拂少年人。幾隊霓裳行簇簇，瓊林苑裏春波綠。未耀頭銜七尺光，已辭墨水三升辱。舊僕重談上學時，新知各寫《同年錄》。此時意氣似雷顛，此際連鑣渺列仙。雕泬翠娥崔彖載，牙牌金字李琪鐫。明知過眼原如夢，爭奈當場欲上天。天家待士有恩光，高唱三雍賜六漿。湯餅紅綾色奪月，御廚瓊粒影浮霜。鳥和仙樂碧簫脆，露滴玉缸天酒香。不到月宮遊，那識嫦娥好？不奪錦標歸，誰信驪龍巧？寄語燈窗苦誌人，人生此處來宜早。歸時兩鬢不簪花，簾幕低遮油壁車。糟糠未娶恰曾聘，莫誤朝官選婿家。

入翰林

弱水蓬山路幾重，今朝身到蕊珠宮。尚無秘省書教讀，已見名箋字不同。斑管潤生紅藥雨，錦袍香散玉堂風。國恩豈是文章報，況復文章尚未工。

乞假歸娶留別諸同年

還鄉非耀錦衣鮮，為賦《房中樂》一篇。慚愧少年貧裏過，玉堂春在洞房先。

暫辭鴛鷺舊班行，且逐簫聲引鳳皇。忙殺蘭台一枝筆，半修眉史半催妝。

兒時釣弋武林城，此去書窗月尚明。只恐香閨纓絡動，轉疑鈴索響西清。

多感群仙送暮雲，真珠密字贈紛紛。明年定步花磚早，代聽雞鳴有細君。

到家

遠望蓬門樹彩竿，舉家相見問平安。同欣閬苑榮歸早，尚說長安得信難。壁上泥金經雨淡，窗前梅柳帶春寒。嬌癡小妹憐兄貴，教把宮袍著與看。

催粧

春明池上綠衣郎，曾被紅裙看欲狂。今日月宮真個到，金蓮圍住合歡床。

荊釵微綠布裙紅，自檢青箱有愧容。只好告身親手寫，替卿端正紫泥封。

題果亭

小照紅蕉翻虛廊，碧苔覆陰地。濛濛圓景沉，淡淡孤霞繼。幽人倚文石，衝襟托遐寄。旁侍水精奴，左立鸞台婢。各抱綠綺琴，含情如有睇。竹涼月影生，蓮動水香至。為問秋正清，金絲可彈未？

隴上作

憶昔童孫小，曾蒙大母憐。勝衣先取抱，弱冠尚同眠。髻影紅燈下，書聲白髮前。倚嬌頻索果，逃學免施鞭。敬奉先生饌，親裝稚子綿。掌珠真護惜，軒鶴望騰。行樂常扶背，看花屢撫肩。親鄰驚寵極，姊妹妒恩偏。玉陛臚傳夕，秋風榜發天。望兒終有日，道我見無年。渺渺言猶在，悠悠歲幾遷。果然宮錦服，來拜墓門煙。返哺心雖急，含飴夢已捐。恩難酬白骨，淚可到黃泉。宿草翻殘照，秋山泣杜鵑。今宵華表月，莫向隴頭圓！

題蔣元葵進士藏書樓

傳家何者多為貴？數士之富以書對。三間高樓如水涼，得書一卷樓皆香。我友蔣元葵，聚書書如雲。連名未請宰相署，四庫已作蘭台分。常言聚書如鬥寶，郎嬛所有安可少？牛弘數五厄，聞之最懊惱。莫使淹中稷下有人來，舉手未翻先了了。我言藏書如藏嬌，毋使韓女怨曠空病腰。與其橫陳高庋手不觸，不如世充沉水秦皇燒。物在天地間，有散亦有聚。惟有書藏胸臆間，鬼難風災吹不去。我不願騎赤鯉登天門，但願化作白蟫遊此處。君聞且笑且點頭，手書金筌招客遊。不讀崔儦五千卷，莫登弘景三層樓。

哭德山公

〈公姓金，諱鉷，巡撫廣西，入都為司寇，被劾掛冠。歿後，授河南布政使。枚弱冠受知薦鴻博入都，事載《文集•神道碑》。〉

都門秋色滿靈旗，易水風寒石獸危。海內正人朝野惜，平生知己古今悲。村荒軟碧餘煙柳，星折中台看尾箕。銅柱功名銀管筆，襄陽還有峴山碑。

一紙黃麻照日開，千年白骨已蒿萊。朝廷不信陽城死，河北空傳寇準來。臣力盡時無別恨，君恩深處有餘哀。西山九曲峰前水，嗚咽墳頭日幾回。

萬里呈身一少年，公然表薦九重天。方欣賈誼登前席，遽作羊曇哭逝川。雪夜宮袍親手賜，桂林詩句向人傳。而今回首都成夢，問字無由到九泉。

送裘叔度同年歸覲

長安十月朔風勁，我昔假歸君乃更。玉堂官冷不厭寒，有意欲與冰雪競。憶昔詞科報罷餘，相逢市上各躊躇。遲我十年骰子選，與君一旦天門趨。笑餘聱牙習蝌蚪，略解婁羅偏上口。說怪群驚鬼董狐，圍棋共飽李毒手。阿兄五月茂州來，酣嬉夜夜傾醇酒。釵掛臣衣宋玉留，帽加瓶上元孚走。長安百貨日沸騰，每逢廟市月八九。天地燦爛聲嗷嘈，爾我蹴踏混儕偶。手招廉賈喝牢盆，目眩黃鍾嗟瓦缶。阜陽女兒名采玉，當筵一曲歌《楊柳》。今日臨邛負弩迎，可還杜牧尋春否？西江曾記當年來，廬山落日金盤開。將軍老樹色黯黯，仙人石洞光皚皚。君行寒月歸已晚，河僵石瘦梅應胎。明年花發臨江渡，畫眉聲裏來時路。有妻宛爾香驄馱，有母皤然板輿護。宮錦朝縈淡蕩煙，玉鞭晚浥淋漓露。莫遣吾曹鄙吝生，空歌叔度來何暮！

許賓穆閣學以吊喪被劾南歸

素車縱吊張常侍，道廣何傷陳仲弓。一日蜉蝣搖大樹，百年長劍掛崆峒。江湖歲月君恩重，宦海波濤士論公。惆悵送行春正半，落花消息雨聲中。

贈歌者許雲亭

皮弦金柱小琵琶，上巳浮橋阿子家。引得周郎屢回顧，長安春在《一枝花》。

霓裳曾已列仙班，天上重來解珮環。應是玉皇憐絕藝，特留一闋在人間。

秋夕偕元敬符訪堇浦編修

早秋日落涼風發，車行轆轆隨驢腳。主人開門一笑迎，官冷身閑衫不著。日暮難得屠門肉，相逢暫食公孫粥。主人聚書如聚米，望來兩眼清如水。老樹高涵露氣中，微燈淡照空床裏。回頭同憶兩年前，烝栗堆盤雪滿肩。於今重入延秋宅，溽暑風輕蟲在壁。翰林讜論更瀾翻，公子新詩轉清絕。柝聲四起心茫然，披衣起行各欲還。出門重與故人約，莫教秋月空嬋娟。

送虞山少宰從駕熱河

秋氣肅肅邊塞來，草枯萬里鷹眼開。君王射獵順時令，從臣應須文武材。我師早歲參機密，氣作祥雲心捧日。侍郎古稱執戟官，吏部世推大手筆。詔書昨下明光宮，姓名首列行圍中。牙旗錯落關山道，羽衛飄搖閶闔風。本朝幅員邁前古，熱河早辟天王土。百花匝地錦成堆，六月空山霜倒舞。大軍畢集車煌煌，千山萬山獵火光。健兒擊獸如擊賊，將軍挽弓爭挽強。平沙列幕風雲壯，二十八宿羅貂帳。大荒浩浩麒麟來，飛毛灑雪三千丈。我師眉目秀若神，色映塞外生清春。筆光直掩陸渾火，博物能知貳負臣。左射騶虞右狸首，再拜賡歌祈萬壽。天子親為插彤弓，玈矢千條鬯一卣。長河日落秋風起，寶劍光寒射眸子。北望燕山似斷雲，茫茫一氣清如水。歸來輜重各紛紛，掃盡欃槍見碧氛。起家不愧輕車尉，執法無嫌神策軍。賜第平台高列屋，開筵把酒看黃菊。後堂弦管應許聞，樂府新歌《出塞曲》。

吳昆田、金質夫、裘叔度夏日小集露台，得雨字

青陽裁辭春，赤煒方孕暑。來蓬萊仙，共作鶯花主。《宵雅》既肄三，象戲或格五。子玉勿過菜，茅容但炊黍。兩兩露台登，飄飄風裳舉。簾影飛綠波，酒面點紅雨。密樹入雲生，飛禽出煙語。佳期勿言歸，月色淡如許。

送劉斯和翰林改官山右

唐時開元輕外職，班生內行如登仙。未幾祐甫作員外，乞為別駕心怡然。朝臣俸薄難自給，方鎮入相稱罷權。歙州刺史嫌降晚，護軍初入心悁悁。豈知官制無今古，或清或要難周全。翰林百篇史不載，循吏一事民能傳。河東天子股肱郡，有詔置吏需名賢。翰林劉君初入覲，命駕五馬驅蒲鞭。君拜表辭臣母老，請歌《華黍》歸弄田。為我冷官壯顏色，求者不得君真偏。枳棘鸑教棲鸞鳳，風霜正值飛鷹鸇。此行強飯莫強酒，從來割錦如割鮮。官趨官拜皆官耳，尊卑於我無懵焉。歐公勸人讀文案，儒者存心慎勉旃。君從赤緊報課最，鵬摶依舊升雲天。但笑弘農太守入都日，莫教我輩傳觀一大錢。

少年行

春花不紅不如草，少年不美不如老。誰家玉貌馬上郎，狹路相逢都道好。金貂之冠紫綺裘，起家身襲富平侯。與余握手銅龍樓，衣香一過三年留。阿兄侍中郎，阿弟都護府，果然才調兼文武。華堂隸事一百六，郊外射虎九十五。公孫丞相殿上來，得邀一語心顏開。星河沉沉夜漏緊，貪看月明不肯寢。強拉金吾開九門，一杯酒寄相思人。吁嗟乎！男兒結客女嫁夫，只有江東孫伯符。

代少年答

結客只結孫伯符，買奴只買馮子都。男兒作健貴年少，安用草《玄》吃吃楊大夫。承君贈我詩，報君知己恩。三千匹絹裁百褌，八百里駁供一飧，猶覺寸心耿耿難具言。聞君歸娶婦，送君西南走。珍珠掛車頭，珊瑚絡馬首。忽把金鞭指君口，逢人但道李元忠，海內英雄都置酒。更有書數行，憑君傳四方。四方有人願相見，先取菱花自照面。

為保井公題《搖鞭圖》

廣陵城中花十里，龍樓鳳閣參天起。婆羅爭舞《踏搖娘》，琵琶唱斷《安公子》。公子煙花最擅場，起家三十侍中郎。羊侃箏人誇爪甲，夏王車馬鬬重攔。東方日出烏啼早，美人爭試絲桐好。漏水能知夜短長，海棠留得春多少。白馬紫遊韁，來遊大路旁。初看《小垂手》，再彈《陌上桑》。聽來天上《回波樂》，誰是吳兒木石腸！一聲鞭響垂楊處，人如蝴蝶花邊去。不聞小海扣歌舷，但見斜陽滿高樹。豪竹哀絲盡不歡，請君少駐再盤桓。誰知望斷樓頭婦，西北浮雲總不還。

鼠齧戲作

二十九夜，鼠齧於床。氣矜之隆，視人若亡。予誓執之，空拳怒張。銜枚用兵，弗驚其走。突如其來，一鼠在手。或曰放焉：「相鼠有齒。鋌而走險，急則噬子。」予貪弗釋，將扼其尻。果然拒捕，齕指血漂。陣傷而退，鼠乃脫逃。嗟予小子，拒諫自雄。為惡不卒，為善不終。劫昏乘黑，侮懦避凶。適可而止，奚至技窮。戲為歌詩，以儆厥躬。

宋徽宗玉璽歌〈（有序）〉

鄭殿揚得玉璽二：一曰「大觀珍彖」，刻最深，玉粹白微滯，疑蝕於火，依今尺博一寸五分；一曰「秘府珍玩」，刻稍淺，沁如碎瘢，博一寸七分。俱螭龍紐。按《宋史》大觀二年，帝御大慶殿受八寶云云。然則二璽之為徽宗無疑也。不能得，不能忘，付之一歌。

鄭君古之符璽郎，珍玩珍彖家獨藏。朱文深入半寸許，螭龍蟠紐牙須張。通天犀劃太華雪，碧桃紅灑麻姑霜。千金難仿今刀鑿，一見如逢古帝王。憶昔道君全盛日，金裝玉軸紛捃摭。銅篆親成《博古圖》，法書聚作《大觀帖》。黃楊春滿絳霄宮，花鳥餘閑召玉工。牙牌親遞劉妃手，畫譜新翻艮嶽風。澄心堂紙真珠絹，都在雙螭品定中。一朝兵掃汴城灰，帝去冰天璽不隨。紅羅裹罷三重盝，秋月寒生八寶輝。可憐玉石無情物，不念官家手澤垂。於今流落眼前過，千金難買愁無那。仙籙煙消寶篆存，燈檠土朽冬青大。幾度摩挲意倍憐，宣和遺事想當年。勝逢白髮深宮女，同說紅羊小劫天。

題金正希先生畫《達摩圖》

正希先生發清興，雲藍剪紙如圓鏡。畫作達摩面壁形，高坐枯龜呼不應。泥金鉤發蠆尾拳，側筆裁衣蟬翼勁。人疑道子以墨戲，或道無功將佛佞。以指喻馬隔兩塵，援儒入墨殊非稱。誰知先生畫佛即畫心，直是誠通非貌敬！事惟詣極方參玄，思不出神難入聖。當其為文慘淡時，天外心歸功未竟。顏淵專精能坐忘，維摩憔悴常示病。絕無意想結空花，那有風泉攪清聽？眉毫禿盡腸欲流，三才萬象同參證。較彼蒲團枯坐人，禪理文心果誰勝？寫靜者相示眾人，教用思功先練性。碧山煙去月才明，秋水風停波自定。文人學佛即升天，才子談禪多上乘。我為增題墨數行，勝補雲堂一聲磬。

春寒

重裘逢二月，袖手步芳林。殘雪有餘色，百花無競心。踏青苔影薄，禁火客愁深。傾耳碧溪畔，黃鸝遲好音。

漫訝楊花落，誰知是雪飛！窺欄蝴蝶靜，出郭酒人稀。寒食名原稱，東風力太微。殘冬如未了，難著五銖衣。

嘉靖四年酒

世間老物無不有，嘉靖四年一罌酒。罌面泥封字數行：光祿中丞人某某。罌高三尺酒一尺，逃盡酒魂存酒魄。想見當年議禮時，爛醉鈞天無醒客。膩如膠漆丹如霞，香氣能開十里花。酒人欲飲不敢飲，未染一指先千嗟。我最畏飲勇忽賈，仙仙願逐化人舞。三杯吞盡兩朝春，心腹腎腸一齊古。

新燕篇

涎涎燕，年年二月來相見。雙足能傳塞上書，紅襟還帶前年線。前年人去漁陽道，今日烏啼白門曉。同是天涯飄泊身，滿屋落花泥不掃。燕語何喃喃，一雙訴畫梁：「曾棲執戟明光殿，曾伴邯鄲大道倡。幾處空床憐蕩子，幾番故國吊斜陽。飛來飛去流年度，惟有君家貧似故。竹聲時遇卷簾人，山色自青春雨路。」燕兮燕兮休啄矢，主人與汝長居此。莫嫌茅屋兩三間，且學烏生八九子。

西施

吳王亡國為傾城，越女如花受重名。妾自承恩人報怨，捧心常覺不分明。

笙歌剛送采蓮舟，重卷珠簾倚畫樓。生就蛾眉顰更好，美人只合一生愁。

文君

宵行事學君王後，識曲心同漢武皇。含淚自尋《封禪》草，遺書翻亂女兒箱。

二喬

國亡家破名公女，同嫁英雄美少年。絕色易逢佳偶少，聽他夫婿自家憐。

吳絳仙

家家竹葉引羊車，一个仙娥管蠹魚；

可惜竟無書諫獵，六宮罔喚女相如！

潘妃

玉釵生自劈楞伽，尼子歸來步步花；

爭不荊條加苦手，教人好好作官家。

張麗華

景陽門外一生鐘，喚起宮娥夢正濃；

底事軍中書告急，亂堆床下不開封。

結綺樓邊花怨春，清溪柵上月傷神；

可憐褒姒逢君子，都是周南傳裏人。

孫夫人

刀光如雪洞房秋，信有人間作婿愁；

燭影搖紅郎半醉，合歡床上夢荊州。

玉環

五百袈裟回相寺，一支玉尺有前因；

緣何四海風塵日，錯怪楊家善女人。

可惜雲容出地運，不將讕語訴人知；

唐書新書分明在，那有金錢洗祿兒。

王才人

花明柳暗出宮門，玉貌時時類至尊；

笑語百官休誤認，天容英武妾溫存。

身逐寒雲落葉飛，三千宮女淚沾衣；

山陵風雪黃昏雨，髮髴珠袍從獵歸。

小周后

芳草萋萋故國秋，江南烟雨十三樓；

夢中忘記家山破，猶與君王並輦遊。

流珠一曲記何曾，命婦班中恨不勝；

輸與皇蛾先去好，柔儀殿上望昭陵。

上官婉兒

論定詩人兩首詩，簪花人作大宗師。

至今頭白衡文者，若個聰明似女兒？

意有所得輙書數句

巳來即為無，未來或為有；欲知古人事，便如昨日酒。

一日復一日，流光何匆匆；幸而天下人，光陰與我同。

形為萬卷累，亦非達士懷；不聞古神仙，識字居蓬萊。

書堆三萬卷，轉使我意乖；束之良可惜，讀之不能該。

吾欲法祖龍，一舉為灰埃；終日仰屋梁，不樂胡為哉？

燕王有名馬，在廄四十載；忽然騎不前，敵國果先敗。

王命圖馬形，圖成而馬死；馬意名巳留，可以沒吾齒。

嗚呼士君子，彼馬尚如此。

落筆不經意，動乃成蘇韓；將文用韻耳，揮霍非所難。

須知此兩賢，騷壇別樹幡；白象或可駕，朱絲未容彈。

畢竟詩人詩，刻苦鏤心肝！

題錢璵沙編修峯青草堂圖

秘書遺意訪湘靈，手帶離騷過洞庭；

漢水澹含三楚白，君山分作幾船青。

風謠到處書斑竹，烟景歸來上畫屏；

此日草堂秋似雪，雲璈蕭瑟共誰聽？








募建惠民门外木桥引

盖闻舆梁为王政所必先利济乃羣情所共悦故编芦尚可渡蚁况通行旅之往来虽一河曾不容舠终恨阻深於衣带兹者惠民门外隍深丈余春涨则积水满盈谁敢褰裳而濡轨秋涸则两崖斗絶不啻入谷以登天官舆犹苦趦趄负担益滋喘汗余舟停蓼渚心愍畏涂念济川不可以无梁而驾木尤便於驱石事有开而必先功维衆而易举偶过僧寺拈此为言遂有头陀觉远愿肩厥役在会城羣贤毕集不难拯巨浸为康庄况工费百金有余遂可济万衆於廿载碧江倒影照粉堞於云中长虹卧波见青龙於水底倘善人引手自宜等饥溺於一援若当道鸠工尤当及龙火而戒事三冬经始不日斯成谨启


○塩政考 【 塩政】

夫塩之為用、非若五穀麻絲之最切、虞夏時僅以充貢未嘗專取于民也。自管仲擅山海之類而塩策始征、漢用桑孔之謀、而塩禁始重、迄于唐宋、利源愈益開征榷愈益多葢天下財賦塩居其半。而談利害者亦紛然費講求矣我　聖祖獨觀大計深惟永利、念邊城險遠、兵餉不充、而糧運勞費乃以塩糧召商開中。令其輸粟實邊謂之飛輓嘗試考之有數便焉商人自募民耕種塞下、得粟以輸邊、有償塩之利無運粟之苦、便一流亡之民因商召募、得力作而食其利便二、兵卒就地受粟。無和糴之擾。無侵漁之弊便三不煩轉運、如坐得芻糧、以佐軍興又國家所稱為。大便者至如存卹竈戶、則給鹵地、給草塲、給工本錢而免其雜差甚良法也比其後也、奸商販私塩以壅正額、貧竈挾餘塩以市商利乃令給官鈔以收餘塩輕課稅以杜私販、已又下令曰販私塩者絞挾餘塩者絞可謂纎悉靡有遺筴矣籍第令遵成法而不變、即可令國家千萬億年邊用無乏時豈不大愉快乎、奈何議論之臣喜為紛更睹末流而捐必然之畫計目前而忘長卻之慮有見謂本色莫如折色便、于是起自三錢五分、浸尋至六錢七錢、課目不貲兼之有支給之難、有補賠之累而商病矣有見謂給粟莫如納鈔、更又復改為塩糧于是餘塩不見加多、而塩糧卒難議减、且也草鹵之塲、占沒于勢、有稱貸之息倍入于富室而竈病矣商人避正課之害。不得不借影于私塩竈戶無餘塩之利不得不私賣以聊生甚者招致亡命。挾海負險官兵不敢拒有司不敢言卒致官塩日滯芻糧日匱名曰召商實則里中窶人家無宿春者也名曰中塩實則轉販數手而不知誰之子也一旦邊城有警倉皇失措召商而商不從輓餉而餉不繼其病兵民病國家、可勝道哉今之議者、又曰世稱米塩言同用也乃五穀與民無禁。而獨于塩禁其弊至禁愈嚴而貧民愈甚富室愈橫盜賊愈熾殆非所以同民利示天下至公也寬之便噫文學之策已不能行之漢矣如今日何矧　皇祖之法令具在、先朝流弊可鑒為此說者愚窃謂非計也無亦申明　祖制、與天下共遵守可乎、邊方曠土皆可耕之田也嗷嗷待哺皆能耕之人也斥鹵草塲。今非不足也土馬糧饟。今非有餘也。如輸粟之令。則本色可無折而正課自不能壅。如種邊之令。則得粟可無難。而窶民且有所給粟以收餘塩。即無工本。而竈不患貧。民利塩而樂輸粟。即無遠運而兵有餘餉。凡此皆　祖宗朝故事。特在今日一遵行之而巳。他如晒塩不便。則議通融。塩花不敷。則議酌求河東額課則議輕减。超支報納。則議派分。議者非不斌斌、要之一時權宜之筴、非澄本清源之論也、善乎先臣有言、治塩利猶治河患也治塩利不究弊源。惟末流之防。猶治河患。不去壅淤。而愈築愈潰亦勢也。故今之計。惟在慎簡廉能有力者為御史。出而操理塩之柄。而專任之以青其成即　祖宗法度。不難復、而邊用可永無患、計無便于此者、

皇明經世文編卷四百三十一終








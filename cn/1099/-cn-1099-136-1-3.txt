○地方利害疏 【 盜賊】

夫自古盜賊之興、即當撲滅於微、若其既久而多、則不得不撫捕兼行者、葢以情則脅從當罔治。以勢則延蔓難根誅也。故如漢武帝以南征北伐之威、不能盡殺盜賊、及後輪臺詔下、休兵恤民。盜賊不見其迹。又如漢龔。遂當宣帝彊盛之時、下令渤海、諸持田器者為農民、吏無得問、固不聞其誘使釋兵而盡殺之也、向者山東直隸河南江西各處盜賊動輒數萬、非我　皇上洞明治體畧降　恩詔撫散脅從。繼命將帥誅鋤首惡。豈能平定如此之易哉。其自古招撫之失。有當戒者。謂如唐宋金元之季。官其渠帥。授以土地。假以兵權。更或因其懈弛。而遂行誘殺。見其跋扈。而復事姑息。以是威信兩失紀綱大壞坐致衰微耳若今委任得人撫處有道萬無是失也只今江南之賊、華林碼碯、勦散無餘、東鄉舊招、遺黨尚及千人、桃源或云三倍其數、然臣不能實知也、其他尚有贑州舊招之徒、新淦初起之眾、動皆以千數、至於樂安建昌等縣、亦有餘孽觀望、反側未盡消除、今以事理言、則在東鄉者、皆原被脅從、舊日招定之人、亦既憤其首惡之陷巳。而助官擒斬矣。其他別有違犯者。亦皆陸續送官治罪。不敢隱匿。其任桃源者舊雖聽招。不曾流叛。近於王重七等之殺官焚縣大肆兇惡。彼則始憂濫及。而有觀望之罪。後來自雪。而有助討之誠。此二處賊情。應議撫勦之招案也。以人情言。則今地方大戶。自重身家者。懲其往日。决不肯與之聯居。又有一種豪強光棍。始以助官殺賊為名。以通賊寄贓得利。暨後以誣執平民。惟是此輩不利賊平嚇詐財物為業。惟恐事定還鄉。則新民告取才物。良民告償人命。鄉黨雖安。彼獨受罪。於是外則胥動浮言。挾制官府。內則讐殺復業良民。及聽招新民。各誣以罪。使之不得寧居。必至變亂而盡行勦殺。以滅其迹。此等之事。官府動以浮言。各立意見。或以為罪。或以為功。雖有為地方深計者。彼此牽持。莫之能禁。今民間所苦第一光棍第二賊盜而兵擾次之為之父母者。所宜急求安定。以全其生。而彼豪民光棍。搬居城市。方得藝業。欲圖延捱歲月。累死貧民。蕩空鄉土。而罪名可掩。兼併可肆。有如置身風波之中。眾皆失色。速求底岸。獨為水手者。方傲歌駐楫。乘時射利。而過客不知風濤利害、或信其言以為然。其亦可痛也巳。今姚源請兵。勢當必討。無容議矣。其他盜賊有言當撫者。曰彼既脅從聽招巳定　朝廷恩信。豈可輕失。惟待之以誠。治之以法。嚴禁光棍。不許擅殺。於前過惡。永不追究。再後有犯。决不姑息則彼知一人之罪不累眾人今日之刑非同昔日自然心悅誠服帖然助順。不過鋤治數十人。撫治三五月。而事定矣若其誘殺一處則處處驚疑而起當此民窮財盡之時。兵連禍結為之奈何。有言當勦者曰。今日地方大禍。皆欲殺賊。眾口同辭。以招為誘。撫賊者為國忠謀而于巳身大為不利觀此數言可以知其大畧浮言既不可解。擅殺又不能禁彼固賊耳安能保其上下激之終不為變哉變則招撫之人獨難當矣固不若勦。則成敗利鈍。與眾共之。地方之禍。自彼地方使然也於我何咎此則撫勦二策。未有定見之情弊也。臣愚見則謂舊招者不殺再叛者不招而新起者必撲滅於微即此三言而事定矣、臣先追賊開化賊勢甚彊二省議招、臣獨不可、今在東鄉、賊方信服欲臣誘殺、心亦未安為守前說耳、然不敢自以為是也。特不敢欺隱弗陳、以備採擇焉耳、　朝廷憫今地方、節次差官體勘賊情、及羣臣功罪臣以功罪一時難定。葢由事目繁多。文案堆積。廵歷難遍於鄉邑採訪或謬於傳聞。又况忠臣或遠或去。而又恥於自揚。智士日近日親。而又巧於媒孽。雖有至公至明。必須假以歲月。方得查實。否則一時輕信誤聽。未免有傷公正之體。以孤忠義之心。若前賊勢眾寡。賊情向背。則早宜勘報以定撫勦畫一之論庶幾官有定守。民有定志而地方早得寧息耳。

皇明經世文編卷之一百三十六終








卷二百二十五



卷之二百二十五

洪武二十六年二月丙子朔夜，岁星犯垒壁阵。

丁丑，遣官释奠于先师孔子。

上命晋王总宋国公冯胜等所统河南、山西马步军士出塞，胜及颍国公傅友德、开国公常昇、定远侯王弼、全宁侯孙恪等驰驿还京，其余将校悉听晋王节制。

诏长兴侯耿炳文还京。

戊寅，祭大社、大稷。

辛巳，置大同后卫及东胜左、右、阳和、天城、怀安、万全左、右、宣府左、右十卫于大同之东，高山、镇朔、定边、玉林、云川、镇虏、宣德七卫于大同之西，皆筑城，置兵屯守。旌表广武卫卒陈礼关孝行。礼关善事其母刘，母尝患病几死，礼关割肝煮粥以啖母，母病得差。事闻，诏旌表其门。

癸未，遣使往西凉、永昌、甘肃、山丹、西宁、临洮、河州、洮州、岷州、巩昌缘边诸番颁给金铜信符，敕谕各族部落曰：“往者，朝廷或有所需于尔，必以茶货酬之，未尝暴有徵也。近闻边将无状，多假朝命，扰害尔等，使不获宁居。今特制金铜信符，族颁一符，遇有使者徵发，比对相合，始许承命，否者械至京师罪之。”

乙酉，蜀王椿来朝。

并长沙护卫于越州卫。

凉国公蓝玉谋反，伏诛。初，玉以开平王常遇春妻弟屡从征伐有功。胡、陈之反，玉尝与其谋，上以开平之功及亲亲之故，宥而不问。后诸老将多殁，乃擢为大将，总兵征伐，所向克捷，甚称上意。然玉素不学，性复狠愎，见上待之厚，又自恃功伐，专恣暴横，畜庄奴假子数千人，出入乘势，渔猎尝占东昌民田，民讼之，御史按问，玉捶逐御史。及征北还，私其驼马、珍宝无筭。夜度喜峰关，关吏以夜不即纳，玉大怒，纵兵毁关而入。上闻之，不乐。会有发其私元主妃者，上切责之，玉漫不省。尝见，上命坐，或侍宴饮，玉动止傲悖，无人臣礼。及总兵在外，擅升降将校，黥刺军士，甚至违诏出师，恣作威福，以胁制其下。至是征西还，意觊升爵，命为太傅。玉怒，攘袂大言曰：“吾此回当为太师，乃以我为太傅！”及时奏事，上恶其无礼，不从。玉退，语所亲曰：“上疑我矣。”乃谋反。当是时，鹤庆侯张翼、普定侯陈桓、景川侯曹震、舳舻侯朱寿、东莞伯何荣、都督黄辂、吏部尚书詹徽、侍郎傅友文及诸武臣尝为玉部将者，玉乃密遣亲信召之，晨夜会私第，谋收集士卒及诸家奴，伏甲为变。约束已定，为锦衣卫指挥蒋瓛所告，命群臣讯状具实，皆伏诛。

丙戌，置陕西行都指挥使司所属经历、断事二司。

赐皇陵祠祭署令汪伦及守陵人七十七户钞有差。先是，上以山陵之故，命给伦等田地以优餋之。至是来谢，复赐赉之，遣还。

丁亥，蜀王椿还国，其从官、侍卫赐予有差。

庚寅，躬耕籍田，遣官享先农。

太常卿丘玄清卒。玄清，陕西人，幼为道士于均州武当山宗全真之学，往来汉沔河洛间。年及五十，有司以其有治才，荐入京，初授监察御史，超擢太常卿。为人持重有守，上尝赐以媛女，玄清固辞不受，上益重之。至是，以疾卒。

壬辰，置营州府屯卫于兴州，右屯卫于建州，中屯卫于龙山县，左屯卫于塔山北。

癸巳，命河南都指挥佥事谢贵署山西行都指挥使司事。

朝鲜遣使送马九千八百八十匹至辽东，命指挥王鼐运纻丝、绵布一万九千七百六十匹以酬之。

乙未，辽东开元卫军士马名广上言五事。一曰：“辽东二十一卫，定辽等七卫已有都司儒学，金、复、海、盖四州已有州学，其开元、沈阳、广宁、义州亦皆名郡，学基尚存，遗碑犹在，宜建学立师，以复其旧。”二曰：“天下学校教育人材，有出于工商技艺之家，稍通于肤浅，即欺人傲物。《管子》曰：‘工商杂类，不预士伍。’万一任之以政，必无益于治。宜慎选端厚明敏者入学，每三年一考，九年通考，能通四书本经理趣者入国学，既入国学，勿令历事，以荒其业。”三曰：“狭乡之民宜迁于宽乡，地有余而民力不给，则分兵以屯之，如此则民无游食之忧，兵无坐食之害。”四曰：“兵老死而营无丁者除其籍，庶免有司勾补之劳。”五曰：“今华夏治安，夷狄远遁，正归马放牛之日。昔唐太宗初年，置府兵分隶禁卫，天下八百而在关中者五百，举天下之兵不敌关中，此居重驭轻之法也。臣愿外卫军士老死者免补，且渐收蕃卫移置京畿，不胜社稷之福。”书奏，上观所言有可采者，但谓“工商技艺之子不预士伍，则与孔子有教无类之意”悖矣，命礼部择其可者行之。名广，广东番禺人，能诗，既从军辽东，读书不辍。至是，诣阙上书，上既纳其言，复命吏部用之，仕为吉安泰和县丞。

丙申，爪哇国遣番僧阿烈均禄等上表，贡马及方物，赐其使二十五人钞有差。

国子监生魏昭以罪罚为吏，上言愿改过自新，入试秋闱，许之。

赐致仕广州卫指挥佥事张严以下绮帛、钞锭有差。

己亥，升光禄司丞王顺德为少卿，光禄试少卿陈铭坚太常司赞礼郎，李德成为尚宝司丞。

辛丑，命工科右给事中梁焕署吏部事。

命右军都督佥事杨文率京卫将士运粮往辽东，各赐钞有差。

壬寅，降礼部右侍郎张智为北平府儒学训导，未行，改国子学录智，坐乌思藏奏请印章，文移失体故也。

西宁番僧三剌贡马。先是，三剌为书招降罕东诸部，又创佛刹于碾白南川，以居其众。至是，始来朝，因请护持及寺额。上赐名曰“瞿昙寺”。敕曰：“自有佛以来，见佛者无不瞻仰，虽凶戾愚顽者亦为之敬信，化恶为善，佛之愿力有如是耶。今番僧三剌生居西土踵佛之道，广结人缘，辑金帛以创佛刹。比者，来朝京师，朕嘉其向善慕义之诚，特赐敕护持诸人，不许扰害，听其自在修行，违者罪之。故敕。”

癸卯夜，太白犯天街。

甲辰，给四川都指挥使司所属及成都三护卫征西将士万五千二百余人钞十五万五千八百七十一锭。

乙巳，命洱海卫指挥同知赖镇守景东。时西平侯沐春奏：“镇在洱海以恩信抚下，夷民服从，而景东之地尤为险要，乞调镇往守之。”遂命指挥程达守洱海代，镇往景东。镇至，广城郭，建楼堞，置廨舍、邮驿、仓库，又立屯堡，以厚储偫。自是军民相安，远夷慑服。镇初名正孙，后赐今名。

置大同右护卫。

赐辽东、定辽等卫军士绵布三十七万匹、绵花一十五万斤。

赐神策等卫军士及家属工匠九十一万九千余人冬衣。

田州府知府岑坚遣其子思恩州知州永昌贡马及银器皿，诏赐文绮、钞锭。

人有告燕山中护卫指挥使阿鲁帖木儿、留守中卫指挥使乃儿不花有逆谋。上曰：“二人之来归也，朕知其才可用，故任之不疑。今反侧乃尔，何胡人之心不诚如是乎？”命军中察实以闻。

是月，朝鲜权知国事李成桂遣门下赞成事禹仁烈贡马及方物。








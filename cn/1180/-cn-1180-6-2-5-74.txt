答吴环洲


近事已有旨处分。朝廷用贤，三至而信之愈笃，公宜如何为报耶？顷督抚方公闻有南疏，急使人来留公，甚恳，公亦宜作一书谢之。吴、王二君，俱如所拟，加秩管事。

又

前以公大意，传与督抚方公。昨有书来，言事有宜厘正者，当亟处之；其未能骤变者，次第措画，要令毋失制虏之初而已。当局之人，责任艰重，幸公委心维助之。

顷于蹇公处见来翰，谓功不必出于己。至哉斯言！非有道者孰能之？






○绣西方像赞（并序）

道无方，所以法不垢不净，圣人有以见群生大迷也。乃方以聚之，净以极之，应形主之，列圣辅之。俾夫感而通，通而应，应而不穷，其慈善之功乎？皇朝故中书舍人赠华州刺史吴郡朱君夫人扶风马氏，以淑行为宗姻之表，明识通出世之道。洎居华州之丧，昼哭哀慕，勋为律度。既而曰：“予闻妙觉之用，无幽不烛。宜凭上善，以福吾失。”乃用五采，章施五色，发挥德容，及二圣辅，焕乎有见。圣人之妙相，与夫人之至诚，希夷之中，协用休福，於是乎在矣。肃尝以文墨，从华州之游，爰美成功，或感斯恸。赞曰：

兑方有国兮，至圣居之。乃示净妙兮，振此群疑。美莲月兮焕金色。色相永思兮不可得。夫人洞此幽赞力，佑我往哲福无极。人既往，道斯存。掌王纶，没州尊。体有美德贻後昆。诞跻妙域参圣神。谁谓至道默昏昏。


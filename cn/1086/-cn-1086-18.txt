卷十八

周广顺三年九月敕：“入厚载门内向东横街东地房宇，宜令弘文馆、集贤院于此分擘廨署。”

汉乾祐二年十二月敕：“故荆南节度使、南平王高从诲，宜令太常定谥。”〈故事：臣下请谥，故吏陈行状，上考功，覆奏下，乃议谥。今降敕，新例也。〉

后唐同光二年四月，史馆奏：“本朝旧制，中书并起居院诸司及诸道州府，合录事件报馆如右：时政记，〈中书门下录送。〉起居注，〈左右起居郎录送。〉两省转对、入阁待制、刑曹法官、文武两班上封章者，〈各录一本送馆。〉天文祥变、占候征验，〈司天台逐月录报，并每月供送历日一本，祥瑞礼部逐季录报，并诸道合画图申送。〉藩客朝贡使至，〈鸿胪寺勘风俗、衣服、贡献物色、道里远近，并具本国王名录报。〉四夷入寇、来降，〈表状中书录报，露布兵部录报，军还时并主将姓名，具攻陷虏杀级数，并所因由录报。〉变改音律及新造曲调，〈太常寺具录所因，并乐词牒报。〉法令变革、断狱新议、赦书德音，〈刑部逐季具有无牒报。〉详断刑狱、昭雪冤滥，〈大理寺逐季牒报。〉州县废置、及孝子顺孙、义夫节妇有旌表门闾者，〈户部录报。〉有水旱虫蝗、雷风霜雹，〈亦户部录报。〉封建天下祠庙，叙封、进封邑号祠，〈司封录报。〉京百长官、刺史以上除授，〈文官吏部录报，武官兵部录报。〉诸色宣敕，〈门下中书两省逐月录报。〉王公百官定谥，〈考功录行状并谥议，逐月具有无牒报。〉宗室任官课绩，并公主出降仪制，〈宗正寺录报。〉刺史、县令有灼然政绩者，〈本州官录申奏，仍具牒报。〉应硕德殊能、高人逸士、久在山野、著述文章者，〈本州县不以官秩，勘问的实申奏，仍具录报。〉应中外官薨已请谥者。〈许本家各录行状一本申送。〉右乞宣下有司，条件施行。”从之。

长兴三年二月，司天台奏：“奉中书门下牒，令逐年申送史馆十一曜细行历并周天行度、祥变等。当司旧例，祇依申星曜事件，不载占言。”敕：“宜令司天台密奏留中外，其馀凡奏历象、云物、水旱等事，及诸州府或奏灾祥，一一并申送史馆。”

晋天福六年二月敕：“有唐远自高祖，下暨明宗，纪传未分，书志咸阙。今耳目相接，尚可询求，若岁月寖深，何由寻访？宜令户部侍郎张昭、起居郎贾纬、秘书少监赵熙、吏部郎中郑受益、左司员外郎李为先等修撰唐史。仍令宰臣赵莹监修。”其年四月，监修国史赵莹奏：“奉敕同撰唐史起居郎贾纬丁忧，请以刑部侍郎吕琦、侍御史尹拙同修。”从之。寻改吕琦为户部侍郎、尹拙为户部员外郎，令与张昭等修唐史。其年四月，监修国史赵莹奏：

自李朝丧乱，迨五十年，四海沸腾，两都沦覆，今之书府，百无二三。臣等虔奉纶言，俾令撰述，褒贬或从于新意，纂修须按于旧章。既阙简编，先虞漏略。今据史馆所阙唐书实录，请下敕命购求。

况咸通中宰臣韦保衡与蒋伸、皇甫燠撰武宗、宣宗两朝实录，又光化初，宰臣裴贽撰僖宗、懿宗两朝实录，皆遇国朝多事，或值銮舆播越，虽闻撰述，未见流传。其韦保衡、裴贽合有子孙，见居职任，或门生故吏，会托纂修，闻此撰论，谅多欣惬。请下三京诸道及中外臣寮，凡有将此数朝实录诣阙进纳，请量其文武才能，不拘资地，除授一官。如卷帙不足，据数进纳，亦请不次奖酬，以劝来者。

自会昌至天祐，垂六十年，其初李德裕平上党，著武宗伐叛之书；其后康承训定徐方，有武宁本末之传，如此事类，记述颇多。请下中外臣寮及名儒宿学，有于此六十年内撰述得传记，及中书、银台、史馆日历、制敕册书等，不限年月多少，并许诣阙进纳。如年月稍多，记录详备，请特行简拔，不限资序。

臣与张昭等所撰唐史，祇叙本纪以纲帝业，列传以述功臣，十志以书刑政。本纪以纲帝业者：本纪之法，始于春秋，以事系日，以日系月，以月系时，以时系年，刑政无遗，纲条必举，须凭长历，以编甲子，请下司天台，自唐高祖武德元年戊寅，至天祐元年甲子，为转年长历一道，以凭编述本纪。

列传以述功臣者：古者衣冠之家，书于图籍，中正清议，以定品流，故有家史家传、族谱族图。江左百家，轩裳缀轨；山东四姓，簪组盈朝。隋、唐以来，勲书王府，故士族子弟，多自纪世功，贵载简编，以光祖考。请下文武两班及藩侯郡牧，各叙两代官婚名讳、行业功勲状一本。如有家谱家牒，亦仰送官，以凭纂序列传。”

十志以书刑政者：五礼之书，代有沿革，至开元刊定，方始备仪，洎宝应以来，典章渐缺。其谒款郊庙，册拜王公，摄事相仪之文，车辂服章之数，请下太常礼院，自天宝以后，至明宗朝以来，五礼仪注，朝廷行事，或异旧章，出处增损，节文一一备录，以凭撰述礼志。

四县之乐，不异前文，八佾之容，或殊往代。隋、唐以来，乐无夷夏，乃有文舞、武舞之制，立部、坐部之名。天宝之初，云韶大备，天宝之后，音律渐衰，郊庙殿庭，旧章斯缺。及咸秦荡覆，锺石沦亡，龙纪反正之年，有司特铸悬乐，旋宫之义，徒有其文。请下太常寺，其四悬二舞，增损始自何朝，及诸庙乐章舞名，开元十部兴废本末，一一按录，以凭撰集乐志。

刑名之制，代有轻重，隋、唐以来，疏为律令，累朝继有制敕，相次增益，旧条格律之文，未能画一。请下大理寺，自著律令以来，后敕入格条者，及会昌以来，所断疑狱，一一关报，以凭撰述刑法志。

律历五行，天文灾异，史书实录，前代具书。自唐季乱离，简编沦落，太史所奏，不载册书。请下司天台，自会昌以来，天文变异，五行休咎，历法更改，更据朝代年月，一一条录，以凭撰集天文、律历、五行等志。

唐初定官品令，三公、三师为第一品，尚书令、仆射为第二品，两省、御史、台、寺、监长官，六尚书为第三品。自定令以后，官品继升，比诸令文，前后同异。又有兼、摄、捡校之例，资授、册拜之文，军容或盛于朝仪，使务渐侵于省局，以此官无定令，位以赏功，台府之权，随时轻重，求诸官志，前代无闻。请下御史台，自定令以后，文武两班品秩升降，及府名使额，寺署废置，官名更改，一一具析，以凭撰述职官志。

唐初守边则有都督、总管之号，开元命将，则有节度、按察之名，故四塞之内，刺史多没于戎夷；九牧之中，乘宠遂邀于旄钺。山河异制，名额实繁。请下兵部职方，自开元以来，山河地里、使名军额、州县之废置，一一条列，以凭撰述郡国志。

唐初以降，迄于开元，图书大备，历朝纂述，卷帙实繁，若不统而论之，何彰文雅之盛。请下秘书省，自唐以来，古今典籍，经史子集，元撰人名氏，四部大数报馆，以凭撰述经籍志。

右所陈条例如前，请下所司。

从之。其月，起居郎贾纬奏曰：“伏以唐高祖至代宗已有纪传，德宗亦存实录，武宗至济阴废帝凡六代，惟有武宗实录一卷，馀皆缺略。臣今捜访遗文及耆旧传说，编成六十五卷，目为唐朝补遗录，以备将来史官条述。”至开运二年六月，史馆上新修前朝李氏书，纪、志、列传共二百二十卷，并目录一卷，都计二十帙。赐监修宰臣刘昫、修史官张昭远、直馆王伸等缯彩银器各有差。

后唐天成三年十二月，史馆奏：“据左补阙张昭状：‘尝读国书，伏见懿祖昭烈皇帝自元和之初，献祖文皇帝于太和之际，立功王室，陈力国朝。太祖武皇自咸通后来，勤王戮力，翦平多难，频立大功，三换节旄，再安京国。庄宗皇帝亲平大憝，奄有中原。傥阙编修，遂成湮坠。伏请与当馆修撰，参序条纲，撰太祖、庄宗实录者。’伏见前代史馆，归于著作，国初分撰五代史，方委大臣监修。自大历后来，始奏两员修撰，当时选任，皆取良能，一代之书，便成于手。其后源流失绪，波荡不还，冒当修撰之名，曷扬褒贬之职。及乎编修大典，即云别访通才，况当馆职在编修，合令撰述。”敕：“宜依。”

四年七月，监修国史赵凤奏：“当馆奉敕修懿祖、献祖、太祖、庄宗四帝实录，自今年六月一日起手，旋具进呈。伏以凡关纂述，务合品题，承乾御宇之君，行事方云实录；追尊册号之帝，约文祇可纪年。所修前件史书，今欲自庄宗一朝，名为实录，其太祖以上，并目为纪年录。”从之。其年十一月，史馆上新修懿祖、太祖纪年录共二十卷，庄宗实录三十卷。监修宰臣赵凤、修撰张昭远吕咸休各赐缯彩银器等。

应顺元年闰正月，平章事监修国史李愚与修撰判馆事张昭远等，进新修唐功臣列传三十卷。

清泰三年二月，门下侍郎、平章事、监修国史姚𫖮上明宗实录三十卷。同修撰官中书舍人张昭远李祥、直馆左拾遗吴承范、右拾遗杨昭俭等，各颁赍有差。

汉乾祐二年二月敕：“左谏议大夫、史馆修撰贾纬，左拾遗、直史馆王伸，宜令同修高祖实录，仍令宰臣苏逢吉监修。”至其年十月，修成实录二十卷，上之。其年十二月敕：“宜令监修国史苏逢吉与史馆修撰贾纬，并窦俨、王伸等，修晋朝实录呈进。”从宰臣窦正固奏请也。

周广顺元年七月，史馆新修晋高祖实录三十卷，少帝实录二十卷，上之。

显德三年十二月敕：“太祖实录并梁均帝、唐清泰二主实录，宜差兵部尚书张昭脩，其同修修撰官，委张昭定名奏请。”至四年正月，兵部尚书张昭奏：“奉敕编修太祖实录及梁、唐二末主实录，今请国子祭酒尹拙、太子詹事刘温叟同编修。伏缘汉隐帝君临太祖之前，其历试之绩，并在汉隐帝朝内，请先修隐帝实录。又梁末主之上有郢王友圭，篡弑居位，未有纪录，请依宋书刘劭例，书为‘元凶友圭’，其末帝请依古义，书曰后梁实录。又唐末主之前，有应顺帝，在位四月出奔，亦未编纪，请书为前废帝，清泰主为后废帝，其书并为实录。”从之。

五年六月，兵部尚书张昭远等修太祖实录三十卷成，上之。

后唐长兴四年正月十一日，史馆奏：“当馆承前修史事，例应合编录文书，分配在馆修撰直馆官员，逐人纪述。内修撰一员，充判馆事，自除修撰外，应馆中著述及诸色公事，都专主掌。监修宰臣通判。前修撰、直馆等，其间勤恪者著述不闲，怠惰者自因循度日，祇藉馆中扬历，以资身事进趋，或别除官，或因出使，便将自己分合撰史籍，送付后人，后人效尤，依前懈堕，积叠不了公事，为弊滋多。须设规程，庶无旷败。谨具起请如左：

自判馆修撰以下，见充职任及此后充馆，请以二周年为限。据在职馆中文书繁简，逐季分配纂修，如月未满，公事未阙，即当馆给与公凭，仍旋申中书门下，请别商量。其职限内，遇本官本省署有递迁，请不妨其序进，即请令依前充职，终其月限，并请不许未终职限，特更除官。如职限满，有公事未了，不计岁月，请不别与除官及差使，并与递迁本官。其旷职甚者，仍请量事殿罚。如据所分配文书修撰外，别能采访得无后功臣事实，及诸色合编集事，著撰得史传，堪入国史者，请量其课绩，别加酬奖。如当馆于职限满官员中，藉令充职者，则旋具闻奏，乞就加陞陟。应此日已前曾充馆职，配过文书，除丁忧官员则请与均分代修撰。其未了别除官者，所欠文书，不计多少，并与令本官修撰，速须了毕。其今日已前旷堕之过，特乞矜容。起今后若更将已前未了公事，迁延不速修撰了者，则别具奏闻，仰候圣裁。”右奉敕：“宜依，仍付所司。”其年七月，以著作佐郎尹拙为左拾遗直史馆，王慎徽为右拾遗直史馆。从监修宰臣李愚奏也。〈故事，以本官直馆者皆为畿县尉，今谏官直馆，自拙等始也。〉

后唐同光二年四月，史馆司四库书，自广明年后散失，伏乞许人进纳，仍中书门下降敕条件。敕：“进书官纳到四百卷已下，皆成部帙，不是重叠，及纸墨书写精细，已在选门未合格人，每一百卷与减一选；无选减者，注官日优与处分。无官者，纳书及三百卷，特授试衔。”

天成二年八月，起居郎赵熙奏：“今后凡公事及诏书奏对，应不到中书者，伏乞委内臣一人，旋具抄录，月终关送史馆。”敕：“宜令枢密院学士月终录送。”

长兴二年三月二十八日，史馆奏：“当馆应诸处及诸关送到合编录公事外，伏准旧例，国朝有时政记并起居注，并合送馆，以备纂修。近代以来，缺行此事，祇以每遇入阁，兼内殿起居，朝臣待制，转对公事，逐人抄送当馆。如是显有颁行，逐司关报到者，旋逐件于日历一一收竖。其有直下所司，并不行之事，当馆无由得知，若祇凭本官供到所奏状本，，未免简编不备，本末难穷者。前件待制转对公事等，除显有颁行关送到馆外，应有直下所司，及不行、未行之事，伏乞宣付当馆，旋依次第编录。其时政记、起居注并内庭逐日合书日历，亦乞相次施行。”奉敕：“朝臣起居，入阁奏对公事，奏覆后宣付史馆，宜依。其时政记、起居注，候别敕处分。”

其年十一月四日，史馆奏：“当馆昨为大中以来，迄于天祐，四朝实录，尚未纂修，寻具奏闻，谨行购募。敕命虽颁于数月，图书未贡于一编。盖以北土州城，久罹兵火，遂成灭绝，难可访求。窃恐岁月渐深，耳目不接，长为阙典，过在攸司。伏念江表列藩，湖南奥壤，至于闽、越，方属勲贤，戈鋋自扰于中原，屏翰悉全于外府，固多奇士，富有群书。其两浙、福建、湖广，伏乞特降诏旨，委各于本道采访宣宗、懿宗、僖宗、昭宗以上四朝野史，及逐朝日历、除目、银台事宜、内外制词、百司沿革簿籍，不限卷数，据有者抄录进上。若民间收得，或隐士撰成，即令各列姓名，请议爵赏。”从之。

四年正月十一日，史馆奏：“当馆先奉敕修撰功臣列传，元奏数九十二人，馆司分配见在馆官员修撰。其间亦有不是中兴以来功臣，但据姓名，便且分配修撰。将求允当，须在品量。其间若实是功臣，中兴社稷者，须校其功勲大小，德业轻重，次第纂修，排列先后。今请应不是中兴以来功臣，汎将行状送馆者，若其间事有与正史实录列传内事相连络者，则请令附在纪传内，简略书出。其无功于国，无德于人，但述履行身名，或录小才末技，傥无可以垂训者，并请不在编修之限。伏自有史传以来，历代咸有着述，皆存定制，不可更张。如前汉止述萧、曹、绛、灌之流，后汉但书寇、邓、耿、贾之列，并同翼戴，咸共匡扶，爵号功臣，先为列传。其馀宗室、外戚、文苑、儒林、游侠、逸人、循吏、酷吏之属，名目甚众，各有篇题，并随具次第撰述。其大恶大善之人，有善若周、孔、夷、齐，恶若敦、玄、莽、卓，亦各特为著撰，不附传纪编修。或为世家，或为列传，盖欲取监前代，垂则后人，不可雷同，请令区别。其功臣未纳到行状者，馆司见更催促，候到即更分配修撰。大凡行状，皆是门人故吏叙述，多有虚饰文华，今请此后所纳行状，并须直书功业，不得虚文饰词。其已纳到行状合著撰者，仍请委修撰官略其浮词，采其实事。”从之。

应顺元年正月敕：“今后三馆所阙书，并访本添写，其进书官权宜停罢。”

晋天福四年十一月，史馆奏：“按唐长寿二年，右丞姚璹奏，帝王谟训，不可阙文，其仗下所言军国政事，令宰臣一人撰录，号时政纪；至唐明宗朝，又委端明殿学士撰录，逐季送付史馆，伏乞遵行者。宜令宰臣一员撰述。”

周显德元年十月，监修宰臣李谷奏：“今之左右起居郎，即古之左右史也。唐文宗朝，命其官执笔立于殿階螭头之下，以纪政事。后则明宗朝，命端明殿及枢密院直学士，皆轮修日历，旋送史馆，以备纂修。降及近朝，此事皆废。今后欲望以咨询之事，裁制之规，别命近臣旋具抄录，每当修撰日历，即奉封送史臣。”从之。因命枢密院直学士，起今后于枢密使处，逐月抄录事件，送付史馆。

二年十二月诏曰：“史馆所少书籍，宜令本馆诸处求访补填。如有收藏书籍之家，并许进纳。其进书人据部帙多少等第，各与恩泽；如卷帙少者，量给资帛。如馆内已有之书，不在进纳之限。仍委中书门下于朝官中选差三十人，据见在书各求真本校勘，刊正舛误，仍于逐卷后署校勘官姓名，宜令馆司逐月具功课，申中书门下。”

后唐同光三年七月，弘文馆奏：“请依六典故事，改弘文馆为崇文馆。”敕：“崇文馆比与弘文馆并置，今请改称，颇协旧典。”从之。〈时枢密院郭崇韬父名弘，豆卢革希意奏改之，故有“弘文并置”之言。〉

唐应顺元年闰正月，集贤院奏：“准敕书创修凌烟阁，又奉正月二十二日诏，问阁高下等级。谨按凌烟阁，都长安时，元在西内三清殿侧，画像皆北向，阁有中隔，隔内面北写‘功高宰辅’，南面写‘功高诸侯王’，隔外面次第图画功臣题赞。自西京倾陷，四十馀年，旧日主掌官吏及画像工人沦丧，集贤院元管写真官、画真官人数不少，自迁都洛京，并皆省废。今将起阁，特请先定佐命功臣人数，下翰林院，预令写真本，及下将作八作，与画工相度间架修盖。缘院内有写真官沈居隐、画真官王武琼二人身死，即日无人应用。伏候敕旨。”敕：“集贤御书院复置写真官、画真官各一员，馀依所奏。”








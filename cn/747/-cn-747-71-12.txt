○追录故中书令褚遂良等裔孙诏

朕详观列圣纪册，祖宗盛业，粲然在前。或道有污崇，政有善否，未始不系乎当时辅弼。常因便殿，言诸宰臣，勉其匡益，叶心推戴。且以去岁乙巳登应门敷大号，俾畴贤相，以访遗裔。或血食不继，宗祊已芜。如遂良之委笏面诤，名垂史书；仁杰之恢复庙社，事形先觉。宋璟之文吏骨鲠，功参理平；元纮之守规画一，时成有裕。其胄仅存，不绝若发，各授邑吏，使其自试。其故中书令褚遂良五代孙虔，可汝州临汝县尉；内史狄仁杰曾孙元封，怀州修武县尉；侍中宋璟曾孙滶，岳州沅江县尉；中书侍郎李元纮曾孙伉，邓州向城县尉。


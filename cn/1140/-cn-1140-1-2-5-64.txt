梅定九诗序

吾宛陵梅氏自圣俞先生以来世以诗名往叙述之衆矣最後得梅子定九诗定九有志於君子之道目之为诗人则瞿然谢不敏余盖心异之夫日月星辰天之文也山川草木地之文也天官五行历律度数则所以经纬天地而妙其推测者也吾处天地之间俯仰上下心迷目眩漫无闚度比於蛰虫寒鸟徒自号曰文人诗人也亦奚益哉定九砥砺学行探本知类於象纬历算之学殆由性成数计心通能自制器以准象间取西洋之学发挥讨论南中言历学者数家质疑送难皆叹逊以为莫及尝手列其所见历学诸书凡数十种多人所未见犹欲广搜秘本以资参互属余网罗可谓好学深思者也昔房玄龄等重撰晋书天文历律五行三志专属李淳风为能深明星历故可观采当今国家方纂修明史使得定九参与其中修天文历律诸志即未知视淳风何若当有可观惜乎其不获与也平生既罕徵逐中年早鳏遂不复娶日夜枕籍诗书以自娱畅其溢而为文振笔风发挍艺则冠其曹又溢而为诗清真静远称心为言无时人餖飣裘马之习易传有之君子以言有物而行有恒夫诗不足以尽定九而其诗已卓荦有出於人是可以知定九矣


韩奕

六章，章十二句


首章讲：韩侯初立来朝，始受王命而归，诗人作此以送之。曰：诸侯不得专有其国，故继世必请命于天子，而后臣职明。我韩侯知是道矣，而其受命以归，其事岂无可言者乎？





奕奕梁山，维禹甸之。有倬其道，韩侯受命。

奕奕，是大。梁山，韩国之镇。甸，治也。受命，入朝听命于王也。彼奕奕梁山，昔禹荒度土功，甸而治之，遂成倬然之道路。故今韩侯初立，由此道以受命于王，盖以国虽传于先君，实出于天子，而不敢不禀命之礼也。





王亲命之，缵戎祖考。

缵，是继。戎，是汝。于是王亲命之，以为尔之祖考，尝为诸侯者也，则命尔缵祖考之旧服而为一国之诸侯。





无废朕命，夙夜匪懈。虔共尔位，朕命不易。

虔，是敬。位，诸侯之位。易，改易也。汝当无废朕命而夙夜匪懈，以虔共尔位，则朕之命于汝者，山河带砺而终不改易矣。





榦不庭方，以佐戎辟。

榦，是正。不庭方，不来庭之国。佐，助也。戎，汝也。辟，君也。然不来庭之国，正尔职之所当榦者也。是必君布德宣威，以正彼不来庭之国，使九重无北顾之忧，于以弼佐戎辟，中兴之治可也。如是则职业已修，而缵戎之命可无负矣。汝往钦哉！

二章讲：来朝受命如此，王之锡予何如？





四牡奕奕，孔修且张。韩侯入觐，以其介圭，入觐于王。

修，是长。张，是大。介圭，封国之宝。韩侯之初来朝也，驾四牡之奕奕，孔修而且张，以士服入见天子，执其介圭以合瑞于王焉。





王锡韩侯，淑旂绥章，簟茀错衡；玄衮赤舄，钩膺镂钖；鞹鞃浅幭，鞗革金厄。

斯时也，诸侯之命既于是而授，则诸侯之仪卫亦于是而锡焉。所锡维何？有交龙之淑旂，有注旂之绥章，所以表其仪者至矣。而饰之于车者，则有方文之竹簟以为蔽，错文之车衡以为凭，车之饰何美耶！有衮龙之玄衣，有金缕之赤舄，所以华其躬者备矣。而饰之于马者，则颔下有钩，而膺有樊缨之饰，眉上有钖，而钖有镂金之文，马之饰抑何美耶？然车之饰不惟有簟茀错衡已也，又有去毛之革以持式中，有浅毛之皮以覆式上，车之饰无一弗备矣。马之饰不惟有钩膺镂钖也，又以鞗为辔有余而垂，以金为环缠扼辔首，马之饰无一不全矣。韩侯乘此以返国，不有以昭宠锡之隆耶？

三章讲：韩侯既受命予之隆，遂为返国之举。





韩侯出祖，出宿于屠。

祖，是祭行道之神。屠，地名。但见韩侯之出也，行祖道之祭而出宿于屠。





显父饯之，清酒百壶。其殽维何？炰鳖鲜鱼；其蔌维何？维筍及蒲；其赠维何？乘马路车。

周卿士以酒送行曰饯。百壶，言其多。竹萌曰筍。蒲，是蒲蒻。显父于是承王命而饯之，以酒言之则清酒百壶，以殽言之则炰鳖鲜鱼，以蔌言之则维笋及蒲，以赠言之则乘马路车。





笾豆有且，侯氏燕胥。

且，是多。侯氏，即韩侯。斯时也，供帐侈都门之外，笾豆列有楚之多。但见侯氏与显父献酬交错，于以尽相乐之情焉。返国而膺饯赠之隆，有如此者。

四章讲：





韩侯取妻，汾王之甥，蹶父之子。

汾王，即厉王。蹶父，周卿士。韩侯当返国之余，遂为娶妻之举。以妻之族类言之，则为汾王之甥，而母族贵矣；为蹶父之子，而父族贵矣。





韩侯迎止，于蹶之里。百两彭彭，八鸾锵锵，不显其光。

迎，亲迎。止，蹶之里，即蹶父之所居。韩侯亲迎于彼蹶里之中，百两彭彭，八鸾锵锵，以物采则彰也，以声名则扬也，允乎邦君之仪卫矣，岂不显其光乎？





诸娣从之，祁祁如云。韩侯顾之，烂其盈门。

娣，媵妾。从之，从嫁而行。祁祁，言美也。云，言多也。顾，视也。盈，满也。当时一娶九女，诸娣从之，祁祁而徐靓，如云而众多。韩侯一顾之下，盖烂然其盈门矣，不有以遂其婚姻之乐乎？

五章讲：夫韩侯亲迎之乐如此，而韩姞于归之情何如？





蹶父孔武，靡国不到。为韩姞相攸，莫如韩乐。

武，武勇。到，至也。韩姞，即蹶父之女。相攸，择可嫁之地。彼蹶父以孔武之资，膺出使之命，盖靡国而不到矣，乃因为韩姞择可嫁之所，而莫如韩土之可乐者焉。





孔乐韩土，川泽訏訏，鲂鱮甫甫，麀鹿噳噳，有熊有罴，有猫有虎。

訏訏訏，地之大。甫甫，鱼之大。噳噳，是多。以孔乐之韩土言之，南襟大河，流而为川，川则訏訏而大也；北控追貊，潴而为泽，泽则訏訏而大也。地势何其广耶！既有鲂鱮-之甫甫，又有麀鹿之噳噳也。或熊或罴，固无不有；或猫或虎，亦无不有也。物产何其多也耶！信乎莫如韩土之乐矣。





庆既令居，韩姞燕誉。

庆，是喜。令，是善。燕，是安。誉，是乐。蹶父于相攸之下，既庆韩姞之有令居，则韩姞于归之后，岂不遂其安乐之情乎？

末章讲：夫韩侯既受王命而归，而遂室家之乐如此，则所以钦王命者岂可苟哉？





溥彼韩城，燕师所完。

溥，是大。燕，召公国名。师，是众。浦彼韩城，实召公率燕师之所完也，其立国有自来矣。





以先祖受命，因时百蛮。王锡韩侯，其追其貊；奄受北国，因以其伯。

先祖，韩侯之祖。时，作是。追、貊，皆夷狄之国。伯，长也。今王之封韩侯，盖以韩之先祖尝受命于先王而为百蛮之长，则夫守藩服而因统蛮方者，乃韩之旧职也。故王锡韩侯以追貊之北国，使之奄而受之，而因为之君，所以缵乎先世之绪也。





实墉实壑，实亩实籍。献其貔皮，赤豹黄罴。

墉，是城。壑，是池。亩，治田亩。籍，是税法。献，是贡。赤豹黄罴，俱是贡其皮。然使职业之不修，何以继此世业乎？彼为国之道，安养为先，是必修城池也，治田亩也，正税法也，于以尽安养之道焉；事君之礼，贡献为先，是必献貔皮也，与赤豹也，及黄罴也，于以修贡献之礼焉。韩侯返国而能此，则王所谓缵戎祖考者可以无负，而朕命不易者可以永膺矣。韩侯其勉哉！

吁！诗人既述王命，而复申告之以此，则丁宁劝戒之意切矣。所谓不以颂，而以规也与！






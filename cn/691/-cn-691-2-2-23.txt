◎仙画

道光初，常州杨姓母子二人，母衰老，子年十五六，担卖鲜果为生，孝养无缺。尝遇母疾笃，侍奉不离，既乏生理，医药益艰。一日持方向肆，赊贳再三，哀恳肆中，人以所负多，不复许。忧危无措，适一蓝缕道人过，询状，旋乞得肆中包裹素纸长三寸许者，并索笔砚，倚积台画柳下一老翁坐船头，手把一卷，卷端书雪舟渔唱四字，眉目须髯，勾点写意而已。掷笔，付其子曰："若计医药费及经营赀当几许耶？"子曰："十贯钱够矣。"曰："若将此至某门外官塘石桥侧，张画就盘陀坐。有问价者，如数售之可也。"时市人聚观，谓此草草笔墨，又无装潢，谁其出重赀以购耶？率嗤为妄。其子见道人意良善，且计无复之，姑如所指往俟。良久无遇，懊怅欲归，则远远闻鸣锣声，顷三四大舸旗枪鲜明类官肪者，至桥，倏尔停泊。一短衿袍褂俨然贵人出舱四眺，睹所张画，急上岸趋视，把玩而不能释，问欲售耶？曰："然。"问值，以十贯对。微怪其昂，遽携入舱，呈一老妇。妇捧卷而笑，若不胜其喜者。招其子询所自来，欢曰："此仙笔也。"命仆囊钱如数送其家而去，市人咸惊异，信为孝行之报也。其子由是顿偿药债，母病旋愈，生理欣欣，竟得小康云。








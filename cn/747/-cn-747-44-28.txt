○册成王为皇太子文

维乾元元年，岁次戊戌，十月庚子朔五日甲辰，皇帝若曰：於戏！自昔圣王，咸建储贰，盖将嗣守神器，虔奉宗禋。是以礼经著元贞之德，《易象》载重明之义。朕缵服鸿绪，丕承前烈，爰升主鬯之贤，实符当璧之命。咨尔太尉（《唐书》作“元帅”）成王俶，道备文武，生资睿哲，温文彰於日就，孝友禀於天成。往以凶丑乱华，干戈集事，是能出陪戎驾，入奉庙谋。克符丹水之师，实翦绿林之盗，所谓功定社稷，义宁君亲。今万邦以贞，三善斯属，宜膺上嗣之典，俾践少阳之位。是用命尔为皇太子，以副朕躬。尔其思王业之艰难，遵圣人之炯戒。非尊贤无以成德，非广孝无以承亲。远斥便佞，询谋正直。兢兢业业，庶保於大猷，然后无忝尔祖宗，克宁我邦家。往钦哉！丕膺景命，可不慎欤？








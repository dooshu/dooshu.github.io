○祭胡同年文

维长庆元年十一月二十六日，同年韩复、张正谟、庞严、沈亚之，馔庶羞清酌之奠，祭於故安定胡君之灵。惟温毅之龙颜兮，含朴谦而苞野。工时言之便诗兮，斗风识於远雅。同遭恩於昔年，蒙擢身於长者。念嘉欢之平生，君何先而捐舍。痛雕华之谁疾兮，闻号号之稚寡。省余奠之不遒兮，促将征於前马。何决迈而无顾兮，岂乐居乎壤厦。既启全而无尤，君子美其终也。哀哉尚飨！


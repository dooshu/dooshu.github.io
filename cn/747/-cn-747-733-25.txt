○济为渎问

北诸侯来朝，过温，温令送於温。指问水名，令曰：“济也。”侯曰：“岂济渎邪？”令复曰：“然。”侯曰：“河吾望也，其横千里，浑猛，如涨，无风或毁船杀人，得清淇洹漳之水不加深，别为九河不加狭，彼所以为渎也。今尽济水之力，载数石之舟，广不能横，深不能浮，而曰与河同灵等秩，吾不识先生班祀之意也。”令曰：“济南去数十里过河矣，寡介如此，驰狂浊中，未尝波渝气夺，别河而潜积沙，连块千里，不压不翳，益壮其流。帅汶而东，终能发山输海，此其所以为渎也。今河负其强大，自积石不捷趋海。往来戎狄间，胁泾、渭、沣、漆、汾、洛、伊、沁之水，以滋其暴决，愁民生，中土患，势逆曲多，穷始归海。此皆济水所羞也。执事岂以大为贤乎！”侯默然。








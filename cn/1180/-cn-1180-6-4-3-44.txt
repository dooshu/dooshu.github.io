成趣园夜宴限韵三首


名园开绮宴，艺苑聚文星。
共许心期结，相看眼倍青。
吟为招凤曲，书作换鹅经。
妙论超非相，精思出有形。
夜深仙籁发，疑是蹑天庭。

秋色冷疏竹，秋空点数星。
水光浮积素，山色漾重青。
泛渚惊初到，寻源喜再经。
鹤驯阶下影，鱼失镜中形。
画舸轻摇处，人称小洞庭。

帝子神仙侣，蟠胸灿斗星。
奔腾宫里骥，俊逸海东青。
赋掩曹王作，精研庄叟经。
三田含内景，五岳识真形。
自愧风尘客，劳劳隔径庭。






◇上言察举孝廉。

郡国孝廉，古之贡士，出则宰民，宣协风教。若其面墙，则无以施化，招灾致祸，为害不细。孔子曰「四十而不惑」，《礼》「四十强而仕」。请自今孝廉年不满四十，不得察举，皆先诣公府，诸生试家法，文吏试笺奏，覆之端门，练其虚实，以观异能，以美风俗。有不承科令者，正其罪法。若有茂才异行，自可不拘年齿。（袁宏《后汉纪》十八，又见《后汉·左雄传》）


寄李十四员外布十二韵

新除司议郎兼万州别驾，虽尚伏枕，已闻理装。


名参汉望苑，职述景题舆〔一〕。巫峡将之郡，荆门好附书。远行无自苦，内热比何如。正是炎天阔，那堪野馆疏。黄牛平驾浪，画鹢上凌虚。试待盘涡歇，方期解缆初。闷能过小径，自一作日为摘嘉蔬。渚柳元幽僻，村花不扫除。宿阴繁素㮈，过雨乱红蕖。寂寂夏先晚，泠泠风有余。江清心可莹，竹冷发堪一云宜梳。直作移巾几，秋帆发弊庐。

〔一〕题舆：谢承《书》：周景为豫州，辟陈蕃为别驾，不就。景题别驾舆曰：“陈仲举坐也，不复更辟。”蕃惶惧起视职。






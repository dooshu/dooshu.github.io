●卷三百七　物异考十三

○雷震

成王时，秋大熟未获，天大雷电以风，禾尽偃。大木斯拔，邦人大恐。

秦始皇五年冬，雷。

汉惠帝五年冬十月，雷。　景帝六年十二月，雷，霖雨。昭帝元凤五年十一月，大雷。

王莽始建国二年十二月，雷。

後汉光武建武七年，辽东冬雷，草木实。和帝元兴元年冬十一月壬午，郡国四冬雷。时皇子数不遂，皆隐之民间。是岁，宫车晏驾，殇帝生百馀日，立以为君；帝兄平原王有疾不立，卒，皆夭无嗣。　殇帝延平元年九月乙亥，陈留雷，有石陨地四。　安帝永初六年十月丙戌，郡国六冬雷（《京房占》曰："天冬雷，地必震。"又曰："教令扰。"又曰："雷以十一月起黄锺，二月大声，八月阖藏。此以春夏杀无辜，不须冬刑致灾。蛰虫出行，不救之，则冬温风，以其来年疾病。其救也，恤幼孤，振不足，议狱刑，贳谪罚，灾则消矣。"《古今注》曰："明帝永平七年十月丙子，越嶲雷。"）。七年十月戊子，郡国三冬雷。元初元年十月癸巳，郡国三冬雷。　三年十月辛亥，汝南、乐浪冬雷。　四年十月辛酉，郡国五冬雷。　六年十月丙子，郡国五冬雷。永宁元年十月，郡国七冬雷。建元元年十月，郡国七冬雷。　延光四年，郡国十九冬雷。是时太后摄政，上无所与。太后既崩，阿母王圣及皇后兄阎显兄弟更秉威权，上遂不亲万机，从容宽仁任臣下。（《古今注》曰："顺帝永和四年四月戊午，雷震击高庙、世祖庙外槐树。"）桓帝建和三年六月乙卯，雷震宪陵寝屋。先是梁太后听兄冀枉杀李固、杜乔。灵帝熹平六年冬十月，东莱冬雷。　中平四年十二月晦，雨水，大雷电，雹。献帝初平三年五月丙申，无雲而雷。　四年五月癸酉，无雲而雷。

魏明帝景初中，洛阳城东桥、城西洛水浮桥桓楹，同日三处俱时震。寻又震西城上候风木飞乌。时劳役大起，帝寻晏驾。

吴孙权赤乌八年夏，震宫门柱，又击南津大桥桓楹。

孙亮建兴元年十二月朔，大风震电。是月，又雷雨。义同前说。亮终废。

晋武帝太康六年十二月甲申朔，淮南郡震电。　七年十二月已亥，毗陵雷电，南沙司盐都尉戴亮以闻。　十年十二月癸卯，庐江、建安雷电大雨。　惠帝永康元年六月癸卯，震崇阳陵标西南五百步，标破为七十片。是时贾后陷害鼎辅，宠树私戚。与汉桓帝时震宪陵寝同事也。后终诛灭。　永兴二年十月丁丑，雷震。怀帝永嘉四年十月，震电。　愍帝建兴元年十月戊午，会稽大雨震电。己巳夜，赤气曜於西北，是夕，大雨震电。庚午，大雪。按刘向说，"雷以二月出，八月入"。今此月震电者，阳不闭藏也。既发泄而明日便大雪，皆失节之异也。是时刘渊僭号平阳，李雄称制於蜀，九州幅裂，西京孤微。为君失时之象也。赤气赤祥也。　元帝太兴元年十一月乙卯，暴雨雷电。　永昌二年七月丙子朔，雷震太极殿柱。十二月，会稽、吴郡雷震电。成帝咸和元年十月己巳，会稽郡大雨震。三年六月辛卯，临海大雷，破郡府内小屋柱十枚，杀人。九月二日壬午立冬，会稽雷电。　四年十一月，吴郡、会稽震电。　穆帝永和七年十月壬午，雷雨震电。　升平元年十一月庚戌，雷；乙丑，又雷。　五年十月庚午，东南方雷。　孝武帝太元五年六月甲寅，雷震含章殿四柱，并杀内侍二人。　十年十二月，雷声在南方。十四年七月甲寅，雷震，烧宣阳门西柱。安帝隆安二年九月壬辰，雷雨。元兴三年，永安皇后至自巴陵，将设仪导入宫，天雷震，人马各一俱殪（於计反）焉。　义熙四年十一月辛卯朔，西北方疾风发；癸丑，雷。六月甲寅，雷震太庙，破东鸱尾，彻柱，又震太子西池合堂。是时，帝不亲烝尝，故天震之，明简宗庙也。西池是明帝为太子时所造次，故号太子池。及安帝多病患，无嗣，故天震之，明无後也。　六年正月甲寅，雷，又雪。十二月壬辰，大雷。　九年十一月甲戌，雷；乙亥，又雷。

陈宣帝大建元年七月，大雨，震万安陵华表，又震慧日寺刹，瓦官寺重阁门下一女子震死。京方《易飞候》曰："雷雨霹雳邱陵者，逆先人令；为火杀人者，人君用谗言杀正人。"时蔡景历以奸邪任用，又仆射陆缮以谗毁获谴，发病而死。十年三月，震武库。时帝好兵，频年北伐，内外虚竭，将士劳弊。既克淮南，又进图彭、汴，毛喜切谏，不纳。由是吴明彻诸军皆没，遂失淮南之地。武库者，兵器之所聚也，而震之，天戒若曰，宜戢兵以安百姓。帝不悟，又大兴军旅。其年六月，又震太皇寺刹，庄严寺露槃、重阳阁东楼、鸿胪府门。太皇、庄严二寺，陈国奉佛之所，重阳阁每所游宴，鸿胪宾客礼仪之所在，而同岁震者，天戒若曰，国威巳丧，不务修德，後必有恃佛道，耽宴乐，弃礼仪而亡国者。陈之君臣竟不悟，至後主之代，灾异屡起，惧而於太皇寺捨身为奴，以祈冥助，不恤国政，耽酒色，弃礼法，不修邻好，以取败亡。

北齐後主武平元年夏，震丞相段孝先南门柱。京房《易传》曰："震及贵臣门及屋者，不出三年，佞臣被诛。"後岁，和士开被戮。

唐太宗贞观十一年四月甲子，震乾元殿前槐树。震耀，天之威怒，以象杀戮；槐，古者三公所树也。武后延载元年六月，淮南偃师县李村村有震电入民家，地震裂，阔丈馀，长十五里，深不可测，所裂处井厕相通，或冲冢墓，柩出平地无损。李，国姓；震电，威刑之象；地，阴类也。　证圣元年正月丁酉，雷。雷者阳声，出非其时，臣窃君柄之象。长安四年五月丁亥，震雷，大风拔木，人有震死者。　代宗永泰元年二月甲子夜，震霆。自是无雷，至六月甲申乃雷。大历十年四月甲申，雷电，暴风拔木飘瓦，人有震死者，京畿害稼者七县。德宗建中元年九月乙卯，雷。四年四月丙子，东都畿汝节度使哥舒曜攻李希烈，进军至颍桥，大雨震电，人不能言者十三四，马驴多死。　贞元十四年五月己酉夏至，始雷。宪宗元和十一年冬，雷。穆宗长庆二年六月乙丑，大风震电，落太庙鸱尾，破御史台树。　文宗太和八年七月辛酉，定陵台大雨，震，庑下地裂二十有六步。占曰："士庶分离，大臣专恣，不救大败。"武宗会昌三年五月甲午，始雷。　懿宗咸通四年十二月，震雷。　僖宗乾符二年十二月，震雷，雨雹。昭宗乾宁四年，李茂贞遣将符道昭攻成都，至广汉，震雷，有石陨於帐前。

宋太祖建隆三年四月癸巳，宿州日无雨，雷霆暴作，军校傅韬震死。是夜夜半，风雷起於京师。开封县署役夫刘延嗣、万进震死，顷之进复苏，言有烟焰自牖入室，因骇仆，遍体焦灼。　乾德二年正月辛巳，雷声起京师西南，东行有电。五月戊戌，大名府大雨，雷震焚槀聚。四年七月，海州雷震长吏厅，土木多圯，伤刺史梁彦超。　开宝七年六月，易州雷震，死耀武军士八人。　八年八月，邛州延贵镇震死民费贵及其四子。　太宗太平兴国二年七月，瀛州景城县霆震死牛商冯乂。　端拱二年八月，兴化军民刘政震死，有文在胸中曰"大不孝"。九月丙午夜半，雷声起京师西北。晁化三年七月，泗州大风雨，震僧伽塔柱。　至道元年三月甲戌，京师雷未发声。召司天监丞赵昭益问之，答云："按占，雷不发声，宽政之应也。"七月，泗州大风雨，雷震僧伽塔及坏钟楼。　真宗咸平元年正月戊寅，京师西北有雷电。十一月，瀛州、顺安军并东北有雷。　三年十月，黄州西北雷声如盛夏时。十一月，真定府东南雷。　四年十月乙巳，京师西南雷电。闰十二月，大名府雷。　五年九月辛亥，京师雷。　六年十一月甲午，京师暴雷震，司天言："国家发号布德，未及黎庶。"时议改元肆赦，诏宰相增广条目，采民病悉除之。　景德三年九月丙寅夕，京师大震电。　大中祥符元年正月癸未，京师西北雷。　五年十二月己巳，京师西北雷电。　九年五月，殿侍张信奉南海祝版乘驿至唐州，震死。　徽宗大观三年十月戊子，大雷电，雨。　高宗绍兴五年十月丁巳，雷。六年十月丙午，雷。　九年十月丁卯雷。　十一年十一月己酉，雷。　十五年十月辛卯，雷。十二月甲寅，雷。　十六年，温州大雷电，龙翔寺震死者六人。　十九年十月甲寅，雷。　二十一年二月辛未，南安军大雷电，大庾县治震死者四人。十一月辛未夜，震雷。十二月癸酉，雷。　二十二年十二月戊寅、己卯，雷。　二十六年十二月甲子，雷。　孝宗乾道二年十一月戊辰，日南至，大震雷（癸酉，策免相叶顒、魏杞）。　七年正月丙戌，雷，自是迄夏无雷。　晁熙十二年十一月戊午，雷。十二月丁丑，雷。　十三年正月，雷；後三十五日，有雪。　十四年十一月，冬雷。十六年七月，大雷震太庙斋殿。光宗绍熙二年正月，雷雪。　三年正月庚戌，朔雷。　四年十一月己卯，日南至；辛巳，雷。　五年十月，大雷震。　宁宗庆元元年春，无雷。　开禧三年十月辛未，雷。　嘉定三年十月，雷。　五年七月，雷雨震太庙鸱吻。十月，冬雷。六年闰九月，雷电。　十年正月朔，雷。　十一年九月辛巳，明堂礼成，肆赦，雷电。　十四年、十六年，俱冬雷。

○物自鸣

即《五行志》所谓鼓妖也，无形有声，无雲而雷，谓之鼓妖。今所载凡不当鸣而鸣者，皆入焉。

《左传》僖公三十二年十二月己卯，晋文公卒，庚辰，将殡於曲沃，出绛，柩有声如牛。刘向以为近鼓妖也。丧，凶事；声如牛，怒象也。将有急怒之谋，以生兵革之祸。时秦穆公遣兵袭郑，晋要之崤阸，以败其师。晋不惟旧，而听虐谋，结怨强国，四被秦寇，祸流数世，凶恶之效也。

考王十三年，晋无雲而雷。威烈王三年十一月，晋有火下於北方，其声如鼓。

秦二世元年，天无雲而雷。刘向以为雷当託於雲，犹君託於臣，阴阳之合也。二世不恤下，下民怨叛。是岁陈胜起，赵高作乱，秦遂亡。一曰，《易　震》为雷，为貌不恭也。

汉成帝元延元年四月丁酉，无雲而有雷，声光耀耀，四面下至地，止。哀帝建平二年四月乙亥朔，御史大夫朱博为丞相，少府赵元为御史大夫，临延登受策，有大声如钟鸣（师古曰："延入而登殿也。《汉旧仪》云丞相御史大夫初拜，皇帝延登亲诏也。"）。殿中郎吏陛者皆闻焉。（师古曰："陛者，谓执兵列於阶侧。"）上以问黄门侍郎扬雄、李寻，寻对曰："《洪范》所谓鼓妖也。师法以为人君不聪，为众所惑，空名得进，则有声无形，不知所从生。其传曰岁月日之中，则正卿受之。今以四月日加辰巳有异，是为中焉。正卿谓执政大臣也。宜退丞相、御史，以应天变。然虽不退，不出期年，其人自蒙其咎（师古曰："期年，十二月也。蒙犹被也。期音基。"）。"扬雄亦以为鼓妖，听失之象也。朱博为人疆毅多权谋，宜将不宜相，恐有凶恶亟疾之怒（师古曰："亟，急也，音居力反。"）。八月，博、元坐为奸谋，博自杀，元减死论。京房《易传》曰："令不修木，下不安，金无故自动，若有音。"延寿元年九月，孝元庙殿门铜龟蛇铺首鸣（如淳曰："门铺首作龟蛇之形而鸣呼也。门之铺首，所以衔环者也。"）。

王莽天凤三年十月戊辰，王路朱鸟门鸣，昼夜不绝，崔发等曰："虞帝辟四门，达四聪。门鸣者，明当修先圣之礼，招四方之士也。"於是令群臣皆贺，所举四行从朱鸟门入而对策焉。

後汉献帝建安七八年中，长沙醴陵有大山常大鸣如牛呴声，积数年。後豫章贼攻没醴陵县，杀掠吏民。

晋惠帝元康元年三月，有声若牛，出许昌城。十二月，废愍怀太子，幽於许宫。明年，贾后遣黄门孙宪杀太子，击以药杵，声闻於外，是其应也。

苏峻在历阳，外营将军鼓自鸣，如人弄鼓者。峻手自破之，曰："我乡土时有此，则城空矣。"俄而作乱夷灭。此听不聪之罚也。

石季龙末，洛阳城西北九里，石牛在青石趺（甫於反）上，忽鸣，声闻四十里。季龙遣人打落两耳及尾，铁钉钉（上音丁，下都定反）四脚。寻而季龙死。

孝武太元十五年三月己酉朔，东北方有声如雷。按刘向说，以为"雷当託於雲，犹君託於臣。无雲而雷，此君不恤於下，下人将叛之象也。"及帝崩而天下渐乱，孙恩、桓元交陵京邑。

吴兴长城夏架山有石鼓，长丈馀，面径三尺所，下有盘石为足，鸣则声如金鼓，三吴有兵。至安帝隆安中大鸣，後有孙恩之乱。

齐武帝永明十一年七月，上不豫，徙御延昌殿，始登阶而殿屋鸣吒，上恶之，至八月，崩。

梁武帝天监四年十一月，天清朗，西南有电光，有雷声二。《洪范　五行传》曰："雷霆託於雲，犹君託於人也。君不恤天下，故人怨叛。"是岁，交州刺史李凯反。　十九年九月，西北隐隐有声如雷，赤气下至地。是岁，盗杀东莞、琅琊二郡守，以昫山引魏军。中大通六年十二月，西南有声如雷。其年北梁州刺史兰钦举兵反。

陈宣帝太建二年十二月，西北有声如雷。其年湘州刺史华皎举兵反。

北齐文宣天保四年四月，西南有声如雷。时帝不恤天下，兴师旅。

後周武帝建德六年正月，西方有声如雷。未几，吐谷浑寇边。

隋文帝开皇十四年正月旦，廓州连雲山有声如雷。时五羌反叛侵边。　二十年无雲而雷。京房《易飞候》曰："国将易君，下人不静，小人先命。国凶，有兵甲。"後数岁，帝崩，汉王谅举兵反。是年十一月，京都大风，地大震，鼓皆应。净刹寺钟三鸣，佛殿门锁自开，铜像自出户外。钟鼓自鸣者，近鼓妖也。扬雄以为人君不聪，为众所惑，空名得进，则鼓妖见。时独孤后干政，杨素权倾人主。帝听二人之谗，黜高熲，废太子勇，晋王钓虚名而见立。炀帝大业中，滏阳石鼓频岁鸣。其後，天下大乱，兵戎并起。

唐高祖武德二年三月，太行山圣人崖有声。占曰："有寇至。"　三年二月丁丑，京师西南有声如崩山。近鼓妖也。说者以为，人君不聪，为众所惑，则有声无形，不知所从生。　武后天授元年九月，检校内史宗秦客庭日，无雲而震。近鼓妖也。元宗开元二十八年六月，吐蕃围安戎城，断水路，城东山鸣石坼，涌泉二。德宗贞元十三年六月丙寅，天晦，街鼓不鸣。　僖宗中和二年十月，西北方无雲而雷。　昭宗天复三年十月甲午，有大声出於宣武节度使厅事。近鼓妖也。

後唐庄宗同光三年九月丁未夜，遍天阴雲，北方有声如雷，雉皆偢，俗呼曰"天狗坠"。

宋高宗绍兴七年五月，汴京无雲而雷，是岁伪齐亡。　三十年十月庚戌，昼漏半，无雲而雷；癸亥，日过中，无雲而雷。　孝宗淳熙十四年六月甲申昧爽，上将祷雨太一宫，乘舆未驾，有大声发自内，及於和宁门，人马辟易相践藉，有失巾屦者。近鼓妖也。　光宗绍熙二年，温州瑞安县感应侯庙鼓自鸣，後日邑有巨寇舁鼓去。先是，鼓上有书曰："鼓响，盗长；鼓坏，盗败。"寇果以旬日就僇，与《晋志》隆安石鼓鸣、孙恩同占。

○物自动

即《五行志》所谓木沴金也。志中惟载金石自动，今所载凡非动物而自动者，皆入焉。

周威烈王二十三年，九鼎震。金震，木动之也。时周室衰微，号令不从，以乱金气。鼎者，宗庙之宝器。宗庙将迁，故震动也。是岁，晋三卿韩、魏、赵分晋地，王命以为诸侯。其後秦遂灭周，而取九鼎。九鼎之震，木沴金，失众心。

汉成帝元延元年正月，长安章城门门牡自亡（晋灼曰："西出南头第一门也。牡是出籲者。"师古曰："牡所以下闭者也，亦以铁为之，非出籲也。"），京房《易传》曰："饥而不损兹谓泰，厥灾水，木厥咎牡亡。"《妖辞》曰："关动牡飞，辟为亡道臣为非，厥咎乱臣谋篡（《易妖变传》辞）。"故谷永对曰："章城门通路寝之路，函谷关距山东之险，城门关守国之固，固将去焉，故牡飞也。"　平帝元始元年二月乙未，义陵寝神衣在柙中（哀帝陵也），丙申旦，衣在外床上，寝令以急变闻。祠以太牢。

王莽地皇元年七月，社陵便殿乘舆虎文衣废藏在室匣中者出，自树立堂上，良久乃委地。吏卒见者以闻，莽恶之。

魏齐王正始末，河南尹李胜治厅事，有小材激堕，挝受符石彪头，断之。此木沴金也。胜後旬日而败。

晋惠帝元康八年五月，郊禖坛石中破为二。此木沴金也。郊禖坛，求子之神位，无故自毁，太子将危之妖也。明年，愍怀废死。　孝武帝太元十年四月，谢安出镇广陵，始发石头，金鼓无故自破。木沴金之异也。天戒若曰，安徒扬经略之声，终无其实，钲鼓不用之象也。月馀，以疾还而薨。

梁武帝大同十二年，曲阿建陵隧口石骐傜动。木沴金也。动者，迁移之象。天戒若曰，园陵无主，石傜将为人所移也。後竟国亡。太清元年，帝舍身光严重雲殿，游仙化生皆震动三日乃止。当时谓之祥瑞，识者以为非动而动，在《洪范》为妖，以此石虎之败，殿壁画人颈皆缩入头之类。又送辟邪二於建陵，左双角者至陵所，右独角者将引於车上，振跃者三，车两辕俱折。因换车，未至陵二里所，又跃者三，每一振则车侧人莫不耸奋，去地三四尺，车轮陷入土三寸。木沴金也。刘向曰："失众心，令不行，言不从，以乱金气也。石为阴，臣象也。臣将为变之应。"武帝暮年，君臣唯讲经谈元，朝纲紊乱，令不行，言不从之咎也。其後致侯景之乱。元帝承圣二年正月己卯，江夏宫南门籲牡飞。

北齐武成河清四年，殿上石自起，两两相击。眭孟以为石阴类，下人象，殿上石自起者，左右亲人离叛之应也。及周师东伐，宠臣尉相愿、乞扶贵和兄弟之徒，皆叛入周。

周武帝建德元年，濮阳郡有石像，郡官令载向府，将刮取金。在道自跃投地，如此者再，乃以大绳缚著车壁，又绝绳而下。时帝既灭齐，又事淮南，征伐不息，百姓疲敝，失众心之应也。

唐武后长寿中，东都天宫寺泥像皆流汙霡霂。　中宗神龙中，东都白马寺铁像头无故自落於殿门外。　元宗天宝五载四月，宰臣李適之常列鼎俎具膳羞，中夜，鼎跃相斗不解，鼎耳及足皆折。　穆宗长庆中，新都大道观泥人生须数寸，拔之复生。

後晋出帝开运元年七月一日夜，大雷雨，明德门内井亭有石槽，槽有龙首，其夕漂行数步而龙首断焉。识者云："石，国姓也，而龙首既断，大不吉之象。"晋祚果终开运。

宋太祖乾德五年十一月，许州开元观老君像自动。时知州宋偓以闻。六年正月，简州普通院毗卢佛像自动。　神宗元丰元年，邕州佛像动摇。初，像尝动而交人入寇，又动而州大火。其後侬智高叛，复动，於是知州钱师孟投之江中。高宗绍兴二年，宣州有铁佛像，坐高丈馀，自动迭前迭却，若伛而就人者数日，既而郡有火。火胜金，火气盛，金失其性而为变怪也。　二十年二月，温州戒福寺有铜佛像顶珠自动，光彩激射，终日不少停，数日火作，寺焚。与宣州铁佛同占，皆火沴金也。　孝宗淳熙九年春，德兴县民家有镜自飞舞，与日光相射。

○物自坏

即《五行志》所谓金沴木也。

《春秋》文公十三年，"太室屋坏"。近金沴木，木动也。先是，冬，僖公薨，十六月乃作主。後六月，又吉禘於太庙而致僖公。《左氏》说曰：登僖於闵上，逆祀也。又未三年而吉禘，前後乱贤父圣祖之大礼。太室屋坏，象鲁自是而陵夷，将堕周公之祀也。

汉景帝三年十二月，吴二城门自倾，大船自覆。刘向以为近金沴木，木动也。先是，吴王濞以太子死於汉，称疾不朝，阴与楚王戊谋为逆乱。城犹国也，其一门名曰楚门，一门曰鱼门。吴地以船为家，以鱼为食。天戒若曰，与楚所谋，倾国覆家。吴王不寤，正月，与楚俱起兵，身死国亡。京房《易传》曰："上下咸誖，厥妖城门坏（师古曰："誖，惑也，音布内反。"）。"

宣帝时，大司马霍禹所居第门自坏。时禹内不顺，外不敬，见戒不改，卒受灭亡之诛。　哀帝时，大司马董贤第门自坏。时贤以私爱居大位，赏赐无度，骄慢不敬，大失臣道，见戒不改。後贤夫妻自杀，家徙合浦。

後汉桓帝延熹五年，太学门无故自坏。裴楷以为太学前疑所居（本传楷书无"前疑"之言也），其门自坏，文德将丧，教化废也。是後天下遂至丧乱。桓帝永康元年十月壬戌，南宫平城门内屋自坏。金沴木，木动也。其十二月，宫车晏驾。灵帝光和元年，南宫平城门内屋、武库屋及外东垣屋前後顿坏。蔡邕对曰："平城门，正阳之门，与宫连，郊祀法驾所由从，出门之最尊者也。武库，禁兵所藏。东垣，库之外障。《易传》曰：'小人在位，上下咸悖，厥妖城门内崩。'《潜潭巴》曰：'宫瓦自堕，诸侯强陵主。'此皆小人之显位乱法之咎也。"其後黄巾贼先起东方，库兵大动。皇后同父兄何进为大将军，同母弟苗为车骑将军，兄弟并贵盛，皆统兵在京都。其後进欲诛废中官，为中常侍张让、段珪等所杀，兵战宫中阙下，更相诛灭，天下兵大起。　三年二月，公府驻驾庑自坏，南北三十馀间。　中平二年二月癸亥，广阳城门外上屋自坏。献帝初平二年三月，长安宣平城门外屋无故自坏。至三年夏，司徒王允使中郎将吕布杀太师董卓，夷三族（《袁山松书》曰："李傕等攻破长安城，害允等。"）。兴平元年十月，长安市门无故自坏。至二年春，李傕、郭氾斗长安中，傕迫劫天子，移置傕坞，尽烧宫室殿宇、城门、官府、民舍，放兵寇抄公卿以下。

魏文帝黄初七年正月，幸许昌，城南门无故自崩，帝心恶之，遂不入，还洛阳。此金沴木，木之动也。五月，宫车晏驾。京房《易传》曰："上下咸悖，厥妖城门坏。"

晋武帝太康五年五月，宣帝庙地陷，梁折。　八年正月，太庙殿又陷，改作，庙基及泉。其年九月，遂更营新庙，远致名材，杂以铜柱，至十年四月乃成。十一月庚寅，梁又折。天戒若曰，地陷者，分离之象，梁折，木不曲直也。明年，帝崩，王室遂乱。惠帝太安二年，成都王颖使陆机率众向京师，击长沙王乂，军始引而牙竿折，俄而战败，机诛，颖奔死。　元帝太兴二年六月，吴郡米庑无故自坏。天戒若曰，夫米庑，货籴之屋，无故自坏，此五榖踊贵，所以无籴卖也。是岁遂大饥，死者千人焉。　明帝太宁元年，周筵自归王敦，既立其宅宇，所起五间六梁，一时跃出坠地，馀桁犹亘柱头。此金沴木也。明年五月，钱凤谋乱，遂族灭筵，而湖熟寻亦为墟矣。　安帝元兴元年五月丙子，会稽王世子元显将讨桓元，建牙竿於扬州南门，其东者难立，良久乃正。近沴妖也。而元显寻为元所擒。　三年五月，乐贤堂坏。时帝傊眊，无乐贤之心，故此堂见沴。义熙九年五月，国子圣堂坏。天戒若曰，圣堂，礼乐之本，无故坏，业祚将坠之象。未及十年而禅位焉。

陈文帝天嘉六年秋七月，仪贤堂无故自压。近金沴木也。时帝盛修宫室，百姓失业，故木失其性。　後主祯明元年六月，宫内水殿若有刀锯斫伐之声，其殿因无故而倒。七月，朱雀船又无故自沉。时後主盛修园囿，不虔宗庙。水殿者，游宴之所，朱雀船者，国门之大路，无故自坏，天戒若曰，宫室毁，津路绝。後竟为隋所灭，宗庙为墟。

後齐孝昭帝将诛杨愔，乘车向省，入东门，幰竿无故自折。帝甚恶之，岁馀而崩。武成河清三年，长广郡厅事梁忽剥若人状，太守恶而削去之，明日复然。长广，帝本封也；本为变，不祥之兆。其年帝崩。　後主武平七年秋，穆后将入晋阳，向北宫辞胡太后。至宫内门，所乘七宝车无故陷入於地，牛没四足。是岁齐灭，后被虏於长安。

後周武帝建德六年，青城门无故自崩。青者，东方色，春宫之象也。时皇太子无威仪礼节，青城门无故自崩者，皇太子不胜在之应。帝不悟。明年，太子嗣立，果为无道。周室危亡，实自此始。

隋炀帝大业中，齐王暕於东都起第，新构寝堂，其栿无故而折。时上无太子，天下皆以暕次当立，公卿属望。暕遂骄恣，呼术者令相，又为厌胜之事。堂栿无故自折，木失其性，奸谋之应也。天见变以戒之，暕不悟，後竟得罪於帝。

唐高祖武德元年八月戊戌，突厥始毕可汗衙帐无故自坏。　中宗即位，金鸡竿折。树鸡竿，所以肆赦，始登大号而鸡竿折，不祥。　神龙中，有群狐入御史大夫李承嘉第，其堂无故坏；又秉笔而管直裂，易之又裂。　元宗开元五年正月癸卯，太庙四室坏。　天宝十四载，哥舒翰帅师守潼关，前军启行，牙门旗至坊门，触落枪刃，众以为不祥。　代宗永泰二年三月辛酉，中书敕库坏。　德宗贞元四年正月庚戌朔，德宗御含元殿受朝贺，质明，殿阶及栏槛三十馀间自坏，卫士死者十馀人。舍元路寝，大朝会之所御也；正月朔，一岁之元。王者之事，天所以儆者重矣。　文宗太和九年，郑注为凤翔节度使，将之镇，出开远门，旗竿折。僖宗光启初，扬州府署门屋自坏。故隋之行台门也，制度甚宏丽云。

宋高宗绍兴三年八月辛亥，尚书省後楼屋无故自坏。








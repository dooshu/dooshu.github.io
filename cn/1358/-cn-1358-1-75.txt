吴越王画像

临安县城北观音寺吴越武肃王画像，精神雄伟，俨然如生。有僧题八句於上云：“天与精忠不等闲，手提一剑定江山。国开吴越风尘际，功在桓文伯仲间。铁券金书藏策府，锦衣玉节照乡关。犹将忠孝遗身後，曾谓曹瞒作老奸。”结句谓钱俶纳土，得谥忠孝，而不晓曹瞒老奸何谓？後阅郡志，武肃尝昼寝假寐，炉火燂汤於前。有童子侍侧，见汤沸，恐惊寝，连以水沃之。武肃窥见其所为，後以他事杀是童子，每见其现形，武肃曰：“吾在军旅杀人多矣，绝无影响，此童乃独能如是！”遂封为本县城隍神。此事与魏武佯睡而杀覆被美人相类，盖藏伏机心以试人，此奸雄所为，或恐指此。


○祭外姑河东县君文

维贞元十一年岁次乙亥十月朔日，子婿起居舍人知制诰权某，谨以清酌庶羞之奠，敬祭於外姑故河东县君之灵。

伏惟承积德之庆，禀醇仁之性，嫔於盛门，播此淑行。恭闻幼仪，以及结衤离，居然绸直，不待姆师。朝尊相府，家荣命妇，琴瑟和声，珩璜节度。执谦处约，不改其素。专静是宏，纷华靡务。四德日滋，六姻是宜。睦亲以诚，抚下以慈。内则之礼，《采蘩》之诗，夙夜无违，如春熙熙。道备移天，哀缠昼哭，闺门之训，断织是勖。期於荣养，以俟丰禄。方庆彩衣，遽惊丧服。顾惟鄙人，辱奉嘉姻，十年之间，情以理亲。顷岁违阻，遐方食贫。残生未灭，慰训相循。俄忝周行，来归帝里。驱车遄迈，尽室至止。举觞为寿，侍坐以齿。令节游娱，温颜燕喜。浮生如幻，寝疾未几。遽此全归，难徵神理。栾栾棘人，泣奉涂刍。翩翩素旌，东指洛都。征途在目，官局所拘。含姜国门，拜奠路隅。仁爱如昨，幽明忽殊。托词写哀，庶达泉垆。尚飨！


女儿酒　三首（限微、真、麻韵）


梨花熟后菊花新，并作兰闺廿载陈。玉瓮蕴香珍酒母，金樽留宴待冰人。

碧桃窗畔藏琼液，黄竹箱边泛麹尘。姊妹双封开不得，流涎莫误宋东邻。

一瓮珍同碧玉瓜，十千待价在儿家。瓦窑消息通泉郡，溪水温柔酿若耶。

绮岁味逾新制麹，黄封香蕴未开花。芳名两字销魂甚，酣酒居然国色夸。

珠娃生日瓮头春，贵比云英未嫁身。一样黄花称女子，廿年红友属佳人。

酒星旧侍天孙室，香露愁过妒妇津。笑煞杭州帘下店，佳名处处效施颦。






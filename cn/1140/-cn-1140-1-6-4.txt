袁胜之进士墓志铭

岁庚申夏五余备官史局袁州进士袁胜之之子一煊来告曰先君未仕而殁葬不备礼以尝辱游於夫子之门也即不能纳石隧中愿有铭以闻于世盖距其卒九年矣余尝参守湖西胜之举进士来从余游者数年今去湖西而归又十年所胜之久不相闻不知其下世月日于煊之来盖重悲吾胜之也昔者讲学吉州会于青原白鹭之间耆俊环集者不可胜数吉水龙胪先安福王枚臣两进士实倡多士于时胜之自袁州熊渔滨自南昌王九山自黄州次第至皆释褐而未官者相与讲诵累日夕不倦观听者千余人胜之归告其太守重葺昌?书院请修讲会从事尤谨十数年来余既去官兵乱洊扰王子仕旋已龙子困踣以官卒士大夫皆避兵穷山而畴昔衣冠俎豆讲习之所荡为烟烬求寸椽片瓦不可得回计旧游诸子零歇顿尽胜之为名进士家食六七年遂以谒选人客死京邸於乎尤可哀也人患不向学既稍有志行卒不得尺寸见诸施行道之所以不行人才之所为殄瘁也君之考讳业泗前明万历戊戌进士累官鸿胪寺卿当廵抚中丞某公疏减袁州浮粮时部议考故额亡徵鸿胪公出所藏旧府志力正之由是知浮额若干得据以核减袁人至今颂其功不衰胜之尝乞余为传又克承其先志修建秀江石梁重葺义仓凡利赖于其乡者心竭口瘏区算无遗策而不以私干有司其立身也慎以亷其与人也温以厚尝与言服官之道胜之瞿然对曰使服官得罪百姓如今日侍臯比何观其志盖将以经术饬吏治有学道爱人之风而吞志客死命也君讳继梓胜之其字生明万历庚申五月十一日登本朝顺治甲辰进士年五十二以康熙辛亥十月二十日卒先後两娶皆彭氏生二子一煊贡监生循谨而文称其家学一焜邑诸生早夭今葬君于挺秀乡之新安里於乎位不彰其德则必有辞以耀诸幽于是乎铭铭曰

袁之山瘠以巉袁子有之颀然而骨寒袁之水清以驶袁子有之湛乎其不滓岂惟袁产允国之桢一发斯踣胡然而生


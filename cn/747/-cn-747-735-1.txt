○与福州使主徐中丞第一书

九月十日，都团练副使沈亚之谨再拜，状所愿陈於阁下。某伏念从古以来，怀其所为，抱其所用者，非知已之进，无能自扬也。自咎繇之蒙举，颜回七十子之蒙，范叔之蒙，鲍叔之推。至於今，知已之功，相嗣而不绝，非有文字之记，其功虽如前数士，而後代无闻也。可不惜诸！往者某始得以文谒阁下於吴之嘉兴。明日，权幼公谓某，阁下言吾见古史者亚之也。其後涉於仕路，困则遭恩，其知如此。且以阁下居为世之端表，故众影依之；言为世之典谟，故众听倾之。其重如此！使一游其门，则天付以幸也，而况知而推之哉，提而用之哉！然亦惧不申於文字，而後代莫睹。是以前者敢以先人所业之书，上干清鉴，求其笔为之光。以扬於幽故，而为後代宠。奉献之日，惕咽然，不能周露，诚以黩矣。伏愿怜其继志之心，使辉华裔，著於百代。虽大宠何以加於此焉！伏惟俯赐终笔，书辞再陈，无任惕汗。谨再拜。


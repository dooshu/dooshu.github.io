127　隨會知政群盜奔秦　趙襄子勝翟有憂色　諸子紀事先後差齵事例


列子載「隨會知政，群盜奔秦」，「趙襄子勝翟有憂色」，皆格言也。而謂隨會時有趙文子，又謂孔子聞襄子之言，其先後差齵。凡諸子紀事若此者衆。方樸山云：「了此則不必辨矣。」説苑善説篇載祁奚救叔向，以欒盈爲樂達，閻按：「欒盈，史記作欒逞，避惠帝諱也。『樂達』二字，乃『欒逞』傳寫之訛，非説苑本然，王氏偶未契勘及此。」〇何云：「蓋得之傳聞，不見史册故耳。」范宣子爲范桓子，皆誤。

【元圻案】列子説符篇：「晉國苦盜，有郄雍者，能視盜之貌，察其眉睫之間而得其情。晉侯使視盜，千百無遺一焉。晉侯喜，告趙文子。文子曰：『吾君恃視察而得盜，盜不盡矣，且郄雍不得其死焉。』俄而群盜謀曰：『吾所窮者郄雍也。』遂共盜而殘之。晉侯聞之大駭，立召文子而告之曰：『果如子言，郄雍死矣。然取盜何方？』文子曰：『周諺有言：「察見淵魚者不祥，智料隱慝者有殃。」且君欲無盜，莫若舉賢而任之。使教明於上〔一〕，化行於下，民有恥心，則何盜之爲？』於是用隨會知政，而群盜奔秦。」又：「趙襄子使新穉穆子攻翟，勝之，取左人、中人，使遽人來謁之。襄子方食而有憂色，左右曰：『一朝而兩城下，此人之所喜也；今君有憂色，何也？』襄子曰：『夫江河之大也，不過三日；飄風暴雨不終朝，日中不須臾。今趙氏之德行，無所施於積，一朝而兩城下，亡其及我哉！』孔子聞之曰：『趙氏其昌乎！夫憂所以爲昌也，喜者所以爲亡也。勝非其難者也。賢主以此持勝，故其福及後世。齊、楚、吴、越皆嘗勝矣〔二〕，然卒取亡焉，不達乎持勝也。唯有道之主爲能持勝。』」〇士會繼趙盾爲政，在晉景公七年。趙文子乃盾之曾孫，相去幾八十年。孔子卒於周敬王四十一年，元王元年趙襄子始立。

〔一〕使」，原作「而」；「嘗」，原作「常」，皆據中華本列子集釋卷八説符篇改。

〔二〕「使」，原作「而」；「嘗」，原作「常」，皆據中華本列子集釋卷八説符篇改。






苏泂　有叹

古屋残僧住，孤坟乱蚁穿。

山棱人踏减，滩石浪搓圆。

毁誉无终日，功名有百年。

予方辜壮负，渠得恋华颠。

苏泂

苏泂　有叹

气使与形驱，从知万化渠。

参禅休佞佛，为士盍忘书。

枉铸千金错，终还一味愚。

柴门老翁媪，围坐却安居。

苏泂

苏泂　有叹

杵臼梁鸿事，人间欠此人。

痴儿号饭少，愁妇厌家贫。

雨障雪来晚，梅催柳迓春。

平生兼善意，孤独叹沉沦。

苏泂


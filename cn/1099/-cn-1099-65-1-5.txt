○論三清樂章疏 【 樂章】

近司禮監傳示　聖諭逓出祭三清樂章、令臣等改補進呈。臣等謹按天子祀天地、天者至尊無對、盡天下之物、不足以報其德、惟誠意可以格之故禮以少為貴。物以簡為誠。祭不過南郊。時不過孟春。牲不過一牛。葢祭非不欲頻。頻則反瀆。物非不欲豐。豐則反褻。書曰黷于祭祀。時謂非欽。禮煩則亂。事神則難。正此謂也。漢祀五帝。儒者尚非之。以為天止一天豈有五帝。况三清者乃道家邪妄之說。謂一天之上。有三夫帝。至以周時柱下史李耳當之是以人鬼而加于大之上理之所必無者也若夫樂器之清濁。樂音之高下。有制度。有節奏。毫釐之際。不容少差。差則反以召禍。况製為時俗詞曲。以享神明。褻瀆尤甚。以此獲福。又豈有是理哉。我朝　天地合祭。祭用正月。皆　太祖所親定。樂器樂章。皆　太祖所親製。足以傳之萬世。當此之時。豈有三清之祭。俗曲之音。今所逓出樂章。雖云出乎永樂大典。葢是書之作。傅采兼收。欲以盡天下之事。初未聞以此施之朝廷見諸行事。以為後世法也　陛下純誠至孝。嗣統守成。一似太祖為法。以上追二帝三王之盛不宜黷禮事　天。臣等讀儒書窮聖道、道家邪妄之說、未嘗究心、至於鄙褻詞曲、尤所不習、不當以非道事　陛下所以連日憂惶、不敢奉命者、實不願　陛下此舉也且古之帝王。必資輔弼以成治化、舜大聖也、其命禹之辭曰、予違汝弼、汝無面從、伊尹之告太甲曰、有言逆于汝心、必求諸道、葢惟恐臣之不盡言也、仰惟　祖宗所以置文淵閣、簡命學士居之者、實欲其謀議政事、論講經史、培養本原、弼正闕失、非欲其阿諛順??月惟其言而莫之違也、臣等待罪此地積歲累時、今經筵早休。日講久曠。異端邪說得以乘間而入。此皆臣等講讀不勤。輔導無狀。不能事事規正。以啟　陛下之聖心。保陛下之初政。憂愧之至。無以自容。近數月來凡奉中旨處分。其合理者自當仰承德意。不敢違越。間于民情有干。治體相礙。亦不敢苟且應命。以誤　陛下。未免封還執奏。至再至三。迹似違忤。情實忠愛。似此者多。伏願　陛下垂日月之明、廓天地之量、俯加鑒察、曲賜依從、臣等益當勉策駑鈍、庶幾少有裨益、非但樂章一事而巳

皇明經世文編卷之六十五終








135　摶黍爲鶯出於詩葛覃注　緗素雜記不知麥秋出處　攷古語失誤處　釋摶黍　葉大慶論桃李事所本


演蕃露云：「摶黍爲鶯〔一〕，不知何出。」蓋未攷詩葛覃注也。緗素雜記不知「麥秋」出月令，亦此類。能改齋漫録攷古語所出，詳且博矣，然「首如飛蓬」見于詩，乃以左思賦爲始；「樹桃李者夏得休息」，見于説苑，乃以狄梁公事爲始。若此者非一，是以君子無輕立論。

【元圻案】演繁露六：「或論仁人明道不計功，曰：『人有能輕摶黍者，不能無意於百金；有能輕百金者，不能無意於拱璧。』數以『摶黍』問人，人無知者。吕氏春秋曰：『今以百金與摶黍以示兒子，兒子必取摶黍也；以和氏之璧與百金以示鄙人，鄙人必取百金矣。』論蓋取此語以爲之據也。禰衡在黄祖坐上，黍臛至，衡先自飽食畢，摶以戲弄。祖怒其戲謾，此即摶黍也。並見御覽八百四十一。或以爲摶黍，黄鳥也。王介甫詩：『蕭蕭摶黍聲中日，漠漠舂鋤影外天。』説舂鋤，白鷺也，以鷺對鶯也。但不知摶黍之爲黄鶯何出耳？」〇詩葛覃注：「黄鳥，摶黍也。」正義曰：「釋鳥云：『皇，黄鳥。』舍人云：『皇名黄鳥。』郭璞曰：『俗呼黄離流，亦云摶黍。』陸璣疏云：『黄鳥，黄鸝留也，或謂之黄栗留，幽州人謂之黄鶯，一名倉庚，一名鵹黄，一名楚雀。齊人謂之摶黍。』」〇演繁露三：「湘素雜記，靖康間閩人黄朝俊所作也。辨正世傳名物音義，多有歸宿，而時有闕疑者。至釋宋子京刈麥詩，以四月而曰爲麥秋，按北史蘇綽傳『麥秋在野』，其名遠矣，是未嘗讀月令也。以此見博記之難。」按黄朝俊，今本緗素雜記作朝英。〇宋葉大慶攷古質疑四：「前輩稱李綯和杜祁公詩『收得桑榆歸物外，種成桃李滿人間』。桑榆事，見淮南子。至若『種成桃李』，本狄仁傑與裴耀卿事爾。按仁傑家傳：『仁傑薦張柬之、袁恕己、桓彦範、崔元暐、敬暉，五公咸出門下，皆州縣官拔至顯位。』以爲五公一代之盛桃李也。又談藪：王泠然上裴耀卿書曰：『拾遺補闕，寧有種乎？僕不佞，亦相公一株桃李也。』通鑑載仁傑事：『或曰：「天下桃李，悉在公門矣。」仁傑曰：「薦賢爲國，非爲私也。」』又唐人詩譏李德裕曰：『閒園不解裁桃李，滿地惟聞種蒺蔾。』楊汝士詩曰：『文章舊價留鸞掖，桃李新陰在鯉庭。』用桃李事者多矣。竊謂事之所本，其來自古，非起於唐。按韓詩外傳云：『子質事魏文侯，獲罪而北遊，謂簡主曰：「從今已後，不復樹德于人矣。」簡主曰：「夫春樹桃李，夏得蔭其下，秋得食其實；春樹蒺蔾，夏不可采其葉，秋得其刺焉。由此觀之，在所樹也。今子所樹非其人也，故君子擇而後種。」』又説苑復恩篇：『簡子謂陽貨曰：「夫樹桃李者，夏得休息，秋得食焉；樹蒺蔾者，夏不得休息，秋得刺焉。」』桃李事當本于此。」〇四庫全書總目子部雜家類：「靖康緗素雜記十卷，宋黄朝英撰。晁公武讀書志曰：『朝英，建州人，紹聖後舉子。』又曰：『所記凡二百事，今本祇有九十事。』」〇書録解題小説家類：「能改齋漫録十三卷，太常寺主簿臨川吴曾虎臣撰。」

〔一〕「摶黍」，原作「搏黍」，據元刊本、清嘉慶本改。後翁氏注文「摶黍」二字，據四庫本演繁露卷六摶黍及毛詩注疏卷一國風周南葛覃改。






○禁采银坑户令采铜助铸诏

泉货之法，义在通流。若钱有所壅，货当益贱，故藏钱者得乘人之急，居货者必损已之资。趋利之徒，岂知国计，斯弊未革，人将不堪。今欲著钱令以出滞藏，加鼓铸以资流布，使商旅知禁，农桑获安。义切救时，情非欲利，若革之无渐，恐人或相惊，已日之孚，在乎消息。应天下商贾先蓄见钱者，委所在长吏，分明晓谕，令收市货物。官中不得辄有程限，逼迫商人，任其货易，以求便利。计周岁之后，此法遍行，朕当别立新规，设蓄钱之禁。所以先有告示，许其方圆，意在他时，行法不贷。朕志久定，固无二言，又天下有银之山，必有铜矿。铜者有资於鼓铸，银者无益於生人，适开玩好之端，岂救饥寒之患。况欲加铸，理须并功，得不权其重轻，使务专一。其天下自五岭以北，见采银坑，并宜禁断。恐所在坑户，不免失业，各委本州府长吏劝课，令其采铜，助官中铸作。仍委盐铁使即作法优赏，条流闻奏。於戏！人之求利，厥路固殊，斯道炳然，言之不惑。凡百有位，明悉朕怀。








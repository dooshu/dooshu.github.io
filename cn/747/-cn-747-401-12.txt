○出师赋（并序）

先天年，猃狁孔炽，动摇边陲，是以我国家有事於沙漠也。徵甲选徒，星驰集，楚剑霜利，吴钩月悬，将以驱日逐之首，斩天骄之族。盖使烽埤无火，亭障息肩，大矣哉！自古出师，未有若斯之盛者。藉虽不敏，敢述赋云：

赫哉帝唐！叶殷累圣，光明乾道，洗清邦政。德所以和怀四夷，教所以平章百姓，用能尽奄有於天下，得乐推於群黎。凤符以讴歌而适，龙历以揖让而跻，既神化之无外，何鬼方之独迷？若乃皇赫斯怒，元戎是出，其制敌也以威，其用师也以律。雕戈电举，铁骑风疾。霜明锋刃，夕曜曜以冲星；火色旌旗，昼炎炎以彗日。横行有同於千里，止步不过於六七。桓桓大将，黄石老之兵符；赳赳武夫，白猿公之剑术。谋无再陈，其来若神，攻则必取，谅资於武。既作气以鼓行，受赈者实在乎国英；虽假灵於庙算，决胜者亦关於天断。固将以拒十角之猖狂，岂止扫一隅之陵乱，然後作寰宇之清谧，成皇王之壮观。别有其仪不忒，诗书是则，鳞翮初就，将腾跃於风波；冠剑末从，尚栖遑（一作迟）於翰墨。愿高阙之气殄，伫燕然之铭勒，优哉悠哉！小臣高歌帝德。


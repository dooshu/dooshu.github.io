○两阶舞干羽赋（以皇风广被夷夏谧清为韵）

寰海之内，长沙大野，妖星既落兮，天履其下。皇帝将欲罢铸兵，归马，舞比干羽，文化区夏。在昔则格虞氏之远人，於今则彰我朝之风雅。日丽黄道，帝临丹墀，鼓灵鼍兮旋翠凤，登舞童而诏乐师。两阶俨然，而八佾舞之，顾步而动兮，成文在兹。拊金悬始，求声於律吕；扬玉戚非，取象於华夷。且干者兵器，去其用而持其实；羽者乐音，美其声而秉其质。是用抑扬於倒载之後，鼓舞於饰容之日，肃穆壮成，舒迟静谧。周旋乎东向西向，行列乎左戚右戚，所以增广殿之煜ピ，所以符太阶之光明。然後叶顺气，继和声，骛情而白日重贯，造物而洪炉再成。必使万汇千品，四维八，革心而来，约泄泄於灵府；鼓腹而进，仰巍巍於穆清。吾君是以黜掌上之纤腰，弛庭中之妙戏，况丸剑挥霍，巾ひ慢易。或汹涌於鳌，或翩翻於鸟企，谅文德之无补，於乐情之为伪。若其条畅旁达，声明远被，俾其洞心骇耳，屈膝交臂。是知至诚可以幽通，大乐兹焉统同，彼仪凤之瑞，格神之功，虽非至理，是必同风。不然，曷能去肉刑，除脂网，福如山峙，泽若河广。盖总干动其形容，理国观於指掌而已。客有窥万舞，美柏皇，然後赋两阶之事，知五乐之方。


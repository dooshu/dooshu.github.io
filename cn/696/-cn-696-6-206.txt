送宋辕文应试金陵


月明素舸微风起，香草江云一千里。
花簟连心卧楚烟，轻罗半臂凉秋水。
少年才子正芳菲，凤胶麟角世应希。
幼敏能誇刘孝绰，诗篇不减谢玄晖。
君行几日秦淮渡，画舫盈盈杂烟雨。
玉树常沈废井前，朱楼更起寒塘路。
操笔飞英纵所如，六季文章体更疏。
已成希逸东封颂，复上元长北伐书。
长干女儿思一见，竞写新诗自矜眩。
莫听清溪宛转歌，夺君手中白团扇。





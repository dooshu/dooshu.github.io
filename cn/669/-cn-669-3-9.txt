9　大傳説堯典謂之唐傳


大傳説堯典，謂之唐傳，則伏生不以是爲虞書。

【閻按】説文引「五品不愻」，亦曰唐書。其時舜典合於堯典内。

【三箋程易田云】案説文引堯典八條、舜典十一條、皋陶謨一條、益稷十三條，只一條作尚書，一條作周書，轉寫誤也。餘三十條，並作虞書。然則「五品不愻」一條作唐書者，孤證也，不可援之以爲論説。

【集證】引顧寧人日知録曰：「古時有堯典，無舜典，有夏書，無虞書。孟子引『放勳乃殂落』，謂之堯典，則序之别爲舜典者非矣。左傳莊八年引『皋陶邁種德』，僖二十四年引『地平天成』，二十七年引『賦納以言』，文七年引『戒之用休』，襄五年引『成允成功』，二十一年、二十三年兩引『念兹在兹』，二十六年引『與其殺不辜，寧失不經』，哀六年引『允出兹在兹』，十八年引『官占惟先蔽志』〔一〕，國語周内史過引『衆非元后，何戴？后非衆，罔與守邦』，皆謂之夏書，則後之目爲虞書者贅矣。」

【元圻案】大傳自九共以下，題曰虞傳，此舜典合於堯典之一證，日知録之説辯矣。然孔穎達書正義曰：「莊八年左傳引夏書曰『皋陶邁種德』云云，皆在大禹謨、皋陶謨。當云虞書而云夏書者，以事關禹，故引爲夏書。若洪範以爲周書，以箕子至周，商人所陳，而傳引之即曰商書也。」今據此以洪範爲商書可乎？況大傳自放勳以下題曰唐傳，九共以下别題曰虞傳，禹貢以下别題曰夏傳，其總題則俱曰虞夏傳。馬季長、鄭康成、王子雍、别録題皆作虞書，漢、魏相傳，未可輕議。

〔一〕「十八」，原作「十六」，據四庫本日知録卷二古文尚書改。






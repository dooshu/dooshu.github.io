司马光


光字君实，陕州夏县人。生于天禧三年（1019）。以父池任入官。宝元二年（1039）进士甲科。庆历八年（1048），官大理寺丞。召试，授馆阁校勘。累除知制诰，改天章阁待制，知谏院。英宗朝，除龙图阁直学士，改右谏议大夫。神宗即位，擢翰林学士，判西京留司御史台，拜资政殿学士。与王字石不合，出知永兴军。哲宗即位，拜左仆射兼门下侍郎。元祐元年（1086）卒，年六十八。赠太师、温国公，谥文正。有传家集。

阮郎归

渔舟容易入春山。仙家日月闲。绮窗纱幌映朱颜。相逢醉梦间。

松露冷，海霞殷。匆匆整棹还。落花寂寂水潺潺。重寻此路难。

西江月

宝髻松松挽就，铅华淡淡妆成。青烟翠雾罩轻盈。飞絮游丝无定。

相见争如不见，有情何似无情。笙歌散后酒初醒。深院月斜人静。

锦堂春

红日迟迟，虚郎转影，槐阴迤逦西斜。彩笔工夫，难状晚景烟霞。蝶尚不知春去，谩绕幽砌寻花。奈猛风过后，纵有残红，飞向谁家。

始知青鬓无价，叹飘零官路，荏苒年华。今日笙歌丛里，特地咨嗟。席上青衫湿透，算感旧、何止琵琶。怎不教人易老，多少离愁，散在天涯。








○答百寮谢许追游集宴表

在昔哲王，居於人上，推其忧乐，与众共之。顷属三凶荐兴，二载连获，凡百有位，咸一其心，诚念嘉谋，共致昭泰。今四表无事，三农有年，想与群情，同其具庆。是宜削苛察之前弊，煦宽裕之新恩，仁及下而启迪欢心，泽先奏而导迎和气。昨逢多故，主忧且使臣劳；今致小康，上安则宜下乐。庶欲解人之愠，粗申推己之恩，岂曰殊私，烦於陈谢。


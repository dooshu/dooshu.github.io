○敦孝勸忠疏 【 疏止奪情】

切惟君親人道之大倫忠孝臣子之大節未有忠於君而不由能孝於親亦未有薄於親而能厚於君者也傳曰事親孝。故忠可移於君欲求忠臣豈可不於孝子之門乎稽之古禮子有父母之喪、君命三年不過其門所以勸天下之孝、而我　太祖高皇帝以孝治天下、酌古凖今、創制立法父母之喪斬衰三年、緣情立義度越千古而冒喪有禁、匿喪有罰典制甚嚴其所以扶植綱常維持世教者至矣盡矣、　皇上中興臨御、法　祖為治善繼善述天下臣民莫不仰戴曩以逆虜不庭國家多事、內外近侍方面等官聞喪權令奪情起復以共濟時艱近年邊事寧謐在外方面等官巳有定例不許奪情而在京官員猶或有奪情者且子生三年、然後免於父母之懷三年之喪乃天下之通喪聖人之中制又况孝親之大節送終大事。於此不盡其情惡乎盡其情臣等愚昧、此言有切近事以謂大臣之中有一身之去就係一國之安危者聞父母喪不得已而奪情起復亦不過為一時之權宜非經世之常典若一槩奪情遂成故事其流之弊將必至於貪戀名爵不顧廉恥。以奪情為喜幸視父母猶路人。子道既虧臣節難保綱常所關誠非細故伏望　皇上當金革之不試舉　祖宗之舊章乞降敕旨令在廷群臣若非職典機要重務與國家之所倚毗而不可一日不在左右者有父母喪悉聽回還依例守制滿。日起復不必奪情如此則君親之大倫於是而敦臣子之大節於是而勸矣。


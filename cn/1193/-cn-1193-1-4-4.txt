圣第四

寂然不动者，诚也；感而遂通者，神也；动而未形、有无之闲者，几也。本然而未发者，实理之体，善应而不测者，实理之用。动静体用之闲，介然有顷之际，实理发见之端，而众事吉凶之兆也。诚精故明，神应故妙，几微故幽。“清明在躬，志气如神”，精而明也；“不疾而速，不行而至”，应而妙也；理虽已萌，事则未着，微而幽也。诚、神、几，曰圣人。

性焉、安焉，则精明应妙，而有以洞其幽微矣。


【祭桓侯文〈景四年〉】

谨以彘肩卮酒之奠，告于桓侯张将军之灵：农之为事亦劳矣，尽筋力，勤岁时，数年之耕，不过一岁之稔。稔，则租赋科敛之不暇，有余而食，其得几何？不幸则水旱，相枕为饿殍。夫丰岁常少，而凶岁常多。今夏麦已登，粟与稻之早者，民皆食之矣。秋又大熟，则庶几可以支一二岁之凶荒。岁功将成，曷忍败之？今晚田秋稼将实而少雨，雨之降者，频在近郊，山田僻远，欲雨之方，皆未及也。惟神降休，宜均其惠，而终成岁功。神生以忠勇事人，威名震于荆楚；殁食其土，民之所宜告也。尚飨！


○处囊锥赋（以“贤者处代，必闻其人”为韵）

囊之为物也，虚受而无遗。锥之为器也，利用而攸资。彼式处焉，必将劲而出矣。此乃柔止，安得固而藏之。遂得耀颖於纫缝之处，呈於挫锐之时。谅遏之兮不可，非刚克兮何其。炯炯乎从革之资，纤纤乎径寸之质。露微以外见，透虚囊而首出。方同人之处晦，静以求伸；比达士之奋奇，物莫能屈。既藏身於不固，宁脱颖之无必。观其触之必彻，指之必穿。方将动而愈出，孰曰钻之弥坚。所以赵氏克明，因之而兴喻；毛生不让，比之而自贤。信立德而法矣，诚有待而言焉。且贤之在代也，或默或语。犹锥之在囊也，或出或处。囊虽固兮，锥必自分。代虽溷兮，贤罔同群。岂比夫不锐者载繁载考而莫出，不善者四十五十而无闻。是以匪无思乎指地，将有望於决云。吐颖呈锋，磨砺而自我。投奇擢异，提携而在君。嗟乎！道之将行也，必有用我者。彼贤未达，虽执鞭而尚从；我道有庸，宁补履而为下。向使无锷之珍，为铅刀之伦。缩劲挺於囊橐，受顽钝於陶钧。复何异恍忽之内物，鸱夷之中人。君子曰：是事也，可以为鉴戒，可以明进退。岂独美於一时，盖垂规於百代。


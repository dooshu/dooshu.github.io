答从弟幼成过西园见赠





一身自潇洒，万物何嚣喧。[一]拙薄谢明时，栖闲归故园。二季过旧壑，四邻驰华轩。[二]衣剑照松宇，宾徒光石门。山童荐珍果，野老开芳樽。[三]上陈樵渔事，下叙农圃言。昨来荷花满，今见兰苕繁。[四]一笑复一歌，不知夕景昏。醉罢同所乐，此情难具陈。[五]

[一]谢灵运《王子晋赞》：“王子爱清净，区中实嚣喧。”



[二]陶潜诗：“华轩盈道路。”



[三]刘孝绰诗：“芳樽散绪寒。”



[四]郭璞诗：“翡翠戏兰苕。”李善注：“兰苕，兰秀也。”张铣注：“苕，枝鲜明也。”



[五]《古诗》：“欢乐难具陈。”






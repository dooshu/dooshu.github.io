○长流卢嵩蔚州敕

卢嵩容易宰邑，造次怒人，不如法以行刑，遂寻时而致死。原情则本非故杀，据律则当处极刑，小不忍而难追，内自讼而何及？法不可坠，义亦须明，但究彼根繇，似缘公事，罪虽其重，理稍可疑。峻刑则虑致民骄，轻恕则恐滋吏酷，永从远窜，特贷馀生，聊以慰往者之魂，兼可戒为官之属，嵩宜配蔚州长流百姓，纵逢恩赦，不在放归之限。其出身历任告敕，付所司焚毁。


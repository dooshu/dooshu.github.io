○授李尚隐户部尚书益州长史剑南节度采访使制

门下：司徒之职，事殷九赋；连帅之任，寄重十州。兼而统之，其在能者。银青光禄大夫守太子詹事上柱国高邑县开国子李尚隐，长才致用，直道为谋，大任亟登，晚节弥厉。临事克断，不敢於烦苛；去邪勿疑，无避於强御。必能内均土壤，外抚华戎，保息万人，俾修夏官之典，澄清三属，仍总使臣之务。可守户部尚书兼益州大都督府长史持节剑南节度营田副大使兼节度采访处置使，散官勋封如故。


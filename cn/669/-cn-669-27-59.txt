59　嚴畯有鄭子皮之風　陸遜有晉祁奚之風


嚴畯之遜吕蒙，有鄭子皮之風；事見襄公三十年。陸遜之薦淳于式，有晉祁奚之風。事見襄公二十一年。吴安得不興乎？

【元圻案】吴嚴畯傳：「畯，字曼才，彭城人也。少耽學，善詩、書、三禮，又好説文。張昭進之於孫權，以爲騎都尉、從事中郎。及魯肅卒，權以畯代肅督兵，畯前後固辭：『樸素書生，不閑軍事，非才而據，咎悔必至。』發言慷慨，至于流涕，權乃聽焉。」吕蒙傳：「肅軍人馬萬餘，盡以屬蒙。」〇陸遜傳：「會稽太守淳于式表遜枉取人民，愁擾所在。遜後詣都，言次，稱式佳吏。權曰：『式白君而君薦之，何也？』遜對曰：『式意欲養民，是以白遜。若遜復毁式以亂聖聽，不可長也。』」






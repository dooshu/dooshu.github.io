卷二百五

钦定四库全书

历代名臣奏议卷二百五

明　杨士奇等　撰

听言

宋徽宗即位初左正言曾肇乞旌赏直言疏曰臣伏见陛下发德音下明诏使人直言无有所讳此尧稽衆舜好问之盛德先王立谤木谏鼓诗人询于刍荛之谊也天下甚幸臣切以谓陛下恻怛询访之诚心既已形於号令则其於开导奨激使人乐於尽忠献纳亦须有术况诏书已有其言可用朕则有赏之文则宜实其言以信天下臣伏闻治平四年英宗皇帝践阼之初即求直言寻又下诏上书人所陈政体时务材识出衆者命官特加甄擢其次则赐诏书奬谕布衣即令有司召问条对有理量材録用当时咨谋劝诱如此其详至有朝上书暮召对者是以四方万里人人奋励争竭腹心唯恐在後神宗皇帝广览兼听片善必收寸长必録斟酌损益以修政事故熙宁元丰十九年间百度修举功崇业钜虽聦明睿智出於圣性亦虚心采纳羣言之助也臣愚伏愿陛下明谕辅臣讨寻治平四年之令举而行之其上书言事有合圣意者速加旌劝则远近闻之孰不感激智者效其计忠者献其诚陛下不出户庭而海内之情毕闻於上不胜幸甚

时日食求言太学博士王涣之上奏曰求言非难听之为难听之非难察而用之为难求而不用非所谓应天以实者也臣切见国家每有天变辄下求言之诏而下之报上乃或不然以指陈阙失为讪上以阿谀佞谄为尊君以论议趣时为国是以可否相济为邪说其於大臣权要则观望附会相戒以默志士仁人知言之无益也不复有言而小人怀奸侥幸肆为诡谲可骇之论以为偷合苟容之计此尤不可不察也愿陛下虚心公听言无逆逊唯是之从事无今昔唯当为贵人无同异唯正是用则人心悦治道成天意得矣

中书舍人邹浩乞至诚终始纳谏疏曰臣伏读虞书见舜命羣臣作股肱耳目而戒之曰予违汝弼汝无面从退有後言夫面从以成其违者是谀也後言以指其违者是谤也二者非事君之道也有虞之臣皆大贤岂不知之舜且以此戒焉是知拂心忤意非人臣之所乐在於人君有以导之而已此帝舜之圣所以为万世法也臣愚切观陛下即位以来宪天聦明首辟言路旋因日食亟降诏书咸使纳忠无有忌讳言果当理欣然听从增秩赐官风动天下故虽踈远刍荛之贱莫不鼓舞遭遇思日罄竭以补初政之万一而况股肱耳目之寄又安有不尽其忠者乎帝舜之圣今复见於陛下然臣观太宗乃近古明君魏郑公且曰陛下贞观之初导人使谏三年以後见谏者悦而从之比一二年勉强受谏而终不平质以其详悉有?验太宗悟曰非公无能道此者人苦不自觉耳於是知纳谏固难而谨始尤为难也子思曰诚者物之终始不诚无物伊尹曰终始惟一时乃日新彼太宗闻之而悟真大过人者顾不能持以至诚日新无敝使郑公不得而窥焉则其去舜也远矣陛下方稽古以御今如太宗之事亦愿取以为鉴以隆太平之伟绩臣又伏思上书之人所言不一其泛论大体指陈邪正如此类者自可留之禁中以备观览至於陈述利害事干有司者即乞降付政府委官看详有可施行旋具闻奏此则圣诏之出不为空文施之国家固非小补唯陛下留听

浩又论太学生不当以言事殿举疏曰臣准中书省録黄一道为太学生张寅亮等妄言裁减皇太后园陵浮费各殿一举事臣寻观寅亮等所上书其言狂谬固当惩戒以示天下缘士大夫已在选擢而详练滋久者尤有不能体悉朝廷用意之深况山野一介布衣之贱乎陛下察其无知特从轻典又且遣改屏出学押出门指挥则是寅亮等固已在所矜容矣止殿一举诚不为过但近年以来言路壅塞为时大弊自陛下劝奬开导始克通达世以相贺获仰太平今寅亮等若未免殿举切恐自此以後人复畏避不敢献言天下之事无由周知亦圣政所当深虑者也传不云乎乌鸢之卵不毁而後凤凰集诽谤之罪不诛而後良言进臣愚亦愿陛下以此赦之而已所有録黄臣未敢签书行下

给事中上官均上奏曰臣闻圣人择狂夫之言好问至於刍荛者乐於闻善也诽谤之罪不诛者欲以来直言也盖君臣之势隔如霄壤进言直则有犯分之嫌持论高则有出位之罪畏嫌避罪则爱身者熟视拱默而不敢论矣政事有阙偷安固禄而不敢论则九重之奥万事之机安得闻欤贾山有言人主之威非特雷霆势重非特万钧开道而求谏和顔色而受之用其言而显其身士犹恐惧而不敢自尽况震之以威压之以重岂有不摧折者如此则人主不得闻其过失矣圣人知尽言之难也故赏谏臣以厉谀悦之臣贷狂直以开正直之路使工诵箴谏瞽诵诗谏公卿比谏士传言谏庶人谤於道商贾议於市所以集天下之善而成巍巍之功也自陛下即位之初开广言路虚怀开览择其可用者赐官增秩以奬其言四方之士欢欣鼓舞人人出其所长发其所藴露章抗疏几无虚日陛下神明天纵道术精微固所自得至於政事之臧否人臣之邪正法宫之奥纎悉洞照者殆亦收览衆言之助也臣以为进士殿举比士大夫贬官非轻罸也张寅亮等踈愚狂瞽诚不识朝廷忌讳然志非怀邪比庶人谤於道可也今被之以重罚疑非陛下开广言路之意臣窃妄度陛下圣度容纳非加怒於无知之小臣特以其言有及执政之意言涉犯分故稍正刑罚以明上下之体然四方之远难以户晓必以为陛下前日许中外之人得上封事既招其来又罪其言前日赏之今日罪之妄意朝廷有厌言之意自中人以上安宠顾利政事之有缺往往趑趄畏缩而不敢正议矣且加罪一二进士固未足惜窃恐沮直臣之气钳多士之口自此始矣臣以为狂言犯分贷而不罪其为害轻诛责贱士以沮直言其为害大臣愿陛下揆之圣心权其轻重更加矜容以称陛下初政之意以解四方之疑天下幸甚

宣和二年御史陈尧臣乞重惜宪台之权疏曰臣闻天下所恃以安者朝廷之纪纲纪纲所恃以立者台谏之风采若台谏有所拘忌受制於人而风采不存则朝廷莫之纠弹容奸於国而纪纲以坏是故人君惜之事权不系於官长不拘於大臣养其志气不挫於权豪不畏於强御虽其人未必皆贤其言未必皆当许以风闻而贷其不实之愆纳以虚怀而开其敢言之路岂徒然哉凡欲以破奸雄之胆救陵夷之患也唐文宗曰御史台朝廷纪纲台纲正则朝廷正朝廷正则天下理杨瑒曰纠弹之司若遭恐胁以成奸人之谋御史台固可废矣臣惟方今天下平治固无奸臣之足虑然间有擅权挟宠之徒肆为败俗乱常之恶孝不足以移忠功不足以掩过内恃强援奥知以脱常刑重宪恬然自得莫敢谁何蔑视风宪之官不翅奴仆之役若非处以私人终必视为仇怨然虑其攻已则先设堤防以拒其来闻其有言则广行营救以反其罪不挤以今事则必中害以他非不谓在昔与我为雠则曰於今与谁为党或以离间其君臣为辞或以疏隔其恩威为语指切直者为沽名谓纳忠者为讪上巧言令色千计百端是致发意欲弹者改迁抗章才及者贬窜前者沈滞流落而不聊其生後者惴恐忧思而深以为戒忠义风采消委殆尽台臣虽备位名存实亡臣愚以谓恐非朝廷之福乃者官吏猥冗财费浮滥绍述失其本意纪纲浸以隳弛而霜台坐视不发天下恨之逮至陛下独奋离明断以乾健减罢裁抑一遵熙丰之旧继又废黜拱默选任台臣中外方且鼔舞然未闻有所建明或即旋行迁易天下疑之夫弹劾之职纪纲所系当急先其大者譬如捕盗先其渠魁去草急在根本今使置其大者而言其小者是犹舍渠魁而攻疲羸留根本而摘枝叶适以激其怒而滋其萌是岂除恶务本之意乎臣恐天下纷纷籍籍者特未定也故台臣屡遭恐胁则奸回无所畏惮就有特然奋励衆必为之寒心知其必蹈祸机而谓不若且已虽因时薄有所弹终不敢直肆其说至使明目张胆之士化为结舌钳口之流臣恐自是积习成风人知畏避遂致奸臣欺蔽君上纪纲既紊何所不为且奸人始兆在纠劾而非难其恶已成虽鈇钺而何及故治国家者平时宜有直言顶豸之士则悠久庶无奸谋指鹿之臣今陛下仁天广覆智烛旁临赏罸如寒暑号令如风雷所以举直错枉防微杜渐者固不患不至所患奸回植党牢不可破或左右先容或前後救援不能无误闻听至有逆已行之命或方颂而旋改沮必罚之威或朝黜而暮陞蠧国害民之事或遏而复炽欺公罔上之人或沮而复起国是动揺人心惶惑其根原有在於强援奥知之间而已夫击搏之任岂人乐为公议所在有不得已人孰不欲保其父母妻子孰不愿享其富贵安荣何事而取怨於权臣犯顔於人主邪听言之道当以事观苟惟在巳无愆则於人言何恤安用预设堤防苟唯事干国体则亦何党何雠奚事广行营救臣愿陛下深惟此理上体祖宗之成宪下为万世之来规重惜宪台之权优养直士之气使奸回必劾而无遗罪戾必罢而无赦止其防备之私絶其救援之弊明出诏令应今後凡台臣有所论列职非三省而辄出位谋政与夫干请私谒拯奸护恶巧为粉饰者寘之重辟庶使奸无所缘纪纲一正天下幸甚

徽宗时陈次升上奏曰臣窃闻右司谏陈瓘以言事不当得罪虽不知其详然臣伏覩天禧元年二月七日申敕台谏官诏书云虽言有过当必示曲全今陛下访落之初用人如不及从谏如转圜犹恐万几之务不能徧察上至百辟卿士下及庶民皆许直言无有讳忌其诏亦云言而失中朕不加罪命下之始万口一辞以谓正当不讳之朝且无犯顔之虑孰不激昂勇耸愿竭区区之愚以图补报万一况身有官守有言责者安可缄默乎瓘既以谏为职又许风闻论事偶有失实陛下当含容矝贷如上诏旨今遽省重责颇骇羣听窃虑中外传闻人人钳口结舌以言为讳忠谠之路塞壅蔽之风成矣伏望圣慈念天禧申敕台谏之意及陛下求言之诏特寛瓘之罪责庶几养成士大夫敢言之气其於圣治不为小补

左正言任伯雨乞留龚夬状曰臣闻先甲三日易後甲三日难谏而不早足以取名而於事无益忠臣之义但求有益而不愿取名臣今日先事之言惟欲有益於朝廷也臣伏闻殿中侍御史龚夬言翰林学士承旨蔡京告讦周穜等语言事乞罢黜京而朝廷谓京无过不以夬之所言为信夬既不得其言难以复在言职虽朝廷未加斥逐理当求去夬尚未去而臣已言及此其所以为先事之言也盖言事之官乃朝廷耳目之所寄也耳目不通则有蒙蔽之患故自祖宗以来奬励言官屈意听纳养其劲气不使小挫非重其人所以重朝廷之耳目也自绍圣以来七年之间五逐言者初逐常安民次逐孙谔次逐董敦逸次逐陈次升次逐邹浩此五人者皆与蔡京所见不同虽其间或以他罪被逐而京之所恶则无不去者今夬之言京又将罢去则是两朝言官前後六人无不为京而去也陛下以圣德嗣位上法祖宗内禀慈训数月之间德泽广被内外安静人情驩悦此千载之一时也今若缘此一事又去言官臣恐後之言者人人不已可惜安静之势忽成纷纷其於初政岂能无累若待临事而谏孰若先言之有益也臣愿陛下察夬所言忠於为国特回睿听曲赐允从庶使敢言之士意向朝廷蒙蔽之风自此衰息伏望陛下上禀慈闱议其可否小臣狂妄冒犯天威无任皇恐战汗之至惟陛下矜赦幸甚

伯雨又上奏曰切以绍圣时章子厚蔡卞用事谏官御史尽出子厚卞引用不唯无所建明率皆附会子厚卞欺诬朝廷自陛下即位总揽权纲自择台谏然臣谓台谏官始用之既重其选终罢之必正其名臣欲乞今後台谏以言事罢去者皆坐其所言以正其罪盖妄冒不才者其罪小欺诬朋附者其罪大张庭坚近以言事不当除京东运判既而改汝州今又送吏部中外疑惑不知所以臣伏愿陛下断自圣意降出庭坚章疏考其所言若欺罔朋附则送吏部为尚轻若止妄冒则送吏部为太重正名定罪庶足劝戒无使言路自今以往以庭坚为戒

左司谏江公望乞容纳直言疏曰昔汉武帝杀人如薙草而汲黯数以直见不少降帝终下之黯在朝淮南之谋为寝一戅直之臣甚微而朝廷轻重系焉是以养之不可不素用之不可不审遇之不可不隆听之不可不察去之不可不慎今朝廷以言得谴不过黜官远去国而已然未闻有汲黯之切直何也盖养之不素未必充其才适充其才遇之未必尽其礼礼或加厚听之未必察其情去之未必当其罪以人君之威逐一小臣不啻若怒飇之振槁翩翩然径逝矣而不知适以资谗谄嗫嚅相贺之语也伤君之明丧臣之直无甚於此自昔人君之明扩大度以优容虚诚心而延伫推内恕以假借忍难行而听纳所以养成人之直故其进谏也无首鼠之疑谋有批鳞直前之勇气事无不闻理无不尽上无过举下无逆情奸人破胆黠吏缩手民贼屏迹国狗希鸣蹇直之气日益长而朝廷之势日益尊矣故曰苟得其养无物不长苟失其养无物不消陛下德度宏博出於天性羣臣进谏虽涉狂易未尝诛其心复加优赉天下之士孰不欲为陛下尽忠况在言责者乎传曰兴王赏谏臣逸王罚之信斯言也然臣闻唐太宗贞观之时导人使谏三年之後谏者悦而从之又一二年勉强受谏而终不平盖受难甘之言常在於慷慨愿治之初必厌於翫习已安之後汉武帝刚忍之主也而有容直之得唐太宗强明之君也而有卒惰之失相去远矣惟陛下鉴焉

宗正寺主簿石公弼上奏曰朝廷比日所为直词罕闻颂声交至未有为陛下廷争可否者愿崇忠正以销谀佞通谏争以除壅蔽徽宗善之擢殿中侍御史

钦宗靖康元年翰林学士许翰上奏曰臣闻万人所聚必有公言传曰防民之口甚於防川川大决而犯伤必多是以监谤而衰周乱禁言而强秦亡无逸之训曰小人怨汝詈汝则皇自钦德不啻不敢含怒此疏川而导之之术也昔者郑人游於乡校以议执政之善否或谓子产盍毁乡校子产曰其所善者吾则行之其不善者吾则改之是吾师也毁之何为国家自王安石持矫拂世俗之说流弊至今其患可见陛下方将公聼并观力矫此弊优容受纳务尽羣情前日宰相吴敏留李邦彦止是避嫌分谤因以镇抚士民而或者未达其心谓力排公议计或私相讥谤亦必责臣不言臣谓但使朝廷德日以胜则此等疑论自当衰熄窃闻台臣论奏学校谤伤宰相中丞等事臣恐陛下遂行其言则将使忠鲠杜塞讥毁不闻朝廷蔽蒙复如前日此乱亡之机也不可不审伏望圣慈勿下其章以来四方之贤而通天下之志

翰又上奏曰臣闻君子谓小人为邪小人亦谓君子为邪君子小人杂进於前而忠邪之说交至无已则人君何以定之臣前日始为中司为渊圣言明主之听天下言陈之之日皆有册籍成败既效赏罚随之今如臣言某人忠贤某人奸佞某事如是而将成某事如是而将败陛下退朝则籍其说审克夷考而卒不雠也则按臣之言而坐其妄夫如是则言者莫敢妄言黼扆之前都俞清矣又廷臣之间必有朴茂沈详忠信不欺之士博询熟察审得一人则衆言殽乱可质而定盖忠邪之在朝廷譬如耳目鼻口之在人面已不自见而隆窊丑好人能昭昭言之是故君於诸臣虽甚近而难知得一信人在侧则朝廷忠邪莫能相乱观者易审故也夫君志不定则羣言繁兴羣言不治则政法大乱古之明主能以其躬为天下正者无他精意不烦约而易守如斯而已矣

右正言程瑀乞籍録台谏章疏状曰臣闻君犹心也宰执犹之股肱台谏犹之耳目耳司听目司视视听不废运用股肱无为於中而治者此心所以为真君也人君亦何为哉相与论治道者台谏也相与行治道者宰执也天下之事不过利与害台谏曰是宰执曰非人君察焉果非也过在台谏不在宰执若以是为非则宰执何所逃罪哉宰执曰利台谏曰害人君察焉果害也过在宰执不在台谏若以利为害则台谏何所逃罪哉万机至繁吾之所用聦明者特在於审是与非辨利与害此以一应万之要也苟不能致知乎此使是非利害灼然胷次则真赝不分朱紫混淆劳精疲神於末流天下之治不可冀矣盖人非尧舜不能举事皆善罔计其善而悦人讃已是谓求谄谀而成暗昧昔诸葛亮当主幼国新之际独总朝政顾何所赖於羣下一旦发教乃谆谆力求转相违覆以补旷败太宗贞观之治庶几成康一时辅拂亦少贬矣尝谓执政曰朕常恐因喜怒妄行赏罚故愿公等极谏公等亦宜受人谏不可以已之所欲恶人违之使宰执能以此待台谏人君能以此待宰执天下之治不难图矣朝廷之事无过举则台谏何所复言及其有言必与朝廷违异乃所以相成也唯朝廷不以异已为嫌而事求其当则天下幸甚本朝之盛无踰仁祖稽考治迹盖周成王汉文帝不足进焉宰臣则前有王曾李廸後有韩琦富弼执政则有欧阳修范仲淹之徒由今视之其人何如哉然当时诸臣深达治体朝廷之上既以务和而不务同至於台谏有所论列不以人微而易之不以意异而诎之唯是之从而不嫌议不出已亦不难於改过从善当时议宰执以为奉行台谏文书是不知此乃诸臣深达治道用心过人者洎王安石用事已来专以摧折台谏为事然当时人材承累朝养育而砥砺名节之风不衰论议风生以斥逐为荣未为安石下也至蔡京用事师法安石而残狠过之议已者置之死地台臣引用私党藉为鹰犬?噬正士创置官司冗滥蚕食而谏省列位寝阙弗补恶政弊事流毒四方陛下既亲见之临御以来疏远谠直之士布在台谏虚已听纳下诏敦谕是诚有意祖宗之治矣然以臣观陛下盖喜受人言而未可谓之善用言盖喜纳人谏而未可谓之能从谏何者用言从谏必深思而熟计之当理则行不俟旋踵若受而不能用与不受同实无益也三代以降能用言从谏者无如汉高祖唐太宗盖高祖智略初无踰人奋布衣取天下未尝画一策出一计唯其善用羣策非独张良陈平之腹心外如郦食其娄敬之徒一言合理信用不疑此所以成帝业太宗胁父杀兄以就大事其天资何如哉唯其乐闻已过有谏必听始也孙伏伽之徒赏之使言久之得魏徵往往谕意於言辞顔色之表不待力争强辩此所以躬平祸乱而坐致太平人主诚欲听言纳谏以二君为法可矣陛下天性元良忧勤庶事听言纳谏宜无难者顾尚有愧於二君臣知其由矣陛下以沈晦为事而有累於明以柔逊为事而有累於断明与断两未见焉而大臣承蔡京余风不能以韩琦富弼诸人之心为心故台谏章疏或阻隔而不行或稽留而不下未閲数月已有挤陷之事如余应求陈公辅者踪迹孤外志操?然金人在郊京师震恐之时抗章乞对慷慨论事蒙陛下延问开纳兵过之後擢为台谏士大夫方庆言路得人而应求等亦感激奋励知无不言正道少伸邪人侧目一旦论事稍涉嫌疑陛下未能洞察执政因而挤之是何异蔡京所为哉覆辙在前不惮蹈之亦可哀矣夫任耳目以广视听将以运用股肱今也壅蔽耳目有伤害之者矣陛下将谁与为治乎臣闻真宗时常诏谕谏官御史各令举职仍令中书籍记其言事行与不行岁终具奏盖非特稽所言当否用以知其人亦以防壅蔽之患伏望陛下特赐举行仍内中创置台谏章疏文籍随所上録之听政之暇雍容观鉴不惟裨补治道因考其事有合行而稽留未进呈者时与督责执政庶几耳目股肱之任不至偏废而治道可望在明断而行之臣备员谏省赐对之初已恳恳为陛下言之伏望曲留圣心天下幸甚右司谏陈公辅上奏曰臣窃惟陛下临御之初诏求直言而太学诸生皆上封事陛下不倦听览又从而官之如张炳雷观是已古者听纳之君虽尧舜禹汤不能过也然诸生窃有疑焉以谓陈东之书远胜炳观陛下不官东而官此二人非唯诸生不平炳与观亦固厚顔矣臣窃思之陛下必谓东不当伏阙上书以致百姓纷乱夫东固未尝与百姓期也李纲之罢东以忠义感奋恐其言不能上闻故率诸生伏阙争之不谓是日百姓亦来臣询之诸生皆曰方李邦彦等退朝百姓皆诟骂东与诸生力遏之既而百姓諠譁东皇恐忧惧面若死灰遽欲退避而百姓遮拥求出不得然则东岂有意率百姓为乱哉臣观东非唯学问淹该善论天下事亦忠诚奋发之士陛下若用之於朝必能有为议者又谓东书深诋李邦彦而大臣有庇邦彦者不欲陛下官之如是则陛下欲以公议用人大臣以私意沮之也安能免人之言哉臣愿陛下不惜一官以劝尽忠之士以慰太学诸生之心实天下幸甚臣职在言责苟有所闻不敢默默惟陛下察之

御史中丞吕好问上奏曰臣闻之古人有言好恶不愆民知所适事无不济又曰示之以好恶而民知禁夫所谓好恶者求合夫圣人之道不使邪说詖行害夫至当之理此用人之难未若听言之难也陛下即位以来躬行节俭视朝至於日旰求言甚切不问高下屈已听纳此尧舜三王之用心也然而羣臣趋向非一识有浅深或有包藏私意务行其说或有遂其前非一逞怨忿此不可不察也本朝开基垂统一百六十余年圣圣相承天下宁治可因可革未尝拘执自章惇蔡卞首建绍述之说後蔡京得志专用此术以济其奸建隆以来凡所施为皆弃而不讲独指熙宁元丰号为绍述及其所行有显然违於熙宁元丰之法者则又曰此神宗皇帝之志也若以志言之何所考据何往而不可为哉此盖妄假国论实为身谋已成之效灼然可知至於挤排善类箝塞忠言以正为邪以是为非行之数十年间遂使朝廷无可用之才有司无可久之法公私空竭敌人侵侮当是时也在廷之臣无有为朝廷施一嘉谋出一奇策者陵迟之弊一至於此其为蠹害见於今日伏自陛下受天明命表正万邦首去邪慝招延善人天下之士解蒙释蔽如醉醒寐觉四方称快若出一口陛下前日手诏有云必求实是此乃为政之大体也然邪正难辨是非难分正者固自以已为正矣而邪者亦自以已为是也既自以为正既自以为是真伪相杂实未易分此乃用人之难未若听言之难也陛下天资圣明理无不烛然衆言殽乱亦安得而遽辨之哉然臣有一说请试言之夫所谓实是者行之而朝廷尊安四民乐业乃为实是行之而朝廷困弱四民失业则非是陛下若验之於已行之事已用之说则成败可见不必远求也臣前日面陈未尽委曲今辄敢再申其说浼渎圣听伏望陛下燕闲之余一赐省览臣不胜拳拳之至

监察御史余应求上奏曰臣仰惟陛下圣度如天容受忠谠之言未尝少拒虽舜之好问禹拜昌言不过是也又取其尤者而爵赏之导人使言凡有知识孰不竭愚毕虑以贡刍荛之万一哉近者太学生陈东首为忠言献之阙下皆国家大计人所难言奸佞恶之肆为浮言以误天听学官承指几欲屏斥非赖圣明献忠者身几危矣太学正吴若数上书议论不挠言事者以为鼓唱诸生是致朝廷亦行罢黜如此则何以来天下之言伏望睿断赐东一官还若旧职以昭陛下容受忠谠之心侍御史李光乞择台省官节録封事劄子曰臣伏见陛下自即位以来惩创前日奸邪当国杜塞言路之弊於是增置谏员宪台六察或得言事犹以为未也又许臣寮实封投匦职事官不应上殿人亦得引对开公正之路杜私邪之门海内闻风莫不称庆今才数月未闻旌一直言用一正士而言路駸駸有壅塞之患近降指挥奏事既罢不得从容留身不合上殿人虽有指挥亦须覆奏议者谓陛下有厌言之意矣祖宗假借言事官虚怀听纳虽布衣之士必温顔诱接至有辞气狂悖者未尝加罪今谏官御史一言逆旨旋被斥逐议者谓陛下有拒谏之实矣况今奸谀未尽去蠹坏未尽饬边方未宁百姓匮竭更张废置未尽合天下之公论慷慨献忠者当累及之或谓陛下已厌封事之多不暇省览或付之三省密院大臣门人子弟得以传播诚为非便臣伏见仁祖时尝委张方平司马光详定中外所上封事尽心料简合於义理可施行者虽文采不足一一奏闻光与方平亦尝奏乞其间识虑稍出於衆开陈政体时务文理详明者乞特赐召对面加询访果有可采密籍姓名随材擢用今太平日久诚为多士之时所献封章岂尽无可观采臣愚伏望圣慈检会祖宗故事专委两省或台谏官二员择其公忠端亮者俾之遴选据所可取者节録成册每季进呈以备乙览忠言嘉谋庶有裨益以辅成陛下中兴之治天下幸甚

时李光程瑀以言事落职中书舍人许景衡上奏曰臣窃见近年以来臣下阿比务为壅蔽凡政事之阙失生民之疾苦皆不得闻于朝廷所以养成前日之祸伏自陛下即位首开言路以通下情故侍从台谏官献忠请对者无日无之而陛下优容开纳见于玉色此诚二帝三王之用心也天下幸甚近者李光言事上忤威顔已降指挥落职与小郡昨日又闻李光程瑀并送远小处监当臣窃惟李光程瑀皆以忠鲠敢言为陛下识擢置在言路其先後建白皆蒙施行识者方庆陛下得人以为宗社之福今日偶缘思虑不审所论未契圣心陛下怜其愚直谅其无他故李光与郡而程瑀为郎既正典刑斯亦足矣忽有後命窜之遐方闻者愕然莫不震骇以谓陛下初政乃是求言纳谏之时孜孜询访委曲涵容犹恐人不敢言若一旦震怒并逐言者则是杜絶忠义之口今後虽有见闻谁复敢言也况今元元困悴未被膏泽边方猖獗太原围闭政事尚多阙失小人敢肆欺罔正赖台谏敢言指其奸谋以折祸乱之萌奈何偶因论议过差遽投诸荒裔耶记曰舜好问而好察迩言隐恶而扬善盖言舜於听纳之际善则扬之恶则隐之不加罪也至於鲠亮有守见于已试者不独不加罪深可为朝廷惜之今李光程瑀一介小臣似不足惜而臣所惜者在於朝纲之不振忠义之难立而言路之梗塞也伏望圣慈上念祖宗优容言者之意深鉴近年壅蔽之失三复帝舜隐恶扬善之言曲赐开宥二人者特免远窜之罪李光乞只依近降与郡指挥而程瑀亦乞与郡於以养忠臣义士敢言之气以为宗社无穷之计天下幸甚臣不胜惓惓祈天俟命激切屏营之至臣职在论思苟有所见不敢隐默僭渎天听罪当万死惟陛下赦之

高宗建炎三年司谏赵元镇论听纳不讳疏曰臣闻治安成於所忧而祸患生於所忽古之人君所以兢兢业业不敢逸豫者慎之至也昨未渡江时朝廷便谓无事志得意满偷安苟容士大夫知其恶闻边患也则务为太平之说以投合其好亦因以得美官争先相高唯恐说之不售而听者滋惑矣於是忽其所忧缓其所急储金帛修礼文偃然为轻远之谋而无复外寇之虑一旦仓皇难作不复支持譬犹病者讳而不语人或告之以病证之萌则怫然不说其不至於丧亡则幸也方事之初以为得计漫不加省为患必深至其已然悔恨何及臣愿陛下防微杜渐每唯祸乱之忧屈已虚心不以顚危为讳或进言之人谓强敌已骄不难殄灭盗贼细故不足剪除如某人之为将可倚於成功如某处之财力可取以足用此维扬之遗风谀佞之所为也亦愿陛下力拒其言不以容悦见纳亦犹病者眷眷焉唯求安是念虽复沈痾之痼而良医善药日簉门下庶几其有瘳矣区区愚忠敢以此为献唯陛下留神省察

张浚上奏曰臣闻听言之难自古记之是以书称先王之盛必曰侍御仆从罔匪正人仆从之微亦必精择盖以言语之间有兴衰祸福所自起者使左右苟非正人则听言之间人君不能无至於惑乱也臣尝谓小人进用谗说必投隙乘间不正名其事彼其挟私负怨朝夕经营固出於有心或因进诙谐之说或假托市井之论夤缘附会其端甚微而人君以万机之衆忧劳天下其於听言之际奚暇再三思虑以决择是非是以小人之志常得行於天下而使滥被谤逐者往往归怨於人君臣以谓欲尽听言之道莫若亲君子而远小人盖不知是虽有大过人之聪明亦不能无过听之失也可不谨哉可不戒哉

绍兴间浚又议听言之难曰古语有之筑舍道旁三年不成盖言之者多则听之者惑自然之理也帝王之道听虽欲广断惟务独故成汤之伐桀百姓以为我后不恤我衆舍我穑事而割正夏主其议者伊尹而已武王之伐纣虽夷齐之贤亦叩马而谏风雷暴作皆有疑心主其议者太公而已今日之事以中国而攘夷狄以君而讨臣以有道而诛无道虽迟速小大所举不同终在夫力为之而已矣往岁江湖皆旱独二浙丰稔故可以给军须靖百姓向使浙亦被灾则大事已去惜乎议者之不及此也机不可失敌不可纵时不再来昔人论之详矣臣去国踰旬忧虑倍积惟恃陛下主之於内故不惮譊譊之言冒渎天听所冀曲赐照临也

建炎中编修官胡铨论卖直疏曰臣闻太祖皇帝欲拜昌言于斯时也衆贤萃於本朝如臯夔稷契莫不毕集服谗廋慝如行奇好穷之流莫不毕屏八紘之内莫不毕清雕题左衽绳山柎海至险絶者莫不毕臣国家之纲纪法度号令文章莫不毕举四民莫不毕理螕蠹萌蘖凡蠢茁之类莫不毕遂三光全寒暑平上而薄蚀仄慝之异下而朐?甲拆之孽莫不毕息殊祥异瑞四灵之物莫不毕至鸟兽鱼鼈四扰之属莫不毕滋而在庭百执事岂复有一善或遗一言不闻於上者乎虽至於匹夫匹妇之贱岂复有一善或遗一言不闻於上者乎其朝夕纳诲之士岂复有一毫能裨时政之阙者乎其奇谋硕画岂复有加於太祖之智虑者乎然而方且渇闻昌言若不可得而遂欲拜之惟恐一善或遗一言或不闻以害吾治道也惟恐一夫不被其泽以害吾仁政也如太祖之心假使其时政治一有不至教化一有未善则将焦心劳思卧薪尝胆以图之岂特欲拜昌言而已乎厥今天下何如哉臯夔稷契之畴能毕集乎服谗廋慝之流能毕屏乎八紘之内能毕清平雕题左袵之国能毕臣乎纲纪法度号令文章能毕举乎四民能毕理乎螕蠹萌蘖蠢茁之类能毕遂乎薄蚀仄慝之异朐?甲拆之孽能毕息乎殊祥异瑞四灵之物能毕至乎鸟兽鱼鼈四扰之属能毕滋乎在庭百执事举无一善或遗一言不闻者乎匹夫匹妇举无一善或遗一言不闻者乎而在庭之士颇以箝嘿为贤容悦为高侧闻道路之言近日台谏论事陛下谓为卖直臣未知信否陛下自登大位乐闻谠言四海欣欣皆以为将见太平则道路之言决不足信然自顷以来张震之去西省一空王十朋之去台列一空王大宝之去谏苑一空金安节行又去矣是琐闼又将一空也以此观之道路之言容或可信夫卖直之言唐德宗之言也德宗猜忌臣下谓姜公辅为卖直史臣书以为戒德宗一出此言忠臣结舌直士杜口驯至兴元之变其末流遂有甘露之祸害及忠良所谓一言足以丧邦德宗有焉臣愿陛下以德宗为戒以太祖为法则天下幸甚

铨又上奏曰臣居穷山间田父野老相语以为陛下虚心纳谏有高祖之风臣闻其言窃自喜跃以谓听谏最帝王之难事惟寛容大度之主能之故禹戒舜曰无若丹朱傲周公戒成王曰无若商王受之迷乱舜成王岂有是哉而皆优容寛贷略不加罪古今以为美谈陛下虚心纳谏诚如高祖太宗则舜成王何远哉然唐文皇最号能纳谏者及其志满意骄圣虑渐解寖不克终魏徵深以为言臣愚愿陛下始末不渝毋若唐宗之解虑则天下幸甚

知开封府宗泽上奏曰臣伏闻李绦见宪宗于浴堂殿帝曰比谏官多朋党论奏不实皆陷谤讪欲谪其尤者如何绦曰此非上意必憸人以此荧误上心自古纳谏昌拒谏亡夫臣进言於上岂易哉君尊如天臣卑如地加雷霆之威彼昼夜思度如欲陈十事俄而去五六及将以闻则又惮而削其半故上达者才一二何哉干不测之祸顾身无利虽开纳奬励尚恐不至若谴诃之使杜口非社稷利帝曰非卿之言我不知谏之益且人君深居严密又以旒纩蔽其聪明所以见天下之是非闻天下之情伪者盖用谏官代为耳目俾奸邪谗慝不敢掩其不善而见其善者唐高祖太宗初即位尝赏孙伏伽苏世长以激谏臣恭惟陛下声色货利弗迩弗殖舍已从人乐取诸人以为善固无可谏者至於臣下怀奸藏慝嫉贤蔽善敢肆欺罔苟朋比者当使耳目之臣广其闻见沥心弹纠毋有所隐以絶後艰

高宗时监察御史郑刚中上奏曰臣窃闻枢密院编修官胡铨上书论使事其言狂悖力诋大臣圣恩寛容不赐诛戮闻止除名送昭州编置可谓父母之矣然臣区区尚欲一言者非谓铨无罪也铨愚瞽冒昧曾不审详冥行妄发谴窜何憾臣独以陛下南渡以来未尝拘顾忌讳逐一言者岂不以时方艰难事功未济与其罪狂夫而容有後悔曷若并包并受以来天下之言故内怀一槩者虽伸吭感激怨咨天地陛下率听而纳之如是者有年矣今也岂不能容一胡铨以增盛德之光乎重念铨一介书生坐无识见但闻衆论詾詾实不知使事曲折原其用意亦为爱君铨本贯吉州奉老母于此铨窜远去毋将畴依陛下方孝友格天欲成和议若置铨於圣度之内使其子母相保不至狼狈诚莫大之恩也臣不胜祷祈之至冒犯天威罪当万死

经筵官张栻讲葛覃先王正家之道因及时事语激切高宗意不怿国子博士李彦頴上奏曰人臣事君岂不能阿谀取容栻所以敢直言正为圣明在上得尽爱君之诚耳书曰有言逆於汝心必求诸道帝意解遽曰使臣下皆若此人主应无过矣

殿中侍御史张守论听言劄子曰臣闻良药有苦口之利明监无见疵之尤故人臣以献言为忠人主以听言为贤然听言之难从古所患书传所载不可胜举愿治之主每区区听纳而或不免过听之失者不得其要也臣尝求其要未有若伊尹告太甲之言为切且至也其言曰有言逆于汝心必求诸道有言逊于汝志必求诸非道臣试为陛下论之夫逆心之言未必皆合乎道然未见人主所向而言志在责难则鲜有不逆者要当以道求之逊志之言未必皆违乎道然或伺人主所向而言志在容悦则鲜有不顺者要当以非道求之从违之际祻福成败如反覆乎大抵人心喜顺而恶逆逊志则易入逆心则难行人主能於常情所恶而求其是於常情所喜而求其非然後智出衆人之上而羣言不能惑君子小人之情状皆即吾心逆顺之间而知之不亦简且易乎又况逆心之言虽衆每不能胜逊志之一言尤不可不察请以一二事明之唐高宗志在废王后而立武氏也韩瑗来济上官仪辈莫不切谏以至受遗定策如长孙无忌之亲褚遂良之忠皆以为不可独李积曰此陛下家事何须问外人卒立武氏而簒夺之祸几至亡国秦苻坚志在伐晋也权翼石越苻融辈更进互说以至老将如王猛亲且爱如太子宏少子诜皆以为不可独慕容垂曰陛下神谋内断足矣不烦广访朝臣以乱圣虑遂定计南伐而淝水之败仅以身免则是逊志之一言足以丧邦而逆心之言莫能救药二君不能即所逆顺而求之於道与非道之间祻败至於如此岂不痛哉恭惟陛下聪明勇智出於天纵从善有转圜之易去佞无拔山之难屡诏求言虚心纳谏广览兼听极羣下之智然臣区区之私犹恐陛下或未得其要也盖自崇宁以来奸谀柄朝防民之口甚於防川靖康之後言路一启而狂澜横流余波未泯要当执要以观之况二帝蒙尘四方多事臣愿陛下以伊尹之言不忘於造次之际正心诚意终始惟一视君子小人如烛照数计则纪纲无患於不立邻敌无患於不服中兴之业无患於不成矣

守又乞赏直言劄子曰臣伏见陛下以常寒久隂询访阙失圣心焦劳形于诏旨在廷之人各进所言无虑数十人窃恐其间不无忠义切直之言可以禆圣德而赞国论者伏望陛下乙夜览观因其切直或加奬谕或与褒擢一二庶知圣明不讳亦以示罪已畏天之实诚於盛德不为小补昔唐太宗受孙伏伽之谏而赐兰陵公主园受魏郑公之言而赐佩刀黄金之类所以三代之後独称贤王贞观之治比隆三代惟陛下留神天下幸甚

守又上奏曰臣伏见自崇宁迄于宣和之间奸臣擅政专欲蔽欺人主之聪明故拾遗补过之臣多阙而不置於是直言不闻誉谀之声日满於耳驯致变乱社稷阽危遗患至今陛下纂临明目达聪广览兼听利害休戚惟恐其或壅也而台谏之臣尚多员阙谏官止有一员言事御史除马伸差出止有二员非惟於圣主中兴之朝为阙典亦恐四方万里或得以窃议则於陛下听言纳谏之大德不能无累盖以台谏之任宰执往往避嫌不敢进拟欲望睿断特加选除庶几博采衆言有禆圣治且以仰称陛下听言纳谏之实

守又上奏曰臣伏见陛下自渡江以来惩前日蔽塞之祻大开言路访问阙失亲擢台谏言虽激切未尝加罪盛德日跻远近臣民拭目倾耳以观日新之政前日谏官袁植论事专尚诛杀陛下罢之仰见圣心务崇忠厚亦甚盛之德也然远近臣民未免有斥逐谏臣之疑臣窃惜之言事之臣嫉恶或过势使然也行与不行亦必考於朝论断在圣心使其失中姑置勿问似於圣德未有所伤又况耳目之官每患循嘿而不敢言与其敢言而或过则犹愈於循嘿盖敢言而过不过於难行若循嘿不敢言则为患实大臣备员风宪若复不为陛下开陈臣则有罪惟陛下裁赦

章谊上奏曰臣窃闻临安府察推沈长卿等四人上书论时政利害语侵宰相引过辞位不敢视事陛下体貌大臣特降指挥停废四人以全眷遇之礼可谓厚矣然臣窃见陛下累年以来开广言路容纳狂直天下士庶自以遭遇圣明愿效恳悃杂然并进虽有犯分失理之辞终怀忧国爱君之意率蒙优假此盛德之事也今兹四人所陈辄於政事之外别为侮诮之语上渎帝聪下骇衆听陛下卓然远见虑伤国体谓贷此四人则宰相不敢复安厥位遂申典宪有此指挥臣采之衆论以陛下难伤大臣之意欲使决留辅政而正四人之罪则可也若宰相既感恩遇许陛下以驱驰而奉行诏旨不贷四人之罪则不可也四人之罪不蒙贷舍则是宰相无念愆自讼之怀而致圣主有罪言拒谏之失非所以昭大信於天下也传曰吾闻修德以消怨未闻作威以防怨防民之口甚於防川川壅而溃伤人必多君人之尊犹不敢作威以防怨况宰相乎伏愿下臣此章以示大臣庶几全听言之美而君臣并受其福

谊又乞贷进士吴木以开言路状曰臣窃观自古人君开广言路使之无壅者未必尽得天下至当之言亦未必尽用言者之说以损益天下之政事进退天下之人才其意盖以谓下情不通则视听蔽塞视听蔽塞则人之贤否事之利害有不及知而危亡祸乱之几或藏於其间诚不可忽是以博资献纳高视远听故能坐於室而见四海不降阶序而运天下此要道也陛下灼知此道君临万邦比年以来优游法宫而天下是非利病日陈乎前固於进言之人孜孜欣纳矣近有湖州进士吴木上书陈说时事以其副本赴御史台乞行缴进臣尝见其言焉中间泛论宰相政事又指言参知政事营庇等事其言之当否心固知之矣其事之是非固已不逃於陛下照临矣累日以来不闻引过辞位而闻进士吴木编管徽州衆论甚骇夫布衣士上书论宰相参知政事而居其位者不以为过则必自以为无愧於心亦当自辩於陛下之前矣故视事自若也自辩於陛下之前者臣与天下之人固不得而知然进士吴木因上书得罪则天下之人将尽知之矣若是则其责可以自辩陛下得而察之也天下谓陛下编置言事之人其咎将使谁辩之哉臣伏望睿明追还所降编管吴木指挥以自辩於天下不胜幸甚

谊又上奏曰臣近闻给事中陈戬请对因有劄子论奏执政枢机之臣间於都堂密院燕衣便服接见将帅於是枢府大臣引愆待罪陛下亦察其沿袭之久亮其无他已许枢臣视事如故然自此以来堂陛益峻体貌益崇不为无补昨日乃闻陈戬继有奏请乞任宫祠陛下至仁从欲遂降除郡指挥而搢绅之士不知其由谓戬近因言事遽蒙补外虽臣亦窃惑之臣谓朝廷言语侍从之臣本以献纳论思为任今一有持议便令去国则疏远微贱之人谁肯为陛下开口论天下之事哉设使戬因自陈欲便私而陛下矜其潜邸旧人俯徇所请则今日何等时也人臣岂自便之时哉陛下日求言事之人唯恐不获今次对之臣肯为朝廷论事如戬者几人而陛下又听其去则陛下深居高拱遂成孤立矣孟子谓齐宣王曰王无亲臣矣昔者所进今日不知其亡也言人君於可亲之臣不宜舍去之遽也伏望圣慈鉴孟轲之言慎用舍之柄还戬从班以释衆惑不胜幸甚谊又上奏曰臣近者曾奏陈湖州进士吴木缘上书指言宰执蒙朝廷送徽州编管乞恕木狂直之过特行释放又奏给事中陈戬因论大臣於都堂枢府便衣接见将帅蒙朝廷与郡乞容戬敢言之忠特还旧职二项奏陈经今累日伏蒙陛下恩容覆露不以臣言为非未赐斥逐臣愚庸无知既被涵贷复冀圣度开廓俯徇臣请以广言路臣窃惟两人所论皆执政大臣其当否虽未可知然咸有忧国爱君之心无附下罔上之罪陛下初恐大臣因此惶惧不敢自安遽为进退是以略赐行遣今来大臣安职衆情喁望若此两人未蒙照察则自兹以往人主之势渐孤大臣之权渐偪进言之路渐壅怀奸怙宠排陷端良之士者渐得肆志矣臣不胜区区伏望圣慈检会臣前奏特赐施行不胜幸甚

洪遵进故事曰齐威王召即墨大夫语之曰自子之居即墨也毁言日至然吾使人视即墨田野辟民人给官无留事东方以宁是子不事吾左右以求誉也封之万家召阿大夫语曰自子之守阿誉言日闻然使人视阿田野不辟民贫苦昔日赵攻甄子不能救卫取薛陵子弗知是子以币厚吾左右以求誉也是日烹阿大夫及左右尝誉者皆烹之於是齐国震惧人人不敢饰非务尽其诚齐国大治

臣闻唐魏徵尝谓太宗曰人主兼听则明偏听则暗诚哉斯言甚矣为君之难也深居九重而四海万机之重丛然鼎来极吾之聪明知虑无以周知自非博听广纳未见其有济也齐威王即位九年当战国之际干戈日寻诸侯交侵奔命不暇一日察见毁誉召二大夫而诛赏之上下震惧至於莫敢饰非齐国大治强于天下向使威王翫岁愒日行姑息苟且之政庆赏刑威不能一施之欲其纪纲之振法度之行是犹倒驰而求跂前人不亦左乎汉文帝召季布於河东而复还之布曰陛下以一人誉召臣以一人毁去臣文帝汉之贤主也毁誉是非之间犹不能察况其下者乎然则威王之於文帝其优劣不待较而可知矣

吕颐浩上奏曰臣尝考自古安危治乱虽系人主设施之当否而其大要尤在於察言盖大伪之言似乎大真大奸之言似乎大忠苟人主不能察则是非善恶莫知适从奸言有时而用矣昔郦食其请立六国後高祖听张良八难之说辍食而骂之封伦陈刑名之说太宗不从而从魏徵仁义之言此二帝所以终能摧勍敌而建至治也然则开言路者帝王之盛德至于察言者明主之英断也臣尝观靖康之初渊圣皇帝览宣和间壅蔽之患故大开言路是时台官得言事谏官得言事六察官亦得言事侍从官得言事下至士庶皆得实封言事又或士民率衆伏阙言事议论纷纷何暇察其言之是非哉不知避敌误二圣北迁者羣言鼓惑之罪也去年冬末金人分三路追袭车驾是时廷臣皆以航海为非惟陛下英明独断必为海道之行至於今日帖然无虞万一今岁敌人不渡江则是天地神明相佑陛下使我休息岁余得为备御之计也夫难得而易失者天之时难成而易败者人之功臣愿陛下爱惜分隂汲汲图之摠揽羣策而察其言之是非凡人之言其利害成败有益於兴衰拨乱者必从之不然不从也凡人之才智略谋虑有益於兴衰拨乱者必用之不然不用也庙堂近臣所献计策参照已行之事验其言之是非则人不难知矣夫一夫献谋百夫聚而非之则其谋必不得伸也一夫欲行百夫起而沮之则其事必不行也昔陈蕃有言曰成败之机在察言臣屡以此说献陛下伏愿留神省察

历代名臣奏议卷二百五








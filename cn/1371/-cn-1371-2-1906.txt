老境

发白未及童，齿摇未及脱，正如一席饮，烧烛将见跋。



溪山环草舍，霜露侵布褐。



文章虽自力，亦已强弩末。

宁将垂老耳，更受世事聒？



匡庐入我梦，行已寄瓶钵。



老境

平生百不遂，惟有老如期。



眼涩观书夜，心衰把酒时。



僧分新掘药，客诵旧题诗。



四十年前我，回看定是谁？



老境

一生幸免践危机，老境还山饱蕨薇。



智士固知穷有命，达人元谓死为归。



临窗蜀纸誊诗草，出户郿绦系褐衣。

堪笑街头小儿女，问予君是伯休非？



老境

白发短欲尽，人嗤心尚孩。




○授杨汝士等右补阙制

敕：朕闻衮职有阙，仲山甫补之，盖所以节宣天子之嗜欲，而弥缝其不及也。我国家设司谏署，以神明其耳目，凡在兹选，实难其人。监察御史杨汝士等，文擅菁华，言无枝叶，更佐大府，为时闻人。是用置尔於左右前後，拾遗补阙。苟言之而不用，时予之不明；或抑之而不言，惟尔之不恪。方我倾听之始，命尔司聪之荣，各懋厥诚，无悼後悔。可依前件。


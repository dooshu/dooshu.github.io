玄石好酒

黔中仕于齐，以好贿黜而困，谓豢龙先生曰：“小人今而痛惩于贿矣，惟先生怜而进之。”又黜。豢龙先生曰：“昔者，玄石好酒，为酒困，五脏熏灼，肌骨蒸煮如裂，百药不能救，三日而后释，谓其人曰：吾今而后知酒可以丧人也，吾不敢复饮矣。’居不能阅月，同饮至，曰试尝之。始而三爵止，明日而五之，又明日十之，又明日而大爵，忘其欲死矣。故猫不能无食鱼，鸡不能无食虫，犬不能无食臭，性之所耽，不能绝也。”


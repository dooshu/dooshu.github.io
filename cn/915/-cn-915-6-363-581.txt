○镇冀州上疏请代



臣前所以朝闻夕拜，不顾艰虞者，正以方难未夷，军机权速，庶竭命戎行，甘驰驱之役，敷宣王化，尽筋骨之效，故亻黾免从事，叨据负乘，可谓恭王命于济时，俟太平于今日。今圣德格于皇天，威灵被于八表，弘化已熙，六合清泰，窃敢披贡丹诚，请避贤路。设官分职，各有司存，岂应孤任愚臣，以速倾败！东夏之事，非臣区区所能康理，愿徙授亲贤，济臣颠坠。若以臣有鹰犬微勤，未肯捐弃者，乞待罪一州，效尽功命。徐方始宾，淮汝防重，六州处分，府选便宜，辄以悉停。督任弗可虚旷，深愿时降神规。（《晋书·载纪·王猛传》，又《十六国春秋》四十二。）




○中篇

时之议者或相谓曰：“吾闻道路云云，说士人共自谋曰：‘昔我奉天子拒凶逆，胜敌则家国两存，不胜则家国两亡，所以生死决战，是非极谏。今吾属名位已重，财货已足，爵赏已厚，勤劳已极。天下若安，吾何苦哉？天下若不安，吾属外无仇雠相害，内无穷贱相迫，何苦更当锋刃，以近死乎？何苦更忤人主，以近祸乎？’又闻曰：‘呜呼！吾州里有忠义之者，仁信之者，方直之者。今或有病父老母、孤儿寡妇，如身能存者，皆力役乞丐，冻馁不足，况於死者父母妻子，人谁哀之？’又闻曰：‘今天下残破，苍生危急，受赋役者，多寡弱贫独，流亡死生，悲忧道路，盖亦极矣！天下若安，我等岂无陇亩以自处？苦不安，我等不复以忠义仁信方直死矣。纵有盗於我者，安则随之？’人且如此，其然何故？”时之议者相对曰：“今国家非欲其然，盖失於太明、太信而然耳。夫太明则见其内情，将藏内情，则罔惑生焉。罔上惑下，能令必信，信可必矣，故太信焉。太信之中，至奸元恶，卓然而存。如此，使朝廷遂亡公直，天下遂失忠信，苍生遂益冤怨。如公直亡矣，忠信失矣，冤怨生矣，岂天子大臣之所喜乎？将欲理之，能无端由。吾属议於野者，又何所及？”


翁元圻自序


王厚齋先生紀聞一書，蓋晚年所著也。先生博極群書，入元後，寓居甬上，足跡不下樓者幾三十年，益沈潛先儒之説而貫通之。於漢、唐則取其核，於兩宋則取其純，不主一説，不名一家，而實集諸儒之大成。顧徵引浩博，猝難探其本源，雖以閻潛丘、何義門、全謝山三先生之淵雅，尚未盡詳其出處，蓋由宋人著述不能盡傳故也。元圻幼嗜此書，通籍後備官禮曹，嘗質疑於中表邵二雲先生，先生教之曰：「閻、何、全之評注，略舉大意，引而不發。子盍詳注之，使覽者不必繙閲四庫書而瞭然於胸中乎？」余對曰：「此非盡讀厚齋所讀之書者不能也。以元圻之淺陋，曷足以任此！」先生曰：「子姑詳其所可詳，其未詳者，安知不有好學者更詳之乎？」余諾之，而未敢必其成也。丁未之冬，揀發雲南，從此移黔移楚，未嘗不攜此書自隨，偶有所得，即細書於簡端。顧行篋所貯卷帙無多，兼簿書鮮暇，不能專心從事。然簡端已無餘地，因另録而編次之，凡三易稿，而仍多未盡。庚辰四月，改官京秩，因得借書於收藏家，稍有增補。旋自京旋里，就正於蕭山王穀塍同年，又詳數十條。穀塍力勸付梓，自念用心數十年，不忍棄之敝簏，因刻之，存於家塾。惜二雲先生墓木已拱，不及删其繁而補其缺，以至於無遺憾也。道光五年春三月，翁元圻自識於佚老之巢，時年七十有五。






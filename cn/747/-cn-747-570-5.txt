○为京兆府请复尊号第二表

京兆府长安县耆老臣石灵等言：伏奉墨诏，批答臣所请复尊号未蒙允许者。捧对惶遽，不知所载。天实命之，于臣何有！臣等诚恳诚惧，顿首顿首。臣闻圣君以奉天为心，不以执谦为德；以顺人为大，不以崇让为优。今陛下深拒天人之诚，犹怀谦让之道，臣等愚惑，未知所归。且百祥荐臻，特表昊穹之眷；五谷蕃熟，用彰后土之勤。亿兆嗷嗷，吁天请命，上下交应，幽明同心。举而违之，臣所未识。况臣等共被仁育，同臻太和。陛下德达上元，以丰臣之衣食，道跻寿域，以延臣之岁年。沐浴皇风，二十余载，儿童感化，鳏寡知恩。故臣等出乡之时，欢呼遍野，闾里勉臣以不进不止，妻孥誓臣以不遂不归。惟竭血诚，退无面目，便当殒首阙下，终不徒还。伏惟陛下照臣恳迫之情，哀臣羸老之命。臣等不胜呜咽惭恨之至。谨奉表陈谢以闻。


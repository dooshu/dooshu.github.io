○襃恤吐蕃盟会使崔汉衡等制

乃者吐蕃犯塞，毒我生灵，俶扰陇东，深入河曲。朕以兵戈粗定，伤夷未瘳，务息战伐之谋，遂从通和之请。亦知戎丑，志在贪婪，重违修睦之辞，乃允寻盟之会。果为隐匿，变发壝宫，给犬羊凶狡之群，乘文武信诚之众，苍黄沦陷，深用恻然。此皆由朕之不明，致其至此。既无德於万众，亦有愧於四方，宵旰贻忧，何嗟而及。今兵部尚书崔汉衡等，皆国之良士，朝之荩臣，婴絷穹庐，眇然异域。念其家室，虽未周於屡空；录以息男，庶或资於薄俸。汉衡宜与一子七品官；司勋员外郎郑叔矩、检校户部郎中路沁、殿中侍御史韩弇、及大将孟日华、辛荣、李至言、范澄、王良贲、乐演明、阳昔、权交成等，各与一子八品官；试左金吾兵曹参军袁同直、榆次尉裴颋及副兵马使已下，各与一子九品官。仍并与正员官。馀将士各与一子官。仍委本使即具名衔闻奏。


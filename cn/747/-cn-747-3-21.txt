○册秦王天策上将文

维武德四年，岁次辛巳，十一月甲申朔二日乙酉，皇帝若曰：於戏！咨尔太尉尚书令左右武候大将军陕东道行台尚书令凉州总管秦王世民，夙标器望，早树风猷，业创经纶，功高运始。重以廓清秦陇，剪伐鲸鲵，扫荡河汾，芟夷凶逆。周韩大盗，赵魏逋诛，二寇弗宾，用阻朝化。严兵巩洛，总率戎麾，内运奇谋，外申威略。凶渠摄窜，假命危城，河朔蚁徒，来相赴援。一鼓誓众，以擒建德，回戈旋指，遂获世充。二方克定，师不再举，武节既宣，朝风遐畅。宏规懿绩，独冠卿尹，宜锡宠章，式加殊号，光备礼物，特超恒典。是用命尔为天策上将，位王公上，领司徒陕东道大行台尚书令，增邑二万户，通前三万户。馀如故。加赐金辂一乘，衮冕之服，玉璧一双，黄金六千斤，前后二部鼓吹，及九部之乐，班剑四十人。钦哉！恭承宠命，可不慎欤！


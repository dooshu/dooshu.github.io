○授牛僧孺武昌军节度使制

门下：朕恭承大统，属当平宁。方委心辅臣，厘齐法度，垂茂绩於百代，建休风於一时。有深畏满盈，雅怀止足，体阴阳迭叙之旨，全进退居正之心，抗词不回，秉志难夺，得不处之安郡，益以荣名？是用建新军以统武昌，佩相印而兼齐斧，文武二柄，付於全才。金紫光禄大夫中书舍人侍郎同中书门下平章事兼集贤殿大学士监修国史牛僧孺，贞方而和裕，慎密而坦夷。秀乎文华，笃於行实。以直策悟宪宗，以忠启奉先朝。积有信诚，擢於廊庙，法无越制，官无及私，门无讬宾，道无偏倚。逮兹旬岁，亟闻昌言，朕尝惕然，虚已以听。既终园寝之得，克修郊庙之仪。前志弥坚，陈垦益固。吾方涉学，宏济斯人，耒耜戈矛，仁寿鄙夭，简予怀者，非尔而谁？是用辍中枢图史之间，开夏口油幢之府，典型八座，廉问七州。往惟休哉，无替厥服！可检校礼部尚书同中书门下平章事鄂州刺史武昌军节度使。


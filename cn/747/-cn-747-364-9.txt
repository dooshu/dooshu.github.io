○弹郑远就魏元忠求离书状

郑远纳钱五百万，将女易官。先朝以元忠旧臣，操履坚正，岂独尚兹贤行，实欲荣其姻戚，遂起复授远河内县令。远子良解褐洛州参军，既连姻国相，父子崇赫。迨元忠下狱，遂诱和离，今日得书，明日改醮。且元忠官历三朝，荣跻十等，虽金精屡铄，而玉色常温。远胄虽参华，身实凡品。若言齐郑非偶，不合结缡；既冰玉交欢，理资同穴。而下山之夫未远，御轮之已周。无闻寄死托孤，见危授命，斯所谓滓秽流品，点辱衣冠。而乃延首（阙）陬，宜从摈斥。虽渥恩周洽，刑罚免加；而名教所先，理资惩革。请裁以宪网，禁锢终身。

张鼎

鼎官司勋员外郎。


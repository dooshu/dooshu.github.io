答王西石


贱日，猥辱垂念，贶以厚仪，不敢例辞，辄用登领，谢谢。

年来贱体日就衰惫，望六之龄，理固宜尔。兼之力微任重，求释不得，譬马力已竭，强策鞭于修途，诚不知其所终矣。缅怀高蹈逸踪，岂胜叹羡！老母仗庇粗安，虽时有小疾，疗摄旋愈，但日夜思归。每谈及太老夫人福履遐龄，庭闱乐聚，啧啧欣慕，恨仆不如公之孝养深笃也。贱眷、小儿四月抵都。小孙重润，近觉稍壮，旧患渐除，但力弱，尚未能行立耳。

远辱垂念，深荷雅情，使旋，附谢。别楮侑柬，殊愧菲亵，统惟鉴存。






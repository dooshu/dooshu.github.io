184　孔子鼓瑟見狸鼠事　客有彈琴恐螳螂之失事


孔子鼓瑟，有鼠出游，狸微行造焉，獲而不得，而曾子以爲有貪狼之志。何云：「事見韓詩外傳。」客有彈琴，見螳螂方向鳴蟬，惟恐螳螂之失也，而蔡邕以爲有殺心。二事相類。

【元圻案】韓詩外傳七：「孔子鼓瑟，曾子、子貢側門而聽。曲終，曾子曰：『夫子瑟聲殆有貪狼之志，邪辟之行，何其不仁，趨利之甚！』子貢以曾子之言告，子曰：『參其習知音矣。鄉者某鼓瑟，有鼠出游，狸見於屋梁，微行造焉，而避，厭目曲脊，求而不得，某以瑟淫其音。參以某爲貪狼邪辟，不亦宜乎！』」〇藝文類聚琴類：華嶠漢書曰：「初，蔡邕在陳留，鄰人有以酒召邕者。比往，客有彈琴於屏，邕至門，潛聽之，曰：『以樂召我而有殺心，何也？』遂反。將命者告主人以蔡君至門而去。邕素爲鄉邦所宗，主人遂自追問其故。邕具以告，彈琴者曰：『我向見螳蜋方向鳴蟬，蟬將去而未飛〔一〕，螳蜋爲之一前一却，吾心聳然，唯恐螳蜋之失蟬也。此豈爲殺心而形於聲者乎？』邕笑曰：『此足以當之矣。』」

〔一〕「未」，原脱，據上古本藝文類聚卷四四樂部四琴補。






191　郯子知祖籍談忘先　春秋時善論姓氏者


劉知幾史通書志後論曰：「能言吾祖，郯子見師；昭十七年。不識其先，籍談取誚。」昭十五年。鄧名世曰：「春秋時善論姓氏者，魯有衆仲，見隱五年。晉有胥臣，【原注】見晉語。〇案：晉語四：「司空季子言黄帝之子二十五人」云云。韋昭注：「季子，晉大夫胥臣臼季也，後爲司空。」鄭有行人子羽，見襄三十一年。皆能探討本源，自炎、黄而下，如指諸掌。」【原注】鄭漁仲曰：「世本、公子譜二書，皆本左傳。」

【何云】觀漁仲此論，則世本雖亡，未嘗亡也。

【全云】公子譜尚存，世本不可得，但觀諸書所引，亦不盡合於左傳。公子譜出杜預手。

【集證】玉海四十一：「紹興四年，鄧名世上春秋四譜一卷，以經、傳、國語參合援據，爲國譜、年譜、地譜、人譜、辨論譜説一卷。三月二十五日引見，九月六日賜出身，充史館校勘。」〇隋經籍志：「春秋公子譜一卷，吴楊藴撰。小公子譜六卷，晉杜預撰。」

【元圻案】今本鄧名世栟櫚集，明正德時所刊，不載此條所引之語，或即春秋四譜序文中句也。






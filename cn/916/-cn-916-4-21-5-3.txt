【云林与众真吟诗十首】

〖《诗纪》曰：真诰翼真检云。并衿接景杨安亦灼然显说。凡所兴有待无待诸诗及辞喻讽旨。皆是云林应降。嫔仙侯事义。并亦表著。而南真自是训授之师。紫微则下教之匠。并不关俦结之例。但中候昭灵亦似别有所在。既事未一时。故不正的尔。其馀男真。或陪从所引。或职司所任。至如二君。最为领据之主。今人读此辞事。若不悟斯理者。永不领其旨。故略标大意。宜共密之。〗

驾□敖（《云笈七签》作遨。）八虚。回（真诰作徊。《诗纪》作亻回。）宴东华房。阿母延轩观。朗啸蹑灵风。我为有待来。故乃越沧浪。（右英王夫人歌。○真诰运象篇三。《云笈七签》九十八作云林右英夫人□受杨真人许长史。《诗纪外集》二。又上清道类事相二作妃玉观香歌。引房、风二韵。）

乘飙溯九天。息驾三秀岭。有待徘徊盼。（真诰作眄。）无待故当净。（诸真歌颂作静。）沧浪奚足劳。孰若越玄井。（右紫微夫人答英歌。○真诰运象篇三。《云笈七签》九十七紫微王夫人诗一十七首之一。诸真歌颂作紫微王夫人诗。《诗纪外集》二。）

写我金庭馆。解驾三秀畿。夜芝披华峰。（真诰作锋。注云。谓应作峰字。）咀嚼充长饥。高唱无逍遥。冬兴有待歌。空同酬灵音。无待将如何。（右桐柏山真人歌。○真诰运象篇三。《诗纪外集》二。又上清道类事相一引畿、饥二韵。）

朝游郁绝山。夕偃高晖堂。振辔步灵锋。（真诰注云。谓应作峰字。）无近於沧浪。玄井三仞际。我马无津梁。□□九万间。八维已相望。有待非至无。灵音有所丧。（右清灵真人歌。○真诰运象篇三。《诗纪外集》二。）

龙旗舞太虚。飞轮五岳阿。所在皆逍遥。有感兴冥歌。无待愈（《云笈七签》作喻。诸真歌颂同。）有待。相遇故得和。沧浪奚足辽。玄井不为多。郁绝寻步间。俱会四海罗。岂若绝明外。三劫方一过。（右中候夫人歌。○真诰支象篇三。《云笈七签》九十七作中候王夫人诗。诸真歌颂作中候王夫人诗。仙歌品引真迹经与九华安妃歌连为一首。《诗纪外集》二。）

纵酒观群惠。（《云笈七签》作慧。诸真歌颂同。）□忽（《云笈七签》作倏□。诸真歌颂同。）四落周。不觉所以然。实非有待游。相遇皆欢乐。不遇亦不忧。纵影玄空中。两会自然畴。（右昭灵李夫人歌。○真诰运象篇三。《云笈七签》九十七作方丈台昭灵李夫人诗。诸真歌颂作方丈台昭灵李夫人诗。《诗纪外集》二。）

驾□发西华。无待有待间。或眄（《诗纪》作ツ。）五岳峰。或濯（仙歌品作跃。）天河津。释轮寻虚舟。所在皆缠绵。芥子忽万顷。中有须弥（《云笈七签》、诸真歌颂作昆仑。仙歌品作蓬莱。）山。大小固无殊。远近同一缘。彼作有待来。我作无待亲。（○仙歌品作观。右九华安妃歌。○真诰运象篇三。《云笈七签》九十七作九华安妃赠杨司命诗。诸真歌颂作九华安妃赠杨命诗。仙歌品引真迹经与中候夫人歌连为一首。《诗纪外集》二。）

无待太无中。有待太（仙歌品作大。）有际。大小同一波。远近齐一会。鸣弦玄霄颠。吟啸（仙歌品作金萧。）运八气。奚不酣灵液。（仙歌品作酒。）眄目娱九裔。有无得玄运。二待亦相盖。（右太虚南岳真人歌。○真诰运象篇三。仙歌品引真迹经。《诗纪外集》二。）

偃息东华静。扬□运八方。俯眄丘垤间。莫觉五岳崇。灵阜齐渊泉。大小忽相从。长短无少多。大椿须臾终。奚不委天命。纵神任空洞。（右方诸青童君歌。○真诰运象篇三。《诗纪外集》二。）

控飚扇太（真诰作大。）虚。八景飞高清。仰浮紫尘外。俯看绝落冥。（《云笈七签》作溟。）玄心空同间。上下弗流停。无待两际中。有待无所营。体无则能死。体有则摄生。东宾会高唱。二待奚（《云笈七签》作何。）足争。（○真诰运象篇三。《云笈七签》九十七作南极王夫人授杨羲诗。诸真歌颂作南极王夫人授杨羲诗。仙歌品引真变经。《诗纪外集》二。）

命驾玉锦轮。亻舞辔仰徘徊。朝游朱火宫。（真诰作中。）夕宴夜光池。浮景清霞杪。八龙正参差。我作无待游。有待辄见随。高会佳人寝。二待互是非。有无非有定。待待各自归。（右南极紫微夫人歌。○真诰运象篇三。《云笈七签》九十七作南极王夫人授杨羲诗。诸真歌颂作南极王夫人授杨羲诗。《诗纪外集》二。）


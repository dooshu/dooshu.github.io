与张心斋计不许东虏款贡


西虏俺答之求贡，自嘉靖十六七年始矣，我畏之而不敢许。然当其时庙堂失策，制御乖方，虽许之，固未如今日之款顺也。比以那吉来降，归之以礼，彼遂感恩慕义，执我叛人，复申前款，我因而许之。盖机缘凑合，名义正大。故当时纷纷之义，皆以为不可许，仆独以为可；皆以盟约为不久，仆独保其无他。盖度彼既感吾放麑之恩，而又适惬其平生之愿，芳饵入口，不能自脱。

夫事美成在久，恶成不及改。今东虏于我，非有平生恳款之素也，非有那吉纳降之事也，非有执叛谢过之诚也；侵盗我内地，虔刘我人民，其迫胁无理如此，堂堂天朝，何畏于彼而曲徇之乎！且西虏以求之恳而后得之，故每内挟以为重；今若轻许于东，则彼亦将忽而狎视之，他日且别有请乞以厚要于我，启衅渝盟，必自此始。是威亵于东，而惠竭于西也。故在今日，宜且故难之，以深钩其欲，而益坚西虏之心。异日者，东虏之敢大举深入，以西虏为之助也。今东虏有求而不获，则西虏以我之重之也，亦挟厚赏以自重，必不从东虏矣。虏不得西虏之助，则嫌隙愈构，而其势愈孤，而吾以全力制之，纵彼侵盗，必不能为大患。是我一举而树德于西，耀威于东，计无便于此者矣。

昔人云：“自非圣人，外宁必有内忧。”今主上冲年，国家幸而无事。宴安鸩毒，将发于不虞，盍姑释此以为外惧乎？仆怀此意，未敢语人，兹因询及，敢略陈其概。虽然，辽人病矣。语曰：“头痛治头，足痛治足。”今虏祸方中于辽，辽以一镇当全虏之势，病在足之时矣。不急治之，且将为一身忧。辽人素称忠勇，但苦兵寡耳。然欲足兵，必先足食。兵食既足，乃可言战。一战而胜，则东虏之气挫，而西虏之好益坚，此数世之利也。愿公熟虑之。






○驳周立崇先七庙议

臣窃准秦汉皇太后临朝称制，并据礼经正文。天子七庙，诸侯五庙，盖百王不易之义，万代常行之法，未有越礼违古，而擅裁仪注者也。今周别引浮议，广述异文，直崇临朝权仪，不依国家常度。升崇先之庙而七，降国家之庙而五。臣闻皇图广辟，实崇宗社之尊。帝业宏基，实等山河之固。伏以天步多艰，时逢遏密。代天理物，自古有之。伏惟皇太后亲承顾托，忧勤黎庶，纳孝慈之请，垂矜抚之怀，实所谓光显大猷，恢崇圣载。其崇先庙室，合同诸侯之数；国家宗庙，不合辄有移变。臣之愚直，并依正礼，周之请，实乖古仪。








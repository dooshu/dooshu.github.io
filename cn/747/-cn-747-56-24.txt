○贷京畿义仓粟制

朕闻王者之牧黎元也，爱之如子，视之如伤。苟或风雨不时，稼穑不稔，则必除烦就简，惜力重劳，以图便安，以阜生业。况邦畿之内，百役所丛，虽勤卹之令亟行，而供亿之制犹广。重以经夏炎，自秋霖霪，南亩亏播植之功，西成失丰登之望。内乏口食，外牵王徭，岂惟转输之虞，虑有馁殍之患。斯盖理道犹郁，和气未通，永言於兹，良所咎叹，宜加惠货，式示诚怀。

比者每令折籴，本以便人为意。今田谷所收，其数既少，必恐徵纳之后，种食不充。其京兆府宜放今年所配折籴粟二十五万石。如百姓有粟，情愿折纳，即於时价外，特加优饶与纳。仍令当处收贮，委度支逐便支用。今春贷百姓义仓斛斗，属岁旱歉，须议优矜，宜令所司，容至丰收日徵填。京兆府从元和五年已前，诸县租税有逋悬钱在百姓腹内者放免。其百姓职田，数额甚广，近缘水潦，道路不通，计搬运脚价，所费犹倍，务令宽济，使其安存，其破损外职田粟，宜令逐近贮纳，仍委度支随便支用。其职田粟送城脚价，亦宜放免。百官今年本分职田粟，据损数外，宜令於太仓请受。其草及水田租，既缘城中无可回给，即宜据损数外，准旧例令。今年畿内田苗，应水旱损处有无，闻至今检覆未定，又属霖雨，所损转多，有妨农收，虑致劳扰，其诸县勘覆有未毕处，宜令所司，据元诉状便与破损，不必更令检覆。其未经申诉者，亦宜与类例处分。

朕以为理之本，在乎安人。咨尔尹京宰邑之臣，实惟亲人阜俗之寄，必当询其疾苦，奉我诏条，恤隐为心，无怠於事。罔或徇利以克下，吐刚而茹柔，使闾井咸安，茕嫠获济。各勉忠效，宜悉朕怀。


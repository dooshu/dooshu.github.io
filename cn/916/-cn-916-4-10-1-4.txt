【飨神歌】

〖三章〗

天祚有晋。其命惟新。受终于魏。奄有兆（《晋书》作黎。）民。燕及皇天。怀柔（《晋书》作和。）百神。不（《晋书》作丕。）显遗烈。之德之纯。享其玄牡。式用肇□。神□来格。福禄是臻。

时迈其犹。昊天子之。祜享有晋。兆民（《晋书》作肇庶。）戴之。畏天之威。敬授民（《晋书》、乐府、广《文选》作人。《诗纪》同。）时。不显不承。於犹绎思。皇极斯建。庶绩咸熙。庶几列夜。惟晋之祺。

宣文惟后。克与彼天。抚宁四海。保有康年。於乎缉熙。肆用靖民。爰立典制。爰修礼纪。作民之极。莫匪资始。克昌厥后。永言保之。（○《宋书》乐志。《晋书》乐志。《乐府诗集》一。广《文选》十一。《诗纪》三十九。）


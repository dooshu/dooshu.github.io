○禁私役兵士诏

古者名将在乎养兵，故疾则吮廱，渴不先饮，抚循尉藉，恩义感激，所以奋不顾身，战无完阵。如闻诸将总管已下，不遵师律，多役兵士。帐中厌梁肉之娱，麾下罹勤瘁之色。人既劳力，军亦挫气，岂孙吴养士之方，韬钤用兵之法？春秋责帅，典宪斯在。自今已后，总管以下私使兵士计庸，以受所监临财物论。颁下诸军，咸使知悉。


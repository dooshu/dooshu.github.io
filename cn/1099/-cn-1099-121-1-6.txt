○請慎選左右速停齋醮疏 【 近侍齋醮】

竊惟人君一身、天下根本、欲令出入起居、事事盡善、惟在左右前後、皆用正人、日聞正言、日行正道、則奸佞之徒、不須斥逐、自然遠去、異端邪妄之說、何從而生、臣等先于正德十六年四月初間、巳嘗具啟請于昭聖慈壽皇太后命司禮監官將尚冠尚衣等四執事、及膳房茶房殿內答應掌管侍衛牌子等項人員、逐一豫選老成重厚、慎密小心之人、以待　陛下任使其曾經先朝隨侍壞事人員、不許濫與即蒙懿旨施行、暨　陛下登極之初、臣等又嘗極言異端邪說、凟經亂倫、傷風敗俗、亟宜痛絕、又條奏慎始修德十二事寫成牌匾、懸置殿壁、其一事謂齋醮祈禱必須豫絕其端、世宗初年巳有齋醮之事不可輕信不意近來無故、不時修設齋醮恩寵賞賚、過于尋常、遠近傳聞。無不驚駭、推求其故、皆因先年壞事之徒。各名下掌家管家等項人員。計引番漢僧道人等。巧言誑惑。以致　陛下不察。誤蒙信用。各該名下人員。從來壞事。非止一端。至于今日。猶以齋醮一事。試探聖心。夫齋醮之事。乃異端邪說誑惑時俗。假此名目以為衣食之計。佛家三寶。道家三清。名雖不同。其實同一虗誕誣罔。聖王之所必禁。在昔梁武帝宋徽宗崇信尊奉。無所不至。一則餓死臺城。一則纍繫金虜廟社丘墟。生靈塗炭。求福未得。反以召禍。史冊所載。其跡甚明。若使二君當時。左右隨侍。皆得正人。何至受禍如此哉。二君且未暇詳論。只如近日劉瑾建玄明宮。錢寧建石經山祠。張雄建大慧寺。張銳建壽昌寺。于經建碧雲寺。張忠建隆恩宮。所費金銀。不可勝計。其心本欲求福也。然皆被誅竄。家底敗亡。略不蒙佛與天尊之庇佑。由此觀之。則其不足信也明矣。夫何讒邪小人。公肆眩惑。不遵　祖宗法度。不畏天下議論。至使宮闈之內。修建齋醮。萬乘之尊。親蒞壇塲。上惑宸聰。下誑愚俗。以為福田可種、利益可求、災患可除、祥瑞可致、不知年來遠近亢旱。風霾災變。彼何不誦一經。不念一呪。以消弭之乎。南北直隸山東河南流賊往來。焚劫殺戮。彼何不驅神兵鬼將以掃平之乎。　陛下試以此驗之。則其無益有損。不待辯矣。况　陛下親蒞壇塲。行香拜籙亦甚勞矣。何不移之以御講筵。修設齋醮糜費錢糧亦甚多矣。何不移之以賑窮困。正道異端。不容並立心既繫于彼。則必不繫于此。邪說既入。聖賢之經訓自疏。播之天下。傳之後世。其為　陛下聖德之累不少。非止虧損聖治耗蠹民則而巳。臣等職在輔導。陳善閉邪、培養君德分所當然、第以積誠未至言雖諄諄未蒙嘉納今不得巳、形之章奏揚言于延、以為不如是。則不足以聳動天聽故不避干犯。率爾上塵。伏望聖明亟納臣等所言、特命司禮監官將前項有名蠱惑引誘人員、遂一查出、先將首惡從重究治、其餘夤緣阿附者、盡數斥逐、不使仍前隨侍、再命禮部查訪在外寺觀、同惡相濟表裏售姦僧道、一體治罪、又命光祿寺備查近來每次齋醮取用米麵蔬菓等數又命內庫查報各該人員賞過襯施銀兩等物各開數進呈究問追奪、以杜冐濫、更乞大施乾斷于凡無益齋醮、一切停免、惟日以敬天法　祖修德保身為先務則聖治益隆　聖壽自延、而聖德愈光、所以綿國祚于千萬年、而無疆者、端有在于是矣


秋夜

其一

萧萧历玄夜，孤雁流云端。
方期桂浦月，随觉江介寒。
荒庭嘿候虫，中榭留秋兰。
徘徊宵影歇，寂寞芳岁残。
河影泫遥夕，露草白以漫。
悽年多思虑，宛转徒眇欢。
起视西北隅，美人自吟叹。
天涂阻灵驾，凉吹愧羽翰。
不炫刀尺巧，顾子衣裳单。
心摧苦寒节，塞嘿良独难。

其二

朔风摇杂树，落叶向何方。
中宵起为别，零乱不成行。
细草濡前术，寒鸟依东厢。
揽衣冒丰雾，华烛蒙清光。
晏岁增积虑，劲秋飞早伤。
辉辉雁弄云，皓皓月当霜。
凄菊自疏放，帷幕媚芬芳。
采摘当户坐，妍容独难忘。
晚姿惊冶丽，迟暮触中肠。
回身抚瑶瑟，三叹弹清商。





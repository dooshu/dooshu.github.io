周官


这是成王训戒百官的说话。史臣记其语，以“周官”名篇。





惟周王抚万邦，巡侯甸，四征弗庭，绥厥兆民。六服群辟，罔不承德。归于宗周，董正治官。

侯甸，是侯服、甸服，并男、采、卫及畿内为六服。独言侯甸者，是举近以诙远的意思。弗庭，是诸侯叛逆王命，不来朝贡者。群辟，即是诸侯。宗周，是镐京。董字，解做督字。治官，是治事之官。

史臣叙说，惟我周王抚临万邦，大一统以致治，乃出而巡狩侯甸诸服之国，以稽察其政事；又四面征讨诸侯之不来庭者，以明正其罪恶。因以绥定天下之兆民，使人人都安居乐业，无有失所。当是时，六服诸侯皆相与承流宣化，奉顺大君的德意，无敢有阻遏上命、自取罪戾者。盖我王一巡狩征讨间，而恩泽诞敷，威灵远播，外攘之功赫然已著矣。又以朝廷为四方之极，内治不可不饬也。于是归于镐京，督正在朝治事之百官，使各遵体统而无相侵越，各修职业而无敢怠惰，庶乎本原之地整齐严肃，而六服承德之盛可以长保矣。此即下文“制治未乱，保邦未危”之意也。





王曰：“若昔大猷，制治于未乱，保邦于未危。”

猷字，解做道字。

史臣叙成王训迪百官之词说：“若古昔大有道之世，圣帝明王，兢兢业业，其时虽法度修明，世已治而无乱矣，犹以乱不生于乱，而生于治，故其图惟治道，常在于未乱之前；虽海宇宁谧，世已安无危矣，犹以危不生于危，而生于安，故其保固邦家，常在于未危之日。其所以预图者，亦无他，惟是建官择贤，加之意而已。故能长治久安，永无乱危之祸。若待已乱已危而图之，则无及矣。”





曰：“唐、虞稽古，建官惟百。内有百揆、四岳，外有州牧、侯伯。庶政惟和，万国咸宁。夏、商官倍，亦克用乂。明王立政，不惟其官，惟其人。

建，是立。百揆，是揆度百事的官，即宰相之职。四岳，是总方岳诸侯之事者。州牧，是一州之牧。侯伯，是次州牧而总诸侯者。盖侯伯率属以统于州牧，州牧又率其方之诸侯以统于四岳，四岳以下，都统于百揆。倍，是加一倍。乂，是治。

成王说：“在昔唐、虞之时，去古未远，事简民淳，乃稽考旧典，设立大小职官，其数止于百员。内则有百揆、四岳，以总理在朝之治；外则有州牧、侯伯，以总理四方之治。当是时，官数虽少，然内外相承，体统不紊。所以礼乐刑政，工虞教养，一切庶政都顺理适宜，无有一之不和；四方万国都时雍风动，平定安辑，无有一之不宁。此唐、虞建官之效也。夏、商之时，世变事繁。乃观其会，通制其繁简，建官的员数比唐、虞加了一倍。然内外体统森严周密，庶政也无不和，万国也无不宁，天下治安，不异于唐、虞之盛也。夫尧、舜、禹、汤，皆是明哲的君主。其建官立政，制治保邦，所重者岂在官数之多少，惟在乎得人而已。盖官无大小，皆得贤而后能称其任，苟非其人，必至败官偾事，虽多无益。所以唐、虞建官，只有百员，遂臻和宁之效；夏、商之时，官多一倍，天下一般大治。官数虽殊，治效则一，此非得人之明验哉！”观此可见设官治政，固有国之大体，而为官择贤，尤用人之要务。若官不得人，徒取备员，则非惟无益而为害多矣。君天下者，不可不知也。





“今予小子，祗勤于德，夙夜不逮，仰惟前代时若，训迪厥官。

予小子，是成王自谦。祗，是敬。逮，是及。若，是顺。

成王说：“予小子敬勤于德，兢兢业业，不敢怠忽。早夜间常恐有所不及，只仰承前代。若唐、虞、夏、商建官致治的美意，顺着他行，以训教启迪百官，使各尽其职，而助成化理也。”可见修德是任官之本。若人君自家德不能修，则无以倡率百官。虽终日训迪他，也不信服。孔子说：“为政在人，取人以身。”正是此意。





“立太师、太傅、太保，兹惟三公。论道经邦，燮理阴阳。官不必备，惟其人。

太，是尊无以加之词。师，是天子所师法。傅，是傅相。保，是保安，公取无私之意，因以为官名。经，是经纶。燮理，是和调。

成王说：“如今定立太师、太傅、太保，这三样官为三公。不劳以职务，专与人主讲论发明天人的道理，启沃其心，涵养其德。推此道理以经纶邦国，使教化行，政事举，万民万物都得其所；推此道理以和调阴阳，使三光全，寒暑平，四时五行都顺其序，便是三公的职事。然这等官职任至重，不必徒取备员，须是天下第一等道全德备，可为王者师的，然后委任他。若无这等人，宁阙其位，不可滥授非人也。”





“少师、少傅、少保，曰三孤。贰公弘化，寅亮天地，弼予一人。

少，是位次于尊之词。孤字，解做特字，见非三公之属，且取独立无朋之意。贰，是佐贰。弘，是大。寅亮，是敬明。

成王又说：“立定少师、少傅、少保，这三样官司为孤，以佐贰三公。三公既已论道经邦，三孤则弘大扩充其经邦之道化，务使朝廷政务咸协于中；三公既已调和阴阳，三孤则致敬详明于天地之运行，务使四时五行各顺其序。用以辅弼人君，匡正其过失，成就其德业，便是三孤的职事。”盖公、孤同一辅弼之任，都要得非常之才，不比庶官职事可以照例除授也。





“冢宰掌邦治，统百官，均四海。

冢，是大。宰，是治。谓其职任甚大，故谓之冢宰。

“定立冢宰为天官卿，使他掌管邦国的治道。内外大小有司，凡官职者，皆在管摄。务要选用贤能，以分职治民，使四海之内，人人得所无有不均平的，这是冢宰之职。”后世之吏部尚书，即此官也。





“司徒掌邦教，敷五典，扰兆民。

司，是主。徒，是众。以其官主民众，故谓之司徒。扰，是调习安养的意思。

“定立司徒为地官卿，使他掌管邦国的教化，敷布君臣、父子、夫妇、长幼、朋友五者典常之教，以调习安养天下。众民如有不忠、不孝、无礼、无义的，务要教导他，使之各守礼法，不敢逾越，这是司徒之职。”后之户部尚书，即此官也。





“宗伯掌邦礼，治神人，和上下。

宗，是宗庙，凡祭祀以宗庙为主。伯，是长。以春官为四时之长，故谓之宗伯。

“定立宗伯为春官卿，使他掌管邦国的典礼，专整理天神、地祇、人鬼之事，与吉、凶、军、宾、嘉之五礼。辨别其上下尊卑等列，都无有僭乱，无有乖争，这是宗伯之职。”后之礼部尚书，即此官也。





“司马掌邦政，统六师，平邦国。

军政莫急于马，以其主军马之事，故谓之司马。

“定立司马为夏官卿，使他掌管邦国军政，统御天子的六军。凡天下有干正之人，则举兵征伐，以平治邦国。使强不凌弱，众不暴寡，人人得其平，这是司马之职。”后之兵部尚书，即此官也。





“司寇掌邦禁，诘奸慝，刑暴乱。

寇，是寇贼。禁，是法禁。

“定立司寇为秋官卿，使他掌管邦国法禁。有犯法违禁的，则推诘究问，务得其真情；有强暴作乱，罪恶显露的，必刑戮以正其罪，使不得苟免，这是司寇之职。”后之刑部尚书，即此官也。





“司空掌邦土，居四民，时地利。

空，是空土，古时穿土穴而居之，以其主民安居，故谓之司空。

“定立司空为冬官卿，使他掌邦国之地土，以居处士农工商四者之民，使之各得其所。顺天时以兴地利，如春耕、夏耘、秋收、冬藏之类皆不失其时，这是司空之职。”后之工部尚书，即此官也。





“六卿分职，各率其属，以倡九牧，阜成兆民。

六卿各有属官，每一卿属官六十员，通共三百六十员。阜字，解做厚字。

成王说：“冢宰掌邦治为第一。然治道莫先于教化，故司徒第二。教化莫先于礼乐，故宗伯第三。教化既施，而犹有不守礼法者，必加以兵、刑，都出于不得已，故司马第四，司寇第五。暴乱既去，而后民得安居，故司空第六。六卿既已分职，各自率领其属官，以倡率九州之牧，自内达之于外。故政治明，教化洽，天下兆民莫不阜厚而化成矣。”盖周公辅相成王，经理太平之良法如此。





“六年，五服一朝。又六年，王乃时巡，考制度于四岳；诸侯各朝于方岳，大明黜陟。”

五服，是王畿外侯、甸、男、采、卫，五等诸侯之国。制度，是朝廷颁降的礼乐法度。

成王既已训迪在内之臣，此又举制驭外臣之法说道：“天子所以振饬纪纲，统驭九牧，惟朝觐巡狩，为至大之典。如今定制，每六年，五服诸侯一次来朝会京师，各述其职以达于上。又六年，诸侯再朝。通十二年，天子乃以时巡行于诸侯所守之地，稽考一应制度于方岳。如岁时月日之差，则协而定之；律度量衡之异，则审而同之。以至风俗好尚、礼乐衣服之类，莫不采听而修饬之。维时五服诸侯，各执玉帛来朝于方岳之下。如岁二月东巡狩，则东方诸侯朝于岱宗；五月南巡狩，则南方诸侯朝于南岳；其八月西巡，十有一月北巡，则朝于西岳，北岳亦如之。每巡狩所至，即加意询察诸侯的贤否，大明黜陟之典。如恪遵制度，奉职安民的，则进其爵，增其地；其不守制度，怠政殃民的，则贬其爵，削其地。赏罚昭而劝惩著，六服诸侯无有不承德者矣。”

按：有虞五载一巡，群后四朝，至周朝以六年，巡以十二年，制之繁简，时之疏数，已自不同。后世时巡不行，而观察委之臣下，惟朝觐述职之典，则迄今行之不改。黜陟当否，乃人心向背所关，诚不可不慎重也。





王曰：“呜呼！凡我有官君子，钦乃攸司，慎乃出令。令出惟行，弗惟反。以公灭私，民其允怀。

攸司，指百官所管的职事。令，是政令。反，是壅逆不行的意思。允怀，是信服。

成王总呼百官，叹息而训戒说：“凡我有官守的君子，虽尊卑大小不同，都是代理天工的人，皆当敬谨以图尔之职事，不可旷怠而失职也。然欲敬其职，又当以慎令为先。盖凡政令之施，关系甚大。若不加详慎，则号令必有阻逆而难行者。夫至于出令而人不奉行，则不惟失上下之分，且国家事务亦将废坏而不举矣。凡尔有位于发号施令之时，务要谨慎详审，度时宜，量事势，使人得以遵守；不要轻率忽略，将不可行的事施出去，至于壅逆而难行。然命令之当否，惟视心之公私何如耳。若在上的人，存心正大光明，一惟秉持公道，克去私情，凡所施行，件件都合乎天理，当乎人心，则政令一出，自然风行草偃，听之如蓍龟，仰之如神明，无有不敬信畏服者矣。何至于壅逆而不行哉！尔有官君子，能慎其令，则敬职之道亦不外是矣。”





“学古入官，议事以制，政乃不迷。其尔典常作之师，无以利口乱厥官。蓄疑败谋，怠忽荒政。不学墙面，莅事惟烦。

学古，是学前代之法。制，是裁度。迷，是错缪。典常，是当代的典故。蓄，是积蓄。莅字，解做治字。烦，是烦扰。

成王说：“尔大小庶官，先须将前代的成法，都学习通晓了，然后可以进用而为官。及至议处国家的事务，却把平日所学的，用之以裁度斟酌，则事有条理，不至迷错矣。然前代的法，亦有宜于古而不宜于今者，尔又须以当代典常为师法。盖这典常，都是我文、武、周公之所经画，至精至当，所当遵行，不可以喋喋利口，逞其才智，轻易更改，乱尔之官守。盖事若积疑而不断，必反败其谋为；心若怠忽而不谨，必荒废了政事。然决疑立政，都从学问中来。若不肯习学古法，留心时务，则事理必不通达，心地必不开明，就如面墙而立一般，眼中一无所见。使之治事，必然周章乖错，举措烦扰，岂能辨国家之务乎？所以人不可无学问之功也。”

按：这一节虽成王训迪百官之言，其于君道尤为亲切。故博览经史，讲求治道，即所谓“议事以制”也；谨守成宪，修明旧章，即所谓“典常作师”也。人臣不通古今，尚不可以办一官之事，况君天下者乎！此明主所宜留意也。





“戒尔卿士，功崇惟志，业广惟勤。惟克果断，乃罔后艰。

功，是事功。业，是职业。果断，是勇于决断的意思。

成王既总戒庶官，至此又说：“如今申戒尔在朝的卿士，若要事功崇高，须是立志。若柔懦而不立志，则事功便卑下了，岂得崇高？若要职业广大，须是勤力。若怠惰而不勤力，则职业便狭小了，岂得广大。有此二者，又须临事能刚果决断，然后事皆有成，不贻后日艰患。若犹豫固滞，而不能果断，则志与勤都虚用了工夫，何益于事？尔等要建功立业，皆当深省于斯。”





“位不期骄，禄不期侈。恭俭惟德，无载尔伪。作德，心逸日休；作伪，心劳日拙。

骄，是骄傲。侈，是奢侈。载字，解做事字。

成王又说：“凡人居富贵之中，志念易盈，嗜欲易纵，必有道以处之，而后可以长有其富贵。今尔卿士所居之官位既贵，则虽不与矜骄期，而矜骄自至；所享之俸禄既厚，则虽不与奢侈期，而奢侈自至。故居是位者，必当恭以持己，而后不至于骄；享是禄者，必当俭以节用，而后不至于侈。然恭俭岂可以声音笑貌为哉？必须真有是谦虚忘势之心，而后其恭为实恭；真有是简淡朴素之念，而后其俭为实俭。恭俭皆出于实德，则内外如一，此心自安，而日著其休美。若只假做个恭俭的模样以欺人，则虽掩护遮盖，苦心劳力，而不恭不俭之真情终不可掩，亦日见其拙而已，何益之有哉？夫一诚伪之间，而得失之顿殊如此，尔卿士当以作德自励，而以作伪为戒可也。”





“居宠思危，罔不惟畏；弗畏入畏。

宠，是宠荣。危，是危辱。

成王说：“人臣享高爵厚禄者，虽是宠荣，然宠辱之机相为倚伏。故居宠荣之地者，必当思念危辱之祸。位高而心愈卑，禄厚而志愈约，无所不致其敬畏，庶几能保守名誉于无穷也。若不知敬畏，骄侈放肆，必入于危辱可畏之中矣。可不慎哉！”





“推贤让能，庶官乃和；不和政厖。举能其官，惟尔之能；称匪其人，惟尔不任。”

厖，是杂乱。称，是举。

成王说：“人君为治，必须群臣协和，同心为国，而后政事可理。然大臣者，又小臣之表率也。若尔为大臣的，能推荐有德之人，使之在位，而不蔽其贤；逊让有才之人，使之在职，而不害其能，则那小臣每也自然效仿。将见士让为大夫，大夫让为卿，师师济济，无有争竞，而政事皆灿然就理矣。若大臣于有德的，不肯推荐，反媢嫉之；于有才的，不肯逊让，反排挤之，则那小臣每也都仿效，互相忌害，彼此纷争，而朝廷政事必至于杂乱而不可振举矣。然大臣以用人为职，其所举有当否，己职之尽与不尽，亦系于斯焉。若荐举一出于公，所用的人果能不负其官，则知人善任，政事修明，是即尔之能矣；若荐举或出于私，所用的人或至隳其职业，则引用匪人，误国殃民，是即尔之不胜其任矣。为大臣者，可不谨哉！”





王曰：“呜呼！三事暨大夫：敬尔有官，乱尔有政，以佑乃辟。永康兆民，万邦惟无斁。”

三事，即立政所称三事大臣。乱，是治。斁字，解做厌字。

成王于篇末叹息说：“上自三事大臣，下至大夫小臣，我申戒尔等：当敬谨尔所有的官职，不可怠忽；整治尔所司的政事，不可废弛。用以佑助尔君，永远康济天下之兆民。庶几万邦之广，亲附爱戴，而无厌斁我周之心矣。”

按：《周官》一篇，先儒以为成王亲政之书。盖成王受周公之教已成，故亲政之初，训迪百官，凡公、孤、六卿、百执事，无不正其官守，加以训词。其言居官莅政之道，无一语不精当，所以当时百官奉行，天下大治，真可为后世之法也。






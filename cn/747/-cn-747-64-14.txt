○御宣政殿试制科举人制

古人有言，尝引一代之人，以理一代之务。虽隽贤茂彦，不乏於时，然亦在敷纳以言，精核其实。若决川渎以导其气，考金石以求其音，使抱忠义者必尽其诚，知古今者必先其虑。朕纂承鸿业，以抚兆人，尝欲效三代之礼，修烈祖之法。犹念和气之未洽，休祥之未臻，百姓之未安，五兵之未戢，故详延修洁之士，庶得闻乎未闻，将以达天地之心，究俗化之变，研安危之虑，探理乱之言。子大夫覃思於六经，驰骛於百氏，得不讲求至论，以沃朕心。方直者举朕之阙，政术者体时之要，慕元远者卑其论，赡文词者抑其华。言经者折衷於圣人，以明教化。论将者先之以仁谊，无效纵横。於戏！子大夫当朕之时，必思自达。且古之翼戴其君者，尚委辂纳说，荷担吐奇，由壶关之上言，自南昌而讽刺。况文陛之下，负扆亲临，若藏器不耀，结囊而去，顾朕深志，复何望焉？当体予衷，无惧后害，宜坐食讫就试。


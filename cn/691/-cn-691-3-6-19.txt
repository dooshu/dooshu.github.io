◎鬼掳掠

有恶丐死于路，附近居民因其生前索诈未遂，虑为祟，乃舍冥资其侧，地方报官，守尸候验。守者夜见数人对尸羡曰："好暴发财。"主呵之，若弗闻，掳掠冥资，作鬼啸而去。此丐所得冥镪，实由生前索诈而来，货悖而入，亦悖而出，宜乎旋遭掳掠也。尝闻父老言：里有鄙夫某，刻薄成家，居积累万。于城隍庙见大算盘，标题人有千算，天只一算，楹帖有刻薄成家，难保儿孙久享。心惕然动，询一邻叟何以别善恶，叟曰："吾之快意，人之不堪，吾所利益，人所难忍，皆吾之为恶也。善更条目纷繁，巨细不等，惟以帝君阴骘文奉持力行，诚实无伪，不稍退悔，自绝为恶之萌，不待去其恶也。"某由是矜孤恤寡，贫穷亲故赖其举火者数十家，遇事宽厚从善，如登向之切齿者，莫不感激，子孙继兴，至今为里中巨族云。


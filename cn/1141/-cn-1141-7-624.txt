南浦逢王愿五同年（王自翰林出督粮储。）

人生聚散如沙鸥，江天海国各沈浮。
十载别君一相见，茫茫岁月随东流。
执手开轩坐榻上，旋呼尊酌交劝酬。
梅花老春白鹿脯，为君沈醉倾庶羞。
酒阑屈指同门友，惟我两人同宦游。
畴昔联镳君特达，天禄石渠资讨蒐。
隔巷招寻余最数，素心晨夕相淹留。
踏花缓带歌燕市，系马衔杯傍御沟。
此后驱驰踰粤岭，君亦谢病归林丘。
天怜索处易憔悴，蓬飘萍聚来南州。
令子成行孙在膝，那得相看不白头。
西江厥赋称瘠土，乱来荆棘盈田畴。
力尽犁锄又水旱，荒村野哭声啾啾。
漕折争言便民力，追呼搒系如俘囚。
粜粮三石当一石，倒廪倾仓还卖牛。
玉粒徵收又难运，兵船络绎无馀舟。
催科箕敛敢言拙，遗黎沟壑何人收。
积薪厝火且安坐，吏惟执法无良谋。
君昔善奕名国手，手谈清宴今能不。
丈夫悯时心惨澹，中宵侧足行夷犹。
回首故园忆松桂，可怜山谷横戈矛。
墟柳园桃忽烂熳，黄鹂紫燕欢匹俦。
兴来张口不能塞，为君高歌南浦楼。



【赴洛道中作诗二首】

总辔登长路。呜咽辞密亲。借问（类书残卷误作门。）子何之。（《类聚》作为。）世网婴我身。永叹遵北渚。遗思结南津。行行遂已远。野途旷无人。山泽纷纡馀。林薄杳阡眠。虎啸深谷底。鸡鸣高树巅。哀风中夜流。孤兽更我前。悲情触物感。沈思郁缠绵。伫立望故乡。顾影凄自怜。（○《文选》二十六。本集五。《诗纪》二十五。又《类聚》二十七作赴洛诗。引亲、身、津三韵。鸣沙石室古籍业残类书残卷客游门作赴洛诗。引亲、身二韵。）

远游越山川。山川修且广。振策陟崇丘。安（李善本《文选》作案。《类聚》作按。）辔遵平莽。夕息抱影（《类聚》作景。）寐。朝徂衔思往。顿辔（草堂诗笺误作主。）倚高（《文选》作嵩。本集同。六臣本《文选》注云。五臣作高。草堂诗笺作旧。）严。侧听悲风响。清露坠素辉。明月一何朗。抚枕（《文选》作几。六臣本注云。五臣作枕。《文选》注作机。按作机是。枕。机之误。）不能寐。振衣独长想。（○《文选》二十六。本集五。《诗纪》二十五。又《类聚》二十七作赴洛诗。引广、莽、往三韵。《文选》二十六在郡卧病诗注引一句。草堂诗笺二十述古诗注作赴洛诗。引一句。）


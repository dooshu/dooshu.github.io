白乐天有吾年五十七诗尤展成又广为五十八余适当是岁因和之

吾年五十八，出游月在午。
回忆我生初，衰门方薄祜。
只影悲鲜民，蓼虫习蓼苦。
仰屋与向壁，心口自相语。
夙好惟诗书，无心问庾釜。
白眼睨青天，空手思撑补。
终安野老愚，难竞众女妩。
肉食忝半生，涧石行当煮。
如何甫清暇，杲日忽阴雨。
安坐少弦歌，澒洞多钲鼓。
乐郊成战场，祸山福如羽。
生民复何辜，百万饱貔虎。
中宵或涕泪，实耻同儿女。
杖策还出门，跼蹐愁索处。
南憩石头城，东寻笠泽浦。
灵境恣幽怀，登涉忘炎暑。
向禽良独难，稷契徒自许。
游宴恋友生，内顾伤羁旅。
烽火淹岁年，醉乡迷国土。
何当坐虎丘，看月当三五。



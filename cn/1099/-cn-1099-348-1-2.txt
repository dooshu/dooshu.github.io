○請申軍令以壹士心疏 【 申軍令】

邇以秋防戒嚴之月、節據喜峯等哨夜、報稱東西二虜、合謀徑犯薊鎮、東虜土蠻、會同北邊、從無看見邊墻的生夷劄灤等都調到正北、地名打十酥、即是鹽廠地方、土蠻住牧處所、聚兵俱齊、西虜安灘黃把諸酋、聚兵亦齊、見今起身東行、內東虜犯喜峯口、迤東太平燕臺石門等路、西虜各分為三大枝、分犯古北曹墻馬蘭等路、旦夕有事、除臣嚴為分布固守、及秣馬待戰外、看得薊鎮、自庚戌以來、止是一路入犯、以全鎮之力、調集二三路之間、幸曾守固一二次、今報東西並犯、巳分道矣、而西虜之中、分而又分、緣其部落眾多、雖分亦有餘力。在我兵力有限。無所不備。勢分力寡。仰仗　皇威十一路之中、兵賊相值、攻守兼備、必期堵回實為不戰而屈人兵、策之上也但邊長力薄、萬一致有一處潰墻而入、則十路皆有全功、當以血戰為主查得先該軍門議主條約、責臣行各統領援兵將領偏裨、自上而下、各取保結、並無臨陣退縮不堪之人、固已教之首尾聯屬之義、近又復行、自下而上、歃血誓神、每兵九名、保一隊總、隊總三名、保本旗總、旗總三名、保本百總、百總三名、保本把總把總二員、保本千總中軍、千總中軍保本將領、將領保臣、臣保督撫兵備、若有失陷者、各甘抵命、是又責以親上死長之道。此節節而制之之術。即血戰之法也。然血戰之勢、在度虜形彼既數十萬眾、我軍最少、亦須數萬方可對壘、今查全鎮擬定主客標路戰兵馬步、不下五六萬、北之虜勢眾寡、雖有不同、氣勢足充一陣、但以寡禦眾之道。須聯數萬人之心為一心。合數萬人之力為一體。則勢齊力倍。勇氣自增。所謂撼山易、撼岳家軍難之機也、第恐號令之傳宣。雖一新于目耳。而沉痼之積染。未痛改于身心。往日薊鎮弊、其參遊之視督撫總兵、與中軍千把總之事參遊軍士之視中軍千把總、平日禮文、尚有可觀、一臨壘之時、將領竝不聽受主將約束、雖督撫亦不之畏矣其心以為虜既潰入□已破矣。彼為主將者、非遭鋒鏑之殘、即有桎梏之逮、泄泄然伺虜之出、望望然知將之去、終不能奈我何也、且失事者以斧金?戊在前、不暇督人之過。即鳴之縲絏之中。誰復為地方之計。而繼厥任者、始固昧于不知其詳。中則諉為不切于已。終則責以報効于後。不惟不加之罪。而且復施之恩。至有僨事于此。而允其報效于彼。朝以失陷主將、而暮由保薦拜官。甚至一陣之間、有目擊主將之□亡而不救。身猶冐功以陞擢者。人亦何苦而必與主將同死耶。此一陣之間、萬人為心、如之何能破虜成功、以伸　皇上之天威哉、臣因痛偏禆士卒之未必同心、誓死決戰、故取颺言于未死之前、以為求死報、不如功報之為愈也、竊計虜犯之時、臣必首率驍徤、登壇拒敵、賊若先以步虜乘險而登、臣當其騎墻欲潰之際、即督南兵殺手數千名、仰而攻之、决期堵回、但恐不在臣駐之左右、而遠隔數十里之外、步兵馳救不及賊必大入、臣即一面以部士抵當、一面調集各路援兵、及請督撫各標兵、或堵於所犯之途。或邀於隋歸之際酌量機宜。誓决一戰務必大挫虜鋒使之狼顧奔北雖不能救東隅之失。亦可收桑榆之功。所可慮者、兵機變於呼吸之間、人心動于死生之路、臣雖一人當先、不過一人之力、所殺幾何、必臣倡之、大小將領、從而和之、同心協力、一鼓而前、庶可成血戰之功、然必仰藉　皇上威靈、叮嚀諄示、庶幾人心齊一、令於决戰之時、敢有偷生之徒、違臣號令者、除頭目以下、欽遵近例、都許軍法行事、其參遊而上、恐臨時無暇行法、容臣即時綁送軍門、照武官都指揮例、當陣以軍法示眾、至若眾將棄臣奔北、臣果力戰殞身、均乞　皇上渙頒　明旨、必寘之法典、既不使巧詞漏網、亦不使倖計夤求、若諸將爭先、奮殺不退、臣有死傷、亦不相累、至于失陷將領之中軍千總。失陷中軍千總之把總百總。失陷把百總之旗隊總。失陷旗隊總之兵士。一聽撫按一體查明。處以死刑□使苟免臣雖一死、而後之士卒皆知法無所逃。將領得藉偏禆之力。偏禆得藉士卒之力。未必不由于此也。或議數萬之眾、難以加罪、殊不知所罪者。乃首先奔北失陷頭目。本部曲凡下一等之人。譬如失一參遊。所誅不過中軍千總三四人耳。以下則勿問矣。失一千總。所誅不過把總二人。以下則勿問矣。失一把總。所誅不過百總三人。以下則勿問矣。失一百總。所誅不過旗總三人。以下則勿問矣。失一旗總。所誅不過隊總三人。以下則勿問矣。失一隊總。所誅不過步兵九人。其他則勿問矣。究竟不過誅數十人而止若果我兵全勝。虜眾大敗。勿問陣亡何項將領不係奔北失陷者皆不連坐如此則血脉貫通氣勢聯絡法未嘗不約而畏法者眾罪不必加眾而及之者均。雖欲不一心。自不敢也。所謂誅一人而千萬人懼者此耳。臣復慮首功所斬有數。前進原非一軍。奔北亦非一騎。退卻不止失陷頭目之輩。尤當別立一法。以輔勸懲之所不逮。合無將用命之士、齊心向前、果有首功者、照例紀錄、其附和之眾、當以加糧為賞、逐次漸加、使之終身得支、以為眾望、設或逡廵畏縮、望風潰亂者、亦當槩減其糧、以示懲戒、以其所減、益於所加、必待再有功勞。方准議復。如此則人心齊肅、賞罰加明、我兵雖少、亦可成一戰之功、以寡敵眾之計、無出于此者矣、伏乞　勑下兵部、再加詳議、　特賜施行、則人心可一、國法益彰、愚臣誓死之志、或可少盡、而籌邊之策、未必無小補也、再照兵機。必以耳目分明為先。薊鎮耳目不明、奸猾得計、此不用命之要領也、往日各該大小將領、但遇虜勢臨邊、先行分布心腹人役、入京、臨時亂行差人、徑報閣部、甚至布滿密要、虗傳功伐、忌害阻陷駕罪攘勞、無所不至、夫其人專一用心於此、又肯臨時用命哉、為今之計、伏乞　敕下兵部、一行督撫臣等、今後參遊守提等官、凡遇大小事情、止許差人飛報督撫按道鎮協衙門、酌量事體、輕重緩急、或通行隄備、或轉報部科、一行五城兵馬司、但有參遊以下、布設腹心於京都內外者、出示地方、報官拏問、其濫報違禁者、許兵部就行解發軍前、兼其將領拏究、至于臣雖一鎮統兵主將、但獲功則當不伐。有罪則當順受。凡涉功罪之際。亦止徑報、督撫廵按轉奏。亦不敢肆行濫報。至于將領生奸誤事者、容臣徑奏、或徑以軍法處治庶功罪之核、不眩于耳目、而弊絕心齊、自圖實効矣、

皇明經世文編卷之三百四十八終








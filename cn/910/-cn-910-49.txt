●昭君出塞

（海昌玉阳陈与郊编西湖林宗沈泰评武林野君徐、辰三王玑阅）

【夜行船】〔贴扮宫女上〕彩凤晓衔丹诏往，青鸾远降赐戎王。一霎宫闱，万端悲怆，忍使翠尘珠央。

（金壶漏尽禁门开，飞燕昭阳侍寝回。随分独眠秋殿里，遥闻笑语自天来。奴家是汉宫中一个女官是也。领着君王诏旨，宣王昭君上殿。守宫的，快请你王娘娘承旨！）

【金珑璁】〔旦扮昭君上〕倚帘听半晌，宫嫔笑语风香。何忽忽，唤娘娘。〔贴〕有旨！〔旦〕空庭春暮矣！惊传诏奉清光。疑错报，幸平阳。

（朝日残莺伴妾啼，开帘惟见草萋萋。庭前时有东风入，杨柳千条尽向西。宫人，有甚旨来？〔贴〕官家今日御未央宫，传旨宣王嫱上殿，下嫁单于。〔旦作悲介〕兀的不闷杀人也！〔贴〕请娘娘宽心。）

【二郎神】〔旦〕心悒怏，叹韶年受深宫业障。（〔贴〕娘娘，向来情绪如何？）〔旦〕只粉泪香魂消共长。这分明琐定、沉沉金殿鸳鸯。凤吹鸾笙霞外响。〔贴〕娘娘，人人道六宫中是阆苑蓬莱、人间天上哩！〔旦〕羞杀人蓬莱天上。（〔贴〕娘娘，官家也曾行幸来么？）〔旦〕说甚雨云乡？到巫山才知宋玉荒唐！

【前腔】思量！愁容镜里，春心弦上。户牖恩光犹妄想。（宫人！宫人！）怎落花飞燕，这般样衔出宫墙？（〔贴〕只为前日毛延寿，指写丹青，遍需金帛。娘娘自恃天香国色，不送黄金，因此乔点画图，故淹珠玉。今日官家按图遣嫁，耽误了娘娘也！〔旦〕原来如此。）却信着翻覆丹青浪主张，悔那日黄金空阻当。我待诉君王。（〔贴〕娘娘面奏时，那毛延寿该万死也！〔旦〕宫人，你觑我面貌呵！正是一时憔悴尽，如今却是画图中。）怕如今双双泪眼相当。〔下〕

（〔众扮中常侍二人，中涓二人，力士二人，随生扮汉皇上〕〔众报〕至尊来也！）

【绕池游】〔生〕和亲定讲，此日天孙降。向银河蚤填漭沆。（看女官到时，速宣王嫱上殿来！〔众应介〕〔旦上叩头介〕〔生作惊介〕呀！怎生与画图中模样，相去天渊？分明是洛浦仙姿，蓝桥艳质。压到三千粉黛，惊回十二金钗。毛延寿这厮，好生误事！着武士将毛延寿斩了！〔众应介〕〔生〕我便别铨淑女，远赐单于。省得埋没了这照乘明珠，连城美玉，也由得我。只一件：姓名已去，若寡人失信单于，眼见得和亲不志诚也。罢罢罢！）

【啭林莺】美人！你双蛾淡扫忒恁妆。教人追恨贪狼！〔旦拜辞介〕〔生〕看你云鬟敛怨辞仙仗。宫恩虏信，势不两全今日里恩和信，怎地商量？天公酝酿，千般痛尽在这去留一晌。谩匆忙，（美人，少留一刻呵！）强如别后，空寻履迹衣香。

【前腔】〔旦〕君王爱奴鸾与凰，便莺燕老何妨。自嗟薄命投夷帐，无情是画笔平章！沉吟自想。（可怜臣妾此去呵，）只明月送人关上。更徨金徽形影，谁怜我玉殿肝肠？

（〔生〕着中常侍四人，中涓二十人，羽林将领，一一如嫁公主旧例，好送昭君出关也。〔众应介〕〔生下〕〔众〕请娘娘换了新妆，上马者！〔旦更衣介〕）

【北双调新水令】征袍生改汉宫妆，看昭君可是画图模样？旧恩金勒短，新恨玉鞭长。迤逗春光，旆旌下，塞垣上。

【南步步娇】〔众〕翠拥珠围雕鞍傍，遮莫骊驹唱，齐纨汉苑香。吹落龙沙，草回花放，娘娘，何必闷膻乡。（比着先前孤另呵，）便绮罗宫里同惆怅。

（〔旦〕中常侍，我不为别的。）

【北折桂令】听了些鼓角笙簧，气结愁云，泪洒明琅。守宫砂点臂犹红，衬阶苔履痕空绿，辟寒金照腕徒黄。关几重，山几叠，遮拦仙掌。云一携，雨一握，奚落巫阳。（〔外末〕那单于也是一国之主。）〔旦〕道甚君王，想甚风光。单则为名下阏氏，耽误了纸上王嫱。

（将琵琶上来！〔作弹介〕）

【南江儿水】〔二贴〕灯下茱萸帐，车前苜蓿乡。（常言道：言语传情不如手，）伤情并入琵琶唱。那更这灞桥流水伤来往，渭城新柳添凄怆。娘娘，着甚支吾鞅掌。（女儿每呵！）转向长门，两地一般情况。

【北雁儿落带得胜令】〔旦〕宫人！那里是哭虞姬别了楚霸王，端的是送娇娃替了山西将。保亲的像李左车，送女的一似萧丞相。止不过汉戟凛胡霜，则待出红儿、扰白狼，压翻他杀气三千丈，那里管啼痕一万行！（〔贴〕娘娘，你怨着官家，可想着宫中来么？）〔旦〕苍黄！今日个盼宫中，忘鞍上。参商，来日个望天山，疑帝乡。望天山，疑帝乡。

【南侥侥令】〔外末〕娘娘，伤心怀汉壤，（众官员呵！）携手上河梁。你有一日蒲桃春酿赏，又只怕鸿雁秋来断八行。

【北望江南】〔旦〕呀！恁便是鸿雁秋来断八行，谁一会把六宫忘？尽着他箜篌马上汉家腔。央及煞愁肠！俺自料西施北方，料西施北方，百不学东风笑倚玉栏床。

【南园林好】〔二贴〕谪青鸾冤生画郎。今日呵！辞丹凤愁生故乡。（娘娘，虽未度关，想这一片心呵！）先向李陵台上。怜岁月，伴凄凉，还遣梦到椒房。

（〔众〕已到玉门关了，请娘娘过关。〔旦〕俺只着马儿款款行，车儿慢慢随。缘何这般样到的快也？左右！替我勒驻马者。〔应介〕）

【北沽美酒带太平令】〔旦〕觑中常扣紫缰，觑中涓泣红妆。西出阳关更渺茫。似仙姝投鬼方，如天女付魔王。（护送官！）〔众应介〕还宫奏当今主上，只说感皇恩去国婆娘。若问咱新来形像，休道比旧时摧丧。（我好恨也！好恨杀人也！）这一断铁肠，酌量两厢。死不分未央欢赏！

【南尾】〔众〕可怜一曲琵琶上，写尽关山九转肠。却使千秋罗绮伤！

（请娘娘过关保重！〔旦〕生受你，这一天愁，怎生发付我也？）

〔众〕莺燕衔花出上阳，一枝寒玉任烟霜。

〔旦〕泪痕不学君恩断，拭却千行更万行。








卷三十五（乙卯）


福敬齋、孫補山兩相國，和希齋大司空，惠瑤圃製府，同征西藏，軍中各寄見懷之作。賦詩答謝。{〈孫公詩及答謝詩已刻集中，故不再錄。〉

答敬齋公相

聖世韋平兩代賢，瑤華來自大西天。百僚誰敢奔趨後，一士偏蒙淑問先。塞上風雲搖彩筆，山中熏沐展長箋。梅花香裏千回讀，繞屋先生五色煙。

弱冠終軍早請纓，旌旗所到將星明。崆峒掛劍碑留字，蠻海班師浪洗兵。招引降王朝紫闕，〈（領安南國王入朝）〉平反冤獄活蒼生。〈（廣東黃養水一案）〉卿雲直把山河覆，豈止朝朝捧日行。

履曳星辰下殿遲，黃銀腰帶好威儀。千金有賞如揮土，萬馬無聲聽詠詩。已作鹽梅調鼎鼐，更懸冰鏡照茅茨。箕山潁水巢由事，都被皋夔一笑知。

記識先公玉殿旁，非常矜寵夢難忘。掃門未得瞻麟角，芳訊猶通及雁行〈（謂我齋諸公。）〉。半世因緣誰介紹？一門天性愛文章。執鞭莫笑侯嬴老，留與他生願轉長。

附來詩〈（並來劄）〉

余自束髮時，即耳隨園名，知為當代作者。而南北相睽，不得一見，心輒向往。甲辰春扈從金陵，思一訪隨園，適奉命他往，遂不果。今又將十年矣。向見《隨園詩話》、《新齋諧》二書，雖遊戲之筆，而標新領異，已遠勝《滄浪》、《虞初》諸書，攜之行篋，把玩不置。茲來衛藏，軍事之暇，適補山相國、瑤圃製軍咸共朝夕，談次時及隨園。和希齋大司空攜有《小倉山房全集》，因得讀之。才氣浩瀚，茫無津涯，快為目所未睹。餘於役萬里，征討絕域，出青海而眄碣石，登昆侖以睇星宿，復過衛藏以西數千里，歷古未通中國之地，殊形詭狀，不可臆度，惟隨園之才庶幾仿佛似之。竊以餘髫年侍直禁廷，不及讀中秘書。遊曆幾遍天下，所過名山大川，竟未能著所聞見，形之詠歌。讀隨園之詩，乃不禁怦然動也。聞補山相國適有劄覆，附寄四律，亦以見傾倒之有素爾。

獨開生面領騷壇，萬首詩成墨未乾。傳世何須《一品集》，買山肯戀十年官？諸天歡喜隨緣住，泛宅煙波著意看。曾是六朝金粉地，此中容得老袁安。

敢誇旗鼓兩家軍，蹤跡原如歧路分。客過玄亭常載酒，我從東野願為雲。聰明自占無雙福，翰墨先收第一勳。知否有人三藏地，把君詩卷佛香薰。

曾識先人紫閣中，披襟玉殿對和風。士逢知己心難忘，誄善言情讀忍終〈（集中有先文忠公挽詩四首。）〉！君早歸田真作達，余慚專閫又從戎。雁行亦有相知雅，獨恨神交路未通。〈（我齋侍衛二兄曾有投贈之作。）〉

五嶽遊成杖復搘，壯懷仍似少年時。赤城天半標霞綺〈（隨園近作天台、雁蕩之遊）〉，粵嶠春深擘荔枝〈（數年前聞啖荔嶺南。）〉。跌蕩未教閑蠟屐，逢迎到處識霜髭。小倉山畔梅如海，踏雪還將與鶴期。

答和希齋大司空

星象三台動，雲箋萬里來。居高偏下士，為國自憐才。五字長城重，千秋隻眼開。江淹斑管禿，何以報瓊瑰。

少小聞《詩》、《禮》，通侯即冠軍。彎弓朱落雁，健筆李摩雲。罷獵隨拈韻，安邊更策勳。擎天兼捧日，兄弟各平分。

忘卻天人貴，甘居弟子行。長途憐老馬，古劍識干將。招隱心何切，撝謙道愈光。平生知己感，東海水難量。

地位雲泥隔，精神夢寐通。光分青海月，遠照白頭翁。西笑儂無分，南來日望公。定知唐節度，即是漢司空。

附來詩（並小劄）

隨園先生為當代龍門，余耳其名，無由一見。得《小倉山房詩集》，讀而愛之，攜置行篋，日夕玩詠不輟，得詩二首，以誌服膺。

不信紅塵裏，神仙攜眷居。曠觀百歲事，大隱六朝墟。天女皆從學〈（聞多女弟子。）〉，梅花伴讀書〈（隨園有梅七百株。）〉。世間饒熱客，應亦薄金魚。

數卷《倉山集》，先生道性靈。錦心羅萬象，妙手運無形。侯合依前席，彭應侍後庭。因緣知有日，天不墮文星〈（予向慕有年，自合在弟子之列。今先生年登大耋，神明無異少壯，竊幸領教正有日也。）〉。

答瑤圃中丞

聞昔裴令公，金甲受降時。念及香山叟，軍中常寄詩。我公鎮西域，笳鼓連天響。亦復懷隨園，秋水蒹葭想。先和生挽詩，再和《告存》作。愛之欲其生，高歌相延祝。我如深秋草，含霜翻得露；公如佛國雲，萬里相遮護。有緣公漸近，移旌來漢陽。中有紅鯉魚，銜書可寄將。想思渺無極，相見知何日？黃鶴樓雖高，借鶴騎不得。安得吹公來，江右擁八騶？鳳鳴野鳥答，一笑三千秋。

附來詩（並劄）

余與隨園先生向有唱酬之作，實則宦轍東西，未展嘉覿也。壬子臘尾，余因凱旋駐前藏，從補山相國處讀其《除夕告存》詩七首，若嘲若解，較淵明自挽尤為作達。古人云相由心生，從此知術士之說不足憑，而先生嘯傲江湖，洊登上壽，余益竊幸奉教之有日也。爰次其韻以廣先生之意，並博嗢噱焉。｝

除夕人家百事忙，先生讀《易》辨陰陽。待他漏盡無消息，一笑濃薰五木湯。

紅男綠女共相扶，酒勸屠蘇倒玉壺。浩劫已隨殘臘去，倩誰一寫《再生圖》。

休悵斜陽近暮天，柳枝雖老任吹綿。從茲避得黃楊厄，此後光陰不計年。

豈緣姹女大丹成，神鼎居然煉七明。我為白頭添一笑，冥官勾牒不教行。

探春常泛青溪水，選勝還遊白下山。竹杖芒鞋隨處好，風吹不到鬼門關。

相推生死豈皆靈？此夜空教坐到明。忘卻點蒼山舊路，閻羅原不管猿精。

物外逍遙任舉頭，恒河沙數記添籌。天公留得文星在，長管風騷不管愁。

錢

百物皆可愛，惟錢最寡趣。生時招不來，死時帶不去。

蒙瑤華主人寄贈二律，恭答四章

九霄咳唾落煙霞，氣湧祥雲筆吐花。宗子久欽龍鳳質，仙才多出帝王家。汝陽眉宇天人異，蕭統文章《錦帶》誇。瀟灑早忘金紫貴，花箋書款署瑤華。

禮士親賢萬口傳，一朝芳訊到林泉。能兼三絕詩書畫，聽喚千聲儒佛仙。道合何須煩介紹，神交原不隔人天。舉頭便見梁園月，何日抽毫命仲宣。

記從弱冠試明光，甲子推排六十霜。白髮尚存唐進士，彤廷及見楚元王〈（己未挑選進士，誠親王與和親王並坐。）〉。鄒、枚接席知誰在？雞犬還山壽轉長。多謝天孫貽玉尺，萬人如海教橫量。〈（主人賜玉界尺一條。）〉

束筍詩箋墨未消，〈（蒙寄詩三十餘首。）〉空山三月似聞《韶》。《周南》已當《王風》讀，韓、孟還將險韻挑〈（見贈詩用乖埋等韻。）〉。賢比河間多著作，勞非姬旦更逍遙。野人瓦奏匏宣曲，敢和鈞天碧玉簫。

附來詩（並序）

倉山太史寄《隨園詩話》見示，奉答二首。予與太史曾未謀面，而數十年來耳熟先生之名者竟歲月相集，神交既久，寓懷於言。

臘風吹玉到軒階，半世知名悵晤乖。近代征明堪伯仲，古人方朔有詼諧。我慚雞鶩同登俎，君自蛟龍早入懷。五十年來林壑興，想應靈藥井中埋。

漢廷梅福晉陶潛，隱逸神仙那得兼？澹泊寧貪鍾鼎貴，疏狂不惹宰官嫌。汝南月旦時開帳，白下雲峰盡入奩。消息春風憑社燕，年年芳草對銀蟾。

寄懷阿雨窗轉運

福星一路頌鮮于，儒者經綸自有餘。飲水不糜度支費，隨身只有讀殘書。張筵東閣花開後，待鶴桐陰月上初。〈（公有《桐陰待鶴圖》命題。）〉嘗罷鹽池心轉淡，他年調鼎更何如。

千里神交未識荊，龍門初謁倍心傾。幾回握手忘車笠，一樣論詩重性情。安放仙舟迎蠟屐，〈（公命坐船在湖上伺候。）〉平分清俸送歸旌。回頭尚戀蘇堤月，只覺公來色更明。

相國嵇文恭公輓詞

黃扉人去白雲鄉，青史哀榮寫未央。帝把重臣呼老伴，公移生日避君王〈（公改生日在聖壽之後。）〉。皇孫拜奠天家酒，中使傳宣諭祭章。千里銘旌官護送，江流不及主恩長。

瀛洲仙客盡趨門〈（公兼掌院學士。）〉，重宴瓊林又四春。正色立朝風度好，求賢若渴性情真。漢廷久缺三公座，《秦誓》終思一個臣。〈（公薨。大學士缺半年尚未有人。）〉試夾金甌掄指算，先皇耆舊有何人。

七齡公子貌妍華〈（受茲侍講，小字熹官。）〉，招我傳經設絳紗。通榜心勞梁補闕，逢人口說賈長沙。退朝陪吃先生饌，〈（公侍直南書房，日失歸來，輒陪晚膳。）〉賜宴分簪上苑花。記撤金蓮歸娶日，牙牌還借相公家。〈（公亦詞林歸娶，有奉旨完姻牌，故借之。）〉

中年賤子賦《南陔》，公亦思親乞假回。兩處萱幃齊繞膝，幾番賓主又銜杯。山塘一別黃壚遠（二十年前與公虎丘作別。），華表千年白鶴哀。寄問九原隨武子，何時叔向也歸來？

謝鏡詩（並序）

余有鏡癖，家藏古銅、玻璃三十餘種，每一張燈，熒煌炫赫，自以為豪矣。今年浙江方伯張松園先生投其所嗜，以大洋鏡相貽，如月到中天，群星盡避。喜作一歌奉謝方伯。

平生性愛金鏡朗，三才萬象都成兩。只愁量狹物難容，未免太丘道不廣。張公槃槃海樣才，水精菩薩空中來。親喚波斯造大鏡，神光閃爍金銀台。月宮八萬四千戶，頃刻吳剛斧鑿開。其高八尺橫六尺，海水飛來堂上立。身橫九畝可傳真，光照諸天如沃雪。我來摩挲拜下風，一時兩個隨園翁。主人大笑脫手贈，教他二叟時相逢。峨峨巨扁千夫扛，讓鏡高臥占上艙。我如侍者蹲其旁。揚子江心夜有光，毒龍水怪齊遁藏。入城先怕前途隘，園丁高啟柴門待。果然雲母好屏風，現出玻璃真世界。三千書卷鬥然加，十二金釵掠鬢鴉。對面青山齊弄影，升堂白鶴誤銜花。客來多怪先生巧，海市蜃樓帶到家。老幼欣欣恨見遲，賓朋簇簇共題詩。鏡無招引花偏入，我有樓台鏡盡知。風不能搖雲不掩，看照兒孫到幾時。千金難買奇珍供，遠近多傳顯者送。但覺花開四壁榮，誰知鼇載三山重。秦宮古制久聞名，我道西洋鏡更精。照到衰翁心膽上，「感恩」兩字最分明。

題阿雨窗轉運《秋林待鶴圖》

先生妙德清於雪，人不能知鶴能識。高軒乘罷坐秋林，待鶴歸時如待客。鶴若自矜身分高，欲來不來蹲松梢。高鳴一聲震九皋，洞天仿佛吹笙簫。先生吟詩答鶴語，揮毫頃刻珠璣吐。一池墨水硯頭流，萬朵白雲山上舞。我亦婆娑鶴發翁，年來雙翅久氃氋。感公相待殷勤意，千里飛來拜下風。

答張船山太史寄懷即仿其體

我昔弱冠遊幽燕，於今五十有九年。金蘭簿上三千客，回頭一顧如飛煙。忽然洪太史〈（稚存）〉，誇我得奇士：西川張船山，槃槃大才子。我因猛記當年車笠盟，中有思曼年最輕。得毋與渠有瓜葛？寄聲相問心怦怦。蒙君答書禮甚恭，道是尊人太守公。我如吳通晉路得狐庸，又似宋家掘井忽得翁。始知文字因緣勝香火，不然兩家天南地北何由逢！太守聞之喜動色，萬里馳書道相憶。更問當年趙世家，可憐蕭瑟無從說〈（謂趙學齋總憲父子。）〉。船山養誌求親悅，勸儂遠踏峨嵋雪。我道君言亦自佳，無如老身衰矣精力差，星飯水宿愁天涯。只望君持旌節江南走，定遣花輿迎太守。我當左扶筇，右執酒，遠迎故人到江口。故人見必驚且狂，縱談十日猶未央。南山風吹已作地，東海沙湧都栽桑。古強勸瞍莫笞舜，孟岐摩足扶成王。此雖荒言杳渺無足據，後生聽者亦覺奇古非荒唐。但怕武夷君，高唱人間可哀曲。我願太守來，同為劉阮相征逐。我三到天台，但吃胡麻飯便回，桃花笑我非仙才。倘得髫年好友結伴去，或據華頂，或登瓊台，定有群仙招手相追陪。不許兩家兒子高揭零丁來尋覓，直待七世以後皤皤二叟各攜玉女同歸來。

附來詩

公八十，我三十，前世已堪稱父執。我庚戌，公己未，二十三科前後輩。人海何茫茫，望公如隔世，因緣畢竟緣文字。忽枉隨園一紙書，纏綿五十年前事。五十年前事可知，先生不恨我生遲。似將戲語分明寄，曾見而翁年少時。老親七十顏皤然，識公應在庚辰前。倉山花柳眉山月，兩地而今鬢如雪。大江南，劍門北，天涯聚散無消息。何意兒童數首詩，重聯音問如疇昔。家書昨夜到都城，老親問訊心怦怦。喜極翻成譽兒癖，敢憑驛使呈先生。先生展讀疑今古，定對長江欲飛舞。我願先生興發不可收，飄然竟作淩雲遊。手弄桃枝竹，足濯涪江流，老親扶杖迎仙舟。白頭對酌麻姑酒，仿佛神仙入世同攜手，使我西南士女譜作傳奇傳不朽。

貴人出巡歌

一龍上天百蛟舞，狐假虎威威勝虎。龍虎無心欲害人，此輩獰獰爭攫取。婢下有婢號重儓，奴外有奴難悉數。投鼠忌器隱忍多，積習成風人世苦。君不見霍家奴欲蹋御史門，御史跪奴乞奴恩？又不見爾朱僕，主人敝衣僕華服？輿夫兩臂金釧雙，身坐高車人側目。蜀中男子張君嗣，受人送迎疲欲死。人自敬丞相，與張無與耳。趙儼偶然問服散，頃刻藥物堆如山。方知言語正不易，捕風捉影生波瀾。古來豪貴皆如此，此弊於今尤甚矣。門外已費千黃金，門內未飲一杯水。我戒貴人慎出巡，重門洞開休養尊，先能察下才安民。不然懸魚瘞鹿徒作偽，一琴一鶴能汙人。

重陽

重陽時節雨昏昏，座上黃花笑欲言。莫道催租無吏到，恐催詩債要敲門。

哭錢籜石先生（有序）

先生名載，字坤一，嘉興人。乾隆丙辰與餘同舉鴻博，召試保和殿。壬申入翰林，官至禮部侍郎。予告還家，得風痹之疾，年八十七而薨。

詞科同日賦《長楊》，甲子迢迢六十霜。陶令山中琴早掛，郗詵殿上桂初芳。屢操文柄無遺彥〈（兩次典試江南。）〉，曾祭堯陵有奏章〈（有辨堯陵奏疏。）〉。四十二人《徵士頌》，伯恭此日倍神傷。

前歲扁舟訪病身，病中能坐板輿迎〈（公在家，二婢扛轎見客。）〉。雖枯半體神猶旺，聽說三朝語更清。豈料別來成永訣，但留詩在即長生。臨風一奠君知否，彼此都應老淚傾。

題祝芷堂給諫《接葉亭圖》

記曾接葉亭中住，〈（丁巳秋餘試鴻詞報罷，為椒園先生權記室事，得居此亭。）〉彈指於今六十霜。倘學麻姑管閑事，定談人世幾滄桑一卷丹青乍卷開，依然當日好樓台。分明玉洞桃花發，又許漁郎到一回。

多少名流在卷中，珍珠密字墨猶濃。與儂大半有瓜葛，恍惚靈山會上逢。園林到底仗人傳，少宰宮詹兩謫仙。添個吾鄉真御史，勝他後漢有三賢〈（兩謫仙：湯右曾少宰、張鵬？宮詹。）〉。

秋非不暖也，而草木依然黃落

秋宵如此暖，落葉一般飛。想見衰翁健，終非善者機。黃花香色好，白髮故人稀。笑問倉山鶴，他年歸不歸？

重陽苦熱

炎官張傘宴重陽，客怕登高汗似漿。只有孟嘉秋興好，風前落帽不知涼。

麗川中丞五十壽詩（並序）

壽詩非古也。古之人隨時可以為壽，《詩》所稱「介壽」，史書所稱「為某壽」者，俱不指生日而言。今之人以生日為壽，隔十年而一大慶，必有詩文申其頌揚。其中有公焉，有私焉。公者，其人之德之才克副所稱，如歐公之《晝錦堂記》是也。其私者，各有恩知，不得不以文報德，如高僧智之於高令公是也。有公無私，則鋪敘陳跡，尊而不親；有私無公，則但可作一家言而不可以供眾覽。其他敷衍酬應者更無譏焉。枚之以詩壽麗川中丞也，其在公與私之間乎？枚受公知，從皖江始。聞人稱公之賢，亦從皖江始。未幾，公遷粵西矣。枚到粵西，聞賢公者如在皖江也。未幾，公遷蘇州矣。枚到蘇州，聞賢公者如在粵西也。又未幾，公以方伯遷巡撫矣。枚在金陵，聞賢公者如在方伯時也。公如明月在天，南北東西照臨如一，而枚恰如微星螢火，往往附月而飛。公之賢久而不變，枚之受知則久而愈深。初以文字相契，繼以縞摐相貽，繼而觀過知仁，再繼而略形骸，忘貴賤，衣公之衣，眠公之榻，坐公之舟，或千里相迎，或數旬留宿。其神交意合光景，旁觀者不知其所以然，公與枚亦不知其所以然。惟其不必然而竟然，無所為而為之，是以天合，非以人合也。古之英雄，愛其人者，至於鐫金鑄像；報其人者，至於摩頂捐軀：大率類是哉！今當公五十生辰，一時士大夫祝釐者道枚必有詩。枚自問當有詩，即公亦未必不料枚之必有詩也。然而枚衰矣，才盡氣索，何能操禿管美盛德之形容？況寂處空山，久不與人間事。凡公尊主隆民之勳業，無從探聽而張皇之，只可就其所見者、所聞者、所身受者，學《嵩高》之頌申伯，《鋋宮》之祝魯侯，韻其詞以獻。所以數止於九者，亦古人九如稱祝之義也。

兩江何處不恩波？〈（公本皖江布政。）〉五十中丞鬢未皤。鄧尉剛飛千尺雪，吳娘齊唱《百年歌》。生逢冬日人原愛，開到梅花春正多。我欲借詩當圖畫，將公豐采一描摩。

（下缺）








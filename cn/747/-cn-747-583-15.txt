○伊尹五就桀赞（并序）

伊尹五就绪。或疑曰：“汤之仁闻且见矣，继之不仁闻且见矣，夫胡去就之亟也？’柳子曰：“恶，是吾所以见伊尹之大者也！彼伊尹，圣人也。圣人出于天下，不夏商其心，心平生民而已。曰：孰能由吾言？由吾言者为尧舜，而吾生人尧舜人矣。退而思曰：汤诚仁，其功迟；桀诚不仁，朝吾从而暮及于天下可也。于是就桀。桀果不可得，反而从汤。既而又思曰：尚可十一乎？使斯人蚤被其泽也。又往就桀，桀不可，而又从汤。以至于百一、千一、万一，卒不可，乃相汤伐桀。亻畀汤为尧舜，而人为尧舜之人，是吾所以见伊尹之大者也。仁至于汤矣，四去之；不仁至于桀矣，五就之，大人之欲速其功如此。不然，汤桀之辨，一恒人尽之矣，又奚以憧憧圣人之足观乎？吾观圣人之急生人，莫若伊尹；伊尹之大，莫若于五就桀”作《伊尹五就桀赞》。

圣有伊尹，思德于民。往归汤之仁，曰仁则仁矣，非久不亲。退思其速之道，宜夏是因。就焉不可，复反毫殷。犹不忍其迟，亟往以观。庶狂作圣，一日胜残。至千万冀一，卒无其端。五往不疲，其心乃安。遂升自而，黜桀尊汤，遗民以完。大人无形，与道为偶。道之为大，为人父母。大矣伊尹，惟圣之首。既得其仁，犹病其久。恒人所疑，我之所大。呜呼远哉！志以为诲。


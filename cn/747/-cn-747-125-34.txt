○赐伪泉州节度使留从效诏

黄禹锡至，省所上表，归附大朝，兼於京都置邸务，事具悉。卿自保全土宇。惠养黎元，立功早达於机权，临事固无於凝滞，乃能望中原而内附，陈方略以输诚，永言恭勤，良多嘉奖。爰自江南通和之後，朝廷礼遇方深，用恩信以绥怀，俾寰区而是则，兼以卿本道地邻江表，常奉金陵，遽有改图，理宜尽善，如上都置邸，与彼抗衡，虽百谷朝宗，无以异也。


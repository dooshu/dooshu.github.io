送王孝廉觐省





彭蠡将天合，[一]姑苏在日边。[二]

宁亲候海色，欲动孝廉船。[三]

窈窕晴江转，参差远岫连。

相思无昼夜，东注似长川。

[一]《江西志》：鄱阳湖，在南昌府城东北一百五十里，即《禹贡》之彭蠡也。一名宫亭湖，一名扬澜湖，跨南昌、饶州、南康三郡，合上流诸水入焉。周围数百里，阔四十里，长三百里。每春夏之间，江、汉水涨，则彭蠡之水郁不得流而逆回倒积，遂成巨浸，瀰渺数百余里，无复畔岸。逮夫二水渐消，则彭蠡之水始出大江，循南岸而行，与二水颉颃趋海。《韵会》：“将，与也。”鲍照《登大雷岸与妹书》：“长波天合。”



[二]杨齐贤曰：“姑苏，苏州吴郡。以其近东海日出之地，故云日边。



[三]《法言》：“孝莫大于宁亲。”《世说》：张凭举孝廉，出都负其才气，谓必参时彦，欲诣刘尹，乡里及同举者共笑之。张遂诣刘，清言弥日，因留宿至晓，刘曰：“卿且去，正当取卿共诣抚军。”张还船，同侣问何处宿，张笑而不答。须臾真长遣传，教觅张孝廉船，同侣惋愕。






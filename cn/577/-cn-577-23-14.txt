葛常之一事


《韵语阳秋》曰：老杜当干戈骚屑之际，间关秦陇，负薪拾梠，餔糒不给，困踬极矣。自至蜀依裴冕，始有草堂之居。观其经营往来之劳，备载于诗，皆可考也。其曰“万里桥西宅，百花潭北庄”者，言其地也。“经营上元始，断手宝应年”，言其时也。“雪里江船渡，风前径竹斜。寒鱼依密藻，宿鹭起圆沙”，言其景物也。至于“草堂堑西无树林，非子谁复见幽深”，则乞桤木于何少府之诗也。“草堂少花今欲栽，不问绿李与黄梅”，则乞果于徐少卿之诗也。王侍御携酒草堂，则喜而为诗曰：“故人能领客，携酒重相看。”王录事许草堂资不到，则戏而为诗曰：“为嗔王录事，不寄草堂资。”盖其流离贫窭之余，不能以自给，皆因人而成也。其经营之勤如此，然未及黔突，避成都之乱，入梓居阆，其心则未尝一日不在草堂也。遣弟检校草堂，则曰：“鹅鸭宜常数，柴荆莫浪开。”寄题草堂，则曰：“尚念四松小，蔓草易拘缠。”送韦郎归成都，则曰：“为问南溪竹，抽梢合过墙？”涂中寄严武，则曰：“常苦沙崩损药阑，也从江槛落风湍。”每致意如此。及成都乱定，再依严为节度参谋，复归草堂，则曰：“不忍竟舍此，复来薙榛芜。入门四松在，步堞万竹疏。”则其喜可知矣。未几，严武卒，徬徨无依，复舍之而去。以唐史及公诗考之，草堂断手于宝应之初，而永泰元年四月，严武卒。是秋，公寓夔州云安县。有此草堂者，终始只得四载，而其间居梓、阆三年，公诗所谓“三年奔走空皮骨”是也，则安居草堂，仅阅岁而已。






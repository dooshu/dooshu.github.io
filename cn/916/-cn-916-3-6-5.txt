【惟汉行】

〖魏武帝薤露《诗》曰：惟汉二十世。所任诚不良。〗

太极定二仪。清浊始以形。三光□八极。天道甚著明。为人立君长。欲以遂其生。行仁章以瑞。变故诫骄盈。神高而听卑。报若响应声。明主敬细微。三季瞢天经。二皇称至化。盛哉唐虞庭。禹汤继厥德。周亦致太平。在昔怀帝京。（乐府云。一作时。）日昃不敢宁。济济在公朝。万载驰其名。（○《乐府诗集》二十七。本集六。《广文选》十三作惟汉篇。《诗纪》十三。）


○太皇太后諭二兄書 【 戒勑外戚】

此書仰見聖德淵謨遠過東漢明德皇后與諸兄書也

太皇太后致書長兄彭城伯張目?永、三兄都督張昇、吾起於寒微、叨蒙國恩、榮及祖宗、顯受褒寵、諸兄嗣膺重爵厚祿、合門貴富、與功臣等、此皆　列聖天地之賜也、顧豈常有汗馬之勞哉、夫受非分之福、宜存非分之虞、古之人有言、知足不辱、知止不殆、可不思保全永遠之道哉吾不幸　仁宗皇帝早逝、長子　宣宗皇帝又繼逝矣、今　長孫皇帝以幼冲嗣大寶、內間保持輔翼、實係於吾、夙夜兢兢、如執玉如捧盈、不遑寧處、懼弗堪負荷、上負　宗廟聖靈、及辱吾先人因念外家、欲令皆善、二兄同氣至親、可不體吾之此心哉、尚其循禮度、修恭儉、以率子孫家人、俾咸慎蹈、毋作愆過、庶以光　國家之榮命、而吾先人之祀、亦永有依賴矣、勉之哉、勉之哉、二兄自今惟朝朔望、公朝有政議、悉勿預聞、惟二兄亮之、

宣德十年二月十五日


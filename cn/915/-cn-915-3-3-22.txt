◇置三老孝悌力田常员诏（十二年三月）

孝悌，天下之大顺也；力田，为生之本也；三老众民之师也；廉吏，民之表也，朕甚嘉此二三大夫之行。今万家之县，云无应令，岂实人情？是吏举贤之道未备也。其遣谒者劳赐三老，孝者帛人五匹，悌者、力田二匹，廉吏二百石以上率百石者三匹，及问民所不便安，而以户口率置三老、孝悌、力田常员，令各率其意，以道民焉。（《汉书·文纪》）


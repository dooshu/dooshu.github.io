○授郑绍业工部尚书制

敕。具官郑绍业，族掩五侯，家多万石。盈数大名之後，高门阴德之馀。兹实生贤，聿来佐国。而励精士节，炳焕人文。韵宇宏深，智度恢廓。比博能於武库，方俊德於神锋。终始令图，出入大任。丹墀绛阙，自风体而宏多。起草掌纶，由天才之足用。洎扬我休命，出守荆门，颇闻理声，急於徵请。入则思邦家之久计，出则拥旄节之上游。良伫忠贞，乃期康济。爰从分务，旷已历时。如闻舒不疚之怀，安无怨之地。虽有箪瓢之乐，宁无憔悴之容。能用善人，我实所慕。是命进尔於冬官八座，乃庶绩彝伦之所由焉。若朕言，克迈乃训。


◇昌邑侯满玮庶妹服议

诸侯绝周，大夫绝缌，然则尊同。周以及缌，皆如本亲。《丧服经》曰：「君为姑姊妹女子子嫁于国君者。」《传》曰：「何以大功？尊同也。」又曰：「大夫为伯叔父母、子、昆弟弟之子为士者。」传曰：「何以大功？尊不同也。」然则尊不同则降，不待所臣乃绝之。诸侯尊重，大夫尊轻，以大夫尊降其亲，则知诸侯虽所不臣，绝不服也。（《通典》九十三）


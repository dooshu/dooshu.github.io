◇追削刘腾爵位除元叉名为民诏（孝昌元年四月辛卯，皇太后复临朝摄政。）

朕以寡昧，夙承天历，茫若渺海，罔知所济，实凭宗社降之灵，庶勉幼志，以康世道。而神龟之末，权臣擅命，元叉、刘腾，阴相影响，遂使皇太后幽隔后宫，太傅、清河王无辜致害，相州刺史、中山王熙横被夷灭，右卫将军奚康生仍见诛翦。从此已后，无所畏忌，恣诸侵求，任所与夺。无君之心，积习稍久；不臣之迹，缘事弥彰。蔽耳目之明，专生杀之柄，天下为之不康，四郊由兹多垒。此而可忍，孰不可怀！虽屡经赦宥，未容致之于法，犹宜辨正，以谢朝野。腾身既往，可追削爵位。叉之罪状，诚合徽纟墨，但以宗枝旧戚，特加全贷，可除名为民。（《魏书·孝明纪》）


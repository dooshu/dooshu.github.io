陈士业徵君读书楼歌【时兵艘皆泊章门】

十日章江门不上滕王阁可怜带甲满江干烟雨苍凉闻鼓角凭虚高卧有徵君一日不见如饥渴入门引手便登楼坐对西山控蓼洲夕阳帆影檐前落晓霁山光榻上浮君家阀閲连云起铜驼泣後归流水杜门小隐种松筠带索行吟佩兰芷诸侯结驷多式庐先生独坐拥奇书蠧简残篇争二酉哀歌痛哭怀三闾闻君倜傥多筹策昔领专城今草泽平生壮志托空言中岁蹉跎头尽白滕王高阁虽嶒嵘童子诗传始得名争似徵君有草阁千秋万岁重含情


○讨吐蕃制

昏迷反道，天地所以制罚，戎狄乱华，帝王所以耀武。吐蕃小丑，频年犯塞，坏我城镇，虏我边人，言念征夫，良深愤惋。今北军羽骑，万弩齐发；山西飞将，百道争先。扫荡之期，在於晷刻，然赏罚必信，惩劝在焉。号令不明，忠勇何望？若回避纵敌，则寘国刑；如克隽擒凶，须悬军格。其河西、陇右、安西、剑南等州，节度将士以下，有能斩获吐蕃赞普者，封异姓王；斩获大将军者，授大将军；获次以下者，节级授将军中郎将。不限白身官资，一例酬赏；速令布告，咸使闻知。


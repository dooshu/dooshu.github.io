○英雄之言

物之所以有韬晦者，防乎盗也。故人亦然。夫盗亦人也，冠履焉，衣服焉。其所以异者，退让之心，贞廉之节，不恒其性耳。视玉帛而取者，则曰牵於寒饥。视国家而取者，则曰救彼涂炭。牵於寒饥者，无得而言矣。救彼涂炭者，则宜以百姓心为心。而西刘则曰居宜如是，楚籍则曰可取而代。噫！彼必无退让之心，贞廉之节，盖以视其靡曼骄崇，然後生其谋耳。为英雄者犹若是，况常人乎？是以峻宇逸游，不为人之所窥者鲜矣。


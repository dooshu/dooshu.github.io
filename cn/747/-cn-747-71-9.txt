○赠栾濛尚书诏

见危致命，之死不顾，据其义则白刃可蹈，得其所则鸿毛犹轻，此忠臣烈士所以垂名不朽者也。故棣州刺史充本州镇遏兵马使栾濛，禀受正气，发挥壮猷。属逆竖乱常，反形潜具，濛於此时，密献成算。朕且欲谕以文告，革其非心，重难兴师，因寝其奏。而沈谋中泄，构兹深冤，眷言此心，伤恨何已。可赠工部尚书，仍许归葬上都，令所在路次州县，供熟食兼递夫等，应缘葬事所须，并令官给。贼平之后，仍访其子孙亲属。


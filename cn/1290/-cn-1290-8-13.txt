13.黄精

一名黄芝，一名玉芝草，一名戊己芝，一名兔竹，一名鹿竹，一名龙衔，一名鸡格，一名米餔，一名重楼，一名野生姜，一名救穷草，一名仙人馀粮。南北皆有，嵩山、茅山者佳。根苗花实皆可食。三月生苗，高一二尺，叶如竹而短，两两相对。嫩苗采为茹，名笔管菜，甚美。茎梗柔脆，颇似桃枝，本黄末赤。四月开青白花，如小豆花。结子白如黍米粒，根如嫩生姜而黄，肥地者大如拳，薄地仅如拇指。纯得土之冲气，而秉乎季春之令。味甘平无毒，补中益气，除风湿，安五脏，久服轻身延年不饥。


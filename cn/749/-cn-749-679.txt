邹应龙


应龙字景初，泰宁人。乾道八年（1172）生。庆元二年（1196）进士第一。庆元六年（1200），秘书省正字。开禧元年（1205），著作佐郎。嘉定三年（1210），起居舍人，出知赣州。嘉熙元年（1237），拜端明殿学士，签书枢密院事兼权参知政事。三年（1239）罢。进资政殿学士。淳祐四年（1244）卒，年七十二。谥元襄。

木兰花

寿伯母太夫人上官氏

吾家二老。前有高平生癸卯。

若到今辰。讵止荣华九十龄。

共惟伯母。九十新年还又五。

五五相承。好看重逢乙巳春。

鹧鸪天

九十吾家两寿星。今夫人赛昔夫人。百年转眼新开，十月循环小有春。

生日到，转精神。目光如镜步如云。年年长侍华堂宴，子子孙孙孙又孙。

又

寿母开年九十三。佳辰就养大江南。缇屏晃耀新宁国，绣斧斓斑老朴庵。

倾玉斝，擘黄柑。两孙垂绶碧于蓝。便当刊颂崆峒顶，留与千年作美谈。

又

在朝日寿母昌国叶夫人

帝里风光别是天。花如锦绣柳如烟。还逢令节春三二，又庆慈闱岁八千。

斟寿斝，列长筵。子孙何以咏高年。各裒千首西湖什，一度生朝献一篇。

又

任静江经略安抚日元夕奉亲出郊

彩结轻车五马随。倾城争出看花枝。笙歌十里岩前去，灯火千门月下归。

莲炬引，老莱衣。蛾眉无数卷帘窥。谁知万里逢灯夕，却胜寻常三五时。

卜算子

寿母

满二望三时中，春景方明媚。又见蟠桃结子来，王母初筵启。

无数桂林山，不尽漓江水。总入今朝祝寿杯，永保千千岁。








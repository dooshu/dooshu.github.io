【乞外任第一表〈治平二年正月二十三日上，二十五日批答不允。〉】

臣某言：臣闻事君以忠，本期尽瘁，不能者止，亦贵自知。敢倾悃忄之诚，仰渎高明之听。臣某〈中谢。〉伏念臣本由寒素，偶践科场，只希干禄以养亲，敢冀逢时而见用？盖以腐儒章句之学，岂堪王佐之才；童子雕篆之文，固异贤人之事。而误蒙睿奖，俾贰宰司，讫无毫发之可称，常惧满盈之必覆。加以年龄迫于衰晚，气血损于忧伤。惟两目之旧昏，自去秋而渐剧，精明ㄙ蔼，瞻视茫洋，冬春以来，职业多废。当圣君求治之始，是群臣宣力之时。自嗟犬马之微生，遽先疲乏；惟恃乾坤之大度，曲赐含容。虽未责于旷官，亦难安于尸禄。与其坐待于弹劾，岂如自乞于哀怜？伏望推天地之恩，回日月之照，察其愚直，不敢矫诬。许辞政事之名，假以州符之寄。则臣不止偷安而养拙，亦将自疗以求痊，尚冀昏瞳之复明，会图后效而论报。


○陳征南方畧疏 【 一錢糧二官屬三破格四重賞】

臣本菲才、不堪重任、誤蒙　皇上委用、臣敢不奮迅激昂、以圖報稱、臣惟事勢難以遙度。兵機在於臨時。容臣前詣地方。圖上方畧。遵萬全之　廟算采長策於師虞、務期成功、上荅　知遇、臣昔嘗條陳六事、荷蒙　皇上俯從、兵部逐一議擬、近復申明、通行各該衙門欽遵、臣復有五事、上凟　天聽、雖皆申詳前說、而錢糧一事、尤為急務、伏望　聖明俯賜詳察通行該部議請　上裁、俾臣祗奉從事、不勝便益、為此具本奏　聞、

計開

一曰均管轄以便行事。茲者南征、兩廣雲貴俱有事地方、其浙江江西湖廣四川福建南直隸各有干涉、錢糧應解者。不可遲緩。軍馬應調者。不可逗遛。官屬應委用者。不可推避。伏望　敕內明白開載。但有故違。許以軍法從事。仍　敕各該撫按通行遵奉。庶事體歸一。無掣肘之患矣。二曰處錢糧以濟急用。先該戶部具題奉　聖旨這所奏軍前糧餉、未見處分、還逐一區畫定擬來說、欽此、又該本部備查開中雲南四川廣東福建引鹽、截留廣東福建湖廣江西解京折銀、廣西收貯事例銀、并開納知印承差吏農事例、及犯人罪米等因、題奉　聖旨依擬、欽此後該臣具奏通算糧銀可得四百萬之數、庶舒目前之急等因、奉　聖旨都依擬行欽此、該戶部覆題內開　明旨督餉紀功等官、俱暫停止、前項事宜、俟有　明旨另議舉行、將截留銀兩、盡數查出、嚴限星馳解部等因、奉　聖旨是欽此、臣今查得右侍郎蔡經奏內用糧一百六十二萬石。用銀七十三萬餘兩。知州林希元奏內用糧四百萬石。用銀一百六十萬兩。通算糧銀共七百九十五萬。其雲南糧銀尚未開報。通計戶部截留銀數共該四十七萬有餘軍府所請錢糧戶部每不相應所以舉事殊覺艱難尚不及十分之一今巳盡數解部是戶部所區畫者銀無分毫。糧無升合矣。夫興兵動眾。日費不貲宜豫積不宜卒辦宜有餘不宜不足伏望　特敕戶部逐一區畫、從長議處、截留解京折銀、浙江若干、江西若干、湖廣若干福建若干、廣東若干、共該銀若干、截留起運糧米、江西若干、湖廣若干、安慶府若干、池州府若干、共該糧若干、俱不拘年分、折銀以見貯司府州縣官庫為率。糧米以見貯水次倉廒為率。庶好責限解納。不致推誤。查開納粟實授軍職事例、此言土官也查開納粟免其過京襲替事例查開生員納銀事例、查開知印承差吏農納銀事例、查開散官義官納銀事例、開中兩淮鹽課、開中兩浙鹽課、開中雲南四川福建廣東鹽課、扣留廣西司庫事例銀兩、查取各省賍罪銀兩查發餘鹽銀兩查發太倉銀兩、通計糧銀共該幾百萬之數、惟主見在、取則即解解則即至。至則即用。用則不乏。如此則士飽思戰。馬飽思騰。攻無堅城。戰無勍敵矣。

一備官屬以供委用。軍中用人。不可缺乏查得先年總督軍務等官、俱有奏帶人役、臣查取官舍通事吏差醫士人等共若干員名、傳報號令譯審夷情催督軍需書辦寫本療病等項軍中用人斷不可拘拘朝廷現在職官非開府辟召不可□□鈴□之下須得親人以為不虞之備及臣弟男并侄以備肘腋家人以供使令以上俱係軍門效用人數各支廩給口糧馬匹草料。乞　敕兵部照例行令支給隨臣應用、

一破常格以作銳氣。臣訪得雲貴廣西等處保勘土官襲替、委官避嫌、屢歲未報、近該廣西田州署理州事土舍岑芝、具奏欲選精兵二萬、隨征安南、但未實授難以控制、去沿襲之虗文開激厲之實效以此用土官有益無損乞給實授文憑承襲祖職土官知府等其勇往之義、亦可嘉尚、乞　敕吏部不拘常格。不待保勘先行查給實授土官知州文憑。令其到任管事。將所屬土兵盡數選集、待軍門調遣。前去征討。果能建立奇功。照例重加陞賞。其餘土官衙、但有未得保勘如岑芝者。容臣到彼徑自查處。有功一體陞賞。如此。則土官爭先用命。戰功可立成矣。

一懸重賞以激人心。先該臣具奏兵部定擬賞格俱巳允當、從來軍功搆募賞格每多不能如約多重實輕但擒賊首莫登庸父子一格似猶未重、今日奉行　天討。惟此首惡。首惡既獲。餘皆罔治。乞　敕兵部再行從重議擬。庶人心激烈。一鼓成擒矣


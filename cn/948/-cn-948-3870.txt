陆游　小酌

盘箸贫犹设，杯盂老更耽。

宗文树鸡栅，灵照挈蔬篮。

径醉眼花乱，高眠鼻息酣。

觉来寒日晚，落叶拥茆庵。

陆游

陆游　小酌

白发萧然海上村，犹能草草置清樽。

今年项里杨梅熟，绿李来禽不足言。

陆游

陆游　小酌

帘外桐疏见露蝉，一壼聊醉嫩寒天。

团脐磊落吴江蟹，缩项轮囷汉水鲂。

投老宦游真漫尔，平生怀抱固超然。

文书缚急何由耐，会向长安市上眠。

陆游

陆游　小酌

偶向东园把一杯，不辞团坐扫苍苔。

野花经雨自开落，山鸟穿林时去来。

皂白正非天欲辨，青黄要与木为灾。

今年秋後犹能健，剩乞梅栽与李栽。

陆游


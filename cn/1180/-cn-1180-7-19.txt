顾梁汾纂张太岳书札奏疏小引


［清］曹国榘





张太岳文忠公一生品行学力、功业经纶，已表著多年，海内有心者，莫不为之悒怏叹惜。当君臣相得之时，绝不甘含光混世，以伊、周之志自任。天下非之而不顾，独立而不惧，其功尽在社稷，乃不能取悦群情，芥蒂于同时者。遂蔽障于谗，铄金销背，遗身后之祸，亦千古憾事！苏文集四十六卷行世，然无力办书之寒士，不能闻见其底里；即或有藏书家，亦阁庋尘埋，不复细心检阅。况世无沈深惊众之手眼，又谁于扬英喆，洞悉实心辅政者之苦心？

无锡顾梁汾公，才品卓越，无书不读。予见其翘楚冠伦，昂藏磊落，心为之折服久矣。偶来江阴，出所纂张文忠公书札奏疏以示，皆静气手录，栉比而点评之。凡商筹军国，统率百揆，因才授官，实学命士，并掌握机密，调和中外，杜河患，疏漕运，所关系世道封疆，一一收入选中。公之留心国家处，近世所罕见者，真文忠公知己也。忆吾郡绣林王天庚启茂拜文忠公祠诗，有“恩怨尽时方论定，边疆危日见才难”句，何先后两君之同心耶？似公之旷抱奇胸，仕中翰，即勇退，凡名泉佳岫，杖履俱到，但以词赋文章传，不以功业传。若使生在两汉，如班、马作史书，不知当如何扬扢也。





宗无齐曰：公尝对予言，平湖陆庄简公任少宰时，诸后进皆文致江陵罪，以逢当路。陆独谓：“江陵府权，非弄权也。且拥扈绸缪，其功又安可泯！”众恶其异，出迁南司空，力请还。是在同时尚有公道。“府权”二字，从无人拈出，此叔方公两番行文之本旨也。予每为江陡公扼腕，痛世人见浅而无学，读此，宁不为之展眉舒愤耶！

又曰：江陵相业，载在史书。议者纷纷，加以“权相”二字。概其生平，不思托孤寄命，大节不夺，孔圣乃称以君子，何独于江陵苛责之也？总之不揽权，则国事不能由我；揽权综理，则谗疑势所必至。但问揽权之时，其行事有为公为私之别耳。江陵行事，俱在政府，谁非为公家起见者，而可轻为訾议耶？自江陵受祸之后，柄国者率多养重远祸，反其所为，以至国事委靡不可复振，乃从而追恤之。呜呼，亦晚矣！

顾梁汾曰：先文端公在郎署时，立论颇不直张相国。后与史太常王池书有云：“梅长公致思于江陵，其言可痛。”盖久而论定也。又相国言：“有明一代艰巨之事，众所不敢承者，率楚人当之。”异时如熊如杨，可为一叹。叔老与云石大令，应叹息斯言。






送黄钟之鄱阳谒张使君序





鄱阳郡即饶州，隶江南西道。



东南之美者，有江夏黄公焉。白窃饮风流，尝接谈笑。亦有抗节玉立，光辉炯然，气高时英，辩析天口。[一]道可济物，志栖无垠。

[一]任昉《宣德皇后令》：辩析天口，而似不能言。李善注：《七略》曰：齐田骈好谈论，故齐人为语曰“天口骈”。天口者，言田骈子不可穷其口若事天。吕向注：辨析，谓分别事理也。



鄱阳张公，朝野荣望，爱客接士，即原、尝、春、陵之亚焉。[一]每钦其辞华，悬榻见往。[二]而黄公因访古迹，便从贵游，乃侨装撰行，[三]去国遐陟。[四]

[一]原、尝、春、陵，见七卷注。



[二]陈蕃悬榻，见十四卷注。



[三]鲍照诗：“侨装多阙绝。”《广韵》：“侨，客也。”“撰，定也。”侨装，谓客行之装。撰行，谓定行日。



[四]遐陟，远行也。



诸子衔酒惜别，沾巾分赠，沉醉烟夕，惆怅凉月。天南回以变夏，火西飞而献秋。[一]汀葭飒然，[二]海草微落。[三]夫子行迈，[四]我心若何。毋金玉尔音，而有遐心。[五]湖水演沔，[六]勖哉是行。共赋武昌钓台篇，[七]以慰别情耳。

[一]火，心星也。下而西流，则为秋候。详五卷注。



[二]谢朓诗：“汀葭稍靡靡。”《广韵》：“汀，水际平沙也。”“葭，芦也。”



[三]周朗《报羊希书》：“池上海草，岁荣日蔓。”



[四]行迈，见本卷注。



[五]《诗·小雅》：“毋金玉尔音，而有遐心。”《正义》曰：“言汝虽不来，当传书信，毋得自爱音声，贵如金玉，不以遗问我，而有疏远我之心。恐遂疏己，故以恩责之，冀音信不绝。”



[六]《广韵》：“演，水长流貌。”《韵会》：“沔，流满貌。”



[七]《太平寰宇记》：钓台，在武昌城下，有石圻临江悬峙，四眺极目。《武昌记》云：钓台，在城南。《方舆胜览》：钓台，在武昌北门外大江中。郡志：孙权尝整阵于钓台。






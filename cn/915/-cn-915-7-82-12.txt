◇连珠

盖闻献技者易忽，养德者难致，是以子张重趼，不获哀公之禄。千木偃息，不受文侯之位。

盖闻机心难湛，不接异类。淳德易孚，可狎殊方。是以高罗举而云鸟降，海人萃而水禽翔。

盖闻春兰早芳，实忌鸣央，秋菊晚秀，无惮繁霜。何则？荣乎始者易悴，贞乎末者难伤。是以传长沙而志沮，登金马而名扬。

盖闻修己知足，虑德其逸，竞荣昧进，志忘其审。是以饮河满腹，而求安愈泰；缘木务高，而畏下滋甚。（《艺文类聚》五十七。）


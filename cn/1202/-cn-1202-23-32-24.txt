颜特进侍宴【延之】

太微凝帝宇，瑶光正神县。揆日粲书史，相都丽闻见。列汉构仙宫，开天制宝殿。桂栋留夏飇，兰橑停冬霰。靑林结冥蒙，丹巘被【一作披】葱蒨。山云备卿霭，池卉具灵变。重阳集淸氛，下辇降玄宴。骛望分寰隧，晒旷尽都甸。气生川岳阴，烟灭淮海见。中坐溢朱组，步櫩簉琼弁。礼登伫睿情，乐阕延皇眄。测恩跻愉逸，沿牒懵浮贱。承荣重兼金，【选作荣重馈兼金。】巡华过盈瑱。敢饰舆人咏，方慙渌水荐。


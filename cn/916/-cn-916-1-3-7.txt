【鸲鹆谣】

〖《汉书》五行志曰：《左氏传》鲁文、成之世。童谣曰云云。至昭公时。有鸲鹆来巢。公攻季氏。败。出奔齐。居外野。次乾侯。八年。死於外。归葬鲁。昭公名裯。公子宋立。是为定公。〗

鸲之鹆之。公出辱之。鸲鹆之羽。公在外野。往馈之马。鸲鹆跦跦。（《御览》作株株。）公在乾侯。徵褰与襦。鸲鹆之巢。远哉遥遥。（《汉书》作摇摇。）稠（《左传》作稠。《御览》同。乐府作裯。）父丧劳。宋父以骄。鸲鹆鸲鹆。往歌来哭。（○《左传》昭公二十五年传。《汉书》五行志。《御览》九百二十三。《乐府诗集》八十八。《诗纪前集》三。○逯案。《史记》鲁世家引此谣云。鸲鹆来巢。公在乾侯。鸲鹆入处。公在外野。《白帖》二十九引此谣曰：鸲之鹆之。公出辱之。鸲鹆之巢。远哉遥遥。鸲鹆株株。公在乾侯。鸲鸲鹆鹆。往歌来哭。皆与此有异。）


和艺圃十二咏寄姜仲子学在

其一 南村

艺圃者，吴门文文肃公之旧业，莱阳前给谏姜贞毅先生客舍也。汪钝翁为姜学在作十二咏，王阮亭见示和章，余亦漫赋简学在。闻吴湖州园次一日留诗四十首，恨未即见也。
园林数武地，孤村自杳霭。
人间烟火中，兴在沧洲外。
言招栗里翁，赏心有同会。

其二 鹤柴
栖君林壑间，怜君江海意。
时衔几上书，略识篇中字。
凌霄志未忘，顾影振双翅。

其三 红鹅馆
曾闻朱鹭歌，素羽纷已烂。
身入荷花红，掌翻萍藻乱。
有客坐临池，沿波方汗漫。

其四 乳鱼亭
水木共深翠，鱼从莲叶戏。
濯缨有馀清，把钓浑閒事。
逍遥濠上游，千古一高寄。

其五 香草居
寻芳无处所，春风为君起。
含情怨王孙，结念思公子。
采采欲遗谁，湛湛长川水。

其六 朝爽台
日出喧众鸟，孤怀易惆怅。
朝光木末来，拄笏閒相向。
有时笠泽云，飞著茅亭上。

其七 浴鸥池
主人读南华，鸥汎空明里。
出没狎潜鳞，高眠就芳芷。
不有荡舟人，何由撇波起。

其八 渡香桥
川岩罗户牖，略彴通何处。
怀新径不穷，直蹑飞虹去。
花气秋满衣，坐石澹容与。

其九 响月廊
沉沉松桧冷，飒飒风泉清。
月凉鹤自警，中夜时一鸣。
此际倚栏客，泠然沧海情。

其十 垂云峰
片石倚天立，五丁削不得。
题字昔何人，青苍万古色。
伫望杳难攀，亭亭自孤直。

其十一 六松轩
乔柯作偃盖，清阴周四壁。
自具虬龙姿，风涛声戛击。
执卷坐中庭，晴空微露滴。

其十二 绣佛阁
众香国中住，清净生妙理。
山邻支道人，身合庞居士。
惟馀文字禅，高言不妨绮。



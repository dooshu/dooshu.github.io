理宗


理宗皇帝，讳昀，太祖十世孙，荣王希之子。宁宗无嗣，史弥远矫诏迎而立之。时元主灭金、灭夏，威行海内，中才之主能自固耶？然崇尚理道，在位四十年。





赠前礼部侍郎张九成太师、崇国公。帝以九成正色立朝，有中兴明道之功也。

张九成，字子韶。陈说忠愤激烈，无所顾避。仕礼部侍郎，与秦桧议论不合，谪南安军，复知温州。理宗特起加太师，封公，以研思经学，功足以明道也。





罢礼部侍郎直学士院真德秀，贬权工部侍郎魏了翁于靖州。梁成大贻书所亲曰：“真德秀乃真小人，魏了翁乃伪君子，此举大快公论。”识者笑之。了翁至靖，多士从学。乃著《九经要义》百卷，订定精密，先儒所未有也。德秀归浦城，修《读书记》，语门人曰：“此人君为治之门，如有用我者，执此以往可也。”

靖州，属湖广省。梁成大以知县谄事弥远，因弥远言德秀当逐，成大曰：“若入台必能办此。”遂擢监察御史。首劾德秀罢之。了翁因不为弥远所容，力求外补，乃出知常德府。谏议大夫朱端又劾之，夺三秩，靖州居住。梁成大见二公俱罢，借二姓以调笑云：“此二人罢，大快在朝公论。”而识者实笑成大无耻之极矣。了翁到靖州，湘、湖、江、浙之士，不远千里负书从学。乃作《九经要义》，九经：《孝经》《论语》《孟子》《毛诗》《尚书》《周易》《礼记》《周礼》《春秋》。成百卷，晰义精详细密，俱先儒所未及发者。德秀归，修《读书记》，皆正心、修身、齐家、治国、平天下大道理。对门人说：“如后有用我，执此以为具矣。”





赠全州教授陆九龄、舒州通判沈焕官谥。九龄累世义居，闺门之内，肃若朝廷。与兄九渊为师友，和而不同。学者号为二陆。

九龄，金溪人。幼颖悟端重。进士，调教授。未上，会寇剽掠，公曰：“文事、武备，一也。”遂领其事，调度有法，郡县倚以为重。仕兴国，士类兴起。改全州，卒。公累世义居，如张公艺治家，以一人最长者为家长，一家之事听命，岁选子弟分任家事，田畴、租税、出内、庖爨、宾客之事，各有主者。阖门百口，男女各居其职，闺门俨若朝廷，而忠敬乐易，乡人化之，皆逊顺焉。且与兄九渊自相师友，天伦之乐，德业之进，志同而道合。谥文达。沈焕，九龄门人。





陆九渊年三四岁，问其父贺曰：“天地何所穷际？”父笑而不答。他日读书至“四方上下曰宇，古往今来曰宙”，忽悟曰：“宇宙内事，乃己分内事。”又曰：“东海有圣人出焉，此心同也，此理同也。至西南北海有圣人出，此心此理亦莫不然。”学者称为象山先生。初，九渊与朱熹会于鹅湖，论辨所学多不合。及熹与至白鹿洞，九渊为讲“君子小人喻义利”一章，熹以为切中学者隐微深痼之病。

陆九渊父名贺。穷际，言穷尽处。“宇宙内事，乃己分内事。见得功满乾坤，不出本分。德配天地，只为分定，何有限量乎？”又说：“天生圣人，原不择地。东西南北，同此心理。先圣后圣，其揆一也。”学者称为象山先生。初，九渊与朱文公会于鹅湖地方，各出一议论，不相合。及文公至白鹿洞，那时九渊工夫更进，及讲喻义章书，听者至有泣下者。如《孟子》：“孳孳为善，是舜之徒；孳孳为利，是跖之徒。”其切中俗学隐微沉痼之病，为之痛心。





沈焕尝言：“昼观诸妻子，夜卜诸梦寐，两无所愧，始可以言学。”

沈焕，九龄门人，人品甚高，不肯自恕。观诸妻，如身不行道，不行于妻子，卜诸梦寐，如寝不愧衾。此燕居独处，平旦清明境界如此而两无愧怍，斯学有修治矣。





舒璘刻苦磨励，改过迁善。闻朱熹、吕祖谦讲学婺源，徒步谒之。以书告其家曰：“敝床疏席，总是佳趣。栉风沐雨，反为美境。”

舒璘，沈焕友也，从游于张栻、陆九龄。工夫勤励不息，见善能徙，改过不吝。熹与祖谦讲学婺源县，步往拜之。寄家信于妻子，得道之乐，不知有困苦荒凉之味。





袁燮尝曰：“人心与天地一本，精思以得之，兢业以守之，则与天地相似。”

袁燮，九渊门人，说：“人心一小天地，求而得之，得而守之，便与天地相合矣。”





图功臣像于昭勋崇德阁。

赵普、曹彬、薛居正、石熙载、潘美、李沆、王旦、李继隆、王曾、吕夷简、曹玮、韩琦、曾公亮、富弼、司马光、韩忠彦、吕颐浩、赵鼎、韩世忠、张浚、陈康伯、史浩、葛邲、赵汝愚。





赠朱熹太师，追封信国公。熹子工部侍郎在入对，言人主学问之要。帝曰：“先卿《中庸》序，言之甚详。朕读之不释手，恨不与之同时也。”

理宗以文公集注《四书》，发挥圣贤蕴奥，有补治道，特封赠之。熹子朱在入对，以人君务学为急陈之。帝云：“卿父熹作《中庸》序，以详言之。朕每读不忍舍去，恨不同时亲见之也。”





帝始亲政，励精求治。郑清之亦以天下为己任。下诏改元，略曰：“《春秋》正王道之端，式严谨始；圣德开太平之路，尤贵更新。”

自宁宗崩，史弥远矫诏拥立。至是弥远死，帝始亲政，而以谨始更新为词。则九年间诏诰命令，皆出弥远，理宗拥虚位而已。郑清之以天下为己任，不负所学。





帝因民望，召真德秀为翰林学士，魏了翁直学士院。德秀进《大学衍义》，因奏三札：一言祈天永命，在敬德和民。二言进取有二难：用将难，馈饷难。有此二难，正诸葛亮闭关息民之时。三言守战之论，同于为国。帝曰：“封事可见忠诚。”了翁入对曰：“陛下以圣贤之资而为权臣所据者十年。试思当事变之时，可以系天下之重者谁与？《诗》曰：‘价人维藩，大师维垣。大邦维屏，大宗维翰。怀德维宁，宗子维城。’此六者，守邦之要道也。”

书召所以表理宗用贤之美。《大学衍义》四十三卷，极陈帝王为治为学之本，在乎以身心为始。万几之暇，特诏德秀进讲是编。祈天永命，在敬德和民。《尚书•召诰》云：“王其疾敬德。王惟德之用，祈天永命。”大意去谗佞，远声色，答天心，重民命，其一也。急于用人，又急之兵饷，其二也。战守之论不同，同于为国，以前事为戒。帝读其札子称善，俱积诚所发可知。此时了翁亦入对，以宰相辅导为急。史弥远之奸，帝德其立己，恩宠终身，权倾内外，天下托非其人矣。《诗》云：价，大也，大德之人也。师，众也。大邦，强国也。大宗，强族也。宗子，同姓也。引此六者，见守邦之要道也。





召崔与之参知政事，不至。帝遣使趣之，且访以政事之当行罢，与人才之当用舍者。与之上疏曰：“天生人才，自足供一代之用，惟人主辨其君子小人而已。忠实有才者，上也；才不高而忠实有守者，次也。用人之道，无逾于此。”帝嘉纳之，召命益力。与之抗疏至十三疏，不许。

广东安抚，会摧锋军士作乱，与之肩舆登城，叛兵望之，俯伏听命而散。帝闻之，注想弥切，乃召参大政。但与之出自番禺，所历有政惠，屹然有大臣风。疏言皆虑弥远最亲用事，尚多在朝，故独惓惓及之。然与之犹虑祸及，所以力辞，帝终不许。





元人初破许州，获金军资库使姚枢。杨惟中见之，以兄事枢。时北庭无汉人士大夫，元太祖见枢至，甚喜，特嘉重焉。继拔德安，得赵复，以儒学见重于世，其徒称为江汉先生。既被获至燕，学徒百人，由是北方始知经学。

许州，属河南开封府。元人破许州，获金军资库使姚枢至燕。杨惟中见之，以兄礼事枢。比时北庭尽为元有，而为士大夫者并无汉人。元太祖一见枢至，大喜，知为南方文士，更嘉礼焉。又克德安府，赵复被获。以文行著于儒学，为世所重者，其徒称之江汉先生。被获，令北行不肯，力求死所，姚枢止之，始悟。枢与至燕，学徒甚众，自此北方经学行矣。而枢亦始得程颐、朱熹性理诸书之奥焉。





嘉熙元年，以李心传为秘馆修撰。心传父李舜臣，博学力行，尤邃于《易》。尝曰：“《易》起于画，画从中起，乾坤中画为诚明。”朱熹每为学者称之。

隆州李舜臣有子三人，曰：心传、道传、性传。父子四人，皆道学之儒。心传闭户著书，有史才，通政事。至是召为修撰，专修高、孝、光、宁四朝实录。道传明河洛之学，操行修洁，阐《易》理之微玄。朱熹每为学者称其邃《易》。





元忽必烈召许衡为京兆提学，不至。衡过目辄不忘，七八岁受学于乡师。问曰：“读书欲何为？”师曰：“应举取第耳。”曰：“如此而已乎？”师大奇之。谓衡父母曰：“儿颖悟非常，他日必有过人者，吾非其师也。”及长，刻意坟典。闻姚枢以道学自任，乃诣苏门见之。枢授以伊川《易传》、晦庵《四书集注》。或问及小学书。衡说：“读之，深有默契于中。”尝曰：“今闻进学之序，令众皆自小学入。”又语其子曰：“小学、《四书》，吾敬信如神明。”

忽必烈，元主太弟。许衡，河内人，号鲁斋。幼嗜学，颖悟不凡。及长，经传子史、礼乐名物、星历兵刑、食货水利之类，无所不通。七八岁便道读书不徒取科第，父师已奇之。及长，有道学志，闻姚枢名，不辞千里之劳，往见之。从枢受程氏《易传》、文公《集注》等书，有深会于心。尝自幸得进学之次序，且又鼓舞后学从入之门。又对其子弟云：“小学、《四书》，其中义理关切甚大，吾敬信之，直如对神明。”





时策士文天祥以“法天不息”为对，考官王应麟曰：“是卷古谊若龟鉴，忠肝如铁石，臣敢为得人庆！”帝赐及第。

文天祥策以“君道当法天行健”为对，帝亲拔为第一。王安石以来，状元多非其人，至末运得一文山。王应麟批卷，卜其一生忠义，冠绝万古不爽云。





元主侵蜀，内侍董宋臣请迁都以避敌锋。判官文天祥上书，乞斩宋臣，不报。

元侵四川，逼近帝都。宦寺董奏帝迁都以避其锐气。时天祥初受判官，上书斩议迁都者。





右丞相董槐，政务大体，任人先旧，嗜进者不悦。又极言丁大全奸邪。大全先围其第，迫之出城，而罢相之制始下。太学生六人极言大全之奸。大全取旨，削六人籍，编管远州，士论号六君子。

萧山尉丁大全谄事内嬖，窃弄威福。槐恶之，大全惧，日夜求槐短于帝。槐入对，言大全邪佞不可近。大全怨劾槐，因夜半擅召兵露刃围槐第，驱出城，而罢相之制方下，物论大骇。太学生陈宜中、黄镛、林则祖、曾唯、刘黻、陈宗六人上书言：“进退大臣，当以礼。”遂极言大全恶。大全怒，矫旨籍六人编远州，士论翕然称之，号为六君子焉。





加贾似道少师，封卫国公，将士进官有差。似道既至，诏百官郊劳，如文彦博故事，奖眷甚至。时帝年高，内侍董宋臣、卢允升为之聚敛，以媚悦上意。引荐奔竞之士，交通贿赂，置诸通显。又引外戚子弟为监司郡守。作芙蓉阁、香兰亭宫中，进倡优傀儡以奉帝为游燕。窃弄权柄，群臣有谏者，帝宣谕使去，谓之节贴。似道既相，百官守法，人颇称能。然既颛政，权倾内外，蛊惑帝心，进用群小，变更法制矣。

哲宗诏起文彦博平章军国重事，命百官郊饯，设祖帐以迎。理宗待似道亦依此故事，眷礼极隆。时帝老年，凭内侍辈敛财物以悦其心。兼进匪人，通货贿以陟通显。又引阎贵妃子侄贾似道子弟，为监司郡牧以敛钱粮。作亭阁，献倡优之辈以奉帝。窃帝威柄，不容谏诤。初相，令百官守法。人以为似道有相才。及权柄在手，内而朝廷，外而郡邑，惟其威权所使，帝心被惑，群小进御，比初相立法，更变尽矣。






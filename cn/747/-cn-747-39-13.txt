○册十姓突骑施移拨可汗文

爵以酬庸，德以怀远，乃建蕃国，抑惟旧章。十姓突骑施移拨可汗骨咄禄毗伽俱支，效款输诚，志称勇烈。克保忠贞之节，且兼射御之能。信义无愆，边隅是赖。加以不从恶党，远慕华风，言念尔劳，载怀嘉尚。眷兹部伍，必仗材雄，宜式拜於宠命，俾有膺於殊礼。可册为十姓突骑施移拨可汗。


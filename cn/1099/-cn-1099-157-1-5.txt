○議設總督疏

一謂總督之設、原為居中調度、各鎮兵馬、是以駐劄固原、不宜偏守北地。况河凍之後。虜隨處可入。不止花馬池一帶當守。有如虜見重兵在此。腹裏空虛。大眾牽制。在邊潛以精騎數萬。直擣平固臨鞏。總兵還救不及。其若之何。宜于大虜駐套時。則總督于五六月。親赴花馬池。統調諸軍禦之。鎮守陜西。都督則出駐酌中近地。以通防各路候調應援。巡撫亦照舊規前赴固原。調度兵食。是亦不失論原議之意。及套無大虜。則仍居中調度。為便。其一謂延寧二鎮。延袤廣濶。其間城堡。如延綏定邊營一帶。有相去九十里許者。宜於適中之地。以漸修築墩堡。使聲勢聯絡。足堪保障。其一謂寧夏新築鐵柱泉堡。殊為孤懸操守官卑。軍無足數。宜設守備以轄之。及靈州參將移住清水營、固原守備、移住平虜所、庶防禦嚴。而地方可保。其一謂鐵柱泉堡、宜撥足舊軍五百。仍以地召軍五百。附新設守備統領。其一謂套虜每從延寧深入二鎮之將、竟莫能禦者、以失事之咎。獨歸內地。將領而彼無預故也。嗣後有失事者。罪與內地將領同。有保障之功者。即覆實陞賞。亦不必盡據斬獲矣。


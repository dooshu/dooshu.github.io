珠池：

廉州府城东南八十里有平江青鸾杨梅池，雷州有乐民池，俱产珠。

明时率十五六年或十年一采，始得美珠。迩者三年一采，俱碎小，藩臬有司颇受诘责。

嘉靖二年采珠，至十二年复采，仅隔十年。海北道佥事翁溥严立采法，四阅月方才封，用口银七千余两。除织造螺筐，起盖厂房，夫役俱役民，不预造报者，不下二千余两。仅得珠四千余两，所得不偿所费，尚且碎小口匾不堪。二十四年九月又采如前。知府胡鳌建议，谓前采纳至今仅隔一年，螺珠未生。纵有一二生息，俱系嫩小无珠，恐复虚费。又考洪武二十九年诏采珠，至永乐十四年始复采。又至天顺三年诏采珠，弘治十五年复采。正德九年诏采珠，则以为频数矣。嘉靖五年诏采珠，其年十二月大雨，池水冰结，树木皆枯，民多冻死。螺筐夜有火光，人皆异之。九年又采，十二、十三年连采，此珠之所以少也。正德九年采珠，惟乐民池无珠。




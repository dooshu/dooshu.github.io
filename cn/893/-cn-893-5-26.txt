忆秦娥





萧声咽，秦娥梦断秦楼月。秦楼月，年年柳色，灞陵伤别。[一]乐游原上清秋节，[二]咸阳古道音尘绝。[三]音尘绝，西风残照，汉家陵阙。

[一]《三辅黄图》：霸桥，在长安东，跨水作桥。汉人送客至此桥，折柳赠别。《天宝遗事》：长安东灞陵有桥，来迎去送，皆至此为离别之地，故人呼之为“销魂桥”。《雍录》：汉世凡东出函、潼，必自灞陵始，故赠行者于此折柳为别也。



[二]《长安志》：乐游原，在万年县南八里。《汉书》：宣帝起乐游庙，在曲江北，亦曰乐游原。《雍录》：唐曲江，本秦州，至汉为宣帝乐游庙，亦名乐游苑，亦名乐游原。基地最高，四望宽敝，隋营京城，宇文恺以其地在京城东南隅，地高不便，故阙此地不为居人坊巷，而凿之为池以厌胜之。又会黄渠水，自城外南来，可以穿城而入，故隋世遂从城外包之，入城为芙蓉池，且为芙蓉园也。长安中，太平公主于原上置亭游赏，后赐宁、申、岐、薛四王。正月晦日、三月三日、九月九日，京城士女，咸即此祓禊，帟幕云布，车马填塞，词人乐饮赋诗。



[三]蔡琰《胡笳》：“故乡隔兮音尘绝。”



《笔丛》云：今诗余名《望江南》外，《菩萨蛮》、《忆秦娥》称最古，以草堂二词出太白也。近世文人学士，咸以为然。予谓：太白在当时，直以风雅自任，即近体盛行，七言律鄙不肯为，宁屑事此。且二词虽工丽，而气亦衰飒，于太白超然之致，不啻穹壤，籍令真出青莲，必不作如是语。详其意调，绝类温方城辈，盖晚唐人词，嫁名太白。若怀素草书、李赤姑孰耳。原二词嫁名太白，亦有故。《草堂词》，宋人编。青莲诗亦称《草堂集》。后世以二词出唐人，而无名氏，故伪题太白，以冠斯编耶?琦按：宋黄玉林《绝妙词选》以太白《菩萨蛮》、《忆秦娥》二词，为百代词曲之祖。然考古本《太白集》中，缺此二首。萧本乃有之，其真赝诚未易定决。《笔丛》所辩，未为无见，至谓其出自《草堂诗余》之伪题，则非也。盖《菩萨蛮》一词，自北宋时，已传为太白之作矣。






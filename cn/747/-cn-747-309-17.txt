○授牛仙客殿中监制

门下：乃立御府，其代天工，必在信臣，以兼重寄。银青光禄大夫太仆卿朔方节度兼关内道支度兼管营田盐池押诸蕃部落副大使兼采访处置使群牧都使监牧支度营田闲厩宫苑五坊等使摄御史大夫上柱国陇西县开国子牛仙客，忠公有度，亮直无私，长才为万里之城，沈略乃百夫之御。顷持节钺，尝镇河湟，兵器惟精，边人咸赖。出则靖国，方资五利之功；入则训驺，宜修六尚之职。可殿中监，散官勋并如故。


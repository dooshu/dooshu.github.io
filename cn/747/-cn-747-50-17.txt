○立宣王为皇太子诏

主器者莫若长子，继明者必建储两。既以传重，亦以宗本，则君亲之大义，帝王之宏范，无先於此矣。朕以眇身，缵承丕绪，夕惕祗畏，惟怀永图。承八叶之耿光，居四海而称大，则匕鬯之主，粢盛之重，树元贵嫡，有邦之先。宣王诵，生知古制，既贤且长。聪明敏博，温恭孝友，不自满假，率由宪章。庆发高禖，兆申甲观，为子之道，惟父能知。审其观志，宜承大统，固能总戎监抚，载乎鼎实，不绝驰道，谦敬益崇。问安必自於因心，入学固知其让齿。升兹上嗣，庶贞万国。可立为皇太子，宜令所司择日，备礼册命。


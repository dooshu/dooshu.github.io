◎阎作梁

文闱中遇鬼索命之事，往往有之，然多见于乡场，而会场则鲜有之。甲辰会试，余于二场坐西阙字号。十一日，同号皆闻鬼叫。十二日戍刻，忽闻有人缢死，盖号字六十八号即阙字前一号也。次日，余于辰刻即交卷，出闱，见西墙下拥挤多人，则其尸正由墙头吊出，而尚未详其所以缢死之由。后于三场遇吴硕夫（骏昌），则即二场同在号字号内者，据云，其人为阎作梁，甘肃人，年五十三岁，自入本号后，嗟叹之声不绝，并自言联奎何必苦苦寻我，岂竟不能缓至场后云云。次日，则神色惨沮。薄暮，向号军云："我不久即死，你速请都老爷来。"话甫毕，即奔至巷末厕舍中。将带向颈上一套，登时气绝。同号者见其题纸上书一诗云："迢迢万里为何因，只为高堂有老亲。寄语三江诸旧友，休将戏笑认为真。款云：一塘杨联奎未定草。又见其卷上写四语云：刀笔杀人者三，鸡奸致死者一，此即经文，请大人正法。又闻此人系惯放重债者，罪恶多端，一死不足以蔽辜。而天必死之于耳目昭彰之地，吁！可畏矣。


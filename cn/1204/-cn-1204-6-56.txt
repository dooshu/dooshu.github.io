◎李邴汉宫春

李邴少年日作汉宫春词，脍炙人口。所谓"问玉堂何似，茅舍疏篱"者是也。

政和间，自书省丁忧归山东，服终造朝，举国无与立谈者。方怅怅无计，时王黼为首相，忽遣人招至东阁，开宴延之上坐，出其家姬数十人，皆绝色也，酒半，君唱是词以侑觞，大醉而归。数日，有馆阁之命，不数年遂入翰苑。［玉照新志］


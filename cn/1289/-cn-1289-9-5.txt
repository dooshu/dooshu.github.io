邪在心胆及诸脏腑发悲恐太息口苦不乐及惊第五


〔一〕黄帝问曰：有口苦取阳陵泉，口苦者，病名为何？何以得之？岐伯对曰：病名曰胆瘅。夫胆者，中精之腑，五脏《素问》无此八字，但云肝者，中之将也 取决于胆，咽为之使。此人者，数谋虑不决，胆气上溢《素问》下有虚字 ，而口为之苦，治之以胆募俞，在阴阳十二官相使中。

善怒而欲食，言益少，刺足太阴。怒而多言，刺足少阴《太素》作少阳 。

〔二〕短气心痹，悲怒逆气，恐，狂易，鱼际主之。

心痛善悲，厥逆，悬心如饥之状，心澹澹而惊恐，大陵及间使主之。

心澹澹而善惊恐，心悲，内关主之《千金》作曲泽 。

善惊悲不乐，厥，胫足下热，面尽热，嗌干渴，行间主之。

脾虚令人病寒不乐，好太息，商丘主之。

色苍苍然，太息，如将死状，振寒，溲白便难，中封主之。

心如悬，哀而乱，善怒，嗌内肿，心惕惕恐如人将捕之，多涎出，喘，少气吸吸不足以息，然谷主之。

惊，善悲不乐如堕坠，汗不出，面尘黑，病饥不欲食，照海主之。

胆眩，寒厥，手臂痛，善惊，妄言，面赤泣出，液门主之。

大惊乳痛，梁丘主之。

〔三〕邪在心，则病心痛，善悲，时眩仆，视有余不足而调其腧。

胆病者，善太息，口苦，呕宿水《灵枢》作宿汁 ，心下澹澹，善恐，如人将捕之，嗌中吤吤然，数咳唾，候在足少阳之本末，亦视其脉之陷下者灸之，其寒热者取阳陵泉。

邪在胆，逆在胃，胆液泄则口苦，胃气逆则呕苦汁，故曰呕胆，取三里以下胃逆，则刺足少阳血络以闭胆逆，调其虚实以去其邪。






答宪长周友山


孤之此行，本属初意。今荷圣慈特允，获遂夙心，所谓求仁而得仁也，他何知焉。

兹奉翰示，“恋之一字，纯臣所不辞。今世人臣，名位一极，便各自好自保，以固享用”。至哉斯言！学者于此，能确然自信，服行勿失，便可为天地立心，为生民立命，为万世开太平，非谫见闻所可窥也。佛氏立位圣果，以十信为初地，直至超登果位，不过圆满起初一信字。愿执事于此，自信而已。






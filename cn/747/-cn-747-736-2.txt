○复戒业寺记

皇都左辅，其属县朝邑。县令王郓，言能改作便民。尝有缁衣迁寺戒业，民不便，郓复之。初蒲寇李怀光既虏其属将，收其散卒，聚之长春宫城。圜朝邑室庐皆残烬，寺宇益毁。其後缁衣以为居近郭，苦游宾。乃聚党与谋，迁之西冈，萦垣侵社地，又治殿庑，诸墓坟陇当其下者辄平去。是时郓为尉，固止之。缁衣之魁得他吏与交通为助，故尉终不能制。日纵其徒於民间，为祸福语以动惑之。民无老幼男女，争相率以奉所欲，顾畏已後耳。及郓为令，乃元和七年也。明年，召缁衣宿老师弟子与语曰：“缁衣之道，非能逾仁谊，以无害故，天子许留国中。前者缁衣无状，徙其居西冈之上，侵社地，坏丘陇。夫社，国之尊祭也。邱家，人之反本也。今而曹自为其居侵坏之，是宁无害耶？某昔争之不得，身常栗栗抱痛，愿得自劾以快意。今能亟复之，幸善，不能，亦且论繁矣。”民闻之皆大喜。故以其年十一月，悉还其故。九年，予东适邯郸，走蒲关，朝邑令为具。既酣，前奉酒於予，因请以其事次於文。


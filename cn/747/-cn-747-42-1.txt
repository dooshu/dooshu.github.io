○御丹凤楼大赦制

我国家出震乘乾，立极开统。讴歌历数，启圣千龄；文物声名，握图六叶。安禄山夷羯贱类，顽凶残愎，顷以捍边有功，专制方面。同人者貌，谓报效恩私；异人者心，乃包藏逆乱。以为中原无备，干戈可动，而毒深流祸，变起仓卒，涂炭万姓，兴言痛愤。朝市之内，忽肆凶残；衣冠之中，咸被点污。朕作人父母，志雪国雠，是用中夜奋发，提戈问罪。自灵武聚一旅之众，至凤翔合百万之师，亲总元戎，扫清群孽。出师之日，仍下宽令，歼厥渠魁，馀无所问。有能翻然归顺，自缚军门，复其官爵，仍加优赏。将士等以大军一举，玉石俱焚，元恶就诛，凶残并戮，僵尸遍野，匹马不遗。今西土罢兵，咸以宁辑；河积氛祲，一朝翦除。广平王俶，受委元帅，能振天声。左仆射子仪，决胜无前，克成大业。复有回纥叶护，及云南子弟，并诸蕃兵马等，皆竭诚向化，力战贾勇，事同破竹，易若摧枯。朕入城之日，百姓咸思戴商，复喜睹汉。烟风云景，皆是祥光；里巷欢呼，惟闻相庆。

朕早承圣训，尝读礼经，义切奉先，恐不负荷。今复宗庙於函雒，迎上皇於巴蜀，导銮舆而反正，朝寝门而问安，寰宇载宁，朕愿毕矣。且复人将有主，敢当天地之心；兴岂在予，实凭社稷之祐。京城僧道耆老百姓等，比者时谷翔贵，薪刍不给，困穷之极，朕常系心。缘初收京城，仓库未积，待国用稍足，岂忘施惠。

其诸色行人因阵没，并坊市百姓，及诸色蕃胡召募，并元恶凶党，昨因破败，所在潜藏，并仰於府县及御史台陈首，一切原其罪。如有被人言告捉获者，并从军令。其京城内外文武官：有受贼补署，罄其心腹，处祖及父，皆承国恩，就逆背顺，顿忘臣节；或有守旧官者，请俸料为贼判官；或判官之际，中间得替；并有摄贼伪官，兼知职掌；其中有京官及私白身，皆受擢用；其中有隐迹不出，固辞疾病。色类既广，人数又多，宜令御史台宪部大理三司据状勘责，条件闻奏。其外官充使，及先有职掌，并事故及隔绝未赴任在京者，亦三司勘责奏闻。又贼中台府坊市所繇人等，比与逆贼追捕，造事之端，损害忠良，仍夺财物，为蠹尤甚，情不可容。宜令崔光远禁身，切加推勘，一一状奏，勿令漏网。其内侍省及左右龙武羽林军，并闲厩飞龙诸武官，应先合从驾人等，其中临行潜避，遂受贼驱使，并使各委本司使括责，量情状轻重奏闻。其隐盗仓库，及偷劫逆贼家钱物，或受贼寄附，并与贼请料禄等，因此隐没者，并限敕到十日内，於所繇陈首。其物便准数送纳，本色并还，不须科罪。虑已有破用，徵纳艰辛，仍十分放三，以示宏贷。其近日逆人及隔绝人庄宅，宜即括责，一切官收。又闻人家子女，多被侵逼，且非本情，宜一切不须寻问，或与逆贼居住邻近，及作义故往来，情非切害，一时之事，有殊逆党，亦宜释放。其有受贼伪度人，宜令所司括责，并勒还俗，其僧及道士各收本色，所在寺观，勿许居止。

今两京无虞，三灵通庆，何以昭事，宜在覃恩。待上皇到日，当更处分。咨尔有众，知朕意焉。


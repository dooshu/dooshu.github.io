题蓝山人画寿伯母王太夫人

层岩万丈森突兀，紫气鳞鳞带冰雪。
峰势扑天天欲倾，潇湘倒翻瑶圃裂。
杂花红树寒不凋，出海珊瑚如拗铁。
山人貌山得山骨，笔锋逐鹿莽未歇。
我持此图寿阿母，母今何乐昔何苦。
笄年憔悴痛离鸾，外侮咆嗥惊乳虎。
襞绩宵灯耿不寐，敝庐再徙随风雨。
怀霜饮蘖三十春，宫衣裁作班衣舞。
板舆视膳日初长，榴花照眼菡萏香。
太守风清镜湖水，王母杯传白玉浆。
诸孙罗立尽珠玉，我来千里亦登堂。
莫道年将周甲子，东临沧海看扶桑。



答宗伯董浔阳


仆之菲陋僝弱，往厕词林，得随长者后，徒幸簪笔荷橐，可供文墨而已。不自意微时厚幸，致位台司，谬膺顾托之重。力轻于鸿毛，任重于泰山。受事以来，惴惴如临渊谷，恐一旦颠蹶，以贻知己羞。兹赖主上圣明，中外乂安。苟幸无事，乃敢抗疏乞归，冀得完躯以去。诚陈力就列，非敢贾誉于退恬也。虽奉谆谆恳留，暂尔复出，然惶惧之怀，终不能释。

顷贤郎至，辱华翰奖借，烂然盈楮。不匡其所不及，而假其所不能，读之使人汗流洽衣也。

儿曹寡学，幸附令孙骥尾，阶致青云。仆之奉教于门下有年矣，于贤郎谬有一日之雅，今儿曹又在世讲末，仆之于翁，相契岂有量哉！

辱惠厚仪，不宜抗拒。但比来交际久废，辄敢璧诸使者。草草附谢，并布区区。






○收葬阵亡将士及慰问其家口敕

自寇戎猾夏，干戈不戢，涉三载矣。而忠臣义士死王事者，何可胜言！兹朕痛悼於厥心，若挟疮。是用枕戈寝胄，亲六师，恃神之直，凭宗庙之灵，亦冀克清，载造京邑。近者诸军告捷，屡摧贼众，天意人事，若将叶符。而战士阵亡，多委沟壑，已令收瘗，犹虑或遗。抚存哀殁，朕之所切。宜令节度使与郡县长官计会，悉收骸骨，埋葬致祭。仍勘责姓名，续行奏闻，将[B14A]赠其官爵，优恤其妻子。仍仰本道使者郡县，勿差科其家，庶乎幽明慰怀，知王师之不得已也。


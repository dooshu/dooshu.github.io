清明二首


朝来新火起新烟，湖色春光净客船。绣羽衔花他自得，红颜骑竹我无缘。胡童结束还难有，楚女腰肢亦可怜。不见定王城旧处，长怀贾傅井依然〔一〕。虚沾焦举当作周举为寒食〔二〕，实藉严君卖卜钱。钟鼎山林各天性，浊醪粗饭任吾年。

〔一〕贾傅井：盛弘之《荆州记》：湘州南寺之东，有贾谊宅。宅之中有井，井旁有石，有局脚床，可容一人坐。形制甚古，皆传曰即谊所坐。《水经注》：湘州城内郡廨西陶侃庙，云旧是贾谊宅。地中有一井，是谊所凿。极小而深，上敛下大，其状似壶。傍有一脚石床，才容一人坐形。流俗相承云：谊宿所坐床。又有大柑树，亦云谊所植也。

〔二〕焦举：《后汉书》：周举迁并州刺史，移书于子推，书云：春中寒食一月，老少不堪，今则三日而已。

此身飘泊苦西东，右臂偏枯半耳聋。寂寂系舟双下泪，悠悠伏枕左书空。十年蹴踘将雏远，万里秋千习俗同〔一〕。旅雁上云归紫塞，家人钻火用青枫。秦城楼阁烟一作莺花里，汉主山河锦绣中。风水一作春去春来洞庭阔，白愁杀白头翁。

〔一〕秋千：《古今艺术图》：秋千，北方山戎之戏，以习轻者。或曰：自齐桓公北伐山戎，此戏始传中国。






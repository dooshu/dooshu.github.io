○請停止寶源局鑄錢 【 錢法】

本年十月二十六日、臣階欽奉　聖諭、錢法一件、亦為關民便者、首徒必重治欽此、隨該廠衛都察院各題奉欽依禁治外、連日錢法、雖稱巳通、然其實僅通十分之五臣等訪求弊源。非民之梗法。乃由寶源局鑄造制錢之不如法。有以致之也。葢制錢之解自南京者。其背或以金塗之、民間因謂之金背、或以火勳其背而使之黑、民間因謂之火漆、其雲南所解及寶源局先年所鑄純用銅錫、不攙以鉛、每錢一文、秤重一錢二分、錢邊又皆經由車鏇民間因其色黃美、其質堅重、其邊圓整、謂之鏇邊、近年局中所鑄、為科官建議、革去車鏇、止用鑄剉二匠、而工匠人等、又復侵盜銅料、民間因其色雜、其質輕、其邊剉磨麄糙、遂謂之一條棍、所謂鏇邊者、工費重大、故奸民不利于私鑄、所謂一條棍者、工費輕省、故私鑄由之盛興、且一條棍與私鑄之錢相似而難辯。誤受於甲。轉眼便不能行之於乙。故民間於一條棍不肯行使。併將金皆等項。亦皆不行。前日內外各衙門依法禁治、而無籍光棍、乘機以假錢脇制接受、於是民間閉門罷市買賣不通、官司不得巳、只得省令行使金背等錢而於一條棍、聽從其便、錢乃復通、夫錢曰金背火漆鏇邊一條棍葢四名矣。然其實寶源局所鑄一條棍之數多。而南京等所解金背等之數少。故今所通。僅得十分之五也。臣等切惟一條棍既巳不能強民之行使若寶源局仍鑄不巳。有五害焉、戶工二部。每年以二萬八千兩有用之銀。投諸無用之地。一也。中奸猾之計。開私鑄之門。二也。朝廷以此錢賞中外之人。彼受賞者得錢而無用。不蒙　皇上之恩。三也。官府以此錢給與民商。彼領受者有虧抑之怨。四也。局中作弊之人。坐享其利。而朝廷之錢法。因之阻滯。禁治之令。因之不行。虧損國體。五也。臣等愚見、不若令工部停止寶源之鑄造、而令戶部以南京雲南所解、及稅課司所收金背等堪用制錢、此所謂樣錢供賞賚之用亦非舊制也每年輳一萬文送工部、轉送司鑰庫、仰備　皇上賞賜之用、其部中合給錢者。即以鑄錢之銀代給。則銀不虗費。錢不乏用。奸弊革而私鑄止。國法行而羣情便。似為有益。至于該局作弊工匠。應令刑部通行提問、干碍職官、一體參治、臣等謹將金背火漆鏇邊一條棍等項制錢、并私鑄之錢每項各五文封進聖覽、恭候聖明裁察、如以臣等之言為可、乞賜批示、


○春寒赋

宋玉梦侍从，赋成酒兰，君王惨忄詹，顾曰春寒。玉少进曰：“大王之国三分，水居其一。大王之宫庭，女子充溢。洪波浮其空，幽忧积其中。不得不雨，不得不风。风横雨斜，天地溟。寒之中人，有异於严冬。其来也低迷，其状也惆怅。理虽辨而词怍，色虽庄而意荡。明灭薰垆，留连绣帐。相逢置酒，则少避颜。独自登楼，则偏凌远望。临窗户，绕池塘，丝轻畏逼，花怯愁当。游蜂为之绝迹，好鸟为之深藏。齐纨失色，越絮腾光。掩抑兮幽襟更远，连牵兮别绪弥长。芳神失职，阴御争强。朝耕犊战，暮箔蚕僵。民病如此，君何勿伤。”襄王於是下席称谢，撤燕戏，省嫔嫱，以黄金为玉寿，然後返驾於高唐。


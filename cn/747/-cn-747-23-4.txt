○令陇右河西备边制

陇右河西，地接边寇，虽令团练士卒，终须常戒不虞。如闻吐蕃尚聚青海，宜令萧嵩张志亮等，审察事势，倍加防御。当须蓄锐，以逸待劳。其当贼路要害军县处，须量加兵马，任逐便通融处置。仍拣择有干略人，简较明为探候，动静须知。主将已下，若捉搦用心，事无不理者，当加重赏。如废官慢盗，式遏乖所者，必寘严宪，仍晓示使各勉职，以副所委。其管城垒应筑未了者，并早令毕功，无致延缓，阙於备守。


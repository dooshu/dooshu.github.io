○北苑侍宴诗序

臣闻通物情而顺时令者，帝王之能事。感惠泽而发颂声者，臣子之自然。况乎上国春归，华林雨霁，宸游载穆，圣藻先飞，雷动风行，君唱臣和，故可告於太史，播在蕃弦。帝典皇坟，莫不由斯者已。岁躔己巳，月属仲春，主上御龙舟，游北苑。亲王旧相，至於近臣，并俨华缨，同参曲宴。时也风清景淑，物茂人和。望蒋峤之，祝为圣寿。泛潮沟之清浅，流作天波。丝簧与击壤齐声，共君恩并醉。乃命即席，分题赋诗。睿思云飘，天词绮缛。文明所感，蹈咏皆同。既击钵以争先，亦分题而较胜。长景未暮，百篇已成。自扬大雅之风，岂在遒人之职。奉诏作序，冠於首篇。授以集书，藏之金匮。谨上。


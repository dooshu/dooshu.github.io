○西明寺钟铭

维大唐麟德二年，岁躔星纪，月次降娄，二月癸酉朔，八日庚辰，皇太子奉为二圣於西明寺造铜钟一口，可一万斤。发汉水之奇珍，采蜀山之秘宝，虞倕练火，晋旷飞炉。带龙虡而腾规，应鲸桴而写制。声流九地，遐宣厚载之恩；韵彻三天，远播曾旻之德。寤群生於觉路，警庶类於迷涂。业擅香垣，功齐尘劫，式旌高躅，敢勒贞金。颂其铭曰：

青祗荐祉，黄离降精。涡川毓德，瑶岭飞英。吹铜表性，问寝登情。兴言净业，载启香城。七珍交铸，九乳图形。翔龙若动，偃兽疑惊。制陵周室，规逾汉庭。风飘旦响，霜传夜鸣。仰延皇祚，俯导苍生。声腾亿劫，庆溢干龄。

李重福（谯王重福）


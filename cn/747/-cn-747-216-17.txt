○祭黄州高府君文

维年月日朔，孙女夫某等，谨以清酌庶羞之奠，敢昭告於故黄州高府君之灵：惟府君含德元亨，保和光大，才堪济代，而运属承平；器允登台，而命锺流落。有瑚琏之宝，无廊庙之资。岂图大位不跻，幽灵永昧，尊仪潜翳，三十馀年，元琬既开，黄肠已古。今青乌改卜，丹来归，窀穸即期，幽明永诀。某等忝承嘉惠，奉事门阑，兴言追慕，实增感咽。窃惟精意以享，黍稷非馨，敢陈薄酹，以献明灵。呜呼哀哉！伏惟尚飨。


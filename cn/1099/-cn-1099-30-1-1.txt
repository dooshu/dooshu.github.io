○贈大司馬王公總督南征奏凱序 【 麓川】

即王靖遠也讀威寧集殊不称靖遠文集奏疏則槩未見云

國家統御中夏七十餘年、四海臣妾、萬方職貢、際天極地罔不歸心、而蕞爾小寇、麓川思任發自恃南徼險遠、屯聚蜂蟻之眾、梗化弗庭、乃正統辛酉　皇上命將出師、往征之一時同拜　命者、監軍則太監吉公、總師則定西伯蔣公、左右參將、則都督李公劉公、給餽糧餉、則戶部侍郎徐公、而糾違軍律、則僉都御史丁公、茲六君子、皆智謀勇畧之士也、兵部尚書兼大理卿王公、蓄文武將相雄剛之才德、且素著西鄙韓范之功、簡在　聖衷、非一日矣、于是復命公總督于其間、俾專賞罰黜陟、以勵懲勸、朝廷倚任六卿大臣、莫此為重、公遂祗奉　上命以行、精選騎卒、堅利戈甲、整齊部伍、虎賁十萬、旌旗蔽江而南、號令嚴明、軍中肅然靡不奮厲、惟恐其或後也、師抵順寧、公命分東南二路以進、復誓之曰、萬里行師、以征弗庭、茲當裹糧深入、諸將士用命、不用命死生所係宜共戮力滅賊、以圖報稱且與六君子熟計之曰、反寇之所恃者、山之險木柵之堅耳山險未可輕木柵則宜縱火而繼之以兵此萬全之策也巳曉破之之術矣眾皆然之自是南路則破大候州、破上潞江、破杉木籠、破馬安山。皆如初計東路則破永帕烏木、又破丙墮孟雷孟通諸寨、亦如初計、師抵麓川、鼓鼙震驚、如霆如雷、騎卒驍勇如羆如虎、賊自柵中窺之、莫不縮頸吐舌以為官軍從天而下也、急欲從其震懾攻之、公曰兵貴不驕無風未宜縱火、姑少慎之。天道必有陰助之者、言未既風起縱火破之。亦如初計。賊之先後死于鋒鏑、與其赴火投江而死者、盖未可以數萬計也、於是遠近大小巢穴為之一空、相望數千里之間、洗滌掃蕩、妖氛廓清、乃遂班師、振旅奏凱而旋、夫以　聖上威德無遠弗屇、諸將帥雄才大略無敵弗克、而又得公駕馭豪傑。以作其氣則其克成大勳宜矣哉、易之豫曰、利建侯行師、程子以為兵師之興、眾心和悅、則順從而有功、今觀公于將士、雖有專制予奪之權、然未嘗不與六君子者、同心同德。以恊和其計謀也。得豫卦行師之利焉。然則永清南徼、俾　朝廷無復南顧之憂者、公之功豈淺淺哉、銘鼎彝而紀竹帛、炳炳然直與古之儒將爭光後先、昔周召穆公平淮南之夷李唐裴度平吳元濟、江漢皇武之雅、至今頌稱後世、少司馬李公、謂公之功業、炳炳如此、又安可無述作以紀其盛、乃属予言贈之、公名驥、自永樂丙戌進士授兵科給事中、山西按察司副使、兵部侍郎、而擢今官、此儒者遭遇之極盖不特縉紳之光、寔為　邦家之光也、是為序


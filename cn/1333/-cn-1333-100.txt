纨扇


秋风乍起，纨扇齐捐。于是诸纨扇相聚而悲，互相愁叹。竹夫人讥之曰：“人生出处，自有定时，用舍行藏，圣人有训。相对愁叹，徒作楚囚之泣，胡为者？若余亦与汝等同被弃置，固未尝有怨言也。”纨扇怒曰：“尔何知？尔不过媚人于床笫之间者耳。吾等乃堂哉皇哉，相与趋跄于冠裳揖让中者。尔何得与吾等同日而语？且尔徒具人之名，而无人之实，又复全无心肝者，自是不解愁叹。”






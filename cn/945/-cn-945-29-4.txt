代仆射李相公承天节设斋赞佛文

窃以六通应供从兜率以降生三藏契经假贝多而流布所以作羣迷之归救述大事之因缘自梦叶於金人始俗传於像教香花四事式陈於焚修钟梵六时聿严於斋供爰植无边之福用成衆善之因伏愿尊号皇帝陛下位等金轮功周沙界道齐千佛泽被四生边陲载戢於五兵府库常盈於七宝御世比能仁之福统天同大梵之尊八部归依六戎欵附华封祝圣克隆万寿之期震旦兴王永护一乘之法然後愿朝野多庆兴礼乐於三雍?县无虞息烟尘於四鄙载洽淳熙之化同跻富庶之乡凡在含灵并登正觉伏请表白


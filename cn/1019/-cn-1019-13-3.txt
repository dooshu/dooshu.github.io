曹既明　胥山庙

贯弓执矢一亡臣，未洗昭关客路尘。

道上乞飧逢漂女，江边款渡得渔人。

致君岂谓初无术，卖国由来别有因。

文种墓空山胁冷，怒潮朝夕怨江滨。

曹既明

曹既明　胥山庙

间关欲雪父兄仇，底用平生锡盖侯。

冤骨未沈吴月晓，征魂初返楚云秋。

西施正倚承恩貌，范蠡将移去国舟。

尚向松陵亲却敌，藁砧依旧在层楼。

曹既明

曹既明　胥山庙

堂堂武烈与文英，引剑呼天气未平。

身后端知司祸福，生前直欲就功名。

胥山未尽吴侬意，郢水犹伤楚客情。

井里满前灵宇壮，长江千古带高情。

曹既明


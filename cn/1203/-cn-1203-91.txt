卷九十一

<集部，词曲类，词选之属，御选历代诗余

钦定四库全书

御选历代诗余卷九十一目録【起一百十四字至一百十六字】

沁园春【下】

刘秉忠

白朴【六首】

许有壬

张翥【四首】

张埜【五首】

邵亨贞【二首】

沈景高

高啓【二首】

杨基

瞿佑

吴洪

焦竑

储懋端【二首】

邬仁卿

钱继章

贺新郎

苏轼

周紫芝

马庄父

前调【又一体】

八归【又一体】

姜夔

史逹祖

宣清

柳永

瑶台月

无名氏

沁园春【又一体】

张先

刘过【二首】

前调【又一体】

葛长庚

前调【又一体】

秦观

摸鱼儿【又一体】

欧阳修

沁园春【又一体】

林正大【三首】

御选历代诗余卷九十一目録

钦定四库全书

御选历代诗余卷九十一【起一百十四字至一百十六字】

司经局洗马掌局事兼翰林院修撰加二级【臣】王奕清奉旨校刋

沁园春【下】

沁园春　　　　　　　　　　　刘秉忠

月落檐西日出篱东晓枕睡余唤老妻忙起晨餐供具新炊藜糁旧蓄盐蔬饱後安排城边垦斸要占苍烟十亩居闲谈里把从前荒秽一旦驱除　为农换却为儒任人笑谋身拙更迂念老来生业无他长技欲期安稳敢避崎岖逹士声名贵家骄蹇此好胸中一点无欢然处有膝前儿女几上诗书

前调【凤凰台】　　　　　　　　　　白　朴

独上遗台目断清秋凤兮不还怅吴宫幽径埋深花草晋时高塚销尽衣冠横吹声沉骑鲸人去月满?江鴈影寒登临处且摩挲石刻徙倚阑干　青天半落三山

更白鹭洲横二水间问谁能心比秋来水静渐敎身似岭上云闲扰扰人生纷纷世事就里何常不强顔重回首怕浮云蔽日不见长安

前调　　　　　　　　　　　　白　朴

我望山形虎踞龙盘壮哉建康忆黄旗紫盖中兴东晋雕栏玉砌下逮南唐步步金莲朝朝璚树宫殿吴时花草香今何日尚寺留萧姓人做梅妆　长江不管兴亡漫流尽英?泪万行问乌衣旧宅谁家作主白头老子今日还乡吊古愁浓题诗人去寂寞高楼无凤凰斜阳外正渔舟唱晚一片鸣榔

前调　　　　　　　　　　　　白　朴

渺渺吟怀望佳人兮在天一方问鵾鹏九万扶揺何力蜗牛两角蛮触谁强华表鹤来铜盘仙去白日青天梦一塲俄然觉正醯鸡舞瓮野马飞牕　徜徉玩世何妨更谁道狂时不得狂羡东方臣朔从容帝所西真阿母唤作儿郎一笑人间三游海上毕竟仙家日月长相随去想蟠桃熟後也许偷尝

前调　　　　　　　　　　　　白　朴

自古贤能壮岁飞腾老来退闲念一身九患天教寂寞百年孤愤日就衰残麋鹿难驯金镳纵好志在长林丰草间唐虞世也曾闻巢许遁迹箕山　越人无用殷冠怕机事纒头不耐烦对诗书满架子孙可敎琴尊一室亲旧相欢况属清时得延残喘鱼鸟溪山任往还还知否有絶交书在细与君看

前调　　　　　　　　　　　　白　朴

玉节星轺十道监司治称最优甚惠风才到豚鱼亦信清霜未降狐兔先愁镇静洪都澄清白下又过东南第一州云烟厎看千岩竞秀万壑争流　离筵无计相留漫慷慨中年白髪稠记璚花照眼忙催诗笔松灯促座笑递觥筹放浪形骸欣於所遇负我兰亭共一游心期在想山隂兴尽和月回舟

前调　　　　　　　　　　　　白　朴

流水高山独许锺期最知伯牙愧我投木李得酬琼玖人惊玉树肯倚蒹葮风雨十年江湖千里望美人兮天一涯重携手似仲宣去国江令还家　门前柳拂堤沙更好系天津泛斗槎看金鞍閙簇花边置酒玉盂旋洗竹里供茶朱雀桥荒乌衣巷古莫笑斜阳野草花寒食近算人生行乐少住为佳

前调【临清舟中次韵寄可行】　　　　　　　许有壬

草术无情不问寒暄开时便开只黄花多事偏怜隐逸白头何补且避贤才老友相逢清谈絶倒休校刘郎去後栽尊中物胜他年千里漫寄寒梅　神仙合住蓬莱奈老去思儿忍不回任景庄槐老谁为痴梦梅家酒美且浣幽怀渭北江东暮云春树何日扁舟更此来公知否便连朝觞咏能几徘徊

前调【读白太素天籁集】　　　　　　　　张　翥

客汝知乎载酒轻舟看花小车胜炎州出使瘴浮征斾禁门待漏霜满朝鞾岁去堂堂老来冉冉瓶雀飞时手怎遮平生事叹山川迹远霄汉程赊　从渠梦蝶疑蛇得放嬾还须自在些甚天荒地老铜台歌舞水流云散金谷豪奢客问先生归宜早计醉後之言可信邪鸥盟在任鱼蓑江上雨细风斜

前调【将北归赋此留别】　　　　　　　　张　翥

天上玉堂海外瀛洲山中蜕岩甚六十四岁出时持节八千余里来驻征骖香火缘深功名意薄梦觉仙家雪满簪桐花社喜酒边莺燕诗外云岚　锦堂容我清酣拥画烛金鈎手屡探怪朗吟御史笑回红粉送归司马泪湿青衫蜀魄春多塞鸿秋远无限离情老不堪空留在任水光山色江北江南

前调【广陵九日泛舟】　　　　　　　　　张　翥

何许登临路遶芜城冈连楚皋爱流云低响歌催琼树微波照影人艳仙桃松院移尊柳桥携袖随处兰舟且暂捎秋无际望空江鴈远落木天高　不妨左手持螯更右把金尊送浊醪叹鸡台草暗凄然兴废龙山烟冷老矣英豪白发宁饶黄花尽插要裹西风破帽牢刘郎醉把吴牋笑擘试与题餻

前调【次韵聼董氏双弦】　　　　　　　　张　翥

谁唤娇娆斜插双弦华筵乍开爱玉纤轻轧半笼翠袖歌喉缓引暗点鸳鞵蕃部新声乐工巧制写出龙沙马上哀哀何似似离鸾惊起白雀飞来　丁宁击节金钗要细听春风且慢催正宫商双犯拽归双调伊州入破攧徧三台画扇香收罗巾汗湿愁是云兜醉後回花间客尽鸾绡纒髻更尽余杯

前调【宿瓜州】　　　　　　　　　　张　埜

瓜步城闉烟树西津几回往来尽洪涛千丈鱼龙出没苍顔十载鸥鹭惊猜驿馆荒凉征鞍牢落寄语楼船且莫开今宵里要江声一枕洗涤羁怀　凌晨风定潮回便挂起云帆亦快哉爱金山东畔天开罨画银山南去地涌诗材冲破晴岚拂开苍藓欲纪兹行百丈催还停笔怕吟鞭犹带京国尘埃

前调【泉南作】　　　　　　　　　　张　埜

自入闽关形势山川天开两边见长溪漱玉千瓴倒建高峰泼黛万马回旋石磴盘空天梯架壑驿骑蹒跚鞭不前心无那恰鹧鸪声里又听啼鹃　区区薄宦谁怜道有志从来铁石坚但长存一片忠肝义胆何愁半点瘴雨蛮烟尽卷南溟不供杯杓得遂斯游岂偶然天公意要淋漓醉墨海外流传

前调【送吴此民再任江州敎】　　　　　　　张　埜

前日庐山今日庐山岂偶然哉喜青衫旧梦轻舟熟路白云新兴翠壁丹厓石镜光寒香炉烟袅晴雪飞空玉峡开天公意要先生健笔洗尽尘埃　三年握手金台甚意气相期隘九垓恨征帆缥缈秋风南浦书灯冷落夜雨西斋莲社香中琵琶亭上应念京尘无好怀君须记向鴈回时节早寄诗来

前调【止酒效稼轩】　　　　　　　　　张　埜

半世游从到处逢迎唯尔麴生喜一尊乘兴时居乐土三杯有力能破愁城岂料前欢俱成後患深悔从来见不明筠轩上抱厌厌病枕恨与谁评　请生亟退休停更说甚浊贤与圣清论伐人心性蛾眉非惨铄人骨髄鸩毒犹轻裂爵?觞弃壶毁榼交絶何须出恶声生再拜道苦无大故遽忍忘情

前调【夀杜右丞】　　　　　　　　　　张　埜

勇退归来一担乾坤十年息肩奈东山安石未容高卧洛中司马须在调元车拥蒲轮杖扶灵夀琴瑟更张为解弦人都道果功成霖雨泽润无边　河汾间气生贤算甲子才同绦县年更太公八十出膺熊虎武公九十入载貂蝉梅信春香槐堦日暖数到庄椿岁八千持杯夀夀文章宰相廊庙神仙

前调【美人眉】　　　　　　　　　　邵亨贞

巧鬬弯环纤凝妩媚明妆未收似江亭晓望遥山拂翠宫帘暮卷新月横钩埽黛嫌浓涂铅讶浅能画张郎不自由伤春倦为皱多无力翻做娇羞　填来不满横秋料着得人间多少愁记鱼笺缄啓背人偷敛鴈钿胶并运指轻揉有喜先占长颦难效柳叶轻黄今在不双尖锁试临鸾一展依旧风流

前调【美人目】　　　　　　　　　　邵亨贞

漆点填眶凤梢侵鬓天然俊生记隔花瞥见疎星炯炯倚栏凝注止水盈盈端正窥帘瞢腾并枕睥睨檀郎长是青端相久待嫣然一笑密意将成　困酣曾被莺惊强临镜挼挱犹未醒忆帐中亲见似嫌罗密尊前相顾翻怕灯明醉後看承歌阑鬬弄几度孜孜频送情难忘处是鲛绡揾透别泪双零

前调【美人指甲和刘龙洲】　　　　　　　　沈景高

新脱鱼鳞平分鹅管爱勒眉弯记掐恨香蕉愁悰细说划情嫩竹怨曲新翻才贴梅钿旋挑铅粉绣领重交犹道寒娇无奈笑轻拈杏带浅揭湘斑　宫棋也学偷弹时绾就同心羞自看解传杯频赌藏阄罗袖归鞭重数刻印阑干暗解绡囊倦调瑶瑟喂蕊莺儿绣阁间凝情处把爪犀漫剥消遣春闲

前调【鴈】　　　　　　　　　　　高　啓

木落时来花发时归年又一年记南楼望信夕阳帘外西牕惊梦夜雨灯前写月书斜征霜阵整横破潇湘万里天风吹断见两三低去似落筝弦　相呼共宿寒烟想只在芦花浅水边恨呜呜戍角忽催飞起悠悠渔火长照愁眠陇塞间关江湖冷落莫恋余粮犹在田须高举教弋人空慕云海茫然

前调【寄内兄】　　　　　　　　　　高　啓

忆昔初逢意气相期一何壮哉拟献三千牍叫开汉阙蹑一双屩走上燕台我劝君酬君歌我舞天地疎狂两秀才惊回首漫十年风月四海尘埃　摩挲旧劒生苔叹同掩衡门旧草莱视黄金百镒已随手去素丝几缕欲上头来莫厌栖栖但存耿耿得失区区何足哀心惟愿对尊中酒满树上花开

前调【春水】　　　　　　　　　　杨　基

巴蜀雪消湘汉冰融净无片埃看风吹皱緑晴涵杜若雨添香腻暖浸莓苔江涨鱼鳞溪沉燕尾赢得沙鸥宿鹭猜花隂下见行人待渡芳意徘徊　湖边十二楼台映多少珠帘影倒开爱緑醅可染蒲萄新酿麯尘低蘸杨柳初栽修褉人归浣纱女去犹有余香拂岸来多情处更桃花无数流出天台

前调【鞵杯】　　　　　　　　　　瞿　佑

一掬娇春弓様新裁莲步未移笑书生量窄爱渠尽小主人情重酌我休迟醖酿朝云斟量暮雨能使麴生风味奇何须去向花尘留迹月地偷期　风流到手偏宜便豪吸?吞不用辞任凌波南浦惟夸罗韤赏花上苑只劝金巵罗帊高擎银瓶低注絶胜湘裙深掩时华筵散奈此心先醉此恨谁知

前调　　　　　　　　　　　　吴　洪

莎迳吟蛩葭汀叫鴈秋气悲哉正江天凄黯斜阳一抺亭皋揺落乱叶千堆露湿吟鞭风攲醉帽试与登临览胜来凭高望见江流九曲似我肠回　几年南此尘埃漫赢得吴霜两鬓催忆晚香篱畔依然陶菊暗香林下好在逋梅跌宕琴尊评量风月已办浮蛆潋灩杯吾归也唤沙头小艇直下长淮

前调【题吴生一枝庵】　　　　　　　　　焦　竑

手葺茅庵小小何妨疎寮短屏任南山射虎封侯心在辽东化鹤炼药功成自爱鹪鹩一枝长足不学蜗牛戴屋行林深处对苍松雪崦白草烟汀　傍人抵死经营似拣尽寒芦宿又惊看须弥芥子同为世界枋榆九万未问前程壁写沧洲襟题汉上等是风飘过耳情频舒笑谁古今逹者惟有庄生

前调【偶赋】　　　　　　　　　　储懋端

我亦何为漱彼白石枕彼清流叹舟下潇湘吹残楚竹骑临易水舞罢吴钩飞盖停云曳车飘雪浪说生平游八州谁知道空佣书受直未得封侯　少年意气难酬且破尽双柑大白浮除司马文章不须痛读杜?诗史何事研求美酒一尊奇文千首都付春江对浴鸥人休问还三旬无食九月无裘

前调【戏作毛颖策学士文】　　　　　　　　储懋端

咨汝頴乎自陈老秃屡乞余骸念望重灵?南山感月名高绣虎北海惊雷铁画银钩积成劳悴渐向秋风文塚埋嘉乃绩俾守中山郡其往钦哉　吾将以礼为媒纵故老终疎世莫猜令蜀地裁笺先生久待淇园截管君子蒙灾亟召緑沉置之即墨锡汝龙宾水一杯兼筞汝端明殿学士速驾前来

前调【招隐看梅】　　　　　　　　　　邬仁卿

十里江城共向春风寻到梅花想三更幽梦影移石罅一声梵诵香沁牕纱铁骨崚嶒冰姿修洁可是神仙萼緑华今宵醉且休吹玉笛只按红牙　槎枒绮席横斜恨知已难逢好句赊但已?零落金铃莫繋不甘争媚锦幕休遮冷欲侵人清能絶俗肯让狂蜂坐晚衙风流话道林逋妻汝端不争差

前调【西泠桥作】　　　　　　　　　　钱继章

巳远喧阗渐觉幽凉无过西泠政微霜欲下满船枫叶枯荷未尽几点残萤钟入苍烟山黏远树抛卷方知午梦醒悠然起看文鱼唼藻野鹤梳翎　安排緑酒青灯拟淘洗闲愁向水汀恰姜丝调醋新登蟹俎蕨芽研粉留作蓴羮颇怪山童近添闲供露菊秋葵插满瓶陶然醉任人呼马走我已鸿冥

贺新郎

【双调一百十五字此调以一百十六字者为正格别名俱列一百十六字下】

贺新郎　　　　　　　　　　　苏　轼

乳燕飞华屋悄无人桐隂转午晚凉新浴手弄生绡白团扇扇手一时似玉渐困倚孤眠清熟帘外谁来推绣户枉教人梦断瑶台曲又却是风敲竹　石榴半吐红巾蹙待浮花浪蕊都尽伴君幽独穠艳一枝细看取芳心千重似束又恐被秋风惊緑若待得君来向此花前对酒不忍触共粉泪两簌簌

前调　　　　　　　　　　　　周紫芝

白首归何晚笑一椽天教付与楚江南岸门外春山晚无数只有匡庐似染但想像红妆不见谁念香山当日事漫青衫泪湿人谁管歌旧曲空凄怨　将军未老身归汉算功名过了唯有古祠尘满谁似渊明?得老饱看云山万点况此老斜川不远终待我他年自翦黄花一酹重阳琖君为我休辞劝

前调【又一体】　　　　　　　　　　马庄父

客里伤春浅问今年梅蕊因甚化工不管陌上芳尘行处满可计天涯近远见说道迷楼左畔一似江南先得暖向何郎庭下都寻徧辜负了看花眼　古来好物难为伴只琼花一种传来仙苑独许扬州作珍产须胜了千千万万又却待东风吹绽自昔闻名今见面数归期屈指家山晚归去说也希罕

八归

【又一体双调一百十五字】

八归【湘中送胡德华】　　　　　　　　　姜　夔

芳莲坠粉疎桐吹緑庭院暗雨乍歇无端抱影销魂处还见筱墙萤暗藓堦蛩切送客重寻西去路问水面琵琶谁拨最可惜一片江山总付与啼鴂　长恨相从未欵而今何事又对西风离别渚寒烟澹棹移人远缥缈行舟如叶想文君望久倚竹愁生步罗韤归来後翠尊双饮下了珠帘玲珑闲看月

前调　　　　　　　　　　　　史逹祖

秋江带雨寒沙萦水人瞰画阁愁独烟蓑散响惊诗思还被乱鸥飞去秀句难续冷眼尽归图画上认隔岸微茫云屋想半属渔市樵邨欲暮竞燃竹　须信风流未老凭持尊酒慰此凄凉心目一鞭南陌几篙官渡赖有歌眉舒緑只匆匆眺远早觉闲愁挂乔木应难奈故人天际望彻淮山相思无鴈足

宣清

【双调一百十五字】

宣清　　　　　　　　　　　　柳　永

残月朦胧小宴阑珊归来轻寒凛凛背银釭孤馆乍眠拥重衾醉魂犹噤永漏频传前欢已去离愁一枕暗寻思旧追游神京风物如锦　念掷果朋侪絶缨宴会当时曾痛饮命舞燕蹁跹歌珠贯丳向玳筵前尽是神仙流品至更阑疎狂转甚更相将凤帏鸳寝玉钗乱横任散尽高阳这欢娱甚时重恁

瑶台月

【双调一百十五字】

瑶台月【梅花】　　　　　　　　　无名氏

严风凛冽万木冻园林萧静如洗寒梅占早争先暗吐香蕊还素容探暖欺寒偏妆点亭台佳致通一气超羣卉值腊後雪清丽开筵共赏南枝宴会　好折赠东君驿使把陇头信息远寄遇诗朋酒侣尊前吟缀且优游对景欢娱更莫厌陶陶沉醉羌管怨琼花坠结子用调鼎堪饵将军止渴思得此味

沁园春

【又一体双调一百十五字】

沁园春【寄都城赵阅道】　　　　　　　　张　先

心膂良臣帷幄元勲左右万几暂武林分阃东南外翰锦衣乡社未满瓜时易镇梧台宣条期岁又西指夷桥千骑移珠滩上喜甘棠翠?依旧春晖　须知繋国安危料节召还趋浴凤池且代工施化持钧播泽置盂天下此外何思素卷书名赤松游近飇驭云輧仙可期湖山美有啼猿唳鹤相望东归

前调【美人指甲】　　　　　　　　　　刘　过

销薄春冰碾轻寒玉渐长渐弯见凤鞵泥汚偎人强剔龙涎香断拨火轻翻学抚瑶琴时时欲翦更掬水鱼鳞波厎寒纤柔处试摘花香满镂枣成斑　时将粉泪偷弹记绾玉曾教柳傅看算恩情相着搔便玉体归期暗数划徧阑干每到相思沉吟静处斜倚朱唇皓齿间风流甚把仙郎暗掐莫放春闲

前调【美人足】　　　　　　　　　　刘　过

洛浦凌波为谁微步轻生暗尘记踏花芳径乱红不损步苔幽砌嫩緑无痕衬玉罗悭销金様窄载不起盈盈一段春嬉游倦笑教人款捻微褪些根　有时自度歌声悄不觉微尖点拍频忆金莲移换文鸳得侣绣茵催衮舞凤轻分懊恨深遮牵情半露出没风前烟缕裙知何似似一钩新月浅碧笼云

前调【又一体】　　　　　　　　　　葛长庚

客里家山记踏来时水曲山崕被滩声喧夜鸡声破晓匆匆惊觉依旧天涯抖擞征衣寒欺薄袂回首银河西未斜尘埃积叹有如此髪空为伊华　古来旅况堪嗟尽贫也还须贫在家料驿舍傍边月痕白处暗香微度应是梅花拣折一枝路逢南鴈和两字平安寄与他教知道有长亭短?五饭三茶

前调【又一体】　　　　　　　　　　秦　观

宿霭迷空腻云笼日昼景渐长正兰皋泥润谁家燕喜蜜碑香少触处蜂忙尽日无人帘幕挂更风递游丝时过墙微雨後有桃愁杏怨红泪淋浪　风流寸心易感但依依竚立回尽柔肠念小匳瑶监重匀绦蜡玉笼金斗时熨沉香柳下相将游冶处便回首青楼成异乡相忆事纵蛮牋万疉难写微茫

摸鱼儿

【又一体双调一百十五字】

摸鱼儿　　　　　　　　　　　欧阳修

卷绣帘梧桐院落一霎雨添新绿小池闲立残妆浅向晚水纹如縠凝远目恨人去寂寥凤枕孤难宿倚阑不足看燕拂风帘蝶翻露草两两镇相逐　双眉蹙可惜年华婉娩西风初弄庭菊况伊家年少多情未巳难拘束那堪更趁凉景追寻甚处垂杨曲佳期过尽但不说归来多应忘了云屏去时嘱

沁园春

【又一体双调一百十六字】

沁园春【括酒德颂】　　　　　　　　　林正大

大人先生高怀逸兴酒因寓名纵幕天席地居无庐室以八荒为域日月为扃贵介时豪搢绅处士未解先生酒适情徒劳尔漫是非蜂起有耳谁听　先生挈榼提甖更箕踞衔杯枕麴生但无思无虑陶陶自得任兀然而醉恍然而醒静听无闻熟观无覩以醉为乡乐性真谁知我彼二豪犹是蜾蠃螟蛉

前调【括庐山草堂记】　　　　　　　　　林正大

庐阜诸峰炉峰絶胜草堂介焉敞明窗净室素屏虚榻要仰观山色俯听流泉中有池台旁多竹卉夹涧杉松高刺天堂之北据层崕积石緑?浓鲜　堂东瀑布飞悬似雨露霏微珠贯穿有春花秋月夏云冬雪更隂晴显晦雾吐烟吞右抱琴书左携妻子杖履从容尽暮年平生志赖清泉白石实听余言

前调【括严先生祠堂记】　　　　　　　　林正大

子陵先生故人光武以道相忘幸炎符再握六龙在御看臣来亿兆阳德方刚自是先生独全高节归去江湖乐未央动星象披羊裘傲睨人世轩裳　高哉不事侯王爱此地山高水更长盖先生心地超乎日月又谁如光武器量包荒立懦廉顽有功名教万世清风更激扬无今古想云山郁郁江水泱泱

御选历代诗余卷九十一








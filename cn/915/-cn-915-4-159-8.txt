◇议救西域疏（延光二年）

臣闻八蛮之寇，莫甚北虏。汉兴，高祖窘平城之围，太宗屈供奉之耻。故孝武忿怒，深惟久长之计，命遣虎臣，浮河绝漠，穷破虏庭。当斯之时，黔首陨于狼望之北，中国弊于卢山之壑，府库殚竭，杼柚空虚，算至车船，赀及六畜。夫岂不怀，虑久故也。遂规酒泉，敦煌四郡，以隔绝南羌，开三十六国，妻以公主，以断其右臂。是以单于孤持，窜遁远藏。至于宣、元之世，遂备蕃臣，关徼不闭，羽檄不行。由此察之，戎狄可以威服，难以化洽。西域内附日久，区区东望扣关者数矣，此其不乐匈奴慕汉之效也。今北虏已破车师，势必南攻鄯善，弃而不救，则诸国从矣。若然，则北虏财贿益增，胆势益殖，威临南羌，与之交连。如此，河西四郡危矣。河西既危，不得不救，则百倍之役兴，不訾之费发矣。今议者但念西域绝远，恤之烦费，不见先世苦心勤劳之意也。方今边境守御之具不精，内群武卫之备不修，敦煌孤危，远来告急，复不辅助，内无以慰劳吏民，外无以威示百蛮。蹙国减土，经有明诫。臣以为敦煌宜置校尉，案旧增四郡屯兵，以西抚三十六国。建屯益兵，宣扬雷风，冀以折冲万里，震怖匈奴。（袁宏《后汉纪》十七，又《后汉·西域传》）


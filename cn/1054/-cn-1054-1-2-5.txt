书五

与郭善甫 [1]

朱生至，得手书，备悉善甫相念之恳切。苟心同志协，工夫不懈，虽隔千里，不异几席 [2] ，又何必朝夕相与一堂之上而为后快耶？

来书所问数节，杨仁夫去，适禅事 [3] 方毕，亲友纷至，未暇细答。然致知格物之说，善甫已得其端绪。但于此涵泳深厚，诸如数说，将沛然融释，有不俟于他人之言者矣。荒岁道路多阻，且不必远涉，须稍收稔 [4] ，然后乘兴一来。不缕缕。

寄杨仕德 [5]

临别数语极奋励，区区闻之，亦悚然有警。归途又往西樵一过，所进当益不同矣 [6] 。此时已抵家。大抵忘己逐物，虚内事外，是近来学者时行症候。仕德既已看破此病，早晚自不废药石 [7] 。康节 [8] 云：“与其病后能服药，不若病前能自防。”此切喻，爱身者自当无所不用其极也。病疏至今未得报，此间相聚日众，最可喜。但如仕德、谦之既远去，而惟乾复多病，又以接济乏人为苦尔。尚谦度未能遽出。仕德明春之约果能不爽，不独区区之望，尤诸同游之切望也。

与顾惟贤 [9]

闻有枉顾之意，倾望甚切。 [10] 继闻有夹剿之事，盖我独贤劳，自昔而然矣。此间上犹、南康诸贼，幸已扫荡，渠魁悉已授首，回军且半月 [11] 。以湖广之故，留兵守隘而已。奏捷须湖广略有次第，然后举。朱守忠闻在对哨有面会之图，此亦一奇遇。近得甘泉书，已与叔贤同往西樵，令人想企，不能一日处此矣。承示：“既饱，不必问其所食之物。”此语诚有病。已不能记当时所指，恐亦为世之专务辨论讲说而不求深造自得者说，故其语意之间，不无抑扬太过 [12] 。虽然，苟诚知求饱，将必五谷是资。鄙意所重，盖以责夫不能诚心求饱者，故遂不觉其言之过激，亦犹养之未至也。凡言意所不能达，多假于譬喻。以意逆志，是为得之。若必拘文泥象，则虽圣人之言，且亦不能无病，况于吾侪，学未有至，词意之间本已不能无弊者，何足异乎 [13] 。今时学者大患，不能立恳切之志，故鄙意专以责志立诚为重。同志者亦观其大意之所在，斯可矣。惟贤谓：“有所疑而未解，正如饥者之求食，若一日不食，则一日不饱。”诚哉是言！果能如饥者之求饱，安能一日而不食，又安能屏弃五谷而食画饼者乎？此亦可以不言而喻矣。承示为益已多，友朋切磋之职，不敢言谢。何时遇甘泉，更出此一正之。

闽广之役 [14] ，偶幸了事，皆诸君之功，区区盖坐享其成者。但闽寇虽平，而虔南 [15] 之寇乃数倍于闽，善后之图，尚未知所出。野人归兴空切，不知知己者亦尝为念及此否也？曰仁近方告病，与二三友去耕霅上。霅上之谋实始于陆澄氏。陆与潮人薛侃皆来南都从学，二子并佳士，今皆举进士，未免又失却地主矣。向在南都相与者，曰仁之外，尚有太常博士马明衡、兵部主事黄宗明、见素之子林达有、御史陈杰、举人蔡宗兖、饶文璧之属。蔡今亦举进士，其时凡二三十人，日觉有相长之益。今来索居，不觉渐成放倒 [16] ，可畏可畏！闲中有见，不妨写寄，庶亦有所警发也。甘泉此时已报满 [17] 。叔贤 [18] 闻且束装，会相见否？霍渭先亦美质，可与言。见时皆为致意。

承喻讨有罪者 [19] ，执渠魁而散胁从 [20] ，此古之政也，不亦善乎！顾浰贼 [21] 皆长恶怙终，其问胁从者无几，朝撤兵而暮聚党，若是者亦屡屡矣，诛之则不可胜诛，又恐以其患遗诸后人。惟贤谓：“政教之不行，风俗之不美，以至于此。”岂不信然。然此膏肓之疾，吾其旬日之间可奈何哉？故今三省连累之贼，非杀之为难，而处之为难；非处之为难，而处之者能久于其道之为难也。贱躯以多病之故，日夜冀了此塞责而去，不欲复以其罪累后来之人，故犹不免于意必之私，未忍一日舍置。嗟乎！“我躬不阅，遑恤我后？” [22] 尽其力之所能为。今其大势亦幸底定，如其礼乐，以俟君子而已。数日前，已还军赣州。风毒大作，壅肿坐卧，恐自此遂成废人，行且告休。人还，草草复。

承喻用兵之难 [23] ，非独曲尽利害，足以开近议之惑，其所以致私爱于仆者，尤非浅也，愧感愧感！但龙川群盗为南、赣患，几无虚月，剿捕之命屡下，所以未敢轻动，正亦恐如惟贤所云耳。虽今郴、桂夹攻之举，亦甚非鄙意所欲，况龙川乎！夏间尝具一疏 [24] ，颇上其事，以湖广奉有成命，遂付空言。今录去一目，鄙心可知矣。湖广夹攻，为备已久。郴、桂之贼为湖广兵势所迫，四出攻掠，南、赣日夜为备，今始稍稍支持。然广东以府江之役，尚未调集，必待三省齐发，复恐老师费财 [25] ，欲视其缓急以次渐举。盖桂东上游之贼，湖广与江西夹攻，广东无与也。昌乐、乳源之贼，广东与湖广夹持，江西无与也。龙川之贼，江西与广东夹攻，湖广无与也。事虽一体，而其间贼情地势自不相及，若先举桂东上游，候广东兵集，然后举乳源诸处，末乃及于龙川，似亦可以节力省费而易为功。不知诸公之见又何如耶？所云龙川，亦止浰头一巢。盖环巢数邑被害已极，人之痛愤，势所不容已也。

来谕谓 [26] ：“得书之后，前疑涣然冰释。”幸甚幸甚！学不如此，只是一场说话，非所谓盈科而后进，成章而后达也。又自谓：“终夜思之，如污泥在面而不能即去。”果如污泥在面有不能即去者乎，幸甚幸甚！自来南、赣，平生益友离群索居，切磋之间不闻。近日始有薛进士辈一二人自北来，稍稍各有砥砺。又以讨贼事急，今屯兵浰头且半月矣。浰头贼首池大鬓等二十余人，悉已授首。漏网者甲从一二辈，其余固可略也。狼兵 [27] 利害相半，若调犹未至，且可已之。此间所用皆机快之属，虽不能如狼兵之犀利，且易躯策，就约束。闻乳源诸贼已平荡，可喜。湖兵四哨，不下数万，所获不满二千，始得子月朔日会剿依期而往。彼反以先期见责，所谓文移时出侵语，诚有之。此举本渠所倡，今所俘获反不能多，意有未惬而愤激至此，不足为怪。浰头巢穴虽已破荡，然须建一县治以控制之，庶可永绝啸聚之患。已檄赣、惠二知府会议可否。高见且以为何如？南、赣大患，惟桶冈、横水、浰头三大贼，幸皆以次削平。年来归思极切，所恨风波漂荡，茫无涯涘。乃今幸有湾泊之机，知己当亦为吾喜也。乳源各处克捷，有两广之报，区区不敢冒捷。然亦且须题知，事毕之日，须备始末知之。

近得甘泉、叔贤书 [28] ，知二君议论既合。自此吾党之学廓然同途，无复疑异矣，喜幸不可言！ [29] 承喻日来进修警省不懈，尤足以慰倾望。此间朋友亦集，亦颇有奋起者。但惟鄙人冗疾相仍，精气日耗，兼之淹滞风尘中，未遂脱屣林下，相与专心讲习，正如俳优场中奏雅，纵复音调尽协，终不免于剧戏耳。乞休疏已四上，銮舆近闻且南幸，以疮疾暂止 [30] 。每一奏事，辄往复三四月。此番倘得遂请，亦须冬尽春初矣。后山应援之说，审度事势，亦不必然，但奉有诏旨，不得不一行。此亦公文体面如此。闻彼中议论颇不齐，惟贤何以备见示，区区庶可善处也。

近得省城及南都诸公书报云 [31] ，即日初十日圣驾北还，且云船头已发，不胜喜跃。贱恙亦遂顿减。此宗社之福，天下之幸，人臣之至愿，何喜何慰如之！但区区之心犹怀隐忧，或恐须及霜降以后，冬至以前，方有的实消息。其时贱恙当亦平复，即可放舟东下，与诸君一议地方事，遂图归计耳。闻永丰、新淦、白沙一带皆被流劫，该道守巡官皆宜急出督捕，非但安靖地方，亦可乘此机会整顿兵马，以预备他变。今恐事势昭彰，惊动远近，且不行文，书至，即可与各守巡备道区区之意。即时一出，勿更迟迟，轻忽坐视。思抑归兴，近却如何，若必不可已，俟回銮信的，徐图之未晚也。

近得江西策问 [32] ，深用警惕。然自反而缩，固有举世非之而不顾者矣，其敢因是遂靡然自弛耶？《易》曰：“知至至之。”“知至”者，知也；“至之”者，致知也；此知行之所以合一也。若后世致知之说，止说得一知字，不曾说得致字，此知行所以二也。病发荼苦之人，已绝口人间事，念相知之笃，辄复一及。

北行不及一面 [33] ，甚阙久别之怀。承寄《慈湖文集》 [34] ，客冗未能遍观。来喻欲摘其尤粹者再图翻刻，甚喜。但古人言论，自各有见，语脉牵连，互有发越。今欲就其中以己意删节之，似亦甚有不易。莫若尽存，以俟具眼者自加分别。所云超捷，良如高见。今亦但当论其言之是与不是，不当逆观者之致疑，反使吾心昭明洞达之见，有所掩覆而不尽也。尊意以为何如？

与当道书 [35]

江省之变，大略具奏内 [36] 。此人逆谋已非一日，久而未发，盖其心怀两图，是以迟疑未决，抑亦虑生之蹑其后也。近闻生将赴闽，必经其地，已视生为几上肉矣。赖朝廷之威灵，诸老先生之德庇，竟获脱身虎口 [37] 。所恨兵力寡弱，不能有为尔。南、赣旧尝屯兵四千，朝有警而夕可发。近为户部必欲奏革商税，粮饷无所取给，故遂放散，未三月而有此变，复欲召集，非数月不能，亦且空然无资矣。世事之相挠阻，每每如此，亦何望乎？今亦一面号召忠义，取调各县机快，且先遣疲弱之卒，张布声势于丰城诸处，牵蹑其后。天夺其魄，彼果迟疑而未进。若再留半月，南都必已有备。彼一离窠穴，生将奋捣其虚，使之进不得前，退无所据。勤王之师，又四面渐集，必成擒矣。此生忆料若此，切望诸老先生急赐议处，速遣能将，将重兵声罪而南，以绝其北窥之望。飞召各省，急兴勤王之师。此人凶残忌刻，世所未有，使其得志，天下无遗类矣。谅在庙堂必有成算，区区愚诚，亦不敢不竭尽。生病疲尪，仅存余息。近者入闽，已具本乞休，必不得已，且容归省。不意忽遭此变，本非生之责任。但阖省无一官见在，人情涣散，汹汹震摇，使无一人牵制其间，彼得安意顺流而下，万一南都无备，将必失守。彼又分兵四掠，十三郡之民素劫于积威，必向风而靡。如此，则湖、湘、闽、浙皆不能保。及事闻朝廷，大兵南下，彼之奸计渐成，破之难矣。以是遂忍死暂留于此，徒以空言收拾散亡，感激忠义。日望命帅之来，生得以舆疾还越，死且暝目。伏惟诸老先生鉴其血诚，必赐保全，勿遂竭其力所不能，穷其智所不及，以为出身任事者之戒，幸甚幸甚！ [38]

与汪节夫书

足下数及吾门，求一言之益，足知好学勤勤之意。人有言古之学者为己，今之学者为人。今之学者须先有笃实为己之心，然后可以论学。不然，则纷纭口耳讲说，徒足以为为人之资而已。仆之不欲多言者，非有所靳，实无可言耳。以足下之勤勤下问，使诚益励其笃实为己之志，归而求之，有余师矣。有能一日用其力于仁矣乎，我未见力不足者。 [39] 足下勉之！“道南”之说，明道实因龟山南归，盖亦一时之言，道岂有南北乎 [40] ？凡论古人得失，莫非为己之学，诵其诗，读其书，不知其人可乎，是以论其世也，是尚友也。果能有所得于尚友之实，又何以斯录为哉？节夫姑务为己之实，无复往年务外近名之病，所得必已多矣，此事尚在所缓也。凡作文，惟务道其心中之实，达意而止，不必过求雕刻，所谓修辞立诚者也。

寄张世文

执谦枉问之意甚盛。相与数月，无能为一字之益，乃今又将远别矣，愧负愧负！今时友朋，美质不无，而有志者绝少。谓圣贤不复可冀，所视以为准的者，不过建功名，炫耀一时，以骇愚夫俗子之观听。呜呼！此身可以为尧、舜，参天地，而自期若此，不亦可哀也乎？故区区于友朋中，每以立志为说。亦知往往有厌其烦者，然卒不能舍是而别有所先。诚以学不立志，如植木无根，生意将无从发端矣。自古及今，有志而无成者则有之，未有无志而能有成者也。远别无以为赠，复申其立志之说。贤者不以为迂，庶勤勤执谦枉问之盛心为不虚矣。

与王晋溪司马 [41]

伏惟明公德学政事高一世，守仁晚进，虽未获亲炙，而私淑之心已非一日。乃者承乏鸿胪 [42] ，自以迂腐多疾，无复可用于世，思得退归田野，苟存余息。乃蒙大贤君子不遗葑菲 [43] ，拔置重地，适承前官谢病之后，地方亦复多事，遂不敢固以疾辞。已于正月十六日抵赣，扶疾莅任。虽感恩图报之心无不欲尽，而精力智虑有所不及，恐不免终为荐举之累耳。伏惟仁人君子，器使曲成，责人以其所可勉，而不强人以其所不能，则守仁羁鸟故林之想，必将有日可遂矣。因遣官诣阙陈谢，敬附申谢私于门下，伏冀尊照。不备。

守仁近因崖贼 [44] 大修战具 [45] ，远近勾结，将遂乘虚而入，乃先其未发，分兵掩扑。虽斩获未尽，然克全师而归，贼巢积聚亦为一空。此皆老先生申明律例，将士稍知用命，以克有此。不然，以南、赣素无纪律之兵，见贼不奔，亦已难矣。况敢暮夜扑剿，奋呼追击，功虽不多，其在南、赣，则实创见之事矣。伏望老先生特加劝赏，使自此益加激励，幸甚。今各巢奔溃之贼，皆聚横水、桶冈之间，与郴、桂诸贼接境。生恐其势穷，或并力复出。且天气炎毒，兵难深入远攻。乃分留重卒于金坑营前，扼其要害，示以必攻之势，使之旦夕防守，不遑他图。又潜遣人于已破各巢山谷间，多张疑兵，使既溃之贼不敢复还旧巢，聊且与之牵持。候秋气渐凉，各处调兵稍集，更图后举。惟望老先生授之以成妙之算，假之以专一之权，明之以赏罚之典。生虽庸劣，无能为役，敢不鞭策驽钝，以期无负推举之盛心。秋冬之间，地方苟幸无事，得以归全病喘于林下，老先生肉骨生死之恩，生当何如为报耶！正暑，伏惟为国为道自重，不宣。

前月奏捷人去，曾渎短启，计已达门下 [46] 。守仁才劣任重，大惧覆 ，为荐扬之累 [47] 。近者南、赣盗贼虽外若稍定，其实譬之疽痈，但未溃决。至其恶毒，则固日深月积，将渐不可瘳治。生等固庸医，又无药石之备，不过从旁抚摩调护，以纾目前 [48] 。自非老先生发针下砭，指示方药，安敢轻措其手，冀百一之成？前者申明赏罚之请 [49] ，固来求针砭于门下，不知老先生肯赐俯从，卒授起死回生之方否也？近得 中消息，云将大举，乘虚入广。盖两广之兵近日皆聚府江，生等恐其声东击西，亦已密切布置，将为先事之图。但其事隐而未露，未敢显言于朝。然又不敢不以闻于门下。且闻府江不久班师，则其谋亦将自阻。大抵南、赣兵力极为空疏，近日稍加募选训练，始得三千之数。然而粮赏之资，则又百未有措。若夹攻之举果行，则其势尤为窘迫。欲称贷于他省，则他省各有军旅之费。欲加赋于贫民，则贫民又有从盗之虞。惟赣州虽有盐税一事，迩来既奉户部明文停止。但官府虽有禁止之名，而奸豪实窃私通之利。又盐利下通于三府，皆民情所深愿，而官府稍取其什一，亦商人所悦从。用是辄因官僚之议，仍旧抽放。盖事机窘迫，势不得已。然亦不加赋而财足，不扰民而事办，比之他图，固犹计之得者也 [50] 。今特具以闻奏，伏望老先生曲赐扶持，使兵事得赖此以济，实亦地方生灵之幸。生等得免于失机误事之诛，其为感幸，尤深且大矣。自非老先生体国忧民之至，何敢每事控聒若此？伏冀垂照。不具。

生于前月二十日，地方偶获微 [51] 功，已于是月初二日具本闻奏。差人既发，始领部咨，知夹攻已有成命 [52] 。前者尝具两可之奏，不敢专主夹攻者，诚以前此三省尝为是举，乃往复勘议，动经岁月，形迹显暴，事未及举，而贼已奔窜大半。今老先生略去繁文之扰，行以实心，断以大义，一决而定，机速事果，则夹攻之举固亦未尝不善也。凡败军偾 [53] 事，皆缘政出多门。每行一事，既禀巡抚，复禀镇守，复禀巡按，往返需迟之间，谋虑既泄，事机已去。昨睹老先生所议，谓阃外兵权，贵在专委；征伐事宜，切忌遥制。且复除去总制之名，使各省事有专责，不令掣肘，致相推托。真可谓一洗近年琐屑牵扰之弊。非有大公无我之心发强刚毅者，孰能与于斯矣！庙堂之上，得如老先生者为之张主，人亦孰不乐为之用乎？幸甚幸甚！今各贼巢穴之近江西者，盖已焚毁大半。但擒斩不多，徒党尚盛。其在广东、湖广者，犹有三分之一。若平日相机掩扑，则贼势分而兵力可省。今欲大举，贼且并力合势，非有一倍之众，未可轻议攻围。况南、赣之兵，素称疲弱，见贼而奔，乃其长技。广、湖所用，皆土官狼兵，贼所素畏，夹攻之日，势必偏溃江西，今欲请调狼兵以当其锋，非惟虑其所过残掠，兼恐缓不及事。生近以漳南之役，亲见上杭、程乡两处机快 [54] ，颇亦可用，且在抚属之内。故今特调二县各一千名，并凑南、赣、新集起倩 [55] ，共为一万二千之数。若以军法五攻之例，必须三省合兵十万而后可。但南、赣粮饷无措，不得已而从减省若此。伏望老先生特赐允可。若更少损其数，断然力不足以支寇矣。腐儒小生，素不习兵，勉强当事，惟恐覆公之 。伏惟老先生悯其不逮，教以方略，使得有所持循，幸甚幸甚！

守仁始至赣，即因闽寇猖獗，遂往督兵。故前者渎奏谢启，极为草略，迄今以为罪。闽寇之始，亦不甚多，大军既集，乃连络四面而起，几不可支。今者偶获成功，皆赖庙堂德威成算 [56] ，不然且不免于罪累矣，幸甚。守仁腐儒小生，实非可用之才。盖未承南、赣之乏，已尝告病求退。后以托疾避难之嫌，遂不敢固请，黾勉至此，实恐得罪于道德，负荐举之盛心耳。伏惟终赐指教而曲成之，幸甚幸甚！今闽寇虽平，而南、赣之寇又数倍于闽，且地连四省，事权不一，兼之敕旨又有不与民事之说，故虽虚拥巡抚之名，而其实号令之所及止于赣州一城 [57] 。然且尚多牴牾，是亦非皆有司者敢于违抗之罪，事势使然也。今为南、赣，止可因仍坐视，稍欲举动，便有掣肘。守仁窃以南、赣之巡抚可无特设，止存兵备，而统于两广之总制，庶几事体可以归一。不然，则江西之巡抚，虽三省之务尚有牵碍，而南、赣之事犹可自专。一应军马钱粮，皆得通融裁处，而预为之所，犹胜于今之巡抚，无事则开双眼以坐视，有事则空两手以待人也。夫弭盗所以安民，而安民者弭盗之本。今责之以弭盗，而使无与于民，犹专以药石攻病，而不复问其饮食调适之宜，病有日增而已矣。今巡抚之改革，事体关系，或非一人私议之间便可更定，惟有申明赏罚，犹可以稍重任使之权，而因以略举其职，故今辄有是奏。伏惟特赐采择施行，则非独生一人得以稍逭罪戮 [58] ，地方之困亦可以少苏矣。非恃道谊深爱，何敢冒渎及此？万冀鉴恕。不宣。

即日，伏惟经纶邦政之暇，台候万福。守仁学徒慕古，识乏周时，谬膺简用，惧弗负荷。祇命以来，推寻酿寇之由，率因姑息之弊。所敢陈情，实恃知己。乃蒙天听，并赐允从，蕃锡宠右，恩与至重。是非执事，器使曲成，奖饰接引，何以得此？守仁无似，敢不勉奋庸劣，遵禀成略，冀收微效，以上答圣眷，且报所自乎？兹当发师，匆遽陈谢，伏惟台照。不备。

生惟君子之于天下 [59] ，非知善言之为难，而能用善之为难。舜在深山之中，与木石居、鹿豕游，其所以异于深山之野人者几希。舜亦何以异于人哉？至其闻一善言，见一善行，沛然若决江河，莫之能御，然后见其与世之人相去甚远耳。今天下知谋才辩之士，其所思虑谋猷，亦无以大相远者。然多蔽而不知，或虽知而不能用，或虽用而不相决，雷同附和。求其的然真见，其孰为可行，孰为不可行，孰为似迂而实切，孰为似是而实非，断然施之于用，如神医之用药，寒暑虚实，惟意所投，而莫不有以曲中其机，此非有明睿之资，正大之学，刚直之气，其孰能与于此？若此者，岂惟后世之所难能，虽古之名世大臣，盖亦未之多闻也。守仁每诵明公之所论奏，见其洞察之明，刚果之断，妙应无方之知，灿然剖析之有条，而正大光明之学，凛然理义之莫犯，未尝不拱手起诵，歆仰叹服。自其识事以来，见世之名公巨卿，负盛望于当代者，其所论列，在寻常亦有可观，至于当大疑，临大利害，得丧毁誉，眩瞀于前，力不能正，即依违两可，掩覆文饰，以幸无事，求其卓然之见，浩然之气，沛然之词，如明公之片言者，无有矣。在其平时，明公虽已自有以异于人，人固犹若无以大异者，必至于是，而后见其相去之甚远也。守仁耻为佞词以谀人，若明公者，古之所谓社稷大臣，负王佐之才，临大节而不可夺者，非明公其谁欤！守仁后进迂劣，何幸辱在驱策之末。奉令承教，以效其尺寸，所谓驽骀遇伯乐而获进于百里，其为感幸何如哉！迩者龙川之役，亦幸了事，穷本推原，厥功所自，已略具于奏末 [60] ，不敢复缕缕。所恨福薄之人，难与成功，虽仰赖方略，侥幸塞责，而病患日深，已成废弃。昨日乞休疏入，辄尝恃爱控其恳切之情，日夜瞻望允报。伏惟明公终始曲成，使得稍慰老父衰病之怀，而百岁祖母，亦获一见为诀，死生骨肉之恩，生当何如为报耶！情隘词迫，乞冀矜亮，死罪死罪！

近领部咨，见老先生之于守仁，可谓心无不尽，而凡其平日见于论奏之间者，亦已无一言之不酬。虽上公之爵，万户侯之封，不能加于此矣。自度鄙劣，何以克堪，感激之私，中心藏之，不能以言谢。然守仁之所以隐忍扶疾，身披锋镝，出百死一生以赴地方之急者，亦岂苟图旌赏，希阶级之荣而已哉？诚感老先生之知爱，期无负于荐扬之言，不愧称知己于天下而已矣。今虽不能大建奇伟之绩，以仰答知遇，亦幸苟无挠败戮辱，遣缪举之羞于门下，则守仁之罪责亦已少塞，而志愿亦可以无大憾矣，复何求哉！复何求哉！伏惟老先生爱人以德，器使曲成，不责人以其所不备，不强人以其所不能，则凡才薄福，尪羸疾废如某者，庶可以遂其骸骨之请矣。乞休疏待报已三月，尚杳未有闻。归魂飞越，夕不能旦。伏望悯其迫切之情，早赐允可，是所谓生死而肉骨者也，感德当何如耶！

辄有私梗 [61] ，仰恃知爱，敢以控陈。近日三省用兵之费，广、湖两省皆不下十余万，生处所乞止于三万，实皆分毫扣算，不敢稍存赢余。已蒙老先生洞察其隐，极力扶持，尽赐准允。后户部复见沮抑，以故昨者进兵之际，凡百皆临期那借屑凑，殊为窘急。赖老先生指授，幸而两月之内，偶克成功。不然，决致败事矣。此虽已遂之事，然生必欲一鸣其情者，窃恐因此遂误他日事耳。又南、赣盗贼巢穴，虽幸破荡，而漏殄残党，难保必无。兼之地连四省，深山盘谷，逃流之民，不时啸聚。辄采民情，议于横水大寨，请建县治，为久安之图。乘间经营，已略有次第 [62] 。守仁迂疏病懒，于凡劳役之事，实有不堪。但筹度事势，有不得不然者，是以不敢以病躯欲归之故，闭遏其事而不可闻，苟幸目前之塞责而已也。伏惟老先生并赐裁度施行，幸甚！

守仁不肖 [63] ，过蒙荐奖，终始曲成，言无不行，请无不得，既假以赏罚之权，复委以提督之任，授之方略，指其迷谬，是以南、赣数十年桀骜难攻之贼，两月之内，扫荡无遗。是岂驽劣若守仁者之所能哉？昔人有言，追获兽兔功，狗也；发纵指示功，人也 [64] 。守仁赖明公之发纵指示，不但得免于挠败之戮，而又且与于追获兽兔之功，感恩怀德，未知此生何以为报也！因奏捷人去，先布下恳。俟兵事稍闲，尚当具启修谢。伏惟为国为道自重，不宣。

迩者南、赣盗贼遂获底定 [65] ，实皆老先生定议授算，以克有此。生辈不过遵守奉行之而已。何功之有，而敢冒受重赏乎？伏惟老先生橐籥元和，含洪无迹，乃欲归功于生物 [66] 。物惟不自知其生之所自焉尔，苟知其生之所自，其敢自以为功乎？是自绝其生也已 [67] 。拜命之余，不胜惭惧，辄具本辞免，非敢苟为逊避，实其中心有不自安者。升官则已过甚，又加之荫子，若之何其能当之。负且乘，致寇至。 [68] 生非无贪得之心，切惧寇之将至也。伏惟老先生鉴其不敢自安之诚，特赐允可，使得仍以原职致事而去，是乃所以曲成而保全之也，感刻当何如哉！渎冒尊威，死罪死罪！

忧危之际，不敢数奉起居，然此心未尝一日不在门墙也 [69] 。事穷势极，臣子至此，惟有痛哭流涕而已，可如何哉！生前者屡乞省葬，盖犹有隐忍苟全之望。今既未可 [70] ，得以微罪去归田里，即大幸矣。素蒙知爱之深，敢有虚妄，神明诛殛。惟鉴其哀恳，特赐曲成，生死肉骨之感也。地方事决知无能为 [71] ，已闭门息念，袖手待尽矣。惟是苦痛切肤，未免复为一控，亦聊以尽吾心焉尔。临启悲怆，不知所云。

自去冬畏途多沮，遂不敢数数奉启，感刻之情，无由一达，缪劣多忤，尚获曲全，非老先生何以得此。“中心藏之，何日忘之。”诵此而已，何能图报哉！江西之民困苦已极，其间情状，计已传闻，无俟复喋。今骚求既未有艾，钱粮又不得免，其变可立待。去岁首为控奏 [72] ，既未蒙旨，继为申请，又不得达，今兹事穷势极，只得冒罪复请。伏望悯地方之涂炭，为朝廷深忧远虑，得与速免，以救燃眉，幸甚幸甚！生之乞归省葬，去秋已蒙“贼平来说”之旨 [73] ，冬底复请，至今未奉允报。生之汲汲为此，非独情事苦切，亦欲因此稍避怨嫉。素蒙老先生道谊骨肉之爱，无所不至，于此独忍不一举手投足，为生全之地乎？今地方事残破惫极，其间宜修举者百端，去岁尝缪申一二奏，皆中途被沮而归。继是而后，遂以形迹之嫌，不敢复有所建白。兼贱恙日尪瘠，又以父老忧危致疾之故，神志恍恍，终日如在梦寐中。今虽复还省城，不过闭门昏卧，服药喘息而已。此外人事都不复省，况能为地方救灾拯难，有所裨益于时乎？所以复有蠲租之请者，正如梦中人被锥刺，未能不知疼痛，纵其手足扑疗不及，亦复一呻吟耳。老先生幸怜其志，哀其情，速免征科，以解地方之倒悬。一允省葬之乞，使生得归全首领于牖下，则阖省蒙更生之德，生父子一家，受骨肉之恩举含刻于无涯矣。昏懵中控诉无叙，临启不胜怆栗。

屡奉启，皆中途被沮，无由上达。幸其间乃无一私语，可以质诸鬼神。自是遂不敢复具。然此颠顿窘局，苦切屈抑之情，非笔舌可尽者，必蒙悯照，当不俟控吁而悉也。日来呕血，饮食顿减，潮热夜作。自计决非久于人世者，望全始终之爱，使得早还故乡。万一苟延余息，生死肉骨之恩，当何如图报耶？余情张御史当亦能悉，伏祈垂亮。不备。

比兵部差官来赍示批札，开谕勤惓，佐亦随至，备传垂念之厚。昔人有云，公之知我，胜于我之自知。若公今日之爱生，实乃胜于生之自爱也，感报当何如哉！明公一身系宗社安危，持衡甫旬月 [74] ，略示举动，已足以大慰天下之望矣。百凡起居，尤望倍常慎密珍摄，非独守仁之私幸也。佐且复北，当有别启。差官回，便辄先附谢，伏惟台鉴。不具。

与陆清伯书 [75]

屡得书，见清伯所以省愆罪己之意，可谓真切恳到矣。即此便是清伯本然之良知。凡人之为不善者，虽至于逆理乱常之极，其本心之良知，亦未有不自知者。但不能致其本然之良知，是以物有不格，意有不诚，而卒入于小人之归。故凡致知者，致其本然之良知而已。《大学》谓之“致知格物”，在《书》谓之“精一”，在《中庸》谓之“慎独”，在《孟子》谓之“集义”，其工夫一也。向在南都，尝谓清伯吃紧于此。清伯亦自以为既知之矣。近睹来书，往往似尚未悟，辄复赘此。清伯更精思之。《大学》古本 [76] 一册寄去，时一览。近因同志之士，多于此处不甚理会，故序中特改数语。有得便中写知之。季惟乾事善类所共冤，望为委曲周旋之。

与许台仲书 [77]

荣擢谏垣 [78] ，闻之喜而不寐。非为台仲喜得此官，为朝廷谏垣喜得台仲也。《孟子》云：“人不足与适也，政不足与间也。惟大人为能格君心之非。”“一正君而国定矣。” [79] 碌碌之士，未论其言之若何，苟言焉，亦足尚矣。若夫君子之志于学者，必时然后言而后可，又不专以敢言为贵也 [80] 。去恶先其甚者 [81] 。颠倒是非。固已得罪于名教；若搜罗琐屑，亦君子之所耻矣 [82] 。尊意以为何如？向时格致之说，近来用工有得力处否？若于此见得真切，即所谓一以贯之。如前所云，亦为琐琐矣。

又

吾子累然忧服之中，顾劳垂念至勤，贤即以书币远及，其何以当！其何以当！道不可须臾而间，故学不须臾而间 [83] ，居丧亦学也。而丧者以荒迷自居，言不能无荒迷尔，学则不至于荒迷，故曰：“丧事不敢不勉。”宁戚之说，为流俗忘本者言也 [84] 。喜怒哀乐，发皆中节之谓和。哀亦有和焉，发于至诚，而无所乖戾之谓也。夫过情，非和也；动气，非和也；有意必于其间，非和也。孺子终日啼而不嗌，和之至也 [85] 。知此，则知居丧之学，固无所异于平居之学矣。闻吾子近日有过毁之忧，辄敢以是奉告，幸图其所谓大孝者可也。

与林见素 [86]

执事孝友之行，渊博之学，俊伟之才，正大之气，忠贞之节，某自弱冠从家君于京师，幸接比邻，又获与令弟相往复，其时固已熟闻习见，心悦而诚服矣。第以薄劣之资，未敢数数有请。其后执事德益盛，望益隆，功业益显，地益远，某企仰益切，虽欲忘其薄劣，一至君子之庭，以濡咳唾之余，又益不可得矣。执事中遭谗嫉，退处丘园 [87] ，天下之士，凡有知识，莫不为之扼腕不平，思一致其勤惓。而况某素切向慕者，当如何为心？顾终岁奔走于山夷海僚之区，力不任重，日不暇给，无由一申起居，徒时时于交游士夫间，窃执事之动履消息 [88] 。皆以为人不堪其忧愤，而执事处之恬然，从容礼乐之间，与平居无异。《易》所谓“时困而德辨，身退而道亨 [89] ”，于执事见之矣。圣天子维新政化，复起执事，寄之股肱，诚以慰天下之望。此盖宗社生民之庆，不独知游之幸，善类之光而已也。

正欲作一书，略序其前后倾企纡郁未伸之怀，并致其欢欣庆忭之意，值时归省老亲 [90] ，冗病交集，尚尔未能。而区区一时侥幸之功，连年屈辱之志，乃蒙为之申理，诱掖过情，而褒赏逾分，又特遣人驰报慰谕。此固执事平日与人为善之素心，大公无我之盛节，顾浅陋卑劣，其将何以承之乎！感激惶悚，莫知攸措。使还，冗剧草草，略布下悃。至于恩命之不敢当，厚德之未能谢者，尚容专人特启。不具。

与杨邃庵 [91]

某之缪辱知爱，盖非一朝一夕矣。自先君之始托交于门下，至于今，且四十余年。父子之间，受惠于不知，蒙施于无迹者，何可得而胜举？就其显然可述，不一而足者，则如先君之为祖母乞葬祭也，则因而施及其祖考。某之承乏于南、赣，而行事之难也，则因而改授以提督。其在广会征，偶获微功，而见诎于当事也，则竟违众议而申之。其在西江，幸夷大憝，而见构于权奸也，则委曲调护，既允全其身家，又因维新之诏，而特为之表扬暴白于天下，力主非常之典，加之以显爵。其因便道而告乞归省也，则既嘉允其奏，而复优之以存问。其颁封爵之典也，出非望之恩，而遂推及其三代。此不待人之请，不由有司之议，傍无一人可致纤毫之力，而独出于执事之心者，恩德之深且厚也如是，受之者宜何如为报乎！夫人有德于己，而不知以报者，草木鸟兽也，栎之树，随之蛇，尚有灵焉，人也而顾草木鸟兽之弗若耶？顾无所可效其报者，惟中心藏之而已。中心藏之，而辄复言之，惧执事之谓其藐然若罔闻知，而遂以草木视之也。迩者先君不幸大故，有司以不肖孤方茕然在疚，谓其且无更生之望，遂以葬祭赠谥为之代请，颇为该部所抑，而朝廷竟与之以葬祭。是执事之心，何所不容其厚哉！乃今而复有无厌之乞，虽亦其情之所不得已，实恃知爱之笃，遂径其情，而不复有所讳忌嫌沮，是诚有类于藐然若罔闻知者矣。事之颠末，别具附启。惟执事始终其德而不以之为戮也，然后敢举而行之。

与萧子雍 [92]

缪妄迂疏，多招物议，乃其宜然。每劳知己为之忧念不平，徒增悚赧耳。荼毒未死之人，此身已非己有，况其外之毁誉得丧又敢与之乎？哀痛稍苏时，与希渊一二友喘息于荒榛丛草间，惴惴焉惟免于戮辱是幸，他更无复愿矣。近惟教化大行，已不负平时祝望。知者不虑其不明，而虑其过察；果者不虑其无断，而虑其过严。若夫尊德乐义，激浊扬清，以丕变陋习，吾与昔人，可无间然矣。盛价还，草草无次。

与德洪 [93]

《大学或问》 [94] 数条，非不愿共学之士尽闻斯义，顾恐藉寇兵而赍盗粮，是以未欲轻出。且愿诸公与海内同志口相授受，俟其有风机之动，然后刻之非晚也。此意尝与谦之面论，当能相悉也。江、广两途，须至杭城始决。若从西道，又得与谦之一话于金、焦之间。冗甚，不及写书，幸转致其略。



* * *



[1] 郭庆，字善甫，黄冈人，阳明门弟子。陈来《续编书札考》系此辛在甲申夏（《有无之境》，页400）。

[2] 师生论道，凭几坐席。虽郭庆在千里之外，只要肯心向学，与当面接受老师教诲是一样的。

[3] 禫（dàn）：古代除去丧服时举行的祭祀（或以为居丧二十七个月之后，或以为二十五个月）。

[4] 收稔：年岁比较好、收获比较多。

[5] 杨骥，字仕德，初从湛若水游，后拜阳明为师。陈来《年谱笺证》系此辛在戊寅（《有无之境》，页400）。

[6] 时湛若水在西樵，杨氏往学，故阳明认为他会有进步。

[7] 阳明谓杨骥：你既然看破这（忘己逐物的）病根，自然知道预防，以后也不用再等到患了此病然后服药了。

[8] 邵雍，字尧夫，谥号康节，北宋大儒、易学家。

[9] 顾应祥（1483—1565），字惟贤，号箬溪，王阳明弟子，弘治十八年进士。

[10] 陈来《续编书札考》系此信在丁丑十二月下旬（《有无之境》，页401）。

[11] 正德十二年（1517）十月，王阳明平定江西南安府横水、桶冈等地的动乱。上犹、南康皆在南安府。

[12] 阳明曾对顾应祥讲过“既饱，不必问其所食之物”的话，顾应祥以为此语有不妥，阳明此处答复承认这话说得不圆满，但是忘了当时说这话的语境是什么了，可能是为了针砭时弊，所以这句话的比喻有些偏激。

[13] 阳明对顾应祥说：对待我说的话或者比喻，应当探求我背后的意图；如果斤斤计较言语文字，即便面对圣人留下的经典也会发生错误的理解，何况我还比不上圣贤语言的圆融呢。“以意逆志”，是孟子解释《诗经》的方法，即以自己的本心去探求作者的意志，不要拘泥于文字。

[14] 即上封信所提到的平定动乱诸事。当时顾应祥亦协助阳明平叛。陈来《续编书札考》系此辛在丁丑四五月间（《有无之境》，页401）。

[15] 虔南，即今全南县。龙南、全南皆在江西南部，与广东相接。王阳明于正德十二年（1517）十月平定江西南安府横水、桶冈寇贼后，又于次年三、四月间平定龙南、全南叛乱。

[16] 索居：独居。放倒：怠惰。

[17] 湛若水此时丁忧期满。

[18] 方献夫（1485—1544），字叔贤，广东南海县人，王阳明弟子。

[19] 陈来《续编书札考》系此信在戊寅四月（《有无之境》，页401）。

[20] 惩罚叛乱首领，宽宥被胁迫参加的属下。

[21] 浰贼，即浰头的寇乱，在广东北部，与江西接。阳明平定之后，在此地设和平县。

[22] “我躬不阅，遑恤我后”：见《诗·小雅·小弁》，意为我尚且自顾不暇，那管得了后面的事呢。

[23] 陈来《续编书札考》系此信在丁丑秋冬间（《有无之境》，页402）。

[24] 阳明于正德十二年五月二十八日所上《攻治盗贼二策疏》，见本书卷九。

[25] 用兵当用其初期锋锐，所谓一鼓作气；若久攻不下，不仅队伍疲惫怠惰（是谓“老师”），且耗费巨大。

[26] 陈来《续编书札考》系此信在戊寅正月下旬（《有无之境》，页402）。

[27] 狼兵：广西瑶族、壮族等出身的兵卒，彪悍武勇，战斗力强，明代剿贼常雇佣。但军纪混乱，常对当地造成危害。

[28] 陈来《续编书札考》系此信在戊寅秋冬（《有无之境》，页402）。

[29] 王阳明与湛若水的学问，在许多地方有相似之处。方献夫作为阳明弟子，与湛若水在西樵讨论，发现多有相合的地方。

[30] 正德帝喜游玩，十四年二月，正德自加太师，谕礼部曰：“总督军务威武大将军总兵官太师镇国公硃寿将巡两畿、山东，祀神祈福，其具仪以闻。”群臣进谏，正德大怒，因此事或死、或杖、或贬的官员有百人之多。

[31] 陈来《续编书札考》系此信在庚辰秋（《有无之境》，页402）。

[32] 陈来《续编书札考》系此信在壬午、癸未间（《有无之境》，页403）。

[33] 陈来《续编书札考》系此信在己卯（《有无之境》，页403）。

[34] 杨简（1141-1226），字敬仲，学者称慈湖先生，为陆九渊门人，是心学派重要代表人物。

[35] 这当是阳明给王琼等朝中重臣的信。王琼时任兵部尚书，阳明在江西得以王命旗牌便宜行事，即是王琼的举荐。

[36] 指宁王朱宸濠在江西意图叛乱。

[37] 宁王欲谋反，忌惮阳明在江西掣肘。十四年六月初九，阳明奉旨自江西往福建勘察叛乱，十五日至丰城，宁王派千余人来加害阳明，阳明密行至吉安，上疏告变。

[38] 此信尤可见阳明临事周画详密、经邦济世的才能。他对宁王叛乱的分析及应对的策略也很精辟。后来平定叛乱，正是趁宁王欲攻南京的时候，直捣其老巢，然后俟其回兵而掩杀。

[39] 《论语·颜渊》。

[40] 杨时在洛阳跟随二程学习，及学成南归，程颢目送他说：“吾道南矣。”由此还产生了理学所谓的“道南学派”。

[41] 王琼（1459—1532），字德华，号晋溪，成化二十年（1484）进士，历事成化、弘治、正德、嘉靖四朝，连进“三孤”（少保、少傅、少师）、“三辅”（太子太保、太子太傅、太子太师），功高德劭。正德十年到十五年间，任兵部尚书，知宁王谋反之心，特提拔安置王阳明在江西。

[42] 正德九年四月，阳明升任南京鸿胪寺卿。

[43] 《诗经·邶风·谷风》：“采葑采菲，无以下体。”葑，蔓菁，今名大头菜；菲，萝葡。这两种菜都是根茎（下体）可食。诗的意思是，采葑、菲的时候，不能因为根茎在下部不好看就不采了，比喻要注重内在德性而不是表面。

[44] 畲族，在福建、浙江、江西一带。阳明称“畲贼”，是指福建漳南地区的少数民族动乱。

[45] 陈来《续编书札考》系此信在丁丑盛夏（《有无之境》，页404）。

[46] 阳明于五月初八日上《闽广捷音疏》，附带给王琼一封短信，也就是上面那封信。

[47] 阳明怕事情办不好，连累了举荐他的王琼。《周易》鼎卦“鼎折足，覆公餗，其形渥，凶”，意思是没有那么大的力气却硬逞强举那个鼎，结果把鼎倾倒断腿（鼎折足），把君主的食物也洒了一地（覆公餗），被君主惩罚（其形渥），结果十分不妙。

[48] 阳明自谦没有才能来一个根本解决，只能是暂时缓解目前的危局。

[49] 上面的信提到了“明之以赏罚之典”。五月初八日，阳明有《申明赏罚以励人心疏》。

[50] 阳明为平叛的事发愁，其中之一便是兵力不足；而更大的问题则是军饷匮乏。欲向他省借饷，其他省自己也不够；欲摊派到老百姓身上，相当于逼老百姓投奔寇贼。于是阳明想出以盐税补军饷的办法。明代禁止私盐买卖，阳明此时认为可以给商人贩盐的机会，在赣州设立机构抽税。六月十五日，阳明向朝廷上《疏通盐法疏》，又在给王琼的私信中力劝王琼赞许此事。

[51] “微”：上海古籍出版社点校本讹作“征”。

[52] 阳明七月初二日上奏，言及了三省会剿方案，但也提出了此方案的弊端。奏疏刚发出，收到朝廷对于秦金所上夹剿奏疏的批复，会剿成为定论。陈来《续编书札考》系此信在丁丑冬闰十二月（《有无之境》，页404）。

[53] 偾：败。

[54] 机快：地方政府常设的缉捕盗贼的兵力，与卫所的驻军不同，类似于今天的武警力量。

[55] 起倩：政府募集的民间壮丁，从事力役或军事行动。

[56] 《孙子》讲，大战之前，朝廷对于战局要有合理的规划（庙算）。

[57] 明代始设巡抚，多以御史为之，阳明被举荐到江西是任都察院左佥都御史，巡抚南、赣、汀、漳等处军务。到正德以后，巡抚渐渐固化为地方的行政建制。

[58] 逭（huàn）：逃避。阳明谓，朝廷若能给予便宜行事专权，江西平叛成功，则不至于兵败得罪。

[59] 陈来《续编书札考》系此信在戊寅三月（《有无之境》，页405）。然信中说“迩者龙川之役，亦幸了事，穷本推原，厥功所自，已略具于奏末”，即指四月的《浰头捷音疏》，故此信当在四月。

[60] 四月二十日，阳明上《浰头捷音疏》，详细讲述平定浰头的经过及其功臣。

[61] 阳明有麻烦事，向王琼写信诉说。陈来《续编书札考》系此信在丁丑、戊寅之教（《有无之境》，页405）。

[62] 正德十二年闰十二月初五，阳明上《立崇义县治疏》。

[63] “南、赣数十年桀骜难攻之贼，两月之内，扫荡无遗。……因奏捷人去，先布下恳”，是附在奏捷疏中的信。既云“两月之内”，则指十月、十一月平定南康、赣州之事，与后来的平定浰头无关。

[64] 汉高祖刘邦平定天下，封赏功臣，论萧何为第一，将领们不服，觉得自己抛头颅洒热血身经百战的，他萧何不过是搞搞文案工作，凭什么排在前头，高祖说：“夫猎，追杀兽兔者狗也，而发踪指示兽处者人也。今诸君徒能得走兽耳，功狗也。至如萧何，发踪指示，功人也。且诸君独以身随我，多者两三人。今萧何举宗数十人皆随我，功不可忘也。”

[65] 陈来《续编书札考》系此信在戊寅六月（《有无之境》，页405）。

[66] 橐龠，即橐籥，本义为风箱。《老子》说“天地之间，其犹橐籥乎？虚而不屈，动而愈出”，是把天地比作橐籥。阳明称赞王琼具有天地的器量，虽然是平叛胜利的台柱子，却把功劳推给王阳明。就好像天地造化万物，却不称说自己的功劳，而是把功劳推给被造者。

[67] 生物所以成就乃是来源于天地，若是不明白这个道理，认为全是自己的本领，是自绝于生。

[68] 《周易》解卦六三说：“负且乘，致寇至。”意思是：作为一个小人，背着好多东西，又乘着君子的车招摇，不被盗贼下手才怪呢。阳明的意思是平叛全仰仗王琼的谋划命令，自己不敢居功受封赏。

[69] 祖母去世，父亲多病，此阳明所忧危者。阳明意思是：我虽因忧危父亲给您写信问安少了，但并不意味着不想念您。

[70] 正德十二年闰八月二十日，阳明上《四乞省葬疏》，皇帝下旨：“所奏省亲事情，待贼平之日来说。”

[71] 宸濠之乱后，江西民生凋敝，而朝廷又征发钱粮，阳明顿感手足无措。

[72] 正德十五年三月二十五日，阳明上《乞宽免税粮急救民困以弭灾变疏》。

[73] 阳明上《四乞省葬疏》。

[74] 持衡：衡定人才，指吏部尚书。正德十五年十一月，陆完因结交宁王下狱，王琼代任吏部尚书。旬月，一个月。知此信在十二月也。

[75] 陆澄，字原静，又字清伯，王阳明弟子。详《明儒学案·浙中王门学案四》。陈来《续编书札考》系此信在辛巳春（《有无之境》，页406）。

[76] 《大学》原为《礼记》中的一篇，宋人单独将它和《中庸》取出，与《论语》《孟子》并为四书。朱子又怀疑《大学》章节次序有错误，改作经一章、传十章，朱子改后的本子成为科举标准后，原本的《大学》便不受关注。阳明以为朱子的改动不对。正德十三年七月，阳明刻古本《大学》。

[77] 许相卿，字伯台，海宁人。正德十二年（1517）进士。《明史》卷二〇八有传。陈来《续编书札考》据《礼科给事中许公相卿行状》，一书在嘉靖元年，一书在嘉靖三年（《有无之境》，页406）。

[78] 明世宗即位，授许相卿兵科给事中。明代的给事中掌侍从、谏诤、补阙、拾遗、审核、封驳诏旨，驳正百司所上奏章，监察六部诸司，弹劾百官，与御史互为补充。所以阳明称他被提拔为“谏垣”。

[79] 《孟子·离娄上》。意思是：那些在位的小人不值得去指责，他们的政事不值得去非议。只有有仁德的人才能纠正君主心里的错误。君主端正，国家就安定了。

[80] 一般庸碌的人作谏官，能敢说话就不错了；而君子则是要在该说的时候才说，要讲究时机。

[81] 要先选择那些危害严重的来揭发。

[82] 颠倒是非，诬陷别人，固然是大恶；即便别的官有过失，如果是细碎的小问题也纠缠不放的话，那也是君子不干的事情。

[83] 大道没有一刻的间断，人也不可一刻离开学习。《中庸》：“道也者，不可须臾离也。”

[84] 《论语·子罕》：“出则事公卿，入则事父兄，丧事不敢不勉。”孔子本意是不敢不尽心竭力办丧事；阳明则把它解释成“居丧期间也不敢不勤勉地学习”。《论语·八佾》“礼，与其奢也，宁俭；丧，与其易也；宁戚。”意思是丧礼与其（办得十分奢靡）态度散漫，还不如只有悲伤的感情。阳明说，孔子这句话是针对人们忘掉情感作为礼的根本而言，但并不意味着居丧期间就可以过分悲伤。

[85] 《老子》第五十五章描述赤子（婴儿）：“终日号而不嘎，和之至也。”婴儿天天哇哇地叫喊也不疲劳，精力旺盛，自然而然，是和气最充足的表现。嘎：卡住。嗌（ài）：噎住。

[86] 林俊（1452—1527），字待用，号见素、云庄，成化十四年进士，官至工部、刑部尚书。

[87] 明宪宗成化二十年（1484），太监梁芳与淫僧继晓勾结，以房中秘术迷惑宪宗，林俊上疏请斩妖僧继晓，并罪中贵梁芳。宪宗大怒，将俊廷杖，敕锦衣卫拷讯，后府经历张黻救之，也一同下狱。太监怀恩和尚书王恕上力救，林俊得免死，谪姚州判官。不久，星变，宪宗畏惧，诏林俊复职，改调南京。明武宗即位复起用林俊，正德四年命巡抚四川。林俊平定叛乱颇用力，而御史俞缁诬陷林俊“累报首功，贼终不灭；加凿井毁寺，逐僧徒，迫为贼”。等到正德六年乱贼平定，林俊辞封赏归田里，朝廷听其致仕。世宗即位，起工部尚书，改刑部。阳明说自己“终岁奔走于山夷海僚之区”因此没有慰问林俊，则其阳明所谓的被黜指的是正德年间事；那么“圣天子维新政化，复起执事”则指的是明世宗事起用。

[88] 阳明戎马倥偬，来不及给林俊写信问安，只好从朋友那里打听一下林俊的动向和消息。

[89] 《周易·系辞》说“困，德之辨也”，困卦表现了一个人处困时的应对，正是考验人德性的时候。困卦的卦辞又说“困，亨贞，大人吉，无咎”，所谓“身退而道亨”。

[90] 正德十六年八月（时武宗已崩），阳明至老家省亲。

[91] 杨一清（1454—1530），字应宁，号邃庵，别号石淙，南直隶丹徒人，成化八年进士。历仕成化、弘治、正德、嘉靖四朝，官至内阁首辅。阳明说自他父亲受知于此人，到如今已经四十余年，按杨一清为王华撰写墓志铭，说“予曩官外制官太常，接公班行不鄙，谓予以知言见待”，杨一清任中书舍人，即所谓外制官，此事在弘治十一年（1475），符合四十余年之数。然此信中阳明所列举受恩，如“维新之诏，而特为之表扬暴白于天下”，时杨一清根本不在朝。看阳明列举的一些事，如改授阳明提督，给王命旗牌；如献俘被陷害时委屈调护，明显是王琼的功劳。然明世宗即位，王琼即被参劾下狱，阳明不可能再给他写信求别的事。任永利以为是写给杨廷和，误作杨一清，或可从。总之此信内容令人疑惑。

[92] 萧鸣凤，字子雍，正德甲戌进士，屡次参劾被武宗重用的江彬。

[93] 按此信作于阳明征思、田时，前《大学问》钱德洪跋文征引此信。

[94] 即《大学问》。






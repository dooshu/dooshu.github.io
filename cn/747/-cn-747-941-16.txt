○皇帝修灵符报恩醮词

伏闻惟天降，彰瑞於《河图》《洛书》；惟帝法天，受命而膺符执契。古今所禀，历数迭兴。臣运偶元休，德惭寡昧，承土德陵夷之後，亿兆无依；叶金茎启创之初，寰瀛推戴。恭膺大宝，於兹六年。常以未明求衣，日旰忘食，兢兢业业，上奉穹。今则铜版灵文，出於古观，示太上降祥之兆，应承乾受命之徵。名姓具彰，年辰毕载。斯乃豫定於九天之上，先期於亿岁之前，秘篆昭宣，真文焕赫。告延洪於宝祚，表遐永於孙谋，省己循怀，以兢以惧，钦惟灵卷，弥切励修。是用虔肃宝斋，依归至道，庶谐多福，永庇万方。不任。


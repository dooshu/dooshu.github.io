◇谏南师

师出历年，百姓疲弊，仓廪无积，赋役方殷，此国之深忧也。宜先遣使献捷天子，务农逸民。若不得通，乃表曹氏隔我王路。然后进屯黎阳，渐营河南，益作舟船，缮治器械，分遣精骑，钞其边鄙，令彼不得安，我取其逸。三年之中，事可坐定也。（《魏志·袁绍传》注引《献帝传》，「绍将南师，沮授、田丰谏」。又见《后汉·袁绍传》，袁宏《后汉纪》二十九。）

盖救乱诛暴，谓之义兵；恃众凭强，谓之骄兵。兵义无敌，骄者先灭。曹氏迎天子，安宫许都，今举师南向，于义则违。且庙胜之策，不在强弱。曹氏法令既行，士卒精练，非公孙瓒坐受围者也。今弃万全之术，而兴无名之兵，窃为公惧之。（同上）


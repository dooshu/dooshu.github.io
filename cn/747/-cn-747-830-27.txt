○斩蛇剑赋（以“仗剑斩蛇，金水锷”为韵）

磨霜砺雪兮，荧煌错落。伊逐鹿之英圣兮，有斩蛇之锋锷。盖以麾正乾坤，划分善恶。楚国之奸雄徒尔，烹若穷鳞。常山之首尾胡为，断如朽索。斯剑也，上应君临，舒阳惨阴。有其道则威若身兮灵若心，无其道则铅其刃兮木其镡。惟上德之在火，协红炉之跃金。莫不龙活三尺，霆飞半寻。是何灵贶之异，天启之始。而乃振戎衣，授秋水，匣辞乎丰沛之邑，腰入乎崤函之里。日月方暝，雷未起。有大蟒以横路，碍潜龙之举趾。於是上较天意，下量地纪。视锋而何斯违斯，击怪物而宛其死矣。然後挫七雄，削多垒。岂惟仗之翦长蛇而戮封豕，盖将提之令诸侯而禅天子。得非秦毒之奢，变作长蛇。汉德之俭，化为神剑。奢以俭陷，蛇以剑斩。道在晦而须显，事有增而必减。果闻哭白帝之亡，符赤帝之昌。虽行大义，亦假雄芒。莫不龟文龙藻，玉镂金装。世乱将用，时清则藏。十二年兮加我淬，七十阵兮摧尔刚。空山吞象之鳞，岂钅化莲锷。大泽衔珠之血，不污星光。然後历兴亡，继得丧。汉之灭兮魏之受，魏之衰兮晋之仗。晋火起兮高飞，岂混烟煤之状。


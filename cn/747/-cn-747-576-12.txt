○上岭南郑相公献所著文启

宗元启：伏见与当州韦使君书，猥赐存问，惊作悼惧，交动于中。循念竟日，若无容措。幸甚幸甚。宗元素乏智能，复阙周慎，一自得罪，八年于今。兢愧吊影，追咎无既，自以终身沉废，无踪自明，不意相国垂愍，特记名姓。守突奥者，忽仰希于，白日；负泥涂者，遂自濯于清源。快心畅目，不知所喻。伏以圣人之道，与其进也不保其往，故敢藻饰文字，洗涤心神，致之门下，祗候严命。伏惟收抚奖励，以成其终，谨献杂文三十六首，冒昧上黩。无任踊跃惶恐之至。


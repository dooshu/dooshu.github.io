○兵馬凋殘不堪疏 【 兵馬】

該鎮守薊州永平山海等處地方總兵官右軍都督府都督同知成勳、鎮守昌平居庸等處地方副摠兵官署都指揮僉事張琮、各將所管軍馬數目開報到臣案查、先該臣巡視昌平薊鎮督同本部署郎中張重等閱得兵馬狼籍、近者武陵亦行此法限各邊查報但恐身不在行間未必得實耳巳經備行各官、要見總副參遊等官下、原額軍士若干、逃?事故若干、見在若干、馬軍堪戰若干、不堪若干、步軍堪守若干、不堪若干、馬匹原額若干、倒死若干、見在若干、堪以騎征若干、不堪騎征若干、從實開報去後、今該前因臣惟邊防之要。莫先於兵。尤莫先于馬。必須兵精馬健。以守方固。以戰方克。自古談兵之家。曰兵不貴多而貴于精。又曰軍政莫急于馬。薊鎮昌平分屯列戍。軍雖不下六七萬人。類多老弱庸懦。不堪戰守。馬雖不下二三萬匹。類多羸瘠瘡癬。不耐驅馳。往年所禦。止是三衛屬夷。且猶兵勢蕭索。今所禦者。強橫之北虜矣。往來禦虜。止是秋高月朗。且猶分布不周。今無論春夏秋冬盡防範矣。當此時危勢迫之難。宜為易轍改絃之計大抵邊臣之意。皆為本處兵馬削弱。必須多調勁兵以為應援。舍主兵而恃征調所以在在騷動處處□虛也以臣之愚。似當以練主兵為根本以調客兵為權宜况客兵之來也。閭閻騷擾。雞犬不寧。未收保禦之功。先罹憑陵之患。民謠滿耳。邊兵可常調乎。又為連年修邊。步軍苦於版築。馬軍苦於架梁。無暇揀練。即如各枝遊兵。未嘗架梁。而身無寸鉄。手不執弓。食糧則有名。臨警則無實。驕惰至此。主兵果可恃乎。又為缺馬騎征。仍欲仰給太僕。臣謂且宜將見在之馬。悉心喂養。若多發官馬。不能愛惜。未免盡為溝中之瘠。馬果可再發乎。至于包辦役占百弊紛然。所當究詰。臣惟今日之勢。不在于增兵。而在于練兵。不在于增馬。而在于養馬增兵增馬者。邊政之文也。徒費芻糧。練兵養馬者。邊政之實也。有裨捍禦。臣周歷地方、見之甚真、不忍緘默、伏望　皇上俯念虜患猖獗。邊備廢弛、今後該鎮奏募新兵、奏討官馬、敕下兵部、且不宜輕易議給。速行總督鎮廵等官。先將各區軍馬協心整飭。逃故者作何處補老弱者作何沙汰。見在者作何操練。馬匹作何喂養。役占包辦者作何清查。務期軍馬充盈。姦弊剗除。以為地方深長之計。事完備將練過人馬。革過弊端。分別處分。徑自回奏。


▼蔡经宅

昆仑主者王方平，身骑黄麟朝紫京。

举手长辞汉公卿，得道不愿世上名。

往来隐玄与朱明，洞中各有白玉城。

绛衣游空拥幢旌，三山五岳自按行。

冷风吹动天乐鸣，矞箫琅敖和鸾笙。

羽卫蹙踏山海崩，龙车鹤驭纷相迎。

啸呼神官走吏兵，螭魅魍魉号且惊。

暂来经家驻云程，人马不见但有声。

虎头鞶囊佩苍精，神光赫然照轩楹。

授以至言可长生，凡骨已作蝉蜕轻。

麻姑来会寻仙盟，芳姿娉婷似飞琼。

言从昔年宴蓬瀛，又见弱水三浅清。

爪可爬背念始萌，仙意已识遭笞搒。

余杭阿姥酒罢倾，摄景忽去烟云横。

家人悲望空惸惸，桑田回首几变更。

神仙在世每自呈，凡夫不识等瞽盲。

丹元有田不解耕，但爱狗苟还蝇营。

荣华未满咎责盈，忽化腐鬼归荒茔。

金丹可学道可成，木钻石盘贵精诚。

谁能自拔水火坑？

飞游往来瑶树英，千载或有归来情。


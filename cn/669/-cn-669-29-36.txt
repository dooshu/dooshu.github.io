36　禁林繳奏故事　白居易辭除嚴孟制　東坡論不允辭免詔　周必大辭除貴戚制　倪思封還詞頭　蔡幼學尤焴不草答詔　韓偓言腕可斷麻不可草


乾道中，張説、王之奇簽書樞密院事，辭免，降詔，直學士院周必大奏：「唐元和間，白居易在翰林，奉宣草嚴綬江陵節度使、孟元陽右羽林統軍制，皆奏請裁量，未敢便撰。元祐中，師臣避免拜之禮，執政辭遷秩之命，蘇軾當撰答詔，言其不可，卒如所請。今除用執政，非節度統軍、免拜遷秩比，二人辭免不允詔書，臣未敢具草。」案：白居易事，唐書本傳不載。孟元陽傳：「憲宗五年，入爲右羽林統軍。」蓋諫而不從也。〇東坡乞允文彦博等辭免拜劄子云：「臣近奉聖旨，撰賜文彦博、吕公著今後入朝免拜詔書，今又准内降指揮〔一〕，撰不允彦博辭避免拜批答。臣謹按祖宗舊例，如吕端之流，以老病進對，亦止於臨時傳宣不拜。臣是有司，合守典禮，兼恐彦博、公著終不敢當。以臣愚見，不若允其所請。若聖恩優閔老臣，眷眷不已，遇其朝見，間或傳宣不拜，足以爲非常之恩。所有不允批答，臣未敢撰。」又乞允安燾辭免轉官劄子云：「臣今准内批安燾辭免轉右光禄大夫〔二〕，降詔不允。臣竊謂朝廷豈以執政六人五人進用，故加遷秩，以慰其心？燾位冠西樞，委寄至重，豈有見人擢用，即以介懷？今燾力辭，正爲知義。臣欲奉命草詔，不知所以爲詞。伏望聖慈，從其所請。」〇宋史周必大傳：「張説再除簽書樞密院，給事中莫濟封還録黄，必大奏曰：『昨舉朝以爲不可，陛下亦自知其誤而止。曾未周歲，此命復出。貴戚預政，公私兩失，臣不敢具草。』上批：『王曮疾速譔入。濟、必大予宫觀。』」紹熙閻按：「光宗初即位，庚戌改元。」中，譙熙載自遥郡觀察使除正任，辭免，降詔，倪思封還詞頭，亦引蘇軾論「不當撰辭免不允詔」者凡三。嘉定寧宗在位十四年，戊辰改元嘉定。中，師全云：「宋宗室。」知臨安府，辭免，蔡幼學全云：「字行之，止齋弟子。以師附柄臣，故不肯草詔。」當草詔，奏曰：「不允必有褒語，臣無辭以草。」淳祐閻按：「理宗在位十七年，辛丑改元。」中，别之傑之傑，字宋才，郢州人。淳祐七年，參知政事。宋史有傳。參知政事，尤焴全云：「號木石先生。」〇焴，延之之孫，官禮部尚書。不草答詔。此禁林繳奏故事也。唐末，韋貽範起復，在昭宗天復二年。命韓偓草制，偓曰：「腕可斷，麻不可草。」上疏論之。明日，百官至而麻不出。此非盛世事，故前輩不以爲故實。

【元圻案】唐書韓偓傳：「宰相韋貽範母喪，詔還位，偓當草制，上言：『陛下誠惜貽範才〔三〕，俟變縗而召可也，何必使出峩冠廟堂，入泣血柩側，毁瘠則廢務，勤恪則忘哀〔四〕，此非人情可處也。』學士使馬從皓逼偓求草，偓曰：『腕可斷，麻不可草！』從皓曰：『君求死耶？』偓曰：『吾職内署，可默默乎？』明日，百官至，而麻不出。」〇葉水心蔡行之墓誌曰：「公温州瑞安新城里蔡氏，名幼學，字行之。乾道八年進士，直學士院。時趙師知臨安府，公當不允詔，奏：『師之爲人與其行事，衆耳目素具也。於是四典京邑，非臣所知。不允當有褒詔，臣無辭以草。』遂止。」

〔一〕「今又」下原衍「降」字，據中華本蘇軾文集卷三七乞允文彦博等辭免拜劄子删。

〔二〕「轉」，原脱，據中華本蘇軾文集卷三七乞允安燾辭免轉官劄子補。

〔三〕「才」，原作「未」；「忘」，原作「廢」，皆據中華本新唐書卷一八三韓偓傳改。

〔四〕「才」，原作「未」；「忘」，原作「廢」，皆據中華本新唐書卷一八三韓偓傳改。






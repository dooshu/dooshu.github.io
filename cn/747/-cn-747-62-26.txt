○庄宪皇太后升祔山陵优劳德音

孝本因心，自天子而下达；礼当从祔，由圣人而设范。朕以寡祐夙罹悯凶，追攀弓剑，闭桥山而未几；永慕袆翟，合源陵於此时。昊天罔极，追感无尽，俾竭诚敬，用申哀怀。而冢臣大僚，庶尹群吏，靡不夙夜，展其勤劳。备物之容既陈，严奉之敬斯在，始终罔替，差次宜劳。式举彝章，俾新渥泽。山陵所摄太尉行事官与一子七品正员官，山陵礼仪使与一子八品正员官，山陵副使赐爵一级，其下优赐各有差。园陵所供役为劳，悯兹充奉之勤，宜颁施舍之令。其富平县今年夏税，除折诸色价及已徵纳青苗钱除捐外，并宜放免。


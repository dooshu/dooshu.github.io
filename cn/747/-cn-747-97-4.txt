○喻刘仁轨玺书

今以皇帝谅闇不言，眇身且代亲政，远劳劝诫。复表辞衰疾，惓望既衰，徊徨失据。又云：吕后见嗤於后代，禄产贻祸於汉朝。引喻良深，愧慰交集。公忠贞之操，终始不渝，劲直之风，古今罕比。初闻此语，能不惘然？静而思之，是为龟镜。且端揆之任，仪刑百辟，况公先朝旧德，遐迩具瞻。愿以匡救为怀，无以暮年致请。


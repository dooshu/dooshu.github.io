安给事磐四首

【绝句（二首）】

折竹声乾万壑虚，晚风江上有归渔。

闲来只共梅花笑，雪里何人到草庐。

竹杖纶巾避俗翁，闭门终日坐高松。

抱琴却是无弹处，流水高山一万重。

【过印上人故居】

振策当年诣远公，袈裟相见坐从容。

向来弹指空千劫，今日低头礼万松。

小院影堂无客到，绳床蒲坐有尘封。

可怜月色还如旧，泪下西楼夜半钟。

【题画】

百里同云雪满蓬，冥冥那复计西东。

轻舟不畏邪溪水，向晓南风暮北风。


虞俦　劝农

平生忧国愿年丰，荒政那知技已穷。

千里农桑千里雨，一番桃李一番风。

宦游老去春强半，劝相归来日过中。

自媿活人无好手，只将水旱祷天公。

虞俦

虞俦　劝农

郊原春已半，沟洫水先通。

劝相宁文具，归耕亦兴浓。

一犁新雨后，小队乱山中。

粗识斯民意，何须教缿筒。

虞俦

虞俦　劝农

惭愧荒三径，羁栖漫一同。

青春非老事，白眼有途穷。

柳暗鸦藏绿，花飘燕蹴红。

平生孔北海，未放酒樽空。

虞俦


偶与昭南女弟谈怀荆隐女兄

不堪春色（一作已）尽，卜宅到江潭。
空谷传三隐（余号小隐，昭南号兰隐），名闺美二南（荆隐字美南）。
占风知少女，斗草佩宜男。
遥忆大姑处，天花动草庵。
附：《今诗粹》录夏惠吉《中秋见月忆姊妹还家之约》云：「千门夜色映清河，万里潮声起白波。玉露新凋梧影薄，清风遥送桂香多。故园空有三秋约，荒径难逢一雁过。两地相思同此恨，好凭朗月寄离歌。」又《重阳前有怀女兄》云：「萧萧风景近重阳，愁见南飞雁数行。万里寒烟秋色老，满空新月露华凉。山前落叶还吹帽，篱下催花好举觞。姊妹天涯相忆处，茱萸未插几回肠。」


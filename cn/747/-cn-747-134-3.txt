○为奚御史弹尚书某入朝不敬文

臣闻孝爱资於事父，忠敬尽於事君，淑慎尔仪，不愆於位，聿修厥德，无忝所生。苟亏格言，必贻明罚。窃见某甲出自庸微，素无才术，幸以运逢义始，早预周行，佐命之劳，已酬爵土，攀附之宠，复典枢机，擢自刍荛，功归圣德。昔晋荣八座，蔡谟始渐斯官，汉贵五曹，郑均才沾此秩。况某方圆无取，叨据非宜。而覆饣束之讥，於焉已及。欹器之戒，如何遂盈？不能翼翼在公，兢兢从政。及复入朝散诞，无鞠躬之容；陪轩慢懈，乏虔恭之礼。有一於此，身名何？臣虽凡品，职当纠察，既睹相鼠之仪，敢忘逐雀之志？若斯风不黜，方紊大猷，宜正刑书，以彰朝典。请以某见事付大理治罪。谨言。


○上权侍郎书

贞元十三年八月日，独孤郁谨上书於舍人三兄阁下：郁以世旧，遂获谒见叙故，大贤之遇郁也，亦不以常交言之，眷意甚露。郁琐琐郁堙，三年无闻，摧颓折羽而不喜者，非失意之谓，非尤人之谓，荩将因事自罪而不喜也。借如豫章生於拥肿小木之中，樵苏见之，亦以嗟矣，一有不嗟，则必自与拥肿者亦不多远也；珠玑混於砾石之中，童子弄之，亦以惊矣，一有不惊，则必自与砾石者亦不多远也；镆铘卧於铅钝之下，下工睹之，固亦知矣，一有不知，则必自与铅钝者亦不多远也；毛嫱后於宿瘤而行，有目者睹之，固即分矣，一有不分，则必自与宿瘤者不亦多远也。苟与乎拥肿、砾石、铅钝、宿瘤辈果殊异，则不能移凡眼所择，况逃乎良工、巧冶、有识者之目哉？今礼部侍郎之目，固亦国之良工、巧冶、有识者之目也，於中再择再不中，是真已为拥肿、砾石、铅钝、宿瘤矣，何止与斯不远哉。此所以因事自罪而不喜也。或谕之曰：“今之道尚光，子之所以不振者晦遏也，子之道丰也。子且真有天之材而隐植之，有照乘之珍而密椟之，有切玉之利而谨桡之，有倾都之艳而深帷之，虽使离娄左执光而右拭眦，迫而索之，固亦不能知子矣。子何不移植露光，披锋示貌，使识者睹而骇之？”彼之所诲，固亦郁所不能焉。己必不材也，必不宝也，必不利也，必不姝也，且遍过於有识者之目，是自扬其短也；己必材也，必宝也，必利也，必姝也，虽小示其光锋干貌於一人，惊我亦已多矣。所不惊者，是予四事果不足异於族凡也。郁病直拙，独大贤於郁分殊，尚不能以亟，况悠悠者与？

郁常行乎时辈之间，多酌其言语善者鄙者，而自减盈消息，其旨稍有可惊，不敢不於许言者言之。今之后学者，或叹曰：“吁！后学何所归哉？”此且非宜长者所当闻也，亦非宜长者所不当闻也。今朝廷先达，病在不能公也，或能公而不能为力也。览其文，则赞美称嗟，无不至也，其间善恶轻重进退，则心以别矣，此其所以为不能公也；鲜有知其必善而风鼓之，不啻若自其口出，此其所以为公不能为力。致使遑遑之伦，其下才者亦曰：“今夫在位者，其无公欤？其无心欤？”有一善未尝肯称也，意曰非我事也，又虑与之谈者不与我符爱也。是使诸子窃窃然自以无闻为不辱，遂相与择捷趋邪，纷屯於主司之迹。亲者苟能致誉，则不诘其所以致誉者之贤不肖，而曹趋之矣。此实今之躁进苟得之风也。在朝廷大贤，主而名之，驱而正之，於其善者，扶之持之，有善而未具者，决之导之，使四方学士知向方焉，何如其曰非我事也？若使一人曰非我事也，十人曰非我事也，举朝廷皆曰非我事也，苟非我事，则无所不非我事，无所不非我事，则天地之间，无乃已寂寥乎？昔孔子饬《诗》《书》《礼》《乐》，以化齐弟子，而至天下。使孔子亦曰非我事也，则今者安尽闻夫七十子之贤，《诗》《书》《礼》《乐》之盛？七十子亦曰非我事也，又孰为播孔子之圣如此其大乎？今文亦如是，朝廷先达亦如是，后之达者亦如是，若不相播，则人文礼义知己复往之道，不几乎息乎？郁不肖，辱承不贤之心深矣，非又敢以假喻自荐也，意欲以大贤择众贤，如七十子之徒，是亦方孔子於大贤也。何如？不宣。郁再拜。


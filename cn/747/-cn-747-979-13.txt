○对吏犯徵赃判

〈吏人犯枉法赃，会恩免罪。所由不徵正赃，御史举以非枉法。不伏。〉

肆眚从轻，前王以之宥罪；一成不变，君子於焉尽心。黠吏伊何，罔知纪极。贪藩身之货，自底不经；沐涣汗之恩，幸而获宥。虽小惩大戒，既曰刑其恤哉；而免罪徵赃，尚谓罔之生也。酌彼三尺，折以片言。柱後为官，御史之举非斯当；颐中有物，所由之不伏未孚。敢肆刚肠，轻申直笔。


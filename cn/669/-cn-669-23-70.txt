187　鬼谷子言伊尹五就而合　吕尚三就而合於文王


鬼谷子午合篇：「伊尹五就桀，五就湯，然後合於湯。吕尚三入殷朝，三就文王，然後合於文王。」【原注】孫子用間篇當參攷。伊、吕聖人之耦，豈詭遇求獲者？此戰國辯士之誣聖賢也。伊尹三聘而起，太公避紂海濱，當取信於孟子。

【閻按】王氏竟忘伊尹事出孟子。

【元圻案】今本鬼谷子作：「伊尹五就湯，五就桀，然後合於湯。吕尚三就文王，三入殷，而不能有所明，然後合於文王。」厚齋此條所引據太平御覽。〇孫子用間篇：「昔殷之興也，伊摯在夏；周之興也，吕牙在殷。故惟明君賢將，能以上智爲間者，必成大功。此兵之要，三軍之所恃而動也。」〇隋書經籍志「縱横家」：「鬼谷子三卷，皇甫謐注。鬼谷子，周世隱於鬼谷。」新、舊唐書作「三卷，蘇秦撰」。柳子厚曰：「漢時劉向、班固録書，無鬼谷子。鬼谷子後出，而險盭峭薄，恐其妄言亂世，難信。」〇晁氏讀書志曰：「史記謂鬼谷子，戰國時隱居潁川陽城之鬼谷，因以自號。蘇秦、張儀師之，受縱横之事。尹知章敘謂此書即授儀、秦者。」






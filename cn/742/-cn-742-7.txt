诗话


吴祭酒诗话一卷，乙未岁余读书胥江之感德庵，祭酒元孙翔洽时侨寓广陵甥馆，过从颇密，见其箧中携此帙，盖先生手书稿本。中多改窜，有涂乙不可辨者。余译而録之，附诸集后。帝虎之讹，知不免焉！小铁山人杨学沆。

【梅村诗话】

宋玫字文玉，别字九青，莱阳人。年十九登乙丑进士，繇吏给事中升太常，进户侍，以枚卜遇谴归，城陷不屈死。其父尚宝卿继登，梦李北地生其家而得玫。少而颖异，为诗学少陵，爱苍浑而斥婉丽，然不无踳驳，当其合处，不减古人。日课五言诗一首，为亚卿将大用，年尚未四十，集竟散佚不传。尝与余同使楚，楚嘉鱼熊鱼山、竟陵郑澹石俱九青同年，到武昌相访。郑诗亦清逸，其赠什曰：“剖斗折衡为文章，天下娄东与莱阳。”谓吾两人也。九青登黄鹤楼，过小孤，皆有作，今失记，惟忆其《掖中言怀》中一联云：“朋友谁无生死问，朝廷今作是非看。”时上方切治苞苴，而金吾徼卒乘之，反行其奸利，贪吏放手无罚，而寸蹄尺缣，辄加逮治。九青之语，盖实录也。过南中有云：“草迷三国树，水改六朝山。”九青曰：“天下之山，未有不繇水改者。”其用意精刻如此。

陈子龙字卧子，云间华亭人。繇丁丑进士考选兵给事中，殉节死。友人宋辕文收其遗稿，今并存。卧子负旷世逸才，年二十，与临川艾千子论文不合，面斥之。其四六跨徐、庾，论策视二苏。诗特高华雄浑，睥睨一世，好推崇右丞，后又模拟太白，而于少陵微有异同，要亦倔强语，非繇中也。初与夏考功瑗公、周文学勒卣、徐孝廉𫏋公同起，而李舒章特以诗故雁行，号陈、李诗，继得辕文，又号三子诗，然皆不及。当是时，几社名闻天下。卧子眼光奕奕，意气笼罩千人，见者无不辟易。登临赠答，淋漓慷慨，虽百世后犹想见其人也。尝与余宿京邸，夜半谓余曰：“卿诗绝似李颀。”又诵余《雒阳行》一篇，谓为合作。余曰：“卿诗固佳，何首为第一？”卧子曰：“‘苑内起山名万岁，阁中新戏号千秋’，此余中联得意语也。‘祠官流涕松风路，回首长陵出塞年’，又‘李氏功名犹带砺，断垣落日海云黄’，此余结法可诵者也。”余赞叹久之。晚岁与夏考功相期死国事，考功先赴水死，卧子为书报考功于地下，誓必相从，文绝可观。而李舒章仕而北归，读卧子《王明君》篇曰：“明妃慷慨自请行，一代红颜一掷轻。”则感慨流涕。舒章久次诸生不遇，流离世故，狖勉一官，反葬请急，遇卧子于九峰山中，期满北发，未渡江而卧子及祸，舒章郁郁道死。云间有为诗唁之者曰：“苏李交情在五言。”未尝不寄慨于此两人也。

杨廷麟字伯祥，别字机部，临江人。为文排宕峭刻，在韩、苏间；书法出入两晋，仿索靖体；诗则好用奇思棘句，不甚合律，然秀异耸拔，往往出人。机部偕卧子同出吾师姜新建之门，以文章气节相砥砺。既遇黄石斋先生于京邸，一见道合。负直节，好强谏，上书论阁部杨嗣昌失事罪，得旨改兵部赞画，参督师卢象升军事。余赠之诗曰：“诸将自承中尉令，孤臣谁给羽林兵？”盖实事也。卢与阁部议军事不合，遇机部相得甚。已而中外异心，兵势日蹙，卢自谓必死，顾参军书生，徒共死无益，乃以计檄之去，机部不知也。机部到孙侍郎传庭军前六日，而卢公于贾庄殉难，乃求得其尸，抱之痛哭。卢公之死，有马士抱之，伤不深。机部诗曰：“死君旁者一掌牧。”通首俱妙，而惜佚落不全。又忆其《浑河》诗中联曰：“春至军中草木冤。”亦奇句。机部自卢公死后，其策益不用，无聊生。会诏诘督师死状。贾庄前数日，督师誓必战，顾孤军无援，闻太监高起潜兵在近，则大喜，于真定野庙中倚土锉作书，约之合军，高竟拔营夜遁，督师用无援故败。机部受诏，直以实对。慈溪冯邺仙得其书，谓余曰：“此疏入，机部死矣！”为定数语。机部闻之则大恨。先是嗣昌遣部役张姓者侦贾庄，而其人谈卢公死状，流涕动色。嗣昌榜笞之，楚毒倍至，口无改辞，曰：“死则死耳，卢老爷忠臣，吾侪小人，敢欺天乎？”遂以考死。于是机部贻书冯与余曰：“高监一段，竟为删却，后世谓伯祥不及一部役耶？”然机部竟以此得免。余之诗又有曰：“忧深平勃军南北，疏讼甘陈谊死生。”亦实事也。已而机部过宜兴访卢公子孙，再放舟娄中，与天如师及余会饮十日，嘉定程孟阳为画《髯参军图》，钱牧斋作短歌，余得《临江参军》一章，凡数十韵，以文多忌，不全录，其略曰：“临江髯参军，负性何贞栗。上书请赐对，高语争得失。左右为流汗，天子知质直。公卿有阙遗，广坐忧指摘。鹰隼伏指爪，其气常突兀。同舍展欢谑，失语辄面诘。万仞削苍崖，飞鸟不得立。余与交十年，弱节资扶植。忠孝固平生，吾徒在真实。去年东师来，饥饱恣驰突。桓桓卢尚书，提兵战疾力。将相有纤介，中外为危栗。君拜极言疏，夜半片纸出。赞画尚书郎，迁官得左秩。天子欲用人，何必历显职，受词长安门，走马桑干侧。但见尘灭没，不知风惨栗。四野多豺狼，十日无消息。苍头军中来，整暇见纸墨。唯说尚书贤，与语材挺特。次见诸大帅，骄懦固无匹。逗挠失事机，倏忽不相及。变计趋之去，直云战不得。成败不可知，死生余所执。余时读其书，对案不能食。贾庄败问至，南望为于邑。忽得真定书，慰藉告亲识。云与孙侍郎，会师有月日。顾恨不同死，痛愤填胸臆。先是在军中，我师已孔亟。剽略斩乱兵，掩面对之泣。我法为三军，汝实饥寒极。诸营势溃亡，群公意敦逼。公独顾而笑，我死则塞责。老母隔山川，无繇寄凄恻。作书与儿子，勿复收吾骨。得归或相见，且复慰家室。别我顾无言，但云到顺德。犄角竟无人，亲军惟数百。是夜所乘马，嘶鸣气萧瑟。椎鼓鼓声衰，拔刀刀芒涩。公知为我故，悲歌壮心溢。当为诸将军，挥戈誓深入。日暮箭镞尽，左右刀鋋集。帐下劝之走，叱谓吾死国。官能制万里，年不及四十。诏下诘死状，疏成纸为湿。引义太激昂，见者忧谗疾。‘公既先我亡，投迹复奚恤。大节苟弗明，后世谓吾笔！’此意通鬼神，至尊从薄谪。生还就耕钓，志愿自此毕。匡庐何嶻嶪，大江流不测。君看磊落士，艰难到蓬荜。犹见参军船，再访征东宅。风雨怀友生，江山为社稷。生死无愧辞，大义照颜色。”余与机部相知最深，于其为参军周旋最久，故于诗最真，论其事最当，即谓之诗史可勿愧。机部后守赣州，从城上投濠死，集竟散佚不传。

龚鼎孳字孝升，庐州合肥人。甲戌进士，授蕲水知县。丙子余与九青使楚，而孝升分一经，最得士，相知为深。后考选给事中，入清为仆少，中间流离患难，几不免。庚寅秋，于临清舟中报余书曰：“庾楼之别，垂十五年。壬午以前，犹得时通音驿。运移癸、甲，大栋渐倾，妄以狂愚，奋身刀俎，甫离狱户，顿见沧桑，续命蛟宫，偷延视息，堕坑落堑，为世惭人。先生方霞引碧山之巅，鸿举青云之外，西薇东菊，万仞难跻。自顾平生，曾邀盼饰，相期何等，差跌至今！所以伏处蓬蒿，欲有陈而未敢也。停舫金阊，窃幸龙门在望，展晤有期。而先生既抱骑省之伤，贱子亦迫王猷之棹，何图咫尺，复成参商。惟从同人处见先生尺幅寸帧，片言只字，宝若明珠大贝、火齐木难，揽持芳华，以当瞻侍耳。客秋至白门，拜发良书，欣闻謦咳，蹶然顽懦，复起为人，感念畴曩，泫焉雨泣。自伤失路，尚为知己所收怜，使得齿于旧游之末。中间情文温缛，慰谕绸缪，金错玉盘，美人之遗我厚矣。伏蒙不弃鄙陋，垂问雕虫。先生留思文章，超绝前轨，马、班、屈、宋，蔚有兼长，爝火至微，何敢妄希扶桑之耀？且身既败矣，焉用文之！顾万事瓦裂，空言一线，犹冀后世原心，宣郁遣愁，亦惟斯道。往在燕邸，与秋岳、舒章诸子各有抒写，篇轴遂繁。近年以来，蓬转江湖，仲宣登临，襟情难忍；嗣宗怀抱，歌哭无端。未极斐然，不无驱染。然前则魂魄初召，瑟既苦而难调；继乃离索寡群，刀虽操而未善。亟思大雅，提振小巫，九合葵丘，舍公谁属？方当悉索敝赋，奉鞭弭于中原，不敢烦苞茅之讨也。此行粗了残局，即归卧松筠，兴会适来，扁舟相就，极论千古，殚精百氏。备孔门之游、夏，称邺下之应、徐，庶几馀生，不同草木。先生著作，雷霆天壤，气象名山，其亦肯示雌霓于王筠、授《论衡》于中郎否耶？”此书至，余发之于相知，读者无不以为徐、庾复出也。孝升于诗最秀颖高丽，声调遒紧，有义山之风，余尝忆其《润州》一首中联曰：“乱后江声犹北固，坐中人影半南冠。”激昂慷慨，犹是此书大意，可为三叹！

女道士卞玉京字云装，白门人也。善画兰，能书，好作小诗。曾题扇送余兄志衍入蜀一绝云：“剪烛巴山别思遥，送君兰楫渡江皋。愿将一幅潇湘种，寄与春风问薛涛。”后往南中，七年不得消息。忽过尚湖，寓一友家不出。余在牧斋宗伯座，谈及故人，牧斋云力能致之，即呼舆往迎。续报至矣，已而登楼，托以妆点始见，久之云痁疾骤发，请以异日访余山庄。余诗云：“缘知薄幸逢应恨，恰便多情唤却羞。”此当日情景实语也。又过三月，为辛卯初春，乃得扁舟见访，共载横塘，始将前四诗书以赠之。而牧斋读余诗有感，亦成四律，其序曰：“余观杨孟载论李义山《无题》诗，以谓音调清婉，虽极其浓丽，皆托于臣不忘君之意，因以深悟风人之指。若韩致光遭唐末造，流离闽、越，纵浪《香奁》，盖亦起兴比物，申写托寄，非犹夫小夫浪子、沉湎流连之云也。顷读梅村艳体诗，声律研秀，风怀恻怆，于歌禾赋麦之时，为题柳看桃之作。彷徨吟赏，窃有义山、致光之遗感焉。雨窗无俚，援笔属和，秋蛩寒蝉，吟噪啁哳，岂堪与间关上下之音希风说响乎？河上之歌，听者将同病相怜，抑或以同床各梦，而冁尔一笑也。”诗绝佳，以其谈故朝事，与玉京不甚切，故不录。末简又云：“小序引杨眉庵论义山臣不忘君语，使骚人词客见之，不免有《兔园》学究之诮。然他日黄阁易名，都堂集议，有弹驳‘文正’二字，出余此言为证明，可以杜后生三尺之喙，亦省得梅老自下注脚。”其言如此。玉京明慧绝伦，书法逼真《黄庭》，琴亦妙得指法。余有《听女道士弹琴歌》及《西江月》《醉春风》填词，皆为玉京作，未尽如牧斋所引杨孟载语也，此老殆借余解嘲。

汤燕生字玄翼，姑孰人。《赭山怀古》二首云：“赤铸山头鸟不飞，上皇曾此易青衣。无多侍从争投甲，有限生灵但掩扉。五国城西边月苦，景阳楼下暮锺微。伤心莫唱《淋铃曲》，未得生从蜀道归。”“泪逐天风向北挥，山僧指点旧重围。翠华东驻泉偏咽，代马南来草不肥。野老久知今日事，先臣犹护昔年非。延秋门外王孙尽，司马元戎自锦衣。”二诗于乙酉五月事极切，哀婉凄节，使人不忍读，武塘夏雪子极称之。

周锺字介生，以陷贼污伪命，自投南归。南中诬其贺贼表有尧、舜、汤、武等语，论斩西市。其实乃张嶙然陕西贺表语，非锺笔也。嶙然庚辰进士，以西安知府降贼，曾以语人曰：“偶为此语，不意为政府皇上所见赏。”又自请清宫，手弃太庙神主于外。其死也，叩头流血，口称皇上，臣该万死，盖为天所诛云。锺以文章负海内重名，不死殉节，死固其罪。独为党人所杀，诬以大逆，则冤甚矣。云间李雯亲见其事，曾为诗哭之曰：“乱世身名可自繇，恨君不及郑虔州。《剧秦新论》谁曾草？月旦家评总世仇。”锺兄曰镳，字仲驭，亦负重名，相忌积不能平。闻此言即仲驭文致，竟以他狱与锺同死，家评盖指此也。

杨机部殉节后，云已无子。康小范孝廉来吴门，携机部在赣州诗十馀首，并言其子尚在。小范与机部同事，兵败被缚下狱，濒死而免。吴门叶圣野赠之诗曰：“卢谌流落刘公死，回首章门一惘然。”亦侠烈士也。余后访机部子，知在宁都山中。宁都有彭同者，为机部门人，以诸生特授职方郎，监总兵顺庆军。顺庆之复宁都也，在金、王举事时，机部已前死矣。己丑正月，南赣总兵胡有陛破宁都，职方曰：“吾以书生受思文不次之遇，不可以不死。”与其妻皆自缢。宁都被兵大掠，机部之子亦在掠中。职方之弟曰彭士望者，亦机部门人，访知之，以三百金赎得，并求得其母子置一处。此两彭君者，可谓不负机部者也。机部诗，《寄李尚书》云：“朝闻驿使向江楼，虎鱼文耀列侯。戎服画绡南浦雨，汉家云护北陵秋。崆峒山下看双节，天柱滩头领八州。今日传呼新仆射，临淮依旧拥貂裘。”《过惶恐滩》云：“空山夕照深江树，明月滩声下石城。愁尽关河极北望，如今虎豹正纵横。”“鹤猿自在滩边宿，江汉飘零梦后还。遂使南州为异域，知君何处塞函关？”《丙戌元日》云：“黄华岭外瑞云齐，白鹭洲前战马嘶。五道将军临直北，三江父老望征西。春风斗帐降铜马，细雨戈船斗水犀。此日建昌（二字疑）应拜舞，近臣还解赋《凫襜》。”又一首：“朝元帐下领高班，稽首春风动百蛮。九叶云雷开万国，一时江汉拥三山。宫中胜帖盘龙出，杖里劳樽藉草颁。从此镐京传盛事，年年虎豹渡天关。”《丙戌九日》云：“河西猎火照高楼，五岭风光异昔游。木叶看云寒戍晚，菊花宜雨汉宫秋。山城野幔开三市，江表轻裘署九州。旦晚功成萸酿熟，凭君一笑旧田畴。”又《次首丘》记其中联云：“将军诺啸多文吏，群盗纵横半旧臣。”机部诗学素拗折，此竟高浑深丽。军中从容慷慨，戎服赋诗，具见整暇。七年不见，其学问之进益如此。

圆鉴，灵隐僧，故练川大家子也。父兄死国事。其《哭江东》诗曰：“平原曲罢人何在？《越绝书》成事已非。”人多称之。已而被收，亡命为僧。在扬州有《过天宁寺见放马歌》最悲壮，诗云：“法窟聊藏狮子花，空王为指金鞭影。”“神骏惟应支遁看，旧恩不愿孙阳顾。”“垂头肯向朔风嘶，烙印犹存汉家字。”寄兄研德云：“归期此夜长难晓，别梦如秋远更清。”竟以疾殁于灵隐。友人周子俶旧与游，过其地，为诗吊之曰：“袁尹全家赴汨罗，九阍梦梦诉如何！只今灵隐猿三叫，似听《天宁放马歌》。”又曰：“寺楼遥挂海门潮，鹫岭龙宫夜寂寥。精卫不知何处去，冷泉亭下独吹箫。”

黄媛介字皆令，嘉兴人，儒家女也。能诗善画。其夫杨兴公，聘后贫不能娶，流落吴门。媛介诗名日高，有以千金聘为名人妾者，其兄坚持不肯。余诗曰：“不知世有杜樊川。”指其事也。媛介后客于牧斋柳夫人绛云楼中，楼毁于火，牧斋亦牢落，尝为媛介诗序，有今昔之感。吴岩子偕其女卞玄文皆有诗名，媛介相得甚。媛介和余诗曰：“月移明镜照新妆，闺阁清吟已雁行。花里双双巢翡翠，池中六六列鸳鸯。黄粱熟去迟仙梦，《白云》传来促和章。一自蓬飞求避地，诗成何处寄萧娘？”“罢吟纨扇礼金仙，欲洗尘根返自然。风扫桃花馀白石，波呈荷叶露青钱。山中自护烧丹井，世上谁耕种玉田？磊磊明珠天外落，独吟遥对月平川。”“石移山去草堂虚，谩理琴尊葺故居。闲教痴儿频护竹，惊闻长者独回车。牵萝补屋思偏逸，织锦成文意自如。独怪幽怀人不识，目空禹穴旧藏书。”“往来何处是仙坛？飘忽回风降紫鸾。句落锦云惊韵险，思萦彩笔惜才难。飞花满径春情淡，新水平堤夜雨寒。忆昔金闺曾比调，莫愁城外小江干。”此诗出后，属和者众，妆点闺阁，过于绮靡。黄观只独为诗非之，以为媛介德胜于貌，有阿承丑女之名，何得言过其实？此言最为雅正云。

林佳玑字衡者，莆田人。少游黄忠烈之门。以壬辰二月来娄东。所著诗文词数十卷，诗苍深秀浑，古文雅健有法。其行也，余赠以诗，有“五月关山树影圆，送君吹笛柳阴船”之句。已而道阻，再游吾州，则秋深木落，乡关烽火，南望思亲，旅怀感吒，有《听锺鸣》《悲落叶》之风焉。其《客中言怀》五首曰：“南方方震荡，为客久堪悲。海内亲朋少，兵间道路迟。无衣霜落后，不寐月明时。孰伴城头柝，乌啼向北枝。”“音书能不寄？万岭鸟空回。壁垒连三楚，乾坤动《七哀》。高秋聊看菊，夜月自空台。泪眼涓涓甚，凭谁辨劫灰？”“干戈传更甚，多病在长途。几月来霜雪，家乡问有无。云孤沧海碓，身傍夕阳乌。含愧看秋色，苍鹰得壮图。”“几次逢亲故，途穷不敢言。关梁扌弃一醉，鸟雀总千村。树立清商色，江消野岸痕。二毛潘岳见，贫病愧私恩。”“杀气何时尽？闽方乱不停。荔支愁万骑，牛女怨双星。露白随风柳，猿啼满石屏。身经兵火惯，长醉不须醒。”衡者诗文极多，以闽南不辨四声，多拗体，此五首骎骎江南风致矣。

苍雪师，云南人。与维扬汰如师生同年月日，相去万里，而法门兄弟，气谊最得。苍住中峰，汰住华山，人以比无著、天亲焉。汰公早世，其徒道开能诗兼书画，后亦卒。而苍公年老有肺疾，然好谈诗。以壬辰腊月过草堂，谓余曰：“今世狐禅盛行，一大藏教将坠于地矣。且无论义学，即求一诗人不可复得，乃幸与子遇。我幞被来，不曾携诗卷，当为子诵之。”是夜风雨大作，师语音伧重，撼动四壁，疾动，喉间咯咯有声，已呼茶复话，不为倦。漏下三鼓，得数十篇，视阶下雨深二尺矣。当其得意，轩眉抵掌，慷慨击案，自谓生平于此证入不二法门，禅机诗学，总一参悟。其诗之苍深清老，沉着痛快，当为诗中第一，不徒僧中第一也。余忆其《赠方密之》中联曰：“山中久不见神骏，世上人多好画龙。”《赠陈百史》五六联句曰：“霜气一湖飞远梦，月明今夜宿孤峰。朝来无限尘中事，回首西山路几重？”《金山》诗中两联曰：“古今僧住老，日夜水朝东。塔影中流火，帆来四面风。”《清凉台怀古》曰：“薰风不见吹人醉，春雪无声到地消。”《焚笔》诗曰：“土冢不封毛尽秃，铁门断限字原无。欲来风雨千章扫，望去苍茫一管枯。”皆绝唱也。师和余《西田赏菊诗》，有“独擅秋容晚节全”，“全”字落韵，和者甚多，无出师上者。其《金陵怀古》四首，最为时所传。师虽方外，于兴亡之际，感慨泣下，每见之诗歌。尝自咏云：“剪尺杖头挑宝志，山河掌上见图澄。休将白帽街头卖，道衍终为未了僧。”益以见其志云。

瞿式耜字稼轩，常熟人。繇进士为兵科给事中，好直谏，为权相所讦，与其师钱宗伯同罢归。筑室于虞山之下，曰东皋，极游观之胜。酷嗜石田翁画，购得数百卷，为耕石轩藏之。未几，里中儿飞文诬染，偕宗伯逮就狱。余时在京师，所谓《东皋草堂歌》者，赠稼轩于请室也。后数年，余再至东皋，则稼轩唱义粤西，其子伯升门户是惧，故山别墅，皆荒芜斥卖，无复向日之观。余为作《后东皋草堂歌》，盖伤之也。又二年，知稼轩以相国留守桂林，城陷不屈，与张别山俱死。别山者，江陵人，故相文忠公曾孙，讳同敞，为督师司马。稼轩临难遗表曰：庚寅十一月初五日闻警，开国公赵印选移营先去，卫国公胡一青、宁远伯王永祚、绥宁伯蒲缨、武陵侯杨国栋、宁武伯马养麟尽室而行，惟督臣张同敞从江东泅水过江，相期共死。其赴义则闰十一月之十七日也。累囚一月，两人从容唱和，稼轩得诗八首，曰：“二祖江山人尽掷，四年精血我偏伤。”又曰：“愿作须臾阶下鬼，何妨慷慨殿中狂。”其末章曰：“年逾六十复奚求？多难频经浑不愁。劫运千年弹指到，纲常万古一身留。欲坚道力凭魔力，何事俘囚学楚囚？了却人间生死业，黄冠莫拟故乡游。”别山和章有曰：“棱棱瘦骨不成眠，祖德君恩四十年。腰膝尚存堪作鬼，死生有数肯呼天！”又曰：“白刃临头唯一笑，青天在上任人狂。”又曰：“亡家骨肉多冤鬼，多难师生共哭声。”又曰：“此地骨原堪朽腐，他年魂不待招寻。”二公死，有旧给事中后出家号性因者收其骨，义士杨硕父藏其稿。稼轩孙昌文间关归，以其诗与表刻之吴中为《浩气吟》云。别山死事最烈，其未死也，受考掠，两臂俱折，目睛出，语不为挠。稼轩有《初六日纪事》一诗曰：“文山当日犹长揖，堪笑狂生礼太疏。”别山和曰：“臂先头断生堪贱，身为城亡计岂疏。衔木焉知舌在否，伤睛自笑眼多馀。”此其被刑时事也。稼轩以义命自处，从容整暇，诗曰：“死岂求名地？吾当立命观。”又《自艾》曰：“七尺不随城共殉，羞颜何以见中湘？”盖指何公腾蛟以殉难封中湘王也。若两公者，真可谓杀身成仁者矣。钱宗伯为诗哭之，得百二十韵，其叙《浩气吟》，文词伉烈，绝可传。稼轩在囚中，亦有《频梦牧师》之作。盖其师弟气谊，出入患难数十馀年，虽末路顿殊，而初心不异，其见于诗文者如此。余亦为诗哭稼轩曰：“万里从王拥节旄，通侯青史姓名高。禁垣遗直看封事，绝徼孤忠誓佩刀。元祐党碑藏北寺，辟疆山墅记东皋。归来耕石堂前梦，书画平生结聚劳。”其言通侯者，盖稼轩用翼戴功，以留守大学士封临桂伯也。








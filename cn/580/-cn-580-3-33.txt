志第三十三 选举志三


△铨法下

凡文武散官多采用金制，建官之初，散官例降职事二等。至元二十年，始升官职对品，九品无散官，谓之平头敕。蒙古、色目初授散官或降职事，再授职，虽不降，必俟官资合转，然后升职。汉人初授官，不及职，再授则降职授官。必历官至二品，则官必从职，不复用理算法矣。至治初，稍改之，寻复其旧。此外月日不及者，惟历繁剧得优，获功赏则优，由内地入边远则优，宪台举廉能政迹则优，以选出使绝域则优，然亦各有其格也。

凡保举职官。　大德二年，制：“各廉访司所按治城邑内，有廉慎干济者，岁举二人。”九年，诏：“台、院、部五品以上官，各举廉能识治体者三人，行省台、宣尉司、廉访司各举五人。”

凡翰林院、国子学官。　大德七年，议：“文翰师儒难同常调，翰林院宜选通经史、能文辞者，国子学宜选年高德邵、能文辞者，须求资格相应之人，不得预保布衣之士。若果才德素著，必合不次超擢者，别行具闻。”

凡迁官之法。　从七以下属吏部，正七以上属中书，三品以上非有司所与夺，由中书取进止。自六品至九品为敕授，则中书牒署之。自一品至五品为宣授，则以制命之。三品以下用金宝，二品以上用玉宝，有特旨者，则有告词。其理算论月日，迁转凭散官，内任以三十月为满，外任以三岁为满，钱谷典守以二岁为满，而理考通以三十月为则。内任官率一考升一等，十五月进一阶。京官率一考，视外任减一资。外任官或一考进一阶，或两考升一等，或三考升二等。四品则内外考通理。然前任少，则后任足之，或前任多，则后任累之。一考者及二十七月，两考者及五十七月，三考者及八十一月。

凡选用不拘常格。　省参议、都司郎中、员外高第者，拜参预政事、六曹尚书、侍郎，及台幕官、监察御史出为宪司官。外补官已制授，入朝或用敕除，朝迹秩视六品，外任或为长伯。在朝诸院由判官至使，寺监由丞至卿，馆阁由属官至学士，有递升之法。用人重于用法如此。又覃官，或准实授，或普减资升等，或内升等，或外减资，或外减内不减，斯则恩数之不常有者，惟四品以下者有之，三品则递进一阶，至正议大夫而止。若夫勋臣世胄、侍中贵人，上命超迁，则不可以选格论。亦有传敕中书，送部覆奏，或致缴奏者。

凡吏部月选。　至元十九年，议到部解由即行照勘，合得七品者呈省，从七以下本部注拟，其余流外人员，不拘多寡，并以一月一次铨注。

凡官吏迁叙。　至元十年，议旧以三十月迁转太速，以六十月迁转太迟。十七年，立迁转官员，凡无过授见阙满代者，令还家以俟。十九年，定内外官，以三年为考满，任者迁叙，未满者，不许超迁。二十八年，定随朝以三十月为满，在外以三周岁为满，钱谷官以得代为满，吏员以九十月日出职。　皇庆元年，御史中丞郝玉挺言：“国初设官，在内须三十月，在外须三周岁，考其殿最，以为黜陟。比者，省、院、台、部之臣，久者一二岁，少者三五月，甚者旬日之间而屡迁数易者，奔走往来之不暇，岂暇治官事哉。乞自今惟内外大臣，可急阙选授，其余内外大小官属，必俟任满考绩，方许选调，庶免朝除夕改，启幸长奸之弊。”从之。天历二年，中书省臣又言：“比年朝官多不久于其职，或数月即改迁，于典制不类，且治绩无从考验，请如旧制为宜。”敕除风宪官外，其余朝官，不许二十月内迁调。

凡迁调闽广、川蜀、云南官员。　每三岁，遣使与行省铨注，而以监察御史往莅之。至元十九年，省议：“江淮州郡远近险易不同，似难一体，今量分为三等，若腹里常调官员迁入两广、福建溪洞州郡者，于本等资历上，例升二等，其余州郡例升一等。福建、两广官员五品以上照勘员阙，移咨都省铨注，六品以下，就便委用，开具咨省。”二十年，部议：“迁叙江淮官员，拟定应得资品，若于接连福建、两广溪洞州郡任用，升一等。甘肃、中兴行省所辖系西夏边地，除本处籍贯见任官外，腹里迁去甘肃者，拟升二等，中兴府拟升一等。”　二十一年，诏：“管民官腹里迁去四川，升一等　，接连溪洞升二等。四川见任官迁往接连溪洞，升一等，若迁去溪洞诸蛮夷，别议定夺。达鲁花赤就彼处无军蒙古军官内选拟，不为常例。”　二十二年，江淮官员迁于龙南、安远县地分者，拟升二等，仍以三十月为满升转。　二十八年，诏：“腹里官员迁去云南近里城邑，拟升二等，若极边重地，更升一等。行省咨保人员，比依定夺。其蒙古、土人及招附百姓有功之人，不拘此例。”　省臣奏准：“福建、两广官员多阙，都省差人与彼处行省、行台官，一同以本土周回相应人员委用。”　部议：“云南六品以下任满官员，依御史台所拟，选资品相应人，拟定名阙，具历仕脚色，咨省奏准，敕牒到日，许令之任。若有急阙，依上选取，权令之任，历过月日，依上准理。”　二十九年，诏：“福建、两广官员历两任满者，还于接连去处，一任满日，历江南一任，许入腹里通行迁转，愿于两广、福建者听，依例升等。”　至治元年，省臣奏：“江浙、江西、湖广、四川、云南五处行省所辖边远地分官员，三年一次差人与行省、行台官一同迁调。”　泰定四年，部拟：“广海阙官，于任满得代，有由应得路府州县儒学教授、学正、山长内愿充者，借注正九品以下名阙，任回，止理本等月日。广海应设巡检，于本省应得常选上等钱谷官选拟，权设，理本等月日。行省自用并不应之人，不许委用，如受敕巡检到彼，即听交代。”

凡迁调循行。　各省所辖路府州县诸司，应合迁调官员，先尽急阙，次及满任。急阙须凭各官在任解由、依验月日、应得资品、及解由到行省月日，依次就便迁调。若有急阙，委无相应之人，或员阙不能相就者，于应叙职官内选用，验合得资品上，虽有超越，不过一等。　本管地面，若有遐荒烟瘴险恶重地，除土官外，依例公选铨注，其有超用人员，多者不过二等。　军官、匠官、医官、站官、各投下人等，例不转入流品者，虽资品相应，不许铨注。都省已除人员，例应到任，若有违限一年者，听别行补注。　应有合就彼迁叙人员，如在前给由已咨都省听除，未经迁注照会，不曾咨到本省者，即听就便开咨。　无解由人员，不许铨注。　诸犯赃经断应叙人员，照例铨注。　令译史、奏差人等，须验实历月日已满，方许铨注。　边远重难去处，如委不可阙官，从差去官与本省官公同选注能干人员，开具历仕元由，并所注职名，拟咨都省，候回准明文，方许之任。　应迁调官员，三品、四品拟定资呈，五品以下先行照会之任。

凡省部令史、译史、通事等。　至元六年，省议：“旧例一百二十月出职，今案牍繁冗，难同旧日，会量作九十月为满。其通事、译史繁剧，合与令史一体。近都省未及两考省令史、译史授宣，注六品职事，部令史已授省札，注从七品职事。今拟省令译史、通事由六部转充者，中统四年正月已前，合与直补人员一体，拟九十月考满，注六品职事，回降正七一任，还入六品；中统四年正月已后，将本司过历月日，三折二，验省府月日，考满通理，九十月出职，与正七职事，并免回降。　职官充省令译史，旧例文资右职参注，一考满，合得从七品，注从六品，未合得从七品，注正七品，如更勒留一考，合同随朝升一等。一考满，未得从七注正七品者，回降从七，还入正七。一考满，合得从七注从六品，合得正七注正六品者，免回降。正从六品人员，不合收补省令史、译史，如有已补人员，合同随朝一考升一等注授。　中统四年正月已前，收补部令史、译史、通事，拟九十月为考满，照依已除部令史例，注从七品，回降正八一任，还入从七。　中统四年正月已后，充部令译史、通事人员，亦拟九十月为考满，依旧例正八品职事，仍免回降。省宣使，旧例无此职名，中统以来，初立中书省，曾受宣命充宣使者，拟出职正七品职，外有非宣授人员，拟九十月为考满，与正八品。”　至元二十年，吏部言：“准内外诸衙外令译史、通事、知印、宣使、奏差等，病故作阙，未及九十月，并令贴补，值例革者，比至元九年例定夺。”省准：“宣使、各部令史出职同，三考从七。一考之上，验月日定夺。一考之下二十月以上者正九，十五月以上者从九，十五月以下拟充巡检。　凡台院、大司农司译史、令史出身同，三考正七。一考之上，验月日定夺。一考之下，二十月以上从八，十五月以上正九，十五月以下十月之上从九，添一资，十月以下巡检。宣使三考正八品。一考之上，验月日定夺。一考之下二十月以上从九，十五月以上巡检，十五月以下酒税醋使。　凡部令史、译史、通事，三考从七。一考之上，验月日定夺。一考之下二十月以上者正九，十五月以上从九，十五月以下令史提控案牍，通事、译史巡检。

凡奏差，三考从八品。　一考之上，验月日定夺。一考之下二十月以上巡检，十五月之上酒税醋使，十五月之下酒税醋都监。”　大德四年，中书省准：“吏部拟腹里、江南都吏目、提控案牍升转通例，凡腹里提控案牍都、吏目：京畿漕运司令史，元拟六十月考满，今准九十月考满，都漕运司令史，九十月。诸路宝钞提举司司吏，元拟六十月考满，今准九十月考满。万亿四库司吏，元拟六十月考满，今准九十月考满。大都路令史，元拟六十月考满，任回减资升转，今准六十月考满，不须减资。大都运司令史，九十月考满都目。宝钞总库司吏，元拟六十月都目，九十月提控案牍，今准九十月都目。富宁库司吏，元拟六十月提控案牍，今准九十月都目。左右八作司司吏，元拟六十月，今准九十月都目。”又议：“已经改拟出职人员，各路司吏转充提控案牍、都目，比同升用，其余直补人数，并循至元二十一年之例迁用。江南提控案牍、都吏目：至元二十五年呈准，各路司吏六十月吏目，两考升都目，一考升提控案牍，两考正九。路司吏，九十月吏目，一考转都目，余皆依上升转。江南提控案牍除各路司吏，比腹里路司吏至元二十五年呈准例迁除，其余已行直补，并自行保举，自呈准月日立格，实历案牍两考者，止依至元二十一年定例，九十月入流。未及两考者，再添一资迁除。例后违越创补者，虽历月日不准。”　大德十一年，省臣奏：“凡内外诸司令史、译史、通事、知印、宣使有出身者，一半于职官内选用，依旧一百二十月为满，外任减一资。”又议：“选补吏员，除都省自行选用外，各部依元设额数，遇阙职官，与籍记内相参发补，合用一半职官，从各部自行选用。通事、知印从长官选用。译史则从翰林院试发都省书写典吏考满人内，挨次上名补用，其有不敷，从翰林发补。奏差亦于职官内选一半，余于籍记应例人内发补。岁贡人吏，依已拟在役听候。”　省议：“六部令史如正从九品不敷，从八品内亦听选取。省掾正从七品得代，有解由并见任未满、已除未任文资流官内选取，考满于应得资品上升一等，除元任地方，杂职不预。院台令史如元系七品之人，亦在选补之例。译史、通事选识蒙古回回文字，通译语正从七品流官，考满验元资升一等，注元任地方，杂职不预。知印于正从七品流官内选取，考满并依上例注授，杂职不预。宣使于正从八品流官内选取，仍取色目、汉人相参，历一考，于应得资品上升一等，除元内地方，杂职不预。”

凡岁贡吏员。　至元十九年，省议：“中书省掾于枢密院、御史台令史内取，台、院令史于六部令史内取，六部令史以诸路岁贡人吏补充，内外职官材堪省掾及院、台、部令史者，亦许擢用。省掾考满，资品既高，责任亦重，出而临民，入而莅事，皆自岁贡中出，若不教养铨试，必致人材失真，今拟定例于后。诸州府隶省部者，儒学教授选本管免差儒户子弟入学读书习业，非儒户而愿学者听。遇按察司、本路总管府岁贡之时，于学生内选行义修明、文学优赡、通经史、达时务者，保甲解贡。各路司吏有阙，于所属衙门人吏内选取。委本路长官参佐，同儒学教授考试，习行移算术，字画谨严，语言辩利，《诗》《书》《论》《孟》内通一经者为中式，然后补充。按察司书吏有阙，府州司吏内勾补，至岁贡时，再行试验贡解。凡试验首论行止，次取吏能，次计日月。行止，曰事父母孝，曰友于兄弟，曰勤谨廉洁，曰谦让，曰循良，曰笃实，曰慎默，曰自来不曾犯赃私罪过。吏能，曰行道熟娴，曰语言便利，曰通习条法，曰晓解儒书，曰算术精明，曰字画端正。岁贡人额，按察司上路总管府三年一次，贡二名，儒一名，吏一名，下路总管府三年一次，贡一名，儒吏递进。六部令史除补台院令史外，诸道行省据亦可差补。诸岁贡吏，当该官司于见役人内公选，以性行纯谨、儒吏兼通者为上，才识明敏、吏事熟闲者次之，月日虽多才能无取者不许呈贡。”　元贞元年，诏：“诸路有儒通吏事、吏通经术、性行修谨者，各路荐举，廉访司试选。每道岁贡二人，省台委官立法考试，必中程式，方许录用。”　大德二年，贡部人吏，拟宣慰司、廉访司每道岁贡二人儒吏兼通者，自大德三年为始，依例岁贡，应合转补各部寺监令史，依《至元新格》发遣，到部之日，公座试验收补。　九年，省判：“凡选府州教授，年四十已下，愿试吏员程式，许补各部令史。除南人已试者，别无定夺到部，未试之人，依例考试。”　至治二年，省准：“各道廉访司书吏，先尽儒人，不敷者，吏员内充贡，各历一考，依例试贡。”　至治元年，监察御史言：“各部令史，原拟腹里各道廉访司，并行台、察院每岁贡举书吏二员。近年以选法不能迁调住罢，各道廉访司书吏岁贡，止以察院书吏及都省典史转部，又许儒人职官秀才内选用，因此大启幸门，以致耽误公事。今各道廉访司既依例开贡，请将各衙门令史截日取勘，将不应之人，尽行沙汰，依旧例贡举，籍记姓名，挨次试补。”部议：“各衙门补用已久，又系已准人数，难于取勘。拟今后立于六部各衙门，令史有阙，须依例于相应之人内试补，若举不应之人，罪及当该官吏。”

凡补用吏员。　至元十一年，省议：“有出身人员，遇省掾有阙，拟合于正从七品文资职官并台、院、六部令史内，从上名转补。”　翰林两院拟同六部令史有阙，于随路儒学教授通吏事人内选补。　枢密院、御史台令史、省掾有阙，从上转补，考满依例除授，又于正从八品文资官及六部令史内转补。　省断事官令史与六部令史，一体三考出身，于部令史内发补。　少府监令史，拟于六部并诸衙门考满典吏内补用。　十三年，省议：“行工部令史与六部令史，一体于应补人内挨次填补。”　十四年，诏：“诸站都统领使司令史，拟同各部令史，今既改通政院，与台、院令史一体出身，于各部令史内选补。”　十五年，部拟：“翰林兼国史院令史，同台、院令史一体出身，于各部令史内选取。”　二十一年，省议：“江淮、江西、荆湖等处行省令史，拟将至元十九年咨发各省贴补人员先行收补，不许自行踏逐，移咨都省，于六部见役令史内补充。或参用职官，则从行省新除正从八品职官内选取，杂职官不预。”　二十二年，宣徽院令史，考满正七品迁叙，于六部请俸令史内选取。总制院与御史台同品，令译史、通事一体如之。　二十四年，省准：“大都留守司兼少府监令史，依宣徽院、大司农司例迁。”　二十八年，省议：“陕西行省令史，于各部及考令史并正从八品流官内选补。”　二十九年，大司农司令史，于各部一考之上令史及正从八品职官内选取。　省掾有阙，于正七品文资出身人员内选；吏员于枢密院、御史台令史元系六部令史内发充，历二十月以上者选，如无，于上名内选。　三十一年，省准：“内史府令史，于各部下名令史内选。”　大德三年，省准：“辽阳省令史，宜从本省选正从八品文资职官补用。复令各部见役令史内，不限岁月，或愿充、或籍贯附近、或选到职官，逐旋选解。　国子监令译史，于籍记寺监令史内发补。　上都留守司令史，于籍记各部令史内，或于正八品职官内选用，考满从七品迁用。　宣徽院阑遗监令史，准本院依验元准月日挨补，考满同，自行踏逐者降等。遇阙，如系籍记令史并常调提控案牍内，及本院两考之上典吏内补充者，考满依例迁叙，自行选用者，止于本衙门就给付身，不入常调。”　四年，部拟：“上都留守司令史，仍听本司于正从八品流官内，或于上都见役寺监令史、河东山北二道廉访司上名书吏内，就便迁用。　上都兵马司司吏，发补附近隆兴、大同、大宁路司吏相应。”　部拟：“各处行省令史，除云南、甘肃、征东外，其余合依至元二十一年定例，于六部见役上名令史，或正从八品流官参补。不敷，听于各道宣慰司元系廉访按察司转补见役两考之上令史内选充，以宣慰司役过月日，折半准算，通理一百二十月，方许出职。”　大德五年，拟檀景等处采金铁冶都提举司人吏，于附近州县令史内遴选。　六年，省拟：“太医院令史，于各部令史并相应职官内选取。　长信寺令史，于元保内选补，考满降等叙用；有阙，于籍记令史内发补。”　七年，拟刑部人吏，于籍记令史内公选，不许别行差补，考满离役，依例选取，余者依次发补。　礼部省判，许于籍记部令史内选取儒吏一名，续准一名，于籍记部令史内从上选补。　户部令史，于籍记部令史内从上以通晓书算、练达钱谷者发遣，从本部试验收补。　八年，省准：“随路补用吏员，令各路先以州吏入役月日籍为一簿。府吏有阙，从上勾补；州吏有阙，则于本州籍记司县人吏内从上勾补。　各道宣慰司令史，遇阙，以籍记部令史下名发补，新除正从九品流官内选取。”　九年，省准：“都城所系在京五品衙门司吏，历两考转补京畿都漕运两司令史。遇阙，以仓库攒典历一考者选充，及两考则京畿都漕运两司籍名，遇阙依次收补。　上都寺监令史有阙，先尽省部籍记常调人员发补，仍于正从九品流官内，并应得提控案牍内选取。不敷，就取元由路吏考满升充都吏目典史准吏目月日，及大同、大宁、隆兴三路司吏历两考之上者参用。”　十年，省准：“司县司吏有阙，于巡尉司吏内依次勾补。巡尉司吏有阙，从本处耆老上户循众推举，仍将祗应月日均以岁为满。州吏有阙，县吏内勾补。路吏有阙，州吏内勾补。若无所辖府州，于附近府州吏内勾补，县吏发补附近府州司吏。　户、刑、礼部合选令史有阙，于籍记令史上十名内，并职官到选正从九品文资流官内试选。”　十一年，省准：“县吏如历一考，取充库子一界，再发县吏，准理州吏月日，路吏有阙，依次勾补。”　至大元年，省准：“典宝监令史，就用前典宝署典书蒙古必阇赤一名，例从翰林院试补，知印、通事各一名，从长官选保。”　二年，立资国院二品，及司属衙门令史一十名，半用职官，从本院选，半于上名部令史内发补。译史二名，内职官一名，从本院选，外一名翰林院发。通事、知印各一名，从本院长官选。宣使八名，半参用职官，余许本院自用一名，外三名常选相应人内发。典吏六名，从本院选。所辖库二处，每处司库六名，本把四名，于常选人内发。泉货监六处，各设令史八名，于各路上名司吏内选；译史一名，从翰林院发；通事二名，从本监长官选；奏差六名，各州司吏内选；典吏二名，本监选。以上考满，同都漕运司例出身，所辖一十九处，两提举司设吏目一人，常选内选，司吏五名，县司吏内选。　三年，省准：“泉货监令史，于各处行省应得提控案牍人内选，参用正从九品流官。山东、河东二监，从本部于相应人内发补，考满依例迁用，见役自用之人，考满降等叙，有阙以相应人补。”　四年，省准：“江西等处儒学提举司司吏，旧从本司公选，后从国子监发补，宜从本司选补。典瑞监首领官、令译史等，依典宝监例选用，考满迁叙。”　部议：“长信寺通事一名，例从所保。译史、知印、令史、奏差，从本衙门选一半职官，余相应人内选，考满同自用迁叙。典吏二名，就便定夺，其自用者降等叙。”　皇庆元年，省准：“群牧监令译史、知印、怯里马赤、奏差人等，据诸色译史例，从翰林院发补。知印、通事，长官选；令史、奏差、典吏俱有发补定例。其已选人，考满降等叙，有阙于相应人内选发。大都路令史，历六十月，依至元二十九年例升提控案牍，减一资升转。有过者，虽贴满月日，不减资。遇阙，于所辖南北两兵马司，并各州见役上名司吏内勾补；有阙，从本路于左右巡院、大兴、宛平与其余县吏通籍从上挨补，月日虽多，不得无故替罢，违例补用者不准，除已籍记外，有阙，依上勾补。覆实司司吏，于诸州见役司吏内选，不敷，则以在都仓库见役上名攒典发充，历九十月，除都目，年四十五之下历一考之上，亦许转补京畿都漕运司令史，违例收补，别无定夺。”　二年，省准：“中瑞司译史，从翰林院发，知印长官选保；令史、奏差参取职官一半所选相应，考满依例迁叙，奉懿旨委用者，考满本司区用，有阙以相应人补。征东行省令译史、宣使人等，旧考满从本省区用，若经省部拟发，相应之人依例迁用，如不应者，虽省发亦从本省区用。”　延祐二年，省准：“河间等路都转盐运使司所辖场，分二十九处，二处改升从七品，司吏有阙，依各县人吏，一体于附近各处巡尉捕盗司吏依次以上名勾补，再历一考，与各场邻县吏互相迁调。和林路总管府司吏，以本处兵马司吏历一考者转补，再历一考，转称海宣慰令史，考满除正八品。补不尽者，六十月受部札充提控案牍。沙、瓜二州屯储总管万户府边远比例，一体出身相应。会福院令译史、通事、宣使人等，若省部发去者依例迁叙，自用者，考满同二品衙门出身例，降一等添一资升转；于常选教授儒人职官，并见役各部令史内取补；宣使于常选职官内参补，通事、知印从长官选用仍须参用，职官典吏从本衙门补用。”　五年，省准：“詹事院立家令司、府正司、知印、怯里马赤，俱令长官选用。令史六名，内取教授二名，职官二名，廉访司书吏二名。译史一名，于蒙古字教授及都省见役蒙古书写内选补。奏差二名，以相应人补。”

凡宣使、奏差、委差、巡盐官出身。　中书省宣使，至元九年，曾受宣命补充者，九十月考满，正七品。省札宣使，九十月考满，比依部令史例从七品。其台院宣使、各部奏差，比例定拟。　二十三年，省准：“省、部、台、院令译史、通事、宣使、奏差人等，未满九十月，不许预告迁转。都省元定六部奏差迁转格例，应入吏目选充者，三考从八品。应入提控案牍人员选充者，三考从八品，任回减一资升转。巡检提控案牍选充者，一考正九品。”　二十四年，省准：“大都留守司兼少府监奏差改充宣使，合于各部奏差内选取，改升宣使月日为始，考满，比依宣徽院、大司农司一体出身，自行踏逐者降等迁叙。大司农司所辖各道劝农营田内书吏，于各路司吏内选取，考满提控案牍内任用奏差就令本司选委。”　二十九年，省准：“各道廉访司通事、译史出身，比依书体一体，考满正九。奏差考满，依通事、译史降二等量拟，于钱谷官并巡检内任用。”　三十年，省准：“延庆司奏差，比依家令司奏差一体，考满正九品，自行踏逐者降一等。”　大德四年，省准：“诸路宝钞提举司奏差，改称委差，九十月为满，于酌中钱谷官内任用。”　五年，部议：“山东运司奏差，九十月近下钱谷官内任用。大都运司，一体定夺。”　六年，部拟：“河间运司巡盐官，依奏差出身，九十月近下钱谷官内任用。”　七年，部拟：“凡奏差自改立廉访司为始，九十月历巡检三考，转从九。”　皇庆元年，各道廉访司奏差出身，于本道所辖上名州司吏内选取，九十月都目内任用；若有路吏并典吏内取充者，历两考，比依上例都目内升转。

凡库藏司吏库子等出身。　至元二十六年，省准：“上都资乘库库子、本把，九十月近上钱谷官内任用。卫尉院利器库、寿武库库子，踏逐者九十月近上钱谷官内任用。”　二十八年，省拟：“泉府司富藏库本把、库子，六十月近下钱谷官内迁叙。”　太府监行内藏库子，三周年为满，省札钱谷官内迁叙。　备用库提控三十月，库子、本把三周岁，近上钱谷官内任用。”　三十年，省准：“大都留守司兼少府监器备库库子、本把，六十月近下钱谷官内任用。”　三十年，省准：“宣徽院生料库库子、本把，并太医院所辖御药局院本把出身，例六十月，近上钱谷官一体迁叙。”　大德元年，部拟：“中御府奉宸库库子，以三周岁为满，拟受省札钱谷官；本把，六十月，近上钱谷官内任用。”　三年，省拟：“万亿四库、左右八作司、富宁、宝源等库，各设色目司库二名，俱于枢密院各卫色目军内选差，考满巡检内任用，自行踏逐者一考并同，循行如此。又汉人司库，于院务提领、大使、都监内发补，二周岁满日，减一界升转；其色目司库，于到选钱谷官内选发，考满优减两界。都提举万亿库提控案牍，比常选人员，任回减一资升用。司吏三十五人，除色目四人外，汉人有阙，于大都总管府转运司、漕运司下名司吏内选取，三十月拟充吏目，四十五月之上、六十月之下都目，六十月以上转提控案牍。省拟六十月以上、四十五月以下愿充寺监令史者听。司库五十人，除色目一十四人另行定夺外，汉人于大都路人户内选用，二周岁为满，院务提领内任用；都监内充司库，二年为满，于受省制钱谷官内任用；务使充司库，二年为满，于从九品杂职内任用。秤子五人，于大都人户内选充，一年为满，于近下钱谷官内任用。　太医院御药局本把，六十月近上钱谷官内任用。”　四年，受给库依油磨坊设攒典、库子，从工部选。上都广积、万盈二仓系正六品，永丰系正七品，比之大都平准库品级尤高，拟各仓攒典转寺监本把，并万亿库司吏相应。　提举广会司库子，考满近下钱谷官内任用。　侍仪司法物库所设攒典、库子，依平准行用库例补用。　五年，大都尚食局本把，拟于钱谷官内迁叙，本院自行踏逐就给付出身，考满不入常调。　都提举万亿宝源库色目司库，拟于巡检内任用，添一资升转。　京畿都漕运司司仓，于到选钱谷官内选发。　六年，部呈：“凡路府诸州提控案牍、都吏目等，诸衙门吏员出身，应得案牍、都吏目，如系路府司吏转充之人，依旧迁除。其由仓库攒典杂进者，得提控案牍改省札钱谷官，都目近上钱谷官，吏目改酌中钱谷官。提控案牍、都吏目，月日考满，于流官内迁用。广胜库子，合从武备寺给付身，考满本衙门定夺。大积等仓典吏，与四库案牍所掌事同，任回减一资升用。”　七年各路攒典、库子，部议：“江北及行省所辖路分库子，依已拟于司县司吏内差补，周岁发充县司吏，遇州司吏有阙，挨次勾补。诸仓库攒典有阙，于各部籍记典吏内发补。左右八作司等五品衙门内司吏有阙，却于各仓库上名攒典内发补。若万亿库四品衙门司吏有阙，亦于上项司吏内从上转补，将役过五品衙门月日，五折四准算，通理九十月考满，提控案牍内迁用。如转补不尽，五品衙门司吏考满，止于都吏内任用。油磨坊、抄纸坊攒典有阙，并依上例。回回药物院本把，六十月酌中钱谷内定夺。”　九年，省准：“提举利林仓、昔宝赤八剌哈孙仓、孔古列仓司吏，六十月酌中钱谷官内委用。资成库库子出身，部议比依太府、利用、章佩、中尚等监。武备寺库有阙，如系本衙门典吏请俸一考转补者，六十月为近上钱谷官，其余补充之人，九十月依上迁用。和林等处宣慰司都元帅府所辖广济库库子、攒典，自行踏逐者，比依三仓列，六十月于近下钱谷官内定夺。”　至大二年，省准：“广禧库库子，依奉宸库例出身，如系本把一考之上转充者，四十五月受省札钱谷官，其余补充之人，六十月依上例迁用。本把元系本衙门请俸一考典吏转补者，六十月近上钱谷官，其余补充者，九十月亦依上例迁用。至大二年，省准：“各处库子、攒典，与州县司吏一体轮差，明立案验，先后挨排，如遇库子满日，行下州县将挨定上名司吏承充，却将底阙令库子交换填补，相轮转周而复始，考满依例升转。”　三年，省准：“各路库子，止依旧例。和林设立平准行用库库子，宜从本省相应人内量选二名，二周岁为满，近下钱谷官内定夺。”　皇庆元年，部议：“文成、供须、藏珍三库本把、库子，依太府监库子例，常选内委用，考满比例迁除，有阙于常调人内发补，自行选用者，考满从本院定夺；若系常选任用者，考满依例迁叙。”　二年，殊祥院所辖万圣库库子、攒典，依崇祥院诸物库例出身。部议：“如比上例，三十月转补五品衙门司吏，再历三十月，于四品衙门司吏内补用，其库子合于常调籍记仓库攒典人内发补，六十月为满，于务都监内任用，自行委用者，考满本衙门定夺。”　延祐元年，省议：“腹里路分司仓库子，于州县司吏内勾补，满日同旧例升转。”

凡书写、铨写、书吏、典吏转补。至元二十二年，部议：“按察司体例，各道选廉能无过书吏，每岁贡举一名转补书吏。或于南方各道宣慰司令史内收补外，用不尽，书吏实历九十个月，于各路总管府提控案牍内任用。其书吏有缺，即于各路府州司吏内选用。”　二十五年，省准：“通政等二品衙门典吏，九十月补本院宣使。各寺监典吏，比依上例，考满转补本衙门奏差。户部填写勘合典吏，与管勘合令史一体，考满从优定夺。参议府、左右司、客省使令史、书写，四十五月转补，如补不尽，于提控案牍内任用，于各部铨写及典吏内收补。会总房、承发司、照磨所、架阁库典吏，各部铨写，六十月转补，已上，都目内任用。各部典吏并左右部照磨所、架阁库典吏，于都省参议府、左右司、客省使令史、书写内以次转补，如补不尽，六十月转补各监令史，已上，吏目内任用。枢密院典吏、铨写，依御史台典吏一体，六十月转部，转补不尽，六十月已上，于都目内任用。御史台典吏，遇察院书吏有阙，从上挨次转补，通理六十月，补各道按察司书吏，部令史有阙，亦行收补。”　二十六年，省准：“上都留守司兼本路都总管府典吏，九十月补本司宣使，考满依例定夺。”　二十七年，省准：“漕运使司令史，九十月提控案牍内任用，如年四十五以下，愿充寺监令史者听。省、院、台、部书写、铨写、典吏人等出身，与各道宣慰司、按察司、随路总管府岁贡吏员一体转部，书写人等止令转寺监等衙门令史。”　二十八年，省准：“参议府、左右司、客省使令史，各房书写有阙，拟于都省典吏内选补，五折折四令、史书写月日，通折四十月转部。及六部铨写、典吏一考之上选充，三折二令史、书写月日，通折四十五月转补各部令史。如已行选用者，四十五月补寺监令史。参议府、左右司、客省使令史，各房书写有阙，拟于都省典吏内选补，五折四令史、书写月日，通折四十五月转部。及六部铨写、典吏一考之上选充，三折二令史、书写月日，通折四十五月转补各部令史。如自行选用者，四十五月补寺监令史。”　部议：“执总会总房、照磨所、承发司、架阁库典吏，一考之上转补参议府、左右司、客省使令史，补不尽者，四十五月补寺监令史。有阙，于六部铨写、典吏一考之上选充，三折二省典吏月日，通折六十月转补各部令史。若转充参议府、左右司、客省使令史、都省书写，五折四令史、书写月日，通折四十五月转部。如自行选用者，六十月补寺监令史。六部铨写、典吏并左右部照磨所、架阁库典吏，一考之上遇省书写、典吏月日补不尽者，六十月转补寺监令史。”省议：“除见役外，后有阙，拟于都省各房写发人内公举发补，除转充参议府、左右司、客省使令史、都省书写典吏者，依前例转补，不尽者六十月充都目。”　二十九年，部拟：“御史台典吏三十月，依廉访司书吏转补察院，三十月转部，补不尽者，考满从八品迁用外，行台典吏三十月转补行台察院书吏，再历三十月发补各道宣尉司令史。参议府令史，四十五月转部令史。光禄寺典吏，考满转补本衙门奏差。　元贞元年，省准：“部见役典吏实历俸月，名排籍记，遇都省书写、典吏有阙，从上挨次发补。　枢密院铨写，一考之上补都省书写，通折月日升转外，本院铨写有阙，补请俸上名典吏。”　大德元年，省准：“两淮本道书吏，转补行台察院书吏、江南宣慰司令史。云南、河西、四川三道书吏，在边远者三十月为格，依上迁补。江浙行省检校书吏，于行省请俸典吏内选补，以典吏月日五折四，通折书吏六十月转各道宣慰司。”　四年，省准：“徽政院掌仪、掌膳、掌医署书吏，宜从本院通定名排，若本院典吏有阙，以次转补。”　八年，省议：“院台以下诸司吏员，俱从吏部发补，据曾经省发并省判籍定典吏、令史，从吏部依次试补，元籍记典吏见在写发者，遇各库攒典试补。省掾每名，设贴书二名，就用已籍记者，呈左右司阙吏部籍定，遇部典吏阙收补，历两考从上名转省典吏，除一考外，余者折省典吏月日，两考升补参议府、左右司、客省使令史、书写、检校、书吏，通折四十五月。补不尽省典吏，六十月，遇寺监令史、宣慰司令史有阙，依次发补。除宣慰司令史，已有贡部定例，寺监令史历一考，与籍记部令史通籍发补各部令史。寺监见役人等，虽经准设，未曾补阙，不许转部，考满依旧例迁叙；其省部典吏、书写人等转入寺监、宣慰司，愿守考满者听。御史台令史一名，选贴书二名，依次选试相应充架阁库子，转补典吏，三十月，发充各道廉访司书吏，再历一考，依例岁贡。三品衙门典吏，历三考升宣使，补不尽，本衙门于相应阙内委用。部典吏一考之上，转省典吏，补不尽者，三考补本衙门奏差，两考之上发寺监宣慰司奏差外，据六部系名贴书合与都省写发人相参转补各部典吏，补不尽者，发各库攒典。都省写发人有阙，于六部系名贴书内参选，不尽者，依旧发各库攒典。”　九年，省准：“狱典历一考之上，转各部典吏。翰林国史院书写考满，除从七品，有阙，从本院于籍记教授试准应补部令史内指名选用。太常寺典吏，历九十月注吏目。工部符牌局典吏，三十月转各部典吏。翰林国史院蒙古书写，四十五月转补寺监蒙古必阇赤。宣徽院所辖寺监令史有阙，于到部籍记寺监令史与本院考满典吏挨次发补。”　十年，省准：“陕西诸道行御史台察院书吏，若系腹里岁贡廉访司见役书吏选取人数，须历一考，以上名贡部，下名转补察院。总管府狱典转州司吏，府州者补县吏，须历一考方许转补。江浙行省运司书吏，九十月升都目，添一资升转，如非各路散府上州司吏补充，役过月日，别无定夺。”　十一年，省准：“左司言照磨所典吏遇阙，宜于左右部照磨所典吏内从上发补。各路府州狱典遇阙，于廉访司写发人及各路通晓刑名贴书内参补。”　至大元年，省准：“各部蒙古必阇赤，如系翰林院选发之人，四十五月遇各衙门译史有阙，依次与职官相参补用，不敷从翰林院发补。”　三年，省准：“詹事院蒙古书写。如系翰林院选发之人，四十五月遇典用等监衙门译史有阙，依次与职官相参补用，不敷从翰林院选发。和林行省典吏，转理问所令史，四十五月发补称海宣慰司令史，转补不尽典吏，须历六十月依上发补。中瑞司、掌谒司典书，九十月与寺监令史一资升转八品。行台察院书吏，俱历九十月依旧出身叙，任回添一资升转。内台察院转部、行台察院转江南宣慰司令史，北人贡内台察院各道廉访司书吏，先役书吏历九十月，拟正九品，任回添一资升转。”　省议：“廉访司书吏，上名贡部，下名转察院，不尽者通九十月，除正九品。察院书吏，三十月转部，不尽者九十月除从八品；非廉访司取充，则四十五月转部，不尽者考满除正九品。”　省议：“廉访司书吏、贡察院书史，不尽者九十月除正九品，行台察院书吏转补不尽者如之。内台察院书吏转部，年高不愿转部者，九十月除从八品。”　皇庆元年，部议：“廉访司职官书吏，合依通例选取，不许迁叙，候书吏考满，通理叙用。职官先尝为廉访司书吏者，避元役道分，并其余相应职官，历三十月，减一资。又教授、学正、学录并府州提控案牍、都目内委充职官，各理本等月日，其余岁贡儒吏，依例选用。又廉访司奏差、内台行台典吏有能者，历一考之上选充书吏，通儒书者充儒人数，通吏业者充吏员数。参议府、左右司、客省使令史、书写、检校、书吏，依至元二十八年例，以省典吏选充，五折四令史、书写、书吏月日，通折五十五月转部。省典吏系六部铨写、典吏转充，三折二省典吏月日，通折六十月转各部令史。自用之人并转补不尽省典吏，考满发补寺监、各道宣慰司令史。”　二年，省准：“河东宣慰司选河东山西道廉访司书吏充令史，合回避按治道分选取，其余亦合一体。”　延祐三年，部拟：“行台察院书吏、各道廉访司掌书，元系吏员出身者，并依旧例以九十月为满，依汉人吏员降等于散府诸州案牍内选用，任回依例升转。大宗正府蒙古书写，四十五月依枢密院转各卫译史除正八品例，籍定发补诸寺监译史。察院书吏与宣慰司令史，皆系八品出身转部者，宜以五折四理算，宣慰司令史出身正八品，察院从八品，其转补到部者，以五折四准算太优，今三折二。其廉访司径发贡部及已除者，难议理算。　天历元年，台议：“各道书吏，额设一十六人，有阙，宜用终场下第举子四人、教授四人、各路司吏四人、通吏职官四人，委文资正官试验相应，方许入部。”

凡卫翼吏员升转。　皇庆元年，枢密院议：“各处都府并总管高丽、女直、汉军万户府及临清万户府秩三品，本府令史有阙，于一考都目、两考吏目并各卫三考典吏内呈院发补，九十月历提控案牍一任，于各万户府知事内选用。”　延祐六年，枢密院议：“各卫翼都目得代两考者，拟受院札提控案牍内铨注，三考升千户所知事，月日不及者，各卫翼挨次前后得代日期，于都目内贴补。各卫提控案牍，年过五旬已历四考者，升千户所知事。及两考年四十五以下，发补各卫令史；不及两考者，止于案牍内铨注，受院札，通理一百二十月，于千户所知事内选用。”　各处蒙古都元帅府额设令史有阙，于本府所辖万户府并奥鲁府上名司吏年四十以下者选取，呈院准设，历一百二十月，再历提控案牍一任，于万户府知事内选用。　泰定三年，枢密院议：“行省所辖万户府司吏有阙，于本翼上千户所上名司吏内取补，须行省准设，九十月充吏目，一考转都目，一考除千户所提控案牍，一考升万户所提控案牍，历两考，通历省除一百五十月，行省照勘相同，咨院于万户府知事内区用。”

凡各万户府司吏。　蒙古都万户府司吏有阙，于千户所司吏内选补，历一百二十月，升千户所提领案牍，一考万户府案牍，通理九十月，转万户府知事。　汉军万户府并所辖万户府及奥鲁府司吏，于千户所司吏内补用，呈院准设，九十月充吏目，一考部目，一考升千户所或都千户所、奥鲁府提控案牍，再历万户府或都府、奥鲁府提控案牍两任，于万户府知事内用。　各处都府令史，于一考都目、两考吏目并各卫请俸三考典吏内，呈院发补，九十月为满，再历提控案牍一任，于各万户府知事内选用。　各处蒙古军元帅府令史，大德十年拟于本府所辖万户府并奥鲁府上名司吏内，年四十以下者选补，呈院准设，历一百二十月，再历提控案牍一任，于万户府知事内迁用。　各省镇抚司令史，于各万户府上名六十月司吏内选取，受行省札，三十月为满，再于各万户府提控案牍内，历一百二十月知事内定夺。　各卫翼令史，有出身转补者，九十月正八，无出身者从八内定夺。

凡提控案牍、都目。　至元二十一年三月已后受院札，九十月为满，行省、行院札，一百二十月为满，于万户府知事内用。　至元二十四年，尚书省准：“提控案牍、都吏目，于各部奏差内收补，并于宣慰司及考廉访司、按察司两考奏差内选取，仍须色目、汉人相参。”　大德四年，案牍年过五旬，已历四考者，于千户所知事内定夺外，及两考四十五以下发补各卫令史，若不及考者，止于案牍内铨注，受院札，通理一百二十月，于千户所知事内用。　各卫翼都目，延祐六年，请俸两考者，院札提控案牍内铨注，历三考升千户所知事，月日不及者，各卫翼都目内贴补。如各卫典吏转充者，六十月直隶本院万户府提控案牍、弩军屯田千户所、镇抚司提控案牍内铨注。无俸人转充者，二十月依上升转。　镇抚司、屯田弩军千户所都目，依中州例，改设案牍，止请都目俸，三十月为满，依例注代。




71　漢黨錮以節義群而不黨　唐朋黨以權利比而不周　漢君子受黨之名其俗清　唐小人行黨之實其俗弊


漢黨錮以節義，群而不黨之君子也；唐朋黨以權利，比而不周之小人也。漢之君子，受黨之名，故其俗清；唐之小人，行黨之實，故其俗弊。

【元圻案】後漢書黨錮傳敘曰：「桓、靈之間，主荒政謬，國命委於閹寺，士子羞與爲伍。故匹夫抗憤，處士横議，遂乃激揚名聲，互相題拂，品覈公卿，裁量執政，婞直之風，於斯行矣。若范滂、張儉之徒，清心忌惡，終陷黨議，不其然乎？」〇唐書李宗閔傳：「長慶初，錢徽典貢舉，宗閔託所親於徽，而李德裕、李紳、元稹在翰林，有寵於帝，共白徽納干丐，取士不以實，宗閔坐貶劍州刺史。由是嫌忌顯結，樹黨相磨軋，凡四十年，紳之禍不能解。」又贊曰：「夫口道先王語，行如市人，其名曰『盜儒』。僧孺、宗閔以方正敢言進，既當國，反奮私昵黨，排撆所憎〔一〕，是時權震天下，人指曰『牛李』，非盜謂何？」〇唐鑑十九：「祖禹曰：漢之黨錮，始於甘陵二部相譏，而成於太學生相譽。唐之朋黨，始於牛僧孺、李宗閔對策，而成於錢徽之貶。」又曰：「漢之黨尚風節，故政亂於上而俗清於下，及其亡也，人有畏義而有不爲。唐之黨趨勢利，勢利盡而止，故其衰季，士無操行。」又曰：「牛、李之黨多小人，德裕之黨多君子，然因私以害公，挾勢以報怨，則一也。」

〔一〕「撆」，原脱，據中華本新唐書卷一七四李宗閔傳補。






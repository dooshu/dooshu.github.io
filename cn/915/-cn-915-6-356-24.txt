◇益州刺史杨恭侯碑

君□乾灵之醇德，挺一世之殊量，禀天然不渝之操，体兰石芳坚之质。夫其器膺弘济，智能周达，穷不怨否，显不矜泰。覆行则为模楷，吐言则成隐括。德实充于内，而光华发乎外也。君发迹州国，委质明主，自景皇帝摄政，文皇帝继业，值天下多虞，疆场未静。以君先帝所拔，怀宝後时，而深达远识，有经国之量，故为腹心谋臣，而监度政事焉。君出则简练熊罴，职司是图；入则从容讽议，尽规帷幄。其所以进可替否、决疑定策者，皆言效于既往，而事简于帝心。君再临司官，三抚名郡，方将宣文德以来远，建武功于所牧。铭曰：天生蒸民，有类有则。诞育恭表，应期秀特。文兼六行，武备七德。忠肃弘毅，柔嘉温克。机事无瑕，临疑不惑。我谋既精，我化既清。泽流河朔，勋著王庭。西南未夷，侯其是宁。上天不惠，早世潜灵。（《艺文类聚》五十）


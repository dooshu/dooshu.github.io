167　嗣德之難　宋武帝唐太宗作法於儉


禹有典則，貽厥子孫，而有盤遊無度者；湯以義禮〔一〕，垂裕後昆，而有顛覆典刑者，是以知嗣德之難也。宋武帝留葛燈籠、麻繩拂閻本云：「繩拂，元板作蠅拂。」於陰室〔二〕，案：事見通鑑宋武帝紀大明七年。唐太宗留柞木梳、黑角篦於寢宫，事見唐郭湜高力士傳。作法於儉，其敝猶侈，況以侈示後乎？

【集證】按容齋續筆十四：「帝王創業垂統，規以節儉，貽訓子孫，必其繼世象賢而後可以循其教，不然，正足取侮笑耳。宋孝武大治宫室，壞高祖所居陰室，於其處起玉燭殿，與群臣觀之。牀頭有土障，上挂葛燈籠、麻蠅拂。侍中袁顗因盛稱高祖儉素之德。上不答，獨曰：『田舍翁得此以爲過矣。』唐高力士於太宗陵寢宫，見梳箱一，柞木梳一，黑角篦一，草根刷子一，歎曰：『先帝親正皇極，以致升平，隨身服用，惟留此物，將欲傳示子孫，永存節儉。』具以奏聞。明皇詣陵至寢宫，問所留示者何在。力士捧跪上，上跪奉肅敬，如不可勝，曰：『夜光之珠，垂棘之璧，將何以逾此。』即命史官書之典册。是時明皇履位未久，厲精爲治，故見太宗故物而惕然有感。及侈心一動，窮天下之力不足以副其求，尚何有於此哉！宋孝武不足責也，若齊高帝、周武帝、陳高祖、隋文帝皆有儉德，而東昏、天元、叔寶、煬帝之淫侈，浮於桀、紂，又不可以語此云。」

〔一〕「以」，原作「有」，據元刊本、清嘉慶本改。

〔二〕「繩」，元刊本作「蠅」。






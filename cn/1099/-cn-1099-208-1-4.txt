○重經筵以養　聖德疏 【 重經筵】

臣聞自古人君守成業而致盛治者、莫如周成王、成王所以作聖者、亦惟輔養之有道焉耳、是故周公在前、史佚在後、太公在左、召公在右、則承弼之有人也有師以道之教訓、有傅以傅之德義、有保以保其身體、則輔導之有方也、日就月將學有緝熙于光明、則積累之有漸也、故成王用能嗣守文武大訓以篤周祜。其輔養君德有此具也。恭惟　皇帝陛下、春秋鼎盛、睿知夙成、日　御經筵、緝熙典學、此大有為之基也、曾子有言、尊其所聞、則高明矣、行其所知、則光大矣、高明光大、不在乎他、在　陛下加之意而已、所謂加意者無他。惟在以周成王為法而已。臣待罪諫垣思效涓埃、莫補崇深夙夜思惟、謹以切于經筵者三事條陳于左、伏惟　聖明裁察幸甚、　一講讀之官、莫難于得賢、古之人君、急於得賢也、咨詢岳牧、明揚側陋、乃至假梦卜以求之、矧近者乎、竊見南京吏部尚書今起復羅欽順國子監祭酒今養病魯鐸、翰林院修撰今謫官呂柟道德深純、經學蘊藉、皆負海內重望、或累薦而未起、或遷謫而未還、士類莫不惜之、乞　敕吏部、亟加起用、俾以舊銜日侍　經幃、使得盡其論思啟沃之忠其有巧言令色、便僻側媚者、願陛下速斥而遠之、無得為善類之蠹、則左右前後、莫非正人、書所謂小木之臣、咸懷忠良、以旦夕承弼厥辟、此之謂也、　一學問之功。莫先於論辯。臣聞　太祖時。宋濂等講經義從容賜坐。咨及時事。　太宗時。楊士奇等日造　扆前承　顧問。漏下十數刻始退。孝宗御　經筵。每有疑難。曲加延訪。吏部尚書王恕至以　聖躬過勞為言。今　經筵講讀數行。儼然而退。情意略不相接。而望輔養之益。不亦難哉乞於進講之際。　聖心有所疑者。無恥下問。或　宮中所看書史　?所陳者聖意有未透徹處即　賜延訪夫治亂存亡。備在史書。為萬世人君鑒戒。今講官講治不講亂講存不講亡人主何所儆省。乞　命講官臨文講誦。無有隱諱。如漢文帝以崇儉守法聽言寬征而治。成哀帝以溺酒色棄忠賢近便佞任外戚而亡。光武以崇儒納諫而興。桓靈以錮善類親小人而替。隋煬帝以任刑罰拒忠諫興土木窮征伐而??烕。唐太宗以任德教納忠諫息營建寬征徭而盛。玄宗初年任姚崇宋璟張九齡韓休則治。末年任李林甫楊國忠則亂。大要於一代之中。某君如何而治。某君如何而亂。一君之中。某事如何致治。某事如何致亂。下至閭閻艱難。生民疾苦。務令詳究敷陳。使治亂存亡之迹。常觸于目。儆于心。自然知所鑒戒。中庸所謂好問好察。執其兩端。用其中於民者。此之謂也。　一學問之功。莫貴于有恒。切見　孝宗皇帝御　經筵至十二月方纔傳免近年率以十月傳免。夫天理人欲。不容竝立。日與聖賢相對。則道心常存。而鑒戒企慕之念自生。日與賢士相親。則敬心常存。而規誨弼直之語時聞。即此心而充之。則可以參天地贊化育而合德　祖宗矣。今天時尚未甚寒。伏願不必傳免。或別於　便殿溫和去處令講官日逐進講既得以調攝　聖躬。又得以輔養　聖德。使天下曉然知　陛下好學樂善崇儒重道之意。出於天性。非徒循故事崇虛文而巳。大學所謂苟日新日日新又日新。此之謂也。

韋大理奏議（奏疏）

韋商臣


◇久丧不葬议

礼所云还葬，当谓荒俭一时，故许其称财而不求备。丁况三家，数十年中，葬辄无棺榇，实由浅情薄恩，同於禽兽者耳。窃以为丁宝等同伍积年，未尝劝之以义，绳之以法。十六年冬，既无新科，又未申明旧制，有何严切，然相纠。或由邻曲分争，以兴此言。如闻在东诸处，比例既多，江西淮北，尤为不少。若但谪此三人，殆无整肃。开其一端，则互相恐动，里伍县司，竞为奸利。财赂既逞，狱讼必繁，惧亏圣明烹鲜之美。臣愚谓况等三家，且可勿问，因此附定制旨，若民人葬不如法，同伍当即纠言，三年除服之後，不得追相告列，於事为宜。（《宋书·何承天传》，时丹阳丁况等久丧不葬，承天议。）


◇答萧昱手诏

昱表如此。古者用人，必前明试，皆须绩用既立，乃可自退之高。昔汉光武兄子章兴二人，并有名宗室，就欲习吏事，不过章为平阴令，兴为缑氏宰，政事有能，方迁郡守，非直政绩见称，即是光武犹子。昱之才地，岂得比类焉？往岁处以淮南郡，既不肯行，续用为招远将军，镇北长史，襄阳太守，又以边外致辞。改除招远将军、永嘉太守，复云内地非愿。复问晋安临川，随意所择，亦复不行。解巾临郡，事不为薄，数有致辞，意欲何在？且昱诸兄递居连率，相继推毂，未尝缺岁，其同产兄景，今正居藩镇。朕岂厚於景而薄於昱，正是朝序物议，次第若斯，於其一门，差自无愧，无论今日，不得如此。昱兄弟昔在布衣，以处成长，於何取立，岂得任情反道，背天违地？孰谓朝廷无有宪章，特是未欲致之於理。既表解职，可听如启。（《梁书·萧昱传》）


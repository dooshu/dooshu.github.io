吴山游女

貣有初，泰甫尚书侄，工诗。春日见吴山游女之盛，作绝句云：“十八姑儿浅淡妆，春衣初试柳芽黄。三三五五东风里，去上吴山答愿香。”特过予诵之。其诗新嫩奇巧，多类是，惟《送戴伯贞还广西》一律云：“桂江烟水接潇湘，逐客南归道路长。卷里漫多新制作，箧中犹是旧衣裳。逢人尽说官如水，老我相看鬓已霜。此去莫教音问断，雁飞今喜过衡阳。”叙事委曲，而感慨系之，出诸作之上。


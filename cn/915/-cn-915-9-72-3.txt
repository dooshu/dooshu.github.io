◇答服问书

窃闻礼由恩断，服以情申，故小功他邦，加制一等，同爨有缌，明之典籍。孤子夙以不天，幼倾乾荫，资敬未奉，过庭莫承，藐藐冲年，未达朱紫。从兄提养训教，示以义方，每假其谈价，虚其声誉，得及人次，实亦有由，兼开拓房宇，处以华旷，同财共有，恣其取足，尔来三十馀年，怜爱之至。无异於己。（《南吏》作怜爱之至，言无异色。）姊妹孤侄，成就一时，笃念之深，在终弥固，此恩此爱，毕坏不追，既情若同生，而服为诸从，言心即事，实未忍安。昔马棱与弟毅同居，毅亡，棱为心服三年，由也之不除丧，亦缘情而致制，虽识不及古，诚怀感慕。常愿千秋之後，从服期齐，不图门衰祸集，一旦草土残息，复罹今酷，寻惟恸绝，弥剧弥深，今以馀喘，欲遂素志，庶寄其罔慕之痛，少申无已之情，虽礼无明据，乃事有先例，率迷而至，必欲行之。君问理所归，谨以谘白，临纸号哽，言不识次。（《梁书·袁昂传》，昂从兄彖卒，昂幼孤，为彖所养，乃制期服，人有怪而问之者，昂致书以喻之。）


88　諸侯諒闇用吉禮


杜預解傳云：「諸侯諒闇，國事皆用吉禮。」文元年。議太子服云：「高宗無服喪之文，唯稱不言而已。」案：事見晉書禮志中。飾經舞禮，不可以訓。

【全云】凡諸侯諒闇，或天子有大慶，則用吉禮，謂國事用吉謬矣。預之見黜於從祀，未爲過也。

【元圻案】隱元年正義曰：「晉書杜預傳云：太始十年，元皇后崩，依漢、魏舊制，既葬，帝及群臣皆除服。疑皇太子亦應除否？預以爲『古者天子諸侯，三年之喪，始服齊斬。既葬除喪服，諒闇以居，心喪終制，不與士庶同禮』。預又作議曰：『周景王有后、世子之喪，既葬除喪而宴樂。晉叔向譏之曰：「三年之喪，雖貴遂服，禮也。王雖不遂，宴樂以早。」此亦天子喪事見於古也。稱高宗不言喪服三年，而云亮陰三年，此釋服心喪之文也。譏景王，不譏其除喪，而譏其宴樂早，則既葬應除而違諒闇之節也。』」案：今晉書杜預傳無此文，禮志有之，文亦小異。






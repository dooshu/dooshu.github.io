○太庙朔望进食议

臣等谨按《礼经》，前代故事，在庙无朔望祭食之仪，於陵寝有朔望上食之礼。国家自贞观至开元，修定礼令，皆遵旧典。天宝十一年闰三月初，别令尚食，朔望进食於太庙。自太祖以下，每室尊享，其进奠之仪，在臣礼司，并无著令。当时礼官王，不本礼意，妄推缘生之义，请用宴私之馔。此则可荐於寝宫，而不可黩於太庙。一时之制，久未变更，至今论礼者贬王之议。

伏请今月八日进止，令宗正与太常计会辨集者。伏以陛下虔奉宗庙，斋心自中，事归有司，各合尽敬，然後详议故实，臣得竭诚。谨按《礼·祭统》云：“夫祭者，非物自外至者也，自中出生於心也，心怵而奉之以礼。”由是牲牢有定制，笾豆有常数。罄天生地长之物，极昆虫草木之异，苟可荐者，莫不咸在。先王以此飨宗庙，交神明，全孝敬也。若王之食饮膳羞，八珍百品，可嗜之馔，随好所迁，美脆旨甘，皆为亵味。此先王以此宴宾客，接人情，示慈惠也。则知荐飨宴食，於文已殊，圣人别之，以异为敬。今若以熟食荐太庙，恐违礼本。又《祭义》曰：“祭不欲数，数则烦，烦则不敬；祭不欲疏，疏则怠，怠则忘。”是故礻勺祠蒸尝，感时致飨，此圣人俯就之中制也。今陵寝每月二祭，不为疏也；太庙每岁五飨，不为数也。则人臣执事在疏、数之间，得尽忠也。若令牲牢俎豆之司，更备膳羞盘盂之馔，月朔月半，将以为常。环四时之中，杂五飨之礼。为数既甚，黩亦随之。虽曰不然，臣不信也。夫圣主之制，必师於古训，不敢以孝思之极，而过於礼；不敢以肴膳之多，而亵於味。

伏愿陛下遵开元万代之则，省天宝权宜之制。陵寝之上，得极珍羞；宗庙之中，请依正礼。臣等忝司礼职，敢罄愚衷。

仲子陵

子陵，蜀人，大历十三年进士。贞元十年举贤良方正，擢太常博士，转主客司门二员外郎。十八年卒，年五十九。


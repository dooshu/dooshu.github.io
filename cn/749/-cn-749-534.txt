陈造


造字唐卿，高邮人。生于绍兴三年（1133）。淳熙二年（1175）进士，调繁昌尉，寻宰定海、倅房陵，至淮浙安抚使参议。晚号江湖长翁。嘉泰三年（1203）卒，年七十一。有江湖长翁集。

诉衷情

西湖

今朝人自藕州来。花意尚迟回。几时画船同载，云锦照樽罍。

铃斋外，已全开。是谁催。诗仙住处，和气回春，羯鼓如雷。

蝶恋花

范参政游石湖作命次

山立翠屏开几面。画舸经行，蒲葺□□岸。想过溪门帆影转。湖光忽作浮天远。

诗卷来时春晼晚。愁把钓游，佳处寻思遍。不许冷官人所贱。拘缠自叹冰蚕茧。

洞仙歌

赵史君送红梅

蝶狂风闹，不到凝香地。谁见飞琼巧梳洗。厌孤标冷艳，不入时宜，银烛底，酒沁冰肌未睡。

东君怜索寞，分寄寒斋，闹耐残醒嗅芳蕊。费西湖东阁，多少诗愁，援彩笔、重与江梅品第。算肯容、丹杏接仙游，又却要蕊宫，侍香扶醉。

水调歌头

千叶红梅送史君

胜日探梅去，邂逅得奇观。南枝的白乐，陡觉品俗又香悭。曾是瑶妃清瘦，帝与金丹换骨，酒韵上韶颜。百叠侈罗袂，小立耐春寒。

凝香地，古仙伯，玉尘闲。烦公持并三友，秀色更堪餐。定笑芙蓉骚客，认作东风桃杏，醉眼自相谩。想见落诗笔，字字漱龙兰。

菩萨蛮

十月十三日，宝应宰招饮，弟子常盼酒

所指屏间画梅乞词

冰花的白乐冰蟾下。松烟竹雾谿桥夜。斜倚小峰峦。依依同岁寒。

生绡明粉墨。浅笑犹倾国。恰似野桥看。飘零只等闲。

虞美人

呈赵帅

凝香仙伯莺花主。雅意怜羁旅。略分春色便浓欢。街吏何妨日日、报平安。

诗人一醉龙公妒。恰限今朝雨。关门独酌强伸眉。也胜栖栖腰铺、守风时。

鹧鸪天

闲去街头赏大花。翠帷珠幰护豪华。西真宴罢群仙醉，千尺黄云错紫霞。

团粉黛，闹箫笳。使星躔处驻灵槎。定知今夜游仙梦，不落西京姚魏家。

又

遍赏扬州百种花。因循忘却鬓苍华。客闲惯刻分题烛，坐久还生醉眼霞。

催掺鼓，趁鸣笳。未应回首问归槎。清明寒食风烟地，判到今春不着家。

又

醉阅东风百种花。醒来长悔误随车。须知绿幕黄帘底，别有春藏姚魏家。

空想像，剩惊嗟。梦云从此漫天涯。二年得趁花前约，潘鬓缘愁恐更华。

江神子

席上史君令谢芷索词作

歌筵当日小蓬瀛。晚妆明。识芳卿。挽袖新词，曾博遏云声。又侍仙翁灯夕饮，红雾底，沸箫笙。

催人刻烛待诗成。捧雕觥。媚盈盈。不道醉魂，入夜已瞢腾。墨涴香罗回盼处，和笑道，太狂生。








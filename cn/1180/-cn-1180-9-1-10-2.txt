山有枢

三章，章八句


首章讲：此诗盖亦答前篇之意，而解其忧也。言：子也当岁晚务闲之际，方燕饮为乐，而遽切职思之忧也。岂知乐固不可纵，而忧亦不可过也乎！





山有枢，隰有榆。

彼山则有枢矣，隰则有榆矣。





子有衣裳，弗曳弗娄。

曳，衣长而曳也。娄，即曳。况子有衣裳可服之以为乐者也，而弗曳弗娄焉。





子有车马，弗驰弗驱。

子有车马可乘之以为乐者也，而弗驰弗驱焉。





宛其死矣，他人是愉。

宛，忽然也。愉，乐也。吾恐日月易除，一旦宛然以死，他人取之以为己乐，而服子之衣裳，乘子之车马矣。是身后之物，适为他人之乐耳。子不及时为乐，果何为哉？

二章讲：





山有栲，隰有杻。

山则有栲矣，隰则有杻矣。





子有廷内，弗洒弗扫。

子有廷内，可洁以为乐也，而弗洒弗扫焉。





子有钟鼓，弗鼓弗考。

子有钟鼓，可鸣以为乐也，而弗鼓弗考焉。





宛其死矣，他人是保。

保，居而有之也。吾恐日月易逝，一旦宛然以死，他人保之以为己有，而洁子之廷内，鸣子之钟鼓矣。是身后之物，适为他人之有耳。子不及时为乐，又何为哉？

末章讲：





山有漆，隰有栗。

山则有漆矣，隰则有栗矣。





子有酒食，何不日鼓瑟？

子有酒食，可燕饮以为乐也。何不日鼓瑟，以共享此酒食？





且以喜乐，且以永日。

且以喜乐，而畅岁晚之欢；且以永日，而庆易尽之年也乎！





宛其死矣，他人入室。

使其不然，吾恐日月易慆，一旦宛然以死，他人入室，而鼓子之琴瑟，乐子之酒食矣。是物非吾有，而乐属他人。子不及时为乐，不亦徒哉？

则乐方兴而忧遂继者，殆未思及相见之无几，而不可不乐者乎。夫唐人之为是诗，本以解前篇之忧也。然方欲乐于生前，而即虑及于身后，则其忧愈深，而意愈蹙矣。






王 六 郎


［清］蒲松龄

许姓，家淄





[1] 之北郭。业渔。每夜，携酒河上，饮且渔。饮则酹酒于地，祝云：“河中溺鬼得饮。”以为常。他人渔，迄无所获；而许独满筐。

一夕，方独酌，有少年来，徘徊其侧。让之饮，慨与同酌。既而终夜不获一鱼，意颇失。少年起曰：“请于下流为君驱之。”遂飘然去。少间，复返，曰：“鱼大至矣。”果闻唼呷 [2] 有声。举网而得数头，皆盈尺。喜极，申谢。欲归，赠以鱼，不受，曰：“屡叨佳酝，区区何足云报。如不弃，要当以为常耳。”许曰：“方共一夕，何言屡也？如肯永顾，诚所甚愿；但愧无以为情。”询其姓字，曰：“姓王，无字；相见可呼王六郎。”遂别。

明日，许货鱼；益利，沽酒。晚至河干，少年已先在，遂与欢饮。饮数杯，辄为许驱鱼。如是半载。忽告许曰：“拜识清扬 [3] ，情逾骨肉。然相别有日矣。”语甚凄楚。惊问之。欲言而止者再，乃曰：“情好如吾两人，言之或勿讶耶？今将别，无妨明告：我实鬼也。素嗜酒。沉醉溺死，数年于此矣。前君之获鱼，独胜于他人者，皆仆之暗驱，以报酹奠耳。明日业满，当有代者，将往投生。相聚只今夕，故不能无感。”许初闻甚骇；然亲狎既久，不复恐怖。因亦欷歔，酌而言曰：“六郎饮此，勿戚也。相见遽违，良足悲恻；然业满劫脱，正宜相贺，悲乃不伦。”遂与畅饮。因问：“代者何人？”曰：“兄于河畔视之，亭午 [4] ，有女子渡河而溺者，是也。”听村鸡既唱，洒涕而别。

明日，敬伺河边，以觇其异。果有妇人抱婴儿来，及河而堕。儿抛岸上，扬手掷足而啼。妇沉浮者屡矣，忽淋淋攀岸以出，藉地少息，抱儿径去。当妇溺时，意良不忍，思欲奔救；转念是所以代六郎者，故止不救。及妇自出，疑其言不验。



抵暮，渔旧处。少年复至，曰：“今又聚首，且不言别矣。”问其故，曰：“女子已相代矣；仆怜其抱中儿，代弟一人，遂残二命，故舍之。更代不知何期。或吾两人之缘未尽耶？”许感叹曰：“此仁人之心，可以通上帝矣。”由此相聚如初。

数日，又来告别，许疑其复有代者，曰：“非也。前一念恻隐，果达帝矣。今授为招远 [5] 县邬镇土地，来日赴任。倘不忘故交，当一往探，勿惮修阻。”许贺曰：“君正直为神，甚慰人心。但人神路隔，即不惮修阻，将复如何？”少年曰：“但往，勿虑。”再三叮咛而去。许归，即欲制装东下。妻笑曰：“此去数百里，即有其地，恐土偶不可以共语。”许不听，竟抵招远。问之居人，果有邬镇。寻至其处，息肩逆旅，问祠所在。主人惊曰：“得无客姓为许？”许曰：“然。何见知？”又曰：“得勿客邑为淄？”曰：“然。何见知？”主人不答，遽出。

俄而丈夫抱子，媳女窥门，杂沓而来，环如墙堵。许益惊。众乃告曰：“数夜前，梦神言：淄川许友当即来，可助一资斧。祗候已久。”许亦异之。乃往祭于祠而祝曰：“别君后，寤寐不去心，远践曩约。又蒙梦示居人，感篆中怀。愧无腆物 [6] ，仅有卮酒；如不弃，当如河上之饮。”祝毕，焚钱纸。俄见风起座后，旋转移时，始散。夜梦少年来，衣冠楚楚，大异平时。谢曰：“远劳顾问，喜泪交并。但任微职，不便会面，咫尺河山，甚怆于怀。居人薄有所赠，聊酬夙好。归如有期，尚当走送。”

居数日，许欲归。众留殷勤，朝请暮邀，日更数主。许坚辞欲行。众乃折柬 [7] 抱襆 [8] ，争来致赆 [9] ，不终朝，馈遗盈橐。苍头稚子毕集，祖送 [10] 出村。歘有羊角风 [11] 起，随行十余里。许再拜曰：“六郎珍重！勿劳远涉。君心仁爱，自能造福一方，无庸故人嘱也。”风盘旋久之，乃去。村人亦嗟讶而返。

许归，家稍裕，遂不复渔。后见招远人问之，其灵应如响云。或言：即章丘 [12] 石坑庄。未知孰是。



异史氏曰：“置身青云，无忘贫贱，此其所以神也。今日车中贵介 [13] ，宁复识戴笠 [14] 人哉？余乡有林下者，家綦贫，有童稚交。任肥秩。计投之必相周顾。竭力办装，奔涉千里，殊失所望；泻囊货骑，始得归。其族弟甚谐，作月令嘲之云：‘是月也，哥哥至，貂帽解，伞盖不张，马化为驴，靴始收声。’念此可为一笑。”

——《聊斋志异》





【赏析】

中国传统美德之一是讲情义。

“求知者，匪言不通；既通者，匪节不合。”找挚友，要有共同的语言和操守。落水鬼王六郎和打鱼为业的许某萍水相遇，结为酒友，一个帮助捕鱼，一个应酬请酒，有劳有得。夕阳小河扁舟，人鬼“情逾骨肉”，一壶浊酒喜相逢，古今多少事，都付笑谈中。这正是失意读书人向往的仁者乐山智者乐水的意境。大浪淘沙，英雄豪杰逐鹿生涯尽已去矣，唯渔樵可以与江山永存。青山不老，绿水长流。此情此景，它在悠悠万年的版图上，永远是青山绿水的写真画。人生得一知己足矣，斯时当以同怀视之。这种怡然自乐，只有懂得情义、珍惜情义的人和鬼才能享受的。

按理，人世间若许某这样优雅、豁达，富有情感，应该为社会多层次共识。有花常共赏，无月不同圆。可在这混浊的红尘，却没有知音，所以他只有自酌自饮，独享其乐；尔后，也只能与落水鬼做朋友，引为知交。人鬼亲密无间，心心相印。人不因嫌鬼落难无依无靠吃白食；鬼也不因自己平步青云擢升为土地神，而厌弃故友。彼此的情义，就把人鬼、人神的路隔冲破了。落地为兄弟，何必骨肉亲。此处一曲人鬼故事，比起那些富贵势利者，一阔就变脸，可以说是高尚得多了。

文人抨击社会阴暗，发泄胸中垒块，也多以对比手笔力触纸背。法国莫泊桑《羊脂球》，是讽刺达官贵人不如一个卖身女郎有纯洁、仁爱的心灵；以元人传奇《李师师外传》为蓝本，所衍生的多种李师师形象的翻版，也乃是说明皇帝和大臣还不及一个妓女懂羞耻、有爱国心。阳世人多虞诈，看来只有赴阴间寻找朋友了。因为像王六郎那样有情有义的落水鬼，在人世时不见用，而却在阴间就因有仁人之心而被超擢。

天下虽云大，同声有几个？寻友难，寻有情义者尤难，海内少知己，看来，只有与鬼为友。在这里，也只有鬼才是高贵后不忘旧情的。

（盛巽昌）

注　释

[1].淄：今山东淄博。

[2].唼呷：吞吐声。

[3].清扬：面貌、眉目。《诗·郑风·野有蔓草》：“有美一人，清扬婉兮。”《传》：“清扬，眉目之间，婉然美也。”

[4].亭午：中午。

[5].招远：今山东招远。

[6].腆物：厚礼。

[7].折柬：请柬。

[8].抱襆：抱着包裹，襆，布被。

[9].致赆：表示送行的礼节。赆，主人送客之礼。

[10].祖送：在郊外送行。

[11].羊角风：螺旋风。《庄子·逍遥游》：“抟扶摇羊角而上者九万里。”

[12].章丘：山东章丘。

[13].贵介：贵人。

[14].戴笠：平民。《风土记》：“越俗性率朴。初与人交，有礼。封土坛，祭以犬鸡，祝曰：‘君乘车，我戴笠，他日相逢下车揖；君担簦，我跨马，他日相逢为君下。’”






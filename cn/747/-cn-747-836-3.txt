○第三表

臣某言。臣昨者再献封章，实披肝胆，而诏书批谕，德泽滋深。有志未从，有言未纳，虽属冱寒之候，不胜流汗之忧，臣某诚悸诚惕。臣闻帝王以国事之重，倚於辅相者，既观举直之诚，必责理平之效。故责之必信，信之必终。然则历览古今，此乃明君遇贤臣之事。今陛下明德，非臣独知。臣之非贤，人共知耳。而待罪之位，非次久居。陛下知臣之心，处臣之地，每升便殿，常认圣慈。谓臣输写甚忠，举措多直，每参大政，皆听浅谋。有间之言，无从而入。至如一昨，忽构群邪。奏密而左右不知，祸钜而本根己固。虽倾陷尽阙（一作关）於大事，而谮伤先在於微臣。陛下知臣素无他肠，知彼但肆谗口。聪明一寤，击断不疑。否则臣永抱幽冤，已当诛殛。弃逐奸臣之日，忽降渥恩。盖欲使中外之人，明知遇臣益厚，以兹衔谢，讵并寻常。则臣自此事君，自此执政，每图报效，且合何如，所以固让重恩，深申血恳。昨者所陈章表，始末以去己为言，盖欲以人情所难为，臣愿为之於今日。陛下所赐之异宠，臣愿却之於此时。将使万邦，尽惊致理。因兹约束，冀渐和平。若臣冒宠不辞，何术可制天下？至大至切，不得不然。今陛下未察愚衷，频加圣泽，与向来知臣之旨，昨者保臣之心，显有不同，臣将何托？前所谓龌龊谦让，臣实不为。伏望陛下以所奏之书，静赐睿览，察其陈让之恳，匪以沽激为名。利於国家，不避震怒。倘陛下将期复国，别欲任贤。夺臣迫切之心，以示弃绝之旨。则当避贤而退，不敢更烦圣聪。窃期此言，得遂坚请。臣某无任拜首瞻天沥血陨涕恳激徨之至。


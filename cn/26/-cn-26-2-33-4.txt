朱汉宾


朱汉宾，字绩臣，亳州谯人也。其父元礼为军校，从梁军战，殁于清口。汉宾为人有胆力，梁太祖以其父死战，怜之，以为养子。是时，梁方东攻兖、郓，郓州朱瑾募其军中骁勇者，黥双雁于其颊，号“雁子都”。太祖闻之，乃更选勇士数百人，号“落雁都”，以汉宾为指挥使。及汉宾贵，人犹以为“朱落雁”。汉宾事梁为天威军使，历磁滑宋亳曹五州刺史、安远军节度使。庄宗灭梁，罢汉宾为右龙武统军，待之颇薄。后庄宗因出游幸其第，汉宾妻有色而惠，因侍左右，进酒食，奏歌舞，庄宗欢甚，留至夜漏二更而去，汉宾自此有宠。初，汉宾在梁也，与朱友谦俱为太祖养子，而友谦年长，汉宾以兄事之。其后梁亡，汉宾数寓书友谦，友谦不答，汉宾衔之。其后友谦见族，人皆以为汉宾有力。明宗入立，以汉宾为庄宗所厚，恶之，以为右卫上将军。安重诲用事，汉宾依附之，相为婚姻，由是复得为昭义军节度使。重诲死，汉宾罢为上将军，遂以太子少保致仕。汉宾为将，未尝有战功，而临政能守法，好施惠，人颇爱之。清泰二年卒，年六十四。晋高祖时，赠太子少傅，谥曰贞惠。






○黄提学

前南畿提学御史黄先生 【 如金】 ，莆田人，弘治甲子举福建乡试第一。前此有邻县儒学一斋仆，祈梦于九仙，欲知是科解首所在，得报云：「乌一黄二，水桶门里，借问黄如金便是。」思本学诸生无此姓名者，必他邑人也，乃之莆田访焉。侵晨，顺途而至一所，有两人立于门。仆揖之曰：「此有黄如金秀才家乎？」曰：「此即是也。」问两人姓名，曰乌一、黄二，皆黄氏仆也。窥门中，则有水桶在焉，遂以梦告。已而先生果占首选。 【 莆田商说。】


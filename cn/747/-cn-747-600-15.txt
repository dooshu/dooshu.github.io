○苏州贺皇帝疾愈表

臣某言：臣得本道观察使报，伏承圣躬痊愈，已於紫宸殿视朝者。一人有庆，万国有欢。伏惟皇帝陛下，外亲万务，内奉三宫。常怀宵旰之勤，遂失寝兴之适。上元降祜，列圣表灵。百神奔走以来扶，四海精诚而致感。勿药有喜，如山永安。宗庙保无疆之休，寰瀛申莫大之庆。臣恪居官次，遐守江干，不获称贺阙庭。无任踊跃屏营之至。


灵墟山





《方舆胜览》：灵墟山，在当涂县南十里。《一统志》：灵墟山，在太平府城东北三十五里，世传丁令威学道飞升于此山椒，坛址犹在。山有洞，后有井，大旱不竭。



丁令辞世人，拂衣向仙路。[一]

伏炼九丹成，[二]方随五云去。[三]

松萝蔽幽洞，桃杏深隐处。

不知曾化鹤，辽海归几度?

[一]《搜神后记》：丁令威，本辽东人，学道于灵墟山，后化鹤归辽，集城门华表柱。时有少年举弓欲射之，鹤乃飞，徘徊空中而言曰：“有鸟有鸟丁令威，去家千年今始归。城郭如故人民非，何不学仙冢累累?”遂高上冲天。今辽东诸丁云其先世有升仙者，但不知名字耳。《江南通志》：丁令威，辽东人，为泾县令，游姑熟，乐灵墟山泉石幽秀，炼丹于此。丹成，翔虚去。



[二]《抱朴子》：第一之丹名曰丹华，第二之丹名曰神符，第三之丹名曰神丹，第四之丹名曰还丹，第五之丹名曰饵丹，第六之丹名曰炼丹，第七之丹名曰柔丹，第八之丹名曰伏丹，第九之丹名曰寒丹。凡服九丹，欲升天则去，欲且止人间亦任意，皆能出入无间，不可得而害之矣。



[三]五云，见七卷注。






刘克庄　竹溪评余近诗发药甚多次韵

辇路曾联花底辔，钓矶共著雪中簑。

璧瑕自是难为掩，言玷谁云不可磨。

烦锦绣肠施月斧，洗筝笛耳听云和。

两翁弄此穷生活，户外浑无客履过。

刘克庄

刘克庄　竹溪评余近诗发药甚多次韵

经旬积潦慵扶杖，拂晓新晴喜晒簑。

掣电光阴难把玩，浮云富贵易消磨。

蜗牛庐只依通德，虫蠹书犹在善和。

除是鬳翁名父子，别无好事者经过。

刘克庄

刘克庄　竹溪评余近诗发药甚多次韵

矍铄翁徒夸被甲，玄真子自爱衣簑。

昏花安得金篦刮，荒落犹将铁砚磨。

雄思湛深空自好，郊鸣寒苦几时和。

木鱼差异炎凉者，不鄙柴门夜夜过。

刘克庄

刘克庄　竹溪评余近诗发药甚多次韵

宾戏两翁迂间　甚，金章换得笠并簑。

君从老艾传衣钵，仆似元城耐捣磨。

岁晚石交惟竹伴，古来鼎味待梅和。

冻泥滑滑村居僻，今雨无人肯见过。

刘克庄

刘克庄　竹溪评余近诗发药甚多次韵

不羡上公被雉衮，宁为野老着牛簑。

素无文思加衰竭，薄有时名合折磨。

幸老舍人工润色，逢新天子建中和。

子来犹自商歌在，旧友何须裹饭过。

刘克庄

刘克庄　竹溪评余近诗发药甚多次韵

尽卸丝鞭并席帽，全装雨笠与烟簑。

国南秦畴坛方筑，塞北燕然石未磨。

本草书难寿炎帝，长绳击不信羲和。

回仙郎在人间世，万一飘然袖剑过。

刘克庄

刘克庄　竹溪评余近诗发药甚多次韵

趁潮生处先抛网，卧月明中不脱簑。

晚学铜人缄不语，早知铁汉钝难磨。

嗫嚅吾欲多长庆，钩画君真逼永和。

自剔灯花看吟草，夜阑不觉晓牌过。

刘克庄


○高愍女碑

愍女姓高，妹妹名也。生七岁，当建中二年。父彦昭，以濮阳归天子。前此逆贼质妹妹与其母兄，而使彦昭守濮阳，及彦昭以城归，妹妹与其母兄皆死。其母李氏也，将死，怜妹妹之幼无辜，请独免其死，而以为婢於官，众皆许之。妹妹不欲，曰：“生而受辱，不如死，母兄且皆不免，何独生为！”其母与兄将被刑，咸拜於四方，妹妹独曰：“我家为忠，宗党诛夷，四方神祗尚何知？”问其父所在之方，西向哭，再拜，遂就死。明年，太常谥之曰愍。当此之时，天下之为父母者闻之，莫不欲愍女之为其子也；天下之为夫者闻之，莫不欲愍女之为其室家也；天下之为女与妻者闻之，莫不欲愍女之行在其身也。昔者曹娥思盱，自沉於江；狱吏嘘囚，章女悲号；思唁其兄，作诗载驰；缇萦上书，乃除肉刑。彼四女者，或孝或智，或义或仁。噫此愍女，厥生七岁，天生其知，四女不伦。向遂推而布之於天下，其谁不从而化焉？虽有逆子必改行，虽有悍妻必易心。赏一女而天下劝，亦王化之大端也。异哉愍女之行，而不家闻户知也。贞元十三年，翱在汴州，彦昭时为颍州剌史，昌黎韩愈始为余言之。余既悲而嘉之，於是作高愍女碑。


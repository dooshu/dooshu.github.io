谢御笔大书疏


兹者，伏蒙皇上亲洒宸翰，赐臣居正“元辅”大字一幅、“良臣”大字一幅，

臣调阳“辅政”大字一幅。臣等恭捧天章，不胜钦戴。仰惟皇上天纵睿资，日勤圣学。至于操觚染翰，虽作圣之余功，亦莫不究其精微，穷其墨妙，一点一画，动以古人为法。臣等每侍帏幄，辄欣仰钦服，不能自已。兹者所赐，大至盈尺，运笔尤难。乃裁自圣心，不由摹拟，比之常日所书，更为佳妙。且笔意遒劲飞动，有鸾翔凤翥之形，信所谓云汉之章、翰墨之宝也。顾臣等浅薄，谬蒙眷奖，恭睹之余，欣愧交至。谨各摹临入梓，悬扁居第，晨夕瞻仰，如对天颜。御书真迹，当什袭珍藏，永为世宝。






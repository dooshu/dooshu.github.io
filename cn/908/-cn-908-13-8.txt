丁志恭墓志铭

洪武六年四月余闻志恭得暴疾卧江上扁舟往视之志恭握余手欷歔不自胜仰曰先生自天而下邪明日疾革余抚慰之曰子尝求赠诗吾未暇为今如有不可讳当为悼诗且当为铭志恭已昏不知人复张目举手作谢且别状时其母及家人亲旧环牀立见之莫不掩面泣下又明日乃卒余既赋五言一章哭之将其兄志刚来以请铭余曰吾忍铭志恭邪然言不可食也乃序而铭之志恭吴人讳俨姓丁氏风度清美学书有楷法尝逰吴越汴洛之都名卿硕士咸赏爱之年虽少不喜声利芬华事归处郊墅以赋诗弹琴自娱与人交悃欵有情义而于余尤相亲敬者也年三十一以是月六日卒以十二月六日吴县太平乡梅湾之原其先世为吴人曽祖讳震祖讳有庆皆弗耀考讳让主河南永寜簿妻袁氏男二人原显八嵗原亨志恭殁五月而生呜呼余观志恭平居兢慎不敢妄有所为惟恐祸之及已所以自爱其身何如也然竟以疾夭使世之肆者得共非笑谓徒谨无益也不知志恭之死者命也不幸也命故无悔不幸故君子哀之夫人之死能无所悔而又有君子哀之则亦庶矣乎是不可以无铭铭曰娈彼妇兮与儿矧昆贤兮母之慈子忍舎兮去兹又返顾我兮友私驷方骛兮倐止斯非夫天兮孰使之哀哉奈何兮慰以铭诗


○为文武百官请复尊号第一表

臣等言：臣窃观前代之盛，列辟之英，咸保鸿名，而崇明号：或配其德，或昭其功，盖所以扬耿光，彰淳懿，而示远也。其有暗然不耀，後嗣何观？蔽而不扬，群臣之罪。

伏惟皇帝陛下由正统而临祚，承圣绪而受图。禀高明之姿於天，侔博厚之德於地。端教化之本，制刑礼之中。声震八区，威加六合。运造化之柄，靡有不通；成阴骘之功，众莫能测。是用光膺圣神文武之号。其後虽逢厄运，寻睹昌期，诚我武之埽清，犹自咎而抑损，同罪已之义，明爱人之仁。群臣等上顺圣心，以成恭德；而退怀大惧，谓掩全功。五年於兹，若坠冰谷。方今百职皆理，庶绩其凝，人用咸和，俗惟丕变。陈师鞠旅，无犯塞之虞；封疆画界，无专地之患。四海宁谧，万类蕃滋。薄刑溢不冤之声，逋赋蒙勿收之惠。西成有穰岁之报，南极见寿星之祥。灵贶屡加，天恩允答。岂宜固为菲薄，以掩盛明？尊号之崇，愿复如旧。况臣等亲奉平明之理，久蒙覆露之恩。耻德美之不彰，忧罪戾之将及。

伏惟陛下复循旧典，俯徇群心，诚天地神祗内外臣庶之所望也。臣等无任屏营悃款之至，谨诣朝堂奉表陈请以闻。臣某等诚勤诚恳，顿首顿首。谨言。


姚勉　雪中雪坡十忆

近水新栽一巷梅，而今雪里想齐开。

只愁夜后花幽独，谁与携筇踏月来。

姚勉

姚勉　雪中雪坡十忆

此君应似旧平安，瘦节森然最耐寒。

万叶琼瑶光照眼，梦披鹤氅倚栏干。

姚勉

姚勉　雪中雪坡十忆

磥砢擎云十丈松，冰髯不剪照珑松。

晓窗明眼山前雪，犹似巡檐看玉龙。

姚勉

姚勉　雪中雪坡十忆

对床风雨饱曾听，听雪敲窗更自清。

旧日拥炉联句乐，而今欹枕打逢声。

姚勉

姚勉　雪中雪坡十忆

近郊胜处小云居，一水如龙凑佛庐。

长记钓蓑披雪去，砖炉温酒煮溪鱼。

姚勉

姚勉　雪中雪坡十忆

倚空银管立嵯峨，看雪须登窣堵波。

一览琼田三万顷，分明掌上见山河。

姚勉

姚勉　雪中雪坡十忆

冰襟玉袖几交游，尽自风流胜子猷。

有兴可乘应不尽，定无门外便回舟。

姚勉

姚勉　雪中雪坡十忆

万个琅玕绕舍青，风声相和读书声。

蛛丝近日应侵几，孤负虚窗照雪明。

姚勉

姚勉　雪中雪坡十忆

帐窣销金旧党家，未知清处在煎茶。

便应归去烧松叶，细碾枪旗煮雪花。

姚勉

姚勉　雪中雪坡十忆

欲折梅花寄故人，驿无来使草成茵。

轻风细雨分寒暖，已是江南数日春。

姚勉


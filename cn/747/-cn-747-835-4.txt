○代宰相谢示白野鹊表

臣某等言。今月某日，高品张师道至，奉宣圣旨，示臣等泾州所进白野鹊者。臣闻白为正色，鹊实灵禽。在五行而赋禀金精，於众鸟而有殊羽族。臣某中谢。伏惟尊号皇帝陛下应上天之道，必顺五行。遂万物之情，非徒众鸟。宜获降祥之类，以昭致理之心。是以素翼流光，丹眸耀众。俄呈瑞质，能弄好音。应图牒以自来，讵网罗之所得。诸侯入献，史氏明书。宁同集树之乌，堪并纪年之雀。方开景运，实契祯符。臣某等谬赞皇猷，窃观神贶。无任贺圣欢忭之至。


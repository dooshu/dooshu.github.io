敕封儒林郎清斋马封翁九旬开一寿序


潮阳和平里，本名蚝墩，宋文丞相勤王师驻此，以其地气和平，始改今名。里地濒练江，耕者无旱暵之虞，厥田皆上土，水陆四通，为邑一都会，故商贾集焉，里人以农商起家者户相望。今年春，予始游斯里，获见文丞相所书“和平里”三字碑，曾作歌徵海内名士和之，于是“和平里”之名大显。里中马氏为大族，予主讲东山书院，里人马生金瑛来受业门下，其族侄从龙亦来读书院舍。从龙之祖清斋封翁则以农商起家者也，有隐德，享高寿，以今年八十有一。从龙嘱金瑛乞予为文以寿之，予因得悉封翁生平。盖翁少务农，于班氏，所谓农家者流之言，身体力行之，岁岁获有，秋间复出资营运，如古人所云就时者，亦获利无算，故家日以饶。然其为人也，守身甚谨饬，乡邻信之，故里中有睚眦细故将酿大患者，得翁出排解之，往往立释。性俭而不纤啬，里有贫老者、幼孤者，又往往周之、恤之，不少吝。有假其资者，或不能偿息，亦不问。里人于是尤称之。生男子子五人，女子子一人，次子以下皆列名国学，长子以急公得例授职，遂得封如故事，人皆荣之。孙曾林立，长孙读书有声，次孙以娴弓马称，盖骎骎乎文通武达之门矣！谓非隐德之报可乎？夫人生得以文章、功业、气节显者，代不数人；或得策名于朝矣，又不幸如文丞相，身丁阳九，名虽不朽，而竟不得中寿；富贵享高寿者，又往往无文章、无功业、无气节之可称。故人显而无名，不如隐而有德之为愈。况农与商为立国之本，使今世在上者，人人皆讲求农政、商政；在下者，人人皆讲求农学、商学，其为效岂特富国而已？则操锄握筹，不可谓托业不高也。从龙而思表扬祖德乎？君家少游有言“愿为乡里善人”，若封翁则真可谓乡里善人者耳。子孙念先绪为善益勤，则食报正未有艾也。金瑛持此言为欲寿封翁，并告里中人，必有为之闻风兴起者也。

据丘逢甲诗文手稿第六册校录






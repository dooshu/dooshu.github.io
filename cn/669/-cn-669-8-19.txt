160　爾雅以觀於古足以辨言


「爾雅以觀於古，足以辨言矣。」注：「謂依於雅、頌。」【原注】張揖云：「即爾雅也。」爾雅之名，始見於此。

【元圻案】張揖上廣雅表曰：「昔在周公，制禮以導天下，著爾雅一篇，以釋其義。傳于後嗣，歷載五百。墳典散零，惟爾雅恒存。」〇禮三朝記：「哀公曰：『寡人欲學小辨以觀於政，其可乎？』孔子曰：『爾雅以觀於古，足以辨言矣。』」〇晁氏讀書志小學類：「博雅十卷，隋曹憲撰。魏張揖嘗採蒼雅文爲書，名曰廣雅。憲因揖之説，附以音解，避煬帝諱，乃更之爲『博』云。」






○即位大赦诏

大行皇帝奄弃普天，痛贯心灵，若寘汤火。思遵大孝，不敢灭身，永慕长号，将何逮及？粤以孤眇，属当元嗣，荷构乾仪，若临冰谷。思励虚薄，康济黎元，敬顺唯新，仰昭先德。宜布凯泽，被乎亿兆，可大赦天下。内外文武赐勋官一级。诸年八十以上赉以粟帛，雍州及诸州比年供军劳役尤甚之处，并给复一年。


○为昭义王大夫谢知节度观察等留後表

臣某言：中使第五守进至，奉宣敕旨，擢臣知节度观察等留後。臣即以今月十八日上讫。非常之命，降自宸衷；不次之恩，猥加贱质。奉戴兢惕，罔知所图。臣某中谢。臣内顾孱庸素无器业，量力揣分，委质戎行。身居将列，朝绝亲援：不识公卿之第，粗闻宰辅之名。虽学孙吴，未知七德之要；尝师颜闵，不究六经之旨。愚惟守直，讷未近仁，顾瞻等夷，每愧劣薄。苟求寡过之地，窃慕事君之道。束发筮仕，逢盛时以自怡；执心许国，遇暗室而增惧。臣之愚素，敢忘恩荣！顷以陪臣，获随觐见。比辞瑶陛，瞻睹天颜。遂因颁庆，窃膺宠锡。自谓生足荣矣，死无恨矣。岂意圣慈焕发，睿奖曲成，拔自辕门，寄之藩阃。洎天心特达，因屈朝章；而人望乖疏，必速官谤，内念惶灼，浩无津涯。且上党重镇，赤狄遗人，师旅荐兴，风俗难理。猛则生怨，宽不知恩。邻接强暴，地当关塞。加之以仍岁灾，不足以两税徵科。军政稍乖，压覆是惧。臣虽竭股肱之力，沥肝胆之诚，不知何以上答乾坤，少裨尘露云云。


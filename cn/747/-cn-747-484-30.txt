○谢端午赐衣及器物等表

臣某言：中使陈忠至，伏奉前月十七日手诏，赐臣端午衣一副，银碗二只，银钞罗二百索一轴，并大将衣服等。庆赐远降，天颜如临，恩光绸缪，器服辉丽。成周士吏，居守舆师，喜气欢声，以感以忭。臣某诚欣诚荷顿首顿首。伏以斗杓建午之初，日永星火之际，阴阳肇接，天地气交。陛下法象乾坤，顺行时令，贺献本臣子之志，宠赉延君上之恩。孱微无庸，斯甚。佩长命之缕，俾寿而臧，捧在笥之衣，既安且吉。然後大敷渥泽，尽感鸿私，顾已难酬，此生何幸？无任荷戴踊跃之至。谨附中使陈忠奉表陈谢以闻，臣诚欢诚顿首顿首。谨言。


清明日偕瑞棠弟展君宜大弟墓，用辛卯《都中寻先兄墓》韵（八首）


君宜、瑞棠两弟，二叔父遗孤也。叔父幼居京邸，长乃筮仕直隶，需次律门。沃尧幼居家园，长游申浦，于叔父之声音容貌，曾未得一日之侍觐焉。戊寅秋，叔父见背，是冬得赴。以辛卯二月附轮北上，挈两弟持丧南来，课瑞棠读书，君宜则使肄艺于沪南制造局。余生无兄弟，对此殊自怡怡。甲午秋，君宜以微疾误于药石，遂致不起，于八月一日先我而死。思哭以诗，悲怆之余，不克成声也。今携瑞棠来展墓，临风一恸，情见乎词，得诗八章，以志吾痛。

残泪随风惨化烟，欲将人事问苍天：本来手足关心甚，底事先吾到九泉？

可怜抔土已榛荆，盂饭杯羹算尽情。回首西风摧落叶，一弹指顷又清明。

天地从知亦老荒，者般摧折太凄凉。荆花开遍春风里，不见残枝绾艳阳。

泪槁心枯黯自怜，纸灰飞落酒杯边。非关生死增悲怆，轮指相亲只四年。

飘潇红泪洒孤坟，奠尽残杯日未曛。兄弟无多情本重，手扶君弟更思君。

墓门春草绽青青，泉路应通笔墨灵。地下若逢君父母，好修子职学趋庭。

寸心和泪一齐灰，暗逐凄风落夜台。泪是辛酸心是苦，凭君滋味细尝来。

浮沉人海本茫茫，夭寿由天敢浪伤。只惜英魂尚沦落，暗随物候送斜阳。






◇土断表（义熙九年）

臣闻先王制治，九土攸序，分境画疆，各安其居。在昔盛世，人无迁业。故井田之制，三代以隆。秦革斯政，汉遂不改，富强兼并，於是为弊。然九服弗扰，所托成旧。（《通典》无「然」字，以此二语在不复系之於齐楚下，今此转刻误跳耳。）在汉西京，大迁田、景之族，以实关中，即以三辅为乡闾，不复系之於齐、楚。自永嘉播越，爰托淮海，朝有匡复之算，民怀思本之心，经略之图，日不暇给。是以宁民绥治，犹有未遑。及至大司马桓温，以民无定本，伤治为深，庚戌土断，以一其业。於时财阜国丰，实由於此。自兹迄今，弥历年载，画一之制，渐用颓驰。杂居流寓，闾伍弗修，王化所以未纯，民瘼所以犹在。

臣荷重任，耻责实深，自非改调解张，无以济治。夫人情滞常，难与虑始，所谓父母之邦以为桑梓者，诚以生焉终焉，敬爱所托耳。今所居累世，坟垄成行，敬恭之诚，岂不与事而至。请准庚戍土断之科，庶子本（《通典》作「庶存其本」。）所弘，稍与事著。然後率之以仁义，鼓之以威武，超大江而跨黄河，抚九州而复旧土，则恋本之志，乃速申於当年，在始暂勤，要终所以能易。

伏惟陛下，垂矜万民，怜其所失，永怀《鸿雁》之诗，思隆中兴之业。既委臣以国重，期臣以宁济，若所启合允，请付外施行。（《宋书·武帝纪》中，又见《通典》三）


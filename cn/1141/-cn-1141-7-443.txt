得家书知大儿失妇汪悲琮瑮二小孙无母

客行变寒暑，乡书通一纸。
发缄展数行，清泪不可弭。
老者病喜存，少者已蒿里。
匪独念儿鳏，儿妇亦女士。
将雏得两雄，义方怀抱里。
频呼授纸笔，督书傍床笫。
持此荼苦心，庶免禽犊耻。
吁嗟此二雏，俄顷成失恃。
衰麻力不胜，数龄未毁齿。
大母则若母，恩勤贯心髓。
蒙养得师难，受经复何似。
我生未三年，早为失乳子。
劬劳大母恩，婴疾仍不死。
回头悲昊天，涕泗空流水。
如何甫再传，祖孙同一揆。
悲来摧肺肝，咄嗟吾老矣。
燕山九月寒，惊沙北风起。
待诏金马门，索米长安市。
文字生纠缠，自笑今若此。
归梦还山园，亲旧相我尔。
欹枕聊呻吟，絮语不嫌鄙。



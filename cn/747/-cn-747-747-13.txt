○谏懿宗奉佛疏

臣闻元祖之道，由慈俭为先；而素王之风，以仁义为首。相沿百代，作则千年，至圣至明，不可易也。如佛者，生於天竺，去彼王宫。割爱中之至难，取灭後之殊胜。名归象外，理绝尘中。非为帝王之所能慕也。昔贞观中，高宗在东宫，以长孙皇後疾亟，尝上言曰：“欲请度僧，以资福事。”後曰：“为善有徵，吾未为恶。善或无报，求福非宜。且佛者异方之教，所可存而勿论，岂以一女子而紊王道乎！”故谥为文德。且母後之论，尚能如斯，哲王之谟，安可反是？伏睹陛下留神天竺，属意桑门，内设道场，中开讲会。或手录梵，或口扬佛音。虽时启於延英，从容四辅；虑稍移於听政，废失万机。居安思危，不可忽也。夫从容者君也，必畴咨於臣，荩忠匡救。外逆其耳，内沃其心。陈皋陶之谟，述仲虺之诰。发挥王道，恢益帝图。非赐对之闲，徒侍坐而已。夫废失者，上拒其谏，下希其旨。言则狎玩，意在顺从。汉重神仙，东方朔著《十洲》之记；梁崇佛法，刘孝义咏《七觉》之诗。致祠祷无休，讲诵不已，以至大空海内，中辍江东。以此言之，是废失也。然佛者当可以悟取，不可以相求。汉、晋以来，互兴宝刹；姚、石之际，亦有高僧。或问以苦空，究其不灭，止闻有性，名曰忘言。执著贪缘，非其旨也。必乞陛下力求民瘼，虔奉宗祧。思谬赏与滥刑，其殃立至；俟胜残而去杀，得福甚多。幸罢讲筵，频亲政书。昔年韩愈，已得罪於宪宗；今日微臣，固甘心於遐徼。


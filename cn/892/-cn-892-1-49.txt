诗集卷四十九　古今体诗四十七首


老翁井(1)


井中老翁误年华，白沙翠石翁之家。公来无踪去无迹，井面团团水生花。翁今与世两何与，无事纷纷惊牧竖。改颜易服与世同，毋使世人知有翁。





送蜀僧去尘


十年读《易》费膏火，尽日吟诗愁肺肝。不解丹青追世好，欲将芹芷荐君盘。谁为善相宁嫌瘦，后有知音可废弹。拄杖挂经须倍道，故乡春蕨已阑干。





和人回文五首


其一


红窗小泣低声怨，永夕春寒斗帐空。中酒落花飞絮乱，晓莺啼破梦匆匆。





其二


同谁更倚闲窗绣，落日红扉小院深。东复西流分水岭，恨兼愁续断弦琴。





其三


寒信风飘霜叶黄，冷灯残月照空床。看君寄忆传文锦，字字萦愁写断肠。





其四


前堂画烛夜凝泪，半夜清香荔惹衾。烟锁竹枝寒宿鸟，水沉天色霁横参。





其五


蛾翠敛时闻燕语，泪珠弹处见鸿归。多情妾似风花乱，薄幸郎如露草晞。





送淡公二首(2)


其一


燕本冰雪骨，越淡莲花风。五言双宝刀，联响高飞鸿。翰苑钱舍人，诗韵铿雷公。识本不识淡，仰咏嗟无穷。清韵生物表，朗玉倾壶中。常于冷竹坐，相语道意冲。嵩洛兴不薄，稽江事难同。明日若不来，我作黄石翁。何以兀其心，为君学虚空。





其二


坐重青草公，意合沧海滨。渺渺独见水，悠悠不闻人。镜浪洗手渌，剡花入心春。虽然防外触，眼前绕衣新。行当译文字，慰此吟殷勤。





黄州


南山一尺雪，雪尽山苍然。涧谷深自暖，梅花应已繁。使君厌骑从，车马留山前。行歌招野叟，共步青林间。长松得高荫，盘石堪醉眠。只乐听山鸟，携琴写幽泉。爱之欲忘反，但苦世俗牵。归来始觉远，明月高峰颠。





古风


精神洞元化，白日升高旻。俯仰凌倒景，龙行逸如神。半道过紫府，弭节聊逡巡。金床设宝几，璀璨明月珍。仙者二三子，眷然骨肉亲。饮我霞石杯，放杯恍如春。遂朝玉虚上，冠剑班列真。无端拜失仪，放弃令自新。云霄难遽反，下土多埃尘。淮南守天庖，嗟我复何人。





无题


引手攀红樱，红缨落似霰。仰首看红日，红日走如箭。年光与时景，顷刻互衰变。况是血肉身，安得常强健。人心苦执迷，慕贵忧贫贱。忧色常在眉，欢容不上面。吾今头半白，把镜非不见。何必花下杯，更待他人劝。





古意


儿童鞭笞学官府，翁怜儿痴旁笑侮。翁出坐曹鞭复呵，贤于群儿能几何。儿曹鞭人以为戏，公怒鞭人血流地。等为戏剧谁复先，我笑谓翁儿更贤。





雷州八首


其一


白发坐钩党，南迁濒海州。灌园以糊口，身自杂苍头。篱落秋暑中，碧花蔓牵牛。谁知把锄人，旧日东陵侯。





其二


荔子无几何，黄甘遽如许。迁臣不惜日，恣意移寒暑。层巢俯云木，信美非吾土。草芳自有时，何关汝。





其三


下居近流水，小巢依嵌岑。终日数椽间，但闻鸟遗音。炉香入幽梦，海月明孤斟。鹪鹩一枝足，所恨非故林。





其四


培蝼无松柏，驾言此焉游。读书与意会，却扫可忘忧。尺蠖以时屈，其伸亦非求。得归良不恶，未归且淹留。





其五


粤岭风俗殊，有疾时勿药。束带趋房祀，用史巫纷若。弦歌荐茧栗，奴至洽觞酌。呻吟殊未已，更把鸡骨灼。





其六


粤女市无常，所至辄成区。一日三四迁，处处售鱼。青裙脚不袜，臭味猿与狙。孰云风土恶，白洲生绿珠。





其七


海康腊己酉，不论冬孟仲。杀牛挝鼓祭，城郭为倾动。虽非尧颁历，自我先人用。苦笑荆楚人，嘉平腊云梦。





其八


旧时日南郡，野女出成群。此去尚应远，东风已如云。蚩氓托丝布，相逢通殷勤。可怜秋胡子，不遇卓文君。





申王画马图(3)


天宝诸王爱名马，千金争致华轩下。当时不独玉花骢，飞电流云绝潇洒。两坊岐薛宁与申，凭陵内厩多清新。肉鬃汗血尽龙种，紫袍玉带真天人。骊山射猎包原隰，御前急诏穿围入。扬鞭一蹙破霜蹄，万骑如风不能及。雁飞兔走惊弦开，翠华按辔从天回。五家锦绣变山谷，百里舄珥遗纤埃。青骡蜀栈西超忽，高准浓娥散荆棘。苜蓿连天鸟自飞，五陵佳气春萧瑟。





老人行


有一老翁老无齿，处处无人问年纪。白发如丝向下垂，一双眸子碧如水。不裹头，又无履，相识虽多少知己。问翁毕竟何所止，笑言只在红尘里。秋风猎猎行云飞，老人此意无人会，目注云归心自知。黄口小儿莫相笑，老人旧日曾年少。浪迹常如不系舟，地角天涯知自跳。亦曾乐半夜，传筹醉朱阁。美人如花弄弦索，只恨尊前明月落。亦曾忧羁旅，他乡迫莫秋。故国日边无信息，断鸿空逐水长流。或安贫，或安富，或爵通侯封万户。一任秋霜换鬓毛，本来面目长如故。水有兮山有芝，人意虽存事已非。有时却忆经游处，都似茫茫春梦归。尔来尤解安贫贱，不为公卿强陪面。皎如明月在秋潭，动著依前还不见。还不见，可奈何，空使远人增眷恋。但只从他随物转，青楼黄阁长相见。若相见，莫殷勤，却是翁家旧主人。





又赠老谦


泻汤旧得茶三昧，觅句近窥诗一斑。清夜漫漫困披览，斋肠那得许悭顽。





送公为游淮南(4)


负米万里缘其亲，运甓无度忧其身。读书莫学流麦士，挟策莫比亡羊人。乃翁辛苦到白首，汝今勉强当青春。昔时管鲍以君霸，此两士贾宁非贫。





池上二首


其一


小池新凿会天雨，一部鼓吹从何来。有蟾正碧乱草色，时泅出没东南隈。井干跳梁亦足乐，洞庭鱼龙何有哉。能歌德声莫入月，清池与尔俱忘回。





其二


不作太白梦日边，还同乐天赋池上。池上新年有荷叶，细雨鱼儿轻浪。男儿学《易》不应举，幽人一友吾得尚。此池便可当长江，欲榜茅斋来荡漾。





赠仲素寺丞致仕归隐潜山(5)


潜山隐君七十四，绀瞳绿发方谢事。腹中灵液变丹砂，江上幽居连福地。彭城为我住三日，明月满舟同一醉。丹书细字口传诀，顾我沉迷真弃耳。年来四十发苍苍，始欲求方救憔悴。他年若访潜山居，慎勿逃人改名字。





扬州以土物寄少游(6)


鲜鲫经年秘醽醁，团脐紫蟹脂填腹。后春莼茁滑于酥，先社姜芽肥胜肉。鸟子累累何足道，饾饤盘飧亦时欲。淮南风俗事瓶罂，方法相传竟旨蓄。且同千里寄鹅毛，何用孜孜饮麋鹿。





再过泗上二首


其一


眼明初见淮南树，十客相逢九吴语。旅程已付夜帆风，客睡不妨背船雨。黄甘紫蟹见江海，红稻白鱼饱儿女。殷勤买酒谢船师，千里劳君勤转橹。





其二


系舟淮北雨折轴，系舟淮南风断桥。客行有期日月疾，岁事欲晚霜雪骄。山根浪头作雷吼，缩手敢试舟师篙。不用然犀照幽怪，要须拔剑斩长蛟。





骊山(7)


君门如天深九重，君王如帝坐法宫。人生难处是安稳，何为来此骊山中？复道连云接金阙，楼观隐烟横翠空。林深谷暗迷八骏，朝东暮西劳六龙。六龙西幸峨眉栈，悲风便入华清院。霓裳萧散羽衣空，麋鹿来游猿鹤怨。我上朝元春半老，满地落花无人扫。羯鼓楼高挂夕阳，长生殿古生青草。可怜吴楚两醯鸡，筑台未就已堪悲。长杨五柞汉幸免，江都楼成隋自迷。由来留连多丧国，宴安鸩毒因奢惑。三风十愆古所戒，不必骊山可亡国。





次韵谢子高读《渊明传》(8)


枯木嵌空微黯淡，古器虽在无古弦。袖中正有《南风》手，谁能听之谁为弹。风流岂落正始后，甲子不数义熙前。一轩黄菊平生事，无酒令人意缺然。





沧洲亭怀古


湘水悠悠天际来，夹江古木抱山回。城中人物若可数，日晏市散多苍苔。九疑巉天古云埋，遥想帝子龙车回。心衰目极何可望，九歌寂寂令人哀。





戏咏子舟画两竹两鹆(9)


风晴日暖摇双竹，竹间对语双鹆。鹆之肉不可食，人生不才果为福。子舟之笔利如锥，千变万化皆天机。未知笔下鹆语，何似梦中蝴蝶飞。





赠山谷子


黄童三尺世无双，笔头衮衮悬秋江。不忧老子难为父，平生崛强今心降。我来喜共阿戎语，应敌纵横如急雨。生子还如孙仲谋，豚犬漫多何足数。黄家小儿名小德，眉如长松眼如漆。只今数岁已动人，老人留眼看他日。笑君老蚌生明珠，自笑此物吾家无。君当置酒我当贺，有儿传业更何须。





昭陵六马，唐文皇战马也。琢石象之，立昭陵前。客有持此石本示予，为赋之


天将刬隋乱，帝遣六龙来。森然风云姿，飒爽毛骨开。飙驰不及视，山川俨莫回。长鸣视八表，扰扰万驽骀。秦王龙凤姿，鲁鸟不足摧。腰间大白羽，中物如风雷。区区数竖子，搏取若提孩。手持扫天帚，六合如尘埃。艰难济大业，一一非常才。维时六骥足，绩与英卫陪。功成锵八鸾，玉辂行天街。荒凉昭陵阙，古石埋苍苔。





题卢鸿一《学士堂图》(10)


昔为太室游，卢岩在东麓。直上登封坛，一夜茧生足。径归不复往，峦壑空在目。安知有十志，舒卷不盈幅。一处一卢生，裘褐荫乔木。方为世外人，行止何烦录。百年入箧笥，犬马同一束。嗟余缚世累，归来有茆屋。江干百亩田，清泉映修竹。尚欲逃世名，岂须上图轴。





李白谪仙诗


我居青空里，君隐黄埃中。声形不相吊，心事难形容。欲乘明月光，访君开素怀。天杯饮清露，展翼登蓬莱。佳人持玉尺，度君多少才。玉尺不可尽，君才无时休。对面一笑语，共蹑金鳌头。绛宫楼阙百千仞，霞衣谁与云烟浮。





饮酒四首


其一


我观人间世，无如醉中真。虚空为销殒，况乃百忧身。惜哉知此晚，坐令华发新。圣人骤难得，日且致贤人。





其二


左手持蟹螯，举觞瞩云汉。天生此神物，为我洗忧患。山川同恍惚，鱼鸟共萧散。客至壶自倾，欲去不得间。





其三


有客远方来，酌我一杯茗。我醉方不啜，强啜忽复醒。既凿浑沌氏，遂远华胥境。操戈逐儒生，举觞还酩酊。





其四


雷觞淡于水，经年不濡唇。爰有扰龙裔，为造英灵春。英灵韵甚高，蒲萄难与邻。他年血食汝，当配杜康神。





游山呈通判承议写寄参寥师


煌煌世胄余，夫子非碌碌。由来有诗书，所以能绝俗。得官本河朔，瓜期未易促。扁舟下南来，逸驾追鸣鹄。遇胜即徜徉，风餐兼露宿。嗟余偶倾盖，一笑外羁束。杖策每过从，相携访山谷。东风披鲜云，绣错出林麓。松门有时尽，幽景无断续。崖转闻钟声，林疏见华屋。衔山余落景，归迹犹踯躅。谁云邺下欢，往事不可复。吾曹二三子，取乐亦云足。愿公寄新诗，一一能见录。船头行北归，囊橐有美玉。尘埃京洛人，亦与洗心目。





辘轳歌(11)


新系青丝百尺绳，心在君家辘轳上。我心皎洁君不知，辘轳一转一惆怅。何处春风吹晓幕，江南绿水通珠阁。美人二八颜如花，泣向花前畏花落。临春风，听春鸟，别时多，见时少。愁人一夜不得眠，瑶井玉绳相对晓。





白鹤吟留钟山觉海(12)


白鹤声可怜，红鹤声可恶。白鹤招不来，红鹤挥不去。长松受秽死，乃以红鹤故。北山道人曰，美者自美，吾何为而喜？恶者自恶，吾何为而怒？去自去耳，吾何阙而追？来自来耳，吾何妨而拒？吾岂厌喧而求静，吾岂好丹而非素。汝谓松死吾无依耶，吾方舍阴而坐露。





次韵张甥棠美述志


仲子甘心织屦避万钟，渊明不肯折腰为五斗。一年鸿雁识来往，终日沐猴谁去取。知甥诗意慕两君，读书要在存心久。平生所谈性命奥，长弃不忧金石朽。我今已习鹙子定，犹复晨朝怖头走。刳心先拟射声名，不作羊邹悲岘首。云梯雨矢集无方，我已中灰同墨守。恐甥自是禹门鳞，未可潜逃入吾薮。琢磨晚觉孟光贤，畏我放言时被肘。甥能锄我青门瓜，正午时来休老手。



* * *



(1) 此篇及下篇，一说为苏洵作品。

(2) 本篇又见于《全唐诗》卷三七九，为孟郊作，此二首为所其《送淡公》十首之二，文字略异。

(3) 据胡仔《苕溪渔隐丛话》后集卷二八，此为蔡肇诗。

(4) 本篇又见晁补之《鸡肋集》卷十四，题为《送公为之淮南》，文字略异。

(5) 本篇又见苏辙《栾城集》卷七，题为《赠致仕王景纯寺丞》，文字略异。

(6) 本篇又见于秦观《淮海集》卷六，题为《寄莼姜法鱼糟蟹》，文字略异。

(7) 本篇又见于《宋文鉴》卷十四，以为李廌作，文字略异。

(8) 本篇又见于《黄庭坚诗集注·外集》卷二，篇题同，文字略异。

(9) 本篇又见于《黄庭坚诗集注》卷十二，篇题同。

(10) 本篇又见于苏辙《栾城集》卷十五，题为《卢鸿草堂图》，文字略异。

(11) 本篇又见于《文苑英华》卷二百三，题为《短歌》，为顾况作，文字略异。

(12) 本篇又见于《王荆文公诗笺注》卷三，题为《白鹤吟示觉海元公》，为王安石作，文字略异。






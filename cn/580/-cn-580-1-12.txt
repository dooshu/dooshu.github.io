本纪第十二 世祖六


二十五年春正月辛卯，忙古带为江淮行尚书省右丞相。戊戌，大赦。壬寅，高丽国遣使贡方物。癸卯，海都寇北边，诸王朮伯、驸马昌吉等以兵讨之。丙午，畋于近郊。癸丑，立江南行大司农司，及淮东、西两道劝农营田司。

二月丁巳，改济州漕运司为都漕运司，领南北漕运。戊午，诸王哈丹秃鲁干叛，李庭等以兵讨之。庚申，大司徒撒里蛮等进读《祖宗实录》，帝曰：“太宗事则然，睿宗少有可易者，定宗固日不暇给，宪宗事汝不能忆之，犹当询知者。”壬戌，罢辽东海西道提刑按察司。丙寅，改南京路为汴梁路，北京路为武平路，西京路为大同路，东京路为辽阳路，中兴府为宁夏府路。己卯，高丽国王王賰为征东行尚书省左丞相。壬午，皇孙云南王也先铁木儿出镇大理。

三月戊子，松江民曹梦炎岁以米万石输官，遥授梦炎浙东道宣慰副使。改曲靖路总管府为宣抚司。庚寅，车驾幸上都。李庭为征东行省左丞。商议枢密院事。辛卯，镇南王自安南班师。丁酉，车驾驻野狐岭。阿束、塔不带总京师禁卫诸军。壬寅，陈日烜遣使进金人代罪。

夏四月乙丑，循州贼钟明亮作乱，江淮行省左丞相忙古带、行枢密院副使也的迷失以兵讨之。庚辰，安南国遣使贡方物。甲申，皇孙铁木儿率诸军讨叛王火鲁火孙、哈丹秃鲁干。

五月戊子，诸王察合子阔阔带叛应哈丹，床兀儿讨获之。己丑，河决襄邑。丁酉，改云南乌撒宣抚司为宣慰司，兼管军万户府。戊戌，汪家奴、火鲁忽带、察罕等复叛。壬寅，浑天仪成。癸丑，移四川行中书省于重庆。高丽国遣使贡方物。河决开封。

六月辛酉，定御史任满，验所言事大小多寡为升降。乙丑，诏蒙古人总汉军习水战。戊辰，管军元帅阿里带败海都兵于业里干脑儿。癸未，处州贼柳世英作乱，宣慰副使史耀讨平之。

秋七月戊戌，车驾幸许泥百牙之地。乙巳，保定路唐县野蚕成茧，可为帛。

八月丙辰，安童率本部怯薛蒙古军巡北边。庚辰，车驾次孛罗孩脑儿。

九月壬辰，车驾至大都。乙未，笃哇入寇。庚子，鬼国及建都蛮贡方物。癸卯，置征理司，专治合追钱谷，秃烈羊阿、吴诚并为征理使。江南行台御史中丞刘宣自杀。

冬十月己未，有事于太庙。庚申，参知政事忻都等十二人理算江淮、江西、福建、四川、甘肃、陕西六行省钱谷。丙寅，大同民李伯祥、苏永福谋反，伏诛。庚午，海都入寇。丙子，瀛国公赵学佛法于土蕃。己卯，也不干入寇，不都马失等败之。免儒户杂徭。高丽国遣使贡方物。是月，用寿张县尹韩仲晖议，自安山开河至临清，以济运。

十一月丁亥，金齿蛮来贡方物。山东东西道提刑按察使何荣祖为中书参知政事。柳州贼黄德清、潮州贼蔡猛等作乱，俱伏诛。庚寅，床哥里合寇建州。癸巳，也速带儿、牙林海剌孙执叛王捏坤忽都答儿来降。己亥，礼部侍郎李思衎等使安南国，谕陈日烜入朝。辛丑，马八儿国遣使来朝。叛王帖列涅入寇。

十二月丁巳，海都入寇，诸王阔阔出等败之。丙子，也速不花以昔烈门叛，诸王八八、拜答罕、驸马昌吉等以兵讨之，也速不花降，昔烈门遁至朵郎不带之地，获之。庚辰，高丽国遣使贡方物。

二十六年春正月丙戌，京师地震。辛卯，哈丹入寇。戊戌，蒙古都万户按的忽都合、荆湖行省左丞唐兀带与月的迷失等讨江西群盗。辛丑，立武卫亲军都指挥司。癸卯，罢胶莱海道运粮万户府。高丽国遣使贡方物。钟明亮寇赣州。畬民卯大老等作乱，伏诛。戊申，湖广行省参知政事张守智、翰林直学士李天英征粮运于高丽。移广州按察司于韶州。

二月辛亥朔，籍江南户口。癸亥，移江淮行尚书省于杭州。改浙西道宣慰司为淮东道，治扬州。丙寅，福建行省拜降、江西行院月的迷失、江淮行省忙古带合兵讨江西群盗。丁卯，车驾幸上都。伯颜知枢密院事，总北边诸军。伯答儿为中书平章政事。哈丹入寇，开元路治中兀颜牙兀格败之。己巳，立左右翼屯田万户府。甲戌，巩昌总帅汪惟和率所部北征，敕入都受命。

三月庚辰朔，日有食之。台州贼杨镇龙僭称大兴国，宣慰使史弼讨斩之。癸巳，金齿蛮酋赛完降。

夏四月己酉朔，福建行省参知政事魏天佑执宋江西提刑谢枋得，送京师，枋得不食卒。戊辰，安南国遣使贡方物。甲戌，御史大夫玉鲁吕为太傅，加开府仪同三司。召江淮行省参知政事忻都至京师。户部尚书王巨济理算江淮钱谷，左丞相忙古带总之。丁丑，徙乃颜降众于江南充水军。

五月丙申，钟明亮降。复徙行御史台于杭州，浙西按察司于平江。参知政事忻都为尚书左丞，中书参知政事何荣祖为尚书参知政事，参议尚书省事张天佑为中书参知政事。己亥，置回回国子学。辛丑，青山猺降。

六月辛亥，安山渠，成赐名会通河。庚申，诸王乃蛮台败哈丹于托吾儿河。丙寅，要忽儿入寇。辛巳，尚书省断事官秃烈羊阿理算云南钱谷。复立云南提刑按察司。海都寇和林，宣慰使怯伯、同知乃蛮台、副使八黑铁儿并叛降海都，宣慰使刘哈剌拔都脱归，赐名察斡脱赤。甲戌，云南中下烂土洞蛮酋忽带等降。乙亥，乃颜余党金刚奴寇折连怯儿。

秋七月戊寅朔，海都入寇，帝下诏亲征。辛卯，敕和林屯田乞儿吉思等军讨海都。戊戌，信州贼鲍惠日等作乱，伏诛。李庭等率所部北征。壬寅，赋百官家，制军人衣袄。

九月丁亥，罢斡端宣慰使元帅府。

冬十月甲子，有事于太庙。

闰月戊寅，车驾至自上都。庚辰，月的迷失获贼首邱应祥、董贤举，送京师。乙酉，命自今所授宣敕并付尚书省。丙戌，四川生番心<*木⒇等来降。钟明亮复叛，寇梅州，月的迷失与福建江西行省合兵讨之。丁亥，安南国遣使贡方物。庚寅，籍江南四川户口。丙申，婺州贼叶万文作乱江淮行省平章政事不怜吉歹讨平之。庚子，取泗滨石为磬，以补宫悬之乐。辛丑，罗斛国、女人国俱来贡方物。乙巳，缅国来贡方物。

十一月壬子，漳州贼陈机察、邱大老、张顺等降。癸丑，建宁贼黄福等谋反，伏诛。

十二月辛巳，诸王小薛与哈丹秃鲁干通谋，伏诛。丁亥，封皇子阔阔出为宁远王。甲午，管军万户汪惟能为征西都元帅，屯漠北。

是岁，马八儿国来献花驴。

二十七年春正月戊申，改大都路总管府为都总管府。庚戌，河东山西道宣慰使阿里火者为尚书右丞，宣慰使如故。癸丑，安南国遣使贡方物。乙卯，制祀天幄殿。高丽国遣使贡方物。己未，掌吉寇甘木里，诸王朮伯、拜答罕、亦怜真等败之。乙丑，伸思八儿等谋作乱，事觉伏诛。丙寅，敕高丽国发耽罗戍兵讨哈丹。辛未，高丽国王王賰来朝。

二月乙亥朔，立全罗道万户府。癸未，泉州地震。己丑，钟明亮降。癸巳，江西贼华大老等作乱，伏诛。

三月己未，立云南蒙怜、蒙莱二路军民总管府。放福建猎户、沙鱼皮户为民。庚申，罢行大司农司及各道劝农营田司。复移四川行中书省于成都。诏风宪之选仍归御史台，如旧制。癸亥，建昌县贼邱大老等作乱，伏诛。辛未，太平县贼叶大五等作乱，伏诛。

夏四月癸酉朔，车驾幸上都。癸未。罢海道运粮万户府，置临清漕河运粮上万户府。庚子，哈丹寇海阳。

五月乙巳，哈丹寇开元。戊申，钟明亮叛，江西行省左丞管如德、行枢密副使也的迷失合兵讨之。罢江西行枢密院。戊午，移江西行中书省于吉州。癸亥，绩溪县贼胡发等作乱，伏诛。己巳，立云南行御史台。庚午，婺州贼吕重二、泉州贼陈七师作乱，并伏诛。

六月壬申朔，河决太康。甲戌，桑州蛮酋黄布蓬等来降。庚辰，杭州贼唐珍等作乱，伏诛。丁酉，大司徒撒里蛮等进《定宗实录》。

秋七月癸丑，罢缅中行尚书省。江淮行省平章政事沙不丁，以仓库吏欺盗，请依宋法黥面断腕，帝曰：“此回回法也。”不允。高丽国遣使贺圣诞。戊午，建平贼王静照作乱，伏诛。壬午，车驾驻老鼠山西。乙丑，芜湖贼徐汝安等作乱，伏诛。丙寅，云南阇力白衣甸等蛮酋来降。

八月辛未朔，日有食之。丁亥，复移四川南道宣慰司于重庆。癸巳，武平路地大震，压死官民七千二百二十人。己亥，中书平章政事帖木儿等以兵赴武平路。

九月乙巳，辽东行省平章政事阇里帖木儿败哈丹于瓦法。戊申，武平地复震。丙辰，大赦。

冬十月壬申，封皇孙甘剌麻为梁王，出镇云南。癸酉，有事于太庙。己卯，佥甘肃民兵。乙酉，梁洞梁宫朝、吴洞吴汤暖等二十洞蛮来降。己丑，新作太庙登歌、宫悬乐。罢成都路岁贡鸬鹚。

十一月戊申，立扬州、建康、镇江七万户府，杭州四万户府。壬戌，大司徒撒里蛮等进《太宗实录》。癸亥，河决祥符义唐湾。甲子，移河北河南道提刑按察司于许州。

十二月丙戌，兴化县贼朱三十五作乱，伏诛。乙未，诸王乃蛮台、辽阳行省平章政事薛阇干、右丞洪察忽，分屯双城及婆娑府诸城，以御哈丹。己亥，青田贼刘甲、乙等寇温州。

二十八年春正月癸丑，高丽国遣使贡方物。甲寅，有虎入于南城。辛酉，复行海运，置都粮运万户府以督岁运。壬戌，尚书右丞相桑哥有罪，免。

二月癸酉，罢福建行中书省，立宣慰司。丙子，罢征理司。丁丑，太子右詹事完泽为尚书右丞相，翰林学士承旨不忽木为平章政事。己卯，立金齿等处宣慰司都元帅府、曲靖等处宣慰司管军万户府。壬午，以桑哥笞监察御史，命御史大夫月儿鲁与桑哥廷辩。癸未，车驾幸上都，驻跸大口，召御史台及中书、尚书两省官议桑哥罪。乙酉，立江淮、湖广、江西、四川等处行枢密院。丙戌，改提刑按察司为肃政廉访司。集贤大学士何荣祖为尚书右丞，集贤学士贺胜为尚书参知政事。皇子镇南王脱欢出镇扬州。丁亥，逮湖广行省平章政事要束木，籍其家。辛卯，封诸王帖木儿不花为肃远王。癸巳，籍桑哥家。

三月乙卯，乃颜余党牙儿马赤等作乱，塔海讨平之。壬戌，中书右丞崔彧罢为御史中丞。南丹州蛮酋莫国麟入觐，授安抚使，赐三珠虎符。

夏四月乙未，徙湖广行枢密院于鄂州。

五月丁酉朔，薛阇干等及高丽兵与哈丹战，大败之。戊戌，脱脱、塔剌海等至杭州，鞠僧官杨琏真伽赃罪。参知政事廉希恕为湖广行省右丞，与海北海南宣慰使都元帅陈仲达合讨琼州黎蛮。立左右两江宣慰司都元帅府。壬寅，移江淮行枢密院于建康。甲辰，要束木伏诛。辛亥，征前太子赞善刘因为集贤学士，不至。癸丑，罢尚书省。尚书右丞相完泽为中书右丞相，平章政事麦朮丁、不忽木并中书平章政事，尚书右丞何荣祖为中书右丞，左丞马绍为中书左丞，参知政事贺胜、高翥并参知中书政事。征东行尚书省左丞相、驸马高丽国王王賰为行中书省左丞相。丁巳，颁《至元新格》。己未，门答占为御史大夫，行御史台事。

六月乙酉，彬州、桂阳、宝庆、武冈盗起，江淮行枢密院以兵讨之。

七月丙申朔，高丽国遣使贺圣诞。己亥，尚州蛮降。庚子，移江西行枢密院于赣州。戊申，扬州学正李淦劾尚书右丞叶李妄举桑哥，请斩李以谢天下，驿召淦至京师。丁巳，桑哥伏诛。

八月乙丑朔，平阳地震。己巳，马八儿国来贡方物。己卯，谕思州溪洞官杨都要招抚叛蛮。戊子，咀喃番遣使进金书、宝塔及黑狮子。

九月辛丑，平章政事麦朮丁商议中书省事，咱喜鲁丁为中书平章政事。丙午，立行宣政院于杭州。辛亥，安南国世子陈日烜遣使贡方物，且谢不朝之罪。壬子，宣抚使杨祥等赍玺书谕流求国。戊午，复置四川行枢密院，治成都。庚申，礼部尚书铁里、礼部侍郎阿老瓦丁、不剌同使俱蓝，礼部侍郎别帖木儿、亦列失金同使马八儿，礼部侍郎脱西使于马都。

冬十月己巳，修真定路玉华宫孝思殿。癸酉，有事于太庙。塔剌海、张忽辛等坐理算钱谷受赃，并伏诛。辛巳，召高丽王王賰及忽都鲁揭里迷失公主入朝。癸未，罗斛国来进金字表及方物。罢行枢密院。己丑，召诸路转运司至京师，议税法。癸巳，礼部尚书张立道使安南。免卫辉路种仙茅户徭役。

十一月壬寅，左吉使新合剌的音。丁未，耽罗国来贡方物。乙卯，新添葛蛮酋来贡方物。增中外官吏俸。戊午，金齿蛮酋阿腮入觐。

十二月己巳，立新添葛蛮安抚司。辛未，兵部尚书帖灭、兵部侍郎明思昔答思使于罗孛卜儿。壬申，立河南江北行中书省。甲戌，罢钩考钱谷。庚辰，改江淮行中书省为江浙行中书省。癸未，别都儿丁为中书左丞。丙戌，八番洞蛮来贡方物。戊子，敕罪囚非杀人抵死者，悉释之。

二十九年春正月甲午朔，日有食之，免朝贺。己亥，太史令郭守敬兼领都水监事。丙午，敕用蒙古语谕河南官吏，用汉语谕江浙官吏，著为令。罢河南道宣慰司。谕平伐、木瓮眼等蛮酋归附。癸丑，立陈蒙、烂土军民安抚司。

二月甲子朔，金竹蛮来贡方物，减所部贡马，赐衣袄遣还。丁卯，畋于近郊。己巳，敕罪人勿鞭背。庚午，谕百眼左阿吉谷各当各迪等蛮酋归附。壬申，遣使分行诸路，释死罪以下囚。乙亥，复立福建行中书省，亦黑迷失、史弼、高兴并为福建行省平章政事，征爪哇。戊寅，立征行左右军都元帅府。加高丽王觿太保，赐号推忠宣力定远功臣。诏诸王叛附合丹者，纳答儿从镇南王、聂怯来从合剌合孙、阿秃从云南王、朵列秃从阿里、八里带从月的迷失自效。丁亥，乞台不花等使缅国。

三月甲午，脱忽思等至合敦奴孙之地，与驸马阔里吉思议屯田。己亥，以讨女直纳里哥立征东招讨司。丁未，桑哥党纳速剌丁灭里、忻都、王巨济并伏诛。定赃罪十三等，枉法者五，不枉者七，罪入死者以闻。己酉，同知宣徽院事帖哥、通政院使剌真并为中书平章政事，兼领旧职；阿里为中书右丞；梁谙都剌为参知政事；麦朮丁、何荣祖并参议中书省事。罢八番罗甸宣慰司，改顺元等处宣慰司为八番顺元等处宣慰司，兼都元帅府。遥授安南国王陈益稷湖广行省平章政事，居鄂州。庚戌，车驾幸上都。赐蛮酋五十六人绫绢及鞍辔、弓矢。

夏四月辛卯，立云南诸路庙学。

五月丁未，雪杨居宽、郭佑冤，给还家赀。

六月壬申，察昔折乙烈番酋率其部众来降。

闰月壬寅，罢福建岁造象齿鞶带。庚戌，回回人献大珠，却之。辛亥，上思州蛮酋黄胜许作乱，行枢密副使刘国杰以兵讨之。高丽饥，来请粟，赐米十万石以赈之。甲寅，岑从毅降。是月，张立道以安南使者入觐，奉陈日烜表贡方物。

秋七月庚申朔，高丽国王遣其世子謜来贺圣诞。辛酉，移河北河南道廉访司于汴梁。壬申，建社稷坛。戊寅，黎兵百户邓志愿谋反，伏诛。

八月壬寅，括唐兀秃鲁花所部阔彖赤及河西逃户。甲辰，车驾至自上都。丙午，开新河，自通州至大都，以郭守敬董其役，诏丞相以下皆操畚闸，听守敬指撝。壬子，都元帅塔剌赤、行枢密副使程鹏飞以兵讨黄胜许，胜许遁入安南。戊午，移燕南河北廉访司于真定。不敦、忙兀秃鲁迷失以兵征八百媳妇蛮。

九月辛酉，吏部尚书梁曾、礼部郎中陈孚使安南，谕陈日烜入朝。辛巳，罢云南行御史台。丁亥，立乌斯藏纳里速古儿孙三路宣慰使司。

冬十月戊子朔，日本人至四明求互市。丙申，四川行省以蛮酋向思聪等入觐。甲辰，信合纳帖音国遣使来朝。广东道宣慰使进暹国所上金字表。乙卯，诸王明里帖木儿叛附海都。

十一月丙戌，思州蛮酋扬秀朝等来贡方物。

十二月庚寅，改封皇孙梁王甘剌麻为晋王，镇北边。己酉，金齿蛮酋忽鲁马使其子阿鲁来贡方物。

三十年春正月壬戌，谕漆头金齿蛮归附。丙寅，省内外官司二百五十五，汰冗官六百六十九员。庚午，验洞蛮酋杨总国等来朝。乙亥，谥皇太子真金曰明孝太子。丙子，西番一甸酋来朝。是月，前右丞相安童卒。

二月己丑，高丽王王賰奏易名曰昛。丙申，江淮行枢密院不怜吉歹进鹰，却之。敕军官勿从禽扰民。丁酉，回鹘人献答纳珠，直钞数万锭，帝曰：“珠何用！宜留吾钞以赒贫者。”却之。丁未，车驾幸上都。辛亥，敕巩昌便宜总帅汪惟和以兵讨土番，行枢密院明安答儿以兵讨西番。复立云南行御史台。

三月庚申，同知枢密院事札散知枢密院事。己巳，复立行大司农司。

夏四月己亥，移江南行大司农司于扬州。甲寅，授光州、邦厓、金竹府、大龙番、师璧散毛洞诸酋军民长官，赐以玺书。

五月壬戌，定云洞蛮酋来降。丙寅，以江南民怨杨琏真珈，罢其子江浙行省左丞暗普。

六月丙戌，选河西质子军从皇孙阿南达讨西番。乙巳，授皇孙帖木儿皇太子宝，抚军北边。

秋七月己未，免福建贡沙鱼皮及泉州织作纻丝。壬申，月失察儿知枢密院事。丁丑，新河成，赐名通惠河。

八月庚寅，梁曾、陈孚以安南使者陶子奇、梁文藻入觐。

九月癸丑朔，车驾至自上都。

冬十月癸未朔，祔明孝太子于太庙。安置陶子奇等江陵，赐以冬衣。己丑，兵部侍郎秃鲁秃花等使阇蓝、可儿纳答、信合纳帖音三国。庚寅，有事于太庙。彗星见。甲辰，大赦天下。

十一月丁巳，立海北海南道肃政廉访司。己卯，河南行省平章政事伯颜为中书平章政事，位帖哥、剌真、不忽木上。

十二月壬辰，中书左丞马绍以病免，詹事丞张九思为中书左丞。庚子，亦里迷失、史弼坐纵爪哇酋师还，各杖七十，没家资三之一。辛丑，高丽国王王昛及鲁国公主来朝。

三十一年春正月壬子朔，帝不豫，免朝贺。癸亥，知枢密院事伯颜至自北边。庚午，帝大渐。癸酉，崩于紫檀殿。在位三十五年，年八十。乙亥，葬起辇谷。夏五月戊午，上尊谥曰圣德神功文武皇帝，庙号世祖，国语曰薛禅皇帝。

史臣曰：唐太宗承隋季之乱，魏徵劝以行王道，敦教化，封德彝驳之曰：“书生不知时务，听其虚论，必误国家。”太宗黜德彝而用徵，卒致贞观之治。蒙古之兴无异于匈奴、突厥，至世祖，独崇儒向学，召姚枢、许衡、窦默等，敷陈仁义道德之说，岂非所谓书生之虚论者哉？然践阼之后，混壹南北，纪纲法度灿然明备，致治之隆庶几贞观。由此言之，时无今古，治无夷夏，未有舍先王之道而能保世长民者也。至于日本之役，弃师十万，犹图再举；阿合马已败，复用桑哥，以世祖之仁明，而吝于改过如此，不能不为之叹息焉。




○解县令厅壁记

国家自诛叛以来，於今十年。征徭息繁，不胜於籍，租榷之法居闲，为民起横，县令不得专以子养之化理之。蒲盐田居解邑下，岁出利，流给雍、洛二都三十郡。其所会贸，皆天下豪商猾估，而奸吏踵起，则解之为县，益不能等於他县矣，盐田主官用郎吏，其佐贰下不出御史，操法绳縻，十九关於县令，而不得专，但奉府曹侯长之教而已。盐田细吏皆县民，其田园虽业籍於县，而令不得亲，但以县民之众，驭之而已。若是为令，与尤悔日争焉，苟非智良，不能日脱於横。今令者，予之从祖也。且满岁而尤不及，岂其厚於智乎？而又招亡民还业者数百。至於公堂便馆，葺饰者凡十馀，构工不劳民，又何多方也！长庆二年，予客其地，因受命而著（一作书）记云。


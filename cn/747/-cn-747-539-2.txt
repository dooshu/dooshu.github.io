○汉皇竹宫望拜神光赋（以“上辛之日，有事於圜丘”为韵）

大事在祀，吉日惟辛。伟汉皇之光宅，礼太乙之威神。就阳位，叙彝伦。青旌既载，苍璧斯陈。帝德惟馨，虔精诚而上感；天道不昧，发神光而下臻。斯所以昭乎望拜之地，肃尔侍祠之人。懿兹珍神，实曰灵贶。夺月之魂，韬云之状。集於祠侧，照此坛上。神实临下以无私，君亦当仁而不让。是时也，神光未动，远霭初收。天宇清而群动和肃，帝座正而万灵怀柔。倏尔电延，熠若星流。谓珠蚌之初剖，疑烛龙而暂游。武皇於是委王佩，亻免翠旒。自竹宫，望圜丘。拜上帝之赐，拥明神之休。遐徵所闻，以此为异。歌童不吴以奏曲，从臣勿亵而在位。奉其道永肩一心，答其祥敢有二事。光之降也，带火兮侵燎烟。临仙仗以增焕，映灵丘而乍图。帝之望也，香萧兮奠元酒。布清意而不倦，俨威仪而方久。善行无辙迹，抟之乃无；盛德有形容，视之而有。神既格思，人皆见之，助逮暗之祭，彰烛幽之时。讵比夫望於观台而为备，坐彼宣室而受厘。故能飞扇英声，腾乎茂实。笑鲁郊鼷鼠之告僭，鄙秦祀野鸡而获吉。来或从东，似合序於春令。至常以夜，若避明於朝日。今国家成功巍乎，明德依於。铺鸿猷而前王所羡，崇严祀而左史宜书。备礼告天，帝既逾於孝武。观光献赋，愚窃慕夫相如。


短歌行

百年鼎鼎世共悲，晨钟暮鼓无休时。



碧桃红杏易零落，翠眉玉颊多别离。



涉江采菱风败意，登楼侍月云为祟。



功名常畏谤谗兴，富贵每同衰病至。



人生可叹十八九，自古危机无妙手。



正令插翮上青云，不如得钱即沽酒。



短歌行

富贵得意如登天，自计一跌理不全，昼食忘味夜贵眠，渠过一日如一年。



春蚕得衣耕得食，农功初成各休息，卖酒垆边纷鼓笛，我过一年如一日。

二者求兼势安可，与我周旋宁作我。



春城桃李岂不妍，雪涧未妨松磊砢。



人生祸福难遽论，庙牺乌得为孤豚？




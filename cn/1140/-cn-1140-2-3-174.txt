同吴湖州饮孙太初墓侧

客子有山癖主人借游具道峯踏尽日将暮行厨置酒云归处【山有归云洞】云深古木号悲风松隂酹酒山人墓作亭表墓始阿谁延陵望古心相慕於乎山人何如人挂瓢词翰今犹存空同作传少谷序後来凭吊皆销魂寒烟薜荔哭山鬼老僧苹藻如儿孙世间万事东流水眼前且尽酒一尊残碑风雨犹磨灭人生何似南山石


128　魏帝陽瘖避禍　范粲終身陽狂不言　節或移於晚守或失於終


魏節閔帝陽瘖避禍，至於八年。閻按：「魏書、北史並云『絶言將垂一紀』。」〇案：通鑑云：「帝閉口八年，至是乃言。」終身爲范粲可也，「天何言哉」之言一出諸口，遂以不免。程子曰：「節或移於晚，守或失於終。」

【元圻案】魏書前廢帝紀：「帝諱恭，廣陵惠王羽之子〔一〕。帝以元叉擅權，因託瘖病絶言，將垂一紀。及莊帝崩，尒朱世隆等以王潛嘿晦身，有過人之量，乃令王所親申其意，且兼迫脇。王遂答曰：『天何言哉！』世隆等大悦，奉進璽綬。二年，齊獻武王廢帝於崇訓佛寺，而立平陽王脩。太昌初，帝殂於門下外省。」〇晉書隱逸傳：「范粲，字承明，陳留外黄人，官太宰中郎。齊王芳被廢，粲因陽狂不言，寢所乘車。不言三十六載，終於所寢之車。」

〔一〕「廣陵惠王」，原脱「惠」字，據中華本魏書卷一一前廢帝廣陵王紀補。






◇叹别赋

在羁旅兮为思，每居常而不乐，意难偕於骀荡，情易邀於陨获。愁非和而自来，忧试排而不却，退求己以自省，慨抚衿而太息。位不俟於一进，发徒彰於二色。名有似於务耕，学无均於譬织，在初归之为庆，庶因拙而自收。保私庭之宴喜，其昆弟而嬉游，校小文於摇笔，比楷式於临流，心每欢於接膝，行如喜於同。忽一去而数千，遂离居而别域，阻同被於当寐，乖其餐於终食。唯凭远望以代归，负相思其无力。（《艺文类聚》三十，《初学记》十八。）


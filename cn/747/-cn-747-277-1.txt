○水镜赋

原夫水能利物，镜以含虚，泛攸往，盘龙是居。蕴灵长而远蓄，悬洞鉴而藏诸。其止水也，体静而舒，惠风拂而逾益，明月来而不如。清则澈底，蒙纷濯洗，朗亦难杂，逢昏可合。则有分流学海，挂影仙台，映冰壶而洞澈，连锦帐以徘徊，是用益澄流品，取鉴群材，涸鲋思跃，飞难自猜，挹馀波而得润，虽屡照而常开。惟兹道也可允孚，惟兹务也可长守。所以息侥幸之心，杜谗慝之口，将座铭之不若，虽扑满而何有？士或湮沦，时多苦辛愿濯缨而未暇，思照胆而无因。空匪材而滥挹，愿将此以书绅。


吕琦


吕琦，字辉山，幽州安次人也。父兖，为横海军节度判官。节度使刘守文与其弟守光以兵相攻，守文败死，其吏民立其子延祚而事之，以兖为谋主。已而延祚又为守光所败，兖见杀。守光怒兖，并族其家。琦年十五，见执，将就刑，兖故客赵玉绐其监者曰：“此吾弟也。”监者信之，纵琦去。玉与琦得俱走，琦足弱不能行，玉负之而行，逾数百里，变姓名，乞食于道，以免。

琦为人美风仪，重节概，少丧其家，游学汾、晋之间。唐庄宗镇太原，以为代州军事推官。后为横海赵德钧节度推官，入为殿中侍御史。明宗时，为驾部员外郎，兼侍御史知杂事。河阳主藏吏盗所监物，下军巡狱，狱吏尹训纳赂反其狱，其冤家诉于朝，下御史台按验，得训赃状，奏摄训赴台。训为安重诲所庇，不与，琦请不已，训惧自杀，狱乃辨，蒙活者甚众。岁余，迁礼部郎中、史馆修撰。

长兴中，废帝失守河中，罢居清化坊，与琦同巷，琦数往过之。后废帝入立，待琦甚厚，拜知制诰、给事中、枢密院直学士、端明殿学士。是时，晋高祖镇河东，有二志，废帝患之，琦与李崧俱备顾问，多所裨画。琦言：“太原之患，必引契丹为助，不如先事制之。”自明宗时王都反定州，契丹遣秃馁、荝剌等助都，而为赵德钧、王晏球所败，秃馁见杀，荝剌等皆送京师。其后契丹数遣使者求荝剌等，其辞甚卑恭，明宗辄斩其使者不报。而东丹王又亡入中国，契丹由此数欲求和。琦因言：“方今之势，不如与契丹通和，如汉故事，岁给金帛，妻之以女，使强藩大镇顾外无所引援，可弭其乱心。”崧以琦语语三司使张延朗，延朗欣然曰：“苟能纾国患，岁费县官十数万缗，责吾取足可也！”因共建其事。废帝大喜，佗日以琦等语问枢密直学士薛文遇，文遇大以为非，因诵戎昱“社稷依明主，安危托妇人”之诗，以诮琦等。废帝大怒，急召崧、琦等问和戎计如何。琦等察帝色怒，亟曰：“臣等为国计，非与契丹求利于中国也。”帝即发怒曰：“卿等佐朕欲致太平而若是邪？朕一女尚幼，欲弃之夷狄，金帛所以养士而捍国也，又输以资虏，可乎？”崧等惶恐拜谢，拜无数，琦足力乏不能拜而先止。帝曰：“吕琦强项，肯以人主视我邪！”琦曰：“臣素病羸，拜多而乏，容臣少息。”顷之喘定，奏曰：“陛下以臣等言非，罪之可也，虽拜何益？”帝意稍解，曰：“勿拜。”赐酒一卮而遣之，其议遂寝。因迁琦御史中丞，居数月，复为端明殿学士。其后晋高祖起太原，果引契丹为助，遂以亡唐。琦事晋为秘书监，累迁兵部侍郎。天福八年卒。

赵玉仕至职方员外郎，琦事之如父，玉疾，亲尝药扶侍，及卒，为其家主办丧葬。玉子文度幼孤，琦教以学，如己子，后举进士及第云。琦有子余庆、端。






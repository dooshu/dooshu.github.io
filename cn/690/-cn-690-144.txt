卷一百四十四



卷之一百四十四

洪武十五年夏四月庚辰朔，享太庙。

辛巳，廉州府巡检王德亨上言：“家本阶州，界于西戎，有水银坑冶及青绿紫泥，愿得兵取其地，以归于朝。”上谓户部臣曰：“尽力求利，商贾之所为；开边启衅，帝王之深戒。今珍奇之产，中国岂无？朕悉闭绝之，恐此途一开，小人规剥，劳民伤财，为害甚大，况控制边境，贵于安靖，苟用兵争利，扰攘不休，后虽悔之，不可追矣。此人但知趋利，不知有害，岂可听也？”

礼部奏定封赠官制：“凡封侯赠谥，不加散官职事。江阴侯吴良原赠特进荣禄大夫、上柱国、中军都督府右都督，追封江国公，谥襄烈，今定开国辅运推诚宣力武臣、柱国，追封江国公，谥襄烈；中军都督府都督佥事孙世原赠开国辅运推诚宣力武臣、光禄大夫、柱国、中军都督府都督同知，追封富春侯，谥忠勇，今定赠开国辅运推诚宣力武臣，追封富春侯，谥忠勇；广西都指挥使王真原赠开国辅运推诚宣力武臣、柱国、前军都督府都督同知，追封临沂侯，谥桓义，今定赠开国辅运推诚宣力武臣，追封临沂侯，谥桓义。余皆改正。”诏从之。

置僧、道二司在京曰僧录司、道录司，掌天下僧道，在外府州县设僧纲、道纪等司，分掌其事，俱选精通经典、戒行端洁者为之。僧录司左、右善世二人，正六品；左、右阐教二人，从六品；左、右讲经二人，正八品；左、右觉义二人，从八品。道录司左、右正一二人，正六品；左、右演法二人，从六品；左、右至灵二人，正八品；左、右玄义二人，从八品。府曰僧纲司，掌本府僧教，都纲一人，从九品，副纲一人，未入流；道纪司掌本府道教，都纪一人，从九品，副纪一人，未入流。州曰僧正司，僧正一人，道正司道正一人。县曰僧会司，僧会一人，道会司道会一人，俱未入流。凡天下府州县寺观僧道名数，从僧录、道录二司核实而书于册，其官一依宋制，不支俸给吏牍，以僧道为之，仍以佃户充从者。凡各寺观住持有缺，从僧道官举有戒行、通经典者送僧录、道录司考中具申，礼部奏闻，方许。州县僧道未有度牒者，亦从本司官申送，如前考试，礼部类奏出给。凡内外僧道二司专一检束天下僧道，恪守戒律清规，违者从本司理之，有司不得与焉，若犯与军民相干者，方许有司惩治。

甲申，迁故元梁王把匝剌瓦尔密及威顺王子伯伯等家属于耽罗，赐伯伯衣一袭、马十匹。

乙酉，遣行人往赐云南军士钞，人五锭，凡钞三十万锭。

丙戌，诏天下通祀孔子，赐学粮，增师生廪膳。上谕礼部尚书刘仲质曰：“孔子明帝王之道，以教后世，使君君臣臣父父子子，纲常以正，彝伦攸序，其功参于天地。今天下郡县庙学并建，而报祀之礼止行京师，岂非阙典？卿与儒臣其定释奠礼仪，颁之天下学校，令以每岁春、秋仲月通祀孔子，又命凡府州县学田租入官者悉归于学，俾供祭祀及师生俸廪。”仲质对曰：“前代学田多寡不同，宜一其制。”乃诏定为三等：府学一千石，州学八百石，县学六百石，应天府学一千六百石，各设吏一人以司出纳，师生月给廪膳米一石，教官俸如旧。

龙虎卫千户俞贤征云南战殁，丧至龙江，遣官祭之，仍赐其家米二十石、布二十匹。贤，和州人，命工部于和州葬之，为起坟茔，寻又赐其家绮帛三十二匹。

府军前卫指挥郝尚、神策卫指挥茅鼎俱征云南被创还，各赐绮帛、钞。

泗州卫指挥佥事钱聚、仪真卫指挥佥事凌实平处州山寇还，人赐钞七十六锭。

以襄阳卫知事贾励试兵部右侍郎。

丁亥，太白昼见。

以刑部总部郎中阎育试右侍郎。

初昏，辰星犯井宿。

己丑，命羽林等卫造军士庐舍二千间，每十间为连间，广一丈二尺，纵一丈五尺。

壬辰，免浙江、江西、河南、山东、直隶府州税粮。诏曰：“惟皇上帝眷我生民，自统一以来，虽暂有雨旸之愆而未至凶荒。然每念江左之民减衣薄食，助我兴王，供亿浩繁，勤劳特甚，其江西、浙江次第归附，及定中原，越大江，达淮河，漕河南之粟，以抵北平，劳亦甚矣。近年以来，二布政司并直隶府州县官吏、粮长不恤小民，皆以逮问，其今年夏秋税粮尽行蠲免，官田减半徵收。河南、山东之民淳厚笃实，毕力田亩，无有巧取愚强凌弱之患，然山东东给辽阳，北给北平，河南北供山西，西入关中，劳费亦均，其今年夏秋税粮一例优免。”

癸巳，工部尚书赵俊奏餙东宫殿宇及公主府所用青绿，请令民采办。上曰：“姑随所有用之，勿劳民也。”俊曰：“库藏所贮恐不足用，且令其采办，以价直给之，亦不伤民。”上曰：“青绿产于深山穷谷，民岂能自采？必待贩鬻而后得之，尔但知给以价直，不知有司急于取办，未免过于督责，而吏卒夤缘肆贪，所得之直不偿所费，况货殖之人乘时射利，高价以售，民受驱迫者急于应办，转为借贷，其弊百端，为害滋甚，岂可以粉餙之故而重扰民乎？”

羽林等十八卫士卒一万四千一百人平处州等处山寇还，命赐钞七万五百五锭。

礼部尚书刘仲质言：“通政司职专出纳，王命与内外诸司俱无文移，有径行通政司者，以违制论。”上曰：“今在外诸司未知，若遽罪之，恐误罹者多，宜移文使知之。”

命礼部凡国子监生病故者，有司给棺具，归其丧于家。

夜，荧惑出太微端门。

乙未，改仪鸾司为锦衣卫，秩从三品，其属有御椅、扇手、擎盖、旛幢、斧钺、鸾舆、驯马七司，秩皆正六品。

丙申，更定春坊为左、右春坊，置左春坊左庶子一人，正五品，左谕德一人，从五品，左中允二人，正六品，左赞善二人、左司直郎二人，俱从六品，右春坊官制并同左春坊。

以正字魏德寿为司直郎。

龙江卫指挥佥事赵鉴、副千户张兴征云南被创殁，赐鉴子宗绮帛四十二匹、钞二百锭，兴家属绮帛三十六匹、钞一百六十锭。

戊戌，置云南大理府及蒙化等州儒学。

上海知县王瑛以选力士不称旨，刑官以欺诳不敬论之，给事中刘逵驳以为“贡举非人，律有定条，选力士不称而坐以不敬太重，不当律意”。上是其言，命法司自今论决，务从平恕，毋或深文，于是瑛得从轻论。

己亥，皇第十四孙孟烷生，楚王世子也。

吉安侯陆仲亨遣使驰奏乌撒诸蛮复叛，上敕谕征南将军頴川侯傅友德、左副将军永昌侯蓝玉、右副将军西平侯沐英曰：“乌撒诸蛮伺官军散处，大势不合，故有此变。朕观云南之地如曲靖、普安、乌撒、建昌即今势在必守，其东川、芒部、乌蒙未可遽守也，且留大军屯聚，荡除乌撒、芒部等蛮，戮其酋长，使之畏威，方可分兵守御。彼蛮负固者尚多，尔其慎之。”

辛丑，辽东东宁、草河千户所招降故元合罗城万户府校卒及鸭绿江东遗民，凡二千六百八十六人，送至辽阳，诏以衣粮给之。

浙江都指挥使司言：“杭州、绍兴等卫每至春则发舟师，出海分行嘉兴、澉浦、松江、金山，防御倭夷，迨秋乃还，后以浙江之舟难于出闸，乃聚泊于绍兴钱清汇，然自钱清抵澉浦、金山，必由三江海门俟潮开洋，凡三潮而后至，或遇风涛，动踰旬日，卒然有急，何以应援？不若仍于澉浦、金山防御为便，其台州、宁波二卫舟师则宜于海门宝陀巡御，或止于本卫江次备御，有警则易于追捕，若温州卫之舟卒难出海，宜于蒲洲、楚门海口备之。”诏从其言。

癸卯，以儒士吴颙为国子监祭酒。上谕之曰：“国学者，天下贤材所萃而四方之所取正，必师道严而后模范正，师道不立则教化不行，天下四方何所取？则卿宜崇重道义，正身率下，俾诸生有所模范，若徒以文辞为务，记诵为能，则非所以为教矣。夫钟鼓扬则闻于远，德义著则人乐从，尔其慎之，勉副朕意。”

乙巳，改岷州卫为军民指挥使司，西固城千户所为军民千户所。

丙午，户部奏天下郡县所进赋后黄册丁粮之数，类多错误，请逮问之。上曰：“里胥或不谙书筭，致有错误耳，若罪之，则当逮者众，且以郡县之广，人民赋税之繁，其间岂无误者？令官为给钞市纸笔，再造以进，复有错误，然后罪之。”

诏旌表辽东高希凤、裴皮铁家。时故元臣名祖自定辽来归，上问辽东风俗。名祖言：“辽东地遐远，民以猎为业，农作次之，素不知诗书而其俗尚礼教。凡子丧其父，妻丧其夫，皆日至墓所拜哭，奠酒浆，百日乃止，服衰三年，不饮酒食肉，不理发，不游猎，不与人语戏，间有以歉岁食肉者，乡人共诋之。”又言：“往年石城有高希凤者，本光州固始县人，戊戌秋在辽东老鸦寨为乱兵所掠，力抗不伏，乱兵断其右腕而死，其妻刘氏被虏，行十余里，骂不绝口，亦为所杀。希凤仲弟药师奴亦死于乱，妻李氏携其子文殊孤、侄僧保往高丽避难，至中途度不能两全，以其子差长弃之，独携侄以行，及圣朝混一区宇，居民复业，李氏访得其子，同归守夫墓。希凤季弟伯颜不花为纳哈出所杀，其妻郭氏高丽人，居浑滩，自缢死于马枥。希凤从子高塔失丁亦为父仇诬陷而死，其妻金氏与姑邢氏缢死于鱼坞所居之室。一门五妇，皆尽节义。”又言：“定远南河寨斡罗村有卒裴皮铁者疫死，其妻李氏女直人，年二十二，停柩二年，昼夜哀临，比葬之日陈祭。辞柩毕，缢于屋西桑树而死，乡人义之，遂合葬焉。臣耳目所见闻，有如此者。”上为之动容称叹，即日诏有司旌表希凤家为五节妇之门，裴皮铁家为贞节之门。

丁未，赐宁国卫指挥佥事陆达上元县新亭乡田地、山塘三顷四十三亩。

戊申，以陆贤为驸马都尉，尚第五皇女汝宁公主。贤，吉安侯仲亨子也。

是月，贵州宣慰使宋诚母刘氏来朝，贡马，赐以纱罗、袭衣、米三十石、钞三百锭，寻又赐衣三袭，遣归。

马湖府知府安仁贡马，赐以绮帛、钞锭。

西堡蛮贼寇普定，贵州卫指挥同知顾成出兵击败之。时征南将军頴川侯傅友德遣成守普定，会蛮贼一万五千余人来攻城甚急，成坚壁不动，徐俟其怠，将兵出北门击之，贼遂败走。








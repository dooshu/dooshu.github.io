○廣西圖序

廣西古百粵地。當嶺南右偏、三江 【 府江左江右江、】 襟帶。提封甚廣。然內給藩封。外困邊圉。而風壤氣習。又視廣東特異。如府江綿亘八百里。則巳半為苗夷所有。阻兵江道。肆為寇竊。不但古田荔蒲數縣。 【 俱桂林府屬、】 苦其蠶食而巳。潯州則大藤峽跨在黔鬱二江 【 俱在潯州境內、】 之間諸蠻巢穴在焉。剽剠四出。急則投竄。雖有上隆州 【 田寧府屬、】 五屯所 【 在梧州府藤縣境內、】 扼其咽吭。不足制也。若興安 【 桂林府属縣、】 西延六峒。 【 在興安境內、】 與武岡州 【 湖廣属州、】 陽峒接壤。猺實據之。是為桂林北境之患柳 【 柳州、】 慶 【 慶遠、】 以西。則八寨 【 在柳州境內、】 號為盜區。洛容懷遠。 【 俱柳州属縣、】 並罹慘毒。而賓州 【 柳州府属、】 其襟喉矣。然右江一帶。惟岑氏 【 今思恩田寧泗城各土官俱是、】 最強。思 【 思恩、】 田 【 田寧、】 既巳殘破。則泗城州猶嬰樊之虎。計非削弱不可也。且南寧控遏兩江。坐躡交阯。 【 自南寧太平西南入約十餘程、】 桂筦保障。或者其在是乎。


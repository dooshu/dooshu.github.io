24　歸心篇星説倣天問　天問不若莊子天運簡妙　傅玄有擬天問


顔之推歸心篇、顔氏家訓之第十六篇。孔毅父全云：「武仲。」星説，亦倣屈子天問之意。然天問不若莊子天運之簡妙。巫咸祒之言，不對之對，過柳子天對矣。【原注】傅玄擬天問，見太平御覽。

【元圻案】莊子天運曰：「天其運乎？地其處乎？日月其争於所乎？孰主張是？孰綱維是？孰居無事推而行是？意者其有機緘而不得已邪？意者其運轉而不能自止邪？巫咸祒曰：『來，吾語女。天有六極五常，帝王順之則治，逆之則凶。九洛之事，治成德備，監照下土，天下戴之〔一〕，此謂上皇。』」〇書録解題：「清江三孔集四十卷，中書舍人新淦孔文仲經父、禮部侍郎武仲常父、户部郎中平仲毅父撰。先聖四十八世孫。黄太史頌當時人才，有曰『二蘇聯璧，三孔分鼎』。」〇四庫書著録。〇柳宗元天對，見本集。〇毅父，平仲之字，全注誤。

〔一〕「戴」，原作「載」，據中華本莊子集釋卷五下天運改。






锺馗图

乡丈凌彦翀，名云翰，号柘轩。至正间，以《周易经》与士衡叔祖同登浙省乡榜，授平江路学正，不赴。才高而学博，为乡党所推。一日来访叔祖不在，以所《和石湖田园杂兴》诗一帙留寄舍下。数日，予尽和之。及见大惊，喜为作序文于前，因是遂刮目相视，且叹叔祖之不能尽知也。继以梅词《霜天晓角》一百首，柳词《柳梢青》一百首，号梅柳争春者，属予和之。予亦依韵和就，大加赏拔。予视先生犹大父行，而先生不以齿德自居，过以小友见待，每于诸长上前，称之不容口，喜后进之有人也。洪武庚申冬，为人《题锺馗图》云：“朔风吹沙目欲眯，官柳摇金梅绽蕊。终南进士倔然起，带束蓝袍靴露趾。手掣硬黄书一纸，若曰上帝锡尔祉。猬磔于思含老齿，颐指守门荼与垒，肯放妖狐摇九尾声。一声爆竹人尽靡，明日春光万馀里。”不数日，为乡人官于外郡者飞举。里胥临门，不容辞避，迫肋上路，到京授四川学官，遂成诗谶。在任以乏貣举谪南荒以卒，归骨西湖。予送之葬，有绝句云：“一去西川隔夜台，忍看白璧瘗苍苔。酒朋诗友凋零尽，只有存斋冒雨来。”盖感知己也。


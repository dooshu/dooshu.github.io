○岁寒知松柏後雕赋（以“贞心劲节，翠贯四时”为韵）

穷阴忽至，品物尽瘁。惟良木之坚贞，映衰林而葱翠。桃蹊李径，闻别叶之互飞。松涧柏陵，见修条之自异。谅本性以无易，托斯时而不类。虽杀菽之霜再三，断篷之风数四。徒凛凛以终日，竟青青而在地。懿夫春夏荣滋，我不竞於芳时。秋冬凄冽，我不改其素节。遥分郁郁之烟，远映霏霏之雪。故其桑榆种其前後，杞梓植其行列。或萧瑟以柯空，或离披而条折。何在昔而相混，果迄今而旌别。观夫阳曜以芳菲为事，阴凝而肃杀为名。徒运彼以寒暑，岂齐我於枯荣。斯乃时累不能累其质，天损不能损其贞。亦被霜气，亦含风声。挺乔枝而易识，在灌木而难并。故苍然以殊致，岂蠢尔以丛生。异其郁郁秀色，亭亭高干。产二仪之内，我独後雕；处群木之中，孰云共贯。当其黄陨，方可瞻玩。庭有槐兮落际，山有榛兮雕阴。见枯槁之无色，识茂悦之有心。爱日照而逾静，严飙吹而转劲。或出众而标奇，或处幽而表正。虽结根山岭，移植轩屏，如全真而率性。客有择木务材，感衰叹盛。悟标劲无永，申蚍蜉之歌；爱坚贞不渝，发风雨之咏。松兮柏兮，犹君子之志行。


○为宗正卿请复常膳表

臣某等言：今月某日，伏奉批诏，以臣所请复常膳御正殿，未赐允许者。臣等恭承诏旨，窃仰圣谋，以为前史所垂，正言可取，则应天动人之事，实哲王致理之先。然臣伏思陛下继体以来，推诚必至，友爱之道，显教万方，恻隐之心，罔遗一物。於王师致讨，司寇用刑，率皆毒被蒸人，罪兴众怒。救残虐之极弊，惩悖乱之元凶。而後效顺立功，报之爵禄，劳心焦思，痛在疮痍。屡降德音，勤行王道，得非应天以实，而动人以行哉？况谪见之後，戒惧不遑，朝野所知，星辰所照。则大官进御，路寝燕居，既举旧章，将逾期月。固可以特开睿鉴，俯循群心，理且叶於至公，事兼存於大体。臣某等谬居宗绪，敢贡饰词，尽布腹心，复干宸。无任仰望兢越屏管之至。


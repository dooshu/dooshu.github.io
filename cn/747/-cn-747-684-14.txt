○第三表

臣某等言：昔袁盎以汉文孝过於曾参，臣今伏以圣情之恸，过於汉文远矣，凡在群下，孰不归仁？臣等荒迫之中，窃有所感。伏以大行皇帝深惟天下之重，凭几顾命，俾陛下三日而听政。今熙熙万国，企闻王言，已七日矣，而御哀永慕，未忍抑从，尚可谓奉先皇之旨，行天子之孝乎？大行皇帝封植万邦，传之陛下，属艰难之运，当金革之辰，庶务权宜，悬於晷刻，如或一夫不获，一事不理，虽陛下心同大舜，迹齐武丁，岂可谓负荷祖业，永利兆庶之望也？臣等荒愚，未见其可，所以前後三表，血诚上请。祗冒宸，战越伏深，无任忧戚之至。


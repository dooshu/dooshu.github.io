咏史杂成口号十首

其一

亡楚奇功一旦收，芦中人去水悠悠。
昭关烟草荒（一作苍）茫外，千古何人解报仇。

其二

黄金台下两茫茫（一作苍苍），云梦悲风满大荒。
凭吊兴亡千古事，风流燕楚二昭王。

其三

英雄草泽气成云，烈士遗风耻二君。
堪笑士衡归洛后，何颜更作辨亡文。

其四

遗恨殷郊太白旗，黄虞千载更无依。
当时尚有顽民在，何事西山独采薇。

其五

羽扇纶巾油壁轩，隆中三策为谁喧。
英雄寂寞归黄土，千载西风五丈原。

其六

江左衣冠六代愁，门庭花草色千秋。
可怜卞氏推三烈，当是乌衣第一流。

其七

草泽游魂（一作龙）性（一作气）不驯，英雄短气未亡秦。
素书三卷寻常事，谁是（一作似）当年授履人。

其八

如花歌舞入长门，肠断君王雨露恩。
自请和戎青海月，琵琶一曲向谁论。

其九

束发从王志未赊，宝刀风雨拂霜花。
黄云白水真人气，年少功名邓仲华。

其十

蓼莪三废有遗音，嵇绍衣冠血满襟。
叔夜家风空（一作岂）扫地，广陵绝曲倍伤心。


◎四美

卓阁老又云：道光乙酉冬，余在京，闻江南乡试二场有题诗卷面者，系七律一首，后四句云："薄采慈姑吟怨句，漫煎益母治相思。临行互剪罗衫袖，珍重啼痕好护持。"末书"坐九王复题"。盖坐字九号也。是科闱中有两王复，一安徽人，一江苏人。后乙未岁，余以阁学典江南试，得一卷，已定前列，因诗结联用四美两字，嫌其不甚庄重，遂斥之。及折弥封，阅其名，乃王复也。


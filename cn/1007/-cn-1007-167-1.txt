张枢　宫词十首

尧殿融春天宴开，山呼才了乐声催。

侍臣宣劝君恩重，宰相亲王对举杯。

张枢

张枢　宫词十首

观堂钟响待催班，步入朱廊十二间。

宣坐赐茶开讲席，花砖咫尺对天颜。

张枢

张枢　宫词十首

月笼梅影夜深时，白玉排箫索独吹。

传得官家暗宣赐，黄金约臂翠花枝。

张枢

张枢　宫词十首

翠枝斜插滴金花，特髻低蟠贴水荷。

应奉人多宣唤少，海棠花下看飞梭。

张枢

张枢　宫词十首

笙歌散后归深院，花柳阴中过曲廊。

静掩金铺三十六，黄昏处处爇衙香。

张枢

张枢　宫词十首

灿锦堂西过夕阳，水风吹起芰荷香。

内监催扫池边地，准备官家纳晚凉。

张枢

张枢　宫词十首

晚凉开院近中秋，香染金风倚桂楼。

花月新篇初唱徹，内人传旨索歌头。

张枢

张枢　宫词十首

银簧乍靘参差竹，玉轴新调尺合弦。

奏罢六么花十八，水晶帘底赐金钱。

张枢

张枢　宫词十首

回廊隔树帘帘卷，曲水穿桥路路通。

禁漏滴斜花外日，御香薰暖柳边风。

张枢

张枢　宫词十首

紫阁深严邃殿西，书林飞白揭宸奎。

黄封缴进升平奏，直笔夫人看内批。

张枢


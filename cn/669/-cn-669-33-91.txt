91　蘇門四學士　晁子智囊括四海　張子筆端回萬牛　張耒贊蘇門諸公　蘇門六君子集


後山答李端叔書云：「蘇公之門有客四人：黄魯直、秦少游、晁无咎，則長公之客也；張文潛，則少公之客也。」魯直以團茶洮州緑石硯贈无咎文潛詩云：「晁子智囊可以括四海，張子筆端可以回萬牛。」文潛贈李德載詩云：「長公波濤萬頃陂，少公巉秀千尋麓。黄郎蕭蕭日下鶴，陳子峭峭霜中竹。秦文倩麗舒桃李，晁論峥嶸走珠玉。」可以見一時文獻之盛。

【元圻案】陳後山集九答李端叔書曰：「足下謂僕之文似兩蘇，人情喜於自伸，蔽於自知，至於擬之非其倫，譽之非其情，亦知避矣。兩公之門有客四人：黄魯直、秦少游、晁无咎，長公之客也；張文潛，少公之客也。僕自念不敢齒四士，而足下遽進僕於兩公之間，不亦怵乎！」〇晁補之，字无咎，鉅野人。事跡具宋史文苑傳。〇陳氏書録解題别集類中有豫章、宛丘、後山、淮海、濟北、濟南集各若干卷，云蜀刊本，號蘇門六君子集。案濟北，則晁无咎；濟南，則李廌方叔。〇宋汪藻浮溪集書張文潛集後云：「文潛名耒，譙郡人。元祐中，兩蘇公以文倡天下，從之游者，公與黄魯直、秦少游、晁无咎，號『四學士』。而文潛之年爲最少，兩蘇公諸學士既相繼以殁，公巋然獨存，故詩文傳於世者尤多。」






列传第五十六 伯颜（相嘉失里）


伯颜，巴邻氏。曾祖失儿古额秃，为巴邻部长，率二子阿剌黑、纳牙阿归于太祖，授巴邻部左千户。纳牙阿为太祖中军万户，自有传。阿剌黑，伯颜祖父也，袭父职，兼断事官，从太祖伐西域，攻拔忽毡城，遂以忽毡为其食邑。阿剌黑子晓古台袭千户，从宗王旭烈兀于西域。晓古台生伯颜。

至元初，旭烈兀遣伯颜入奏，世祖伟其言貌，曰：“非诸侯臣也，其留事朕。”以右丞相安童女弟妻之。拜光禄大夫、中书左丞相。伯颜凝重寡言，诸曹白事尤难决者，徐以一二语判之，众服曰：“真宰相也。”四年，改中书右丞。七年，迁同知枢密院事。

十一年，大举伐宋，与史天泽并拜中书左丞相，行省荆湖。初，世祖与刘秉忠议伐宋，秉忠以无元帅对，及见伯颜，乃谓世祖曰：“取江南有人矣。”姚枢亦奏：“如求大将，非安童与伯颜不可。”至是，遂与天泽并任焉。天泽又以病表请专任伯颜，乃以伯颜领河南等路行中书省，诸将并听节制。秋七月，陛辞，帝曰：“昔曹彬以不嗜杀平江南，汝其体朕意，为朕曹彬可也。”

九月甲戌朔，会师于襄阳，分三道并进：唆都以兵一万，由东道趋枣阳；翟招讨以兵一万，由西道老鸦山趋荆南；伯颜与平章政事阿暐，由中道循汉水趋鄂州。万户武秀为前锋，遇潦水泛滥，无舟楫，伯颜曰：“吾且飞渡大江，岂惮此潢潦！”命壮士负甲仗骑而前导，麾诸军毕济。次盐山，距郢州二十里，宋兵十余万夹汉水城万胜堡，号为新郢，两岸战舰千艘，横铁蒐江中，以遏舟师。惟黄家湾有小河，经鹞子山入唐港，可达于江，宋人又为坝筑堡于上，严兵守之。伯颜遣总管李庭、刘国杰攻拔黄家湾堡，凿坝挽舟出唐港，整列而进。诸将请曰：“郢城，我之咽喉，不取恐为后患。”伯颜曰：“用兵有缓急，攻城下策也。大军之出，岂为此一城哉！”遂舍郢不攻，由平江堰顺流而下。伯颜与阿暐殿后，不满百骑。至泉子湖，郢将赵文义、范兴以二千骑来袭，还军击之，文义、兴俱死，斩获数百人。

十月，次沙洋堡。命断事官杨仁风招之，不应。复遣一俘持黄榜檄文，传文义首入城，招其守将王虎臣、王大用。虎臣等斩俘，焚黄榜，其裨将傅益以水军十七人降。伯颜复命吕文焕招之，仍不应。乃水陆并进，有裨将李国用以巫术召风，风起，伯颜命炮手元帅张荣实顺风燃炮，焚城中庐舍，城遂拔。万户忙古歹获虎臣、大用等，屠其城。进次新城，使万户帖木儿、史弼列沙洋所馘于城下，射黄榜檄文以招之。守将边居谊邀文焕语，至城下，飞矢中右臂，奔还。未几，其总制黄顺逾城降。明日，副统制任宁亦降，居谊终不出。乃令总管李庭攻其外堡，拔之，诸军蚁附而上，内堡亦破，余众三千人皆战死，居谊阖家自焚，并诛王虎臣、王大用等。遣万户帖木儿等奏沙洋、新城之捷。

十一月丙戌，次复州，安抚使翟贵以城降。阿暐使右丞阿里海涯来请渡江之期，伯颜不答。明日，又来，仍不答。阿暐自至，问之，伯颜曰：“此大事，主上付吾二人，可使余人知吾虚实乎！”潜刻期而去。大军次蔡店。宋淮西制置使夏贵等，以战舰万艘分据要害，都统王达守阳逻堡，京湖宣抚使朱礻异孙以游击兵扼中流，大军不得进。伯颜大会诸将，议渡江。遣总管刘深、千户马福观沙湖水势，福建议沦河口可通沙芜入江，伯颜使觇沙芜口，夏贵亦以精兵守之。乃围汉阳军，声言由汉口济江，贵果移军来援。

十二月丙午，大军次汉口。诸将自汉口开坝，引船入沦河，先遣万户阿剌罕巡视阳逻城堡，径趋沙芜，入大江。壬子，伯颜战舰万计，连樯而至，以数千艘泊沦河湾。诸将言沙芜南岸有宋战船，可攻而取之。伯颜曰：“吾亦知其可取，虑汝辈贪小失大。一举渡江，收其全功可也。”进攻阳逻堡。再遣人招之，俱不应，其将士曰：“我辈受宋厚恩，戮力死战，此其时也，安有归降之理！今日犹赌博之孤注，输赢在此一掷。”伯颜麾诸将攻之，三日不克。乃密与阿暐议曰：“彼谓我必拔此堡，方能渡江。此堡守御坚固，攻之徒劳。汝今夜以铁骑三千直趋上流，为捣虚之计，诘旦渡江，袭南岸。已过，则遣人告我。”乃分遣阿里海涯督万户张宏范、忽失海涯折的迷失等，先以步骑攻阳逻堡，夏贵来援。阿术出其不意，率万户晏彻儿、忙古歹、史格、贾文备四翼军，溯流西上四十里，对青山矶而泊。是夜，雪大作，遥见南岸尚露沙洲，阿暐登舟，率诸将径趋之。史格一军先渡，为宋将程鹏飞所却。总管史塔剌浑继进，擒其将高邦显等，鹏飞身被七创，败走，获船千余艘，遂抵南岸。阿术与镇抚何玮等数十人登岸，与宋军相持，夏贵在江南，不能为声援，我军遂起浮桥，成列而济。阿里海牙继遣张荣实、解汝楫等四翼军，舳舻相衔，直攻夏贵。贵引麾下军数千先遁，诸军乘之，斩馘不可胜计，追至鄂州东门而止。阿暐遣使告捷，伯颜大喜，急攻阳逻堡，拔之，斩王达。诸将谓贵大将，不可使逸去，请追之，伯颜曰：“阳逻堡之捷，吾欲遣使告于宋人，今贵走代吾遣使，不必追也。”

阿暐还渡江，议兵所向，或欲先取蕲、黄，阿暐曰：“若赴下流，退无所据。先取鄂、汉，虽迟旬日，可为万全计。”伯颜从之。进次鄂州，焚战船三千艘，火照城中，宋人大恐。乃遣吕文焕、杨仁风等谕之曰：“汝国所恃者，江、淮而已，今大兵渡江，如履平地，汝辈何不速降？”知鄂州张晏然、知汉阳军王仪、知德安府来兴国并以城降，程鹏飞亦以本军降。伯颜承制以宋鄂州民兵总制王该知州事，王仪、来兴国仍旧任，分宋降卒隶诸将，凡逃民悉纵还之。遣万户也的哥、忽都歹入奏。分命阿剌罕先锋黄头收寿昌粮四十万斛，以济军需。留阿里海涯等以兵四万戍鄂、汉。伯颜与阿暐率大军东下，以侍卫亲军都指挥使秃满台为诸军殿。

十二年正月癸酉朔，阿暐先至黄州。宋知州陈奕降，伯颜承制授奕沿江大都督。遣奕与吕文焕以书招蕲州安抚使管景模，阿暐复以舟师造其城下。伯颜至蕲州，景模出降，承制授以淮西宣抚使，留万户带塔儿守之。阿术以舟师趋江州，宋兵部尚书吕师夔、知江州钱真孙，及知六安军曹明皆以城降，伯颜承制以师夔守江州。师夔宴伯颜于庾公楼，饰宋宗室二女以献，伯颜怒曰：“吾奉天子之命，兴师问罪，岂以女色移吾意乎！”斥遣之。知南康军叶阊来降，殿前都指挥使、知安庆府范文虎亦奉书纳款。伯颜至湖口，遣千户宁玉造浮桥以渡，大风，祷于山神，有顷风息，大军毕渡。伯颜承制授范文虎两浙大都督，以其从子友信知安庆府事，命万户乔珪戍之。次池州。都统制张林以城降，通判权州事赵昴发与其妻自经死，伯颜命具衣衾葬之。

宋宰相贾似道遣袁克己、宋京致书，请还已降州郡，约贡岁币。伯颜遣囊加歹偕克己入奏，止京以待，且使谓似道曰：“未渡江议和入贡则可，今沿江诸郡皆内附，欲和则汝自来面议。”囊家歹还，乃释宋京。贾似道屯于丁家洲，步兵十三万，号百万，孙虎臣为前锋，夏贵以战舰二千五百艘横亘江中，似道将后军。伯颜曰：“众寡不敌，宜以计胜。”令军中作大筏数十，置薪刍于上，阳言欲以火攻，宋人昼夜严备。战士少懈，乃命左右翼万户率骑兵夹江而阵，炮声震百里，宋军阵动，我师掠宋战舰，大呼曰：“宋人败矣！”似道仓皇失措，遽鸣金收军，军溃。阿暐以小旗麾何玮、李庭等率舟师冲击，伯颜命步骑左右犄之，追奔百五十余里，获战舰二千余艘。似道东走扬州，贵走庐州，虎臣走泰州。进攻太平州，知州孟之缙及知无为军刘权、知镇巢军曹旺等，并以城降。大军次建康之龙湾，大赉将士。宋沿江制置使赵溍遁，都统徐之荣、翁福、茅世雄等以城降，命招讨使唆都守之。镇江府管军总管石祖忠以城降。江东及淮西滁州诸郡亦相继降。时民乏食，又疾疫，伯颜开仓赈之兼施医药，宋人大喜曰：“真王者之师也。”

伯颜遣左右司员外郎石天麟诣阙奏事，世祖大悦，悉允所请。命伯颜以行中书省驻建康，阿塔海、董文炳以行枢密院驻镇江，阿暐别奉诏取扬州。四月，诏盛夏不利行师，俟秋再举。伯颜奏曰：“宋人据江海，如兽之走险，今已扼其吭，少纵之则逸而逝矣。”世祖语使者曰：“将在外，不从中制，兵法也，宜从丞相言。”五月，复命奉御爱薛召伯颜赴阙，以阿剌罕为参政，留治省事。伯颜至镇江，会诸将计事，令各还戍地，乃渡江北行，入见于上都。七月癸未，进右丞相，让功于阿暐，诏以阿暐为左丞相。阿暐材勇善战，而士心不附，伯颜患之，乃曲加礼敬，由是众皆悦服。

八月癸卯，受命还行省，取道益都，按视溯州防军，调淮东都元帅孛鲁欢、副都元帅阿里伯，以所部兵溯淮而进。九月至淮安，射书城中，谕守将降；又使降将孙嗣武招之，皆不应。乃使招讨使别里吉迷失攻北城，伯颜与孛鲁欢、阿里伯攻其南城堡，拔之。十月，进围扬州。留孛鲁欢、阿里伯守湾头新堡。至镇江，罢行院，以阿塔海、董文炳同署事。十一月，分兵为三路，期并会于临安。阿剌罕等为右军，以步骑自建康趋独松岭；董文炳为左军，以舟师自江阴循海道趣澉浦、华亭；伯颜与阿塔海由中道，节制诸军，水陆并进。

先是，常州守王宗洙遁，通判王虎臣以城降，其都统制刘师勇与张彦、王安节等复推姚訔为帅，坚守不下，彦与安节拒战于吕城，大败，彦以众降。伯颜至常州，命吕文焕射书城上，谕以祸福，不应，文焕又为流矢所中。乃命掾史书榜文，射入城中，曰：“常州已附之地，尔等复来据之，大丞相亲临攻击，势易摧枯。然念主上好生恶杀，务以招徕为先，连日遣人告谕，未见听从。尔之士民，勿以归降复叛为疑，约以来日，如出城归附，以保生灵，前罪一无所问，仍依沿江已附州城一例优加爵赏，四民各令安业。若更执迷坚拒，城破之日，枕尸流血，老幼无遗。宜速深思，无贻后悔。”又不听。乃督帐下亲军攻南城，命亲军先登，竖红旗城上，诸军见而大呼曰：“丞相登矣！”师毕登，宋兵大溃，拔其城，屠之。訔战死，安节被执，不屈死，惟师勇遁去。以行省都事马恕为常州尹。遣蒙古军都元帅阇里帖木儿、万户怀都先据无锡州，万户忙古歹、晏彻儿巡太湖，又遣监战亦乞里歹、招讨使唆都、宣抚使游显，会阇里帖木儿先趋平江。初，伯颜出都，帝以手诏付之，使谕宋主。至是，遣降人游介实，奉诏书副本使于宋，仍以书谕宋大臣。十二月，宋工部侍郎柳岳等奉其国主及太皇太后书，并宋之大臣与伯颜书来见，垂涕言：“太皇太后年高，嗣君幼冲，且在衰绖中，自古礼不伐丧，乞哀恕班师，每年进奉修好。且今日事至此者，皆奸臣贾似道失信误国，非太皇太后之意也。”伯颜曰：“主上即位之初，奉国书修好，汝国执我行人，至十有六年，所以兴师问罪。今又无故杀我行人。如欲大军不进，将效钱王纳土乎？李主出降乎？尔宋昔得天下于小儿，今亦失于小儿，天道如此，何多言也。”乃遣招讨使抄儿赤，以柳岳来使事，及严忠范所赍国书入奏。次平江，宋都统王邦杰等出降。遣囊家歹与柳岳至临安，宋尚书夏士林、侍郎吕师孟、宗正少卿陆秀夫又以书来，请尊世祖为伯父，世修子侄之礼，且约岁币银二十五万两、币二十五万匹，伯颜不答。遣忙古带、范文虎，会阿剌罕、昔里伯取湖州，留游显、怀都、忽都不花屯兵镇守平江，别遣宁玉守吴江长桥，桥玉所造也。

十三年正月，次嘉兴，安抚使刘汉杰以城降，留万户忽都虎等戍之。宋军器监刘庭瑞又以其宰相陈宜中等书来，伯颜亦不答，遣庭瑞返。宜中遣御史刘岊奉宋主称臣表副本，及致书伯颜，约会长安镇。大军至崇德，宜中又令都统洪模持书，同囊家歹来见。已而伯颜次长安镇，宜中等不至。进至皋亭山，宋主遣知临安贾余庆，同承宣使赵尹甫、防御使赵吉甫，奉传国玺及降表诣军前。伯颜受之，召宋宰执议出降。时宋宰相陈宜中已遁，宋主以文天祥代为宰相，辞不拜，自请至军前。大军至临安北十五里，分遣董文炳、吕文焕、范文虎抚慰军民。伯颜闻宜中与张世杰等挟益王、广王航海去，亟遣右军阿剌罕、奥鲁赤，左军董文炳、范文虎等追之，不及而还。或请检视府藏簿帐，以知金谷、户口多寡，伯颜曰：“是欲夤缘噬吾民耳。”乃下令：将士敢入城者，以军法论。先是，宋三衙卫士白书杀人，乱民亦乘时剽掠，至是，始皆敛迹。

遣吕文焕持黄榜谕临安军民，遣程鹏飞、洪双寿等入宫慰谕谢太后，太后遣丞相吴坚、文天祥，枢密使谢堂，安抚使贾余庆，内官郁惟善，来见，伯颜慰遣之。以天祥举动不常，疑其有异志，留之。天祥数请归，伯颜笑而不答。天祥怒曰：“我此来为两国大事，何故留我？”伯颜曰：“勿怒，汝为宋大臣，责任非轻，今日之事，当与我共之。”使程鹏飞、洪双寿同贾余庆易宋王削帝号降表。伯颜屯临安城北之湖州市。遣千户囊家歹等以宋传国玺入献。庚寅，伯颜建大将旗鼓，率左右翼万户巡临安城，观潮于浙江。宋宗室大臣皆来见。张宏范、孟祺同程鹏飞以所易降表，及宋王谢太后谕未附州郡手诏至。伯颜登狮子峰，观临安形势。命唆都部分诸将，守护宫城。癸巳，谢太后复使人来劳问。分置其三衙诸司兵于各翼，以俟调遣；其生募等军，愿归者听。

分遣萧郁、王世英等招谕衢、信诸州。二月，遣刘颉等往淮西招夏贵。仍遣别将徇浙东、西，于是知严州方回、知婺州刘怡、知台州杨必大、知处州梁椅，并以城降。命阿剌罕、董文炳等见谢太后，宣布德意，以慰谕之。辛丑，宋主率文武百余，望阙拜发降表。伯颜承制以临安为两浙大都督府，忙古歹范、文虎并为大都督。复命张惠、阿剌罕、董文炳、吕文焕等入城，籍其军民钱谷之数，收百官诰命、符印、图籍，悉罢宋官府。移宋主于别馆，禁人忽侵坏宋氏陵寝。是日，大军屯于江浒，潮三日不至，人以为天助焉。癸卯，谢太后命吴坚、贾余庆、谢堂、家铉翁、刘岊、文天祥等为祈请使，杨应奎、赵若秀为奉表押玺官，诣阙请命。伯颜亦拜表称贺。宋福王与苪奉书于伯颜，辞甚恳至，伯颜曰：“尔国已降，南北一家，王勿疑，宜速来，共预此事。”且使迓之。夏贵以淮西降。

庚申，囊加歹传谕，召伯颜偕宋君臣入朝。三月丁卯，伯颜入临安，使孟祺籍其礼器、册宝、图书。议以阿剌罕、董文炳留治省事，以经略闽、粤；忙古歹以大都督戍浙西；唆都以宣抚使戍浙东；唐兀歹、李庭护送宋君臣北上。初，宋末童谣有云：“江南如破，白雁来过。”又谶语云：“亡宋者，百眼将军也。”至是，皆应焉。阿塔海等宣诏，趣宋主、母后入觐，听诏毕，即日出宫，惟谢太后以疾独留，隆国夫人黄氏以下宫人从行者百余人，福王与苪、沂王乃猷、驸马杨镇以下官属从行者数千人。宋主求见，伯颜曰：“未入朝，无相见礼。”

五月乙未，伯颜以宋主至上都，世祖御大安阁受朝，授宋主显开府仪同三司、检校大司徒，封瀛国公。宋平，得府三十七、州百二十八、关监二、县七百三十三。命伯颜告于天地、宗庙，大赦天下。帝劳伯颜，伯颜再拜谢曰：“奉陛下成算，阿暐效力，臣何功之有。”复拜同知枢密院事，赐银鼠青鼠只孙二十袭，以陵州、藤州户六千为食邑。将校有功者一百二十三人，赐银有差。奏言：“江南川渠通利百货，皆以船运，比之车运载倍而力省。今南北混一，宜疏浚河渠，令远方贡献京师者，皆由此而达，诚万世之利。”帝从之。其后海运之议，亦发自伯颜云。

十四年，诸王昔里古劫北平王以叛，命伯颜率大军讨之。与其众遇于斡鲁欢河，夹水而阵，相持终日，俟其懈，麾军为两队击之，昔里古败走。十八年三月，世祖命皇太子抚军北边，以伯颜从，谕之曰：“伯颜才兼将相，忠于所事，汝勿以常人遇之。”皇太子与伯颜论事，辄敬礼有加。是年，颁功臣食邑，益以藤州等处四千九百七十七户。

初，伯颜至上都，诏百官郊迎，平章政事阿合马先半舍谒于道左，伯颜解所服玉钩绦遗之，且曰：“宋宝玉虽多，吾实无所取，勿以此为薄也。”阿合马疑其轻己，思中伤之。乃谓玉桃盏宋之至宝，为伯颜所匿，帝命按之，无验，事始得释。后阿合马死，有献玉桃盏者，帝愕然曰：“几陷我忠臣也。”别里吉迷失诬伯颜以死罪，帝察其诬，斥之。未几，别里吉迷失以他罪诛，敕伯颜临视，伯颜与之酒，不顾而返。帝问其故，对曰：“彼有罪当诛，以臣临之，人且疑陛下为臣报复矣。”

二十二年秋，宗王阿只吉为海都所败，诏伯颜代总其军。伯颜令军中采蔑怯叶儿及宿敦之根贮之，人四斛，草实称是。是冬，雨雪，人马赖以不饥。又令军士捕塔剌不欢之兽食之，积其皮至万余，人莫知其意，既而遣使辇至京师，帝曰：“是欲易吾缯帛耳。”乃赐帛，为军士衣服。二十四年二月，有上变告乃颜逆谋，诏伯颜侦之。伯颜多载衣裘，入其境以赐馆人。既至，乃颜设宴，谋执之，伯颜觉，趋出，与从者分三道逸去，馆人既得衣裘，争以良马与之，遂得脱，驰还白状。四月，乃颜反，世祖亲征，奏请李庭、董士选将汉军，以兵法布置。贼将金家奴、塔不歹进逼乘舆，庭等大败之，卒擒乃颜。

二十六年，进金紫光禄大夫、知枢密院事，出镇和林，和林置知院，自伯颜始。二十九年，诸王明理帖木儿叛，与海都连兵入寇，诏伯颜讨之。遇贼于阿撒忽秃岭，矢下如雨，伯颜麾军以进，下令退后者斩，大败明里帖木儿，使速哥、梯迷秃儿等追之。伯颜引军夜还，至必失秃，卒与贼遇，伯颜坚壁不动，黎明贼引去。追至别竭儿，速哥、梯迷秃儿等兵亦至，夹击之，斩首二千级，俘其余众以还。军中获谍者，伯颜厚赐之，遣归赍书谕明里帖木儿以祸福，明理帖木儿为感泣。

未几，海都复犯边，伯颜留拒之。廷臣有谮伯颜与海都通者，诏以知枢密院玉昔帖木儿代之，伯颜留大同以俟后命。玉昔帖木儿未至三驿，会海都复至，伯颜遣使告玉昔帖木儿曰：“公姑止此，待我剪此寇而来，未晚也。”伯颜与海都战，佯却，凡七日，诸将以为怯，愤曰：“果畏贼，何不授军于大夫！”伯颜曰：“海都犯边，邀之则遁，诱其深入，一战可擒也。诸君必欲速战，若失利，谁任其咎？”诸将屡请，伯颜还军击败之，海都果脱去。玉昔帖木儿至，成宗饯伯颜，且曰：“公将去，何以教我？”伯颜举酒谓之曰：“可慎者，惟此与女色耳。军中当严纪律，然恩德不可偏废。冬夏营屯，循旧为便。”成宗悉从之。

三十一年正月癸酉，世祖崩，伯颜总百官以听。兵马司请日出入时鸣钟，以防变故，伯颜呵之曰：“汝将为乱耶！其如平日。”有盗内府银者，宰相欲诛之，伯颜曰：“何时无盗，今以谁之命诛盗耶？”人皆服其有识。夏四月，成宗即位于上都大安阁，左右部诸王毕会，伯颜仗剑立殿陛，陈祖宗宝训，宣扬顾命，述所以立成宗之意，辞色严肃，诸王皆股栗，趋殿下拜贺。五月乙亥，拜开府仪同三司、太傅、录军国重事，依前知枢密院事。丞相完泽忌之，伯颜知其意，语之曰：“幸送我两罂美酒，与诸王饮，余非所知也。”江南行省累请罢行枢密院，帝问于伯颜，时伯颜已病，张目对曰：“内而省院各置为宜，外而军民分隶不便。”成宗韪之，三行院遂罢。十二月庚子，卒，年五十九。

伯颜深沉善断，率二十万众伐宋，如将一人。事毕还朝，口不言功，归装惟幞被而已。大德八年，赠宣忠佐命开济功臣、太师、开府仪同三司，追封淮安王，谥忠武。至正四年，加增宣忠佐命开基翊戴功臣，进封淮王，余如故。

子买奴，佥枢密院事；囊加歹，枢密副使。

孙相嘉失里，同佥枢密院事、集贤学士。至治末，闻南坡之变，奔赴上都，或止之，曰：“吾与国同休戚，今闻难不赴，可乎！”至上都，为逆党所执。寻得释，拜河南江北行省平章政事，迁江南行台御史大夫。卒。相嘉失里子普达失里，陕西行省平章政事。

史臣曰：世祖一见伯颜擢为宰相，知人之哲近世未尝有也。然伯颜自灭宋以后，迭遭诬陷，君臣之分几至不终。良以非亲非贵，踪迹孤危，功名虽盛，适足为谗构之资而已。甚矣！明良契合之不易言也。




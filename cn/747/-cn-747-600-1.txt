○拟册皇太子文

维某年月日，皇帝若曰：於戏！《易》：“明两作离，大人以继，明照於四方。”盖所以毓其明德，继於正体，邦本由是固，万方由是宁。粤祖宗之阐帝业，亦莫不由此而继於明德。肆予一人，绪承大宝，纂奉丕构，惧有失坠，以贻先帝之羞，永怀主器以继明，用副予不德。咨尔元子王某，袭列圣之姿，体健行之质。吹铜禀异，辨日耀奇。早习德成，克敬师保。事业可大，和顺积中。天纵温文，生知孝悌。洎分茅土，望出东平。符彩昭彰，礼乐文错。固可正位重震，为天下之储君。人神叶从，德任相称。仰稽令典，光载盛仪。是用册命尔为皇太子，往钦哉！夫富贵莫大於家天下，忠孝莫大於敬君亲。俟尔一人，贞於万国。必咨正事，必近正人。必杜逸游，必乐善道。求谏如不及，恶佞如探汤。懋尔厥修，惟怀克和，以贰於朕躬，无忝祖宗之烈。可不慎欤！


○对蜡飨不祀判

〈岁十二月，有司行蜡飨，不祀司啬，迎猫而祭之。御史纠云，古之君子使而必报。〉

恤祀惟圣，颁官有典。三冬索飨，以蜡昭报。日孚皇泽，非木赐之知。岁劝农功，首炎帝之奠。所司恪谨成式，厥图斯永。豳诗土鼓，且奏知音；表貉昆虫，固兹咸秩。虽田恶鼠之食，在礼遵猫以迎。岂可独忘播时，见遗司啬？伊耆氏之作，盖不易然。大宗伯之听，孰云能守？御史以冠雄铁柱，纠缪是彰；彼以口异金人，饰词犹费。徒称君子必报，曷若明神处前？古而强授，使亦奚据？请从白简，以奏彤廷。

成贲

贲，大历朝官左司员外郎。


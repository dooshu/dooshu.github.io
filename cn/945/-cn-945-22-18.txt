代宰相贺商州进嘉禾状

右臣等今日中使至中书伏蒙圣慈宣示商州奏据上洛等五县耆夀户长泉延义等状称今年秋夏按稼丰熟异於常年於田中摘得糓十二茎各长一尺五寸至一尺二寸及一茎两穗三穗者本州差人齎赴阙者以食为天实生民之大本所宝惟谷乃载籍之格言苟非明德升闻灵心脗合即何以四时大顺百物嘉生聿呈栖亩之祥式慰有年之望恭惟皇帝陛下凝神玄扈跻俗华胥恤民隐以载周候农祥而靡忒以为春秋所重最在於麦禾富庶之源莫先於稼穑明发不寐对越惟寅下寛大之诏书召和平於时令故得五风十雨蔑闻愆伏之灾千仓万箱允洽丰穰之咏商洛素殊於瘠土闾阎获覩於秋成仍示羣符用彰玄锡东臯效祉既昭报於忧勤南史当官但?书於盛美臣等叨居近侍幸觌丕休懽拚之诚倍万常品


○議防倭 【 閩粵防倭】

倭之來在海、或仗我中國人為舶主。比登陸、則又仗我中國人為地主。葢倭以剽劫我中國人為利。而我中國奸人。則往往以得主倭為利。直浙皆然。閩為其閩之臬漳尤甚。禦之之法。莫善于洪武初湯信國海上之經略、其法自遼東山東直浙閩廣、凡沿海要害處、或置行都司以備倭為名、而閩之五水寨、尤石畫也、廢不之講久矣、嘉靖癸亥甲子間、二華譚公來開府、提督軍務與摠兵戚南塘共訪求信國之遺跡修復之。西為烽火門寨。在福寧州寧德縣地方。與浙之溫台接壤。次西為小埕。在羅源連江長樂三縣地方。又次為南日山、在福清縣鎮東衛興化府地方。次東為浯嶼。在泉州府永寧衞同安縣地方。最東南為銅山寨。在漳州府漳浦縣鎮海衞及玄鍾地方。彼此接界而接哨。又防之於海之外。是最為策之善者也。漳之月港、向為倭奴窟?今改設海澄縣、于防禦亦為得策矣、第從此更東南、則廣東界。而閩廣交界之所為南澚。澚中有柘林。有金嶼。有臘嶼。有虎嶼。有石獅頭嶼。有鷄母澚。有宰猪澚。有龍眼沙澚。有雲盖寺澳。有清澚。有深澚。又有許朝光新舊城山嶼。在大海洋。少人屯聚。地甚遼闊。而又有險可據。近年海賊吳平曾據以叛、造居室起敵樓于娘娘宮澚口之前後、泊蒙衝巨艦于澚前深處我師攻之不克、賴戚將軍竭謀悉力、僅能驅逐之于廣海、而其地未聞有所以經略。他時倭復來與我內地賊互相結而盤據。為閩廣間腹心肘腋患。此不可不逆慮。謂當于五水寨之外。於此更設一鎮。即其所為新舊城。所為宮室敵樓。增置而修葺。分兵命將戍守之。地可以耕海亦可以漁即可省兵餉之四五。或即召募土著。統之以能將。為防海永遠計。亦一策也。又若防海者以三四五月為大汛、九十月為小汛、而防之以其時、防當如五寨于海之外。此等戚少保論之極詳要不出此数語不當于陸。于陸斯無策矣禦倭之船當高大高大則我能衝壓彼。彼舟小不能當我也。我之長技在火器。在長安在筅。筅居前而夾用長兵火器。斯為善用長技者矣譚戚二公敗之于仙遊、驅出其巢穴、盡殲之于廣東之界上、用此法也濟倭之人、在士夫家之門幹。在我學校中一二無恥生、亦或利倭之來相與將迎而羽翼之、如所謂程新所謂朱熙載者、則軍門既嘗正法、而予亦嘗黜革其一二示警戒矣、是在後來者加之意、時倣循故事振飭焉、海氛庶可遂息乎、


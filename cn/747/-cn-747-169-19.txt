○谏节愍太子书

臣闻贾谊曰：“选天下之端士，孝悌博闻有道术者，使与太子居处出入。故太子见正事，闻正言，行正道，左右前後，皆正人也。夫习与正人居之，不能无正；习与不正人居之，不能无不正。太子既冠成人，免於保传之严，则有记过之史，彻膳之宰，进善之旌，诽谤之木，敢谏之鼓。瞽史诵箴，大夫进谋。故习与智长，化与心成。夫教得而左右正，则太子正矣。太子正而天下定矣。

臣又闻之，木从绳则正，后从谏则圣。善言古者，所以验於今。伏惟殿下睿德洪深，天姿聪敏。近代成败，前古安危，莫不悬鉴在心，动合典礼。臣以庸朽，滥居辅弼，虚备耳目，叨预股肱，辄荐尘露。庶裨山海。伏以内置作坊，工巧得入宫闱之内，禁卫之所。或言语内出，或事状外通。小人无知，不识轻重，因为诈伪，有玷徽猷。臣望并付所司，以停宫内造作。如或要须役造，犹望宫外安置，庶得工匠不於宫禁出入。


○再上內閣本兵革除修邊錢粮書 【 革除修邊錢粮】

先該本職題奉欽依、要將邊墻迤外塹山湮谷、邊墻迤內建房設舖、巳經通行主客將領各照所分地方、及時修築、每十日一次、將修過工程開報查考、近各路開報挑過品窖、積過石堆、不下數萬剷削偏坡、將逾百里、葢過舖舍官廳、不下千座、中間將領賢能者不動聲色躬自督率、事各有緒、有等不才者、即借此以討行粮、該本職看得客兵自有行粮。修工亦支不修亦支。無容別議其本鎮主兵雖云修工不過各照信地。自為防守之計。與動眾修邊者不同軍士固所當恤。而錢粮不可不計。若一槩加給行粮則所費不貲無事而給與行粮有警之時又將何所加乎况請粮者頗少。而不請粮者尚多。是以不敢輕開此例又經通行各路。如果修工久勞。量分班次以節勞佚候工程修有次第。查看勤惰。分別犒賞。文移雖行。此項錢粮。原未奏請。雖欲施恩將何所施。且薊鎮之險年年該修一開行粮之例又恐耗費不貲是又不減於冒破之弊也。修邊不動錢粮。自某創始請乞斷自　宸衷、而邊防之費可省其半矣。


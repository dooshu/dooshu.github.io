【赐新除观文殿学士礼部侍郎孙沔诏〈嘉三年正月十七日〉】

敕孙沔：省所上表“伏蒙圣慈差使臣赍到诰、敕各一道，授臣观文殿学士、礼部侍郎，并赐对衣、金带、鞍辔、马钱五百贯文，不敢恭受，伏乞特改差臣知一小郡，或依例除一官致仕”陈乞事，具悉。卿蔚有敏材，膺予简任。外分边寄，尝著于恩威；入赞国机，早参于帷幄。风猷甚美，宠遇既优。适当择帅之初，方鉴用谋之失，是惟慎举，实允佥谐。岂宜图自便之私，而罔体眷怀之意？顾兹重地，难久旷官，往祗成命之行，当略好谦之节。所让宜不允，依前降指挥，疾速发赴本任。故兹诏示，想宜知悉。


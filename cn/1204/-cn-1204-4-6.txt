◎潘阆忆馀杭

潘逍遥狂逸不羁，往往有出尘之语，自制忆馀杭词三首，一时盛传。东坡爱之，书於玉堂屏风。石曼卿使画工绘之作图，其词曰："长忆西湖湖水上。尽日凭阑湖上望。三三两两钓鱼舟。岛屿正清秋。笛声依约芦花里。白鸟成行忽飞起。

别来闲想整纶竿。思入水云寒。"又，"长忆孤山山影独。山在湖心如黛簇。僧房四面向湖开。轻棹去还来。 芰荷香细连云阁。阁上清声檐下铎。别来尘土浣人衣。空役梦魂飞。"又，"长忆西湖添碧溜。灵寺前天竺後。冷泉亭上旧曾游。

三伏似清秋。 白猿时见攀高树。长啸一声何处去。别来几向画图看。终是欠峰峦。"旧刻或云虞美人，或云酒泉子，皆误。更有失去第二首"山岗影独"字，第二首添"碧溜"字者，不成词矣。［古今词话］


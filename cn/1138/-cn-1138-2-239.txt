张干臣学士建言左迁归里赋赠

其一


片言欲挽鲁阳戈，肯恋银鱼白玉珂。
三殿衮衣何事补，西江迁客累朝多。
人依鹿洞归坛站，操拟龟山叹斧柯。
圣主优容从薄谴，书生忠爱本无他。

其二

牵裾谁敢谒觚棱，共道中朝有魏徵。
封事曾闻回御辇，文章真不愧庐陵。
忧时泪尽瞻双阙，去国装轻杖一藤。
天听转圜应有日，伫看宣室召频仍。


○善歌如贯珠赋（以“声气圆直，有如贯珠”为韵）

歌有能者，珠有至精。既审音於条畅，因取象於圆明。由是同其妙，得于声。上下皆宜，固累累之相合；短长中度，方一一而浑成。徵彼深旨，明乎所谓。本潜究於精微，终契言於仿佛。故永言者以有勇而可保，效珍者取无类而为贵。将察之於众音，信端如於一气。始乃辨真伪，审虚圆。顾周流而复举，若的以成妍。度曲未终，或交通而无关；成文不乱，喜繁会於自然。弥章，规规可则。侔碧玉而增美，写朱绳而逾直。方自理以心，故必臻其极。清音乍绝，宁罔象而斯求；雅韵载，信希夷而自得。则知歌之至计於不朽，珠之状符於妙有。所以因彼洪纤，形於善否。视之不见，识遗音之疾徐；象在其中，分阴魄於先後。是故事之精者，有以方诸。导延促而丽矣，引舒缓而直如。听其真疑自一觚之始，举其可方知三代之馀。然则淡以成规，端然如贯。时发响於杳默，每韬光於璀璨。求乎寂寞，岂殊无胫而臻；散彼冥蒙，匪同溢目之玩。美其连绵中矩，终始相符。畅於心，信精粗而自异；端其本，惟大小以无逾。足以徵词於师乙，擅美於绵驹。傥倾心而一听，殊有类於编珠。


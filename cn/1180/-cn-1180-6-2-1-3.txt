答中丞洪芳洲


鄙人辱公之爱有年矣。顷者，因缘际会，骤陟崇阶。圣主念甘盘之旧，不弃簪履；元翁垂接引之慈，无遗菅蒯。深惟谫薄，任过其才。夙夜念之，若为称塞，惟当坚平生硁硁之节，竭一念缕缕之忠，期不愧于名教，不负于知己耳。然切劘之益，实在同心；将伯助予，幸毋遐弃。熊廉宪旋，草草附谢。厚惠概不敢当，谨用纳璧，知公素谅其狂直，不罪也。






江夏使君叔席上赠史郎中





凤凰丹禁里，[一]衔出紫泥书。[二]昔放三湘去，[三]今还万死余。仙郎久为别，客舍问何如?涸辙思流水，[四]浮云失旧居。多惭华省贵，[五]不以逐臣疏。复如竹林下，[六]而陪芳宴初。希君生羽翼，一化北溟鱼。[七]

[一]凤皇衔诏事，已见五卷注。《潜确居类书》：天子所居曰禁，以丹涂壁，故曰丹禁，亦曰紫禁。



[二]《元和郡县志》：武都有紫水，泥亦紫，汉朝封玺书用紫泥，即此水之泥也。



[三]三湘，详见《悲清秋赋》注。



[四]《庄子》：周昨来，有中道而呼者，周顾视车辙，中有鲋鱼焉。曰：“我东海之波臣也，君岂有升斗之水而活我哉!”



[五]潘岳《秋兴赋》：“独展转乎华省。”



[六]《晋书》：阮咸任达不拘，与叔父籍为竹林之游。



[七]北溟有鱼，其名为鲲，详见《大鹏赋》注。






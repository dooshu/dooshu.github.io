临江答毛大可留别二首

其一
沧江涵宿雾，萧摵改春晖。
庭柯澹含华，汀草寒且迟。
临觞迟所欢，朅来言当归。
客游信云久，惆怅沾裳衣。
众鸟虽咬咬，同声旷已稀。
朝遵楚江涘，送子越江湄。
挥手不能语，伫立孤蓬飞。

其二
夕宴夜已阑，持觞各忘餐。
佳人贻我曲，逸响激哀弹。
纠结胶不解，含意良独难。
九畹存孤根，孰云目以兰。
淮南及吴会，揽袂多故欢。
薄言往从游，江汉何漫漫。
道远亦孔迩，辍棹且盘桓。



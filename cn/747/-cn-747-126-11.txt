○降寿州赦文

朕受天明命，继统中区，寰瀛将保於大同，征伐盖非於获已。一昨以寿春未拔，吴寇重来，内外张皇，烽火相接，罔避暂劳之役，须兴再驾之师。步骑长驱，水陆齐进，戈船砦栅，一鼓荡平。刘仁赡以众意忧危，援兵覆没，遣子上表，沥血求哀，矜彼含生，许其纳款。兵革之後，黎庶未安，念孤垒之初开，解疏罗而示德，宜覃在宥之泽，俾安向化之心。可赦寿州管内见禁罪人。自今月二十一日昧爽已前，凡有过犯，无问轻重，并从释放。应归顺官吏将校职员，并与等第加恩。寿州管界去城五十里内，与放今年及明年秋夏租税。自来百姓，有曾受江南文字，聚集山林者，押逐处长吏使臣招唤归家，并不问罪。如曾有伤害者，今後不得更有相雠。及经官论诉，兼自用兵已来，被掳劫骨肉者，不计远近，并许本家识认。官中给物收赎，所在不得藏占。曾经阵敌处所，暴露骸骨，仰差人收拾埋瘗。自前後政令有不便於民者，委本州条列闻奏，当行革。


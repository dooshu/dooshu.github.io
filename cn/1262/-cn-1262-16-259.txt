癸未选馆：

癸未九月望，廷试贡士。传胪讫，以守令阙人，命进士减观政一月。阁臣请馆选，奉高皇帝位于阁中，示其无私，非制也。嘉善沈浤预选，俄易魏学濂。魏学濂壬午举南榜，树旗于门：「顾孝廉之名义，绍忠节之家声。」私印曰：「一门忠孝。」

海盐陈梁吊子一诗：「扁舟吊子一，无言意黯然。手持一端葛，为致阿母前。子一曾过我，贻我绝命篇。竟口置不读，一读泪涌泉。初念死即死，转念谁能坚？责人莫太苛，子一亦优焉。不如子一者，高车何轩轩。」

华亭李雯吊子一诗：「乱世身名可自由，恨君不及郑台州。剧秦新论何曾草，月旦家评总世仇。」




○罪璫巧於護身明主不宜分過謹直發其欲君之罪以仰祈聖斷疏

昨臣堂官左副都御史楊漣疏、參東廠太監魏忠賢二十四大罪、此非漣一人之私言、通國之公言也、通國之人、畏忠賢甚于畏　皇上、故切齒不平、搖手相戒、漣獨冐死危論、感悟　聖心、謂宜大奮　乾剛、立加斥遂、以正其竊弄　威福之辜、忠賢亦應束身待罪、以謝天下忠臣義士之口、乃一疏乞憐、　溫旨先下、羽翼四布、謬曰孤臣、恣睢無忌、謬云忠赤、不知誰為代。草以欺　皇上者。　皇上因其不辯、轉謂小心夫忠賢非不欲辯也、千真萬真、無可辯也千罪萬罪、又不勝辯也、忠賢不能自辯、而　皇上反代為之辯則　中旨真可聽其偽傳乎、閣臣真可聽其爰立乎、外廷真可聽其交通乎、老臣真可聽其驅逐乎、直臣真可聽其禁錮乎、生殺真可聽其自操乎、爵祿真可聽其掌握乎、奸細真可聽其深藏乎、兵柄真可聽其在□乎、出入真可聽其僣擬乘輿乎、臣知我　皇上英明天縱、此固非　皇上之意也　皇上特念舊勞不欲遽加顯斥、而忠賢但招謗議、動輒諉說親裁、昨聞參疏到閣、依然傳擬、而　明旨諄諄、遂一一為忠賢任過、夫忠賢何敢欺　皇上至此乎、且既云任事過直矣、事則忠賢任之。而名則　皇上受之。忠赤者固如此乎。臣嘗觀從來小人之禍、其始莫不有小忠小信、以固結其主之心、根株既深、辣手乃露。故夫不遽為王振劉瑾者。魏璫?危社稷固不止如王劉也乃其深于為王振劉瑾者也。今　皇上曲賜包荒、明示寬大、姑念其犬馬。而反以蓄豺狼。厚益其醇醲。而輕于疏藥石。譬之士庶之家、有紀綱之僕、日竊其主之財力、以恣睢歛怨、而日事左右之彌縫、一旦有人焉盡告其事于主人、不免念其奔走、姑與優容、然主雖不言。而僕固巳疑矣。疑則思自全之計。急則作走險之謀蕭墻之間寧無深患故忠賢不去、則　皇上不安、而今日被論之忠賢不去、則　皇上愈不安、臣為　皇上計、莫如聽忠賢之引退以全其命、而解其燭影之疑、即為忠賢計、亦莫如早自引决、以釋中外之疑、而乞帷葢之賜、不然　皇上日為忠賢作江海之流、而忠賢日以其身供鳴鏑之射、縱多方藉口、百計防川、鬼神忌盈、物惡其上、九廟之靈、將必殛之、况于忠臣義士、請尚方之劍者哉、嗟乎君側不清焉此葢有所指用彼相一時之爵位有盡、千秋之青史難欺不欲為劉徤謝遷者恐并不能為李東陽倘畫策投歡不幾與焦芳同傳耶臣忝列言官、不敢作寒蟬仗馬、恃有　聖明之鑒、觸犯兇鋒、死無所恨

皇明經世文編卷四百九十八終








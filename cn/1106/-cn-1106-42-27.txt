○从崔中丞过卢少府郊居

（中丞崔公，永州刺史也。）

寓居湘岸四无邻，世网难婴每自珍。（《选》：世网婴我身。）莳药闲庭延国老，（《本草》，甘草名国老，谓其于诸药众中为君也。）开樽虚室值贤人。（《魏志·徐邈传》：鲜于辅云：醉客谓酒清为圣人，浊者为贤人。）泉回浅石依高柳，迳转垂藤间绿筠。闻道偏为五禽戏，（后汉华佗言：吾有一术，名五禽之戏，一曰虎，二曰鹿，三曰熊，四曰猿，五曰凤。体有不快，起作一禽之戏，以当导引。）出门鸥鸟更相亲。（《列子》：海上之人有好鸥鸟者，每旦之海上，从鸥鸟游，鸥鸟之至者，往而不止。）


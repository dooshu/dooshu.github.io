○对蜀物至京判

〈得庐江人使计吏多赍蜀物至京，分遗博士。巡使问其故，云“官长劝人，非为过也。”〉

经邦致理，化人成俗，率由广学，可以移风。或美政之聿修，则善诱而为训。眷言官长，颇谓循良，精敏其才，使乎计吏。减少府之用度，鬻ク渝之货物，无赍刀布，行备束修。诣秦京而访道，遗鲁儒而请益。就贤体远，既虚往而实来；阅礼敦书，果日将而月就。类朱蓝而易染，非贾楚以收威，自成洙泗之风，以变庐江之俗。百年讲学，谅崇化於文翁；三月舞雩，宁惭咏於宣父。巡使致诘，胡乃不经？计偕有词，足以明道。


【览古诗】

赵氏有和璧。天下无不传。秦人来求市。厥价徒空言。与之将见卖。不与恐致患。简才（《诗纪》云。选作之。）备行李。图令国命全。蔺生在下位。缪子称其贤。奉辞驰出境。伏轼径入关。秦王御殿坐。赵使拥节前。挥袂睨金柱。身玉要俱捐。连城既伪往。荆玉亦真还。爰在渑池会。二主克交欢。昭襄欲负力。相如折其端。眦血下沾襟。怒发上冲冠。西缶终双击。东瑟（六臣本《文选》注云。五臣作琴。）不只弹。舍生岂不易。处死诚独难。棱威章台颠。强御亦不干。屈节邯郸虽。俯首忍回轩。廉公何为者。负荆谢厥愆。智勇盖（《诗纪》作冠。）当世。（李善本《文选》作代。）弛张使我叹。（○《文选》二十一。《诗纪》三十一。）


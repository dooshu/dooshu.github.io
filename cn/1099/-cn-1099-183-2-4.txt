○災異陳言 【 修省實政】

臣聞和氣致祥、乖氣致異、不易之理也、今君臣闕同遊之樂宰輔少和衷之美。大臣乏休休有容之量。羣臣無濟濟相讓之風。德化未洽。災沴荐臻。咎實在此。消弭之術在　陛下和德于上、九卿百執事和衷于下、然後戒飭諸臣責成守令、省刑薄歛、賑窮恤孤、則德澤下流、而和氣至矣、臣又聞易曰、雷雨作解、君子以赦過宥罪、近者詔錄議禮降謫之臣、人皆稱德矣而充軍為民如俞寬馬明衡等、或流竄荒郊、或窮匿草野、其悔艾感悟、尤必有甚焉、宜一體收召以擴宥罪之仁、亦省災消戾之一道也、又今郡縣守令多不得人、葢由進士額少。勢不得不用舉貢充入途輕人玩自難稱職今宜倍取進士五六百名百名以外悉置三甲。疏入上以多取進士其途猶狹議令舉行三途並用以次銓注知縣仍令吏部畧倣漢法著為令不由知縣者。不得推臺郎。不由郡守者。不得至侍郎列卿。庶可以休養齊甿。而導迎和氣也。

皇明經世文編卷之一百八十三終








○授李宗闵中书侍郎平章事制

职代天工，望归人杰，必资求旧，允副佥谐。山南西道节度管内观察处置等使兼兴元尹银青光禄大夫检校礼部尚书同中书门下平章事上柱国襄武县开国侯食邑一千户李宗闵，严廊正人，宗室全德，才惟不器，道实生知。粹茂体阴阳之和，周旋成礼乐之用。外宏疏朗，中实诚明，白璧凝温，朱丝秉直。文穷三变，学洞九流，早以忠规，契於审象。雅有元略，能宣大猷，厎宁戎蛮，协赞郊祀。见可而进，知难靡回，启心常罄其嘉谋，造膝必闻其法语。行父事君，志存於嫉恶；皋陶承弼，道远於不仁。康济而金氵尼有伦，燮调而玉烛无爽。謇谔励大臣之节，端庄清至化之源。修明典章，慎选方岳，敷我利泽，臻於治平。自出镇汉中，既周星律，巴俗虽歌乎来暮，国人颇咏於去思。遂用徵还，盖从公望，及延召宣室，益加前筹。是宜再陟中枢，直修衮职，咨尔良辅，其听朕言。夫天地交泰则时和，君臣合则国治。眷求一德，出纳万机，勉宏如水之心，式副济川之用，命官罔及於私昵，诏爵必俟於贤能。俾庶绩惟凝，彝伦攸叙，无忝注意，敬之戒之。可守中书侍郎同中书门下平章事，散官勋封如故。


○苏州加章服谢宰相状

右，某素乏吏才，谬居剧郡。以无庸之器，当难治之时。恭守诏条，勤求人瘼。伏以圣德柔远，皇明烛幽。凡有上陈，皆可其奏。遂令管见，得及疲黎。自承雨露之恩，非有循良之政。猥蒙朝奖，特降命书。顾缝掖之腐儒，被华章之贵服。有黩陟明之典，诚招彼已之讥。限以守官，不获拜谢。瞻望荣感，心魂载驰。


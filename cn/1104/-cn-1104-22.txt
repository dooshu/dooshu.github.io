第二十二出　促试




【珠落索】

〔老旦上〕凤只与鸾孤，两下悲离旷，星前暗许抱衾裯，好敎我难遮当。

本是鸾凤宿有缘，空门一见两留连，若教露出当场事，败我从前学坐禅，我想陈妙常与我侄儿，两下靑春佳丽，意气相投，每每月下星前，事事东遮西掩，看他鼠窃，使我狐疑，倘若事露人知，败坏山门，有玷淸白，如何是好，早晚间事情，那裏防得他许多，不免叫侄儿出来，逼他赴选，绝了眼前往来，有何不可，侄儿那裏。



【浣溪沙】

〔生上〕梦裏鸳鸯惊拆散，醒来泪眼未曾干，窗前又听得频呼唤。

姑娘拜揖。

〔老〕侄儿，我想你父亲生你一人，指望功成名就，虽是你身上靑云，未登金殿，还是你身上一件不了的事情，如今春期将至，正好收拾书囊，前往临安赴试，休得留恋于此。

〔生〕试期尙早，待明春去犹未迟，只是在此多扰姑娘。

〔老怒介〕我岂为你在此搅扰，要你去赴试，我与你父亲连枝瓜葛，看你飘蓬，有何面目见你二亲，汝强留恋，自廿人下，又何面目见你二亲乎，你二亲日后也要埋怨我，好痛杀人也。

〔作悲介生亦悲介〕谨依姑娘严命，只待作谢各房姑姑就去。

〔老〕不消，待我叫他们出来送你便了，香公那裏，请各房姑姑出来

〔内应〕知道了。

〔进安同众姑姑上〕



【卜算子】
荒径叶声干，闲庭人语沸。

〔旦〕不知何事苦相牵，心下常萦系。

〔老〕今日我侄儿起程赴试，特唤你们相送则个。

〔旦〕为何平地有此说话。

〔作含泪介老〕进安，你可快收拾行李。

〔丑〕平地起风波，暗裏分鸾凤。

〔下老〕侄儿，你听我道。



【催拍】
趁西风，快着祖鞭，当及时看花上苑，休得留连，休得留连，你是瑚琏虹霓，怎做狐首鸿盘，休恋燕友莺俦，月下花前。

〔合〕从此去献纳争先，亲玉陛谒金銮。



【前腔】

〔生〕叹骥足盐车久淹，托萍梗风尘自转。

〔背介〕有恨难言，有恨难言，扯断红丝，生剖靑鸾，人逐孤鸿，泪染啼鹃。

〔合前〕



【前腔】

〔旦〕夕阳外千山万山，衰草路风寒水寒。

〔背介〕把泪偷弹，把泪偷弹，千种离情，两下难言，意惹情牵，肠断心剜。

〔合前〕



【前腔】

〔众姑〕你本是鸿才俊英，偶暂住衡门考盘，几折征帆，几折征帆，眼底天涯，利锁名牵，一曲离歌，三叠阳关。

〔合前〕



【前腔】

〔丑挑行李上〕打叠起行囊半肩。

〔生拜介〕忙拜谢尊姑膝前。

〔老〕着意相看，着意相看，野店寒鸡，水宿风餐。

〔旦〕进安哥，雨雪长途，休敎他食缺衣单。

〔合前〕



【一撮棹】

〔生〕马前路恨杀人山外山。

〔旦〕灯前梦要见他难上难。

〔生〕睁睁眼，两下裏恨冲天。

〔旦〕又怕人瞧破，待留他怎上前。

〔老〕休嗟叹，及早夺锦衣还。

〔众姑〕春风裏早把好音传。



【尾】

〔生〕尊前拜别空留恋。

〔旦背介〕我这裏新愁千万。

〔生作别旦众姑介〕止不住泪潸潸血染征衫。

〔老〕徒弟们各自归房，我送侄儿到江口下船，明日方回。

好把芙蓉匣剑安，只愁风雪阻江关。

可怜不是轻离别，两下相看难上难。






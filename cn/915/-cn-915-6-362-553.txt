○怀帝梓宫未返正会不宜作乐议



谨案尚书，尧崩，四海遏密八音。《礼》云，凶年，天子彻乐减膳。孝怀皇帝梓宫未反，豺狼当涂，人神同忿。兆庶怨嗟。公明德茂亲，社稷是赖。今杜蚁聚湘川，比岁征行，百姓疲弊，故使义众奉迎未举。履端元日，正始之初，贡士鳞萃，南北云集，有识之士于是观礼。公与国同体，忧容未歇。昔齐桓贯泽之会，有忧中国之心，不召而至者数国，及葵丘自矜，叛者九国。人心所归，惟道与义。将绍皇纲于既往，恢霸业于来今，表道德之轨，阐忠孝之仪，明仁义之统，弘礼乐之本，使四方之士退怀嘉则，今荣耳目之观，崇戏弄之好，惧违《云》、《韶》、《雅》、《颂》之美，非纳轨物，有尘大教。如矜黎庶涂炭之困，以废欢悦伎乐之事，谓宜设膳以赐群下而已。（《晋书·熊远传》，《通典》一百四十七，建兴元年十二月，主簿熊远议。）




○中书门下贺芝草表

臣某言：今日中使吴承倩至，宣示宋汴节度使御史大夫田神功所献芝草一株，紫盖黄茎丛生者。天生神物，王者嘉瑞，奇秀之状，灵篇未书。伏惟陛下孝通神明，德至草木，和气所感，祯祥屡彰。煌煌灵芝，郡国来献，垂以金盖，发其琼葩。烂然紫云之色，灼然红蕖之秀，土德斯应，皇家永昌。固可写状图牒，荐于郊庙，祗奉天意，赞扬鸿休。臣等获睹殊祥，喜倍恒品，无任庆之至。


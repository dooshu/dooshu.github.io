◇与戴季甫书（七首）

云顿首顿首：惟夏始暑，愿府馆万福。疾病处远，人信希少，情问阙替。中间旷年，瞻慕敬想，兴言反侧。隆敦，比辱慰诲，衔抱丰眷，以增愚迹。不胜勤企，谨及君之书，不以备。

陆云顿首顿首：旷远以来，忽逾年载。宗想辉荫，引领惟慕。东归之後，疾患增瘵，且道路悠远，不值信便。久念自修，而经年不果。虽在伏枕，至于结心注望，实系光尘。累蒙诲命，旧眷惟新。执对之日，如或面展。长涂自替，听诲末由。瞻企勤恋，守以委重。表不具，今更继情。

季鸾公世，相系徂落。俊德茂业，邦家之彦，一朝并逝，永尔沦没，哀痛切裂，不能自胜，柰何柰何！江南初平，人物失叙，当赖俊彦，弥缝其阙。加在二贤，楚国之良，沈宝积实，未童大朝，重惟痛恨，言增长咽。诚念仁风笃烈，如在畴昔。意爱所隆，嗟悼之心，诚不可言。备蒙其分，情兼切伤。加承仁诲，益以恻怆。

武陵于荆州云多人士，闻周孟子、伍令明、潘世长诸人，并为美德，心常依依。今日遭遇，良骥展力之秋也。不审达者凡有几人，无因听承诲语，咨禀未闻。每怀勤企，表不尽言。

长游前下，停此十馀日，想德欣喜，无以为喻。分别恨恨，于今恋之。当暑远涉，益追心悬。清粹沈茂，思敏通微，居德履道，秉心真实，一时良彦。君之别久，见之欢察，风姿美令，心神烈畅，已成美器。钦爱之情，款然至实。近闻若思，未有通涂，每用於邑。

周安东昔奄薨徂，追慕切剥，不能自胜。勋业有究，早尔背世，遗惠鄙州，民物同哀，备记名义，情兼切裂。在此会同，每言高重武陵，至心款列，诚念笃终，必垂凄怆。王季、杨孝友行素，既简清尘，在此接近，备其所顾，居心秉向，用志不苟，公私操实，足为美器。今为土断品还此郡。前群小虚妄，遂下其编牒，为之愤叹。人物远主，彝伦多失。愿垂末光，益有以润。区区至心，谨复言意。戴彦远永昌犹为远小，想其必有惠政耳。

郭敬言蒸阳良才远负，为之邑叹。以其姿望，足以致高，想不久尔耳。石行文在无锡大有清绩，一州之高功长吏。此家行素道实，州闾所称。畴昔接事，既尽其才。愿重荣益，以成其实，凡在羽埃，思附凤翼。风尘所集，无不拭目。


○置劝农使诏

有国者必以人为本，固本者必以食为先。先王於是务其三时，前圣所以分其五土，劝农之道，实在於斯。朕抚图御历，殆逾一纪。旰食宵衣，勤乎兆庶，故兢兢翼翼，不敢荒宁。顷岁以来，虽稍丰稔，犹恐地有遗利，人多废业。游食之徒未尽归，生谷之畴未均垦，以是轸念，临遣使臣，恤编户之流亡，阅大田之众寡。至如百姓逃散，良有所繇。当天册神功之时，北狄西戎作梗。大军之后，必有凶年，水旱相仍，逋亡滋甚，自此成弊，於今患之。且违亲越乡，盖非获已。暂因规避，旋被兼并，既冒刑网，复损产业，居且常惧，归又无依，积此艰危，遂成流转。或因人而止，或庸力自资，怀土之思空盈，返本之途莫遂。朕虔荷丕构，子育万姓，立德非宜，而兹弊未革，纳隍驭朽，实切於心。既深在予之责，思宏自新之令。其先是逋逃，并宜自首。仍能服勤垄亩，肆力耕耘，所在闲田，劝其开辟。逐土任宜收税，勿令州县差科，徵役租庸，一皆蠲放。若登时不出，或因此更逃，习俗或然，非以为法。且阻我诚信，是紊我大纲，爰及所繇，须加严限。且天下风壤，多有不同，地既异宜，俗亦殊习，固当因利制事，不可违人立法。宜令兵部员外郎兼侍御史宇文融兼充劝农使，巡按人邑，安抚户口，所在与官寮及百姓商量处分。乃至赋役差科，於人非便者，并量事处分，续状奏闻，务令安辑，勿使劳繁。当行赏罚之科，各竭忠公之力。所到之处，宣示百姓，达我劝人之心。


○议州县官月料钱状

养贤之禄，国用尤先，取之齐人，未为剥下，何用立本息利、法商求资？皇运之初，务革其弊，记本收利，以绳富家。固乃一切权宜，谅非经通彝典。顷以州县典吏，并捉官钱，收利数多，破产者众，散诸编户，本少利轻，人用不休，时以为便。付本收利，患及於人，然则议国事者，亦当忧人为谋，恤下立计。天下州县，积数既多，大抵皆然，为害不少。且五千之本，七分生利，一年所输，四千二百，兼劳费，不啻五千，在於贫人，已为重赋。富户既免其徭，贫户则受其弊，伤人刻下，俱在其中。未若大率群臣，通计众户，据官定料，均户出资。常年发赋之时，每丁量加升尺，以近及远，损有兼无。合而筹之，所增盖少，时则不扰，简而易从，庶乎流亡渐归，仓库稍实。则当咸出正赋，罢所新加，天下坦然，什一而税，上下各足，不其远矣。

崔尚

尚，久视六年进士。大中大夫，行尚书祠部郎中。


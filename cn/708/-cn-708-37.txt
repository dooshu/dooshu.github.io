卷三十七 轻薄部 嘲诮部


轻薄

姚彪（出《笑林》）

姚彪与张温俱至武昌，遇吴兴沈珩，守风粮尽，遣人从彪货盐一百斛。彪性峻直，得书不答，方与温谈论。良久，呼左右，倒百斛盐著江中。谓温曰：“明吾不惜，惜所与耳。”【眉批】狠甚！沈珩于弟峻，有名誉而性俭吝。【夹批】峻如此实可知。

谢灵运（出《南史》）

宋会稽太守孟事佛精恳。谢灵运轻之，谓曰：“得道应须慧业，丈人生天当在灵运前，成佛必在灵运后。”深恨之。

刘孝绰（出《嘉话录》）

梁刘孝绰轻薄到洽。洽本灌园者。洽谓孝绰曰：“某宅东家有好地，拟买，被本主不肯，何计得之？”孝绰曰：“卿何不多辇其粪，置其墉下以苦之。”洽怨恨，孝绰竟被伤害。

杜审言父子（出《谭宾录》及《摭言》）

杜审言初举进士，恃才蹇傲，甚为时辈所妒。苏味道为天官侍郎，审言参选试，判后谓人曰：“苏味道必死。”人问其故，审言曰：“见吾判即当羞死矣。”又问人曰：“吾之文章，合得屈宋作衙官；书迹，合得王羲之北面。”其矜诞如此。

杜工部甫在蜀，醉后登严武之案，厉声问武曰：“公是严挺之儿否？”武色变。甫复曰：“仆乃杜审言儿。”武乃少解。

【总评】按审言贬吉州司户，司马周季重等共构审言罪，将杀之，审言子并年十三，因季重等酣宴，怀刃击杀季重，并亦为左右所杀。世人知杜甫而不知杜并，以无年也。严武幼时，忿母失爱，持椎伤父妾，当是杜并一流人。

杨炯（出《朝野佥载》）

盈川令杨炯，恃才简倨，不容于时。每见朝官，目为麒麟楦。【眉批】楦，许恋反。人问其故，杨曰：“今乐假弄麒麟者，刻画头角，修饰皮毛，覆之驴上，巡场而走。及脱皮褐，还是驴耳。无德而衣朱紫者，与驴覆麟皮何别？”

殷安

唐逸士殷安，冀州信都人。谓薛黄门曰：“自古圣贤，不过五人。伏羲八卦，穷天地之旨，一也。”乃屈一指。“神农植百谷，济万人之命，二也。”乃屈二指。“周公制礼作乐，百代常行，三也。”乃屈三指。“孔子前知无穷，却知无极，出类拔萃，四也。”乃屈四指。自此之后，无屈得指者。良久，乃曰：“并我五也。”遂屈五指，而疏籍卿相。男征谏曰：“卿相尊重，大人稍敬之。”安曰：“汝亦堪为宰相。”征曰：“小子何敢？”安曰：“汝肥头大面，不识今古，噇【眉批】噇，徒江切。食无意智，不作宰相而何？”其轻物皆此类。

薛能（出《北梦琐言》）

薛能以文章自负，而累出戎镇。常郁郁叹息，以节将为粗官。镇许昌日，幕吏咸集，因令其子橐鞬参诸幕客，幕客惊怪。能曰：“俾渠消灾。”时人以为轻薄。

薛保逊父子（出《北梦琐言》及《摭言》）

薛保逊，名家子，恃才与地，多所评品，时号为浮薄。相国夏侯孜尤恶之。其堂弟因名保厚以异之，由是不睦。内子卢氏与其良人操尚略同。季父薛监来省，卢氏出参，俟其去后，命水涤门阈。薛监知而甚怒，经宰相疏之。保逊因论授澧州司马，凡七年不代。夏侯公出镇，魏谟相登庸，方有征拜，而殒于郡。曾睹薛文数幅，其一云：“饯交亲于灞上，止逆旅氏，见数物象人，语之，口辄动，皆云江淮岭表州县官也。呜呼！天子生民，为此辈笞挞。”薛昭纬，即保逊之子也。恃才傲物，有父风。每入朝省，弄笏而行，旁若无人。又好唱《浣沙溪词》。有一吏，尝学其行步揖逊。薛知之，乃召谓曰：“试于庭前学，得似，即恕汝罪。”于是下帘，拥姬妾而观。小吏安详傲然，举动酷似。笑而舍之。昭纬未登弟前，就肆买鞋，肆主曰：“秀才脚第几？”对曰：“昭纬作脚来，未曾与立行第。”尝任祠部员外，时李系任礼部员外，王荛任主客员外。正旦立仗，班退，昭纬朗吟曰：“左金乌而右玉兔，天子旌旗。”荛遽请其下句，应声答曰：“上李系而下王荛，小人行缀。”闻者靡不大哂。

萧颖士（出《明皇杂录》）

萧颖士恃才傲物，常自携一壶，逐胜郊野。偶憩于逆旅，独酌独吟。会风雨暴至，有紫衣老人，领一小僮亦来避雨。颖士见其散冗，颇肆陵侮。逡巡，风定雨霁，车马卒至，老人上马，呵殿而去。颖士仓忙觇之，左右曰：“吏部王尚书丘也。”颖士常造门，未之面，极惊愕。明日，具长笺造门谢。丘命引至庑下，坐责之，且曰：“所恨与子非亲属，当庭训之耳。”顷曰：“子负文学之名，倨忽如此，止于一第乎？”颖士终扬州功曹。

陈通方（出《闽川名士传》）

陈通方，闽县人。贞元十年，属公道大开，采掇孤俊。通方年二十五，第四人及第。同年王播，年五十六。通方因期集，戏拊其背曰：“王老王老，奉赠一第。”言其日暮途远，同赠官也。王曰：“拟应三篇。”通方又曰：“王老一之谓甚，其可再乎？”【眉批】后生可畏，一语惹人，轻薄。王心每贮之。通方寻值家艰还归，后履人事入关。王累捷高科，已丞郎判盐铁。通方穷悴，投之求救。同年李虚中时为副使。通方亦有诗扣之，求为汲引云：“应念路傍憔悴翼，昔年乔木幸同迁。”王不得已，署之江西院官。赴职未及其所，又改为浙东院。仅至半程，又改与南陵院。如是往复数四，困踬日甚。退省其咎，谓甥侄曰：“吾偶戏谑，不知王生遽为深憾。人之于言，岂合容易哉！”寻值王真拜，礼分悬绝，追谢无地，怅望病终。

郑光业（出《摭言》）

郑光业弟兄，共有一巨皮箱，凡同人投献，词有可嗤者，即投其中，号“苦海”，用资谐戏。光业常言及第之岁，策试夜，一同人突入试铺，为吴语，谓光业曰：“必先必先，可相容否？”光业为辍半铺之地。又曰：“必先必先，谘取一杓水。”亦为取之。又曰：“便托煎一碗茶，得否？”欣然与之烹煎。【眉批】就此便见郑公度量。居二日，光业状元及第。其人首贡一启，颇叙一宵之素。略曰：“既蒙取水，又使煎茶。当时不识贵人，凡夫肉眼；今日俄为后进，穷相骨头。”

贾泳（出《摭言》）

贾泳落拓不拘，尝佐武臣倅晋州。裴相贽，时为前主客员外，客游至郡，泳接之傲睨。裴簪笏造泳，泳戎装一揖曰：“主公尚书邀放鹞子，勿怪。”贽颇衔之。后裴三主文柄，泳两举为裴所黜。既而谓门人曰：“贾泳老倒可哀，吾当报之以德。”遂放及第。

罗隐（出《北梦琐言》）

钱塘罗隐频不得意，颇怨望，竟为贵游子弟所排，契阔东归。黄寇事平，朝贤议欲召之。韦贻范沮之曰：“某与同舟而载，虽未相识，舟人告云：‘此有朝官。’罗曰：‘是何朝官？我脚夹笔，亦可敌得数辈。’必若登科通籍，吾徒为粃糠也。”由是不果召。

冯涓（出《北梦琐言》）

大中四年，进士冯涓登第，榜中文誉最高。是岁，新罗国起高楼，厚赍金帛，奉请撰记，时人荣之。初除京兆府参军，恩地即杜相审权也。杜有江西之拜，制书未行，先召涓密语延辟之命，欲以奏任之，戒令勿泄。涓拜谢辞出，速鞭而归。遇友人郑，【眉批】，音丛。见其喜形于色，驻马恳诘。涓遽以恩地之辟告之。寻捧刺诣京兆门谒贺，具言得于冯先辈也。京兆嗟愤，而鄙其浅薄。洎制下开幕，冯不预焉。【眉批】郑非良友，冯涓不识人。心绪忧疑，莫知所以。连车发日，自灞桥乘肩舆，门生咸在，长乐候别。京兆长揖冯曰：“勉旃。”由是嚣浮之誉，竟不通显。

李群玉（出《北梦琐言》）

李群玉，字文山，性轻率，多侮戏人。尝假江陵幕客书求丐于澧州刺史艾乙。李谓艾曰：“小生病且甚矣，幸使君痛救之。”艾知李戏其姓，济之不厚。

崔昭符（出《玉泉子》）

皮日休，南海郑愚门生。春关内，尝宴曲江，醉寝于别榻。衣囊书笥，罗列傍侧，率皆新饰。同年崔昭符，镣之子，固蔑视之矣。亦醉，更衣见皮卧，谓其素所熟狎者，将前戏之。僮仆遽呼郎君，昭符知其日休也。曰：“勿呼之，渠方宗会矣。”以其囊笥皆皮也。【眉批】语甚雅。日休尝游江汉间，时刘允章镇江夏，幕中有穆判官者，允章亲也，或潜日休薄焉。允章素使酒，一日方宴，忽曰：“君何以薄穆判官乎？鹦鹉洲在此，即黄祖沈祢衡之所也。”一席为惧。日休不敢答，翌日微服而遁。【眉批】粗人不可与戏。

温定（出《摭言》）

乾符四年，新进士曲江春宴，甲于常年。有温定者，久困场籍，坦率自恣，尤愤时之浮薄，因设奇以侮之。至其日，蒙衣肩舆，金翠之饰，夐出于众，侍婢皆称是，徘徊于柳阴之下。俄顷，诸公自露棚移乐登鹢首，既而谓是豪贵，其中姝丽必矣。因遣促舟而进，莫不注视，或肆调谑不已。群兴方酣，定乃于帘间垂足定膝，胫极伟而长毳。众忽睹之，皆掩袂亟命回舟避之。或曰：“此必温定也。”

南卓（出《卢氏杂说》）

唐郎中南卓，与李修古亲表昆弟。李性迂僻，卓常轻之。李俄授许州从事，奏官敕下。时许帅方大宴，忽递到开角，有卓与李书。遂执书喜白帅曰：“某与卓二十三表兄弟，多蒙相轻。今日某忝为尚书宾幕，又奏署敕下，遽与某书，大奇。”及启缄云：“即日卓老不死，生见李修古上除因。”帅请书看，合座大笑。李惭甚。

高逢休（出《摭言》）

顾云，大顺中，制同羊昭业等十人修史。云在江淮，遇谏议高逢休。时仆射刘崇龟雅誉方隆，弟崇望复在中书。云以逢休与崇龟旧交，将造门，希致先容。逢休许之久矣。云临岐请书，逢休授之一函，甚草创。云微有惑，因潜启阅之。凡一幅，并不言云。但曰：“羊昭业拟将一尺三寸汗脚，踏他烧残龙尾道。懿宗皇帝虽薄德，不任被前件人罗织。执大政者，亦大悠悠。”云吁叹而已。

封舜卿（出《王氏见闻》）

朱梁封舜卿文词特异，才地兼优。恃其聪俊，率多轻薄。梁祖使聘于蜀，时岐梁睚眦，关路不通，遂沂汉江而上。路出全州，全帅致筵于公署。封素轻其山州，多所傲睨。及执斝索令，曰：“麦秀两岐。”伶人相顾，骇为未闻，且以他曲相同者代之。封摆头曰：“不可。”又再呼：“麦秀两岐。”复无以措手。主人惭怒，杖其乐将。封呼伶人前曰：“汝虽山民，亦合闻大朝音律。”全人大以为耻。次至汉中，伶人已知全州事，忧之。及饮会，又曰：“麦秀两岐。”如是，三呼不能应。有乐将王新殿前曰：“略乞侍郎唱一遍。”封唱之未遍，已入乐工之指下矣。【夹批】反为人弄。由是吹此曲，终席不易。其乐工白帅曰：“此是大梁新翻，西蜀未有。”请写谱一本，急递入蜀，具言经过二州事。【眉批】此乐工大有商量。洎封至蜀，长吹“麦秀两岐”于殿前，施芟麦之具，引数十辈贫儿，缕衣裳，携男抱女，挈筐笼而拾麦，仍合声唱。其词凄楚。及其贫苦之意，不喜人闻。封顾之，面如土色，卒无一词，惭恨而返。及复命，历梁汉安康等道，不敢更言“两岐”字。

姚岩杰（出《摭言》）

姚岩杰，梁公元崇之裔孙也。聪悟绝伦，弱冠博通坟典，时称大儒。常以诗酒放逸江左，凌忽前达，旁若无人。乾符中，颜标典鄱阳郡。鞠场公宇初构，请岩杰纪其事。文成，灿然千余言。标欲刊去一两字，岩杰大怒。标不能容，时已勒石，遂命覆碑于地，磨去其文。【眉批】对劣汉。卢肇牧歙州，岩杰在婺源，先以著述寄肇；肇知其使酒，以手书褒美，赠以束帛。辞云：“兵火之后，郡中凋弊，无以迎逢大贤。”岩杰复以长笺激之。肇不得已，迓至郡斋，待如公卿礼。既而日肆傲睨。肇尝以篇咏夸于岩杰曰：“明月照巴天。”岩杰大笑曰：“明月照一天，奈何独言巴天耶？”肇渐不得意。无何，会于江亭，时蒯希逸在席，卢请目前取一事为酒令，尾有乐器之名。肇令曰：“远望渔舟，不阔尺八。”岩杰遽饮酒一器，凭栏呕哕；须臾，即席还令曰：“凭栏一吐，已觉空喉。”其倨慢如此。

嘲诮

边韶

后汉边韶，字孝先，教授数百人，曾昼日假寐。弟子私嘲之曰：“边孝先，腹便便。懒读书，但欲眠。”孝先闻之，应曰：“边为姓，孝为字。腹便便，五经笥。但欲眠，思经事。寐与周公通梦，静与孔子同意。师而可嘲，出何典记？”嘲者大惭。

贺循（出《世说》）

贺循初仕吴，作吴郡，初不出门。吴中强族轻之，乃题府门：“会稽鸡，不能啼。”贺闻，故出行。至门后顾，索笔答之云：“不可啼，杀吴儿。”于是至诸屯及邸阁，检校诸顾陆，遭罪者众。陆抗时为江陵都督，自请孙皓，然后得释。

祖士言（出《启颜录》）

晋祖士言与钟雅相嘲。钟云：“我汝颍之士利如锥，卿燕代之士钝如槌。”祖曰：“以我钝槌，打尔利锥。”钟曰：“自有神锥，不可得打。”祖曰：“既有神锥，亦有神槌。”钟遂屈。

高爽（出《谈薮》）

高爽辩博多才。时刘蒨为晋陵令，爽经途诣之，了不相接，爽甚衔之。俄而爽代蒨为县，蒨追迎，赠遗甚厚，悉受之。答书云：“高晋陵自答。”或问其故，曰：“刘蒨饲晋陵令耳，何关爽事？”稍迁国子助教，孙挹为兰陵县，爽又诣之。挹了无故人之怀。爽出从阁下过，取笔题鼓面云：“身有八尺围，腹无一寸肠。面皮如许厚，被打未遽央。”挹体肥壮，腰带十围，故以此激之。

薛综（出《启颜录》）

蜀使张奉，嘲尚书令阚泽姓名，泽不能答。薛综下行乃云：“蜀者何也？有犬为独，无犬为蜀。横目句身，虫入其腹。”奉曰：“不当复嘲君吴耶？”综应声曰：“无口为天，有口为吴。君临万邦，天子之都。”于是众坐喜笑，而奉无以对。

徐之才（出《启颜录》）

北齐徐之才善谑，尝嘲王姓云：“有言则，近犬则狂，加头足而为马，施尾角而成羊。”无以对。又尝宴宾客，时卢元明在座，戏弄之才姓云：“卿姓徐字，乃未入人。”之才即嘲卢字：“安亡为虐，在丘为虚。生男成虏，配马成驴。”又嘲“元明”二字：“去头则是兀明，出颈则是无明，减半则是无目，变声则是无盲。”元明亦无以对。

马王 甘洽（并《启颜录》）

隋姓马、王二人，尝聚宴谈笑。马嘲王曰：“王是你，元来本姓二。为你漫走来，将丁钉你鼻。”王曰：“马是你，元来本姓匡。减你尾子来，背上负王郎。”

唐甘洽与王仙客友善，因以姓相嘲。洽曰：“王，计尔应姓田。为你面拨獭，抽却你两边。”仙客应声曰：“甘，计你应姓丹。为你头不曲，回脚向上安。”

狄仁杰（出《朝野佥载》）

秋官侍郎狄仁杰戏同官郎卢献曰：“足下配马，乃作驴。”献曰：“中劈明公，乃成二犬。”杰曰：“狄字，犬傍火也。”献曰：“犬边有火，乃是煮熟狗。”

卢思道（出《谈薮》《启颜录》）

北齐卢思道聘陈，陈主令朝贵设酒食，与思道宴会，联句作诗。有一人先唱，便讥刺北人云：“榆生欲饱汉，草长正肥驴。”为北人食榆，兼吴地无驴，故有此句。思道援笔即续之曰：“共甑分炊米，同铛各煮鱼。”为南人无情义，同炊异馔也。吴人甚愧之。又清河崔儦尝谓思道曰：“昨夜大雷，吾睡不觉。”思道曰：“如此震雷，不能动蛰。”太子詹事范阳卢叔虎有子十人，大者字畜生，最有才思。思道谓人曰：“从叔有十子，皆不及畜生。”

卢思道仕隋，尝共寿阳庾知礼作诗，已成而思道未就。礼曰：“卢思何太春日？”思道答曰：“自许编苫疾，嫌他织锦迟。”思道尝在宾门日中立，内史李德林谓之曰：“何不就树荫？”思道曰：“热则热矣，不能林下立。”隋文帝以徐陵辩捷，无人酬对，乃访之朝官。当时举思道。文帝甚喜，即诏对南使。朝官俱往。徐陵遥见思道最小，笑曰：“此公甚小。”思道遥应曰：“以公小臣，不劳长者。”须臾坐定，徐陵谓思道曰：“昔殷迁顽人，本居兹邑，今存并是其人。”思道应声笑曰：“昔永嘉南渡，尽居江左；今之存者，唯君一人。”众皆大笑。徐陵无以对。后思道聘陈，手执国圭。陈主既见师道，因用《观世音经》语弄思道曰：“是何商人，赍持重宝。”思道应声，还以《观世音经》，报曰：“忽遇恶风，漂堕罗刹鬼国。”陈主大惭。

薛道衡（出《启颜录》）

隋薛道衡为聘南使，南朝无问道俗，但机辩者，即方便引道衡见之。一僧甚辩捷，令于寺上佛堂中读《法华经》，将道衡向寺礼拜。至佛堂门，僧大引声读《法华经》云：“鸠槃荼鬼，今在门外。”道衡即应声还以《法华经》，答云：“毗舍阇鬼，乃在其中。”僧徒愧服。

虞世基（出《谈宾录》）

虞世南兄世基与许敬宗父善心，同为宇文化及所害。封德彝时为内史舍人，备见其事，因谓人曰：“世基被戮，世南匍匐以请代；善心之死，敬宗蹈舞以求生。”

来恒（出《大唐新语》）

来恒，侍中济之弟。弟兄相继秉政，时人荣之。恒父护儿，隋猛将也。时虞世南子无才术，为将作大匠。许敬宗叹曰：“事之倒置，乃至于斯！来护儿儿作相，虞世南男作匠。”

欧阳询（出《启颜录》）

宋公萧瑀不解射，九月九日赐射，瑀箭俱不著垛，一无所获。欧阳询咏之曰：“急风吹缓箭，弱手驭强弓。欲高翻复下，应西还复东。十回俱著地，两手并擎空。借问谁为此？乃应是宋公。”

陈希闵（出《朝野佥载》）

司刑司丞陈希闵以非才任官，庶事凝滞。司刑府史目之为“高手笔”，言秉笔之额，半日不下。又号“按孔子”，言窜削至多，纸面穿穴。

李详（出《御史台记》）

李详字审己，解褐监亭尉。因考，为录事参军所挤。详谓刺史曰：“录事恃曹之权，若使详秉笔，亦有其词。”刺史曰：“公试论录事考状。”遂授笔。详即书曰：“怯断大按，好勾小稽。自隐不清，言他总浊。阶前两竞，斗困方休。狱里囚徒，非赦不出。”天下以为谈笑之最焉。

辛亶（出《朝野佥载》）

隋辛亶为吏部侍郎，选人为之榜，略曰：“枉州抑县屈滞乡不申理衔恨先生，问隋吏部侍郎辛亶曰：‘当今天子圣明，华夷用命，外拓四方，内齐七政。而子位处权衡，职当水镜，居进陟之首，握褒贬之柄。理应识是识非，知滞知微，使无才者泥伏，有用者云飞。奈何尸禄素餐，滥处上官，黜陟失所，选补伤残，小人在位，君子驳弹。莫不代子战灼，而子独何以安？’辛亶曰：‘百姓之子，万国之人，不可皆识，谁厚谁亲。为桀赏者，不能不喜；被尧责者，宁有不疾。细而论之，非亶之失。’先生曰：‘是何疾欤，是何疾欤！不识何不访其名，官少何不简其精。细寻状迹，足识法家；细寻判验，足识文华。宁不知石中出玉，黄金出沙。量子之才，度子之智，只可投之四裔，以御魑魅。怨嗟不少，实伤和气。’辛亶再拜而谢曰：‘幸蒙先生见责，实觉多违。谨当刮肌贯骨，改过惩非。请先生纵亶自修，舍亶之罚，如更有违，甘从斧钺。’先生曰：‘如子之辈，斗量车载，朝官多少，立须相代，那得久旷天官，待子自作。急去急去，不得久住。’亶掩泣而言曰：‘罪过自招，自灭自消，岂敢更将面目，来污圣朝。’先生曳杖而歌曰：‘辛亶去，吏部明，开贤路，遇太平。今年定知不可得，后岁依期更入京。’”

牛弘（出《朝野佥载》）

隋牛弘为吏部尚书，有选人马敞者，形貌最陋，弘轻之，侧卧食果子嘲敞曰：“尝闻扶风马，谓言天上下。今见扶风马，得驴亦不假。”敞应声曰：“尝闻陇西牛，千石不用。今见陇西牛，卧地打草头。”弘惊起，遂与官。【眉批】牛弘雅量。

高士廉（出《朝野佥载》）

唐高士廉掌选，其人齿高，有选人自云解嘲谑，士廉时著木履，令嘲之。应声云：“刺鼻何曾嚏，踏面不知嗔。高生两个齿，自谓得胜人。”士廉笑而引之。【眉批】解嘲谑者亦许自荐，唐之取才备矣。

裴略（出《启颜录》）

唐裴略宿卫考满，兵部试判，为错一字落第。裴即向仆射温彦博处披诉。彦博方共杜如晦坐，不理其诉。裴即云：“少小以来，自许明辩。至于通传言语，堪作通事舍人，并解作文章，兼能嘲戏。”彦博始回意共语。时厅前有竹，彦博即令嘲竹。此人应声嘲曰：“竹，风吹青肃肃，凌冬叶不凋。经春子不熟。虚心未能待国士，皮上何须生节目？”彦博大喜，即云：“既解通传言语，可传语与厅前屏墙。”此人走至屏墙，大声语曰：“方今圣上聪明，辟四门以待士。君是何物？久在此妨贤路，即推倒。”彦博云：“此意著博。”此人云：“非但著博，亦乃著肚。”当为杜如晦在坐，有此言。彦博、如晦俱大欢笑，【夹批】雅量。即令送吏部与官。【眉批】能嘲、能受嘲者，俱非常人。

姜晦（出《朝野佥载》）

唐姜晦为吏部侍郎，眼不识字，手不解书，滥掌铨衡，曾无分别。选人歌曰：“今年选数恰相当，都由座主无文章。案后一腔冻猪肉，所以名为姜侍郎。”

赵崇（出《北梦琐言》）

赵崇凝重清介，门无杂宾，慕王濛、刘真长之风也。标格清峻，不为文章，号曰“无字碑”。每遇转官，旧例各举一人自代，而崇未尝举人，云：“朝中无可代己者。”世以此少之。

宋济（出《卢氏杂说》）

唐许孟容与宋济为布素之交。及许知举，宋不第。放榜后，许颇惭，累请人申意，兼遣门生就看。宋不得已，乃谒焉。许但分诉首过，因命酒酣，乃曰：“虽然，某今年为国家取卿相。”时有姚嗣卿及第后，翌日而卒。因起慰许曰：“邦国不幸，姚令公薨谢。”许大惭。

御史里行（出《国朝杂记》）

武后初称周，恐下心未安，乃令人自举供奉官，正员外多置里行。有御史台令史将入台，值里行御史数人聚立门内。令史不下驴冲过，诸御史大怒，将杖之。令史云：“今日之过，实在此驴。乞先数之，然后受罚。”许之。谓驴曰：“汝技艺可知，精神机钝。何物驴畜，敢于御史里行？”于是御史惭而止。

张元一等（出《朝野佥载》）

则天朝蕃人上封事，多加官赏，有为右台御史者。因则天尝问郎中张元一曰：“在外有何可笑事？”元一曰：“朱前疑着绿，逯仁杰着朱。阎知微骑马，马吉甫骑驴。将名作姓李千里，将姓作名吴栖悟。左台胡御史，右台御史胡。”胡御史，元礼也。御史胡，蕃人为御史者，寻改他官。周革命，举人贝州赵廓眇小，起家监察，李昭德詈之为“中霜谷束”，元一目为“枭坐鹰架”。时同州鲁孔丘为拾遗，有武夫气，时人谓之“外军主帅”，元一目为“鹙入凤池”。苏味道才学识度，物望攸归；王方庆体质鄙陋，言词鲁钝，智不逾俗，才不出凡，俱为凤阁侍郎。或问元一曰：“苏、王孰贤？”答曰：“苏九月得霜鹰，王十月被冻蝇。”或问其故，答曰：“得霜鹰俊捷，被冻蝇顽怯。”时人服其能体物。契丹贼孙万荣之寇幽，河内王武懿宗为元帅，引兵至赵州，闻贼从北来，王乃弃兵甲，南走邢州，军资器械遗于道路。闻贼已退，方更向前。军回至都，置酒高会。元一于御前嘲懿宗曰：“长弓短变箭，蜀马临阶骗。去贼七百里，隈墙独自战。甲杖总拋却，骑猪正南掾。”上曰：“懿宗有马，何因骑猪？”对曰：“骑猪，夹豕走也。”上大笑。懿宗曰：“元一宿构，不是卒辞。”上曰：“尔付韵与之。”懿宗曰：“请以菶韵。”元一应声曰：“里头极草草，掠鬓不菶菶。未见桃花面皮，漫作杏子眼孔。”则天大悦，王极有惭色。懿宗形貌短丑，故曰“长弓短度箭”。周静乐县主，懿宗妹也。懿宗短丑，武氏最长，时号“大哥”。县主与则天并马行，命元一咏，曰：“马带桃花锦，裙衔绿草罗。定知帏帽底，仪容似大哥。”则天大笑，县主极惭。纳言娄师德长大而黑，一足蹇，元一目为“行辙方相”，亦号为“卫灵公”，言防灵柩方相也。天官侍郎吉顼长大，好昂头行，视高而望远，目为“望柳骆驼”。驾部郎中朱前疑粗黑肥短，身体垢腻，目为“光禄掌膳”。东方虬身长衫短，骨面粗眉，目为“外军校尉”。修文学士马吉甫眇一目，目为“端箭司”。氾水令苏征举止轻薄，目为“失孔老鼠”。

豫章令贺若瑾眼皮急，项辕粗，张目为“饱乳犊子”。张元一腹粗而脚短，项缩而眼跌，吉顼目为“逆流虾蟆”。

周韶州曲江令朱随侯，女夫李逖，游客尔朱九，并姿相少媚，广州人号为“三樵”。人歌之曰：“奉敕追三樵，随侯傍道走。回头语李郎，唤取尔朱九。”

礼部尚书祝钦明博硕肥腯，顽滞多疑，台中小吏号之为“媪”。媪者肉块，无七窍，秦穆公时野人得之。

兵部尚书姚元崇长大行急，魏光乘目为“赶蛇鹳鹊”。黄门侍郎卢怀慎好视地，目为“觑鼠猫儿”。殿中监姜皎肥而黑，目为“饱椹母猪”。舍人齐处冲好眇目视，目为“暗烛底觅虱老母”。舍人吕延嗣长大少发，目为“日本国使人”。又有舍人郑勉为“醉高丽”。杨伸嗣为“热上猢狲”。目员外郎魏恬为“祈雨婆罗门”。目黄门侍郎李广为“饱水虾蟆”。坐此品题朝士，自左拾遗贬新州新兴县尉。

黄繙绰（出《开天传信记》）

安西牙将刘文树口辩，善奏对，明皇每嘉之。文树髭生颔下，貌类猴，上令黄繙绰嘲之。文树切恶猿猴之号，乃密赂繙绰不言之。繙绰许而进嘲曰：“可怜好个刘文树，髭须共颏颐别住。文树面孔不似猢狲，猢狲面孔强似文树。”上知其遗赂，大笑。

皮日休（出《皮日休文集》）

皮日休尝谒归仁绍，数往而不得见，因作《咏龟》一诗：“硬骨残形知几秋，尸骸终不是风流。顽皮死后钻须遍，都为平生不出头。”仁绍闻之，因伺其复至，乃于刺字皮姓之下，题诗授之曰：“八片尖裁浪作球，火中爆了水中揉。一包闲气如长在，惹踢招拳卒未休。”

薛能（出《抒情诗》）

唐赵璘仪质琐陋，成名后为婿，薛能为傧相。乃为诗嘲谑，其略曰：“巡关每傍樗蒲局，望月还登乞巧楼。第一莫教娇太过，缘人衣带上人头。”又曰：“不知元在鞍轿里，将为空席帽归。”又曰：“火炉床上平身立，便与夫人作镜台。”【眉批】嘲矮佳句。

李主簿（出《摭言》）

唐方干姿态山野，且又兔缺，然性好凌侮人。有龙丘李主簿者，偶见干，与之传杯。龙丘目有翳，干改令讥之曰：“措大吃酒点盐，军将吃酒点酱。只见门外著篱，未见眼中安障。”龙丘答曰：“措大吃酒点盐，下人吃酒点鲊。只见半臂著襕，不见口唇开跨。”一座大笑。

封抱一（出《启颜录》）

唐封抱一任栎阳尉，有客过之，既短，又患眼及鼻塞。抱一用千字文语嘲之，诗曰：“面作天地玄，鼻有雁门紫。既无左达承，何劳罔谈彼！”

崔涯（出《云溪友议》）

唐崔涯，吴楚狂士也，与张祜齐名。每题诗倡肆，无不诵之。誉之则车马继来；毁之则杯盘失措。尝嘲一妓曰：“布袍披袄火烧毡，纸补箜篌麻接弦。更著一双皮屐子，纥梯纥榻出门前。”又嘲李端端：“黄昏不语不知行，鼻似烟窗耳似铛。独把象牙梳插鬓，昆仑山上月初生。”端端得诗，忧心如病。使院饮回，遥见二子蹑屐而行，乃道傍再拜曰：“端端祗候三郎六郎，伏望哀之。”乃重赠一绝句以饰之云：“觅得黄骝鞁绣鞍，善和坊里取端端。扬州近日浑成差，一朵能行白牡丹。”于是豪富之士，复臻其门。或戏之曰：“李家娘子，才出黑池，便登雪岭。何为一日，黑白不均。”

李宣古（出《云溪友议》）

唐澧州宴，酒崔云娘形貌瘦瘠。每戏调，举罚众宾，兼恃歌声，自以为郢人之妙。李宣古当筵一咏，遂至钳口。诗曰：“何事最堪悲，云娘只首奇。瘦拳拋令急，长嘴出歌迟。只见肩侵鬓，唯忧骨透皮。不须当户立，头上有钟馗。”

杜牧（出《云溪友议》）

唐杜牧罢宣州幕，经陕。有酒，肥硕。牧赠诗云：“盘古当时有远孙，尚令今日逞家门。一车白土将泥项，十幅红旗补破裩。瓦官寺里逢行迹，华岳山前见掌痕。不须啼哭愁难嫁，待与将书问岳神。”

程季明（出《启颜录》）

晋程季明《嘲热客》诗曰：“平生三伏时，道路无行车。闭门避暑卧，出入不相过。今代愚痴子，触热到人家。主人闻客来，蹙奈此何？谓当起行去，安坐正咨嗟。所说无一急，吟何多？摇扇腕中疼，流汗正滂沱。莫谓为小事，亦是人一瑕。传诫诸朋友，热行宜见呵。”

王维（出《卢氏杂说》）

唐宰相王玙，好与人作碑志。有送润毫者，误扣右丞相王维门，维曰：“大作家在那边。”

乔琳（出《大唐新语》）

朱泚始乱，源休、姚令言等收图书，贮仓廪，作萧何事业。休退语伪黄门侍郎蒋练曰：“若度其才，即吾为萧，姚为曹耳。”识者皆谓休不奈官职。乔琳性好谐谑，因语旧僚曰：“源公真可谓火迫酂侯尔。”

李敬玄（出《朝野佥载》）

唐中书令李敬玄为元帅，讨吐蕃，至树敦城，闻刘尚书没蕃，着不得，狼狈而走。王杲、副总管曹怀舜等惊退，遗却麦饭，首尾千里，地上尺余。时军中谣曰：“洮河李阿婆，鄯州王伯母。见贼不敢斗，总由曹新妇。”【眉批】可代萧娘吕姥用。

崔慎由（出《北梦琐言》）

唐自大中洎咸通，白敏中入相，次毕、曹确、罗劭，权使相。继升岩廊，宰相崔慎由曰：“可以归矣。近日中书尽是蕃人。”盖谓毕、白、曹、罗，蕃姓也。大夫赵崇卒，侍郎吴雄叹曰：“本以毕、白待之，何乃乖于所望！”惜其不大拜，而亦讥当时也。

唐五经（出《北梦琐言》）

咸通中，荆州书生号唐五经，学识精博，旨趣甚高。聚徒五百，以束修自给，有西河济南之风，幕寮多与之游。常谓人曰：“不肖子弟有三变：第一变为蝗虫，谓鬻庄而食也；第二变为蠹鱼，谓鬻书而食也；第三变为大虫，谓卖奴婢而食也。”三食之辈，何代无之！

青龙寺客（出《桂苑丛谈》）

乾符末，有客于青龙寺访知事僧，属其忽遽，不暇留连。翌日至，又遇要地朝客。后时复来，亦阻他事，颇有怒色，题其门而去曰：“龛龙去东海，时日隐西斜。敬文今不在，碎石入流沙。”僧皆不解。有沙弥曰：“龛龙去，有合字存焉。时日隐，有寺字焉。敬文不在，有苟字焉。碎石入沙，有卒字焉。此不逊之言，辱我曹矣。”

郭素（出《云溪友议》）

唐王轩少为诗，颇有才思。游西小江，泊舟苧萝川，题西施石曰：“岭上千峰秀，江边细草春。今逢浣纱石，不见浣纱人。”俄见一女子，振璚珰，扶石笋，低徊而谢曰：“妾是吴宫还越国，素衣千载无人识。当时心比金石坚，今日与君坚不得。”既欢会，复有恨别之辞。后萧山郭凝素，闻王轩之遇，每过浣纱溪口，日夕长吟，屡题歌诗于石，寂尔无人，乃郁怏而返。进士朱泽嘲之，闻者莫不嗤笑。诗云：“三春桃李本无言，苦被残阳鸟雀喧。借问东邻效西子，何如郭素学王轩？”

【总评】《穷怪录》载：沛国刘导，与同志李士烟于京口遇二女。衣红绢者，西施也。衣紫绢者，夷光也。二人分寝。此梁天监十一年事。又《博物志》亦载：萧思遇，字望明，以慕道故思望遇神明也。于虎丘亦遇西施从浣溪来，叩门就寝。此陈天嘉元年事。然则西施亦多匹矣。而诗家乃谓王轩是吴王后身，附会不已甚乎？

姚涓（出《摭言》）

裴廷裕，字庸余，乾宁中，在内庭，文书敏捷，号为“下水船”。梁太祖受禅，姚涓为学士。太祖尝从容问及庭裕行止。消曰：“顷岁左迁，今闻旅寄衡永水。”太祖曰：“颇闻其人才思甚捷。”涓对曰：“向在翰林，号为‘下水船’。”太祖应声谓涓曰：“卿便是上水船也。”涓深有惭色。议者以涓为急滩头上水船也。

织锦人（出《卢氏杂说》）

唐卢氏子不中第，徒步及都城门东。其日风寒甚，且投逆旅。俄有一人续至，附火良久，忽吟诗曰：“学织缭绫功未多，乱投机杼错拋梭。莫教宫锦行家见，把此文章笑杀他。”又云：“如今不重文章事，莫把文章夸向人。”卢愕然，忆是白居易诗。因问姓名，曰：“姓李，世织绫锦。离乱前，属东都官锦坊织宫锦巧儿，以薄艺投本行。皆云如今花样与前不同。不谓伎俩儿以文彩求售者，不重于世，且东归去。”








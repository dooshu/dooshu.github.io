◇命公孙延景宣诏房伯玉（太和二十一年九月）

天无二日，土无两王，是以躬总六师，荡一四海。宛城小戍，岂足以御抗王威？深可三思，封侯胙土，事在俯仰。（《魏书·房法寿附传》）

朕亲率麾旆，远清江沔，此之小戍，岂足徘徊王师。但戎辂所经，纤介须殄，宜量力三思，自求多福。且卿早蒙萧赜殊常之眷，曾不怀恩，报以尘露。萧鸾妄言，入继道成，赜子无孑遗。卿不能建忠于前君，方立节于逆竖，卿之罪一。又顷年伤我偏师，卿之罪二。今銮旆亲戎，清一南服，不先面缚，待罪麾下，卿之罪三。卿之此戍，多则一年，中则百日，少则三旬，克殄岂远。宜善思之，后悔无及。（《魏书·房法寿附传》）


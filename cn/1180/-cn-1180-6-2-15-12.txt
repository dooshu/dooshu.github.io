与边镇巡抚王西石


辱翰教，具悉。丈体国之忠、任事之勇、经理之略，东北一面，可无虞矣。昔李抱真初在泽、潞，胜兵不满万，抱真励以忠义，省财用，阅军实，数年遂为强镇。河北诸藩慑慑，不敢越河为寇，抱真力也。以此见天下无不可为之事，艰难困惫，忠智实由以表见也。

顾近来疆场之臣，大抵选懦观望，饰虚言，张首虏，为旦夕计，非有长虑却顾，为地方至计也。因仍成风，边事大坏。夫仕宦至于巡抚，受国恩不为不厚，功名不为不显矣。事有关系，宜以死生去就决之，乃然求便其身图，此亦不忠不智甚矣。今者，庙堂颇亦厌此，苞苴不行，功实渐核。吾丈素怀忠赤，当一面之寄，此千载一时也。事有易置者，不妨先达本兵，次第举行；询于有众，事事求实。又本之以诚悫，持之以坚忍，虑定而后动，鲜不济矣。

弟望丈之重，敬丈之深，故敢肆其狂瞽。以丈位隆望重，称休光、颂盛德者，当不乏人，固无事弟喋喋也。辽东地图备悉者，幸见教一帙。






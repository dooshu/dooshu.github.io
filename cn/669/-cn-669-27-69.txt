69　演蕃露言太僕郭展事　郭展潘尼推養生及馬　潘尼爲乘輿箴非太僕箴


演蕃露云：「晉郭展爲太僕，留心於養生，而厩馬充多。潘尼爲太僕箴，敘列其事，皆推養生而致之於馬。」今按郭展事見晉諸公贊。潘尼爲乘輿箴，見晉書，非太僕箴也，蓋誤以二事爲一。

【全云】演蕃露，程大昌撰。

【集證】隋志：「晉諸公贊二十一卷，晉祕書監傅暢撰。」〇御覽二百三十職官部引晉諸公贊曰〔一〕：「郭展爲太僕，留心於養生，是以厩馬充多〔二〕。其後征吴，得以濟事。」

【元圻案】演繁露四：「衞文『秉心塞淵，騋牝三千』，心何預馬，而著以爲效也？是與『思無邪，思馬斯徂』正同一理也。凡爲人上而存心審當，則遇事無不曲至。畜牧至末事，亦遂賴此心以之孳息，故馬亦蕃庶也。此由末觀本之論也。晉郭展爲太僕云云。」〇晉書潘尼傳：「尼，字正叔，岳從子。補尚書郎，轉著作郎。爲乘輿箴，其辭曰：『王者孜孜於得人，汲汲於聞過，雖廷争面折，猶將祈請而求焉。至於箴規，諫之順者，曷爲獨闕之哉？當試撰而述之。不敢斥至尊之號，故以「乘輿」目篇。』」〇箴中無序列郭展事。〇四庫全書總目子部雜家類：「演繁露十六卷，續演繁露六卷，宋程大昌撰。紹興中，春秋繁露初出，其本不完。大昌辨其爲僞，乃自爲一編擬之，而名之以演繁露。名物典故，考證詳明，實有資於小學。」〇潘尼乘輿箴，亦見藝文類聚十一。

〔一〕「二百三十」，原作「一百三十」，據四庫本太平御覽卷二三〇職官部二八太僕卿改。

〔二〕「多」，四庫本太平御覽卷二三〇職官部二八太僕卿作「牣」。






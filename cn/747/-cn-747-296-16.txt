○谢燕公江上愁心赋

江上之仙鹤兮凤翥而龙跃，气摩青天兮遥横碧落，集洞庭兮乍驻，倏回翔兮寥廓。江上之鸣雁兮违阴以就阳，中霄翻翰兮上带青霜，虽主人兮感会，蹇淹留兮潇湘。湘水兮岑岑，荆山兮深深，荆有玉兮玉为音，湘有芷兮芷为心。我所思兮，不得见兮沾襟，搦芳札兮援宝瑟，申短章兮吐长吟。草萋萋兮自绿，目征帆兮春水曲，永一望兮空踯躅。望眇眇兮思绵绵，忆都门兮夏云边，邈千里兮无由缘。送凉风兮脱叶，复穷阴兮冒天。缅一日其如岁，矧四运之相迁。离别也？骚愁焉？恶乎然？恶乎不然。


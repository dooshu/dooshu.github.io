卷六十二 中国群盗列传（有总论）

崇祯建元，王嘉胤以饥民创乱，李自成附之，而白水王二、边盗苗美等往往合溃兵以应；令此时有汲黯发河内之粟、秀实定郭暖之军，则解甲归农、卖刀买犊，匪异人任也。奈何应变乖方，蔓延莫制！嘉胤擒斩之后，分显道神、活地草等为三十六营；而混天星侵轶商、雒，过天星盘据汧、陇，独行狼屠毒汉南，蝎子块焚掠河西：中原版图，蹂躏尽矣！比之苞蘖不剪、流为臃肿，疥癣不治、结为大疽，以至匠石辍斧而踌蹰、扁鹊望色而郤走；嗟乎，岂不晚哉！乃群盗之最可恨者，穷则乞降，胜即复逞；此则投诚，彼即负固。以故罗汝才之入巴蜀也，八部投戈；李自成之困崤函也，九军归命。及乎孙传庭盩厔之战，擒闯王以献俘；刘良佐、左良玉义门之战，破贼兵二十余万：此何异李固之入荆州、度向之临艾县。而乃摧陷虽多、廓清难奏者，则以分阃之事权不一，前门拒虎而后门进狼；行间之款附非真，豺声已改而鹰眼不化也。至于十五年之后，袁时中既灭、老回回併营，而弱者半降于官军、强者悉隶于闯砦，究至公私涂炭、宗社沦胥；论者咸谓自成之罪上通于天，而予未尝不叹息痛恨于群盗也！譬犹蠹木，献忠啄之、自成殊之，实群盗钻穴之；譬犹逐鹿，献忠犄之、自成攫之，实群盗聚踣之：则群盗之罪，可末减自成也哉？嗟乎！秦祚之亡，亦受四方蚕食；隋社之灭，皆因剧贼鸱张。思宗志在瓦全而祸同冰解，总由彼蝇蛆攒溷而蜂虿肆毒也。悲夫！

崇祯元年，延安饥。十一月，府榖民王嘉胤倡乱，饥民附之。白水盗王二等复合徒众，劫掠蒲州、韩城间。时承平久，猝被兵，人无固志。巡抚陕西都御史胡廷宴庸而耄，恶闻盗，杖各县报者；曰：“此饥氓，徐自定耳。”于是有司不以闻。盗侦知之，益怒，劫宜君县狱；北合嘉胤五、六千人，聚延庆之黄龙山。

二年正月壬戌，抚治郧阳都御史梁应泽以汉南盗告急请兵，抚标止步兵三百人。陕西巡抚胡廷宴、延绥巡抚岳和声各报洛川、淳化、三水、略阳、清水、成县、韩城、宜君、中部、石泉、宜川、绥德、葭、耀、静宁、潼关、阳平关、金锁关等处流贼恣掠；给事中薛国观上言：“贼之炽也，由乔应甲抚秦，置盗劫不问，实酿其祸。今弭盗之方，在整饬吏治，有「先事提防」之法、有「临事剪灭」之法、有「后事惩戒」之法。”上是之。己巳，固原逃兵掠泾阳、富平，执游击李英。二月，陕西备兵商洛道刘应遇率毛兵入汉中，合川兵败贼略阳；守备黄元极击贼，马蹶被杀，犹手刃贼不置。贼走汉阴，应遇遣兵追斩五百余，诛渠魁数十人。余走蜀，其匿汉阴山中者并自杀；汉南盗平。三月丙子，流盗掠真宁、宁州、安化、三水。四月甲午，固原贼犯耀州，督粮参政洪承畴合官兵、乡勇万余人围贼于云阳，几覆之；贼乘夜雷雨溃围走淳化，入神道岭。刘应遇以千人偪汉中贼于五丁峡，宁羌知州陈元瓒失防，盗遁。巡按陕西御史吴焕言：“秦寇惨掠，古所罕有。抚臣胡廷宴误于积弛，束手无措，则举而委之边兵；至延绥抚臣岳和声讳言边兵为盗，又委之内地。总之，两抚欺饰酿患，致奸民、悍卒相煽不已，而西安、延安诸邑皆被盗矣。盗发于白水之七月，则边贼少而土贼多；今年报盗皆骑锐，动至七、八千人：则两抚之推诿隐讳，实酿之也。”十一月，京师戒严。山西巡抚都御史耿如杞以兵入卫，譁于涿，大掠良乡；如杞逮，论死。西兵皆沿边劲卒，溃而失次窜走，剽掠山东。大盗混天王等掠延川、米脂、青涧等县，起总兵杜文焕剿之。

三年正月，陕西边盗王子顺、苗美连逃兵掠绥德，众三、四千，南国韩城。总督杨鹤、巡抚刘广生提兵赴援，斩首三千级，贼遁；复犯清涧，官兵追逐之。贼走西川，官兵追击，降三百余人，余大奔。苗美叔苗登雾啸聚于安定，总兵杜文焕击败之。先是，万历时，朝廷念西军劳苦，预给三月粮；以为常。崇祯二年秦大旱，粟腾贵，军饷告匮；延绥巡抚杨鹤、甘肃巡抚梅之焕分道勤王，两军复以稽饷而譁，其溃卒畏捕诛，亡命山榖间，倡饥民为乱。时东事益急，廷议核兵饷，各边镇咸釐汰，裁饷至数千万；乘障兵，咸噪而下。又以给事中刘懋清裁定驿站，即给邮乘传有额，毋滥用县官钱；岁省费无算，谓苏民力也。而河北游民向藉食驿糈，用是益无赖；岁不登，无所得食，所在溃兵煽之，而全陕无宁土矣。命洪承畴以都御史巡抚延绥。王嘉胤陷府榖，他贼入山西犯襄陵、吉洲、太平、曲沃。四月，贼王之顺、苗美陷蒲县。山西自河曲至蒲津千五百里俱邻陕，河最狭；贼自神木渡河陷蒲，已分三部东犯赵城、洪洞、汾、霍而掠石楼、宋和、吉、隰，贼首自号「横天一字王」。五月，贼破金锁关，杀都司王廉。六月，王嘉胤陷黄甫川、清水二营，遂据府榖；洪承畴与杜文焕围之，贼夜劫营，官兵击败之。延安知府张辇、都司艾穆蹙贼于延川，贼求抚，王子顺、张述圣，姬三儿等俱降。王嘉胤等掠延安、庆阳，城堡多陷。总督杨鹤主抚，不以闻；与陕抚刘广生遣官持牌四出招贼，贼魁黄虎、小红狼，一丈青、龙江水、掠地虎、郝小泉等俱给牒免死，安置延绥、河西，但不焚杀，其淫掠如故，民罹毒益甚：有司莫敢告，而寇患成于此矣。兵科给事中刘懋上言：“秦之流贼，非流自他省，即延庆之兵丁、土贼也。边贼倚土寇为乡导、土寇倚边贼为羽翼，六、七年来，韩、蒲被掠，其数不多；至近年，荒旱频仍，愚民影附，流劫泾原、富、耀之间，贼势始大。当事以不练之兵，剿之不克，又议抚之。其剿也，所斩获皆饥民也，而真贼饱掠以去矣；其抚也，非不称降，聚众无食，仍出劫掠，名降而实非降也。且今年麦苗尽枯，斗粟金三钱，营卒乏食三十余月；即慈母不能保其子，彼官且奈兵民何哉！且迩来贪酷成风，民有三金，不能供纳赋之一金。至于捕一盗，而破十数人之家；完一赎，而倾人百金之产：奈何民不驱为盗乎！若营兵旷伍，半役于司道、半折于武弁；所余老弱，既不堪战，又不练习。当责督、抚清汰操练，以备实用也。”山西流贼破蒲州、潞安，官兵败没。七月，御史黄道直言“盗起于饥，请发饷银易米，一从保德州河路、一从洛宜陆路赈饥民；庶收拾人心，解散党附。”不报。八月，王嘉胤勾西人入犯，佯乞降；仍夺路走黄甫川，复引西人入掠。洪承畴、杜文焕从孤山进击，大破之，贼奔溃。十月，王嘉胤陷清水营，杀游击李显宗，复陷府榖。大盗李老柴于鄜、雒间纠三千余人，攻合水；宁夏总兵贺虎臣击贼于盘榖，斩六百余级，又败之宁州。十一月，山西总兵王国梁追贼于河曲，发西洋砲砲炸，兵自乱；贼乘之，大溃，遂陷河曲。十二月己巳，盗神一元破宁塞据之，杀参将陈三槐；围靖边，副使李右梓固守。贼勾西人四千骑，益围靖边三日夜，遂陷柳树涧、保安等城。

四年五月，神一元陷保安，副总兵张应昌击败之；神一元死，弟一魁领其众。癸未，山西贼犯平阳。庚寅，王嘉胤渡河掠菜园沟，副总兵曹文诏击郤之。己亥，命御史吴甡賫金赈陕西饥荒，招抚流贼；谕曰：“陕西屡报饥荒，小民失业，甚者迫而从贼，自罹锋刃；谁非赤子，颠连若斯！今特发十万金，命御史前去，酌彼灾处，次第赈给。仍晓谕愚民，即或胁从、仅入贼党，若肯归正，即为良民；嘉与维新，一体收卹。”上召辅臣、九卿、科道及各省监司于文华殿，上问山西按察使杜乔林流寇之事，对曰：“寇在平阳或在河曲，近闻渐已渡河。河曲尚阻，须大创之；但兵寡饷乏耳。”上曰：“前言寇平，何尚阻也？”对曰：“山、陕隔河，倏去倏来，故河曲独被困。”问河曲之陷，曰：“贼未尝攻，大抵饥民为之内应。今不早图，有误国事！”上问陕西参政刘嘉遇以流寇，对曰：“流寇，因兵饷不足，故难剿耳。且寇见官兵即散，退复啸聚。”上曰：“寇亦吾赤子也，宜招抚之！”又问近寇所在，对曰：“一在延安、一在宜川。”上凝思久之，命退。宁武总兵孙显祖言：“闻喜稷山贼二十余万，日剿日益；官兵不过二千，奔逐不支。乞发京营或调边骑夹剿！”命下所督便宜专制；总督张宗衡以兵饷并乏，竟不行。二月壬子，总兵贺虎臣、杜文焕合军围保安，神一魁勾西人千余骑突围出，复纠贼数万劫宁夏；都指挥王英兵溃，诸道将弃城南奔。戊午，一魁至庆阳东关，游击伍维藩击斩五百余人。戊辰，贼围庆阳，总督杨鹤在邠、干，不即援。宜君贼赵和尚等南犯泾阳、三原、韩城、澄城，各贼分犯，不知其数。壬申，神一魁陷合水。三月丁丑，张应昌等援庆阳，贼围解。时议招一魁，散其党。癸未，贼帅孙继业、茹成名等六十余人来降，总督杨鹤受之。设御座于固原城楼上，贼跪拜，呼万岁；因宣圣谕，令设誓各解散，或归伍、或归农。自此，群盗视总督如儿戏矣。甲午，陕盗刘五、可天飞据铁角城，混天飞、独行狼等聚芦保岭，众各万余，分犯平凉、固原、耀州、泾阳、三原；盗混天猴薄宁州，分犯环县。贼陷武安、走平凉，诈称官兵，袭陷华亭。时大盗王老虎围庄浪，曹文诏、王性善西剿，诸贼乘虚四犯。杨鹤给降人牒，令各还乡，简其豪千余人以参将吴弘器领之，驻宁塞；而宜君、雒川盗又蜂起矣。副总兵曹文诏击贼于粟园，大败之。四月己未，神一魁降于杨鹤，鹤责数其罪，俱伏谢。一魁有战骑五千，鹤侈其事，上言乞赐一、二万金赈济，又止巡抚练国事北征。宜、雒贼亦求抚于国事，从之；其胁从饥民各给牒回籍，首领置军中。首臣劾宣大总督魏云中、陕西总督杨鹤恇怯玩寇，上切责云中等平盗自赎。时言官交论鹤，鹤疏引咎。曹文诏等克河曲，斩贼一千五百余级，获兵械，马骡数千。丁卯，延绥巡抚洪承畴令守备贺人龙劳降者酒，降者入谢，伏兵斩三百二十人。庚午，贼陷始兴。御史吴甡西行至延长，寇聚城下，谕以祸福；委同知赵鹤年分赈，贼各解散。游贼闻之，皆回受赈，抚贼七千有奇。降盗不沾泥拥众胁粮赏，复攻米脂；总兵王承恩、侯拱极率三千人至葭州，洪承畴、张应昌亦至，贼分两营以待。连战，贼始遁；追至西川，斩三百余级，贼溺死无算。官兵屯西川双湖峪，其间窑寨六十有四皆险绝，尽为贼薮；承畴乃令在在设防堵截。不沾泥惧，率百骑逃关山岭；都司马科等追之，尽歼其骑；不沾泥乃降，手杀贼目双翅虎，缚献柴金龙以自赎。五月乙亥，王承恩击宜川贼，败之；贼闯王虎金翅鹏乞降——金翅鹏，即王子顺姪成功也，余贼走宜君，其众二万。陕西都司曹变蛟追宁塞遗贼于唐毛山，贼大溃；四战皆捷，先后斩一千四百余级，而宁塞之逸贼稍杀矣。御史吴甡至榆林镇，以晋兵遏籴，斗米银六钱，草根木皮俱尽，人至相食；甡因奏：“榆林为西北雄镇，宿将劲兵出焉，非他镇比。杂贩牟利，商民欣赴，初无赖于晋；若以防河为名而绝秦人之命，恐谋国不在此也。”延安贼赵四儿以万余人掠韩城、郃阳、灵州，参将张全昌以五百人战三日，斩三百余级；贼走鄜州，复进击，斩六百余级。时榆林连旱四年，延安饥民甚众；西安大旱，巡抚练国事更请发帑赈济，不报。赵四儿寻降。初，洪承畴抚盗王子顺等驻榆林，巡按御史李应期诛之。上谓贼势蹶甚，招抚为非，杀之良是；命吴甡核奏。丁酉，延绥、榆林大雨，始有禾。庚子，盗满天星降于杨鹤，鹤选其骁勇置营中，散其党万二千人，即命其魁分勒回籍；未数月，皆畔去。壬寅，贼万人自合水、保安逃出，攻中部；降丁内应，城陷。六月癸卯，曹文诏击斩王嘉胤于阳城。其党复推王自用为首，号曰紫金梁；其党自相名目，有老回回、八金刚、闯王、闯将、八大王、扫地王、闯塌天、破甲锥、邢红狼、乱世王、混天王、显道神、乡里人、活地草等，分为三十六营。辛酉，鄜州贼混天猴张孟金谋袭靖边；张应昌邀之于真水川败之，追斩四百余级。癸亥，混天猴、独行狼等万余人自甘泉犯合水，洪承畴率兵追击，败之甘泉山中；混天猴等乞降。七月，贼首上天龙、马老虎、独行狼复掠鄜州，列三营于太平原；杨鹤、王承恩击破之，上天龙等以二千人降。给事中孟国祥、曹履泰各奏抚贼欺饰之弊；癸未，逮总督陕西三边都御史杨鹤，下刑部狱，论戍之。丁亥，曹文诏等诸将击贼，连败之；贼奔东北。是役也，合督、抚四镇之兵穷追半月，先后数十战；贼败，潜遁山榖，延安、庆阳千里内暂安焉。甲午，贼赵四儿六千余人东渡山西，总督洪承畴等兵从之；贼入沁水县。县东北有窦庄，故张忠烈公铨里居也；先是，铨父尚书五典谓海内将乱，筑墙为堡甚坚。至是，贼犯窦庄。五典已没，铨子道濬、道泽俱官京师，惟铨妻霍氏守舍；众议弃堡去，霍氏语其少子道澄曰：“避贼而出，家不保。出而遇贼，身更不免。等死耳，死于家，不犹愈死于野乎？且我守坚，贼必不得志。”躬率僮僕为守御。贼至，环攻之；堡中矢石并发，贼伤甚众，越四日乃退。其避山榖者，多遇贼淫杀；惟张氏宗族得全，冀北兵备王肇生表其堡曰「夫人城」。辛丑，陕西贼陷中部，王承恩击斩千七百级。八月癸卯，总兵贺虎臣击斩庆阳贼刘六，斩其余党五百余人；西路渐平。先是，巡抚陕西御史李应期言「秦贼旋抚旋叛」，上命御史吴甡确查报闻；甡上言：“延、庆地亘数千里，土瘠民穷；连岁旱荒，盗贼蜂起。西路则神一元破宁塞、安边，攻保安；一元死，弟一魁继之，又破合水、围庆阳。总督杨鹤招抚四千有奇，余党郝临庵、刘六等众不下数万，掠环县、真宁间：此保安、合水之流孽也。延安四载奇荒，边军始乱，出掠米脂、绥德、青涧，胁从甚众，几于无民；流劫延南。点灯子众号数万，自山西回黄龙山，西安北界数州县被毒甚惨：此延北边贼流毒西安者也。近官军南剿，贼望风潜逃；相继招安，满天星等降于榆林，余贼遂从而北。其降贼虽散原籍，仍复劫掠；于是有「官贼」之谣，而人致恨于招抚之失事矣。点灯子众五、六千在青涧，旋抚旋叛；庆阳郝临菴、刘六等亦曾受抚，今攻陷中部者，皆其众也。又降贼独头虎见大兵之来，已出韩城，潼关道臣朝其俊犹追赆钱九十万；贼复横索，一一给之惟谨：要挟重资之说，有自来矣。为今之计，集兵合剿，歼其渠而余众自破，明赏罚而士气自鼓；秦事犹可为也。”山西贼陷隰州、蒲州，命许鼎臣巡抚山西。洪承畴驻庆阳，报乏饷矣；承畴兵大败赵四儿于山西桑落镇。九月，山西贼入河北，犯济原。神一魁复叛，据宁塞，劫守将吴弘器、范礼；官兵攻围之，其党黄友才斩一魁以献。盗独头虎、满天星、一丈青、上天猴等五部恣掠宜、雒，副总兵赵大胤在韩城，去贼营二十里，不敢出战。土人强之出，报斩五十级；验之，则率妇女首也。给事中魏呈润劾大胤，落职。壬辰，命洪承畴总督陕西三边、张福臻巡抚延绥。黄友才复叛而遁，追斩千一百级。洪承畴击败赵四儿，擒之——即点灯子也，起青涧、绥德，奔突延、西间，往来秦、晋，沿河郡县多苦之；至是伏诛，平阳稍安。其党黑煞神起，又有过天星、蝎子块与紫金梁等共数十部。自贼据中部，官军攻围，两月不下；冬十月，曹文诏及张福臻兵俱至，克之。陕西贼陷宜川。十一月丙子，陕贼谭雄陷安塞，袭掠一空，仍乞抚；闰十一月，王承恩诱谭雄等五人斩之。癸丑，陕贼不沾泥、张存孟等陷安定。甲子，王承恩克安塞，斩五百余级；即进剿安定，贼潜走绥德。降丁混天猴勾盗陷甘泉，劫饷银十万八千两，杀知县郭永图，备兵河西张允登战死。洪承畴闻之，遣王承恩分剿；以甘泉鄜、延咽喉，而自以四百人赴之。贼势日炽，承畴日不暇给矣。宁武总兵孙显祖败贼蝎子块于万泉。十二月，甘泉贼陷宜君，又陷葭州，备兵佥事郭景嵩死之。己丑，诸降盗复叛，攻绥德。上忧延绥贼蔓，以山、陕督抚请饷疏，切责户、兵二部；兵部尚书熊明遇请措二十万金接济秦中。甲午，孙显祖于河津、闻喜等处，与贼六战俱捷。

五年正月，延绥贼伪为米商入宜君，遂陷之；复陷保安、合水。流入山西者，陷蒲州、永宁，大掠四出。山西巡按御史罗世锦归咎于秦，谓「以邻为壑」；给事中裴君赐，晋人也，上言责成秦之抚、镇驱之回秦而后再议剿抚：盖当事之无定见如此！洪承畴请留陕西饷银二十万资剿费，并以劝农；从之。先是，宁塞逸贼合环、庆诸寇屯镇原之蒲河，欲犯平凉，走凤翔、汉中。陕抚练国事檄固原兵备王振奇同副总兵王性善等截守各隘口，檄平凉兵备徐如翰同副总兵董志义守泾州各要害；又檄总兵杨嘉谟等缉奸，杀贼塘马，断其耳目。贼遂不敢出；又食乏，互相猜疑。洪承畴从鄜州间道疾至庆阳，曹文诏以临洮兵至、贺臣虎兵亦至，会于西澳；各夹击贼，大小十余战，追奔数十里，斩首千余级，伤坠无算：而宁塞之寇尽矣。惟混天猴等尚据襄乐，练国事遂移镇宁州。时以西澳之捷，为用兵来第一。戊午，洪承畴等击败贼于槐安堡。贼虽奔窜，尚破华亭，扰庄浪；而官兵追捕，皆破胆潜匿。先是，延西诸寇，承畴偕文诏先后清蕩；而铁角他乃边盗薮，郝临庵、可天飞为官军所败，独行狼跳入其伍，耕牧铁角城为持久计。闻地盗尽平，甚惧。承畴、文诏击破之，斩可天飞，其二贼亦生得就诛。自西澳捷后，军声大振。曹文诏忠勇善战，承畴与下同甘苦、得士卒心，转战四载，斩级三万，西人稍稍休息；然亦惫甚矣。甲子，陕西原任通政使马鸣世奏曰：“三秦为海内上游，延安、庆阳为关中藩屏，榆林又为延、庆藩篱；无榆林必无延、庆，无延、庆必无关中矣。乃自盗发以来，破城屠野，四载于兹。良以盗众我寡、盗饱我饥，内鲜及时之饷，外乏应手之援。揆厥所由，缘庙堂之上，以延庆视延庆，未尝以全秦视延庆；以秦视秦，未尝以天下安危视秦。而且误视此流盗为饥民，势燄燎原，莫可扑灭。若非亟增大兵、措大饷为一劳永逸之计，恐官军骛于东、贼驰于西；师老财匮，揭竿莫御，天下事尚忍言哉！乞敕所司亟措饷二十万，给民牛种、为兵士犒赏；急图安戢，庶全秦安而各镇安矣。”张应昌等击黄友才，斩之。二月，宁塞逋寇复炽。庚寅，盗夜入鄜州，备兵佥事郭应响死之。三月壬戌，陕西贼陷华亭；知县徐兆麟赴任七日城陷，逮至，竟坐弃市，人皆冤之。四月，湖广流盗自兴国入江西泰和、吉安等处。七月，山西贼陷大宁。八月，曹文诏击贼甘泉，败之。洪承畴令胁从者免杀，降四千余人，散者亦数千人；余贼散匿山榖。山西巡抚宋统殷击贼于长子，贼奔沁水。庚辰，贼首紫金梁、老回回、八金刚以三万众围窦庄；时张道濬得罪家居，率其族御之，贼多死。闻秦师且至，惧欲乞抚；紫金梁呼于壁下，道濬登陴见之，紫金梁免冑前曰：“我王自用也；误从王嘉胤，故至此。此来乞降耳！”俄老回回亦至，道濬谕之曰：“急还所俘，散若徒众；吾为请于抚军，贷尔死！”贼乃还所掠，拔营而西，入阳城界。道濬以贼情告于统殷曰：“贼狡，未可信！”因遣使往觇贼，诸贼咸就约，惟八大王、闯塌天五营不受命，紫金梁归款未决。

诸军乘贼不备，轻骑袭贼营；贼怒，南犯济源，陷温阳。九月，山西贼破临县，贼魁豹五等据其城；又陷修武，杀知县刘凤翔；焚掠武涉、晖县，遂围怀庆。上以藩封重地，切责河南巡抚樊尚燝杀贼自赎。贼既尽向河北，山西巡抚宋统殷备兵冀北、王肇生率军次陵川，扼贼北归。贼北走，遇官军；贼死斗，互相胜负。会夜，与贼争险，对营两山头；贼缘穷榖而登，大譟，官军乱，统殷、肇生皆走，与诸军相失。宣大总督张宗衡将兵至高平，统殷、肇生以师毕会，大破贼于桑子镇，贼复入沁水。十月，诏副总兵左良玉将兵二千五百人援怀庆。癸未，王承恩败安塞遗贼于西川胡堡，贼目乔六自斩其魁党以降，余遁；延绥稍宁。十一月，罢山西巡抚宋统殷，以许鼎臣代之。十二月，张宗衡、许鼎臣同逐贼临县，贼转入盘磨山——山方六百里。贼阎正虎据交城、文水，以窥太原；邢满川、上天龙据吴城、向阳，以窥汾州。紫金梁以秦、豫毛兵俱集泽、潞东南，遂乘虚从沁州而北入榆次、又入寿阳，距太原不五十里；许鼎臣撤师北归。时贼首乱世王与紫金梁争一掠妇，搆小隙；遣其弟混天王来归。廷议方督进讨，诸将讳言受降，权辞谢之；约得紫金梁头，始为请于朝。混天王唯唯，泣涕而去。乱世王与破甲锥合谋图紫金梁，贼分为三，陷霍、垣曲、长子诸县；壬辰，陷辽州，是日除夕也。是月，赵和尚等贼斩其魁霍维端以降；诸将分领入营，还宜君。

六年正月丁酉，贼拦入畿南西山，距顺德百里。时大队在山西，分为二：一北向，西犯平县，窥固关；一南向，河北怀、卫之间尽遭蹂躏矣。丁未，左良玉败贼于涉县西，斩其渠，贼望其旗帜皆靡；然贼势尚炽，谋渡河南犯。癸丑，进曹文诏都督同知。文诏连败贼于忻、代间，斩首千五百级。二月，许鼎臣、曹文诏屯平定，张应昌屯汾州，驻太原东西以御寇。贼踞林县，山中饥民相望而起。左良玉败绩于武安，河南兵七千先后失亡殆尽，贼益炽。左良玉势孤，乃请邓玘兵相援，备兵井陉。副使寇从化檄守备李定、王国玺，逐贼畿辅；陷贼伏中，兵败，死亡略尽。贼长驱保定，备兵副使卢象升御却之。曹文诏败贼于榆林；时文诏屡捷，张应昌逗遛不进，紫金梁、老回回从榆林败北奔。三月，蜀贼寇百丈关，官军败没。诏总兵邓玘将川兵二千，益以石砫土司马凤仪兵，驰赴河南；未几，马凤仪败没。丙午，山西兵击贼于阳城北，张道濬设伏于三缠凹，贼至伏起击之，斩其魁，生擒贼首满天星、闯王，贼大奔；巡抚鼎臣献俘阙下，奏道濬功第一。四月丙寅，山西贼陷平顺。乙酉，曹文诏败贼于阳城，斩千余级。河南西路贼自辉县入清化镇，所在守将败没；部臣以河南不塞太行之险，揖贼使入，抚臣不得无罪。五月癸巳，山西巡抚鼎臣以流寇恣掠，请蠲积逋并豫免数年额赋；不许。己酉，以剿贼诸将一时功罪勤惰，应有监纪；特命内监陈大金、阎思印、谢文举、孙茂霖分监曹文诏、张应昌、左良玉、邓玘军纪功过、催粮饷，仍发内帑四万金、素红蟒段四百匹、红素千匹军前给赏。庚申，曹文诏夜袭贼于偏店，贼亡走，坠山榖者无算，尽南奔，诸将会兵逐之沙河，夺马骡数千；贼自邯郸南走。河北贼陷涉县。六月己丑，川兵溃于林县，毛兵杀伤甚众。潞王告急，乞济师。丙寅，河北贼围汤阴、林、辉、涉、安诸邑；别贼自阳城、河曲来，合于济源。山西贼陷和顺。辛巳，左良玉破贼于怀庆，贼尽奔大行山。上念中州寇盗蔓延，命总兵倪宠、王朴分将京营兵，监以内监杨进朝、卢九德；赐二帅弓矢千五百、战马三百、健丁三百，驰赴中州夹剿。七月乙未，贼屯彰德、汾州，张应昌进剿。汾阳知县费甲鏸以逼迫苦供亿，投井死。丙申，山西贼陷乐平、河北贼攻彰德，左良玉御却之。辛丑，山西贼陷永和，旋陷沁水；贼自秦入晋五犯沁水，至是陷之。八月丁亥，陕西贼攻隆德，杀知县费彦芳；分守固原参政陆梦龙战于绥德城下，死之。九月己亥，张应昌败贼于平山，获贼首张有义——即一盏灯也。十月丁卯，山西、河北诸贼二、三、四营乘冰渡河而南，犯阌乡，陷渑池，分入河南、湖广、汉中、兴平。畿内贼至宁晋，掠南宫甚惨；寻走五台山——山周数百里，贼据显通寺，其中仓储皆具，险阻足守；官军不敢击。十二月己未，河南贼陷伊阳；庚申，陷卢氏，遍掠汝州、淅川、内乡、光化、均州；戊寅，犯南阳。庚辰，湖广贼假进香客陷郧西；癸未，湖广贼陷上津。丙戌，陕贼陷镇安。时秦贼既尽入晋，流突畿辅、河南至数十万。而延绥贼首钻天哨、开山斧独据永宁关，前阻山险、下临黄河，负固数年不下。延绥巡抚陈奇瑜谋取之，乃阳传总制檄发兵，简众七千人抵延川，潜师疾走入山。贼不虞大兵至，仓皇溃佚；焚其巢纵击，斩首千六百级，二贼死。分兵击贼首一座城，斩之。延绥盗悉平，奇瑜威名着关陕。是年山西、陕西大饥。

七年正月壬辰，降贼王刚、王之臣、通天柱等至太原挟赏；巡抚戴君恩设宴诱刚等斩之，共斩四百二十九人——王之臣，即豹五；通天柱，孝义土贼也。而岚岢大盗高加计，号显道神，尤横。会大旱，饥民投贼者愈众；畿辅兵渐集，贼西窜。河南贼自郧阳渡江，薄榖城，掠光化、新野；而襄阳贼六路俱集，兵不能支。又贼四、五千人入郢界，围均州，往荆门西北夷陵。辛丑，陕贼陷洵阳，逼兴安；西向，土寇乘之，汉中震动。兴安贼连陷紫阳、平利、白河；道臣王在台固守兴安，洪承畴赴援，城得全。时练国事移兵商、雒，贼南破凤县，入四川；癸丑，陷迁安。乙卯，楚贼陷房县、保康。南京兵部尚书吕维祺奏言：“南都、凤泗、承天，陵寝所在；宜以宿、寿、襄、叶为咽喉，淮、徐则京师咽喉也。乞敕淮抚杨一鹏急宜预备，防贼东犯！”二月壬戌，蜀贼陷兴山；壬申，入瞿塘，陷夔州，一宿去。贼既蔓延秦、晋、楚、豫之郊，流突无定；廷议以为「各镇、抚事权不一，互相观望；宜以重臣开督府，统摄诸道兵讨贼」。制曰：“可。”佥拟洪承畴因陕西三边所恃，未可轻易；诏进延绥巡抚陈奇瑜兵部右侍郎，总督陕西、山西、河南、湖广、四川军务，视贼所向，随方剿抚。奇瑜檄诸将会兵于陕州。三月己丑，南京右都御史唐世济上言：“流寇有四：一乱民，一驿卒，一饥黎，一难氓；宜分别剿抚！”上善之，下总督奇瑜。乙已，川兵败贼于巴州。山西自去秋八月至是不雨，大饥，人相食。四月丙辰，逮抚治郧阳蒋允僕，以失陷郧西诸邑也。川贼渡利川、河札、阳平、白水等关，分四路；土人力拒之，贼走奉节。楚贼在房县，妇倍于男；总兵张全昌连击，败之。甲戌，发帑金五万，命御史梁炳赈饥陕西；时山西永宁州民苏倚哥杀父母，炙而食之。川贼三万人返屯郧阳之广龙滩，分三道：一均州，趋河南；一郧阳，趋淅川；一商、洛，趋卢氏。张应昌兵败于均州。丁丑，川贼复入陕，陷两当；己卯，陷凤县。先是，三边总督洪承畴因插汉犯甘肃，即汉中北行；至栈道青桥驿，闻川贼数万营宁羌，乃返至沔州援之。贼由阳平关过河，奔巩昌；承畴追至成县，见贼势盛，须益边兵，乃檄副将贺人龙、刘成功等兵三千赴蓝田夹击。及两当、凤县连陷，贼分道：一向边方，一向汉中；知府断栈道，守鸡头冈；贼不得前，间道犯固城、洋县；官兵御却之，贼走石泉、汉阴。又别部贼二万由凤县趋宝鸡、汧阳求抚；承畴姑慰谕焉。时抚治郧阳卢象升、总督陈奇瑜以数省兵力萃于楚，楚贼尽西奔汉中，而川巴、通江入西乡者复三二千，凡名贼尽归汉中、兴安而接于商、雒。癸未，贼复谋入川；阻大江，入西安之终南。五月，陕别贼陷文县。文县去岁大旱，入秋早霜、冬无雪、今春不雨，斗米银七钱；延绥西路，数年不登。贼分部一略鄜、延，一掠延庆；官军迫之，贼皆傍终南山，窜入商、雒。群盗毕集，深入大峪；承畴会师进赴之，遂东走网峪川，复入大山远窜。己亥，贼复出，再陷凤县、汉南；招抚之。贼一出栈道，西陷麟游、永寿，东陷同安。庚子，贼走凤翔，西趋汧阳、陇州。乙已，洪承畴自汉中西援甘肃。巡抚陕西练国事奏：“今日最难有五：一曰缺兵。大盗起延绥、榆林，兵不足转调甘肃。自宁夏、甘肃再丧师，今防插汉尚不足，能分以剿贼乎？榆林兵止五千，陈奇瑜率以剿贼；而防秋又当西还，则兵愈少。二曰缺饷。西安、凤翔兵荒，所留新饷即使支尽，不抵三镇之用。司府无可惜，饷将安出？三曰缺官。荒盗频仍，有参罚戴罪、有追赃客死、有失城就逮；道府且不乐就，何况有司！今官缺三十余员，何以治民办贼？故缺官宜筹补，而参罚不宜少减也。四曰宗禄。秦俗嚣悍，贫宗尤甚；垂涎赈金，渐不可长。五曰驿递。例不全给，今募夫之苦更加千倍，故人人思遁。所在驿路，宜全给以安其心。”洪承畴进师峡山，驻三原，贼十余万、承畴兵仅三千；张疑设伏，贼从耀州奔同州。时汉中兵三千四百有奇，总兵左光先等将之；临巩兵三千五百，总兵孙显祖等将之；平凉兵千人，副总兵艾万年将之，止可城守。总兵张全昌等兵六千，专视盗所向为援剿。六月丙寅，总督奇瑜、郧抚象升剿竹山、竹谿各山寇，连战斩一千七百余级。奇瑜复败贼于硖石，斩七百余人，渰死五千余人，堕崖死者二千余人。七月，陕西降贼陷陇州。己丑，洪承畴奏言：“入陕猖獗之贼，大抵可十四、五万；明知官军一、二万不能四驰，恃其势众傍伏递进，则剿贼之难。贼多精骑，每跨双马；官军马三、步七，则追逐之难。贼攻堡掠野，到处可资；官军待饷转运，则粮刍之难。贼入山负嵎，官兵相持一日，即坐误一日，则时日之难。”且请盐课银三十万加曹变蛟饷，鼓其敌忾；从之。辛卯，贼至凤翔西关，藉口奉督、抚檄安插城内；守臣知其诈，答以「门不敢启，须缒城上。”先登三十六人，尽杀之。总督陈奇瑜因借为辞，劾地方官绅挠偾抚局，以激士怒；命缇骑逮宝鸡知县李嘉彦及凤翔乡绅孙鹏等五十余人，下刑部狱。叛兵杨国栋拥三千骑，披双铠，直抵西安城下乞抚；巡按范复粹无计，登陴固守。巡抚练国事在鄂县闻之，驰还；登南城，檄贼至濠畔语。一日夜未决，度不受抚，必西走鄠盩厔；密檄沿途官兵饬备，更设伏发歼其半。国事遣官招谕：杀渠自赎，予上赏。顷之，一贼斩国栋以献。贼人人自疑，互戕千余人；余仍入南山。乙未，洪承畴进次华州；各贼闻之，自朝邑折而北，奔澄城、郃阳。贼混世王等从凤翔东奔，云犯西安；洪承畴驰一日夜至西安，檄诸路兵赴西安合击贼。贼飏至西安东境，官军以力疲未能出；承畴恐贼东出潼关，先令张全昌、曹变蛟间道走渭华遏其前，而自率兵至潼关红乡沟追贼。游击李效祖、柏永镇力战，贼却，不能出关，因登山。承畴驰赴蓝田，欲从山后间道剿之；丙午，贼觇知官兵意，夜走商、雒。初，老回回等万余先踞南、雒山中，今又益盗万余；其地山榖险阻，承畴率诸将共兵三千人赴潼关大峪口截其出，仍备阌乡、灵、宝诸处。总兵尤世威兵溃于雒南，群贼越卢氏，奔永宁。先是，守隘诸兵露宿凡三月，皆致疫痢，不任战；左良玉兵自内乡赴援卢氏，庆阳贼南下，烽火彻三原、泾阳、耀州、富平。八月，上忧寇，诏发各镇兵四万五千并赴河南。时豫贼冲突禹、许、长、葛间凡十三营，大营在永宁、卢氏；约九月向山东诱官军东出，谋袭汴梁。陕贼复陷陇州、中州，城决；参将贺人龙等援陇州，贼围之。群贼到处乌合，简精壮为前驱；收妇女老弱，急则用之饵官军。故诸臣动称斩馘报捷，贼势不减。总督奇瑜报降贼一万三千有奇，斩渠十人；余俱延安民，并令还乡。先是，贼为洪承畴所逐，窜汉中；川兵扼巴、西诸险，贼饥无所得食，故乞降于奇瑜，凡数万人。奇瑜专事招抚，受其降；檄诸军按甲无动，遣官监护降者。诸盗未大创，本无降意，徒以饥疲，困于地险不得逞，姑从款以纾我师；奇瑜檄所过郡邑为具糗粻，传送之。既度栈道，已出险，数万众渐不受绳束，仍事杀掠，所至罢市；贼遂尽杀监护官五十员，攻陷麟游、永寿，势不可遏矣。贼先锋高杰降于贺人龙，人龙率以袭贼，却之。闰八月乙酉，陕贼陷灵台；辛卯，陷崇信、白水；丙辰，陷泾州。河南大旱。壬寅，陈奇瑜至凤县。时贼益炽，北接庆阳，西至巩昌，西北至邠州、长安，西南则盩厔、宝鸡，众殆二十万；始悔其见愚，分兵出御而兵已寡矣。九月，贼二十余营西至函榖关、东至河阳，连屯百余里；别贼万余连营雒南、阌乡。癸亥，陕贼陷扶风。庚午，命吴甡巡抚山西。甲戌，豫贼东至于蕲水，大队尽入黄州、广济。兵部檄河南兵入同、华，湖广兵入商、雒，四川兵入汉中、兴平，山西兵入韩城、蒲州。丁丑，陕贼分三部：一由凤县，攻汉中；一出略阳，由阳平关入梓橦、剑州，犯蜀；一由宁羌，犯广元。辛已，洪承畴遣副总兵左光先等援陇州，贺人龙围始解。十月甲寅，陕西巡按傅永淳上言：“汉南降盗陷城破邑，所在骚然。皆由奇瑜耑主招降，谓盗已革心，不许道路讯诘，故郡邑不敢问；开门揖盗，剿抚两妨，皆奇瑜之流毒也。”山西巡抚吴甡言：“招安流盗，最宜慎重。彼狼子野心，势难驯服；况边垣穷荒，无居无食，仅曰免死，遂甘心易虑乎哉？”癸已，河南盗扫地王等趋江北，自英、霍分掠潜山、太湖、宿松；别部陷陈州、灵宝。己酉，楚贼自京山间道趋显陵；明日，遁入山中。时大寇仍聚秦中，老回回屯武功。辛亥，河南贼陷卢氏。上以秦寇猖獗，壬子逮巡抚练国事，命李乔巡抚陕西。官军三败贼于华阳、南原之间，斩首千二百级。十一月，总督奇瑜请各抚、镇分地责成；从之。时抚局大溃，贼氛日炽；故有是请，欲分委其过也。壬戌，江北贼陷英山，焚霍山。庚辰，削总督陈奇瑜职，听勘。十二月，进洪承畴兵部尚书，总督河南、山西、陕西、湖广、保定、真定等处军务，其总督三边如故。先是，西宁杀统领；承畴还军定乱，贼遂分陷关、陇。西宁既定，承畴自甘肃旋师东行。贼闻承畴将至，悉众东奔，分道尽入河南，集宛、雒间；左良玉军渑池，总兵陈永福、邓玘军南阳，颇有斩获。而山西防河之戍多溃，自灵丘、广昌径走五台。陕西、郧阳各处告警，贼游兵东下常德。

八年正月丁已，河南贼陷荥阳、屠汜水，又陷固始。时秦贼数十万出关，分为三：一自陕州上平阳入晋，一自武关嚮襄阳入楚，一自卢氏东向分犯河南北。河南北诸盗，复分为三：一走伊、汝，陷荥、汜，焚掠无遗；东剽及郑州，复分道犯商州。一自叶、蔡，南围汝宁。一自怀庆东渡河，掠归德、睢、汝、陈、许等州。其襄阳贼与汝宁合十五营、众数十万，并入襄阳境。给事中常自裕上言：“中原天下，安危所繫。今群盗充斥，乃仅以左良玉一旅塞新、渑，陈治邦等数营扼汝州，陈永福孤军堵南阳；贼势日众，兵力日分。贼二、三十万大小七十二营，蜂屯伊、嵩、宛、雒之间；以数千官军东西堵拒，贼何所谓而不长驱哉！宜更选边兵，统以廉勇之将；特选重臣视师，庶腹心不致决裂也。”河南逸贼复入汉中，陷宁羌，转入临巩。庚申，江北贼陷霍丘。兵部议调西北边兵及南兵共七万二千、饷九十三万六千并发内帑银二十万，賫赴督臣军前，更命尚书承畴统率大兵出关，节制诸路抚、镇，合力剿除。期以六月扫蕩廓清，立颁上赏；如仍留余孽，督、抚诸臣立置重典。其进止一听督臣，概不中制。承畴率军赴河南。陕西贼陷灵台。河南贼分三道：一趋六安，一趋凤阳，一趋颍、濮。壬戌，陷颍州，知州尹梦鳌、通判赵士宽俱阖室死之。丙寅，贼陷凤阳。凤阳无城郭，贼大至，官军无一人迎敌者，遂溃；贼焚皇陵楼殿为烬，焰松三十万株，杀守陵太监六十余人，纵高墙罪宗百余人。留守朱国巷战，斩贼二十七人；力竭死。渠扫地王、太平王入府治，知府颜容暄囚服杂狱中；贼纵囚获之。贼渠张盖鼓吹坐堂上，杖容暄于堂下，杀之。推官万文英等六人、武官四十一人，俱杀。士民被杀者数万，剖孕妇注婴儿于槊。燔公私邸舍二万二千六百五十余间，光烛百里。贼渠列帜，自称古元真龙皇帝，恣掠三日。戊辰，太监卢九德、总兵杨御蕃以川兵三千救凤阳，南京兵亦至；贼奔，以筵篿卜于神祠不利，刳神像而去。贼拔营南下，沿途杀掠无遗；趋庐州。丁卯，命洪承畴趣东驰剿寇。甲戌，凤阳贼陷巢县。已攻舒城，知县章可试塞三门，开西门；诸贼入，陷于坑，奔溃死千人；因掠霍山、合肥诸县。是日围六合，聚稚子百十，环木焚之；听其哀号，以为笑乐。又裸妇人数千，詈于城下；少有媿沮，即磔之。攻三日而去。出帑金二十万助剿饷，发太僕金十万输西安；其湖广饷十九万资镇篁等兵，盐课十万储淮阳以防寇逸。初，兵部会户部调南北主客兵七万、马一万五千，每兵日银三分、米一升五合，马日草一束银二分、豆三升银二分，计五阅月约十一万金云。戊寅，江北贼自舒城抵庐江，邑人具币求免，伪许之；夜袭城，城陷。己卯，陷无为州。洪承畴抵河南，河南诸盗知承畴至，又入潼关；承畴遣副总兵来永昌以千二百人往戍西安，令总兵秦翼明、游来朝间道向山东趋徐州，捍江北逸寇。庚辰，江北贼满天星、张大受等攻相城，不利；贼渠乘舆绕城呼降，守将射中其腰，夜走潜、太诸邑。诸邑多山氓，习猎射虎豹，药弩窝弓甚设，所在结寨杀贼；贼遂西向麻城，抵汉口。二月癸未，江北贼陷潜山；乙酉，陷罗田。命总兵曹文诏剿寇陈、许。时湖广扼贼，贼仍走太湖，攻陷之。而河南贼迫于诸路兵，其在南阳者，过应、随，驻枣阳；在汝宁者，则入黄州。而凤阳贼入英、霍、蕲、黄一带，骚扰殆遍。其在嵩、卢、灵、陕诸寇密迩潼关、雒南者，又折入秦中，约六、七万；西安诸县，并遭蹂躏。有四大营北渡渭，突剽邠、耀间。其山西寇则在平阳、邠州诸县并野掠，而土寇助之。癸未，巡按凤阳御史吴振缨始以皇陵之变疏闻。是日，上当御经筵，特传免；素服避殿，亲祭告太庙。命百官修省，俱素服从事。逮巡抚凤阳都御史杨一鹏并振缨下狱，一鹏论死，弃西市；振缨遣戍。乙未，命侍郎朱大典总督漕运、巡抚凤阳，同洪承畴协剿。承畴请四川抚镇俱移夔门、达州，进援襄、汉；湖广抚、镇分驻承天、襄阳，郧抚移驻郧、襄；漕督移驻颍、亳，进援汝宁、归德；山东抚臣移镇曹、濮，进援江北、江南；山西抚臣移□州，进援灵、陕；陕西抚臣移商州，调度兴安、汉中；河南抚臣移汝南、南阳间，保定抚、镇移驻邯郸、磁州，可南北策应。从之。三月癸丑，湖广贼陷麻城。丙辰，省臣乞蠲陕西八年以上逋租；不许。庚申，蕲、黄大盗爬天王拥众八百余人，村民擒之；身长八尺，自言「天亡我，非我罪也」！倡乱十二年，陷十州县；其子日啖人心，发、双目俱赤。先是，凤阳贼奔蕲、黄；洪承畴次汝宁，虑其再入江北，令邓玘扼之，令曹文诏邀之应、随间。又总兵贺人龙、刘成功率兵分驻信阳、沁阳，恐其入豫也。壬戌，汉中贼陷宁羌。丙子，总兵邓玘为叛卒杀于樊城。玘无纪律，所将蜀兵好淫掠。俄骑营叛，玘避楼坠火死，举营北窜；惟步卒未动，洪承畴命副总兵贾一选、周继元分领之。是月，给事中常自裕言：“皇上赫然振怒，调兵七万；其实不过五万，且分之各处，未足遏贼。凤阳焚劫四日而马爌至，归德围解三日而邓玘来；颍、亳、安、庐之贼返旆而北，尤世威等信尚杳然。至贺人龙等，各处淫掠：所谓「贼梳」而「军栉」也。唯皇上严饬之，以信军法！”四月乙酉，承畴次汝州；以各寇之复入秦也，率诸将自汝入秦，檄曹文诏以师会。丙午，承畴次灵宝，文诏自南阳至。以商、雒为贼薮，汉中、兴平其寄境也，令文诏出阌乡，直捣商、雒；自驰兴安，遏其奔轶。五月甲寅，曹文诏夜至五峪；寇伏险以诱文诏，击败之。张全昌自咸阳出兴平之东，老回回等拒官军营五十里。贺人龙南入子午榖，夺其南径；刘成功及游击王永祥往东南，遏其北走。夜渡河走郿县，承畴亦渡河追之。丙辰，至王渠镇；寇方下南山恣掠，贺人龙遽击，走之。追至大泥峪，寇舍骑登山。丁巳，官兵至郿县之秦王岭值寇，张全昌，击败之。自是，商、雒之寇逃终南山，余俱西奔兴平。盖冬春之寇，奔豫、奔楚、奔江北，其势多而且散；至是，寇又悉萃于秦矣。六月壬午，下河南巡抚玄默于狱。丁酉，免陕西巡抚李乔官，议罪；以庸懦玩寇也。以甘学阔巡抚陕西。乙酉，秦贼摇天动袭陷西和。丙午，总兵曹文诏至娑罗；秦寇大至，力竭自刎。文诏敢斗，前后杀贼数万计，为贼所畏；官军闻之夺气。秦贼在晋者，巡抚吴甡会兵逐之，走河南；惟显道神、活地草、乡里人三营留晋。甡方谋合兵剿灭，会西人入塞，敛兵防河；贼复炽。七月癸亥，秦贼陷澄城；八月壬午，陷咸阳。丁酉，商、雒寇复入河南，犯卢氏。癸卯，命湖广巡抚卢象升总理直隶、河南、山东、四川等处军务，统关、辽兵，赐尚方剑便宜行事，耑制中原；洪承畴剿寇西北、象升剿寇东南，如寇入秦，象升进兵合击。十月壬辰，老回回袭陷陕州。乙巳，上下诏罪己，避居武英殿，减膳撤乐；除典礼外，惟以青衣从事，以示与行间文武士卒甘苦相同之意。先是，贼翻山鹞降于承畴，贼首闯王退屯干州；承畴令降贼翻山鹞说之不听，南走武功。承畴追击，败之；闯王率大队自盩厔、武功分道渡河。十一月辛酉，河南贼焚关厢而西，老回回犯南、邓。秦贼一字王等部众二十万、撞天王统十七万自潼关出犯阌乡、灵宝，大队东行，尘埃涨天，阔四十里，络绎百里，老弱居中，精骑居外；左良玉与总兵祖宽两军相隔东、西七十里，遥望山头，不敢邀击。贼抄掠诸路，截烧粮草，诸军乏食；秦贼屯于鄜州，绵亘百里。己未，祖宽破贼整齐王于九嵩；贼溃而为二，东走偃、巩，南走汝州。丙辰，群贼大会于龙门白沙，连营六十里；祖宽分兵袭击之，斩首千余级。群贼败衄，东南奔光、固，入霍丘，进逼凤阳；淮督朱大典率兵驰寿州。十二月乙酉，贼闯王曹操数十万围光州，舁大砲二十座攻城；然二砲，城拉然崩颓，城中顷刻火作，贼乘而入，官吏士民屠戮无遗。汉中群贼会于汉南；戊戌，雅黎参将罗于萃连击败之，穷追贼于子午榖，夺其所掠子女二千口，贼奔饶风关。庚子，江北贼陷巢县、含山，遂袭陷和州。

九年正月丁未，总理卢象升师次于凤阳，诸道兵毕会。壬子，闯王、闯塌天、八大王、摇天动七贼连营数十万攻滁州，环山为营，包络原隰百余里；行太僕寺卿李觉斯、知州刘太巩督率士民固守。贼云梯冲輣、穴地填壕，百道环攻；城头火轮巨砲相续发，訇轰毁诸山。出贼不意，纵将士夺其云梯，燔之；贼衄者众，敛兵稍退。夜复进攻，掘为支河，洩濠以涸之；贼骑黑牛渡河，城上连砲击之，贼死益众。癸丑，贼退，掠村落山榖妇女数百人，裸而沓淫之；已，尽斫其头，孕者则刳其腹，环嚮堞植其跗而倒埋之，露其下私，血秽淋漓，以厌诸砲；守城兵多掩面，不忍视。贼噪呼向城，城上燃砲，砲皆迸裂或喑不鸣；城中惶惧。觉斯立命取民间圊牏亦数百枚，如其数悬堞外嚮，以厌胜之；燃砲皆发，贼复大创。贼怒，攻益急。甲寅，卢象升合诸道兵驰援滁州；祖宽以关、辽劲卒为前锋，象升以火攻三为后劲，躬率麾下三百骑居中督战。昧爽，至城下。贼以云梯鱼丽，肉薄攻城，已堕西、北两关羊马墙，贼多空营出掠，尘起；大兵至，贼不虞也。祖宽跃马而进，贼群起接战；诸将并至，战于城东五里桥：官军踊跃争奋，贼大溃。象升麾诸军进之，逐北五十里；积尸相撑枕，获其器械甚众，斩级一千二百。朱大典遣副将杨世思复截之于定远，斩六百余级。其东奔者，刘良佐扼之于广武，贼遂西突池、河。乙卯，贼自池、河别道窜东冈。守御刘光辉等以五百人守东冈，贼万众并至，孤军格斗；光辉等力竭赴水死，一军皆没。贼袭其甲裳旗帜渡河，守者不觉也；既毕渡，贼乃夺路而走。江浦提督总兵杜弘域自浦口驰追之，不及。丙辰，滁州溃奔诸贼西向凤阳，犯园陵。漕抚朱大典、总兵杨御蕃列营陵墙，守甚严；贼不敢攻，遂西渡河，焚掠怀远。丁巳，枣阳土贼廖三、袁世儒、李玉石以牛酒迎河南大贼，张乐高讌，连伙入营。癸亥，江北贼紫微星陷怀远；甲子，朱大典兵至怀远，贼焚庐舍北渡。己丑，陷灵璧，进逼泗州。副将祖大乐败贼于永城，斩贼首混天王，夺驴马万头。郧、襄贼焚榖城，士民空城走。戊辰，江北贼陷萧县。己巳，陕西贼陷麟游。滁阳败北之贼，祖大乐再破之于永城，精锐散亡大半；东奔宿州，突入沛县，焚戮妇竖不遗，尽掠丁壮入营中。壬申，河南别贼陷阌乡。给事中常自裕上言：“流寇数十万，最强无过闯王；彼多番、汉降丁，坚甲铁骑。洪承畴、卢象升即日报斩获，不过别营小队耳，于闯势曾无损也。今秦贼在宜居、鄜州不过闯将，当责成秦抚；豫贼在河南、汝州者止老回回数贼，当专责豫抚。而督、理两臣，宜令端图闯王：在承畴以王承恩、孙显祖等边兵、川兵二万出关，由汝、鲁疾趋光、固，遏其后；在象升以祖大乐、祖宽等关兵、篁兵二万由息、颍奔英、六，截其前。淮抚朱大典、提督杨御蕃等屯于庐、霍，防其东突；应抚张国维以许自强等屯于潜、太，防其入安庆；楚抚王梦尹以秦翼明等屯于麻、黄，防其南冲；唐、邓、随、枣之间，则责郧抚宋祖舜。若猎兽合围，则贼自无所逃，贼渠歼而余贼自成破竹矣。”闯王合扫地王、紫金梁等二十四营攻徐州，不克；遂西陷虞城，入河南。一字王曹操、扫地王五营由归德趋开封，至石家楼；辛未，祖大乐潜师归德截其前，分兵设伏，而以轻兵诱之，遇贼于雪园。既战，官军佯败，贼争先驰逐；大乐鸣鼓、举麾，东西两翼突出攻贼；贼惊，大乱；官兵三面奋击，斩首一千四百余级。郧阳贼分为二：一往均州，一入四川。乙亥，群贼大会于兰阳，卢象升驻师寿春。二月丙子，贼陷潜山；己卯，陷太湖。郧、襄贼犯竹山。竹山自崇祯七年为贼屠陷，八年十月知县黄应鹏仅栖草舍数椽；至是，贼复至，应鹏弃城走，贼遂入据城，有徵粮六百石尽为贼有。食尽，焚县治而去，为空城矣。山西饥，人相食。甘肃总兵柳绍宗败贼过天星于西宁州，过天星合九条龙等八营西掠兰河、南扰会宁；洪承畴檄左光先与绍宗合兵击之，绝其西奔。贼复自万安走盐池，两军力战破之；贼穷蹙请降。陕西巡抚甘学阔受其降，安插其部数万人于延安；寻延河劫掠如故。三月丙午，山西贼陷和顺。兵部奏：“贼在秦豫山中，闻其向来粮饷多由淅川水运以通荆、襄；贾贩可艘而致之。宜遣将往淅川断寇。”报可。丁未，贼九条龙、张胖子从南漳、柳池陷榖城、官山，逼保康，二千里焚掠靡遗。庚戌，陷竹溪、房山；知保康城空，不入。总理卢象升率诸将追贼至榖城。丁巳，贼走郧州，官军三道并进；大雾，贼迷道，不知兵至，仓猝接战，奔山；官军逐之，贼颠而坠者无算，杀贼将黑煞神、飞山虎；追奔数十里，尸填沟堑。时河南巡抚亦讨内乡、淅川余寇；祖宽、李重镇兵由荆门达荆州，防其奔轶。会秦翼明、杨世臣等搜山，祖大乐由光、邓夹击，江北贼略尽。河南贼少，大寇俱遁秦、楚万山之中。象升言：“秦、豫、楚大山绵亘千里，贼出没无端。若奋剿穷追，何地可歇？凡崇冈峻岭、密箐深林，板木悬崖，日行三、四十里，马不能进、人苦于登。此时折色银无所用、本色粮无从运、车驴无所施，势必以人负米二斗随兵来往。日食一升，一供兵、一自赡，十日而二斗之粮尽。毋论此十日内遇贼胜负，而以千兵入、须千人肩运，万兵入、须万人肩运；即贼不出，而俱归于尽矣。”唐王聿键奏：“南阳洊饥，有母烹其女者。”癸亥，陕西巡抚甘学阔削籍听勘，以孙传庭代之。乙丑，贼闯王、蝎子块自兴安入汉中。甲戌，抚治郧阳宋祖舜削籍；以追寇失利，亡其符印。四月，以苗胙土抚治郧阳。免上津等十五州县田租。辛丑，总理卢象升会师，次于洛阳。五月癸丑，下诏大赦山、陕胁从群盗，令地方多方安插，以消反侧；违者重治之。是月，陕贼过天星复叛于延安，谋渡河入山西。李自成、老回回、混十万等数部自楚、豫入商南、雒南大岭，总兵秦翼明击贼南漳山中，败之。总兵俞沖霄击贼安定，恃捷轻进，败没。命职方员外郎包凤起賫诏招抚群盗。六月乙酉，洪承畴上言：“秦中兵今实数共骑步一万三千有奇，见选川兵五千有奇，但步卒专蓝田、商、雒等处堵剿秦、豫接界之寇。先是，闯将李自成众约三、四万，混天王众约二万，过天星、满天星众约二、三万；历次剿散，混天王逃延绥、定边势孤，复合闯将、过天星、满天星等今奔延绥等处，犹可督责收拾；闯塌天、闯王、蝎子块俱出郧、襄，已奔兴安、汉中，进则入三秦、退可犯楚豫，亟宜合力凑饷，力图协剿。”七月癸丑，陕西贼陷成县。壬戌，巡抚陕西孙传庭击贼于盩厔，大破之；擒贼首闯王高迎祥及刘哲等献俘阙下，磔于市。蝎子块走河西。八月庚辰，老回回焚开封西关。时群盗出没豫、楚间，屡衄；散而复合。九月，京师戒严，命总理卢象升总督各镇兵入援。癸亥，改象升总督宣大、山西军务。初，象升方追贼至郧西闻警，以师入卫，遂有改督之命。时闯王已诛，蜴子块已为象升追逐入秦，河南少宁。自群盗扰河南、北者三年，夹河千里，鸡犬无声，关市尽空。荒村深榖，残黎多夜伏丰草深林中，採野穗以食。田壠间乱木丫槎，皆成拱矣；虎狼千百成群，杳非人境。贼既无可掠，而象升合大军于中原罗而蹙之，群盗尽入楚疆，悉锐以相持。及是，象升既以关、辽之兵北去；老回回等盘踞郧、襄间休粮息马，秋高足食，乃以全军合曹操、闯塌天诸贼共二十万，沿江长驱而下，蕲、黄、六合、怀宁、望江、江浦所在告警，烽火及于仪、扬矣。壬戌，寇至尉氏；甲子，至登封，至汝南。于是，寇复入河南矣。己巳，以兵部侍郎王家贞巡抚河南，总理直隶、川、湖、山、陕军务。十月甲申，河南贼陷襄城、汉南贼陷褒城。十二月，以郧、襄贼逞，罢抚治都御史苗胙土，以陈良训代之。

十年正月丙午，老回回等趋桐城。丁未，总兵秦翼明逐贼于麻城、黄冈间，败之。老回回所部整齐王、八大王九营，溃而为四：一支走罗田，一支走团风镇，一支向蕲水，一支趋岐亭。闯塌天等诸贼分两路至江北，一自桐城犯庐江、舒城，一由光、固踰霍山、六合东行：各分为数十股，分扰江北。戊午，淮抚朱大典驰赴之。时诸贼混天星侵轶商、洛，李自成纵横西安，过天星盘踞汧、陇，独行狼在汉南，蝎子块在河西与西安番合谋，其余楚贼尽在江北，而豫贼亦自光、固而南会之。应天巡抚张国维驻师京口、沿江戒严。甲子，别贼自颍、亳趋滁州，营火夜烛数十里，群贼会之；至池河，谗醮于太山寺荐拔亡者，遂分屯大江、小江、皇甫、常山诸山。仪真、六合人民，俱倚檐而立。二月，左良玉大破贼于舒城、六安，连战三捷。秦翼明败闯塌天于细石岭，擒贼首一条葱、新来虎。贼至英山分营山险，伐竹为筏，谋渡江潜窜大山中；张国维檄左良玉入山搜捕。良玉新立功，骄蹇不奉调发；惮入山险，屯于舒城逾月。拥降丁万人、军中妇竖数千，为营环数十里；所至焚劫，壮丁衣绯横行，村集为虚。国维三檄之，始自舒城进发，贼已饱掠出境。山西总兵王忠以兵援河南，称病数月，不进一军，噪而西归；给事中凌义渠劾之，诏逮王忠入都。革良玉职，杀贼自赎。乙酉，命陕西巡抚孙传庭兼总理河南。闰四月壬寅，以熊文灿为兵部尚书兼副都御史，总理直隶、山、陕、川、湖军务，督剿流寇。时文灿新平闽寇，有威望；故有是命。大旱，群盗盘踞江北；老回回等八营谋避暑六安，乃散入潜山、太湖诸岭，荫林越以息马。时出抄略，因分屯醉石岭诸路，离安庆四十里而军。河南巡抚陈必谦罢，以常道立代之。廷议大发兵，计臣苦于无饷；兵部尚书杨嗣昌建议因改粮为均输以济军食，因加赋二万两，下诏有「暂累吾民一年，除此腹心大患」等语。五月，郧、襄贼犯荆州，焚荆王坟园。七月，以史可法为右佥都御史，巡抚安、庐、池、太等处军务；时以寇患，故创设。丁亥，江北贼陷六合，遂围天长。八月戊申，贼突入凤阳，掠械器而出，渡河分往河南泗州。十月，陕贼过天星同李自成入蜀，混天王、蝎子块随之；川兵大败混、蝎二贼于广元，斩首千级。十一月庚寅，兵部尚书杨嗣昌请限剿寇之期，令秦抚断商南、雒南，郧抚断郧西，楚抚断常德、黄州，安庆抚断英、六，凤抚断颍、亳，应抚截潜山、太和，江西抚截黄梅、广济，东抚截徐、宿，晋抚截陕州、灵宝，保定抚扼渡延津一带；总理熊文灿提边兵，太监刘元斌提禁旅，豫抚率左良玉、陈永福等兵合剿中原。从之。癸巳，江北贼陷灵璧。十二月，禁军大集于襄阳，贼尽走郧西。乙巳，以戴东旻为都御史，抚治郧阳。命洪承畴合孙传庭并剿河南寇。

十一年正月，总兵左良玉、陈洪范大破贼于郧西。二月，巡按河南御史张任学改都督佥事总兵官，镇守河南。任学欲荐故丹徒县知县张放，极诋诸总兵不足恃，盛称文吏原有奇才，可以御寇；故有是命。三月，户部主事张缙彦言：“臣任清涧知县，于兵情贼势，亲见有素。盖贼之得势在流，而贼之失势在止；贼之长技在分，而贼之穷技在合；贼之乘时在秋夏，而贼之失时在冬春。昔大贼王嘉胤破河曲，据其城，曹文诏等夺门破杀而嘉胤歼；李老柴破中都，据其城，巡抚练国事督兵攻围而老柴擒；神一元破宁塞，据其城，左光先等与战而一元死；谭雄破安塞，据其城，王承恩等攻围而谭雄诛：此皆守而不去之贼，故速死也。”过天星、老回回、混十万等砍破城邑无算，官军未至，旋即奔逸：此皆流而不居之贼，故缓死也。贼入晋、豫分头成部，自秦及汝、雒以至江北，无处不被贼；岂贼真有数十百万？盖分股以披其党，牵掣我兵，故见多也。前总督陈奇瑜驱天下之贼尽入汉中，出栈道关，正可一鼓而灭；乃以招安致败，不可复收。古人以八日而平贼数万者，利其合也。夏秋之间，刍粮尽在场圃，足供士马之资；冬春非破城攻堡，不能得食。官兵促之则尤易，故时有利、有不利也。今若欲破贼，惟在乱其所长而使之短、破其所得而使之失，直截以攻之；分番两军，一追一驻，贼当之必破矣。贼党虽众，大都观望，其先倡者不过一、二支。故尽一股则论赏，不必事平彙叙；纵一股则论罚，不许报级塞责：贼不望风而靡，未之有也。”上是之。四月丙申，夺总兵洪承畴尚书爵，仍以侍郎总督；总兵左光先、曹变蛟并夺五级：限五月尽贼。六月，逮湖广巡抚余应桂，以方孔炤代之。八月，总督洪承畴报陕西贼剿降略尽；命出关向河南、湖广。癸卯，江北贼陷睢宁。曹操会群盗过天星、托天王、十反王、整齐王、小秦王、混世王、整十万、革里眼于陕州，遂南走内乡、淅川，犯襄阳。九月庚申，熊文灿次于襄阳；甲子，遣副将龙在田邀击革里眼、射塌天于双沟，大破之。老回回等俱东奔枣阳，诸军追逐数十里，斩首六千级，夺其牛马骡万头。群盗披靡四逸，曹操独留内、淅山中势孤，守险自保；文灿邀良玉、洪范进兵淅川，招安群贼。十月，京师戒严，召孙传庭于陕西、召洪承畴于三边；于是承畴、传庭率诸将合兵五万，先后出潼关入援。曹操闻之，谓为剿己也，率九营从郧阳浅渚乱流而涉，突走均州，叩太和山提督太监李维政乞抚；维政为言于文灿，文灿乃檄止诸军，曹操九营俱就抚。文灿上言请贷其罪，令诸将宴曹操于迎恩官署；授操为游击将军，供亿甚备——曹操名罗汝才。庚戌，以丁启睿为都御史，巡抚陕西。罗汝才既抚，分屯群贼于房、竹，保障四邑，自言不愿受署为官，并不愿食饷，愿为百姓耕田此中而已。文灿一切为羁縻，檄汝才解散胁从诸众，简饶壮从征立功；汝才不听，因与郧、均诸邑居民分地错壤而居。时张献忠亦就抚，屯榖城；汝才遥与为声援。抚治郧阳戴东旻奏曰：“曹操、过天星十数大寇，近以理臣襄阳之捷，回军东逸。曹操就抚，分插其众于郧、均诸邑，不从解散之令，且曰愿为百姓耕田；此目前盗铃之说耳。张献忠入据榖城，屡檄不前；将俟民间田熟，分其夏秋之粮。稍不遂意，干戈遂起。荆、襄重地，今数省大寇环聚二、三百里，羽翼已成；将有不可言者。然各贼尽聚郧、池，四面合围，有釜鱼阱兽之势；以理臣各镇现在兵马，再令督臣发秦兵由兴安驰赴协同扫蕩，渠魁授首，胁从尽散：此实蕩平之机也。”十二月，改洪承畴蓟辽总督、孙传庭保定总督。传庭以失聪辞，上不许；寻逮传庭繫狱。

十二年正月癸未，巡抚河南常道立削籍，以纵寇渡河也；以李仙风代之。二月，左良玉大破河南贼飞虎刘国能于许州，国能降。老回回既东奔，请降于监军孔贞；会未决，革里眼、射塌天等东走合于混十万，分掠信阳、光山。三月，群盗集于固始，东北阻河；河上之兵严守，不得渡；群盗乃趋六安，息马茶山以避夏。庚午，逮河南总兵张任学。左良玉大败河南贼于内乡；上闻其步兵淫掠，责之。四月戊子，抚治郧阳戴东旻免，以王鳌永代之。辛卯，左良玉再破射塌天、老回回、改世王于河南之镇城。射塌天乞抚，连营百里，夺民二麦以自给；良玉遣人谕止之，不听。戊申，良玉率副将陈永福、金声桓会兵压贼垒，贼仓卒接战；诸大军击之，斩首二千七百。贼退保山险，良玉遣降将刘国能招之。庚戌，射塌天李万庆率其众四千，解甲诣内乡城下，降于良玉；良玉言于文灿，文灿署国能为守备，其党散去七千余人。贼渡淮走光山或走黄州境，革里眼走商城。六月，张献忠复叛于榖城，罗汝才九营并起应之。七月，二贼合于房县；左良玉追击之，大败而还，良玉失其符印。事闻，革文灿任，仍视事；降良玉职，戴罪杀贼。安庆巡抚史可法以忧归。初，文灿与大学士杨嗣昌深相结纳，嗣昌冀文灿成功，以结上知；文灿既偾，嗣昌内不自安，请督师南讨。上甚慰，劳之。八月壬戌，命大学士嗣昌以兵部尚书督师讨贼，赐尚方剑并督师辅臣银印，给帑金四万，赏功牌千五百、蟒纻绯绢各百五。九月丁卯，嗣昌陛辞，上宴于平台后殿，上手觞嗣昌三爵；赐诗，勒诗于各文庙。嗣昌南征，会兵十万，本折色银二百余万两。十月，嗣昌至襄阳，入熊文灿军中；诏逮文灿入京论死，弃西市。丙子，拜左良玉为平贼将军。良玉所部多降将，嗣昌谓可倚以办贼，为请于上；故有是命。老回回、革里眼、左金王南营四股合二万人分屯英、霍、潜、太诸山寨，突犯安庆、桐城诸路；辽将黄得功、川将杜先春屡战却贼，贼每避两军。贼多购蕲、黄人为间，或携药囊蓍蔡为医卜、或谈青鸟姑布星家言、或缁流黄冠、或为乞丐戏术，分布江、皖诸境觇虚实，时时突出焚掠；相持逾年，毒流四境。是年两京、河南、山东、山西旱，饥。

十三年正月乙丑，逮湖广巡抚方孔炤，命宋一鹤代之。闰正月，督师嗣昌奏辟永州推官万元吉为军前监纪；从之。二月甲子，给杨嗣昌万金，赐斗牛服，又赐海骝马一、枣骝马一、金鞍二。嗣昌驻襄阳，调兵会剿；以陕西兴安一路失期，斩其监军殷太白。辛未，罗汝才掠信阳，寻陷光州。三月丙申，嗣昌次荆门，立大剿营，以新募湖南杀手二千人隶之；更以麾下骑兵为上将营，新抚降丁皆隶焉，以副将猛如虎将之。四月，罢郧抚王鳌永，以袁继咸代之。五月，罗汝才、过天星七股尽入蜀，监军万元吉扼夔门。癸未，贼陷大昌，犯夔州；石砫女帅秦良玉发兵援夔州，万元吉与合兵，以舟师由巫山上三峡。贼十三哨过夔门，鱼贯而进，罗汝才为殿；官军遥望，不敢击；贼循河而行，欲渡川西；元吉、左良玉、川抚邵捷春俱会于夔州。副将贺人龙所将陕兵饶勇善战而多拥降丁，思得总兵号名以统辖之；捷春为请于嗣昌。初，嗣昌以良玉兵强足破贼，表佩平贼将军印。良玉进止多不从节度，嗣昌乃密疏于朝，请以人龙易之；后不果，人龙始怨。罗、过诸贼自夔州山后抄掠，官军分扼诸隘，贼掠无所得；副将罗于莘击过天星于郑家寨败之，过天星以百骑走。群盗既困，谋夺尖山西走；四川总兵郑嘉栋、湖广副将张应元、汪云凤会陕西副将贺人龙、李国奇之师赴之。贼以奇兵攻尖山寨，人龙等诸军奋呼齐进，入贼阵，断贼为二；贼皆骑，陷泥淖不得驰，川兵跳涧榖类猿猱；贼溃，自相腾践，斩首七百余，生擒自来虎等七十一人，夺甲杖、马骡无算。贼退屯羊桥，四出抄掠。石砫兵邀之于马家寨，复斩首七百；又追破之留马垭，斩贼首东山虎。庚子，贼屯谭家坪南北两山，山头张幕，鱼鳞相掩叠；诸军分道并进。南山贼拔寨起，先走。北山贼驰而下，逆击官军；诸将薄之，贼不能当，退守山巅不动。官军仍分兵疾走，绕山后，前后齐登；贼披靡，窜走涧榖。诸将皆下马，人曳草履一量，缘山逐贼；自龙溪追奔四十里，斩首千一百余级。贼走营仙寺岭。癸卯，诸将会秦、楚、蜀兵击贼于岭上。诸军云合，贼营大乱，斩首千级；秦兵夺罗汝才大旗，擒其老管队副塌天。贼突围遁，走七箐坎，入于干溪。丙午，罗、过诸贼犯夔州下关城。罗汝才老而滑，多机诈；过天星多拥徒众，二贼以智力相倚。至是，屡战不利，谋归楚；以瞿塘水涨不得渡，反走下关城。巡抚捷春檄总兵嘉栋、副将应元、云凤以楚兵自夔州出云阳，邀其前；监军元吉督人龙等将秦师间道疾走尖山，以截之。夔府山溪险隘，七贼连营数万，深樾不能胜营帐，酷署炎〈高久〉毒人，马矢重达数十里，蚊蚋噆草间，人马俱病；罗、过分道西行：汝才率小秦王、上天王、混世王、一连莺五营走云阳尖山坝，过天星、关索二营走云阳水碓口，期同会于开宁。戊申，人龙等追贼至七箐坎；贼简其锐为殿以挑官军，潜以老营先走。人龙击破殿后兵，长驱捣其中坚；贼逾山，人龙亦逾山，夜抵马溺溪，压贼垒而军。是月，江北贼陷罗田。黄梅贡士吴卿上言：“流贼肆毒，姦宄出没，尤善侦走，如官军在汝、颍、襄、德，彼夺凤阳、临淮，一日一夜兼程行数百里。光州固始为吴、楚往来之要地，宜设一道臣于此；此亦扼吭之计也。然贼分则寡，合则众；昼则贼骑相顾，夜则贼营远哨。且贼日驰二百里，酗酒耽色，渴睡不醒；若将卒勇敢，啣枚夜袭，贼不能觉也。今兵不杀贼，反以仇民，穷乡男妇匿林逃难，割首献功以愚主将、主将以愚监纪；监纪不知，遂奏其功。此弊踵行久矣，所当痛惩者也。”六月辛亥昧爽，贺人龙等诸将薄贼营，贼奔已疲；秦师三道俱进，大噪腾而上，贼惊溃。秦、蜀军争逐之，斩首千二百，俘六百人；赦其俘一桿鎗、自来虎、伍林三人，隶为军锋。壬子，秦军蹑贼而前，度贼必设伏以邀我，遣都司李仲兴、高光荣勒轻骑先往，人龙、国奇潜以大兵继之。二将已入隘，贼伏起两山间，围之数重；二将战方酣，人龙、国奇麾兵并进，噪而扬尘，声动山榖，围中奋呼以应之。贼围开，四溃；斩首五百余级，生擒贼渠掠山虎十六人、罗汝才精骑二千余。二日之内，俘其部曲四十人，斩馘无算，精锐殆尽；狼籍东走，与四营合保其妇竖共万人，走大宁之小岭；诸将扼之于夔东。己卯，过天星、关索走开县，屯南坝；知罗汝才东窜，而楚、蜀兵渐逼，因北走。丁巳，郑嘉栋率诸将连营蹑贼，及之于观音山；逐北二十里至于临江，斩首二百余。张应元穷追至窦山，遇贼百余骑，击杀二十骑；余骑皆大呼释甲，渠托天王常国安请降。应元止兵，裂帛作书，令国安所部抓地虎驰谕过天星；过天星曰：“必托天王身至为信，乃降也！”抓地虎反命。庚申，贼首高守达率麾下二百骑来奔，过天星逐之，邀止百余骑；来者七十五骑皆关西健儿，常为楚师军锋。辛酉，过天星西走，诸军拔营逐之；至新宁西关外，贼骑三千不战而走。高守达率其健儿，当先陷阵；贼阵乱，马窜禾中泥，惊蹄相腾践。官军蹙而射之，追奔二十里，血流稻畦，泥遍赤；酷日炎赫，刀甲皆生烟。诸军以泥滑不得驰，敛兵壁于风烈舖；诸军共获首千七百余级，擒贼首流金锤、金狗儿，夺马骡三百。过、关二贼东奔达州，张应元等进逼之。丁卯，常国安前驱遇贼，川、楚兵并进，斩首二百余，夺其营。贼奔袁坝驿，设伏沟涧中，营火出林间如星者二十里。明日，应元等前驱搏战，令常国安、高守达绕榖中，捣其胁；贼伏发，战方接，国安突出，四围奋呼，贼惊坠山涧，共斩首九百，获甲仗弓矢无算，生擒滚地狼等一十七人，降其管队可天虎等四十人。庚午，贼自袁坝东奔开县，至高城；诸将分营出战：嘉栋将中军，副将罗于莘将左军，降将杨旭、一只虎将右军，战于城下，贼败走大昌。七月，罗汝才、小秦王、上天王、混世王、一连莺连营踞大宁；监军元吉在夔，遣守备刘正国及罗营降丁伍林入其营招之。汝才疑以香油坪之役杀我杨、罗二将，或不赦；携正国东走，声言诣夷陵乞抚于督师。先是，汝才与金翅鹏不相能，金翅鹏常惧为所併；至是，小秦王、金翅鹏相率降于嗣昌，汝才杀伍林、刘正国，东走巫山。左良玉分兵屯兴、房、二竹间；汝才屡败，党羽多降，势益孤；而张献忠时在巴、巫，与良玉相持，谋西走；汝才遂合于献忠，谋渡川西走。过天星素与献忠有郄，前有新宁诸将招之，过天星对常安国曰：“作贼非本怀，诸将骤攻之，狼狈东走。闻罗、张既合，益怀不并分之势，决计归命。”左良玉乘胜移师击之，过天星、惠登相乞降。嗣昌令良玉抚其众七千人，简其精锐，隶良玉军中，安其老弱于郧西；以降将扫地王、李靖王隶监军元吉——登相，清涧人。八月癸丑，元吉遣降丁入罗汝才营，嗣昌复命降将金翅鹏所部飞上天入其营招之；汝才逡巡未决。时张、罗新合，献忠惧汝才之再降也，日说汝才，毋为官军所获；且曰：“阁部已俘过天星阙下矣！”元吉请檄左良玉携惠登相至阵前招汝才，汝才必听；嗣昌不从，汝才降意遂绝。饥民复相煽为盗，啸聚太行山，所在蜂起应之。江北贼革里眼、左金王突霍、太间；上命太监刘元斌监禁军六千，驰赴河南、江北，合皖、豫兵讨之。禁军击破贼于霍山，贼窜走；寻陷麻城、黄梅。是月，发仓赈河东，帑金三万赈真定、山东、河南饥民。给事中戴明说上言：“荒极盗起，蠢动叠告；畿辅、淮阳，陕西、中州，所在不一：皆缘抚、按有司素不休养，饥荒不卹，招徕无策。迨盗起议剿，死于锋镝者，此百姓也。今乞责成抚、按诸臣，以卹荒弭盗为第一事。”上是之。九月，上谕河南巡抚诛剿以平贼为功，不必屡报捷级，无裨扫蕩。丁亥，河南郏县盗李际遇、申请邦、任辰、张鼎众至五万，总兵王继禹遣游击高谦击之，一日三捷，斩二千余级，追至尉氏。乙丑，嗣昌屯巫山。先是，关索败，伏深箐中；闻过天星降，益惧。嗣昌遣人招之，关索见诸降将效力军前，遂来归；与其党王光恩谒嗣昌于巫山舟次，率其副杨光甫等数人顿首涕泣，请死罪。嗣昌抚慰之，给以银币。光恩，延安人；光甫，郧阳人：所部六千，杀伤散亡已去其半，存者三千。乃简其精锐，赴军前杀贼。罗汝才之入川也，凡九股，整十万、扫地王、小秦王、金翅鹏、托天王、过天星、关索；惟汝才合于献忠，其八相继俱降矣。嗣昌飞章以闻，叙赉文武将吏有差。回、左、革诸贼走英、霍，逼凤阳。是月，秦师大破贼于函榖，斩首数千，诛蝎子块；余贼分窜延安、庆阳。十月，嗣昌在夔州，令楚将王允成、杨文富自巴、巫趋当阳东剿。回、革趋楚，抚军宋一鹤赴蕲、黄协剿，命诸将分屯襄、郧、承天诸扼要。降将扫地王张一川击献贼于梓潼，陷阵被擒，贼剐之；监军元吉命卹其妻子于彝陵。十一月，陞陕抚丁启睿总督陕西、三边、山西、河南军务。河南巡抚李仙风率诸将高谦、李建武击河北贼于菜园，斩首一千三百余级。十二月，楚、豫、皖兵大集，回、革惧而乞招抚；丙辰，监军员外郎杨卓然入二贼营议之。是冬，闯贼困于崤、函；蝎子块既死，群贼满天星、张沙子、邢家米及闯贼部将大天王、镇天王、一条龙、小红狼、九梁星相继请降，闯贼溃围而出。是年，两京、山东、河南、山西、陕西、浙江大旱，蝗；至冬，大饥，人相食，草木俱尽，道殣相望。河南土寇并起，自真定至河上，道路梗塞。开州人袁时中聚众数万，破开州；时寿州贼有袁老山一营，时中自号「小袁营」以别之。诸贼各有众数万，惟时中最桀点；群贼相继败死，时中走河南。

十四年正月甲辰，山东土贼李廷实、李鼎铉陷高唐州。时山东盗起，东平、东阿、张秋、肥城所在皆贼。兖州二十州县，一时啸聚响应；惟济宁、滋阳无盗。京畿道梗，省直饷银数百万俱阻于兖州。东平州吏胥倡乱，迎贼入城，据之；巡抚王国宝发六道官兵防兖州，檄总兵刘泽清击破东平贼，复其城。河南土贼艾一、侯二、侯四啸聚数千人，封丘知县苏茂柏击破之。二月丁卯，河南土贼陷新野。张献忠、罗汝才俱自川入楚，惟摇天动留川东；万元吉留秦、蜀兵千八百屯白帝、神女之间，绝其入楚路。戊午，河南土寇瓦罐子、一斗榖诸盗尽归于李自成，合攻开封。山东土贼留东阿、汶上。时东寇益炽，徐、德数千里白骨纵横；又旱荒大饥，民父子相食，行人断绝。革、左诸贼因张、罗远窜，豫、皖之兵四集，急而归款；杨卓然议插之潜、太间。二盗实无降意，借款以缓师，而公行肆掠；卓然每左右之，以塞人责。及闯、献陷襄、雒，革、左遂乘机复炽，倚山剽攻；诏朱大典进总督，节制诸路镇抚兵，进英、霍以讨之。己丑，鲁王捐金数万，募兵于山东以防盗。丙寅，河南土贼孟三陷河阴，据之；游击高谦攻围七昼夜，拔之，斩孟三。三月，革山东巡抚王国宝职，命杨御蕃、刘泽清会兵剿曹、濮贼。是春，招安内丘、山西余寇。革、左贼五营闻献忠东来，走麻城以勾之；湖广巡抚宋一鹤闻之，渡江进兵屯蕲州，擒贼谍，焚舟断渡。五月，设徐、临、通、津四镇以护漕，以东寇炽故也。河南土寇袁时中聚众至二十万，入江北窥凤、泗，自宿、亳入蒙城，土矿群盗蚁附之。丁丑，朱大典率诸军击败之；率众保险，潜弃牲畜宵遁。丁酉，总兵刘良佐简饶骑自义门追击五十里；贼窜逸深林；良佐分轻兵追捕。明日，及贼大队，贼方扼险拒守；官军以火砲旧击之，贼大奔，自义门至界沟二百里尸撑交横，弃仗满阡陌。贼或自经林间、或自刎，余或降、或逸去，二十万众鸟兽散，时中以数百骑宵遁，北渡河，走入河南；所获仗甲、弓矢山积。泰安土寇十余万掠宁阳、曲阜、兖州，所至燔屋庐、掠妇女。贼蒙妇女以甲冑，执刀仗，伪为男子守营；贼则四出焚掠。闻青州兵至，遂走邳州，焚其南郭；至沙沟，屠戮婴稚不遗。庚子，犯徐州北关，焚之，抄劫；至扬州南沙店，毁漕船十六艘，复东北行入东平州。丰县土寇十余万围县城，徐州贼合之，攻城愈急。东平贼首李青山屯于梁山。六月，两京、山东、河南、浙江旱、蝗，多饥盗。庚戌，革、左诸贼陷宿松、英山。朱大典驻师寿州，造长枪三千、长丈二尺，鸟铳三千；大阅诸军数万人，刻期入山搜剿。贼方分掠诸县，闻之尽合营，屯潜山。七月庚辰，革、左陷潜山，遂围麻城；督师丁启睿大破贼于麻城，斩千二百级，贼解围去。九月，罗汝才自南阳趋邓、淅以合于闯贼。时献忠大败于南阳，其众尽散；闯贼踞河、雒，有众五十万，故汝才往附之。张献忠败，奔命于回、革、左诸军；同入霍山，扼险拒守。十月，太监刘元斌、卢九德率京营兵，与总兵周遇吉、黄得功合追贼于凤阳，及之。元斌留四十日不进，城门画闭，纵诸军大掠，杀樵汲者以冒功；已而欲攻城，索赂乃免。张献忠纠合回、革、左诸贼自霍、太北行，会闯贼于河南。十一月，襄城守将李万庆没于贼。万庆，乃降将射塌天也，累功至副将；至是，闯贼陷襄城，杀之。诏赠都督同知、荣禄大夫，立祠襄城。十二月，传制：“朱大典受命督贼，专办五营；纵贼流毒，全无一效。其革职听勘。”以高斗光提督凤阳，兼督皖、楚、豫会剿。

十五年正月丙子，山东盗平，擒李青山入京。青山本屠人，乘饥啸聚数万人，屡寇兖州；给事范淑泰、鲁府左相俞起蛟拒之，俘青山。辛巳，左、革陷潜山；壬午，陷巢县。二月，左、革陷全椒。三月丙子，左、革、老回回五股合步骑数万，趋寿州；复以兵合献忠攻六安，袁时中亦会之。时中旋合于闯。五月丙子，革贼陷无为州，士民投河自沈者无算。颍州参将李栩大破左金王于寿州。癸巳，左金王合回、革连营趋颍州，以报寿州之役也；李栩侦知之，分步兵伏城东南二十里，以骑兵迎击，战于城南樊家店，伏兵绕其后，奋击败之，斩首千余。六月，革、左诸贼复入六安、英、霍诸山中，倚林樾度夏，秋爽复出；岁以为常。安、庐州县残破者半，官吏咸携印篆舣舟理事；城中荆榛塞路，人烟久断。革里眼入舒城，屯于板山。癸丑，诏逮安庐巡抚郑二阳、凤阳总督高斗光入京；马士英提督凤阳军务。七月甲戌，革贼毁庐州城。八月，回、革、左连营光山、罗山，一军掠信阳、一军出麻城，仍与献忠合军。保镇游击赵崇新与贼袁时中讲抚于夏邑，为贼所绐，被杀；时中复佯就抚，诏许其投诚自新。时中出不备，突入萧县，执知县以去。九月，老回回分兵犯芜湖，掠桐、安。革、左犯颍州，旋北合于闯贼。十月戊午，诛监军太监刘元斌；以征剿纵军焚掠也。十一月，袁时中会合于闯贼。闰十一月，李自成令其渠贺一龙趋德安，以窥黄陂；一龙至黄陂，阻水不前，止收左良玉残兵八百人而回；先见罗汝才。自成大恨之，始忌汝才。河南土寇蜂起，大者李好、孙学礼、李际遇，众各数万；小者亦数千。十二月，袁时中东犯凤、皖。

十六年正月，左良玉率众二十万避贼东下，沿江纵掠；江南北流土寇降将叛兵白贵、小秦王、托塔王、刘公子、混江龙、管泰山等所在蜂拥，俱冒左兵攻剽，南都大振。南都留守诸军，尽列于沿江两岸，不问为兵为贼，进兵击之，斩千人。良玉列状上兵部自白，兵稍戢，群寇始尽散。二月，湖广土寇陷澧州、常德，又陷武冈州，杀岷王。时湖南诸蛮獠皆伺隙，土寇勾引攻掠，尽归于闯贼。三月癸卯，闯贼袭杀革里眼、左金王，并其众。时群贼俱归闯贼，听约束，无敢异同；惟革里眼恃其众，意不相下。闯贼置酒宴左、革，杀之席上——革里眼名贺一龙。闯贼屯襄阳，命罗汝才攻郧阳，久不下，多死；汝才所部怨闯贼。四月甲子朔，闯贼数十骑突入汝才营，汝才卧未起，入帐中斩其头。汝才一军皆譁，闯贼以大队兵胁之，七日始定；所部散亡，降于秦督孙传庭。汝才，延安人，贼中号为「曹操」；以其多智而狡也。初隶贼首高迎祥，后合献忠、又合自成，折节下之。每破城，自成取六、汝才取四。汝才战士四五万、战马万余骑；马驺厮养，不下四、五十万。闯兵长于攻，罗兵长于战，相倚为用。汝才老而猾，嗜声色；每破城邑，择女子之美者数十人，后房数百、女乐数部。所至华侈，珍食山积，酣燕歌舞。闯贼每噱之曰：“酒色之徒也！”以山东人玄圭为谋主，每事取决焉。闯贼并杀圭。五月，闯贼攻袁时中，杀之。初，时中困于陈、蔡间，闯贼过而招之，许配以女，遂为闯前锋；时中畏闯之强，非心服也。时中叛而他徙，有众数万，扰颍、亳；时通款于巡按苏京，然终无降意也。扶沟诸生以闯贼命招时中，时中执送于京，斩之；复擒闯贼游骑送于京。闯贼大怒，以兵二万攻时中，杀之；「小袁营」遂灭。于是秦中蜂起之贼，大半降于官军。其强者俱为闯贼所并，至是而尽；惟老回回遂为闯贼所部——老回回名马守应。自后，止闯、献两大贼陆沈中原矣。












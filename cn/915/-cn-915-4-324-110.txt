◇袁满来碑

茂德休行，曰袁满来。太尉公之孙，司徒公之子。逸材淑姿，实天所授，聪远通敏，越龆龀在阙。明习《易学》，从诲如流。百家众氏，遇目能识。事不再举，问一及三，具始知终。情性周备，夙有奇节。孝智所生，顺而不骄。笃友兄弟，和而无忿。气决泉达，无所凝滞。虽冠带之中士，校材考行，无以加焉。允公族之殊异，国家之辅佐。众律其器，士嘉其良，虽则童稚，令闻芬芳。降生不永，年十有五，四月壬寅，遭疾而卒。既苗而不穗，凋殒华英，呜呼悲夫！乃假碑旌于墓，嗟其伤矣，＋惟以告。（本集）


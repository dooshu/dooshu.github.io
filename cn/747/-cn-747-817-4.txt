○林孝子传

林孝子攒，泉州莆田县人。初举进士不第，仕塞垣。後仕不择禄，为福唐县尉，冀遂迎养。未果，闻亲有疾，奔还其家。行不俟车，食而失哺。及罹难疾，殆至殒绝。浆不濡口，往往三日或五日。自埏甓，营邱陇。及逾葬期，独庐墓侧。飞走助哀，神荐祉。故白马再集，甘露联降。泉州申使府，时贞元癸酉岁。李若初廉使兹地，深所嘉叹，遣从事亲往视验。会天久乾，露彩融释。攒拊膺大哭曰：“自尽於其亲，人子常道。贞符之降，本非所望。向者所降，其福我耶？其祸我耶？今使车将至，苟非所验，非馀骸足顾，抑将殃乎州里矣。”逡巡愁四合，异香中来。触物氤氲，成甘露。焕然五色，饣曷然甘味。移时不消，千木同色。灵乌素质，翻翩来翔。阖郡共观，无不从验。以是悖者知敬，悍者知驯。既图其状，李公录以上奏。德宗敦劝孝道，降制褒异，命立双阙於其墓，旌表门闾。举宗皆蠲征徭，厚加爵饩，迨今号为阙下林家。欧阳詹曾序甘露述，备详其事。黄子曰：天道不远，感而遂通。林生因心之感，上达乎天。累降祥符，坐获旌表。是谓天爵，岂下万锺之贵！遂登名此书，以耸孝道云尔。


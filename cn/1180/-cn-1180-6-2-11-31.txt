答两广刘凝斋言贼情军情民情


罗旁自擅，不讨之日久矣。往大征之举，擒斩以数万计，不可谓之无功。但此中傜贼不能为害，为害者狼贼耳。傜山而蠢。狼流来无根，黠而好乱。大兵一临，傜先走于狼，即窜穴中，嚎木杪。官兵搜而歼之，无敢抗臂，故所杀者，皆傜贼也。山深菁密，逸刀漏网者，安得尽无？及大兵既退，下令招降，则狼贼又听招而来。或诈作流户，愿受一廛；或托言亡命，惧而归死。有司不察，概行容纳。彼乃啸其徒侣，缮其故巢。又知我防守单弱，大役难再，逞其故态，扰我新民。故今日之为乱者，盖狼贼，非傜贼也。此贼情之大较也。

至于浙、福之兵，皆浮募无籍之徒，利于征剿，惮于防守。征剿则有卤获之利，功成有升赏之荣。而贼众又弱而易攻，非南倭、北虏以血战而得之者。故官兵无不乐于用兵。贼平之后，株守穷荒，升斗之粟不足以糊口；一有失事，罪且不测。故防守之兵，无不利于人之为盗。甚者，身自为贼矣。鸟尽弓藏，兔死犬饥。故诸将士多张大贼势者，亦未可尽以为然也。此军情之大较也。

夫天下未有一举百当，绝无后艰者。譬如芟草，铦既过，根芽再萌，惟旋生旋除之耳。嘉、隆之间，广中处处皆盗，议者谓岭表非我版图矣。不榖违众而用殷司徒、凌司马，数年之间，稍觉宁定。然二公承大乱之后，辟除草莱，开通径路，急在除贼救民而已。其中宁无有缺而不备、粗而不精者，今日正赖补苴塞漏以终成其功尔。殷之顽民，以衣冠之旧族，处畿邑之近地，犹世历三纪，人更三哲，而后能变，况蛮荒榛菁之区，猿狖鼪鼬之类，可责之一旦服吾之教令哉！

甲胄之士喜言征讨，闾阎之间又苦调发。惟公熟计而审图之。五岭以南，尽以付公，不从中制。或以威服，或以德怀，在公必有胜算。敢献瞽言，惟高明择焉。






偶同王侍读弘衍庵看海棠即次王韵

频年春事属谁家送客青门日又斜烂漫相逢禁不得凭阑深坐半楼花

把酒听莺计已迟花宫锦树自垂垂饱看三十年前事犹记韦公寺里时

老年不许重关情遮莫韶光过帝城何事东风太无赖几人春恨此中生

干戈休忆蜀川红携手犹怜一笑同膓断山园余老树丛枝冷亚石阑东


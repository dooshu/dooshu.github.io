○與薊遼總督謀俺荅板升之始 【 議圖板升】

賊聚而西、患在雲中晉陽矣。既有的耗。公自不得不西應之。但南山一帶。尚為可慮。幸留摽下一二枝。以東事托之趙帥。乃可專意西防也。近聞土虜亦未動。薊中或可無虞。即有事。薊人自足當之。無煩西援矣。外板升一事、望公密切圖之、去歲謀之業巳六七分就矣、而為大同守所壞、殊為可恨、今之視昔、則又不同、俺酋老矣。其子台吉。嘗切齒此輩。欲盡屠之。乘其危懼之時。招之易耳。此一機也。彼中荒旱飢窘。人思南歸。此又一機也。故願留意熟計之。今東患在屬夷。西患在板升。二患不除。我終無安枕之日。然西事稍易。宜先圖也。人旋附此以備採擇、


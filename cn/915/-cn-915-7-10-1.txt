◇废少帝为荥阳王令

王室不造，天祸未悔，先帝创业弗永，弃世登遐。义符长嗣，属当天位，不谓穷凶极悖，一至於此。大行在殡，宇内哀惶，幸灾肆於悖词，喜容表於在戚。至乃征召乐府，鸠集伶官，优倡管弦，靡不备奏，珍羞甘膳，有加平日。采择媵御，产子就宫，π然无怍，丑声四达。及懿后崩背，重加天罚，亲与左右，执绋歌呼，推排梓宫，忭掌笑谑，殿省备闻。加复日夜狎，群小慢戏，兴造千计，费用万端，帑藏空虚，人力殚尽。刑罚苛虐，幽囚日增。居帝王之位，好皂隶之役，处万乘之尊，悦厮养之事。亲执鞭扑，殴击无辜，以为笑乐。穿池筑观，朝成暮毁，征发工匠，疲极兆民。远近叹嗟，人神怨怒，社稷将坠，岂可复嗣守洪业，君临万邦。今废为营阳王，一依汉昌邑、晋海西故事。镇西将军宜都王。仁明孝弟，著自幼辰。德业冲粹，识心明允。宜纂洪统，光临亿兆。主者详依典故，以时奉迎。未亡人婴此百罹，虽荐若陨。永悼情事，抚心推塞。（《宋书·少帝纪》景平二年五月，徐羡之等称皇太后令，废帝为荥阳玉。）


·上延平王书（辛丑）

窃谓举大事者，先在人和；立大业者，尤在地利。故晋武以独断而平吴，苻坚又以独断而败于晋；尉陀以僻处而据粤，刘禅又以僻处而亡于魏：则人和、地利，审之不可不精也。即如殿下东宁之役，岂诚谓外岛可以创业开基，不过欲安插文武将吏家室，使无内顾忧，庶得专意征剿。但自古未闻以辎重、眷属置之外夷，而后经营中原者；所以识者危之！或者谓女真亦起于沙漠，我何不可起于岛屿。不知虏原生长穷荒，入我中国如适乐郊，悦以犯难，人忘其死。若以中国师徒，委之波涛浩渺之中、拘之风土狉獉之地，真乃入于幽谷。其间感离、恨别、思归、苦穷种种情怀，皆足以压士气而顿军威；况欲其用命于矢石、改业于耰锄，胡可得也！故当兴师之始，兵情将意先多疑畏。兹历暑徂寒，弹丸之地攻围未下；是无他，人和乖而地利失宜也。语云：『与众同欲者罔不兴，与众异欲者罔不败』；诚哉！是言也。

今顺酋短折、胡雏继立；所云「主少国疑」者，此其时矣。满党分权，离畔叠告？所云「将骄兵懦」者，又其时矣。且灾异非常、徵科繁急；所云「人怨天怒」者，又其时矣。兼之虏势已居强弩之末，畏海如虎；不得已而迁徙沿海为坚壁清野之计，致万姓弃田园、焚庐舍，宵啼露处，蠢蠢思动，望我师何异饥渴！我若稍为激髮，此并起亡秦之候也。惜乎！殿下东征，各汛守兵力绵难恃；然且东避西移，不从伪令：则民情亦大可见矣。殿下诚能因将士之思归、乘士民之思乱，回旗北指，百万雄师可得、百十名城可收矣；又何必与红夷较雌雄于海外哉！况大明之倚重于殿下者，以殿下之能雪耻复仇也；区区台湾，何与于赤县神州！而暴师半载，使壮士涂肝脑于火轮、宿将碎肢体于沙碛；生既非智、死亦非忠，亦大可惜矣！矧普天之下，止思明州一块乾淨土；四海所属望、万代所瞻仰者，何啻桐江一丝系汉九鼎？故虏之虎视匪朝伊夕，而今守御单弱，兼闻红夷构虏乞师，万一乘虚窥伺，胜负未可知也。夫思明者，根柢也；台湾者，枝叶也。无思明，是无根柢矣，能有枝叶乎？此时进退失据，噬脐何及！古人云：『宁进一寸死，毋退一尺生』。使殿下奄有台湾，亦不免为退步；孰若早返思明，别图所以进步哉！

昔年长江之役，虽败犹荣，已足流芳百世。若捲土重来，岂直汾阳、临淮不足专美，即钱鏐、窦融亦不足并驾矣。倘寻徐福之行踪、思卢敖之故迹，纵偷安一时，必贻讥千古；即观史载陈宜中、张世杰两人褒贬，可为明鑑。九仞一篑，殿下宁不自爱乎！夫虯髯一剧，只是传奇滥说；岂有扶余足王乎！若箕子之君朝鲜，又非可语于今日也！

某倡义破家以来，恨才力谫薄，不能灭虏恢明。所仗殿下髮愤为雄，俾日月幽而复明、山河毁而复完；某得全髮归里，于愿足矣。乃殿下挟有为之资、值可为之势，而所为若此，则某将何所依倚！故不敢缄口结舌，坐观胜败。然词多激切，冒触威严；罔知忌讳，罪实难逭。愿殿下俯垂盐察，有利于国，虽死亦无所恨！谨启。


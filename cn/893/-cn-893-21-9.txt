登太白峰





《一统志》：太白山，在陕西武功县南九十里，山极高，上恒积雪，望之皓然。谚云：“武功太白，去天三百。”山下军行，不得鸣鼓角；鸣则疾风暴雨立至。上有洞，即道书第十一洞天。又有太白神祠，山半有横云如瀑布，则澍雨，人常以为候验。语曰：“南山瀑布，非朝即暮。”



西上太白峰，夕阳穷登攀。[一]太白与我语，为我开天关。愿乘泠风去，[二]直出浮云间。举手可近月，前行若无山。一别武功去，何时复更还?

[一]《尔雅》：山西曰夕阳，山东曰朝阳。邢昺疏：日，即阳也，夕始得阳，故名夕阳。《诗·大雅·公刘》云“度其夕阳，豳居允荒”是也。



[二]《庄子》：列子御风而行，泠然善也。郭象注：泠然，轻妙之貌。






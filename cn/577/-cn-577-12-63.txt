警急

时高公适领西川节度


才名旧楚将，妙略拥兵机。玉垒虽传檄，松州会解围。和亲知拙计，公主漫无归。青海今谁得，西戎实饱飞。

至德二载，永王璘反，适因陈江东利害，永王必败，上奇其对，以适为扬州左都督府长史、淮南节度使，故云“旧楚将”。《旧书》：代宗即位，吐蕃陷陇右，渐逼京畿，适练兵于蜀。临吐蕃南境以牵制之，师出无功，而松、维等州寻为蕃兵所陷，以黄门侍郎严武代还。此诗松州未陷时作也。






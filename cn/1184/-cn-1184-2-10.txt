●绎史摭遗卷十

吴郡李瑶子玉纂

目录

武臣列传

李定国（靳统武）郑成功（子经、孙克塽）

案前史「原例」中，以孙可望降附本朝，例不得载，详于「李定国传」；以李成栋事属无始，但于其子元胤传中见诸；以郑氏父子、祖孙仿「吴越世家」例，专合一传之。此三者，温氏仅存其说；考诸旧文，尽湮失矣。夫定国起家草泽，坎坷从王；其能拔志尽瘁、没身不渝，彼孙贼岂得与之并议哉！李成栋有终无始、郑芝龙有始无终，其揆一也。唐王之于郑氏，初则倚若长城；芝龙开府安平，私榷洋税，富与国侔。乃竟弃主如遗，弃家不顾。成功不得已，以子叛父；入海后，则自成一家。已虽阳奉粤朔而设官兴寇，久稽天讨，直与永明痛痒无关。今各摭其略，以备参观，以副「佚史」之志，至成栋扰乱粤中，覆土毒民；奉王后又块然负职，忌瞿留守则疏请召还、援金声桓则中道醉死，俱旁见他传。其子元胤怙势揽权、勾党敛贿，于五虎事间亦略书厥状；他复无可纪录也，兹姑从简。

列传十

李定国（靳统武）

李定国字鸿远，延安人。与孙可望、艾能奇、刘文秀同为献忠义子，赐张姓；与众徇行诸郡县。贼性喜杀，乱蜀时，立赏格：凡部卒日得男壮手足二百双者授把总，女倍之；童稚不计。官以次进阶，寅出酉还以为常；可望辈遂皆至将军。

岁丙戌，我大清兵戮献贼于西充之凤凰坡；定国时伪称抚南将军，与可望、能奇、文秀及伪都督白文选、冯双礼等招集残寇，由重庆南窜。明年丁亥春，破遵义、入贵州。可望赴云南救沙定洲之乱，令定国分兵袭临安。临安为沙部李阿楚驻守，拒战甚力。定国乃穴地置炮，炮发城陷；阿楚赴火死，城中士民悉被屠。复围晋宁及昆阳、呈贡，归化，晋宁知州冷阳春、呈贡知县夏祖训等俱死之。江川知县周柔强率兵拒于抚仙湖，战败，一军尽歼。迤东诸郡屠戮之惨，不亚于蜀也。

时永明王立肇庆，诏令不及至；可望已据有全滇，妄自尊。还至黔中，自称平东王。故在籍御史任僎、礼部主事方于宣倡议尊为国主，设内阁九卿、六部科道官。即以僎为吏、兵二部尚书，于宣为翰林编修。制卤簿、定朝仪；拟伪号为「后明」，以干支纪年。改印篆九叠，铸钱文曰「兴朝通宝」。定国等皆自名为王；置四王府，尽撤昆阳、呈贡二城砖石为之。又毁民居万余间，作演武场。收各路工技悉归行伍，隐然谋窃大号。然定国、能奇辈犹侪视之；定国尤倔强，遇事相亢。可望思所以示威，与文秀密为计；于己丑春以演武，当场缚定国，声其罪，杖之百。已复相抱哭，令取沙定洲自赎。定国心灭之，念兄事久，未可造次发难；辄领所部驰至晋洱讨定洲，围以木城，绝其水道。阅五旬，诸蛮惧，降者相续。乃擒定洲及其属数百人出；回至省，剥其皮，号令通衢。黔国公沐天波来具礼，谢雪不共仇；凡滇人之撄沙毒者，咸称快焉。定国既并蛮部，声势益强；可望遂无以为制，独霸之念于是乎沮。会闻粤东有君，乃具表奉朔，求封爵；孙、李之隙自此始。

永明王初封定国为侯，寻进公。壬辰春，王居安龙，进封西宁王。大清遣定南王孔有德统师南伐，有德分重兵驻柳州为声援，己以七百骑趋河池州入黔。定国乃与冯双礼由黎平出靖、马进忠由镇远出沅，期于武冈会图桂林。有德还军，入桂林城守；遇于全州，战不利。叛将陈邦傅及其子曾禹获之，送贵州去其皮，戮之；有德自经死。

是时，定国军威壮盛，不复受可望节制，可望忿甚。已而有衡州之败；可望遗使往召，将以其败也杀之。定国觉，不赴。进攻靖、沅、武冈，不下；乃疾走粤西。初追定国，双礼邀击定国；定国擒而释之，故双礼得倾心以事。明年癸巳春，可望自将精骑追定国；大兵抵宝庆，猝与之遇。双礼将左、文选将右，而可望建龙旗、列鼓吹；大兵急攻之，大败走，惟双礼军不动。大兵引还，乃以武、宝之间为界；定国遂据守粤西。

时王在安龙，日就穷促，忧惧加殷。可望又尽撤旧立太庙，括取近省田亩、盐井之利，以官四、民六为令。王乃密与大学士吴贞毓、中官张福禄、全为国等谋遣给事中林青阳赍敕赴定国营，进封晋王；令统兵入扈。定国奉诏感泣，许以身报；王复铸「屏翰亲臣」金印赐之。已而，马吉翔泄其谋于可望。甲午春，可望遣使诣王所，索同谋者；吉翔与内监庞天寿助之，自贞毓而下十八人俱被害。可望憾定国益深；定国亦恐其来袭，因出掠廉、雷，破高州，进攻新会，为大兵败而走。乙未，退守南宁；可望攻常德，亦败归。王起居日困，诸将吏希可望指，率无人臣礼。丙申春，定国败可望兵于田州，将迎王入滇。可望侦知，辄令白文选至安隆劫王赴黔；合宫皆恸哭，从官亦哭。文选虽为可望用，而心不直其所为；乃密告王曰：『姑迟之，候西府至』（西府者，定国也）。定国至，乃奉王由安南卫西趋云南。滇中守将为刘文秀、王尚礼、王自奇等；文秀亦数怨可望，遂率骑私出迓，沐天波亦来迎。王入城，居可望第中。定国亟令收吉翔，将杀之；吉翔复媚事之，以免；寻与天寿仍用事。王封文秀为蜀王，尚礼、自奇亦封公；封文选巩昌王。文选还，可望怒其二于晋也，尽夺其众而鞿之。然以家口在滇，未敢反。明年丁酉夏，王命张虎归其妻子。秋七月，孙贼遂举兵反；诏削其爵。九月，定国、文秀军于三坌河，与贼夹交水为阵。孙贼揣曾城必虚，别遣部下马宝、张胜由寻甸袭云南，自将劲卒与定国斗。兵方合，贼众大呼迎晋王，一军瓦解；其大将白文选、马进忠、马维兴等悉叛归晋军。而袭云南之将马宝，亦来降。惟张胜抵城下，尚礼将内应；天波知之，守以兵，得不发。定国还师擒胜于浑水塘，杀之；尚礼仰药死。于是文秀、文选合兵穷追贼，贼狼狈入黔；挈妻子奔长沙，投我经略洪承畴军前以降。冯双礼截其所掠子女、玉帛还；论功，双礼、进忠俱爵为王，其余诸将进秩有差。

戊戌二月，王师自蜀、楚、粤三路会兵入黔。报至，定国分遣其将刘正国、杨武等扼守三陂、红关诸险要，马进忠驻贵州。四月，王自奇、关有才反；定国自将讨平之。楚师入镇远，贵州告急，不及救；进忠遁，贵州遂失。蜀师至三陂，正国遁；遵义亦失。五月，蜀师破杨武兵于开州之倒流水。秋七月朔，王拜定国为招讨大元帅，赐黄钺。粤师抵独山州；十月，三路兵俱集，戒期入滇。定国与双礼等扼鸡公背，图复贵州；令文选守七星关。十二月，蜀师出遵义，趋天生桥，入乌撒。文选惧，弃关走沾益。会泗城州土司官岑继禄导师入安隆，定国遣怀仁侯吴子圣御之，败绩；乃由盘江还兵拒战，连败于安隆之罗炎凉水井。大营、妻子俱散失，诸将北走不相顾，遂拔寨遁回；马宝等降。报至，王奔永昌。己亥正月三日，大兵入云南。王下诏罪己，定国还钺待罪；请削秩，不许。

二月望日，大兵抵大理之玉龙关。文选战败，从沙木和走石甸；出镇康，入木邦。定国令总兵靳统武以兵四千扈王奔腾越，己乃伏兵高黎贡山中。十八日，大兵次永昌；越日，次潞江。谋泄，定国出战；势不支，退至孟艮。王与马吉翔、李建泰等连夜走；二十八日抵铜壁关，缅人令从者悉去兵器以入。既而白文选屯兵木邦，定国就之谋；曰：『主上入，缅敕汉兵无入关。我若深入，恐生不测祸。万一北兵有警，此地无险要可御；莫若妥择边境屯集作后图』。而文选以王左右无重兵，请身入捍卫；意不合。定国遂自引所部从孟艮抵猛缅驻札；前此溃众陆续至，势稍振。未几，移营孟连；贺九仪邀文选部将张国用、赵得胜等皆投归。旋约沅江土司那嵩为恢复计；孟艮酋长惧为所并，纠众斗。定国灭之，遂据其城。时我大清命帅吴三桂破沅江，那嵩自焚死，事不果。九仪妻子在滇为三桂所得，命作书招之。九仪将出降，定国执杀之；国用、得胜皆鞅鞅。总兵唐宗尧，奸弁也；守磨艿。凡告奋勇投孟艮者，已悉收隶麾下；商贾往来者，财货悉被劫。由是，南北道梗，滇中、阿瓦消息绝不通。已文选与定国别由木邦举兵薄阿瓦。阿瓦者，缅人所都也；有新、旧二城，王居于旧而缅自处于新。文选急攻新城，城无备，几破；缅人绐之曰：『三日后，出此让王』。文选信之，却兵十里；城中得固备。再攻之，翻为所击；遂还兵至孟艮，会定国重逼阿瓦：时庚子秋九月也。

明年辛丑，缅人战守兼修。夏四月，定国遣使入城求王，不许；相持久，乃退屯三十里。缅人于郊外立木城，日移而前偪寨下。五月，战于垌■〈土白〉；定国前队稍却，文选引兵横截，夷众大败，遁入城。定国与文选决计渡河，先驾浮桥；将济师，为缅所断。复遣都督丁仲柳等于上流造船；工将竣，缅出奇兵焚击，仲柳弃船走。初，定国屡购夷民具奏，密请王速计出坎；且言：『臣等兵不敢深入者，激则恐生内变也。必须善谕缅人，送之出境，方为上策。诸臣在内，何泄泄不以为意也』！王以玺书奖慰之。先后凡三十余疏，半为缅人所获，不得达。寻与文选议，分兵进次垌邬；以十六舟攻之，复为缅人凿沉其五，遂引还。而文选部下国用、得胜以九仪之死衔定国，挟文选北走，将出降。抵耿马，遇定国部将吴三省。三省于安隆之败，寻获定国家口来诣孟艮。至则定国已移营；及至磨艿，知宗尧奸，杀之。兵弱不敢深入，流连孟定、耿马间。文选退走抵此见三省，不言而涕。三省察有变，说以情、质以义，诸将心复动，复合军屯于锡薄，伺定国信。吴三桂侦知之，亟令马宝率兵追文选，且招之。三桂自引大兵入缅时，文选已内移；马宝单骑驰及说之，遂降。王妃某氏，在文选营自缢死。是冬十二月朔，大兵临阿瓦，檄缅人取王及妃。三日，缅酋数十突入王所，连座拥之去。夜漏二十刻，入三桂营。康熙元年（壬寅）春三月，至滇。夏四月十五日，王终于云南府，明绝。宫眷北去。沅江总兵皮熊走水西，断粒七日不死。执至，背立不顺命；积十三日不食，始暗。越日，乃绝；戮其尸。熊女夫赵默被执，令具供；书绝命词与之，亦受戮。定国闻王出，遣将入车里、暹罗诸国乞师，图复；逗遛交址境上。及闻王殁，呼天恸哭，昕夕祈死。六月十一日生辰，病作；谓其子嗣兴、部将靳统武曰：『任死荒徼，无降也』！越数日，定国卒。

统武寻亦死。嗣兴乃以所部降。

「摭遗」曰：昔蒪乡董氏言：『定国拔身群盗之中，秉忠反正，尽瘁事国，乃至崎岖而死，呼天以明其心；亦古之烈丈夫哉！方其破两粤、下衡阳，义声先路，所在引领；使可望等同心齐力，虽汾阳临淮之勋可希也。乃形势偪而猜忌成、嫌疑积而戕贼并，分疆疾视、共穴斗狠；座使菁英凋丧，不可收拾！夫天纵穷凶，祸及家国；虽挥鲁阳之戈，莫填精卫之海！斯时北望燕云，而天兵直下，薄海归心。嗟乎！李晋王之所怀，又何可告哉！至白文选间关异域，感泣风雨；其扼于部将不能引决，则有之。后之言者，倘见原焉』！

案「明史」「桂王传」于王殁后，大书『李定国卒』。是定国之卒，若有关于明之末数也。「摭遗」补传，大旨与蒪乡所论若符契，倘亦不背于史氏「腾褒裁贬」之余意邪！丙申之春，定国奉王居滇；恨马吉翔之朋奸乱政也，亟遣靳统武捕之，并系其家人，将杀之。吉翔乃鼓其术，日媚统武及定国之客；客与靳俱堕术中，为之延誉于定国前，且微白其冤。定国悯之，召之入；吉翔即匍匐言：『惟王再造功，千古无两。幸望见颜色，死且不朽。他是他非，不敢辩也』！言即涕出，叩头不止。定国喜，乃释之。后益谄其客，令怂恿定国荐己入阁，庞天寿亦再用。吉翔与客竟蟠结中外，尽握大权如故。客也者，金维新也；时夤缘，官至吏部侍郎。密敕之狱，吉翔危及中宫矣；读「吴文忠传」下，直令人发指，不减于曹瞒之逼伏后。事虽未行，罪实通天。奈何李晋王初欲杀之，终则恕之、昵之，亦何能免于后世之讥邪！至于王之刚断不行，复起吉翔、天寿，则又乌足与议也□□！

孙贼之伪称国主也，方于宣谄事尤甚；为之撰「国史」，奉献贼伪太祖、比庄烈于桀纣，作「太祖本纪」；已言帝星明于井度，三笺劝进。后孙贼为定国所败，即拔营挈妻子以所部奔降本朝；于宣恐祸及，即投书定国自辨。时钱邦芑为巡抚，抗节效死，人心倾向。于宣又上书愿纠义旅，擒可望自效。邦芑览之大笑，答以一绝云：『修史常年笔削余，帝星井度竟成虚；秦宫火后收图籍，犹见君家「劝进书」』！

郑成功（子经、孙克塽）

郑成功，南安人。其母倭妇也。本名森。生有异表。父芝龙携之谒唐王；王故无子，奇其貌，赐国姓、改名成功。命典禁旅，日侍左右，辄以驸马都尉体制尊宠之。丙戊春三月，封忠孝伯。福州破，母死于兵，号恸不自胜。后芝龙议降，持裾泣谏；不纳。及北去，成功与其客及所部乘巨舰入海，收集余众数千，据南澳居焉。

芝龙初为海寇。以泉州桑梓地，侵漳而不侵泉；故漳人议剿、泉人议抚。福建巡抚沉犹龙招之降；既归朝，屡平剧盗，积官至都督同知。刘香老之乱，福宁按察使曾樱以百口保其平贼；得奏功。甲申冬十月，福王命充总兵官，镇守福建。明年，封南安伯；遣兵入卫。其弟芝虎，有勇冠军；以擒香老，殁于海。次鸿逵，亦充总兵官于镇江。再次芝豹，与逵之子彩并为水师副将。唐王立，芝龙、鸿逵以定策勋，皆爵为侯；尽握中外权。芝豹、彩，亦进封伯。一门勋望，声焰赫然；王优礼甚至。时大清兵日逼，招抚使黄熙胤者，晋江人也；以同里故，说芝龙归命。芝龙因之，密使通款。初，芝龙定助饷例，有官助、绅助、大户助之目；预征赋税，大鬻爵官。王趣使出兵，每以饷绌辞。及王亲戎意决，将行推毂礼。无已，乃命鸿逵为帅，号称出浙东；以彩为副，出江右：强事出关。未越五百里，即疏报饷竭而还。会浙中鲁藩监国，都督陈谦奉使至；芝龙与有旧，遂引之入见。启函称皇叔父；王怒，下谦于狱。芝龙疏救，不听。御史陈邦芑密奏：『谦为鲁心腹，与郑氏交最深；不急除，恐生内患』！王因即命诛之。或以告芝龙；芝龙曰：『刑人于市必经吾门，吾且命停刑，愿以吾官赎谦死』！比入朝，王故留久语至夜半；移谦于他所斩之。芝龙奔赴，伏尸恸哭，厚葬之；为文以祭，有『我虽不杀伯仁，伯仁由我而死』之句。中怀怨悱，去志遂坚。寻扬言海寇来犯，须速备御；令守关将施福尽撤兵还安平，拜疏即行。于是仙霞岭二百里，遂为空壁；及大兵之入，竟不烦一矢加遗矣。安平，为芝龙筑城自居之地；未几，芝豹亦弃泉州奔回，共保此镇。水陆毕备，军容大盛。外虽示武，而内已纳款；然犹惧以辅立唐王为罪。时我朝命帅贝勒王招以书曰：『我之所以重将军者，以能文唐藩也。人臣事君必竭其力，力尽不胜天，则投明而事，建不世勋，此豪杰之举也。今两粤未平，铸「闽粤总督」印以待』！芝龙得书大悦，即劫其众奉表出降。诸将力谏，弟侄辈及成功皆痛哭劝止曰：『鱼不可脱于渊也』！不听。竟投福州大军见贝勒，握手言欢，折箭为誓，痛饮三日。忽夜半，拔营挟以北去；从者五百人分隶各旗，莫能相见。芝龙因言：『吾子弟素非驯良，今拥兵海上，脱有变，奈何』？贝勒曰：『此无与尔事，亦非吾虑所及者』！

既后，永明王立。成功归自南澳，泊鼓浪屿，寇海澄。与鸿逵合攻泉，败我守将赵国佐于桃花山；复攻同安、漳浦。己丑春，下云霄、薄诏安，屯分水关。秋七月，王遣使诣岛，封广平公。

庚寅，潮人黄海如邀成功入潮，与大兵战。兵却，乃乘流至中左所（即厦门）；从兄联据。比成功至，联方醉卧万石岩，不得通；诘朝相见，笑曰：『兄能以一军假我乎』？联不及答，诸锐突前挽其舟，部下皆詟服。联亟窜入金门愬于彩，彩将全军出避；联沮之，而又不为备。金门，浯州也；与厦门并隶同安为两岛。成功驰至，夜袭之。遂雄踞两岛间，兵势日强；海寇之在东南者尽归心焉。是冬，大兵破广州，总督杜永和奔琼州。

明年，成功率兵南寇。时黄澍久受职，出为福建巡道；密与抚臣张学圣谋，垂涎金穴，邀镇将马得功乘隙潜往，倾其家。成功恨之刻骨；称索偿，乃并力转攻沿海属邑，皆下之。初，芝龙出入海中，每一海舶例入金三千；不得郑氏旗，不能行也。以故富与国埒。

壬辰春，定西侯张名振、大学士沈宸荃、兵部侍郎张煌言奉鲁监国航海至，入居中左所；成功礼待颇恭。夏五月，成功进围漳州；凡七阅月，城中粮尽，人相食，死者枕籍。有士人饥死，邻舍儿窃食之；剖其腹，历历昏故纸，字迹可数；邻舍儿亦一恸绝。癸巳，援师至，屡获胜仗，成功退保海澄。海澄被围，城坏百余丈；成功亲冒矢石堵御，得以全。一日空炮递发，成功令曰：『是将临城矣』！勒兵挺巨斧，视敌之缘城者斫。官兵渡濠大呼登城，城上众斧齐举，随斫随落，濠为之平；围遂解。

甲午，鲁监国徙居金门，自去其号；成功礼待少懈。会我朝下令招安，芝豹等皆就抚去；成功不顺命，乘机登岸措饷，大扰福州、兴化等郡。冬，复议抚局，成功不应；芝龙、芝豹俱遣戍遐方。

乙未，寇仙游，破舟山暨惠安、同安、南安等邑。丙申，进略温、台。还攻宁德，杀我守将阿克襄；襄坠马，犹手刃数人以死。

及戊戌，永明王命周金汤航海至，进封成功为延平郡王；遂议大举入寇。从行甲士凡十七万，以五万习水战、五万习骑射、五万习步击，以万人为往来策应，以万人为铁人。铁人者，披铁甲，绘朱碧彪文；耸立阵前，砍马足，最坚锐。以侍郎张煌言为监军。抵浙境，陷乐清、宁海等邑。比次羊山，飓风怒发，碎巨舰百余，漂没士卒八千余人；义阳王者亦溺死。成功废然返。

明年（己亥）五月，复出崇明入江。抵京口、夺瓜洲、围镇江，大军分五路叠垒而阵。成功令周麾传炮，金鼓震作，与江声相沸腾；士卒皆下马殊死战。郡中惧，走降相继；属邑皆下。部将甘辉进曰：『断瓜洲，则山东之师可扼；据北固，则两浙之路不通。但须坐镇于此，南都可不劳而定也』。弗纳。竟薄金陵，至观音门。已而登陆，屯岳庙山；轻敌不备，纵酒为欢。煌言与辉并苦谏，以严城师老，猝不得拔，必生中变；复不纳。久之，大军由仪凤门穴城出，衔枚疾走，直捣中坚；别以骑兵数万绕出山后，夹攻之。遂大溃，诸将北走不相顾。甘辉以数骑奔江口，被执死之。成功急麾兵退，以舟遯。及崇明，攻之不下；弃而归。冬十月还岛，痛哭甘辉而后入；曰：『试从其言不及此』！令立庙旌其忠。时煌言先已自领所部由芜湖进取徽、宁诸路也。

庚子夏，王师进讨，以广东降将为导；大小数阵，杀伤相当。洎战海上，我军不谙海性，晕眩不能成列；成功手自搴旗。风吼涛涌，我军退，多陷于淖。将军达素者自杀。

辛丑，成功议夺台湾。台湾强富为四省之要，袤延三千里。初，芝龙与群盔出没其间，后为红夷所踞。成功自江南败归，势渐蹙；亟思拓地。三月，以百艘泊澎湖，次鹿耳门。向维水浅沙胶，必纡折数四始拢岸；至是，潮水骤涨高丈余，扬帆直达。夷人惊怖莫措，遂克赤嵌城，进逼王城。城为荷兰所居，久不下。冬十月，我朝弃芝龙于柴市，郑氏子孙之在京者无少长皆伏法。十二月，成功悉力攻荷兰城，曰：『斯为先人故土，所志在城；余仍以归汝』！荷兰乃出降。成功既克台湾，即以安平镇名之；制法律、定职官、兴学校、修武备，大起池馆，延纳名流。以赤嵌城为承天府，县曰天兴、万年。成功扰乱海疆，迄于僭立，凡十七载。康熙元年（壬寅）五月，卒；年三十有九。台人以其弟袭为代。

时长子经出守厦门；讣至，经自称「招讨大将军」，嗣立。我帅靖南王耿继茂、总督李率泰遣人持书招之，经请如朝鲜例；不报。是冬，台人谋奉袭拒经。经领兵克之，遂入台。癸未，永明王终；而经犹奉永历之号。既而，王师南征逼两岛，两岛之民烂焉。

至七年（戊申），诏大臣明珠、蔡毓荣赴漳，檄兴化知府慕天颜往抚之；经仍以朝鲜事例为请。后吴三桂据滇、黔、巴蜀以叛，耿精忠亦以闽叛。精忠先与经交恶，常从漳、泉间相劫杀；旋复和。王师屡出，剿抚并加，不逊。十四年（乙卯），经据有泉、潮、漳、韶、惠、汀、兴、邵八郡地。又三年，安溪乡官李光地以蜡书上剿寇事宜。寻王师战于龙虎山，斩首四千级，掳获千二百人，亡溺者以万数。

及二十年（辛酉）六月，经卒。长子克■〈臧上土下〉嗣，伪称监国，实非郑氏出；经母董即收杀之，以次子克塽嗣。诸地侵削，两岛亦覆；仅守台湾以处。

越二年夏，王师发铜山，抵澎湖。澎湖水故咸，师至味忽甘。鏖战十数阵，战舰被焚者数百，甲士死伤者无算。克塽势不支，决计纳款；遣其将刘国昌、冯锡珪等赍延平王招讨大将军金印各一、公侯伯及将军都督银印五，籍土地、户口、府库、军实诣军门降。时康熙二十二年癸亥秋七月也。克塽入都，归汉军，授公爵。郑氏自成功迄此凡三世，窃据三十八年。自是，海宇悉平。

「摭遗」曰：澎湖之水，于郑氏亦异矣哉！水涨则兴，水甘则亡。成功内寇，于岳庙卜；有羽士以珓词示之曰：『青海到门宏大业，白波回味起重城』。噫！即此僭随机数十年，亦神乎其兆矣。台湾旧无城，惟红毛城在西南角，为荷兰所居；郑氏之故宫在焉。国朝因之，特设郡县。北园及海会寺，皆其别馆，以留待宾客者。澎湖为台海门户，鹿耳门则台湾海之咽喉也。当成功时，有辽王之后术桂者称宁静王，渡海来依；驻澎湖口。既败，术桂以王印授塽，投缳死。其妾五人袁氏、王氏、秀姑、荷姐、梅姐，俱从缢。塽既投诚受爵，于庚辰春乞归葬其祖与父；许之。于是成功及经之丧，得归葬南安。

「摭遗」补曰：台湾自生民来，不通上国。迨崇祯时，芝龙为盗，始屯聚于此；既而受前明招抚之命，又弃之。及丙戌芝龙降于我朝，其子成功不从，聚其故部，据有厦门、金门二岛，以侵轶中土。己亥大举，自江宁败归，始取台湾定为老巢，而往来二岛间为窥衅计。

壬寅，成功殁；其诸将如施烺、黄梧等先已降于我。至二岛既平，成功子经遁入台湾；兵不及万、船不满百，势稍衰。康熙十有二年，三藩难作，靖南王耿精忠反于福建；次年，始乞师于郑氏。台人大喜，亟渡海而西。闽中故皆郑氏恩旧，精忠之海澄总兵赵得胜首约同官刘国轩等皆附于经；精忠始惧。经遣人说精忠借漳、泉二府以治兵，精忠难之。经怒，遽取泉州，南取广之潮州。次年，又败漳州；精忠大惧。吴三桂累为精忠请，令画枫亭之界守之；然不获成。至十六三桂令尚之信割惠州赂经，重申盟。然郑氏不旋踵取汀州，复大振；精忠势失，乃归朝。至十六年，王师收复邵武、兴此、漳、泉之地；经遁入厦门。其潮州守将刘进忠亦出降，经遂弃惠州去。明年春，郑氏复出，沿海洲堡连下十数处。时其骁将曰刘国轩、曰吴淑、曰何佑，而国轩尤竞。于是总督郎廷相檄调官军四路合剿，大战兼旬；提督段应举战于祖山，大败，奔入海澄。国轩取平和，还围海澄；断堑环桩，飞鸟莫能度。沿海之士，从者如云。至夏六月，海澄食尽。城陷，应举自缢死之；官军失陷三万余丁、马万余匹。国轩乘胜，复下漳平、长泰、同安，略取南安、惠安、安溪、永春、德化诸邑。秋七月，围泉州，号称十万。至九月，始解泉州围而力致漳州；郑氏乃大会二十八镇兵为十九寨，列烽相望。国轩以十七镇精兵三万军于西，吴淑、何佑以十一镇精兵二万军于南，请与大兵战于龙虎、蜈蚣二山之间，声势寖大。官军中馁，累战不利。久之，恃胜兵骄；而制军姚启圣善调度，密饬诸将出不意奋击之，连破十六营，士卒死伤以万计。国轩泅水遁，奔还海澄；官军遂复长泰、同安。是冬议抚，制军遣中书舍人张雄入厦门说之；经不从。既而，用间言散郑氏大将及五镇兵。十九年正月，官军逼海坛，郑氏戈船将朱天贵叛降；即用之，尽破水师十九寨。国轩茫然失恃，遂弃海澄入厦门。追兵逼之，国轩复弃厦门、金门，奉经入台湾。其时成功之妻董氏尚在堂，数经曰：『汝父之业衰矣。汝辈不才之子，其更无往也』！初，闽人当成功之世，内输官赋、外又竭应郑氏之饷，岁以为常。奸民因而盗窃，日出事滋。于是有迁界之议：定沿海之界而迁之域内，出界者死。被迁之民，流离荡析，又尽失海上鱼蜃之利，而闽益贫。已而耿、郑之乱交作，杀掠所至，不知谁兵。闽中驻一王、一贝子、一公、一伯，将军都统以下各开幕府。所将皆禁旅，无所得居，则以民屋居之；无所得器械，即以屋中之器械供之；无所得役，即以屋中之民役之。朋淫其妻女、系其老幼，喑哑叱咤；稍不如意，棰楚横至，日有死者。加以饥馑，而民之存者寡矣。及郑氏奔入海澄，耿精忠奉诏入京，界始复开，而民困少苏。时郑经有嬖人施亥者，制军密招之，令擒经以自归；事泄。会经死，嗣子克塽年少，其行人傅为霖通于我将，联续顺公沉瑞以覆郑氏。续顺公者，先为明将，名志祥，自辽左来归；已有「恭顺」、「怀顺」、「智顺」三王之号，故号以「续顺」。其后镇闽，移粤。耿逆时，并其军，迁之饶平。郑氏攻饶平而获之，遂以入台。乃与官军通，密纠十一镇同日发难。事泄，瑞等死。国轩居台而被刺者再；郑氏以此，益崩剥不知所为。方施烺之叛成功而归附也，我朝用为水师提督；既以出兵无功，召入京。至是，以督臣荐，仍领水师出。以康熙二十二年夏六月，师下澎湖；国轩守娘妈宫。飓风夜发，潮立如山；烺军前锋，皆为急流飘散。国轩自将精兵二万，自牛心湾出；别遣部将以精兵万自鸡笼屿出，夹攻之；集矢于烺之目，烺惧。已而澎湖水骤长，官军因复进。其降将朱天贵先达，大败国轩军，降者甚众；而天贵亦为国轩所斩。国轩力竭，由吼门逸去。先是，漳浦有道士黄性震者，自台出降，自言能得国轩要领。制军姚公以千户使奉密书说之，国轩曾以书来报；至是，性震故泄之，于是郑氏君臣相猜。既败，欲更出斗，而人心已涣失；大兵遂由鹿耳门平行而入。秋七月甲午，国轩以郑氏降，缴上成功所遗延平郡王、漳国公、招讨大将军、忠孝伯、御营都督等印信，除道出迎。八月癸亥，大兵入城，台海始尽隶版图云（又案：是役也，勋实出于闽督姚公启圣，而施烺贪其功上之。姚后疽发背，卒。郑氏之初兴也，厦门有浮石，其文曰：『生女灭鸡，十亿相倚，丁庚小熙』。十亿者，兆也；倚以女，姚也。酉者，鸡也；成功之赐姓，岁在酉：而天实早有以告之也。本传于成功卒后，经以下事迹从简。盖以永明既殂，则胜朝之余气已绝；而经也、克塽也，据险负固，我疆是寇，且隐有目王志矣。夫芝龙不过一吏人子耳，少时以投石见相、以拜剑得魁，蹋岛数十年，嬗立迄三世；洵非草窃幸致者比。「摭遗」始末麤具，兹并及夫「台海归诚」之略云）。

附注：芝龙父绍祖，家于南安石井里；为泉州库吏。府治后衙，与库隔一街相望。芝龙时十岁，戏投石子误中太守蔡善继额；擒治之，见其貌奇之，曰：『法当贵，且封侯』！释之。不数年，芝龙与其弟芝虎流入海岛为盗。渠者没，众无所统，例祷于天；盖贮米一斛，插以剑，使各当剑拜，拜而剑跃动者，天授也。以次至芝龙，载拜，剑跃于地。众咸异之，遂推以为魁。








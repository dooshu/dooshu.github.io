◇议狱从宽简诏（青龙四年六月）

有虞氏画象而民弗犯，周人刑错而不用。朕从百王之末，追望上世之风，邈乎何相去之远？法令滋章，犯者弥多，刑罚愈众，而奸不可止。往者案大辟之条，多所蠲除，思济生民之命，此朕之至意也。而郡国蔽狱，一岁之中，尚过数百，岂朕训导不醇，俾民轻罪，将苛法犹存，为之陷阱乎？有司其议狱缓死，务从宽简，及乞恩者，或辞未出而狱以报断，非所以究理尽情也。其令廷尉及天下狱官，诸有死罪具狱以定，非谋反及手杀人，亟语其亲治。有乞恩者，使与奏当文书俱上，朕将思所以全之。其布告天下，使明朕意。（《魏志·明帝纪》）


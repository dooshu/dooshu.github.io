宾之初筵

五章，章十四句


首章讲：此武公饮酒悔过而作也。若曰：人之饮酒，恒慎始而忽终。欲慎其仪者，可不图厥终乎？以因射而饮言之。





宾之初筵，左右秩秩。

初筵，初即席。左右，筵之左右。宾初即筵之时，左列于左，右列于右，而秩秩然有序矣。





笾豆有楚，殽核维旅。

笾，竹器。豆，木豆。楚，是陈列。旅，众多。燕必有殽核也，则笾豆在列，而殽核之错陈矣。





酒既和旨，饮酒孔偕。

孔，甚也。偕，齐也。燕必有酒也，则酒以成礼，而和旨之调美矣。斯时也，饮酒之人皆肃敬齐一，何孔偕乎，未射而饮如此。





钟鼓既设，举酬逸逸。

设，迁也。酬，本所奠之酬爵。迨夫将射也，钟鼓之宿悬于上者，则迁乐于堂下，以避射位焉；酬爵之奠于席前者，则举之以行旅酬之礼，而逸逸往来之有序焉。





大侯既抗，弓矢斯张。

大侯，君侯之的。抗，张也。张，开也。先是，大侯中掩束也，今则命司马张侯，遂系左下之纲。而弓矢之在槖者，亦张而待射，而有引满之势者焉。





射夫既同，献尔发功。

射夫，饮酒宾客。同，比其耦。献，奏也。发功，发矢之功。三耦众耦之射夫，于是而既同，皆揖让而升，以献夫发矢之功。





发彼有的，以祈尔爵。

的，乃侯中所射之处。祈，求也。爵，豊上之觯。斯时也，孰不欲以永胜乎？然惟各心兢云，我将以是发彼有的，以祈尔饮豊上之觯焉。消有争之形于不露，存必胜之心于忘言，是其争也君子矣。一射饮之间，其始终有仪如此，尚何过举之有哉？

二章讲：以因祭而饮者言之。





籥舞笙鼓，乐既和奏，烝衎烈祖。

籥舞，持籥羽以舞。烝，进也。衎，乐也。烈祖，先祖之有功者。祭必有乐也，则籥舞以动其容，笙鼓以动其声。乐既于是而和奏，五色成文而不乱也，八风从律而不奸也，则所以乐烈祖之心者在是矣。乐何如其美也耶！





以洽百礼，百礼既至，有壬有林。

洽，是合。百礼。礼之备。壬，是大。林，是盛。祭必有礼也，则以乐之和合于百礼之备，而百礼于是而既至。但见外极规模，壬然而大也；内尽节目，林然而盛也。礼何如其善耶？





锡尔纯嘏，子孙其湛。

尔，是主祭者。纯，是全。湛，亦是乐。礼乐明备，先祖是皇，而锡尔以纯全之福焉。





其湛曰乐，各奏尔能。

各奏尔能，此是子孙各尽献尸之能。斯时也，亲而同姓，有子有孙焉，湛然而乐，无有勉强之意。各酌献尸，尸酢卒爵，以奏其将事之能焉。是饮所当饮也，岂崇饮乎？





宾载手仇，室人入又。

手仇，以手挹取酒。室人，是佐食之人。又，复也。疏而异姓，有宾客焉，有室人焉。宾则以手挹酒，室人为之复酌，而加爵焉。





酌彼康爵，以奏尔时。

康，安也。爵，豊上之觯。时，是时祭。莫不酌彼康爵，尸饮乎三，宾饮乎一，于以行乎时祭之礼焉。是饮所当饮也，岂湎饮乎？一祭饮之间，其始终有序如此，尚何过举之有哉？

三章讲：夫射祭之饮，其善如此。奈何人之凡饮酒者，常始乎治，而卒乎乱也。





宾之初筵，温温其恭。

宾之初即筵也，温温其恭，无不以敬慎自持矣。





其未醉上，威仪反反。

反反，顾礼也。方其未醉也，动必顾礼，而威仪反反。





曰既醉止，威仪幡幡。舍其坐迁，屡舞僊僊。

幡幡，与反反相反。舍，弃也。坐迁，所坐之处。僊僊，轩举之状。曰既醉止，则举动轻率，而流于幡幡之归；舍其坐迁，而肆其僊僊之舞，则向之反反者安在耶？





其未醉止，威仪抑抑。

方其未醉也，动皆慎密，而威仪抑抑。





曰既醉止，威仪怭怭。

怭怭，与抑抑相反。曰既醉止，则言失其正，一皆媟慢之言；动失其正，一皆媟慢之动，则何之抑抑者何在耶？





是曰既醉，不知其秩。

秩，常礼。所以然者，是由既醉之后，而昏昏然不知其常礼，故幡幡怭怭之若是耳。

四章讲：不但是也。





宾既醉止，载号载呶。

号，是呼。呶，是讙。宾既醉止，则载号载呶，而言语肆矣。





乱我笾豆，屡舞僛僛。

僛僛，倾侧之状。乱我笾豆，屡舞僛僛，而容止乱矣。





是曰既醉，不知其邮。

邮，是过。所以然者，是曰既醉之后，而懵然不知其过，故号呶僛僛之若是耳。





侧弁之俄，屡舞傞傞。

侧，是倾。俄，倾貌。且弁之戴于首者，俄然而倾侧；舞之见于容者，傞傞而不已。醉者之状如此，可谓无所不至矣。





既醉而出，并受其福。

出，是去。并，主人与宾。夫饮酒不能以无醉，若既醉而出，则宾著温恭之美，主彰是燕之善，岂不并受其福乎？





醉而不出，是谓伐德。

伐，是害。醉而不出，而至于荒乱之甚如此，是自害其温恭之德也。





饮酒孔嘉，维其令仪。

孔，甚也。嘉，是美。令仪，即温恭之仪。且饮酒之所以甚美者，以其有令仪耳。今既若此，则岂复有仪哉？

末章讲：夫饮酒丧仪如此，而可不深以为戒乎？





凡此饮酒，或醉或否。

否，未醉。故凡此饮酒之人，或有醉者，或有不醉者。





既立之监，或佐之史。

监，是纠察善恶之官。史，是书记得失之官。我既立之监，以纠其失；或佐之史，以书其过。庶几饮酒者，顾监史有所畏，而知以自守也。





彼醉不臧，不醉反耻。

不臧，即上幡幡等状。奈何醉者所为不善，而不自知，虽有监史，无所用其防也；使不醉者，反为之羞耻焉。





式勿从谓，无俾太怠。

勿，如言安得。谓，告也。太，甚也。然醉者既如此，安得从而告之，使勿至于太怠者乎？





匪言勿言，匪由勿语。

匪言，非理所当言。匪由，非理所当为。语，亦言也。使有言也，必谋诸心，而非所当言者勿言。使有语也，必谋诸心，而非所当从者勿语。





由醉之言，俾出童羖。

童羖，无角之羖羊。苟由醉而妄言，我将罚尔，使出无角之羖羊矣。知童羖为难得之物，尔安得而不恐哉？是不醉者固欲谓之如此，而奈醉者之不可谓何？





三爵不识，矧敢多又。

识，记也。又，是复饮。夫人能饮，多而有所识，犹之可也。今汝饮至三爵，已不识矣，矧敢又多饮乎？

饮酒者，诚当知所以自省，毋为监史所不能防，毋为不醉者所不能谓可矣。吁！武公饮酒，悔过如此，真可谓能自克以礼也。






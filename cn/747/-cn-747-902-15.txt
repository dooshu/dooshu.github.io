○对书史百家策

问：卦分江使，图演天文，文籍於是滥觞，书契以之抽绪。皇坟帝典，述纪言以联镳；五传六经，礼乐而齐骛。斯并悬诸日月，焕乎文章。至於诸子相腾，小说奔竞，有惭屑玉之化，无异杂铅之宝。请用诸火，恐招傅弈之讥；将扇其风，复爽芟夷之义。上涂交战，一为解环。百两之篇，孰关其善？七分之术，孰著其能？谁求天下之书？谁决冢中之？识二简者何子？观四辙者何人？京兆耆旧之篇，起於何代？陈留神仙之传，创自何人？谁先孝子之图？谁首逸人之记？倘无谈於雕棘，将有荐於拔茅。

对：夫皇王范物，经籍训人。浇浮之说渐列，文质之规斯变。故九流异轸，百代齐镳。枝分叶布，千门万户。虽复言有春，理或丛残，时招屑玉之讥，乍起杂铅之议。妨工惑善，招恶塞违。比夫群岳参差，各有蔽亏之势；众川浩荡，俱资润泽之功。且夫三代之道，未能无弊；六经之教，尚皆有失。其於子史，何独尢之？若以失而便废，则书礼之法，可舍短而从长，去泰而除恶。咸用於火，窃未为得。各言其志，亦何伤乎？乃好尚不同，撰述各异。并流铅椠，咸著蓬山。京房惟善於七分，张霸心明於百两。荀勖决冢中之，陈农求天下之书。识二简者广微，观四辙者周穆。京兆耆旧，光武创其篇；陈留神仙，阮苍述其事。梁雄作逸人之传，刘向修孝子之图。斯并贤者，传之不朽。谨对。

屈蟠

蟠，白水人。乡贡进士。


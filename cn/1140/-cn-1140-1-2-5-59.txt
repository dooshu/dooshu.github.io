佳山堂诗序

顷年槩不叙名人诗盖有所为而然一日相国易斋先生佳山堂集成命叙辞至再不可章尝受知于先生伏读永叹者累日夫诗与乐为源流古者诗作而被诸乐後世乐亡而散见诸诗大抵忧心感者其声噍以杀乐心感者其声嘽以缓怒心感者其声粗以厉敬心感者其声直以亷君子怀易直子谅之心则必多和平嘽缓之声诚积之於中不自知其然也故曰温柔敦厚诗教也先生起北海文敏公之後怀仁辅义冲然如不及未尝揭揭以诗名迹其志行皆温柔敦厚之意得之诗教为多尝对客微吟泉注云奔不屑争字句工拙晩乃益事追琢出入三唐乐府五言古尤有汉魏遗音其忧时愍事不无小雅凄恻之言而读之苍然油然义切而辞隐无嘄噭噍杀之声所谓洋洋大国风者兹其苗裔邪吾闻古君子在野则思廊庙立朝不忘江湖先生处纶扉密勿献替以人事君罔懈夙夜年七十引疾乞免书凡三四上温诏固留而东山别墅之兴郁不可已间休沐过万柳堂与贤士大夫一觞一豆称文字之游见者不知其为相国也且门无私谒槖无长物而好奨接羇旅憔悴词赋之客周其困乏或藉以举火仁民惠物之事未尝一日忘於心此其诗之温柔敦厚所由来也今天子湛深古学喜声诗使先生日进其所撰岂不足以鼔吹正始也哉尝窃论诗文之道与治乱终始先生则喟叹曰宋诗自有其工采之可以综正变焉近乃欲祖宋元而祧前古风渐以不竞非盛世清明广大之音也愿与子共振之夫孔子删诗而雅颂得所延陵听乐而兴衰是徵诗也者持也由是言之谓先生以诗持世可也


帝鉴图诗序


［清］梅曾亮





明张太岳相神宗，进《帝鉴图》。古帝王可法者八十一事，可戒者三十六事。其图以四字为目，而列说于后。其说皆明白简易，使童孺可晓，盖所以待其君者，自处固甚重矣。同年蔡季瞻次其目，为试帖，得百一十七首。陆立夫好而刊之，属为序。曾亮因读之，而有感于苏氏子由之言也。曰：“信乎‘权臣不可有，而重臣不可无’，而为人君者，往往能容权臣，而不能容重臣，为可叹也。”

自霍光、诸葛武侯、慕容恪后，如李文饶、张太岳皆几乎可以为重臣。而太岳之在明，尤可谓总己以听者矣。然一则祸发于身前，一则势败于身后，论者遂与怙权窃位者同类而共笑之。嗟夫！缘百尺之竿而不息，虽甚愚者，知其终一跌而靡也，况智士哉！然而计卒出于此者，何也？夫负高世之材者，不惮糜烂其身，而必一出其胸中之奇；宁负跋扈之名，而不使有所牵制者之败吾事。久矣夫，人情之日非也！成大功、立大名者，未有不害于庸众者也。岂惟庸众而已，当其专己独行，即君子亦疑其心，而群思有以快其后，则其祸不旋踵，固无足怪者。夫功名遂而身退者，古固有之，此寻常之显荣者则可矣。若操震主之权，必逆策夫权尽之日，身无所容而不悔者，则为之；不然，则宁忍而舍之，没世而不出。吾观太岳与时人书，亦自知所踞之危且难矣，及已至是，进亦败，退亦败耳。彼其先，固有所不能忍者也，则当其得为之时，又岂复为后悔者计哉？

安化陶文毅公于太岳盖深太息之，而为之刊定其遗集，吾以是知其不随俗为毁誉也，则季瞻亦文毅之志也夫。至于所作之工，季瞻之诗非可以试帖尽也，故亦不复赘也。






○上使主第二书

二月二十八日，都团练副使沈亚之拜书，复献大使中丞阁下。亚之昨与二三子同途，晨问起居。指教所谓薄疾未除，将欲有请，草奏具示。始则卒然愕，窒不知词对。及退舍，伏念阁下之所苦者，惟中年之士，八九而有之。未尝闻以此而有去告。阁下惟不为出入游宴耳，其馀决教益理，膳息无减。况方在强茂之时，从以小恙，暂留虏中，乃欲为告以自遂，岂当宜也！且今时仕俗，守荣路者，虽已老朽支扶昏恍矣，然则固其所居，惟恐有损，如此者亦十八九。而阁下了然自悟，所向若此，得无独清之累，积疾於彼人之胸中哉！阁下骨肉交姻，如有远万里者，即闻是请，宁知其退让也。必且疑惊隐虑，莫能自浣，设使忧能侵人，阁下何以解也？亚之见识孱浅，无足以奉请事，今极虑深陈於前，诚愿得於中庸，使人无加口语也。非敢凭缘取领厚禄，而终斯说。伏惟稍缓高明之锐以周虑之。冒陈端白，何任恐惧，伏惟怜之。


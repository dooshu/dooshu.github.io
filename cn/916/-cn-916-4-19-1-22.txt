【桃叶歌三首】

〖古今乐录曰：桃叶歌者。晋王子敬之所作也。桃叶。子敬妾名。缘於笃爱。所以歌之。〗

桃叶映红枝。无风自婀娜。春花映何限。感郎独采我（○《乐府诗集》四十五。《诗纪》四十一。）

桃叶复桃叶。桃树（玉台作叶。）连桃根。相怜两乐事。独使我殷勤。（○玉台新咏十作王献之情人桃叶歌。《乐府诗集》四十五。）

桃叶复桃叶。渡江不用楫。但渡无所苦。我自来迎接。（玉台作迎接汝。乐府云。一作我自迎接汝。《诗纪》同。○玉台新咏十。《乐府诗集》四十五）


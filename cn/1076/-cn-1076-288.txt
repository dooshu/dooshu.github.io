卷二百八十八

<史部,诏令奏议类,奏议之属,历代名臣奏议>

钦定四库全书

历代名臣奏议卷二百八十八

明　杨士奇等　撰

外戚

汉高后立诸吕为三王擅权用事朱虚侯刘章年二十有气力忿刘氏不得职尝入侍高后燕饮高后令章为酒吏章自请曰臣将种也请得以军法行酒高后曰可酒酣章进饮歌舞已而曰请为太后言耕田歌高后儿子畜之笑曰顾而父知田耳若生而为王子安知田乎章曰臣知之太后曰试为我言田章曰深耕穊种立苖欲疏非其种者锄而去之吕后默然

惠帝元年太后称制议欲立诸吕为王问右丞相王陵王陵曰高帝刑白马盟曰非刘氏而王天下共击之今王吕氏非约也太后不悦问左丞相陈平绦侯周勃勃等对曰高帝定天下王子弟今太后称制王昆弟诸吕无所不可太后喜罢朝王陵让陈平绦侯曰始与高帝啑血盟诸君不在耶今高帝崩太后女主欲王吕氏诸君纵欲阿意背约何面目见高帝地下陈平绦侯曰於今面折廷争臣不如君夫全社稷定刘氏之後君亦不如臣王陵无以应之宣帝即位霍光薨封光兄孙山云皆为列侯以光子禹为大司马霍氏诸婿亲属颇出补吏山阳太守张敞上封事曰臣闻公子季友有功於鲁大夫赵衰有功於晋大夫田完有功於齐皆畴其官邑延及子孙终後田氏簒齐赵氏分晋季氏专鲁故仲尼作春秋迹盛衰讥世卿最甚廼者大将军决大计安宗庙定天下功亦不细矣夫周公七年耳大将军二十岁海内之命断於掌握方其隆时感动天地侵廹隂阳月朓日蚀昼冥宵光地大震裂火生地中天文失度妖祥变怪不可胜记皆隂类盛长臣下颛制之所生也朝臣宜有明言曰陛下褒宠故大将军以报功德足矣间者辅臣颛政贵戚大盛君臣之分不明请罢霍氏三侯皆就第及卫将军张安世宜赐几杖归休时存问召见以列侯为天子师明诏以恩不听羣臣以义固争而後许天下必以陛下为不忘功德而朝臣为知礼霍氏世世无所患苦今朝廷不闻直声而令明诏自亲其文非策之得者也今两侯以出人情不相远以臣心度之大司马及其枝属必有畏惧之心夫近臣自危非完计也臣敞愿於广朝白发其端直守远郡其路无由夫心之精微口不能言也言之微眇书不能文也故伊尹五就桀五就汤萧相国荐淮隂累岁乃得通况乎千里之外因书文谕事指哉唯陛下省察上甚善其计然不召也後禹山等谋不轨事觉禹腰斩夫人显及诸女昆弟皆弃市与霍氏相连坐诛灭者数十家皇后霍氏废处昭台宫封告者皆为列侯初霍氏奢侈茂陵徐福曰霍氏必亡夫奢则不逊不逊必侮上侮上者逆道也霍氏秉权日久天下害之而又行以逆道不亡何待乃上疏言霍氏太盛陛下即爱厚之宜以时抑制无使至亡书三上辄报闻至是人为徐福上书曰臣闻客有过主人者见其竈直突傍有积薪客谓主人更为曲突远徙其薪不者且有火患主人不应俄而失火邻里共救之幸而得息於是杀牛置酒谢其隣人灼烂者在於上行余各以功次坐而不録言曲突者人谓主人曰乡使听客之言不费牛酒终亡火患今论功而请宾曲突徙薪无恩泽燋头烂额为上客邪主人乃寤而请之今茂陵徐福数上书言霍氏且有变宜防絶之乡使福说得行则国无裂土出爵之费臣无逆乱诛灭之败往事既已而福独不蒙其功惟陛下察之

宣帝思报大将军霍光德乃封光兄孙山为乐平侯使以奉车都尉领尚书事魏相因许广汉奏封事言春秋讥世卿恶宋三世为大夫及鲁季孙之专权皆危乱国家自後元以来禄去王室政由冢宰今光死子复为右将军兄子秉枢机昆弟诸壻据权势在兵官夫人显及诸女皆通籍长信宫或夜诏门出入骄奢放纵恐寖不制宜有以损夺其权破散隂谋以固万世之基全功臣之世

成帝时王凤专政灾异寖甚刘向以宗室遗老遂上封事谏曰臣闻人君莫不欲安然而常危莫不欲存然而常亡失御臣之术也夫大臣操权柄持国政未有不为害者也昔晋有六卿齐有田崔卫有孙甯鲁有季孟常掌国事世执朝柄然後田氏取齐六卿分晋崔杼弑其君光孙林父甯殖出其君衎弑其君剽季氏八佾舞於庭三家者以雍彻并专国政卒逐昭公周大夫尹氏筦朝事浊乱王室子朝子猛更立连年乃定故经曰王室乱又曰尹氏杀王子克甚之也春秋举成败録祸福如此类甚衆皆隂盛而阳微下失臣道之所致也故书曰臣之有作威作福害于而家凶于而国孔子曰禄去公室政逮大夫危亡之兆秦昭王舅穰侯及泾阳叶阳君专国擅势上假太后之威三人者权重於昭王家富於秦国国甚危殆赖寤范睢言而秦复存二世委任赵高专权自恣壅蔽大臣终有阎乐望夷之祸秦遂以亡近事不远即汉所代也汉兴诸吕无道擅相尊王吕产吕禄席太后之宠据将相之位兼南北军之衆拥梁赵王之尊骄盈无厌欲危刘氏赖忠正大臣绦侯朱虚侯等竭诚尽节以诛灭之然後刘氏复安今王氏一姓乘朱轮华毂者二十三人青紫貂蝉充盈幄内鱼鳞左右大将秉事用权五侯骄奢僭盛并作威福击断自恣行污而寄治身私而托公依东宫之尊假甥舅之亲以为威重尚书九卿州牧郡守皆出其门筦执枢机朋党比周称誉者登进忤恨者诛伤游谈者助之说执政者为之言排摈宗室孤弱公族其有智能者尤非毁而不进远?宗室之任不令得给事朝省恐其与己分权数称燕王盖主以疑上心避讳吕霍而弗肯称内有管蔡之萌外假周公之论兄弟据重宗族磐互历上古至秦汉外戚僭贵未有如王氏者也虽周皇甫秦穰侯汉武安吕霍上官之属皆不及也物盛必有非常之变先见为其人微象孝昭帝时冠石立於泰山仆柳起於上林而孝宣即位今王氏先祖坟墓在济南者其梓树生枝叶扶?出屋根垂地中虽立石起柳无以过此之明也事埶不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移於外亲降为皁隶纵不为身奈宗庙何妇人内夫家外父母家此亦非太后之福也孝宣皇帝不与舅平昌侯权所以全安之也夫明者起福於无形销患於未然宜发明诏吐德音援近宗室亲而纳信黜远外戚毋授以政皆罢令就第以则效先帝之所行厚安外戚全其宗族诚东宫之意外家之福也王氏永存保其爵禄刘氏长安不失社稷所以褒睦外内之姓子子孙孙无疆之计也如不行此策田氏复见於今六卿必起於汉为後嗣忧昭昭甚明不可不深图不可不早虑易曰君不密则失臣臣不密则失身几事不密则害成惟陛下深留圣思审固几密览往事之戒以折中取信居万安之实用保宗庙久承皇太后天下幸甚

哀帝少在国见成帝委政外家王氏僭盛常内邑邑即位多欲有所匡正封拜丁傅夺王氏权师丹自以师傅居三公位得信於上上书言古者谅闇不言听於冢宰三年无改於父之道前大行尸柩在堂而官爵臣等以及亲属赫然皆贵封舅为阳安侯皇后尊号未定豫封父为孔乡侯出侍中王邑射声校尉王邯等诏书比下变动政事卒暴无渐臣纵不能明陈大义复曾不能牢让爵位相随空受封侯增益陛下之过间者郡国多地动水出流杀人民日月不明五星失行此皆举错失中号令不定法度失理隂阳溷浊之应也臣伏惟人情无子年虽六七十犹博取而广求孝成皇帝深见天命烛知至德以壮年克己立陛下为嗣先帝暴弃天下而陛下继体四海安宁百姓不惧此先帝圣德当合天人之功也臣闻天威不违顔咫尺愿陛下深思先帝所以建立陛下之意且克己躬行以观羣下之从化天下者陛下之家也肺附何患不富贵不宜仓卒先帝不量臣愚以为太傅陛下以臣托师傅故亡功德而备鼎足封大国加赐黄金位为三公职在左右不能尽忠补过而令庶人窃议灾异数见此臣之大罪也臣不敢言乞骸骨归於海滨恐嫌於伪诚慙负重责义不得不尽死书数十上多切直之言

哀帝少而闻知王氏骄盛心不能善以初立故优之後月余司隶校尉解光奏曲阳侯根宗重身尊三世据权五将秉政天下辐凑自效根行贪邪赃累钜万纵横恣意大治室第第中起土山立两市殿上赤墀户青琐游观射猎使奴从者被甲持弓弩陈为步兵止宿离宫水衡供张发民治道百姓苦其役内怀奸邪欲筦朝政推亲近吏主簿张业以为尚书蔽上壅下内塞王路外交藩臣骄奢僭上坏乱制度案根骨肉至亲社稷大臣先帝弃天下根不悲哀思慕山陵未成公聘取故掖庭女乐五官殷严王飞君等置酒歌舞捐忘先帝厚恩背臣子义及根兄子成都侯况幸得以外亲继父为列侯侍中不思报厚恩亦聘取故掖庭贵人以为妻皆无人臣礼大不敬不道於是天子曰先帝遇根况父子至厚也今廼背恩忘义以根常建社稷之策遣就国免况为庶人归故郡

哀帝欲封祖母傅太后从弟商郑崇谏曰孝成皇帝封亲舅五侯天为赤黄昼昏日中有黑气今祖母从昆弟二人已侯孔乡侯皇后父高武侯以三公封尚有因缘今无故欲复封商坏乱制度逆天人心非傅氏之福也臣闻师曰逆阳者厥极弱逆隂者厥极凶短折犯人者有乱亡之患犯神者有疾天之祸故周公着戒曰惟王不知艰难唯耽乐是从时亦罔有克夀故衰世之君夭折蚤没此皆犯隂之害也臣愿以身命当国咎

哀帝时鲍宣上书谏曰窃见孝成皇帝时外亲持权人人牵引所私以充塞朝廷妨贤人路浊乱天下奢泰亡度穷困百姓是以日蚀且十彗星四起危亡之微陛下所亲见也今奈何反覆剧於前乎朝臣亡有大儒骨鲠白首耆艾魁垒之士论议通古今喟然动衆心忧国如饥渇者臣未见也敦外亲小童及幸臣董贤等在公门省户下陛下欲与此共承天地安海内甚难今世俗谓不智者为能谓智者为不能昔尧放四罪而天下服今除一吏而衆皆惑古刑人尚服今赏人反惑请寄为奸羣小日进国家空虚用度不足民流亡去城郭盗贼并起吏为残贼岁增於前凡民有七亡隂阳不和水旱为灾一亡也县官重责更赋租税二亡也贪吏并公受取不已三亡也豪强大姓蚕食亡厌四亡也苛吏繇役失农桑时五亡也部落鼓鸣男女遮迣六亡也盗贼刼略取民财物七亡也七亡尚可又有七死酷吏殴杀一死也治狱深刻二死也寃陷亡辜三死也盗贼横发四死也怨雠相残五死也岁恶饥饿六死也时气疾疫七死也民有七亡而无一得欲望国安诚难民有七死而无一生欲望刑措诚难此非公卿守相贪残成化之所致邪羣臣幸得居尊官食重禄岂有肯加恻隐於细民助陛下流教化者邪志但在营私家称宾客为奸利而已以苟容曲从为贤以拱默尸禄为智谓如臣宣等为愚陛下擢臣岩穴诚冀有益毫毛岂徒欲使臣美食大官重高门之地哉天下乃皇天之天下也陛下上为皇天子下为黎庶父母为天牧养元元视之当如一合尸鸠之诗今贫民菜食不厌衣又穿空父子夫妇不能相保诚可为酸鼻陛下不救将安所归命乎奈何独私养外亲与幸臣董贤多赏赐以大万数使奴从宾客浆酒藿肉苍头庐儿皆用致富非天意也及汝昌侯傅商亡功而封夫官爵非陛下之官爵乃天下之官爵也陛下取非其官官非其人而望天说民服岂不难哉方阳侯孙宠宜陵侯息夫躬辩足以移衆强可用独立奸人之雄惑世尤剧者也宜以时罢退及外亲幼童未通经术者皆宜令休就师傅急徵故大司马傅喜使领外亲故大司空何武师丹故丞相孔光故左将军彭宣经皆更博士位皆历三公智谋威信可与建教化图安危龚胜为司直郡国皆慎选举三辅委输官不敢为奸可大委任也陛下前以小不忍退武等海内失望陛下尚能容亡功德者甚衆曾不能忍武等邪治天下者当用天下之心为心不得自专快意而已也上之皇天见谴下之黎庶怨恨次有谏争之臣陛下苟欲自薄而厚恶臣天下犹不听也臣虽愚戆独不知多受禄赐美食大官广田宅厚妻子不与恶人结仇怨以安身邪诚廹大义官以谏争为职不敢不竭愚惟陛下少留神明览五经之文原圣人之至意深思天地之戒臣宣呐钝於辞不胜惓惓尽死而已

平帝时申屠刚仕郡功曹时王莽专政朝多猜忌遂隔絶帝外家冯卫二族不得交官刚常疾之及举贤良方正因对策曰臣闻王事失则神祗怨怒奸邪乱政故隂阳谬错此天所以谴告王者欲令失道之君旷然觉悟怀邪之臣惧然自刻者也今朝廷不考功校德而虚纳毁誉数下诏书张设重法抑断诽谤禁割论议罪之重者乃至腰斩伤忠臣之情挫直士之锐殆乖建进善之旌县敢谏之鼓辟四门之路明四目之义也臣闻成王幼少周公摄政听言下贤均权布宠无旧无新惟仁是亲动顺天地举措不失然近则召公不悦远则四国流言夫子母之性天道至亲今圣主幼少始免繦緥即位以来至亲分离外戚杜隔恩不得通且汉家之制虽任英贤犹援姻戚亲?相错杜塞闲隙诚所以安宗庙重社稷也今冯卫无罪久废不録或处穷僻不若民庶诚非慈爱忠孝承上之意夫为人後者自有正义至尊至卑其势不嫌是以人无贤愚莫不为怨奸臣贼子以之为便不讳之变诚难其虑今之保傅非古之周公周公至圣犹尚有累何况事失其衷不合天心者哉昔周公先遣伯禽守封於鲁以义割恩宠不加後故配天郊祀三十余世霍光秉政辅翼少主修善进士名为忠直而尊其宗党摧抑外戚结贵据权至坚至固终没之後受祸灭门方今师傅皆以伊周之位据贤保之任以此思化则功何不至不思其危则祸何不到损益之际孔父攸叹持满之戒老氏所慎盖功冠天下者不安威震人主者不全今承衰乱之後继重敝之世公家屈竭赋敛重数苛吏夺其时贪夫侵其财百姓困乏疾疫天命盗贼羣辈且以万数军行衆止窃号自立攻犯京师燔烧县邑至乃讹言积弩入宫宿卫惊惧自汉兴以来诚未有也国家微弱奸谋不禁六极之效危於累卵王者承天顺地典爵主刑不敢以天官私其宗不敢以天罚轻其亲陛下宜遂圣明之德昭然觉悟远述帝王之迹近遵孝文之业差五品之属纳至亲之序亟遣使者徵中山太后置之别宫令时朝见又召冯卫二族裁与冗职使得执戟亲奉宿卫以防未然之符以抑患祸之端上安社稷下全保傅内和亲戚外絶邪谋

东汉光武时蔡茂为广汉太守时隂氏宾客在广汉郡界多犯吏禁辄纠案无所回避会洛阳令董宣举纠湖阳公主帝始怒收宣既而赦之茂喜宣刚正欲令朝廷禁制贵戚乃上书曰臣闻兴化致教必由进善康国宁人莫大理恶顷者贵戚椒房之家数因恩势干犯吏禁杀人不死伤人不论臣恐?墨弃而不用斧斤废而不举近湖阳公主奴杀人西市而与主共舆出入宫省逋罪积日寃魂不报洛阳令董宣直道不顾干主讨奸陛下不先澄审召欲加箠当宣受怒之初京师侧耳及其蒙宥天下拭目今者外戚憍逸宾客放滥宜?有司案理奸罪使执平之吏永申其用以厌远近不缉之情光武纳之

章帝初立以明德太后故尊崇舅氏马廖兄弟并居职任廖等倾身交结冠盖之士争赴趋之司空第五伦以后族过盛欲令朝廷抑损其权上疏曰臣闻忠不隐讳直不避害不胜愚狷昧死自表书曰臣无作威作福其害于而家凶于而国传曰大夫无境外之交束修之馈近代先烈皇后虽友爱天至而卒使隂就归国徙废隂兴宾客其後梁窦之家互有非法明帝即位竟多诛之自是洛中无复权戚书记请托一皆断絶又譬诸外戚曰苦身待士不如为国戴盆望天事不两施臣尝刻着五藏书诸绅带而今之议者复以马氏为言窃闻卫尉廖以布三千匹城门校尉防以钱三百万私赡三辅衣冠知与不知莫不毕给又闻腊日亦遗其在洛中者钱各五千越骑校尉光腊用羊三百头米四百斛肉五千斤臣愚以不应经义惶恐不敢以不闻陛下情欲厚之亦宜所以安之臣今言此诚欲上忠陛下下全后家冀蒙省察及马防为车骑将军当出征西羌伦又上疏曰臣愚以为贵戚可封侯以富之不当职事以任之何者绳以法则伤恩私以亲则违宪伏闻马防今当西征臣以太后恩仁陛下至孝恐卒有纎介难为意爱闻防请杜笃为从事中郎多赐财帛笃为乡里所废客居美阳女弟为马氏妻恃此交通在所县令苦其不法收系论之今来防所议者咸致疑怪况乃以为从事将恐议及朝廷今宜为选贤能以辅助之不可复令防自请人有损事望苟有所怀敢不自闻及诸马得罪归国而窦氏始贵伦复上疏曰臣得以空虚之质当辅弼之任素性驽怯位尊爵重拘廹大义思自策厉虽遭百死不敢择地又况亲遇危言之世哉今承百王之敝人尚文巧咸趋邪路莫能守正伏见虎贲中郎将窦宪椒房之亲典司禁兵出入省闱年盛志美卑谦乐善此诚其好士交结之方然诸出入贵戚者类多瑕衅禁锢之人尤少守约安贫之节士大夫无志之徒更相贩卖云集其门衆煦飘山聚蚊成雷盖骄佚所从生也三辅议论者至云以贵戚废锢当复以贵戚浣濯之犹解酲当以酒也詖险趋埶之徒诚不可亲近臣愚愿陛下中宫严?宪等闭门自守无妄交通士大夫防其未萌虑於无形令宪永保福禄君臣交欢无纎介之隙此臣之至所愿也元和三年太尉郑弘病笃上书曰窦宪奸恶贯天达地海内疑惑谓宪何术以迷主上近日王氏之祸昞然可见陛下处天子之尊保万世之祚而信谗佞之臣不计存亡之机臣虽命在晷刻死不忘忠愿陛下诛四凶之罪以厌人鬼愤结之望

和帝永元二年以窦宪为车骑将军诏使者为宪弟笃景并起邸第兴造劳役百姓愁苦御史何敞上疏谏曰臣闻匈奴之为桀逆久矣平城之围慢书之耻此二辱者臣子所为捐躯而必死高祖吕后忍怒还忿舍而不诛伏惟皇太后秉文母之操陛下履晏晏之姿匈奴无逆节之罪汉朝无可慙之耻而盛春东作兴动大役元元怨恨咸怀不悦而猥复为卫尉笃奉车都尉景缮修馆第弥街絶里臣虽斗筲之人诚窃怀怪以为笃景亲近贵臣当为百僚表仪今衆军在道朝廷焦唇百姓愁苦县官无用而遽起大第崇饰玩好非所以垂令德示无穷也宜且罢工匠专忧北边恤人之困书奏不省後拜为尚书复上封事曰夫忠臣忧世犯主严顔讥刺贵臣至以杀身灭家而犹为之者何邪君臣义重有不得已也臣伏见往事国之危乱家之将凶皆有所由较然易知昔郑武姜之幸叔段卫庄公之宠州吁爱而不教终至凶戾由是观之爱子若此犹饥而食之以毒适所以害之也伏见大将军窦宪始遭大忧公卿比奏欲令典干国事宪深执谦退固辞盛位恳恳勤勤言以深至天下闻之莫不悦喜今踰年无几大礼未终卒然中改兄弟专朝宪秉三军之重笃景总宫卫之权而虐用百姓奢侈僭偪诛戮无罪肆心自快今者论议汹汹咸谓叔段州吁复生於汉臣观公卿怀持两端不肯极言者以为宪等若有匪懈之志则已受吉甫褒申伯之功如宪等陷於罪辜则自取陈平周勃顺吕后之权终不以宪等吉凶为忧也臣敞区区诚欲计策两安絶其緜緜塞其??上不欲令皇太后损文母之号陛下有誓泉之讥下使宪等得长保其福佑然臧获之谋上安主父下存主母犹不免於严怒臣伏惟累祖蒙恩至臣八世复以愚陋旬年之间历显位备机近每念厚德忽然忘生虽知言必夷灭而冒死自尽者诚不忍目见其祸而怀默苟全驸马都尉瓌虽在弱冠有不隐之忠比请退身愿抑家权可与参谋听顺其意诚宗庙至计窦氏之福时乐恢为尚书仆射见宪兄弟放纵亦上疏谏曰臣闻百王之失皆由权移于下大臣持国常以势盛为咎伏念先帝圣德未永早弃万国陛下富於春秋纂承大业诸舅不宜干正王室以示天下之私经曰天地乖互衆物夭伤君臣失序万人受殃政失不救其极不测方今之宜上以义自割下以谦自引四舅可长保爵土之荣皇太后永无慙负宗庙之忧诚策之上者也

四年大将军窦宪诛河南尹张酺上疏曰方宪等宠贵羣臣阿附唯恐不及今严威既行皆言当死不复顾其前後臣伏见夏阳侯瓌每存忠善检敕宾客未尝犯法臣闻王政骨肉之刑有三宥之义过厚不过薄宜加贷宥以崇厚德帝感其言瓌遂得全

安帝始亲政事追感祖母宋贵人悉封其家又元舅耿宝及皇后兄弟阎显等并用威权尚书翟酺上疏谏曰臣闻微子佯狂而去殷叔孙通背秦而归汉彼非自?其君时不可也臣荷殊絶之恩蒙值不讳之政岂敢雷同受宠而以戴天履地伏惟陛下应天履祚历值中兴当建太平之功而未闻致化之道盖远者难明请以近事徵之昔窦邓之宠倾动四方兼官兼绂盈金积货至使议弄神器改更社稷岂不以埶尊威广以致斯患乎及其破坏头颡堕地愿为孤豚岂可得哉夫致贵无渐失必暴受爵非道殃必疾今外戚宠幸功均造化汉元以来未有等比陛下诚仁恩周洽以亲九族然禄去公室政移私门覆车重寻宁无摧折而朝臣在位莫肯正议翕翕訾訾更相佐附臣恐威权外假归之良难虎翼一奋卒不可制故孔子曰吐珠於泽谁能不含老子称国之利器不可以示人此最安危之极戒社稷之深计也夫俭德之恭政存约节故文帝爱百金於露台饰帷帐於皁囊或有讥其俭者上曰朕为天下守财耳岂得妄用之哉至仓谷腐而不可食钱贯朽而不可校今自初政已来日月未久费用赏赐已不可筭敛天之财积无功之家帑藏单尽民物雕伤卒有不虞复当重赋百姓怨叛既生危乱可待也昔成王之政周公在前邵公在後毕公在左史佚在右四子挟而维之目见正容耳闻正言一日即位天下旷然言其法度素定也今陛下有成王之尊而无数子之佐虽欲崇雍熙致太平其可得乎自去年已来灾谴频数地坼天崩高岸为谷修身恐惧则转祸为福轻慢天戒则其害弥深愿陛下亲自劳恤研精致思勉求忠贞之臣诛远佞谄之党损玉堂之盛尊天爵之重割情欲之欢罢宴私之好帝王图籍陈列左右心存亡国所以失之鉴观兴王所以得之庶灾害可息丰年可招矣书奏不省而外戚宠臣咸畏恶之

永初中邓太后兄大将军隲以母忧上书乞身太后不欲许以问班昭昭因上疏曰伏惟皇太后陛下躬盛德之美隆唐虞之政辟四门而开四聪采狂夫之瞽言纳蒭荛之谋虑妾昭得以愚朽身当盛明敢不披露肝胆以効万一妾闻谦让之风德莫大焉故典坟述美神祗降福昔夷齐去国天下服其亷高太伯违邠孔子称为三让所以光昭令德扬名于後者也论语曰能以礼让为国於从政乎何有由是言之推让之诚其致远矣今四舅深执忠孝引身自退而以方垂未静拒而不许如後有毫毛加於今日诚恐推让之名不可再得缘见逮及故敢昧死竭其愚情自知言不足采以示虫螘之赤心太后从而许之於是隲等各还里第焉

质帝本初元年益封梁冀万三千户又封其子弟及宦者刘广等皆为列侯太尉杜乔谏曰陛下即位不急忠贤之礼而先左右之封梁氏一门宦者微孽并带无功之绂裂劳臣之土其为乖滥胡可胜言苟遂斯道岂伊伤政为乱而已丧身亡国可不慎哉

桓帝元嘉中郎中汝南袁着年十九见梁冀凶纵不胜其愤乃诣阙上书曰臣闻仲尼叹凤鸟不至河不出图自伤卑贱不能致也今陛下居得致之位又有能致之资而和气未应贤愚失序者势分权臣上下壅隔之故也夫四时之运功成则退高爵厚宠鲜不致灾今大将军位极功成可为至戒宜遵悬车之礼高枕颐神传曰木实繁者披枝害心若不抑损权盛将无以全其身矣左右闻臣言将侧目切齿臣特以童蒙见拔故敢忘忌讳昔舜禹相戒无若丹朱周公戒成王无如殷王纣愿除诽谤之罪以开天下之口

晋武帝太康中迁裴頠为尚书左仆射侍中俄而使頠专任门下事固让不听頠上言贾模适亡复以臣代崇外戚之望彰偏私之举后族何尝有能自保皆知重亲无脱者也然汉二十四帝惟孝文光武明帝不重外戚皆保其宗岂将独贤实以安理故也昔穆叔不拜越礼之飨臣亦不敢闻殊常之诏又表云咎繇谟虞伊尹相商吕望翊周萧张佐汉咸播功化光格四极暨于继体咎单傅说祖已樊仲亦隆中兴或明扬侧陋或起自庶族岂非尚德之举以臻斯美哉历观近世不能慕远溺於近情多任后亲以致不静昔疎广戒太子以舅氏为官属前世以为知礼况朝廷何取於外戚正复才均尚当先其?者以明至公汉世不用冯野王即其事也东晋明帝即位以明穆皇后兄庾亮为中书监上疏让曰臣凡庸固陋少无殊操昔以中州多故旧邦丧乱随侍先臣远庇有道爰容逃难求食而已不悟徼时之福遭遇嘉运先帝龙兴垂异常之顾既眷同国士又申以婚姻遂阶亲宠累忝非服弱冠濯缨沐浴芳风频烦省闼出总六军十余年间位超先达无劳受遇无与臣比小人禄薄福过灾生止足之分臣所宜守而偷荣昧进日尔一日谤讟既集上尘圣朝始欲自闻而先帝登遐区区微诚竟未上达陛下践阼圣政惟新宰辅贤明庶僚咸允康哉之歌实存于至公而国恩不巳复以臣领中书臣领中书则示天下以私矣何者臣於陛下后之兄也姻娅之嫌与骨肉中表不同虽太上至公圣德无私然世之丧道有自来矣悠悠六合皆私其姻人皆有私则天下无公矣是以前後二汉咸以抑后党安进婚族危向使西京七族东京六姓皆非姻族各以平进纵不悉全决不尽败今之尽败更由姻昵臣历观庶姓在世无党於朝无援於时植根之本轻也薄也苟无大瑕犹或见容至于外戚凭托天地连势四时根援扶疏重矣大矣而或居权宠四海侧目事有不允罪不容诛身既招殃国为之敝其故何耶由姻媾之私羣情之所不能免是以疏附则信姻进则疑疑积於百姓之心则祸成於重闼之内矣此皆往代成鉴可为寒心者也夫万物之所不通圣贤因而不夺冒亲以求一寸之用未若防嫌以明至公今以臣之才兼如此之嫌而使内处心膂外縂兵权以此求治未之闻也以此招祸可立待也虽陛下二相明其愚欵朝士百僚颇识其情天下之人安可门到户说使皆坦然邪夫富贵荣宠臣所不能忘也刑罚贫贱臣所不能甘也今恭命则愈违命则苦臣虽不达何事背时违上自贻患责邪实仰览殷鉴量己知弊身不足惜为国取悔是以悾悾屡陈丹欵而微诚浅薄未垂察谅忧惶屏营不知所措愿陛下垂天地之鉴察臣之愚则臣虽死之日犹生之年矣疏奏帝纳其言而止

成帝时苏峻平护军将军庾亮上疏曰臣凡鄙小人才不经世阶缘戚属累忝非服叨窃弥重谤议弥兴皇家多难未敢告退遂随展转便烦显任先帝不豫臣参侍医药登遐顾命又豫闻後事岂云德授盖以亲也臣知其不可而不敢逃命实以田夫之交犹有寄托况君臣之道义贯自然哀悲眷恋不敢违距且先帝谬顾情同布衣既今恩重命轻遂感遇忘身加以陛下初在谅闇先后亲览万机宣通外内臣当其地是以激节驱驰不敢依违虽知无补志以死报而才下位高知进忘退乘宠骄盈渐不自觉进不能抚宁外内退不能推贤宗长遂使四海侧心谤议沸腾祖约苏峻不堪其愤纵肆凶逆事由臣发社稷倾覆宗庙虚废先后以忧逼登遐陛下旰食踰年四海哀惶肝脑涂地臣之招也臣之罪也朝廷寸斩之屠戮之不足以谢祖宗七庙之灵臣灰身灭族不足以塞四海之责臣负国家其罪莫大实天所不覆地所不载陛下矜而不诛有司纵而不戮自古及今岂有不孝不忠如臣之甚不能伏剑北阙偷存视息虽生之日亦犹死之年朝廷复何理齿臣於人次臣亦何顔自次於人理臣欲自投草泽思諐之心也而明诏谓之独善其身圣旨不垂矜察所以重其罪也愿陛下览先朝谬授之失虽垂寛宥全其首领犹宜弃之任其自存自没则天下粗知劝戒之纲矣

隋文帝仁夀二年兵部尚书柳述尚兰陵公主怙宠使气帝问符玺直长韦云起以外问不便事述时侍侧云起曰柳述骄豪未尝经事兵机重要非其所堪臣恐物议以为陛下官不择贤专私所爱斯亦不便之大者帝甚然之

唐太宗贞观七年蜀王妃父杨誉在省竞婢都官郎中薛仁方留身勘问未及予夺其子为千牛於殿廷陈诉云五品以上非反逆不合留身以是国亲故生节目不肯决断淹留岁月太宗闻之怒曰知是我亲戚故作如此艰难即令杖仁方一百解所任官魏徵进曰城狐社鼠皆微物为其有所凭恃故除之犹不易况世家贵戚旧号难理汉晋以来不能禁御武德之中以多骄纵陛下登极方始萧条仁方既是职司能为国家守法岂可枉加刑罚以成外戚之私乎此源一开万端争起後必悔之将无所及自古能禁断此事惟陛下一人傋豫不虞为国常道岂可以水未横流便欲自毁堤防臣窃思度未见其可太宗曰诚如公言向者不思然仁方辄禁不言颇自专擅虽不合重罪宜少加惩肃乃令杖二十而赦之

武后已持政稍自肆於是武承嗣请立七庙追王其先中书令裴炎谏曰太后天下母以盛德临朝宜存至公不容追王祖考示自私且独不见吕氏事乎后曰吕氏之王权属生人今追崇先世在亡迹异安得同哉炎曰蔓草难图渐不可长后不悦而罢

中宗神龙元年立韦氏为后赠后父玄真上洛王左拾遗贾虚已上疏曰异姓不王古今通制今中兴之始万姓仰观而先王后族非所以广德美於天下也且先朝赠后父太原王殷鉴不远须防其渐

玄宗开元中皇后父王仁皎卒将葬用昭成皇后家窦孝谌故事坟高五丈一尺侍中宋璟等请如着令帝已然可明日复诏如孝谌者璟还诏曰俭德之恭侈恶之大也僭礼厚葬前世所戒故古墓而不坟人子於哀迷则未皇以礼自制故圣人制齐斩缌免衣衾棺椁各有度数虽有贤者断其私怀衆皆务奢独能以俭所谓至德要道者中宫若谓孝谌踰制初无非者一切之令固不足以法贞观时嫁长乐公主魏徵谓不可加长公主太宗欣纳而文德皇后降使厚谢韦庶人追王其父擅作鄷陵而祸不旋踵国家知人情无穷故为制度不因人以揺动不变法以爱憎比来人间竞务靡葬今以后父重戚不忧乏用高冢大寝不畏无人百事官给一朝可就而区区屡闻者欲成朝廷之政中宫之美尔傥中宫情不可夺请准令一品陪陵坟四丈差合所宜帝曰朕常欲正身纪纲天下於后容有私邪然人所难言公等乃能之即可其奏又遣使赉彩绢四百匹

宪宗时宰臣延英奏事毕因言及前古外戚专宠害政上曰朕每以此为监外戚不惟止於无权未尝假其顔色正为此也宰臣李绦等曰鉴往古之失立当今之制事光千古道冠百王今妃后家外戚之势向外都不知有只畏恭慎常恐有违至於职位赐与宾客聚会岂惟无敢踰制实亦不逮常人所以自陛下临御已来后族戚里之家无一人有犯法惩责盖制於未然之所致也上甚悦曰今岂得如此乎若有踰越朕必寛舍此却是安全外戚之道也宰臣陈贺曰陛下检抑外戚之道从古帝王无及今者圣旨远引睿政光昭可垂万代之法也

文宗开成三年以郭?为邠宁节度使上问柳公权以外议对曰郭?除邠宁外间颇以为疑上曰旼尚父之侄太后叔父自金吾作小镇外间何尤焉对曰非谓旼不应为节度使也闻陛下近取?二女入宫有之乎上曰然入参太皇太后耳公权曰外间不知皆云?纳女後宫故得方镇上曰然则奈何对曰独有自南内遣归其家则外议自息矣上即日从之

历代名臣奏议卷二百八十八








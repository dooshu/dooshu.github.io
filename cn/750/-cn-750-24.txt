卷二十四


【舒逊：词作5首】

○临江仙

偶成

银烛光摇秋夜永，一天凉侵诗脾。鸣虫唧唧漏迟迟。半生春梦里，彷佛是耶非。万事破除惟有酒，当歌不饮何如。人生七十古来稀。休争强与弱，行乐是便宜。

○感皇恩

述怀

疏雨滴清秋，洗残流火，爽动凉飙透帘幕。寒蛩吟彻，谁道小□萧索。青镫相伴，我情依约。萤照更残，鸟啼月落。非壮山城数声角。漫漫长夜扣角。长歌方觉。人生能有几许行乐。

○满江红

小庄有感

岁晚江空，更风雪、连朝情恶。门紧闭、清寒奰屃，重重帘幕。老屋数椽聊掩庇，山田几亩多硗确。叹前村、乔木碧参天，今凋落。三杯酒，还堪乐。一局棋，尤难着。任功名盖世，到头都错。世事宛如春梦短，人情恰似秋云薄。对青灯、感慨几兴亡，今犹昨。

○水调歌头

寿贞素兄

稀年古来少，何况又逾三。双瞳炯炯凝碧，白发更盈簪。刚把残冬留住，先借新春四日，拚醉倚晴酣。荣悴付定命，艰险任经谙。舞斑衣，沽腊酝，典春衫。觥筹兄弟交错，同是鬓鬖鬖。自喜衣冠奕世，未堕诗书如线，此外更何惭。笑问梅花信，春已到枝南。

○木兰花慢

寿贞素兄

怪夜来南极，祥光炯炯中天。恰先借新春，暂留残腊，为庆稀年。弟兄垂垂白发，愿年年辉映棣楼前。尊酒光摇□旭，炉熏细袅轻烟。诗书一脉继青毡。五世喜家传。忆京□横经，天台振铎，往事悠然。回头十年如梦，看园花灼灼几春妍。争似苍苍松柏，岁寒同保贞坚。

强村丛书用善本书室藏钞可庵搜枯集本

【束从周：词作1首】

○小重山

题钱德钧水村图

杨柳丝丝两岸风。前村溪路远，小桥通。人家依约水西东。舟一叶，移过荻花丛。清景迥涵空。好山青未了，暮云重。是谁惊起几征鸿。天然趣，却在画图中。

珊瑚木难卷二

【宋德方：词作2首】

○雨霖铃

高山流水。叹知音者，世间能几。终南万里，烟霞归去也，岁云暮矣。拄杖药炉经卷，除此外、有何行李。乐恬淡、清静家风，一片灵台莹如洗。就中妙处因师指。下工夫、战退无常鬼。匣藏三尺神剑，霹雳响、火龙飞起。天下升平无事，白云间、笑傲而已。名利客，不信长生，奔走红尘里。

鸣鹤余音卷一

○雨霖铃

金莲七朵。自甘河等闲参破。丘刘谭马，孙王郝太古，许来同坐。两个披毡真侣，更漏泄、祖师因果。绽玉蕊、万朵齐芳，香满人间瑞烟锁。天元甲子休空过。正群仙出世交相贺。全真户牖深奥，端的处、要忘人我。枝派后分十九，住丹台、姓字名播。功与行，但欠丝毫，上界未容我。

同前案此首未注名，但其前一首则注明宋披云。以卷九载有宋披云七真禅赞，而此首亦咏七真之词，因疑此首亦宋披云作。

【宋褧：词作40首】

○满庭芳

汴中寒食

雨意愔愔，养花天气，卖饧何处春箫。清明上已，车马正连朝。对酒唱、归时多忘，惜华心、醉后偏饶。凝云暮，青楼帘卷，几度对魂销。无聊。空怅望，东阑雪剩，北郭香飘。梦江南行乐，水远山遥。深院宇、绿窗啼鸟，晴寒食、宝月良宵。秋千外，柳风柔小，无力着春娇。

○满庭芳

寒食伤先兄正献公

魂黯雪山，泪零风野，转头三度清明。感今怀旧，何事不伤情。文史共、梁园书几，枭虑对、湓浦灯檠。径行处，洞庭彭蠡，同载赴瑶京。才名。人尽羡，朝家大宋，陆氏难兄。但驽骀小李，少后鹏程。丹桂树、何论高下，紫荆花、早变枯荣。微衷苦，乱峰如树，幽恨几时平。

正献与予尝同寓汴中朝元宫一年，又尝客九江，值初夕，共博而守岁，后同归京师赴举。

○穆护砂

烛泪

底事关心苦。便凄然、泣下如雨。倚金台独立，揾香无主。肠断封家相妒。乱扑簌骊珠愁有许。向午夜、铜盘倾注。便不似、红冰缀颊，也湿透、仙人烟树。罗绮筵前，海棠花下，淫淫常怕凤脂枯。比洛阳年少，江州司马，多少定谁如。照破别离心绪。学人生、有情酸楚。想洞房佳会，而今寥落，谁能暗收玉箸。算只有金钗曾巧补。轻湿了、粉痕如故。愁思减、舞腰纤细，清血尽、媚脸肤腴。又恐娇羞，绛纱笼却，绿窗伴我检诗书。更休教、邻壁偷窥，幽兰啼晓露。

○木兰花慢

题蛾眉亭

唤山灵一问，螺子黛、是谁供。画婉变双蛾，蝉联八字，雨澹烟浓。澄江婵娟玉镜，尽朝朝暮暮照娇容。只为古今陈迹，几回愁损渠侬。千年颦蹙漫情锺。惨绿带云封。忆赏月天仙，然犀老将，此恨难穷。持杯与、山为寿，便展开、修翠恣疏慵。要似绛仙媚妩，更须岚霭空蒙。

吴绛仙，煬帝宫人，凤＊殿脚女，善作眉妩

○望海潮

海子岸莫归金城坊

山含烟素，波明霞绮，西风太液池头。马似游龙，车如流水，归人何暇夷犹。丛薄拥金沟。更萧萧宫树，调弄新秋。十里烟波，几双鸥鹭两渔舟。暮云楼阁深幽。正砧杵丁东，弦管咽啾。澹澹星河，荧荧灯火，一时清景难酬。马上试冥搜。填入耆卿谱，摹写风流。明日重来柳下，携酒教名讴。

○人月圆

中秋小酌

红螺香滟金茎露，清兴溢璇霄。玉盘光冷，云鬓雾湿，丹阙烟销。□□此夜，明年明月，何似今宵。西风唤我，瑶阶折桂，绮槛吹箫。

○人月圆

诚夫兄生子，名京华儿

神州佳丽明光锦，生出玉麒麟。四筵都爱，西山眉翠，太液瞳神。他年应是，斗鸡走马，紫陌红尘。这回休更，燕秦树栗，江浦垂纶。

○菩萨蛮

送辽西宪孙掾还司，延祐己未乐亭县作

紫髯如戟霜台掾。风生彩笔来行县，邂逅海天涯。盍簪能几时。柳梢春尚冷。无物堪持赠。为谢幕中莲。殷勤寄短篇。

许可用时在宪幕

○菩萨蛮

丹阳道中

西风落日丹阳道。竹冈松阪相环抱。何处最多情。练湖秋水明。驿城那惮远。佳句初开卷。寒雁任相呼。羁愁一点无。

○菩萨蛮

卫州道中至元四年十一月，与八儿思不花御史同行，按行河南四道

两歧流水清如酒。草根风蹙冰皮皱。雪净太行青。联镳看画屏。按行多雅志。解起澄清志。回首五云天。东华尘似烟。

○菩萨蛮

偃师道中

北芒古冢纷无数。崔嵬罗列成山阜。何处断碑横。无人知姓名。今坟如蚁垤。回首成磨灭。今古两堪哀。停骖酹绿苔。

○春从天上来

寿张惟健五月十六日

帝敕朱明。拥丹穴仙雏，表瑞升平。天上公子，齐岱精英。玉树照映神京。渺翩翩纨裤，有谁似、闲气玄成。妙才情。擅锺王笔意，韦杜诗声。薰风黑头初度，笑时世纷纭，舞雪歌莺。燕子帘栊，葵榴庭院，天壤至乐难名。邈轩裳奕世，青云步、紫绶华缨。八千龄。看缁衣父子，赤舄公卿。

○春从天上来

至元六年庚辰元日立春，将为山合法宪，按部至应城县，作此词奉寄许可用大参，陈景议宪副

旭日暾暾。烂春饼堆盘，寿酒盈尊。玉帛交错，襟佩翩翻。想像虎豹天门。霭蓬莱云气，布淑景、渐遍乾坤。黯销魂。杳洋洋韶濩，赳赳櫜鞬。升平万方元会，念去国孤怀，盛事谁论。黄阁儒臣，乌台旧客，会是执法调元。望薄骚小邑，才咫尺、寂莫山村。抚婵娟。料梅边倾倒，回拜天恩。

○贺新郎

寿刘时中五月二十又八日

绣陌径新雨。致升平、五弦琴里，薰风吹户。夏馆深沉晨容好，宝鼎红云香雾。还又是、逋仙初度。畴昔骖鸾骑赤凤，溯西清、佳处凌云步。天壤外，快豪举。遨游又作湖山主。百千回、笑谈诗酒，盘桓容与。未信星星能侵鬓，青镜流年如许。毕竟到、广寒天府。多少文章真事业，鹤南飞、自愧无佳语。弦宝瑟，劝霞醑。

○贺新郎

徐复初池亭听雨轩，至治辛酉时，予将之湖南

银竹能宫羽。向荷盘、跳珠腷膊，花奴羯鼓。浏浏泠泠春泉□，滴尽槽头香醑。爱徽处、遗音太古。暗度松筠时淅沥，恍吴娃、昵枕传私语。君试听，有佳趣。主人未解离愁苦。对凉秋、芭蕉巨叶，梧桐高树。梦断罗裙天如漆，一寸乡心凄楚。点点是、寂寥情绪。明日孤舟成独往，更难堪、长夜潇湘浦。凭曲槛，且容与。

○虞美人

寄寿周子善二月十一日

暖风金鼎香醽醁。想像人如玉。天南地北两心期。尔汝忘形，如愿定何时。夫君正自章台柳。寿相人希有。吟余时复饮丹砂。何必求仙，远访稚川家。

武陵城中有丹砂井，里人相传饮之者寿，周武陵人也

○虞美人

福州北还雨中观梅

十年久共梅花别。乍见殊佳绝。腊前风景雨中天。翠竹青松，恰似映清妍。繁枝开遍香成阵。触目忘离恨。玉人谁使似冰肌。酒罢歌阑，一晌又相思。

○绿头鸭

送张仲容过维扬，复之钱塘结婚，正月二十日出京，是其寿日也

缓摇鞭。销魂桥上留连。恰春波、鸭头新绿，仓皇便买吴船。就华堂、溶溶寿酒，作绣陌、草草离筵。倾盖论交，分袂怨别，春风秋月仅经年。都门道、纷纷轻薄，余子正堪怜。夫君妙，心期湖海，意气云天。便明朝、拂衣径去，天涯幽恨无边。暮维舟、沙鸥扬雪，春市酒，淮柳垂烟。绿水迢迢，青山隐隐，浙江云拥洞房仙。对西湖、烟浓雨澹，少小占芳妍。归来好，扶摇九万，水击三千。

○望月婆罗门引

江上晚泊

短衣乌帽，京尘眯目强钻头。梦中八表神游。今日江山佳处，便欲贾胡留。爱峰岚滴翠，天水涵秋。断霞渐收。见隐隐两蛾愁。好在九华烟树，秋浦沙鸥。相看依旧，但憔悴潘郎俗状羞。孤负却、啸傲林丘。

○水调歌头

寄诚夫兄在江南，时兄在史馆校仇先朝实录

登车就长路，晓日照皇州。风吹紫荆花落，那更别离忧。咫尺天南北，想像云窗雾阁，人在古瀛洲。粉笔校书罢，乌帽拂尘游。出银台，心浩浩，思悠悠。人间万事姑置，食邑素封侯。收拾金銮遗事，记取玉壶清话，此外复何求。勋业好看镜，绿鬓不禁秋。

○蝶恋花

无数好山攒碧树。山下邮亭，亭下牵舟路。山色娱人相指顾。时时又被滩声妒。寒日光阴容易度。云去云来，那更商量雨。强把羁愁排遣去。一尊酒尽青山暮。

青田舟中

○蝶恋花

河内王幹臣号竹溪

门外红尘溪上竹。竹似琅玕，溪水清如玉。溪上主人情不俗。多应每每能无肉。千载高标成倏忽。六逸飘然，君为追遐躅。莫向溪边闲濯足。我知孺子歌难续。

○清平乐

武陵客舍小酌，与田夫相对酬酢，闻农师子喜诸人方饮他所，欢甚

花台竹坞。对雨罗尊俎。邂逅田翁同笑语。问讯村墟禾黍。酒徒咫尺高阳。粉营狎坐飞觞。一种麴生风味，不知谁弱谁强。

○清平乐

车厩道中

青松乌柏。寒日来车厩。满目山明仍水秀。忍听玉骢驰骤。画桥掩映山庄。酒旗摇曳林塘。好在莺湖春色，笑人不暇飞觞。

村舍酒帘书莺湖春色盖酒名也

○如梦令

题杨补之施篷墨梅，卷中他诗有忍寒背篷立之语

常记剡溪前度。坐拓船窗窥觑。棹进任舟移，行尽粉香千树。佳趣。佳趣。篷背诗人何处。

○浣溪沙

昆山州城西小寺晚憩

落日吴江驻画桡。招提佳处暂逍遥。海风吹面酒全销。曲沼芙蓉秋的的，小山丛桂晚萧萧。几时容我夜吹箫。

○浣溪沙

寿南阳周文卿八十

生长升平鹤发翁。儿郎衣采照方瞳。晨昏甘旨凤城中。缓步不须鸠杖策，酡颜时藉蚁杯烘。懒将身世应非熊。

○浣溪沙

冬日喜晴

万瓦轻霜爱日明。游丝来往似春晴。幽禽弄暖百般声。斑竹乍翻经夏箨，绿池犹泛过秋萍。溪桥谁共探梅行。

○风流子

至元四年七月二十又二日，苏伯修侍郎举一儿子。以予同治久交，且三子名梯云、拏云、步云者，方成童就传，乃求仿吾儿制名，遂命之曰来云。继徵词以纪事，赋此以赠。儿已满弥月矣，侍郎作汤饼会，并书呈席上诸公

绀宇瑞烟浮。仙童小，高举觅真游。□霞绚九光，徘徊若木，日宣五色，照耀瀛洲。人争睹，翱翔趋绛阙，夭矫上昆丘。几度骖鸾，峨眉东畔，有时跨凤，恒岳南头。何事暂夷犹。尽青冥远览，碧落奇搜。不数薰香妩媚，傅粉娇羞。笑襁褓襜褕，人间羊祜，桑弧蓬矢，地上齐州。剩费通家小字，衮衮公侯。

○行香子

京山道中

竹院松庭。犬吠鸡鸣。被田家、画出升平。园林掩映，鞍马经行。怅暮天低，寒日澹，晓风轻。浮世浮名。役使神形。霎时间、鬓变星星。不忧不惧，无辱无荣。爱水边渔，林下隐，陇头耕。

○行香子

暮抵应城宿县斋后园

槲叶风乾。桕叶霜殷。浅坡陀、路径回环。喜投公馆，暂卸征鞍。对竹萧森，松夭矫，菊斓斑。岁晏天寒。谁共清欢。过黄昏、愁恨多端。烛花渐暗，炉火将残。更雁声哀，砧声急，雨声繁。

○减字木兰花

宪掾黄君美弄璋，援苏伯修侍郎例，乞名其子，命之曰升云，时二月六日，寿席醉赋

春空霭霭。儿解飞腾窥五采。我制佳名。异姓他年叙弟兄。我须白早。亦愿儿年如我老。缓步徐行。终到蓬莱最上层。

○南乡子

观云

绀碧峙晴空。态度分明巧不同。櫑具神君三四辈，乘龙。冠佩翱翔赴紫宫。楼观远玲珑。舞凤蹲猊刻镂工。一笑斜川痴老子，奇峰。便入南窗诗句中。

○南乡子

二月二十八日君美弄第二雏，仍（仍原缺，据旧销本补）前例名之曰凌云，赋此以赠

头玉太硗硗。江夏无双世胄遥。好是三生仙骨重，丛霄。曾侍玄君绛节朝。咫尺趁扶摇。直上鹏程挹斗杓。他日挥毫能作赋，飘飘。学取成都驷马桥。

○南乡子

至元六年九月十四日，李重山宪副寿日。是日，适台使赉玺书，奖谕风宪至山南，遂大宴合乐。重山号梅庭主人，所居官舍，即旧水犀亭，久扁香宇。

桂宇散秋香。咫尺梅庭十月阳。红叶黄花风致好，华堂。不比寻常进寿觞。褒诏灿龙光。百丈苍官□丈霜。信是天恩宽似海，徜徉。就趁笙歌入醉乡。

○踏莎行

早春景陵道中，兼旬阴晦

野烧回青，溪梅褪粉。路旁新柳鹅黄嫩。连阴未放碧波明，峭寒尚阻东风信。咿轧肩舆，飘萧蓬鬓。病余怀抱无风韵。采笺何暇写闲情，绿尊无分排孤闷。

○点绛唇

沔阳道中

泽国春生，葑田青接重湖浅。鸳凫弄暖。得意烟波远。阴道元宵，晴望花朝转。和风扇。群芳开遍。应过京山县。

○鹧鸪天

题应山县城南渡蚁桥，桥东数步法与寺，即二宋读书处

十万玄驹过两堤。一双丹凤上天池。科名已向生前定，阴德仍从暗里窥。龙虎榜，鶺鸽诗。同胞同甲照当时。同宗盛事嗟微异，后折蟾宫向下枝。

先兄正献公至治辛酉状元，予则泰定甲子十二名。

○摸鱼子

至元六年二月望日，登安陆白云楼，楼今为分宪公廨。城中有楚大夫宋玉故宅与池，其井名琉璃，井有兰台故基

屹危阑、郢都西北，滔滔汉水南去。兰台陈迹何从访，废宅芳池凝伫。愁绝处。空只有、琉璃眢井蛙声聚。千年遗绪。邈白雪宫商，雄风襟量，恍惚可神遇。英灵在，应念诸孙莽卤，斯文徼福如许。蕙肴兰藉椒浆奠，屈景幽魂同赴。惊节序。却邂逅春深，不识悲秋苦。抚今怀古。漫醉墨淋漓，狂歌凄晚，和者应无数。

○西江月

王伯修赠别

乌石驿中长夜，小金山下新年。淮堧萧寺麦秋天。十载三回相见。今日汉南官舍，光阴不得留连。何时文酒再团圆。莫待白头皱面。

强村丛书用两般秋雨庵藏燕石集本，兹另据旧钞本补

【宋远：词作1首】

○意难忘

同滕玉霄、周秋阳、刘尚友、萧高峰邂逅古洪，流连数月。北鸿南雁，感意气之相期，转羽移宫，写情词以为别。托光华之日月，纵挥洒之云烟，岂无知言，为我回首。以重与细论文为韵，题樟镇华光阁誌别。分韵得重字

鸡犬云中。笑种桃道士，虚费春风。山城看过雁，春水梦为龙。云上下，燕西东。久别各相逢。向夜深，江声浦树，灯影渔篷。旧游新恨重重。便十分谈笑，一样飘蓬。元经摧意气，丹鼎赚英雄。年未老，世无穷。春事苦匆匆。更与谁，题诗药市，沽酒新丰。

元草堂诗余卷中

【苏大年：词作1首】

○踏莎行

题巫峡云涛图用王国器韵

烟外斜阳，云中远岫。翠眉轻补胭脂漏。回波都是断肠声，断肠更听哀猿吼。暮雨凝愁，朝云殢酒。余怀远寄湓江口。世间木石本无情，如何也似离人瘦。

铁网珊瑚书品卷九

【孙不二：词作2首】

○卜算子

辞世

握固披衣候。水火频交媾。万道霞光海底生，一撞三关透。仙乐频频奏。常饮醍醐酒。妙药都来顷刻间，九转金丹就。

鸣鹤馀音卷之五

○绣薄眉

劝人悟。修行脱免三涂苦。明放着跳出门户，谭马丘刘，孙王郝太古。法海慈航，寰中普度。

鸣鹤馀音卷之六

【孙景文：词作1首】

○蝶恋花

净洗胭脂轻扫黛。斗草亭边，自拗梨花戴。一段心情空自爱。风流那得时常在。屈指春光归已快。不掩珠帘，又恐东风怪。花影低将新月碍。小阑干外深深拜。

曲阿词综景文另有蝶恋花楼外垂杨千万缕一首，乃朱淑真词。

【郯韶：词作1首】

○清平乐

湘云微度。六曲朱阑暮。帘外香飘梅子树。知有王孙索句。谁将琼琯吹霞。柳花飞过东家。说与门前去马，断肠休为琵琶。

玉山名胜集

【谭处端：词作156首】

○酹江月

吾门三祖，是锺吕海蟾，相传玄奥。师父重阳传妙语，提挈同超三岛。慢慢搜真，灵根固养，渐吐黄芽草。无中还有，慧风时送嘉耗。一点莹彻无穷，周游沙界，物物圆明好。种种皆空归本有，内外般般颠倒。此理幽深，清虚缥缈，行者人须到。昏昏默默，暗中贤圣知道。

○酹江月

自然之道，禀根元、真正精神圆聚。一点灵光无内外，明彻辉通玄户。寂淡偏宜，贫闲最好，物外逍遥处。长长不昧，湛然神室常住。无论妙奥难穷，须凭慷慨，认把元阳固。搜取天真勤锻炼，触处般般回顾。火里莲生，山头焰灭，端的缘相遇。风仙重会，共游三岛云路。

○酹江月

一灵真性，又因何、漾入凡胎尘域。迤染浮华贪爱恋，展转昏迷真迹。旷劫难逃，如今又错，罪孽重重积。本来模样，怎生分解寻觅。须屏视听双泯，舍情云水，物外搜玄理。寂寞孤清趣妙有，岂顾形躯瘦役。捉住风飚，玲珑辉焕，默默烹金液。神丹昭著，死生烦恼宁息。

○酹江月

玉花渐吐，被清风。催结金莲光聚。历劫昏迷齐照破，直透无为门户。七返回光，三空觉照，间隔金花处。殷勤锻炼，自然婴姹常住。些子端的幽奇，自从下手，永永基坚固。莲结琼芳灵蕙长，深感慈悲频顾。鼎内云收，炉中丹结，九转终重遇。参师云步，会游蓬岛仙路。

○酹江月

咏竹

爱君嘉秀，对云庵亲植，琅玕丛簇。结翠筠梢津润腻，叶叶竿竿柔绿。渐胤儿孙，还生过母，根出蟠蛟曲。潇潇风夜，月明光透筛玉。雅称野客幽怀，闲窗相伴，自有清风足。终不凋零材异众，岂似寻常花木。傲雪欺霜，虚心直节，妙理皆非俗。天然孤淡，日增物外清福。

○酹江月

上元夜观月

上元佳节，正一轮西步，天渠飞跃。素魄当空澄湛湛，独现寒光无着。皓彩乾坤，无私遍照，万古无瑕膜。浑如宝鉴，莹然悬向寥廓。姑射绛阙琼楼，群仙赴会，云坠停鸾鹤。瑞气祥烟笼宝殿，金碧霞辉交错。烂醉蟠桃，彩云归去，殊袂飘香络。嵩山遥对，烂银盘里期约。

○酹江月

题酒

杜康得妙，酿三光真秀，清澄醇酎。太白仙才乘兴饮，一斗佳篇百首。倒载山翁，襄阳童稚，笑唱齐拍手。陶潜篱下，醉眠门外五柳。东里生死俱忘，待宾截发，陶母款贤友。文举无忧樽满酌，香醑频开笑口。喜遇尧年，醉乡丰乐，古所希闻有。玉壶春色，禄延益算眉寿。

○神光灿

谭哥昔日，赡养家缘，积孽有若山丘。因遇仙师，东历海岛三州。劝诱顽愚向善，悟轮回、舍爱回头。随缘过，守清贫柔弱，云水闲游。因过怀州仙府，后闲行贵县，时遇深秋。迤入严冬寒冷，得避无由。不免化些纸布，望诸公念忆同流。如省悟，结云朋霞友，物外同修。

○神光灿

长真稽首，遍覆诸贤，修行只要心坚。战战兢兢，日上常恐生愆。淡素清贫柔弱，未安宁、休做词篇。真功行，在摧强挫锐，寂寞忘言。无则巡门乞化，对人前休骋，俊雅风颠。藏伏光辉，默默锻炼丹田。千朝功夫做就，这些儿暗里相传。功行满，跨祥云归去朝元。

○神光灿

当初学道，迤入玄门，逍遥物外优游。占住庵儿，日夜不免寻求。殷勤来来往往，惹尘劳、怎悟真修。这踪迹，看何时功满，得赴瀛洲。瞥地廓然猛省，勘元初一点，有甚闲愁。落魄婪耽云水，恣访仙俦。有似开笼俊鹞，又还如解锁猿猴。我去也，把般般打破便休。

○神光灿

奔名逐利，爱欲牵缠，昏昏转转迷蒙。虚幻浮华，不觉暗易颜童。百岁云间电闪，限临头、那肯从容。不肯悟，到如斯悔懊，个个还同。速悟前途险路，早回头步步，却入仙宗。袍布青巾，结交霞友云朋。休外他搜密妙，认灵源、莲结丹红。趣真处，玩山头明月清风。

○神光灿

茫茫苦海，逐浪随波，便宜识取抽头。恩爱妻儿，都是宿世冤雠。因循浮华光景，把元阳、拖撒无休。限到也，看贤家着甚，计脱冥幽。不悟如斯巇崄，骋机关日夜，计较贪求。顷刻轮回，千生万劫沈流。猛舍投玄入妙，免三涂、六道经游。早下手，与风人物外，结取朋俦。

○神光灿

茫茫苦海，逐浪飘沦，痴如蜂蜜蛾灯。一向迷迷，妻妾儿女恩情。遭他恁般系绊，限临头、独赴泉冥。如省悟，弃浮华恩爱，处静修行。细细尘情疏减，渐栖心养气，隐迹埋名。淡饭粗衣，默默保炼灵明。迤而真人现也，向无中、金玉成形。大丹熟，这一灵真性，永永存存。

○神光灿

赠穆先生

修行门户，叙次通知，先须屏子休妻。猛舍尘情，寂寞潇洒相宜。无则街前展手，御寒时、纸布为衣。随缘过，守清贫柔弱，火灭心低。日用擒猿缚马，处无为清净，暗契真师。境灭心忘，神凝气结灵芝。得得逍遥自在，任诗词、劝诱愚迷。功行满，指蓬瀛路稳，跨朵云归。

○神光灿

赠赵先生

赵仙入道，猛烈投玄，割除顿悟浮华。对境修持，不若火长莲花。予今诚言少付，遇戈矛、宽纳教他。若有病，便庵中如死，也莫还家。常效如斯坚志，管圣贤暗里，照鉴无差。火灭烟消，灵腑自吐黄芽。无私性停命住，意心清、玉结丹砂。功行满，赴蓬莱鹤引，彩仗云霞。

○神光灿

赠张九郎

天堂地府，善恶由心，死生迷悟争先。悟舍家缘，忘心展手街前。淡素清贫柔弱，任云水、游历飘然。持坚志，守天长地久，永永绵绵。旧孽如将消尽，定圣贤玄妙，暗里相传。意净心清，自是宝结丹田。若有分毫故犯，返招殃、罪孽难言。如了了，赴蓬莱三岛，做个神仙。

○神光灿

寄长安冯师兄

劝人行善，自做修行，两般於道相宜。须避俗中乡土，且要相违。妙药沈疴救护，更不择、贵贱高低。自然理，效陇西师父，戒行行持。修炼须凭猛志，似大川山岳，安稳无移。处行周圆，他日得处无为。云水逍遥自在，气神和、功行双齐。大丹熟，指蓬瀛稳路，携朵云归。

○神光灿

寄长生刘师兄

处端稽首，上覆刘仙，一别倏忽三年。每遇临风对月，思渴高贤。忽尔遽承教字，方就审、法候安然。弟且喜，无劳齿录，存念绵绵。自愧尘缘未断，在磁洛两郡，且恁随缘。不果来期，希恕老拙无愆。首春即当拜觐，履高秋、颐素不宣。处端望，师兄通妙几前。

○满庭芳

欺味成家，悭贪积富，静言独坐思量。养他数口，罪孽自家当。催促光阴似箭，才青鬓、容改衰苍。百年里，谁人尽数，兀兀谩罗张。身强。闻早悟，知愆悔过，速改行藏。向闲中细细，增福消殃。更有高明大志，抛缰锁、物外飘扬。修行好，游山玩水，日用爇心香。

○满庭芳

烟敛云收，蟾孤秋静，湛然独显希夷。常从坦荡，默默饮刀圭。宝鼎祥烟攒聚，气神会、结就灵芝。闲游好，飘飘云水，物外访相知。随时。缘分过，饥来觅饭，逐处投栖。任忙忙乌免，物换星移。且恁尘中闲散，功成后、别有师期。将归去，一轮明月，独步赴瑶池。

○满庭芳

咄这憨牛，顽狂性劣，侵禾逐稼伤蹂。鼻绳牢把，紧紧刀须收。旧习无明常乱，加鞭打、始悟回头。忘思处，孤峰困卧，默默万缘休。渐犫。前步稳，芒儿闲散，心意何留。趋云山自在，真东歌讴。蓑笠闲堆古岸，短笛弄、新韵悠悠。黄昏后，人牛归去，唯见月当秋。

○满庭芳

莫觅东西，休搜南北，玄真只在身中。万缘齐断，神气始和冲。只要君心慷慨，慧刀举、劈破昏蒙。还知否，般般撒手，性命可圆容。真空。离色相，闲闲闲里，慢慢休憁。恁婪耽布素，物外飘蓬。饥则巡门觅饭，饱来后、明月清风。逍遥处，哩凌啰凌，落魄恁西东。

○满庭芳

赠濬州王三校尉

蛾恋灯光，蜂贪花蜜，问君终久如何。欲成修炼，须出黑风波。慧剑攀缘割断，离乡土、趋却娘哥。烟霞客，水去步稳，随分养天和。消磨。除旧孽，婪耽布素，信任磨拖。兴诗词吟咏，舌诞唇歌。古往今来达士，自家与、无少无多。神仙话，休论蓬岛，似是上高坡。

○满庭芳

赠福昌县赵殿试

儒业尊高，文章显贵，算来世路荣奢。苦心劳志，求望步云霞。假使登科攀桂，黄粱梦、空悟咨嗟。无常到，相如老杜，着甚理逃趖。浮华。须勘破，尘缘摆脱，物外生涯。趣闲闲云水，保炼根芽。得得心清意净，三光秀、凝结丹砂。功成也，三清举过，超上大罗家。

○水龙吟

欲修无上菩提，便合下手须头叚。莫令带水，拖泥土粘，＊些儿萦绊。生死明来，也全无在，自家决断。把凡胎浊骨，烟霞路上，轻轻渐，都抽换。步步清凉彼岸。趣闲闲、忘机休算。烟消火灭，冰凝玉结，长生侣伴。自得真空，妙玄因作，无人我观。待丹成九转，重阳再会，游蓬莱馆。

○水龙吟

本初一点来时，幸然体态淳和好。迤生增爱，缘尘蒙昧，无穷真宝。个个人迷，到如斯尽，逐情生老。把仙胎容易，浮沈苦海，随波浪，成虚耗。速悟轮回返照。把尘心、须当颠倒。烟消火灭，冰凝玉结，长生芝草。默默志论，讨常坚守，自家炉灶。向三千功里，殷勤锻炼，定将来了。

○水龙吟

世传海有三山，内藏羽化仙芝草。秦皇信此，使令徐福，东游蓬岛。云水风涛浩浩。男女舟中成老。望仙源缥缈。烟波杳杳。肝肠断，何时到。堪嗟人迷颠倒。谩区区、空生烦恼。不知自起，妄尘遮碍，先天真宝。顿悟家缘，掉守清净，无为功了。得心清意静，性圆丹结，饵仙芝草。

○水龙吟

瑞云捧出三峰，上真下化宸游地。祥云深锁，琼楼宝殿，琳宫幽邃。万顷岚光里。依稀降、玉泉莲水。望仙人掌上，弯弯初月，常晶莹，无瑕翳。碧嶂层层苍翠。乱峰巅、猿叫鹤唳。我来感叹，尘中缰绊，恩情名利。滚滚甘随，逝波流转，几人攀跻。现停停云汉，安然不动，作阴阳髓。

○如梦令

镜药收来守拙。不遇知音难说。古鉴要予磨，点处便交光彻。欢悦。欢悦。衮出一轮明月。

○如梦令

竹笠竹冠竹碗。与我日常为伴。坐卧去来空，便是清凉彼岸。风汉。风汉。日月轮催不管。

○如梦令

只把灵台频扫。惜取自家真宝。火里长莲花，便是修行玄奥。颠倒。颠倒。境灭心忘了了。

○如梦令

一片灵空为伴。因把慾情割断。日上炼虚无，常住神堂古观。风汉。风汉。此外别无手段。

○如梦令

随分养营皮袋。坐卧去来明快。境上乐闲游，些子无生挂碍。忍耐。忍耐。占得逍遥自在。

○如梦令

物外遨游落魄。步步清凉云脚。闲里弄虚空，别有蓬莱期约。这着。这着。细细人情除削。

○如梦令

大道无名无说。休恁谩生分别。火灭与烟消，便是良辰佳节。宜拙。宜拙。认取春花秋月。

○如梦令

大道根元归素。绝尽人情思虑。火灭与烟消，认取元阳收固。此做。此做。便是长生捷路。

○如梦令

因遇重阳师父。引入全真门户。慧火炼灵空。不敢胡行一步。一步。一步。一步近如一步。

○如梦令

清净无为做彻。高下休生分别。灭尽我人心，自有真师提挈。提挈。提挈。云绽家家明月。

○如梦令

日用涤除尘垢。擒缚马猿不走。展手向街前，守一不生贪构。贪构。贪构。怎得功成行就。

○如梦令

不染俗情非是。不慢下贫趋贵。不敢受人钦，自在逍遥云水。云水。云水。守一无为彻底。

○如梦令

休讶弟兄不喘。只要人情疏远。不敢受人钦，不喜轻肥杯脔。舒展。舒展。锻炼丹砂九转。

○如梦令

落魄无拘野叟。自在逍遥闲走。他日返家山，重会云朋霞友。知友。知友。共饮蟠桃仙酒。

○如梦令

日用灵光内锁。保护真心不破。金玉得凝澄，生死无由近我。功果。功果。归去独携云朵。

○如梦令

寄濬州道友王四郎

传语浚州道友。休恋随情花柳。最好逐谭风，保护形躯不朽。不朽。不朽。共饮长生仙酒。

○如梦令

赠王三校尉宅三姑姑

欲做俗中修炼。先灭我人分辩。柔弱守清贫，坚志始终无变。真善。真善。损己利他方便。

○如梦令

赠修武贾信实

入道先生姓贾。日用持心低下。要见本来真，闲里擒猿捉马。擒耍。擒耍。须效谭风害痖。

○如梦令

赠张李二公道友

堪叹浮生不久。尽迷气财色酒。如悟舍尘缘，共结云朋霞友。知友。知友。保护身躯不朽。

○如梦令

赠阌乡县酒贾

深爱贾公吉善。水云游历玄便。他日处无为，得得虎龙交战。交战。交战。丹结永除千变。

○如梦令

述怀

一点灵光不昧。出入往来无碍。处处现圆明，物物头头应解。宁耐。宁耐。万祸不能侵害。

○西江月

役我尽因心意，涤除般若玄机。不劳南北与东西。方寸些儿便是。宝鉴尘埃蒙昧，须从磨炼辉辉。光明一点照无为。直入蓬莱幽邃。

○西江月

学道休於外觅，灵苗出自心田。铁牛耕透见根元。全在殷勤锻炼。认证元初面目，端身勿使邪偏。六钧弓硬拽来圆。箭箭红心有验。

○西江月

顿悟轮回入道，时中锻炼绵绵。存存损损恁专专。要免将来流转。火灭莲开五叶，烟消玉结三田。欲超无上离人天。了取空虚古殿。

○西江月

欲入全真门户，行住坐卧寂寥。存心乞化度中朝。尘事般般屏了。莫论黄芽白雪，休搜龙虎婴娇。色财无挂火烟消。便是蓬莱三岛。

○西江月

堪叹光阴迅速，日生思虑忧愁。憨憨甘作逝波流。迷恋气财色酒。日月暗催人老，利名不使心休。争如放下观山头。明月家家尽有。

○西江月

寒后添些纸布，饥来展手巡街。残羹冷饭且充斋。柔弱清贫远害。万祸皆因心起，无心无祸无灾。自从心定守真胎。云水逍遥自在。

○西江月

寒后添些纸布，饥来乞觅残馀。野情喜不择粗疏。且要遮形楂肚。自叹愚蒙过甚，徒劳设药防拘。从今放下乐清虚，做个憨憨暮故。

○西江月

作伴修行未是，飘飘物外行持。孤云野鹤任东西。何有些儿碍滞。淡饭寻他两顿，清清净净无为。寂寥潇洒最相宜。别有一般滋味。

○行香子

得得无修。无惑无求。放心闲、无喜无忧。逍遥自在，云水闲游。趣空中玄，玄中妙，妙中幽。落魄婪耽，垢面蓬头。恣陶陶、真乐歌讴。随缘一饱，真个风流。这般来无，无来由，有来由。

○行香子

朝也防心。暮也防心。恐心生、熟景来侵。多能术艺，书画棋琴。更不生贪，不着爱，步瑶岑。善也由心。恶也由心。善心闲、恶意狂寻。心生虚度，日月光阴。便如云行，如水去，访知音。

○云雾敛

匿光辉，认愚卤。兀兀腾腾，闲里寻闲步。垢面蓬头衣褴褛。乞食忘惭，方称烟霞侣。绝骄矜，趣真素。不受人钦，不择贫卑处。认正丹阳师父语。了了惺惺，功满归蓬路。

○云雾敛

做修持，休轻侮。认取云中，细细清清雨。净净泠泠灵芽吐。心外寻求，谩了虚辛苦。坐与行，卧与住。闲里闲搜，闲暇逍遥做。结就金花开玉户。一道光明，直射无为路。

○云雾敛

告行人，听少诉。着假求真，也好回头顾。勘验行藏休慕故。不合虚无，怎得蓬瀛住。认元初，归莹素。勤拭灵台，勿使尘埃污。心上贪嗔痴尽去。暗里功成，有个真师度。

○临江仙

得得全真真妙理，无为无作无修。自然清净行功周。祥云围绛阙，瑞气绕琼楼。心似闲云无挂碍，身同古渡横舟。真空空界可相酬。白牛眠露地，明月照山头。

○临江仙

虚幻浮花休苦恋，南辰北斗频移。暗更绿鬓尽成丝。百年浑似梦，七十古来稀。奉劝人人须省悟，轮回限到谁知。修行宜早不宜迟。从前冤孽罪，要免速修持。

○临江仙

稽首吾门诸道友，降心向外休寻。等闲容易费光阴。修行何是苦，不了我人心。灭取无明三孽火，勿令境上相侵。本来一点没升沈。真闲如得得，步步上高岑。

○连理枝

浮世愚疾辈。一向贪名利。爱海恩山，构系镇迷，酒色财气。算荣华富贵电中光，好回心改悔。早早寻出离。默默搜玄秘。寂淡贫闲，随缘度日，道人活计。守无为清净行功周，赴瑶池宴会。

○无调名

赠京兆府安王解元

太原公疾苦，听予告切。圣贤待把伊提挈。好休歇。算人生七十，古来云少，看看到也，做个放下决烈。割攀拽。趣闲闲，归莹素，安恬养拙。认灵源、炼磨明彻。从前孽。向三千功里，徐徐消灭。青山绿水，五人共赏风月。

○采桑子

赠获嘉王法师（原无调名兹据律补）

谭风偏喜王三父，夙世良缘。休更推延。妻恶儿嫌出世鄽。修行外用无为作，囚马擒猿。不返家园。定做逍遥物外仙。

○蓦山溪

修行锻炼，休觅婴和姹。认取本元初，起尘埃、须除莫惹。常生正觉，宜向触来看，绝人情，去浮嚣，俗事般般舍。长行坦荡，闲里调和假。空里做真修，恁清清、泠泠脱洒。日中静损，真正合虚无，乐逍遥，趣闲闲，步步无生也。

○蓦山溪

鄽中碌碌，虚幻名和利。休恁苦劳心，镇区区、伤神损气。回头是老，悟即便抽身，拚荣华，绝财色，乐道超浮世。恩情爱恋，鼎内如鱼戏。休论早修持，甚一日、推他一日。风人低劝，微语破迷痴。早下手，速为之，做个前程计。

○青玉案

喝马

师真引入修行路。默默无言句。慢慢持修归真素。般般返照尽成空，马儿悟。证内外无尘虑。真清真净投真处。细细搜寻妙玄趣。勘破浮华清虚做。降魔剑断孽缘休，马儿度。步步入长生户。

○阮郎归

咏茶

阴阳初会一声雷。灵芽吐细微。玉人制造得玄机。烹时雪浪飞。明道眼，醒昏迷。苦中甘最奇。些儿真味你还知。烟霞独步归。

○阮郎归

闲闲云水任东西。灵空一片随。昏昏默默往来飞。前程事已知。真大道，出尘机。般般种种离。重阳许我白牛儿。而今便是谁。

○卜算子

四大因缘做。苦海凭船渡。一棹清风到岸头，得上无生路。人叹风贫苦。我步闲闲趣。脱体全空没一文，胜似石崇富。

○卜算子

自入玄门户。寂淡清虚做。静里披搜四假身，勘破尘行路。悟上还重悟。得得真闲趣。收住身中无价真，岂逐人情去。

○卜算子

风汉闲中做。彼岸神舟渡。万里晴空无片云，月照曹溪路。割断冤情苦。默默明玄趣。一任旁人笑我贫，肚里非常富。

水云集卷中

○沁园春

爱欲无涯，有限形躯，休苦苦疲。这宿缘分有，儿和女是，他家衣饭，各自相随。谩使心机，空生计较，大限临头孰替伊。当须悟，早抽身物外，也是便宜。蹉跎下手犹迟。切莫外、周游觅妙微。但尘心起处，皆魔孽认，元初本有，锻炼昏迷。真静真慈，玄波涤荡，自在逍遥境上持。千朝后，现灵台一点，光射无为。

○沁园春

虚幻浮华，百岁光阴，叹一刹那。谩区区碌碌，争名利纵，荣华富贵，贪得如何。蜃气楼台，虹桥碧落，些子时光长久麽。闻强健，出熬熬苦海，速上高波。聪明切勿蹉跎。算世事皆空身莫过。认元初本有，无穷宝染，尘埃蒙昧，慢慢揩摩。保养灵根，频频浇灌，水间金花结玉柯。超生灭，这本来一点，无少无多。

○沁园春

好没来由，名利区区，几时尽头。算荣华富贵，名高位显，妻儿艳女，肯做持修。冷淡玄门，清虚妙道，苦涩难行孰意留。修行路，悟轮回生死，有分仙流。除身尽是闲愁。猛割断冤情去便休。顶青巾布素，随缘度日，逍遥云水，物外遨游。闲里寻闲，损之又损，火灭烟消绝外求。将归去，这酆都路变，蓬岛瀛洲。

○沁园春

自古愚贤，日月轮催，尽沉下泉。叹张陈义断，因名利恣，奢华后主，破坏家园。楚庙江边，汉陵原畔，势尽还空皆亦然。英雄辈，尽遗留坏冢，衰草绵绵。呜呼往事堪怜。染虚幻浮华逐逝沿。又争如省悟，尘劳梦趣，贫闲归素，保炼丹田。越过轮回，超升苦海，直上清凉般若船。逍遥岸，会玄明琼路，同访桃源。

○沁园春

倏忽光阴，四大浮空，是非久坚。这轮回谁保，朝昏彻彼，家缘恩爱，系绊迁延。一个真灵，千生万劫，苦海浮沉逐孽缘。当须悟，在伊家慷慨，生死争先。聪明切听微言。好放下闲愁搜妙玄。认贫闲寂淡，休生恶勘，元初一点，摆出新鲜。直正无私，常行平等，坦荡逍遥任自然。真功行，向闲中慢慢，积累成千。

○望海潮

全真大道，无为清净，重重障碍堪嗟。每叹自缘，招且不免，闲游云水他趖。无念谤诽邪。愿人人早悟，急景浮华。道祖西升，去尚犹避过流沙。归地肺复仙家。会云朋霞友，真乐无涯。虚堂宴赏，蟠桃烂熳，瑶卮共饮流霞。满坐戴琼花。得玄玄结正，一粒丹砂。此际功成，行满同泛渡云槎。

○望海潮

堪嗟浮世，谁能省悟，人人俗景迷遮。颜貌日衰，残由尚苦，贪求爱恋婴娃。欲海浪途赊。被二轮催促，易鬓霜华。忽尔无常，限到着甚理逃趖。争如悟速抛家。屏尘缘外绝，内固根芽。三千密要，阴功八百，真诚炼行无差。云水步烟霞。认三光真秀，凝结丹砂。异日功成，去也牛斗泛灵槎。

○恣逍遥

自慕贫闲，来来懒惰。憨憨地、并无灾祸。残羹冷饭，全无烟火。吃一碗、肚暖则个。他是他非，於予可可。眼前事、近来识破。腾腾兀兀，随缘且过。恣逍遥、住行坐卧。

○南柯子

频剔灵明烛，勤磨智慧刀。万缘一豁绝丝毫。锻炼无初，终始莫辞劳。水底霞光超，山头雪浪抛。虎龙蟠鼎绕周遭。炼就仙丹，步步上青霄。

○南柯子

云去南山静，风来渭水寒。凌波凝结一团团。万里晴空，清爽此时观。雄剑鸣开匣，人头落玉盘。一轮明月上栏杆。了了从斯，心意始闲安。

○黄莺儿令

活鬼活鬼，日日市鄽，争名竞利。为恋他好女娇儿，把根源轻弃。早早不肯寻出离。大限来何计。想你也没分升天，却有缘入地。

○菩萨蛮

慧刀挥处人头落。虹霓万道冲云脚。灭尽我人心。何劳向外寻。白莲生火里。法忍无生死。忍辱两皆空。龟毛兔角同。

○瑞鹧鸪

修行休觅虎龙儿。只要灵明识本机。昏则弥陀成外盗，悟来烦恼是菩提。常搜己过心明显，唯见他非性转边。打破般般休歇去，虚堂深处伴牟尼。

○瑞鹧鸪

修行休觅虎龙儿。火灭烟消财色离。内炼气神成九转，外除情欲却三尸。居常休话他长短，处净宜搜自己非。长使灵根无挂碍，自然证果佛菩提。

○瑞鹧鸪

修行频剔性中灯。照破从来暗里昏。物物头头休染著，昏昏默默绝言论。超凡入圣非由我，地狱天堂总在君。唯有一条真正路，居常牢闭四城门。

○瑞鹧鸪

人人学道慕腥膻。嗜酒迷花罪孽缠。心慕腥膻伤物命，意生贪爱损根源。唯论药术矜能解，岂信金科秘妙玄。如悟本空休歇去，一齐放下学修仙。

○瑞鹧鸪

修行心炼似寒灰。放下痴贪气色财。人我怎生成道果，是非难得产真胎。无明灭尽朝金阙，情欲俱忘拜玉阶。修炼直须烟火灭，为心低处有蓬莱。

○瑞鹧鸪

本来真性是玄机。只有灵明悟得时。火灭烟消成大药，境忘心尽见菩提。虚闲清净真仙路，寂寞无为出世梯。一法不生无挂碍，修行唯是这些儿。

○瑞鹧鸪

修行须唱落花莲。损损闲闲任自然。日上莫谈他事短，时中频整自心偏。休离方寸搜丹药，莫外周游觅妙玄。长使灵台无一物，便成九转产胎仙。

○瑞鹧鸪

修行非易亦非难。应物慈悲认内闲。意上有尘山处市，心中无事市居山。常耕清净田三段，定守无为舍一间。地久天长专一志，自然结就紫金丹。

○瑞鹧鸪

莫言容易做修持。损损存存恐碍违。两饭虑频侵道友，一钱外恐损希夷。众中戒口忘矜俊，独坐防心断骋驰。十二时中常返照，犹疑暗察有无私。

○瑞鹧鸪

赠王公云庵

王公幽隐远佳餐。保护灵根守内闲。意上有情山处市，心中无欲市居山。颐神须要常温暖，炼气功成拒暑寒。专一始终无变异，自然凝结宝琅玕。

○瑞鹧鸪

赠郭公

休心损事养根源。寂淡清虚守自然。积德仁风师孔孟，僻潜高洁效颜原。定观明月三秋夜，妙趣玄风九夏天。诗酒琴书谁可并，野夫常许似龙眠。

○望蓬莱

真大道，损损做修持。到处受人钦供养，得便宜是落便宜。步步入青泥。为贫汉，寂淡莫相违。外貌常教人见畏，内容默默采灵芝。指日赴师期。

○望蓬莱

听咨告，少事要君知。万事苦求终害己，得便宜是落便宜。伶俐不如痴。真修炼，心外莫行特。只据眼前为见在，自然烦恼不相随。步步入无为。

○望蓬莱

行大道，认取坎和离。一点来时颠倒处，两般消息与搜披。玄妙不难知。休外觅，识取自菩提。有相身中成锻炼，无为路上证牟尼。指日跨云霓。

○望蓬莱

全真妙，无我亦无人。无作无为绝视听，谦和柔弱没疏亲。寂寞守清贫。玄玄处，得得好良因。一点无生真自在，湛然常寂本来真。功满列仙宾。

○望蓬莱

长真子，日计旋寻求。随分随缘消旧业，闲愁闲闷一时休。明月照山头。常澄湛，无证亦无修。自在不居因果界，逍遥颖脱出沉流。功满到瀛洲。

○满路花

因师超苦海，舍俗探幽玄。顿居欢喜地、认贫闲。是非人我，岂论与愚贤。步步清凉路，信任遨游，兀谁知恁恬然。也无心、远望神仙。到了分随缘。尧年丰岁稔、谢皇天。水云活计，只觅一文钱。损损闲闲趣，寂寞无为，任他岁月绵绵。

○满路花

重阳佳节至，云水寄天涯。玄朋邀共饮、赏黄花。特临雅会，南望翠烟霞。极目岚光里，隐约依稀，瑞云深处仙家。任陶陶、畅饮喧哗，觥泛笑擎夸。樽前唯对酒、喜何加。浮金潋滟，默默采灵葩。饮罢还重劝，不醉无归，月明初上窗纱。

○满路花

上无三瓦舍，下没一犁田。水云真活计、且随缘。街前展手，化个有缘前。独步归来晚，万里晴空，卧听虎啸啼猿。趣闲闲、真乐无边。一泒滚灵泉。鼎中真火降、永凝铅。虎龙蟠绕，真秀结根源。默默无为坐，独守孤峰，一轮明月流灭。

○捣练子

捣练子，具如何。从前罪孽暗消磨。啰哩凌，哩凌啰。从初得，认波罗。色财勘破扑灯蛾。啰哩凌，哩凌啰。

○捣练子

听分剖，这风哥。寻常只恁啰哩啰。啰哩凌，哩凌啰。些儿话，不须多。交贤会得笑呵呵。啰哩凌，哩凌啰。

○捣练子

清净法，越婆娑。神舟稳驾渡沉波。啰哩凌，哩凌啰。早下手，出迷河。伊还不悟转蹉跎。啰哩凌，哩凌啰。

○捣练子

浮华事，梦南柯。流年电亲下轮坡。啰哩凌，哩凌啰。早脱离，出漩涡。两轮日月疾如梭。啰哩凌，哩凌啰。

○捣练子

风人唱，破迷歌。回心与我见弥陀。啰哩凌，哩凌啰。十捣练，要调和。恩情欲爱是冤魔。啰哩凌，哩凌啰。








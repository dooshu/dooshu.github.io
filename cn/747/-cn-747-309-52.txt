○授崔希逸河南尹制

门下：制天秩者，必在於赏功；尹王都者，是先於举德。朝散大夫守左散骑常侍持节河西节度经略支度营田九姓长行转运等副大使知节度使判凉州事赤水军使上护军摄御史中丞赐紫金鱼袋崔希逸，深识宏才，清标雅致。明无不达，悬朗鉴於胸怀；断则有馀，错盘根於掌握。顷膺邦选，爰委兵权，能行上将之谋，略献西师之捷。宠其命服，俾叶於酬庸；镇彼神州，更期於表则。可银青光禄大夫河南尹，勋如故。


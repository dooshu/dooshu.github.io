○遣使宣抚诸道制

昔者明王之御天下也，内有公卿，允厘庶绩，外有方伯，司牧群黎，犹惧至道未孚，淳风或替，故有巡狩之典，黜幽陟明，行人之官，省方察俗，用能遐迩咸乂，情伪无遗，於变时雍，率其道也。朕祗膺嗣德，恭守帝图。上禀过庭之谟，下凭众庶之力，竭精思理，两载於兹。冀逮小康，渐跻至化，而区宇遐旷，风教未同，负扆长怀，责深在已。近者奸回构衅，窃起萧墙，宗社降灵，应时歼殄。今又恭承圣训，总统大猷，率彼百官，齐兹七政。恐仓廪不实，礼节未兴，吏靡息於贪残，人或滞於幽枉，永言於此，明发疚怀。今卜征未习，时迈仍远，宜分命輶轩，慰抚黎庶。毕构等并操履公清，识见明允，茂绩彰於历试，嘉誉满於周行，宜膺行李，载光原隰。所至之处，申谕朕心，并令并绝浮华，敦崇仁厚，务修孝弟，勤事农桑。耆老鳏茕，征人家口，不自存者，咸加恤问。德举言扬，惟贤是急。若有良才异行，藏器下僚，哲人奇士，隐沦屠钓，审知才行灼然者，各以名闻。凡百牧宰，洎乎吏人，咸悉朕心，各敬乃事，勤则不匮仁远乎哉！勉矣勖之，以副朕意。


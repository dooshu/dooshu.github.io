◎刘潜

潜字孝仪，以字行，孝绰第三弟。天监五年举秀才，除镇右始兴王法曹行参军，随府益州，兼记室中抚主簿，迁尚书殿中郎。除安北晋安王功曹史，补太子洗马，迁中舍人。出为阳羡令，擢建康令。大同中为中书郎，左迁安西谘议参军兼散骑常侍，使魏还。复为中书郎兼司徒右长史，又兼宁远长史，行彭城琅邪二郡事，迁尚书左丞兼御史中丞。出为伏波将军临海太守，中大同初入守都官尚书。太清初，出为明威将军豫章内史，有集二十卷。


有駜

三章，章九句


首章讲：燕饮而颂祷之词。若曰：君臣相庆熙之盛事，吾今抑何幸而躬逢其盛耶？





有駜有駜，駜彼乘黄。

乘黄，四马皆黄色。彼有駜然肥强之马，则四马皆黄矣。





夙夜在公，在公明明。

公，是燕会之所。明明，是辨治。我侯君臣夙夜在公，举燕饮之礼，则君有君之仪，臣有臣之仪，皆明明而辨治矣。





振振鹭，鹭于下。

燕必有舞也。持此鹭羽，或坐或伏，振振然如鹭之下。





鼓咽咽，醉言舞。于胥乐兮！

燕必有鼓也。击此革鼓，不疾不徐，咽咽然其声之长。斯时也，献酹屡更，君臣皆醉，复命工而起舞焉。夫以上下交泰，名分无拘，其相乐为何如哉！

二章讲：





有駜有駜，駜彼乘牡。夙夜在公，在公饮酒。

有駜然肥强之马，则四马皆牡矣。我侯君臣夙夜在公，而举燕饮之礼，以洽明良之情，则在公饮酒矣。





振振鹭，鹭于飞。鼓咽咽，醉言归。于胥乐兮！

燕必有舞也。持此鹭羽，或举或扬，振振然如鹭之飞。燕必有鼓也。击此革鼓，不疾不徐，咽咽然其声之长。斯时也，献酬屡更，君臣皆醉，然后相与言归焉。夫君臣同乐，其迹无累，其乐为何如哉！

末章讲：





有駜有駜，駜彼乘駽。夙夜在公，在公载燕。

有駜然肥强之马，则四马皆駽矣。我侯君臣夙夜在公，则在公载燕矣。





自今以始，岁其有。君子有穀，诒孙子。于胥乐兮！

有，丰登。穀，是善。诒，是遗。斯时也，凡我群臣沐君之恩深矣，将何以为愿哉？殆必自今以始，阴阳顺轨，风雨时若，岁岁其有焉，我侯永享乐利之休矣。君子有穀，礼教是重，信义是崇，以贻孙子于无疆焉，我鲁永享亲贤之化矣。夫然则君享其臣，臣蒙其休，而燕饮以乐太平者，亦自今以始，盖未艾也。其乐为何如哉？






陆游　丰年行

秋风萧萧秋日薄，筑场获稻方竭作。

志士虽怀晚岁悲，农家自足丰年乐。

拨醅白酒唤邻曲，啄黍黄鸡初束缚。

长鱼出网健欲飞，新兔卧盘肥可哿。

躬耕辛苦四十年，一饱岂非天所酢。

书生识字亦聊尔，莫作扬雄老投阁。

陆游

陆游　丰年行

南村北村春雨晴，东家西家地碓声。

稻陂正满绿针密，麦陇无际黄云平。

前年谷与金同价，家家涕泣伐桑柘；

岂知还复有今年，酒肉如山赛春社。

吏不到门人昼眠，老稚安乐如登仙。

县前归来传好语，黄纸续放身丁钱。

陆游


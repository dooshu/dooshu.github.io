○射隼高墉赋（以“君子藏器待时”为韵）

羽族纷纷，彼飞隼兮独劲捷而莫群。心耿介以腾踊，毳斑斓而被文。击每依於素节，翔亦致於青云。匪全身以自爱，宁有齿而见焚。贯矢落庭，既垂名於孔宣父；搏鸠陷网，又伏罪於信陵君。今也何时，轻乎所履。伊广甸不游，乃高墉爰止。信非位乎是蹈，宜贾害而鬻死。吾尝问术於列御寇，学艺於熊渠子。尔或舍诸，吾斯过矣。我矢惟良，我弓未藏。度中而发，於何不臧。矧专精而致用，奚得失之难量哉？於是正色敛容，凝心定志；睨目引满，注矢神萃。惊弦骇括，将辟易以翻飞。裂臆洞胸，已披离而迸坠。观彼隼之贻戚，谅吾人之会意。故君子周而不比，用则择地。无苟进以蹑高位，无躁求以享厚利。智昧於是，安往而免夫颠踬。然则怀贪怙力者怨所聚，材小任崇者覆可待。故圣人明彖象以立言，悬日月而不改。或有人兮，修其词，遇其时。三覆射隼之兆，载质射隼之期。幸寸长而罔贵，冀一闻而在斯。

相马赋

徐先生相马，不相色。不相力，相其德。奥乎不可测，何以征之？鬣青丝兮风生，眼黄金兮电光。蹄盘摊而散花，毛翕而成章。众人观之，已骈於路傍，不啻於堵墙。一曰为龙，一曰为鹿，中间何敢乎比方。先生则异於是，忘筌於毛质之外，引镜於肺腑之里。见其心兮如思勿思，见其目兮如视非视。虚舟为动，乔木为止。合大道而自然丧一，齐至人而何处有似。若此者，足不以遵地，影不以逐形。腾六合，喷四溟。截飞鸟，遗流星。日车为之不转，风驭为之中停。贰师为之罢贡，伯乐为之焚经。卓然擅天下名，宜乎不尔。直中绳，曲中钩。徘徊阊阖之游。圆中规，方中矩。蜿交衢之舞。亦以其次。噫！徐公不至。驽骀共皂於骐骥。徐公一来。骐骥出群於驽骀。由此观之，世上贤才，用则虎，否则鼠。何以异哉？小人也，内顾无国马之贤，遇君有徐公之术。早已蒙於一顾。至今长鸣，犹未骋於千里。更思翦拂，超然自得，然自失。傥受恩兮果如前，则平生之愿毕矣。


送范比部恤刑广右四首


客舍起骊歌，双旌拥玉珂。
紫貂冲白雪，彩鹢渡黄河。
远布虞廷诏，深知禹泣多。
即看万里去，把袂奈君何。

画省三年绩，彤墀五色章。
君恩覃桂岭，使节指蛮方。
怀古悲苍野，登台吊越王。
更须勤疏草，解网答明光。

春色盎金茎，春风满玉京。
市桥朋酒绿，关塞客星明。
慷慨青萍剑，行过白帝城。
悬知思旧侣，愁听鸟嘤嘤。

即有同心者，宁如君与予。
过谈皆意气，投赠自琼琚。
五夜西曹梦，三秋北雁书。
梅黄应下峡，可得问蓬庐？






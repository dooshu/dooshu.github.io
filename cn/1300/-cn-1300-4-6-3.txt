用柰花事

窦叔向所用柰花事，出《晋史》，云成帝时，三吴女子相与簪白花，望之如素柰，传言天公织女死，为之著服。已而杜皇后崩，其言遂验。绍兴五年，宁德皇后讣音从北庭来，知徽州唐煇使休宁尉陈之茂撰疏文，有语云：“十年罹难，终弗返于苍梧。万国衔冤，徒尽簪于白柰。”是时，正从徽庙蒙尘，其对偶精确如此。


○肘後备急方序



抱朴子丹阳葛稚川曰：余既穷览坟索，以著述馀暇，兼综术数，省仲景元《化刘戴秘要金匮绿秩黄素方》，近将千卷，患其混杂烦重，有求难得，故周流华夏九州之中，收拾奇异，捃拾遗逸，选而集之，使种类殊分，缓急易简。凡为百卷，名曰《玉函》，然非有力，不能尽写。又见周、甘、唐、阮诸家，各作《备急》，既不能穷诸病状，兼多珍贵之药，岂贫家野居所能立办？又使人用针，自非究习医方，素识明堂流注者，则身中荣卫，尚不知其所在，安能用针以治之哉？是使凫雁鸷击，牛羊搏噬，无以异也。虽有其方，犹不免残害之疾。余今采其要约，以为《肘後救卒》三卷，率多易得之药，其不获已须买之者，亦皆贱价草石，所在皆有。兼之以炙，炙但言其分寸，不名孔穴，凡人览之可了。其所用或不出乎垣篱之内，顾眄可具。苟能信之，庶免横祸焉。世俗苦于贵远贱近，是古非今，恐见此方无黄帝、仓公、和鹊、逾跗之目，不能采用，安可强乎。（《备急方》明刻本。案：此与《抱朴子内篇·杂应》略同。）




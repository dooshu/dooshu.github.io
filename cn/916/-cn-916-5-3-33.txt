【徐干】

少无宦情。有箕颍之心事。故仕世多素辞。伊昔家临淄。提携弄齐（三谢诗作秦。六臣本《文选》注云。五臣作秦。）瑟。置酒饮胶东。淹留憩高密。此欢谓可终。外物始难（三谢诗作叹。）毕。摇荡箕濮情。穷年迫忧栗。末途幸休明。栖集建薄质。已免负薪苦。仍（三谢诗作乃。六臣本《文选》注云。五臣作乃。）游椒兰室。清论事究万。美话信非一。行觞奏悲歌。永夜系（三谢诗作继。六臣本《文选》注云。五臣作继。）白日。华屋非蓬居。时髦岂余匹。中饮（一谢诗作期。）顾昔心。怅焉若有失。（○同上）


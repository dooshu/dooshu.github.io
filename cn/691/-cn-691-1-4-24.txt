◎大吏好杀

吾闽乾隆末亏空之案，发于福州将军魁伦。司章奏者，为吾郡林樾亭先生（乔荫），士林耆宿也。时闽省吏治极敝，仓库皆空，魁伦镇闽日久，尽知其详，而先生文笔既雄，敷陈详尽。奏入，大动上听，立授魁伦为闽督，使穷治其事，遂成大狱。逾年，魁伦以丁忧回京，先生亦赴部竭选。见故太傅朱文正公。先生本文正公高足，公于其来谒，私叩之曰："魁某兴大狱，汝何不阻之？"先生曰："劝之不从，奈何？彼谓亏空于理应办，不料清查之决裂至此耳。"公曰："汝代人捉刀，固不得已，若魁某之好杀，断无好结局，且静观之。"时樾亭先生在内城主魁伦家，在外城主先叔祖太常公家，此语亲为家大人述之。无何，魁伦授四川总督，以教匪偷渡嘉陵江失机伏法。樾亭先生时甫选四川彭县，调江津，旋被檄委办藏务，卒于西陲边外。


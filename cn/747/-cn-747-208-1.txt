○汉齐盖庙碑

天子建德，因生赐姓，胙之土而命氏，从其谥以称族。自义、轩法天，洎我唐垂拱，取威定霸，宏弼皇维者，即锡姓封树。公之先，伯益典司三礼，尚父封公营邱，助化唐、虞，扶倾周、汉。爵穷五等，荣冠百工，虽繁华族，莫居其右。公讳盖，字副世，前汉平帝锡字汉贤。公生为人瑞，殁为人神，神而灵应，代崇明祀。考史册，薨位之岁阙书；徵谱谍，降神之年无录：原其图籍建号，取公ＰＰ锡字而名汉贤神矣。十一代祖周，谥康公，因避田和篡乱，爰宅於兹。会祖节，皇怀州刺史。祖贺，皇左司郎中。考智，皇成帝博士。

公五百年膺期，挺生汉代，神识沈敏，凛肃丰姿。经济之略，夙富於襟怀；翊赞之源，久明於微旨。节用於内，树德於外，（阙一句）时无与京；伐未萌之谋，世何能敌？繇是平帝闻之，深嘉其器，累徵释褐，拜宣议郎。大明为臣之节，素抱匡时之术，肃治明法，敬天畏人。耿介对问，有任座直言；谏诤犯颜，同朱折槛。帝念公之为臣，社稷之臣也，锡之字。时元始季年，蕃戎猾夏，帝知公神武名略，又拜北平将军，受律遄征，为民舒福。五申誓众，定见无穷之勋；三略训兵，决逞必然之捷。桴鼓作气，果应神机，大溃群凶，振旅而返。献俘受馘，帝输雁塞之忧；命爵庸勋，公拜凤池之诏。除幽州刺史。临下简肃，御众详明，清声独彰，饱闻天听。迁冀州刺史。爰革旧规，维扬新令，间执私党，斥远奸回。大副宸衷，殊褒丕绩，封险渎侯。累承涣汗，倍戒骄淫，绝盘游之娱，除罩弋之物。化源既厚，锡命愈深，又封关内侯，兼知河北道事。两绾郡符，救旱有随车之雨；二秉侯印，临边无击柝之声。任弥重转勤，位逾高尤谨，居禄以德，不其然乎！诗云：“乐只君子，邦家之光。”公之谓矣。

时属汉之季世，臣莽巨君逆天，肆凶践极。公衔哀之次，愤气填胸，按剑呼天曰：“我先帝朝夕思治，寤寐求贤，子惠困穷，民服厥命。任我事，效我功。与恶而弃好，非谋；去顺而效逆，速祸。天监孔明，敢臣伪主？”於幽、冀中分，以济水之南，深沟峻垒，缮甲兵，具车乘，戈矛林植，雉堞平。一方民饮公之惠爱，尚公之忠节，罔不若。时伪主令大将军邓郁帅兵讨攘，公独步戎场，卓然雄略，不恃其险，而恃其德。进战虎贲争先，退守金汤莫固，大挫敌，不克而还。公纯臣纯孝，冠绝古今，神劳远谋，思复汉业。大勋未集，公薨於位，冀、赵之民。号泣如堵。耕夫释耒，若子产之丧郑邦；童子不谣，类五之亡秦国。会汉室复兴，追谥公号，礼也。有子五人，咸名掩前哲，克缵鸿业。章帝拜孟子为郎中，仲子左翊卫大将军。至和、顺和二帝，徵命诸子，建爵荣位。易曰：“天之所助者顺也，人之所助者信也。”公之一门，克彰二美，顺契天道，信感人心。美哉轮奂，清庙（阙二字）俨然如（阙一字）二子侍坐，奉冢祀焉。趋诣者鳞集，皆股栗慑威；祈祷者臻，俱蝎生敬。列国之君，粢盛（阙一字）替，民有灾而恩灵必赞，岁若旱而雨时兴。德著四维，福流千古，以尔灵感，定霸於兹，不文於石，奚彰厥美？

沈伯仪

伯仪，吴兴人。武后时为太子右谕德，历官祭酒修文馆学士。


卷四十四 释氏门

予谪海外，上元，椰子林中渔火三四而已。中夜闻猿声凄动，作词曰：“凝祥宴罢闻歌吹。画毂走，香尘起。冠压花枝驰万骑。马行灯闹，凤楼帘卷，陆海鳌山对。　　当年曾看天颜醉。御杯举，欢声沸。时节虽同悲乐异。海风吹梦，岭猿啼月，一枕思归泪。”又有《怀京师诗》云；“十分春瘦缘何事？一掬归心未到家。”苕溪渔隐曰：忘情绝爱，此瞿昙氏之所训，惠洪身为衲子，词句有“一枕思归泪”及“十分春瘦”之语，岂所当然？又自载之诗话，矜炫其言，何无识之甚耶？《冷斋夜话》[《渔隐丛话》前集卷五六]

往年余宰分宁，觉范从高安来，馆之云岩寺。寺僧三百，各持一幅纸求诗于觉范，觉范斯须立就。余见之不怿，曰：“诗当少加思，岂若是容易乎？”觉范笑曰：“取笑(快)吾意而已。”相别十年，览其遗编，追记平生，不觉陨泪。余欲删去冗长，定取精深数十百首，仍为作序以示世人，老懒未暇也。僧中初无具诗眼者，已刻板[于]书肆，每以为恨。韩子苍[同上]

[洪觉范诗云]：“已收一霎挂龙雨，勿(忽)起千岩攧鹞风。”挂龙对攧鹞皆方言，古今人未尝道。又云：“丽句妙于天下白，高才俊似海东青。”又云：“文如水行川，气如春在花。”皆奇句也。《雪浪斋日记》[同上]

余至琼州，刘蒙叟方饮于张守之席，三鼓云(矣)，遣急足来觅长短句，欲问(问欲)叙何事，蒙叟视烛有蛾，扑之不去，曰：“为赋此。”急足反走，持纸曰：“急为之，不然获谴也。”余口授吏书之曰：“密(蜜)烛花光清夜阑。粉衣香翅绕团团。人犹认假为真实，蛾岂将灯作火看。　　方叹息，为遮栏。也知爱处实难拚。忽然性命随烟焰，始觉从前被眼瞒。”蒙叟醉笑首肯之。既北渡，夜发海津，又赠行，为之词曰：“一段文章种性。更谪仙风韵。画戟丛中，清香凝宴寝。落日清寒落(勒)花信。愁似海洗光词锦。后夜归舟，云涛喧醉枕。”《冷斋夜话》[同上]

东坡长短[句云]：“村南村北响缫车。”参寥诗云：“隔林仿佛闻机杼，知有人家在翠微。”秦少游：“菰蒲深处疑无地，忽有人家笑语声。”三诗大同小异，皆奇句也。《高斋诗话》[同上]

吴僧道潜有标置，常自姑苏归西湖，经临平道中作诗云：“风蒲猎猎弄轻柔，欲立蜻蜓不自由。五月临平山下路，藕花无数满汀洲。”东坡赴官钱塘，过而见之，大称赏，已而相寻于西湖，一见如旧相识。及坡移守东徐，潜往访之，馆于逍遥堂，士大夫争识之。东坡馔客罢，与[之]俱来，红妆拥随之。东坡遣一妓前乞诗，潜援笔而成曰：“寄语巫山窈窕娘，好将魂梦恼襄王。禅心已作沾泥絮，不逐春风上下狂。”一坐大惊，自是名闻海内。然性褊，憎凡子如仇。尝作诗曰：“去岁春风上国行，烂窥红紫厌平生。而今眼底无姚魏，浪蕊浮花懒问名。”士论以此少之。道潜作诗追法渊明，其语有逼真处。曰：“数声柔橹苍茫外，何处江村人夜归。”又曰：“隔林仿佛闻机杼，知有人家在翠微。”时从东坡在黄州，士大夫以书抵坡曰：“闻日与诗僧相从，岂非‘隔林仿佛闻机杼’者乎？真东山胜游也。”坡以书示潜，诵前句，笑曰：“此吾师七字师号。”《冷斋夜话》[同上]

华亭船子和尚有偈曰：“千尺丝纶直下垂，一波才动万波随。夜静水寒鱼不食，满船空载月明归。”丛林盛传，想见其为人。山谷倚曲音歌成长短句曰：“一波才动万波随，蓑笠一钩丝。金鳞正在深处，千尺也须垂。　　吞又吐，信还疑。上钩迟。水寒江静，满目青山，载月明归。”《冷斋夜话》[同上]

灵彻诗僧中第一，如“海月生残夜，江春入暮年。”“窗风枯砚水，山雨慢瑟(琴)弦。”“经来白马寺，僧到赤乌年。”前辈评此诗云：“转石下千仞江。”《雪浪斋日记》[同上]

唐李憕之子源，以父死王难，不仕，居洛阳惠林寺，与僧圆泽游。一日，相约游峨嵋山，源欲溯峡，泽欲取斜谷路。源不可，曰：“吾已绝世事，岂可复道京师哉！”舟次南浦，见妇人锦裆负瓮而汲者，泽望而泣曰：“吾不欲由此者，为是也。”源惊问之，泽曰：“妇人姓王氏，吾当为子，孕三岁矣，吾不来，故不得乳。今既见，无可逃者。三日浴儿时，愿公临我，以一笑为信。后十二年，杭州天竺寺外当与公相见。”至暮泽亡。妇乳三日，源往视之，儿见源果笑。源后适吴赴其约。闻葛洪川畔有牧童扣牛角而歌曰：“三生石上旧精魂，赏月吟风不要论。惭愧情人远相访，此身虽异性长存。”问：“泽公健否？”答曰：“李公真信士。”又[歌]曰：“身前身后事茫茫，欲话因缘恐断肠。吴越山川寻已遍，却回烟棹上瞿塘。”遂去，不知所之。东坡诗云：“欲向钱塘访圆泽，《葛洪波(陂)》畔带秋深。”即此事也。《甘泽谣》[同上]

远法师居庐山下，持律精苦，过中不受密(蜜)汤；而作诗换酒饮陶彭泽。送客无贵贱，不过虎溪，而与陆道士行，过虎溪数百步，大笑而别。故禅月作诗云：“爱陶长官醉兀兀，送陆道士行迟迟。买酒过溪皆破戒，斯何人斯师如斯！”故效之：“留陶渊明把酒碗，送陆修静过虎溪。胸次九流清似镜，人间万事醉如呢。”山谷[同上]

文殊问无著：“近离甚处？”著云：“南方。”殊云：“南方佛法如何多少？”著云：“或三百，或五百。”著问：“此[间]如何住持？”殊云：“凡圣同居，龙蛇浑杂。”著云：“多少众？”殊云：“前三三，后三三。”雪窦颂曰：“千峰盘屈色如蓝，谁谓文殊是对潭(谈)！堪笑清凉多少众，前三三与后三三。”《传灯录》[同上]

大觉怀琏，禅学外工诗，荆公与之游，尝以其诗示欧公。曰：“此道人作肝脏馒头也。”荆公不悟其戏，问其意。欧公曰：“是中无一点菜气。”琏蒙仁庙赏识，留住东京静(净)因禅院甚久。尝作诗进呈乞还山林曰：“千簇云山万壑流，闲身归老此峰头。殷勤愿祝如天寿，一炷清香满石楼。”又曰：“尧仁况是如天阔，乞与孤云自在飞。”《冷斋夜话》[同上卷五七]

东坡言僧诗要无蔬笋气，固诗人龟鉴。今时误解，便作世网中语，殊不知本分家风，水边林下气象，盖不可无。若尽洗去清拔之韵，便(使)与俗同科，又不(何)足尚？齐己云“春深游寺客，花落闭门僧”，惠崇云“晓风飘磬远，暮雪入廊深”之句，华实相副，顾非佳句耶？天圣间，闽僧可士有《送僧诗》云：“一钵即生涯，随缘度岁华。是山皆有寺，何处不为花(家)？笠重吴天雪，鞋香楚地花。他年访禅室，宁惮路途(歧)赊？”亦非食肉者能到也。《西清诗话》[同上]

西湖僧清顺，怡然清苦，多佳句。尝赋《十竹诗》曰：“城中寸土如寸金，幽轩种竹只十个。春风慎勿长儿孙，穿我阶前绿苔破。”又有：“久服林下游，颇识林下趣。从渠绿阴繁，不碍清风度。闲行石上眠，落叶不知数。一鸟忽飞来，啼破幽绝处。”荆公游湖上爱之，乃称扬其名。坡晚年亦与之游，甚多酬唱。《冷斋夜话》[同上]

东吴僧惠诠，佯狂垢污而诗语清婉。尝书湖上一山寺壁曰：“落日寒蝉鸣，独归林下寺。柴扉夜来(未)掩，片月随行屦。惟闻犬吠声，更入清萝去。”东坡一见而和其后曰：“但闻烟外钟，不见烟中寺。幽人行未已，草露湿茫屦。惟应山头月，夜夜照来去。”诠竟以此诗知名。《冷斋夜话》[同上]

东坡元丰末年得请归耕阳羡，舟次瓜步，以书抵金山了元禅师曰：“不必出山，当学赵州平等接人。”元得书径来，东坡迎笑问之，曰(元)以偈为献曰：“赵州当日少谦光，不出三门见赵王。争似金山无量相，大千都是一禅床！”东坡拊掌称善。《僧宝传》[同上]

王荆公丁家艰，阅内典于蒋山，与赞元禅师游从如兄(昆)弟。公尝问祖师意旨，元不答。公益扣之，[元曰]“公般若有障三，有近道之质一。更两生来恐纯熟。”公曰：“愿闻其说。”元曰：“公世缘深，怀经济之志；用舍不能必，心未平，又多怒；而学问尚理，于道为所知愚：此其三也。特视利名如脱发，甘淡薄如头陀，此为近道，且当以教乘滋茂之可也。”公再拜受教。元为人闲靖寡言，客来无贵贱，寒温外无别语。公后罢相居定林，稍觉烦动即造元，相向默坐终日而去。有诗题觉海方丈赠之云：“往来城府住山林，诸法修(翛)然但一音。不与物为(违)真道广，每随缘起自禅深。舌根已净谁能坏，足迹如空我得寻。岁晚北窗聊寄傲，蒲萄零落半床阴。”人以为实录。《僧宝传》[同上]

雪窦显禅师尝作偈云：“三分光阴二早过，灵台一点不揩磨。贪生日(逐)日区区去，唤起(不)回头争奈何！”世人贪着爱境，以妄为真，迷而弗返。读此偈者，宜如何哉？《雪窦语录》[同上]









东坡书传卷十


洪范第六


武王胜殷，杀受，立武庚，以箕子归，作《洪范》。

洪范，大法也。武王杀受，立武庚，非所以问《洪范》者，而孔子于此言之，明武王之得箕子，盖师而不臣也。箕子之言曰：殷其沦丧，我罔为臣仆。殷亡，则箕子无复仕之道，以此表正万世，为君臣之法。如伯夷、叔齐之志也。箕子之道德，贤于微子，而况武庚乎？武王将立殷后，必以箕子为首，微子次之，而卒立武庚者，必二子辞焉。武庚死，而立微子，则是箕子固辞，而不可立也。太史公曰：武王封箕子朝鲜，而不臣也。非五服之外，宾客之国，则箕子不可得而侯也。然则曷为为武王陈《洪范》也？天以是道畀禹，而传至于箕子，不可使自我而绝也。以武王而不传，则天下无复可传者矣。故为箕子之道者，传道则可，仕则不可。此孔子叙《书》之意也。

惟十有三祀，王访于箕子，

商曰祀，周曰年。在周而称“祀”，亦箕子不事周之意。

王乃言曰：呜呼，箕子！惟天阴骘下民，相协厥居。我不知其彝伦攸叙。

骘，升。彝，常也。伦，理也。天人有相通之道，若显然而通之，以交于天地、鬼神之间，则家为巫史矣。故尧命重、黎绝地天通，惟达者为能默然而心通也谓之阴骘。君子而不通天道，则无以助民而合其居矣，故武王以天人常类之次访箕子。

箕子乃言曰：

“乃言曰”，难之也。王虚心而后问，箕子辞让而后对也。

我闻在昔，鲧陻洪水，汩陈其五行。帝乃震怒，不畀洪范九畴，彝伦攸，鲧则殛死。禹乃嗣兴，天乃锡禹洪范九畴，彝伦攸叙。

汩，乱也。九畴，如草木之区别也。，厌也。执一而不知变，鲜不厌者。孔子曰：“克伐怨欲不行焉，可谓仁矣。”好胜之谓克。治民而求胜民者必亡，治病而求胜病者必杀人。尧谓鲧“方命圮族”，《楚词》云：“鲧婞直以亡身。”知其刚愎好胜者也。五行，土胜水，鲧知此而已，不通其变。夫物之方壮，不达其怒，而投之以其所畏，其争必大，岂独水哉！以其殛死，知帝之震怒也。旧说，河出图，洛出书。《河图》为八卦，《洛书》为九畴。其传也尚矣，学者或疑而不敢言，以予观之，图书之文，必粗有八卦、九畴之象数，以发伏羲与禹之知。如《春秋》之以麟作也，岂可谓无也哉！

初一曰五行，

无所不用五行，故不言用。

次二曰敬用五事，次三曰农用八政，

农，厚也。

次四曰协用五纪，次五曰建用皇极，次六曰乂用三德，次七曰明用稽疑，次八曰念用庶征，次九曰向用五福，威用六极。

向，趋也。用福极，使人知所趋避也。

一五行：一曰水，二曰火，三曰木，四曰金，五曰土。

此五行生数也，生成之数，解见《易传》。

水曰润下，火曰炎上，木曰曲直，金曰从革，土爰稼穑。

皆其德也。水不润下则不能生物，故水以润下为德。火不炎上则不能熟物，故火以炎上为德。木曰曲直，谓其能从绳墨也，木不曲直则不能栋宇，故木以曲直为德。金曰从革，谓其能就熔范也，金不变化则不能成器，故金以从革为德。土无所不用，不可以一德名，而其德盛于稼穑。不曰“曰”而曰“爰”，爰，于也；曰者，所以名之也。无成名，无专气，无定位，盖曰于此稼穑，而非所以名之也。

润下作咸，炎上作苦，曲直作酸，从革作辛，稼穑作甘。

五行之所作，不可胜言也，可言者，声色臭味而已。人之用是四者，惟味为急，故举味以见其余也。

二五事：一曰貌，二曰言，三曰视，四曰听，五曰思。貌曰恭，言曰从，视曰明，听曰聪，思曰睿。恭作肃，从作乂，明作晢，聪作谋，睿作圣。

人生而有耳目口鼻，视听言思之具。中有知而外有容，与生俱生者也。今五事，先貌而次言，然后有视听，已而乃有思，何也？人之生也，五事皆具，而未能用也。自其始孩，而貌知恭，见其父母，匍匐而就之，擎跽而礼之，是貌恭者先成也。稍长而知言语，以达其意，故言从者次之。于是始有识别，而目乃知物之美恶，耳乃知事之然否，于是而致其思，无所不至矣。故视明、听聪，思睿者又次之。睿者，达也，穷理之谓也。貌恭而人畏之，谓之肃；言从而民服之，谓之乂。视明而不为色所眩谓之晢，听聪而不为言所移谓之谋。致思，自“穷理尽性以至于命”，谓之圣。此天理之自然，由匹夫而为圣人之具也。圣人以为此五者之事，可以交天人之际，治阴阳之变。山川之有草木，如人之有容色威仪也，故貌为木，而可以治雨。金之声，如人之有言也，故言为金，而可以治旸。火之外景，如人之有目也，故视为火，而可以治燠。水之内景，如人之有耳也，故听为水，而可以治寒。土行于四时，金、木、水、火得之而后成，如人心之无所不在也，故思为土，而可以治风。此《洪范》言天人之大略也。或曰：“五事之叙，与五行之叙异，盖从其相胜者。”是殆不然。圣人叙五事，专以人事之理为先后，如向所云者，其合于五胜，适会其然耳。从而为之说，则过矣。

三八政：一曰食，二曰货，三曰祀，四曰司空，五曰司徒，六曰司寇，七曰宾，八曰师。

食为首，货次之，祀次之，食货所以养生，而祀所以事死也。生死之理得，则司空定其居，居定而后可教，既教而后可诛，故司空、司徒、司寇次之。所以治民者至矣！然后治诸侯，治诸侯莫若礼，所以宾之者备矣！而犹不服，则兵可用，故宾而后师。

四五纪：一曰岁，

岁星所次也。

二曰月，

月所也。

三曰日，

日所在也。

四曰星辰，

星，二十八宿；辰，十二次也。星辰者，岁、月、日之所行也。此四者，所以授民时也。

五曰历数。

以历授民时，则并彼四者为一矣，岂复与彼四者列而为五哉？予以是知历者，授民时者也。数者，如阳九百六之类，圣人以是前知吉凶者也。《书》曰：“天之历数在尔躬。”

五皇极：

大而无际谓之皇，庄子曰“无门无旁，四达之皇皇”。至而无余谓之极，子思子曰：“喜怒哀乐之未发谓之中。”道有进此者乎，故曰“极”，亦曰“中”，孔子曰：“过犹不及。”学者因是以谓“中者，过与不及之间之谓也”。陋哉，斯言也！瞆者之言，不粗则微，何也？耳之官废，则粗微之制不在我也。聪者之言无粗微，岂复择粗微之间而后言乎？中则极，极则中，“中”“极”一物也。学者知此，则几矣。

皇建其有极，

大立是道，以为民极。

敛时五福，用敷锡厥庶民，惟时厥庶民，

我有是道，五福自至，可以锡庶民矣。

于汝极。

我有是道，则民皆取中于我。

锡汝保极，

我有是道，则民皆保我以安。我以五福锡民，民以保安锡我。

凡厥庶民，无有淫朋，人无有比德：惟皇作极。凡厥庶民，有猷有为有守，汝则念之。不协于极，不罹于咎，皇则受之，而康而色，曰：予攸好德。汝则锡之福，时人斯其惟皇之极。无虐茕独，而畏高明。人之有能有为，使羞其行，而邦其昌。凡厥正人，既富方谷。汝弗能使有好于而家，时人斯其辜。于其无好德，汝虽锡之福，其作汝用咎。

皇极之道大矣，无所不受，无所不可。苟非淫朋比德，自弃于邪者，皆可受而成就之，与作极也。有猷者，有谋虑者也；有为者，有材力者也；有守者，有节守者也。皆可与作极者也，汝则念之勿忘也。虽不协于极，而未丽于恶者，汝则受之勿弃也。有自言者曰：我所好者德也，虽真伪未可知，汝则锡之福，则人知为善之利，斯大作极矣。虐茕独而畏高明，则人慕富贵，厌贫贱，利不在于为善矣。人之有能有为，皆得自进，而邦乃昌。虽正人亦有见而后仁，既富而后为善者，汝知其不邪，斯可进矣，不必待其有善而后禄也。汝见正人而不能进，使与汝国家相好，则此正人亦或去而为恶也。于其无好德者，所谓淫朋比德，自弃于邪者也，斯人而锡之福，则汝亦有咎矣。大哉，皇极之道！非大人其孰能行之？呜呼！此固硁硁者之所大失也欤！不协于极而受之，自言好德而信之，必有欺我而败事者矣。然得者必多，失者必少，唐武氏之无道也，独于进人无所留难，非徒人得荐，士亦许自举其材。其后开元贤臣致刑措者，皆武氏所收也。德宗好察而多忌，士无贤愚，皆不得进，国空无人，以致奉天之祸。故陆贽有言：“武后以易得人，而陛下以精失士。”至哉，斯言也！昔常衮为相，艰于进人，贤愚同滞。及崔祐甫代之，未期年，除吏八百，多其亲旧，其曰非亲旧，莫由知之。若祐甫与贽，真可与论皇极者也！

无偏无陂，遵王之义；无有作好，遵王之道；无有作恶，遵王之路；无偏无党，王道荡荡；无党无偏，王道平平；无反无侧，王道正直。会其有极，归其有极。

偏、陂、反、侧，而作好恶，此最害皇极者。皇极无可作，可作非皇极也。去其害皇极而已。

曰皇极之敷言，是彝是训，于帝其训。

天之锡禹九畴，不能如是谆谆也，盖粗有象数而已。禹、箕子推而广之，至皇极尤详。曰：此非皆帝之言也，皇极之敷言也，帝以数象告，而我敷广其言为彝训，亦与帝言无异，故曰“于帝其训”。

凡厥庶民，极之敷言，是训是行，以近天子之光。曰天子作民父母，以为天下王。

皇极非独天子事也，使庶人而能训行此敷言者，其功烈岂可胜言哉！亦足以附益天子之光明，且能使其民爱其君如父母也。

六三德：一曰正直，二曰刚克，三曰柔克。平康正直，强弗友刚克，燮友柔克。

不刚不柔曰正直。孔子曰：“以直报怨。”平安无事，用正直而已。燮，和也。过强不顺者，则以刚胜之人治之。和顺者，则以柔顺之人养之。所谓“刚亦不吐，柔亦不茹”也。

沉潜刚克，高明柔克。

沉潜，地也。坤至柔，而动也刚，是以刚胜也。高明，天也，天为刚德，犹不于时，是以柔胜也。《坤》六二“直方大’，《乾》上九“亢龙有悔”。臣当执刚以正君，君当体柔以纳臣也。

惟辟作福，惟辟作威，惟辟玉食。臣无有作福、作威、玉食，臣之有作福、作威、玉食，其害于而家，凶于而国。人用侧颇僻，民用僭忒。

圣人之忧世深矣，其言世为天下则。既陈天地、君臣、刚柔之道矣，则忧后世，因是以乱君臣之分，故复深戒之。

七稽疑：择建立卜筮人。

将与卿士，皆谋及之，其可不择而立乎？

乃命卜筮，

卜筮必命此人，不使不立者占也。

曰雨，

其兆如雨。

曰霁，

如雨止。

曰蒙，

如蒙雾。

曰驿，

兆络驿不相属。

曰克，

兆相错入也。

曰贞，曰悔，

《春秋传》曰：秦伯伐晋，卜徒父筮之，遇《蛊》，曰：“《蛊》之贞，风也；其悔，山也。”是内卦为贞，外卦为悔也。卦之不变者，占卦而不占爻，故用贞、悔占之。变者，则止以所变之爻占之。其谓之贞、悔者，古语如此，莫知其训也。

凡七。卜五，占用二，衍忒。

衍，推也；忒，过也，谓变而适他卦者也。卜用其五，占也于二。曰贞曰悔，此其不变者耳，又当推其变者皆占之。

立时人作卜筮，三人占，则从二人之言。

既立此人为卜筮矣，则当信而从之。其占不同，则当从众。

汝则有大疑，谋及乃心，谋及卿士，谋及庶人。

圣人无私之至，视其心，与卿士、庶人如一，皆谋及之。《周礼》有外朝致民之法，然上酌民言，听舆人之诵，皆谋及之道也。

谋及卜筮，汝则从，龟从，筮从，卿士从，庶民从，是之谓大同。身其康强，子孙其逢吉。汝则从，龟从，筮从，卿士逆，庶民逆，吉。卿士从，龟从，筮从，汝则逆，庶民逆，吉。庶民从，龟从，筮从，汝则逆，卿士逆，吉。汝则从，龟从，筮逆，卿士逆，庶民逆，作内吉，作外凶。龟、筮共违于人，用静吉，用作凶。

内，祭祀，昏冠之类。外，出师，征伐之类。

八庶征：曰雨，曰旸，曰燠，曰寒，曰风，曰时。

貌，木也，其征为雨。言，金也，其征为旸。视，火也，其征为燠。听，水也，其征为寒。思，土也，其征为风。圣人何以知之？以四时知之也。四时之气，木为春，春多雨，故雨为貌征。金为秋，秋多旱，故旸为言征。火为夏，夏多燠，故燠为视征。水为冬，冬多寒，故寒为听征。土为四季，而风行于四时，故风为思征。箕子既叙此五征矣，则又有“曰时”者，明此五征以四时五行推知之也。

五者来备，各以其叙，庶草蕃庑。一极备凶，一极无凶。

备者，皆有而不过也。极备者，过多也；极无者，过少也。此五者，有一如此，则皆凶也。

曰休征，曰肃，时雨若。曰乂，时旸若。曰晢，时燠若。曰谋，时寒若。曰圣，时风若。曰咎征，曰狂，恒雨若。

貌不肃则狂。

曰僭，恒旸若。

言不从则僭。僭，不信也。

曰豫，恒燠若。

视不晢则豫，豫淫乐于色也。

曰急，恒寒若。

听不聪则曰急。急，过察也。

曰蒙，恒风若。

思不睿则蒙。蒙，暗也。

曰：王省惟岁，

自此以下，皆五纪之文也。简编脱误，是以在此。其文当在“五日历数”之后。庄子曰：除日无岁，王省百官，而不兼有司之事，如岁之总日月也。

卿士惟月，师尹惟日。

卿士亦不侵师尹之职也。

岁、月、日、时无易，百谷用成。乂用明，俊民用章，家用平康。日、月、岁、时既易，百谷用不成，乂用昏不明，俊民用微，家用不宁。

岁、月、日、时相夺，则百谷不成。君臣相侵，则治不明俊，民微而家不宁。

庶民惟星，星有好风，星有好雨，日月之行，则有冬有夏。月之从星，则以风雨。

箕好风，毕好雨，月在箕则多风，在毕则多雨。言岁之寒燠由日月，其风雨由星，以明卿士之能为国休戚，庶民之能为君祸福也。

九五福：一曰寿，二曰富，三曰康宁，

无疾病。

四曰攸好德，

作德，心逸日休，其为福也大矣。

五曰考终命。

六极：

极，穷也。

一曰凶短折，

不得其死曰凶。

二曰疾，

多疾病。

三曰忧，

人有常戚戚者，亦命也。

四曰贫，五曰恶，

丑陋也。

六曰弱。

尪劣也，福之反则极也，极之对则福也。五与六，岂其尽之？皇极之建则多福，不建则多极，皆其大略也。必曰何以致之，则过矣！

武王既胜殷邦，诸侯斑宗彝，作《分器》。

宗彝，宗庙彝尊也。以为诸侯分器。一篇，亡。






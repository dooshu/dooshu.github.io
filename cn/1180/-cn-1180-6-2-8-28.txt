答阅边郜文川言战守攻阀


承别楮所评骘，一一精当。比者，古北口之事，特欲借此以儆惕人心。其实蓟镇属夷捉人要赏、乘间为盗，自昔已然。昨日竖子若不轻身，出塞浪追，则亦无此丧败矣。今四方所报，杀官劫库之事，无岁无之。中土且然，况边境乎！蓟帅昨蒙严旨切责，足以示惩。若举全镇防守之功，委无所损，数年以来，一矢不惊，内外安堵，此其功宁可诬乎？猫以辟鼠为上品。山有虎豹，藜藿不采，又不以搏噬为能也。似当以公初拟为当。若欲为之委曲除豁，则可云：“据近日鸦鹘属夷之事，虽若防御少疏，然举一镇修守却虏之劳，实于功名未损。”以此意措词，不知可否，惟高明裁之。

大抵蓟镇之势，与他镇不同，其论功伐，亦当有异。盖此地原非边镇，切近陵寝，故在他镇以战为守，此地以守为守；在他镇以能杀贼为功，而此地以贼不入为功，其势居然也。至于调用南兵一节，实出于万不得已。盖因往时议者，咸极言延、宁边兵入卫之苦，为之罢减四枝。蓟镇分区而守，罢一枝，则一区失守。又不可弃地与贼，于是谭总督、戚总兵乃建言：昔在浙中部曲，尚多素所练习者，可顶所罢之数。因以教练火器、整理车营，故不得已而用之。今若以为虚费而无用，即当罢之，则宜思戍守不可缺人，或仍复入卫边兵，或与本镇地方抽换。不然，陵京重地，宁敢忽视之乎！此中事体，其说甚长，统俟面悉。






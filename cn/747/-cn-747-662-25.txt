○太子詹事刘元鼎可大理卿兼御史大夫充西番盟会使右司郎中刘师老可守本官充盟会副使通事舍人太仆丞李武可守本官兼监察御史充盟会判官三人同制

敕：太子詹事刘元鼎等：夫选可任而任之，则用无不适，择可劳而劳之，则事无不成，盖君使臣、臣事君之端也。属西夷乞盟，求可以莅之者，历选多士，吾得三人。今以元鼎之博通，师老之诚谅，武之恭敏，合而为用，不亦可乎？尔宜临之以庄，示之以信，形仪辞气，皆有可观，必能率服彼戎，不独益敬吾使。法卿宪秩，宠之以遣。


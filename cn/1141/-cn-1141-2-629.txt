苦忆二首和尤悔庵检讨

其一

苦忆沧浪亭畔好，眠鸥浴鹭傍阶时。
半窗绿荫开书卷，片石閒容把钓丝。
桐雨微闻人却扇，荷风入坐客衔卮。
西轩复有秋兰在，花箭新抽第几枝。

其二

临溪小筑忆茅茨，长夏松风枕畔时。
坐久晴沙翻锦石，诗成细字写乌丝。
藤根揉就充书架，楷瘿刳来作酒卮。
回首此时谁称意，鹪鹩梦绕旧栖枝。



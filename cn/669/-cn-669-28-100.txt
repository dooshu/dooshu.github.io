100　朱全昱楊凝式不從逆　人心之公是非


朱温之兄全昱，楊涉之子凝式，人心之公是非。在其家者如此，況天下千萬人之心乎！

【閻按】凝式亦歷事梁、唐、晉、漢、周，法書中所稱楊風子也。

【全云】凝式雖歷仕，然嘗稱疾不豫事，或尚不欲盡負初心乎？

【元圻案】朱全昱事，注已見前〔一〕。〇通鑑後梁紀太祖開平元年：「三月，唐昭宣帝禪位于梁，攝侍中楊涉爲押傳國寶使。涉子直史館凝式言於涉曰：『大人爲唐宰相，而國至此，不可謂之無過。況手持天子璽綬與人，雖保富貴，奈千載何！盍辭之！』涉大駭曰：『汝滅吾族！』神色爲之不寧者數日。」考異曰：「陶岳五代史補曰：凝式恐事泄，即日佯狂，時謂之風子。」〇五代史唐六臣傳：「楊涉子凝式，有文詞，善筆札，歷事梁、唐、晉、漢、周，常以心疾致仕，居于洛陽，官至太子太保。」〇宋袁文甕牖閒評曰：「凝式能出此言，亦可謂賢矣。五代史略不之及，何哉？五代史又謂凝式歷事五代，以心疾致仕，亦非也，彼殆託此以全身遠害而已。使果有心疾，其能爲此言乎？」

〔一〕按見本書卷一三第五三「司馬孚自謂魏貞士」條注。






○进贞懿皇后哀册文状

右。奉进止，令臣撰词讫，谨随状封进。伏以纂述坤仪，宏宣圣悼，礼有追册，文以叙哀。前代以来，旧章不易，属词之重，高选文臣。晋之恭后，则王彪之、颜延年咸制其词，哀华著称。至贞观中，文德皇后迁座，特诏虞世南撰述，编於文馆，永播徽音。此三臣者，皆以鸿藻奋於一时，用能纪皇壶之风，焕青史之简。臣才学甚浅，典策非工，承诏兢悚，匪遑夙夜，伏自循省，叨窃至深。陛下往命贵妃，追封殊号，册谥之令，皆臣奉行。德范柔明，多所遗阙，退思鄙薄，於今愧赧。况又获承慈旨，重纪芳猷，虽竭庸虚，惭无藻丽。属文明天下，多士盈朝，顾其式瞻，何以昭示？冒严上献，益用兢惶。无任战惧之至。








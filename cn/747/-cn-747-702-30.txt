○第二状

右，高迪称，镇州、魏博兵马至多，并未分得贼势。缘不离旧处下营，一两个月一度将兵深入，烧掠村闾，驱讨牛马，与乞火相类。贼中并固守城邑，外有村闾牛马，贼亦不惜。今须令镇州兵马移军下寨，扼其要害，每移三二十里即得，魏博即须令早过漳河。若且如今日下营处，贼中都未忙忽，灼然分贼势未得。又云，河北节度使，朝廷若会其情，甚易驱使。每赐诏，切要好言语优奖，彼此不要令知。与元逵诏，即须云一切委任元逵；与宏敬诏，即云一切委任宏敬。但稍示亲信，必自尽心。

以前谨具如前。高迪虽是河北军将，臣每度与言，颇似忠信。尽望付翰林，约此意赐元逵、宏敬、王宰、石雄、义忠诏，所冀速平残寇。谨录奏闻。








9　令月吉日爲互見其言　迅雷風烈爲相錯成文


冠辭「令月吉日」、「吉月令辰」，互見其言〔一〕。案：此引賈疏之文。論語「迅雷風烈」、九歌「吉日兮辰良」，相錯成文。

【元圻案】士冠禮：「始加，祝曰：『令月吉日，始加元服。棄爾幼志，順爾成德。壽考惟祺，介爾景福。』再加曰：『吉月令辰，乃申爾服。敬爾威儀，淑慎爾德。眉壽萬年，永受胡福。』三加曰：『以歲之正，以月之令，咸加爾服。兄弟具在，以成厥德。黄耉無疆，受天之慶。』醴辭曰：『甘醴惟厚，嘉薦令芳。拜受祭之，以定爾祥。承天之休，壽考不忘。』醮辭曰：『旨酒既清，嘉薦亶時。始加元服，兄弟具來。孝友時格，永乃保之。』再醮曰：『旨酒既湑，嘉薦伊脯。乃申爾服，禮儀有序。祭此嘉爵，承天之祜。』三醮曰：『旨酒令芳，籩豆有楚。咸加爾服，肴升折俎。承天之慶，受福無疆。』字辭曰：『禮儀既備，令月吉日，昭告爾字。爰字孔嘉，髦士攸宜。宜之于假，永受保之。』」〇宋陳善捫蝨新語：「楚辭以『吉日』對『辰良』，以『蕙殽蒸』對『奠桂酒』。存中云：『此是古人錯綜其語，以爲矯健故耳。』」

〔一〕「言」，原作「文」，據元刊本、清嘉慶本改。






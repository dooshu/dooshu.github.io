○論中使科擾民得物件奏狀 【 中使科擾】

臣惟自古人臣之事君。以聲色貨利珍奇方術為容悅以取寵幸者。立言悚然有大臣節概未有不壞天下之事。而為社稷之憂也。切見內官監太監王敬、前來江南採取藥餌、收買書籍、　朝廷止賜鹽七千引公用、止可直銀八千餘兩、卻發鹽一萬五千五百引與寧國等府衛、朝廷所賜塩引每多夾帶皇親且不可稽刷况內官乎逼要銀三萬二千五百兩不知餘鹽八千五百引、從何而來、多取價利、作何花銷、又有鹽數十船發去江北廬州等府衞、江西南昌府等處官賣、不知又得銀幾千萬兩、至蘇常等府、刑驅勢逼官民、取受銀三萬六千餘兩、玩器藥餌等物、幷跟隨人員、私下取受者、不在其數、又令蘇州府織綵粧五毒大紅紗五百餘疋、每疋直價銀十五六兩、止給銀六兩五錢、及其交納、每疋反勒要機戶解扛銀五兩、虧民數多、使之破家蕩產、含冤莫訴、其在江西浙江二布政司、幷南京及沿途索要官民金銀幷玩器等物、不知又有幾千萬數。臣聞千戶王臣。本非勳賢。叨享祿位。專弄左道邪術。豈知經國大體。而太監王敬。聽伊撥置。刻剝軍民。舳艫相銜滿載而歸。以覬　寵幸。殊不知取之不義。得之不以其道。所以失人心者在此。所以損　國體者在此。所以傷和氣而致災沴者亦在此也。若但見其易而不思其難。樂其有而不恤其無。往者過而來者續。用日侈而財日屈。非民之福。亦非　國家之福也。况各人假公營私明取暗受者多使　朝廷擔其名此尤不可之甚者也、公所列敬賍欵凡民間書盡古玩皆詳開於後乃知直攻奸宄亦須採訪明確也除王敬等在江西等處賣鹽幷取索銀兩臣不知備細者不開外、今將臣所知者開坐具題


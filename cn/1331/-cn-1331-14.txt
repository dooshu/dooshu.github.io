两个杜联


会稽杜联，以翰林官内阁学士。一日，往谒其座主贾中堂桢。贾问贵姓，曰：“门生杜联，专诚参谒师相也。”曰：“年谊耶？为乡科，为会科耶？”曰：“某科会试，某受知于师相。”问籍贯，曰：“浙江会稽也。”问现居何职，曰：“内阁学士也。”语次，贾已俯首隐几，鼾然睡熟。杜坐待，不敢去。有顷，贾欠伸寤，见杜在，复问贵姓，问科甲，问籍贯、官阶。杜一一对如故。问毕，即举茶送客。他日，贾谓人曰：“试差放得太多，门生也搅不清楚。我前日曾见两个杜联，同姓名，同籍贯，同科甲，又同官阶，我如何记得许多？”






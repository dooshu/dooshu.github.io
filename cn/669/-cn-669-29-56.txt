56　游復嘗晝驗夜考其妻子　晝驗以觀行之篤否　夜考夢寐以卜志之定未


龜山誌游執中曰：「嘗以晝驗之妻子，以觀其行之篤與否也；夜考之夢寐，以卜其志之定與未也。」

【全云】沈端憲叔晦自厲之言本此〔一〕。〇龜山集第三十卷游執中墓誌曰：「其學以中庸爲宗，以誠意爲主，以閑邪寡欲爲入德之門。嘗以晝驗之妻子云云。」〇吕成公雜説引此四語，謂「須於此等處常常體察，最可驗學力」。〇執中，名復，游定夫先生之族父也。

〔一〕「叔」，原脱，據中華本宋史卷四一〇沈焕傳補。






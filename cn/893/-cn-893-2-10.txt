其十





齐有倜傥生，鲁连特高妙。[一]

明月出海底，[二]一朝开光曜。

却秦振英声，[三]后世仰末照。[四]

意轻千金赠，顾向平原笑。

吾亦澹荡人，[五]拂衣可同调。[六]

[一]《史记》：鲁仲连者，齐人也。好奇伟倜傥之画策，而不肯仕宦任职。适游赵，会秦围赵，闻魏将欲令赵尊秦为帝。乃见平原君曰：“事将奈何?”平原君曰：“胜也何敢言事，前亡四十万之众于外，今又内围邯郸而不去，魏王使客将军新垣衍令赵帝秦，今其人在是。”鲁仲连曰：“梁客新垣衍安在?吾请为君责而归之。”鲁仲连见新垣衍而无言。新垣衍曰：“吾视居此围城之中者，皆有求于平原君者也。今观先生之玉貌，非有求于平原君者也，曷为久居此围城之中而不去?”鲁仲连曰：“彼秦者，弃礼义而上首功之国也。权使其士，虏使其民。彼即肆然而为帝，过而为政于天下，则连有蹈东海而死耳，吾不忍为之民也。所为见将军者，欲以助赵也。”新垣衍曰：“先生助之将奈何?”鲁连曰：“吾将使梁及燕助之，齐、楚则固助之矣。”新垣衍曰：“吾乃梁人也，先生恶能使梁助之?”鲁连曰：“梁未睹秦称帝之害耳，使梁睹秦称帝之害，则必助赵矣。秦无已而帝，则且变易诸侯之大臣，夺其所不肖而与其所贤，夺其所憎而与其所爱，又将使其子女谗妾为诸侯妃姬，处梁之宫，梁王安得晏然而已乎!而将军又何以得故宠乎!”于是新垣衍起再拜谢曰：“吾请出，不敢复言帝秦。”秦将闻之，为却军五十里。适会魏公子无忌夺晋鄙军以救赵，击秦，秦军遂引而去。于是平原君欲封鲁连。鲁连辞让，使者三，终不肯受。平原君乃置酒，酒酣起前，以千金为鲁连寿。鲁连笑曰：“所为贵于天下之士者，为人排患、释难、解纷乱而无所取也。即有取者，是商贾之事也，而连不忍为也。”遂辞平原君而去，终身不复见。《广韵》：倜傥，不羁也。



[二]《史记》：“明月之珠，出于江海。”《淮南子》：“明月之珠，不能无。”高诱注：“夜光之珠，有似月光，故曰明月。”



[三]朱穆《崇厚论》：“振英声于百世。”



[四]谢眺《楚江赋》：“愿希光于秋月，承末照于遗簪。”



[五]杨齐贤曰：澹荡，犹放荡也。



[六]《宋书》：王弘之拂衣归耕，逾历三季。谢灵运诗：“谁谓古今殊，异代可同调。”






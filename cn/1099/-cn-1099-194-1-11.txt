○荅前吏部李鶉野 【 苗患】

人至承教翰、委曲諄至、信所謂憂深而言切、慮遠而說詳者、入楚以來、談苗事多矣、未有能為是言者、不肖開豁多矣、此數殘苗勞費疲弊六七年。無如之何。非苗難也。人自難之耳。地方不甚廣。人數不甚多。羣聚出劫。如犬豕爭食。非有材勇計謀之可防。而謂之難。只言其竹箐深密爾其言淺陋。殊不足信。而或有言其說者。大抵所見不同私意又從而激之。不為生靈謀。而為賊謀。真所謂衣冠之苗也。昨初三日兵已出山。聞賊遁入老山。立寨拒守。非熟于苗情者不能為此言山林之賊惟患散逸不患固守葢幸其保守以待我。又田酋叔姪皆斃。師行無肘腋之慮。永保無內顧之憂。一意深入求賊所在計不至疏脫也貴州安氏兵亦至、安萬銓親領、志欲雪恥、其兵數比征調外加多、氣勢甚可觀、將來可望成功、前年地方官浪奏湖廣聽撫。此撫彼劫所謂以隣以為壑特為一時免責爾不劫湖廣而劫貴州非叛而何蜡爾山下數村、乘此時亦為斷決之、大抵好逸惡勞、人之常情、不肖行年六十、衰病日侵、豈不知養交隨時、可以取悅上下、顧以職事所在、義無所避、區區此心惟上不負君上下無靦顏於士民而已、他所不暇顧也、


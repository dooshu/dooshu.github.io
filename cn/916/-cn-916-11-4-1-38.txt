【同江仆射游摄山栖霞寺诗】

时宰□溪心。非关狎竹林。鹫岳青松绕。鸡峰白日沈。天迥（文苑作回。）浮云细。山空明月深。摧残枯树影。零落古藤阴。霜村（文苑作月。《诗纪》云。一作月。）夜乌（广弘明集作马。）去。风路（文苑作露。《诗纪》云。一作露。）寒猿吟。自悲堪出俗。讵是欲（文苑作愿。《诗纪》云。一作愿。）抽簪。（○广弘明集三十。文苑英华二百三十三。《诗纪》九十八。）


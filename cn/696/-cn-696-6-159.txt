大树行同舒章赠子美


孤庭文杏青峨峨，长风万里云流波。
蛟皮石裂百馀尺，满堂深绿衣藤萝。
上影高寒陷白日，中柯窈窕封纤阿。
落花飘叶神灵怒，风雨之夜哀声多。
疑有离鸾叫苍兕，似闻山鬼挥玄戈。
深根北结碧松石，远条南拂青桐柯。
千年古树足炫怪，独坐往往来啸歌。
君家宾客多壮士，日暮酒酣碧窗里。
有时徘徊古台上，叱诧正直徒为尔。
高栖俊鹘如愁胡，雄心历历悲风起。
倚树叹息天东垂，扶桑小枝今在此。





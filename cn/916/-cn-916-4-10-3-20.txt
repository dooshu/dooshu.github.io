【唐尧】

〖古务成行。古曲亡。古今乐录曰：唐尧。言圣皇陟帝位。德化光四表也。〗

唐尧谘务成。谦谦德所兴。积渐终光大。履霜致坚冰。神明道自然。（《诗纪》云。《晋书》作成。）河海犹可凝。舜禹统百揆。元凯以次升。禅让应天（《晋书》作大。）历。睿圣世相承。我皇陟帝位。平衡正准绳。德化飞（《宋书》作无飞字。）四表。祥气见其徵。兴王坐俟旦。亡主（乐府云。一作国。《诗纪》同。《宋书》作生。）恬（乐府云。一作主。《诗纪》同。）自矜。致远由近始。覆篑成山陵。披图按先籍。有其证灵液。（《宋书》无液字。案当作灵液有其证。○同上）


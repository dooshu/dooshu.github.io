○灯赋

日杲而朝齐，月胧而宵出。禀纯阳而合彩，体沈阴而盈质。照未被於覆盆，光岂周於暗室。顾兹灯之焕炫，保谯光於自荐。推九华於洞房，攒百枝於复殿。嗟微琐之陋质，侍君子之高宴。光逶迤於舞袖，影朦胧於歌扇。丝竹夜响，绮罗春绚。玉阶星列，金花遍。至若上客将欢，中樽未阑，吐氤氲於玉宇，流艳溢於金盘。杂行月而浮桂，乘流风而泛兰。瑟韵喧兮逾炳，更筹深兮转寒。觉离筵之阗寂，知别恨之良难。

别有荡子辽水，贱妾空闺，掩锦屏而绵叹，下罗慢而长啼。既婵娟於永夕，亦委郁於孤栖。花伴妆而共落，烟绕思而俱迷。况复古人处否，通道居幽。门庭阒寂，景物清秋。愤书剑之无，意年华之不留。抱枯简以锐想，对寒灯而足愁。及其遇晓韬晖，乘昏吐耀。明以利物，光非自照。希助美於太阳，岂联晖於庭燎？虽寓词於感物，终有类於体要。


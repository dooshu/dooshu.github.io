【与余襄公〈安道〉一通〈庆历元年〉】

某顿首再拜启。为别五六岁，未尝一日不企而南望。然某携老幼，浮水奔陆，风波雾毒，周行万三四千里，侍母幸无恙。其如顽然学不益进，道不益加，而年齿益长，血气益衰，遂至碌碌随世而无称邪？安道又不幸丁家艰，穷居极南，起居安否不通于朋友，况欲施于他邪？呜呼！天果欲穷吾人乎！承不久服除，当早治装，以少解积岁区区之思。广文曾生，文识可骇，云尝学于君子，略能道动静。因其行，聊书此为问。


○为宗舍人谢赙赠表

草土臣某顿首稽颡，臣言：今月日，中使某至，奉宣敕旨，以臣凝互，赠物若干，以给凶事。孤臣鞠凶，礼辱天贶，稽颡拜命，号绝迷图。中谢。孤臣不天，早失父荫，兄弟孤藐，并未成人，亡母哀，鞠育见保，不坠於地，以及於兹。茕茕私门，幽显为庆，荣忝之望，非有始图。陛下亲亲，敦念末属，悯臣孤贱，惠降恩休。孤门载昌，实始天造，母子之赖，以喜以惶，兢兢孤臣，未知攸答。陛下又恢大运，崇号宠章，时复私臣弟兄，超登显位，母子光宠，荣养以申，岂臣单微，所能及此？早誓先没，以为亲荣，而天不祸臣，延及先母，号无及，荼毒烦冤。陛下降哀，又见悯悼，惠赐礼物，过越典章。生荣死哀，重叠若此。孤臣残喘，胡颜冒德，（一作日月）？而臣之迷塞，荒谬礼经，先远之期，又劳圣问，有无之礼，忧若家人，天实为之，臣复何及？即此殒绝，期以谢恩，号兆崩鲠，伏表迷塞。不胜荒迫之至。


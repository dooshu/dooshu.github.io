○公孤表序 【 公孤】

三公古官也。自周公制為一代經典。而係之曰太師太傅太保曰三公。少師少傅少保曰三孤。又曰官不必備惟其人。盖坐而論道者。其體誠重。而其選誠不易矣漢承秦制設丞相大夫以至九卿。而罷三公不復設。至安漢公莽竊政。始自為太傅。而以虛名崇故丞相孔光為太師。東漢以後。惟代置太傅一人。踞三公上。而隆其秩曰上公。至董卓竊政。自相國拜太師踞諸侯王上。而幾成鼎革矣。晉以避諱故改太師為太宰。然猶在丞相下。大將軍大司馬太尉司徒司空上。江左以後自王導謝安外。非宗屬尊貴者亦不及而北魏之季。太師與大丞相並加以待執國之臣。北齊因之。太師與太宰並設。至太師而序遷太宰。乃敘遷左右丞相。則又舛矣。宇文泰之執國。始倣周官。自為太師大冡宰。兼總五官之柄。而宇文護因之。其事雖美。其心則慝矣。乃欲與三代比隆。得哉。自隋迨唐。大抵以太師太傅太保為三師。曰上公。而以太尉司徒司空為三公。而宋氏亦因之。然三公不時置。而所謂三師者。抑何寥寥也。太師重矣。乃有謂太尉次重寧與太傅而不與太尉者。宋徽宗政和定官制。始以太宰易左僕射。少宰易右僕射為真宰相。太師太傅太保為三上公。以少師少傅少保易太尉司徒司空為三孤。無職而有秩。以隆宰執之資深績崇者。南渡而後因之。元人得中土。公孤皆如故。而復置太尉司徒司空環衞之微勞。與言色之昵合。朝拜暮加。不可勝紀。　高皇帝始釐正之。罷太尉以下官。而李韓公善長。徐魏公達。以舊德元勛為太師太傅。然亦無職事。不置掾屬防閣。洪武十三年罷中書省。采御史言欲特置三公府。竟不果。而僅設四輔官位尚書上。聘耆儒自布衣徑為之。賜坐倡和。分四時以寄爕理之任。而亡何復罷。師傅之官。自魏公薨韓公雉。亦絕響矣將下視博采鮮所當意所謂無其人則缺者耶建文永樂。代不置此官。　仁宗初即位。謂羣臣　皇祖考神聖。無所藉毘師傅。即眇末何敢。於是拜張英公輔太師。沐黔公晟太傅。陳寧陽侯懋太保。蹇吏部義自少保婁進少傅。至少師。楊殿學士奇自少保進少傅。夏戶部原吉進少保。於是公孤之官備矣。然以是寓美稱耳。非必有燮理之實也。獨宣德三年、詔太師輔。少師義。少傅士奇。少保原吉。太子少傅榮。俱輟所領。從容謀議。以不時召對。凡所游幸必從。庶幾若真授矣。而士奇榮理閣務如故。自是而後。三公僅公侯伯。而文臣限三孤以為常。嘉靖二年、以大學士楊廷和一品滿十二載。且有定冊功。加太傅。四辭而止。萬曆九年。大學士張居正。一品滿十二載。遂拜太傅。其後病甚。以遼左功。加太師。不久卒。縉紳聚而譁之。以為非故典。然而嘉靖中加大同帥左都督周尚文。錦衣帥左都督陸炳。武弁也。其非故典尤甚。而未有譁者何也。今上令勳臣各辭太師崇銜可謂慎名器矣夫燮理責之紈袴論道以施乳臭即公侯伯奚取焉。然則文臣而加者。非德媲則譁。非績崇則譁非齒宿而資重則譁。以譁江陵可也。夫四者備矣。而譁不必也。政和之制。又有以太尉冠武階者。竊謂可采云


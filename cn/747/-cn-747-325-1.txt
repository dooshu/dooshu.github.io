○对官门误不下键判

〈安上门应闭，主者误不下键〉

设险守国，金城九重；迎宾远方，朱门四辟。将以昼通阡陌，宵禁奸非，眷彼阍人，实司是职。当使秦王宫里，不失狐白之裘，汉后厩中，惟通赭马之迹。而乃不施金键，空下铁关。将谓尧人可封，固无狗盗之侣；王者无外，有轻鱼钥之心。过自慢生，陷兹诖误。而抱关为事，空欲望於侯嬴；或犯门有人，将何御於臧纥？固当无疑，必严科。


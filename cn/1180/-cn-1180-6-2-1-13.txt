答广西熊巡抚


辱翰教，知广事已有次第，山贼多所斩获，公之威望已著，荡定可预睹矣。但闻该省军储甚乏，昨与部议，量发帑银以济之。往年剿闽贼，发银二十万。今广中应解钱粮已奏留，而川、浙又可责偿原贷，今拟半闽中之数，似宜足用。期使炎荒之民，知朝廷轸念之殷，不以遐远而或遗也。顷科中建论，欲更置督府，代者尚未定，先此覆。






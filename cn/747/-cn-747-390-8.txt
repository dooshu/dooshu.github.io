○舒州山谷寺觉寂塔隋故镜智禅师碑铭（并序）

桉前志，禅师号僧璨，不知何许人。出见於周隋间，传教於惠可大师，抠衣於邺中，得道於司空山。谓身相非真，故示有疮疾；谓法无我所，故居不择地。以众生病为病，故至必说法度人；以一相不在内外不在其中间，故足言不以文字。其教大略以寂照妙用摄群品，流注生灭观四维上下。不见法，不见身，不见心，乃至心离名字，身等空界，法同梦幻。亦无得无证，然後谓之解脱，禅门率是道也。上膺付嘱，下拯昏疑，大垂阴，国土为化。谓南方教所未至，我是以有罗浮之行，其来不来也，其去无去也。既而以袈裟与法，俱付悟者，道存形谢，遗骨此山，今二百岁矣。皇帝即位後五年，岁次庚戍，及剖符是州，登禅师遗居，周览陈迹，明徵故事。其茶毗起塔之制，实天宝景戌中别驾前河南少尹赵郡李公尝经始之；碑版之文，隋内史侍郎河东薛公道衡、唐相国刑部尚书赠太尉河南房公继论撰之。而尊道之典，易名之礼，则朝廷方以多故而未遑也。长老比邱释湛然，诵经於灵塔之下，与间松俱老，痛先师名氏未经邦国焉，与禅众寺大律师释澄俊，同寅叶恭，亟以为请。会是岁嵩岳大比邱释惠融至自广陵，胜业寺大比邱释开悟至自庐江，俱纂我禅师後七叶之遗训，日相与叹塔之不命、号之不崇，惧像法之本根坠於地也，愿申无边众生之宏誓，以抒罔极。扬州牧御史大夫张公延赏以状闻，於是七年夏四月，上沛然降兴废继绝之诏，册谥禅师曰镜智，塔曰觉寂，以大德僧七人洒扫供养。天书锡命，晖焕崖俗，众庶踊跃，谓大乘中兴。是日，大比邱众议立石於塔东南隅，纪心法兴废之所以然。及以为初中国之有佛教，自汉孝明始也，历魏晋、宋齐，施及梁武。言第一义谛者，不过布施持戒，天下惑於报应，而人未知禅，世与道交相丧。至菩提达摩大师，始示人以诸佛心要，人疑而未思。惠可大师传而持之，人思而未修。迨禅师三叶，其风浸广，真如法味，日渐月渍。万木之根茎枝叶，悉沐化雨，然後空王之密藏，二祖之微言，始灿然行於世间，浃於人心。当时问道於禅师者，其浅者知有为法，无非妄想；深者见佛性於言下，如灯之照物。朝为凡夫，夕为圣贤，双峰大师道信其人也。其後信公以教传宏忍，忍公传惠能、神秀。能公退而老曹溪，其嗣无闻焉。秀公传普寂，寂公之门徒万人，升堂者六十有三。得自在慧者一曰：“宏正，正公之廊，庑龙象又倍焉，或化嵩洛，或之荆吴，自是心教之被於世也，与六籍侔盛。呜呼！微禅师，吾其二乘矣，後代何述焉？庸讵知禅师之下生不为诸佛，故现比邱身以救浊劫乎？亦犹尧舜既往，周公制礼，仲尼述之，游夏宏之，使高堂后苍徐孟戴庆之徒，可得而祖焉。天以圣贤所振为木铎，其揆一也。诸公以为司马子长立夫子世家，谢临川撰慧远法师碑铭，将令千载之後，知先师之全身、禅门之权舆、王命之丕显。在此山也，则扬其风，记其时，宜在法流。及尝味禅师之道也久，故不让。其铭曰：

众生佛性，莫非宿植。知诱於外，染为妄识。如浪斯鼓，与风动息。淫贪怒，为刃为贼。生死有涯，缘起无极。如来悯之，为辟度门。即妄了真，以证觉源。启迪心印，贻我後昆。生祥师，俾以教尊。二十八劫，迭付微言。如如禅师，膺斯宏宣。世溷法灭，独与道全。童蒙来求，我以意传。摄相归性，法身乃圆。性身本空，我无说焉。如如禅师，道既弃世。将三十纪，妙经乃届。皇明昭贲，亿兆膜拜。凡今後学，入佛境界。於取非取，谁缚谁解？万有千岁，此法无坏。








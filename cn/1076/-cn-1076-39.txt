卷三十九

<史部,诏令奏议类,奏议之属,历代名臣奏议>

钦定四库全书

历代名臣奏议卷三十九

明　杨士奇等　撰

治道

宋神宗时枢密使文彦博赴河阳陛辞面奏曰陛下忧勤庶政切於致治乃尧舜用心更愿陛下广开言路兼采博纳使下情上逹收揽权纲无使权臣卖弄爵人於朝须恊公议与衆共之任官令久於其任候所职成败明着而後赏罚用人当兼取群材同济时务若专任一才即朋党胶固者希时而并进孤忠自立者望风而敛退更望法天地简易之道守祖宗盈成之业使上下安静则不治而自治近侍新进纎佞之人多是妄有更张兴作以为进身之术陛下今不采纳臣愚忠异时必当自验臣惟望圣明早悟即天下之福

神宗与端明殿学士吕公着从容与论治道遂及释老公着问曰尧舜知此道乎帝曰尧舜岂不知公着曰尧舜虽知此而惟以知人安民为难所以为尧舜也帝又言唐太宗能以权智御臣下对曰太宗之德以能屈己从谏尔帝善其言

郑侠上奏曰十一月初一日状盖为大臣诬罔至尊絶不近理彼皆有所凭恃而後敢为使人愤惋不能已是以入文字凡事皆画一如一大臣对陛下皆云河东北陕辅之流移者南方有鷰子田之说臣今勘会河东北陕辅之民自去冬今春流移至今不已何人是在南方有田者【云云】其一项言大臣对御多以天旱民流百物失所边鄙背叛用兵不已为天数者臣乞问其人为学周公耶学孔子耶学孟子耶周公作无逸历陈人君之享国三四十年或五六年皆由人君严恭寅畏天命自度治民祗惧不敢康寜则有永不知稼穯之艰难不闻小人之劳生则逸则有短又曰惟不钦厥德乃早坠厥命使周公相陛下而天旱民流百物失所四方兵革不息如此周公曰天数乎孔子告哀公曰存亡祸福皆己而已天灾地妖不能加也使孔子相陛下而天旱民流百物失所兵革不息如此孔子曰天数乎孟子曰杀人以刃与政有以异乎又曰始作俑者其无後乎如之何其使斯民饥而死也又曰王无罪岁使孟子而相陛下而天旱民流百物失所兵革不息如此孟子曰天数乎然则群臣所为学者皆非周公孔子孟轲之为人而所以相陛下者皆非周公孔子孟轲之存心则陛下独力何以为天下臣所谓陛下独力者谓无臣也所谓陛下无臣者非无羣臣也无大臣也所谓大臣者非谓大佩高盖秉执大政日食万钱以自肥腯者以道事君不可则止而已其高爵重禄则日归於己清资美职则分授子弟中使相望於道路黄金并聚於私室而天旱民流百物失所四方背侮兵革不息则曰天数此为大臣则屠沽仆隶谁不克为如被甲登殿等事台谏如刍灵木偶之类皆所画一右愿陛下登宣德门召文武百官京城之民以臣状宣示如衆说以臣之言是则望陛下稍稍惩戢左右近臣使无得公然肆诞以戕害百姓危阽社稷如衆以臣言为非即乞斩臣於衆人之前以塞京师流言汹汹之路

强几圣代转对劄子曰伏覩朝堂晓示近降中书劄子节文奉圣旨臣僚已授差遣并令依例朝辞许当日实封转对文字於阁门投进者臣身在冗列特心思有云补欲一进狂瞽之说而厥路无繇今乃承诏得自献其愚兹寔不可常之遇然不以二帝三王之道陈於前是不以尧舜文武望吾君也臣窃谓致治之本在用人用而不得其当如勿用徒明有所累而无益於治也故其先论用人且广睿德逹衆志宜莫如听言听不得其审而是非参用则累於聪故其次论察言夫巧伪兴则诚实废天下之俗将相率而趋於诈故其次论所以矫士风之伪又耸士大夫之节者在遇之以厚傥进责其节备而退待其身薄则贼恩而无劝故其次论所以措老臣之宜今臣之所陈敢不以尧舜文武之道有望於陛下是故窃不自知辄冒不赦之诛着篇於左惟陛下垂听而加择焉

一论用人臣伏观陛下以聪明睿智之德临有重器方鋭然垂意於大有为之际躬揽万化乾刚震烈以权以断凡事有以宜於人者朝思而夕行之即不可持循而固守虽前世已行之熟未尝或惮改天下懽呼鼓舞拭目以观圣人之作而跂踵以待极治之成谓按资计日不足延卓异之士而责非常之效或左右一言以为材或伟辞高论自合於上意则超然置於平进之上而不复限常叙在圣君求才之心为得矣奈何未闻有奇功显业所称朝廷之所以宠异而耸动衆人之心使之歆羡者不唯不如是又人人有不自满之色而憣愤其躐已且兴劝之道未一得而犇竞之风已四起矣借如某士以心计进既越千百人而处之金糓要剧之地矣经费一有不给於内民力一有屈竭於外方是时也宜倚办斯人果筹画有以应猝而财用繇其所自出虽日迁之职人不以为过其以文学政事进者类试之若是恶有不服者欤今则不然取其名不责其实始以此进而终不以此试又冒虚名而受实用者或其中无以异衆人欲人人自安其分难矣且不得知於左右则不能自逹於朝廷计资级累日月则不能底富贵之速以是走公卿之门唯恐足迹之或後望廉耻之长而奔竞之熄抑难矣持甚高之论者未必无甚卑之行骋喋喋之辩者未必有荦荦之见言之不可必信也如此噫虞舜之智非不及其臣又命之以九职者皆当时易见之人犹咨俞曲折以尽羣臣之可否者知独见不足以取人也矧一言以为材耶既奏以言矣而复试以功者知徒说未足以明其效也矧一论之偶合耶臣愚以谓取人以言则诡辞巧辩者出以希一时之合曾无益於实也进人与其失於速也宁缓进真才失之缓其德章而不可揜终为国家用若庸人误速进也徒激不如己之愤而於谊无所劝然则若之何其可用人法虞舜斯可已

一论察言臣窃以圣人体不降几席之上而聪明隐於旒纩之内凡天下臣民事物之情洞然若家至而日见者繇广问以得之也问之者广则言之来无穷君子小人有时而杂吾听也用其言善则失之於跬步况其远者乎得失之几在用君子小人之言耳惟君子者其言初若厉已而终有以利於行故听之者难也不必效於近或有验於远以为阔於用也小人则不然其言逢意而易入行於远则?措於近或通以为切於理也其有所爱必有所是其有所恶必有所非而是非未尝牵於爱恶之私者君子之言也以爱恶而移是非其情伪卒莫可见者小人之言也於戏问之非艰受言之为艰受而察之又其艰也昔虞舜所以独称大智而後世弗可及者由好问而察迩言也既好问矣下情其有不通乎又察言矣是非其有不白乎故其智塞乎天地之间而莫与较其大也恭惟陛下逹万化之变而不自以为神烛万事之隐而不自以为圣舍己稽衆毕采群说由公卿以彻于百执事莫不人人争竭其虑言路开而治道行矣然而惟君子与小人其言关乎得失方听纳之际臣愿陛下用虞舜之察而辨之在早使大公至正之论行而不为巧辞邪说之所胜则其为智愈大矣

一论矫士风之伪臣伏闻圣王在上莫不欲明化厚俗所以教化醇而习俗媺者由先正天下之风其风正顾有蹈非其道乎臣窃观急贤愿治未有如今日之切而作伪成俗亦未有如近世之盛方陛下寤寐咨访思得惇实朴茂之士进以为风俗之倡有人焉曰仕者有某士处者有某士其为人也性恬而操约行淳而质茂固外物无所累其内公卿以言诸朝而朝廷用之不待顷天下之士知上之所取者以是则有隂为沽激求闻之计而阳为静退不竞之行其心唯恐爵位之不高而其言唯恐山林之不深至於矫情饰貌以譁衆动俗及名成而计得矣而意有所未满且惧进之不加速也则又有蕲闲愿退之请以邀乎上其请数者其宠益固小诈则小得志大诈则大得志後来者务胜於前人愈假不可及之言行以济诸诈朝幸进而暮脱其所守浸淫诞漫天下日入於伪而不知止此风遂肆望俗化之厚其可得耶噫巧言令色不容於尧之朝今士伪其行岂圣世之所宜有夫欲矫之使正岂曰无术且衆人曰某贤矣其行淳又不苟乎进必考其实果非矫妄以疑世又有可进之势而不进是贤也然後进则进不缘其伪又其欲退也听其所自退则真退者出而士之言行进退皆诚道天下之俗其有不归於正乎

一论措老臣之宜臣伏闻惟圣王能养臣下之节其进而使之也既以礼及其退也又示之以不忍轻去之心然後人知自重而不失去就之正惟其去就之不失所以廉耻兴而风节完矣古者大夫七十而致仕是老者必自告於其君也若不得谢则必赐之以几杖是臣虽告老而君或不听其去也老而必以告者知耄将及矣就有万锺之享不可得而恋以安吾义也告之而不听其去者彼诚老矣而力若可勉犹当强而禄之以终吾仁也近世俗薄廉耻不行於衣冠之间或腼然忘其齿髪之衰筋骸之惫贪进而不知止至有其身尝用於国家矣一日老与疾相会怗怗然求莅闲局以不得请为忧者有自蔽其状告上以不疾至放之田里犹惓惓然有乞哀不欲去之色者噫仕而至於老且疾可去矣然犹不去以自辱彼固不足惜也且少尽其力而老无以容其身其在仁政抑恐有所累尔今夫四海之广百官之富若此等辈岂不容有耶苟疾赐之告以冀其万一之安老置之散以养其不复久之岁月免斥归之名则疾者无所愧获苟得之禄则老者无所恨然後全进退之体以示夫不可轻之去就顾老而疾者既爱之若是则少者勉力而无恤於其後矣风节其有不完者哉昔在三代之治唯周家所以号忠厚者独养老之为备成周之养庶复行於今日臣不胜大愿

右谨具如前是四篇者觕竭臣愚区区之忠曾不足以仰辅盛德之万一干冒宸严臣无任激切屏营之至哲宗即位初起居舍人邢恕上疏曰臣窃惟皇帝陛下纂绍大统太皇太后陛下躬亲庶政于兹累月政事之大者略已损益施设矣然自古以来政事出房闼其患常在大臣擅权同列暌乖互相倾轧群下各有附丽造为朋党则不能同心协力王室卑弱而太皇太后圣情简严其於政事无有适莫唯是之从务合佥谐不信偏入之言不惑背憎之说听言必验之以事疑似必究其情实故左右不得以诬欺相倾轧如是则群下固无所附丽不得造为朋党矣前代母后临制常患外戚僭骄盈溢交通请谒以紊刑赏而太皇太后爰自内辅英宗检制外家内有礼法以致总览政事族人谨畏加慎前日则外戚固无骄盈之渐矣汉唐诸后苟专听断者北司要人未尝不鼎贵强盛而太皇太后端居凝然罕所降接虽至亲近持法谨严不私假借泊然无欲自宫省老於事者率以为莫能窥测无不惴惴小心则北司固无贵盛之嫌矣自先皇帝寝疾外廷大臣曾未及建一言而太皇太后独断出於圣心储贰之建旬浃已前固已先定及先皇帝奄弃群臣而皇帝即大位太后以嫡祖母保抱携持天性之亲根於自然间谍之语不起慈爱之声日闻至於拔用人材修举政事自前世以来号为明王圣主殆无以过制政下令不出房户帘帷之间而惠泽流於八区仁声动乎万里诚能益虚圣心务受尽言克勤以继之则巍巍乎赫赫乎书契以来未之有也然而太皇太后止於今日便谓天下无事可以高枕而卧则固未也何则今边兵未解外域方将窥伺中国动揺疆场以修怨刷耻坐费厚赂而民力积困今幸年谷丰稔政事设张虽以先其急者而恩泽未浃恶吏尚繁命令之出或未能奉承而朝廷美意不得下究傥遇饥馑师旅天下未免犹有盗贼之忧此正圣心夙夜焦劳讲求治本之时大臣忘身徇国背私向公同心合力之日臣请姑条五事以献臣窃惟皇帝方育德思道未即亲事太皇太后虽总览大纲而不悉留神於细故则不得不倚办责成於大臣所以布为朝廷耳目赖以互相检察者不得不备设台谏大臣诚能存心尽公处事必当则台谏虽设而可以无言阳城为谏议大夫六年未尝论事及德宗罢陆贽欲相裴延龄然後以死固争若阳城则所谓逹大体也至於台谏时论细故末节以摧折大臣为大臣者诚能体国则亦不宜以此嫌忌台谏朝廷亦不当以细故末节而於大臣轻为厚薄进退如此则国威伸於上主恩行於下大臣得体而台谏举职矣唐德宗初即位代宗将藏山陵禁屠杀而郭子仪家奴杀羊裴諝以职事劾奏或曰小事不足以伤大臣諝曰尚父方贵盛天子新即位必谓党附者衆故劾其细过以明不持权也吾上以尊王室下以安大臣不亦可乎若裴諝者可谓有远虑矣今诚备设台谏而大臣存心至公所失不过细故末节则不言者固为逹大体而言者未害其有远虑也然则增广台谏之为有益明矣如是则朝廷耳目布於下而太皇太后可以雍容颐养保心固体万夀於上仁宗末年大抵渊默罕复亲事委政大臣大臣不敢怀奸挟私者用此道也而况太皇太后振提其纲领乎虽然设之不得其人犹不设也臣愚以谓莫若深诏大臣人各举其所知而後合议於上前太皇太后考其素履有某事可称有某节可尚然後举而用之则所失者亦鲜矣一也古者天子一岁或五岁一出巡狩察吏善恶究知民间疾苦後世人主深居九重之中不能冒风雨犯霜雪为寒暑之所偃薄疲筋力於道路自秦以来始置御史监察郡县而汉改为刺史乘传行部岁终得奏事京师唐之所谓采访使今之所谓转运使副判官提点刑狱常平仓官之类皆是也此即代天子巡狩者其任不轻也明矣国朝故事率先历知州差遣然後擢为监司或自通判先擢权知州然後擢为监司自通判擢用者间亦有之而几希矣唯自台谏官出为监司乃有资序未深者然昔者官未陞朝则不得举台官朝官往往曾历知县比为台官又为监司而资序则率通判以上当是时监司高者历知州下者率历知县其更事老成可倚办者多矣诗曰虽无老成人尚有典刑魏太祖曰吾非圣人也更事多矣然则老成人固重於典刑而更事多者至窃比於圣人则老成人更事之为益明也古之任人所以四十强而仕五十命为大夫者盖此意也顷者方急人才以便事功初置提举官率用京官为之有朝脱铨选暮为监司者此乃一时用人之意非持久经远之法也故先帝末年选用尚书省官非知府不得为郎官非通判不得为员外郎则先帝固知资序之不可废而老成更事之人有益也特以施设先後有不暇给故於监司未遑厘正耳今诚深计天下之利害郎中员外郎典领职事止於一曹而监司按察乃一道远者绵地千里州县百数官吏数百千而户口生齿以万亿计则其利害轻重不相准明矣然而资序之限特设於郎中而未及於监司者岂先帝开其端而资其终者有待於今日乎臣愚以为提举以上非通判资序自今不宜除授即自台谏除者不在此限庶得更事老成之人布为监司而天下之民浸被圣泽此今日之急务也且又可以息驰骋之弊而使官吏稍安职业于以收成材矫薄俗所谓一举而包两利二也周书曰惟天立后王君公承以大夫师长不惟逸豫惟以乱民古语曰天之生民非为君也天之立君以为民也周之太王为狄所侵以爱惜民命去邠迁岐宁弃其国不忍鬭其民诗人以为太王肇基王迹以得其民也此孟子所谓得乎丘民为天子者也夏书曰民为邦本本固邦宁然则民之急也如是三代而下西汉之文帝东汉之章帝号为仁德之主窃读二帝本纪恤民恻怛见於诏令岁岁有之汉宣起於闾阎知民疾苦时之要务每叹息曰与我共治天下者其惟良二千石乎汉郡太守得自辟除进退县令长太守得人则县令长无不良故汉所选用者惟二千石耳隋唐以来州县守宰率皆命於朝廷则郡县最为亲民之任治天下者以民为急而守令最为亲民不可不选不可不激厉唐之开元号为盛际所以致之者有姚崇宋璟以为相也臣尝读元稹连昌宫辞称姚宋之所致治之大略不过於爕理隂阳偃戢兵革遴拣守令皆出宰相而已比岁守令善状罕有闻焉询诸往来或举一路郡县百数而良守令难以屈指一二计则生民受弊者为不少矣方朝廷用人如不及之时抡选才能比比出於踈贱而独於守令以治绩超擢者无几也得无偶未之及耶今诚欲简拔守令以劝循良使惠及吾民则先谨择监司监司非其人则朝廷虽有甄别守令之意而监司蒙蔽朝廷不得其事实则所谓良者不良所谓能者不能矣臣愚以谓今日天下监司未足倚信则莫若先敕执政大臣聚议博采拔求守令治状尤异者数人举天下之广宜不难得大抵宜以爱民恻怛为先奉公营职为後盖後世之法茶塩酒?征筦之利多岐杂出不若尧舜三代之法一出於爱民故唐阳城有抚字心劳催科政拙之语而德宗尝令对策宰相欲第其高下未知所出薛珏曰今取县令不专文辞宜以意在爱民者为先也宰相从之既而所取莫不得人则守令宜以爱民恻怛为本亦可见矣以此求之诚得其人则其资任高下优加进擢见於训辞务从褒异且以厉天下所取不过数人而为守令者莫不慕效则四海之内亿兆之衆人人被润泽蒙厚德矣然後深诏御史台举劾监司尤无状者稍加澄汰监司之选既清而付之以考察则守令之良能者必出矣三也孔子曰百姓足君孰与不足或问扬子曰桑弘羊?利而国用足如何曰譬之为人父而?其子纵利如子何未有子富而父贫者也礼记大学亦曰未有府库财非其财者也故曰富有天下则天生地长举天下之物莫非人君所有在民在君诚无以异前日陕西五路进兵百姓负粮入界和雇一夫率费百千初时民力尚全莫不相率竭其力以应命及後再三调发民力弗堪王师迄不能再举然则民力弗堪国家固不能以举事则富民者乃所以富国也汉武帝末年深悔既往之征伐下哀痛之诏罢轮台之戍乃封丞相为富民侯此武帝所以为雄材大略者盖能知悔又知所救弊也唐自中叶已後既经安史之乱王室微弱藩镇盛强皆自擅其财赋故有常贡之外别进羡余以希恩宠人主急於用度因而假借盖以方镇既擅财赋朝廷难於调发故耳今四方万里内外一体诏令一出迅如雷霆屈伸自如势若身之使臂臂之使指县官之於百姓即有所取何求不获不必令转运使於平居无事日为仓猝征敛之计时以民财滥图恩赏也昔仁祖时苏顺元为淮南转运使尝进羡余有诏免劾所进钱止令留住本路以备灾伤臣愚以谓今日诚欲生民苏息远近蒙福宜下诏书明敕诸路转运司不得献进羡余即岁计有余可但令留充本路次年支费抑非徒此而已也发敛之际又有抑配之弊支移折变之苛官出则以陈粟腐麦代见钱支俵如充青苖和买之类以率计之号为千钱者民间所得不过数百此所谓抑配之弊也赋入则法当近送者反令远输如南州所纳则支移北州道理皆远负辇滋费则并以脚乘课令出钱法当出粟乃折令出麦麦固加贵於粟既已出麦则又折令纳钱钱固难得於麦矣於是有斗当三四十金而所纳至於百钱者转运使止以唾欬指挥坐获倍利此所谓支移折变之苛也凡此皆法所当禁而转运使比多公违诏条无所忌惮愿敕所在安抚使都钤辖提刑司觉察闻奏及许州县守令吏民自陈如此则掊克之吏庶知畏职矣且青苖钱取息终岁不过二分而向者议论纷纭累年不定今转运使公违诏条肆行抑配支移折变旬朔之间取民倍利岂不甚哉或曰转运司财赋所仰给今束之太急将无以举职是大不然使转运使果才岁计所须止於诏条之中自可应办有余矧复岁计之外朝廷不求羡溢加以善政所感年谷必应租赋所入不缘水旱蠲减何患不足岂有公违诏条力胁州县出则以片言估物而就高价入则以尺纸麄色而取贵直以此论功无异戏弄此正不才者之所为又法所当禁何谓束之太急哉四也贾谊有言人主之尊如堂羣臣如陛衆庶如地陛九级上廉远地则堂高高者难攀卑者易陵故人主之势非能独尊也自一命之吏累而至公卿次第益尊而人主加焉然後为至尊耳国朝故事拜宰相枢密使官必除侍郎同知枢密院已上必除谏议大夫三司使必除给事中若侍郎权御史中丞必除谏议大夫以直龙图阁权领边帅官小犹除正言自天章阁待制已上则固准此四方大郡带都钤辖或大都督府为守者非带馆职则诸曹郎官吏民耸然知所尊奉以其异於他官也权同知枢密院已上皆政事之臣权御史中丞乃纪纲之任而三司使实主邦计故高者则必处以侍郎其次则两省官为之谏议大夫是也直龙图阁为边帅事任要重天章阁待制已上乃侍从官故必以小两省为之正言是也假使不论职名而官直为正言则固已可贵矣当是之时官职清浊高下锱铢方寸皆有分别不得淆乱踰越故朝廷尊荣人知向慕先皇帝独患名实不正故改为官制以寄禄官寓品秩名实既正而推行之日浅其於甄别流品迁叙次第固未有暇向者官制虽行而有旨命两省官修补其法则此固在所讲也今以堂堂有宋盛明之朝自尚书已上率多试官岂不陋哉然为尚书者原其所自来则皆尝历学士职其品秩与尚书不甚相远为侍郎者率多由天章阁待制除用与侍郎名品亦略相当然一为职事官则必除去职名故有承议郎试尚书者见者不知其职尝为学士也第见承议郎与昔国子博士等耳乃为尚书岂不可轻哉名藩大郡或临制一道或镇一都会而既无三馆贴职又无诸曹郎中员外舍直龙图阁待制已上则皆朝奉朝散郎若大夫为之其下与通判签判知县监当官名无异也内外体势浸以卑损上下陵迟吏士军民率有慢轻之意陛廉太削非所以尊朝廷也加以官制之行於兹已逾三年率以满任今谏议大夫中书舍人给事中侍郎迁比待制尔若迁尚书则为大峻即自谏议舍人给事迁侍郎则与自大卿太常少卿除侍郎者为一等反不为之迁矣是迁叙未得也今欲除用人物或资与官相对而其才不必称或才与事适当而据资不相准譬犹户部侍郎阙为天章阁待制固可入其才不必称为龙图阁直学士才或称任则资不可屈是除受未便也矧自直龙图阁而上所存职名皆禁奥殿阁图书之任今以寄禄官在外则有加焉而在京师则不可本末倒置体势未顺且朝廷职名本待贤俊今虽其人宜在朝廷而一除职名则必出补外如赵彦若可以留备台谏而缘除龙图阁待制故出知亳州孙甫年少任职可当省部繁剧而缘直龙图阁故出知陕府授受之际已见其拘牵矣臣愚以谓今日官制之论不过秦汉汉之加官若诸吏左右曹散骑给事中之类即今之职名也官制祖述止於唐六典而三馆贴职集贤院学士六典具载本职施於朝廷今自龙图阁已上职名诚许令职事官兼带则不害其为正名也而又有三利焉以待制学士职为尚书侍制则试官可去中外有所瞻仰吏民知所尊奉陛廉之势益峻而可以尊王室隆主威迁授之际职虽学士可以下为侍郎待制可以兼领卿监直龙图阁可以冠省寺之职为官择人无所留碍殿阁图书之任得兼内外本末不至颠倒体势顺序所谓三利也故事职名自校勘至龙图麄而论之犹有四等其上又有集贤殿史馆修撰集贤院视职事之高下官品之大小而加焉亦有始加即为修撰直龙图阁者必有差遣内则三司副使同提举在京百司之类乃得为之外则帅臣三路转运使江淮发运使久次为监司典大州若都钤辖大都府之类乃得为之其他皆以岁久次第累迁而後至职虽为直龙图阁修撰又必差遣事任要重然後得迁待制谏议大夫其法至详密故朝廷用之有所劝激而士大夫由之以进不得侥幸今既尽削去三馆贴职而独存直龙图阁凡须宠以职名者无有高下一切为之故有府界提点而带直龙图阁者今日与之既失其太优而後日一迁则其上为天章阁待制将又失於太峻於此时不复早计前虑则他日用之必困者也今果职名为可去则当一切除之然而直龙图阁之类尚存者果不可去也职名果不可去而待制以下独存直龙图阁何哉今既独存直龙图阁又必以宠帅臣资望之浅者欲以耸人观听也然而耸人观听者不独至於帅臣而後然其余典大州当方面据都会若江淮发运使三路转运使之类皆当系人观听者也今寄禄官既以通为一等又无清曹郎官台谏之属则所以稍辩异者唯有职名耳而一以直龙图阁待之其可乎臣愚以谓昔日馆职为优幸者唯为校理一年即为通判资序三年理知州为太过尔今诚於此裁损率以二年成资为一任而尽复校勘已上至修撰等贴职此固於正名於官制可以并行救其所不及使高下等级粲然有序朝廷用之而有所激劝士大夫由之而不得侥幸流品分别吏民尊信五也今诚行此五者皆国家之大体时之要务以太皇太后之圣智宜无所封即参之大臣访之羣议恐无以易五者毕行私徇灭而德意彰民心固而主势隆然後揆之以道将之以德以虚心为本以无我为用唯大公是存唯至正是守无有偏党唯是之从所谓道也体道而不失不为好恶所夺不为喜怒所迁有得於身所谓德也道德立於上而公卿观法於下上下相济然後长忠义以尊吾君长廉耻以消羣枉用人必以信行为主而後论才能考绩必以功实为先而後责文具谨择能吏练习公家台谏故事者裁省簿书行移务在先急阔略苛辟使人力足以胜事仿唐律令格式事有经常者着为定式不须上问官曹小事有所建请次第得专裁决不必一一奏覆小惩大戒付之省寺俾得警胥吏之违慢以防滞留如此则小大毕举太皇太后可以优游泮奂责成於上保护将就皇帝圣质至於成德则所为宗社之庆苍生之福岂有极哉臣自惟太皇太后亲政以来首蒙拔擢度越比伦则臣之所以图报効亦不宜自同於衆人冒渎宸严臣无任祈天俟命惶惧屏营之至

监察御史王岩叟论治道贵清静俭约奏曰臣观历代君臣讲治道者多矣然莫如贵清静而敦俭约盖天下本无事因扰之而事多事多则民劳民劳则怨民怨则国家有缓急虽赏之而不为用此所以莫如贵清静也天下之人所以养生送死者本自足由夺之而後困困而後为盗贼若不厚其本而徒严其末虽杀之而不禁此所以莫如俭约也臣窃伤比岁以来好进之人纷纷建议天下劳於多事百姓困於不足故臣愿陛下以清静俭约养天下使百姓安且乐百姓安乐则自然隂阳和而风雨时海内将不胜其富矣人以为难臣以为易何则陛下自己有此心惟在守之而勿失尔不劳陛下费精神用智力臣故曰易如蒙采纳乞以臣言诏辅臣使体圣意幸甚

侍读提举中太一宫吕公着到阙上奏修德为治之要十事曰臣近准诏书令臣发来赴阙已於今月二十日朝见讫窃闻近日臣寮未有上殿班次臣虽忝先朝执政之臣亦未获一亲法座少奉德音然自忖累世蒙被厚恩惓惓报国之诚不能自已辄具奏对陈其一二冒渎圣聪臣无任惶惧之至臣伏覩皇帝陛下绍履尊极方逾数月临朝穆穆有君人之度太皇太后陛下勤劳庶政保佑圣躬德泽流行已及天下臣远从外服召至左右窃思人君即位之初宜讲求修德为治之要以正其始然後日就月将学以缉熙於光明新而又新以至大治是用罄竭愚诚考论圣道槩举十事仰赞聪明一曰畏天二曰爱民三曰修身四曰讲学五曰任贤六曰纳谏七曰薄敛八曰省刑九曰去奢十曰无逸皆随事解释粗成条贯不为繁辞以便观览伏望陛下留神幸察如言有可采即乞置之御座朝夕顾省庶於盛德少助万一谨具如右

一畏天书曰皇天无亲惟德是辅又曰惟上帝不常作善降之百祥作不善降之百殃盖天虽高远日监在下人君动息天必应之若修己以德待人以诚谦逊静慤慈孝忠厚则天必降福享国永年灾害不生祸乱不作若慢神虐民不畏天命则或迟或速殃咎必至自古禹汤文武以畏天而兴桀纣幽厉以慢神而亡如影随形罔有差忒然自两汉以来言天道者多为曲说以附会世事间有天地变异日月灾眚时君方恐惧修省欲侧身修道而左右之臣乃据经传或指外事为致灾之由或陈虚文为消变之术使主意怠於应天此不忠之甚者也诗曰我其夙夜畏天之威于时保之然则有天下者固当饬己正事不敢戏豫使一言一行皆合天心然後社稷人民可得而保也天人之际焉可忽哉

一爱民书曰抚我则后虐我则讐人君既即尊位则为民之父母万方百姓皆为己子父固不可以不忧子若布德施恩从民所欲则民忻戴忻戴不已则天降之福若取民之财不忧其困用民之力不恤其劳好战不休烦刑以逞则民必怨叛怨叛不已则国从而危故曰民为邦本本固邦宁然自古人君临朝听政皆以赤子为忧一旦用兵则不复以生灵为念此盖献策之臣设奸言以导上意以开边拓境为大功以暂劳永逸为至计此世主所甘心而不悟也夫用兵不息少壮从军旅老弱疲转饷伏屍流血而胜负得失犹未可知也民劳则中国先敝夫何足以为功兵兴则朝廷多事亦不得而安逸也故凡献用兵之策者欲生事以希宠媚上而营私耳岂国家之利哉

一修身天下之本在国国之本在家家之本在身夫欲家齐国治而天下化莫若修身修身之道以正心诚意为本其心正则小大臣庶罔敢不正其意诚则天地神明皆可感动不诚则民不信不正则令不行况人君一言一动史臣皆书若身有失德不惟民受其害载之史策将为万代讥笑故当夙兴夜寐以自修为念以义制事以礼制心虽小善不可不行虽小恶不可不去然人君进德修业实繋乎左右前後夫习与正人居不能无正犹生长於齐不能不齐言也习与不正人居不能无不正犹生长於楚不能不楚言也故曰仆臣正厥后克正仆臣谀厥后自圣

一讲学王者继祖宗之业君亿兆之上礼乐征伐之所自出四方万里之所视效智足以穷天下之理则谗邪不能惑德足以服天下之心则政令无不行自非隆儒亲学何以臻兹然天子之学与凡庶不同夫分文析字考治章句此世之儒者以希禄利取科级耳非人主所当学也人主之所当学者观古圣人之所用心论历代帝王所以兴亡治乱之迹求立政立事之要讲爱民利物之术自然日就月将德及天下书曰王人求多闻时惟建事又曰念终始典於学厥德修罔觉故傅说之告高宗者修德立事而已至汉之晁错以为人主不可不学术数错之意欲人主用机权巧谲以参制羣下而景帝用之数年之间汉罹七国之祸而错受东市之诛盖其所主者不出於诚信而已由是观之择术不可不谨也

一任贤昔成王初莅政召康公作卷阿之诗以戒之言求贤用吉士盖为治之要在乎任贤使能能者不必贤故可使贤者必有德故可尊小贤可任以长民大贤可与之谋国若夫言必顾国家之利而行足以服衆人之心夷险一节而终始可任者非大贤则不能也人君虽有好贤之心而贤犹或难进者盖君子志在於道小人志在於利志在於道则不为苟合志在於利则唯求苟得夫忠言正论多咈於上意而佞辞邪说专媚於君心故君子常难进而小人常易入不可不察也自古虽无道之君莫不欲治而恶乱然而治君少而乱国多者其所谓忠者不忠而所谓贤者不贤也书曰有言逆于汝心必求诸道有言逊于汝志必求诸非道人主诚存此心以观臣下之情则贤不肖可得而知矣

一纳谏昔书称成汤之德曰从谏弗咈改过不吝汤圣君也不曰无过而曰改过者言能舍己而从谏则不害其为圣也及纣为天子强足以拒谏智足以饰非纣非无才智也然身灭国亡而天下之恶皆归之者言愎谏自用则才智适足为害也前代帝王无不以纳谏而兴拒谏而亡者在史册一一可考盖贵为天子富有四海贵则骄心易生富则侈心易动一日万机则不能无失固当开道而求谏和顔色而受之其言可用则用其言而显其身言不可用则恕其罪以来谏者夫忠直好谏之臣初若逆耳可恶然其意在於爱君忧国谄佞阿谀之士始若顺意可喜然其情在於媚上而徼宠人君诚察此则事无过举身享美名故曰木从绳则正后从谏则圣

一薄敛古人有言曰百姓足君孰与不足百姓不足君孰与足人君恭俭节用取於民有制则民力宽裕衣食滋殖自然乐输租赋以给公上若暴征峻敛侵夺民利物力己屈而驱以刑辟势必流转沟壑散为盗贼为人之上者将何利於此故善言治道者尤恶聚敛之臣曰与其有聚敛之臣宁有盗臣前代帝王或耽於声色或盘於游畋或好治宫室或快心攻战於是小人乘间而肆其邪谋为之敛财以佐其横费世主不悟以为有利於国而不知其终为害也赏其纳忠於君而不知其大不忠也嘉其以身当怨而不知其怨归於上也昔鹿台之财钜桥之粟商纣聚之以丧国周武散之以得民由是观之人主所当务者仁义而已何必曰利

一省刑夫临下以简御衆以寛百王不易之道也昔汉高祖去秦苛暴约法三章以顺民心遂定王业孝文循之以清静而几致刑措然则为治之要果在於省刑而不在於繁刑也况人主之刑狱其势不能亲临则必委之於臣下故峻推鞫则权在於狱吏广觇伺则权在於小人肆刑戮则权在於强臣通请谒则权在於近习自古奸臣将欲诛锄善人自专威柄必数起大狱以揺人心何则其情难知鍜链出入一系於狱吏及夫奏成狱具则虽有寃抑人主亦何从而察哉然则欲奸雄不得肆其威善良有以安其性莫若省刑而已自三代以还有天下者数十姓惟宋受命逮今一百二十有六年中原无事不见兵革稽其德政所以特异前世者直以诛戮之刑内不施於骨肉外不及於士大夫至於下民之罪一决於廷尉之平而上自天子下至於有司不复措虑轻重於其间故能以好生之德感召和气而致无穷之福祖宗所以消恶运遏乱原者呜呼远哉虽甚盛德蔑以加矣

一去奢昔夏禹克勤于邦克俭于家而为三王祖汉文帝即位宫室苑囿车骑服御无所增益而天下断狱四百几致刑措然则节俭者固帝王之高致也况以天子之尊富有天下凡有四方万物所以奉养於上者盖亦备矣然而飨国之日寖久耳目所御习以为常入无法家拂士出无敌国外患则不期於侈而侈心自生佞谀之臣又从而导之於是穷奢极侈无不为己是以先王制法作奇技淫巧以荡上心者杀无赦夫竭天下百姓所以相生相养之具而以供人主无穷之欲致人主於丧德损夀之地而以邀己一时之荣虽诛戮而不赦固未足以当其罪也昔纣为象箸而箕子谏夫以天子而用象箸未为过侈也然箕子以为象箸不已必金为之金又不已必玉为之故箕子之言所以防微而杜渐也至汉公孙弘相武帝以为人主病不广大人臣病不节俭当是时帝方外伐四夷内治宫室为千门万户由是天下之户口减半盗贼蠭起而弘犹病其不广大何其不忠之甚哉故人主诚能不以箕子之言为太过而察见公孙弘之太佞则夏禹汉文之德不难及己

一无逸昔周公作无逸之篇以戒成王其略曰昔商王中宗治民祗惧飨国七十有五年其在高宗不敢荒宁飨国五十有九年厥後立王生则逸不闻小人之劳惟耽乐之从自时厥後亦罔克夀或十年或七八年或五六年或四三年呜呼非爱君忧国之深其言何以至此又曰继自今嗣王无淫于观于逸于游于田无若商王受之迷乱酗于酒德哉小人怨汝詈汝则皇自敬德乱罚无罪杀无辜怨有同是丛于厥身盖人君初务纵欲小人必怨而大臣必谏至于淫刑乱罚以杜言者之口然後流连忘反不闻其过而终至于灭亡故曰无逸之书後王之元龟也唐明皇初即位宋璟为相手写无逸图设於帝座明皇勤於政事遂致开元之治其後宋璟死所献图亦弊而彻去明皇遂怠於政亲见天宝之乱由是观之靡不有初鲜克有终人君诚能谨终如始不敢逸豫则德有尧舜之名体有乔松之夀岂不美哉

右臣闻孟子曰我非尧舜之道不敢以陈於王前今朝廷始初清明臣虽术学浅陋惟是前代圣帝明王所以致治之迹可以为法与夫暴君暗主所以兆乱之道可以为戒者乃敢告於左右古人有言曰舜何人也予何人也夙夜以思去其不如舜者就其如舜者是亦舜而已矣陛下加意无忽则社稷幸甚天下幸甚

知陈州司马光进修心治国之要劄子曰臣伏闻本固则末茂源浊则流浑昔仁宗皇帝擢臣知谏院臣初上殿即言人君之德三曰仁曰明曰武致治之道三曰任官曰信赏曰必罚英宗皇帝时臣曾进历年图其後序言人君之道一其德有三其志亦犹所以事仁宗也大行皇帝新即位擢臣为御史中丞臣初上殿言人君修心治国之要其志亦犹所以事英宗也今上天降灾大行皇帝奄弃天下皇帝陛下新承大统太皇太后同听万几不知臣愚猥蒙访落臣且愧且惧无以塞责谨复以人君修心治国之要为献其志亦犹所以事大行皇帝也所以然者臣历观古今之行事竭尽平生之思虑质诸圣贤之格言治乱安危存亡之道举在於是不可移易是以区区首为累朝言之不知臣者以臣为进迂阔陈熟之语知臣者以臣为识天下之本源也夫治乱安危存亡之本源皆在人君之心仁明武所出於内者也用人赏功罚罪所施於外者也出於内者虽有厚有薄有多有寡禀之自天然好学则知所宜从力行则光美日新矣施於外者施之当则保其治保其安保其存不当则至於乱至於危至於亡行之由己者也所以能当在於至明所以能明在於至公是以明君善用人者博访远举拔其殊尤德行高人谓之贤智勇出衆谓之能贤不必能能不必贤各随所长授以位任有功则赏有罪则罚其人苟贤能虽雠必用其人苟庸愚虽亲必弃赏必有所劝罚必有所惩赏不以喜罚不以怒赏不厚於所爱罸不重於所憎必与一国之人同其好恶是以古者爵人於朝与士共之刑人於市与衆弃之如此安有不当者乎臣故曰所以能当在於至明所以能明在於至公也昔齐桓公置射鈎而使管仲相汉高祖知人善任使苟为不才虽见喜亦弃之苟才矣虽负贩酒徒亡将戍卒亦用之此所以能奋布衣取天下也馆陶公主为子求郎明帝不许而赐钱千万郎贱官也犹惜之况其贵者乎故永平之治至今称之宋高祖事萧太后甚孝太后欲以子道怜为扬州刺史高祖以其贪愚不许故功业之高冠於南朝唐太宗杀建成元吉而用其官属魏郑公王珪等与房杜无异卒得其效宣宗事郑太后甚谨问舅郑光以政事不能对罢其方镇故时人称美谓之小太宗此用人之公明者也韩昭侯惜弊袴不以赐左右之无功者汉高祖深怨雍齿而不忘其功魏太祖勲劳宜赏不吝千金无功望施分毫不与唐宣宗重惜服章故当时得绯紫者以为荣此赏功之公明者也僮牛杀孟丙仲壬立叔孙昭子昭子数其罪而杀之孔子善其不党丁公脱汉高祖於厄高祖以为不忠而斩之武帝妹隆虑公主且死属其子昭平君昭平君杀人武帝流涕而诛之唐明皇弄臣黄?掀捕盗官坠马明皇杖杀之宣宗谓乐工汝惜罗程艺我惜高祖太宗法此罚罪之公明者也臣略举此数者以为明验其余在陛下博览载籍以考之知臣所言不为谬妄臣以一夫之愚不能周知天下之务近曾上奏乞下诏书开言路伏望圣慈早赐施行今并治平四年五月三日上殿劄子具録进呈乞陛下留神幸察

元佑元年光又上奏曰臣等闻王者设官分职居上者所总多故治其大要居下者所分少故治其详细此理势之自然纪纲所由立也是以周官小宰以官府之六属举邦治大事则从其长小事则专逹凡宰相上则启沃人主论道经邦中则选用百官赏功罚罪下则阜安百姓兴利除害乃其职也至於簿领之差失期会之稽违狱讼之曲直胥吏之迁补皆郎吏之任非宰相所宜亲也故人有言察目?者不能见百步见百步者亦不能见目睫言详於近者必略於远谨於细者必遗於大也今尚书省事无大小皆决於仆射自朝至暮省览文书受接辞状未尝暂息精力疲弊於米盐细故其於经国之大体安民之远猷不暇复精思而熟虑恐非朝廷所以责宰相之事业也窃以六曹长官古之六卿事之小者岂可不令专逹臣等商量欲乞今後凡有诏令降付尚书省者仆射左右丞签讫分付六曹誊印符下诸司及诸路诸州施行其臣民所上文字降付尚书省仆射左右丞签讫亦分付六曹本曹尚书侍郎及本厅郎官次第签讫委本厅郎官讨寻公案会问事节相度理道检详条贯下笔判云今欲如何施行次第通呈侍郎尚书若郎官所判已得允当则侍郎签过尚书判决应奏上者具奏上应行下者直行下即未见允当者委侍郎尚书改判事之可否皆决於本曹长官更不经由仆射左右丞即改更条法或奏乞特旨或事体稍大或理有可疑非六曹所能专决者听诣仆射左右丞咨白或具状申都省委仆射左右丞商议或上殿取旨或头签劄子奏闻或乞入熟状或批判指挥其诸色人辞状并只经本曹长官陈过尚书侍郎郎官次第签押判决一如朝廷降下臣民所上文字次第施行若六曹不为收接及久不结絶或判断不当即令经登闻鼓院进状降下尚书省委仆射左右丞判付本省不干碍官员看详定夺若本曹显有不当即行纠劾所贵上下相承各有职分行遣简径事务易集

御史中丞刘挚上疏曰上之所好下必有甚朝廷意在緫核下必有刻薄之行朝廷务行寛大下必有苟简之事习俗怀利迎意趋和所为迎似而非上之意本然也今因革之政本殊而观望之俗故在昨差役初行监司已有迎合争先不校利害一槩定差一路为之骚动者朝廷察其如此固已黜之矣以是观之大约类此向来黜责数人者皆以非法掊克市进害民然非欲使之漫不省事昧者不逹矫枉过正顾可不为之禁哉请立监司考绩之制拜尚书右丞

挚又上言曰臣盖闻传曰朝廷正则百官理又曰衆贤和於朝则万物和於野今夫上之人诚能同德一心徇公忧国则必有和善之政而下无朋比之士苟人有异意转相非疑则必有僻违之政而下有向背之俗於是民被其害矣臣伏见昨者皇帝陛下太皇太后陛下听治之初惠绥天下去民之所同患更法之所不安至於振淹滞绌贪刻发政施命无有虚日故近自畿甸至於海隅莫不鼓舞承风倾耳以听太平而近者一两月以来政事号令之见於施行者旷然希濶中外顒顒无所闻见深求其故皆以谓执政大臣情志不同议论不一之所致也有隂拱以坐观者有阳合而内暌者有强横以肆掣者有忍耻以怀咎者滞事积前相顾而不发故仁泽屯於上而不下庶事壅於朝而不行以至文书稽留人情隔塞圣人之化虽曰久於其道而後成然固有缓急之势今事至轻小明有比例或止於一法令之增损一官吏之废置犹不肯倡端而主论则方今边鄙之大利害赋役之大是非天下百姓之困苦如在倒垂而望解者当谁任其责何时而议也幸遭圣明哀愍元元为庙朝大计而谋国之人方身是恤方私是图坐翫岁月亦可谓不仁矣况今皇帝陛下以盛年居谅闇太皇太后陛下以垂帘而称制於此时也而辅弼不咸相抵相激非独政事壅积而已诚恐疑贰渐深分曹固党使倾险之士煽於其间上下乖戾何事不生此又臣之所为深忧也伏望圣慈深察事变防微杜渐特诏辅臣当务同寅协恭相示以信去其贰志以济国家之事应今来政事之稽滞未决者趣令条上取旨则望圣明发自睿断别白施行以幸天下

监察御史上官均论寛猛二道上奏曰臣闻治天下有二道寛与猛而已寛过则缓而伤义事有废弛之弊猛过则急而伤恩官吏有避法苟免之患术虽不同其蠧政害民一也自熙寜以来朝廷以法度整齐四方诸路监司不能深明朝廷之意往往务为惨核刻深之政郡县望风畏栗大抵以趣办为事类文具而无实不暇长计远虑以便民为意而四方之民有憔悴愁叹之音此伤猛过急之弊也自陛下临御数下德音务从寛大四方欣然仰戴德泽然比闻诸道监司又不能明陛下之美意妄意朝廷风旨一切以苟简纵弛为事疲愞污庸之吏视而不劾纷纠紊缪之政知而不察外求寛厚之名以要誉於一时此矫枉过寛士大夫守义不笃之患也方陛下讲修百度以差役之法行於四方尤在郡县夙夜悉心以推行朝廷爱民之政若怠墯不举委成於胥吏太守玩而不察监司视而不纠养成偷墯苟简之风天下之民必有受其弊者矣臣愿诏四方以不加纠劾如朝廷遣使廉访颇有其实或风闻於上当显责以厉远近庶几按察之吏不敢寛纵郡县之官不敢偷墯人人警惧修职宣布陛下之德泽以惠黎庶

户部尚书李常上奏七事一崇廉耻曰臣闻子贡问何如斯可谓之士矣孔子曰行已有耻孟子曰人不可以无耻无耻之耻无耻矣而管子亦曰礼义廉耻是谓四维古之圣贤所以崇尚廉耻如此其切而後世或置而不察良可骇也昔董仲舒当汉武之时叹廉耻贸乱贤不肖混淆盖廉耻不崇於世则名分不足以塞觊觎赏罚不足以正公罪公议不行人才日坏欲相与隆政治何可得也臣伏见熙宁已还急於事功易於拣拔超越伦等罕循资格谋利者计息以均赏谳狱者巧诋以拜官矫诬倾夺肆不顾忌今虽窒其所以致之之源而流风余焰尚有存者既不修己而以干进为事不务率职而以请托为先每诏下荐士则自媒者盈卿士之门属托者交车马於道违公议者莫愧乖物理者不惩以得为心宁复愧畏此风寖长为弊甚大臣愚欲望圣慈深诏有司训以治体简求忠实廉退之士进之官师以厚薄俗其不惩艾仍委御史台弹劾则人知修方而贤不肖别矣贤不肖别於朝则愚夫陋俗亦知化矣二存乡举曰臣闻周之取士也其书曰使民兴贤出使长之使民兴能入使治之未闻以文章选贤也後世法敝衆弊纷起下之人不复以诚事其上而上之人何复诚信而听之哉此乡举所以终废而试艺之法不可革也今天下三岁一考士初试於乡州再试於京师而官之曾莫原其修之於家行之於乡党朋友为何如也士知不考其素而唯文章之工宁复有自重自修之志哉设有自重自修之士资质粹美问学深博其忠足以事君其才足以治民而不幸不工於文章则终身不得齿士版立朝廷矣岂不可为之长太息也今有径寸之璧弃置而不贡之朝莫不为之恨自重自修之士不贵於珠玉哉此臣所以为朝廷惜也臣愚欲乞诏天下州郡当贡士之岁许於解额内弗试而贡一人择乡党孝悌忠信通博之士俾其间闾里之善士以告守令守令伺察而告之监司监司核实果否而上之礼部萃而察之考其所学等差而上之朝廷朝廷随其等差参诸贡士而官之仍命有司立为条约无则阙之有其人而不贡则治之举非其人则坐之如此在天下之士各知修方以行己则以文章选士之弊有时而衰矣三别守宰曰臣伏以四海九州之大生齿之夥朝廷不得家治而人教之也为之衆建州县张设官吏约以诏条使人循理而趋善安土而乐生虽然朝夕与民相亲而致感者莫如县令郡守次之监司又次之今吏部之格虽曰以举官为县令然则未必其真可以为县令者也县令虽以举官而为知县所举者亦未必真善治民者也以未必真善治民者积三四任而为知州其才亦未必真能为州者也如此而欲望州县皆治何可得也盖其才不可以为县令者常为掾丞可也不可以为知州者常为佐贰可也臣愚欲乞别异守宰与掾丞佐贰为二途使才不为守宰者终身为掾丞佐贰才可以长民化下者虽久为守宰可也虽然於守宰以择监司或进为朝廷之官如此则才否分而人品别矣今诚能於州掾县佐选其人可为县令者授之中下之县县治矣授之上县上县又治矣授之以难治之县难治之县至一再皆治也擢之为知州初则授之以中下之州中下之州既治矣使剧州剧州又治矣而其人不可为监司为省府卿士以备选擢者未之有也若才不可以为县也虽积岁益久而寡过也不害其进官而为幕职州佐也夫才不可长民而为幕职州佐以终其身盖亦幸矣夫何恨哉四废?贪曰臣闻为国家者择士而官之非以幸其身为民而图治也制禄而颁之非以厚其家代耕而养廉也今税民之粟帛损邦之货泉随其爵位而禄之矣贪污之士以赇抵罪者岁不可胜数非独为士者上负邦家亦朝廷法制有以召致之然也今吏部四选附籍者几三万员而在选者常以数千员贤愚弗别廉污杂处客食旅馆或逾年而得一阙更两岁而及其期官冗员多莫如今日臣愚窃以谓仕於朝而食人禄矣公私过各或不得免而肆然犯法以?获罪其迹显着尚足矜耶而使之因缘赦宥积累期限而叙复之何也欲望诏有司凡以正赃抵罪者一切废置示弗复用其或才能卓异不幸絓误也命卿士以名上之付有司以议之或有可取也降等而官之终弗变也卿士同其罪则官澄而冗革矣五谨疑狱曰臣闻易曰君子以明慎用刑而不留狱书曰与其杀不辜宁失不经夫天下之大四海之广狱讼至繁官吏至衆盖狱讼繁则不得无可疑可愍之情官吏衆则不必皆明习法律之士前日愆雨之初臣不避诛戮尝陈所以致旱之因矣我朝累圣临御钦慎庶狱上遵先王之戒方州之请多原情而蒙贷矣夫以先王之圣智犹曰宁失不经今方州所请将事深文而务杀之耶又因以罪其官吏官吏畏罪则取可疑可愍者迁情就法而杀之矣安事上请而取咎悔也哉况夫官吏之愚难以遍晓而务在免过希合臣愚伏望朝廷以前日所降诏旨特加修明广示海宇俾可疑可愍之狱皆如平日以其实情上请付有司议之或失於妄情也亦如昔日特放其罪如此则疑情愍狱皆得以上闻而好生之德周四海矣六择儒帅曰臣闻用师之所先财用积器械利城垒坚士卒练将帅择五者具胜敌之能事毕矣先帝忧勤积岁以储兵备今粗会常平等积钱余五万贯谷帛匹斛亦复称是财用不谓不积矣熙宁以来萃羽毛齿革之材讲犀利之要巧者奏工殆余十年械器不谓不利矣增城筑堡择当要处守御之方无不详尽城壁不谓不坚矣行阵坐作引弓蹶弩撃刺之法靡不讲究士卒不谓不练矣虎貔之勇有功必赏赐官授节超逾伦等将帅不谓不择矣虽然吴子曰凡人论将常观於勇勇之为将万分之一盖言以勇择将未尽其要勇敢之将迎敌以取胜可也若其制列城专一道抚百万之衆驭虣武之佐失所能任孙子曰将者智信仁勇严也以是言之非通儒学士知国体者不足与知此臣不敢远陈古事在仁祖时盖非范仲淹韩琦龎籍之徒不用也然今者所当择者臣窃冀朝廷加虑而深思也七修役法曰臣闻古者用民之力岁不过三日而使之以时人不告病後世则不然极人力而疲之莫之愍也昔者疲民之力莫甚於差役差役之甚至有破民家产卖及妻孥以滨死者熙宁元丰之间以差役为病民也使一切输钱於县官官为赋闲民而役之方是时朝廷改法则意在息民议法之臣以寛剩为事平民输之岁觉不逮复思差科之为幸也今者既诏有司讲明差法前日所谓破家产之弊悉已镌除而是非犹兴议论未一皆以谓上户特幸中户役并上户特幸则求所以抑兼并而均民力中户役并则其为病有过於输钱臣愚以谓法无新陈便民者良法也论无彼已可久者确论也欲望朝廷命有司考二法之至要而裁取之参公论之可行而修定之使人便而久行百世无敝岂不善哉此不役法於四方而付其书於户部以臣之愚见其必可久也欲乞再承诏旨许自邦畿以及诸路先召畿令因版籍即新书而裁损之次召近畿数路监司如畿县之法自近以逮远因可以革非不踰岁而天下之役书全矣夫为法之大及物之衆休戚所系治忽随之为国家者可不慎哉臣所以不敢冒鈇钺之诛而不能终嘿也

历代名臣奏议卷三十九








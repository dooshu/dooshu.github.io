卷五


【梵琦：词作32首】

○渔家傲

娑婆苦十六首

听说娑婆无量苦。能令智者增忧怖。寿命百年如晓露。君须悟。一般生死无穷富。绿发红颜留不住。英雄尽向何方去。回首北邙山下路。斜阳暮。千千万万寒鸦度。

○渔家傲

听说娑婆无量苦。风前陡觉双眉竖。贪欲如狼嗔猛虎。魔军主。张弓架箭痴男女。日月往来寒又暑。乾坤开合晴还雨。白骨茫茫销作土。嗟今古。何人踏着无生路。

○渔家傲

听说娑婆无量苦。千思万算劳肠肚。地水火风争胜负。何牢固。到头尽化微尘去。一颗心珠离染污。声前色后常披露。打破髑髅无觅处。除非悟。如来金口亲分付。

○渔家傲

听说娑婆无量苦。死生总作轮回主。六贼操刀为伴侣。同居住。何曾顷刻抛离去。功德天和黑暗女。两人最是难相聚。有智主人俱不取。依吾语。从今更莫登门户。

○渔家傲

听说娑婆无量苦。箧中四大蚖蛇聚。重者好沉轻好举。相凌侮。况兼合宅空无主。早觉参差梁与柱。风飘雨打难撑拄。毕竟由他倾坏去。教人惧。不如觅个安身处。

○渔家傲

听说娑婆无量苦。人皆染色贪尊俎。玉镂笙箫金贴鼓。长鼓舞。梨园弟子邯郸女。冬衣紫貂春白苎。凉亭暖阁消寒暑。一旦神魂归地府。应难取。空教泪点多如雨。

○渔家傲

听说娑婆无量苦。为君一一分明举。风俗淫邪人跋扈。多囹圄。命终未免沉冥府。检点恶名看罪簿。因兹惹起阎罗怒。炉炭镬汤烧又煮。争容汝。自家作业非人与。

○渔家傲

听说娑婆无量苦。高夸富足惭贫窶。无食无衣无栋宇。悬空釜。举头又见红轮午。只有磵边芹可食。黄昏坐听饥肠语。多粟多金多子女。同欢聚。看来总是前生注。

○渔家傲

听说娑婆无量苦。家家未免为商贾。出入江山多险阻。非吾土。磨牙噬肉遭人虎。魂魄欲归迷去所。烟横北岭云南坞。一望连天皆莽卤。知何许。荒村飒飒风吹雨。

○渔家傲

听说娑婆无量苦。人当乱世投军旅。寇至不分男与女。摧腰膂。鸣蝉竟断螳螂斧。纵有才能超卒伍。几人衣锦还乡土。燕颔虎头封万户。虚相误。奈何李广逢奇数。

○渔家傲

听说娑婆无量苦。凶兵解散还屯聚。昨日为齐今日楚。更奴虏。乾坤毕竟归神武。赵括才疏空自许。强秦用间欺其主。四十万军生入土。悲前古。至今鬼哭长平下。

○渔家傲

听说娑婆无量苦。星分海角船居户。东望扶桑朝日吐。迷洲渚。炮车云起青天雨。卸却云帆停却橹。打头风急鲸鱼舞。滚滚潮声喧万鼓。愁肝腑。遭逢患难谁依怙。

○渔家傲

听说娑婆无量苦。茶盐坑冶仓场务。损折课程遭箠楚。赔官府。倾家卖产输儿女。口体将何充粒缕。飘蓬未有栖迟所。苛政酷于蛇与虎。争容诉。劝君莫犯雷霆怒。

○渔家傲

听说娑婆无量苦。如今业债前来负。贼劫货财身被虏。逢狼虎。挑生咒死兼巫蛊。奴婢辛勤依恶主。黑疮白癞聋和瞽。丑恶愚痴相与处。谁怜汝。发心归命慈悲父。

○渔家傲

听说娑婆无量苦。横遭狱讼拘官府。大杖击身疮未愈。重鞭楚。血流满地青蝇聚。牒诉纷纷皆妄语。无人敢打登闻鼓。天上群仙司下土。能轻举。何时一降幽囚所。

○渔家傲

听说娑婆无量苦。三农望断海天雨。车水种苗苗不举。难禁暑。被风扇作荒茅聚。久旱掘泉唯见土。海潮又入蒹葭浦。南北东西皆斥卤。枯禾黍。官粮更要徵民户。

○渔家傲

听说西方无量乐。三贤十圣同依托。稽首弥陀圆满觉。长参学。川流赴海尘成岳。佛性在躬如玉璞。须凭巧匠勤雕琢。凡圣皆由心所作。难描邈。华台宝座珠璎珞。

西方乐

○渔家傲

听说西方无量乐。庄严七宝为楼阁。玛瑙珊瑚兼琥珀。光堪摘。金绳界道何辉赫。宝树灵禽皆化作。满地凫雁鸳鸯鹤。鹦鹉频伽并孔雀。争鸣跃。更看朵朵金莲折。

○渔家傲

听说西方无量乐。琉璃田地金城郭。翡翠鲜明珠磊落。莲披萼。几多青赤并黄白。大士声闻随所适。天华烂漫沾衣裓。各各化身千百亿。神通力。须臾游遍微尘国。

○渔家傲

听说西方无量乐。法王治化消诸恶。天上人间元不隔。相参错。圣凡平等同圆觉。长见宝花空际落。朝朝暮暮闻音乐。衣食自然非造作。香台阁。遍周国界常宽廓。

○渔家傲

听说西方无量乐。凡夫浅智难图度。随有愿度无不获。何劳萦。珠衣绮馔黄金宅。地似掌平尤广博。八功德水非穿凿。白藕花中胎可托。三生约。如今岂可轻抛却。

○渔家傲

听说西方无量乐。君王便是如来作。不立三光并五岳。除沟壑。红霞紫雾长笼络。四八仪容金闪烁。钵中美味随斟酌。发愿往生真上策。堪呵责。死生路上飘蓬客。

○渔家傲

听说西方无量乐。风林水鸟声交作。法句时时相警觉。贪嗔薄。能教有学成无学。不染六尘离五浊。如蝉蛇去无明壳。肯受涅盘生死缚。空捞摸。语言文字皆糟粕。

○渔家傲

听说西方无量乐。一闻妙道忘知觉。胸次不留元字脚。真标客。光明遍界红轮赫。鹏翅展开沧海窄。谁能更问篱边雀。多少凡毛并圣角。都拈却。尘尘刹那归无着。

○渔家傲

听说西方无量乐。长生不假神仙药。胎就眼开花正拆。心彰灼。永为自在逍遥客。来度众生离火宅。命终免被阎王责。露地牛儿如雪白。无鞭索。黄金地上从跳跃。

○渔家傲

听说西方无量乐。娑婆已悔从前错。佛号自呼还自讷。思量着。惟心净土谁云隔。一贯由来双五百。婴儿谩把空拳吓。拟议不来遭一掴。诸禅客。凡情圣解曾销铄。

○渔家傲

听说西方无量乐。四方上下天垂幕。不比娑婆田地恶。无垠堮。纯将一片琉璃作。能扫爱河波浪涸。尽翻苦树枝条落。智焰争容蚊蚋泊。神超卓。径登广大毗卢阁。

○渔家傲

听说西方无量乐。且教影与形商略。收拾神情归淡泊。重磨削。觚圆更复雕为朴。世事休休还莫莫。谁论天爵并人爵。一念未生谁善恶。俄然觉。紫鳞掣断黄金索。

○渔家傲

听说西方无量乐。未曾闻见须扬榷。异宝奇珍光间错。同栖泊。如来大士并缘觉。诸上善人皆许诺。谈空说苦相酬酢。百騺群中随一鹗。翔寥廓。从兹永断凡夫恶。

○渔家傲

听说西方无量乐。乐邦是我心开拓。根阙女人皆不着。谁强弱。一人一朵金莲萼。行树七重珠网络。宝楼风韵金铃铎。天上乐音相间作。须诚悫。返闻自性同先觉。

○渔家傲

听说西方无量乐。娑婆自恨身飘泊。注想存心连晦朔。归皇觉。全台接引休忘约。架厦区区同燕雀。成桥渺渺随乌鹊。早晚无常来逼迫。难推却。西游快展摩霄翮。

○渔家傲

听说西方无量乐。弥陀圣主垂恩泽。洗我禅心清且白。难寻迹。月光倒射寒潭碧。旧债新冤都解释。通身变作黄金色。一念须臾圆万德。真奇特。十方拂授如来职。

以上西斋净土诗卷三

【冯延登：词作1首】

○玉楼春

宴河中瑞云亭

长原迤逦孤麋卧。野色微茫河界破。草承行屦绿云深，花触飞丸红雨妥。高亭初试煎花火。醉玉渐哗春满座。行杯莫压转筹频，佳节等闲飞鸟过。

中州乐府

【冯子翼：词作1首】

○江城子

胭脂坡上月如钩。问青楼。觅温柔。庭院深沈，窗户掩清秋。月下香云娇堕砌，花气重，酒光浮。清歌皓齿艳明眸。锦缠头。若为酬。门外三更，灯影立骅骝。结习未忘吾老矣。烦恼梦，赴东流。

中州乐府

【冯子振：词作41首】

○鹧鸪天

赠珠帘秀

凭倚东风远映楼。流莺窥面燕低头。虾须瘦影纤纤织，龟背香纹细细浮。红雾敛，彩云收。海霞为带月为钩。夜来卷尽西山雨，不着人间半点愁。

青楼集

○鹦鹉曲

序云，白无咎有鹦鹉曲云，侬家鹦鹉洲边住。是个认字渔父。浪花中一叶扁舟，睡江南烟雨。觉来时满眼青山，抖擞绿蓑归去。算从前错怨天公，甚也有安排我处。余壬寅岁，留上京，有北京伶妇御园秀之属，相从风雪中，恨此曲无续之者。且谓前后多亲炙士大夫，拘於韵度，如第一个父字，便难下语，又甚也有安排我处，甚字必须去声字，我字必须上声这，音律始谐，不然不可歌，此一节又难下语。诸公举酒，索余和之，以汴吴上都天京风景试续之山亭逸兴

嵯峨峰顶移家住。是个不唧留樵父。烂柯时树老无花，叶叶枝枝风雨。故人曾唤我归来，却道不如休去。指门前万叠云山，是不费青蚨买处。

○鹦鹉曲

荣华短梦

朱门空宅无人住。村院快活煞耕父。霎时间富贵虚花，落叶西风残雨。总不如水北相逢，一棹木兰舟去。待霜前雪后梅开，傍几曲寒潭浅处。

○鹦鹉曲

愚翁放浪

东家西舍随缘住。是个忒老实愚父。赏花时暖薄寒轻，彻夜无风无雨。占长红小白园亭，烂醉不教人去。笑长安利锁名缰，定没个身心稳处。

○鹦鹉曲

农夫渴雨

年年牛背扶犁住。近日最懊恼杀农父。稻苗肥恰待抽花，渴煞青天雷雨。恨残霞不近人情，截断玉虹南去。望人间三尺甘霖，看一片闲云起处。

○鹦鹉曲

燕南百五

东风留得轻寒住。百五闹蝶母蜂父。好花枝半出墙头，几点清明微雨。绣弯弯湿透罗鞋，绮陌踏青回去。约明朝后日重来，靠浅紫深红暖处。

○鹦鹉曲

故园归计

重来京国多时住。恰做了白发伧父。十年枕上家山，负我湘烟潇雨。断回肠一首阳关，早晚马头南去。对吴山结个茅庵，画不尽西湖巧处。

○鹦鹉曲

野渡新晴

孤村三两人家住。终日对野叟田父。说今朝绿水平桥，昨日溪南新雨。碧天边云归岩穴，白鹭一行飞去。便芒鞋竹杖行春，问底是青帘舞处。

○鹦鹉曲

渔父

沙鸥滩鹭褵依住。镇日坐钓叟纶父。趁斜阳晒网收竿，又是南风催雨。绿杨堤忘系孤桥，白浪打将船去。想明朝月落潮平，在掩映芦花浅处。

○鹦鹉曲

市朝归兴

山林朝市都曾住。忠孝两字报君父。利名场反覆如云，又要商量阴雨。便天公有眼难开，袖手不如家去。更蛾眉强学时妆，是老子平生懒处。

○鹦鹉曲

陆羽风流

儿啼漂向波心住。舍得陆羽唤谁父。杜司空席上从容，点出茶瓯花雨。散蓬莱两腋清风，未便玉川仙去。待中泠一滴分时，看满注黄金鼎处。

○鹦鹉曲

顾渚紫笋

春风阳羡微喧住。顾渚问苕叟吴父。一枪旗紫笋灵芽，摘得和烟和雨。焙香时碾落云飞，纸上凤鸾衔去。玉皇前宝鼎亲尝，味恰到才情写处。

○鹦鹉曲

园父

紫门鸡犬山前住。笑语听伛背园父。辘轳边抱瓮浇畦，点点阳春膏雨。菜花间蝶也飞来，又趁暖风双去。杏梢红韭嫩泉香，是老瓦盆边饮处。

○鹦鹉曲

野客

春归不恋风光住。向老拙问讯槎父。叹匡山李白飘零，寂寞长安花雨。指沧溟铁网珊瑚，袖卷钓竿西去。锦袍空醉墨淋漓，是万古声名响处。

○鹦鹉曲

城南秋思

新凉时节城南住。灯火诵鲁国尼父。到秋来宋玉生悲，不赋高唐云雨。一声声只在芭蕉，断送别离人去。甚河桥柳树全疏，恨正在长亭短处。

○鹦鹉曲

赤壁怀古

茅庐诸葛亲曾住。早赚出抱膝梁父。笑谈间汉鼎三分，不记得南阳耕雨。叹西风卷尽豪华，往事大江东去。彻如今话说渔樵，算也是英雄了处。

○鹦鹉曲

处士虚名

高人谁恋朝中住。自古便有个巢父。子陵滩钓得虚名，几度桐江春雨。睡神仙别有陈抟，拂袖华山归去。漫纷纷少室终南，怎不是神仙隐处。

○鹦鹉曲

洞庭钓客

年光流水何曾住。早忘却姓吕岩父。记蓬莱阆苑相逢，一别风流如雨。算人间碧海桑田，只似燕鸿来去。岳阳楼剑气凌云，度老树神仙此处。

○鹦鹉曲

黄阁清风

箕尾传说商岩住。空桑子伊尹无父。汉萧何昂宿分英，李靖唐时行雨。出山来济了苍生，却卷白云闲去。一千年黄阁清风，是万古声名响处。

○鹦鹉曲

夷门怀古

人生只合梁园住。快活煞几个白头父。指他家五辈风流，睡足胭脂坡雨。说宣和锦片繁华，辇路看元宵去。马行街直转州桥，相国寺灯楼几处。

○鹦鹉曲

都门感旧

都门花月蹉跎住。恰做了白发伧父。酒微醒曲榭回廊，忘却天街酥雨。晓锺残红被留温，又逐马蹄声去。恨无题亭影楼心，画不就愁城惨处。

○鹦鹉曲

磻溪故事

非熊无梦淹留住。吕望八十钓鱼父。白头翁晚遇文王，闲煞磻溪蓑雨。运来时表海封齐，放下一钩丝去。至今人想像筌箵，靠藓石苔矶稳处。

○鹦鹉曲

泣江妇

曹娥江主婆娑住。五月五水面迎父。蔡中郎幼妇碑阴，古刻荒云深雨。夏侯瞒智肖杨修，强说不多来去。怕文章泄漏风光，谜语到难开口处。

○鹦鹉曲

兰亭手卷

兰亭不肯昭陵住。老逸少是献之父。过江来定武残碑，剥落刓烟剜雨。纵新新茧纸临摹，乐事赏心俱去。永和年小草斜行，到野鹜家鸡窘处。

○鹦鹉曲

庞隐图

团栾话里禅龛住。灵昭女对老庞父。利名心不挂丝毫，更肯沾风粘雨。叹黄金散尽还家，逝水看流年去。只寻常卖簟篱休，这眷属今无讨处。

○鹦鹉曲

拔宅冲生图

淮南仙客蓬莱住。发漆黑变雪髯父。八公山九转丹成，洗尽腥风醎雨。想云霄犬吠鸡鸣，拔宅向青霄去。劝长安热客回头，镜影到流年老处。

○鹦鹉曲

忆西湖

吴侬生长西湖住。舣画舫听棹歌父。苏堤万柳春残，曲院风荷番雨。草萋萋一道腰裙，软绿断桥斜去。判兴亡说向林逋，醉梅屋梅梢偃处。

○鹦鹉曲

感事

江湖难比山林住。种果父胜刺船父。看春花又看秋花，不管颠风狂雨。尽人间白浪滔天，我自醉歌眠去。到中流手脚忙时，则靠着柴扉深处。

○鹦鹉曲

买臣负薪手卷

赭肩腰斧登山住。耐得苦是采薪父。乱云升急澍飞来，拗青松遮风雨。记年时雪断溪桥，脱度前湾归去。买臣妻富贵休休，气焰到寒灰舞处。

○鹦鹉曲

燕南八景

芦沟清绝霜晨住。步落月问倚阑父。蓟门东直下金台，仰看楼台飞雨。道陵前夕照苍茫，叠翠望居庸去。玉泉边一派西山，太液畔秋风紧处。

○鹦鹉曲

松林

山围行殿周遭住。万里看牧羊父。听神榆树北车声，满载松林寒雨。应昌南旧日长城，带取上京愁去。又秋风落雁归鸿，怎说到无言语处。

○鹦鹉曲

至上京

澶河西北征鞍住。古道上不见耕父。白茫茫细草平沙，日日金莲川雨。李陵台往事休休，万里漠长城去。趁燕南落叶归来，怕迤逦飞狐冷处。

○鹦鹉曲

忆难鸣山旧游

鸡鸣山下荒丘住。客吊古问驿亭父。几何年野屋丛祠，灭没犁烟锄雨。默寻思半晌无言，逆旅又催人去。指峰前代好磨笄，是血泪当时洒处。

○鹦鹉曲

南城赠丹砂道伴

长松苍鹤相依住。骨老健称褐衣父。坐烧丹忘记春秋，自在溪风山雨。有人来不问亲疏，淡饭一杯茶去。要茅檐卧看闲云，梅影转幽窗雅处。

○鹦鹉曲

别意

花骢嘶断留侬住。满酌酒劝据鞍父。柳青青万里初程，点染阳关朝雨。怨春风雁不回头，一个个背人飞去。望河桥敛衽频啼，早蓦到长亭短处。

以上三十六首见太平乐府卷一，用隋树森校本

○鹦鹉曲

钱塘初夏

钱塘江上亲曾住。司马槱不是村父。缕金衣唱彻流年，几阵纱窗梅雨。梦回时不见犀梳，燕子又衔春去。便人间月缺花残，是小小香魂断处。

○鹦鹉曲

溪山小景

长绳短系虚名住。倾浊酒劝邻父。草亭前矮树当门，画出轻烟疏雨。看燕南陌上红尘，马耳北风吹去。一年年月夜花朝，自占取溪山好处。

○鹦鹉曲

四皓屏

张良更姓记桥住。夜待旦遇个师父。一编书不为封留，字字咸阳膏雨。借箸筹灭项兴刘，到底学神仙去。待商山西皓还山，再不恋人间险处。

○鹦鹉曲

逃吴辞楚无家住。解宝剑赠津父。十年间隶越鞭荆，怒卷秋江潮雨。想空城组练三千，白马素车回去。又逡巡月上波平，暮色在烟光紫处。

○鹦鹉曲

青衫司马江州住。月夜笛厌听村父。甚有传旧谱琵琶，切切嘈嘈檐雨。薄情郎又泛茶船，近日又浮梁去。说相逢总是天涯，诉不尽柔肠苦处。

○鹦鹉曲

才郎于祐咸阳住。是个不识字的田父。御沟西绿水东流，乍歇长安秋雨。恨匆匆一片题情，红叶为谁流去。恰殷勤离得深宫，便得到人间好处。

【冯尊师：词作24首】

○苏武慢

饭了从容，消闲策杖，野望有何凭仗。帆归远浦，鹭立汀洲，千树好花微放。芳草池塘，锦江楼阁，隐隐云埋青嶂。向东郊、极目天涯，不见故人惆怅。归去也、翠麓崎岖，林峦掩映，消遣晚来情况。幽禽巧语，弱柳摇金，绿影小桥清响。挥扫龙蛇，领略风光，陶写丹青吟唱。这云山好景，物外烟霞，几人能访。

○苏武慢

返照回光，终焉活计，何处可为依托。凋零郑圃，竹坞松溪，林下胜游行乐。霞友云朋，水色山光，幽隐烟萝岩壑。更堂堂、气概摩天，一点浩然廖廓。堪爱处、蝶戏花梢，苔生石径，风细日高帘幕。清虚器量，咀嚼乾坤，高迈市朝欢约。疏葛宽裁，瘦玉横拖，笑傲东篱吟酌。把真情欲写，柰何尘世，故人萧索。

○苏武慢

识破尘寰，樊笼跳出，飘荡幸无拘束。萍踪自在，雅操孤高，还若野云麋鹿。遇坎乘流，混俗和光，知止有何荣辱。恣陶陶、海上人间，不管岁华催促。从此后、笔砚生尘，蝇蜗绝念，安分翠微云屋。般般放下，事事都休，静对小轩梅竹。一味疏慵，万古淳风，便是真常清福。任群情昼夜，世路奔波，竞争蛮触。

○苏武慢

梦断槐宫，倚天长啸，勘破物情今古。担簦映雪，射虎诛龙，曾把少年身误。金谷繁华，汉苑秦宫，空有落花飞絮。叹浮生、终日茫茫，谁肯死前回顾。争似我、玉麈清谈，金徽雅弄，高卧洞天门户。逍遥畎亩，肆任情怀，闲伴蓼汀鸥鹭。收拾生涯，紫蟹黄柑，江上一蓑烟雨。醉归来、依旧芦花深处，月明幽浦。

○苏武慢

试问禅关，参求无数，往往到头虚老。磨砖作镜，积雪为粮，迷了几多年少。毛吞大海，芥纳须弥，金色头陀微笑。悟时超、十地三乘，凝滞四生六道。谁听得、绝相岩前，无阴树下，杜宇一声春晓。曹溪路险，鹫岭云深，此处故人音窅。千丈冰崖、五叶莲开，古殿帘垂香袅。免葛藤丛里，婆娑游子，梦魂颠倒。

○苏武慢

出世登真，须凭刚志，决要顿开灵慧。消尘止念，绝爱忘忧，恬淡自然知味。雷震一声，火发三田，半夜乌飞千里。透帘帏、铅鼎温温，恣饮玉壶香腻。堪下手、策凤攀鸾，烹金间木，游赏洞房佳瑞。倾光吐秀，塞海冲山，真气遍充天地。乘履风云，摘骑日月，不比寻常儿戏。把玄珠收取，大罗归去，圣贤同域。

○苏武慢

大道幽深，如何消息，说破鬼神惊骇。挟藏宇宙，剖判玄元，真乐世间无赛。灵鹫峰前，宝珠拈出，明显玉般光彩。照乾坤、上下群生，知者寿同山海。最至极、翠霭轻分，琼花乱坠，空里结成雯盖。金身玉骨，月帔星冠，符合水晶天籁。清净门庭，圣贤风范，千古俨然常在。愿学人、达此希夷微理，共游方外。

○苏武慢

避世安时，同尘处顺，渊默至人谁识。鹑居鷇食，藓径萝龛，深密养廉宁极。浮枕有定，出入无方，逆顺神机难测。乐箪瓢、笑傲林泉，未肯折腰形役。当此际、棐几松窗，唇歌舌弹，渴饮玉壶春色。一怀皓月，两袖清风，真个个中消息。方外生涯，静中意味，不许等闲攀摘。待迷云、吹散玉绳高洁，自知端的。

○苏武慢

堪叹群情，迷津宛转，飘荡甚时休歇。争头竞角，抵死漫生，一向恋家贪业。利锁名缰，欲浪恩山，酒市花衢颠蹶。骋喽啰似蚁循环，不念鬓华如雪。谁肯向、大朴林中，无为乡里，闲伴老聃庄列。珠获象罔，梦断华胥，高枕洞天日月。三界廓然，八表冲虚，湛湛灵光通彻。这逍遥劫外，妙哉真乐，世间难说。

○苏武慢

过隙年光，如毛尘事，暗把物情移换。浮生扰扰，背觉随尘，酒色利名萦绊。凭君看取，历代英雄，楚越周秦唐汉。漫遗留、坏冢颓碑，千古是非不断。闻早悟、碧玉壶中，白云堆里，别有翠霞宫殿。三天雅会，五彩光攒，朝赴紫微琼宴。阆苑瑶池，绛阙清都，信任逍遥游玩。笑愚顽苦海，贩骨无休，往来流转。

○苏武慢

悟人曹溪，鹤冲霄汉，云水道人活计。临川举楫，对镜掷钩，涝漉锦鳞红鲤。风送渔舟，透人双峰，影里骇然明霁。见烟霞、极目金丹，一粒贵珍难比。玄妙处、太一含真，玄元成象，升降个中无滞。坚持九载，志炼三千，精进五华琼液。都在灵源，洞彻神光，真境了然超彼。这长生久视，天机深奥，上仙真理。

○苏武慢

创建灵坛，初修丹灶，保养太和真命。风上虎啸，火起龙腾，燮理要依时令。金木交并，斗觉天关，旋绕涤除心径。睹玄珠、一粒流霞，闪烁送归金鼎。壶中景、造化希夷，玄机要妙，点制魄仙魂圣。元中体用，旨里明真，悟得本来真性。还返无穷，渐入清阳，仙境照盈虚静。这一轮明月，年年蒙蔽，豁然开莹。

○苏武慢

运气吞霞，乘风饮露，须列五云为则。南山赤凤，北海乌龟，坚志用心求得。铅汞相迎，造化炉中，烹就一丸端的。这阴阳、神用虚无，长养浩然消息。玄关悟、到此方知，盲聋耳目，得遇至人开剔。用符妙道，默运玄机，琼液转流增益。云水清闲，太虚空寂，寥廓本无踪迹。这金丹一诀，平生疑难，涣然冰释。

○苏武慢

日月高奔，金波满泛，七返九还延祚。真精应物，大道潜身，恍惚妙通玄路。直待阳生，造化神丹，龙虎紫霄天府。这瑶函、宝篆天机，须仗至人开悟。长生道、固蒂深根，仙家活计，烹炼汞铅为务。炉辉五彩，鼎耀三光，识取本来宗祖。明月楼前，睹个金蝉，飞舞翠峰明宇。把凌云一志，精诚精进，上仙科举

○苏武慢

元气充餐，麻衣遮体，万事转头何济。黄芽白雪，黑水红云，轩帝注传名世。深谢名师，说破希夷，妙理本来精粹。把仙胎、养就云＊，缭绕万神咸备。持造化、个个圆成，人人具足，一气返还资质。周游八景，遍赏三山，不离目前亲诣。堪笑迷途，岂识阴阳，宗祖任教邪魅。炼金丹、悉是乾坤英秀，闲生豪气。

○苏武慢

绝粒停厨，餐霞饮露，返照自然相制。铅生五彩，汞发三光，方显大丹苗裔。开启朱扉，跃出金乌，飞入玉蟾宫里。把阴阳、交会神炉，烹就浩然真体。虚无内、紫气盘旋，玄珠闪铄，射透混成宗睿。忘机修道，隐迹求仙，常默心无凋弊。贪恋荣华，误了赫赫神丹，恣情抛弃。有人人识道，专精谨守，决然超彼。

○苏武慢

洞晓玄机，深明丹奥，赖与祖宗符契。龙耕虎种，玉液金芝，好个道家活计。丹灶容光，睹个婴儿，旋绕惊天骇地。驭紫云、翠凤相迎，真的上仙苗裔。三阳首、玉药天香，琪花宝树，掩映瑞云佳丽。天光潋滟，桂影扶疏，鲲化大鹏相继。休谓狂言，性理分明，消息至人才艺。在英豪决烈，精诚果敢，性情高志。

○苏武慢

志气凌云，精神英秀，得脱遍求真理。虚空炉户，自已天真，遭遇便能修制。师不高明，咫尺如隔，千里安分真伪。这黄芽赤髓，时人皆有，柰何愚昧。真烈士、斡运机关，凿开混沌，夺得夜明如意。辉辉宝盖，赫赫灵光，影隐大渊无滞。休纵心猿，盗了金鼎还丹，谩劳虚费。起三阳真火，时时烹炼，九还逃避。

○苏武慢

冒雪冲霜，迎风沐雨，得遇至人开悟。通微入妙，起死回生，可谓炼丹规矩。离坎相交，反覆阴阳，须藉木龙金虎。把乾坤鼎器，五行罗列，煅圭成土。玄妙处、种就黄芽，烧成丹药，此理向谁分诉。玻璃凤孕，碧玉龙珠，飞出瑞云深处。摯电摇空，諕得三尸奔走，六贼逃去。显仙胎飞舞，五云缭绕，乐声齐举。

○苏武慢

静室修心，云山养道，几个遇人传诀。钻攒八卦，鼎备三才，修建道家基业。阴与阳并，斡转枢机，旋走虎龙蟠结。这天机逆顺，学流不晓，岂能分别。希夷理、瑞气腾腾，祥云霭霭，紫雾罩笼金阙。千神咸备，万化全成，方应大丹熟也。琪树瑶花，遍满虚无真景，翠红相列。观心澄晓月，清风满目，洞天清彻。

以上二十首见鸣鹤余音卷二

○春从天上来

大道幽玄。似月满寒空，水湛深渊。皎洁澄清，鉴物无私，端的此理难言。问高人遥指，指落花飞絮翩翩。草连天。叹黄花翠竹，何异真禅。云山万重断续，更寂寥溪壑，冷浸石田。雾锁松亭，风轻兰榭，时凭净几忘诠。对虚堂潇洒，灰心性一味翛然。与谁传。有瓶盂灯火，瓦鼎沉烟。

鸣鹤余音卷一

○玩瑶台（北曲）

直指玄元路。叹苦海迷人不悟。在目前平平稳稳，又无眦险难相阻。把万缘一切放下，他自有圣贤提举。似断云野鹤飞腾，向物外青霄信步。庆会神仙侣。渴时饮蟠桃醁醑。出入在星楼月殿，笑人间生死今古。跨彩凤祥鸾上太虚，归来卧碧霞深处。这逍遥活计难传，分付与蓬莱伴侣。

○满江红

寒暑相催，俄然又秋传□信。惊往事几番成败，百年如瞬。轩冕未酬黄卷志，琴书早赋青山隐。占五湖烟月乐希夷，无盈损。人间事，多愁恨。方外趣，别风韵。这瀛洲宁美，玉堂金印。徇物情怀儿女操，摩天头角神仙分。看碧霄归去彩凤迎，白云引。

鸣鹤余音卷二

○沁园春

旷劫威音，顿悟之时，不假外缘。任腾腾兀兀，天涯海角，闲云野鹤，岂管流年。月下风前，逍遥自在，兴则高歌困则眠。回头处，落花飞絮，远水轻烟。本来无说无传，道乃□强名岂有禅。这桃红柳绿，自然消息，何须扭捏，击竹拈莲。大相无形，真空非有，论甚纤毫与大千。石狮子，敢胡言貉语，说地谈天。

鸣鹤余音卷三

【傅按察：词作1首】

○鸭头绿

钱塘怀古

静中看。记昔日淮山隐隐，宛若虎踞龙盘。下樊襄、指挥湘汉，鞭云骑、围绕江干。势不成三，时当混一，过唐之数不为难。陈桥驿、孤儿寡妇，久假当还。挂征帆、龙舟催发，紫宸初卷朝班。禁庭空、土花晕碧，辇路悄、呵喝声乾。纵余得西湖风景，花柳亦凋残。去国三千，游仙一梦，依然天淡夕阳间。昨宵也、一轮明月，还照临安。

辍耕录卷十四

【高道宽：词作26首】

○西江月

混沌屯蒙如卵，昏昏默默盈空。浩然太素抱鸿蒙。一气循环凝重。内隐真水真火，氤氲盘结如冰。中心元始造玄功。三气齐分太定。

○苏幕遮

原调误作浪淘沙，兹据律改

大参同，人难会。点开圆明，照觉迷天睡。举动施为明与昧。乾里丹元，休把真空背。坤中药，方以类。采得将来，付与丁公配。合就一丸先天味。食了登仙，鹤驾游方外。

○浪淘沙

稽首众神仙。勘破乾坤。九真息出运江烟。箭射红心师资准，赢得周天。方外采汞铅。丹药双全。一般消息两般玄。拈起二阴硃砂鼎，打罢圆全。

○逍遥令

君问道，只要谷神通。但把乾坤为鼎器，两般消息妙无穷。湛湛越澄清。瑶池客，方外运玄功。放下万缘都不挂，明珠在掌好参同。撞透海云锺。

○苏幕遮

玉炉中，烧丹药。锻炼三成，最上真个妙。海底龟蛇勤收捉。纳在壶中，炼就圆明觉。照无边，光灼灼。顺手拈来，直下长生勺。功行十分凭戒约。一对芒鞋，穿上踏云脚。

○苏幕遮

药无穷，频收采。丹鼎纯烹，一味通三昧。万法都无真个会。清静家风，最上为精粹。付知音，偏可意。开口参同，方外生智慧。乾里圆明添活计。了见之时，衲被蒙头睡。

○望蓬莱

真消息，明月照天涯。玉兔彩蟾十五夜，金乌飞去吐红霞。一点道人茶。清霄外，静隐紫丹砂。偃月炉中烹玉蕊，硃砂鼎内结金花。赠与道人家。

○苏幕遮

灭无争，真火候。升降全凭，一点丹无漏。锁定元初兴宇宙。月到离宫，自有神明祐。炼天和，真药就。片饷工夫，看是谁参透。玉笋钻冰仙乐奏。朝现三清，万劫长春寿。

○临江仙

宝剑重磨光色显，圆明正照无边。月华皓皓锁蟾天。一轮含弘处，松桧几居仙。满目玉尘风舞动，银峰铺翠云轩。鹤来先报玉皇宣。跨鸾归去也，拂袖朝天。

○苏幕遮

闭玄关，通三昧。采药仙翁，收得真消息。柳岸芦花添青翠。满地白云，只许人不会。但拈来，偏如意。本分家风，分付真心地。一颗神珠明丽丽。照破尘沙，相遇人授记。

○浪淘沙

虚运一周天。消息乾坤。阴阳升降月华鲜。铅汞点就七千数，渐入功圆。锻炼体绵绵。放下周全。正当子午罢抽添。八万四千功行满，顿了神仙。

○西江月

妙本三元真火，收来锻炼成丹。药全二百四十元。颗颗圆明体现。丹里红霞缭绕，丁公食了飞仙。黄房睡觉总无言。方始婴儿才恋。

○苏幕遮

聚三华，合四象。一气流通，上下频升降。飞入泥丸光百丈。岁久年深，炼成琉璃帐。证先天，朝无上。当位中庸，三五三十棒。打就不来亦不往。这个家风，端的无虚妄。

○西江月

七返硃砂返本，丹须日用烹煎。坤宫药物采归乾。黑虎赤龙相见。泰否调和得一，中庸三五还元。灵光射透九重天。静处当峰月现。

○苏幕遮

觅元因，恰一对。七返真药，雨味丹才配。火候刀圭深青翠。上下升降，睹面人不会。下功夫，休贪睡。不属中间，要妙非内外。夹脊双关飞紫瑞。一颗明珠，飞上苍龙背。

○西江月

九转灵丹妙药，从来一点元真。仙家收得做天人。普度人人有分。本来硃砂一味，还元黑锡白银。河车搬运与心君。了见不离方寸。

○苏幕遮

妙还元，镇常在。丹药白银，那个人不爱。武士将来教君解。琢就银壶，提向街头卖。要三成，弃两坏。最上功夫，巧造十分大。圆满一旬遍饮快。醉赴蟠桃，归去君休怪。

○苏幕遮

采壶中，凝日月。片饷工夫，锻炼无休歇。满岸芦花白如雪。丹蕊飞来，教我如何说。道无明，真一诀。得也第庐，自在闲守拙。直待鹤来方外接。白日飞升，有分朝金阙。

○苏幕遮

出五行，修方外。彼岸芦花，郁郁彤云坠。浩浩风光贪困睡。唤觉从头，点对都交会。雪中月，壶中日。独跨扁舟，虚运松风瑞。妙本将来医尔醉。普劝诸公，休把元初昧。

○西江月

拨转飞天妙本，炼就一粒丹砂。朝求暮采道人茶。圆满一旬点罢。玉衡缠教定正，运动八面云霞。小庵独坐俺仙家。除睡万缘不挂。

○挂金索

万万余车，白面一和。调饼圆成，彷似天来大。混沌蒸熟，恰好则一个。顺手拈来，看是谁嚼破。

○苏幕遮

大真元，超法界。锻炼精华，历劫常不坏。七朵金莲神通大。普度群迷，同赴蟠桃会。紫金丹，白玉块。处处圆明，朗朗常现在。一派清流通方外。遍体阳神，出入谁能赛。

○逍遥令

真大道，脱体做神仙。两个一般无二样，功成行满玉皇宣。鹤驾赴朝元。浮空去，万法总无言。我本独超三界外，玄元不二妙真全。寰海度人船。

○苏幕遮

这无为，先天造。有有无无，端的无穷妙。最上不空谁曾到。强曰为名，假作字之号。道真常，大秘奥。觉象圆明，得一元顿教。代代相承心印宝。压尽傍门，独显真大道。

○望蓬莱

无无处，大道本无言。万法拈来则一句，强名曰道字丹仙。象帝乃根元。真无处，妙化有无先。不空寂无传最上，希夷微妙谷神篇。宗祖在先天。

○满庭芳

顿悟玄机，渐离尘境，双忘顿渐无为。修真大道，了见本希夷。戒律精持道德，做神仙、方外先知。凭心地，三千功满，八百行无亏。诸公休生退，勤劳谨务，慈俭明白，先人后己，忍让慈悲。割断俗缘最上，遇玄门、加志无移。神明祐，超拔七祖，同赴彩云归。

【高明：词作1首】

○鹧鸪天

题顾氏景筠堂

绿玉参差傍短楹。高堂清梦已冥冥。满枝只带湘灵点，一曲空听秦凤鸣。天莫问，物多情。此君潇洒若平生。风声月色来亭榭，老泪年来湿几更。

明词综卷一

【高士谈：词作4首】

○玉楼春

为伯求作

少年人物江山秀。流落天涯今白首。形容憔悴不如初，文采风流仍似旧。百花元是仙家酒。千岁灵根能益寿。都将万事付天公。且伴老人开笑口。

○减字木兰花

西湖睡起。飞絮游丝春老矣。涨绿涵空。十顷玻璃四面风。时平事少。天与湖山供坐啸。他日西州。却怕羊昙感旧游。

○朝中措

琅琊山色最清雄。心赏待衰翁。路转峰回如画，新亭半湿青红。风流宾从，清闲岁月，且共从容。莫笑尊前老大，犹堪管领春风。

以上三首见中州乐府

○好事近

谁打玉川门，白娟斜封团月。晴日小窗活火，响一壶春雪。可怜桑苧一生颠，文字更清绝。直拟驾风归去，把三山登彻。

中州乐府元德明词内附

【高氏：词作1首】

○失调名

促段功归

风卷残云，九霄冉冉逐。龙池无偶，水云一片绿。寂寞倚屏帏，春雨纷纷促。蜀锦半床闲，鸳鸯独自宿。好语我将军，只恐乐极生悲冤鬼哭。

尧山堂外纪卷七十四

【高宪：词作2首】

○梅花引

蒿火目。藜羹腹。书生宁有封侯骨。长须奴。下泽车。艰关险阻，谁教涉畏途。半生落漠长安道。一事无成双鬓老。南辕胡。北辕吴。功名富贵，情知不可图。槐安梦。鼓笛弄。驰骤百年尘一哄。陶渊明。张季鹰。一杯浊酒，焉知身後名。有溪可渔林可缴。须信在家贫也乐。熊门春。浿江云。几时作个，山间林下人。

中州乐府案此下中州乐府原有梅花引城下路一首，乃贺铸词误入，因删去。

○三奠子

留襄州

上楚山高处，回望襄州。兴废事，古今愁。草封诸葛庙，烟锁仲宣楼。英雄骨，繁华梦，几荒邱。雁横别浦，鸥戏芳洲。花又老，水空流。著人何处在，倦客若为留。习池饮，庞陂钓，鹿门游。

花草粹编卷七

【高永：词作1首】

○大江东去

滕王阁

闲登高阁，叹兴亡满目，风烟尘土。画栋珠帘当日事，不见朝云暮雨。秋水长天，落霞孤鹜，千载名如故。长空淡澹，去鸿嘹唳谁数。遥忆才子当年，如椽健笔，坐上题佳句。物换星移知几度，遗恨西山南浦。往事悠悠，昔人安在，何处寻歌舞。长江东注，为谁流尽今古。

元草堂诗馀卷上

【顾阿瑛：词作4首】

○水调歌头

天香词

金粟缀仙树，玉露浣人愁。谁道买花载酒，不似少年游。最是宫黄一点，散下天香万斛，来自广寒秋。蝴蝶逐人去，双立凤钗头。向尊前，风满袖，月盈钩。缥缈羽衣天上，遗响遏云流。二十五声秋点，三十六宫夜月，横笛按伊州。同蹑彩鸾背，飞过小红楼。

旧抄本玉山璞稿

○清平乐

题桐花道人卷桐花道人吴国良雪中自云林来，持所制桐花烟见遗。留玉山中数日，今日始晴，相与同坐雪巢，以铜博山，焚古龙涎，酌雪水，烹藤茶，出万壑雷琴，听清癯生陈维允弹石泉流水调，道人复以碧玉箫作清平乐，虚室生白，尘影不动，清思不能已已。道人出所携卷索和民瞻石先生所制清平乐词，予遂以紫玉池试想花烟，书以赠之，且邀座客郯云台同和，时至正十年腊月二十二日也

凤箫声度。十二瑶台暮。开遍琼花千万树。才入谢家诗句。仙人酌我流霞。梦中知在谁家。酒醒休扶上马，为君一洗筝琶。

旧抄本玉山璞稿

○蝶恋花

三月二十日，陈浩然招游观音山，宴张氏楼，徐姬楚兰佐酒，以琵琶度曲，郯云台为之心醉，口占

春江暖涨桃花水。画舫珠帘，载酒东风里。四面青山青似洗。白云不断山中起。过眼韶华浑有几。玉手佳人，笑把琵琶理。枉杀云台标外史。断肠只合江州死。

旧抄本玉山璞稿

○青玉案

彦成以他故去，作此怀之

春寒侧侧春阴薄。整半月，春萧索。旭日朝来升屋角。树头幽鸟，对调新语，语罢双飞却。红入花腮青入萼。尽不爽花期约。可恨狂风空做恶。晓来一阵，晚来一阵，难道都吹落。

读画斋本玉山璞稿卷二以上周泳先校补旧抄玉山璞稿本词四首

【管道升：词作4首】

○渔父

遥想山堂数树梅。凌寒玉蕊发南枝。山月照，晓风吹。只为清香苦欲归。

○渔父

南望吴兴路四千。几时回去霅溪边。名与利，付之天。笑把渔竿上画船。

○渔父

身在燕山近帝居。归心日夜忆东吴。斟美酒，脍新鱼。除却清闲总不如。

○渔父

人生贵极是王侯。浮利浮名不自由。争得似，一扁舟。弄月吟风归去休。

以上四首见清河书画舫卷十

【贯云石：词作2首】

○水龙吟

咏扬州明月楼

晚来碧海风沉，满楼明月留人住。璚花香外，玉笙初响，修眉如妒。十二阑干，等闲隔断，人间风雨。望画桥檐影，紫芝尘暖，又唤起、登临趣。回首西山南浦。问云物、为谁掀舞。关河如此，不须骑鹤，尽堪来去。月落潮平，小衾梦转，已非吾土。且从容对酒，龙香涴茧，写平山赋。

南濠词话

○蝶恋花

钱塘灯夕

灯意留人云自列。六市轻帘，斗露钱塘月。十二修鬟流翠结。东风摇落仙肌雪。浅浅银壶催晓色。兰影香中，总是江南客。去国一场春梦灭。关情不记分吴越。

永乐大典卷二万三百五十四夕字韵








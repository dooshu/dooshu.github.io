○有事南郊制

朕自嗣守丕基，勤修庶政，於兹四稔，罔怠万机。上实赖乎祖宗，下必资於卿士。卑躬克俭，景行前王，侧席求贤，追踪往哲。日惧一日，虽休勿休，幸致风雨不愆，干戈载戢。九穗之禾应瑞，足表丰年；两阶之舞咸宾，无亏旷代。敢萌矜伐，渐喜隆平。然而圆丘之礼未陈，清庙之诗未著，夙宵增惧，寤寐兴怀，何以助天之高而报地之厚也？且天覆予为子，民戴予为君，苟帝道未臻，则人伦焉正？必须燔柴瘗玉，严六宗虞典之，非敢刻石泥金，窃万岁嵩高之美。凡在遐迩，当体至怀。朕取来年二月十一日有事於南郊。


○对高洁之士策

对：圣人出震，博访刍荛；大帝登庸，询谋师相。是以周称尚父，吕望擢自溪；殷曰得贤，傅说求诸版筑。莫不舟梁羽翮，鼎实盐梅，表区之明明，成朝廷之济济。自隆周洎乎幽厉，朝政在於诸侯；炎汉至於哀平，威权任乎卿相。貂蝉耀彩，雄俊遍五侯之门；剑履生光，宾客满四豪之第。吹竽弹剑，犬吠鸡鸣，用才各任所能，取士不求其备。弓旌之命，非道德之门；蒲帛之徵，乖有道之室。方今前疑後丞，龙翰凤翼，左辅右弼，岳气星精。加以徵逸璞於岩廊，索遗珠於穷海。邱园之下，羔雁成行；闾巷之中，轩轺相次。元之礼既备，巢父长谢山林；圭璧之问不空，夷齐岂食薇蕨。

田鹤


装裱宜兰山人狮子图已成题其端


宜兰山人昔访我，为我画此《狮子图》。沧桑转眼万事变，世间何物为公孤？此即世俗所谓《太师少师图》也。十年弃置不复道，敝箧沉沉任狮卧。寒蟫饥鼠不敢近，题诗况有兰陵老。图有萧伯瑶诗。十年始付今装池，展卷如见真狻猊。褒公鄂公毛髪动，人间少此英雄姿。睡狮不醒今已醒，坐抚奇儿气尤猛。大地山河一吼中，一出群雄归管领。






○对祭五岳判

〈所司有事恒山，用沈辜，御史纠失礼，不伏。〉

天子遍祭，无文咸秩，牲币之礼，则有司存。惟彼恒山，是称北岳，泄雨以润物，森草木而藏景。有灵则祀，故能视彼三公；执文而行，何其诬我五礼？御史以宝符作气，虽久歇於无恤；沈辜受欺，曾不若於林放。按以失礼，窃谓其宜。诚合没齿无怨，岂为噬腊遇毒？所司不伏，虽闻饰非，敢陈愚见，以罚白金。

裴鼎

鼎，开元二十年官金吾将军，出为会稽刺史，二十六年移卫州。


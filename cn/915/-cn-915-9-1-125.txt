◇赠谥南平王伟诏（五年三月）

旌德纪功，前王令典，慎终追远，列代通规。故侍中、中书、大司马、南平王伟，器宇宏旷，鉴识弘简，爰在弱龄，清风载穆，翼佐草昧，勋高樊沔，契阔艰难，劬劳任寄，及赞务论道，弘兹兖职，奄焉死逝，朕用震恸於厥心。宜隆宠命，式昭茂典。可赠侍中、太宰，王如故，给羽葆鼓吹一部，并班剑四十人，谥曰元襄。（《梁书·南平王伟传》）


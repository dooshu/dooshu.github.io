多赦长恶

熙宁七年旱，神宗欲降赦，时已两赦矣。王安石曰：“汤旱，以六事自责，曰政不节与？若一岁三赦，是政不节，非所以弭灾也。”乃止。安石平生持论务与众异，独此说为至公。近者六年之间，再行覃霈。婺州富人卢助教，以刻核起家，因而田仆之居，为仆父子四人所执，投置杵臼内，捣碎其躯为肉泥，既鞠治成狱，而遇己酉赦恩获免。至复登卢氏之门，笑侮之曰：“助教何不下庄收谷？”兹事可为冤愤，而州郡失于奏论。绍熙甲寅岁至于四赦，凶盗杀人一切不死，惠好长恶，何补于治哉？


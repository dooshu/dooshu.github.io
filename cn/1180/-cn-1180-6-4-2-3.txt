恭咏画鹿四首


鹿濯濯，在灵囿。
峥嵘玉角新，点染霜毫秀。
捧驾应从西极来，衔环欲献南山寿。

鹿呦呦，食野苹。
松间求友出，泉上引麛行。
齐宫汉苑纷相狎，丰草长林空复情。

鹿麌麌，聚中原。
草香寻宿麝，树暝伴蹄猿。
虞山尚忆群游地，梁沼还承顾盼恩。

鹿甡甡，在中林。
养茸芳径暖，照影碧溪深。
上苑不须惊羽猎，皇仁应有放麑心。






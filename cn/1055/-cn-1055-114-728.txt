【与沈待制〈邈，字子山〉二通】

△一〈庆历三年〉

某启。数日不奉问，苦暑，非常岁之比，少壮者自不能当，衰病之人不问可知焉。辱教，承体气清安，甚慰。俗以立秋日卜秋暑多少，据今日之势，犹当更猖狂尔。然世言春寒、秋热、老健，为此三者终是不久长之物也。介甫诗甚佳，和韵尤精，看了却希示下。

△二〈庆历四年〉

某顿首启。自承拜命，欣喜无量。而不时驰问者，诚以奔走塞下，吏事丛委，迟钝不能迎解，非敢有懈，幸谅幸谅。知二十四日出京，计日必已受事。某自保塞回及中山已三日，犹须并旬，方得拜见，他悉面赋也。冬寒，千万保育。


录别（计偕别友吴中作四首）


其一

悠悠江海间，结交在良时。
意气一相假，羽翼无乖离。
胡为有远别，徘徊临路歧。
庭前连理树，生平念华滋。
一朝去万里，芬芳终不移。
所思日遥远，形影互相悲。
出门皆兄弟，令德还故知。
我欲扬清音，世俗当告谁。
同心多异路，永为皓首期。

其二

揽袪临大道，浩浩趋江湖。
九月霜雁急，云物变须臾。
非不执君手，情短无欢娱。
送我以朔风，中肠日夜孤。
万里一长叹，流光催贱躯。
往路日以积，来者犹未殊。
晨风转秋落，怀哉在根株。
猛虎依松柏，锦衾恋名姝。
苟执心所尚，在物犹区区。
眷焉山川路，巧笑谁能俱。

其三

黄鹄怨晨风，吹君天一方。
别时仅咫尺，谁知归路长。
行役惨徒御，霜落沾衣裳。
迢迢斗与牛，望望成他乡。
锦衾与角枕，不复扬辉光。
岂无盛年子，云路相翱翔。
明月知我心，兰蕙知我芳。
难忘心所欢，他物徒悲伤。

其四

今日逝将别，慷慨为一言。
豫章生高冈，枝叶相婵媛。
一朝各辞去，彫饰为君门。
良材背空谷，慰彼盘石根。
我行一何悲，所务难具论。
非慕要路津，亮怀在飞翻。
含意苟不渝，万里无寒温。
勖君长相思，努力爱兰荪。
常使馨香发，驰光来梦魂。





○测景台赋

大圣崇业，万象潜通，据河洛之要，创造化之功。建以黄壤，亘以紫宫，右辅伊阙，左连に嵩。银台比而可拟，瀛壶方而讵同，掩扶桑於日域，包蓬莱於海，式均霜露之气，以分天地之中。於是仰元穹之文，俯黄壤之理，下压坤德，上罗乾纬。垂形象物，既不假於银衡；司刻探元，何必邀於铜史？其细也难究，其妙也若此。斯岂光阴？而若易徙。

且夫圣不可测，道实兼致，天地与能，幽灵必契。囊括众巧，网罗群艺，自然而来，畴能比计。今来古往，时移道替，滋岁月以成朽，觉风尘之渐异。人有代兮俗（疑）没，地有形兮无制，零落空阶，莓苔古砌。颓墉逦迤，但觉萧条，高阜荒凉，寒城芜翳，攀圣迹而难企，感吾徒而流涕。猗欤成周，系圣纂极，君少臣辅，流言更逼。自陕卜洛，其仪不忒，公敷其化，人尽其力。惠而不费，功成事息，钦圣德之微奥，岂赋者之能识？


○送怀州皇甫使君序

甸服三百里，共京都参化；良吏二千石，与天子分忧：覃怀奥区，必寄能者。皇甫使君，累司宠职，夙著香名，威惠历刺於外台，风流载款於京国。议者应南宫之象，实谓光朝；使乎奏西河之能，更劳为郡。帷即路，供帐出郊，宿雨碧滋，浮汉城之气色；朝阳红景，入太山之草树。新丰美酒，不换离心；函重关，能摇别恨？河内未理，暂借寇恂；颍川既辑，伫归黄霸。庙堂侧席，群公以尚义相高；川陆分途，我辈以赠言为贵。况筵开灞岸，路指太行，请居人赠王粲之诗，去者留阮公之作。


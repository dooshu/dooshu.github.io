○商山四皓画图赞（并序）

故人清河房茂长刺商山，成简静之化。曰“隐居之类也”，画兹图以贻予。缅乎沈吟，想似之不足，故为文以懿之。词曰：

焕焕煌煌，为圭为璋，孰光乎不耀之光；幽幽深深，为山为林，孰系乎不系之心。足知乎虚室生白，元门不关，流水去住，清风往还；岂比夫稷契在世，巢由在山，一物有累，两心不闲者哉。闲之谓何，簪裾薜萝，本不干我，岂云其他。熙熙忻忻，与时为春，匡汉避秦，惟兹四人。於德之邻，不孤其身；於涧之滨，不迷其津。绘事後素，孰知其故？想像仪形，念兹丹青。煜煜紫芝，深谷逶迤，俯仰今古，空林住时。凤岂无德，鸾皆有群，出处语默，商山白云。

韩皋

皋，字仲闻，太傅子。擢贤良科。贞元中累拜尚书右丞，元和时授忠武军节度使，入为吏部尚书兼太子少傅，长庆元年拜尚书右仆射，为东都留守。卒年七十九，赠太子太保，谥曰贞。


○奏報閱視條陳十事疏 【 禦虜事宜】

該臣會同總督陝西三邊軍務兵部尚書徐三畏、看得部覆閱視按臣余懋衡、條議十事、皆係禦虜安邊之切務、足食足兵之良策、奉有　明旨、巳行各道著實舉行、今奉　聖諭仰見　皇上加意邊防、極其懇切臣等身任封疆、敢不督率所屬文武各官、悉心遵奉仰祈稱　上意旨、茲據各道會呈到臣、相應列款回　奏、伏乞　敕下該部、行臣等遵奉施行、

一積錢粮、該戶部覆閱視按臣余懋衡條議、謂延鎮上次主兵銀一十二萬六千有奇、今實在僅八萬九千有奇、目擊時艱、推原於民屯之逋負也、塩商之消乏也、京運之愆期也、議責州縣衛所、分限比徵、逐年清楚、責將領餉廳、搜剔虛耗、嚴究弊竇等因、除鹽法一事、另欵議覆、京運照常給發外、為照邊儲錢糧。催徵無法。則逋負愈多。稽查不嚴。則奸弊叢積。閱臣於出入二途。加意振飭、深於邊計有裨、相應依擬、合行延鎮督撫按臣、照依前欵、務實舉行、有憑奸胥而滋混冐。扶積識以恣侵漁者責在入有以虛數耗軍儲。以虛糜開弊孔者責在出總聽撫按不時參處、庶積弊可釐、而軍儲攸賴矣、

前件、據榆林神木靖邊分廵河西四道會呈、該臣等看得本鎮主兵、歲額以本色計民屯糧九萬二千四百二十石六斗八升、料四萬二千八百三十九石五斗二升、淮浙鹽一十五萬六千四百八十二引、該價銀六萬七千六百二十五兩五錢、歲照時估定派、大約納糧三萬七千八百七十石零、料一萬三千五百二十五石零、以折色計民運銀二十一萬五千九百六兩四錢三分、年例銀四十一萬三千四百八十九兩八錢七分、內除鹽課賍罰等項扣抵外、餘俱京發、以此歲額之數、通融本折、歲支本鎮官軍、僅僅相當、上次年例解發以時、主兵銀一時支放未盡、故當閱盤之時、尚有二十二萬六千在庫、近歲屢年災沴、鹽引不售、京運愆期故當閱盤之時、主兵挨月應支、未盡銀數、止有八萬九千、遇支即放、故視上次為少也、及查原行一積錢糧、如防秋士馬、照舊分布、毋輕離局、年例銀戶部仍處給、防畢有羡另貯、故謂之積、今內帑空虛、當年京運、尚不時給、鎮兵嗷嗷待哺、安有□餘、積之來年、惟是民屯錢糧、積逋甚多、官攢收貯侵那、弊亦不少、又鹽政阻壞、鹽商逃散、鹽糧又復减縮、邊餉誠為可憂、今戶部覆稱京運、照常給發、鹽法另欵議覆、則民屯逋負、臣等嚴行有司催督、務期全完、官攢收貯積弊、臣等多方訪察、查革殆盡、如再有仍襲舊弊、虛耗邊儲者、臣等不時參處、理合　奏報、

一開屯田、該戶部覆閱視按臣余懋衡條議　國初列屯開土、鑄器給牛、不論軍民、永不科役、九邊膏沃、士馬飽騰、至便利也、矧延鎮沙漠之塲、越數千里而遙。飛輓為艱。開墾宜急今屯地業稱開墾。漸成膏膄矣。乃沿邊夾道延袤千二百餘里。地非不毛。竟弃置閑曠。誠為可惜。今按臣親悉其故。備稱勸相不勤。科索未禁、催徵太苛、二難一畏、深切屯政之弊、相應依擬申飭、合行延鎮督撫鎮道等官、申嚴條約、凡近堡五里內地、拋荒未久者、設法招徠、聽軍民人等、任便開墾量减舊額徵粮、其遠堡五里外地、拋荒年久者、聽民耕種、面給印帖、勒石各堡、永免起科、如有將領等官、仍前任情朘剝、既役軍力以墾田、又奪軍田以營私、坐收膏膄之利者、撫按訪實從重參處、庶地無遺利、人有固志、且耕且守、而安攘之効、可立致矣、

前件、據各道會呈、該臣等看得本鎮三路、如榆林衛官軍屯田五千七百七十四分、計地三萬七千九百六十餘頃、綏德衛官軍屯田五千七百分、除荒計地六千六百九十八頃、延安衛官軍屯田三千五百三頃八十三畝、每年額徵粮不過二萬六千有奇料不過二萬六千有奇草不過三萬八千有奇數止此矣至於沿邊各營堡。相去空地。乃在界石之北大邊馬路之南。謂之夾道。萬曆元年。築邊以來。曾議開墾。然必因邊報之緩急以為耕種之進止。且沙磧之塲不患無地。而患無人。或旱乾不時。胡馬蹂躪。報開什一。稱荒什九。守邊軍丁。坐食月餉不肯出力耕田。腹裡居民。安土重遷未必赴邊播種。然肥饒之地。間亦有之。各衛餘丁亦可招集惟多方撫字堡官之科索有禁。豪強之侵奪有禁。私債之索擾有禁。俾地為樂土。則開墾漸多。理合奏報。

一定經制。該戶部覆閱視按臣余懋衡條議謂該鎮兵馬錢粮較之萬曆十九年間、每歲多用銀三萬四千一百八十餘兩積漸十五年、已浮往額。及今不節。安知所終、因備陳官軍倉庫之弊、議令各營堡軍丁頂補名粮、悉解該道查驗將領不得私收、該道不得濫准、若關領必繇該道文移往復必多關領月粮馬料、無論本折、俱造冊赴道掛號、轉發監收廳、通行該倉庫照數支領應關會餉司、及應呈詳撫院者、各關會呈詳、仍責成廵撫考季終轉行該道、將各營堡軍馬、或操練或查點一次、不可委人、該道務敦儉約、省騶??芝、禁跟役需索、以清本源即該道與監收廳冗役悉行裁革、軍亡馬倒、截日住支、軍收馬補、按日關給、至於民屯鹽粮銀易上納本色、該道按季通查、有弊必革、毋得徒憑冊報等因、為照延鎮兵馬錢粮、十九年題定經制、俱有定額、今閱臣題稱該鎮錢粮溢額、思欲節縮及建議剔除諸弊、加意清查、中間立法周詳、深有裨於邊儲、相應依擬、盖疆塲事宜、總之在撫臣、分理在司道、而申飭尤係於　明旨、合行延鎮撫臣轉行司道、悉照所議、申嚴法令、永杜濫觴庶極邊之軍需有賴矣、

前件、據各道會呈該臣等看得本鎮軍馬、自萬曆十九年閱視題　准額數、官軍五萬三千二百五十四員名、馬騾三萬二千一百三十三匹頭、歲用料粮二十萬七千一百六十七石、銀五十八萬四千二十六兩有奇、此主兵經制之定額也、今次閱內軍馬、固無加於前矣。細查支放錢粮、除本色粮料較數無多外其折色餉銀三十一年、實支月餉銀五十五萬一千六百六十九兩一錢七分、三十二年實支月餉銀六十二萬八千五百一十兩五分、緣有閏月用數增多、三十三年實支月餉銀五十五萬九千一十四兩一錢二分、節年司餉郎中原報　御覽揭帖可考、歲用錢粮、雖未溢額、每年京運、亦未加多、然節省稽查、何可不嚴。至於各營軍馬頂補名粮、悉解該道查驗可否將領不得私收該道不得濫准、關領粮料、無論本折、俱造冊赴道掛號、發廳通行該倉庫照數支領、一出一入、必關會乎餉司、一粮一料、先請裁於臣等、其諸軍迯馬倒、粮料截日住支、預補解驗粮料、方准造給新設餉單可查、終歲該道廵歷凡民屯鹽粮銀易本色逐一稽查有弊必釐、有奸必發、至若清本源、敦儉約、减騶從、裁冗役、嚴核軍儲、以杜侵冐、俱見在遵行、庶幾宿蠹漸清、而經制無踰、理合　奏報、

一理鹽法、該戶部覆閱視按臣余懋衡條議款開、鹽商之開墾宜復、奸商之賄買當禁、派中之定例當融、兩淮之浮引宜革、淮浙之私鹽當禁五事、為照　祖宗之法、召商開墾輸粟塞下、故食足而兵強、自改折之議行、而今槩仰糴於人矣、飛輓不繼、而芻粮易窮有由然也茲按臣欲將彼中不毛之地、聽其雇募開墾、永不起科、則曠土漸變為沃壤、而粟以裕食人以實邊、其於積儲防守、兩有賴焉、制復其初、利垂諸久、此塩商之開墾宜復也、　國儲盈縮三軍之命脉關焉、各倉設立官攢、有管粮同知督之、防非不密也、而積書猾吏錢神可通奸商賄投、弊竇百出、或以燕麥抵收小麥、或加收一二餘數、以抵塩粮、甚至粮草未入虗出實收、巧同鬼蜮、蠹慘螣蟊、利歸奸囊、害貽公帑、非一大創之不可也、管粮同知、有闒茸、染指常例則弊自身開、奚以禁下、據議該道嚴為責成、一體連坐。立法既嚴、弊端自絕、此奸商之賄買當禁也塩粮引目、歲有定額其時估斗頭。又當視豐歉為高下。盖豐年滿篝。則輸納易。凶年懸罄。則取盈難商既樂於凶年之减自無憚於豐年之增是在該道調停區處。毋令失額。而又合於人情。每歲議妥、報部斟酌行之、此派中之定例當議也、兩淮引目、與九邊相表裡、淮引無壅。而後邊引樂中。邊餉無缺。袁□理在淮亦以魯保□浮引以致額課停壓二年有半乃改法以濟之自魯保浮引行。而正引滯課銀借解於八年之前而商塩掣支於八年之後。前銀未償。後課又急。商困至此極矣。盖行塩止此地方。食塩止此戶口。額外添一引。則額內必壅一引、以故先年為劉哱。為倭虜為大工。權宜增引。俱旋行旋止盖恐以數萬之新增妨百萬之正課耳今浮引盛行。若不亟為停止。則兩淮正引。終歸壅閼。九邊之引。皆弗獲售。七十萬之軍需。安所從出。顧可令啼饑赴戍。枵腹荷戈乎。故停存積以疏正課。不徒蘇淮商之困。實以紓邊餉之急。則兩淮之浮引。斷斷乎宜早停者也。塩禁載在律例。非產塩處所。夾帶至三十斤以上者罪遣毋赦。乃有豪右之家怙勢影射、大猾之輩、聚黨窩藏、馱運滿道、捆載蔽江、廵邏官兵、多有畏兵仗、利餽送、明知而不問其徒搜肩挑背負以塞責私塩盛、而官塩壅、引目之難消、良有由矣、相應申飭嚴禁、責成塩法道、時加查訪、此淮浙之私塩當禁也、

前件據各道會呈、該臣等看得　國初召商開耕輸粟塞下。非徒裕餉。且以實邊。法至善也。夫何折議一行。槩糴內地。飛輓不易。逋負漸多。推原其故。良由舊法一更。開墾未復。犬羊時擾。鴻雁難集。加以延鎮土商。無一殷實之家。率多借資晉地。淮塩既壅、財本不流、彼商不肯再借、此商束手無策、無惑乎積、引至二十二萬六千之多閱臣所以有激而陳也、今議延鎮不毛之地、倣古之法、令商開懇輸粟上倉、法亦良美漸當講求、至如戢奸商均派中、停浮引、遏私塩革小票、禁重包、種種時弊、是在淮浙司塩政者加之意耳、至於塩粮出納之弊、奸商倉攢、明加暗扣、蠹政最久已行該道嚴加搜剔、理合　奏報、

一修險隘、該兵部覆閱視按臣余懋衡條議謂延綏三路俱係虜衝、東路多山、起伏斷續、河口衝决無常、中路沙磧難守、西望則沙湃、隨撥隨壅無論狡虜竊窺甚易、即欲加意版築勢亦未便、今議要將三路城堡、俱用磚石、以次包修、而黃甫川等處、尤應亟圖、至於河口大小不一之處、俱用壘石架墻之法、河口兩邊用石堵口、上架松木作墻腳以便甃石、高至四尺、而後墻土、如無松木、以他木代之、所以築邊墻非能使虜不入正欲沮遏虜騎使我得以為備耳其河口大者酌量水勢多開數口、量高數尺、以防衝突、即虜大舉折牆亦費工夫應兵漸可集矣各邊河口俱可倣行。但在任事之人。能察緩急因其要害。務求實效。則事無有不濟。此誠治河禦虜之急務、應如所議、但查東路黃甫川鎮羌栢林清水高家等處各城堡、去年四月內、該鎮督撫官具題本部、覆奉　欽依、俱用磚石包砌去後、無容再議、內有河口處所、及其餘未包城堡、俱移文督撫衙門、查照原題事理、即選委廉幹官員、一一上緊、次第修築、不得視為虛文、務臻實效、修完工程、造冊繳部賞罰、統入修工疏內回銷、

前件據各道會呈、該臣等看得禦虜安民、惟恃險要、延鎮中東西三路邊垣縈紆千二百里。橫當河套。一墻之外。即為毳幕。險要之設。誠不可一日遲緩者。臣入境之初。廵視邊垣。沙壅甌脫。隨撥隨平。徒費工力。難禁風捲。除中路及雙山堡、先巳包完外、其黃甫川栢林鎮羌清水營高家建安大栢油永興孤山?園、俱應磚包、三十五年二月內已該臣會同督臣具疏題　請、該部覆奉　明旨見今以次委官包修、完日奏繳、其西路城堡改遷帝??川城工報完、已經具　奏、各堡見議包修、緣班軍分派難周、以次議題、至於三路河口穿牆、水勢稍小者、先已騎牆修券洩水外、惟黃甫川高家堡青陽岔波羅清平等處河口山水澎湃、暴雨泛漲、流沙淤壅、修築殊難為工、臣多方蹈看、輿論僉同、行令該道將領等官、務要明烽偵探、比常加謹、有警風馳堵截、毋墮賊計、其榆林大城迤北紅山市口、臣先巳題准建築款塞鎮北崇臺工已就緒、見在查明　奏繳、登臺瞭望、可及虜地百里之外、一有蠢動情形、我已先期得之、臣等巳行三道著實舉行、理合　奏報、

一練兵馬、該兵部覆閱視按臣余懋衡條議、謂禦虜安邊、全賴兵馬、兵馬操練、全賴將領、將領得人、始練兵有法、而營壘自可壯矣、今延鎮兵馬額設五萬有奇、僅止二萬堪用、其餘占役者、徒寄空名於冊籍、老弱者徒縻粮餉而無用、即有一二徤丁將官、不能以寔操練、徒眩耳目已爾、求其鎗砲弓矢之術、十不能一二、營伍之虛、誠未有甚於今日、今議要革虛冐汰老弱、工技藝、齊心志、勇膽氣、擇將以訓之、使弓矢之精者、教一隊之弓矢。火器之精者。教一隊之火器。刀劍戈矛之精者。教一隊之刀劍戈矛。如能聞鼓先登、捐軀用命、賞恤必加、臨陣逗遛、望塵奔北、誅罰不宥、與士卒同甘苦、勿為科歛之舉體恤邊外墩軍勞苦。甚於內地。以食粮豐約之以戍哨更番之。摧鋒截殺、勞過傳塘守堡、分別等第、以月粮鼓舞之、一槩私迯、嚴禁以法、務使兵將合而為一心、紀律無少移易、此古人練兵禦敵之道、至今稱述、今之為將者、每事夤緣、而專以剝削為務、其於練兵之道全未有聞、邊事所以日至敗壞也、必內外用人、擇其可否、毋聽請託凡舉薦將材、必要詳察其廉勇、如內而守備以上、外而操守以下、有濫推混委、悉聽科道紏劾、此誠正本澄源之確論、應如所議、

前件、據各道會呈、該臣等看得禦戎之道固在兵馬訓練之法尤籍將領、顧延鎮額兵五萬有奇三路一千二百里長邊、擺邊守墩守堡守城守門穵運邊報京塘廵捕聽差入衛各官奉例軍伴俱在其中、各有信地、各有執事、其堪戰者則東路黃甫孤山神木高家四營、西路定邊安邊寧塞鎮靖四營、中路清平保寧正標左右六營、臣入鎮之初。因見各營官軍。有名無寔。或半襍老弱。且出陣之軍。向習野戰。不知節制會題為及時議修內治寔政恭請　明旨申飭舉行、以圖安攘大計事、內練兵一欵、覆奉　欽依、督行各將、簡汰老弱、編成什伍、自什長以上、將官以下、節節而制之弓矢火器。一教十。十教百。百教千。千教萬。臣與總兵官王威躬行校閱。嚴明賞罰。輪番操練。有不習者。輒以軍法從事。見今教練巳成。坐作進退。整齊慣便。善陣善戰。似為可用。至於舉薦將材。臣先行博訪。再加面試。或取於行伍。或取於廢閒。真知可用。此數言乃邊臣之體不得不然然後登薦。兵部用將。多因臣等咨揭毫無私狥。以故三路大小將領。多稱得人、一二年間。闔套夷酋。寂然無譁。似亦用人之効。按臣條議及此、誠得簡將治兵之要。見在舉行、理合　奏報、

一整器械、該兵部覆閱視按臣余懋衡條議謂邊疆禦虜、惟火器火藥為得力、其置器宜堅、其藏藥有法、斯臨敵有所取用、今該鎮火藥雜料、比上次閱視之後、巳折至四萬餘斤、軍器頓少七千三百有奇、此皆典守者、弗加意收貯督造之故也、今議要藥料收貯、務要乾燥、不時晒晾、若有朽折責成司庫員役軍器製造初責成監造之官、禁其粗惡、責看守之役、禁其繡蝕、庶相沿積弊可革、而臨期器械不致缺少、及稱達虜衝突木棍三眼鎗弓矢相持攻擊、勢難取勝、要倣岳武穆用麻扎斬馬刀、翼以藤牌之法、及稱滅虜湧珠二砲、雖虜所憚、然難携難發、不若將三眼鎗改為單眼鎗、其鐵筒改長二尺餘界線測虜中藏火藥鉛子既深、所及必遠、又每鎗備鐵條一根、以便入藥且遠可以火攻、近可以擊虜、至於遼鎮百子銃、射打既能及遠、轉換又可隨機、此按臣聞之該道邢雲路者、夫在遼東既可藉以破虜、延鎮似亦可行應行督撫衙門一一查照原議酌量便宜舉行、

前件、據各道會呈、該臣等看得軍中長技、全賴火器必造作如法、方可禦虜、必收貯加謹、方免侵蝕、今見火藥雜料、比上次閱視、耗損為多、鑑其往轍議藥料收貯朽折、責成司庫員役、若軍器監造者、戒其粗惡、看守者禁其繡蝕、如有敗壞、各治以罪、令其賠償、庶積弊可釐而器械整飭、至於舊造滅虜湧珠砲、重而難携。三眼鎗短而去近。重者可擺營而不可衝鋒。仍留備用。短者可增長。而亦可及遠。皆為有見。臣入鎮以來。查驗火器、多不如法、已取原任都司朱騰擢將貯庫火器、一一試驗講求、有可仍舊用者、有新改造者、如隨營滅虜湧珠等砲、皆改輕便、百子銃大追風小神鎗創新製造三眼鎗短者加長。斬馬刀營中舊有惟藤牌、南方便用、可行議造、凡諸火器火藥。足備禦虜之用、理合　奏報、

一收胡馬、該兵部覆閱視按臣余懋衡條議、謂疆塲戰馬、不必專依胡虜貢市馬匹、求之內地未必嘗無、但在軍士不能一意飼養耳、如京城三大營馬匹、初領時非不強壯、一經軍手、將料銀侵剋、不一二年而馬皆斃矣、沿邊各路馬匹、水草頗饒、而料銀不能盡充餧養、且軍士有畏敵而戕之者、有臨陣而弃之者、又有上班圍獵而被虜賊盜搶者、內外馬匹虧失職此之故、今議要內責營官、外責將官、如軍人領馬飼養倒折太多、併將營官一體罰治、則馬自然蕃息、王鑑川初議撫賞時所進馬匹固皆可用自後邊臣威望不足以服虜則以不堪者充數而無以拒之此誠蕃息戰騎之論至於所議款虜貢市馬匹、　中國不過藉此羈縻夷虜、原非專於得馬、以備戰守今各虜既將不堪及損傷馬匹貢市、則撫夷將吏、委宜慎擇不可一槩濫收、以墮狡虜之計、通應如議、移文內外各該衙門查照原題事理、嚴行申飭、如有軍士領馬飼養侵剋料銀致馬損傷數多者、議照分數、將各該將官著實查參不得姑息貢市馬匹、如有損傷、不堪寔用、務要查驗的確可收、則納。不可收則繳毋狥虜欲以示怯弱

前件、據各道會呈、該臣等看得禦虜追敵、全賴馬力、然良馬宜內地求之不可專倚胡馬、惟是各營堡馬匹、非無壯者、緣軍丁料銀、往往侵剋馬多餓困、而倒損隨之、近因總督題為乘時治安整飭兵馬、以壯邊疆事例、通行鎮道將領操防衛所等官加意馬政、稽芻秣之勤惰覈椿銀之完欠、分別賞罰、足示勸懲、臣又牌行三路、專責將官稽查軍丁養馬芻豆有無侵欺、所養馬匹、果否臕壯、堪備騎征、如或倒折太多、營官將官、一體參罰、至於夷酋款貢市馬初頗臕壯後乃生心。所進馬匹。多以瘵癩充之。不則啗沙斷舌。剪鬃割尾。徒具馬數。總不堪用。去歲互市。臣等再三申飭撫夷將吏、亦宜慎選可用者留、不堪者卻、不可一槩濫收、以墮虜計、按臣復言及之、委宜舉行、理合　奏報、

一散逆黨、該兵部覆閱視按臣余懋衡條議、謂邊方夷漢相鄰、竄入詐降、不時有之、若守邊將吏。不加意盤詰則內而亡命之徒。以虜地可為藏身之處。不法之事。無所不行。外而作奸之虜。以　中國可往探聽消息。洩漏軍機。在所必至。今議要嚴防出入。使漢人不得外逸。如有叛去者。必置之法。夷人不得內入。即有真降者、必分其勢、雖今延寧甘固遼東諸鎮、皆以收降可以離賊腹心、又可以得其險易情形、然而降虜大眾、其勢必致復逸、為　中國禍、自古有之、不若於收降之時。寓散之之術。如漢人來降必審其籍貫。押解原宗而後收之。不使留住邊塞。夷人來降。必有妻室。方准收養。先限收降數目此論為疏矣每歲通鎮止許收四十名、每營散處十餘名、以為嚮道衝鋒之用、務要安插駕馭教習有法、與漢丁相兼而用、此誠遠鑑晉魏雲擾之故轍、熟思　國家近日之時勢、效倣郭欽江統徙胡還羗之策而行之、憂深遠慮、思患預防、誠於邊計大有裨益、應通行九邊督撫衙門查照原題事理酌量施行

前件、據各道會呈、該臣等看得邊方夷漢相鄰、姦民或自內而出。降虜或自外而入。皆不能無。若不加意盤詰。內外交通。漏洩軍機。干係匪細。然奸民之出也。或因侵欺官銀。或因傷敗倫理。法不可容。故逸而出。降夷之入也。或因饑餓所迫。或因夷酋生事。就我求活。故投而入。亦有黠虜窺邊詐降。探聽詷我虛寔。透我消息。往往有之。故必紀綱振舉、邊防嚴密、使姦民無自而出、其降夷投入者、近日各將多收為衝鋒之用、頗得其力、但在處置得宜。或編之什伍。此議本屬無謂看覆亦復依違以制其死命。或分給營路以散其黨與。漢夷之入。或查其籍貫解還原籍。取具收管。或雜之卒伍。互相覺察。責之效勇。大抵馭得其道。狙詐咸作使。而守邊將吏。尤加嚴防。閱臣所陳、皆為得策、已督道將遵行、理合　奏報、

一酌撫賞、該兵部覆閱視按臣余懋衡條議、謂叛逆無常、貪婪無厭者、夷狄之故態、恭順則撫、背則剿者、中國之權宜、今卜失兔雖號為一套之長、乃不能控制諸虜莊禿賴昔年殺擄於東火落赤亦訌於西、沙計等酋、皆聲援助暴者也、雖中有黃婦明愛等酋、稍稱恭順、其沙忽兒七酋、又火沙之羽翼、是以火酋市於寧夏。住牧西路。索轉堡賞。東路亦有此賞。特未甚耳。然既領賞於寧夏。自難復賞於延緩。後因屢被要挾賞額有限。懦將所以剝削老軍。每名甚至一兩。戍卒枵腹。今巳極矣。雖各酋去歲屢犯屢創、隆冬草枯、懼我搗剿、無奈??免黃婦乞款、以免移帳服罪乞盟、其狼貪要挾故志、猶然在也、其駕馭之方、不可不亟為之圖者、議要各虜恭順一年則准一年之額賞、此則凃司馬已具疏奉　旨遵行者矣若此枝順、彼枝逆、則撫此剿彼、若陽順陰逆、則革賞而議戰、不許額外科歛添賞、不得因循市款以示虛弱、彼果跳梁、厲兵秣馬、大行搗剿、要在自強、至於撫賞時、務要一面防範不虞、一面開誠布信、如將領有媚虜而弛備、交虜而釀患、俱重處不貸、此欵雖節經督撫具　題、本部覆議申飭去後、今按臣復諄諄慮及、或亦確有見聞、以為邊防至計、應如所議

前件、俱各道會呈、該臣等看得延鎮套虜支繁、勢均力敵。各相雄長。年來小醜款而復叛。叛而復款。不如宣大一款之後。久而不變。良有以也。撫賞錢糧。額至三萬八百餘金。襍項凑補。歲額不出四萬。臣入境之初。正值火擺諸酋挾賞跳梁。東中西三路三次入犯三挫其鋒。諸酋畏威乞款。已經題　准、續成款局、臣思諸酋所以挾賞者由於賞額之未定也賞額之未定者由於懦將之私增也當其講款之時、臣行三道清查賞額造冊報臣、一樣二本、印與合同、一給夷酋照額領賞、一給將領照額給賞、發冊去後、中東兩路夷酋、遵奉惟謹、無復讙譁、惟西路火酋桀驁不遵、尚肆要挾、臣等深懲往轍、堅持經制、謹修內治、操練兵馬、選用將領犀利火器、靜以待之、如照額領賞、別無過求、自當順撫、若別生事端、闖邊犯順。則相機搗剿、大伸　國威、務使狡夷讋服、永奠邊疆、巳奉　廟謨、所謂一年恭順、方准一年市賞、違約即革、春順秋逆、即春撫秋剿、今年順明年逆、即今年撫明年剿、此枝順彼枝逆、則撫此剿彼、不得輕狥要挾、以貽後患、閱臣復議及此、無非欵戰相維之意、巳蒙部覆即行道將等官著實遵行理合　奏報、


◇江陵平加领南蛮校尉下书（义熙十一年）

此州积弊，事故相仍，民疲田芜，杼轴空匮。加以旧章乖昧，事役频苦；童耄夺养，老稚服戎，空户从役，或越绋应召。每永怀民瘼，宵分忘寝，诚宜蠲除苛政，弘兹简惠。庶令凋风弊政，与事而新，宁一之化，成於期月。荆雍二州，西局、蛮府吏及军人年十二以还，六十以上，及扶养孤幼，单丁大艰，悉使遣之。穷独不能存者，给其长赈。府州久勤将吏，依劳铨序，并除今年租税。（《宋书·武帝纪》中）


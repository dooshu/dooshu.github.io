修复依仁斋记

书院讲祠之设也其学校之衰矣乎古者教出於一上自胄子下逮庶士佥由学校今之学宫惟官博士者司俎豆而弟子罕至布衣韦带田闾之孝秀势不得讲肄其中於是别建为书院宋之理学大盛所在讲堂赐额多御书或主以山长既而有伪学之禁学者零散前明正嘉隆万之间又称盛当国者复加厉禁毁书院墟讲堂其不尽废者或改为讲约读法之所托诸浮屠老子之宫以图仅存其仅存者又率丧其所司至以彼夺此而莫为之救则甚矣吾道之衰而仁义之风寝息也依仁斋者江寜耿公祠後之别业也始嘉隆间天台耿公督学南都建崇正书院於清凉山堂曰体仁一时诸贤多出耿氏之门焦翰撰弱侯先生为高弟子不忘师学祠之清凉山又即其所居陆家巷创专祠祔以及门诸贤别构一庵曰景贤买田数十亩择僧主之而豫章刘水部文光祝给谏无功又筑室祠後以居陈光庭先生名之曰依仁今耿祠碑所谓左为景贤庵後为依仁斋者是也是时先大父允升府君从陈先生问学偕洪子元夫至焦翰撰一见大悦为佐馆餐四方学者往复议论斋中之履相错也由是作依仁问一编邹公南臯叙之以传亡何元夫奄逝十余年间陈先生先大父先後捐馆焦公过而哭曰是故诸贤萃止地精爽凭焉盍祠诸乃首祠陈子九龙配以先大父及元夫诸子九龙者光庭先生别号也不袝耿祠者以别於耿氏之门人也斋屋五楹中虚其一祠木主左右各两间为客馆学者解装就榻至则如归如是者五六十年兵变洊更守者失职田鬻庵夺移景贤之额於耿祠而所谓依仁斋为守者吴氏子窃鬻惟九龙先生吴子孝昭二木主存而不祀乙卯夏余白诸副使金公下其事於江寜徐侯归其直以复之葺残易朽更列几筵自先大父以下从祀名氏无考乃臆取陈门高弟子数人配享余不胜纪者阙焉既讫工卜日行礼诸贤士辐凑咸愿有述以告将来於乎仁者人也称人以仁则愕斥人以非人则咈天下岂有仁外之人乎昔九龙答问无虑数千言要其指归曰依仁竟是仁依知仁然後依仁旨哉言乎後之学於是者其各自识所依也孰谓斯地非洙泗遗壤哉或曰屋无守则坏於是中加棂门缄以扃钥虚其左待客右二间仍置守者供洒扫岁取赁钱以备修治官免屋税庶永无患是役也赎屋修葺费三十余金副使金公助三之一咸载诸石俾後有考云


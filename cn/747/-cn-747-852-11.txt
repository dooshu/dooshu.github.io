○谏修德省灾疏

臣闻天地之道，以易简示人。鬼神之情，以祸福为务。王者祥瑞至而不喜，灾异见而辄惊。罔不寅畏上元，思答谴告。臣闻北京地震，日数稍多。臣曾览国书，伏见高宗时晋州地震，上谓群臣曰：“朕政教不明，使晋州屡有震动耶。”侍中张行成对曰：“天阳也，地阴也。阳君象，阴臣象。君宜动转，臣宜安静。今晋州地震，弥旬不休。将恐女谒使事，臣下阴谋。且晋州陛下本封，今地震焉，尤彰其应。伏愿深思远虑，以杜未萌。”又开元中秦州地震，寻差官宣慰。又降使致祭山川，所损之家，委随事制宜奏闻。伏惟陛下中兴唐祚，起自晋阳。地数震於帝乡，理合思於天诫。臣伏思陛下统临万国，於今六年。猛将如云，锐师如雨。出无不捷，叛无不擒。岁稔时丰，人安物阜。实虑天意恐陛下忘创业艰难之时，有成功矜满之意，欲陛下有始有卒於兢兢业业也。今伏望圣慈特委亲信，兼选勋贤，且往北京慰安。密令巡察，问疾苦於黎庶，俾议蠲除。备祭祀於山川，各加虔祷。然後乞陛下鉴前朝得丧之本，采历代圣哲之规，近君子而远小人，任贤无贰。杜迩言而求谠议，择善而从。崇不讳之风，罢不急之务。则景公修德，荧惑退舍以为祥。太戊小心，桑谷生朝而不害。自然妖不胜德，所谓宏之在人。寰瀛永定於无疆，遐迩长归於有道。


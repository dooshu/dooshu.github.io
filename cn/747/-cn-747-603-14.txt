○苏州上後谢宰相状

朝议大使持节苏州诸军事、守苏州刺史上柱国刘某。右，某今月六日，到州上讫。某山东一书生，潦倒疏阔。在少壮日，犹不逮人。况今衰迟，智力愈短。相公哀怜不遇，擢授名邦。实荷宏奖，惭非器使。伏以当州繇大浸之後，物力萧然，肌寒殒仆，相枕於野。誓当悉心条理，续具奏论。才术素空，忧劳方始。惧无闻问，忝负恩知。不任瞻望恳迫之至。


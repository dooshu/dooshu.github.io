○僧道拜君亲议状

窃闻道迹希微，立言资於黼帝；释教虚寂，垂法依於国王（事如左春坊议中弹）。是以紫气真容，元猷西被；黄金图相，妙旨东流。仙侣莘莘，藉天基而遂重；法徒济济，凭圣政而弥隆。况今德贯阴阳，道包真俗。恩г动植，尚荷亭育之慈；泽被生灵，犹怀仁寿之施。唯释、老二门，由来迂诞（事如右金吾卫议中弹）。既捐真典，便亏四大，遍信化人，不遵三有。主上崇孝敬之仪，敦跪拜之礼，爰发纶诰，令拜君皇后、太子及父母者，非直庶寮允惬（弹曰：议不拜人，殆将大半，今云庶寮允惬，何其谬欤），抑亦垂范将来，谨议。

裴行俭

行俭字子约，绛州闻喜人。幼以荫补宏文生，贞观中举明经，调左屯卫仓曹参军。仪凤中，以才备文武，拜礼部尚书兼检校右卫大将军。调露元年为定襄行军大总管讨伏念，以功封闻喜县公。永淳元年卒，年六十四，赠幽州都督，谥曰献，中宗立，再赠扬州大都督。


冯时行　李花已尽再用前韵末章专属蒙景明资一笑也

向来风前见桃李，今日纷纷落风尾。

老人於花亦何有，不用天公事嗔喜。

漫天高跨风力长，更飞急雨湔余香。

雪儿歌底踏舞马，燕子泥边随滥觞。

明妆皎皎争前列，触手还羞疑不洁。

芳菲已断阳台梦，只有消烦嚼冰雪。

明年祢应花更奇，岂无方略留春辉。

欲作短章凭阿素，只待西邻之子归。

冯时行


◎逆子被烧

嘉庆已卯五月十日，有苏州营兵遣担夫挑火药百斤往教场，偶过都亭桥周亚子巷打铁铺门首，铺中人正在打铁，有火星爆入担内，忽轰然一声，满街如焚，死者五六人。中有一人，须发俱烧去，人尚未死。有识之者曰："其人系游手棍徒，以赌博为事，乳名和尚。有老母年七十余，和尚既不能养，亦从未一呼其母。"至是而母怜其创楚，犹百计医治之，和尚乃痛哭，大呼其母者，一日夜而死。


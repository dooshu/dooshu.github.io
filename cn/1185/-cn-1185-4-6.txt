梦憨山

若惺过予，谈憨山示寂，仿佛在胸。夜梦至一兰若，而憨在焉。问予墨迹孰佳，予曰：“学道人又多乎哉，于墨迹何有！”憨变色曰：“然则某诸刻，将无为公覆瓿乎？”曰：“安敢尔也，我辈文字如蜂采蜜，百花俱凑，岂独遗公，是故入世不肯漏出世之尘，出世则安取入世之魔哉。”憨虽不甚点首，而其锋颇塞。因存其语，以證将来。
绮语名场事已阑，梦游文字我曾看。
请君细歃曹溪水，割蜜还花也不难（憨刻有《梦游集》。）。




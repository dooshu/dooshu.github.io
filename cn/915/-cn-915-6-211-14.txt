◇五礼驳

魏氏天子一加，三加嫌同诸侯。毓案，《玉藻记》曰：「玄冠朱组缨，天子之冠也，缁布冠缋，诸侯之冠也。」其说谓皆始冠，则是有次加之辞，此二冠皆卑服质古，势不一加，必重加朝祭之服，以崇弥尊。圣人制礼，所以一时历加众服者。今始成人，卜择令日而遍加之，所以重始也。若冠日有不加者，後必不择吉而服，非重始也。又《礼器》有以少为贵者，冠不在焉。《记》有弥尊喻志之言，盖以服从卑始，象德日新，不可先服尊服，转而即卑。今嫌士礼喻志之文，因从魏氏一加之制，考之玉藻，似非古典。今三加者，先冠皮弁，次冠长冠，後冠进贤冠，以为弥尊，于意又疑。（《通典》五十六）


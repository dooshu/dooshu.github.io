卷二百九十六

<史部,诏令奏议类,奏议之属,历代名臣奏议>

钦定四库全书

历代名臣奏议卷二百九十六

明　杨士奇等　撰

灾祥

东汉光武以二千石长吏多不胜任有纎微之过者必见斥罢交易纷扰百姓不宁六年有日食之异父城侯朱浮上疏曰臣闻日者衆阳之所宗君上之位也凡居官治民据郡典县皆为阳为上为尊为长若阳上不明尊长不足则干动三光垂示王者五典纪国家之政鸿范别灾异之文皆宣明天道以徵来事者也陛下哀愍海内新离祸毒保育生人使得苏息而今牧人之吏多未称职小违理实辄见斥罢岂不粲然黑白分明哉然以尧舜之盛犹加三考大汉之兴亦累功効吏皆积久养老於官至名子孙因为氏姓当时吏职何能悉理论议之徒岂不諠譁盖以为天地之功不可仓卒艰难之业当累日也而间者守宰数见换易迎新相代疲劳道路寻其视事日浅未足昭见其职既加严切人不自保各相頋望无自安之心有司或因睚眦以骋私怨苟求长短求媚上意二千石及长吏廹於举劾惧於讥刺故争饰诈伪以希虚誉斯皆羣阳骚动日月失行之应夫物暴长者必夭折功卒成者必亟坏如摧长久之业而造速成之功非陛下之福也天下非一时之用也海内非一旦之功也愿陛下游意於经年之外望化於一世之後天下幸甚

建武六年徵郑兴为太中大夫明年三月晦日食兴因上疏曰春秋以天反时为灾地反物为妖人反德为乱乱则妖灾生往年以来讁咎连见意者执事颇有缺焉按春秋昭公十七年夏六月甲戍朔日有食之传曰日过分而未至三辰有灾於是百官降物君不举避移时乐用鼔祝用币史用辞今孟夏纯乾用事隂气未作其灾尤重夫国无善政则讁见日月变咎之来不可不慎其要在因人之心择人处位也尧知鲧不可用而用之者屈已之明因人之心也齐桓反政而相管仲晋文归国而任郄縠者是不私其私择人处位也今公卿大夫多举渔阳太守郭汲可大司空者而不以时定道路流言咸曰朝廷欲用功臣功臣用则人位谬矣愿陛下上思唐虞下览齐晋以成屈已从衆之德以济羣臣让善之功夫日月交会数应在朔而次年日食每多在晦先时而合皆月行疾也日君象而月臣象君亢急则臣下促迫故行疾也今年正月繁霜自尔以来率多寒日此亦急咎之罚天於贤圣之君犹慈父之於教子也丁宁申戒欲其反政故灾变仍见此乃国之福也今陛下高明而羣臣惶促宜留思柔克之政垂意洪范之法博采广谋纳羣下之策书奏多有所纳

八年郡国大水杜林上疏曰臣闻先王无曰道明圣用而治见恶如农夫之务去草焉芟夷藴崇之絶其本根勿使能殖畏其易也古今通道传其法於有根狼子野心奔马善惊成王深知其终卒之患故以殷氏六族分伯禽七族分康叔怀姓九宗分唐叔捡押其奸宄又迁其余於成周旧地杂俗旦夕拘録所以挫其强御之力诎其骄恣之节也及汉初兴上稽旧章合符重规徙齐诸田楚昭屈景燕赵韩魏之後以稍弱六国强宗邑里无管利之家野泽无兼并之民万里之统海内赖安後辄因衰麤之痛胁以送终之义故遂相牵而陪园陵无反顾之心追即往法政皆神道设教强干弱枝本支百世之要也是皆以永享康宁之福无怵惕之忧继嗣承业恭已而治盖此助也其被灾害民轻薄无累重者两府遣吏护送饶谷之郡或惧死亡卒为佣赁亦所以消散其口救赡全其性命也昔鲁隐有贤行将致国於桓公乃留连贪位不能早退况草创兵长卒无德能直以扰乱乘时檀权作威玉食狃猱之意徼幸之望曼延无足张步之计是也小民负县官不过身死负兵家灭门殄世陛下昭然独见成败之端或属诸侯官府元元少得举首仰视而尚遗脱二千石失制御之道合得复昌炽从横比年大雨水潦暴长涌泉盈溢灾壤城郭官寺吏民庐舍溃从离处溃成坑坎臣闻水隂类也易卦地上有水比言性不用害故曰乐也而猥相毁垫沦失常败百姓安居殆隂下相为蠹贼有小大胜负不齐均不得其所侵陵之象也诗云畏天之威于时保之唯陛下留神明察往来惧思天下幸甚

明帝性褊察好以耳目隐发为明朝廷莫不悚栗争为严切以避诛责会连有变异尚书仆射锺离意上疏曰伏惟陛下躬行孝道修明经术郊祀天地畏敬鬼神忧恤黎元劳心不怠而天气未和日月不明水泉涌溢寒暑违节者咎在羣臣不能宣化理职而以苛刻为俗吏杀良人继踵不絶百官无相亲之心吏人无雍雍之志至於骨肉相残毒害弥深感逆和气以致天灾百姓可以德胜难以力服先王要道民用和睦故能致天下和平灾害不生祸乱不作鹿鸣之诗必言宴乐者以人神之心洽然後天气和也愿陛下垂圣德揆万机诏有司慎人命缓刑罚顺时气以调隂阳垂之无极帝虽不能用然知其至诚亦以此故不得久留出为鲁相

章帝即位徵马严拜御史中丞其冬有日蚀之灾严上封事曰臣闻日者衆阳之长食者隂侵之徵书曰无旷庶官天工人其代之言王者代天官人也故考绩黜陟以明襃贬无功不黜则隂盛陵阳臣伏见方今刺史太守专州典郡不务奉事尽心为国而司察偏阿取与自己同则举为尤异异则中以刑法不即垂头塞耳采求财赂今益州刺史朱酺扬州刺史倪说凉州刺史尹业等每行考事辄有物故又选举不实曾无贬坐是使臣下得作威福也故事州部所举上奏司直察能否以徵虚实今宜加防检式遵前制旧丞相御史亲治职事唯丙吉以年老优游不案吏罪於是宰相习为常俗更共罔养以崇虚名或未晓其职便复迁徙诚非建官赋禄之意宜勅正百司各责以事州郡所举必得其人若不如言裁以法令传曰上德以寛服民其次莫如猛故火烈则人望而畏之水懦则人狎而翫之为政者寛以济猛猛以济寛如此绥御有体灾眚消矣

建初元年大旱谷贵帝召鲍昱问曰旱既太甚将何以消复灾眚对曰臣闻圣人理国三年有成今陛下始践天位刑政未着如有失得何能致异但臣前在汝南典理楚事系者千余人恐未能尽当其罪先帝诏言大狱一起寃者过半又诸徙者骨肉离分孤?不祀一人呼嗟王政为亏宜一切还诸徙家属蠲除禁锢兴灭继絶死生获所如此和气可致帝纳其言

时校书郎杨终亦上疏曰臣闻善善及子孙恶恶止其身百王常典不易之道也秦政酷烈违牾天心一人有罪延及三族高祖平乱约法三章太宗至仁除去收孥万姓廓然蒙被更生泽及昆虫功垂万世陛下圣明德被四表今以比年久旱灾疫未息躬自菲薄广访失得三代之隆无以加焉臣窃按春秋水旱之变皆应暴急惠不下流自永平以来仍连大狱有司穷考转相牵引掠考寃滥家属徙边加以北征匈奴西开三十六国频年服役转输烦费又远屯伊吾楼兰车师戊巳民怀土思怨结边域传曰安土重居谓之衆庶昔殷民近迁洛邑且犹怨望何况去中土之肥饶寄不毛之荒极乎且南方暑湿瘴毒互生愁困之民足以感动天地移变隂阳矣陛下留念省察以济元元

和帝永元四年丁鸿代袁安为司徒是时窦太后临政窦宪兄弟各擅威权鸿因日食上封事曰臣闻日者阳精守实不亏君之象也月者隂精盈毁有常臣之表也故日食者臣乘君隂陵阳月满不亏下骄盈也昔周室衰季皇甫之属专权於外党类强盛侵夺主势则日月薄食故诗曰十月之交朔日辛卯日有食之亦孔之丑春秋日食三十六弑君三十二变不空生各以类应夫威柄不以放下利器不以假人览观往古近察汉兴倾危之祸靡不由之是以三桓专鲁田氏擅齐六卿分晋诸吕握权统嗣几移哀平之末庙不血食故虽有周公之亲而无其德不得行其埶也今大将军虽欲勅身自约不敢僭差而天下远近惶怖承旨刺史二千石初除谒辞求通待报虽奉符玺受台勅不敢便去久者至十数日背王室向私门此乃上威损下权盛也人道悖於下効验见於天虽有隐谋神昭其情垂象见戒以告人君间者月满先节过望不亏此臣骄溢背君专功独行也陛下未深觉悟故天重见戒诚宜畏惧以防其祸诗云敬天之怒不敢戏豫若勅政责躬杜渐防萌则凶妖销灭害除福凑矣夫坏崖破岩之水源自??干云蔽日之木起於葱青禁微则易救末者难人莫不忽於微细以致其大恩不忍诲义不忍割去事之後未然之明镜也臣愚以为左官外附之臣依托权门倾覆谄谀以求容媚者宜行一切之诛间者大将军再出威振州郡莫不赋敛吏人遣使贡献大将军虽不受而物不还主部署之吏无所畏惮纵行非法不伏罪辜故海内贪猾竞为奸吏小民吁嗟怨气满腹臣闻天不可以不刚不刚则三光不明王不可以不强不强则宰牧纵横宜因大变改政匡失以塞天意

六年旱久祈雨不应司空张奋上表曰比年不登人用饥匮今复久旱秋稼未立阳气垂尽岁月廹促夫国以民为本以谷为命政之急务忧之重者也臣蒙恩尤深受职过任夙夜忧惧章奏不能叙心愿对中常侍疏奏即时引见复口陈时政之宜明日帝召太尉司徒幸洛阳狱録囚徒收洛阳令陈歆即大雨三日

和帝时策问隂阳不和或水或旱方正鬰林养奋对曰天有隂阳隂阳有四时四时有政令春夏则予惠布施寛仁秋冬则刚猛盛威行刑赏罚杀生各应其时则隂阳和四时调风雨时五谷升今则不然长吏多不奉行时令为政举事干逆天气上不恤下下不忠上百姓困乏而不恤哀衆怨郁积故隂阳不和风雨不时灾害缘类水者隂盛小人居位依公营私谗言诵上雨漫溢者五谷有不升而赋税不为减百姓虚竭家有愁心也安帝永初初连年水旱灾异郡国多被饥困尚书郎樊准上疏曰臣闻传曰饥而不损兹曰泰厥灾水春秋谷梁传曰五谷不登谓之大侵大侵之礼备而不制羣臣祷而不祠由是言之调和隂阳实在节俭朝廷虽劳心元元事从省约而在职之吏尚未奉承夫建化致理由近及远故诗曰京师翼翼四方是则今可先令太官尚方考功上林池籞诸官实减无事之物五府调省中都官吏京师作者如此则化及四方人劳省息伏见被灾之郡百姓凋残恐非赈给所能胜赡虽有其名终无其实可依征和元年故事遣使持节慰安尤困乏者徙置荆扬熟郡既省转运之费且令百姓各安其所今虽有西屯之役宜先东州之急如遣使者与二千石随事消息悉留富人守其旧土转尤贫者过所衣食诚父母之计也愿以臣言下公卿平议

元初六年司空李合上书曰陛下只畏天威惧天变克已责躬博访羣下咎皆在臣力小任重招致咎徵去二月京师地震今月戊午日蚀夫至尊莫过乎天天之变莫大乎日蚀地之戒莫重乎震动今一岁之中大异两见日蚀之变既为尤深地动之戒揺宫最丑日者阳精君之象也戊者土主任在中宫午者火德汉之所承地道安静法当顺阳今乃专恣揺动宫阙祸在萧墙之内臣恐宫中必有隂谋其阳下图其上造为逆也灾变终不虚生推原二异日辰行度甚为较明譬犹指掌宜察宫阙之内如有所疑急摧破其谋无令得成修政恐惧以荅天意十月辛卯日有蚀之周家所忌乃为亡徵是时妃后用事七子朝令戊午之灾近相似类宜贬退诸后兄弟羣从内外之宠求贤良徵逸士下德令施恩惠泽及山海上深纳其言

延光元年河西大雨雹大者如斗诏有道术之士极陈变眚帝召孔季彦亲问其故对曰此皆隂乘阳之徵也今贵臣擅权母后党盛陛下宜修圣德虑此二者帝默然左右皆恶之

四年马融上书曰伏读诏书陛下深惟禹汤罪已之义归咎自责寅畏天戒详延百僚博问公卿知变所自审得厥故修复往术以荅天命臣子远近莫不延颈企踵苟有隙空一介之知事愿自效贡纳圣听臣伏见日蚀之占自昔典籍十月之交春秋传记汉注所载史官占候羣臣密对陛下所观览左右所讽诵可谓详悉备矣虽复广问限在前志无以复加乃者茀气干参臣前得敦朴之人後三年二月对策北宫端门以为参者西方之位其於分野并州是也殆谓西戎北狄其後种羌叛戾鸟桓犯上郡并凉动兵验略效今复见大异申诫重讳於此二城海内莫见三月一日合辰在娄娄又西方之宿衆占显明者羌及乌桓有悔过之辞将吏策勲之名臣恐受任典牧者苟脱目前皆粗图身一时之权不顾为国百世之利论者美近功忽其远则各相不大疢病伏惟天象不虚老子曰图难於其易也为大於其细也消灾复异宜在於今日诗曰日月告凶不用其行四国无政不用其良传曰国无政不用善则自取谪于日月之灾故政不可不慎也务三而已一曰择人二曰安民三曰从时臣融伏惟方今有道之世汉典设张侯甸采卫司民之吏案绳循墨虽有殿?所差无几其陷罪辟身自取祸百姓未被其大伤至边郡牧御失和吉之与凶败之与成优劣相悬不诫不可审择其人上以应天变下以安民隶窃见列将子孙生长京师食仰租奉不知稼穑之艰又希遭厄困故能果毅轻财施与不弱以获死生之用此其所长也不拘法禁奢泰无度功劳足以宣威踰滥足以伤化此其所短也州郡之士出自贫苦长於检押虽专赏罚不敢越溢此其所长也拘文守法遭遇非常狐疑无断畏首畏尾威恩纎薄外内离心士卒不附此其所短也必得将兼有二长之才无二短之累参以吏事任以兵法有此数姿然後能折冲厌难致其功实转灾为福孔子曰十室之邑必有忠信如丘者焉以天下之大四海之衆云无若人臣以为诬矣宜特选详誉审得其真镇守二方以应用良择人之义以塞大异也

安帝尝数遣黄门常侍及中使伯荣往来甘陵伯荣负宠骄蹇所经郡国莫不迎为礼谒又霖雨积时河水涌溢百姓骚动尚书仆射陈忠上疏曰臣闻位非其人则庶事不叙庶事不叙则政有得失政有得失则感动隂阳妖变为应陛下每引灾自厚不责臣司臣司狃恩莫以为负故天心未得隔并屡臻青冀之域淫雨漏河徐岱之滨海水盆溢兖豫蝗蝝滋生荆扬稻收俭薄并凉二州羌戎叛戾加以百姓不足府帑虚匮自西徂东杼柚将空臣闻洪范五事一曰貌貌以??作肃貌伤则狂而致常雨春秋大水皆以君上威仪不穆临莅不严臣下轻慢贵幸擅权隂气盛强阳不能禁故为淫雨陛下以不得亲奉孝德皇园庙比遣中使致敬甘陵朱轩軿马相望道路可谓孝至矣然臣窃闻使者所过威权翕赫震动郡县王侯二千石至为伯荣独拜车下仪体上僭侔於人主长吏惶怖谴责或邪谄自媚发人修道缮理亭传多设储峙徵役无度老弱相随动有万计赂遗仆从人数百匹顿踣呼嗟莫不叩心河间托叔父之属清河有陵庙之尊及剖符大臣皆猥为伯荣屈节车下不问必以陛下欲其然也伯荣之威重於陛下陛下之柄在於臣妾水灾之发必起於此昔韩嫣托副车之乘受驰视之使江都误为一拜而嫣受欧刀之诛臣愿明主严天元之尊正乾刚之位职事巨细皆任贤能不宜复令女使干错万机重察左右得无石显泄漏之奸尚书纳言得无赵昌譛崇之诈公卿大臣得无朱博阿傅之援外属近戚得无王凤害商之谋若国政一由帝命王事每决於已则下不得偪上臣不得干君常雨大水必当霁止四方衆异不能为害书奏不省

中常侍樊丰侍中谢恽等诈作诏书调发司农钱谷大匠见徒材木各起家舍园池庐观役费无数太尉杨震因地震上疏曰臣蒙恩备台辅不能奉宣政化调和隂阳去年十一月京师地动臣闻师言地者隂精当安静承阳而今动揺者隂道盛也其日戊辰三者皆土位在中宫此中臣近官盛於持权用事之象也臣伏惟陛下以边境未宁躬自菲薄宫殿垣屋倾倚支柱而已无所兴造欲令远近咸知政化之清流商邑之翼翼也而亲近幸臣未崇断金骄溢踰法多请徒士盛修第舍卖弄威福道路諠譁衆所闻见地动之变近在城郭殆为此发又冬无宿雪春节未雨百僚燋心而缮修不止诚致旱之徵也书曰僭恒阳若臣无作威作福玉食惟陛下奋乾刚之德弃骄奢之臣以掩訞言之口奉承皇天之戒无令威福久移於下

延光四年冬京都大疫明年太史令张衡上封事曰臣窃见京师为害兼所及民多病死死有灭户人人恐惧朝廷燋心以为至忧臣官在於考变禳灾思任防救未知所由夙夜征营臣闻国之大事在祀祀莫大於郊天奉祖方今道路流言佥曰孝安皇帝南廵路崩从驾左右行慝之臣欲徵诸国王子故不发丧衣车还宫伪遣大臣并祷请命臣处外官不知其审然尊灵见罔岂能无怨且凡来私小有不蠲犹为谴谪况以大秽用礼郊庙孔子曰曾谓泰山不如林放乎天地明察降祸见灾乃其理也又问者有司正以冬至之後奏开恭陵神道陛下至孝不忍距逆或发塚移尸月令仲冬土事无作慎无发盖及起大衆以固而闭地气上泄是谓发天地之房诸蛰则死民必疾疫又随以丧厉气未息恐其殆此二年欲使知过改悔五行传曰六疹作见若时共御帝用不差神则不怒万福乃降用章于下臣愚以为可使公卿处议所以陈术改过取媚神只自求多福也顺帝阳嘉二年冇地动山崩火灾之异公卿举李固对策诏又特问当世之敝为政所宜固对曰臣闻王者父天母地宝有山川王道得则隂阳和穆政化乖则崩震为灾斯皆关之天心效於成事者也夫化以职成官由能理古之进者有德有命今之进者唯财与力伏闻诏书务求寛博疾恶严暴而今长吏多杀伐致声名者必加迁赏其存寛和无党援者辄见斥逐是以淳厚之风不宣雕薄之俗未革虽繁刑重禁何能有益前孝安皇帝变乱旧典封爵阿母因造妖?使樊丰之徒乘权放恣侵夺主威改乱嫡嗣至今圣躬狼狈亲遇其艰既拔自困殆龙兴即位天下喁喁属望风政积敝之後易致中兴诚当沛然思惟善道而论者犹云方今之事复同於前臣伏从山草痛心伤臆实以汉兴以来三百余年贤圣相继十有八主岂无阿乳之恩岂忘贵爵之宠然上畏天威俯案经典知义不可故不封也今之阿母虽有大功勤谨之德但加赏赐足以酬其劳苦至於裂土开国实乖旧典闻阿母体性谦虚必有逊让陛下宜许其辞国之高使成万安之福夫后妃之家所以少完全者岂天性当然但以爵位尊显专总权柄天道恶盈不知自损故至?仆先帝宠遇阎氏位号太疾故其受祸曾不旋时老子曰其进鋭者其退速也今梁氏戚为椒房礼所不臣尊以高爵尚可然也而子弟羣从荣显兼加永平建初故事殆不如此宜令步兵校尉冀及诸侍中还居黄门之官使权去外戚政归国家岂不休乎又诏书所以禁侍中尚书中臣子弟不得为吏察孝廉者以其秉威权容请托故也而中常侍在日月之侧声埶振天下子弟禄任曾无限极虽外托谦默不干州郡而谄伪之徒望风振举今可为设常禁同之中臣昔馆陶公主为子求郎明帝不许赐钱千万所以轻厚赐重薄位者为官人失才害及百姓也窃闻长水司马武宣开阳城门侯羊廸等无他功德初拜便真此虽小失而渐坏旧章先圣法度所宜坚守政教一跌百年不复诗云上帝板板下民卒瘅刺周王变祖法度故使下民将尽病也今陛下之有尚书犹天之有北斗也斗为天喉舌尚书亦为陛下喉舌斗斟酌元气运平四时尚书出纳王命赋政四海权尊埶重责之所归若不平心灾眚必至诚宜审择其人以毗圣政今与陛下共理天下者外则公卿尚书内则常侍黄门譬犹一门之内一家之事安则共其福庆危则通其祸败刺史二千石外统职事内受法则夫表曲者景必邪源清者流必洁犹叩树本百枝皆动也周颂曰薄言振之莫不震叠此言动之於内应之於外者也由此言之本朝号令岂可蹉跌间隙一开则邪人动心利竞暂啓则仁义道塞刑罚不能复禁化导以之寖坏此天下之纪纲当今之急务陛下宜开石室陈图书招会羣儒引问失得指擿变象以求天意其言有中理即时施行显拔其人以表能者则圣听日有所闻忠臣尽其所知又宜罢退宦官去其权重裁置常侍二人方直有德者省事左右小黄门五人才智闲雅者给事殿中如此则论者厌塞升平可致也臣所以敢陈愚瞽冒昧自闻者傥或皇天欲令微臣觉悟陛下陛下宜熟察臣言怜赦臣死

顺帝以灾异公车徵郎顗顗乃诣阙拜章曰臣闻天垂妖象地见灾符所以谴告人主责躬修德使正机平衡流化兴政也易内传曰凡灾异所生各以其政变之则除消之亦除伏惟陛下躬日昃之听温三省之勤思过念咎务消只悔方今时俗奢佚浅恩薄义夫救奢必於俭约拯薄无若敦厚安上理人莫善於礼修礼遵约盖惟上兴革文变薄事不在下故周南之德关雎政本本立道生风行草从澄其源者流清溷其本者末浊天地之道其犹鼓龠以虚为德自近及远者也伏见往年以来园陵数灾炎光炽猛惊动神灵易天人应曰君子不思遵利兹谓无泽厥灾孽火烧其宫又曰君高台府犯隂侵阳厥灾火又曰上不俭下不节炎火并作烧君室自顷缮理西苑修复太学宫殿官府多所构饰昔盘庚迁殷去奢即俭夏后卑室尽力致美又鲁人为长府闵子曰仍旧贯何必改作臣愚以为诸所缮修事可省减禀恤贫人赈赡孤寡此天之意也人之庆也仁之本也俭之要也焉有应天养人为仁为俭而不降福者哉土者地祗隂性沈静宜以施化之时敬而勿扰窃见正月以来隂闇连日易内傅曰久隂不雨乱气也蒙之比也蒙者君臣上下相冒乱也又曰欲德不用厥异常隂夫贤者化之本云者雨之具也得贤而不用犹久隂而不雨也又顷前数日寒过其节冰既解释还复凝合夫寒往则暑来暑往则寒来此言日月相推寒暑相避以成物也今立春之後火卦用事当温而寒违反时节由功赏不至而刑罚必加也宜须立秋顺气行罚臣伏案飞侯参察衆政以为立夏之後当有震裂涌水之害又比荧惑失度盈缩往来涉历舆鬼环绕轩辕火精南方夏之政也政有失礼不从夏令则荧惑失行正月三日至乎九日三公卦三公上应台阶下同元首政失其道则寒隂反节节彼南山咏自周诗股肱良哉着於虞典而今之在位竞托高虚纳累锺之奉忘天下之忧栖迟偃仰寝疾自逸被策文得赐钱即复起矣何疾之易而愈之速以此消伏灾眚兴致升平其可得乎今选举牧守委任三府长吏不良既咎州郡州郡有失岂得不归责举者而陛下崇之弥优自下慢事愈甚所谓大网疏小网数三公非臣之仇臣非狂夫之作所以发愤忘食恳恳不已者诚念朝廷欲致兴平非不能面誉也臣生长草野不晓禁忌披露肝胆书不择言伏鑕鼎镬死不敢恨谨诣阙奉章伏待重诛书奏帝复使对尚书顗对曰臣闻明王圣主好闻其过忠臣孝子言无隐情臣备生人伦视听之类而禀性愚慤不识忌讳故出忘命恳恳重言诚欲陛下修乾坤之德开日月之明披图籍案经典览帝王之务识先後之政如有阙遗退而自改本文武之业拟尧舜之道攘灾延庆号令天下此诚臣顗区区之愿夙夜梦寤尽心所计谨条序前章畅其旨趣条便宜七事且如状对其一曰陵园至重圣神攸冯而灾火炎赫廹近寝殿魂而有灵犹将惊动寻宫殿官府近始永平岁时未即便更修造又西苑之设禽畜是处离房别观本不常居而皆当务精土木营建无已消功单贿巨亿为计易内传曰人君者奢侈多饰宫室其时旱其灾火是故鲁僖遭旱修政自勅下锺鼓之县休缮治之官虽则不宁而时雨自降由此言之天之应人敏於景响今月十七日戊午徵日也日加申风从寅来丑时而止丑寅申皆徵也不有火灾必当为旱愿陛下校计缮修之费永念百姓之劳罢将作之官减雕文之饰损庖厨之馔退宴私之乐易中孚传曰阳感天不旋日如是则景云降集眚沴息矣其二曰去年已来兑卦用事类多不効易传曰有貌无实佞人也有实无貌道人也寒温为实清浊为貌今三公皆令色足恭外厉内荏以虚事上无佐国之实故清浊效而寒温不效也是以隂寒侵犯消息占曰日乘则有妖风日蒙则有地裂如是三年则致日食隂侵其阳渐积所致立春前後温气应节者诏令寛也其後复寒者无寛之实也夫十室之邑必有忠信率土之人岂无真贤未闻朝廷有所赏拔非所以求善赞务弘济元元宜采纳良臣以助圣化其三曰臣闻天道不远三五复反今年少阳之岁法当乘起恐後年已往将遂惊动涉历天门灾成戊巳今春当旱夏必有水臣以六日七分侯之可知夫灾眚之来缘类而应行有玷缺则气逆于天精感变出以戒人君王者之义时有不登则损乐彻膳数年以来谷收稍减家贫户馑岁不如昔百姓不足君谁与足水旱之灾虽尚未至然君子远览防微虑萌老子曰人之饥也以其上食税之多也故孝文皇帝绨袍革舄木器无文约身薄赋时致升平今陛下圣德中兴宜遵前典惟节惟约天下幸甚易曰天道无亲常与善人是故高宗以享福宋景以延年其四曰臣窃见皇子未立储宫无主仰观天文太子不明荧惑以去年春分後十六日在娄五度推步三统荧惑今当在翼九度今反在柳三度则不及五十余度去年八月二十四日戊辰荧惑历舆鬼东入轩辕出后星北东去四度北旋复还轩辕者後宫也荧惑者至阳之精也天之使也而出入轩辕绕还往来易曰天垂象见吉凶其意昭然可见矣礼天子一娶九女嫡媵毕具今宫人侍御动以千计或生而幽隔人道不通郁积之气上感皇天故遣荧惑入轩辕理人伦垂象见异以悟主上昔武王下车出倾宫之女表商容之闾以理人伦以表贤德故天授以圣子成王是也今陛下多积宫人以违天意故皇胤多天嗣体莫寄诗云敬天之怒不敢戏豫方今之福莫若广嗣广嗣之术可不深思宜简出宫女恣其姻嫁则天自降福子孙千亿惟陛下丁宁再三留神於此左右贵幸亦宜惟臣之言以悟陛下盖善言古者合於今善言天者合於人愿访问百僚有违臣言者臣当受苟言之罪其五曰臣窃见去年闰十月十七日己丑夜有白气从西方天苑趋左足入玉井数日乃灭春秋曰有星孛于大辰大辰者何大火也大火为大辰罚又为大辰北极亦为大辰所以孛一宿而连三宿者言北辰王者之宫也凡中宫无节政教乱逆威武衰微则此三星以应之也罚者白虎其宿主兵其国赵魏变见西方亦应三辅凡金气为变发在秋节臣恐立秋以後赵魏关西将有羌寇畔戾之患宜豫宣告诸郡使敬授人时轻徭役薄赋敛勿妄缮起坚仓狱备守卫囘选贤能以镇抚之金精之变责归上司宜以五月丙午遣太尉服干戚建井旟书玉板之策引白气之异於西郊责躬求愆谢咎皇天消灭妖气盖以火胜金转祸为福也其六曰臣窃见今月十四日乙卯巳时白虹贯日凡日傍气色白而纯者名为虹贯日中者侵太阳也见於春者政变常也方今中官外司各各考事其所考者或非急务又恭陵火灾主名未立多所收捕备经考毒寻火为天戒以悟人君可顺而不可违可敬而不可慢陛下宜恭已内省以备後灾凡诸考案并须立秋又易传曰公能其事序贤进士後必有喜反之则白虹贯日以甲乙见者则谴在中台自司徒居位隂阳多谬久无虚已进贤之策天下兴议异人同咨且立春以来金气再见金能胜木必有兵气宜黜司徒以应天意陛下不早攘之将负臣言遗患百姓其七曰臣伏惟汉兴以来三百三十九岁於诗三基高祖起亥仲二年今在戍仲十年诗汜历枢曰卯酉为革政午亥为革命神在天门出入侯听言神在戍亥伺侯帝王兴衰得失厥善则昌厥恶则亡於易雄雌秘历今值困乏凡九二困者衆小人欲共困害君子也经曰困而不失其所其唯君子乎唯独贤圣之君遭困遇险能致命遂志不去其道陛下乃者潜龙养德幽隐屈戹即位之元紫宫惊动历运之会时气已应然犹恐妖祥未尽君子思患而豫防之臣以为戍仲已竟来年入季文帝改法除肉刑之罪至今适三百载宜因斯际大蠲法令官名称号舆服器械事有所更变大为小去奢就俭机衡之政除烦为简改元更始招来幽隐举方正徵有道博采异谋开不讳之路臣陈引际会恐犯忌讳书不尽言未敢究畅台诘顗曰对云白虹贯日政变常也朝廷率由旧章何所变易而言变常又言当大蠲法令革易官号或云变常以致灾或改旧以除异何也又阳嘉初建复欲改元据何经典其以实对顗对曰方春东作布德之元阳气开发养导万物王者因天视听奉顺时气宜务崇温柔遵其行令而今立春之後考事不息秋冬之政行乎春夏故白虹春见掩蔽日曜凡邪气乘阳则虹蜺在日皆臣下执事刻急所致殆非朝廷优寛之本此其变常之咎也又今选举皆归三司非有周召之才而当则哲之重每有选用辄参之掾属公府门巷宾客填集送去迎来财货无已其当迁者竞相荐谒各遣子弟充塞道路开长奸门兴致浮伪非所谓率由旧章也尚书职在机衡宫禁严密私曲之意羌不得通偏党之恩或无所用选举之任不如还在机密臣诚愚戆不知折中斯固远近之论当今之宜又孔氏曰汉三百载计历改宪三百四岁为一德五德千五百二十岁五行更用王者随天譬犹自春徂夏改青服绦者也自文帝省刑适三百年而轻微之禁渐已殷积王者之法譬犹江河当使易避而难犯也故易曰易则易知简则易从易简而天下之理得矣今去奢即俭以先天下改易名号随事称谓易曰君子之道或出或处同归殊涂一致百虑是知变常而善可以除灾变常而恶必致於异今年仲竟来年入季仲终季始历运变改故可改元所以顺天道也臣顗愚蔽不足以荅圣问顗又上书荐黄琼李固并陈消灾之术曰臣前对七事要政急务宜於今者所当施用诚知愚浅不合圣听人贱言废当受诛罚征营惶怖靡知厝身臣闻刳舟剡楫将欲济江海也聘贤选佐将以安天下也昔唐尧在上羣龙为用文武创德周召作辅是以能建天地之功增日月之耀者也诗云赫赫王命仲仙甫将之邦国若否仲山甫明之宣王是赖以致雍熙陛下践祚以来勤心衆政而三九之位未见其人是以灾害屡臻四国未宁臣考之国典验之闻见莫不以得贤为功失士为败且贤者出处翔而後集爵以德进则其情不苟然後使君子耻贫贱而乐富贵矣若有德不报有言不醻来无所乐进无所趋则皆怀归薮泽修其故志矣夫求贤者上以承天下以为人不用之则逆天统违人望逆天统则灾眚降违人望则化不行灾眚降则下呼嗟化不行则君道亏四始之缺五际之戹其咎如此岂可不刚健笃实矜矜栗栗以守天功盛德大业乎臣见光禄大夫江夏黄琼耽道乐术清亮自然被褐怀宝含味经籍又果於从正明达变复朝廷前加优宠宾于上位琼入朝日浅谋谟未就因以丧病致命遂志老子曰大音希声大器晩成善人为国三年乃立天下莫不嘉朝廷有此良人而复恠其不时还任陛下宜隆崇之恩极养贤之礼徵反京师以慰天下又处士汉中李固年四十通游夏之艺履顔闵之仁絜白之节情同皦日忠贞之操好是正直卓冠古人当世莫及元精所生王之佐臣天之生固必为圣汉宜蒙特徵以示四方夫有出伦之才不应限以官次昔顔子十八天下归仁子奇稺齿化阿有声若还琼徵固任以时政伊尹傅说不足为比则可垂景光致休祥矣臣顗明不知人伏听衆言百姓所归臧否共叹愿泛问百僚核其名行有一不合则臣为欺国惟留圣神不以人废言谨复条便宜四事附奏於左其一曰孔子作春秋书正月者敬岁之始也王者则天之象因时之序宜开发德号爵贤命士流寛大之泽垂仁厚之德顺助元气含养庶类如此则天文昭烂星辰显列五纬循轨四时和睦不则大阳不光天地溷浊时气错逆霾雾蔽日自立春以来累经旬朔未见仁德有所施布但闻罪罚考掠之声夫天之应人疾於景响而自从入岁常有蒙气月不舒光日不宣曜日者太阳以象人君政变於下日应於天清浊之占随政抑扬天之见异事无虚作岂独陛下倦於万机帷幄之政有所阙欤何天戒之数见也臣愿陛下发扬乾刚援引贤能勤求机衡之寄以获断金之利臣之所陈辄以太阳为先者明其不可久闇急当改正其异虽微其事甚重臣言虽约其旨甚广惟陛下乃眷臣章深留明思其二曰孔子曰靁之始发大壮始君弱臣强从解起今月九日至十四日大壮用事消息之卦也於此六日之中靁当发声发声则岁气和王道兴也易曰靁出地奋豫先王以作乐崇德殷荐之上帝靁者所以开发萌芽辟隂除害万物须靁而解资雨而润故经曰靁以动之雨以润之王者崇寛大顺春令则靁应节不则发动於冬当震反潜故易傅曰当靁不靁大阳弱也今蒙气不除日月变色则其效也天网恢恢疏而不失随时进退应政得失大人者与天地合其德与日月合其明琁机动作与天相应靁者号令其德生养号令殆废当生而杀则靁反作其时无岁陛下若欲除灾昭祉顺天致和宜察臣下尤酷害者亟加斥黜以安黎元则大皓悦和靁声乃发其三曰去年十月二十日癸亥太白与岁星合於房心太白在北岁星在南相离数寸光芒交接房心者天帝明堂布政之宫孝经钩命决曰岁星守心年谷丰尚书洪范记曰月行中道移节应期德厚受福重华留之重华者谓岁星在心也今太白从之交合明堂金水相贼而反同合此以隂陵阳臣下专权之异也房心东方其国主宋石氏经曰岁星出左有年出右无年今金木俱东岁星在南是为出右恐年谷不成宋人饥也陛下宜审详明堂布政之务然後妖异可消五纬顺序矣其四曰易传曰阳无德则旱隂僭阳亦旱阳无德者人君恩泽不施於人也隂僭阳者禄去公室臣下专权也自冬涉春讫无嘉泽数有西风反逆时节朝廷劳心广为祷祈荐祭山川暴龙移市臣闻皇天感物不为伪动灾变应人要在责已若令雨可请降水可禳止则岁无隔并太平可待然而灾害不息者患不在此也立春以来未见朝廷赏録有功表显有德存问孤寡赈恤贫弱而但见洛阳都官奔车东西收系纎介牢狱充盈臣闻恭陵火处比有光曜明此天灾非人之咎丁丑大风掩蔽天地风者号令天之威怒皆所以感悟人君忠厚之戒又连月无雨将害粟麦若一谷不登则饥者十三四矣陛下诚宜广被恩泽贷赡元元昔尧遭九年之水人有十年之蓄者简税防灾为其方也愿陛下早宣德泽以应天功若臣言不用朝政不改立夏之後乃有澍雨於今之际未可望也若政变於朝而天不雨则臣为诬上愚不知量分当鼎镬书奏特诏拜郎中辞病不就

阳嘉三年河南三辅大旱五谷灾伤天子亲自露坐请雨又祷祀名山大泽以尚书周举才学优深特下策问曰朕以不德仰承三统夙兴夜寐思协大中顷年以来旱灾屡应稼穑焦枯民食困乏五品不训王泽未流羣司素餐据非其位审所贬黜变复之徵厥効何由分别具对勿有所讳举对曰臣闻天尊地卑乾坤以定易称二仪交构乃生万物万物之中以人为贵故圣人养之以君成之以化顺四时之宜适隂阳之和使男女婚娶不过其时包之以仁恩导之以德教示之以灾异训之以嘉祥此先圣承乾养物之始也夫隂阳闭隔则二气否塞二气否塞则人物不昌人物不昌则风雨不时风雨不时则水旱成灾陛下处唐虞之位未行尧舜之政近废文帝光武之法而循亡秦奢侈之欲内积怨女外有旷夫今皇嗣不兴东宫未立伤和逆理断絶人伦之所致也非但陛下行此而已竖宦之人亦复虚以形埶威侮良家取女闭之至有白首殁无配偶逆於天心昔武王入殷出倾宫之女成汤遭灾以六事克已鲁僖遇旱而自责祈雨皆以精诚转祸为福自枯旱以来弥历年岁未闻陛下改过之效徒劳至尊暴露风尘诚无益也又下州郡祈神致请昔齐有大旱景公欲祀河伯晏子谏曰不可夫河伯以水为城国鱼鼈为民庶水尽鱼枯岂不欲雨自是不能致也陛下所行但务其华不寻其实犹缘木求鱼却行求前诚宜推信革政崇道变惑出後宫不御之女理天下寃枉之狱除大官重膳之费夫五品不训责在司徒有非其位宜急黜斥臣自藩外擢典纳言学薄智浅不足以对易传曰阳感天不旋日惟陛下留神裁察因召见举及尚书令成翊世仆射黄琼问以得失举等并对以为宜慎官人去斥贪污离远佞邪循文帝之俭尊孝明之教则时雨必应帝曰百官贪污佞邪者为谁乎举独对曰臣从下州超备机密不足以别羣臣然公卿大臣数有直言者忠贞也阿谀苟容者佞邪也司徒视事六年未闻有忠言异谋愚心在此其後以事免司徒刘崎迁举司隶校尉

举为谏议大夫时帝召於显亲殿问以变眚举对曰陛下初立遵修旧典兴化致政远近肃然顷年以来稍违於前朝多宠幸禄不序德观天察人准今方古诚可危惧书曰僭恒阳若夫僭差无度则言不从而下不正阳无制则上扰下竭宜密严勅州郡察强宗大奸以时禽讨

顺帝时大旱尚书仆射黄琼上疏曰昔鲁僖遇旱以六事自让躬节俭闭女谒放谗佞者十三人诛税民受货者九人退舍南郊天立大雨今亦宜顾省政事有所损阙务存质俭以易民听尚方御府息除烦费明勅近臣使遵法度如有不移示以好恶数见公卿引纳儒士访以政化使陈得失又囚徒尚积多致死亡亦足以感伤和气招降灾旱若改敝从善择用嘉谋则灾消福至矣太史令张衡以政事渐损权移於下因上疏陈事曰伏惟陛下宣哲克明继体承天中遭倾覆龙德泥蟠今乘云高跻磐桓天位诚所谓将隆大位必先倥偬之也亲履艰难者知下情备经险易者逹物伪故能一贯万机靡所疑惑百揆允当庶绩咸熙宜获福祉神只受誉黎庶而隂阳未和灾眚屡见神明幽远冥鉴在兹福仁祸淫景响而应因德降休乘失致咎天道虽远吉凶可见近世郑蔡江樊周广王圣皆为效矣故恭俭畏忌必蒙祉祚奢淫謟慢鲜不夷戮前事不忘後事之师也夫情胜其性流遯忘反岂唯不肖中才皆然苟非大贤不能见得思义故积恶成衅罪不可解也向使能瞻前顾後援镜自戒则何陷於凶患乎贵宠之臣衆所属仰其有愆尤上下知之襃美讥恶有心皆同故怨讟溢乎四海神明降其祸辟也顷年雨常不足思求所失则洪范所谓僭恒阳若者也惧羣臣奢侈昏踰典式自下逼上用速咎徵又前年京师地震土裂裂者威分震者人扰也君以静唱臣以动和威自上出不趣於下礼之政也窃惧圣思厌倦制不专已恩不忍割与衆共威威不可分德不可共洪范曰臣有作威作福玉食害于而家凶于而国天鉴孔明虽踈不失灾异示人前後数矣而未见所革以复往悔自非圣人不能无过愿陛下思惟所以稽古率旧勿令刑德八柄不由天子若恩从上下事依礼制礼制修则奢僭息事合宜则无凶咎然後神望充塞灾消不至矣

桓帝延熹间火灾陈蕃刘智茂上疏谏曰古之火皆君弱臣强极隂之变也前始春而狱刑惨故火不炎上前入春节连寒木冰暴风折树又八九州郡并言陨霜杀菽春秋晋执季孙行父木为之冰夫气弘则景星见化错则五星开日月蚀灾为已然异为方来恐卒有变必於三朝唯善政可以已之愿察臣前言不弃愚忠则元元幸甚书奏不省

太史令上言客星经帝坐帝密以问侍中爰延延因上封事曰臣闻天子尊无为上故天以为子位临臣庶威重四海动静以礼则星辰顺序意有邪僻则晷度错违陛下以河南尹邓万有龙潜之旧封为通侯恩重公卿惠丰宗室加顷引见与之对博上下媟黩有亏尊严臣闻之帝左右者所以咨政德也故周公戒成王曰其朋其朋言慎所与也昔宋闵公与强臣共博列妇人於侧积此无礼以致大灾武帝与幸臣李延年韩嫣同卧起尊爵重赐情欲无厌遂生骄淫之心行不义之事卒延年被戮嫣伏其辜夫爱之则不觉其过恶之则不知其善所以事多放滥物情生怨故主者赏人必酬其功爵人以甄其德善人同处则日闻嘉训恶人从游则日生邪情孔子曰益者三友损者三友邪臣惑君乱妾危主以非所言则悦於耳以非所行则翫於目故令人君不能远之仲尼曰唯女子与小人为难养近之则不逊远之则怨盖圣人之明戒也昔光武皇帝与严光俱寝上天之异其夕即见夫以光武之圣德严光之高贤君臣合道尚降此变岂况陛下今所亲幸以贱为贵以卑为尊哉惟陛下远谗谀之人纳謇謇之士除左右之权寤宦官之敝使积善日熙佞恶消殄则乾灾可除帝省其奏时宦官专朝政刑暴滥又比失皇子灾异尤数延熹九年襄楷自家诣阙上疏曰臣闻皇天不言以文象设教尧舜虽圣必历象日月星辰察五纬所在故能享百年之夀为万世之法臣切见去岁五月荧惑入太微犯帝座出端门不轨常道其闰月庚辰太白入房犯心小星震动中耀中耀天王也傍小星者天王子也夫太微天廷五帝之坐而金火罚星扬光其中於占天子凶又俱入房心法无继嗣今年岁星久守太微逆行西至掖门还切执法岁为木精好生恶杀而淹留不去者咎在仁德不修诛罚太酷前七年十二月荧惑与岁星俱入轩辕逆行四十余日而邓皇后诛其冬大寒杀鸟兽害鱼鼈城傍竹柏之叶有伤枯者臣闻於师曰柏伤竹枯不出三年天子当之今洛阳城中人夜无故叫呼云有火光人声正諠於占亦与竹柏枯同自春夏以来连有霜雹及大雨靁而臣作威作福刑罚急刻之所感也太原太守刘瓆南阳太守成瑨志除奸邪其所诛翦皆合人望而陛下受阉竖之譛乃远加考逮三公上书乞哀瓆等不见采察而严被谴让忧国之臣将遂杜口矣臣闻杀无罪诛贤者祸及三世自陛下即位以来频行诛罚梁寇孙邓并见族灭其从坐者又非其数李云上书明主所不当讳杜衆乞死谅以感悟圣朝曾无赦宥而并被残戮天下之人咸知其寃汉兴以来未有拒谏诛贤用刑太深如今者也永平旧典诸当重论皆须冬狱先请後刑所以重人命也顷数十岁以来州郡翫习又欲避请谳之烦辄托疾病多死牢狱长吏杀生自己死者多非其罪魂神寃结无所归诉淫厉疾疫自此而起昔文王一妻诞致十子今宫女数千未闻庆育宜修德省刑以广螽斯之祚又七年六月十三日河内野王山上有龙死长可数十丈扶风有星陨为石声闻三郡夫龙形状不一小大无常故周易况之大人帝王以为符瑞或闻河内龙死讳以为蛇夫龙能变化蛇亦有神皆不当死昔秦之将衰华山神操璧以授郑客曰今年祖龙死始皇逃之死於沙丘王莽天凤二年讹言黄山宫有死龙之异後汉诛莽光武复兴虚言犹然况於实邪夫星辰丽天犹万国之附王者也下将畔上故星亦畔天石者安类坠者失埶春秋五石陨宋其後襄公为楚所执秦之亡也石陨东郡今陨扶风与先帝园陵相近不有大丧必有畔逆案春秋以来及古帝王未有河清及学门自坏者也臣以河者诸侯位也清者属阳浊者属隂河当浊而反清者隂欲为阳诸侯欲为帝也太学天子教化之宫其门无故自坏者言文德将丧教化废也京房易传曰河水清天下平今天垂异地吐妖人厉疫三者并时而有河清犹春秋麟不当见而见孔子书之以为异也臣前上琅邪宫崇受于吉神书不合明听臣闻布谷鸣於孟夏蟋蟀吟於始秋物有微而志信人有贱而言忠臣虽至贱诚愿赐清问极尽所言书奏不省十余日复上书曰臣伏见太白北入数日复出东方其占当有大兵中国弱四夷强臣又推步荧惑今当出而潜必有隂谋皆由狱多寃结忠臣被戮德星所以久守执法亦为此也陛下宜承天意理察寃狱为刘踬成瑨亏除罪辟追録李云杜衆等子孙夫天子事天不孝则日食星鬬比年日食於正朔三光不明五纬错戾前者宫崇所献神书专以奉天地顺五行为本亦有兴国广嗣之术其文易晓参同经典而顺帝不行故国胤不兴孝冲孝质频世短祚臣又闻之得主所好自非正道神为生虐故周衰诸侯以力征相尚於是夏育申休宋万彭生任鄙之徒生於其时殷纣好色妲己是出叶公好龙真龙游廷今黄门常侍天刑之人陛下爱待兼倍常宠系嗣未兆岂不为此天宫宦者星不在紫宫而在天市明当给使主市里也今乃反处常伯之位实非天意又闻宫中立黄老浮屠之祠此道清虚贵尚无为好生恶杀省慾去奢今陛下嗜欲不去杀罚过理既乖其道岂获其祚哉或言老子入西域为浮屠浮屠不三宿桑下不欲久生恩爱精之至也天神遗以好女浮屠曰此但革囊盛血遂不眄之其守一如此乃能成道今陛下婬女艳妇极天下之丽甘肥饮美殚天下之味柰何欲如黄老乎书上即召诏尚书问状楷曰臣闻古者本无宦臣武帝末春秋高数游後宫始置之耳後稍见任至於顺帝遂益繁炽今陛下爵之十倍於前至今无继嗣者岂独好之而使之然乎尚书上其对诏下有司处正杨秉为侍中尚书帝时微行私过幸河南尹梁胤府舍是日大风拔树昼昏秉因上疏谏曰臣闻瑞由德至灾应事生传曰祸福无门唯人所召天不言语以灾异谴告是以孔子迅雷风烈必有变动诗云敬天之威不敢驱驰王者至尊出入有常警跸而行静室而止自非郊庙之事则銮旗不驾故诗称自郊徂宫易曰王假有庙致孝享也诸侯如臣之家春秋尚列其诫况以先王法服而私出盘游降乱尊卑等威无序侍卫守空宫绂玺委女妾设有非常之变任章之谋上负先帝下悔靡及臣奕世受恩得备纳言又以薄学充在讲劝特蒙哀识见照日月恩重命轻义使士死敢惮摧折略陈其愚时连岁饥荒灾异数见刘陶时游太学上疏曰臣闻人非天地无以生天地非人无以为灵是故帝非人不立人非帝不宁夫天之与帝帝之与人犹头之与足相须而行也伏惟陛下年隆德茂中天称号袭常存之庆循不易之制目不视鸣条之事耳不闻檀车之声天灾不有痛於肌肤震食不即损於圣体故蔑三光之谬轻上天之怒伏念高祖之起始自布衣拾暴秦之敝追亡周之鹿合散扶伤克成帝业功既显矣勤亦至矣流福遗祚至於陛下陛下既不能增明烈考之轨而忽高祖之勤妄假利器委授国柄使羣丑刑隶芟刈小民雕敝诸夏虐流远近故天降衆异以戒陛下陛下不悟而竞令虎豹窟於麑场豺狼乳於春囿斯岂唐咨禹稷益典朕虞议物赋土蒸民之意哉又令牧守长吏上下交竸封豕长蛇吞食天下货殖者为穷寃之魂贫馁者为饥寒之鬼高门获东观之辜丰室罗妖叛之罪死者悲於窀穸生者戚於朝野是愚臣所为咨嗟长怀叹息也且秦之将亡正谏者诛谀进者赏嘉言结於忠舌国命出於谗口擅阎乐於咸阳授赵高以车府权去已而不知威离身而不顾古今一揆成败同埶愿陛下远览强秦之倾近察哀平之变得失昭然祸福可见臣又闻危非仁不扶乱非智不救故武丁得傅说以消鼎雉之灾周宣用申甫以济夷厉之荒窃见故冀州刺史南阳朱穆前乌桓校尉臣同郡李膺皆履正清平贞高絶俗穆前在冀州奉宪操平摧破奸党扫清万里膺历典牧守正身率下及掌戎马威扬朔北斯实中兴之良佐国家之柱臣也宜还本朝挟辅王室上齐七曜下镇万国臣敢吐不时之义於讳言之朝犹冰霜见日必至消灭臣始悲天下之可悲今天下亦悲臣之愚惑也

永康元年徵皇甫规为尚书其夏日食诏公卿举贤良方正下问得失规对曰天之於王者如君之於臣父之於子也诫以灾妖使从福祥陛下八年之中三断大狱一除内嬖再诛外臣而灾犹见人情未安者殆贤愚进退威刑所加有非其理也前太尉陈蕃刘矩忠谋高世废在里巷刘佑冯绲赵典尹勲正直多怨流放家门李膺王畅孔翊絜身守礼终无宰相之阶至於鈎党之衅事起无端虐贤伤善哀及无辜今兴改善政易於覆手而羣臣杜口鉴畏前害互相瞻顾莫肯正言伏愿陛下暂留圣明容受謇直则前责可弭後福必降对奏不省

历代名臣奏议卷二百九十六








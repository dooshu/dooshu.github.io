○为王起避讳辞沣阳县令表

臣某言：臣伏奉恩旨，授臣沣阳县令。臣才疏艺薄，植此无庸，命偶时来，遘兹多幸，逢上圣之初劫，参太平之末位。槐檀骤徙，亟游铨馆之门；草芥何为？忽枉薪之绂。召见於赤墀之下，垂恩於紫霄之上，岂徒任好之魄，忽上於钧天；固亦阚泽之名，遂於飞日。仰殊私而载惕，顾匪服而增惭，虽划迹都畿，永无阙庭之望；然委心蓬艾，长怀雨露之仁。幸欣就日之明，敢惮乘流之远？但以州县之号，与臣亡父讳同；迫切私情，不获遄赴。伏乞天慈永锡，圣造曲成，宏以孝理之风，繁其心瞿之日，使得策名他职，陈力异邦，则地义天经，实奖於名教；糜躯粉骨，岂酬於鸿恩？无任恳迫之至，谨昧死陈表以闻。


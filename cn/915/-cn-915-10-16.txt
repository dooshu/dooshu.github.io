◎欧阳

字靖世，长沙临湘人。梁大通初，为信武府中兵参军，迁平西邵陵王中兵参军，除清远大守，还为直阁将军，仍除天门太守，历临贺内史，加超武将军，监衡州。太清末，为始兴内史。元帝承制，除云麾将军、东衡州刺史，封新丰县伯。承圣初、授忠武将军、衡州刺史，进封始兴县侯。陈初，授都督广交等十九州诸军事、镇南将军、平越中郎将、广州刺史，加散骑常侍，增都督衡州、开府仪同三司。文帝即位，进号征南将军，改封阳山郡公，天嘉四年卒，赠侍中、车骑大将军、司空，谥曰穆。


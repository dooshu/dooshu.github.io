冯大巡判路傍坟





杭州民朱必流，初在堂当皂隶，好饮酒喜。门子所撰钱，随得随用。乃将皂隶本去当，又不能供纳利息，后全卖出来，遂无生理。只与光棍之徒趋东奔西，着日挨度。因思量做贼，买一把鼠尾尖刀，常怀在身。一日，将往乡下，在高卓亭憩步。林木阴茂，前后无人。有一光棍计握权者，腰带鸡束，藏两桃在，独荷一伞，亦来到亭。必流叹气曰：「这热天走路，汗如下雨，口如焦釜，真是辛苦。惟有钱雇轿者是天子命也。」握权夸曰：「坐一乘轿者便是天子，我这鸡束中还雇得几乘，是我做得几个天子也。」必流看其荷包，果有两块高起，疑必是银。及握权先行，必流右手持鼠尾刀在袖，左手倚握权之肩而行。握权曰：「下岭我也难行，何故倚人肩。」必流曰：「我走路不得，倚行数步无妨。」遂以左手按其颈，右手持刀刺其咽喉，随手而殒。遂探其鸡束中银，取出乃是两桃。心下悔错，急挨青而逃往乡下去。后人来至亭中，见路傍谋死一人，聚众呈明于官。官委人收贮，即埋于路傍。十数日后，必流从乡下回，复过此亭，见前所谋人，已埋殡讫，自幸无人知觉。乃检途中黑炭，写于亭柱曰：「你也错，我也错，我在杭州打毕剥。你若取我命，除非马头生两角。」写完而去。盖马不能生角，彼谓此人不能取彼命也。过两月，察院冯谦底公巡按浙江，将临杭州，从此亭经过。忽一阵黑风从轿前起，冯院心下凛然。轿已进数步，见路傍有一新坟。问手下曰：「此是那家的坟？」杭州来接者曰：「不知何人，两月前被人谋死，官委人收埋在此。」冯院心想曰：「黑风必此冢之冤魂也。」到亭，即命停轿散步于亭中。四顾风景，见柱上写数句字，未云：「要取我命，除非马头生两角。」心臆曰：「此必谋人贼所题也。」思之不得其故。及到杭州，众官参见后闭门不出，沉思亭中之语。过第三日，天骤雨，屋有一点漏，正坠在案上朱笔头。初亦不觉，渐久水渍朱湿，红流于案，方见朱笔流红。乃问一门子曰：「杭城有人名朱必流者否？」门子曰：「有其人，先亦在衙门，今出外为光棍。」冯院即升堂开门，仰府速拘朱必流来。移时，即拿到。冯院曰：「你在高卓亭谋人得财多少？可自供来。」朱必流曰：「小的在城生理，并未到亭，何知谋人事？又何为问得财多少？」冯院曰：「杭城百姓无虑数万，单拘你来，自然我是知实了。且你自题柱有言『你要取我命，除非马头生两角』，今我姓冯，是马头生两角。你当还他命无疑矣。但起头两句说『你也错，我也错』是如何讲，可好好供来，免受刑法。」朱必流见说起亭中题字，又大巡姓冯，果应口谶，自知分当偿命，遂直招曰：「老爷果是生城隆，能于杭城百万民中单拿出我，是果得真矣。我前月在亭中歇步，有光棍计握权，鸡束中藏两个桃，自夸他是银，我因此谋他。及解看是桃，是他说银者也错，我谋他者也错。我谓马头不能生角，谋时并无人知，他必不能取我命。今老爷姓冯，是马头两角，我当还他命，乃天数排定也。」遂拟死偿命，亦不加刑。满城人无不羡冯爷神明者。冯院判曰：



「审得朱必流游惰棍徒，贪残浪子。东流西荡，资身无粥之谋；前突后冲，恶念起盗贼之计。潜形高岭，思鼠伏以伤人；隐迹深林，欲阻击而害物。人炫有而为盗，诚为自取之灾；伊见利而生心，岂非自作之孽！绿林之下，白刃横飞；长途之中，短刀骤刺。欲图厚利，故越人而不辞；探得余桃，虽悔措其何及。方幸漏网之罚，敢为题柱之词。须信马角易生出，出尔必应反尔；谁云口域无验，伤人适以自伤。冤抑鬼来诉，轿外之旋风起黑；姓名天自报，案头之朱笔流红。谋财虽未得财，害命必然偿命。据情已实，拟死何辞。」



按：黑风吹轿，冤情易猜。漏雨流朱，知名不易。此固冯公之积诚所致，抑亦天牖其聪也。盖观马头两角，早著兆于寓言。则冤仇报复，岂偶然哉！人其慎于独知，充善过恶，勿谓天远无知也。






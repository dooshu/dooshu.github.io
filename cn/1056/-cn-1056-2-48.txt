绵州北亭群公宴序


下官人间独傲，海内少徒，志不屈于王侯，身不绝于尘俗。孤吟五岳，长啸三山。昔往东吴，已有梁鸿之志；今来西蜀，非无张载之怀。况乎践名场，携胜友，风月无几，琴酒俄乖，半面十年，一别千里。何少府故人攀桂，抚金石而论心；韩法曹新识班荆，临江湖而执手。离亭北望，烟霞生故国之悲；别馆南开，风雨积他乡之思。

于时苍云寡色，白日无光，沙尘起而桂浦昏，凫雁下而芦洲晚。傍邻苍野，霜风橘柚之园；斜枕碧潭，夜月芙蓉之水。既而登临惜别，骖驾少留。季札何人？亲逢赠缟；子荆不敏，思挂倾城。惆怅北梁，揖琴台而渐间；徘徊东道，思锦署以行遥。

嗟乎！人事乖矣，江山远矣。请命离前之笔，为题别后之资。五际飞文，想群公之不让；一言有赠，知下笔之有神。











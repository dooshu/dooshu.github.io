孙新斋同年索诗寿其母龚太孺人聊成短章兼述今昔之游也


去年腊月风大寒，江淮千里无波澜。
我随估舟发扬子，湖水冻立连旌竿。
孙郎家居邵伯埭，门前画舫兼雕鞍。
偶然识面遂痛饮，鼓吹间发传盘餐。
自云贤母甚明达，令子结纳多交欢。
汝客满堂尽长者，仗剑莫歌行路难。
今春射策南薰殿，御厨法酒陪恩宴。
夜听西清下玉箫，朝闻东省催银箭。
嗟我淹留卧茂陵，羡君驷马归淮甸。
锦衣绣带登高堂，寿母称言莫矜炫。
家庆虽隆日月长，国恩未假风云便。
斯言圣善世所希，遥进新辞佐春宴。
甓社湖中明月珠，烛龙不夜常相见。





○題為釐宿弊以均賦役事 【 均民灶徭役】

切惟民間大患、莫甚於賦役之不均、賦役不均、實由於優免之大濫、臣自祗役以來、即議立十?錦之法、通行各府州縣、查將十甲內丁糧、除四甲巳經編過外、未編六甲、通融均作六?、分定六年、凡官吏舉監生員軍竈匠丁、係例應優免者、即將應免之數、開列冊前、如或各甲內俱有丁糧、止從一甲內優免、其餘免剩者挨造入冊、與民一體編差、巳經見諸施行外、惟於竈戶尚有詭寄冐濫之弊、臣廵歷所至、士民舉蹙額而相告、皆曰竈戶自優免外、應與民一體當差、然有司官又以其藉口辦課為詞、止將銀差量派、全無力差、甚至所免之數、反倍蓰於所納鹽斤、故姦民避重就輕者、往往寄竈戶名下、致使民差愈重、殊為不均等情、臣就經案行各府查議去後、今據杭紹等府議稱民為邦本所係、鹽乃　國課所資、近議優免太濫、以恤民艱、重邦本也、　國初優免竈丁、以防逃散、裕　國課也、然二者有持衡之勢、此重則彼輕、若非酌均平之法以齊一之、安能使民竈兩便、葢　國初立法、竈戶辦鹽上塲、候商支領、積貯之久、有消耗賠補之苦、故每一大丁、優免田百畝、此見兩浙辦銀兩淮辦鹽其法不同近時各場鹽課、俱巳奉例改徵折銀、每一大丁、歲納課銀一兩八錢、大丁外止以實徵小丁納銀之數為主、如一錢者免田五畝五分五釐零、其餘二錢三錢、以致六七錢者亦朋足一兩八錢之數、准作一大丁、亦俱免田百畝、夫以一竈丁、每年止納課一兩八錢、而免田巳至百畝、若依民間所輸里甲均徭、并各項均需差務論之、每一畝歲該用銀五分、總計前田百畝、共得免銀五兩、比之所納課銀。多餘三兩二錢。此外免剩之田。又止量派輕省銀差。是果所免倍於所輸。况竈戶完課有終歲之樂、百姓雜差、無息肩之時、故人皆樂於趨竈。巧於避民。或借義男名色或假贅壻緣由。人本非竈也、而或捏認為子。戶本無田也。而或冐收於人。受寄之弊既滋。編民之差愈重。且如往年優免、止據在冊竈丁以免其田、初非以田准丁而槩免之也、自有倭患之後、祗因一二鹽場具告竈丁傷耗、始許有田之竈、以五十畝准為一丁、辦納鹽課、仍照舊規優免致未經倭患鹽場、紛紛比例、此詭寄之弊、所以日深、而民竈之不均、職此故也、及查竈戶之中、其豪富者、出辦課銀、為力甚輕、而濫免避差、獲利甚厚、且專灘蕩巨利、私置竹盤、任力煎煮、任情給賣、而於一切有利處所、或占為田、或占為庄、漫無紀極、此富者所以日富也。其貧弱竈戶、業無片田、蕩無寸沙、既無別項矢?見利、不免照丁納課、催征之急、不至賣鬻逃亡未巳也、葢由竈丁例不分戶。其田皆總收戶長名下。如優免則論丁。而有丁無田者。徒有納課之苦。不受優免之賜。若非裒多益寡。今江南民稅亦并丁糧于田則葢論田不論丁目此而始也以田助丁。通融辦課。非惟民竈有不均之弊。雖竈戶之中。貧富苦樂。亦自有不均者矣。此誠閻閻疾苦所關、所當亟為釐正、為今之計、如竈戶大丁免田百畝、原經題奉　欽依、固難別議、若夫免剩餘田、與民一體審編力役、此則於情法為兩全、於民竈無偏倚等因、各到臣、據此查得見行事例各場竈戶、每一大丁免田百畝、此以其在場有熬波汲海之勞、候商有消耗虧賠之苦、而　國課賴以供輸、　卹典因之獨厚、議者復恐民差妨其煎辦、又云免剩餘田、止許量派輕省銀差、不許困以重大力役、殊不知優免之惠、徒能利於殷富、不能及於貧難、夫貧者身親在場供辦則又無田可免其有田堪免者多係掛名竈籍之人若本戶既果有田百畝以上。則辦課本不為難。煎鹽之役。自有家人任之。雖應力差。豈足為累。况近年議徵鹽價。巳非往日之難。如引鹽則聽商人自相支買。如蕩地悉與竈戶分派收租。既無煎辦之勞。又無賠耗之苦。以商人貿鹽。則有厚價。以照丁優免。則有定矢?見。夫以優免之利如此。以致姦豪之徒。巧偽百出。在竈丁既利優免之多。每受寄富民之田。在富民亦利徭役之輕。多詭寄竈戶之籍。今試以優免之厚薄。較辦課之多寡言之。如紹興府三江曹娥錢清西興石堰等鹽場、共計有五、計竈丁二萬九千七百餘名口、以三江一場例之、則計團三十有四、計丁四千五百三十有奇、鹽課計兩不踰二千八百、而所免之田、計畝則一十五萬五千五百有奇、即三江一場、而他場可知、計紹興一府、而他府亦可推矣、又以詭寄之端。與濫免之實言之。如台州府所報臨海等縣、有如一戶係絕竈不辦鹽、明是丁盡戶存、卻又帶有民田塗田、與夫山地各若干、遇編差役、有司既免其丁、復免其田、免外又止派輕省銀差、又有戶本無丁、而以義男女壻名色冐收入籍者、有已本無田、而以新收續置名色夤收入冊者、又有如一戶係軍竈、軍存竈絕、免丁之外、又復免田、若此之弊、舉一戶而他戶可知、即一縣而他縣亦可見矣、邇來竈丁日增。民丁日減。布田日多。民田日少。要皆詭寄之明驗也。葢不惟詭田而又詭丁矣。彼竈戶十年。止辦課銀一十八兩。如民戶十年之內。審編正役均徭丁田各一度。輕重等役不同。其至重者每費銀百兩。民竈之間。相較懸絕。若竈戶復於百畝之外。免剩之田。又止量派輕省銀差。則百凡重役。未免悉派於小民。切恐竈戶之詭弊日滋。而小民之困苦日甚。其勢必不能支矣。


○元谟

古者纯公以昏愚闻，或曰公知圣人之道。天子闻之，咨而问焉，公谢曰：“臣生自山野，顺时而老，心如草木，身若鸟兽。主君所问，臣安能知？请说所闻，惟主君听之。臣曾记有说风化颓弊，或以之兴，或以之亡者，不知何代君臣。其臣曰：‘上古之君，用真而耻圣，故大道清粹，滋於至德，至德蕴沦，而人自纯。其次用圣而耻明，故乘道施教，修教设化，教化和顺，而人从信。其次用明而耻杀，故沿化兴法，因教置令，法令简要，而人顺教。此颓弊以昌之道也。迨乎衰世之君，先严而後杀，乃引法树刑，援令立罚，刑罚积重，其下畏恐。继者先杀而後淫，乃深刑长暴，酷罚恣虐，暴虐日肆，其下须，继者先淫而後乱，乃乘暴至亡，因虐及灭，亡灭兆锺，其下愤凶。此颓弊以亡之道也。’其君叹曰：‘呜呼！真圣之风，没无象耶？明顺之道，谁为嗣耶？严正之源，开已竭耶！杀淫之流，日深大耶！吾其颂昌人之道，为戒心之宝。


詶邓孝威广陵见寄

其一
长夏薄人事，屏迹贪寂寞。
江门尺书来，怅焉悟离索。
白发忽已繁，壮游蔼如昨。
岂不思溯洄，道阻然疑作。

其二
海峤方戈鋋，一步成燕越。
淮扬旧战场，青燐昼未歇。
霖雨一何多，春江无好月。
所思谁与言，忧来剧饥渴。

其三
五岳迹难遍，黄山亦云美。
独游多苦吟，言寄同怀子。
耆旧复零谢，高台成战垒。
惜哉无钟期，绝弦谁为理。

其四
变雅日以繁，折衷赖时彦。
披榛拾芳草，素心炯可见。
芜城文选楼，万古月如练。
鸿飞寄短章，秋声起江甸（邓方寓文选楼，论次诗品。）。



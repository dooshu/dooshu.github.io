◎垣崇祖

崇祖字敬远，下邳人，宋豫州刺史护之弟子。为州主簿，除新安王国上将军，景和中转义阳王征北参军。泰始初，陷入魏，寻据朐山归命，授辅国将军、北琅邪兰陵二郡太守，封下邳县子，泰豫初行徐州事，历盱眙、平阳、东海三郡太守，转邵陵王南中郎司马，复为东海太守，升明初除游击将军，寻督青冀二州，累迁冠军将军、兖州刺史。齐受禅，徙豫州刺史，封望蔡县侯，进都督，号平西将军。武帝即位，加号安西，迁五兵尚书，领骁骑将军，永明元年见杀。


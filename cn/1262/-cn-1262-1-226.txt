谢秉谦：

华亭谢秉谦，本起厮养，登第历御史，巡按陕西，婪虐。戊寅还，十二月北上，会被论，至齐河见逮。过济南陷于朔骑，同官校遇害，盖舍人施普所供也。怨家杨尚能击登闻鼓，诉其逃匿，下抚按，缉之不得。按济南之变，颇多逋吏。提学副使钱塘翁鸿业，易隶服而逃被执，以衷服纤绮，谓职官也，力讳之。数日有苍头见其众中运木，戒苍头勿言，后不知所往，其家佯发丧。丙戌归家，死于舍。推官平湖陆粲亦逃，弟某微知之，往问扬州善庆庵僧德宗。德宗曰：「越十二年当还。迄无耗，则委骸风露也。」




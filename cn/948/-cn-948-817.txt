陆游　东村

信脚村墟路，归来日未西。

波清鱼队密，风小鹊巢低。

白水初平岸，青芜亦遍犁。

市垆多美酒，饮具不须齐。

陆游

陆游　东村

今日风日和，衰病亦少平，

出门无所之，携幼东村行。

吴地冬未冰，溅溅沟水声。

山卉与野蔓，结实丹漆并。

鸡犬亦萧散，如有世外情。

举手叩柴扉，病叟喜出迎。

从我语蝉联，未寒畴昔盟。

解囊付之药，与尔偕长生。

陆游

陆游　东村

雨霁山争出，泥乾路渐通。

稍从牛屋後，却过鹳巢东。

决决沙沟水，翻翻麦野风。

欲归还小立，为爱夕阳红。

陆游

陆游　东村

塘路东头乌桕林，偶携藤杖得幽寻。

桃源阡陌自来往，辋口云山无古今。

远浦过帆供极目，暮天横雁入微吟。

归来更觉愁无那，剩放灯前酒碗深。

陆游

陆游　东村

野人知我出门稀，男辍鉯耰女下机。

掘得茈菇炊正熟，一杯苦劝护寒归。

陆游

陆游　东村

野人喜我偶闲游，取酒匆匆劝小留。

舍後携篮挑菜甲，门前唤担买梨头。

陆游


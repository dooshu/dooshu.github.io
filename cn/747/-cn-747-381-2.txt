○奏免科率状

〈当州准敕及租庸等使徵率钱物都计一十三万六千三百八十八贯八百文〉

〈一十三万二千四百八十贯九百文岭南西原贼未破州已前〉

〈三千九百七贯九百文贼退後徵率〉

以前件如前。臣自到州，见租庸等诸使文牒，令徵前件钱物送纳。臣当州被西原贼屠陷，贼停留一月馀日，焚烧粮储屋宅，俘掠百姓男女，驱杀牛马老少，一州几尽。贼散後，百姓归复，十不存一，资产皆无，人心嗷嗷，未有安者。若依诸使期限，臣恐坐见乱亡，今来未敢徵率，伏待进止。又岭南诸州，寇盗未尽，臣州是岭北界，守捉处多，若臣州不安，则湖南皆乱。伏望天恩，自州未破以前，百姓久负租税，及租庸等使所有徵率，和市杂物，一切放免。自州破以後，除正租、正庸及准格式合进奉徵纳者，请据见在户徵送，其馀科率，并请放免。容其见在百姓产业稍成，逃亡归复，似可存活，即请依常例处分。伏愿陛下以臣所奏下议有司，苟若臣所见愚僻，不合时政，干乱纪度，事涉虚妄，忝官尸禄，欺上罔下，是臣之罪，合正典刑。谨录奏闻。


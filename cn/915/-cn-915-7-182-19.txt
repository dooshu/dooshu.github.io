◇公主为其母服

公主为其母，应周。何以言之？在室有馀尊之厌，服不得过大功，故服母及兄弟，不得有异。既出则无厌，故为母得周，所以知既出则无厌者。《礼》，尊降、出降，亲疏不异，尊降唯不及其嫡耳。至於厌降，唯子而已。在室，父在为母周；既出，服母与父同。是故知既出则无厌也。又。正尊不报，礼之大例。而女子适人，父报以周，使其移重於夫族，推旁亲也。以此推之，出则无厌，理据益明。（《通典》八十一。）


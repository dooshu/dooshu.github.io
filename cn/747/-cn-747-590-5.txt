○筝郭师墓志

郭师名无名，无字。父爽，云中大将。无名生善音，能鼓十三弦。其为事天资独得，推七律三十五调，切密邃靡，布爪指，运掌，使木声丝声均其所自出，屈折愉绎，学者无能如。自去乳，不近荤肉，以是慕浮屠道。既失父母，即弃去兄弟，自髡缁入代清凉山，又南来楚中，然遇其故器，不能无抚弄。吴王宙刺复州，或以告，乃延入，强之，宙号知声音，蹈以为神奇。会宙贬贺州，遂以来。性爱酒，不能已，因纵发为黄老术。薛道州伯高抵宙以书，必致之，至与坐起。伯高，褒邪人也，嗜其音，至善处，辄自为击节。教阍管谨视出入。饵仄柏，不食谷。三年，变服遁逃九疑丛祠中，披取之益善，亲遇，终不屑。卒乘暴水入小船，下岣嵝山，求道篆，会欧阳师死，不果受。张诫副岭南，又强与偕。诫死，至是抵予。时已得骨髓病，日犹鼓音四五行。居数日，益笃。既病，自为歌。死三日，葬州北冈西。志其词曰：

云州生，柳州死。年五十，病骨髓，天与之音今已矣。丁酉之年秋既季，月缺其团于是始。心为浮屠形道士，仁人我哀埋勿弃。


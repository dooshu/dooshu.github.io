○中书门下进奉和圣制重阳日中外同欢以诗言志因示群官状

右。今月九日中使刘希昂至，奉宣进止：赐臣等前件诗者。臣闻惟天聪明，惟圣时宪。故三辰为章，六义成文。伏惟陛下端拱穆清，虑必周於皇极；锡宴重九，恩每覃於百寮。焕发睿词，化成天下。书於右史，实迈前王。臣等才异赓歌，职叨近侍。在宥之化，皆获可封；闻《韶》之时，忽焉窃。谨各献奉和圣制诗一首，辄以荒鄙，轻黩天威。无任感恩战惧之至！谨诣延英门随状封进以闻。


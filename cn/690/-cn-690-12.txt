卷十二



卷之十二

癸卯春正月壬寅朔，以枢密院同佥汤和为中书左丞。

以亲军副都指挥使康茂才为金吾侍卫亲军都护。

以徐司马为总制守金华。

庚戌，常遇春兵攻池州神山寨，擒罗友贤斩之，余党悉平。

丙寅，上遣中书省都事汪河送尹焕章归汴，以书报扩廓帖木儿曰：“元失其政，中原鼎沸。庙廊方岳之臣，互相疑沮。丧师者无刑，得志者方命。悠悠岁月，卒致土崩。阁下先王，奋起中原，英勇智谋，过于群雄，闻而未识。是以前岁遣人直抵大梁，实欲纵观，未敢纳交也。不意先王捐馆，阁下意气相期，遣送使者，涉海而来，深有推结之意，加之厚贶，何慰如之？薄以文绮若干，用酬雅意。自今以往，信史继踵，商贾不绝，无有彼此，是所愿也。”

二月壬申朔，申明将士屯田之令。初，上命诸将分军于龙江等处屯田。至是，康茂才屯积充牣，他将皆不及，乃下令申谕将士曰：“兴国之本，在于强兵足食。昔汉武以屯田定西戎，魏武以务农足军食。定伯兴王，莫不由此。自兵兴以来，民无宁居，连年饥馑，田地荒芜。若兵食尽资于民，则民力重困。故令尔将士屯田，且耕且战。今各处大小将帅已有分定城镇，然随处地利未能尽垦。数年以来未见功绪，惟康茂才所屯得榖一万五千余石，以给军饷，尚余七千石。以此较彼地力均，而入有多寡，其故何哉？盖人力有勤惰故耳。自今诸将宜督军士，及时开垦，以收地利，庶几兵食充足，国有所赖。”

癸酉，张士诚将吕珍攻刘福通等于安丰，入其城杀福通等。先是，福通等兵势日蹙，以安丰来附。至是，为珍所杀。

戊寅，命移置浙江行省于严州。时张士诚屡寇严及诸全行省，发兵应援，往往以道远不能即达。于是徙省治于严，分金华军戍之，仍留徐司马守金华。

丁酉，命王时以白金三千两令方国珍市马。

是月，都昌盗江爵等陷饶州。先是，守将于光与吴宏、吴毅等不协，爵因乘衅诱陈友谅将张定边、蒋必胜入寇。光等仓卒无备，皆出走。上时遣理问穆燮、郎中杨宪综理饶州军务，燮死于难，宪走还得免。

三月辛丑朔，上率右丞徐达、参政常遇春等击安丰。是时，吕珍杀刘福通而据其城，闻大军至，乃水陆连营，战舰蔽河，沙际皆树木栅，缭以竹篱，外掘重堑，极力以拒。元帅汪某先攻拔其中垒，入据之。会左右军败，汪元帅兵望见，亦出走，为堑所阻。吕珍急攻之，兵皆殊死战。上命遇春以兵横击其阵，三战三胜，珍兵大败，俘获士马无算。时庐州左君弼出兵来助珍，遇春又击败之，珍与君弼皆败走。上乃还命达等移师庐州围之，于是元将竹昌、忻都遂乘间入安丰。

闰三月辛未朔。

丁丑，处州翼总制胡深言：“近设关市，征盐货十取其一，切详温、台二郡产盐，浙东江西皆资其用。而台州道里险远，负贩者少，惟温州吴渡通潮，而处、婺商人每至吴渡与海商贸盐，舟行九十余里，还至青田批验，又百五十里方至处州，可谓劳矣。旧例二十取一，而每月所收多者百余引，少者亦七八十引。今处州军饷，全资盐税兼支，若遽改法，恐商人以征税太重，不复贩鬻，则盐货壅滞，军储阙乏，且使江西浙东之民艰于食用。又如硫黄、白藤、苏木、棕毛诸物皆资于彼，今税额太重，亦恐不能流通。臣请仍从二十取一之例鬻卖之，处亦依例纳税，听商兴贩，如此则懋迁之利流转不穷，军用给足。”上从其言，人以为便。

夏四月庚子朔。

壬戌，陈友谅复大举兵围洪都。初，友谅忿其疆场日蹙，乃作大舰来攻，舰高数丈，外饰以丹漆，上下三级，级置走马，棚下设板房为蔽，置橹数十其中，上下人语不相闻，橹箱皆褁以铁，自为必胜之计，载其家属百官空国而来。洪都城始瞰大江，友谅前攻城以大舰乘水涨附城而登，故为所破。上既定洪都，命移城去江三十步。至是，友谅巨舰至，不复得近，乃以兵围城，其气甚盛。都督朱文正与诸将谋分城拒守，参政邓愈守抚州门，元帅赵德胜等守宫步、士步、桥步三门，指挥薛显等守章江、新城二门，元帅牛海龙等守琉璃、澹台二门，文正居中节制诸军，自将精锐二千，往来应援以御之。

乙丑，诸全守将枢密院判官谢再兴叛，杀知州栾凤，凤妻王氏以身蔽凤，并杀之，执参军李梦庚、元帅陈元刚等，奔绍兴，降于张士诚。总管胡汝明弃妻子，单骑走还。左丞朱文忠闻乱，遣同佥胡德济屯兵五指山下以备之。事闻，上因命德济为浙江行省参知政事，德济遣万户王克瑀侦逻敌境，遇士诚兵，被执，死之。初，再兴用部将左总管、縻万户为腹心，二人常使人贩鬻于杭州。上知其阴泄机务，擒二人诛之，召再兴赴建康，而以参军李梦庚总制诸全军马。上以再兴长女妻兄子文正，幼女适徐达，恩意甚厚，因命还守诸全。再兴以梦庚处己上，忿忿不乐，由是遂叛。

丙寅，陈友谅兵攻洪都之抚州门，其兵各戴竹盾如箕状，以御矢石，极力来攻，城坏三十余丈。邓愈以火铳击退其兵，随竖木栅。敌争栅，都督朱文正督诸将死战，且战且筑，通夕城完。于是总管李继先、元帅牛海龙、赵国旺、许圭、朱潜、万户程国胜等皆战死，后俱配享洪都功臣庙。

五月己巳朔，陈友谅知院蒋必胜、饶鼎臣等复陷吉安。时李明道与曾万中兄弟不协，明道因潜通必胜，约其来敌兵至城下，明道举火为应，开西门纳之城由是复陷。陈海、万中皆被杀，执参政刘齐、知府朱叔华，惟曾粹中亡走，经其仇家黄如渊里中，为所执。如渊本万中部属，怨万中兄弟虐其家，叛投鼎臣。至是，执粹中送鼎臣杀之。必胜胁降齐等，齐等不屈。必胜又攻破临江，执同知赵天麟，亦不屈，俱送友谅所。友谅以三人徇于洪都城下，仍以明道同鼎臣守吉安。

癸酉，置礼贤馆。先是，上聘诸名儒集建康，与论经史及咨以时事，甚见尊宠。至是，复命有司即所居之西创礼贤馆处之，陶安、夏煜、刘基、章溢、宋濂、苏伯衡等皆在馆中。时朱文忠守金华，复荐诸儒之有声望者王祎、许元、王天锡至，上皆收用之。

陈友谅兵陷无为州，知州董曾死之。曾之守无为也，招集流亡，使各复业，州民安之。及城陷，寇逼其降，曾抗言不屈，遂缚之沉于江。

丙子，陈友谅复攻洪都之新城门，指挥薛显将锐卒开门突战，斩其平章刘进昭，擒其副枢赵祥，敌兵乃退。百户徐明被执死之，明有胆略，善修饰，军中号为“胎里谎”。尝出劫友谅营，获其良马以归，故敌兵见明，并力来攻，遂执而杀之。后追封合淝县男，配享洪都功臣庙，以其子为指挥。

徐达、常遇春之攻围庐州也，州城三面阻水，攻之不克。已而左君弼于城上为钓桥，达曰：“君弼鼠伏穴内，久不出。今遽为此，其将夜出劫我乎令？”军中严为之备。比夜半，闻钓桥有声，军觉，则其兵已至营下，营中万弩俱发，君弼不得利，退走，达纵兵击之，君弼大败走入城，歛兵拒守，达攻围，凡三月不下。

六月戊戌朔。

丁未，忠勤楼灾。时炮药藏楼中，遇火怒激如雷。

辛亥，陈友谅围洪都久不克，增修攻具，攻水关，欲破栅以入。都督朱文正使壮士以长槊从栅内剌之，敌夺槊更进。文正乃命煆铁戟、铁钩穿栅更剌，敌复来夺，手皆灼烂不得进。友谅尽攻击之术，而城中备御随方应之。友谅计穷，又以兵攻宫步、士步二门，元帅赵德胜力御之，暮坐宫步门楼，指麾士卒，中流矢死。德胜，临濠人，状貌魁伟，膂力绝人，善用槊，人称为“黑赵岁”。壬辰，江淮兵起，推德胜为队长，时年二十八岁。乙未，乃挺身诣和州来归，上命为帐前先锋。从渡江，克太平、芜湖、句容。丙申三月，下建康、取镇江，皆有功。己亥四月，擢怀远大将军、中翼左副元帅。辛丑四月，进后翼统军元帅。壬寅，从文正守洪都，友谅攻城，德胜于诸将中捍御功最多，至是，矢中腰膂而死。上深惜之，后立庙城中，祀诸功臣，以德胜为首。

壬戌，方国珍遣经历陈惟敬来贡马。

洪都被围既久，内外阻绝，音问不通，文正乃遣千户张子明告急于建康。子明取东湖小渔舟，夜从水关潜出，越石头口，夜行昼止，至是凡半月，始得达，见上具言其故，上问：“友谅兵势何如？”子明对曰：“友谅兵虽盛，而战斗死者亦不少。今江水日涸，贼之巨舰将不利用。又师久粮乏，若援兵至，必可破也。”上谓子明曰：“汝归语文正，但坚守一月，吾自当取之，不足虑也。”子明还至湖口，为友谅兵所获，友谅谓曰：“若能诱城降，非但不死，且得富贵。”子明伪许之，至城下大呼曰：“大军且至，但固守以待。”友谅怒，遂杀之。后特封子明为忠节侯，配享洪都功臣庙。

甲子，召徐达、常遇春于庐州，令还师援洪都。

秋七月戊辰朔。

癸酉，上自将救洪都，时徐达常遇春等亦自庐州还，上于是召诸将谕之曰：“陈友谅构兵不已，复围洪都。彼累败不悟，是天夺其魄而促之亡也。吾当亲往，尔诸将其各整舟楫、率士马以从。”是日，会师祃纛于龙江，舟师凡二十万俱发，右丞徐达、参知政事常遇春、帐前亲军指挥使冯国胜、同知枢密院事廖永忠、俞通海等皆从。舟过新河口，有大鱼二，鳞鬣异常，出没波浪中，夹上舟泝流直过小孤。众以为龙云。壬午，风覆冯国胜舟，上以其不利，遣还建康。癸未，师次湖口。先遣指挥戴德以一军屯于泾江口，复以一军屯南湖觜，以遏友谅归师，又遣人调信州兵守武阳渡，防其奔逸。

丙戌，陈友谅围洪都，至是凡八十有五日，闻上至，即解围东出鄱阳湖以迎我师。上帅诸军由松门入鄱阳，谕诸将曰：“两军相斗勇者胜。陈友谅久围洪都，今闻我师至而退兵迎战，其势必死斗。诸公当尽力，有进无退，剪灭此虏，正在今日。”诸将受命，皆自奋。丁亥，遂与友谅师过于康郎山。友谅列巨舟以当我师，上见之谓诸将曰：“彼巨舟首尾连接，不利进退，可破也。”乃分舟师为十一队，火器、弓弩以次而列，戒诸将近寇舟先发火器，次弓弩，及其舟则短兵击之。戊子，命徐达、常遇春、廖永忠等进兵薄战，达身先诸将，击败其前军，杀千五百人，获一巨舟而还，军威大振。俞通海复乘风发火炮，焚寇舟二十余艘，彼军杀溺者甚众，我指挥韩成、元帅宋贵、陈兆先等亦战死。徐达等搏战不已，火延及达舟，敌遂乘之，达扑火更战。上急遣舟援达，达力战，敌乃退。友谅骁将张定边奋前，欲犯上舟，舟适胶浅，我军格斗，定边不能近。遇春从旁射中定边，定边舟始却。通海来援，舟骤进，水涌上舟，遂脱永忠，随以飞舸追定边。定边走，身被百余矢，士卒多死伤。既而遇春舟亦胶浅，上麾兵救之。俄有败舟顺流而下，触遇春舟，舟亦脱。会日暮，诸军欲退，上御楼船，鸣钲集诸将，申明约束，喻以死生利害。诸将咸举手加额，以死自誓。是日，命徐达还守建康。己丑旦，上命鸣角，舟师毕集，乃亲布阵，复与友谅战。诸军奋击敌舟，敌不能当，杀溺死者无算。院判张志雄所乘舟樯拆，为敌所觉，以数舟攒兵钩剌之，志雄窘迫自刎。丁普郎、余昶、陈弼、徐公辅皆战死。普郎身被十余创，首脱犹执兵，若战状，植立舟中不仆。敌兵舟舰相连，至晡，东北风起，上命以七舟载荻苇，置火药其中，束草为人，饰以甲胄，各持兵戟，若斗敌者。令敢死士操之，备走舸于后，将迫敌舟，乘风纵火，风急火烈，须臾抵敌舟，其水寨舟数百艘悉被燔，烟焰涨天，湖水尽赤，死者太半。友谅弟友仁、友贵及其平章陈普略等皆焚死，我师乘之，又斩首二千余级。友仁者，即所谓五王也，眇一目，有智数，枭勇善战。至是死，友谅为之丧气。普略，即新开陈也。

明日，上复谕诸将曰：“友谅战败气沮，亡在旦夕，今当并力蹙之。”于是诸将益自奋。是时，上所乘舟樯白，友谅觉，欲并力来攻。上知之，夜令诸船尽白，其樯旦视莫能辨，敌益惊骇。辛卯，复联舟大战敌兵，巨舰艰于运转，我舟环攻之，杀其卒殆尽，而操舟者犹不知，尚呼号摇橹如故，已而焚其舟，皆死。俞通海、廖永忠、张兴祖、赵庸等以六舟深入搏击，敌联大舰，极力拒战，我师望六舟无所见，意谓已陷没。有顷，六舟旋绕敌船而出，我师见之，勇气愈倍，合战益力，呼声动天地，波涛起立，日为之晦。自辰至午，敌兵大败，弃旗鼓器仗，浮蔽湖面，友谅遂夺气。张定边自以战不利，欲挟友谅退保鞋山，为我师所扼，不得出，乃敛舟自守，不敢更战。通海等还，上劳之曰：“今日之捷，诸公之力也。”是日，移舟泊柴棚，去敌船五里许，数遣人往挑战，敌不敢应。诸将议欲退师，少休士卒。上曰：“两军相持，我若先退，彼必以为怯而来追，非计也。必先移舟出湖，乃可无失。”时水路狭隘，舟不得并进，恐为敌所乘。至夜，令船置一灯，相随渡浅，比明，已尽渡矣。乃泊于左蠡，友谅遂亦移舟出洎潴矶，相持者三日。友谅左右二金吾将军率所部来降。先是，友谅数战不利，咨谋于下其右金吾将军曰：“今战不胜，出湖实难，莫若焚舟登陆，直趋湖南，谋为再举。”其左金吾将军曰：“今虽不利，而我师犹多，尚堪一战。若能僇力，胜负未可知，何至自焚以示弱？万一舍舟登陆，彼以步骑蹑我后，进不及前，退失所据，一败涂地，岂能再举耶？”友谅犹豫不决，至是，战多丧败，乃曰：“右金吾之言是也。”左金吾将军闻之，惧及祸，遂以其众降。右金吾见其降，亦率所部来降。友谅失此二将，自是兵力益衰。 上既驻师左蠡，移书友谅曰：“方今取天下之势，同讨夷狄，以安中国，是为上策；结怨中国，而后夷狄，是谓无策。曩者，公犯池州，吾不以为嫌，生还俘虏，将欲与公为约从之举，各安一方，以俟天命，此吾之本心也。公失此计，乃先与我为讎，我是以破公，江州遂蹂，蕲、黄、汉、沔之地因举，龙兴十一郡奄为我有。今又不悔，复启兵端，既困于洪都，两败于康山，杀其弟侄，残其兵将，损数万之命，无尺寸之功，此逆天理、悖人心之所致也。公乘尾大不掉之舟，顿兵敝甲与吾相持，以公平日之狂暴，正当亲决一战，何徐徐随后，若听吾指挥者，无乃非丈夫乎！公早决之。”友谅得书怒，留使者不遣，犹建金字旗，周回巡寨，令获我战士皆杀之。上闻之，命悉出所俘友谅军，视有伤者，赐药疗之，皆遣还。下令曰：“但获彼军，皆勿杀。”又令祭其弟侄及将之战死者。我师遂出湖口，命遇春、永忠诸将统舟师横截湖面，邀其归路；又令一军立栅于岸，控湖口者旬有五日。友谅不敢出，复移书与之曰：“昨兵船对泊潴矶，尝遣使赍记事往，不睹使回，公度量何浅浅哉？大丈夫谋天下。何有深讎？夫辛卯以来，天下豪杰，纷然并起。迩来中原英雄，兴问罪之师，挟天子令诸侯。于是淫(皇汉)虐之徒，一扫而亡，公之湘阴刘亦惧而往，此公腹心人也，部下将自此往矣。江淮英雄，惟存吾与公耳，何乃自相吞并？公今战亡弟侄首将，又何怒焉？公之土地，吾已得之，纵力驱残兵，来死城下，不可再得也。设使公侥幸逃还，亦宜修德，勿作欺人之寇，却帝名而待真主，不然丧家灭姓，悔之晚矣。”友谅忿恚不能答，上与博士夏煜等日草檄赋诗，意气弥壮，乃遣禆将率兵攻蕲州及兴国克之，获其海舟十余艘。友谅住湖中，既久食，尽遣舟五百艘掠粮于都昌。都督朱文正复使舍人陈方亮潜往燔其舟，友谅粮绝，势益困。








○一為修舉馬政事 【 陜西馬政】

臣章句迂儒、本無致用之地、伏蒙　皇上簡擢總理陜西馬政、揣分捫心、實深愧懼、誓竭駑鈍、以圖報稱、本年八月內、到於陜西地方奉宣德意、備行兩寺監苑官員、共修職業、以副委任、臣親詣兩監六苑、查得牧馬草塲原額一十三萬三千七百七十七頃六十畝。見在各苑。止存六萬六千八百八十八頃八十畝。其餘俱被人侵占、太祖時有恩軍以免死之恩也恩隊者沿斯號原額養馬恩隊軍人、一千二百二十名。見在牧馬止有七百四十五名。牧軍包攬代役及私回原衛、住坐挨拏未獲九十九名、逃故累行勾補未解三百七十六名、點視得見在牧養兒騸騍馬并孳生馬駒、止有二千二百八十匹及查倒死虧欠馬駒、弘治六年起至弘治十三年九月止、該本寺卿李克恭奏蒙兵部題准折買事例、該追折買馬七千八百匹八分三厘、俱各不曾追補、弘治十三年十月起、至弘治十六年六月終止、陸續倒死并被盜走失馬共三千二百八十三匹、虧欠駒三千七十三匹、馬政之廢、至此極矣、臣考究國初牧馬成法、行據該寺、回稱先年被火將文案燒燬、無從查考、查得永樂四年、兵部節奉欽依、開設甘肅陜西苑馬寺衙門、每寺管六監。每監管四苑。各有分撥草塲水泉地方坐落四至。上苑牧馬一萬匹。中苑七千匹下苑四千匹。僉撥恩隊軍人牧養。恩軍將各處有罪人犯發充隊軍於各衛丁多軍人內選撥。每軍一名養馬十匹。仍月支口糧六斗。俱係舊例。其後陜西苑馬寺。不知何年。將原設監苑裁省。止存長樂臨武二監。管轄開城廣寧安定清平萬安五苑。後又革去甘肅苑馬寺衙門將原發恩軍。遷設黑水苑於平凉府開城縣地方。亦附長樂監管轄、前項裁革監苑。其地散在臨洮鞏昌延安慶陽四府之間。各入軍民版籍固未能盡復其舊。即今見在監苑觀之。土地廣衍。水草便利。使典牧得人。蓄養有法。豈有馬不蓄息之理。臣親閱安定萬安諸苑。見養馬匹。中間率多奮迅騰躍不可控馭。始知西方畜產土地所宜而牧事頓廢非法之過乃人之罪也臣曩為陜西按察司官、彼時馬政巳稱廢弛猶有馬七八千匹、每歲給軍騎操、猶可數百餘匹、邇年以來、該部屢經建白、朝廷注意修舉。奈何積習之弊難袪、頹靡之勢轉甚、查得該寺奏報冊內、弘治十五年終。實在馬三千八百一十四匹。臣今點查見在止有前數、則是半年之間。又少馬一千五百三十四匹。若皆委之天數則本處官員軍民之家私養馬匹不聞消耗若此典守非人。其責惡可辭哉。且今見在馬匹、除作種外、餘下兒騸馬不多、設遇有警、將何給軍既無益於邊方、又焉用夫彼苑、幸賴　皇上廟謨英斷、深念邦政之重、采納廷議、增置風憲重臣、委以便宜專制之柄、使圖興復、臣雖無狀、承乏而來、敢不夙夜孜孜、一新舊規、痛革宿弊、總率寺監各苑官僚勤考牧收駒之政、謹騰游調習之宜、務期馬匹蕃息雲錦成羣、上紓九重宵旰之懷、下濟一方戎務之急此臣之志也、亦臣之分也、顧興廢補敝之初改絃易轍之際、事多干涉軍衛有司、必得委用都布按三司官員分理、乃能濟事、訪得陜西布政司右參政車霆陜西按察司副使王寅、俱風力素著、練達有為、陜西都司都指揮僉事房懷、亦素稱勤幹、已經遵照敕旨、督委各官隨同臣遍歷各苑行事、將草塲見奪者查出改正、軍人缺役者責限撥補、凡馬政一切興舉修復事宜、逐一經畫整理、務令上下相安、軍民兩便、不敢苛切以貽意外之憂。不敢因循以踵前車之失。待布置巳定、然後責令該管官員、用心孳牧、至于事體重大、臣難擅專者、當次第條具以聞、


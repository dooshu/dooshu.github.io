○又陈宜选择东宫师傅



今相国虽已保傅东宫，保其安危。至于旦夕训诲，辅导出入，动静劬劳，宜选寒苦之士，忠贞清正，老而不衰，如城门校尉梁柳、白衣南安朱冲比者，以为师傅。其侍臣以下文武将吏，且勿复取盛戚豪门子弟，若吴太妃家室及贾、郭之党。如此之辈，生而富溢，无念修己，率多轻薄浮华，相驱放纵，皆非所补益于吾少主者也。皆可择寒门笃行、学问素士、更履险易、节义足称者，以备群臣，可轻其礼仪，使与古同，于相切磋为益。



昔魏文帝之在东宫，徐、刘桢为友，文学相接之道并如气类。吴太子登，顾谭为友，诸葛恪为宾，卧同床帐，行则参乘，交如布衣，相呼以字，此则近代之明比也。天子之子不患不富贵，不患人不敬畏，患于骄盈，不闻其过，不知稼穑之艰难耳。至于甚者，乃不知名六畜，可不勉哉！昔周公亲挞伯禽，曹参笞二百，圣考慈父皆不伤恩，今不忍小相维持，令至阙失顿相罪责，不亦误哉！



在礼，太子朝夕视膳，昏定晨省，跪问安否，于情得尽，五日一朝，于敬既简，于恩亦疏，易致构间。故曰“一朝不朝，其间容刀”。五日之制，起汉高祖，身为天子，父为庶人，万机事多，故阙私敬耳。今主上临朝，太子无事，专主孝养，宜改此俗。《文王世子》篇曰：“王季一饭亦一饭，再饭亦再饭。”安有逸豫五日一觐哉！（《晋书·阎缵传》）



今迎太子神柩，孤魂独行，太孙幼冲，不可涉道。谓可遣妃奉迎远路，令其父衍随行卫护。皇太子初见诬陷，臣家门无，三世假亲，具尝辛苦，以家观国，固知太子有变。臣故求副监国，欲依邴吉故事，距违来使，供养拥护，身亲饮食医药，冀足救危。主者以臣名资轻浅，不肯见与。世人见笑，谓为此职进退难居，有必死忧，臣独以为苟全储君，贾氏所诛，甘心所愿。今监国御史直副皆当三族，侍卫无状，实自宜然，臣谓其小人，不足具责。故孔子曰：“可以托六尺之孤，临大节而不可夺。”是以圣王慎选，故河南尹向雄，昔能犯难葬故将锺会，文帝嘉之，始拔显用，至于先帝，以为右率。如间之事，若得向雄之比，则岂可触哉？此二使者，但为愚怯，亦非与谋，但可诛身，自全三族，如郭ㄈ、郭斌，则于刑为当。



又东宫亦宜妙选忠直亮正，如向雄比。陛下千秋万岁之後，太孙幼冲，选置兵卫，宜得柱石之士如周昌者。世俗浅薄，士无廉节，贾谧小儿，恃宠恣雎，而浅中弱植之徒，更相翕习，故世号鲁公二十四友。又谧前见臣表理太子，曰：“阎儿作此为健，然观其意，欲与诸司马家同。”皆为臣寒心。伏见诏书，称明满奋、乐广。侍郎贾胤，与谧亲理，而亦疏远，往免父丧之後，停家五年，虽为小屈，有识贵之。潘岳、缪徵等皆谧父党，共相沈浮，人士羞之，闻其晏然，莫不为怪，今诏书暴扬其罪，并皆遣出，百姓咸云清当，臣独谓非。但岳徵二十四人，宜皆齐黜，以肃风教。（《晋书·阎缵传》）



木华

华字玄虚，广川人，为杨骏府主簿。




列传第一百三十一 儒林一


自赵复至中原，北方学者始读朱子之书，许衡、萧，讲学为大师，皆诵法朱子者也。金履祥私淑于朱子之门人，许谦又受业于履祥，朱子之学得履祥与谦而益尊。迨南北混一，衡为国子祭酒，谦虽屡聘不起，为朝廷所礼敬，承学之士，闻而兴起，《四书章句集注》及《近思录》《小学》通行于海内矣。延祐开科，遂以朱子之书为取士之规程，终元之世，莫之改易焉。是故元之儒者服膺朱子之学，笃信谨守，言行相顾，无后世高谈性命，阳儒阴释之习，呜乎，是亦足以通六经之大义，传孔孟之心法矣。作儒林传。

赵复〔砚弥坚〕　金履祥〔卫益富〕　张瑽　胡炳文〔程直方〕　许谦张枢〔吕洙　薛玄　马道贯　吕溥〕　陈庾〔潘迪〕　牟应龙　熊朋来　车若绾　徐之纲　胡一桂　戴良齐　熊禾　马端临〔胡三省〕　俞琰〔李简〕　刘德渊　薛元〔宰沂〕　何中　董朴　荣肇　萧[]〔韩择　侯均〕

赵复，字仁甫，德安人。太宗七年，皇子阔出伐宋，克德安，以其民尝拒命，俘戮无遗。时杨惟中行中书省于军前，姚枢奉诏即军中求儒道释医卜士，凡儒生挂俘籍者辄脱之。归，复在其中。枢与之言，奇之。复以九族俱没，不欲生，因与枢诀。枢恐其自裁，留帐中共宿。既觉，失复所在，遽驰马追之。行及水际，见复被发徒跣，仰天而号，欲投水。枢晓以布衣未仕，徒死无益，不如随吾而北，可以传圣教，复强从之。先是，南北道绝，载籍不通。复至燕，以所记程朱诸经传注尽录付枢，学徒从游者常百余人。世祖在潜邸召见，问曰：“我欲取宋，卿可导之乎？”对曰：“宋，父母国也。未有引他人以伐父母者。”世祖悦，因不强之仕。

惟中闻复论议，始嗜学，乃与枢谋建书院，祀周子，以二程、张、杨、游、朱六子配食，取遗书八千余卷，请复讲授其中。复作传道图，而以书目条列于后，别著《伊洛发挥》标其宗旨，又取伊尹、颜渊言行，作《希贤录》，示学者求端用力之方。枢既退隐苏门，乃即复传其学。由是，许衡、郝经、刘因皆得其书而尊信之。北方知有程朱之学，自复始。复为人乐易而耿介，与人交尤笃分谊。元好问文名擅一时，其南归，复赠之言：“以博溺心未丧本为戒，以读易求文王孔子用心为勉。”复家江汉之间，学者称之曰“江汉先生”。

与复同时至北方者，有应城砚弥坚，字伯固，亦名儒。后居真定，刘因从之受业。以大臣荐，授真定路教授。至元十四年，超七阶拜国子司业，赐五品服，后谢病归，卒于家，年七十八。有《郧城集》十卷。

金履祥，字吉父，婺州兰溪人。其先本刘氏，后避吴越钱武肃王嫌名，更为金氏。履祥事同郡王柏，从登何基之门。基学于黄榦，得朱子之传。时宋事已不可为，履祥遂绝意进取。会襄樊之师日急，宋人坐视不救，履祥因进牵制捣虚之策，请以重兵由海道直趋燕蓟，则襄樊之师不攻自解。且备叙海舶所经，凡州县及海中岛屿，难易远近，历历可据以行。宋廷臣不能用。伯颜师入临安，得其书及图，乃命以宋库藏及图籍仪器，由海道运燕京。其后朱清、张瑄献海漕之策，所由海道视履祥图书咫尺无异，然后人服其精识。德祐初，以迪功郎、史馆编校起之，辞弗就。宋亡，所在盗起。

履祥屏居金华山中，视世故泊如也，尤笃于分义。有故人子坐事，母子分配为隶，不相闻者十年。履祥倾资营购，卒赎完之。后其子贵，履祥终不自言，相见劳问而已。何基王柏之丧，履祥率其同门之士，以义制服，观者始知师弟之礼。

履祥以司马光作《资治通鉴》，托始战国，而周以前则秘书丞刘恕为外纪，不本于经，而信百家之说，是非颇谬于圣人，不足以传信，乃用邵氏《皇极经世》历、胡氏《皇王大纪》之例，损益折衷，一以《尚书》为主，下及《诗》《礼》《春秋》，旁采旧史诸子。表年系事，断自唐尧以下，接于通鉴之前，勒为二十卷，名曰《通鉴前编》。它所著书曰《大学章句疏义》二卷，《论语孟子集注考证》十七卷，《尚书表注》二卷。天历初，廉访使郑允中上其书于朝。履祥居仁山之下，学者因称为“仁山先生”。大德中卒，至正中赐谥文安。

门人卫富益，崇德人。宋亡，富益日夜悲泣，设坛为文祭故相文天祥、陆秀夫、张世杰，闻者悲之。后隐居湖州金盖山，年九十六卒，门人私谥为正节先生。

张瑽，字达善，其先导江人，侨寓江左。金华王柏传朱子之学，瑽从而受业焉。自六经语孟传注，以及周程张邵之微言，朱子所尝论定者，靡不潜心玩索，久而不懈，所学益宏密。世祖至元中，行台中丞吴曼庆闻其名，延至江宁学宫，中州士大夫皆遣子弟从游，或辟私塾迎之。在真州，来学者益众，远近尊之，称曰“导江先生”。以大臣荐，命为孔颜孟三氏教授，著《释奠仪注》。其及门知名者，夹谷之奇杨刚中为尤显。卒无子，有经说及文集行世。吴澄序其书，以为议论正，援据博，贯穿纵横，俨然新安朱氏之尸祝也。至正中，真州守臣以瑽及郝经、吴澄皆常留仪真，作三贤祠祀焉。

胡炳文，字仲虎，徽州婺源人。笃志朱子之学，为信州书院山长，再调兰溪州学正，不赴。卒，学者称“云峰先生”，著《周易本义通释》。同县程直方通诸经，著书甚富，与炳文俱为东南大儒。

敬瑛，字文书，霸州人，隐河南缑氏山。世祖征为大名、彰德、怀孟等路提举，不就。著有《春秋地理原委》十卷，《语孟旁通》八卷，《皇极引用》八卷，《皇极疑事》四卷，《极演》十卷，《律吕礼乐杂说》三十卷。以孙秉彝赠官翰林学士、魏国公，谥文献。

又元城人潘迪，字牖民，博学能文，历官国子司业，著《易春秋庸学述解》《六经发明》及《石鼓文音训考》，北方学者奉为师表。

许谦，字益之，婺州金华人。父觥，宋淳祐七年进士。谦生数岁而孤，世母陶氏日授《孝经》《论语》。稍长，肆力于学。年三十，始受业于金履祥之门。履祥语之曰：“吾儒之学，理一而分殊。理不患其不一，所难者分殊耳。圣人之道，中而已。学当致其辨于分之殊，而要其归于理之一，每事每物，求夫中者而用之，道不外是矣。”又曰：“士之为学，若五味之在和，醯酱既加，则酸咸顿异。子来见我已三日，而犹夫人也，岂吾之学无以感发子耶！”谦闻之惕然。

居数年，尽得其传。读《四书》《尚书》，各有丛说若干卷。读《诗集传》有《名物钞》，读《春秋》《三礼》，有《温故管窥》。其观史，有《治忽机微》，仿史家年经国纬之法，起太皞氏，迄宋元祐元年秋九月尚书左仆射司马光卒，备其世数，总其年岁，原其兴亡，著其善恶。盖以为光卒，则中国之治不可复兴，以附于左氏续经之义。又有《自省编》，昼之所为，夜必书之。其不可书者，则不为也。

延祐初，谦居东阳，入华山讲学，随其材质，咸有成就，独不以科举之文授人，曰：“此义利所由分也。”大德中，荧惑入南斗，已而句行。谦以灾应在吴越，深忧之。是岁大祲，谦貌加瘠，或问曰：“岂食不足邪？”谦曰：“今公私匮竭，道殣相望。吾何能独饱？”廉访使刘庭直、副使赵宏伟，皆论荐于朝。郡复以遗逸应诏，乡闱大比，请为考试官，皆莫能致。至元三年卒，年六十有八。尝以“白云山人”自号，世称为“白云先生”。朝廷赐谥文懿。谦与何基、王柏及金履祥，称金华四先生。江浙行中书省为请于朝，建四贤书院以奉祠事，而列于学官。

其弟子著名者有张枢、薛玄、吕洙、吕溥、马道贯。张枢，字子长，金华人。幼居外家潘氏，尽读其藏书数万卷，尤长于史学，尝为《春秋三传归一义》三十卷，刊定《三国志》六十五卷，《林下窃议》一卷，《张曲江年谱》一卷，《宋季逸事》若干卷。诗文曰《敝帚编》。至正八年卒。谦之殁，命其子师事枢。至正三年，朝廷纂修宋辽金三史，丞相脱脱奏擢遗逸之士四人，以两院次对之职，使参笔削。仍辟枢为本府长史，枢力辞。后五年，命史臣纂修本朝《后妃、功臣传》，枢以翰林修撰同知制诰召，复不就。

薛玄，字子晦，东阳人。隐居不仕，著《中庸质疑》。

马道贯，字德珍，金华人。谦没，制服尽礼如亲丧，学者称之。著《尚书疏义》六卷，自号“一得叟”。性恬退，非公事不入城市。

吕洙，金华人，与弟溥俱从谦学。溥著《大学疑问》。

陈庾，字子京，平阳人。金末四方兵起，隐卢氏山中。旋署郡教授，日与弟子讲习问辨，学者日众。会中书令耶律铸奏置经籍所于平阳，命庾领校雠事。世祖征至六盘山，与语大悦。中统初，以宣慰张德辉荐，授平阳路提举学校官。其学沈潜贯穿，先行后言。其事亲，旦暮必盛服，与兄弟妇姒序拜堂下，问起居，受训敕，然后退。与元好问、李献卿、李微杨、奂麻革、杜仁杰、商挺诸人友善。太原李汾者，负才使气，与庾会相国寺，语侵庾，庾正色责之，汾沮而退，坐客大服。一日语兄赓曰：“吾闻财多害身，今丧乱若此，而吾廪有余粟，藏有余布。与其为他人守，孰若分诸邻里乡党乎？”兄大喜，立散之。所著书有《经史要论》三十卷，《三代治本》五卷，《唐编年》二十卷，《澹轩文》三十卷。

牟应龙，字伯成，本蜀人，后徙居湖州。祖子才，仕宋，赠光禄大夫，谥清忠。巘，为大理少卿。应龙当以荫补京官，尽让诸从弟，而擢咸淳进士。时贾似道当国，属马廷鸾致意，应龙来谒，当处以高第，应龙拒之。及对策，具言国势危急，考官不敢置上列。调光州定城尉，沿海制置司辟为掾，以疾辞。宋亡，留梦炎事世祖，为吏部尚书，以书招之，许以馆职，应龙不受。起家教授溧阳州，晚以上元县主簿致仕，诸经皆有成说，惟《五经音考》盛行于世。时人称曰“隆山先生”。

熊朋来，字与可，南昌人。宋咸淳中进士，授宝庆府佥书判官。未及就而宋亡，隐居授徒，无志利禄。久之，从游日众。廉希宪之子惇为江西参知政事，以师礼终身称门人。刘宣为按察使，尤加礼敬。会朝廷遣治书侍御史王构铨外选于江西，于是参政徐琰、李世、安列荐朋来为闽海提举儒学官，而朝廷以东南儒学之士，惟福建江西最盛，特起朋来为教授。所至考古篆籀文字，调律吕，协诗歌，以兴雅乐，制器定辞，必则古昔，学者化焉。既满考，以常格调建安县主簿，改福清州判官，皆不就。自号“彭蠡钓叟”，又号“天忄庸子”。尝叹诗乐无传，仿朱子所得赵彦肃家十二诗谱，增二十四诗，协以律吕，俾皆可歌。每燕居，鼓瑟而歌《考槃》《蒹葭》《衡门》《白驹》诸诗以自乐。尝著瑟赋二篇，学者传诵之。延祐初，诏以进士科取士，时科举久废，有司以不称明诏为惧，行省官咨于朋来，手条程式，四方遵用之。及请为考试官，则曰：“应试者十八九及吾门，不可。”其后，江浙湖广皆请为考官，朋来屡往应之。及廷对，其所选士居天下三之一焉。

初，朋来以《周礼》首荐乡郡，而定制周官，不与设科，治《戴记》者又鲜。朋来屡以为言，当世言礼乐者，咸宗之。至治中，英宗始采用古礼，亲御衮冕，祠大庙，锐意制作。翰林学士元明善以朋来荐，未及召而卒，年七十八。所著有《瑟谱》六卷，文集三十卷。

车若绾，字给臣，后更名捄，台州黄岩人。少警敏，与从兄若水同学久之，觉胸中浩浩，发而为言，宏放无涯涘，于是车氏之学为一郡所崇尚。宋咸淳末，用特恩授建宁浦城县尉。宋亡，隐于马家山。卒年五十五。若绾精于礼学，谓丧服之亲疏隆杀，深衣之续衽钩边，虽家礼之证定、注疏之援引，亦庸有所未尽。用广头在下之说，以改正深衣；辨内外正降之义，以图列服制，皆能发先儒所未及云。

徐之纲，字汉臣，济州人。少为词赋有名，久而曰：“是果为学邪？”益研究义理，以二程、朱子为根抵，治《易》《春秋》二经。以明经选益都教授，佐省事。李璮有异志，阴练士卒习劳苦，纲曰：“使民以时，相公不知邪？”璮默然。又曰：“周衰，战国之士知有诸侯而不尊周。唐，河北将士知有藩镇，而不尊唐。”璮恶其言直，黜为滕县尉。中统四年卒。后璮果以反诛。有《默志》三卷、《麟台杂著》七卷。

胡一桂，字庭芳，徽州婺源人。父方平。一桂生而颖悟，好读书，尤精于《易》。初，饶州德兴沈贵珤受《易》于董梦程，梦程受朱子之《易》于黄榦。而一桂之父方平及从贵珤梦程学，尝著《易学启蒙通释》。一桂之学出于方平，得朱子源委之正。宋景定中，一桂年十八，领乡荐试礼部不第，退而讲学，远近师之，号“双湖先生”。所著书有《周易本义》附录《纂疏》，《本义启蒙》《翼传》《朱子诗传》，附录《纂疏》《十七史纂》，并行于世。

戴良齐，字彦肃，台州人。精通六经奥义，谓经书虽皆完具，而礼经独为残阙，加以汉儒诸说抵忤者多，著《礼辨》一书，特出己见，考证独为明确。吴澂常师之，以衍其说。

熊禾，字去非，福建建阳人。有志濂洛之学，受业于朱子之门人辅广。宋咸淳间进士，宁武州司户参军。宋亡，隐居不仕，筑云谷书院以教生徒。郡有考亭书院。大德十一年，有司更新之，辟禾分教大小学于中，学者称“勿轩先生”。皇庆元年卒。

马端临，字贵与，江西乐平人。父廷鸾，宋右丞相。时休宁曹泾深于朱子之学，端临从之游，以荫补承事郎。宋亡，隐居不仕，著《文献通考》，以补杜佑《通典》之阙，二十余年而后成书。延祐四年，遣真人王寿衍访求有道之士，至饶州路，录其书上进，诏官为镂板，以广其传。仍令端临亲赍稿本赴本路校勘。初，留梦炎与廷鸾同相，及梦炎降，召致端临，欲用之，以亲老辞，后为慈湖、柯山二书院山长，台州教授。三月，谢病归，卒于家。同时天台胡三省，字身之，笃于史学。宋宝祐四年进士，以贾似道辟从军芜湖，言辄不用。及败，隐居不仕，著《资治通鉴音注》及《释文辩误》百余卷。

俞琰，字玉吾叟，平江人。宋亡，隐居著书，自号“林屋山人”。精于《易》，著《经传考证》《读易须知》《六十四卦图》《古占法》《卦爻象占》《分类易图》《合璧连珠》等书，皆佚，惟《周易集说》附以《易图》《易外传》行于世。时信都人李简，亦通易学，官泰安州通判，著《学易记》九卷。

刘德渊，字道济，内邱人。性癖直，有操守，好学，能自刻厉。及游滹南王若虚门，闻思索辨惑等说，遂餍饫史学，为专门之业。非义理，不妄言动，一介不取于人。中统初，用中书荐，授翰林待制。以不合于时，告归，立言传后，著书数万言。又通古文奇字，士多传习之。太保刘秉忠以乡曲义来周恤，却之。许衡每过邢州，必式闾致敬而去。至元二十三年卒，年七十九。

薛元，字微之，本华州下邽人，后徙于洛阳。元少好学，负书入华山，昼夜诵之。束枯葵学书于石上，石为之泐。耶律楚材闻其名，辟为应州教授，使子弟从元受学。沙门万松问：“孔子之教，何者为先？”元答曰：“君君臣臣父父子子。”松愧服。时用兵襄邓，楚材荐授检察使，督河南馈饷。未几，改军储转运使。明年召还，赐银币貂裘。杨奂为河南廉访使，辟置幕府岁余。元谓同僚曰：“进不能行其道，栖栖于此，无谓也。”即自免去。元素与王文统有旧，文统聚历代奇谋诡计为一书，元见而责之，曰：“士君子自有圣贤格言，此何为者！”遂绝，弗与通。中统初，召为平阳太原宣抚使，又除提举河南学校，俱不就。至元八年卒。著有《道德经解》《阴符经论说》《适意集》《易解》《中庸注》《圣贤心学编》《皇极经世图说》。友直，龙阳州判官；友谅，翰林直学士。

与元友善者，有洛阳宰沂，王文统当国，荐沂为真定劝农使，不得已而受命。阳为不事事者，至亡其告身及金符于酒家，因自劾去官。文统败，沂竟获免。

何中，字太虚，抚州乐安人。父天声，宋咸淳进士，官主管刑部架阁文字。与兄时齐名。文天祥建都督府，兄弟皆为幕僚。中少颖拔，以古学自任，程钜夫、元明善皆器遇之。与门人讲《易》《书》《春秋》之学。吴澄与中为中表兄弟，恒推让之，不敢置弟子列。著《易象类》二卷，《书传补遗》十卷，《通鉴纲目测海》二卷，《通书问》一卷，《叶补疑》一卷，《六书纲领》一卷，《补校六书故》三十二卷，《知非堂集》十卷，《支颐集》二卷，《蓟邱述游录》一卷。卒年六十八。

董朴，字大初，顺德人。自幼强记，比冠，幡然有求道之志。至元十六年，用荐起家为陕西知法官，未几，以亲老归养。寻召为太史院主事，复辞不赴。皇庆初，年已逾八十，诏以翰林修撰致仕。延祐三年，无疾而终。朴所为学，自六经及孔孟微言，与凡先儒所以开端阐幽者，莫不研其旨而会通之。其事亲孝，与人交，无智愚贵贱，一待以诚。或有犯之者，夷然不与校。中山王结曰：“朴之学，造诣既深，充养交至。其为人，清而通，和而介，君子人也。”所居近龙冈，学者称“龙冈先生”云。

荣肇，字子与，盐官州人。幼端谨，不苟言笑。既长，博通经史，服膺朱子之学，以诚意正心为学之根本。宋季贾似道当国，应试者例自署非假道学，肇太息曰：“君子患不力学，苟抱道自处，虽穷困，不荣于附时相以获功名乎！”遂拂衣而出。宋亡，隐居不仕。成宗即位，有荐于朝者，诏有司征之召见，奏对称旨。帝曰：“汝宜为国子师，以表率天下。”乃补国子助教，累擢祭酒，以年老乞致仕，卒于家，年八十一。

萧躭，字惟斗。其先北海人，后徙奉元。躭性至孝，少为府史，与上官语不合，即日谢去，隐终南山下，凿土室读书其中。三十年，一言一动，必则古人。博极群书，自三礼六书九数，以及诸史，靡不研究。及门受业者甚众。乡人有骑马自城中暮归者，遇盗逐之，诡言：“我萧惟斗也。”盗惊愕释去。世祖分藩在秦，辟躭与杨恭懿、韩择侍秦邸，躭以疾辞。授陕西儒学提举，不赴。宪司即其家具宴为贺，使一从史先诣躭舍，躭方汲水灌园，从史至，不知其为躭也，命饮其马，即应之不拒。及冠带迎宾，从史见躭，有惧色，躭殊不为意。后累授集贤直学士、国子司业，改集贤侍读学士，皆不赴。

成宗大德九年夏，诏曰：“萧维斗山中读书，不求名利，皇祖及朕屡召不至，岂将命者非其人而不来乎？今特命使者前往，行省给安车一乘，楮币百匹，挈家偕来，倘坚不欲仕，可进嘉言一二，朕当遣人送还。”于是行省台所在敦遣，力疾北行。会帝不豫，命宰臣以治道为问。武宗至大元年，仁宗为太子，博选名儒辅导，以右谕德召至京师，入觐东宫，书《酒诰》为献。寻以病力请去职，人问其故，则曰：“在礼，东宫东面，师傅西面，此礼今可行乎？”俄除集贤学士，国子祭酒，依前右谕德，复以辞卑居尊为嫌，固辞而归。卒年七十有八，赐谥贞敏。

躭制行甚高，难进易退。论者谓：“元初逸民，惟躭与刘因二人。其示学者，入门必自小学始。关辅之士，翕然兴起。所著有《三礼说》《小学标题驳论》《九州志》及《勤斋文集》行于世。

躭乡人韩择，字从善，尤邃三礼学。有质问者口讲指画，无弗贯穿。士大夫游宦过秦中，必往见择。世祖尝召赴京，以疾辞。其卒也，门人为服缌麻者百余人。

又侯均，字伯仁，亦奉元人。父母早亡，独与继母居，卖菜奉养，积学四十年。群经百氏，无不淹贯。每读书，必熟诵乃已。尝言：书不千遍读，终于己无益。貌严气刚，而应接和易。用荐起为太常博士，后以上书忤时相，意不待报，即归关中。自宋初张载、吕大临以礼为教，至萧躭、韩择、侯均同恕而关学复兴。其教大旨宗程朱，而专精三礼，则出其乡先正之传云。




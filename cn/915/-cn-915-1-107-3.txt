◇为齐阴遗穰侯书

臣闻往来者言曰：「秦将益赵甲四万以伐齐。」臣窃必之弊邑之王曰：「秦王明而熟於计，穰侯智而习於事，必不益赵甲四万以伐齐。」是何也？夫三晋之相与也，秦之深雠也。百相背也，百相欺也，不为不信，不为无行。今破齐以肥赵，赵，秦之深雠，不利於秦，此一也。秦之谋者必曰：「破齐弊晋、楚，而後制晋、楚之胜。」夫齐，罢国也，以天下攻齐，如以千钧之弩决溃痈也，必死，安能弊晋、楚？此二也。秦少出兵，则晋、楚不信也；多出兵，则晋、楚为制於秦，齐恐，不走秦，必走晋、楚，此三也。秦割齐以啖晋、楚，晋、楚案之以兵，秦反受敌，此四也。是晋、楚以秦谋齐，以齐谋秦也。何晋、楚之智，而秦齐之愚？此五也。故得安邑以善事之，亦必无患矣。秦有安邑，韩氏必无上党矣。取天下之肠胃，与出兵而惧其不反也，孰利？臣故曰：秦王明而熟於计，穰侯智而习於事，必不益赵甲四万以伐齐矣。（《史记。穰侯传》，又《战国策》四，《穰侯传》十馀字稍有脱误。）


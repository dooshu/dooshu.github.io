苏颂　中书侍郎赠银青光禄大夫傅钦之挽辞三首

贾傅少驰誉，平津晚遘时。

生贤不俾寿，造物孰能知。

故事留乌府，清规载凤池。

上思杨绾直，当扆屡嗟咨。

苏颂

苏颂　中书侍郎赠银青光禄大夫傅钦之挽辞三首

璞玉浑金量，经邦论道贤。

肖形真间气，委蜕歨终天。

繐帐群公奠，楹书奕世传。

云谁哭之恸，庆历老同年。

苏颂

苏颂　中书侍郎赠银青光禄大夫傅钦之挽辞三首

平生出处与迍通，五十年中事事同。

晚岁金门陪末议，一朝华箦见将终。

晋贤已失苍生望，鲁国还嗟我道穷。

衰病无因送归绋，商声聊复寄深衷。

苏颂


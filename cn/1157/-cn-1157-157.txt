●卷一百五十七　兵考九

○教阅

《周礼　大司马》："中春，教振旅。司马以旗致民，平列陈，如战之陈，辨鼓、铎、镯、铙之用。王执路鼓，诸侯执贲鼓，军将执晋鼓，师帅执提，旅帅执鼙，卒长执铙，两司马执铎，公司马执镯，以教坐作进退疾徐疏数之节。遂以蒐田，有司表貉，誓民，鼓，遂围禁。火弊，献禽以祭社。中夏，教茇舍，如振旅之陈。群吏撰车徒，读书契，辨号名之用。师以门名，县鄙各以其名，家以号名，乡以州名，野以邑名，百官各象其事，以辨军之夜事。其他皆如振旅。遂以苗田，如蒐之法。车弊，献禽以享礿。中秋，教治兵，如振旅之阵。王载太常，诸侯载旂，军吏载旗，师都载旃，乡遂载物，郊野载旐，百官载旟，各书其事与其号焉。其他皆如振旅。遂以獮田，如蒐田之法。罗弊，致禽以祀祊。中冬，教大阅。前期，群吏戒众庶，修战法。虞人莱所田之野为，为表，百步则一，为三表；又五十步为一表。田之日，司马建旗於後表之中，群吏以旗、物、鼓、铎、镯、铙，各帅其民而致。质明弊旗，诛後至者。乃陈车徒，如战之陈，皆坐。群吏听誓於陈前。斩牲，以左右徇陈，曰：'不用命者斩之。'中军以鼙令鼓，鼓人皆三鼓。司马振铎，群吏作旗，车徒皆作鼓行。鸣镯，车徒皆行，及表乃止。三鼓摝铎，群吏弊旗，车徒皆坐。又三鼓，振铎作旗，车徒皆作鼓进。鸣镯，车骤徒趋，及表乃止，坐作如初。遂以狩田，以旌为左右和之门。群吏各帅其车徒，以叙和出。左右陈车徒，有司平之。旗居卒间，以分地前後，有屯百步，有司巡其前後。险野，人为主；易野，车为主。既陈，乃设驱逆之车，有司表貉於陈前。中军以鼙令鼓，鼓人皆三鼓，群司马振铎，车徒皆作。遂鼓行，徒御枚而进。大兽公之，小禽私之，获者取左耳。及所弊，鼓皆骇，车徒皆噪。徒乃弊。致禽饁兽於郊，入献禽以享烝（以上注并见《田猎》门，此不再录）。"

臧僖伯曰："春蒐、夏苗、秋獮、冬狩（蒐，索；择取不孕者。苗，为苗除害也。獮，杀也；以杀为名，顺秋气也。狩，围守也；冬物毕成，获则取之，无所择也），皆於农隙以讲事也（各随时事之间）。三年而治，兵入而振旅（虽四时讲武，犹复三年而大习。出曰治兵，始治其事。入曰振旅，治兵礼毕，整众而还。振，整也。旅，众也），归而饮至，以数军实（饮於庙，以数车徒器械及所获也）。昭文章（车、服、旌、旗），明贵贱，辨等列（等列，行伍），顺少长（出则少者在前，还则在後，所谓顺也），习威仪也。"

鲁桓公六年大阅。《公羊》曰："大阅者何？简车徒也（大简阅兵车，使可任用而习之）。何以书？盖以书也（比年简徒谓之蒐，三年简车谓之大阅，五年大简车徒谓之大蒐）。"　《榖梁》曰："大阅者何？阅兵车也。脩教明谕，国道也。平而脩戎事，非正也（礼，因四时田猎，以习用戎事。平，谓不因田猎无事而脩之）。"

庄公八年正月，师次于郎，甲午治兵。《榖梁》："出曰治兵，习战也。入曰振旅，习战也。治兵而陈、蔡不至矣（师次於郎，以俟陈人、蔡人），兵事以严终。故曰善陈者不战，此之谓也。善为国者不师（道政齐礼，邻国望之，欢如亲戚，何师之为），善师者不陈（师众素严，不须耀兵列陈），善陈者不战（军陈严整，敌望而畏之，莫敢与战），善战者不死（投兵胜地，故无死者），善死者不亡（民尽其命，无奔敌背亡）。"《公羊》："祠兵者何？出曰祠兵，入曰振旅，其礼一也，皆习战也。"楚子将围宋，使子文治兵於暌（子文时不为令尹，故使之治兵习号令也。暌，樊邑也），终朝而毕，不戮一人（子文欲委重於子玉，故略其事）。子玉复治兵於蒍（蒍，楚邑）。终日而毕，鞭七人，贯三人耳。国老皆贺子文，子文饮之酒（贺子玉堪其事）。蒍贾尚幼，後至，不贺。子文问之，对曰："不知所贺。子之传政於子玉，曰以靖国也。靖诸内而败诸外，所获几何？子玉之败，子之举也。举以败国，将何贺焉？子玉刚而无礼，不可以治民；过三百乘，其不能以入矣。苟入而贺，何後之有（三百乘，二万二千五百人）？"

晋文公蒐於被庐，作三军（闵元年，晋献公作二军，今复大国之礼），谋元帅。赵衰曰："却縠可。臣亟闻其言矣，说礼乐而敦诗书。诗书，义之府也；礼乐，德之则也。德义，利之本也。君其试之！"乃使却縠将中军，却溱佐之；使狐偃将上军，让於狐毛而佐之（毛，偃之兄）；命赵衰为卿，让於栾枝、先轸。使栾枝将下军，先轸佐之。荀林父御戎，魏犫为右。

汉承秦制，三时不讲。唯十月车驾幸长安水南门，会五营士，为八阵进退，名曰乘之。

武帝太初二年，令天下膢五日。（如淳曰："立秋貙膢。"伏俨曰："膢音刘。刘，杀也。"师古曰："《续汉书》作貙刘。膢、刘义各通耳。"《汉仪注》云："立秋之日，斩牲於郊东门外，以荐陵庙，武官肄兵不战阵之仪。"）

汉制：常以九月都试。太守、都尉、令长、丞，相会都试，课殿最。韩延寿为东郡太守，都试骑士，治饰兵车，画龙虎朱爵。延寿黄袍方领，驾四马，传总，建幢棨，植羽葆，鼓车歌车。功曹引车，皆驾四马，载棨戟。五骑为伍，分左右部，军假司马、千人持幢旁毂。歌者先居射室，望见延寿车，噭咷楚歌。延寿坐射室，骑吏持戟夹陛列立，骑士从者带弓鞬罗後。令骑士兵车四面营陈，被甲鞮鞪居马上，抱弩负兰。又使骑士戏车弄马盗骖。及治饰车甲三百万以上，於是萧望之劾延寿上僭不道，坐弃市。

东汉制，以立秋之日，自郊礼毕，始扬威武，斩牲於郊东门，以荐陵庙。其仪：乘御戎路，白马朱鬣，躬执弩射牲。牲以鹿麛。太宰令、谒者各一人，载获车，驰驷送陵庙。还宫，遣使者赍束帛以赐武官。武官肄兵，习战阵之仪、斩牲之礼，名曰貙刘。兵、官皆肄孙、吴兵法六十四阵，名曰乘之。立春，遣使者赍束帛以赐文官。貙刘之礼：祠先虞，执事告先虞己，烹鲜时，有司告，乃逡巡躬牲，获车毕，有司告事毕。

明帝永平元年六月，初令百官貙膢。

安帝延光二年十一月，校猎上林苑。

安帝初，邓太后临朝，俗儒世士以为文德可兴，武功宜废，遂寝蒐狩之礼，息战阵之法，故猾贼纵横，乘此无备。马融以为文武之道，圣贤不坠，五材之用，无或可废。元初二年，上《广成颂》以讽谏。依旧文重述蒐狩之义，作颂一篇，并封上。

灵帝中平五年，望气者言，以为京师当有大兵，两宫流血。大将军司马凉、假司马伍岩说大将军何进曰："《太公六韬》，有天子将兵事，可以威厌四方。"进以为然，入言之於帝。於是乃诏进大发四方兵，讲武於平乐观下。起大坛，上建十二重五采华盖，高十丈。坛东北为小坛，复建九重华盖，高九丈。列步兵、骑士数万人，结营为陈。天子亲出临军，驻大华盖下，进驻小华盖下。礼毕，帝躬擐甲介马，称"无上将军"，行陈三匝而还。诏使进领兵屯於观下。是时置西园八校尉，以小黄门蹇硕为上军校尉，虎贲中郎将袁绍为中军校尉，屯骑都尉鲍鸿为下军校尉；议郎曹操为典军校尉，赵融为助军校尉，淳于琼为佐军校尉，又有左、右校尉。帝以蹇硕壮健而有武略，特亲任之，以为元帅，督司隶校尉以下，虽大将亦领属焉。

帝自黄巾之起，留心戎事，问讨虏校尉盖勋曰："吾讲武如是，何如？"对曰："臣闻'先王耀德不观兵'。令寇在远而设近陈，不足以昭果毅，祗黩武耳。"

献帝建安二十一年，有司奏："古四时讲武。按汉西京承秦制，三时不讲，唯十月都试金革。今兵戈未偃，士众素习，可无四时讲武，但以立秋择吉日，大朝车骑，号曰阅兵，上合礼名，下承汉制。"是冬阅兵，魏王曹操亲执金鼓，以令进退。

魏文帝嗣魏王位。其年秋，阅兵於郊，公卿相仪，王御华盖，亲金鼓之节。

明帝太和元年十月，阅兵於东郊。

晋武帝太始四年、九月，咸宁元年、太康四年、六年冬，皆曰临宣武观，大阅习众军，然不自令进退。自惠帝以後，其礼遂废。

东晋元帝太兴四年，诏左右卫及诸营教习，依大习仪。成帝咸和中，诏内外诸军戏兵於南郊之场，其地因名斗场。自後藩镇相仿，诸方伯往往阅习，然朝廷无事焉。

宋文帝依故事肄习众军，兼用汉、魏之礼。其後以时讲武於讲武堂（馀见《田猎》门）。

後魏明帝永兴五年，以九月、十月，帝亲行貙刘之礼。孝成帝和平三年，因岁除大傩，遂耀兵示武。更为制，令步兵陈於南，骑士陈於北，各击钟鼓，以为节度。其步兵所衣，青、赤、黑、黄，别为部队。楯槊矛戟相次周回转易，以相赴就。有飞龙腾蛇之变，为函箱鱼鳞四门之阵，凡十馀法。跪起前却，莫不应节。阵毕，南北二军皆鸣鼓角，众尽大噪。各令骑将六千人去来挑战，步兵更进退以相拒击，南败北捷，以为威观。自後以为常。

後齐常以季秋，皇帝讲武於都外。有司先莱野为场，为三军进止之节。又别墠於北场，阳舆驾停观。遂命将简士教众，为战阵之法。凡为阵，少者在前，长者在後；其还，则长者在前，少者在後。长者持弓矢，短者持旌旗。勇者持钲鼓、刀楯为前行，战士次之，槊者次之，弓箭为後行。将帅先教士目，使习见旌旗指麾之踪，发起之意，旗卧则跪。教士耳，使习金鼓动止之节，声鼓则进，鸣金则止。教士心，使知刑罚之苦，赏赐之利。教士手，使习持五兵之便，战斗之备。教士足，使习跪及行列嶮泥之涂。前五日皆请兵严於场所，依方色建旗为和门。都墠之中及四角，皆建五采牙旗。应讲武者，各集於其军。戒鼓一通，军士皆严备。二通，将士贯甲。三通，步军各为直阵，以相俟。大将各处军中，立旗鼓下。有司陈小驾卤簿，皇帝武弁，乘革辂；大司马介胄乘，奉引入行殿。百司陪列。位定，二军迭为客主。先举为客，後举为主。从五行相胜法，为阵以应之。

後周：仲春，教振旅，大司马建大麾於莱田之所。乡稍之官，以旗物鼓铎钲铙，各帅其人而致。诛其後至者。建麾於後表之中，以集众庶。质明，偃麾，诛其不及者。乃陈徒骑，如战之阵。大司马北面誓之。军中皆听鼓角以为进止之节。田之日，於所莱之北，建旗为和门。诸将帅徒骑序入其门。有司居门，以平其人。既入而分其地。险野则徒前而骑後，易野则骑前而徒後。既阵，皆坐，乃设驱逆骑，有司表貉於阵前。以太牢祭黄帝轩辕氏，於狩地为墠，建二旗，列五兵於坐侧，行三献礼。遂蒐田致禽以祭社。仲夏，教茇舍，如振旅之阵，遂以苗田如蒐法，致禽以享礿。仲秋，教练兵，如振旅之阵，遂以獮田如蒐法，致禽以祀方。仲冬，教大阅，如振旅之阵，遂以狩田如蒐法，致禽以享烝。

隋大业七年，征辽东。众军将发，御临朔宫，亲授节度。每军，大将、亚将各一人。骑兵四十队，队百人（百人置一纛。十队为一团，团有偏将一人。第一团，皆青丝连光甲、铁具装、青缨拂，建狻猊旗。第二团，绛丝连珠犀甲、兽文具装、赤缨拂，建貔貅旗。第三团，白丝连明光甲、铁具装、素缨拂，建辟邪旗。第四团，乌丝连元犀甲、兽文具装、黑缨拂，建六骇旗。前部鼓吹一部，大鼓、小鼓及鼙、长鸣中鸣、等各十八具，棢鼓、金钲各二具。後部铙吹一部，、铙二面，歌箫及笳各四具，节鼓一面，筚篥、横笛各四具，大角十八具）。又步卒八十队，分为四团。团有偏将一人（第一团，每队给青隼荡幡一。第二团，每队黄隼荡幡一。第三团，每队苍隼荡幡一。第四团每队乌隼荡幡一。长槊楯弩及甲鍪等，各称兵数）。受降使者一人（给二马轺车一乘，白兽幡及节每一，骑吏三人，车辐白从十二人），承诏慰抚，不受大将制。战阵则为监军。军将发，候大角一通，步卒第一团出营东门，东向阵。第二团出营南门，南向阵。第三团出营西门，西向阵。第四团出营北门，北向阵。阵四面团，然後诸团严驾立。大角三通，则铙鼓俱振，第一团引行。队间相去各十五步。次第二团，次前部鼓吹、弓矢一队，合二百骑。建蹲兽旗、瓟槊二张，大将在其下。次鞬马二十匹，次大角，次後部铙吹，次第四团，次受降使者。次及辎重戎车散兵等，亦有四团。第一辎重出，收东面阵，分为两道，夹以行。第二辎重出，收南面阵，夹以行。第三辎重出，收西面阵，夹以行。第四辎重出，收北面阵，夹以行。亚将领五百骑，建腾豹旗，殿军後。至营，则第一团骑阵於东面，第二团骑阵於南面，鼓翊大将军居中，驻马南面。第三团骑阵於西面，第四团骑阵於北面，合为方阵。四面外向，步卒翊辎重入於阵内，以次安营。营定，四面阵者，引骑入营。亚将率骁骑游奕督察。其安营之制，以车外布，间设马枪，次施兵幕，内安杂畜。事毕，大将、亚将等就牙帐。马步阵与军中散兵，交为两番，五日而代。於是每日遣一军发，相去四十里，连营渐进。二十四日续发而尽。首尾相继，鼓角相闻，旌旗亘九百六十里。天子六军次发，两部前後先置，又亘八十里。通诸路合三十军，亘千四十里。诸军各以帛为带，长尺五寸，阔二寸，题其军号为记。御营内者，合十二卫、三台、五省、九寺，并分隶内外前後左右六军，亦各题其号，不得自言台省。王公以下，至於兵马私隶，悉以帛为带缀於衣领，各"军记带"。诸军并给幡数百，有事，使人交相去来，执以行。执幡而离本军者，他军验军记带，知非部兵，则所在斩之。

唐太宗尝引诸卫将卒习射於显德殿（详见《兵制》）。

高宗显庆二年十一月，讲武於滍水之南，行三驱之礼，设次於尚书台以观之（汉南郡太守马融讲《尚书》於其地，因以得名，後改讲武台）。

五年三月八日，又讲武於并州城北，上御《飞阁》，引群臣临观之。左卫大将军张延师为左右军，骁武等六卫、左羽林骑士属焉；右武侯大将军梁建方为右军，左右威领武侯等六卫、右羽林骑士属焉。一鼓而誓众，再鼓而整列，三鼓而交前。左为曲直圆锐之阵，右为方锐直圆之阵。三挑而五变，步退而骑进，五合而各复位。

武太后圣历二年，欲以季冬讲武，有司请延至孟春。王方庆上疏曰："谨按《礼记　月令》'孟冬之月，天子命将帅讲武，习射御角力。'此乃三时务农，一时讲武，盖王者常事，安不忘危之道也。'孟春之月，不可以称兵'。兵者，金也。金性克木，春盛德在木，金气以害盛德，逆生气。'孟春行冬令，则水潦为败，雪霜大挚，首种不入。'按蔡邕《月令章句》：'太阴休，少阳尚微，而行冬令以导水气，故水潦至而败生物也。雪霜大挚，摧伤物也。太阴干时，雨雪而霜，故伤首种（种谓宿麦也。麦以秋种，故谓之首种。入，收也。为互寒所伤，故至春不长。今《月令》首种稷，非麦）。'今孟春讲武，是行冬令，以阴故犯阳气，害发生之德。臣恐水潦败物，雪霜损稼，宿麦不登，无所收入也。请至明年孟冬教习，以顺天道。"从之。

元宗先天二年十月，讲武於骊山之下，徵兵二十万，戈鋋金甲，照耀天地。列大阵於长川，坐作进退，以金鼓之声节之。帝亲擐戎服，持大枪，立於阵前。以亏失军容坐兵部尚书郭元振於纛下，将斩之。宰臣刘幽求、张说跪於马前谏曰："元振推戴上皇，有大功，虽违军令，不可加刑。"乃舍之，流新州。给事中、知礼仪唐绍，以草军仪有失，斩之。薛讷为左军节度。众以元帅及礼官得罪，诸节部颇亦失序，唯讷及解琬军不动。上令轻骑召讷等，至军门，不得入。礼毕，特加慰劳。

◎唐开元礼

△皇帝讲武仪注

仲冬之月，讲武於都外，前期十有一日，所司奏请讲武，兵部承诏，遂命将帅简军士。有司先芟莱除地为场，方一千二百步，四出为和门；又於其内墠地为步骑六军营域处所，左右厢名为三军，皆上军在北，中军次之，下军在南。东西相向，中间相去三百步。五十步立表一行，凡立五行。表间前後各相去五十步，为三军进止之节。又别墠地於北厢南向，为车驾停观之处。前三日，尚舍奉御设大次及御座於其中，如常仪。前一日，讲武将帅及士卒集於墠所，禁止喧哗。依方色建旗为和门。於都墠之中及四角，皆建以五采牙旗。旗鼓甲仗，威仪悉备於墠所。大将以下，各有统帅，如常式。步军入将被甲胄乘马，教骑大将亦乘马，教习士众为战阵之法。凡教为阵，少者在前，长者在後。其还，则长者在前，少者在後。长者持弓矢，短者持戈矛，力者持旌旗，勇者持钲鼓。刀楯为前行，持槊者次之，弓箭为後行。将帅先教士众，习见旌旗指麾之踪，旗卧即跪，旗举即起。金鼓进止之节，声鼓即进，鸣金即止。知刑罚之害、赏赐之利、持五兵之便、战斗之备，习串跪起，及行列险隘之路。讲武日，未明十刻，军士皆严备。五刻，将士皆贯甲。步军各为直阵，以相俟。将军依仪，各依格备物。大将军各依格处分军中，立於旗鼓之下（凡六军，鼓各一十二、钲一、角四，并於其军後表之下）。

车驾出宫如常式。讲武日，未明七刻，搥一鼓为一严（三严时节，前一日侍中奏裁出宫以刚日）。侍中奏，开宫殿门及城门。未明五刻，搥二鼓为再严，侍中版奏，请中严，文武官应从者俱先至。文武官皆公服，所司为小驾，依图陈设。未明二刻，搥三鼓为三严，诸卫各督其队与鈒戟，以次入陈於殿庭；诸侍卫之官，各服其器服；诸侍臣俱诣西阶下奉迎（侍中负玺如式）。乘黄令进革辂於太极殿前。皇帝服武弁之服，馀并如圜丘仪。驾至墠所，兵部尚书介胄乘马奉引，至讲武所，入自都墠北和门，两步军之北，当空南向。黄门侍郎奏称请降辂；还，侍位。皇帝降辂，入大次而观。兵部尚书停於东厢，西向立，三仗小退，以通观路。领军减小驾，骑士立於都墠之四周。侍臣依左右厢，立於大次之前东、西面，北上。文武九品以上皆公服，文东武西，在侍臣之外十步，重行北上。诸州使人及蕃客先集於都墠北和门外，东方、南方立於道东；西方、北方立於道西，皆向辂而立，於北为上。驾至和门，奉礼曰"可拜"。在位者皆再拜。皇帝入次，谒者引诸州使入，鸿胪卿引蕃客，东方、南方立於大次东、北，南向，以西为上；西方、北方立於大次西、北，南向，以东为上。若有观者，立於都墠骑士仗外四周，任意，然後讲武。诸州使人及蕃客立定，吹大角三通。中军将各以鞞令鼓，二军俱击鼓。三鼓，有司偃旗，步士皆跪。二军诸帅果毅以上，各集於中军大将旗鼓之下。左厢中军大将立於旗鼓之东、西面，诸军将立旗鼓之南、北面，东上；右厢中军大将立於旗鼓之西、东面，诸军将立於旗鼓之南、北面，西上，以听誓。大将誓曰："今行讲武，以教人战，进退左右，一如军法。用命有常赏，不用命有常刑，可不勉之。"誓讫，左右三军，各长史二八振铎分循以警众。诸果毅各以誓词遍告其所部，遂声鼓。有司举旗，士众皆起，骑从皆行。及表，击钲，骑从乃止。又击三鼓，有司偃旗，士众皆跪。又击鼓，有司举旗，士众皆起，骑骤徒趋，及表乃止，整列位定。东军一鼓，举青旗，为直阵；西军亦鼓，而举白旗，为方阵以应之。次南军亦鼓，举赤旗为锐阵；北军亦鼓，而举黑旗为曲阵以应之。次东军鼓而举黄旗为圆阵；西军亦鼓而举青旗为直阵以应之。次西军鼓而举白旗为方阵，东军亦鼓而举赤旗为锐阵以应之。次东军鼓而举黑旗为曲阵；西军亦鼓而举黄旗为圆阵以应之。凡阵迭为主客，先举者为客，後举者为主，从五行相胜之法为阵以应之。每变阵，二军各选刀楯之士五十人，挑战於两军之前。第一、第二挑战迭为勇怯之状，第三挑战为敌均之势，第四、第五挑战为胜败之形。每将变阵，先鼓而为直阵，然後变从馀阵之法。五阵毕，两军俱为直阵。又击三鼓，有司偃旗，士众皆起。又声鼓举旗，士众皆起，骑从徒走。左右军俱至中表，相拟击而还。每退至一行表，跪起如前，遂复其初。侍中跪奏请观骑军。又侍中称制曰"可"。侍中俛伏兴，二军吹角击鼓，士众俱进，及表乃止，皆如步军，唯无起跪耳。骑军东西迭为主客，为相胜之阵，皆如步军之法。每阵各八骑，挑战於两阵之间，如步军法。五阵毕，俱大击鼓而前，盘马相拟击而罢，遂振旅而还。凡步军二军之士，备则满数，省则减之；损益随时，唯不得减将帅。凡相拟击，皆不得以刃相及。凡步士逐退，过中表二十步而止，不得过也。骑士不在此例（若因田狩，则令讲武军士之外，先期为围。观讫，乘马鼓行亲禽，如别礼。狩讫，乘辂振旅而还，如常仪）。讲武罢，侍中跪奏称侍中臣某言"讲武礼毕，请还"。俛伏兴。皇帝降御舆，侍卫如常仪。皇帝升辂，太仆卿立，授绥。升讫，敕车右升，千牛将军升辂陪乘。黄门侍郎奏"请銮驾发引"。以下如圜丘还宫仪，唯不作鼓吹，不撞蕤宾。解严讫，将士各还。明日，群官奉参起居，如别仪。

开元八年八月敕："四方虽安，不可忘战。故《周礼》以军禁纠邦国，以蒐狩习戎旅。不教人战，是谓弃之。宜差使於两京及诸州简取十万人，务求灼然骁勇，不须限以蕃汉，皆放番役差科，唯令团伍教练，辨其旗物，简其骑徒，攻取进退之方，陈威仪贵贱之等，俾少长有礼，疾徐有节，将以伐叛怀服，保大定功，协於师贞，以弘武备。"

肃宗至德二年八月，御凤翔府门大阅。

五年正月，御翔鸾阁习武（自後遂废）。

宣宗大中六年五月敕：天下军府有兵马处，宜选会兵法能弓马人充教练使，每年依礼教习，仍於其时申兵部。

梁开平元年十月，驾幸繁台讲武，至二年七月改为讲武台（按《地理志》：本西汉梁孝王所筑，谓之吹台。其後有繁氏居其侧，故里人呼之为繁台）。

宋太祖皇帝建隆三年十一月，讲武於近郊，六军之容甚盛。

帝每御讲武殿，亲临教阅，其法刻木为箭镞，裹以毡罽，命强者两两相射，避即捶之，取其不避者。又以木挺为马挝，施韦鞘，俾驰骑相击，取其尤胜者，各分等级以迁隶之。自是师旅皆精锐。

太宗太平兴国二年，将伐太原，诏筑讲武堂於西郊。九月，大阅，上与从官登而观焉。是冬，又观飞山兵射连弩发机石於台下。

帝循太祖旧制，亲阅武艺，御便坐，时召上军，观步射击刺，列为行伍，或召宰相亲王临观，间亦幸殿前班阅马射。行幸池苑，亦令诸军卫士骑射雕盘，截柳枝，或於庭中令射毛球。淳化五年八月，召天武士卒教射於殿庭，弓力有至石三斗，以引强平射者为上等，艰於引满者别为一等，其诸浅软者又为一等，各量其材力而迁隶之。至道元年九月，又阅禁旅。有挽强至一石五斗，连三十发而有馀力。又令骑兵、步兵各数百东西列阵，挽强彀弩，视其进退，发矢如一，容止中节。上曰："此殿庭间数百人耳，犹兵威可观，况堂堂之阵数万成列者乎？"

真宗咸平二年八月。大阅诸军於东郊。其仪最备。诏有司择地於含晖门外之东武村为广场。乙丑，夜三鼓，殿前侍卫马步军二十万分出诸门。丙寅，上乘马以出，宗室、近臣、尚书、侍郎、御史中丞、给谏、上将军、节度、观察、防御、团练、刺史并别驾从，赐以窄袍。上至行宫，诸军阵於台前，左右相向，步骑交属，诸班卫士，翼侍於台後。有司奏成列，上升台，东向，召从臣坐而观之。殿前郎指挥使王超执方旗，以节进退，又於两阵中起候台相望，使人执旗以应之。初举黄旗，则诸军旅拜。举赤旗则骑进，举青旗则步进。每旗动则鼓作，鼓作则士进，皆三挑而後退。次举白旗，则诸军复再拜，呼万岁。有司奏阵坚而整，士勇而厉，欲再举。上曰："可止矣"。遂举黑旗以振旅。军於左者略右阵以还，由台前出西北隅；军於右者略左阵以还，由台前出西南隅以归。御东华门阅诸军还营。翊日，近臣、诸军将校以内职皆赐饮。其後，又幸飞山教场，观发机石连弩。及便坐日阅召募新军，时令习战阵之状，率如两朝旧规，其事悉见《兵志》。

仁宗时，案阅训练之制，禁军月奉五百以上，皆日习武技；三百以下，或习或给役。其後别募厢军，亦阅武技，号教阅厢军。戍川、广者，旧不训练，嘉祐以後稍习焉。凡诸营日习之法，以鼓声为节，骑兵五习，步兵四习，以教坐作进退，非施於两军相当者然。自祖宗已来，中外诸军皆用之。

明道二年，枢密使王晓上言："天下厢军，止给役而未尝习以武技，宜取材勇者训肄，升补禁军。"天子可其奏。康定元年，帝御便殿，阅诸军阵法。上封者言诸军止教坐作进退，虽整肃可观，然临敌难用，请自今遣官阅阵毕，令解镫以弓弩射。营置弓三等，自一石至八斗；弩四等，自二石八斗至二石五斗，以次阅习。诏行之陕西、河东、河北路。是岁，诏："教士不衽带金甲，缓急不足以应敌。自今诸军各予铠甲十、马甲五，令迭披带。"又命诸军班听习杂武技，勿辄禁止。

神宗熙宁三年，初置保甲。

四年，始诏以时肄习武事（详见《兵志门》）。

五年，诏以泾原路蔡挺衙教阵队於崇政殿引见，仍颁行於诸路。

其法：五伍为队，五队为阵，阵横列。骑兵二队亦五伍列之。其出皆以鼓为节，束草象人而射焉，中则有赏。马步皆前三行枪刀，後二行弓弩，附队以虎蹲弩、床子弩各一，射与击刺迭出，皆闻金即退。预籍人马之强者隐於队中，遇可用，则别出为奇。帝以其点阅周悉，常有出野之备，故令颁行。

六年，帝初置内教法，旬一御便殿阅武技，程其能否而劝沮之。

元丰元年，诏立在京秋校试诸军技艺格，第为上、中、下三等。步射，六发而三中为一等，二中为二等，一中为第三等。马射，五发骤马直射三矢、背射二矢，中数、第如步射法。弩射，自六中至二中，床子弩及炮自三中至一中，为及等。并赏银有差。枪刀并标排手角胜负，计所胜第赏。其弓弩坠落，或纵矢不及堋，或挽弓破体，或局而不张，或矢不满，或弩蹠不上牙，或擭不发，或身倒足落，并为不合格。即射己中赏，馀箭不合格者，降一等。无可降者，罢之。十一月，京西将刘元上言："马军教习不成，请降补步军；又不成，降厢军。"诏下令诸军，约一季不能学者，如所请降之。

二年，立《府界集教大保长法》，以昭宣使入内侍省副都知王中正、东上閤门使狄谘兼提举府界教保甲大保长。总二十二县，为教场十一所，大保长凡二千八百二十五人，每十人一色事艺，置教头一。凡禁军教头二百七十，都教头三十，使臣十。弓以八斗、九斗、一石为三等，弩以二石四斗、二石七斗、三石为三等，马射九斗、八斗为二等，其材力超拔者为出等。当教时，月给钱三千，日给食，官予戎械、战袍，又具银楪、酒醪以为赏犒。三年，大保长艺成，乃立团教法，以大保长为教头，教保丁焉。凡一都保以相近者分为五团，即本团都、副保正所居聚教之。以大保长艺成者十人衮教，五日一周之。五分其丁，以其一为骑，二为弓，三为弩。府界法成，乃推之三路，各置文武官一人提举。

三年，内教法格并图其象颁行之，步射执弓、发矢、运手、举足、移步，及马射马、使蕃枪马上野战格斗，步用镖排皆有法象，凡千馀言，使军士习诵焉。

赵卨言："今欲大阅汉蕃阵队，且以万二千五百人为法，旌旗麾帜各随方色。战国时，大将之旗以龟为饰，盖取前列先知之义。今中亦宜以龟为号。其八队旗，别绘天、地、风、雲、龙、虎、鸟、蛇。天、地则状其方圆，风、雲则状其飞扬，龙、虎则状其猛厉，鸟、蛇则状其翔盘之势，以备大阅。"而枢密院以为阵队旗号若绘八物，虑士众难辨，且其间亦有无形可绘者。遂诏大阅旗帜上依方色，仍毕其刑制，令勿杂而已。

诏枢密院曰："唐李靖兵法，世无全书，杂见《通典》，离析讹舛。又官号物名与今称谓不同，武人将佐多不能通其意。令枢密院检详官与王震、曾皎、王白、郭逢原等校正、分类、解释、令今可行。"

帝谕近臣曰："黄帝始置八阵法，败蚩尤於涿鹿。诸葛亮造八阵图，於鱼复平沙之上累石为八行。晋桓温见之曰'常山蛇势也'文武皆莫能识之。此即九军阵法也。後至隋，韩擒虎深明其法，以授其甥李靖靖。以时遇久乱，将臣通晓其法者颇多，故造六花阵，以变九军之法，使世人不能晓之。大抵八阵即九军，九军者方阵也。六花阵即七军，七军者圆阵也。盖阵以圆为体，方阵者内圆而外方，圆阵即内外俱圆矣。故以圆物验之，则方以八包一，圆以六包一，此九军、六花阵之大体也。六军者，左右虞候军各一，为二虞候军，左右厢各二，为四厢军；与中军共为七军。八阵者，加前後二军，共为九军。本朝祖宗以来，置殿前、马步军三帅，即中军、前、後军帅之别名；四马步军都虞候是为二虞候军，天武、捧日，龙、神卫四厢是为四厢军也。中军帅总制九军，即殿前都虞候专总中军一军之事务，是其名实与右九军及六花阵相符而不少差也。今论兵者俱以唐李筌《太白阴经》中所载阵图为法，失之远矣。朕尝览近日臣僚所献阵图，皆妄相眩惑，无一可取。果如此辈之说，则两敌相遇，必须遣使豫约战日，择一宽平之地，仍夷阜塞壑，诛草伐木，如射圃教场，方可尽其法耳。以理推之，知其不可用也决矣。今可约李靖法为九军营阵之制。然李筌之图乃营法，非阵法也。朕采古之法，酌今之宜，曰营曰阵，本出於一法而已。止曰营，行曰阵。在奇正言之，则营为正，阵为奇也。於是以八月大阅九军阵於城南荆家陂。已事，坼营回军。赐遂等下指挥、马步诸军银绢有差。"

哲宗元祐元年，高翔上言乞依旧教阅御阵与新阵法相兼，从之。

元丰七年，诏："已降五阵法，令诸将教习，其旧教阵法并罢。"盖九军营阵为方、圆、曲、直、锐，凡五变，是为五阵。至是复令与旧教御阵互教。

四月，右司谏苏辙上言："诸道禁军自置将以来，日夜按习武艺，将兵皆早晚两教，新募之士或终日不得休息。今平居无事，朝夕虐之以教阅，使无遗力以治生事，衣食殚尽，憔悴无聊，缓急安得其死力！请使禁军，除新募未习之人，其馀日止一教。"朝请郎任公裕言："军中诵习新法，愚懵者颇以为苦。夫射志於中，而击刺格斗期於胜，岂必尽能如法？"枢密院亦以为元降教阅新法自合教者指授，不当令兵众例诵。诏从之。

徽宗宣和八年，诏州军禁军出戍外，常留五分在州教阅。

高宗建炎元年，始颁密院教阅格法，专习制御铁骑摧锋破敌之艺，习全副执带出入、短椿神臂弓、长柄膊刀、马射穿甲、施用棍棒；并每年比拟春秋教阅法，别立新格行下。一日短椿神臂弓给箭十只，射亲去垛一百二十步。长柄膊刀谓长一丈二尺以上，用毡皮裹为头者，馀教阅振华军称膊刀准此，引斗五十次，不令刀头低坠至地。并每营拣选二十人阅习，放炮、打亲，旨长柄膊刀手本色相斗，并短椿神臂弓手、长柄膊刀手施用棍棒，各击虚三十次。炮手阅习，施放七稍大炮，排日就营教阅。凡经两阅者每五十人为一队，全副执带，教习分合一次。教习分合，随队多少，分隶五军；谓如五百人，每队五人，人即每军两队之类，人多依此。每军各置旗号，以颜色样制物号为别，谓前军用绯旗，以飞鸟为号；後军用皂旗，以龟为号；左军用青旗，以蛟为号；右军用白旗，以虎为号；中军用黄旗，以神人为号；又别以颜色样制物号错招旗、分旗，差教头掌之。举招旗，则五军以旗相应，合而成阵；举分旗，则五军以旗相应，分而成队。左右前却，或分藏为伏，或分出为奇，并举旗为号，并便鸣小金应鼓为号，以备瞻望旗号不及。预约伏藏之处，慢打小金即伏，急打应鼓即奇兵出阵趋战，急打小金即伏兵出。所有春秋大教推赏，自依海行格法。诏依。

孝宗乾道二年十一月，诏以二十四日幸白石教场大阅。其日，上幸候潮门外大教场，进早膳，次幸白石教场，登台。上御甲胄，三衙统制、统领官等起居毕，举黄旗，诸军皆三呼万岁拜讫，三衙合教为三阵，马军上马打团教场。举白旗，三司马军首尾相接；举红旗，向台合围，听一金止。军马各就围地作圆形排立。射生官兵随鼓声出马射獐兔，再一金止。叠金，射生官兵各归阵队。举黄旗，射生官兵就御台下献所获。是日，有将校能只手运大刀者数人，刀皆重数十斤，赏赉诸将及士卒有差。四年十月四日，殿前司言："准已降旨，令三司祗备教阅。今射亲相视龙王堂北、江岸以东茅滩一带平地，可作教场，已修筑将坛。将来三司马步军并各全装，披带衣甲，执色器械。至日，先赴教场下方营排办，候圣驾升台，听金鼓起居毕，依资次变阵教阅。所有圣驾出郊，除禁卫所窠差仪卫外，欲於本司入阵马军内摘差护圣马军八百人骑，执枪旗、带弓箭军器，作十六队，於仪卫前後各分八队，队各五十人。往回沿路，各动随军鼓笛大乐。及摘差本司入教阵队内诸军步亲随一千人、统领将官三员，执弓枪、带刀斧军器，至日先赴将台下，各分左右，於後壁周围留空地三十步，以容禁卫。外作三重环立，依已降旨窠差入教及从驾往回，并围台摆龊二千人骑外，有用不足千一百十三人。又两忠毅军寨马军共二百十人骑，欲於内拨三百人骑，前一日於赭山以来打围射獐兔，俟教阵毕，以射到獐兔至御台下进献。"从之。十六日，上幸茅滩，抽摘诸军人马全装执仗，前一日於教场东列幕宿营。是日，三衙管军与各军统制统领将佐，全装披带，导驾乘马，至护圣步军大教场亭，更御甲胄到滩。上登台，三衙起居毕，权玉管殿前司王达奏三司人马齐，举黄旗，诸军呼拜者三。王达奏请以次变阵教阅。中军鸣角，倒门角旗出营，马步军簇队成，收鼓讫。连三鼓，马军上马，步人撮起旗枪。四鼓，举白旗，中军鼓声旗应，变方阵为备敌之形。别高一鼓，步军四向作御敌之势，且战且前，马军出阵作战斗之势。别高一鼓，各分归地分。五鼓，举黄旗，变圆阵为自环内固之形。如前节次讫。三鼓，举赤旗，变锐阵，诸军相属，鱼贯斜列，前利後张，为冲敌之形。亦依前节次讫。王达奏人马教绝，取旨摆当头。举青旗，变放教直阵，收鼓讫，一金止。重鼓三，马军上马、步人龊落旌坐、击刺，无不中节。上大悦。犒赏倍之，士卒欢呼谢恩如仪。鸣角簇队讫，放教拽队。步人分东西引拽，马军交头於御台下，随队呈试骁锐大刀武艺，继而进呈车炮、烟枪。及赭山打围射生，马步军统制萧鹧巴以所获獐鹿等就御台下进献，人马拽绝。

《大阅仪注》。其日，皇帝至祥曦殿，行门、禁卫等并戎服迎驾常起居。皇帝至，知閤门官以下修注、御带、环卫官等并戎服常起居，宰执以下并戎服常起居，讫。皇帝乘马出从，驾官从驾至候潮门大教场御幄殿下马，入幄更衣讫（依己降旨，惟宰执、管军、知閤、御带、环卫官从驾，侍从已下免从驾）。皇帝被金甲出幄，行门、禁卫等迎驾奏万福（从驾官、应奉臣僚并免奏万福）。皇帝乘马（皇太子、亲王并自大教场带全装甲乘马从驾，宰执、使相、正任、管军、知閤、御带、环卫官并戎服从驾）至教场台下马，升台入幄。从驾官、宰执、亲王、使相、正任、知閤、御带、环卫官升台，於幄殿分东西相向立。管军并令全装衣甲，带御器械执骨朵升台，於幄殿稍南面西立，俟入内官喝排立。皇帝出幄，行门、禁卫等迎驾奏万福。皇帝出，閤门分引殿前马步三司统制、统领官常起居讫。次三司将佐以下，听鼓声常起居。次殿帅执骨朵赴御座前奏教直阵。俟教阅毕，再赴御座前奏教圆阵。俟教阅毕，再赴御座前奏教锐阵。俟教阅毕，再赴御座前奏教阅毕，归侍立。内侍传旨，与殿前太尉某，诸军谢恩承旨讫，转与拨发官引三司统制、统领、将佐再拜谢恩讫，各归本军。皇帝起，入幄更衣讫，皇帝出幄。皇帝坐，舍人引宰执墪後立，俟进御茶床。舍人赞"就坐"，宰执躬身应喏讫，直身立，就座。进第一盏酒，起立墪後，俟皇帝饮酒讫，舍人赞"就座"，躬身应喏讫，直身立。俟宰执酒至，接盏饮酒讫，盏付殿侍。次舍人赞"吃食"，并如仪。至第四盏，传旨宣劝讫，御药传旨不拜，舍人承旨赞"不要拜"。赞"就座"。第五盏宣劝如第四盏仪。酒食毕，举御茶床。舍人分引宰执於幄殿重行立。御药传旨不拜，舍人承旨讫，揖宰执躬身赞"不要拜"，各祇候直身立，降踏道归幕次。皇帝起乘马，至车子院下马。皇帝出幄，至车子院门楼上（亲王、使相、正任，并戎服俟驾，至车子院门楼上相向立。得旨宣管军、知閤、御带、环卫官饮酒，并戎服於御座前相向立），出赐亲王酒，再拜谢讫。次赐使相、正任并管军、知閤、御带、环卫官酒讫。逐班再拜谢，讫，依旧相向立。次亲王执盏进皇帝酒，皇帝饮酒讫，一班再拜谢讫。俟皇帝观看毕，起，降车子院门楼归幄，亲王已下退（从驾臣僚免奏万福，乘马从驾）。皇帝乘马出车子院门，行门、禁卫等迎驾奏万福。皇帝乘马至候潮门外大教场（应从驾臣僚免奏万福），应从驾官并戎服乘马从驾回。皇帝乘马入和宁门，至祥曦殿上下马还宫（馀仿此）。

淳熙四年十二月大阅殿、步两司诸军於茅滩。

十年十一月，上幸龙山教场大阅。

淳熙间，立定枪手及射射铁帘赏格。枪手以窜刺多寡为十二等支银两，高下有差。殿、步行司江上诸军亦如之。射射铁帘以步数远近犒赏缗钱亦有差。　江南西路安抚司将领陈植言："军中升加添进事艺，的在硬弓劲弩，有如弓弩手百步取胜，使敌人不敢轻进，而谓之长兵者是也。万一弓弩射不及远，致敌人冲突我阵之前，则与无矢同矣。今所在按拍，唯务持满为合格，殊不知不过垛者为不应法。既不应法，虽合格复何所用？乞自今以往，弓手以六十步为额，弩手止以一百步为额，庶几弯拾有力，施放和易，按拍之时，必期於满镞合格、过垛应法。如是则朝廷可以得实效而无滥赏矣。望以弓弩手降付有司重别参校，择而行之。"诏令承旨司同殿前步军司看详申枢密院。

十六年光宗即位，诏以十月内择日幸城甫大教场大阅。

绍兴二年，枢密院言："殿、步司诸军弓箭手，带甲六十步射，一石二斗力，箭十二只，六箭中垛为本等。弩手，带甲一百步射，射四石力，箭十二只，五箭中垛为本等。枪手，驻足举手撺刺，以四十窜并为本等。令各处主帅委统制、统领官精加比较。本等外取升加最多人，每军五千五百人以上，弓手取一十五名，弩手取一十五名，枪手取一十五名，保明解赴主帅审实，解密院取旨再试。各选取出等高强二名，特与补转两官资。其馀元解到比试不中人，令各司每名犒设钱五贯，候将来衮同再试。如事艺一同，弓弩手令射远躬亲比较；枪手令格斗胜负比较。殿步军司就来春拍试一次，校、副尉以下，至白转至承信郎住拍，军兵自长行转至副都头住拍。"诏从之。

宁宗庆元二年，诏以今冬幸茅滩教阅。

嘉泰二年十月，上幸候潮门外教场大阅。








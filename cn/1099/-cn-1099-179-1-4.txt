○請起用舊臣通壅蔽以安天下疏 【 起用舊臣】

臣竊觀今天下之勢、西北之邊事戒嚴、東南之蠻夷猾夏、皆以上下壅蔽所致、故兵不可息、兵不可息、則供億不可無、供億不可無、則農事又重廢矣、况四方連遭水旱、旦夕之虞、所不可免、孔子云、季孫之憂、不在顓臾而在蕭墻之內者、正不可不慮也、而司國計者。方務歛財而不知施。處本兵者。方欲耀武而不知戢。譬如血氣俱瘁之人。本固虗嬴。而致疽瘍。故下刮殺之藥。以求其安。初不慮元氣之澌盡也。豈深知標本之宜。緩急之勢者乎。臣以為今東南如岑猛之亂但當申令各郡撫輯其民人。保固其封守。彼土之民居則被虗于所轄之酋長出則不能為冠于中州。不出數年。不爭先奔命。必前徒倒戈何用輒調不戢之兵。枉殘赤子之命乎。葢指新都也此則某啟釁貪功廣之撫按等官。承其風旨而為之也。今聞廵按御史某、發其誤事之端、此正當責令承誤踵訛之人、如姚鏌者、解官廻避、更令舊有譽望、如王守仁者、深入其地、以勘問之、則情不壅蔽、而東南之地、不足憂也、西北戎夷之患、則勢頗猖獗、志甚不小、故城堡之修、軍士之飭、尤不可不加意早處、然所乏錢糧、方議設法以取於民、甚非計之得也、夫兵部於天下缺官支候。有收而無查。太僕寺於天下備用馬價。多入而少出。今日正當大發。以收各邊之勇士。整各邊之城堡。免征求於民間。使沿邊軍士。因招兵而益廣衣食之資。沿邊工匠。因修城而益優餼廩之養。易怨謗為謳歌。化疑梗為訢合。將如古王者之師。使居市者不止。耕者不變。此其時也。而謀國者多不及此。則有故焉。所指者彭公澤也夫始開哈密之釁者某也成某之誤而求傾陷王瓊者某也。失處事之宜。而致邊令不行。鹽法盡廢者。某也。而曲為某遮蔽者某所樹之人也。其掩覆之術。如環索端。以致邊方之實事。竟不可知。而邊方之所知。竟不得實。豈可又令行勘竟墮其術中乎。臣以為此直宜起用王瓊以總制三邊。則三邊壅蔽盡辟。而西北之患亦不足憂也。但王瓊才高意廣。速謗招尤。王守仁矜飭軍。功喜談新學。士論所以多沮之者。然方　聖明銳志中興。天下正在多事。豈可置此具經濟大畧之人於無用地乎伏乞　聖明申敕兵部、盡發所藏、以權救一時邊事之急、先使民情安堵、即特遣使臣、起取王瓊王守仁而任用之、臣知命下之日、天下臣民、識與不識、莫不歡呼者矣此臣區區為天下一得之愚也、然如臣之請。必大發帑藏以招士。雖若甚費而其效使天下士農工商莫不競勸異日無窮之利可計日而待。不如臣請。則必大括民財以供軍。雖若不費。而其效使天下士農工商。莫不解體。異日不測之變。不旋踵而致也。惟　聖明深察焉。


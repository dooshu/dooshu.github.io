○李夫人传

夫人赵郡李氏，讳某，字某，号惠日。自後魏义丰懿公璨，七代至明经君元福。道义德礼，归於一门。《魏史》所谓“事亲孝谨，风度审正”是也。年十三，归於贵乡丞范阳卢公善观。姑崔夫人，待子妇甚严，年高多疾，自夫人奉养，体气日和。姑视夫人，爱子如也；夫人奉养姑，慈亲如也。抚下掩其小过，因而诲之，则大过无从生矣。姑怒责幼贱，夫人则跪请曰：“此诚违教，尊宜降责，新妇不安，请引外惩耻。”既而轻罚复命，姑或未厌，则曰：“责诚未塞，伏以尊慈，恐他日追怜，伤尊之心。”崔夫人抚而笑曰：“李新妇不唯安吾，兼变吾性。”自是委以家政。其柔明婉敏，皆此类也。卢公为宕州司法参军，夫人随之官。西南羌戎，不知长幼之别，夫人威仪敬顺，闻於殊俗，羌戎化焉。太夫人因疾丧明，夫人奉衣则安，奉膳则饱。每曰：“此女在侧，吾忘失明。”及居忧，泣血三年，终身衔戚。读《论语》、《诗》、《书》、《礼》、《传》，古史箴颂，近世词赋，合於雅者尽讽之。善鼓琴，幽间自娱志。普门之教，符应。六姻孤幼，归夫人者，如不孤焉。开元元年终，春秋五十。无子，有女一人。孝慈明惠，如夫人之德，归於安邑令赵郡李公。遗孤检校吏部员外华，不及逮事，感慕罔极，闻於外家，十不存一，哀书大略，敢告史官。


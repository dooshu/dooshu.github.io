卷四　情侠类

太史敫女

齐湣王之遇杀，其子法章变姓名为莒太史敫家佣。太史女奇法章之状貌，以为非常人，怜而常窃衣食与之，私焉。莒中及齐亡臣，相聚求湣王子，欲立之。法章乃自言于莒，共立法章为襄王。襄王立，以太史氏女为王后。生子建。太史敫曰：“女无媒而嫁者，非吾种也，污吾世矣。”终身不睹君王后。王后贤，亦不以不睹之故失人子之礼也。襄王卒，子建立为齐王。君王后事秦谨，与诸侯信。以故建立四十有余年，不受兵。

卓文君

司马相如，字长卿，成都人也，以赀为郎，事景帝。时梁孝王来朝，所从游邹阳、枚乘辈，皆名流。相如见而慕之，因病免。客游梁，作《玉如意赋》。梁王悦之，赐以绿绮之琴，其铭曰：“桐梓合精”。

居数岁，王薨。相如归，而家贫无以自业。素与临邛令王吉善，往舍都亭。临邛令谬为恭敬，日往朝相如。临邛富人卓王孙，谓令有贵客，为具召之，并召令。令既至，相如谢病，临邛令不敢尝食，自往迎焉。相如不得已，拥琴而往。酒酣，临邛令前奏琴，曰：“窃闻长卿好之，愿以自娱。”相如辞谢，为鼓一再行。是时，卓王孙有女文君，年十七而寡，好音，故相如谬与令相重，而以琴心挑之。其诗曰：

“凤兮凤兮归故乡，遨游四海求其凰。时未遇兮无所将，何悟今夕升斯堂。有艳

淑女处兰房，室迩人遐毒我肠。何缘交颈为鸳鸯，相颉颃兮共翱翔。”

又曰：

“凤兮凤兮从凰栖，得托孳尾永为妃。交情通体心和谐，中夜相从知者谁。双翼

俱起翻高飞，无感我思使予悲!”

相如之临邛，侍从车骑，雍容闲雅甚都。及饮卓氏，弄琴，文君窃从户窥之，心悦而好之，恐不得当也。既罢，相如乃使人重赐文君侍者通殷勤。文君夜亡奔相如，相如乃与驰归。家居徒四壁立。卓王孙大怒曰：“女至不才，我不忍杀，不分一钱也!”人或谓王孙，王孙终不听。相如贫居愁惫，以所著鹔鹴裘，就市人杨吕贳酒，与文君为欢。既而文君拘颈而泣曰：“我平生富足，今乃以衣裘贳酒。”遂相与俱如临邛，尽卖其车骑，买一酒舍沽酒，而令文君当垆。相如身自著犊鼻裈，与保佣杂作，涤器于市中。卓王孙闻而耻之，为杜门不出。昆弟诸公更谓王孙曰：“有一男两女，所不足者非财也。今文君已失身于司马长卿，长卿故倦游，虽贫，其人才足依也。且又令客，独奈何相辱如此!”卓王孙不得已，分予文君僮百人，钱百万，及其嫁时衣被财物。文君乃复与相如归成都，买田宅，为富人。

居久之，天子读《子虚赋》，闻司马相如所作，乃召为郎。数岁，天子欲通西南夷，拜相如为中郎将，建节往。至蜀，蜀太守以下郊迎，县令负弩矢先驱，蜀人荣之。于是卓王孙喟然而叹，自以为使女尚长卿晚，而厚分其女财，与男等。后相如以病免，归茂陵卒。文君为诔云：

“磋磋夫子兮亶通儒，少好学兮综群书。纵横剑技兮英敏有誉，尚慕往哲兮更名

相如。落魄远游兮赋《子虚》，毕尔壮志兮驷马高车。忆初好兮雍容孔都，怜才仰德兮

琴心两娱。永托为妃兮不耻当垆，平生浅促兮命也难扶。长夜思君兮形影孤，步中庭兮

霜草枯。雁鸣哀哀兮吾将安如，仰天太息兮抑郁不舒。诉此凄恻兮畴忍听予，泉穴可从

兮愿捐其躯。”

妻者，齐也。或德或才或貌，必相配而后为齐。相如不遇文君，则绿绮之弦可废；文君不遇相如，两颊芙蓉，后世亦谁复有传者。是妇是夫，千秋佳偶。风流放诞，岂足病乎!今之蓬州，唐谓之相如县，迄今有相如祠。相如之取重后代若此，彼风流放诞者得乎哉。

长卿氏曰：“文君之为人，放诞风流也。女不侠，不豪；侠不放诞风流，不豪；放诞风流不眉色姣好，不豪；姣好放诞，所奔非相如，亦不豪；奔相加不家徒四壁，亦不豪；家徒四壁，不亲当垆，相如与佣保杂作，涤器于市，亦不豪；亲当垆，相如涤器，不得僮百人，钱百万，太守郊迎，县令负弩，卓王孙、临邛富人皆伛偻门下，亦不豪。此所以为放诞风流也。文君以身殉相如，相如亦以身殉文君，一琴一诔，已足千古。《美人赋》、《白头吟》，蛇足矣。”

陆式斋(名容，字文量)少年风仪。天顺三年，应试南京。馆人有女善吹箫，夜奔公寝。公绐以疾，与期后夜。女退，遂作诗云：

“风清月白夜窗虚，有女来窥笑读书。欲把琴心通一语，十年前已薄相如。”

迟明，托故迁去。是秋领乡荐，年二十四。此女不亦放诞风流乎!然司马长卿则可，式斋则不可。何也？文君寡，相如未娶。侍者通殷勤时，固已定百年之期矣。若馆人女不然，式斋将何以结其局？故曰不可。

红拂妓

杨素守西京日，李靖以布衣献策，素踞床而见。靖长揖曰：“天下方乱，英雄竞起。公为重臣，须以收罗豪杰为心，不宜踞见宾客。”素敛容谢之。时妓妾罗列，内有执红拂者，有殊色，独目靖。靖既去，而执拂者临轩指吏曰：“问去者处士第几？住何处？”靖具以对。妓诵而去。靖归逆旅，其夜五更初，忽闻叩门而声低者。靖启视，则紫衣纱帽人，杖一囊。问之，曰：“杨家红拂妓也。”延入，脱衣去帽，遽向靖拜。靖惊答之，再扣来意。曰：“妾侍杨司空久，阅天下之人多矣，无如公者。故来相就耳。”靖曰：“如司空何？”曰：“彼尸居余气，不足畏也。诸妓知其无成，去者甚众矣。彼亦不甚逐也。计之详矣，幸无疑焉。”问其姓，曰：“张。”问其伯仲之次，曰：“最长。”观其肌肤，形状，言词，气语，真天人也。靖不自意获之，愈喜愈惧，万虑不安，而窥户者无停履。数日，亦闻追讨之声，意亦非峻，乃雄服乘马排闼而去。

红拂一见便识卫公，又算定越公无能为，然后相从，是大有斟酌人。或曰：“红拂既有殊色，必膺特眷，万一追讨甚急，将如何？”余曰：“卫公，智人也，计之熟矣。布衣长揖，责以踞见宾客，越公遂敛容谢之。越公能受言者也。设追讨相及，靖必挺身往见，不过费一席话耳。越公岂以妇人故而灰天下豪杰之心哉!”

梁夫人

韩蕲王之夫人，京口娼也。尝五更入府伺候贺朔，忽于庙柱下见一虎蹲卧，鼻息齁齁然。惊骇，亟走出，不敢言。已而人至者众，复往视之，乃一卒也。因蹴之起，问其姓名，为韩世忠。心异之，密告其母，谓此卒定非凡人。乃邀至家，具酒食，卜夜尽欢，深相结纳，资以金帛，约为夫妇。蕲王后立殊功，为中兴名将。梁封两国夫人。

梁夫人不为娼，则不遇蕲王。不遇蕲王，则终身一娼而已。夫闺阁之幽姿，临之以父母，诳之以媒妁，敌之以门户，拘之以礼法，婿之贤不肖，盲以听焉。不幸失身为娼，乃不能择一佳婿自豪，而随风为沾泥之絮，岂不惜哉!

瑞卿

欧阳彬，衡山人。世为县吏。至彬特好学，工于词赋。马氏之有湖南也，彬将希其用。乃携所著，诣府求见之。礼必先通名纸。有掌客吏众谓樊知客，好贿，阴使人谓彬曰：“足下之来，非徒然也。实欲显族致身，而不以一物为贶，其可乎!”彬耻以贿进，竟不与。既而樊氏怒，掷名纸于地曰：“吏人子，欲干谒王侯耶!”彬深恨之，因退而为诗曰：“无钱将乞樊知客，名纸生毛不为通。”因而落魄衔市，歌姬酒徒，无所不狎。有歌人瑞卿者，慕其才，遂延于家。瑞卿能歌。每岁武穆王生辰，必歌于筵上。时湖南自旧管七郡外，又加武陵、岳阳，共九州。彬作《九州歌》以授瑞卿，至时使歌之，实欲感动武穆。既而竟不问，彬叹曰：“天下分裂之际，厮徒负养，皆能自奋。我何负而至此耶!”计无所出，思欲窜入邻道，但未有所向。居无何，闻西蜀图纲将发，彬遂谋入蜀。私谓瑞卿曰：“吾以干谒不遂，居于汝家，未尝有倦色，其忍轻弃乎？然士以功名为不朽，一失此时，恐贻后悔。今将他适，庶几有成，勿以为念。”瑞卿曰：“君于妾不可谓之无情，一旦割爱而去，得非功名之将至耶？妾诚异之。家财虽不丰，愿分其半，以资路途。”彬亦不让。因以瑞卿所赠，尽赂纲吏，求为驾船仆夫，纲吏许之。既至蜀，遂献《独鲤朝天赋》，蜀王大悦，擢居清要。其后官至尚书左丞相，出为夔州节度使。既领夔州，穆王已薨，其子希范继立。因致书于希范，叙畴昔入蜀之由，仍以衡宗族为托。希范得书大惭。彬之亲友，悉免其赋役。遂与瑞卿偕老焉。

冯蝶翠

洞庭叶某，商于大梁，眷一妓冯蝶翠者，罄其赀，迨冻馁为磨佣。久之，冯骑驴过其处，叶适在街头晒麦。冯下驴走小巷中，使驴夫召叶。叶辞以无颜相见，强而后至。冯对之流涕曰：“君为妾至此乎”出白金二两授叶，云：“以此具礼更衣，来访吾母。”如言而往。冯私以五十金赠之曰：“行矣，勉为生计。”叶恋恋不舍。随罄其金，仍佣于磨家。岁余，邂逅如初。冯谓叶：“汝岂人耶？”要之抵家，重与十镒，且云：“囊倾矣。倘更留，必缢死以绝君念。”叶遂将金去，买布入陕换褐，利倍。又贩药至扬州，数倍。贸易三载，货盈数千。乃以其千取冯归老焉。

不耻磨佣，使驴夫召之，视绨袍恋恋之情，固已高数倍矣。出金相赠，一且再焉。叶遂发愤为商，卒同白首。成人之美，还自成也。彼计目前荣悴，而不计久远者，独何心哉!龙子犹有《张润传》，事颇近此，而结局远不相及，备录于此。传曰：

张润，行三，瓜州人。少鬻为阊关潼子门妓，善歌，微有韵致。与贾人程生交善，许以必嫁。程惑然，为之破家。衣敝履穿，不敢复窥张室，而张念之不置也。一夕，遇诸门，亟呼入，相恃大恸。程具道所以不敢状。张自出青蚨，具餐止宿。夜半语程曰：“侬向以身许君，不渭君无赖至此。然侬终不可以君无赖故而委身他姓。侬有私财五十金许，今以付君。君可贸易他方，一再往，有赢利，便图取侬。侬与君之命毕此矣。”语达旦，空囊授之，珍重而别。程既心荡，无复经营之志。且贫儿暴富，馋态不禁，乃别往红楼市欢，罄其赀而归，而张不知也。久之，复遇诸门，居然窭子容耳。闻张呼，惊欲定匿。张使婢阑之以入，叩其故。诡云：“中道遭寇，仅以身免，自怜命薄，无颜见若。”张悲愤甚，一恸几绝。程亦悔且泣，徐曰：“业如此，当奈何？”张曰：“此吾两人命绝之日也。生而暌，何如死而合!君如不忘初愿，惟速具毒酒，与君相从地下耳!”言泣，泪如雨注。程不知所为。张迫之再，无已，潜取毒药酒以进。张且泣且饮，便倾半壶。程觉其有异，大恐，遽尽吸之，已而两人皆死。既死，鸨乃觉。从旁人教，剖生羊灌张，张活；次及程，则无疗矣。差毒性下坠，张先饮，味薄，故可起。亦天意所以诛薄幸也。程父讼之长洲江令，令廉，得程负心始末，乃责其父而释张。当此时，张之名震于一郡。郡之好事者，咸往问疾，求识面以为快。或呼为药张三，从所殉也；或呼为痴张三，谓其所殉非人也。张疾愈，郡人士争交欢之，声价益隆。然性好迭宕，不誉缙绅意，以此浮沉数年，无一大遇，聊随一卖丝者终焉。余尝有诗云：

“同衾同穴两情甘，鸩酒如何只损男。却笑世人不怕死，青楼还想药张三。

痴心漫结死生期，松柏西陵别有枝。自是薄情应横死，交欢岂少卖丝儿。

黄金销尽命如霜，红粉依然映画堂。一负生兮一负死，古丘空说两鸳鸯。”

余谓张三赠金、伏毒二事都奇。所恨者，毒酒无灵，不肯成全张三一个好名，使死而复甦，碌碌晚节，诫赘疣也。然令张死而程甦，其为赘疣又何如，谁谓毒酒果无灵哉!语云：“痴心女子负心汉”，二人之谓乎!余又闻，一妓与所欢约俱死。欢信之，为具鸩酒二器。妓执板速欢饮，欢尽其一，固促妓速饮。妓曰：“吾量窄，留此与君赌拳。”呜呼，自赌拳盛行，而张以情痴特闻。倘死者有知，张仰药时，卖丝几何在恐张亦无解于独生也。则虽谓“痴心汉子负心女”，亦未为不可。

东御史妓　吴进士妓

东御史郊，未第时，进京会试，途遭濡首之厄。仆人乘机罄取所有，逸去。东计无所出，闷立于一家房檐下，初不知其为妓馆也。自晨至暮，往来旁皇。内一妓者窥见之，命侍女邀东入。东拒之。妓又以母来邀，东又拒之。妓乃躬自出户，东复峻却。妓曰：“妾无他意，但见君若有故，故问之耳。”东察其诚，勉入其室。技问故，东始以他享结之。妓拂首不然。东不得已，乃以实告。妓曰：“然则君将何往？”东谓：“计穷力极，终当还家，功名事姑置之耳。”妓笑曰：“因路费之小，误功名之大，见亦左矣。”东又谓：“别无亲识借贷。”妓曰：“妾有服饰，聊可应君之需。”东不欲，妓又晓以不必胶柱意。竟持所有，悉以付东。且又荐寝，留连劝解，方送东行。东至京，果得第。筮仕县尹，大为淮阴漂母之报矣。后行取入道，监察苏松。妓之母来苏，潜住民间，诈冒东之姑，入告状中。东见之，阅其词而悟其意，以首肯示之。妪由是大有所得。时郡侯徐潜廉知之，絷妪达东。东大怒，反以徐为污蔑。先将妪假以押回原籍根究，阴纵之于途，使泯其迹，然后摭拾徐他事欲危之。徐不得已，易服长跪庭下，几不得解。幸诸乡达力为申救，徐方得免。

真定吴生，有声于庠。性不羁，悦某妓，而囊中实无余钱。妓怜其才，因询所长，曰：“善樗蒲。”妓乃馆生他室中，所遇凡爱樗蒲者，辄令生变姓名与之角。生多胜，因以供生灯火费。妓暇则就生宿，生暇则读书。后生成进士，欲娶妓，而妓适死。因为制服执丧，葬之以礼。每向人言，必流涕。

吴生从未出丑。此妓心术手段，俱胜汧国夫人十倍。惜乎其福之凉也。东御史蒙妓成我之恩，不为了其终身，而乃毁官箴以报之。此妓亦利其多金而已，其在淮阴漂母之下乎!

娄江妓

嘉靖间，娄江有孙太学者，与妓某善。誓相嫁取，为之倾赀。无何，孙丧妇，家益贫落。亲友因唆使讼妓。妓闻之，以计致孙饮食之，与申前约，以身委焉。孙故不善治产，妓所携簪珥，不久复费尽。妓日夜勤辟(纟卢)以奉之，(饣亶)粥而已。如此十余年，孙益老成悔过。选期已及，自伤无赀，中夜泣。妓审其诚，于日坐辟绩处，使孙穴地，得千金，皆妓所阴埋也。孙以此得选县尉，迁按察司经历。宦橐稍润，妓遂劝孙乞休，归享小康终其身。

子犹曰：“既成就孙，而身亦得所归，可谓两利。所难者，十余年坚忍耳。”

沈小霞妾

锦衣卫经历沈炼，以攻严相得罪，谪田保安。时总督杨顺、巡按路楷，皆嵩客，受世蕃指：“若除吾疡，大者侯，小者卿。”顺因与楷合策，捕诸白莲教通虏者，窜炼名籍中，论斩，籍其家。顺以功荫一子锦衣千户；楷候选五品卿寺。顺犹怏怏曰：“相君薄我赏，犹有不足乎？”取炼三子，杖杀之。而移檄越，逮公长子诸生襄，至则日掠治，困急且死。会顺、楷被劾，卒奉旨逮治，而襄得末减问戌。襄之始来也，止一爱妾从行。及是与妾俱赴戌所。中道微闻严氏将使人邀而杀之。襄惧欲窜，而顾妾不能割。妾曰：“君一身沈氏宗祧所系，第去，勿忧我。”襄遂绐押者：“城市有年家某，负吾家金钱，往索可得。”押者恃妾在，不疑，纵之去。久之不返，押者往某家询之，云：“未尝至。”还复叩妾。妾把其襟，大恸曰：“吾夫妇患难相守，无顷刻离。今去而不远，必汝曹受严氏指，戕杀吾夫矣。”观者如市，不能判。闻于监司。监司亦疑严氏真有此事，不得已，权使寄食尼菴，而立限责押者迹襄。押者物色不得，屡受笞。乃哀恳于妾，言襄实自窜，毋枉我。因以间亡命去。久之，嵩败，襄始出讼冤，捕顺、楷妖罪。妾复相从。襄号小霞，楚人江进之有《沈小霞妾传》。

严氏将要襄杀之，事之有无不可知。然襄此去，实大便宜，大干净。得此妾一番撒赖，则上官亦疑真有是事，而襄始安然亡命无患矣。顺、楷辈死，肉不足喂狗，而此妾与沈氏父子并传，忠智萃于一门，盛矣。

邵金宝

邵金宝，故娼也，口西侠戴纶所与游。纶为京营参将，以善咸宁侯下狱，将坐重辟。念事非朝夕可竟，去家数千里，无可庇朝夕。罄囊金三千余，属邵曰：“余生死不可知，若其念我乎，持以赡余以待命。”邵含泪收之，为画策。日费以结权贵公子欢，而买少妓博市井富儿金，展转出纶。纶庭鞫赴市。邵岁罄赀于权贵，因得周旋。椎楚弗避，十余年所如一，而需纶用不缺。纶卒籍其力以出，寻补建昌游击。赢金尚四千有奇，悉付纶而从之任。纶妻自其家来省，请邵升高座，命侍女强持之，委身下拜，令勿答，报其救夫恩也。居旬而返。将行，语纶曰：“夫难，妾以疾不能为力，而邵能代之；妾当愧死矣。无以谢邵氏，惟君念之。”垂涕泣而去。

三千金非细事，罄以畀一妓而不疑，非知邵之深者能然耶!邵受托不辞，亦度己之可以出戴也。而戴果出矣。夫买妓博金，事之至丑者也。邵不洁其名，而能委曲以济大用。卒也束身归戴，克全终始。虽娼乎，亦何惭于节义哉!其妻自以不能救夫难而感能为救者，且以结发嫡拜下风而避去，不亦晋赵氏夫人之遗哉!

董国度妾

董国度，字元卿，饶州人。宣和六年进士第，调莱州胶水郡。会北兵动，留家于乡，独处官所。中原陷，不得归，弃官走村落，颇与逆旅主人相得。怜其羁穷，为买一妾，不知何许人也，性慧解，有姿色。见董贫，则以治生为己任。罄家所有，买磨驴七八头，麦数十斛。每得面，自骑入市鬻之，至晚负钱以归。如是三年，获利益多，有田宅矣。董与母、妻隔别滋久，消息杳不通，居常戚戚，意绪无聊。妾叩其故，董嬖爱已深，不复隐，为言：“我故南官也。一家皆在乡里。身独漂泊，茫无归期，每一想念，心乱欲死。”妾曰：“如是，何不早告我？我兄善为人谋事，旦夕且至，请为君筹之。”旬日，果有客，长身虬髯，骑大马，驱车十余乘过门。妾曰：“吾兄至矣。”出迎拜。使董相见，叙姻亲之礼。留饮至夜，妾始言前事以属客。

是时虏令：凡宋官亡命，许自陈；匿不言而被首者死。董业已泄漏，又疑两人欲图己，大悔惧，乃绐曰：“无之。”客忿然，怒且笑曰：“以女弟托质数年，相与如骨肉，故冒禁，欲致君南归，而见疑如此。倘中道有变，且累我，当取君告身与我以为信。不然，天明执告官矣。”董益惧，自分必死，探囊中文书悉与之。终夕涕泣，一听于客。客去，明日控一马来，曰：“行矣。”董请妾与俱。妾曰：“适有故，须少留。明年当相寻。吾手制一衲袍赠君，君谨服之，惟吾兄马首所向。若返国，兄或举数十万钱相赠，当勿取。如不可却，则举袍示之。彼尝受我恩，今送君归，未足以报德，当复护我去。万一受其献，则彼责已塞，无复顾我矣。善守此袍，无失也。”董愕然，怪其语不伦，且虑邻里知觉，辄挥涕上马，疾驰到海上，有大舟，临解维，客挥使登，揖而别。舟遽南行，略无资粮道路之费，茫不知所为。舟中奉侍惟谨，具食不相问讯。才达南岸，客已先在水滨。邀诸旗亭相劳苦。出黄金二十两，曰：“以是为太夫人寿。”董忆妾语，力辞之。客不可曰：“赤手还国，欲与妻子饿死耶!”强留金而出，董追还之，示以袍。客曰：“吾智果出彼下，吾事殊殊未了。”咄咄而去。董至家，母、妻、二子俱无恙。取袍示家人，缝绽处黄色隐然。拆视之，满中皆箔金也。逾年，客果携妾而至，偕老焉。

严蕊　薛希涛

天台营妓严蕊，字幼芳，善琴奕歌舞丝竹书画。唐与正仲友守台日，酒边尝命幼芳赋红白桃花。即调《如梦令》云：

“道是梨花不是，道是杏花不是。白白与红红，别是东风情味。曾记，曾记，

人在武陵微醉。”

仲友赏之双缣。其后，朱晦菴以使节行部至台，欲摭仲友罪，遂指其与蕊为滥，系狱月余。蕊虽备受捶楚，而一语不及唐。狱吏诱使早认，蕊答曰：“身为贱妓，纵与太守有滥，罪亦不至死。然是非真伪，岂可妄言以污士大夫!虽死，不可诬也。”于是再痛杖之，仍系于狱。两月间，一再受杖，委顿几死。然声价愈腾，至彻阜陵之听。未几，朱改除，而岳霖商卿为宪，怜之，命作词自陈。蕊口占《卜算子》云：

“不是爱风尘，似被前缘误。花落花开自有时，总赖东君主。　去也终须去，

住也如何住？若得山花插满头，莫问奴归处。”

岳喜，即日判令从良。而宗室纳为小妇，以终身焉。

严幼芳尝七夕宴集，坐有谢元卿者，豪士也，固命之赋词，以己姓为韵。酒方行，而已成《鹊桥仙》云：

“碧梧初出，桂花方吐，池上水花微谢。穿针人在合欢楼，正月露玉盘高泻。

蛛忙鹊懒，耕慵织倦，空做古今佳话。人间刚道隔年期，想天上方才隔夜。”

元卿为之心醉，留其家半载，倾囊赠之而归。双缣之赠，薄乎云尔。况此缠头常例，而文公必以为罪，何耶!

长卿氏曰：“严蕊云：‘是非真伪，岂可妄言以污士大夫’，不意斯言出于风尘妓女之口，而入于圣贤大学之耳，犹不免于笞，何也然声价愈腾，至彻阜陵之听，倘所称‘石压笋料出’耶!”

熙宁中，祖无择知杭州，坐与官妓薛希涛通，为王安石所执。希涛榜笞至死，不肯承伏。

幼芳之于仲友，干也；希涛之于无择，湿也。然晦翁与荆公，皆有所寄其怒。妓何与焉？卒也，幼芳生而希涛死。非晦翁之心慈于荆公，而道学之权终不敌宰相耳。

杨素

陈太子舍人徐德言之妻，后主叔宝之妹，封乐昌公主，才色冠绝。时陈政方乱，德言知不相保，谓其妻曰：“以君之才容，国亡必入权豪之家，斯永绝矣。倘情绦未断，犹冀相见，宜有以信之。”乃破一照，人执其半，约曰：“他日必以正月望日卖于都市，我当在，即以是日访之。”及陈亡，其妻果入越公杨素之家，宠嬖殊厚。德言流离辛苦，仅能至京，遂以正月望日访于都市。有苍头卖半照者，大高其价，人皆笑之。德言直引至其居，设食，具言其故。出半照以合之，仍题诗曰：

“照与人俱去，照归人不归。无复嫦娥影，空留明月辉。”

陈氏得诗，涕泣不食。素知之，怆然改容。即召德言，还其妻。仍厚遗之。闻者无不感叹，乃与德言陈氏偕饮，令陈氏为诗。口占一绝云：

“今日何迁次新官对旧官。笑啼俱不敢，方验做人难。”

遂与德言归江南，竟以终老。

不追红拂妓，放乐昌，俱越公大豪杰事。大将军开门放妓，一般胸襟。彼石太尉，小家子耳!

宁王宪

宁王宪贵盛，宠妓数十人，皆绝艺上色。宅左有卖饼者妻，纤白明媚。王一见属目，厚遗其夫，取之，宠惜途等。环岁，因问之：“汝复忆饼师否？”默然不对。因呼使见之，其妻注视，双泪垂颊，若不胜情。时王座客十余人，皆当时文士，无不凄异。王命赋诗，王右丞维诗先成：

“莫以今时宠，宁亡旧日恩。看花满目泪，不共楚王言。”

坐客无敢继者，王乃归饼师，以终其老。

裴晋公

元和中，有新授湖州录事参军，未赴任，遇盗，攘剽殆尽。告敕历任文簿，悉无孑遗。遂于近邑行(求)丐故衣，迤(辶里)假贷，却返逆旅。族舍俯逼裴晋公第，时晋公在假，因微服出游，偶至湖纠之店，相揖而坐，与语周旋。问及行日，纠曰：“某之苦事，人不忍闻。”言发涕零。晋公悯之，细诘其事。对曰：“某住京数载，授官江湖，遇寇荡尽，唯余微命，此亦细事耳。某将娶而未亲迎，遭郡牧强而致之，献于上相裴公矣。”裴曰：“子室何姓氏”答曰：“姓某，字黄娥。”裴时衣紫袴衫，谓之曰：“某即晋公亲校也，试为子侦。”遂问姓名而往。纠复悔之，此或中令之亲近，入白当致祸也。寝不安席。迟明，姑往侦之，则裴已入内。至晚，忽有赭衣吏诣店，称令公召。纠闻之惶惧，仓卒与吏俱往，延入小厅，拜伏流汗，不敢仰视。既延之坐，窃视之，则昨日紫衣押牙也。因首过再三。中令曰：“昨见所话，诚心恻然。今聊以慰尔憔悴。”即命箱中取官诰授之，已再除湖纠矣。喜跃未已。公又曰：“黄娥可于飞之任也。”特令送就其逆旅。行装千贯，与偕赴所任。出《玉堂闲话》。

以裴晋公之人品，而郡牧犹有强夺人妻以奉之者，况他人乎!一分权势，一分造业，非必自造也，代之者众矣。当要路者，可不三思乎!

江陵刺史

江陵寓居士子，忘其姓名，有美姬，甚贫。求尺题于交广间游，支持五年粮食，且戒其姬曰：“我若五年不归，任尔改适。”士子去后，五年未归，姬遂为前刺史所纳，在高丽坡底。及明年，其夫归，已失姬之所在。寻访知处，遂为诗寄云：

“阴云漠漠下阳台，惹著襄王更不回。五度看花空有泪，一心如结不曾开。

织(纤)罗自合依芳树，覆水宁思返旧杯!惆怅高丽坡底宅，春光无复下山来。”

刺史见诗，遂给一百千及资妆，遣还士子。出《卢氏杂说》。

京师兵官

国朝洪武初，吴人姜子奇，娶妇三载，值大军过吴扰乱，子奇挟妻出避，仓皇间因失其妻，乃为兵官携归京邸。子奇流落四方者累年，后迤(辶里)至京行乞。有高门一妇人见之而泣，贻以酒馔，又以布囊裏熟米一斗与之。子奇不敢仰视而去。翌日，此妇在门，又见子奇行乞，适主人不在，呼与相见共语，为主母所侦，即令人追之。检其乞囊中，有金钗一对，书一封。候其夫还，以告。兵官启封视之，乃题诗一律云：

“夫留吴越妾江东，三载恩情一旦空。葵藿有心终向

日，杨花无力暂随风。两行珠泪孤灯下，千里家山一梦

中。每恨当年罹此难，相逢难把姓名通。”

兵官见诗大悼，即时遣还，仍赐钱米以给其归。子奇夫妇泣谢而去，伉俪复合。见《西樵野记》。

武弁有此高谊，胜孔将军、沙叱利万倍。

于頔　韩滉

崔郊秀才者，寓居于汉上，蕴藉文艺，而物产罄悬。无何，与姑婢通，每有阮咸之纵。其婢端丽，饶音伎之能，汉南之最姝也。姑贫，鬻婢于连帅于頔，连帅爱之，给钱四十万，宠盼弥深。郊思慕无已，即强亲府署，愿一见焉。其婢因寒食，果出。值郊立于柳阴，马上连泣，誓若山河。郊赠以诗曰：

“公子王孙逐后尘，绿珠垂泪滴罗巾。侯门一入深如海，从此萧郎是路人。”

或有嫉郊者，写诗于座。于公睹诗，令召崔生，左右莫之测也。郊甚忧悔，无处潜遁。及见，握郊手曰：“‘候门一入深如海，从此萧郎是路人’，便是公制作也四百千小哉!何惜一书，不早相示。”遂命婢同归。至帏幌奁匣，悉为增饰之。崔生因此小阜。又有客自零陵来，称戎昱使君席上有善歌者，于公遽命召焉。戎使君不敢违命，逾月而至。及至，令唱歌，歌乃戎使君送妓之什也。公曰：“丈夫不能立功业，为异代之所称，岂有夺人姬爱，为己嬉娱!”遂多以缣帛赠行，手书逊谢焉。戎使君诗曰：

“宝钿香娥翡翠裙，妆成掩泣欲行云。殷勤好取襄王意，莫向阳台梦使君。”

韩晋公滉镇浙西，戎昱为部内刺史。郡中有酒妓，善歌，色亦闲妙，昱情属甚厚。浙西乐将闻其能，白滉，召置籍中，昱不敢留。俄于湖上为歌词以赠之，且曰：“至彼令歌，必首唱是词。”既至，韩为开筵，自持杯，令歌送之，遂唱戎词。曲既终，韩问：“戎使君于汝寄情耶”妓悚然起立曰：“然。”泪随语下。韩令更衣待命。席上为之忧危。韩召乐将责曰：“戎使君名士，留情郡妓，何故不知而召置之，成余之过!”乃笞之十。命与妓百缣，即时归之。其词曰：

“好去春风湖上亭，柳条藤蔓系人情。黄莺久住浑相恋，欲别频啼四五声。”

戎使君所欢歌妓，是一是二一夺于于帅，再夺于韩公，而俱以闻诗放还，何戎之多幸也!于、韩两公，固一代豪俊，亦见唐时之重才矣。设当今世，虽日进万言何益!

唐玄宗　僖宗

开元中，颁赐边军纩衣，制于宫中。有兵士于短袍中得诗曰：

“沙场征戍客，寒苦若为眠。战袍经手作，知落阿谁边。蓄意多添线，含情更着

绵。今生已过也，　重结后生缘。”

兵士以诗白于帅，帅进之。玄宗命以诗遍示六宫曰：“有作者勿隐，吾不罪汝。”有一宫人自言万死。玄宗深悯之，遂以嫁得诗人，仍谓曰：“我与汝结今生缘。”边人皆感泣。

僖宗自内出袍千领，赐塞外吏士。神策军马真，于袍中得金锁一枚，诗一首，云：

“玉烛制袍夜，金刀呵手裁。锁寄千里客，锁心终不开。”

真就市货锁，为人所告。主将得其诗，奏闻。僖宗令赴阙，访出此宫人，遂以妻真。后僖宗幸蜀，真昼夜不解衣，前后捍御。

去一女子事极小，而令兵士知天子念边之情，其感发最大。所谓王道本乎人情，其则不远。

唐文宗

唐文宗御宴，宫妓舞《河满子》，是沈翘翘。其词云“浮云蔽白日”。文宗曰：“汝知书耶？此是《文选》第一首。”乃赐金玉(臂)环，遂问其由(从来)。翘翘泣曰：“妾本吴元济女，自因国亡，没入掖庭，易姓沈。因配乐籍，本艺方响，乃白玉也。(愿赐臣妾。敕取赐之。)以响玉为槌，紫檀为架，制度精妙。乃奏《梁州曲》，音韵清绝。上喜谓曰：“卿欲归宫，欲适人”翘翘不对。上知其意，乃选金吾判官秦诚聘之。出宫之夕，宫人伴送。花烛之盛，皆自天恩。

按：翘翘归诚数年后，诚奉使日本，久而不返，翘翘执玉方响登楼，自制一曲，名《忆秦郎》。声音凄怆，闻者凄然。方响，应二十八调。

宋仁宗

宋子京祁与兄公序郊，人称为大宋、小宋。子京过御街，逢内家车子中有褰帘者曰：“小宋也。”子京归，遂作《鹧鸪天》云：

“宝毂雕轮狭路逢，一声肠断绣帏中。身无彩凤双飞翼，心有灵犀一点

通。

金作屋，玉为笼，车如流水马如龙。刘郎已恨蓬山远，更隔蓬山几

万重。”

其词传达禁中，仁宗知之，问内人第几车子，何人呼小宋。有内人自陈：“顷侍御宴，见宣翰林学士，左右内臣曰：‘小宋也。’时在车子中偶见之，呼一声尔。”上召子京，从容语及，子京惶惧无地。上笑曰：“蓬山不远。”因以内人赐之。

钱简栖山人云：“‘黄鹂久住浑相恋’，及‘侯门一入深如海’，二诗皆自成篇咏，博得佳丽无忝。至‘刘郎已恨篷山远，又隔蓬山几万重’，则唐人李义山《无题》诗，非子京作也，子京偶记而入之词中耳。传达大内，致动天听，以此宫人赐之。人主怜才，一至是乎!”子犹云：“子京改坏《旧唐书》，反博一修史佳名。抄李义山诗，又博一深深宫佳丽。一生有造化人也。然唐之玄、僖，以宫人赠兵士，亦能致其感泣。而小宋受特达之知，一以奢侈盘乐为事，文人无行，其不逮兵士远矣。”

袁盎　葛周

袁盎为吴相时，有从史私盎侍儿，盎知之，弗泄。有人以言恐从史，从史亡，盎亲追返之，竟以侍儿赐，遇之如故。景帝时，盎既入为太常，复使吴。吴王时谋反，欲杀盎，以五百人围之，盎未觉也。会从史适为守盎校尉司马，乃置二百石醇醪，尽醉五百人。夜引盎起曰：“君可疾去，旦日王且斩君。”盎曰：“公何为者？”司马曰：“故从史，盗君侍儿者也。”于是盎惊脱去。

梁葛侍中周，镇袞之日，尝游从此亭。公有厅头甲者，年壮未婿，有神采，善骑射，胆力出人。偶因白事，葛公召入。时诸姬妾并侍左右。内一宠姬，国色也，尝在公侧，甲窥见，目之不已。葛公有所顾问，至于再三，甲方流盼殊色，竟忘对答。公但俯首而已。既罢，公微哂之。或有告甲者，甲方惧，但云：“神思迷惑，亦不记忆公所处分事。”数日之间，虑有不测。公知其忧甚，以温颜接之。未几，有诏命公出征，拒唐师于河上。时与敌决战数日，敌军坚阵不动。日暮，军士饥渴，殆无人色。公召甲谓之曰：“汝能陷此阵否”甲曰：“诺。”即揽辔超乘，与数十骑驰赴敌军，斩首数十级。大军继之，唐师大败。及葛公凯旋，乃谓爱姬曰：“甲立战功，宜有酬赏，以汝妻之。”爱姬泣涕辞命。公勉之曰：“为人妻，不愈于为妾耶!”令具资妆值数千缗，召甲告之曰：“汝立功于河上，吾知汝未婚，今以某妻，兼署列职。此女即所目也。”甲固称死罪，不敢奉命。公坚与之。葛公为梁名将，威名著于敌中。河北谚曰：“山东一条葛，无事莫撩拨。”

楚庄绝缨之会，但隐之而已，未闻直以妻之者。盖赐之而后食其报。周必俟其功而后赐之，意非异也。从史已私矣，已逃矣，不赐之，不惟从史不安，即侍儿亦不安。若流盼忘答，事可以隐。甲方跼蹐不暇，思力战以免罪，而孰知荷此奇赏乎!即捐躯所甘心焉。若张说之从门下生，种世衡之遗苏慕恩，或感其言，或济其事，方之二公，下一乘矣。

张说有门下生盗其宠婢，欲置之法，生呼曰：“相公岂无缓急用人时耶何惜一婢？”说奇其语，遂以赐而遣之。后杳不闻。及遭姚崇之搆，祸且不测。此生夜至，请以夜明帘献九公主，为言于玄宗，得解。

胡酋苏慕恩部落最强，种世衡尝夜与饮，出侍姬佐酒。既而世衡起入内，慕恩窃与姬戏。世衡遽出掩之，慕恩惭愧请罪。世衡笑曰：“君欲之耶？”即以遗之。由是诸部有二者，使慕恩往讨，无有不克。

杨震

故宋附马杨震，有十姬，皆绝色，名粉儿者犹胜。一日，招詹天游日宴，尽出诸姬佐觞。天游寓意粉儿，口占一词云：

“淡淡青山两点春，娇羞一点口儿樱，一梭儿玉一窝云。

白藕香中见

西子，玉梅花下遇昭君，不曾真个也销魂。

杨遂以粉儿赠之，曰：“请天游真个销魂也。”

李绅

李相绅镇淮南。张郎中又新罢江南郡，素与李隙。时于荆溪遇风，漂没二子。悲戚之中，复惧李之仇己，投长笺自首谢。李深悯之，复书曰：“端溪不让之词，愚罔怀怨；荆浦沉沦之祸，鄙实悯然。”既厚遇之，殊不屑意。张感涕致谢，释然如旧交。与张宴饮，必极欢醉。张尝为广陵从事，有酒妓，尝好致情，而终不果纳。至是二十年犹在席，目张悒然，如将涕下。李起更衣，张以指染酒，题词盘上，妓深晓之。李既至，先持杯不乐。李觉之，即命妓歌以送酒。遂喝是词曰：

“云雨纷飞二十年，当时求梦不曾眠。今年头白重相见，还上襄王玳瑁筵。”

张醉归，李令妓夕就之。

或云：眠则有梦。既不曾眠，何得有梦。说诗太泥矣。此句正叙其好致情，而终不果纳之意。

刘禹锡

刘尚书禹锡罢和州，为主客郎中。集贤学士李绅罢镇在京。慕刘名，尝邀至第中，厚设饮馔。酒酣，命妙妓歌以送之。刘于座上赋诗曰：

“(髟委)鬌梳头宫样妆，春风一曲《杜韦娘》。司空见惯浑闲事，断尽江南刺史肠。”

李因以妓赠之。

洛中使者

洛中举子某，与乐妓茂英相识。英年甚少。及举子到江外，偶于饮席遇之，因赠诗曰：

“忆昔当初过柳楼，茂英年少尚娇羞。隔窗未省闻高语，对镜曾窥学上头。一别

中原俱老大，重来南国见风流。弹弦酌酒话前事，零落碧云生暮愁。”

举子因谒节使，逐留连数月。帅遇之甚厚，宴赏既频，与酒纠谐戏颇洽。一日告辞，帅厚以金帛赆行，复开筵送别。因暗留绝句与纠曰：

“少插花枝少下筹，须防女伴妒风流。坐中若打占相令，决却尚书莫点头。”

因设舞曲，遗诗，帅取览之，当时即令人送付举子。

开府

有士人访一妓，在开府侍宴，候之稍久，遂赋一词寄之云：

“春风捏就腰儿细，系的粉裙不起。从来即向掌中看，怎忍在烛花影里。　酒

红应是铅华褪，暗蹙损眉峰双翠。夜深站老绣鞋儿，靠那个屏风立地。”

词至，为阃中所见，喜其词语清丽。明日，呼士人来，竟以此妓与之。

姜夔

小红，顺阳公青衣也，有色艺。顺阳公请老，姜尧章夔诣之。一日，授简征新声。尧章制《暗香》、《疏影》两曲。公使二妓肄习之，音节清婉。尧章归吴兴，公寻以小红赠之。其夕大雪，过垂虹，赋诗曰：

“自喜新词韵最娇，小红低唱我吹箫。曲终过尽松陵路，回首烟波十里桥。”

尧章每喜自度曲，吹洞箫，小红辄从而和之。

严尚书

元稹闻西蜀薛涛有辞辩。及为监察使蜀，以御史推鞫，难得见焉。严司空潜知其意，每遣薛往。泊(洎)登翰林，以诗寄云：

“锦江滑腻娥眉秀，幻出文君与薛涛。言语巧伦鹦鹉舌，文章分得凤凰毛。纷纷

词客多停笔，个个公侯欲梦刀。别后相思隔烟水，菖蒲花发五云高。”

许俊

韩翊少负才名，天宝末举进士。孤贞静默，所与游皆当时名士。然而荜门圭窦，室唯四壁。邻有李将，佚名。妓柳氏，李每至，必邀韩同饮。韩以李豁落大丈夫，故常不逆。既久愈狎。柳每以暇日隙壁窥韩所居，即萧然葭艾。闻客至，必召入。因乘间语李曰：“韩秀才穷甚矣，然所与游必闻名人，是必不久贫贱，宜假借之。”李深颔之。间一日，具馔邀韩，酒酣，谓韩曰：“秀才当今名士，柳氏当今名色，以名色配名士，不亦可乎？”遂命柳从坐接韩。韩殊不意，恳辞不敢当。李曰：“大丈夫相遇杯酒间，一言道合，尚相许以死。况一妇人，何足辞也。”卒授之，不可拒。又谓韩曰：“夫子居贫，无以自振，柳资数百万，可以取济。柳，淑人也，宜事夫子，能尽其操。”即长揖而去。韩追让之，顾恍然自疑曰：“此豪达者，昨已备言之矣，勿复致讶。”俄就柳居，来岁成名。后数年，淄青节度侯希逸奏为从事。以世方忧，不敢以柳自随，置于都下，期至而迓之。连三岁不果迓。因以良金置练囊中寄之，题诗曰：

“章台柳，章台柳，往日青青今在否？纵使长条似旧垂，也应攀折他人手。”

柳复书，答诗曰：

“杨柳枝，芳菲节，可恨年年赠离别。一叶随风忽报秋，纵使君来岂堪折!”

柳以色显，独居恐不自免，乃欲落发为尼，居佛寺。后翊随侯希逸入朝，寻访不得，已为立功番将沙吒利所劫，宠之专房。翊怅然不能割。会入中书，至于城东南角，逢犊车，缓随之，车中问曰：“得非青州韩员外耶？”曰：“是。”遂披帘曰：“某柳氏也。失身沙吒利，无从自脱。明日当此路还，愿更一来取别。”韩深感之。明日如期而往，犊车寻至，车中投一红巾，包小合子，实以香膏，呜咽言曰：“终身永诀。”车如电逝。韩不胜情，为之雪涕。

是日，临淄大校，致酒于都市酒楼。邀韩，韩赴之，怅然不乐。座人曰：“韩员外风流谈笑，未尝不适。今日何惨然耶？”韩具话之。有虞侯将许俊，年少被酒，起曰：“俊尝以义烈自许，愿得员外手笔数字，当立致之。”座人皆激赞。韩不得已，与之。俊乃急装，乘一马，牵一马而驰，迳趋沙吒利之第。会吒利已出，即以入曰：“将军坠马，且不救，遣取柳夫人!”柳惊出，即以韩札示之，挟上马，绝驰而去。席未罢，即以柳氏授韩曰：“幸不辱命。”一座惊叹。时吒利初立功，代宗方优借，大惧祸作，阖坐同见希逸，白其故。希逸扼腕奋髯曰：“此我往日所为事，俊乃能尔乎!”立修表上闻，深罪沙吒利。代宗称叹良久，御批曰：“沙吒利宜赐绢二千匹，柳氏却归韩翊。”

柳非贞妇，然其识君平于贫贱时，可取也。李赠之，沙夺之，贤、不肖相去何啻千里哉!许虞侯义形于色，勃然而往，设遇沙将军在家，可若何？幸投其间，以计取之，不然，未能折柳，何以报韩？侯帅之表，先沙上闻，遂能动代宗之嗟叹，亦爽剀丈夫哉。一柳氏，而先后三侠士成就之。何韩郎之多幸也。

古押衙

唐王仙客者，建中中尚书刘霞之甥也。仙客少孤，随母归外氏，与震女无双幼相狎爱，震妻常戏呼仙客为王郎。一旦，刘氏疾且死，召震以仙客为托，无令无双归他族。仙客护丧归葬襄邓，服阕，饰装抵京。时震为租庸使，声势赫奕，置仙客子学馆，寂不闻选取之议。又于窗隙间窥见无双，明艳若神。仙客发狂，惟恐姻事之不谐也。遂鬻橐得钱数百万，舅家内外给使，达于厮养，皆厚遗之。又时设酒撰，中门之内，皆得入之矣。遇舅母生日，雕镂犀玉以献，舅母大喜。又旬日，遣老妪达求亲意，而震意必不允。仙客心气俱丧，达旦不寐，然奉事不敢懈怠。

一日，震趋朝，至日初出，忽走马入宅，汗流气促，唯言：“锁却门!锁却门!”一家惶骇不测。良久乃言：“泾原兵士反，天子出苑北门，百官奔赴行在。我以妻女为念，略归部署。疾召仙客与我勾当家事。我嫁尔无双。”仙客闻命，惊喜拜谢。乃装金银罗锦二十驮，命仙客：“易服押领，出开远门，觅一深隙店安下。我与汝舅母及无双出启夏门，绕城续至。”仙客依所教。至日落，待久不至。城门自午后扃锁，南望目断。遂乘骢秉烛，绕城至启夏门，门亦锁。守门者不一，持白棓，或立，或坐。仙客下马，徐问曰：“城中何事如此？”又问：“今日有何人出此门者”曰：“朱太尉已作天子。午后有一人领妇人四五辈，欲出此门，街中人皆识，云是租庸使刘尚书，门司不敢放出。近夜，追骑至，一时驱向北去矣。”仙客失声恸哭，却归店。三更向尽，城门忽开，见火炬如昼，兵土皆持兵挺刃，传呼斩斫使出城，搜城外朝官。仙客舍辎骑惊走。归襄阳，村居三年。后知克复京师，乃入京访舅氏消息。至新昌南街，立马彷徨之际，忽一人马前拜，熟视之，旧使苍头塞鸿也。乃闻尚书受伪命官，与夫人皆处极刑，无双已入掖庭，唯所使婢采蘋者，今在金吾将军王遂中宅。仙客曰：“无双固无见期，得见采蘋，死亦足矣。”明日，乃刺谒，以从侄礼见遂中，具道本末，愿纳厚价以赎采蘋，遂中许之。仙客税屋，与鸿、蘋居。塞鸿每言：“郎君年渐长，合求官职，悒悒不乐，何以遗时”仙客感其言，以情恳告遂中。遂中荐之于京兆尹李齐运，以为富平县尹，知长乐驿。累月，忽报中使押领内家三十人往园陵，以备洒扫，毡车子十乘，下驿中讫。仙客谓鸿曰：“我闻掖庭多衣冠子女，恐无双在焉，汝为我一窥之。人事固未可定。”因令鸿假为驿吏，烹茗于帘外，约曰：“坚守茗具，无暂舍去。如有所睹，即疾报来。”塞鸿唯唯而去。宫人悉在帘下，不可得见，但夜语喧哗而已。至夜深，群动皆息，鸿涤器篝火，不敢辄寐。忽闻帘下语曰：“塞鸿，塞鸿!汝争得知我在此耶？郎君健否”言讫，呜咽。鸿曰：“郎君现知此驿，今日疑娘子在此，令塞鸿问候。”又曰：“我不久语。明日我去后，汝于东北舍阁子中紫褥下，取书送郎君。”言讫便去。忽闻帘下极闹云：“内家中恶。”中使索汤药甚急，乃无双也。鸿疾告仙客，仙客惊曰：“我何得一见”塞鸿曰：“今方修渭桥，郎君可假作理桥官，车过桥时，近车孑立。无双若认得，必开帘，当得瞥见耳。”仙客如其言。至第三车，果开帘窥觑，真无双也。仙客因悲戚怨慕，不胜其情。鸿于阁子中褥下得书，送仙客。花笺五幅，皆无双真迹。词理哀切，叙述周尽。仙客览之，茹恨涕下。自此永诀矣。其书后云：“常见敕使说富平县古押衙，人间有心人。今能求之否？”仙客遂申府，请解驿务，归本官。遂寻访古押衙，则居于村墅。仙客造诣，见古生。生所愿，为力致之，缯彩宝玉，不可胜纪。一年未开口。秩满，闲居于县。古生忽来，谓仙客曰：“洪一武夫，年且老，何所用郎君于某竭分。察郎君之意，将有求于老夫。老夫乃一片有心人也。感郎君深恩，愿粉身答效。”仙客泣拜，以实告。古生仰天，以手指脑数四，曰：“此事大不易。然与郎君试求，不可朝夕便望。”仙客拜曰：“但生前得见，岂敢以迟晚为限耶。”半岁无消息。一日，叩门，乃古生送书。书云：“茅山使者回，且来此。”仙客奔马去见古生。生云：“且吃茶。”夜深，谓仙客曰：“宅中有女家人识无双否”仙客以采蘋对。立取而至。古生端相，且笑且喜云：“借留三五日，郎君且归。”后累日，忽传说曰：“有高品过，处置园陵宫人。”仙客心甚异之。令塞鸿探所杀，乃无双也。仙客号哭，乃叹曰：“本望古生。今死矣，为之奈何？”流涕歔欷，不能自已。是夕更深，闻叩门甚急。及开门，乃古生也。领一篼子入，谓仙客曰：“此无双也。今死矣，心头微暖，后日当活，微灌汤药，切须静密。”言讫，仙客抱入阁子中，独守之。至明，遍体有暖气。见仙客，哭一声遂绝。救疗至夜，方愈。古生又曰：“暂借塞鸿，于舍后掘一坑。”坑稍深，抽刀断塞鸿头于坑中。仙客惊怕，古生曰：“郎君莫怕，今日报郎君恩足矣。比闻茅山道士有药术，其药服之者立死，三日却活。某使人专求，得一丸。昨令采蘋假作中使，以无双逆党，赐此药令自尽。至陵下，托以亲故，百缣赎其尸。凡道路邮传，皆厚赂矣，必免漏泄。茅山使者及舁篼人，在野外处置讫，老夫为郎君亦自刎。君不得更居此，门外有檐一十人，马五匹，绢二百匹。五更挈无双便发，变姓名浪迹以避祸。”言讫举刀，仙客救之，头已落矣。遂并尸盖覆讫，潜奔蜀下峡，寓居于渚宫。悄不闻京兆之耗，乃挈家归襄邓别业。与无双为夫妇五十年。唐薛调撰《无双传》。

无双曰：“古押衙，人间有心人也。”古生亦曰：“老夫乃一片有心人也。”夫无双在掖庭即不忘古生，见王郎，便使之求古生，意何为乎？亦人间有心人也。王郎谋无双者十数年，念绝矣，终无一日忘无双。在闺阁，必欲得之于闺阁；在园陵，必欲得之于园陵。是亦人间有心人也。塞鸿为王郎谋得采蘋，谋得官，谋得无双消息，复谋得古生。亦人间有心人也。天下未有如许有心人而不得成一事者也。虽然，母为无双求婚，先死；舅母为保婚，舅氏为主婚，俱死；塞鸿为长乐驿媒，亦死；采蘋为园陵媒亦死；茅山使者赠药，舁舆人送亲，亦死；古生了婚事，亦死。为无双者，不祟甚乎!范蜀公云：“假使丁令威化鹤归来，见城郭人民俱非，即独存，亦何足乐？”吾不知王郎与无双偕老时，亦复念此否也？

虬须叟

吕用之授维杨目，佐渤海王擅政害人。中和四年秋，有商人刘损，挟重货来楚江夏，至扬州。用之凡遏公社来，悉令侦现行筐。妻裴氏有团色。用之以阴事下刘狱，纳裴氏。刘献黄金百两免罪。虽脱非横，而愤惋不堪。因感刘禹锡《拟四愁诗》，终日吟咏不辍。一日晚，凭水窗复吟前诗，声音哀楚。见河街上一虬须老叟，骨貌昂藏，眸光射人，行步迅速，跃入船中，揖损曰：“子衷心有何不平，而苦吟如此？”损具对之。客曰：“只今便为取贤阁。回时即发，不可更停在此。”损意其必侠士也，再拜启曰：“长者能报人间不平，何不去蔓除根，而更客奸党!”叟曰：“吕用之屠割生民，神人共怒，只候冥灵聚录，方令身首支离，不惟祸及一身，须殃连七祖。今且为君了事，未敢遽越神明也。”乃入吕用之家，化形于斗拱上，叱吕用之，历数其罪，敕以退还刘氏之妻。倘更悦色贪财，必见头随刀落。言讫，铿然不见所适。用之惊悸，遽起，焚香再拜。夜遣干事送裴氏并黄金俱还刘损。损不待明，促舟子解维。虬须亦无迹矣。

用之平日，惯以神鬼事欺渤海，其中久已抱歉，今亲见异人，哪得不惧呜呼，世间欺心薄德之徒，横行无忌，吾安得此虬须叟，家至而户说之也。

昆仑奴

唐大历中，有崔生者，其父为显僚，与盖代之勋臣一品者熟。生时为千牛，其父使往省一品疾。一品召生入堂。生少年，容貌如玉。拜传父命，一品欣然爱慕，命坐与语。时三妓人，艳皆绝代，居前以金瓯贮含桃而擘之，沃以甘酪而进。一品遂命衣红绡妓者，擎一瓯与生食。生赧不食。一品命红绡妓以匙进之，生不得已而食，妓哂之。遂辞去。一品曰：“郎君暇，必相访，无间老夫也。”命红绡送出院。时生回顾，妓立三指，又反掌者三，然后指胸前小镜子云：“记取!”余更无言。生归，达一品意。返学院，神迷意夺，语减容沮，恍然凝思，日不暇食，但吟诗曰：

“误到蓬莱顶上游，明珰玉女动星眸；朱扉半掩深宫月，应照璚芝雪艳愁。”

左右莫能究其意。时家有昆仑奴磨勒，顾瞻郎君曰：“心中有恨，何不报老奴”生曰：“汝辈何知，而问我襟怀间事!”磨勒曰：“但言，当为郎君释解。”生骇异，且告之。磨勒曰：“小事耳，何自苦耶!”生又白其隐语。勒曰：“有何难会？立三指者，一品宅中有十院歌妓，此乃第三院耳。反掌三者数十五指，以应十五之数。胸前小镜，于十五夜，月圆如镜，令郎来耳。”生大喜，谓曰：“何计而能导我”磨勒笑曰：“后夜乃十五夜，请深青绢两匹，为郎君制束身之衣。一品宅有猛犬守歌妓院门，非常人不得辄入，入必噬杀之。其警如神，其猛如虎，即曹州孟海之犬也。非老奴不能毙此犬。今夕当为郎君挝杀之!”遂携链椎而往。食顷而回，曰：“犬已毙，固无碍耳。”夜三更，与生衣青衣，遂负而逾十重垣，乃十歌妓院内。至第三门，绣户不扃，金釭微明，惟闻妓长叹而坐，若有所俟，但吟诗曰：

“深洞莺啼恨阮郎，偷来花下解珠珰。碧云飘断音书绝，空倚玉箫愁凤凰。”

侍卫皆寝，邻近阒然，生遂缓缓搴帘而入。良久，验是生，姬跃下榻，执手曰：“知郎君颖悟，必能默识，所以手语耳。又不知郎君有何神术而能至此？”生具告磨勒之谋，姬曰：“磨勒何在？”曰：“帘外。”遂召入，以金瓯酌酒而饮之。姬白生曰：“某家本富，居在朔方，主人拥旄，逼为姬仆，不能自死，尚且偷生，虽倚罗珠翠，如在桎梏。贤爪牙既有神术，何妨为脱狴牢。所愿既申，虽死不悔。”生愀然不语。磨勒曰：“娘子意既坚确，此亦小事耳。”姬甚喜。磨勒请先为姬负其囊橐妆奁，如此三复焉，然后曰：“恐迟明。”遂负生与姬飞出峻垣十余重。一品家之守御，无有警者。遂归学院而匿之，及旦，一品家方觉，又见犬已毙，一品大骇曰：“此必侠士挈之，无更声闻，徒为祸患耳。”姬隐生家二载。因花时驾小车游曲江，为一品家人潜志认，逐白一品。一品异之，召崔生诘其事。惧不敢隐，遂言奴磨勒。一品曰：“他事不问，某须为天下人除害。”命甲士五十人，严持兵仗，围崔生院，使擒磨勒。磨勒持匕首飞出高垣，瞥若翅翎，疾同鹰隼，攒矢如雨，莫能中之。顷刻之间，不知所向。后一品悔惧，每夕多以家童持剑戟自卫，如此周岁方止。后十余年，崔家有人见磨勒卖药于洛阳市，容颜如旧。出《传奇》。

崔生文弱，红绡所知，况使蹈不测之渊，行非常之事乎？哑谜相授，聊以为戏耳。而生赖爪牙力，卒成其事。如此大媒，岂金瓯一酌所能酬哉!一品不能谁何昆仑，然于崔生夫妇何难焉，而能置之不较，从古豪杰丈夫。其纵酒渔色，止以遣怀消忌，不为淫乐，得失固非所计也。

冯燕

唐冯燕者，魏人，少任侠，专为击球斗鸡戏。魏市有争财殴者，燕闻之，搏杀不平，沈匿田间。官捕急，遂亡滑，益与滑军中少年鸡球相得。时相国贾耽镇滑，知燕材，留属军中。他日，出行里中，见户旁妇人翳袖而望者，色甚冶，使人熟其意，遂通之。其夫滑将张婴，从其类饮，燕因得间，复拒户偃寝。婴还，妻开户纳婴，以裾蔽燕，燕卑蹐步就蔽，转匿户扇后。而巾堕枕下，与佩刀近。婴醉目瞑。燕指巾，令其妻取。妻即以刀授燕。燕熟视，断其颈，遂巾而去。明旦婴起，见妻杀死，愕然，欲出自白。婴邻以为真婴杀，留缚之。趋告妻党。皆来曰：“常嫉殴吾女，诬以过失，今复贼杀之矣!”共持婴，百余笞，遂不能言。官收系杀人罪，莫有辨者，强伏其辜。司法官与小吏持朴者数十人，将婴就市。看者千余人。有一人排众而来，呼曰：“且无令不辜死。吾窃其妻，而又杀之，当系我。”吏执自言人，乃燕也。与燕俱见耽，尽以状对。耽乃状闻，请归其印，以赎其死。上谊之，下诏，凡滑城死罪者皆免。

子犹氏曰：“皆免，非法也。然世不皆冯燕，则凡死罪尽可疑矣。免之以劝义气，不亦可乎？”

荆十三娘

唐进士赵中行，家温州，以豪侠为事。至苏州，旅舍支山禅院。有一女商荆十三娘，为亡夫设大祥斋，因慕赵，遂同载归扬州。赵以义气，耗荆之财殊不介意。其友人李正郎第三十九，有爱妓。妓之父母夺与诸葛殷，李怅怅不已。时诸葛殷与吕用之幻惑高太尉骈，恣行威福。李惧祸，饮泣而已。偶话于荆娘，荆亦愤惋。谓李三十九郎曰：“此小事，吾能为郎仇之。但请过江，于润州北固山六月六日正午时待我。”李亦依之。至期，荆氏以囊盛妓及其父母之首归于李，复与赵同入浙中，不知所止。出《北梦琐言》。

为郎仇之，力所能办也，刻期，不大奇乎!仇之示义，刻期示信，荆娘盖大侠也。赵生能致其相慕，周旋不舍，赵亦岂常人也哉。

情史氏曰：“豪杰憔悴风尘之中，须眉男子不能识，而女子能识之。其或窘迫急难之时，富贵有力者不能急，而女子能急之。至于名节关系之际，平昔圣贤自命者不能周全，而女子能周全之。岂谢希孟所云‘光岳气分，磊落英伟，不锺于男子而锺于妇人’者耶？此等女子不容易遇。遇此寻女子，豪杰丈夫应为心死。若夫妖花艳月，歌莺舞柳，寻常之玩，讵足为珍。而王公贵戚或与匹夫争一日之误，何戋戋也。越公而下，能曲体人情，推甘致美，全不在意。而袁、葛诸公，且借以结豪杰之心，而收其用，彼岂无情者耶!己若无情，何以能体人之情。其不拂人情者，真其人情至深者耳。虞侯、押衙，为情犯难；虬须、昆仑，为情露巧；冯燕、荆娘，为情发愤。情不至，义不激，事不奇。吁，此乃向者妇人女子所笑也。

(“情侠类”完)








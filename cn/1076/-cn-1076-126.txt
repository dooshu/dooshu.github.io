卷一百二十六

钦定四库全书

历代名臣奏议卷一百二十六

明　杨士奇等　撰

礼乐【祭礼】

宋太祖时左拾遗知制诰高锡上封议武成王庙配享七十二贤内王僧辨以不令终恐非全德寻诏吏部尚书张昭工部尚书窦仪与锡重铨定功业终始无瑕者方得预焉秘书郎直史舘梁周翰上言曰臣闻天地以来覆载之内圣贤交骛古今同流校其颠末鲜克具美周公圣人也佐武王定天下辅成王致治平盛德大勲蟠天极地外则淮夷构难内则管蔡流言?尾跋胡垂至颠顿偃禾仆木仅得辨明此可谓之尽美哉臣以为非也孔子圣人也删诗书定礼乐祖述尧舜宪章文武卒以栖迟去鲁奔走厄陈虽试用於定哀曾不容於季孟又尝履盗跖之虎尾闻南子之佩声远辱慎名未见其可此又可谓其尽善者哉臣以为非也自余区区後贤琐琐立事比於二圣曾何足云而欲责其磨湼不渝始卒如一者臣窃以为难其人矣昉自唐室崇祀太公原其用意盖以天下虽大不可去兵域中有争未能无战资其佑民之道立乎为武之宗觊张国威遂进王号贞元之际祀典益修因以历代武臣陪飨庙貌如文宣释奠之制有弟子列侍之仪事虽不经义足垂劝况於曩日不乏通贤疑难讨论亦云折中今若求其考类别立否臧以羔袖之小疵忘狐裘之大善恐其所选仅有可存只如乐毅亷颇皆奔亡而为虏韩信彭越悉葅醢而受诛白起则锡劔杜邮伍员则浮尸江澨左车亦偾军之将孙膑实刑余之人穰苴则偾卒齐庭吴起则非命楚国周勃称重有置甲尚方之疑陈平善谋蒙受金诸将之谤亚夫则死於狱吏邓艾则追於槛车李广後期而自刭窦婴树党而丧身邓禹败於回溪终身无董戎之寄马援死於蛮徼还尸阙遣奠之仪其余诸葛亮之俦事偏方之主王景略之辈佐闰位之君关公则为仇国所禽张飞则遭帐下所害凡此名将悉皆人雄苟欲指瑕谁当无累或从澄汰尽可弃捐况其功业穹隆名称烜赫樵夫牧稚咸所闻知列将通侯窃所思慕若一旦除去神位摈出祠庭吹毛求异代之疵投袂忿古人之恶必使时情顿惑窃议交兴景行高山更奚瞻於往躅英魂烈魄将有恨於明时伏况陛下方厉军威将遏乱略讲求兵法缔构武祠盖所以劝激戎臣资假隂助忽使长廊虚邈仅有可图之形中殿前空不见配食之坐似非允当臣窃惑焉深惟事贵得中用资体要若今之可以议古恐来者亦能非今愿纳臣微忠特追明敕乞下此疏廷议其长

建隆初有司言周木德木生火宜以火德王色尚赤遂以戌日为腊三年戊戌腊有司画日以七日辛卯和岘奏议曰按蜡始於伊耆後历三代及汉其名虽改而其实一也汉火行用戌腊腊者接也新故相接畋猎禽兽以享百神报终成之功也王者因之上享宗庙旁及五祀展其孝心尽物示恭也魏晋以降悉沿其制唐乘土德贞观之际以前寅日蜡百神卯日祭社宫辰日享宗庙开元定礼三祭皆於腊辰以应土德今以戌日为腊而以前七日辛卯行蜡礼恐未为宜况宗庙社稷并遵腊享独蜡不以腊请下礼官议议如岘言今後蜡百神祀社稷享宗庙皆用戌腊一日

太祖时司寒之祭常以四月命官率太祝用牲币及黑牡秬黍祭玄冥之神乃开氷以荐太庙建隆二年置藏氷署而修其祀焉秘书监李至上言曰案诗豳七月曰四之日献羔祭韭盖谓周以十一月为正其四月即今之二月也春秋传曰日在北陆而藏氷谓夏十二月日在危也献羔而啓之谓二月春分献羔祭韭始开氷室也火出而毕赋火星昏见谓四月中也又按月令天子献羔开氷先荐寝庙详其开氷之祭当在春分乃有司之失也帝览奏曰今四月韭可苫屋矣何谓荐新遂正其礼

太宗太平兴国八年河决滑州遣枢密直学士张齐贤诣白马津以一太牢沈祠加璧自是凡河决溢修塞皆致祭秘书监李至上言曰按五郊迎气之日皆祭逐方岳镇海渎自兵乱後有不在封域者遂阙其祭国家克复四方间虽奉诏特祭未着常祀望遵旧礼就迎气日各祭於所隶之州长吏以次为献官从之

真宗景德四年判太常礼院孙奭上言曰来年昼日正月一日享先农九日上辛祈谷祀上帝春秋传曰啓蛰而郊郊而後耕月令曰天子以元日祈谷于上帝乃择元辰亲载耒耜躬耕帝藉先儒皆云元日谓上辛郊天也元辰谓郊後吉亥享先农而耕藉也六典礼阁新仪并云上辛祀昊天次云吉亥享先农望改用上辛後亥日用符礼文

仁宗天圣三年同知礼院陈诂上言曰蜡祭一百九十二位祝文内载一百八十二位唯五方田畯五方邮表畷一十位不载祝文又郊祀録正辞録司天监神位图皆以虎为於菟乃避唐讳请仍为虎五方祝文衆族之下增入田畯邮表畷云记曰八蜡以祀四方年不顺成八蜡不通历代蜡祭独在南郊为一坛惟周隋四郊之兆乃合礼意又礼记月令以蜡与息民为二祭故隋唐息民祭在蜡之後日请蜡祭四郊各为一坛以祀其方之神有不顺成之方则不修报其息民祭仍在蜡祭之後先是太常寺言四郊蜡祭宜依百神制度筑坛其东西有不顺成之方即祭日月其神农以下更不设祭又旧仪神农后稷并设位坛下当移坛上按礼记正义伊耆即神农也今坛下更设伊耆氏位合除去之政和新仪腊前一日蜡百神四方蜡坛广四丈高八尺四出陛两壝每壝二十五步东方设大明位西方设夜明位以神农氏后稷氏配配位以北为上南北坛设神农位以后稷配五星二十八宿十二辰五岳五镇四海四渎及五方山林川泽邱陵坟衍原隰井泉田畯仓龙朱鸟麒麟白虎玄武五水庸五坊五虎五鳞五羽五介五毛五邮表畷五臝五猫五昆虫从祀各依其方设位中方镇星后土田畯设於南方蜡坛酉阶之西中方岳镇以下设於南方蜡坛午阶之西伊耆设於北方蜡坛卯阶之南其位次於辰星

康定元年集贤校理同判吏部南曹胡宿上奏曰臣伏以火正阏伯之祠南京国朝受命之地自祖宗以来未领祠官窃为朝廷惜之按春秋传高辛氏之二子长曰阏伯季曰实沈居於旷林不相能也日寻干戈以相征讨后帝不臧迁阏伯於商邱以主辰故辰为商星迁实沈於大夏以主参故参为晋星又襄公九年传陶唐氏之火正曰阏伯居商邱祀大火而火纪时焉且五行之官祀为贵神每岁五时祀之谓之五祀火正又配食於火星者以其於人有功祭火星又祭之汉书曰古之火正谓火官也掌祭火星行火政季春昏心星出东方而咮七星鸟首正南方则用火季秋星入则止火以顺天时以救民疾云尔大辰房心尾也大火谓之大辰周官保章氏之职以星土辨九州之地所封之域皆有分星郑氏引十二次之分则云大火宋也左氏传亦曰宋大辰之墟汉书地理志宋房心之分野周分微子於宋今睢阳是也按图经云商邱在宋城县西南二里高八十丈周回二百步今阏伯之祠直当其上盖房心天帝之明堂太祖皇帝於此受命奄宅天下以宋建号以火纪德都梁宋之郊当房心之次则大火之精阏伯之灵拥佑福?国家潜受其施者深矣而传序四圣享祀弗及祥符中交修大礼拱揖诸神虽偏方远国山林之祀不出经据偶在祀典者尚秩王公之爵增牲牢之品而大火阏伯国家蒙福之地又陶唐氏之火正宋兴八十年祠官不以闻此有司之阙也又按左氏国语董因逆晋文公於河公问曰吾其济乎对曰君之出也岁在大火阏伯之星也是为大辰辰以成善又曰嗣续其祖如糓之滋韦昭以为辰为农祥周先后稷之所经纬以成善道子孙继续其祖如糓之蕃滋推此而言则东方七宿房心通有农祥之称若因旧立古祠除洁坛地临遣近臣对祭阏伯不惟讲修火正亦足以祈求年丰以陶唐之旧祀祖宗之阙典一旦陛下恢而复之为万世法诒厥子孙永锡纯嘏不胜区区帝以宿疏下太常礼部议於是太常礼部复奏曰伏以阏伯为尧火正实居商邱主祀大火能宿其官後世因之祀为贵神配火侑食亦如周弃配稷后土配社之比下历千载遂为种祠祖宗以来郊祀上帝而大辰已在从祀阏伯之庙每因赦文及春秋委京司长吏恭致沃奠咸秩之典未始云阙然国家有天下之号实本於宋五运之次又感火德宜兴王之地商邱之旧作为坛祧秩祀大火以阏伯配之每建辰建戌出纳之月内降祝版诏留司长吏奉祭行事笾豆牲币得视中祠虽非旧章特示新礼其阏伯旧庙并坛祧之制请如宿所奏官为修崇之其言比年国家数有火灾宜遣使告谢然消复变异专在君德恐未可施行

宿任两浙转运使知制诰论祀九宫贵神奏曰臣窃见前书载九宫贵神实司水旱虽不经见而当时尊祀次於昊天上帝唐明皇肃宗尝亲祠事之虽大和降为中祀至於会昌复重其礼仍以宰相往修祠事国家祗若旧典列於常祀至和中因修时祭光禄小史慢祀雷雨震死者二人威灵所传耳目未远今首夏垂尽而时雨尚愆有恻上仁徧走羣望昔宣王遭旱云汉之诗曰上下奠瘗靡神不宗况司水旱之神又可阙诸愚以为宜因此时特遣近臣并祀九宫贵神以?斋祷

宿又论太湖登在祀典状曰臣窃见吴中太湖即禹贡震泽也广三万六千顷其水利溉苏湖常三州之地而苏湖为多去二郡亦近湖中大小山七十有二洞庭林屋福地皆在其中商帆贾楫日相上下二郡各有湖庙而常州无庙苏州庙在洞庭湖州庙在大钱口方俗目为平水大王庙是也二郡小小丛祠皆祭而太湖独不祭盖由祀典失载因循忽诸礼境内山川诸侯当祭国家无文咸秩靡祀不宗其太湖欲乞下苏湖常三州登其祀典春秋差官致祭

至和二年正月翰林学士欧阳修上奏曰臣伏见今月八日圣旨踈决禁囚特行减降及军士各有特支陛下圣慈本以兴国寺奉安真宗皇帝御容有此恩旨而中外之议纷然不一皆为正月八日是温成皇后周年故有此特支踈决又见圣驾朝谒万夀宫又云温成画像在彼所以圣驾亲临自去年追册温成皇后之後朝廷每於典礼过极优崇遂致议者动皆疑惑今又闻来日圣驾幸奉先寺酌献宣祖皇帝外议喧然又云温成皇后祠庙在彼伏以陛下圣德仁孝本为祖宗神御以时酌献不可使中外议者谓陛下意在追念後宫宠爱托名以谒祖宗亏损圣德其事不细臣欲乞明日幸奉先寺酌献毕更不临幸温成祠庙以解中外之疑以止议者之说臣职忝侍从无所裨补闻外人议论不敢不言不唯臣有爱君之心合具陈述陛下举动为万世法亦不可不谨

嘉佑八年正月礼官吕公着上奏曰臣伏见故追尊温成皇后於城南立庙四时孟月祭奠以待制舍人摄事牲币祼献登歌设乐并同太庙之礼盖当时有司失於讲求非有典据昔商宗遭变饬已思咎祖已训以祀无丰於昵况以内宠列於秩祀非所以享天心奉祖宗之意也欲乞改温成庙为祠殿岁时只遣宫臣行事荐以常馔以明祀事有渐

仁宗时判太常寺吕公绰上言曰古者天地宗庙日月五方百神之祀咸有尊罍五齐三酒分实其中加明水明酒以逹隂阳之气今有司徒设尊罍而酌用一尊非礼神之意宜按周礼实齐酒取火於日取水於月因天地之洁气又言祖宗配郊当正位今侧乡之非所以示尊严也

宋祁论国忌疏曰伏见列圣忌日沿唐之旧百官伏合慰讫咸诣寺观跪伏齐赞谓之行香仍置神位进奠蔬馔臣窃思之礼尤不经方外之言本以懴罪求福诱训迷妄邱樊委巷不逹死生之变故於丧葬亦或用之至於朝猷帝范非若匹夫下俚可行之也臣愚不敢远敷国家积累之庆且自太祖而下丰功钜德家至户晓生为睿明殁为上神何福之求何罪之懴求於非福则是谄祭懴於无罪则是诬亲沿事索理谬悠可判且其諡在金册主在清庙每春秋享祀前誓有司斋戒奉之灌濯洁之礼以相仪乐以节步尚畏不蠲以为非馨今乃缁毳羽衣轻接光烈熟具粗餗以希迪常使在天有知其不能下而临享也明矣愿罢忌日百官行香及撤去所设神位必若国家难於骤改则每及忌日止令道释二家自率其徒薰祓诵呗列为疏奏间遣一使驰诣陵寝焚之以伸苍黔谢生之报庶几近於礼欤

宋庠奏乞禁止祠坛侧近葬埋状曰伏见国家大小祠坛在近郊者二十一所春秋昼日享献不絶臣检勒其处大祠有九宫贵神青帝白帝黄帝感生帝皇地祗朝日夕月蜡祭百神共九坛远不二百步或五十步皆有古坟拱木及庶民藁葬焚骸之地熏蒿布濩气臭联接或盛夏行礼则执事者不胜其厌乱黍稷薰冒豆笾其为不虔固已太甚人尚知恶神焉肯歆谨案令式大祠坛三百步不得葬埋太宗淳化中因大臣建言移筑十祠坛以远茔冢岁月既久厉禁遂隳臣闻古者兆帝於郊是称吉土宅神之隩爰本积高因冯爽垲之宜以修圭洁之荐又且散斋七日致斋三日不预刑杀不临凶吊然後疏瀹诸虑祓去不祥故能裒对上灵开右多福宁有迫近宰树密迩鬼隣燃骴炀烟暴骨流秽欲使苾芳上逹肹蠁降臻其可得邪况今疫疠频年蝗旱仍出灾气未究嘉祥弗兴原其所来或在於此臣以为故冢既难迁斥则当改善地以建新坛焚骸可得呵止则宜广壝步而防?慢明着甲令以示方来据其高严式表夤奉遵协礼令深便神人

庠又乞於御苑空地内种植奉祠祭状曰伏见国家每岁大小祠祭黍稷取於太常果蔬出於司农乾茹责於光禄然三寺皆牒取市物入供祠馔但具名品无复馨嘉虽明德上通不贵多物而工祝奉告固有愧辞夫孝子事亲必求仁粟圣王飨帝实立神仓三代以来兹礼惟重取不告乏用乃有虔国朝因循未遑斯议故令官司怠沓祭典废隳百灵荐尝一切须索习贯成渎神无据焉臣窃见玉津瑞圣诸园旧有隙地异时主者垦为公田岁藉其收以备常用臣?即於苑中择上腴之地播五谷之种谨耘耔之法慎登获之勤每春种秋歛之日陛下顺时乘舆亲省徜徉畎亩因行劳赐一以奉国大事一以劝民力农谷成之後择其上者奉大祠次者奉中小祠各以御廪付所由吏鬯剂粢品悉量而取之至於果蔬之细比须囿游之植外尽庶物内将至诚达其令芳以介福禄兹亦三代为藉千亩以事天地社稷山川先古以为醴酪粢盛之比也其与物物仰市烦?神祗者宁并日而言哉

庠又上家庙疏曰伏覩庆历元年十一月郊祀赦书应文武官并许依旧式创立家庙盖所以恢孝治穆彛伦风劝海内恩化甚美而有司终不能推述先典明喻上仁因循顾望遂踰十载使王公荐享下同委巷衣冠昭穆杂用家人缘偷袭弊殊可嗟悯臣尝因进对屡闻圣言谓诸臣专殖第产不立私庙宁朝廷劝戒有所未孚将风教颓陵终不可复睿心至意形于叹息臣每诵天训愧汗交浃日夜循省求诸臣未即建立者诚亦有由盖古今异仪封爵殊制因疑成惮遂格诏书礼官既不讲求私家何缘擅立臣以谓未信而望诚者上难必责徒善而设教者下或有违若令官制巳颁礼典咸具尚安所习不禀其规虽官司劾之可矣诛之可矣凡在臣子孰敢不勉哉今幸遇皇帝陛下因大飨之报躬严配之礼事天尊祖孝冠百王圣化所覃海内知劝臣欲乞明敕有司奉行庆历诏书下礼官博士及台阁儒学之臣考案旧章同加详定不拘小以妨大不泥古以非今因时制宜使称情礼则可矣若欲必如三代有冢嫡世封之重山川国邑之常然後议之则坠典无可复之期而礼祀或几乎息矣夫建宗祏序昭穆别贵贱之等所以为孝虽有过差何害於治殖产利营居室为子孙之业与民争利顾不以为耻逮夫立庙则曰不敢宁所谓敢於争利而不敢於为孝耶以爵服承袭之间小有违古因放而不复又所谓去小违而就大违耶此诸儒之惑亦以甚矣臣幸得待罪宰相以明教化美风俗为职不胜惓惓请因明诏书文议以时决若制下之日或在立庙之科?买地一廛悉力经始上副圣人广孝之美下极私门显亲之荣推美人伦非独臣幸

知太常礼院苏颂上家庙议曰检会庆历赦书文武官并许依旧式创立家庙谨按周礼诸侯五庙曰考庙曰王考庙曰显考庙是诸侯祭父祖及曾高所以然者服尽四世始祖不祧通为五世也大夫三庙及曾祖也始封不祧通为四世而高祖止於享尝也士二庙及王考也皇考则为坛而祭之下士止於一庙其王考则无庙而祭之唐及本朝庙二品以上得祭四世三品以下皆祭三世六品以下无庙者皆祭於寝【按开元礼及开宝通礼皆云六品以下若有庙者如五品仪无庙者祭於寝】今赦恩既许依旧式即合依礼令之数又按古者一世一庙五世则有五庙矣今之庙制与古不同皆为一庙同堂异室则一品二品之庙并一堂四室三品四品五品之庙并一堂三室乃合礼制又礼记王制曰大夫士有田则祭无田则荐是有土者乃为庙祭也有田则有爵无土与爵则子孙无以继承宗祀若然是有庙者止於其身子孙无爵祭乃废也又礼曰父为大夫子为士葬以大夫祭以士今二品之家立庙者既死而子孙主祭如六品以下即祧二主祔一主又牲牢俎豆器物顿异在於人情似未允惬若乃参合古今之制依约封爵之令官当立庙者请因遇恩封国公立庙一堂四室祭及高祖量赐田若干顷尚书将军及曾任二府或节度使者特封郡公立庙一堂三室祭及曾祖赐田若干顷给谏以上曾任学士者特封县公庙亦一堂三室赐田若干顷其初封官未及二品者依三品未及三品者依五品其未有庙者即不得赐田每田二顷许置客户若干人并免州县科役其田除租税外地利悉入其家专以奉祭事不得他用死则子孙承袭并世降一等当袭封者须长嫡子特改一官外其余恩数悉同常制其田子孙不得典卖有罪絶者还没官此亦稍近古法可以上副赦恩之意若以封爵难於遽行即请考按唐贤寝堂祠享仪不须牲牢俎豆止用燕器祭常食而已

知谏院包拯上疏曰臣近者监祭九宫贵神窃见以常朝官充摄太尉行事况属大祀深恐未便伏覩唐天宝年勅以九宫神实司水旱功佐上帝德庇下民冀百谷岁登灾害不作每至四时令中书门下往摄祭者又准礼九宫次昊天上帝坛在太庙之上用牲牢璧币类天地神祗前代王者或亲行享祀缘累年以来四方水旱相继虑是有司供职不谨稍失精严欲乞向後四时祭享其摄太尉令两制已上官所贵差重其礼以申崇奉之意

知洪州夏竦请断祆巫状曰臣闻左道乱俗祆言惑衆在昔之法皆杀无赦盖以奸臣乱节狂贼乱规多假鬼神动揺耳目汉之张角晋之孙恩偶失防闲遂至屯聚国家宜有严刑以肃多方窃以当州东引七闽南控百粤编氓右鬼旧俗尚巫在汉栾巴已尝翦理爰从近岁传习滋多假托禨祥愚弄黎庶剿絶性命规取货财皆於所居塑画魑魅陈列幡帜鸣击鼓角设立神坛婴孺襁褓已令寄育字曰坛留坛保之类及其稍长则传习祆法驱为童隶民之有病则门施符术禁絶往还斥远至亲屏去便物家人营药则曰神不许服病者欲饭则云神未听飱率令疫人死於饥渇洎至亡者服用又言余祟所凭人不敢留规以自入若幸而获免家之所资假神而言无求不可其间有孤子单族首面幼妻或絶户以求财或害夫而纳妇浸淫既久习熟为常民被非辜了不为怪奉之愈谨信之益深从其言甚於典章畏其威重於官吏奇神异像图绘岁增邪籙祆符传写日夥小则鸡豚致祀敛以还家大则歌舞聚人食其余胙婚葬出处动必求师刼盗闘争行须作水蠧耗衣食眩惑里闾设欲扇摇不难连结在於典宪具有章条其如法未胜奸药弗瘳疾宜颁峻典以革祆风当州师巫一千九百余户臣已勒令改业归农及攻习鍼炙之脉所有首纳祆妄神像符籙神衫神杖魂巾魂?钟角刀笏沙锣等一万一千余事已令焚毁及纳官讫伏乞朝廷严赐条约所冀屏除巨害保宥羣生杜渐防萌少裨万一

英宗时翰林学士范镇议废慈庙状曰夫礼不可以不及亦不可过故慈母不世祭慈母而必祭者恩在於己不可以不及也祭而不以世者其恩已断不可过也春秋传所谓於子祭於孙止是也伏以先皇帝以章惠皇太后有慈保之恩於已故以时而祭是礼之不可不及也今陛下嗣位於章惠皇太后於属为孙其恩已断其祭宜止是礼之不可以过也先皇帝之不可以不及陛下之不可过皆为礼矣

神宗时张方平刘挚等论庙事疏曰臣伏见司农寺奏请降下新制应祠庙并依坊塲河渡之例召人承买收取浄利本府勘会在府及管下所管祠庙五十余处寻巳依应施行讫内有阏伯庙宋公微子庙已系百姓承买阏伯庙纳钱四十六贯五伯文微子庙十二贯文并系三年为一界臣窃以阏伯远自唐尧迁此商邱之土主祀大火而火为国家盛德所乘而王本朝历世尊为大祀微子宋之始封君开国于此亦为本朝受命建号所因载于典礼垂之着令所当虔洁以奉祀事又有双庙乃是唐张廵许远以孤城死贼所谓扞大患者今既许承买之後小人以利为事必於其间营为招聚纷杂冗?何所不至慢神黩礼莫甚於此盖闻有天下者祭百神故咸秩无文毖于羣祀先圣哲王所以致恭于鬼神者所以为国家万民六经训典备矣故曰克典神天俾作神主此人君之职也今既岁收细微而损国体至大臣愚欲乞朝廷详酌留此三庙更不出卖以称国家严恭典祀追尚前烈之意

知谏院陈襄上奏曰臣等看详礼曰天子玄冕朝日於东门之外又曰祀四望山川则毳冕祭社稷五祀则希冕祭羣小祀则玄冕注羣小祀林泽坟衍四方百物之属孔頴达谓此据地之小祀以血祭社稷为中祀埋沈以下为小祀也若天之小祀则司命司中风师雨师郑虽不言义可知矣国朝祀仪祭社稷朝日夕月风师雨师皆服衮冕其蜡祭先蚕五龙亦如之祭司命户竈门厉行皆服鷩冕夀星灵星司中司寒中溜马祭皆服毳冕皆非是今天子六服自鷩冕而下既不亲祠废而不用则诸臣摄事自当从王所祭之服伏请依周礼凡祀四望山川则以毳冕祭社稷五祀则以希冕朝日夕月风师雨师司命司中则以玄冕若七祀蜡祭百神先蚕五龙灵星夀星司寒马祭盖皆羣小祀之比当服玄冕哲宗元佑元年太常博士顔复上奏曰臣闻礼或失中宁过于厚过厚之积不可致远国之大事无若于礼礼者谓有其举之莫敢废也有其废之莫敢举也言固厚矣然皆本先王立法而後言三代之时不无不正可疑之祀由圣人裁之以义是者存之否者去之为天下不刋之通法虽有高才强辩莫能举废也近世拘儒不考本义操宁厚之疑论谓历代之祀有出于秦灭学之余时君迫取俚儒无根之说者有原于纬候妖妄之书者有由诸儒解经一时臆见穿凿傅会者有取传记非圣杂书者有本方士术家禬禳隂阳拘忌之术者既谓莫敢废之与常祀共行则民疑致力祝多愧辞有司犇走不胜媟烦学者观之莫原其礼虽齐明盛服思度如在嘉玉吉币丰牲洁粢至神不荣矣国家袭唐之旧有加无损皇帝陛下寅畏三灵勤毖羣祀太皇太后陛下明德格神万方伊嘏唯历朝之弊未深讲明此逹礼者夙夜惓惓於盛时也伏乞降诏礼官考经为正凡干?纬及诸儒曲学前古汚朝苟制诸子疑礼道士醮祈术家厌胜一切删去然後大小羣祀皆合圣人之制行之无渎慢之嫌奉者免继倦之色潢污可荐黍稷惟馨上帝居歆百神享止三时不害景福来同矧礼成乐备之世是以臣愚冒昧喁喁有望于陛下也惟陛下留神则臣与逹礼之士不胜大?

哲宗时太常卿葛胜仲进太常祠祀仪制剳子曰臣准尚书省劄子奉圣旨岁中在京大中小祠祀应干仪制并合差官吏祗应人物及牲牢礼料名数等合奉常逐一抄录成策进入毋致漏落臣等寻取会所属躬加编次勒成一书窃以肇昔圣王制祭祀以交神明以一纯二精三牲四时五色六律七事八种九祭十日十二辰以致之千品万官亿丑兆民经入畡数以奉之以齐肃衷正无所寓使先圣之後能知山川之号昭穆之世礼节之宜威仪之则忠信之质禋洁之服而致恭明神者为之祝使名姓之後能知牺牲之物玉帛之类采服之宜彞器之量坛塲之所屏摄之位而心率旧典者为之宗今臣等以冥凡之质待罪祠官蒐裒编纂大惧不足仰称明制每岁大祠凡九十有六中祠凡二十有九小祠凡一十有四每祀为一卷岁再祀或四时祀或月祀若祭名异而祀仪相类则合为一卷凡四十有八卷标录二卷以太常祠祀仪制格目为名谨随状上进徽宗崇宁三年太常博士罗畸上言曰九宫诸神位无礼神玉惟有燔玉窃谓宜用礼神玉少仿其币之色荐於神坐议礼局言先王制礼用圭璧以祀日月星辰所谓圭璧者圭其邸为璧以取杀於上帝也今九宫神皆星名而其玉用两圭有邸夫两圭有邸祀地之玉以祀星辰非周礼也乞改用圭璧以应古制

大观中侍读兼议礼武选详议官慕容彦逢奏曰臣伏覩近降手诏命有司讲究礼乐之情文以幸天下可谓太平甚盛之举臣窃惟礼有五经莫重於祭祭之秩于典者多矣而自京师至于郡县春秋祈报徧于天下者唯社稷为然今郡守县令不深推其故以是为不急之祀坛壝不修甚者民得畜牧种艺於其间春秋行事取具临时乃或器用弗备粢盛弗蠲斋祓弛懈祼献失度甚不称陛下称秩祀典之意臣契勘社稷之祀勅令该载详悉欲望圣慈特降睿旨戒勅郡县务在遵承命诸路监司廵历所至察视坛壝其不如仪者具事状以闻庶几官司祗肃祀事神用顾享

彦逢又上奏曰臣窃惟国家称秩祀典交百神而礼之考诸令格唯以斋日多寡为大中小祀之辨大祀散斋四日致斋三日中祀散斋三日致斋二日小祀散斋二日致斋一日参稽情文各有攸当然祀之通於天下而最显者社稷释奠春秋二仲州县展事四方士民於焉观礼而皆列於小祀近缘臣僚奏请比附国子监修立外州军释奠仪注散斋三日致斋二日则既升为中祀矣所有外州军社稷斋日义难独杀臣愚伏望圣慈特诏礼官讨论增定

秘书监何志同上言曰诸州祠庙多有封爵未正之处如屈原庙在归州者封清烈公在潭州者封忠洁侯永康军李氷庙已封广济王近乃封灵应公如此之类皆未有祀典致前後差误宜加稽考取一高爵为定悉改正之他皆仿此

高宗绍兴二年驾部员外郎李愿上奏曰程婴公孙杵臼於赵最为功臣神宗皇嗣未建封婴为成信侯杵臼为忠智侯命绦州立庙岁时奉祀其後皇嗣衆多今庙宇隔絶祭亦弗举宜於行在所设位望祭从之十一年中书舍人朱翌言谨按晋国屠岸贾之乱韩厥正言以拒之而婴杵臼皆以死匿其孤卒立赵武而赵祀不絶厥之功也宜载之祀典与婴杵臼并享春秋之祀亦足为忠义无穷之劝

十八年二月监登闻鼓院徐琏上言曰国家原庙佐命配享当时辅弼勲劳之臣绘象庙庭以示不忘累朝不过一十余人今之臣僚与其家之子孙必有存其绘象者望诏有司寻访复摹於景灵宫庭之壁非独假宠诸臣之子孙所以增重祖宗之德业以为臣子劝

孝宗乾道五年太常少卿林栗上言曰国家驻跸东南东海南海实在封域之内自渡江以後惟南海王庙岁时降御书祝文加封至八字王爵如东海之祠但以莱州隔絶未尝致祭殊不知通泰明越温台泉福皆东海分界也绍兴中金人入寇李宝以舟师大捷於胶西神之助顺为有功矣且元丰间尝建庙於明州定海县请依南海特封八字王爵遣官诣明州行礼诏可

宁宗庆元中太常少卿虞俦应诏上封事曰臣伏准尚书省劄子五月十四日三省同奉圣旨而雨泽愆期祷祈未应可令侍从台谏两省卿监郎官馆职疏陈阙失及当今急务毋有所隐臣恭惟皇帝陛下寅畏上帝轸忧下民既命执政侍从奉告郊庙又遣宰属卿监郎官祈祷名山踈决狱囚寛释监系以致责躬避殿减膳彻乐九重之上可谓焦劳一念之顷必能感格然犹以为未也方且降求言之旨此社稷之福生灵之幸也臣窃以谓为国家者不过事神治民两端而已臣至愚极陋官在奉常凡治民之利病未暇缕陈而事神之阙失岂容缄默闻之礼曰治人之道莫急於礼礼有五经莫重於祭夫祭者所以交於神明之义也虽幽明有间而肹蠁潜通苟不务严洁而浸成?渎灾变之生未有不由此也昔者孔氏之门子路请祷夫子告之曰丘之祷久矣夫不致敬於常祭之时而亟祷於灾变之日亦已晚矣其何及乎春秋书雩二十有一皆在七月之後左氏传之曰龙见而雩过则书盖龙见乃建巳之月於是月而雩则常祀也过是而讲焉此春秋所以讥也朝廷今岁四月已举行雩祭之礼矣非若春秋之失时而雩於七月之後也然而自五月以来雨泽愆期旱势日广未免再雩者其故何哉臣知其说矣盖由朝廷上下以礼乐为无用之虚文以祠祭为有司之故事其间坛壝倾圯而不修斋馆摧颓而不葺牲牷涤养之不谨神厨割烹之不?以至乐工供官之属悉皆市升蓝缕之人锺鼓管弦岂尽谐於节奏笾豆簠簋或有怠於涤濯其为?慢无所不有将何以感格天地和协神人其寒暑之不节风雨之不时咎在於斯其来久矣臣自供职以来随事惩革唯力是视不敢苟简然区区愚见不能自已伏覩已降指挥今年正系郊祀年分事大体重非常祭比欲望圣慈特降睿旨申勅有司必敬必戒凡应办礼科雅饰乐具供备祭服修葺坛壝斋馆神厨之类至纎至悉并乞朝廷劄下合属去处不得作每郊常程事例施行庶几无一事不用其至无一物不致其诚上足以迓续天休次足以光华国典此当今之急务也臣不胜惓惓

宁宗时卫泾上奏曰臣恭惟陛下寅畏天命明德恤祀大而天地宗庙社稷次而羣望百神祗循彞典咸秩时事罔有阙遗礼严体重所不容忽百官有司固当恪共廼职以钦承精意然人情狃於玩习法制废於具文傥不因事申勅革媮振惰何以交通肹蠁对越神明哉臣窃考太常祀典岁凡八千有二其祀有小大之殊差官有崇卑之异誓戒有期斋宿有日欲其上下交修谨於承事今乃有荐享太庙而以局务小臣摄献官者有奏告社稷已差执事而避免者有员数本足而临期通摄仅及其半者有职事移易而官品邈絶殊不相称者若是之类未易徧举等威紊殽观瞻?易隳礼失敬莫甚於此臣伏见乾道三年指挥行事官称疾请假者依条牒医官局看验及淳熙十一年臣僚奏请祭祀委官如果拘於职守适有疾病者须於未受誓戒之前报闻当差一等班列充代臣愚欲望圣慈明诏所司检坐前项指挥申严行下今後差祠祭官必遵条格所差之官不许规免庶几人无避事礼无阙官仰副陛下昭事神天之实

度宗咸淳八年起居舍人高斯得奏曰臣闻人臣生而有功德於民则其死也圣王制为祭祀之礼以报之此仁之至义之尽也人君之治天下建立法度兴起事功安定国家扞御菑患必衆建臣工而後可以有济然君之於臣也使之必报之生则荣之以爵禄死则秩之於祭祀传曰圣王之制祭祀也法施於民则祀之以死勤事则祀之以劳定国则祀之能御大菑则祀之能扞大患则祀之夫是之谓五义自尧舜以来未有易此者故礼记者列农稷后土以下十有余人皆有功烈於民者也成周之时有勲劳者祭於大烝有道德者祭於瞽宗其他或即其地而祠或立之庙以祭载诸传记班班可考凡皆以崇德报功而已东汉之臣如马援者佐中兴之业平内外之难马革裹尸之志至死不移其於勤事定国御菑扞患可谓兼之矣而大功未录谗言并兴薏苡之谤一闻光武大怒妻孥惶惧不敢归葬孤魂怅怅而无所依况敢祀典之秩乎同郡朱勃上书显讼其寃而陈圣王祀臣五义之说其规讽光武亦深切矣帝终不悟书奏报归田里终帝之世援谤卒无与明若光武者真少恩之主哉陛下天资仁厚遇下以恩苟有尺寸之功靡不酬报固非汉世之君所敢望矣然襄淮俶扰京索未清士卒暴露为日滋久岂无身膏野草魂为国殇之人主将不以闻有司不以告则忠愤之气亦能感天地之精干隂阳之和以召水旱昆虫之变臣愿陛下监光武之失悯边御之劳亟命阃臣搜访死事悉以上闻旌而录之庶几将士闻之感激而思奋其於安边保境实非小补

金世宗大定十四年国子监言岁春秋仲月上丁日释奠於文宣王用本监官房钱六十贯止造茶食等物以大小楪排设用留守司乐以乐工为礼生率仓塲等官陪位於古礼未合也伏覩国家承平日久典章文物当粲然备具以光万世况京师为首善之地四方之所观仰?释奠器物行礼次序合行下详定兼兖国公亲承圣教者也邹国公力扶圣教者也当於宣圣像左右列之今孟子以燕服在後堂宣圣像侧还虚一位礼宜迁孟子像於宣圣右与顔子相对改塑冠冕粧饰法服一遵旧制

章宗泰和三年尚书省奏太常寺言开元礼祭帝喾尧舜禹汤文武汉祖祝板请御署开宝礼犠轩颛顼帝喾陶唐女娲成汤文武请御署自汉高祖以下二十七帝不署平章政事镒左丞匡太常博士温德亨天兴言方岳之神各有所主有国所赖请御署固宜至于前古帝王寥落杳茫列于中祀亦已厚矣不须御署参知政事即康及铉以为三皇五帝禹汤文武皆垂世立教之君唐宋致祭皆御署而今降祝板不署恐於礼未尽不若止从外路祭社稷及释奠文宣王例不降祝板而令学士院定撰祝文颁各处为常制勅命依期降祝板而不请署

元世祖时东平布衣赵天麟上策曰臣闻大易有云精气为物游魂为变是故知鬼神之情状鬼幽而神明鬼隂而神阳一呼一吸无非鬼神也一动一静亦无非鬼神也是以圣人灼知枢斡之相关爰立祭祀之大礼及其弊也殷人尚之墨子明之几何其不胥而为邪祟蛊心之流邪礼天子祭天地及天下之名山大川诸侯祭社稷及名山大川之在其地者大夫祭五祀士祭宗庙庶人祭祖考于寝上得兼下下不得僭上皆有制以节之也故礼不在烦而在乎诚事不在过而在乎中以之应神祗庶乎其近矣今国家称秩元祀咸秩无文既有礼部及太常司侍仪司以备其节文又诏令所在官司岁时致祭五岳四渎名山大川历代圣帝明王忠臣节士之载在祀典者猗欤休哉皆其宜也窃见方今小民不安常典妄事明神其类甚多不可枚举略举一端惟陛下察之夫东岳者太平天子告成之地东方藩侯当祀之山今乃有倡优戏谑之流货殖屠沽之子每年春季四方云聚有不远千里而来者有提挈全家而至者干越邦典渫渎神明停废产业麋损食货亦已甚矣昔季氏鲁国之上卿旅於泰山孔子犹欲其宰救之况小民之贱乎或者以天人无二幽明相通报荐之诚无不可者臣窃以为非也设如此言则虚骛高远贵贱两忘其或有事而不经官府直诉阙廷亦当理邪所谓执道之空旷而乱名器者也大人之教不以名器分之则将紊矣小民之心不以名器绳之则将恣矣况淫祀者事神之诚极寡希福之贪甚多且父慈子孝何用焚香上安下顺何须楮币不然则虽竭天下之香继炉而焚之罄天下之褚为币而爇之臣知其断无益矣何以言之神者明也岂从侥幸之诉岂受枉滥之赂邪君子之人守其恒心未尝妄祀祷福而福自随之愚惑之人居於下流每欲妄祀禳灾而灾弗离之故知祻福皆人所召非神之所能加损也然而圣人立祀礼者报其当然之本行吾当然之义也伏望陛下申明前诏使天下郡县官各祭名山大川圣帝明王忠臣节士之在其地者凡下民当祀之神如祖考及门庭户竈等听之凡非典所当祀而祀者禁之无令妄渎凡祈神赛社浆酒藿肉饰立神像泥金镂木者禁之无令妄费如是则非但巫风之寖消抑亦富民之一助也

右专言祭礼

历代名臣奏议卷一百二十六








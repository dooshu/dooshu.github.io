卷二十九


【王沂：词作7首】

○清平乐

春去

宿酲初醒。袅袅吟鞭影。蜀道秦川行路永。罗袖残香消尽。清明寒食匆匆。能消几日东风。蝴蝶不知春去，画桥贪趁流红。

○菩萨蛮

题李溉之词卷

大明湖上秋容暮。风烟杖屦时来去。说与病维摩。可人秋水呵。自书盘谷序。和了停云句。把酒为君歌。济南名士多。

○青玉案

送温叔刚之解州军司幕官

东风扑面飘红雨。正杜宇，催春去。马首西山青半缕。汾阴箫鼓。晋阳烟树。总是消魂处。芙蓉绿水佳宾主。赌酒金钱□更数。若见东皋烦寄语。山林真味，醉乡天趣。待我平分取。

○满江红

寿张良卿学士

九万扶摇，试看取、垂天鹏翼。追往事，星辰剑履，玉陛山立。为问宝香黄阁梦，何如仙阙丹台籍。写风流、杖屦人耆英，今犹昔。诗酒部，笙歌席。松菊社，烟云屐。早东风为报，日边消息。虎节貂蝉端旧物，分封准拟如椽笔。对西山、一笑五千年，髯如戟。

○水龙吟

和郑彦章韵

画檐疏雨才收，酒醒凝掩篷窗卧。薰炉火冷，余香犹在，拥衾清坐。点鬓霜明，窥人月小，短擎花堕。想吴山越水，楼台缥缈，应曾有，飞鸿过。寂寞文园病后，旧心情、苦无些个。多君调我，幽兰新句，纹笺玉唾。花落元都，鹤归华表，梦谁擎破。待莼鲈江上，高歌小梅，扣舷相和。

○御街行

送王君冕二首

烟中列岫青无数。遮不断、长安路。杜鹃谁道等闲啼，迤逦得人归去。陇云秦树，周台汉苑，满眼相思处。停杯莫放离歌举。至剪烛、西窗语。元都燕麦又东风，自是刘郎迟暮。纫兰结佩，裁冰斫句，细和闲情赋。

○御街行

君行广武山前路。是阮籍、回车处。问他儒子竟何成，落日大河东注。无人说与，遥岑远目，也会修眉妩。离宫别馆空禾黍。啸木魅啼苍鼠。悠悠往事不经心，只有闲云来去。停云得句，归云洞府，领取渊明趣。

御街行原系二首，周泳先误作一首。以上四库珍本伊滨集卷十二

【王予可：词作3首】

○小重山

宝榭帘钩卷月窗。缕衣金样褪，泛馀香。卿卿荣耀宠恩光。三竿日，颦翠楚山长。螺髻戛浮觞。凤奁尘莹恨，浥＊霜。卖珠楼外串离肠。春残梦，今夜拟高唐。

予可自解＊霜脂粉也

○生查子

夜色明河静，好风来千里。水殿谪仙人，皓齿清歌起。前声金斝中，後声银河底。一夜岭头云，绕遍楼前水。

○长相思

风暖时，雨晴时。熏褶罗衣人未归。螓蛾愁欲飞。枕琼霞。琐窗纱。帘月楼空燕子家。春风扫落花。

以上三首见中州乐府

【王恽：词作244首】

○望海潮

乙卯岁端午，赋北郊骑鞠，呈节使史侯

龙沙王气，恒山秀色，德星光动南州。使君高宴，北山佳处，薰风红闪旗旒。两翼拥貔貅。骇鼍鸣叠鼓，杖奋惊虬。一点星飞，画柱得意过边筹。貂蝉元自兜鍪。笑阎阎小子，谈笑对侯。万骑平原，千艘汉水，堂堂小试清油。宾从尽风流。喜武同张肄，书漫韩投。乐事更酬。醉魂还梦菊花秋。

○望海潮

为故相云叟公寿

炬明珂马，戟森兵卫，日长铃阁春凝。舜朝仪凤，傅岩霖雨，世传昂宿储精。天地入经纶。见东山高卧，一念苍生。谈笑金华，故事六合海波平。一杯福寿川增。请大人静听，贱子微诚。苏岭云霞，西溪梅竹，风烟画出共城。羽翼汉功成。尽山中名在，天外鸿冥。一点台星。清光长射老人明。

○望海潮

为子初总管寿

桐乡遗爱，于门阴积，充闾气自葱葱。霜华对菊，橙金泛醁，秋香吹满帘栊。人物汉元龙。喜升堂一拜，今几相同。洗尽金貂，贵气黄卷贮深功。见君雅量雍容。信男儿到此，方是豪雄。林下夫人，膝前文度，摩挲湖玉双峰。福寿尽无穷。看一家乐事，五县提封。彩袖歌锺。年年长醉玳筵红。

○水调歌头

送王子初之太原

将军报书切，高卧起螭蟠。悲欢离合常事，知己古为难。忆昔草庐人去，郁郁风云英气，千载到君还。歌吹展江底，长鲜铗不须弹。路漫漫，天渺渺，与翩翩。西风鸿鹄，一举横绝碧云端。自笑鶺鸰孤影，落日野烟原上，沙晚不胜寒。后夜一相意，明月满江干。

○水调歌头

为仲方东园赋

野饮不称意，归促紫游缰。谁知草堂深处，清赏兴尤长。梦里佳人锦瑟，眼底瓦盆浊酒，衣袖醉淋浪。歌罢竹轩晚，风细月波凉。为东园，梅与竹，足清香。不须更栽桃李，花底驻春光。人道漆园家世，王谢风流未远，培取桂枝芳。读书贫亦好，此语试平章。

○水调歌头

送王修甫东还

樊川吾所爱，老我莫能俦。二年鞍马淇上，来往更风流。梦里池塘春草，却被鸣禽呼觉，柳暗水边楼。浩荡故园思，汶水日悠悠。洛阳花，梁苑月，苦迟留。半生许与词伯，不负壮年游。我亦布衣游子，久欲观光齐鲁，羁绁在鹰韛、早晚西湖上，同醉木兰舟。

○水调歌头

和赵明叔韵

西山卷残雨，天宇翠眉修。余霞渐成绮散，楼外月如舟。漾漾银河垂地，浩浩天风拂枕，吹满一帘秋。觉我清兴远，归梦到岩幽。野猿惊，山鸟笑，欲何求。十年一官黄散，了不到封侯。自有竹林佳处，满酌洼尊贮酒，一醉共浮休。夔契在廊庙，畎亩不须忧。

○水调歌头

次前韵

纫兰缀芳佩，远驾振灵修。王城似海无际，泛若一轻舟。谁着朱衣白简，老坐凝床十日，双鹘漫横秋。落日壮心在，不负鬼神幽。笑咿嚘，惊肮脏，竟何求。丈夫出处义在，不用计行留。万事味来嚼蜡，只有济时一念，未肯死前休。驱马出东郭，聊以散吾忧。

○水调歌头

和姚雪齐韵

书史有真味，谁遣博微官。丈夫出处道在，义命正须安。浩浩都门冠盖，眼冷鸡虫得失，矫首入遐观。时对雪斋老，清议豁襟颜。阅名书，探理窟，惊铭盘。自叹空然鼠腹，过饮不知繁。万古乾坤清气，散人诗仙脾鬲，挥洒有余欢。早晚付心诀，风雨满堂寒。

○水调歌头

寿雪斋

高斋际晴雪，万象入遐观。文章在公余事，闻望到欧韩。千古微茫洙泗，浩浩发源伊洛，百折障狂澜。歌咏武公志，儆折过铭盘。济时心，调鼎手，未容闲。重看印窠，垂锦花底压千官。风说梅梢春信，一夜蜡痕香满，光动寿杯宽。勋业鼎钟上，留待百年看。

○水调歌头

寿王子寿，时年八十三

汾流浥余润，霜菊满秋香。酿成一堂和气，来荐老人觞。七十人生稀有，况复年逾八十，饮啖日康强。肮脏欲谁与，赵壹倚门旁。颊浮丹，瞳点漆，鬓如霜。平生阴有神相，特为表刚肠。世事语来无味，只有读书一念，老矣不能忘。九老更添一，图画见高堂。

○水调歌头

寿时相

佩兰近佳节，高第照神州。西山致有爽气，天际翠眉修。酿作碧霄清露，暗满庭前细菊，香淡一帘秋。春酒未容泻，寿席已风流。锵鸣玉，看独步，凤池头。荐贤真宰事业，药笼到兼收。总道平生襟量，一片丹衷为国，不负幕中筹。齐澣救时语，持用寿君侯。

○水调歌头

文卿提刑自陕西按察改授河东，其子东还，寄声不肖，且徵鄙作，因赠乐府水调歌头，以答雅意

一峰华不注，东望雨冥冥。黄云画角，回首客舍又幽并。喜按西来佳耗，闻道东山未老，双鬓为谁青。经济有公论，且莫叹飘零。杏花吟，山色句，尽称停。平生风味不浅，聊尔写襟灵。步冷东垣秋水，坐对汾亭夜月，两地若为情。合作碧箫曲，留待醉时听。

○水调歌头

宴张右丞遂初园

园林足佳胜，钟鼓乐时康。去天尺五韦杜，此日汉金张。谁似主人好客，暂趁金华少暇，尊俎共徜徉。三馆尽英雋，簪履玉生光。眺东台，登北榭，宴南堂。露凉玉簪零乱，竹静有深香。醉听新声金缕，爱仰东山雅量，清赏兴何长。高咏遂初赋，松柏郁苍苍。

○水龙吟

寿都督史侯，时为东平总管

汉坛千古风流，笑谈自是诗书将。两淮草木，一门忠孝，先声远畅。奕世金貂，雄边韬略，三军独张。道十年汉水，旌旗动色，春都在，投壶唱。一点德星回照，光浮动、太山千丈。戟门春静，人安事简，提封保障。汉相规随，盖公安靖，平生心赏。见筹毫不远，凤池消息，醉仙家酿。

○水龙吟

赋莲花海棠

两株云锦翻空，换根元有丹砂秘。绣帏重绕，银红高照，故家风味。翠羽生红，雾纱肌玉，风流谁比。记沉香亭暖，真妃半醉，云鬓乱，耽春睡。梦里昆明灰冷，恍留在、红幢翠袂。金盘华屋，无心与并，朱门桃李。一盏伤春，临轩便恐，彩鸾交坠。倩紫箫唤起，霓裳旧曲，拚花前醉。

○水龙吟

送焦和之赴西夏行省

当年紫禁烟花，相逢恨不知音早。秋风倦客，一杯情话，为君倾倒。回首燕山，月明庭树，两枝乌绕。正情驰魏阙，空书怪事，心胆堕，伤殷浩。祸福无端倚伏，问古今、几人明了。沧浪渔父，归来惊笑，灵均枯槁。邂逅淇南，岁寒独在，故人襟抱。恨黄尘障尽，西山远目，送斜阳鸟。

○水龙吟

赋春雪

空斋寂寞春寒，坐来庭竹风声悄。天低云暖，冰花谁翦，须臾云扰好是东君，与时呈瑞，春回枯槁。快黄尘厌尽，千林膏沐，休更问，青山老。我爱春来起早。恍芸窗、光摇琼岛。玉华城郭，炊烟巷陌，酒旗风嫋。高兴悠然，沽垆思与，文园倾倒。为使君预报，春城灯火，比年时好。

○水龙吟

寿陈节斋

倚天望汉台高，骞腾便到烟霄上。一时殊遇，风云俪景，元龙豪爽。刚断冰清，风流却有，东山雅量。道十年京洛，棠阴遗爱，人如醉，春风酿。一点德星回照，光浮动、太行千丈。戟门春静，人安事简，功余保障。燕寝香凝，不妨时在，骚坛吟赏。为使君预泛，凤池春浪，寿金华相。

○水龙吟

日边俪景同翻，千年高际风云会。堂堂大节，中流砥柱，狂澜横制。黄阁归来，英姿飒爽，故家房魏。甚是中却有，东山雅量，经纶尽，金华事。总道丹心为国，要春满、人间桃李。诗坛风月，清时钟鼓，不妨游戏。一点台星，五云萦绕，凤池佳气。为相君满泛，金盘仙露，枕秋蟾醉。

○水龙吟

已未春三月，同柔克济河，中流风雨大作，几覆者再，感念畴昔，为赋此词，且以经事之后，重有所惜云

春流两岸桃花，惊涛极目吞天去。孤舟缆解，棹歌声沸，渔舠掀舞。云影西来，片帆吹饱，满空风雨。怅淋漓元气，江南图画，烟霏尽，汀洲树。天地此身逆旅，笑归来、满衣尘土。功名无子，就中多少，艰危辛苦。北去南来，风波依旧，行人争渡。听沧浪一曲，渔人歌罢，对夕阳暮。

○水龙吟

舜泉在济南城中，自壬子年水去来不常，今岁秋八月，予到官两日，泉流复出，其深可厉，回风潇潇，翠萍盈沼，邦人以为神来之兆。近陪宪使，展敬祠下，因索鄙作，谨继丞相双溪公怀古严韵，用纪其异

窈然碧玉池方，绿波不见还凝伫。翠萍痕在，金支光淡，湘妃无语。瑶瑟声沉，画兰愁绝，几回如许。甚风烟依约，鱼龙黯惨，空回首，珠帘暮。一夕翠华临幸，也悲凉、故宫尘土。石根碧涨，天飘翻出，黑湾雷雨。思舜亭高，风漪吹散，满空秋暑。欲苍梧回叫，凤箫凄断，听躬耕处。

○水龙吟

登邯郸丛台

春风赵国台荒，月明几照苕华梦。纵亡横破，西山留在，翠鬟烟拥。剑履三千，平原池馆，谁家耕垅。甚千年事往，野花双塔，依然是，骚人咏。还忆张陈继起，信侯王、本来无种。乾坤万里，中原自古，几多麟凤。一寸囊锥，初无语颖，也沾时用。对残釭影淡，黄粱饭了，听征车动。

○水龙吟

至元十七年三月二十二日，予按部东行梁门，刘君仲祥自高林来饯。临歧把酒，长歌不休，既而壶倾，犹不忍别，复聊镳几三十里，逾大尹而去。不知刘君得于予者何，而乃而相爱，因以水龙吟歌之，且酬雅厚，仍答见徵之意云

绿杨一道飞花，绣衣乱点如晴雪。玉瓶酒尽，阳关歌彻，未容轻发。绿绮论心，几人得似，刘君风节。记山堂轰醉，已成陈迹，今又作，东城别。世事悠悠谁料，淡长空、孤鸿明灭。老怀耿耿，正须自信，坚弥百折。白发灰心，平生留在，情驰丹阙。怅孤云细草，东州回望，恨高城隔。

○水龙吟

赋秋日红梨花

纤苞淡贮幽香，玲珑轩锁秋阳丽。仙根借暖，定应不待，荆王翠被。潇洒轻盈，玉容浑是，金茎露气。甚西风宛胜，东兰暮雨，空点缀，真妃泪。谁遣司花妙手，又一番、争奇呈异。使君高卧，竹亭闲寂，故来相慰。燕几螺屏，一枝披拂，绣帘风细。约洗妆快泻，玉瓶芳酒，枕秋蟾醉。

○水龙吟

至元二十三年丙戌孟冬二十八日小雪，十月中，是日雪作，连明沾地，而释润于春泽，其应时显瑞，数年以来，未之见也，实可为明时庆，因作乐府水龙吟以纪其和。予平昔屡尝赋此，未免掇拾故事，张皇景气而已。兹篇之作，颇体白战，抑老怀，略见朴忠之至，畎亩不忘之意也

画楼十日春阴，晚风吹作冰花转。初冬中候，应时呈瑞，几年未见。沽酒寻梅，就中此兴，撩人不浅。更露堂添得，虚窗夜白，清于水，光如练。我老久谙世味，最欣然、人安米贱。蝗蝝入地，麦旗掉垅，翠翻平甸。大犰清边，为民祈谷，睿思何远。在词臣合取，元和贺例，拜明光殿。

○水龙吟

郭宣徽善甫开宴娱宾，命乐工郭仲礼鸣笳佐酒，思甚清畅。酒阑人散，音袅袅，宛犹在耳，且有衰年情向之感。明日严甫修撰为求乐府，赋越调以歌之

春风绿绮堂深，尊前初识龟年面。烟花紫禁，几年供奉，香飘合殿。悲壮凄清，九天飞下，凤吟莺啭。待近前细看，品题银字，知还是，红牙管。尽着金簧玉磬，泛宫声、五音初遍。朋簪四合，回头听处，少陵情惋。绿酒抛春，何心倾倒，汾阳金碗。为斯人少漏，玉堂消息，写清商怨。

○水龙吟

丙戌八月十二日宴李氏宅，郡侯扎忽斛酒酣，为余亲弹琵琶劝酒，明日赋此曲以谢

相逢一醉金荷，气豪长恨欢娱少。貂蝉贵待，内家声伎，琵琶最好。铁拨鵾丝，划然中有，繁音急调。笑黄云出塞，青衫拭泪，恩怨事，君休道。且听新声硬抹，更银筝、与相缭绕。空堂雪辊，玉盘珠迸，清雄缥缈。汉殿承恩，侯藩作牧，此心未老。付曲中细写，他年事业，拜红云岛。

○水龙吟

去岁秋至今年春，凡七月不，有终风徒曀而已，生意殊悴然也。逮二月九日雨，虽以小言随妥（朱校去随妥二字疑有误）而释，三日方霁。向来焦枯一洗而润，且又在清明节前。尝念一旱所系甚重，诗云，哿矣富人，哀此＊独。然众安，我乃能安，不然，虽屋润者其可能独安乎。此施既光，诚可贺也，作越调以歌之，秋涧老人序

喜看春雨如膏，东风吹作冰花转。海棠红瘦，梨花香淡，似嫌春晚。纵使寒生，犹胜空隙，陌尘黄卷。道佳人拾翠，王孙忆草，都不负，寻芳眼。欲见太平有象，除丰年、更何可羡。田家作苦，老臣忧国，眉头俱展。最好知时，清明前后，一犁非浅。笑乐天空抱，元和诗律，梦金銮殿。

○水龙吟

赋筝

故家张乐娱宝，乐中无似秦筝大。华筵听处，一挥银甲，笙竽幽籁。四座雄声，满空秋雨，来从天外。甚翛然思变，白翎清调，惊飞下，金莲塞。长忆桓伊手语，抚哀弦、醉歌悲慨。使君元有，不凡风调，平生豪迈。绿酒毹堂，为予翻作，八鸾□海。道更张正赖，新声陶写，继中书拜。

○水龙吟

送崔中丞赴上都

绿杨一道飞花，绣花乱点如晴雪。都门几日，翠鸾回畛，情驰魏阙。顷不忘君，时虽多暇，远犹辰说。道六条尽备，诸人多样，卒难应，和鸾节。物胜自余芽枿，恐多输、豸霜摧折。人无定志，事随云变，莫扪渠舌。百步穿杨，空拳搏虎，岂容重发。望君侯早晚，去登黄阁，作调元客。

○水龙吟

飞卿系出将种，予官燕赵时相识。读书尚义，若不碌碌者，然流离顿挫，迄于今十年，其穷极矣，既为哀之，且求其所以然，遂有斯作。以越调水龙吟歌之，庶几伯奇履霜，自伤穷思返义，俾采诗者闻之，不无当笞逐儿之感

凋零万木丛中，秋霜不陨苍筠节。十年相见，燕南赵北，无根行客。妻病儿殇，归来空在，蒯缑弹铗。分躬耕垅□，□山鹊起，谁唤与，将军猎。腰下铁丝有箭，柰荒寒、冷霾彪穴。见哀漂母，犹胜低首，看人颜色。百折弥坚，一穷终泰，不容终结。望伯奇细写，履霜幽怨，洒西风血。

○酹江月

东原寒食

天涯寒食，问东风、底事留连行客。千树芳菲春不管，吹尽枝头红雪。湖水春波，佳人锦瑟，肠断非离索。西来一剑，不堪尘满霜锷。凭仗谁话春愁，一尊浊酒，醉了还重酌。尽日西归归未得，怨煞山中猿鹤。六印双旌，两都无分，此去从吾乐。太行佳处，布衣高卧云壑。

○酹江月

平阳府倅第，有来禽两株，以托根官舍，有空谷幽居之叹。逮亚尹明卿来培植顾护，始知重惜。今年清明前，花盛开，芳姿绰约，顿增容色。侯置酒高会，遂极欢赏。予因念草木之微，岂轻重显晦，亦有数存（存下原有为字，兹据宋宾王校本秋润乐府删）其间耶，乃以酹江月歌之。同饮者忽治中英甫，刘提举老哥，时至元甲戌春二月十有三日也

遗台树老，独画阑、春事犹未消歇。好在来禽花盛发，满意清明时节。翠袖翻香，朱颜晕酒，绰约冰肌洁。几年空谷，等闲飘坠香雪。回首绮阁东风，使君情重，一顾倾城色。只恐花飞春减却，束约尊前欢伯。起舞山香，醉歌金缕，细按红牙拍。青鸾高兴，恍然归梦瑶阙。

○酹江月

赋玉鸂鶒薰炉赠数学刘文卿

客窗凉夕，问故家、何物能慰岑寂。都把龙涎三万斛，满贮宫池鸂鶒。玉立琼洲，雪翻花臆，梦绕春江碧。看云失水，淋漓元气犹湿。我昨拄杖敲门，主人情重，预报春消息。相对掀髯谈笑间，一缕飞云摇曳。暖透天心，冷穿月窟，好个行窝客。金盘泻露，约君同醉秋月。

○酹江月

为友人寿中丞子初

栖迟林壑，甚雍容、雅量气横寥廓。人道魁然真宰辅，心在朝家黄阁。几卷闲书，一门清乐，不羡千金橐。诸郎楚楚，凤毛辉映麟阁。今岁锦席云凉，菊香添麝，竹树烟霏薄。风爱堂前秋气好，歌里甘棠如昨。十二金钗，百壶清酒，细把红螺酌。年年此日，醉看清献龟鹤。

○酹江月

赋鸡头

紫荷盘若，向波心、溅溅鸿头高啄。满喙明珠三百颗，一夕秋风吹落。沙盎圆搓，麝汤旋煮，香喷佳人嚼。杯盘凉夜，楚江风味依约。今岁冷淡中秋，空阶雨湿，坐久寒生幕。草草时新聊应候，儿子灯前欢噱。趁暖争拈，分朋斗啮，翠屑纷如削。老夫旁看，苦吟思与韩较。

○酹江月

福建官舍言怀

散材无用，空拥肿、岂是入时花样。白发苍颜官舍底，日把早衙来放。主治官书，隐忧民瘼，拟惬澄清望。简华霜在，顾予关甚得丧。□□□□□□，藕丝能系，况忝为司长。后拥前呵非不欲，梦寐山林长往。不忆莼鲈，不怀松桂，祗为身多恙。诸公垂顾，免教憔翠烟瘴。

○满江红

为大丞相史公寿

柱石中朝，还不减、汾阳劝考。人尽道、今年相府，南衙春早。肘后不知金印大，书中渐觉群众疑少。问南枝、消息几多春，调羹了。宝窦暖，香云袅。睛云霁，西山晓。见一星朝出，五云萦绕。汉日舒长铃阁静，雅歌声入江淮渺愿神尖、长对寿眉青，应难老。

○满江红

至元十七年十一月十四日，夜梦丞相忠武史公坐甲第西阁中，余侍立其旁。欻急报至云，有敌犯府城西面，公佩＊鞬，集将领将出，予握玉鱼一双，跽请从行。公曰不迟不迟，因朗诵一乐府，意欣暇曰，此徒单侍讲词也。既觉，但记其日月风云潇洒六字，五夜枕上，因足成之，觉思来甚易，录之，以验他日之祥云

雷动云横，惊飙鹜、北城西下。人共骇、赤丸夜语，电光飞射。将领未承诸葛令，橐鞬已在汾阳胯。笑书生、思握玉鳞符，从公驾。铃索静，云麾亚。追往事，何多暇。道一篇乐府，翰林情话。日月低回黄阁梦，风云惨淡凌烟画。尽花边、高冢卧麒麟，终潇洒。

○满江红

德元来辞，求赠言为荣，且及河防利害。又闻介甫提刑捍御卫灾有功，用殷卿严韵，聊助行色，兼简德裕彦隆二良直

冠剑梁园，又去作、庞眉书客。休自叹、功名几许，一家风雪。春色似嫌莺燕老，秋霜历试松筠节。爱赵生、游刃簿书闲，昆刀铁。都会地，繁华歇。形胜在，犹堪说。更诸君表里，玉辉冰洁。水陆若论都漕计，夷门忍使黄流坼。好相须、着力障狂澜，休伤别。

○满江红

复用前韵有怀西溪梁园之游

书剑梁园，忆曾是、青骢游客。宫苑废、三山依约，绿云红雪。好在西溪王老子，留连醉尽花时节。记尊前、金缕唱新声，忘筝铁。襟韵合，曾衰歇。消客气，歆情说。尽暮年心事，风霜孤洁。一片黄流翻晚照，回惊吴楚东南坼。偶追思、往事叹余生，长年别。

○满江红

不肖目疾，中承都运赵侯天章侯天章漕副相过。自惟衰朽，何以得此。昨晚又以乐府见示，疾读数过，不觉有起予之叹。复寻前盟，略酬二公雅意

风月溪堂，也曾是、东州行客。长记得、相逢一笑，羁愁都雪。又对青山谈世事，老怀未减元龙节。恨霜蹄、蹴踏短辕间，论监铁。官里事，何曾歇。公等志，吾能说。尽纵横鞭算，玉壶冰洁。烂醉春风能几度，桃花未了杨花坼。甚一城、相望半年过，长如别。

○满江红

二十一年二月初四日，午夜枕上，复继前韵，书梦中所见

秣马膏车，又去作、天涯羁客。明见得、水云深处，万花如雪。绿暗江城多洞府，红烧烛影翻双节。被晓风、吹散枕中春，檐间铁。尘世事，无穷歇。吾最爱，沧浪说。恐灵均泽畔，只成孤洁。心事比量无少恶，前途何必论龟坼。倘祥金、陶铸遇良工，从区别。

○满江红

至元二一年岁次甲申，二月二十八日泺口离筵，送殷卿同僚还镇阳

一柱华峰，绿翠似、芙蓉金削。孤负却、画船春水，一尊同酌。寒食清明都几日，征鞍遽作西归客。漫春风、墙燕语留人，高城隔。春草碧，杨花白。妆点就，行轩色。道不应霜翮，能舒长策。三尺青萍风义在，看君冠盖长安陌。对夕阳、淡处最关情，河梁别。

○满江红

寿康平章用臣

柱石中朝，人道是、汉家真相。试看取、凤池高步，佩声清响。世祖功臣三十六，第动合在云台上。欲暂分、霖雨霈秦川，从时望。睿思远，谁能□。空健倒，骊驹唱。抚一方何似，际天寅亮。肘后不知金印重，玉堂正要吾军张。向五云、深处望三台，光千丈。

○凤凰台上忆吹箫箫

为张孝先紫箫赋，系亡金宫中物

宫树春空，御屏香冷，谁遗金碗人间。爱一枝紫玉，双凤声蟠。秋月春花客思，把幽情、都付伊传。惊吹处，籁翻天吹。鹤怨空山。风流贵家公子，记梦里琼楼，稳跨苍鸾。恍露凝银浦，霜裂琅玕。不见云间弄玉，余音散、赤壁江寒。秦台晚，碧云零乱瑶天。

○凤凰台上忆吹箫箫

赠乔媪张氏

碧凤翘寒，玉宵宫晚，云窗误读黄庭。恨凌波罗袜，洛浦尘生。往事风流云散，但翠衾、冷落余馨。人何在，淡妆缟袂，幽树柴荆。相逢一尊芳酒，对夜色疏星，歌嫋云停。记水南佳丽，姚魏池亭。梦绕芙蓉城阙，归驭稳、缑岭风清。桃花晚，等闲休负瑶英。

以上强村丛书本秋涧乐府卷一

○木兰花慢

宪陵台畔客，笑几度，送人行。对一道青山，两行官柳，去住人情。苍生望初不系。问此身、何用绊虚名。宦味真成画饼，隐居却伴侯鲭。十年惭愧草堂灵。自分苦飘零。甚一片闲云，几回归梦，野钓林耕。浮沉待从里社，觉倘来、轩冕总堪惊。寄谢竹林旧友，且休笔削寒盟。

○木兰花慢

送史诚明总管还洛阳，春日饮饯任氏园亭，时红梅烂开

爱春光淡沱，歌吹暖，竹西亭。正花簇金鞍，香翻雪树，碧酒同倾。谁将翠帷双卷，拥红妆、临水照娉婷。缥缈凌波仙子，依稀罗袜尘生。使君高兴动青冥。心事怯流莺。对如画江山，一时豪杰，湖海交情。自怜鬓华如此，且相逢、一笑惜飘零。明日河阳客舍，春风柳色青青。

○木兰花慢

叹西山归客，又愁里，过清明。记幕燕巢倾，朝堂人去，往事堪惊。行藏固非人力，顿尘缨、终愧草堂灵。潘岳无间可赋，渊明何地堪耕。汉家一论到书生。六合望澄清。甚楼上元龙，山中宰相，何止虚名。当年卧龙心事，尽羽毛、千古见青冥。憔悴中堂故吏，醉来老泪纵横。

○木兰花慢

河内人焦其氏得作乐器，仅容一握，张以二弦，隐弹袖间，因双呜起舞，周旋踮躧，曲尽音节，昔人未之见也。座间承待制翰学命不肖以乐府木兰花慢歌之，因状其名，曰鸣凤双栖曲

爱双鸣栖凤，趁舞袖，共婆娑。恨叠鼓凝笳，繁弦急管，悲壮何多。金泥小檀花面，尽凄清、翻尽雪儿歌。幄殿悄闻私语，铜龙冷籁秋波。明妆高烛洗金荷。心赏重经过。听一曲流连，珠帘画栋，几度斜河。红云岛，仙音部，说新声、得意掩云和。看取长安日近，春风摇荡鸣珂。

○木兰花慢

至元七年京师除夜，灯下与儿子孺读文正范公行已（朱校云已疑纪或记误）且忆马宾王来事可为云语，因感而赋此，以见其志云

淡中庭暝色，初遣奠，夜寒凄。对草草杯盘，昏昏灯火，客里京师。比量旧年心事，笑蹉跎、书剑向来非。谁着朱衣白兰，春风三拜龙墀。山妻稚子竟何为。温饱汝嘻嘻。怅故国丘山，苍烟乔木，卿月空辉。葵心要须倾日，道等闲、休遣镜鸾知。自信苍颜如铁，不堪双鬓如丝。

○木兰花慢

奉送节使贤侯分帅谯军，兼简仲季诸卿为一噱也。且寄声子初知府

壮东南一柱，分阃寄，事非轻。见雨露思纶，河山带礪，勋府元盟。依依汴堤杨柳，甚一朝、光彩动旗旌。晓日千梁浮蝀，春风百雉严城。临轩鼙鼓正凝情。忠孝旧家声。看奕世功名，麒麟高阁，宛转丹青。绿波北潭花影，又一年、春好是清明。彩袖一杯寿了，望中三楚云平。

○木兰花慢

十三年平阳秩满，清明日赋

老西山倦客，喜今岁，是归年。笑镜里衰容，吟边华发，薄宦流连。功名事无有分，且旧鞭、休羡祖生先。望里芙蓉大府，梦余禅榻茶烟。恨无明略卧林泉。平子太拘牵。尽俯首辕驹，寸心能了，犹胜归田。前途事，如抹漆，又向谁、重理伯牙弦。自是一生心苦，非关六印腰悬。

○木兰花慢

望郝奉使墓

洒西风老泪，又马上，望郎山。对红露秋香，芙蓉城阙，依旧雄藩。碧云故人何在，忆扶摇、九万看鹏搏。赋就凤凰楼晚，星沉鹦鹉洲寒。一丘宿草锁苍烟。零落复何言。似燕许才名，风云际会，自古天悭。皇皇使华南下，爱丹衷、拟缔两朝欢。恨煞奸回秋壑，月明愁满江干。

○木兰花慢

宪台诸公九日登高墅远风台，侍御继先首唱乐府，诸公赓和，以纪雅集之盛。予时移病在告，继而君美御使以严韵见徵，勉为续貂

远风台上客，说雅集，玉生光。纵尊俎无情，登临佳节，此兴能忘。龙山会君莫羡，爱绿萝、影里到山庄。驄马长安清贵，留连春草池塘。渊明肮脏傍门旁。多病对秋香。怅岁晚田荒，几多稂莠，薿薿登场。人间事，如意少，且同来、一笑共匡床。寄谢牛山公子，何须挥涕残阳。

○木兰花慢

寿史中丞

相门佳公子，都忘却，贵人骄。有万石忠动，伯鱼诗礼，才气飘飘。风流谢家玉树，说妙龄、英誉冠东朝。桂殿亲承弓砚，豸冠高映金貂。两台清议耸风标。睿眷见恩饶。要宝瑟朱弦，羹梅伊鼎，试手更调。凤凰池，还浴凤，看羽毛、奕世动云宵。郑重岁寒贞节，青松千尺难雕。

○木兰花慢

再和何侍御前府韵，前章所谓变风，终章至乎礼义而以

六合一家统，依日月，到重光。道太岱封书，云龙接踵，此意难忘。西园万花绣错，好枕中、蝶花似蒙庄。敛翅深栖金粉，贪芳更度银塘。一生白眼贵人旁。赢得姓名香。几戏影棚边，随人鼓笛，贺老当场。虽可笑，犹有用，似也胜、陈许怒争床。静想行藏有命。且休眼热王阳。

○木兰花慢

为史总帅尊夫人之寿

霭长筵拜庆，似眉寿，几人同。更绿发垂肩，方瞳炯漆，五福尊崇。风流大家仪范，甚能移、子孝作臣忠。猎猎征东汉旆，堂堂南下殊功。一江春醉醒中。都卷入歌钟。看和气怡声，承颜起舞，袖锦翻红。云闲婺光分彩，尽萧然、林下谢家风。笑拥满庭兰玉，年年乐事无穷。

○木兰花慢

赋芙蓉杏花

听夜来微雨，甚一霎，过东墙。爱活色生香，芙蓉标格，暖贮春光。珑松宝团琼缀，笑海棠、能睡更无香。烂漫宋郎心眼，风流时世新妆。少年走马杏花冈。句惹兴偏长。记夸酒青旗，树头招飐，唤客初尝。别来吴姬粉面，比旧年、风韵转芬芳。似觉生红闹意，未容说与东皇。

○木兰花慢

至元十七年上巳日，同西溪公饮镇阳城南高氏胜游园，归赋此词

问城南北柳，最好处，胜游乡。对湖水微茫，瑶翻碧潋，修禊浮觞。比量今春乐事，忆去年、书剑共游梁。晓日繁台古寺，春风碧草宫墙。人生离别是寻常。两岁喜徜徉。更金缕新声，佳人锦瑟，踏遍春阳。多君岁寒心在，似西溪、松柏郁苍苍。记得醉时笑语，梦回枕上犹香。

○木兰花慢

赋红梨花

爱一枝香雪，几暮雨，洗妆残。尽空谷幽居，佳人寂寞，泪粉兰干。芳姿似嫌雅淡，问谁将、大药驻朱颜。塞上胭脂夜紫，雪边蝴蝶朝寒。风流韵远更清闲。醉眼入惊看。甚底事坡仙，被花热恼，惆怅东兰。细倾玉瓶春酒，待月中、横笛倩云鬟。吹散碧桃千树，尽随流水人间。

○木兰花慢

谷雨日，王君德昂约牡丹之会，某以事夺，北来祁阳道中，偶得此词以寄

问东城春色，正谷雨，牡丹期。想前日芳苞，近来绛艳，红烂灯枝。刘郎为花情重，约柳边、娃馆醉吴姬。罗袜凌波微步，玉盘承露低垂。春风百匝绣罗围。看到彩云飞。甚着意追欢，留连光景，回首差池。半春短长亭畔，漫一杯、藉草对斜晖。归纵酴醿雪在，不堪姚魏离枝。

○木兰花慢

和国范郎中见赠严韵

卧孤松云壑，爱青贯，四时心。自绝涧幽蟠，苍烟高拥，气压千林。冰霜几年凌傲，甚九天、一日露恩深。白壁无双国士，朱弦三叹遗音。春风草木变萧森。又复见雄襟。想直犯龙颜，片言曾霁，万里重阴。相逢莫惊白首，更明时、几世似于今。只恐南阳垅底，空怀梁父长吟。

○木兰花慢

赋白莲和王西溪

爱玉华仙供，偶移影，下瑶池。怅野渚苍烟，结根非所，繁艳争欺。风清月寒半坠，道无情、有恨欲谁知。罗袜凌波微步，淡香高韵幽姿。风烟首梦共溪。采采画船归。趁粉露和香，秋光细酿，琼液淋漓。招呼谪仙共饮，记两舷、脚踏醉吴姬。一曲清吟未了，翠盘狼藉珠玑。

○木兰花慢

武邑县王楫善居室，母俎氏出隆平富家，今年八十有九，慈祥康健，精彩如五六十人。教授马君向予说如此，因绍介拜求予文，将为母氏百世之光。予方以善俗任责楫之孝养致乐，实有关於风化者，故作是词以付，俾来者庶有所劝焉

烂云衢彩婺，和晓月，满庭闱。正梅粉香飘，林梢紫动，淑景初迟。观津盛传王氏，道孝心、重见老莱衣。和气一家瑞霭，慈颜九十柔仪。香烧静院趁朝晖。未省杖扶持。纵德厚流长，遐龄能健，此事应稀。婆娑绿萱堂背，爱一竿、苍竹六孙枝。照映西山秀色，年年翠点修眉。

○木兰花慢

赋酴醿

爱雪团娇小，开较晚，尽春融。似麝染沉薰，檀轻粉薄，费尽春工。绿阴小庭晴画，放绣帘、轻度竹梢风。待着一天香韵，醉吟留伴诗翁。洗妆不用露华浓。玉树湿青葱。欲细挽柔条，重围锦幄，不放春空。春残未应多恨，道典型、犹在酒杯中。何似留芳翠枕，夜深归梦瑶宫。

○木兰花慢

寿崔子文

际河山两界，道此地，正文冲。才北渚离筵，南亭奔迓，终岁倥傯。风流故家从事，暂淹留、莲幕簿书丛。更办锦笺诗句，笔端晕碧裁红。今朝寿席且从容。宾客喜相同。就雪蚁浮香，眉毫舒彩，莫放杯空。人生正须适意，尽冰梢、蜡蒂未冲融。海曲尚存遗爱，稼齐自有春风。

○木兰花慢

寄王宣慰立夫

浩鱼龙濼海，曾同醉，凤凰楼。记猎较河南，并持英荡，千里长游。风流故家人物，爱赋诗、鞍马气横秋。落日隆中怀古，薰风洛水浮舟。重逢春色入东州。小试统清流。看生啸江淮，风连台阁，名动金瓯。经纶半生心事，细推量、合在百花头。此日清香画戟，不应谈笑封侯。

○木兰花慢

为张詹事寿

爱承华詹尹，尽明略，更雄襟。甚潇洒清吟，半生梦寐，铜辇秋衾。莫论量，归计早，恐未容、亭扁遂初心。共道东山丝竹，风云两袖商霖。春坊桃李清阴。气干郁千寻。看他日明堂，圆杈偃植，栋宇雄沉。家近上林春早，觉桂香、浮酒动华簪。满酌一杯为寿、鲁连不用千金。

○木兰花慢

居庸怀古

壮巉巉铁峡，谁设险，劈苍岑。拥万里风烟，一栓横锁，形胜雄沉。汉王阳□□□，忆当年、叱驭走骎骎。半夜邮亭索酒，平明燕市长吟。追思往事不堪寻。山色古犹今。甚三十年来，青云垂翅，素发鬅鬙。投闲却教应聘，笑委身、从事老难任。立遍西风残照，山光翠满疏林。

○木兰花慢

伏闻銮辂近在山北，以疾不能前迓，愚衷有不能已者，作乐府木壮花慢，以见葵藿倾嚮之万一云

怅居庸北口，爱苍霭，拥千岑。淡秋满陪京，翠华南狩，万骑骎骎。从千宫□□□，望清尘、拜听车音。日月中天统在，风云龙虎台深。马迁留滞卧周南。恋阙破丹心。恨伏枕悠悠，情关药裹，梦共秋衾。岂知金镳野鹿，恐暮年、分薄是长林。却为有恩未报，许身愧比南金。

○望月婆罗门引

舜举宋屯田幕官也，与予一见，有忘年之欢。既而告别东游，赋此为饯

星屯落落，当年旌旆拥雍丘。西风腾踏清秋。回首黄云画角，吹断夕阳楼。且杯倾竹叶，歌戛吴钩。功名浪求。枉敝尽、黑貂裘。重恨人生无定，长负欢游。燕鸿南去，怅秋水、秋烟总是愁。江浦晚、稳宿汀洲。

○望月婆罗门引

小窗人静，梅枝香细月华明。博山一缕云蒸。好个臞仙风骨，诗思苦凭陵。有间书遮眼，敧枕松声。素无宦情。较得失、一毫轻。自叹高歌白雪，寡和谁听。潇然巾卷，见芝宇、光浮寿颊生。春酒绿、何碍频倾。

○望月婆罗门引

燕城元夕有感，且忆去岁汴梁行乐

去年元夕，飘零书剑大梁城。春风九市花灯。尚忆东楼行乐，谈笑故人情。对一尊芳酒，满意歌声。今年可能。人与境、两竛竮。寂寞黄昏陌巷，戎鼓断人行。梅花归梦，正一笑、柴门稚子迎。庭树鹊、何苦频惊。

○望月婆罗门引

春雪后看山

太行晴霁，孤墉高处揖清寒。云闲万髻千鬟。底事春风面目，一变玉巑岏。淡夕阳平远，野鸟飞还。青云莫攀。吾高兴、在东山。偃蹇孤松丘壑，不碍春悭。背阴桃李，正藉得、春光亦强颜。长剑鋏、且莫轻弹。

○望月婆罗门引

中秋夜

柳边层榭，倚兰人共月孤高。乱云脱坏崩涛。一片广寒宫殿，桂影数秋毫。尽掀髯老子，露湿宫袍。人生此朝。能几度、可怜宵。况对清尊皓齿，舞袖织腰。碧空如洗，拚一醉、河倾转斗杓。今夕乐、归梦临皋。

○望月婆罗门引

昨者观唐津舟车之盛，通凑南北，实为燕南一咽会也。第吾辈居此，有抱瑟竽门之叹，以婆罗门歌之

河山清眺，风烟两戒见殷都。唐津浩浩舟车。一水东浮沧海，宝带束燕吴。更中州雄跨，奇货堪居。平生壮图。笑到此、反区区。正似齐门抱瑟，不解吹竽。视吾耿耿，道玉佩、或能利走趨。如不尔、归老樵渔。

○望月婆罗门引

为吹头管张解愁赋

秋怀索寞，悠悠心事野鸥边。几回崔九堂前。照眼故家风调，人物尚依然。按清商一曲，倾动华筵。新声巧翻。道且莫、诧贞元。爱煞珠绳银管，满意清圆。风花无梦，待回施、春光与少年。杜陵老、凄断邻船。

○春从天上来

承御韩氏者，祖母之妷也，姿淑婉，善书。年十一选入宫，既笄为承御。事金宣宗天与二帝，历十有九年，正大末以放出宫。明年壬辰，銮辂乐巡，又明年国亡于蔡，韩遂谪石抹子昭，相与流寓许昌者余十年，大元至元三年，弟澍为汲令，自许迎致淇上者累月。一日酒间，谈及宫掖故事，感念畴昔，如隔一世而梦钧天也，不觉泣下，予亦为之欷歔也。今将南归，赘儿子丑于许，既老且贫，靡所休息，而抱秋娘长归金陵之感，乃为赋此，庶几摅写哀怨，洗亡国之愁颜也。且使好事者倚其声而歌之，不必睹遗台而兴嗟，遇故都而动黍离之叹也。岁丙寅秋九月重阳后二日，翰林修撰王恽引

罗绮深宫。记紫袖双垂，当日昭容。锦对香重，彤管春融。帝座一点云红。正台门事简，更捷奏、清画相同。听钧天，侍瀛池内宴，长乐歌钟。回头五云双阙，恍天上繁华，玉殿珠栊。白发归来，昆明灰冷，十年一梦无踪。写杜娘哀怨，和泪把、弹与孤鸿。淡长空。看五陵何似，无树秋风。

○摸鱼子

赋白莲至元二十二年乙酉九月重九后三日雨中作

淡亭亭、影摇溪水，芳心知为谁吐。玉华宝供年年事，消得一天风露。私自语。君不见仙家，玉井无今古。淡妆谁妒。尽千顷昆明，红幢翠盖，云锦烂秋浦。琼绡袜、自有凌波故步。赏心莫遣迟暮。风清月冷无人见，零乱碧烟修渚。闻好去。待醉浥秋香，不羡风标鹭。远游重赋。拟太一真仙，共浮沧海，一叶任掀举。

○摸鱼子

送雷彦正西还，时授恩州倅

望都门、满山晴雪，匆匆君又西去。当时汉将征西幕，气压瘴江烟雨。还自许。尽虎穴雄深，万里班超举。燕台再过。甚牢落高情，霜风偃薄，似厌貂裘土。弦歌事、正尔邯郸故步。功名从此轩翥。一麾回首甘陵树，千室正歌来暮。须记取。拊麾外催科，未碍阳城古。征鞍莫驻。趁渭北春天，升堂拜慰，捧檄为亲舞。

○夺锦标

君卿宣慰来别，索鄙作赆行，赋乐府夺锦标为赠，庶酒酣相忆，倚声歌之，六朝老树不无动色也

六郡雄藩，会稽旁带，雨浙风烟如昔。碧草莫伤春浦，冠盖东南，几多行客。正新亭父老，望云霓、苦思休息。道朝家、雨露同春，问甚江南江北。贺监归舟逸兴，何似双旌，尽慰元郎行色。镜水绿通朱阁，威畅恩宣，海波春寂。笑东山老去。此心初、非□泉石。约海楼、翡翠同游，醉里山阴陈迹。

○喜迁莺

祁阳官舍，早春闻莺

五更残梦。听绿窗莺语，罗衾香拥。百啭多情，娇啼无泪，枕上一声时送。真成翠鬟双笋，当户玉琴初弄。欲谁共。趁风和求友，乔林烟蓊。春动。花气重。暗度垂杨，暖人酴醿洞。倦客芳悰。佳人幽思，愁满彩笺金凰。自怜比来心事，两翅果谁搏控。听指纵。望高城落日，黄尘飞鞚。

○喜迁莺

题圣姑庙仙姓郝氏，博陵县会涡里人。里去滱水甚迩，水多频蘩兰茞，仙年方笄，姿态殊丽，尝同郎辈采频溪中，乐而忘返。一日，欻苍烟盛起，白昼异色，龙渊鲛室，金支光烂，飘飘然有波神溯流而上，众姝惊散。仙独留不去，遥见与神顾语，乘碧茵同逝。俄烟开日晶，遂失所在。其母哀求水滨，愿言一见，良久，觉异香袭人，仙雾＊风驭，隐约于波渚间，若有以谢曰，儿以灵契，托迹绡宫，阴主是水，尘缘已断，毋庸悲悒。今而后，使乡梓田蚕岁宜，有感而通，乃为吾验。时魏青龙二年也。后人相与馆仙于博陵城，台制甚宠丽。县教谕李曜告予如此，今燕赵间冷灶日，香火趋祀者，所至风动，以孝感圣姑称云。至元庚辰夏四月，按部至县，喜其事甚异为民祷蚕祠下，以仙吕命曲，庶为迎送神词，俾邦人岁时歌以祀焉

汀洲苹满。记翠笼采采，相将邻媛。苍渚烟生，金支光烂，人在雾绡鲛馆。小鬟顿成云散，罗袜凌波不见。翠鸾远。但清溪如镜，野花留靥。情睠。惊变现。身后神功，丝满吴蚕茧。汉女菱歌，湘妃瑶瑟，春动倚云层殿。彤车载花一色，醉尽碧桃清宴。故山晚。叹流年一笑，人间飞电。

○喜迁莺

已丑秋八月二十六日，雨中饮贾方叔家。乐籍刘氏歌以侑觞，众宾欣然，为之赏音。刘因求乐府于予，遂赋此，且道坐客醉语

秋怀谁写，听一声金缕，同倾芳酒。娇啭林莺，圆累珠串，春在碧罗云袖。宫中磬簧齐发，字外五音何浏。坐闲友。道江南风月，此声无有。回首。伤离久。三叠阳关，不到青青柳。得意石州，片帆云影，翻动海山明秀。风流故家未减，自笑杜陵衰叟。再相遘。卷中人正好，崔徽消瘦。

○感皇恩

赠李士观。讳仪，霸州人。予二十时，鹿庵先生门同舍郎也，性端方。尝为刑司经历官，好学不倦。与人交有终始

回首竹林游，山阴陈迹。洒落襟期记畴昔。论文把酒，醉尽清泉白石。几年江海上、空相忆。邂逅淇南，羁愁都释。两鬓怜君更如漆。幽怀重叙，不待小槽红滴。新诗随欬唾、骊珠湿。

○感皇恩

赠元舜举。尝为宋文屯田官，以善歌闻天下，祁州人。与参政杨西庵为通家

今夕是何年，故人相遇。快着银杯泻春露。高阳旧友，要听一声金缕。行云留不去、惊如许。凤喙微吟，珠绳低度。夜半银屏恍私语。夜花零乱，掩尽六朝琼树。明朝南浦道、伤平楚。

○感皇恩

题沙河南＊镇壁，留别元舜举

浓绿涨千林，征鞍东去。十日祁阳为君住。几回清唱，飞尽海棠红雨。人生当适意、何良苦。簿领公堂，风沙长路。赢得佳人怨迟暮。沙头酒尽，犹惜玉鞭轻举。一声声不断、歌金缕。

○感皇恩

＊下晋州卧病中，谢故人相访

暴下晋州城，茫然心曲。卧对风轩数竿竹。暑光不受，似我腰围□束。病机还自忖、非寒燠。力仕难任，居头不足。风雨忧愁更相促。星星鬓影，中有利名千斛。省来都外物、真蛮触。

○感皇恩

史公总帅子明命，题其弟柔明所写平江捕鱼园，乃以乐府感皇恩歌之。古人称文章与画同一关纽，所愧辞意恐不称于画也

叠嶂际清江，枫林辉映。潮落波平镜光静。六朝兴废，都付渔郎烟艇。莼鲈香正美、秋风冷。笳鼓归来，风云增胜。梦里无烦想幽景。风流公子，写出五湖高兴。画中还领取、江山影。

○感皇恩

至元十七年八月八日为通议西溪兄寿。三十年前，西溪授馆苏门赵侯南衙，予始相识。时初夏桐阴满庭，故有南衙清昼之句

少日竹林游，凤麟飞走。一段江山最英秀。南衙倾盖，满院桐阴清昼。鬓华思此际、浑依旧。云梦心胸，文章山斗。好个经纶玉堂手。婆娑桂影，凉人露盘仙酎。一杯先领取、乔松寿。

○感皇恩

昔向长年老敕断家事，无令子孙关白，时人高之。今总帅公以鸿名懋绩，照映一世，未老得请于朝，亦慕子平为人，尽以内务付之。诸郎其贤于人远甚，某喜闻而乐道之，为赋此，以歌其盛德云

节序四时闲，功成还退。此事君侯与心会。幽亭高卧，眼冷画堂金翠。越装都付与、诸郎辈。虎帐筹边，锦韉歌凯。惨淡风云梦江海。大绍挂壁，小隐一枝松盖。清闲人道胜、中书拜。

○感皇恩

送子初中丞赴燕，时予在真定宪司，座间作，劝子初酒

灯火夜阑珊，故人相对。忘尽南窗引书睡。情谈亹亹，时带少年风味。门前霜月炯、停吟辔。湖海相望，金兰交契。白发中年能几会。明朝赵北，又是摇摇风旆。一杯还到手、休辞醉。

○感皇恩

夏日，同延陵君遇签事顺之心远堂，以感皇恩歌之

书叶散芸香，牙签无数。案上藜羹当膏乳。地偏心远，日与圣贤晤语。市声飞不到、横披处。一炷龙涎，满瓯春露。旋埽幽轩约宝住。清谈有味，总是故家风度。子云亭户好、龙津路。

○感皇恩

广平道中，寄总管宁端甫

风雨暗公堂，故人晤对。邂逅燕城又三载。偶因官事，喜向广平重会。照人光彩好、心期在。万里功名，半生湖海。十五年间颜改。笑谈尊俎，比老几回倾盖。秋风横漯上、期相待。

○感皇恩

癸未重午日，冶头回辔，得感皇恩一阕，他时倚声歌之，不能无相忆之情也。示秀才郑彦通

流水小桥横，冶头沙路。一道清阴转林坞。满襟凉润，犹是夜来新雨。幽禽忺客至、如晤语。坐荫辛夷，间挥吟尘。泽畔行歌恐良苦。人生适意，正要时情容与。却怜身处世、初无补。

○感皇恩

乙酉岁八月九日晚，积雨开霁，碧空如洗，月色入户，似与幽人约者。遂披衣步月于庭中，久之，觉风露凛然，恍疑去青冥无岁也。因以感皇恩歌之，且寓幽怀之梗概云

佳节近中秋，秋霖晴快。飞净残云碧空大。金波穆穆，掩尽玉绳光彩。坐来风露冷、青冥外。世运难前，儒冠何赖。四壁相如到沽卖。纷纷过眼，多少时情物态。杳然清梦去、桴沧海。

○感皇恩

与客读辛殿撰乐府全集

幽思耿耿堂，芸香风度。客至忘言孰宾主。一篇雅唱，似与朱弦细语。恍疑南涧坐、挥谈麈。霁月光风，竹君梅侣。中有新亭泪如雨。力扶王略，志在中原一举。丈夫心事了、惊千古。

○感皇恩

赠提刑曹仲明

把酒爱髯卿，故家风度。不为临江老能赋。饱谙世事，成败见来无数。□□□□□、□□□。岁月如流，睽离良苦。更着佳人怨迟暮。羁愁顿解，一笑团圆儿女。殷勤君记取、周郎语。

○感皇恩

登楼即事

斜日倚高楼，乱峰围绕。山色湖光翠如埽。天涯倦客，目断野烟高鸟。□□□□□、□□□。老境骎骎，忧心悄悄。也待凝顽事须了。故园三径，已是菊荒松老。诸君应有语、归来好。

○感皇恩

辛卯年秋八月，与周宰游王氏祠堂

日日午餐余，即须幽讨。拄杖长行觅周老。三杯两盏，不致玉山倾倒。与君何处去、乾冈好。松影闲庭，长吟藉草。白发多来故人少。春山何在，两树寒梅枯槁。一声邻笛起、催归早。

○感皇恩

史总管诚明伯还＊川，老怀凄然，有不能已者，赋感皇恩，歌以送之

十里走徵车，笑予游宦。老马为驹望英盼。客怀相慰，时对凌烟生面。浩歌虽慷慨、南山粲。公子翩翩，沉酣经传。不似当年闭门衍。杨花归路，肯逐东风流转。且遮西日去、长安远。

○感皇恩

寿表弟韩云卿

临事羡君材，笑予拙宦。待诏云龙更英盼。梦回孤枕，依旧新丰旅爨。明时无寸补、空留恋。绿泛莲波，望高霄汉。洒洒元康济时彦。诸公延誉，莫为骥淹台院。百年安健里、千千算。

○感皇恩

寿左司吴君章母夫人

晓色静帘栊，婺光千丈。香满含真泛春酿。洛花呈瑞，照眼一枝先放。要将金屑粉、妆仙仗。月榭焚香，松阴扶杖。好个人间寿星样。斓斑舞袖，辉映凤池春浪。年年称庆日、长无恙。

○感皇恩

寿董野庄

健羡玉堂仙，中朝元老。过眼繁华任纷扰。百年心事，爱煞野庄春好。南枝谁道是、调羹了。风月吟怀，冰霜节操。千尺青松尽难槁。春宫调护，好个当年皓。日边消息近、中书考。

本秋涧乐府卷二

○玉漏迟

答南乐令周幹臣来篇

竹林幽思杳。栖迟自叹，离群孤鸟。万里云翔，海树去相依绕。邻笛一声唤起，忆共听、朱丝雅调。还自笑。当年已愧，孙登清啸。清扰。回首分飞，怅落落相期，望高崧少。会鲜离多，经世又谁曾了。二子况成陈迹，落月满、屋梁空照。庭户晓。得意眼中人少。

○玉漏迟

越山征路杳。东南淡淡，长空飞鸟。俪影同翻，明月一枝乌绕。共道有心避事，甚未若、从渠相调。君莫笑。南楼苦要，胡床舒啸。空扰。画里江山，总轮与风流，眼中年少。也学凝儿，官事几时能了。一曲骊歌未动，还梦到、三山晴照。江月晓。莫为赏音稀少。

前一篇怀旧有感，曰邻吹者，为见寄乐府也。朱丝雅调者，为鹿庵先生也。孙登者，为足下与诸君也。二子者，为西溪春山两忘年友也。后一阕将行即事，曰三山者，福城中山也。岁梦者，为不肖拜命前后，凡梦三至其处。曰赏音不少者，为彼中宋吏部陈菊圃者甚众，故云。二篇自觉语硬音凡，固非乐府正体，望吾子取其直书，可也

○玉漏迟

留别淇上诸君

浙江江路杳。苍茫自叹，南飞鸟鸟。故国回头，梦里青山吟绕。手把一麾南去，道不比、八州常调。君莫笑。南楼苦要，胡床舒啸。休扰。归去扁舟，若比似陶朱，尚犹年少。飞泳虽殊，友义固应明了。拟览九江秀色，谁凄断、关河残照。霜月晓。去去眼中人少。

○风入松

观灯下半开杏花

一枝浓艳照华堂。暖蕊贮春光。写生莫羡徐熙笔，风流在、百子池傍。点缀红妆玉颊，帘苫粉淡宫妆。静怜疏影伴昏黄。添麝入炉香。惜花人老情缘在，云屏晚、银烛高张。细泻一杯春露，浩歌微雨东墙。

○三奠子

都城七夕

渺新秋节物，客思天涯。岩桂重，碧云赊。烟华萦紫禁，心事梦长沙。青铜里，人未老，鬓先华。钩帘望月，得巧谁家。儿女辈，语空哗。露翻梧叶重，河映绮楼斜。倾云液，歌金缕，岸乌纱。

○三奠子

登河中迎煦楼楼故址，即唐崔徽白楼也

壮河山表里，百二喉襟。形胜地，古犹今。风云全晋在，草木故都深。淡长空，孤鸟没，总消沉。东山高卧，梁甫长吟。人未老，鬓毛侵。平生多古意，落日更登临。倚危阑，穷远目，恐伤心。

○三奠子

辛卯七月，时久雨未霁，中以感寓为叹

湛新秋风露，暧暧微霄。梧叶下，桂香飘。鹊翻银汉水，人渡玉兰桥。欢能几，虹影断，渚宫遥。人闲多巧，天上无憀。今古恨，苦相撩。果瓜丝曲缀，儿女思空饶。层轩晚，香露湿，可怜宵。

○三奠子

怅神光奕奕，天上良宵。花露湿，翠钗翘。风回鸾扇影，愁满紫云轺。恨相望，虽一水，隔三桥。朱弦寂寂，心思迢迢。人未老，鬓先雕。翻腾惊世故，机巧到鲛绡。凉夜永，箫声咽，篆烟飘。

○三奠子

隔盈盈一水，欢会今宵。梧叶上，雨萧萧。星沉开帐烛，云黯渡河桥。渚宫深，离思苦，两无憀。金针缕细，彩舫花娇。儿女辈，漫情饶。巧来心愈拙，弦促韵难调。西楼月，银汉影，碧天遥。

○江城子

为张同知寿

滦江晴漾首山前。玉为渊。秀相连。总把华英，都付使君贤。梅竹堂深歌吹动，香似雾，酒如川。列城千里听鸣弦。颂声喧。觉春偏。争遣翱翔，犹是贰车权。满泛一杯添寿酒，悬斗印，看他年。

○江城子

赋拜月图

一枝繁杏宋墙东。翠帷重。卷春风。留得残妆，帘月拜玲珑。云作鬓蝉霞作袂，香雾湿，玉鬟松。闲情都付烛华红。琐窗中。照芳容。细逐行云，零乱紫金峰。天外翠鸾仙侣在，城阙晚，梦芙蓉。








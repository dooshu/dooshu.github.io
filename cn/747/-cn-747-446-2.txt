○放笼鹰赋（以“无育斯禽，以明恶杀”为韵）

贞元初，敷文教於率土，念畋游之无度，启鸷鸟幽絷之中，示皇家不私之务。将以致仁寿，明好恶。雕笼永闭，念受绁之多虞；金架爰辞，俾凌风而得路。由是纵逸翰於寥廓，释猛志於扃固。当其海晏时清，天高日明，离习习之恩重，视苍苍而体轻。舍灵槛而方锐，历秋林而上征。乍遂翻空，出君门而不返；遥怜厉吻，过宫树而犹惊。洎夫恤彼幽闲，顺兹栖止。用成端拱之化，将尽好生之理。足使去上而无疑，顾人间而何以？昔因殊顾，幸食肉以见羁；今降深衷，忽云翔而有始。故得脱身圣代，矫迹天衢，方纵心於万里，讵敛翼於四偶。山薮之思俄失，觜距之卫宁无。然则播仁风於央，乃顺时以止杀；戒逸气於荒淫，故无用於兹禽。岂俟夫养育之劳既久，徘徊之惧弥深？虽多士盈朝，无闻谏猎。故黔首在下，尽得欢心。则知信及纤微，念兹栖宿。庶群情而知感，期众类之蒙福。遂使击搏之性，将翱将翔；乳哺之心，既生既育。是用保其鸿业，建此深规。惠泽爰临，整羽仪於户牖；微诚既展，遂鸟雀於藩篱。信九霄之可托；将一举而在斯。


周公礼乐

蔡京当国，倡为丰亨豫大之说，以肆蛊惑。其生日，天下郡国皆有馈献，号“太师生辰纲”，富侈可知也。文士锦囊玉轴，竞竞进诗词。独喜周邦彦诗云：“化行《禹貣》山川外，人在周公礼乐中。”及燕山之役，其子攸与童贯北征，京寄诗云：“百年盟誓宜深虑，六月师徒盍少休。缁衣堂下风光美，及早归来捧寿瓯。”既知伐辽为非策，不於朝廷明言之，而私以谕其子，误国不忠甚矣，周公礼乐安在哉？张商英拜相，唐子西作《内前行》云：“周公礼乐未要作，置身姚宋亦不恶。”盖谓周公未易学得，如姚宋亦可矣。词旨轻重，要当如是，徒为媚灶语，何益之有！


◇槐赋

览坤元之产殖，莫兹槐之为贵。爰表庭而树门，膺论道而正位。尔乃观其诞状，察其攸居。丰融湛Ъ，蓊郁夫疏。上拂华宇，下临修渠。凑以夷迳，带以通衢。乐双游之黄鹂，嘉别挚之王雎。春栖教农之鸠，夏憩反哺之乌。鼓柯命风，振叶致凉。开明过于八闼兮，重阴逾乎九房。（《艺文类聚》八十八，《初学记》二十八，《御览》九百二十一。）


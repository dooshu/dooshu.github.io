○请宣功臣传付史馆奏

史官奏：天成二年九月，诏纂修太祖至庄宗实录及功臣列传。四年十一月，修懿祖、献祖、太祖纪年实录二十卷、庄宗实录三十卷呈进。其功臣列传，委元修史官张昭远与史馆修撰相次编纂。列传计三十卷，今年闰月七日进呈，未下所司。臣以立功立事，须标於斤帛。记言记事，靡漏於简编。贵资褒贬之文，备述艰难之业。伏惟陛下大明御宇，至道临人。定寰区以武功，守宗祧以文德。辉耀三古，超越百王。莫不万国来庭，千官举职。臣叨居钧轴，已愧庸虚。曾无笔削之劳，谬处监修之任。辄兹举奏，冒渎宸严。


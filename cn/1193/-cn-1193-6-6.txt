道州宁远县先生祠记【嘉定九年】　　魏了翁

嘉定九年了翁奉使东州为濂溪周先生河南二程先生请所以易其名者诏下如章十有五年了翁召还道九江谒先生故宅以元公之命书告后二年道州宁远县令黄大明以书来曰吾闻古之乡先生殁而祭于社宁远虽蕞尔邑而先生之流风未坠不可以无祠也子也学先生之道而尊其名丽牲有日将以识里人奉尝之思子为记之了翁尝闻人道要有三曰父曰君曰师无父无生无君无以生无师犹无生也唐虞三代盛时民生于风气之未漓又得尧舜禹汤文武周公为之君师今其法度纪纲犹可槩见大抵合以井牧聨以比闾教以庠序导以师长维以谏救攷以德艺无一壤一民不相聨属焉正岁孟月之吉党里社营之防无一事一时不相警防焉夫然后教行俗成而君师之分尽迨厉宣幽平巳不能如成周之旧仁寿鄙夭民自为之为君师者不及知也矧自是以降乎曾子曰上失其道民散久矣当斯时而民之散已二三百年则虽以孔孟之道而无位亦不能聨属而维持之然犹不忍吾之同体伥伥然如穷人之无所归也乃属其徒类面教之近以淑其国人子弟远以垂诸天下后世民之久散者固巳不能遽返而为士者犹有所属则斯文不坠以俟后圣犹将有望焉而天未欲平治也虽以孔门弟子一再传而失之况秦汉而后学残文阙师异指殊泮涣滋甚董仲舒尝请诸不在六艺之科孔子之术者皆絶其道庶几统纪可一民知所从而时君不足以行其説迨其后也才知之士各挟其所溺以行于世不务记览则沦虚无不为权利则词采至是而不特民散士亦散矣不有先生发太极本然之体明二五所乘之机而示人以日用常行至近至切之理则异端小道将诬民惑世于无所终极又非二程子张子推而大之扶持绵延以开中兴诸儒则先生之絶学又将孑然孤立矣猗欤盛哉然而至近世朱文公张宣公吕成公诸儒人士又各挟其所以溺于人者溺人而士之散滋甚记问学之末也今又非圣贤之书而虞初稗官矣虚无道之害也今又非佛老之初而梵呗土木矣权利谊之蠧也今又非管晏之遗而锥刀毫末矣辞章技之小也今又非骚选之文而淫哇浅俚矣此宜忧世之士所以悼道之湮郁而慨然有感于儒先之教象而祠之尸而祝之也然而民既散矣有士以属之士既散矣终不可复属耶有书以属之天命流行亘千古如一日先生能见孔孟之心于千五百年之久先生之书烂如日星家藏而人诵之岂无见先生之心而兴起者耶先生初见二程使之求孔顔之所乐他日笔之于书曰志伊尹之所志学顔子之所学呜呼得孔顔之所乐则必不以务记览工词章慕虚寂为能也得伊尹之所志则锥刀毫末之得失不足以为欣戚也吾党之士盍相与懋明此理尚庶几士有所属而不至失望焉资政殿大学士前签书枢密院事魏了翁撰


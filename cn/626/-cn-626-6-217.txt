卢布衣沄一十六首

【夜坐】

清露湿衣袂，空庭夜正深。

虫声缘砌久，萤火落墙阴。

静忆为童事，悲生向老心。

谁堪共明月，坐听美人琴。

【新秋漫兴二首】

短发经秋下，衰颜藉酒红。

小窗新得月，落叶静鸣风。

多病惟高枕，无营任屡空。

自怜吟独苦，仍值寂寥中。

地僻秋先到，门幽客不经。

蛩声共吟韵，霄色入丹青。

古树斜留月，遥空静落星。

坐惊衣袂湿，湛露满中庭。

【兰溪舟中】

客路兰溪上，孤舟五月余。

波回石骨迥，沙响竹根虚。

腥触鸬鹚起，香传菡萏初。

东归书一纸，细语欲何如。

【田家吟】

最是农家乐，收成十月天。

春耕余谷种，秋税了官钱。

儿女团朝日，鸡豚散野田。

邻翁相见处，凶稔说明年。

【夏日即事次丰吏部】

昼寂双扉掩，无人共酒杯。

睡嫌雏燕语，吟惜藕花开。

郊雨不能作，池风时复来。

还期问字去，载月夜迟回。

【书怀】

入相何人问趣装，马蹄空笑十年忙。

贫嫌舍北无莲馆，病喜风前有竹床。

蜗趁苔痕升雨壁，萤依月色度昏墙。

题诗欲寄高僧去，似觉身心与世忘。

【江上送别】

潮生月亦上，月白见潮青。

不知潮月落，君去几长亭。

【西亭同朱近臣送沈嘉则口号】

送君江上雨，未及梅根渚。

雨急天欲昏，不尽别时语。

【贫家吟】

风雪下茅檐，出门无去所。

凄凄儿女啼，日晡犹未煮。

【访友】

访友入南山，扣门不闻语。

欲数青琅玕，错错知几许。

【偶成二首】

江头春水生，江上春水长。

十日不出门，鱼苗大如掌。

科头不出门，岁月已忘记。

燕衔花片来，知是春归去。

【从军行】

朔风吹雪遍南州，未见寒衣到北陬。

却忆当年别家语，谁知头白未封侯。

【宫词】

暖风吹雨点宫衣，又见桃花满树飞。

忆昨未央春睡里，桑园蚕屋梦家归。

【春日睡起次嘉则】

深巷无人静掩扉，桃花香暖午风微。

小窗睡起支颐坐，闲看营巢燕子飞。


有瞽

一章十三句


首节讲：此始作乐而合乎祖之诗也。言我周当治定功成之后，为崇德尚功之乐，而奏之于祖也，所以告成也。





有瞽有瞽，在周之庭。

瞽，是乐官无目者。庭，是祖庙之庭。是故有瞽有瞽，司乐之官也，则在周庭之上，奏象成之乐，以合格乎祖考之神矣。

二节讲：以所作之乐言之。





设业设虡，崇牙树羽。

设业于栒上，设虡于栒端，悬钟磬者有是也。画崇牙于栒业，树采羽以为仪式，业虡皆有文也。





应田县鼓，鞉磬柷圉。

小鼓之应，大鼓之田，而皆县之业虡之上，则夏、商之制变矣。柄摇有鞉，垂击有磬，而并列起乐止乐之柷圉，则始终之节具矣。





既备乃奏，箫管备举。

凡既备矣，于是三瞽之官从而奏之矣。然不惟有鞉磬也，而又有编小竹管之箫，亦备举焉；不惟有柷圉也，而又有并两而吹之管，亦备举焉。乐之陈也，极器饰之备；乐之奏也，合小大之全矣。

末节讲：夫乐既备，奏而其声之和何如哉？





喤喤厥声，肃雍和鸣，先祖是听。

但见其声也，八风从律而不奸，五音成文而不乱，盖喤喤乎其和矣。然使一于肃而无雍以济之，则伤于拘迫非和也；今则皦如之中有纯如者存，肃而未尝不雍也。使一于雍而无肃以济之，则失于溷乱非和也；今则纯如之中有皦如者存，雍而未尝不肃也。其喤喤之和鸣，有如此者矣。是以先祖之神徂落，虽云久也，然此和声所感，皆听之于冥冥之中，而无有怨恫者矣。





我客戾止，永观厥成。

我客，二王之后。成，是乐之终。我客之心，兴衰虽在念也，然此和声所融，皆永观其成，而无有厌怠者矣。其乐之感乎神人有如此，诚有极情文之备，而为一代尽美之乐矣乎。






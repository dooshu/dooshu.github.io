○宣进天竺僧二十韵诗表

臣某伏睹西天三满多到阙朝对者。伏以北通玉塞，西渡金河，路出重关，程逾万里。班定远之经历，才及乌孙；张博望之访寻，过青海。或蛇州魅碛，人迹莫穷；或飞雪流沙，马蹄难至。由是声教或异，职贡少修。昆峤白环，首标瑞典，钟山火玉，显谓祥珍。况身毒居葱岭之阴，于阗隔雪峰之外，天竺辽，跋涉辛勤，慕中华亿兆之尊，向大蜀圣明之主，专申朝觐，实美简编。

伏惟陛下纵圣体乾，膺图启运，德逾羲顼，仁冠尧汤，修文德而御要荒，耀武功而安寰海。故得四夷率服，万知归，南通交趾之乡，北聚穹庐之俗，献琛奉贽，无旷岁时。窃惟听政之馀，每降自天之泽，兴宏道释，劝奖崇修。宝刹精严，道功焕丽，一心齐致，二教俱荣。紫霞洞之仙客效祥，天竺国之胡僧入贡，咸归睿感，共福皇图，率土臣僚，同深蹈。臣某芝田末学，蓬岫孤踪，获奉天慈，俯宣明命，谨课颂圣德七言诗二十韵一首陈进。冒黩宸严，无任兢惧战越之至。


◎孔生

有孔生某者，在黔中为梨园子弟。时周石藩馆于太守赵芦州幕中，值署中演剧，见之。骇其姓，因诘之，据言祖籍山东，其先代官都阃，没于黔，遂家焉。门庭渐落，因岁歉鬻身价青蚨一千四百文，今十四岁矣。耻隶是役，欲脱无缘。言次，涕泪随之，并求教之以字。石藩怜之，惟念广文冷宦，欲从孽海航人，大不容易。姑叩其赎身之数，则非百金不可。乃述其事于县尉陈君复庐，陈亦心动，许以五十金赎之，班长不可，急挟之遁于滇中。适昆明太守见而异之，并得其颠末，慨然曰："百金，易事耳。"呼班长，立致之。班长又欲倍其值，太守怒白于大府，迫之以刑，乃得赎。制府伯公以属通海令使课之，盖其山东同乡也。有明经张君者，自荐不取修脯，而自为之师。期年，即读竟四子全书，并朱注悉熟。又三年，旋黔，从蒲孝廉学为文，亟谒石藩，执弟子礼。石藩又为违于遵义令张君岱庵，张月给三金以资薪俸，复陈其前状于胡梁园学使（枚），遂入泮。制府伯公喜甚，俄之千金，为购薄产。癸酉已登拔萃科矣。石藩曾记其事。或曰是不可记，恐为孔生玷。石藩曰："渠始十二三，如赤子入井，少长即耻求去，其志气已足千古。记之所以哀其志而幸其遇也，何玷之有？"予曰："此生以克自振拔，不辱其宗，正宜急述之以为人劝。而诸君子所以扶植之者，其功尤不可掩。今石藩家门鼎盛而张明经蒲孝廉者皆已成进士，不必言果报，而果报在其中矣。"


读王元倬孝亷南陔诗

秣陵宾客地文酒相驱驰森然豁双眼突见南陔诗君亲结根蒂毛郑滋风徽一唱复累叹朱弦有余悲名德重徵士贤书举明时公车数垂翅天步中改移衰白念有母誓言守茅茨廿年不复出长卧锺山陲怨诽衷小雅哀歌读楚辞百家恣采撷真气浩淋漓石城耆旧尽岿然一老遗扶杖肯出见古道欣在兹李郭存楷模黄绮看须眉自惭出岫云仍受长风吹大道日芜塞孤鸣来衆訾逝将倒我箧剖质开心脾临发申短章岁晏重相期


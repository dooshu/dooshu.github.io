为郑瑚山舍人挽其先公宝水参宪

昔游金陵逢舍人论诗共醉青溪春舍人参画亲王幕侧闻世胄本名臣今年为我述厥考卓荦淹通称国宝早上公车困礼闱词林待诏声名好一朝荐起腾铨曹亭亭玉树清风高戒絶苞苴却私谒千金掷去等秋毫是时国步正艰难不惜朝廷止惜官王章封事日慨慷贾生痛哭徒辛酸东南烽燧忽如雾转眼参藩国事去王臣纵有荷戈心宪使已无驻节处瘴雨腥风密箐中依栖不避熊罴宫解组洁身从间道着书满屋成老翁圣世沈沦三十载耆旧弓旌或可待终南捷径羞投足石田农圃终沧海於乎丈夫不幸真可怜吞声抱志谁与传古来义士亦如此举头往往号苍天犹喜老蛟旧窟风雷纒二龙跃出争蜿蜒


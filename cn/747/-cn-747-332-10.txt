○请车驾还京奏

臣闻雍州之地，古称天府，右控陇蜀，左扼崤函，前有终南、太华之阴，後有清渭、浊河之固。神明之奥，王者所都。地方数千里，带甲十馀万，兵强士勇，雄视八方，有利则出攻，无利则入守。此用武之国，非诸夏所同，秦汉因之，卒成帝业。其後或处之而泰，去之而亡，前史所书，不唯一姓。及隋氏季末，炀帝南迁，河洛邱墟，兵戈乱起。高祖倡义，亦先入关，惟能翦灭奸雄，底定区宇。以至於太宗、高宗之盛，中宗、元宗之明，多在秦川，鲜居东洛。间者羯胡构乱，九服分崩，河北、河南，尽从逆命。然而先帝仗朔方之众，庆绪奔亡；陛下藉西土之师，朝义就戮。岂唯天道助顺，抑亦地形使然，此陛下所知，非臣饰说。近因吐蕃凌逼，銮驾东巡。盖以六军之兵，素非精练，皆市肆屠沽之人，务挂虚名，苟避征赋，及驱以就战，百无一堪。亦有潜输货财，因以求免，又中官掩蔽，庶政多荒。遂令陛下振荡不安，退居陕服，斯盖关於委任失所，岂可谓秦地非良者哉？今道路云云，不知信否？咸谓陛下已有成命，将幸洛都。臣熟思其端，未见其利。夫以东周之地，久陷贼中，宫室焚烧，十不存一。百曹荒废，曾无尺椽，中间畿内，不满千户。井邑榛棘，豺狼所嗥，既乏军储，又鲜人力。东至郑汴，达於徐方，北自覃怀，经於相土，人烟断绝，千里萧条，将何以奉万乘之牲饩、供百官之次舍？矧其土地狭厄，才数百里间，东有成皋，南有二室，险不足恃，适为战场。陛下奈何弃久安之势，从至危之策；忽社稷之计，生天下之心？臣虽至愚，窃为陛下不取。且圣旨所虑，岂不以京畿新遭剽掠，田野空虚，恐粮食不充，国用有阙？以臣所见，深谓不然。昔卫文公小国之君、诸侯之主耳，遭懿公为狄所灭，始庐於曹，衣大布之衣，冠大帛之冠，元年革车三十乘，季年三百乘，卒能恢复旧业，享无疆之休。况明明天子，躬俭节用，苟能黜素餐之吏，去冗食之官，抑竖刁、易牙之权，任蘧瑗、史酋之直，薄征弛力，恤隐迨鳏，委诸相以简贤任能，付老臣以练兵御侮，则黎元自理，寇盗自平，中兴之功，旬月可冀，卜年之期，永无极矣！愿时迈顺动，回銮上都，再造邦家，惟新庶政，奉宗庙以修荐享，谒陵寝以崇孝思。臣虽陨越，死无所恨。


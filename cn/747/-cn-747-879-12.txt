○杜昌业江州制

敕：十连之帅，百城之长，藩屏王室，其揆一也。随时省置，何常之有焉。朕祗荷庆基，懋循古训，迭用旧德，以颁诏条。交修予违，践更尔位。肆因大庆，式举朝章。金紫光禄大夫上柱国京兆县开国子食邑五百户杜昌业，始以明敏肃恭，服劳近密。出纳惟允，固慎无违。先帝用能，委之邦政。明九伐以恢正略，坚一心以迪大猷。六事允谐，时乃之用。将图尔效，且尽其才。朕以中流之寄，九江为重。控五岭之冲要，镇百蛮之驿骚。属予相臣，入总枢务。惟尔公望，克嗣其勋。是用辍夏官之崇，膺外台之职。尚虚使节，以便理戎。其往慎乃终，遵我成宪。简易以申令，恩信以即师。惟惠惟忠，无忝朕命。依前检校太保兼御史大夫使持节江州诸军事江州刺史本州团练观察使，散官勋如故。


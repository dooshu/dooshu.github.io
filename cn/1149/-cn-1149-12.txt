卷十二

钦定四库全书

续後汉书卷十二　　　　　元　郝经　撰

列传第九

汉臣

荀爽　黄琬　杨彪

谨案荀爽传阙

黄琬字子琰江夏安陆人也少失父早而辨慧祖父琼初为魏郡太守建和元年正月日食京师不见而琼以状闻诏问所食多少琼思其对而未知所况琬年七岁在傍曰何不言日食之余如月之初琼大惊即以其言应诏而深奇爱之後琼为司徒转太尉【原注後汉书琼字世英魏郡太守香之子也公车徵拜议郎稍迁尚书仆射顺帝时累上疏言得失蹇蹇有大臣风迁尚书令元嘉元年拜司空永兴元年迁司徒转太尉桓帝以琼有师傅之恩不阿梁氏乃封邟乡侯延熹七年薨】琬以公孙拜童子郎辞病不就知名京师时司空盛允有疾琼遣琬候问会江夏土蛮贼事副府【原注後汉书注副本诣公府也】允发书事毕微戏琬曰江夏大邦而蛮多士少琬奉手对曰蛮夷猾夏责在司空因拂衣辞去允甚奇之稍迁五官中郎将时陈蕃为光禄勲深相敬待数与议事旧制光禄举三署郎以高功久次才德尤异者为茂才四行【原注後汉书注久次久居官次也】时权富子弟多以人事得举而贫约守志者以穷退见遗京师为之謡曰欲得不能【原注乃来反】光禄茂才於是蕃琬同心显用志士平原刘醇河东朱山蜀郡殷参等并以才行蒙举蕃琬遂为权富郎所见中伤事下御史丞王畅侍御史刁韪韪畅素重蕃琬不举其事而左右复?以朋党畅坐左转议郎而免蕃官琬韪俱禁锢【原注范晔论曰古者诸侯岁贡士进贤受上赏非贤贬爵土升之司马辨论其才论定然後官之任官然後禄之故王者得其人进士劝其行经邦弘务所由久矣汉初诏举贤良方正州郡察孝亷秀才斯亦贡士之方也中兴以後复增敦朴有道贤能直言独行高节质直清白敦厚之属荣路既广觖望难裁自是窃名伪服浸以流竞权门贵仕请谒繁兴自左雄任事限年试才虽颇有不密固亦因识时宜而黄琼胡广张衡崔援之徒泥滞旧方互相诡駮循名者屈其短筭实者挺其効故雄在尚书天下不敢妄选十余年间称为得人斯亦効实之徵乎顺帝始以童弱反政而号令自出知能任使故士得用情天下喁喁仰其风采遂乃备玄纁玉帛以聘南阳樊英天子降寝殿设坛席尚书奉引延问失得急登贤之举虚降己之礼於是处士鄙生忘其拘儒拂巾衽褐以企旌车之招矣至乃英能承风俊乂咸事若李固周举之渊谟弘深左雄黄琼之政事贞固桓焉杨厚以儒学进崔瑗马融以文章显吴佑苏章种暠栾巴牧民之良干龎参虞诩将帅之宏?王龚张皓虚心以推士张纲杜乔直道以纠违郎顗隂阳详密张衡机术特妙东京之士於兹盛焉向使庙堂纳其高谋疆场宣其智力帷幄容其謇辞举厝禀其成式则武宣之轨岂其远而诗云靡不有初鲜克有终可为恨哉及孝桓之时硕德继兴陈蕃杨秉处称贤宰皇甫张段出号名将王畅李膺弥缝衮阙朱穆刘陶献替匡时郭有道奬鍳人伦陈仲弓弘道下邑其余宏儒远智高心洁行激扬风流者不可胜言而斯道莫振文武陵坠在朝者以正议婴戮谢事者以党锢致灾往车虽折而来轸方遒所以倾而未颠决而未溃岂非仁人君子心力之为乎呜呼】韪字子荣彭城人後陈蕃被徵而言事者多讼韪复拜议郎迁尚书在朝有鲠直节出为鲁东海二郡相性抗厉有明畧所在称神常以法度自整家人莫见惰容焉琬被废弃几二十年光和末太尉杨赐上书荐琬有拨乱之材由是徵拜议郎擢为青州刺史迁侍中中平初为右扶风徵将作大匠少府太仆又为豫州牧时寇贼陆梁州境雕残琬讨平之威声大震政绩为天下表封关内侯及董卓专政以琬名臣徵为司徒迁太尉更封阳泉乡侯卓议迁都长安琬与司徒杨彪同谏不从琬退而駮议之曰昔周公营洛邑以宁姬光武卜东都以隆汉【谨案後汉书作下东都误】天之所啓神之所安大业既定岂宜妄有迁动以亏四海之望时人惧卓暴怒琬必及害固谏之琬对曰昔白公作乱於楚屈庐冒刃而前【原注新序白公胜杀楚惠王王出亡令尹司马皆死胜拔剑而属之於屈庐曰子与我将舍子不与我将杀子屈庐曰诗有之曰恺悌君子求福不回今子杀子叔父而求福於庐也可乎且吾闻之知名之士见利不动临死则死是谓人臣之礼故上知天命下知臣道其可劫乎子胡不推之白公胜乃入其剑焉】崔杼弑君於齐晏婴不惧其盟【原注左氏传崔杼弑庄公立景公而相之庆封为左相盟国人於大宫曰所不与崔庆者晏子仰天叹曰婴所不惟忠于君利社稷者是与有如上帝乃?】吾虽不德诚慕古人之节琬竟坐免卓犹敬其名德旧族不敢害与杨彪同拜光禄大夫及徙西都转司隶校尉与司徒王允同谋诛卓及卓将李傕郭泛攻破长安遂收琬下狱死时年五十二

议曰爽以一龙独出儒学行义昭焉与郭泰陈寔相高若知不可为终于不屈则轶太丘之右矣不能遁卓逆命而自凂焉??黄髪泚颡睨目遽登三事公衮之丽不若柴车之泽也就能图卓以振国命则亦枉寻直尺矣议者谓荀公急急自励濡迹以匡时迹既濡矣时其可匡哉委身其门而欲图之仁者不为不知其时侥幸而出智者不为力不能拒强勉从之勇者不为逹德皆违爽失正矣此反经合道为权之说所以误天下後世也黄琬以识量登朝嶷然鼎辅克壮其猷诛除元恶以死报国不负汉矣

杨彪弘农华隂人高祖功臣赤泉侯喜之後也太尉震生秉秉生赐皆以儒学为三公德望重天下彪司空赐之子也曹丕簒代欲以彪为太尉彪辞曰尝为汉朝三公值世衰乱不能立尺寸之益若复为魏臣於国之选亦不为荣也丕乃止及公卿朝朔旦引彪待以客礼赐延年杖冯几使着布单衣皮弁以见拜光禄大夫秩中二千石朝见位次三公又令门施行马置吏卒以优崇之年八十四而薨【谨案杨彪传见後汉书其议迁都及为曹操所囚皆传中大事此皆不载疑为修大典者所节録】

议曰杨氏世济忠贞累叶公辅大臣钜室朝廷倚赖不幸主幼时屯颠沛流离间关险阻跋涉勤劳可谓共矣天子已入操手大事已去不能闲居卫国犹以元老自处一旦几为操所杀而竟杀其子折辱之余腼面偷生褫汉三公而受丕伪爵贤大夫也欠汉家一死耳赞曰钜臣宗儒四杨八荀黄髪两翁终以失身琬克徇义不愧于天珪璋无玷死生两全








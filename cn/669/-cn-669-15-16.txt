121　孝子事親終言喪祭之終


「孝子之事親終矣」，此言喪祭之終，而孝子之心，昊天罔極，未爲孝之終也。曾子戰兢知免，而易簀得正，猶在其後，信乎終之之難也。

【元圻案】樓攻媿季公古文孝經指解後序曰：「孝子之事親終矣，止爲喪祭之終，猶未爲孝之終也。若所謂孝之終，與孝無終始之終，蓋謂立身行道，死而後已者也。故雖曾子既啓手足，以其能全而歸之，自以謂知免矣，而易簀一節，猶在其後。蓋大夫之簀，猶非其正也。嗚呼，聖人之言，可謂深切，而能有終者，亦豈易易乎！」





困學紀聞注卷八



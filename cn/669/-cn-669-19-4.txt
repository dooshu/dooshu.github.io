4　黄帝書謂水浮天而載地　佛道書論風水虚空


黄帝書曰：「天在地外，水在天外，水浮天而載地。」案：葛洪釋「渾天」，亦引此三句。又曰：「地在太虚之中〔一〕，大氣舉之。」皆見晉書天文志上。道書謂「風澤洞虚，金剛乘天」，佛書謂「地輪依水輪，水輪依風輪，風輪依虚空，虚空無所依」。「風澤洞虚」者，風爲風輪，所爲大氣舉之也〔二〕。澤爲水輪，所謂浮天載地也。「金剛乘天」者，道家謂之「剛風」，岐伯謂之「大氣」，葛稚川名洪。云「自地而上四千里，之外，其氣剛勁」者是也。案：抱朴子：「去地四千里，風力猛壯，有剛風世界。」張湛解列子湯問曰：「太虚無窮，天地有限。」朱文公曰：「天之形雖包於地之外，而其氣常行乎地之中。」則「風輪依虚空」可見矣。

【元圻案】魏鶴山師友雅言：「黄帝書云：『地在太虚之中，大氣舉之。』又云：『天在地外，水在天外，表裏皆水，兩儀運轉，乘氣而浮，載水而行。』又云：『地乘氣載水，氣無涯，水亦無涯。水亦氣也。』二程因康節論及六合之外〔三〕，以爲惟聞之周茂叔者，恐是此。」〇文苑英華八百六十四，顧況廣陵白沙大雲寺碑曰：「地輪依水，水輪依火，火輪依風，風輪依虚空，虚空無所依，佛體也。變佛體爲金色界，地輪是也。金色界中有香水海，水輪是也。香水海中有光明藏，火輪是也。復有寶林，香花瀰漫，周遍佛土，風輪是也。」〇四庫全書總目道家類：「抱朴子内外篇八卷，晉葛洪撰。抱朴子者，洪所自號，因以名書。内篇論神仙吐納、符籙尅治之術，外篇則論時政得失、人事臧否。」

〔一〕「在」，原脱，據元刊本、清嘉慶本補。

〔二〕「爲」，元刊本、清嘉慶本作「謂」。

〔三〕「因」，原作「與」，據四庫本鶴山集卷一〇八師友雅言上改。






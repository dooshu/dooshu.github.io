◇漏刻铭

玉衡称物，金壶博施；司南司火，未符兹义。帝曰钦哉，纳隍斯譬。实惟简在，穷神体智。宫槐晚合，月桂宵晖；清台莫爽，解谷胥依。七分六日，五祀三微。事齐幽赞，乃会通几。碧海有干，绛川犹竭。飞流五色，涓涓靡绝。龙首傍注，仙衣俯裂。箭不停晷，声无暂辍。用天之贞，分地之平。如弦斯直，如渭斯清。（《艺文类聚》六十八）


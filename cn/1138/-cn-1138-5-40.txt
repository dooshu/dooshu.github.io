严太夫人挽诗

西掖陈情日，南陔乐未央。
公卿亲捧杖，厨俊尽升堂。
世羡鸣珂里，人传司隶章。
文孙方凤览，遏末复鹰扬。
石窌飞宸翰，金函礼法王。
含饴春正永，湘筥晚逾庄。
忽罢青精馔，言归白鹤乡。
板舆悬近圃，翟茀委空床。
孺子哀庾衮，邦人哭敬姜。
巷舂从此绝，秋社倍堪伤。
谬忝通家好，来依子舍傍。
无劳磨镜具，一为设椒浆。
彤管垂千载，徽音未可忘。


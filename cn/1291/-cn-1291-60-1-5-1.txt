【善哉行】

〖《诗纪》云。此篇《宋书》乐志亦作古辞。或以此为子建诗。按子建拟善哉行为日苦短云当来日大难。则此非子建作矣。〗

来日大难。口燥唇乾。今日相乐。皆当喜欢。经历名山。芝草翩翩。仙人王乔。奉药一丸。自惜袖短。内手知寒。惭无灵辙。以报赵宣。月没参横。北斗阑干。亲交在门。饥不及餐。欢日尚少。戚日苦多。何以忘忧。弹筝酒歌。淮南八公。要道不烦。参驾六龙。游戏云端。

（六解乐府云。右一曲魏晋乐所奏。〇《宋书》乐志。《乐府诗集》三十六。广《文选》十二。《诗纪》六。《类聚》四十一作魏陈思王曹植。引乾、欢、翩、丸、寒、宣、干、餐八韵。《初学记》十八引干、飧二韵。《御览》四百十引干、餐二韵。吴棫韵补二作曹植。引宣、干二韵。又翩、丸二韵。）


○日月如合璧赋（以“应候不差，如璧之合”为韵）

国家纂宏天统，绍启王迹。猎英华於百代，漱芳润於六籍。於是阐睿历於畴人，镜元象之冰释，察运行之盈缩，见分度之损益。五星同舍，状自叶於连珠；两曜集晨，候不愆於合璧。是知阴阳卷舒，日月居诸。时会而乍离乍合，顺行而匪疾匪徐。徵於颛顼之法，考以轩辕之书。百灵以之肃若，四海由其晏如。

推上元之岁，时和气茂；惟南至之辰，日月来就。望乌兔之交集，瞻斗牛而既觏。璧惟圆制，象其圆正之形；玉以贞称，表此贞明之候。可以袭承天意，可以敬授人时。观台之瑞斯验，冯相之言不欺。方见仲尼无得而逾矣，乃知游夏何足以当之？临楚山岂和氏而能识？入秦野非相如之见持。

且夫日者尊而有常，月者谦而不杂，每有德而昭感，必效灵而允答。分则列照於三无，聚则和光於六合。徒观夫炳焕可嘉，毫靡差，珥作如虹之气，波为旁达之华。映彼仙娥，有似夫佩而比德；吐兹王字，更疑乎瑜不掩瑕。然则天垂象兮至明，历为功兮可久。重之斯实理本，轻之则为乱首。是以尧之分命，典诰高其能然；鲁也失官，春秋贬其诚不。吾君之所惩劝，将永代而遵守。顾惟愚懵，窃睹嘉应。钩深索隐，虽无瞽史之才；颂德歌功，敢借诗人之兴。

权无二

无二，高宗朝太常博士，历太子文学。


○天坛王屋山圣迹序

国家保安宗社，金籍文，设罗天之醮，投金龙玉简於天下名山洞府。谨按《道藏·龟山白玉上经》，具列所在去处。十大洞天内一王屋山，清虚小有之洞，周回万里，在洛京西北王屋县，仙人王真人治之。《传》曰：黄帝於元年正月甲子，列席於王屋山，清斋三日，登山至顶。於琼林台祷上帝破蚩尤，遂敕王母降於天坛。母既降，黄帝亲供侍焉。王母乃召东海青童君，召九天元女，授与破蚩尤之策。黄帝依命，杀蚩尤於冀，天下乃无不克，海内安然。王母遣西方白虎之神，赐黄帝元羽之衣，乃命帝会於孤竹之野。帝钦命斋戒，严驾而行。既至孤竹，见空中千乘万骑，或有丫髻青衣童子数百人，或五彩羽服，或乘飞龙，或乘飞虎，或乘鸾鹤，或执珠幢锦伞霓旌绛节，或持如意九曲几，及前後歌舞妓乐，不可名状。

俄见宝车一乘，驾五色斑龙九头，上有羽盖九重。中有仙女一人，衣黄裳，戴金冠，隐隐而至。左右侍从有仙童一人，谓帝曰：“此西王母也。”帝接至。母令仙童二人命帝坐，贺帝曰：“圣躬安，天下宁矣。久即戎事，得无劳乎？”帝谢曰：“赖上帝厚恩、圣母谕教，得宁天下，岂敢称功乎？”母乃命饮，筵上花果樽，器皿光赫，大小各异，而不能辩其一焉。复遣仙女宋妙英歌《万年长生》之曲。歌罢，母赐帝茹芝数枚，食之不饥不渴。又赐修真七昧之书。授讫，母冲天而去。

後三载，於八月一日，母遣西方白虎之神为使，命黄帝时在大隗山受母命。帝即斋戒至洛阳，帝自白波涉渡，至王屋，清斋三日，登山，即八月十五日，至顶上祝香祷焉。俄而西方天香馥郁，自天而下，遍闻山谷。青鸟先至。帝曰：“阿母降矣！”俄而见空中千乘万骑，一如孤竹之仪。既降天坛，帝列席下，见仙众羽服冠简，环佩履舄。帝乃频顾之。母曰：“帝何为哉？”帝曰：“恐左右不谨。”母曰：“帝何不实耶？”帝乃实对。母曰：“天上之服，非人间之有。此衣非朝礼星辰国王父母，不可服焉。”帝曰：“朕南面承尊，不敢以羽衣赐人臣。”母曰：“善”。羽衣不拜帝王者，自此始也。帝欲设食，母止之，谓帝曰：“吾之仙众，不饥不渴，岂欲造人间之馔乎？”王母戒帝曰：“设欲供养神仙上界星辰日月，但择吉日，筑坛场，设净席，布香灯花果而已。如无，用清水药苗代之，馀皆不可。”言毕，王母赐帝碧霞之浆，赤精之果讫，王母冲天而去。

自此每年八月十五日，四方善士集於此山。此日亦系清虚宫中考校功行仙籍於此山也。又《真诰》云：元元帝时命四海龙神所修天下十大洞天，用疆鼓之石，重重相叠，於此尚存焉。又上方院者，即上访院也。昔轩辕黄帝访寻四山，故曰“上访院”後司马承祯改作“上方院”焉。唐睿宗皇帝时，玉真公主於金仙观修道，今即灵都观是也。帝幸真元、金仙二观，与西京相对，出元武门，渡大河至东章村，为之曰“东章驿”。敕东济源县、南河清县、西邵源县、北阳城县四县界分巡护金仙、真元二观。王屋山自轩辕黄帝後，至晋南岳魏夫人，上帝迁号，敕小有洞主王子登下教魏华，存於小有清虚宫中，四十七真受学道毕，南岳灵官仙众，自清虚宫迎夫人赴南岳衡山司命之任矣。盖天地不言，须凭集文籍，开示古传实迹，今录圣境。真元混沌未分，道气包含妙本，阴阳既判，真形出见。元经著为图经，俾来者知所自云。








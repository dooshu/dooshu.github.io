黄岩叟


岩叟，四明人。绍兴三十年（1160）进士。按岩叟似非名，葛天民无怀小集中有上巳呈黄岩叟诗，绍兴三十年进士之黄岩叟，疑或是另一人。

望海潮

梅天雨歇，柳堤风定，江浮画纵横。瀛女弄箫，冯夷伐鼓，云间凤咽鼍鸣。波面走长鲸。卷怒涛来往，搅碎沧溟。两岸游人笑语，罗绮间簪缨。

灵均逝魄无凭。但湘沅一水，到底澄清。菰黍万家，丝桐五彩，年年吊古深情。锦帜片霞明。使操舟妙手，翻动心旌。向晚鱼龙戏罢，千里浪花平。








陈东


东字少阳，丹阳（今江苏省镇江）人。元祐元年（1086）生。以贡入太学。钦宗立，上书请诛蔡京城，复率诸生伏阙上书，从者数万。赐迪功郎、同进士出身、补太学录，不受。建炎初，请用李纲，罢黄潜善、汪伯彦，被斩于市。有少阳集。

秦刷子

谁斫碧琅玕，影撼半庭风月。尚有岁寒心在，留得数根华髮。

龙孙受戏碧波涛，喜动清风发。到得浪花深处，□一瓯香雪。

西江月

风动一轩花竹，琅玕青锦薰笼。怜才自是宋墙东。更识琴心挑弄。

暮雨乍收寒浅，朝云又起春浓。冰肌玉骨信俱融。不比巫山闲梦。

蓦山溪

元夕

半生羁旅，几度经元夜。长是竞虚名，把良宵、等闲弃舍。去年元夜，道得□身闲，依旧是，客长安，寂寞孤眠者。

今年元夜。也则非乡社。却有人□约，携手□、灯前月下。那知风雨，此事又参差，成怨恨，独凄惶，清泪潸然洒。

西江月

七夕

我笑牛郎织女，一年一度相逢。欢情尽逐晓云空。愁损舞鸾歌凤。

牛女而今笑我，七年独卧西风。西风还解过江东。为报佳期入梦。








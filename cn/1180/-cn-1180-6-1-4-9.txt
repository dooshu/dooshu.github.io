乞宥言官疏


伏蒙发下镇抚司打问御史刘台一本。该文书官邱得用口传圣旨：“刘台这厮，谗言乱政，着打一百，充军。拟票来行。钦此。”臣谨钦遵，与同官二臣商榷拟票间。

窃伏自惟古之圣贤所最恶者，谗言乱政之人。大舜曰：“朕疾谗说殄行，震惊朕师。”“若不在时，侯以明之，挞以记之。”《大学》曰：“惟仁人放流之，屏诸四夷，不与同中国。”良以谗说之人以是为非，以非为是，其意不过欲诬害良善，以泄其怨愤狠毒之私，而其害乃至于覆人国家。故虽以帝舜之仁，孔子之圣，犹畏而恶之如此。今皇上之痛恶刘台，欲加重处，是即大舜之疾顽谗，孔子之所谓惟仁人能恶人者也。臣又何敢引嫌自避，不为皇上除谗去恶，以定国是？

顾臣思之，台，言官也。前日御史傅应祯虚捏旨意，诬损圣德，皇上欲廷杖之，臣窃以皇上一向虚己受谏，今一旦众辱此人，将使居言路者畏惧自保，而不敢正言。故再三为之恳乞。荷蒙圣慈俯从，曲赐宽宥，免其箠杖，天下莫不称仁焉。今台之谗狠乱国，其罪固不减于应祯。然所诬诋者臣也，比之君父，则相悬矣。前应祯诬讪皇上，臣以言官之故，犹为乞免。今台诬害臣，臣以被害之故，即欲尽法。是臣以所恶于下者事上，而爱君父不如爱己身，臣不敢也。

又臣观台疏中，尚有垂白父母在家，臣实恻然怜之。夫彼之背本反噬，忍为不义，固自忘其父母；度彼父母之心，岂不念其子耶！箠楚之下，死生难料。万一被创而死，以忧及其父母，或致并殒，则于皇上如天之仁，或亦有所歉焉。而臣之心，又大有不能自安者矣。

伏望圣慈俯鉴臣愚，免其廷杖谪戍重罪，薄加退斥，以警顽谗。则皇上不行浸润之哲，与赦过宥罪之仁，并行而不悖矣。臣非敢违旨市恩，以沽流俗之誉，盖亦事理合当如此。伏惟圣明垂允焉。

（万历四年二月初七日奉圣旨：这等谗狠奸人，卿还申救他，可谓忠慈之至。姑准从宽。该衙门知道。）






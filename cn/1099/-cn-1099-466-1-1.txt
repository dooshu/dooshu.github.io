○覆議召新番中馬 【 代　番馬】

為申議茶馬事宜、以正國體、以明官守事、近接邸報、見南京湖廣道御史陳堂、參劾兵部尚書王崇古衰遲驕躁、不堪本兵、及稱遼東巡撫張學顏疏、終若為將來求和戎之利而言、又謂前據守巡洮岷等道呈稱外夷生番虜去人口質當、告要每歲納馬三十匹、許其和好、謂守巡洮岷等道轉呈之心。即遼東將士覬倖之故智也。再乞勑下該部議覆、諭令各邊當事諸臣、各守本等職務、務以戰守為永圖、勿以和戎為得策等因、夫巡按御史之設、以稽察奸弊、糾正官邪為事、有言責而無官守、至于軍屯塩馬等差。專設一御史監臨者。則與巡按稍有不同。某奉命督理川陝茶法馬政。凡兵馬錢糧、戰守修築、邊情虜警、非某職業所関、一切付之不問至于招商報中。嚴禁私販點視孳牧。賞罰殿最。招撫番族。以茶易馬。皆某之職業。領有專敕。諸司不得干預故向日督撫諸臣。許于西海與虜暫開茶市。而先任巡茶御史傅某、極言其不可、部臣深以為然、　皇上明旨特從停罷、葢以為此巡茶御史之職業、其慮議必審、聞見必真故也、今羶藏族告投納馬。正某職業所在。某親按洮州。見其誠懇即欲許之。以為未奉上命。不敢自專。故具疏以聞葢舊時西寧洮河三處。各番中馬。皆有定額。其後叛服不常。強弱易勢。有昔為熟番今為生番者有昔中馬多今少者有昔中馬少今多者當事諸臣。生番可為熟番正當以中茶羈縻之此得一一執守故額也欲取盈馬數于新附之番。權宜亦准中納。國初中馬之番。給以金牌。今十不存其二三而新附者眾矣嘉靖二十八年、御史劉崙、請給各新附番族勘合管束部落、截然整齊勘合者所以補金牌之缺而領勘合諸番。其初納附時事情形狀。即若今日之氊藏族也。番夷種類時盛時□時分時合時叛時附其情形不同但自劉崙至今巳三十年。消長不一。而領勘合者。又不足憑矣某俟氊藏納馬奉有　俞旨之後。欲將中馬者。無論舊服新附。根究始末。亦如劉崙所請給以勘合。使如招中皆出朝廷而憲臣不得以自便投納必須勘合而諸番不得以私懇今雖納馬後。有二心者。得執勘合以責問之。輕則罰治。重則勦除。庶強番有所約束。而弱番昔領金牌。今衰微不振不能入中國納馬者。亦無怨言。上以尊國體。而於夷情亦順。下以明官守。而于行事亦便。此所以盡職業無負任使之意也。其招中事體。與互市事體。招中番族與北虜互市不同互市與宋人和戎亦不同不得一槩而言之光明正大。萬分不同。即古人和戎之說。未可竝日而談。則廟堂之上。所洞見者。不必贅言也。


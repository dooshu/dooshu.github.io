○和州刺史厅壁记

历阳，古扬州之邑。於天文直南斗魁下，在春秋实句吴之封，後为楚所取。秦并天下，以隶九江，而亦为九江治所。晋平吴，复隶淮南。至永兴初，自析为郡，益之以乌江。宋台建，目为南豫州，又益之以龙亢。梁之亡也，北齐图霸功，拥贞阳侯以归，王僧辩来迎，会於兹地，二国和协，故更名和州。陈、隋间无所革，国朝因隋。武德中，更龙亢为含山。初，开元诏书以口算、第郡县为三品，是为下州。元和中，复命有司参校之，遂进品第一。

桉见户万八千有奇，输缗钱十六万，岁贡纤二篚，吴牛苏二钧，糁覃九瓮，茅七千两。镇曰梁山，浸曰历湖，田艺四谷，豢全六扰。庐有旨酒，庖有腴鱼。神仙故事，在郊在薮。元元有台，彭铿有洞。名山曰鸡笼，名坞曰濡须。异有血阃，祥有沸井。城高而坚，亚父所营。州师五百，环峙於东。南濒江，划中流为水疆，揭旗树，十有六戍。自孙权距陈，出入六代，常为宿兵之地，多以材能人处之。本朝混一，号为善部。然用人差轻，非复曩时之比也。

始余以尚书郎得谴刺连山，今也由巴东来牧。考前二邦之籍与版图，才什五六，而地征三之。究其所从来，生植有本。女工尚完坚，一经一纬，无文章交错之奇；男夫尚垦辟，功若恋本，无即山近盐之逸。市无嗤眩，工无雕彤，无游人异物以迁其志。副征令者率非外求。凡百为一出於农桑故也。繇是而言，瘠天下者其在多巧乎！宝历元年六月二十一日，刺史中山刘某记。


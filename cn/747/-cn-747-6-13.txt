○讨高昌诏

明罚敕法，圣人垂惩恶之道；命将出军，王者成定乱之德。故三苗负固，虞帝所以兴师；鬼方不恭，殷宗所以薄伐。朕嗣膺景命，君临区夏，宏大道於四海，推至诚於万类。凭宗社之灵，藉股肱之力，亿兆获乂，尉候无虞。建木棘林，山经靡纪之域；幽都大夏，王会不书之君。莫不革面内款，屈膝请吏，袭冠带於魏阙，均征赋於华壤。而高昌曲文泰，犹为不轨，敢兴异图，事上无忠款之节，御下逞残忍之志。往经朝谒，备加恩礼，谿壑难满，曾无报效，禽兽为心，遽怀凶狡。诏命之严。禀承之诚既阙；王人之重，祗敬之礼亦亏。

自隋季道消，天下沦丧，衣冠之族。疆场之人，或寄命诸戎，或见拘寇手。及中州既定，皇风远肃，人怀首邱，途经彼境，皆被囚系，加之重役，忍苦遐外，控告无所。又伊吾之右，波斯以东，职贡不绝，商旅相继，琛尽遭其寇攘，道路由其壅塞。又西蕃突厥，战争已久，朕愍其乱离，志务安辑，乃立咥利始可汗兄弟，庶令克复旧土。文泰反道败德，幸灾好祸，间谍酋豪，交乱种落。遂使毡裘之长，亟动干戈；引弓之人，重罹涂炭。又焉耆之地，与之临接，文泰疾其尽节，轻肆凶威。城池有危亡之忧，士女婴劫掠之酷，加以虐用其众，毒被所部，赏罚无章，内外嗟怨。缮造宫室，劳役日新。修营舆辇，僣侈无度。法令深刻，赋敛烦重，举手动足，咸罹网罗。畜牧园果。悉有征税，众力已尽，人财已竭。饥寒总至，愤叹盈途，比屋连甍，不胜苛政。故老儿童，思霑王泽。

朕受命上元，为人父母：禁暴之道，无隔内外；纳隍之虑，切於寝兴。录其旧款，仍怀愍念，所以频遣使人，具申朝旨。勖以为善之规，示以自新之路，庶知感悟，无烦师旅。而昏迷遂性，荒怠不悛，贯盈之衅既稔，天亡之期已及。况复文武具僚，戎狄君长，请倳刃者相属，怀逐雀者比肩。宜顺夷夏之心，以申吊伐之典，讨凶渠之多罪，拯无辜之倒悬。今遣交河行军大总管吏部尚书侯君集、副总管兼右屯卫大将军薛万均、副总管左屯卫将军薛孤吴儿、行军总管武卫将军牛进达等，董率众军，宏宣庙略，乘驿进路，同会虏庭。莫不气夺风云，精贯日月，援桴怀愤，拔距争先。良将奋建瓴之威，锐卒效如貔之勇。冀马燕犀。犹迅雷之震击；云梯地道。若至神之变化。以此制敌，事等摧枯；以此屠城，易於反掌。然朕矜哀之心，有怀去杀；胜残之道，无忘好生。若文泰面缚军门，泥首请罪，特宏焚榇之泽，全其将尽之命。自馀臣庶，弃恶归诚，并加抚慰，令各安堵。示以顺逆之理，布兹宽大之德。如其同恶相济，敢拒王师，便尽大兵之势。以致上天之罚。明加晓谕，称朕意焉。


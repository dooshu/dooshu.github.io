○赐成王千里衣物敕

昼巡周卫，夜惊岩廊，既曰爪牙，实称心腹。左金吾卫大将军成王千里，声高沛献，德迈二南。以磐石之崇班，当执金之重寄。察奸无对，讨猾若神。固以威动千庐，勤宣五校。近者衙仗之内，辄有诈伪之人。曾不斯须，遽令擒获。能官之目，久已驰芳，称职之名，从兹著号。可赐衣一副，兼赐物一百段。


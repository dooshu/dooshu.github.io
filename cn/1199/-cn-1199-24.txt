古鏡記又見異聞集　　王度

隋汾陰侯生。天下奇士也。王度常以師禮事之。臨終。贈度以古鏡。曰持此則百邪遠人。度受面寶之。鏡橫徑八寸。鼻作騏驎蹲伏之象。遶鼻列四方龜龍鳳虎。依方陳布。四方外。又設八卦。卦外置十二辰位。而具畜焉。辰畜之外。又置二十四字。周遶輪郭。文體似隸。點畫無缺。而非字書所有也。侯生云。二十四氣之象形。承日照之。則背上文畫。墨入影內。纖毫無失。舉而扣之。淸音徐引。竟日方絕。嗟乎。此則非凡鏡所得同也。宜其見賞高賢。是稱靈物。侯生常云。昔者吾聞黃帝鑄十五鏡。其第一橫徑一尺五寸。法滿月之數也。以其相差各校一寸。此第八鏡也。雖歲祀攸遠。圖書寂寞。而高人所述。不可誣矣。昔楊氏納環。累代延慶。張公喪劍。其身亦終。今度遭世擾攘。居常鬱怏。王室如燬。生涯何地寶鏡復去。哀哉。今具其異跡。列之如後。庶千載之下。儻有得者。知其所由耳。大業七年五月。度自侍御史罷歸河東。適遇侯生。卒而得此鏡。至其年六月。度歸長安。至長樂坡。宿於主人程雄家。雄新受寄一婢。頗端麗。名曰鸚鵡。度旣稅駕。將整衣冠。引鏡自照。婢遙見。卽叩頭流血云。不敢住。度因召主人問其故。雄云。兩月前。有客攜此婢從東來。時婢病甚。客便寄留。云還日當取比不復來。不知其婢由也。度疑其精魅。引鏡逼之。便云乞命。卽變形。度卽掩鏡曰。汝先自敍。然後變形。當捨汝命。婢再拜自陳云。某是華山府君廟前。長松下千歲老狸。大行變惑。罪合至死。為府君捕逐。逃於河渭之間。為下邽陳思恭義女。蒙養甚厚。嫁與同鄕人柴華。鸚鵡與華。意不相愜。逃而東出韓城縣。為行人李無傲所執。無傲粗暴丈夫也。遂將鸚鵡遊行數歲。昨隨至此。忽爾見留。不意遭逢天鏡。隱形無路。度曰。汝本老狸。變形為人。豈不害人也。婢曰。變形事人。非有害也。但跳匿幻惑。神道所惡。自當至死耳。度曰。欲捨汝可乎。鸚鵡曰。辱公厚賜。豈敢忘德。然天鏡一照。不可逃形。但久為人形。羞復故體。願緘於匣。許盡醉而終。度曰。緘鏡於匣。汝不逃乎。鸚鵡笑曰。公適有美言。尙許相捨。緘鏡而走。豈不終恩。但天鏡一臨。竄跡無路。唯希數刻之命。以盡一生之歡耳。度為匣鏡。又為致酒。悉召雄家隣里與宴謔。婢頃大醉。奮衣起舞而歌曰。寶鏡寶鏡。哀哉予命。自我離形。於今幾姓。生雖可樂。死不必傷。何為眷戀。守此一方。歌訖再拜。化為老狸而死。一座驚歎。大業八年四月一日。太陽虧。度時在臺。直晝臥廳閣。覺日漸昏。諸史吿度以日蝕甚。整衣時。引鏡出。自覺鏡亦昏昧。無復光色。度以寶鏡之作。合於陰陽光景之妙。不然。豈合以太陽失曜。而寶鏡亦無光乎。恠歎未已。俄而光彩出。日亦漸明。比及日復。鏡亦精朗如故。自此之後。每日月薄蝕。鏡亦昏昧。其年八月十五日。友人薛俠者。獲一銅劍。長四尺。劍連於靶。靶盤龍鳳之狀。左文如火燄。右文如水波。光彩灼爍。非常物也。俠持過度曰。此劍俠常試之。每月十五日。天地淸朗置之暗室。自然有光。旁照數丈。俠持之有日月矣。明公好奇愛古。如饑如渴。願與君今夕一試。度喜甚。其夜果遇天地淸霽。密閉一室。無復脫隙。與俠同宿。度亦出寶鏡置於座側。俄而鏡上吐光。明照一室。相視如晝。劍橫其側。無復光彩。俠大驚曰。請內鏡於匣。度從其言。然後劍乃吐光。不過一二尺耳。俠撫劍歎曰。天下神物。亦有相伏之理也。是後每至月望。則出鏡於暗室。光常照數丈。若日影入室。則無光也。豈太陽太陰之耀。不可敵乎。其年冬。兼著作郞。奉詔撰周史。欲為蘇綽立傳。度家有奴曰豹生。年七十矣。本蘇氏部曲。頗涉史傳。略解屬文。見度傳草。因悲不自勝。度問其故。謂度曰。豹生常受蘇公厚遇。今見蘇公言驗。是以悲耳。郞君所有寶鏡。是蘇公友河南苗季子所遺蘇公者。蘇公愛之甚。蘇公臨亡之歲。戚戚不樂。常召苗生謂曰。自度死日不久。不知此鏡當入誰手。今欲以蓍筮一斷。先生幸觀之也。便顧豹生取蓍。蘇公自揲布卦。卦訖。蘇公曰。我死十餘年。我家當失此鏡。不知所在。然天地神物。動靜有徵。今河洛之間。往往有寶氣。與卦兆相合。鏡其往彼乎。季子曰。亦為人所得乎。蘇公又詳其卦云。先入侯家。復歸王氏。過此以往。莫知所之也。豹生言訖涕泣。度問蘇氏。果云舊有此鏡。蘇公薨後。亦失所在。如豹生之言。故度為蘇公傳。亦具言其事。於末篇論蘇公蓍筮絕倫。默而獨用。謂此也。大業九年正月朔旦有一胡僧。行乞而至。度家弟勣出見之。覺其神彩不俗。便邀入室。而為具食。坐語良久。胡僧謂勣曰。檀越家似有絕世寶鏡也。可得見耶。勣曰。法師何以得知之。僧曰。貧道受明錄秘術。頗識寶氣。檀越宅上。每日常有碧光。連日絳氣屬月。此寶鏡氣也。貧道見之兩年矣。今擇良日。故欲一觀。勣出之。僧跪捧欣躍。又謂勣曰。此鏡有數種靈相。皆當未見。但以金膏塗之。珠粉拭之。舉以照日。必影徹墻壁。僧又歎息曰。更作法試。應照見腑臟。所恨卒無藥耳。但以金煙薰之。玉水洗之。復以金膏珠粉如法拭之。藏之泥中。亦不晦矣。遂留金烟玉水等法。行之無不獲驗。而胡僧遂不復見。其年秋。度出兼芮城令。令廳前有一棗樹。圍可數丈。不知幾百年矣。前後令至。皆祠謁此樹。不則殃禍立及也。度以為妖由人興。淫祀宜絕。縣吏皆叩頭請度。度不得已為之一祀。然陰念此樹。當有精魅所托。人不能除。養成其勢。乃密懸此鏡於樹之間。其夜二鼓許。聞其廳前磊落有聲。若雷霆者。遂起視之。則風雨晦暝。纏繞此樹。電光晃耀。忽上忽下。至明。有一大蛇。紫鱗赤尾。綠頭白角。額上有王字。身被數創。死於樹下。度便收鏡。命吏出蛇。焚於縣門外。仍掘樹。樹心有一穴。於地漸大。有巨蛇蟠泊之跡。旣而實之。妖怪遂絕。其年冬。度以御史帶芮城令。持節河北道。開倉糧賑給陜東。時天下大饑。百姓疾病。滿陜之間。癘疫尤甚。有河北人張龍駒。為度下小吏。其家良賤數十口。一時遇疾。度憫之。 此鏡入其家。使龍駒持鏡夜照諸病者。見鏡。皆驚起云。見龍駒持一月來相照。光陰所及。如冰著體。冷徹腑臟。卽時熱定。至晚並愈。以為無害於鏡。而所濟衆。於是令密持此鏡。遍巡百姓。其夜鏡於匣中。泠然自鳴。聲甚徹遠。良久乃止。度心獨恠。明早。龍駒來謂度曰。龍駒昨忽夢一人。龍頭蛇身。朱冠紫服。謂龍駒我卽鏡精也。名曰紫珍。嘗有德於君家。故來相託。為我謝王公。百姓有罪。天與之疾。奈何使我反天救物。且病至後月。當漸愈。無為我苦。度感其靈性。因此誌之。至後月病果漸愈。如其言也。大業十年。度弟勣。自六合丞棄官歸。又將遍遊山水。以為長住之策。度止之曰。今天下向亂。盜賊充斥。欲安之乎。日吾與汝同氣。未常遠別。此行也。似將高蹈。昔尙子平遊五嶽。不知所知。汝若追踵前賢。吾所不堪也。便涕泣對勣。勣曰意已決矣。必不可留。兄今之達人。當無所不體。孔子曰。匹夫不可奪其志矣。人生百年。忽同過隙。得情則樂。失志則悲。安遂其欲。聖人之義也。度不得已。與之決別。勣曰。此別也。亦有所求。兄所寶鏡。非塵俗物也。勣將抗志雲路。棲蹤煙霞。欲兄以此為贈。度曰。吾何惜於汝也。卽以與之。勣得鏡遂行。不言所適。至大業十三年夏六月。始歸長安以鑪歸。謂度曰。此鏡眞寶物也。勣辭兄之後。先遊嵩山少室。陟石梁坐玉壇。屬日暮。遇一嵌巖。有一石堂。可容三五人。勣棲息止焉。月夜三更後。有兩人。一貌胡。鬚眉皓而瘦。稱山公。一面闊。白。鬚眉長黑而矬。稱毛生。謂勣曰。何人斯居也。勣曰。尋幽探穴訪奇者。二人坐與勣談文。往往有異義。出於言外。勣疑其精恠。引手潛後開匣取鏡。鏡光出。而二人失聲俯伏。矬者化為龜。胡者化為猿。懸鏡至曉。二身俱殞。龜身帶綠毛。猿身帶白毛。卽入箕山。渡穎水。歷太和。視玉井。井旁有池。水湛然綠色。問樵夫。曰。此靈湫耳。村閭每八節祭之。以祈福祐。若一祭有闕。卽池水出黑雲。大雹傷稼。白雨流樹。浸堤壞阜。勣引鏡照之。池水沸涌。有雷如震。忽爾池水騰出池中。不遺涓滴。可行二百餘步。水落於地有一魚。可長丈餘。粗髯大於臂。首紅額白。身作靑黃間色。無鱗有涎。龍形蛇角。觜尖。狀如鱘魚。動而有光。在於泥水。因而不能遠去。勣謂蛟也。失水而無能為耳。刃而為炙。甚膏有味。以充數朝口腹。遂出於宋汴。汴主人張琦家。有女子患入夜哀痛之聲。實不堪忍。勣問其故。病來已經年歲。白日卽安。夜常如此。勣停一宿。及聞女子聲。遂開鏡照之。痛者曰。戴冠郞被殺。其病者牀下有大雄雞死矣。乃是主人七八歲老雞也。遊江南。將渡黃陵揚子江。忽暗雲覆水。黑風波湧。舟子失容。慮有覆沒。勣攜鏡上舟。照江中數步明朗徹底。風雲四歛。波濤遠息。須臾之間。達濟天塹。躋躡山。趨芳嶺。或攀危頂。或入深洞。逢其羣鳥。環人而噪。數熊當路而蹲。以鏡揮之。熊鳥奔駭。是時利涉浙江。遇潮出海。濤聲振吼。數百里而聞。舟人曰。濤旣近。未可渡南。若不迴舟。吾輩必葬魚腹。勣出鏡照江。波不進。屹如雲立。四面江水豁開五十餘步。水漸淸淺。黿鼉散走。舉帆翩翩。直入南浦。然後却視。濤波洪湧。高數十丈。而至所渡之津也。遂登天台。周覽洞壑。夜行佩之山谷。去身百步。四面光徹。纖微皆見。林間宿鳥。驚而亂飛。還履會稽。逢異人張始鸞。授勣周髀九章。及明堂六甲之事。與陳永同歸。更遊豫章。見道士許藏秘。云是旌陽七代孫。有咒登刀履火之術。說妖恠之次。便言豐城縣倉督李敬家。有三女。遭魅病。人莫能識。藏秘療之無效。勣故人曰趙丹。有才器。任豐城縣尉。勣因過之。丹命祗承人指勣停處。勣謂曰。欲得倉督李敬家居止。丹遽命敬為主禮。勣因問其故。敬曰。三女同居堂內閤子。每至日晚。卽靚粧衒服。黃昏後卽歸所居閤子。每至時滅燈燭。聽之。竊與人言笑聲。及至曉眠。非喚不覺。日日漸瘦。不能下食。制之不令粧梳。卽欲自縊投井。無奈之何。勣謂敬曰。引示閤子之處。其閤前有窗。恐其門閉。固而難啓。遂晝日先刻斵窗櫺四條。却以物支拄之如舊。至日暮。敬報勣曰。粧梳入閤矣。至一更。聽之。言笑自然。勣拔窗櫺子。持鏡入閤照之。三女叫云。殺我壻也。初不見一物。懸鏡至明。有一鼠狼。首尾一尺三四寸。身無毛齒。有一老鼠。亦無毛齒。其肥大可重五斤。又有守宮。大如人手。身披鱗甲。煥爛五色。頭上有兩角。長可半寸。尾長五寸以上。尾頭一寸色白。幷於壁孔前死矣。從此疾愈。其後尋眞至廬山。婆娑數月。或棲息長林。或露宿草莽。虎豹接尾。豺狼連跡。舉鏡視之。莫不竄伏。廬岩處士蘇賓。奇識之士也。洞明易道。藏往知來。謂勣曰。天下神物。必不久居人間。今宇宙喪亂。他鄕未必可止。吾子此鏡尙在。足自衞。幸速歸家鄕也。勣然其言。卽時北歸。便遊河北。夜夢鏡謂勣曰。我蒙卿兄厚禮。今當捨人間遠去。欲得一別。卿請早歸長安也。勣夢中許之。及曉。獨居思之。恍恍發悸。卽時西首秦路。今旣見兄。勣不負諾矣。終恐此靈物。亦非兄所有。數月。勣還河東。大業十三年七月十五日。匣中悲鳴。其聲纖遠。俄而漸大。若龍咆虎吼。良久乃定。開匣視之。卽失鏡矣。







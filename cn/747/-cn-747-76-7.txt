○封定安大长公主制

门下：我国家制驭戎夷，推崇恩义，示之以大信，重之以和亲。所以燀声教於殊邻，割骨肉之深爱，累圣宏略，载於国章。太和公主擢秀天潢，联华宸极，智惟周物，识可洞微。乃者回鹘输诚，愿求相好，穆宗皇帝义难违拒，且务怀柔。以凤楼和淑之姿，降龙庭桀骜之俗。一辞朝阙，二纪於兹，常兴去国之悲，已绝还乡之望。今可汗自窃名号，来依塞垣。朕以渥泽久濡，飘零可悯，斋以粟帛，喻之旋归。曾无感激之心，益肆贪婪之性。遂得忠义同力，将帅协谋，未扬金鼓之音，已溃犬羊之众，遽收贵主，离彼穹庐。上以慰太后之深慈，下以摅兆人之积愤，将修庆觐，坐雪幽冤，名节自彰，叹尚何极。笳箫凄怨，休傅朔漠之声；环佩铿锵，再齿平阳之列。是用易其旧邑，锡以嘉名，增沁园汤沐之封，释边地风沙之思。举兹典礼，用表忠勤，祗服宠荣，永光简册。可封定安大长公主。


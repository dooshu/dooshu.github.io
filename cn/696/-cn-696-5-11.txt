中都


丰沛承宗祀，神图奕叶光。
栎阳钟庆远，毕陌发祥长（汉太上葬栎阳，文王葬毕陌）。
历数归龙跃，山川识凤翔（山名凤凰，故号凤阳）。
寝园腾瑞霭，原庙耸高凉。
陵户趋驰道，祠官拂御床。
配天群帝飨，镇地百灵襄。
瞻拜三千国，尊崇十五皇。
守臣今玩泄，小丑忽猖狂。
汤沐恣焚掠，松楸尽剪伤。
幸无悲玉碗，已见堕神房。
碧兽烧犹变，金凫惊不妨。
衣冠游惨淡，钟簴委苍茫。
井邑严霜白，山林宿雾黄。
圣人哀震怒，故老泣彷徨。
痛恨谁当国，阴谋竟辍防（先是抚臣请移镇，朝议不许）。
使臣恭慰重，将作聚工良。
帝力成何易，王心迥弗忘。
仲华祠祖庙，傅亮表崇扬。
未至天衢翳，重瞻王气昌。
樊崇恶不赦，熊远计仍臧（劝元帝出师修五陵）。
北极朝廷盛，东方寇盗亡。
已闻奔汉沔，何策遁雍梁。
高帝威神大，今皇孝德彰。
但思民赐脯，应见舜垂裳。
元凯登三事，共驩出四荒。
涂山弓剑地，千载颂苞桑。





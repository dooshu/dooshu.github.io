文集卷二

钦定四库全书

东里文集卷二　　　　　明　杨士奇　撰记

石田茅屋记

石田茅屋者刑部尚书大梁赵公以名其宴休之居也士之有道也不以贵富贱贫而易其所守盖道内也贵富贱贫外也主乎内者既定则凡其外者举不足以夺之故穷不加损焉达不加益焉顔子有王佐之才使得时而行之其心固不改箪瓢陋巷之时而孟子亦称柳下惠不以三公易其介盖惟中之所守确乎不可拔而以之遇则可以建功不遇亦可以自乐非志於道者不足语此公少尝乐于耕读而有志用世既发身科目事太祖皇帝为夏官属超迁浙江参政太宗皇帝临御徵为少秋官改冬官又改春官遂进大宗伯改大司马仁宗皇帝嗣位惓惓於慎刑罚又改大司寇遭逢列圣敭历中外三十余年预大议辅大政位高而?厚自恒情观之则向之韦布所乐岂复有一毫尚留念虑哉然此非可以论公也公学博而识远志高而才大推其心盖惟天下寜谧朝廷尊安生民乐业边境无事公之乐也矧今圣明在位方图任老成公宜益摅嘉猷以辅建太平安得慕彼而违此哉而平昔畎亩之不忘于以见其心非酣溺於富贵其风可以亷贪而敦薄者盖於士俗有警焉士奇与公同朝二十余年相知为旧间尝属余记其石田茅屋余重其可有警也遂为之记

常州府庙学重修记

学校王政之大端民有养而无教则不可与图治故建国君民教学为先教道行民知务德斯风俗可厚人材可兴而治效可得自昔为天下盖未有去学校而能为治者我国家自祖宗之世崇重学政皇上缵承大统益敦饬励而郡县奉承有祗有怠故学之振举有能有否常有学数百年中历兵革屡毁屡复洪武初庙学一新加于旧观岁久而敝永乐初撤而再新益加其旧既二十年庙学复敝时郡守贰咸阙推官杨谊自监察御史来独署郡事进谒先师退就学舘顾瞻嗟咨曰是可後乎即谋修葺而计费甚钜方事营度郡之好义咸愿有助出赀市材诹日鸠工仆者植之倾者正之撤坏去腐易之以新工善材良既坚既好庙自大成殿东西序戟门灵星门学自明伦堂志道据德依仁游艺四斋及宾客之位会馔之舍至於庖廪靡不具完彩绘焕然不浮于度是役也费不出公顾为之有道民争劝义经始於某年月成於某年月盖始终皆谊之勤而後知府于文自山西按察佥事来同知张宗琏自大理寺丞来同志恊赞用克讫事时大理寺卿胡公槩奉命廵抚苏常诸郡亦勤助相盖政之张弛存乎人郡县吏有不知究大体祗德意而旦暮弊弊案牍期会以为能趍走迎饯以为贤者固不能知养民为何事其能知学校教化之为重哉之数君子皆起家进士知所先务宜其克恊於斯举也常自太伯延陵相继让大利其人至于今知捐利为义也自子游亲承孔子之教而率人於学道其遗化犹在乡也矧今为畿内郡涵濡圣化之密且久宜其兴起於善之易也则游学於斯必有仰惟圣朝之德意及诸君子之用心乡人长老之劳勤而作其自励之志将见教化益行贤才不乏乡闾礼逊駸駸乎治平之盛者皆自兹始於是府学教授余学奭等谋记其成而属江隂县学教谕陈孟旦来求文而能道修学之详者今礼部尚书郡人胡公郡人之助义者衆周孟敬朱善庆其巨擘欤

稼轩记

夫务适乎巳而无天下生民之思者凡民耳士以及人为道道明於已而或退食其力於幽闲无用之地以自适焉者盖安命守义不得已者之为而非士之素志也古之君子往往皆然泰和王行敏通春秋大义志高才博喜谭当世事稠人广会行敏出论说娓娓於视今富贵有位人当其意者无几评泊是非高下持礼义曲直人不少贷然人以义正过行敏率能屈服甚或加之横逆亦不校也此非其能明於内而岂苟为自高也哉其父伯贞先生尝佥藩宪典大郡有惠利於民弟行俭今为学士於翰林掌制命天子左右誉望蔚然行敏独家食澹泊自适曰士各有命安吾义与命耳买田百余亩於邑西半舍许作庐舍田间躬率僮奴治耕堰水为塘备旱乾其用力勤岁获常厚鸡豚之畜曰蕃而塘兼鱼鳖菱芰之利曰用所需悉具饱食无事读书茅檐之下声闻林外天气晴煦不之舍南之舍北与老农相娱嬉或数月一入城就其素所知已晤语少顷掉臂遽去其宴息之居数楹质朴闓爽题曰稼轩轩之前天柱三顾诸峰苍然秀拔而大江横其下啓北户而望则武姥之山巉峭奇特而吏胥一迹不及门嘉客时至野服出迓相与坐轩中必具酒酒酣击瓦缶歌古人田园之诗乐客客或问平居所侣指塘下白鸥及窗外修竹数千挺曰何莫非吾侣也盖终岁悠然忘世荣辱行俭在京师闻之跃跃有欣艳之意巳而其同寮君子闻之皆有欣艳意相与赋稼轩之诗余窃叹曰士知命而乐非贤者不能然命岂一於穷与达哉贤者亦岂自弃夫天之所予巳者而终不用哉观行敏所用於巳责於人又岂幽人处士可以终其身也哉盖昔人有稼名其轩者矣彼未必有行敏一日之乐而其惓惓当世之心未尝巳也亦其不忍自弃夫天之予巳者也古今人岂相下行敏有不反而思作而跂乎行俭既稡稼轩之诗寄行敏余於行敏非交游一世之好故请以余言书诸轩中使勉焉

滁州重建醉翁亭记

三代而下以仁厚为治者莫踰於宋宋三百年其民安於仁厚之治者莫踰昭陵之世当时君臣一德若韩范富欧号称人杰皆以国家生民为心以太平为巳任盖至于今天下士大夫想其时论其功景仰歆慕之无巳也而当时同朝有君子焉小人焉君子不容於小人不能久安於中或暂黜而遽还或屡摈而复用而终能显其功名者由其君之明也欧阳文忠公以古文奥学直言正行卓卓当时其凛然忠义之气知有君而已知有道而已身不暇恤其暇恤小人哉而小人皆不便之故一斥夷陵再斥於滁既复起历践清华从容庙堂与诸君子坐致国家於磐石之安者非由君之明乎考公在夷陵岁余在滁閲三岁皆无几微迁谪之意方曰务保民而与民旦莫相亲相娱乐若父子然者君子之道固无往不自得也我仁宗皇帝在东宫览公奏议爱重不已有生不同时之叹尝举公所以事君者勉羣臣又曰三代以下之文惟欧阳文忠有雍容醇厚气象既尽取公文集命儒臣校定刻之永乐庚子冬被召赴北京过滁登琅琊山问醉翁亭伹见寒芜荒址惟醉翁亭二贤堂六字隐隐岩石间顾时滁之守臣无足语者顾其从臣曰邦先贤之迹弃不治如此其政可知矣太息去之後六年太仆寺卿赵君至赵君素慕公之贤又知滁之人思公不忘也出俸倡其寮及滁人复作醉翁亭而刻公所为记寘亭中亭後作堂以祀二贤二贤者王元之及公也元之至道二年自翰林学士出知滁州其文章及立朝大节与公相望合而祀之因滁之旧也醉翁亭之前旧有六一泉疏导加石甃焉百费所需不出於公而加於旧规於是滁人岁时谒拜二贤退而歌咏公之文章又徘徊泉上如亲见公之乐乎此也而有以慰其不忘君子之心焉昔召公布政南国後人思之至不忍伤其所息之木而况公尝乐於此者乎君子之感人心固自有不能已者而非有贤者倡率於上则亦莫能遂所欲为此滁人所以有待於赵君也赵君名次进字孝礼天台人发身科第累任显官自广东布政司参政迁太仆卿於滁岂弟敦厚明达大体所至为所当为以贤能称相斯举者太仆少卿苏实龎埙丞杨文达孙暠宋载刘璧主簿舒伯治及滁人褚士良等十人经始於洪熙元年四月成於宣德元年正月於是士良等请文记岁月其成之又明年二月甲子记

夀徵庵记

永嘉黄思恭先生始春秋七十有二将营夀藏於郡城之东大罗山先茔之次卜曰之良先生与其族姻故旧咸往视工先事之夕甘露降兹山凝积松栢之上有钜松直所营之竁其积特厚弥布柯叶皎如雪霜掇而食之甘若饴蜜其姻王止中曰此国家养老之祥殆先生之夀徵欤或曰瑞图不云耆老得敬则松栢受甘露意者国家将致礼先生者欤止中赋七言长律一章歌以为先生夀夀藏成之三年先生之子淮时为右春坊大学士兼翰林侍读蒙太宗皇帝恩封先生为奉政大夫右春坊大学士後十有三年淮积官至荣禄大夫少保户部尚书兼武英殿大学士又蒙仁宗皇帝恩以其所受散官及三职封先生又从淮奏以少保禄归养於是先生春秋九十有三康健和豫聪明不衰所谓养与敬者备之矣然後其乡之人忻悦嗟叹谓止中与或者之言之明且信也夫可欲之物凡出乎人者可以力致惟出乎天者非人力所能天盖可以诚动焉人夀富康寜诸福皆出於天而备於一人之身鲜矣人夀臻於耄期百有一二焉耄期而兼富康寜盖千之一二加有两朝之荣命龙章褒拂秩荣一品朱衣玉带坐享厚禄之养为天下所歆艳者求一於万不易得而黄先生备之何其盛福也哉易曰视履考祥于以见先生好义之诚恒久不巳欤诗曰永锡尔极时万时亿又以见福之於善人且未尝不豫定之欤黄氏之祥可徵巳其夀藏之侧作新室若干楹先生所时嬉游者也尝取止中之言名其中室曰夀徵之庵淮属士奇记其岁月士奇与淮联官视先生父执也窃喜闻夀徵事故敬为之记甘露降於永乐庚寅十月已未庵建於明年辛卯七月甲戌记作於宣德丁未七月甲午云

竹林清隐後记

士能安乎其内而不为外物动即其身所处不间於贵富贱贫夷险靡不得焉若是者非其察之审养之素定不能也西昌陈一敬君其几於是哉君疏达爽朗耿耿负气义髫齓时丧其父巳有志务尚曰挟册从先生学士讲说且学为文章传道理弱冠出为里塾师以资养母所居在邑东有竹数万竿中作小轩为藏修宴游之处然少所往来独深与邑中陈孟省好孟省为人狷介刻厉学问其疾流俗人不直魑魅鬼魊独与君交披肝胆相向莫逆也两人者或一曰不见即其意不释时孟省大父海桑先生以道德为江以西学者所尊亦甚爱重君时来其家留坐小轩中为启析性道或瀹茗或取酒相酌为乐因名所居曰竹林清隐先生既为文记之居十余年平川大夫闻君之贤辟为学博士使者奉书币就其家起之西昌之大夫闻平川使者来曰吾邑之贤者吾不能举顾令见举於他邑之大夫吾何名为邑即躬诣其家请见状其行义举送之於朝遂以为荔波丞又改贺县丞两县皆在广右其民杂夷獠不尽驯服君抚之皆得其意至今民意或有所不适即喟然以思曰安得复见陈侯抚我也君既仕有民人社稷之寄食有禄出入有舆马台隶而其所自处泊然盖不异昔之在竹林时也既历佐两县辄罢罢辄复穷归视其家萧然操畚锸治园田布衣蔬食暇则取古人书诗涵泳其中休休自足视乡之宦达所得意非有加乎是也夫能不侈於达者亦不戚於穷世之人一得一失忽而为虎忽而为鼠不能不动乎中者要皆无所见有所见或无所养养之而久久而定定而安则凡触於外者举不足挠乎中也如陈一敬君可谓不挠者欤君尝与余交其女兄之子翰林庶吉士余学夔告余曰舅氏所存如此不为之书可乎故书所知者以附陈先生记竹林清隐之後

樵雪斋记

樵雪斋者吾邑王伯彰藏修之所也藏修之所而名樵雪者着其志也其言曰人之生皆有所业农业於耕将厚获丰歛裕於身而足於家士业於学将德修才达声誉流而爵位显推於其他业无不各极其所得也然耕稼或有水旱之虞富贵或有忧患之干夫为民之业随其力所至无大得亦无不得蚤而作夕而休无虞乎水旱忧患超然而独乐者其惟樵乎故樵吾之所乐为也吾又耻夫世之人汨处淟涊溷浊辱其身而不知侈然以为得故窃有慕乎贞素清节之士而常寡遇焉吾所居在澄江之东一舍许梅花冈之麓每岁晏闲暇空山大雪上下皎然一色独处斋中静而玩之以为极天下之洁清无以踰此盖有以契乎余心此樵雪所以名吾斋也於是可以见其志矣夫天下之事苟处之能不戾乎道不役乎物无不可以安其身而适其心然士之蹈高怀洁者往往卷其所畜处衆人之所弃泰然自足视衆人之所趣不啻一秋毫之轻此虽未必当乎大中然其所自贵重视夫恌焉窃冒无禆益於时与辱巳而枉道皆卒之为天下後世戮笑者其相去岂直倍蓰什伯哉孟氏有言人有不为也而後可以有为则世欲简求贤才以为用者必在此而不在彼伯彰磊磊负气义博涉书史有才具尤工於诗歌其果久於在下者耶伯彰名某王氏居梅冈若干世盖邑着姓云

石冈书院记

吾邑萧自诚先生来京师属余记其石冈书院余与先生之子翰林庶吉士省身交尝闻书院兴坏始末石冈在邑东南半舍许仙槎江之西梁萧子云十七世孙讳逊者始自峡江徙居之逊七世孙讳仪凤宋举漕贡始即其居之近作书院聚宗族乡人子弟而教之仪凤之子子安为王府掌计从文丞相举义事败覆其家书院亦废掌计之从子福可明经擅为古文诗赋复作书院又废於元季之兵国朝混一海宇福可之孙则善复继作之而隐居教授其中盖先生之父云吾尝窃谓吾郡之俗所为可重非他郡所及者其民务义修礼尚气节虽至贫不肯弃诗书不习至贱者能诵孝经论语晓知其大义凡城郭闾巷山溪林谷之中无不有学富贵者遇逢掖士必敬礼之不敢慢易而尤重世族苟其世贱後虽贵盛人固不愿与齿而彼亦不敢以其贵盛加人吾乡之俗如此吾何以知其可重也吾尝下彭蠡泝大江浮洞庭游乎楚郢之间又涉淮道舒而东上下数千余里或行数日不闻弦诵声观其人之所务朴者事渔稼智者趍贾贩以逐什一之利率资大势厚者为雄长不务乎诗书礼义不重乎逢掖之士也不辨乎世族也吾未尝遍历於天下而齐鲁古称诗书礼义之国今闻其俗犹不戾於古昔然则论风俗之善恶必由乎教学之废兴故先王治天下皆拳拳兴学於家塾党庠术序亦各有制焉石冈书院固古人家塾党庠之制考其创建以来虽屡废之亦随有贤者起而复之不至乎终废吾郡之不废其学类此故其风俗所以可重者有由也呜呼一郡一邑之中不废其学而俗有可重况於为天下之拳拳於学也哉是不可以不记

齐夀堂记

齐夀堂者翰林庶吉士欧阳俊奉其祖三峯先生祖母韦孺人之堂也先生生元皇庆初元今九十有八年孺人生元延佑六年今八十有九矣皆耳目聪明康健和豫孙曾绕膝屡受国家养老之泽光荣甚盛此堂之所以名也後登第授官与修永乐大典书成请於朝乞归省焉且行求余为记其从兄国子助教贤乂为余言三峰先生及孺人之善曰宜为之记欧阳氏居泰和之西蜀江之里其先与宋少保文忠公同出吉州刺史琮其居蜀江十数世积善累仁其族姓之衍赀产之畜诗书礼义之习愈远而愈盛至先生濶达亷重言动率依於礼法而忠厚以为主恒戒其子孙及其族人曰必饬行为儒者以无忝我欧阳氏处乡人必本於忠信盖欧阳氏之族有三峯先生而後益敦於德义文学乡人有三峰先生而後益劝於善邑大夫岁举乡饮谋宾必曰三峰先生孺人归欧阳氏七十有六年以孝敬事舅姑以勤俭佐君子以雍睦处族姻以仁善导子孙此其所由夀康也欤洪范五福夀为之首礼八十九十曰耄百年曰期皆夀之至也夫耄期环百里之地有一人焉以为至异鲜能以两见也或有之不皆出於一乡一里也而况出於一家之间又共牢而合卺者哉盖考其初生皆当天下无事之时其本所锺己清寜纯固既壮而未老又遭我国家太平熙洽之运淳厚灵长之气被於人物固宜光润绵永而先生夫妇又承之以和平贞静寛裕乐善斯以独得其厚弥夀弥康联芳荣於晚岁沐天泽於无穷此虽先生伉俪同德合庆盖亦国家之泽矣先生字以忠三峰其别号云

顔乐堂记

庐陵胡则顔名其所居堂曰顔乐其志固望希於大贤君子之地乎间求记於余嗟乎其可以易言哉夫顔之乐极其学之所至心与道一而於出处动静从容安适无往而不得斯其所为乐也其可以易言乎然顔之乐虽乐其在巳者其心盖未尝一日而忘利民也孟子称禹稷顔子同道道在是即心在是得其心而後可以言其乐也则顔诗书故家其为人敦厚详慎外和而内夷志在利人善医闻人有急虽风雨寒暑昏莫趋赴恐不及比以名医徵诣京师京师士大夫家闻则顔善医奔走迎致无虚日则顔为医不局於一科其所治无不良效其或一见曰此不可治即不治而去虽更他良医治终不治翰林沈修撰一弟甚爱之忽病目求诸专科之医一医曰疾本深矣不可责近效药之半岁其或庶几也一医曰当施大药非百缗直不可言巳皆竟去不顾沈修撰惧遍求医之良得则顔则顔视之曰此风毒所侵耳即治不过五曰愈药之五曰愈胡学士女兄之夫病伤寒时在舟中求他医往治医问所病证曰此殆死也不肯行胡公百方强之且约厚赀谢始行明日还报曰其果死也更求则顔则顔往脉之曰此病欲解矣施两剂而愈继复病数剂愈司经芮洗马病目其剧如沈氏往求则顔则顔曰此可三日愈药之三日愈翰林周编修得痿疾剧初朝廷命蒋御医治未几蒋有使命出外他医弗能继也则顔继之竟愈既而周之家人皆疾他医皆难之迎则顔则顔皆愈之庶吉士刘孟铎暴病亟甚恒所往还亲爱者环视之悚然则顔素厚孟铎脉之摇手曰易易耳无怪也施数剂愈进士曾用常两足肿则顔曰当急扶元气肿不足治也他医曰当急治肿曾信他医则顔争不得数日卒翰林庶吉士陈孟京始得疾则顔视之怆然曰不及矣衆未信之走致数医治卒不治余在京师目见其治效彰彰如此每瘉一疾辄自喜而人德之与否不计也即知其不可治辄忧形於面此其心之所存可知矣夫其心之所存与志之所慕者苟不相倍因是勉勉自修积诚而不已则大贤君子之地未有不可几及焉者孟子曰顔何人哉则顔归而求之可也则顔与余同郡故为记其所能与其所存者如此使勉焉

江隂县先圣庙学重建记

太祖高皇帝正大统之三年诏岳镇海渎封号如古制以山水称忠臣烈士称当时初封出於历代所加者一切罢去孔子明先王之要道为天下师以济後世非有功一方一时者比封爵宜如历代所尊崇着於令典垂之千万年而定鼎之初首建学立庙京师亲临释奠又诏通祀於郡县又诏罢从祀之戾於孔氏者所以揆前圣之大中而垂永代之洪范也夫孔子之道天之道也国家生民不可一曰以无者伏羲神农黄帝尧舜禹汤文武行斯道於上孔子明斯道於下皆圣人也而使後之继伏羲神农黄帝尧舜禹汤文武之位得以行斯道者孔子之功也论其功而隆其礼明圣之心也列圣相承益钦益至繇是自京师至於海隅郡县皆有庙学其人皆知孔子之道尊且大而况邦畿之内且延陵采邑先贤礼让之化未泯其人心向慕兴起为何如哉江隂县学岁久而弊侍郎周君巡抚过之慨然兴叹曰庙不饬何以妥明灵致诚敬学不饬何以兴教化成贤才忱奉朝命来事寜有重於此乎谋撤而新之为县者闻之悚然曰此吾职也敢不祗承民耆老闻之跃然曰此以善吾民也吾其可坐视於是相与合谋赁工市材易故以新作大成殿十有六楹前作东西两庑各若干楹殿之後为明伦堂若干楹左右为两斋各若干楹庖廪门垣咸备以固高敞弘丽加於旧规由是县长贰学官诸生岁春秋行礼庙廷对越有严秉?将事用称朝廷崇祀先师之意而诸生退即於学敬修所业以求无怍於古圣贤将上以光国家之用下以厚邦邑之俗所系岂细故哉训导严颐书来请记庙学之成夫受命在政教之任而能知本源之意有倡有随恊志毕力不费於公不劳於衆以底成功可为无忝而为民父兄於义事奋起趍赴皆如当然又以见人性之善而王化之被皆可书也肇斯举者周君名忱永乐甲申进士累官工部右侍郎其巡抚江南诸郡适岁荒歉劳心赈恤民赖以济而所至勤於学事相斯举者知县朱应祖主簿胡忠而忠始终効勤耆民周孟敬朱善庆等皆助资曹宏黄惇等分董役事经始於宣德六年二月成於明年六月记作於十年十有一月呜呼後之有政教之任於斯为民父兄於斯者可以鉴矣

文丞相祠重修记

孟子曰我知言我善养吾浩然之气知言者尽心知性而有以究极天下之理浩然之气即天地之正气具於吾身至大而不可屈挠者知之至养之充而後足以任天下之大事天下之事莫大於君父文丞相甫冠奉廷对即极口论国家大计未几元兵渡江又上书乞斩嬖近之主迁幸议者以一人心安社稷固巳气盖天下矣自是而断断焉殚力竭谋扶?持危以兴复为己任虽险阻艰难百挫千折有进而无退不幸国亡身执而大义愈明盖公志正而才广识远而器闳浩然之气以为之主而卒之其志弗遂者盖以天命去宋也虽天命去宋而天理在公必不可已故宋亡其臣之杀身成仁者不少论者必以公为称首公事具宋史而公乡人刘岳申抚公所着目録吟啸集指南録集杜二百首及宋礼部郎官邓光荐所述督府忠义传以作公传视史加详实焉北京之有公祠洪武九年前北平按察副使刘崧始建於教忠坊今顺天府学之右而作塑像焉永乐六年太常博士刘履节奉命正祀典始有春秋之祭於有司岁以顺天府尹行事宣德四年府尹李庸始至谒公祠下顾瞻祠宇弊陋弗称遵用诏旨葺而新之而凡祀神之器靡不备具又求刘传刻石将使人人皆知世之为臣者光明震动焜焜烈烈有公也於乎忠孝人道之大节治化所先而崇礼先贤表励後人尤守令之急务庸其达为政之本欤庸字执中保定唐县人寛厚明敏自太学生授工科给事中上亲擢为顺天府尹爱人之心剸繁之才上下皆称之而尽心学校敬贤尚德如饬昌平之狄梁公刘谏议祠而严其祀事之类皆其知本之务皆可书也因并书之以示来者

杨氏祠堂复建记

士奇一岁而孤上赖祖考之佑母夫人之保育教训用克成立然素窭既壮而仕积其?入始稍理田庐盖先庐悉毁於元季之兵而故址在邑之学宫之北者诸父兄以窭而售之人矣仁宗皇帝临御进士奇官秩?赐加厚始克以五十余年寝食不忘之心五倍元售之直而复故址乃命稷治居焉居之右故有祠堂亦毁於兵遗弊室数楹则族父之窭者假息其中历三世矣族父之先有故址在邑西为横民所据巳久力不能复至是代厚赀内据者为复之而使其孙归治居焉遂命稷循故复作祠堂古知礼君子营宫室必先祠堂士奇之不能盖复之於人者有先後也吾高祖以前居邑东清溪之上暨曾祖始徙学宫之北居与祠并作焉作四十年而毁於兵又二十年而沦於异姓又五十有余年而余始克复之既失而得既毁而完虽辛勤积累而非祖宗仁厚之泽何以能致哉祠成祀四代岁时行事悉遵朱氏礼杨氏繇吉水徙泰和清德正学代有绍续逮吾曾祖发而益弘有惠及民有传在史祖考以来或仕或处履道执行清白之节靡有间焉覆被及余夙夜懔乎荒坠之惧而今春秋七十矣顾吾之子若孙其可一曰忽忘先德而不图惟敬承之哉承先之道仁与义其要也学以明之诚以行之而持不息之功若是者岂惟无沗祭将受福焉盖明德者格神之道也父子祖孙本同一气幽明相通不相违也惠之则神歆而福降悖之则否而皆隂鉴潜察於平居曰用之际矣匪直奠荐灌献之顷也凡後之有事於斯堂者不俛思而笃行可乎故书所以复建祠堂之故而又书所以感格神明之道以示吾後人堂不易旧规经始於宣德八年正月成於是年八月明年正月壬午谨记

东里文集卷二








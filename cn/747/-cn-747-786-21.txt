○上吏部韩郎中启

某识异旁通，才无上技。幸传丕训，免坠清芬。衡轭相逢，方悲下路；弦弧未审，可异前朝。郭翻无建业先畴，稽绍有荥阳旧宅。故人为累，仅得猪肝；薄技所存，殆成鸡肋。分阴屡转，尺涕难收。仲宣之为客不休，诸葛之娶妻怕早。居惟数亩，不足栖迟；智效一官，靡能沾沃。荒凉散社，流寓穷途。高堂之瓮社难充，下泽之津蹊可见。窃以弃茵怀旧，尚动深仁；投钓言情，犹牵末契。敢将幽恳，来问平衡。升平相公简翰为荣，巾箱永秘。颇垂敦奖，未至陵夷。倘蒙一话姓名，试令区处。分针官之琐吏，厕盐酱之常僚。则亦不犯脂膏，免藏缣素。岂惟穷猿得木，涸鲋投泉。然後幽独有归，永托山涛之分；赫曦先耻，免干程晓之门。进退彷徨，不知所喻。


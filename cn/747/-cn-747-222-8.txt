○并州论边事表

臣说言：臣说顿首死罪死罪言。臣闻小忿不忍，延起大患；小罪不宽，迫成大祸。契丹奚背恩，诚负天地不容之责，然原其状，本是夷戎君臣不和，自相诛戮耳。所望圣慈，且使其族类在朝者，将敕书再三告让，因其所欲立酋长而便定之，或可不战而定也。必告之不驯，则大发兵马，东召羯，西举九姓，来春未青，数道齐入，突之首，可拾而取，未为晚也。天恩若不忍以中国劳事蛮夷，则严兵备塞，弃两蕃如粪土耳。又许钦浃拥二万馀众，据五丈之城，有粮即守不可拔，无粮即鼓而行归，何所虑也？今遗史献非时，远抄近掠，其实甚难，万一未捷，贼气转壮。下臣愚昧，不敢隐情，伏愿圣恩再加裁度。臣说诚惶诚恐顿首顿首。


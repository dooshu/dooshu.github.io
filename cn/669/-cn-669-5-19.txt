19　匠人建國諸法　建國晝參日景夜考極星　景公築室何謂室夕　匠人測影之法　行人之儀不朝不夕


「大司徒建邦國，以土圭土其地。」案注：「土其地，猶言度其地。」「匠人建國，晝參諸日中之景，夜考之極星。」考工記文。詩定之方中傳云：「度日出日入，以知東西；南視定，北準極，以正南北。」愚按：晏子春秋内篇雜下：「景公新成柏寢之室，使師開鼓琴。師開左撫宫，右彈商，曰：『室夕。東方之聲薄，西方之聲揚。』公召大匠曰：『室何爲夕？』大匠曰：『立室以宫矩爲之。』於是召司空，原文此下有「曰：『立宫何爲夕？』司空」八字。曰：『立宫以城矩爲之。』明日，晏子朝，公曰：『先君太公以營丘之封。立宫，本書作「城」。何爲夕？』對曰：『古之立國，南望南斗，北戴樞星，彼安有朝夕哉？而以今之夕者，周之建國，國之西方，以尊周也。』公曰：『古之臣乎！』」樞星，即極星也。公劉居豳，「既景迺岡」，然則尚矣。

【全云】古人無葬經，而有宅經。此説最爲不易，詳見胡仲子集。

【元圻案】考工記匠人注：「日中之景，最短者也。極星，謂北辰。」疏曰：「大司徒云：『日至之景，尺有五寸。』以其在上臨下，故最短也。」爾雅云：「北極謂之北辰。」〇詩定之方中傳：「定，營室也。方中，昏正四方。」箋：「定昏中而正，謂小雪時。」正義曰：「此度日出日入，謂度其影也。其術則匠人云：『水地以縣，置槷以縣，視以影。爲規，識日出之影與日入之影，晝參諸日中之影，夜考之極星，以正朝夕。』注云：『於四角立植而縣以水，望其高下。高下既定，乃爲位而平地。於所平之地中央，樹八尺之臬，以縣正之。視之以其影，將以正四方也。日出日入之影，其端則東西正也。又爲規以識之者，爲其難審也。自日出而畫其影端，以至日入，既則爲規測影兩端之内規之，規之交乃審也。度兩交之間，中屈之以指臬，則南北正也。日中之影，最短者也。極星，謂北辰也。』是揆日瞻星，以正東西南北之事也。如匠人注，度日出日入之影，不假於視定視極，而東西南北皆知之。此傳度日出入以知東西，視定極以正南北者。考工之文止言以正朝夕，無正南北之語，故規影之下别言『考之極星』，是視極乃南北正矣。但鄭因屈横度之繩，即可以知南北，故細言之，與此不爲乖也。惟傳言『南視定』者，鄭意不然。何者？以匠人云『晝參諸日中之影』，不言以定星參之。經、傳未有以定星正南北者，故上箋以定爲記時，異於傳也。」〇孫編修星衍晏子音義載王侍御念孫之説曰：「夕與邪，語之轉也。吕氏春秋明理篇：『是正坐於夕室也，其所謂正乃不正矣。』高誘注：『言其室邪不正，徒正其坐也。』夕，又有西義。周禮：『凡行人之儀，不朝不夕。』鄭氏注：『不正東鄉，不正西鄉。』故云『國之西方，以尊周也。』」〇大雅：「篤公劉，既景迺岡，相其陰陽，觀其流泉。」箋云：「既以日景定其經界，於山之脊觀相其陰陽寒煖所宜，流泉浸潤所及，皆爲利民富國。」






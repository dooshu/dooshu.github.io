吳懋謙 五首

大益，江南華亭人。


燕京秋懷

仗内傳呼驍勇士，詔書親自獵龍堆。
即看羽衛凌晨出，遙見旌旗大駕來。
十道貔貅御馬苑，三秋金鼓晾鷹臺。
君王樂事眞無限，烟鎖彤墀晝不開。

紇干朔氣馬毛僵，野燒千堆照大荒。
青塚黄雲驅斷雁，白登黑月射羣羊。
烟花臺殿非吾土，南北山川是異鄉。
萬里天涯眞夢寐，征笳急管意茫茫。


春閨

人去經年萬里愁，梨花空自發西樓。
朱簾春暖穿針線，繡到鴛鴦淚暗流。

玉釵寂寞暗生塵，細草徽香壓錦茵。
燕子尚銜花片舞，憐君何事不知春。


題王歙州天女圖

曉雨絲絲濕紫薇，凌空忽下六銖衣。
王郎不落人間夢，遙見雲駢白鳳飛。




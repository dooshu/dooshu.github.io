独坐二首


竟日雨冥冥，双崖洗更青一作清。水花寒落岸，山鸟暮过庭。暖老须燕玉〔一〕，充饥忆楚萍。胡笳在楼上，哀怨不堪听。

〔一〕燕玉：赵傁曰：燕玉，妇人也。《古诗》：燕赵多佳人，美者颜如玉。宋人仍袭，多用燕玉，实不知其何出。顾大韶曰：燕玉，正用玉田种玉事也。按《搜神记》：雍伯葬父母于无终山，有人与石一斗，令种之，玉生其田。北平徐氏有女，雍伯求之，要以白璧一双。伯至玉田，求得五双，徐氏妻之。在北平城西北百三十里，有无终城，故燕地也，今为玉田县。燕玉事出此无疑。

白狗斜临北〔一〕，黄牛更在东。峡云常照夜，江月会兼风。晒药安垂老，应门试小童。亦知行不逮，苦恨耳多聋。

〔一〕白狗：《水经注》：乡口溪，源出归乡县东南数百里。西北入县，经狗峡西。峡崖龛中，石隐起有狗形，形状具足，故以狗名峡。《舆地纪胜》：白狗峡，在秭归县东三十里。






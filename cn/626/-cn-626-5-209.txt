唐讲学皋三首

【公莫舞】

公莫舞，公莫舞，剑光飞，观如堵。

亚父诚有见，沛公不击吾属虏。

岂知帝王自有真，谁能阴谋肆轻侮。

君不见三章易秦法，何如一炬成焦土！

尔谋非不精，尔党自相拒。

壮士拥盾入，怒发冲青天。

立饮尽卮酒，生啖尽彘肩。

须臾间行去霸上，鸿门玉斗徒纷然。

【杨白花】

杨白花，飘飘落谁家？渡江江水阔，江岸多泥沙。归来旧时树，不妨旧栖鸦。杨花不来杨叶愁，江水昼夜随东流。

【明妃曲】

黄金不买画图中，从此春花闭汉宫。

到得君王识倾国，无人主议罢和戎。


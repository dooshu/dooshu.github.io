○为汝南公上淮南李相公状

不审自跋涉道路，尊体何如？伏计不失调护。昔周文缵十五王之绪，显正旧邦；襄孙总十一德之基，方宁故国。今惟新之历，始叶卜于姬公；作辅之臣，又徵言于单子。以今况古，千载一时。某窃思章武皇帝之朝，元和六年之事。镇南建议，初召羊公；征北求人，先咨谢傅。故得齐刳封豕，蔡剔长鲸。伏惟相公清白传资，馨香袭庆。始自辛卯，至于庚申。虽号历四朝，而岁才三纪。淮王堂构，既高大壮之规；汉相家声，复有急徵之诏。桂苑之旧宾未老，金之遗事犹新。燮理虽系于阴阳，怵惕固深于霜露。且广陵奥壤，江都巨邦。爰在顷时，亦经芜政。风移厌劾，俗变侵凌。家多纷若之巫，户绝娈兮之女。相公必于理，大为其防。邺中隳河伯之祠，蜀郡破水灵之庙。然後教之厚俗，喻以有行。用榛栗枣，远父母兄弟。隐形吐火，知非鬼不祭之文；抱布贸丝，识为嫁曰归之旨。化高方岳，威动列城，陈於太史之诗，列在诸侯之史。今者重持政柄，复注皇情，便当佐禹陈谟，辅尧考绩。乡诛下比，朝举养廉。中台奖枕止之郎，外郡表斩刍之妇。然後司成立学，谒者求书。大讲废官，咸修阙政。致于仁寿，煦以和平。凡在生灵，孰不欣望。某早尘下顾，曾奉指踪。江左单衣，每留梦寐；柳城素几，行睹尊颜。伏限守官，莫由迎谒。人知忭贺，不可奋飞。下情无任瞻望踊跃之至。


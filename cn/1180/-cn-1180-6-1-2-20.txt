议处黔国公沐朝弼疏


伏蒙发下兵部、三法司会议原任云南总兵官沐朝弼罪状一本，内称：“朝弼罪恶显著，法应处死。”臣等看得朝弼稔恶有年，世宗皇帝时即欲拿问重处；但以其元勋后裔，未忍即置于法，止于罚住禄米。隆庆二、三年间，屡经抚按及科道官论劾，先帝亦不忍加刑，止令革任闲住。朝弼乃不知感恩省改，作恶愈甚。谋害亲子，擅杀无辜，揆其情罪，处死不枉。但其始祖三世，皆有大功于国家，曾关给铁券，子孙许免一死；非有反逆实迹，似应稍从宽宥，待以不死，庶为情法之中。夫因其有罪而逮问之，既足以破奸宄之胆；念其先功而宽释之，又足以彰肆赦之恩。国法皇仁，两得之矣。

（兵部法司奉圣旨：你每说的是沐朝弼屡抗明旨，积恶多年，擅杀无辜，情罪深重，本当依律处死，但念元勋世裔，姑从轻。着革去冠带为民，押发南京随住。还着内外守备衙门羁管何文等，并蒋福等抚按官，问拟具奏。）






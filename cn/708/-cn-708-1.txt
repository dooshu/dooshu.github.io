卷一 仙部


仙一

老子（出《神仙传》）

老子，名重耳，字伯阳，楚国苦县曲仁里人也。其母感大流星而有娠，怀之七十二年，剖左腋而出。【眉批】老子母为玄妙至女。据《化胡经》，再投净妙夫人体为释迦。生而白首，故谓之老子。或云，母适至李树下而生老子，生而能言，指李树曰：“以此为我姓。”老子黄白色，美眉，广颡长耳，大目疏齿，方口厚唇，额有三五达理，日角月悬，鼻纯骨双柱，耳有三漏门，足蹈二五，手把十文。以周文王时为守藏史，至武王时为柱下史。时俗见其久寿，故号为老子。老子将去而西出关，以升昆仑。关令尹喜占风气，逆知当有神人来过，乃扫道四十里，见老子而知是也。【夹批】具眼。老子在中国，都未有所授,【眉批】中国都未有所授，可知仲尼非老氏弟子。知喜命应得道，乃停关中。老子有客徐甲，少赁于老子，约日雇百钱，计欠甲七百二十万钱。甲见老子出关游行,【眉批】按，出关在昭王二十四年。一云骑青羊，故眉州有青羊桥。速索偿不可得。【夹批】贪财。乃倩人作辞，诣关令，以言老子。而为作辞者，亦不知甲已随老子二百余年矣，唯计甲所应得直之多，许以女嫁甲。【夹批】为作辞者之女。甲见女美，尤喜，【夹批】好色。遂通辞于尹。喜得辞，大惊，乃见老子。老子问甲曰：“汝久应死，吾昔赁汝，为官卑家贫，无有使役，故以太玄清生符与汝，所以至今日，吾语汝到安息国，固当以黄金计直还汝，汝何以不能忍？”【眉批】字字有意，莫但作奇事看过。乃使甲张口向地，其太玄真符立出于地，丹书文字如新，甲成一聚枯骨矣。喜知老子神人，能复使甲生，乃为甲叩头请命。老子复以太玄符投之，甲立更生。喜即以钱二百万遗甲，令去，并执弟子之礼。具以长生之事授喜。喜又请教诫，老子语之五千言，喜退而书之，名曰《道德经》。

【总评】安息国者，喻身心休歇处。黄金还汝，欲以金丹度之，非顽金也。“不能忍”三字，极中学道者之膏肓。所以不能忍者，由贪财好色故。阅《神仙传》等书，须知借文垂训，若认作实事，失之千里。

木公（出《仙传拾遗》）

木公，亦云东王父，亦云东王公，盖青阳之元气，百物之先也。亦号玉皇君。居于云房之间，以紫云为盖，青云为城，仙童侍立，玉女散香，仙官亿万，皆禀其命，故男女得道者，名籍隶焉。昔汉初小儿于道歌曰：“著青裙，入天门，揖金母，【眉批】金母即西王母。拜木公。”时人皆不识，惟张子房知之，乃再拜之曰：“此乃东王公之玉童也。”

【总评】阳生立于寅，纯木之精；阴生立于申，纯金之精。金母木公，阴阳之父母，天地之本源，故木公为男仙之主，金母为女仙之宗，言阴阳所统也。道通天地，金母、木公，即我元气；紫盖瑶池，即我内体。岂如官僚赴任，西揖而东拜哉。

彭祖（出《神仙传》）

彭祖者，姓篯名铿，帝颛顼之玄孙也。殷末，已七百六十七岁，而不衰老。少好恬静，不营名誉，不饰车服，唯以养生治身为事。王闻之，以为大夫，常称疾闲居，不与政事。善于补导之术，【眉批】补导之祖。从旦至中，危坐拭目，摩搦身体，舐唇咽唾，服气数十，乃起行言笑。其体中或不安，便导引闭气，以攻所患，觉其气云行体中，于鼻口中达十指末，寻即体和。王自往问讯，不告。致遗珍玩，前后数万金，而皆受之，以恤贫贱，无所留。有采女者，亦少得道，知养性之方，年二百七十岁。乃令采女乘往问道于彭祖。彭祖曰：“吾遗腹而生，三岁失母。遇犬戎之乱，流离西域，百有余年。加以少枯，丧四十九妻，失五十四子，【眉批】骨肉之痛，多寿为累也。然能自寿，何不能寿其妻子？数遭忧患，和气折伤，肌肤不泽，荣卫焦枯，恐不度世，所闻浅薄，不足宣传。大宛山有青精先生者，传言千岁，色如童子，步行日过五百里，能终岁不食，亦能一日九食，真可问也。”采女曰：“敢问青精先生是何仙人者也？”彭祖曰：“得道者耳，非仙人也。【眉批】得道与仙人异，议论得未曾闻。仙人者，或竦身入云，无翅而飞；或驾龙乘云，上造天阶；或化为鸟兽，游浮青云；或潜行江海，翱翔名山；或食元气，或茹芝草；或出入人间，而人不识；或隐其身，而莫之见。面生异骨，体有奇毛，率好深僻，不交俗流。然此等虽有不死之寿，去人情，远荣乐，有若雀化为蛤，雉化为蜃，失其本真，更守异气，余之愚心，未愿此已。入道当食甘旨，服轻丽，通阴阳，处官秩，骨节坚强，颜色和泽，老而不衰，延年久视，长在世间。寒温风湿不能伤，鬼神众精莫敢犯，五兵百虫不可近，嗔喜毁誉不为累，乃可贵耳。人之受气，虽不知方术，但养之得宜，常至百二十岁，不及此者伤也。小复晓道，可得二百四十岁，加之可至四百八十岁。尽其理者，可以不死，但不成仙人耳。养寿之道，但莫伤之而已。夫冬温夏凉，不失四时之和，所以适身也。美色淑资，幽闲娱乐，不致思欲之惑，所以通神也。车服威仪，知足无求，所以一志也。八音五色，以悦视听，所以导心也。凡此皆以养寿，而不能斟酌之者，反以速患。古之至人，恐不才之子不识事宜，流遁不还，故绝其源。有上士别床，中士异被，服药百裹不如独卧。五音使人耳聋，五味使人口爽。凡此类，譬犹水火，用之过当，反为害也。不知其经脉损伤，血气不足，内理空疏，髓脑不实，体已先病，故为外物所犯，因气寒酒色，以发之耳。若本充实，岂有病也！夫远思强记伤人，忧喜悲哀伤人，喜乐过差、忿怒不解伤人，汲汲所愿伤人，阴阳不顺伤人。有所伤者数种，而独戒于房中，岂不惑哉？【眉批】语有至理，不是为好内者强说方便。男女相成，犹天地相生也。天地得交接之道，故无终限。人失交接之道，故有伤残。能避众伤之事，得阴阳之术，则不死之道也。”采女具受诸要以教王。王试之，有验，欲秘之，乃下令国中，有传祖之道者诛。又欲害祖，祖知之，乃去，不知所之。其后七十余年，闻人于流沙之国西见之。王寿三百岁，气力丁壮如五十时，得郑女妖淫，王失道而殂。俗言传彭祖之道杀人者，由于王禁之故也。

【总评】天地昼夜合一岁，三百六十交，而精气和合未尝相厉。故交接之道，男女相成，使彭祖与采女为夫妇，可以偕老。

按彭祖周末入蜀，卒于夏六月三日，葬西山下，号彭山。举柩日，社儿六十人皆冻死，为六十冢，号社儿墩。有人耕锄犯墓，则雷雨大作。

白石先生（出《神仙传》）

白石先生者，中黄丈人弟子也。至彭祖时，已二千岁余，不肯修升天之道，但取不死而已。不失人间之乐，其道以交接为主，金液之药为上。初以居贫，不能得药，乃养羊牧猪，十数年间，约衣节用，置货万金，乃大买药服之。常煮白石为粮，因就白石山居，故号白石先生。亦不绝酒脯谷食，日行三四百里，视之，色如四十许人。彭祖问之曰：“何不服升天之药？”答曰：“天上乐复能比人间乎？但莫使老死耳。天上多至尊相奉事，更苦于人间。”故时人呼白石先生为隐遁仙人，以其不汲汲于升天为仙官，亦犹不求闻达者也。

【总评】《冥祥记》：宋袁炳，字叔焕，泰始末，为临湘令。亡后积年，见梦于友人司马逊，谓逊曰：“平生常言，生为驰役，死为休息，今日始知定不然矣。恒患在世，有人务驰求金币，共相赠遗，幽途此事，亦复如之。”以此合白石先生语，则天界地界与人界不殊，故佛氏以无生超脱三界，据其最胜。

焦先（出《神仙传》）

焦先，字孝然，河东人也。常食白石，以分与人，熟煮如芋。【眉批】芋可名焦先石。日入山伐薪以施人，自村首一家起，周而复始。负薪来，人见之，铺席与坐，为设食，先便坐，亦不与人语；如不见人，便私置于门间而去，连年如此。及魏受禅，结草庵于河之湄，独止其中，不设床席，以草褥衬坐，其身积垢如泥潦。遭野火烧庵，人往视之，见先危坐庵下不动。火过庵烬，先方徐徐而起，衣物悉不焦灼。【眉批】衣物悉不焦灼，是衣物亦仙矣，可参衣亦有鬼之说。又更作庵，天忽大雪，先庵倒，人往，不见所在，恐已冻死，乃共拆庵求之，见先熟卧于雪下，颜色赫然，如盛暑状。

黄安 孟岐（俱出《洞冥记》）

黄安，代郡人也。为代郡卒，推荆读书，画地以记数。一夕地成池，时人谓安舌耕。年可八十余，强视若童子。常服朱砂，举体皆赤。冬不著衣。坐一龟，广长三尺，行则负龟而趋。人问此龟几年矣，曰：“昔伏羲始造网罟，得此龟以授吾，其龟背已平矣。此虫畏日月之光，二千年则一出头，我生，此虫已五出头矣。”

【总评】是劝世人莫轻出头。

孟岐，青河人。年可七百岁，语周初事，了然如目前。尝侍周公升坛，岐以手摩成王足。周公与之玉笏，岐常宝执，每以衣裾拂拭。笏厚七分，今锐欲折。恒饵桂叶。【眉批】饵桂叶。闻汉武帝好仙，披草莱而来。武帝厚待之。后不知所之。

【总评】谁人对证，颇似少君大言，流为醒神说谎。

王子乔（出《列仙传》及《世说》）王乔（出《仙传拾遗》）

王子乔者，周灵王太子也。【眉批】《左传》谷洛斗、王子晋有谏灵王文，甚佳。子乔，即子晋也。好吹笙作凤凰鸣。游伊洛之间，道士浮丘公【夹批】一作瑶丘先生。接以上嵩山。三十余年后，桓良见之于山，曰：“告我家，七月七日待我于缑氏山头。”果乘白鹤驻山岭，望之不到，举手谢时人，数日而去。后立祠于缑氏及嵩山。

王子乔墓在京陵，战国时有人盗发之，都无见，惟一剑悬圹中。欲取剑，作龙虎之声，遂不敢近，俄而径飞上天。《神仙经》云：“真人去世，多以剑代，五百年后，剑亦能灵化。”此其验也。

【总评】天台僧陈惠虚曾游山过石桥，遂及宫阙。其门额曰会真府，左曰金庭，右曰桐柏，三门鼎峙，皆有金楼玉窗，高百丈。其右内之西，又一高楼，题曰右弼宫。见一叟，号张老，言此神仙所都，周回百六十里，上真王君主之。列仙三千人，仙王、力士、天童、玉女各万人，为小都会之所。太上一年三降此宫，校定天下学道之人功行品第。王君者，周灵王之子也。

王乔，河东人。汉显宗时为叶令，有神术。每月朔望，常诣京朝。帝怪其来数，而不见车骑，密令太史伺之，言临至，必有双凫从东南飞来。于是候凫至，举罗张之，但得双舄焉，乃四年时所赐尚书官属履也。每当朝时，叶县门下鼓不击自鸣，闻于京师。后天忽下玉棺于庭前。乔曰：“天帝召我。”乃沐浴卧棺中，盖便立复。宿昔，乃葬城东，土自城坟。其夕，县中牛羊皆流汗喘乏，人莫知之。百姓为立庙，号叶君祠。或云，即古仙人王子乔也。

鬼谷先生（出《仙传拾遗》）

鬼谷先生，姓王，名翊，晋平公时人，隐居鬼谷，因为其号。苏秦、张仪从之学纵横之术。二子欲驰骛诸侯之国，以智诈相倾夺，不可化以至道。先生痛其道废绝，数对苏、张涕泣，然终不能寤。苏、张学成别去，先生与一只履，化为犬，北引二子，即日到秦。

【总评】天上无懵懂仙人，苏、张俱绝世聪明，仙家所最惜也。

徐福（出《仙传拾遗》）

徐福，字君房。秦始皇时，大宛中多枉死者横道，数有鸟衔草，覆死人面，皆登时活。有司奏闻，始皇使使者赍此草以问北郭鬼谷先生，云是东海中祖洲上不死之草，生琼田中，一名养神芝。其叶似菰，生不丛，一株可活千人。始皇于是谓可索得，因遣福及童男童女各三千人，乘楼船入海，寻祖洲不返，后不知所之。逮沈羲得道，【夹批】羲吴郡人，学道蜀中，以治病阴功感天得道。黄老遣福为使者，乘白虎车，度世君司马生乘青龙车，侍郎薄延之乘白鹿车，【眉批】咏仙家亦可用三车。俱来迎羲而去。

【总评】按鬼谷先生云：巨海有十洲，曰祖洲、瀛洲、玄洲、炎洲、长洲、元洲、流洲、光生洲、凤麟洲、聚窟洲。

秦役夫（出《传奇》）

唐大中初，有陶太白、尹子虚二老人，相契为友，多游嵩华二峰，采松脂、茯苓为业。二人因携酿酝，陟芙蓉峰，寻异境，憩大松林下。方倾壶饮，闻松梢有二人抚掌笑声，二公起而问焉。笑者曰：“吾二人闻君酒馨，颇思一醉，但形体改易，恐子悸慄。子但安心徐待，吾当返穴易衣而至。”二公曰：“敬诺。”遂久伺之，忽松下见一丈夫，古服严雅，一女子，鬟髻彩衣，俱至。二公拜谒，欣然还坐。顷之，陶君启：“神仙何代人？何以至此？”古丈夫曰：“余秦之役夫也。家本秦人，及稍成童，值始皇帝好神仙术，求不死药，因为徐福所惑，搜童男童女千人，将之海岛。余为童子，乃在其选。但见鲸涛蹙雪，蜃阁排空，石桥之柱欹危，蓬岫之烟杳渺。恐葬鱼腹，于难厄之中，出奇脱祸，归而易姓业儒。不数年中，又遭始皇煨烬典坟，坑杀儒士，缙绅泣血，簪绂悲号。余当此时，复在其数。时于危惧之中，又出奇计，乃脱斯苦，改姓氏为版筑夫。又遭秦皇欻信妖妄，遂筑长城，西起临洮，东之海曲，陇雁悲昼，塞云咽空，乡关之思魂飘，沙碛之劳力竭，堕趾伤骨，陷雪触冰。余为役夫，复在其数。遂于辛勤之中，又出奇计，得脱斯难，又改姓氏而业工。乃属秦皇帝崩，穿凿骊山，大修茔域，玉墀金砌，珠树琼枝，绮殿锦宫，云楼霞阁，工人匠石，尽闭幽隧。余为工匠，复在数中，又出奇谋，得脱斯苦。凡四设权奇，俱脱大祸，知不遇世，遂逃此山。此毛女，乃秦宫人为殉者，余乃同与脱骊山之祸，共匿于此，不知于今经几甲子耶？”二公曰：“秦于今世千余年，继正统者九代，兴亡之事，不可历数。”遂俱稽颡曰：“多劫因依，幸遇大仙。金丹大药，可得闻乎？”古丈夫曰：“余本凡人，但能绝其世虑，因食木实乃得凌虚。岁久日深，毛发绀绿，不觉生之与死俗之与仙。鸟兽为邻，猱狖同乐，飞腾自在，云气相随，亡形得形，无性无情，【眉批】即此是金丹大药要诀。不知金丹大药为何物也。”二公因请食木实之法，曰：“余初饵柏子，后食松脂，【眉批】食柏子、松脂。遍体疮疡，肠中痛楚，不及旬朔，肌肤莹滑，毛发泽润。未经数年，凌虚若有梯，步险如履地，飘飘然顺风而翔，随云而升，渐合虚无，潜孚造化。”二公拜曰：“敬闻命矣。”饮将尽，古丈夫折松枝，叩壶而吟，毛女和之。古丈夫曰：“吾与子邂逅相遇，那无恋恋耶？【眉批】邂逅犹恋恋，乃知仙家非其无情，特无尘世恶薄之情耳。吾有万岁松脂、千秋柏子少许，汝分饵之，亦应出世。”二公捧拜，以酒吞之，旋见二仙之衣，因风化为花片蝶翅，而扬空中，超然莫知其踪矣。

河上公（出《神仙传》又《广异记》）

河上公者，莫知其姓字。【眉批】按《道经》，河上公即老子化身。汉文帝时，公结草庵于河之滨。帝读老子经，颇好之，有不解数事，闻时皆称河上公能解老子，乃使赍所不决事以问。公曰：“道尊德贵，非可遥问也。”帝即幸其庵，躬问之。帝曰：“普天之下，莫非王土，率土之滨，莫非王臣。子虽有道，犹朕民也。”公即抚掌坐跃，冉冉在虚空中，去地数丈，俛仰而答曰：“余上不至天，中不累人，下不居地，何民臣之有？”帝下车稽首，公乃授《素书》二卷，曰：“余注此经以来，一千七百余年，凡传三人，连子四矣。”【眉批】人但知黄石公有《素书》，而不知河上公也。言毕，失其所在。

【总评】论者以文帝好老子言，世不能尽通，神人特下教之，而恐心未至信，故示神变。然文帝用其言，而不惑于其人，所以高出武帝数倍。

辰州麻阳县村人，有猪食禾。人怒，持弓矢伺之。后一日，复出，人射中猪。猪走数里，入大门。门中见室宇壮丽，有一老人，雪髯持杖，青衣童子随后，问人何得至此？人云：“猪食禾，因射中之，随逐而来。”老人命童子与酒饮。前行数十步，至大厅，见群仙羽衣乌帻，或樗蒲，或奕棋，或饮酒。童子至饮所，传教云：“公令与此人一杯酒。”饮毕不饥。又至一所，有数十床，床上各坐一人，持书，状如听讲。久之，却至公所。公责守门童子曰：“何以开门，令猪得出入？”【眉批】非真猪，乃仙家所御之龙也。因命向童子送出。人问老翁为谁，童子云：“此所谓河上公，上帝使为诸仙讲《易》耳。”【眉批】注《老》讲《易》，河上公天上老经师乎？又问君复是谁，童子云：“我王辅嗣也，受《易》已来，向五百岁，而未能通精义，故被罚守门。”人去后，童子蹴一大石遮门，遂不复见。

【总评】人间之聪明，天上之懵懂，观王辅嗣，可自省自愧。

赤松子 鲁班（出《神仙传》）

皇初平，丹溪人也。年十五，家使牧羊。有道士见其良谨，便将至金华山石室中。四十余年，不复念家。其兄初起，行山寻索，历年不得。后见寺中一道士言：“金华山中有牧羊儿，姓皇，字初平，是卿弟非疑。”初起即随道士求之，遂得相见。悲喜语毕，问初平羊何在，曰：“近在山东耳。”初起往视之，不见，但见白石而还。初平与初起俱往，初平乃叱曰：“羊起！”于是白石皆变为羊，数万头。初起曰：“仙道可学乎？”初平曰：“唯好道便可得之。”【眉批】天下事无不好而得者。初起便弃妻子，就初平学，共服松脂茯苓，【眉批】服松脂茯苓。至五百岁，能坐在立亡，行于日中无影，而有童子之色。后俱还乡里，亲族死终略尽，乃复去。初平，改字为赤松子，初起，改字为鲁班。

葛由（出《法苑珠林》）

葛由，蜀羌人，能刻木为羊卖之。一旦乘羊入蜀城，蜀之豪贵或随之上绥山。绥山高峻，在峨眉之西，随者皆得道，不复还故里。语曰：“得绥山一桃，虽不能仙，亦足以豪。”山下多立祠焉。

永石公（出《列仙传》）

武昌赵廓，齐人也，学道于吴永石公。三年，廓求归，公曰：“子道未备，安可归哉？”乃遣之。及齐，行极，方止息。吏以为犯法者，将收之。廓走百余步，变为青鹿。吏逐之，遂走入曲巷中，倦甚，乃蹲憩。吏见，又逐之，复变为白虎，急奔，见聚粪，入其中，变为鼠。吏知其人能变，遂取鼠缚之，则廓形复焉。遂以付狱，法应弃市。永石公闻之，叹曰：“吾之咎也。”乃往见齐王曰：“吾闻大国有囚能变形者。”王乃召廓，勒兵围之。廓仍前化为鼠，公从坐，翻然为老鸱，攫鼠而去，遂飞入云中。

苏仙公（出《神仙传》）

苏仙公，名耽，桂阳人也，汉文帝时得道。先生家贫，常自牧牛，与里中小儿更日为牛郎。先生牧之，牛则徘徊侧近，不驱自归。余小儿牧牛，牛则四散，跨冈越崄。先生常与母共食。母曰：“食无鲊，他日可往市买。”先生以箸插饭中，携钱而去，斯须鲊至。母曰：“何处买来？”对曰：“便县市也。”母曰：“便县去此百二十里，汝欺我也。”欲杖之。先生跪曰：“买鲊时，见舅在市，与我语云，明日来此，请待舅至，以验虚实。”明晓，舅果到，如先生言。数岁后，先生洒扫门庭，曰：“仙侣当降。”顷之，乃见天西北隅，紫云氤氲，有数十白鹤，飞翔其中，翩翩然降于苏氏之门，皆化为美少年。先生敛容逢迎，乃跪白母曰：“某受命应仙，当违色养。”母曰：“汝去，使我如何存活？”先生曰：“明年大疫，庭中井水，檐边桔树，可以代养。井水一升，桔叶一枚，可疗一人。兼封一柜留之，有所阙乏可以扣柜，【夹批】一说云以两盘留家中，若须食，扣小盘；欲得财帛，扣大盘。慎勿开也。”言毕，即耸身入汉，紫云捧足，群鹤翱翔而去。来年，果大疫，母疗之以水及桔叶，无不愈者。扣柜，所须即至。三年后，母心疑开视，见双白鹤飞去。自后扣之，无复有应。母年百余岁终，乡人共葬之。葬后，忽见州东北牛脾山紫云盖上，有哭声，咸知苏君之神也。郡守乡人，皆就山吊慰，苦请相见。空中答曰：“出俗日久，形貌殊凡，若当露见，诚恐惊怪。”固请不已，即出半面，示一手，皆有细毛，异常人也。因曰：“远劳见慰，途径险阻，可从直路还，不须回顾。”言毕，即见桥亘岭傍，直至郡城。行次，有一官吏辄回顾，遂失桥所，堕落江滨，乃见一赤龙于脚下，宛转而去。先生哭处，有桂竹两枝，无风自扫，其地恒净。三年之后，哭声乃止。因见白马常在岭上，遂改牛脾山为白马岭。自后有白鹤来止郡城东北楼上，人或挟弹弹之，鹤以爪攫楼板，似漆书云：“城郭是，人民非，三百甲子一来归，我是苏君弹何为！”【眉批】事与丁令威相类。至今修道之人，每至甲子日，焚香礼于仙公之故第也。








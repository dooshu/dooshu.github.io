3　冬官屬地官未嘗闕　司空篇雜出於五官之屬　周禮爲周公未成之書　俞庭椿周禮復古編


五峰胡氏皇王大記十九云：「周官：『司徒掌邦教，敷五典。司空掌邦土，居四民。』世傳周禮缺冬官，未嘗闕也，乃冬官事屬之地官。」程泰之全云：「程文簡公大昌。」云：「五官各有羨數，天官六十三，地官七十八，春官七十，夏官六十九，秋官六十六，蓋斷簡失次，取羨數。何云：「羨數凡四十六。」凡百工之事歸之冬官，其數乃周。」俞庭椿全云：「字壽翁，象山弟子。」爲復古編，亦云：「司空之篇，雜出於五官之屬。」九峰蔡氏云：「周公方條治事之官，而未及師保之職。冬官亦闕，首末未備，周公未成之書也。」

【閻案】古者三公多係兼官，惟六卿是實職。周禮蓋載其實職者也。其中有三公云何，孤云何，皆六卿職之所及，亦莫或遺。蔡氏説頗傅會。

【元圻案】俞氏復古編自序曰：「周禮司空之篇，反覆之經，質之於書，驗之於王制，皆有可以是正者〔一〕。而司空之篇，實雜出於五官之屬，且因司空之復，而五官之譌誤亦遂可以類考，誠有犂然當於人心者。」〇四庫全書總目禮類一：「周禮復古編一卷，宋俞庭椿撰。庭椿，字壽翁，臨川人。乾道八年進士，官古田令。是書宋志作三卷，今本一卷。復古之説，始於庭椿，厥後丘葵、吴澄皆襲其繆，説周禮者，遂有『冬官不亡』之一派。」〇鄭樵通志引孫處之言曰：「周公居攝六年之後，書成歸豐，而實未嘗行。惟其未經行，故僅述大略，俟其臨事而損益之。故建都之制不與召誥、洛誥合，封國之制不與武成、孟子合，設官之制不與周官合，九畿之制不與禹貢合。」蔡氏以爲周公未成之書，蓋本於此。〇胡宏，字仁仲，號五峰，崇安人，文定公安國季子。〇蔡沈，字仲默，號九峰，建陽人，西山先生子，受業朱子之門。

〔一〕「是」，原作「足」，據四庫本周禮復古編自序改。






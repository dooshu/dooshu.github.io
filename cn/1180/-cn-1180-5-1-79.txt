后苑观麦


宋史纪：仁宗幸后苑，御宝岐殿观刈麦，谓辅臣曰：“朕作此殿，不欲植花卉而岁以种麦，庶知稼穑之不易也。

宋史上记：仁宗留意农事，宫中后苑里有空地，都使人种麦。又于其地建一小殿，名叫宝岐殿。麦一茎双穗谓之岐，此丰年之祥，最宜宝重，故以为殿名。每年麦熟时，仁宗亲自临幸后苑，坐宝岐殿看人割麦，谕随驾的辅臣说道：“宫殿前似当栽植花卉，以供赏玩。今朕造此殿，独不种花卉，但年年种麦，此是何故？盖以我深居九重，无由知稼穑之艰难，所以种麦于此，要看他耕种耘锄，庶几农家之苦，时时在吾目中也。”

大抵四民中，惟农为最苦，春耕夏耘，早作暮息，四体焦枯，终岁勤动，还有不得一饱食者。古人有诗云：“锄禾日当午，汗滴禾下土。谁知盘中餐，粒粒皆辛苦。”真可谓格言矣。古之贤君知此，所以极其悯念民力为赈恤，而民卒受其福。后世人主生长富贵，不知稼穑为何物，荒淫佚乐，惟恐不暇，而何暇恤农也。仁宗以天子之尊，亲临农夫之事，知惓惓于稼穑如此，则其恭俭仁恕，卓越近代，不亦宜乎！






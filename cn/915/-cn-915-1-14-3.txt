◇诏太子发

汝敬之哉！民物多变，民何响非利。利维生痛，痛维生乐，乐维生礼，礼维生义，义维生仁。呜呼，敬之哉！民之适败，上察下遂信。何向非私，私维生抗，抗维生夺，夺维生乱，乱维生亡，亡维生死。呜呼，敬之哉！汝慎守勿失，以诏有司，夙夜勿忘。若民之响引，汝慎何非遂。遂时不远，非本非标，非微非辉。坏非壤不高，水非水不流。呜呼，敬之哉！倍本者槁。汝何葆非监，不维一葆监。顺时维周，于民之适败，无有时盖。后戒后戒，谋念勿择。（《周书。文儆》：「维周王告梦，惧后祀之无保。庚辰诏太子发。」）


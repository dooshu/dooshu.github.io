东陵圣母

东陵圣母者，广陵海陵人也，适杜氏，师事刘纲学道，能易形变化，隐见无方。杜不信道，常恚怒之，圣母或行理疾救人，或有所之诣，杜恚之愈甚，告官讼之云：“圣母奸妖，不理家务。”官收圣母付狱，顷之已从狱窗中飞去，众望见之，转高入云中，留所着履一纟两在窗下，自此升天。于是远近立庙祠之，民所奉事祷祈立效。常有一青鸟在祭所，人有失物者，乞问所在，青鸟即集盗物，人之上路不拾遗，岁月稍久，亦不复尔。至今海陵海中不得为奸盗之事，大者即风波没溺，虎狼杀之，小者即病伤也。


○奉送韦十二丈长官赴任王屋序

丈人承炎汉扶阳重侯之後，代为多才，郧襄德勋，戴翼周运，其族滋大，犹景山邓林，峻极扶疏，昌阜蕃祉，其理然也。以仁义之根柢，发文学之英华，居夷处厚，恬然自是。凡五筮仕，三以选部抡材升，详廷尉荐，其进不苟，始调为黄绶尉。其後再历郡都吏县大夫，皆有理效著於官下，出入三十年间，清议以法冠郡节处之，而竟未至。向者枉尺由径，与角逐者均其六辔，则累累若若之佩，不足取也。而消息木雁，精辩龟颐，乃命复腰铜章，实长王屋。且以天坛日观，境非人间，洒襟灵而清视听，挥庆霄以挹沆瀣。然後用恺悌清静之道，惠於一同，有吏有隐，真君子之心也。昔卓子康鲁、仲康之伦，为密与中牟，至司徒太傅，皆教化之所自也。仁远乎哉？猥以庸薄，累叨荣级，宴佐酒，恭闻话言。徵孩提而见爱，语中外以多感。拜手授简，情如之何？朝贤士友，类诗以贶，懿兹践履之可书，且俟其光大也。


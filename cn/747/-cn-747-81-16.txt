○公主县主有子女者不得再降敕

夫妇之际，教化之端，人伦所先，王猷为大。况枝连帝戚，事系国风，苟失常仪，即紊彝典。其有节义乖常，须资立制，如或情有可愍，即务从权。俾协通规，必惟中道。起自今以后，先降嫁公主县主，如有儿女者，并不得再请从人；如无儿女者，即任陈奏。宜委宗正寺准此处分。如有儿女，妄称无有，辄请再从人者，仍委所司察获奏闻，别议处分，并宣付命妇院，永为常式。


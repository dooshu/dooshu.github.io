永：阴以武取，阳以文与，道可长久。

初一：不替不爽，长子之常。测曰：不替不爽，永宗道也。

次二：内怀替爽，永矢贞祥。测曰：内怀替爽，安可久也。

次三：永其道，未得无咎。测曰：永其道，诚可保也。

次四：子序不序，先宾永失主。测曰：子序不序，非永方也。

次五：三纲得于中极，天永厥福。测曰：三纲之永，其道长也。

次六：大永于福，反虚庭，入于酋冥。测曰：大永于福，福反亡也。

次七：老木生莳，永以缠其所无。测曰：老木生莳，永厥体也。

次八：永不轨，凶亡流于后。测曰：永不轨，其命剂也。

次九：永终驯首。测曰：永终驯首，长恺悌也。


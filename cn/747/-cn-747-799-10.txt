○旌王宇

王莽窃弄汉柄，擅斥帝族。当其时，有名臣名士身被汉禄者，阖朝皆然也。莫不回忠作佞，变直为邪，曾不敢一忤莽色，以平帝得亲乎外氏者也。而宇乃以为谋，事泄受祸。日休旌之曰：若宇之道，真忠烈之士哉！不以其父得天下为利，以反道为虑。不以己将为天子之子为贵，以愆咎为戒。呜呼！宇之道，大不负天地，幽不惭鬼神，贞不愧金石，明不让日月，於臣子之义备矣。而班氏忘赞，皮子旌之。悲夫！


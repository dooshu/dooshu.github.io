鲁两先生祠记

往读欧阳氏所为孙明复石守道两先生墓志铭伟其文嗟异其人久之过泰安州有两先生祠知为先生游息讲业之所因为文以祭之入其祠颓檐漏瓦门垣不饬几筵不具而两先生像独存其儒衣冠上坐者孙先生侍坐者石先生也孙先生晋州平阳人举进士不第退居泰山之阳鲁人石先生辄师事之杖屦必侍登降必扶执弟子礼甚恭鲁人观者皆叹息兴起今观其像如生时余不觉流涕夫两先生学成行立传於後世无可哀者余独念两先生躬耕力行居泰山徂徕之间虽尝官於朝而不久其位不大伸其志卒为奸人所嫉谤石先生作庆历诗褒讥大臣尤中奇祸至困踣身死几不免发棺可谓厄矣然当时鲁人尊之太学诸生从之宰相卿大夫折节下之以荐於天子天子加礼盖行修於身而不可掩也自宋迄今六百余年祠祀春秋不废鲁人无贤不肖皆称曰泰山孙先生徂徕石先生而不敢名泰山徂徕两山遂若为两先生所独有而向之奸人乘权嫉谤者影响俱冺且不得与草木等太史公曰富贵而名磨灭不可胜记惟倜傥非常之人称焉後之有志於道者其毋味於利而怯於义毋竞刀锥之末而失丘山之重亦可以自壮矣而吾侪承先人之训游圣贤之郷不敢为不肖而窃恐其未逮不免与草木同尽此後人之所以可哀也既撤祭召两先生之裔为存恤惟石氏有奉祠生承基问其遗书已不存会理问苏君署州事予出四十缗俾新其祠侍御赵公倡为之助苏君既谋始而州守曲君至又踵治之属武举张子董其成乃讫工夫闻先生之风者思见其人谒祠而见其像如生俎豆肃然感兴者必衆况泰安壤接阙里尤近圣人之居者哉乃刻石告诸生且将以自励焉


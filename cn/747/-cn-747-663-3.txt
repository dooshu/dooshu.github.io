○太常博士王申伯可侍御史盐铁推官监察御史里行高谐河东节度参谋兼监察御史崔植并可监察御史三人同制

敕：某官王申伯，学优行茂，饰以词藻，执礼定议，多得其中；某官高谐，温庄洁白，不交势利；某官崔植，外和内直，通知政典，在伦辈内，而人皆谓之滞淹。惟是三子之才，吾得於御史中丞僧孺。御史吾耳目官也，非清明劲正不泥不挠者，安可使辨淑慝，振纪律，广吾之聪明焉？并命同升，无忝是举。可依前件。


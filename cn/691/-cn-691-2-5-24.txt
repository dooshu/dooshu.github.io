◎王县令

江西有某县令王姓者，酷烈任性，禁赌博尤严。有富家孤子，方十五岁，为奸徒诱赌，输银一百两，索取甚厉，孤子之祖母不得已鸣于官。王以重刑责奸徒讫，将责孤子，其祖母愿以金赎，王不许，即以责奸徒者责孤子，毙于杖下。其祖母见孙已亡，触壁而死。孤子之母闻之，亦缢死。未几，王得行取。将登舟，忽自呼曰：我已离任，不须叫冤。众视无人，王曰：二妇人，一少年。王旋患头痛，口鼻流血而死。王亦一子，方迎柩于家，亦患头痛，其母令藏于婿万某家。万与同床卧，至夜半，觉有手入被中，其冷如冰，旋缩出，曰：误矣。万亦大惧，送之归，至中途，亦口鼻流血而亡。夫犯赌非无罪，以童子被诱，薄责之可也。然一时固执任性，其受报如是之惨，况用刑而误者乎！窃谓尊长首子弟被诱赌博者，审实免责其子弟法良善也。


又

右某启昨者相公荣自藩垣入朝宸极昼日三接载延乃眷之恩泰阶六符式显具瞻之贵东合幸伸于趋拜中堂过沐于延容听谈柄以忘疲侍坐隅而甚久慙非子夏敢预于言诗窃媿穆生何胜于置醴矧又相如之四壁两辱千秋之小车时屈丞相之尊亲顾旅人之次一瓢牢落顔回之巷可哀三日氛氲荀令之香不散实交游之光宠固里巷之辉华夫何下僚当此殊奬非木石之无识摩顶踵以不忘伏自节过流虹礼成荐璧在镐锡宴毕上公九献之仪分陕言归还天子二老之任旌斾将离于阙下壶浆巳拥于道旁南阳细民再得于父母河东近郡深倚于股肱恭惟仙舟寻达雄阃戎政甚肃同卧治之有余品物向荣谅行春之非远限以匏瓜之系莫参簪履之微空瞻桂树于小山深羡鸡鸣之下客攀恋之至倍万愚衷


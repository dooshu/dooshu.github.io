○西夏圖略序 【 寧夏河渠】

人之言曰、西夏披山帶河。兼四塞之固。擅河渠之饒。故鮮虜患。多禾黍。稱富強焉。此葢謂形勝可恃。水利可興者耳。自今觀之。豈其然乎。夫不可恃而恃之者其患深。可興而弗興者其利絕。方今虜部之強。河套為最而西夏兩面鄰之在昔河□未棄。河全在我。既而退守河西。則河之險。我與虜共者也歲冬氷合猶無河也解凍之後。虜亦善涉洪濤。萬騎立濟。曷能為限。賀蘭山者。雄恃西北。固謂藩籬。然山後虜穴。唇齒相連。層巒疊嶂之間。旁蹊罅道。在在有之。陸谷變遷。林莽毀伐。樵獵蹂踐。浸浸成路。虜人朝登暮躡。諳習險夷。有吾人所不及見者。因而出其不意。風飄雨疾。倏忽而進。進輒得利而去是虜反為主我反為客也比燧傳兵集虜巳踰山久矣矧夫赤木而上。至於中衛。三百里間。山勢巳盡。夷曠無阻。一呼而入。直犯城下。兼可徑渡河。東蔓延固靖。屈指往事。可為震驚。豈非恃其不可恃者之明驗與。唐來諸渠。前人之績偉矣。當時設有專職。罔惜重費。又無虜擾。兩渠可興。今所治者皆元人郭守敬遺法。大約導河為首渠。又導為支渠。又播為溝澮。達於畎畝。首尾綿亘。至二三百里。條分縷析。至千萬派。言西夏事無悉於此者而後家至戶到。公私沾足一節未通皆為?病吁亦難矣且截大河之波引以分溉其勢甚危春濬冬淤。歲一動眾。其費甚廣。蓄洩有時。利害相倚。其計甚。詳工不踰朔。事非遠議。其期甚迫。既無前人之專。又有防胡之慮。大眾甫集。奸人罔利。工作方半。虜騎來窺。數年以來。有河流轉徙。渠高河下。引水不入者。有上流稍通。下流全涸者。有决壞堤防。汎濫田廬者。有豪右侵奪。貧弱吞聲者。用是稻梁之區。廢為瀉鹵。膏腴之壤。棄為草萊。卒歲告急。餽餉弗充。丁壯流移。咸歸別土。戍卒滅耗。師旅空虗。豈非可興而弗興者之明驗與。若是而謂虜患鮮。禾黍多。嗟乎。允若言。豈不為西夏誤哉。雖然。山河之險。未嘗不可恃也。易曰王公設險以守其國。葢融結在天。經營在人。設之守之之義也。因山之險。察其間隙盡塞而守之。因河之險。嚴以邏卒。扼以舟師。而又明烽烟。廣偵候。先知預防。彼安能飛越耶。河渠之利。未嘗不可興也。因其敝壞。歲事講求。攷舊法。酌時宜。任才智之士。釐積習之奸。不惜勞費。不事文具。渠不將興耶。瑞寡學無術、受　天子命、撫斯土者二年於茲、蚤夜憂恐、反覆思惟、竊謂西夏之害莫大於虜利莫大於渠二者利害犁然。而事實相應。虜卻矣。而渠未興。則億萬之口。衣食何資渠興矣。而虜未靖。則荼毒之餘。轉生荊木?巳。是山河與渠。乃天之所以佑西夏。而經略之第一義。所當亟圖而並舉者。也。於是履山而眺。所謂旁蹊罅道。鳥徑蛇盤者。悉加窮索。又涉河而考識其津隘及虜所常渡處繼而歷覽諸渠源委。進宿儒故將窮簷父老。周爰咨詢。稍得其故。命工各繪一圖揭之座隅、朝夕覽察、期於設險興渠以安西夏、而竟未能也、今得代矣、因循歲月、寤寐先憂、因取舊所繪、圖、鏤木成帙、不藉辭華利害具覩、願與同志者攷焉、


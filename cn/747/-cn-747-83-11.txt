○授杜审权镇海军节度使制

朕垂衣响明，负扆成化。内则委辅弼之重，论道於岩廊；外则寄垣翰之崇，分忧於抚驭。是以入掌钧轴，出拥麾幢，必仗兼才，乃膺迭任。况军称镇海，地亘长江，建置既殊，宠剧斯在。驾戎车而佩相印，持庙算以统全军，非我诚臣，岂行茂典。特进行门下侍郎兼吏部尚书同中书门下平章事兼修国史上柱国建平县开国男食邑七百户杜审权，独鹤依松，孤鸾上汉，耸三峰之峭壁，澄万顷之清澜。早以重名，洽於时辈，擅谠言於谏署，留正范於南宫。史笔弛而更张，宪纲紊而复正。由是如纶不绝，刈楚无遗，绍蔽芾於讴谣，尽侀成於法理。先皇帝知其可用，召入内庭，果能新耳目之见闻，备肺腑之待遇。朕初登宝位，素挹嘉猷，遽行制书，首列台席。故得彝伦修叙，庶政惟和，举去无差於激扬，流品并分於泾渭。出入五载，初终一途，每念鸿勋，布在青简。近者固辞机务，动启恳诚，虽怀好德之言，难抑好谦之智。是用辍盐梅於调鼎，赐斧钺於专征。金陵大藩，正张新幄，式兼启事，载践中枢。不移注意之荣，无替沃心之道，勉服休命，厥惟懋哉。可检校吏部尚书同中书门下平章事使持节润州诸军事兼润州刺史充镇海军节度使浙江西道观察处置等使。


○与杨状头赞图启

滔骤持末学，遽窃殊知。伏自豫章数旬，湓浦一路，扃旅舍而夜唯假寐，逐征帆而日但沾衣。盖以虔戴遭逢，仰思情旨。先辈主中兴之文学，作来者之蓍龟。伏蒙采滔所业，异於等伦。悯滔所举，困於曩昔。大张金口，精发瑶函。且午火烧空，一阴司月。面泉石或病乎炎毒，处城池而奈彼郁蒸。况土风则竹屋玲珑，烟水则叶舟荡漾。才晓而乌光赫透，欲风而鱼沫腥飘。虽付於醴酒毛，或亡坏混。又属其羽书重叠，时触高明。诚知不乏馀波，争奈罕闻暇日。岂可更抽秘思，别运真踪。每ゼ一幅之霞笺，咸滴千痕之雨汗。虽才高倚马，曾无起草之词。而字悉如蝇，几若生胝之笔。未知单贱，何补生成。赍行而便自金丹，举步而即升汉。矧复公言私论，要诀神方，一一指踪，头头传授。将克周於顶踵，俾无失於毫厘。以此推恩而前古所稀，以此行道而方今谁比。士林名路，一朝有知己如斯。白日青天，万世唯子孙为誓。下情无任感恩泣泪悚谢之至。


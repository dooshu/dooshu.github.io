○御丹凤楼大赦文

自长庆四年三月二日昧爽以前，大辟罪已下，罪无轻重，常赦所不原者，咸赦除之。左降官纵元敕云终身不齿者，亦与收录。诸色得罪人，先有敕云纵逢恩赦不在免限，并别敕安置者，亦放还。京畿诸县应今年夏青苗钱，并宜放免。秋青苗钱并河南府夏苗钱，每贯放二百文。其京兆府路所放青苗钱外，更放钱五万贯，斛斗五万石。河南府除所放青苗钱外，亦更量放钱三万贯，斛斗三万石。

其天下常贡之外，更不得别有进献。纵节度观察使入朝，亦不得进奉。诸道监军，自今后，在本道并入奏，并不得进。天下所贡奇绫异锦，雕文刻镂，一事已上，有涉逾制者悉断。至於丧葬嫁娶，车马衣服，事关制度，不合逾越，委中书门下明立科条，颁示天下。有不守者，御史台及出使郎官御史，严加访察，节级科处。其六宅十宅诸王女，宜令每年於选人中择端良者降嫁。老宫人及残病不堪使役，并有父母羸老疾病者，并委所司选择放出。鹰犬之类，本备蒐狩，委所司量留多少，其馀并解放。仍勒州府更不得进来。宫禁经费及乘舆服膳，委所司起今年，三分其本色物价及水陆脚价，一半委度支收管，一半便任本州收，充助贫下户阙额税钱。其元和已来两河节度使全家归阙者，如张茂昭、王承元、程权、刘总、田宏正等五家，在本道日所有债务，并有异於法制之事，被人言诉者，一切不得为理，仍各与一子正员官。

天下州府财物有馀羡者，委观察使及所管州郡，约旧事费用者条件，繇中书门下便差官类例，详定可留可去者闻奏，务从宽济，勿使难守。其馀羡钱，非两税外徵率，并不用勘问。自今已后，州府所申户帐及垦田顷亩，宜据见徵税案为定，后与户部类会，具单数闻奏。仍勒五年一定税。如有逃亡死损，州县须随事均补，亦仰年终申户部。如有隐漏，委御史台及所巡院察访闻奏。天下两税及诸色榷粮税等，钱币重轻，须有损益，亦委中书门下条疏闻奏。诸道除正敕率税外，不得擅有诸色榷税，涉扰人并宜禁断。其军屯营种，有侵占丁田课役税户者，宜委御史台切加访察。仍限敕到一月内，每道各具所还州县顷亩，分析闻奏。其诸军先擒获吐蕃生口配在诸处者，宜委本道资给，放还本国。天下诸州府县官吏，应行鞭捶，本罪不致死者，假以责情，致令殒毙，每念於此，良增恻然。宜委御史台及出使郎官御史等，切加察访，仍具事由闻奏。

天下诸色人中，有贤良方正能直言极谏，经术优深可为人师，详闲吏理达於教化，军谋宏远堪任边将者，委常参官并诸道节度观察使诸州刺史各举所知，限来年正月到上都。其所在淫祠不合礼经者，并委长吏禁断。


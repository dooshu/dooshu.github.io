○上郭太后尊号册文

伏以正坤元，母天下，符至德以升大号，因景运而饰鸿猷。焕乎前闻，焯彼古训，以极尊尊亲亲之义，明因天事地之经，有自来矣。伏惟大行皇帝贵妃，大虹育庆，霁月披祥，导灵派於昭回，洽殊仁於气母，范围百行，表式六宫。粤在中闱，流宣阴教，辅佐先圣，勤劳庶功。顾以冲眇，遭罹闵凶，荷成命於守器之时，奉宝图於铸鼎之日。哀缠易月，痛钜终天，而四海无虞，万邦有截。仰惟顾复之德，敢扬圣善之风，谨上奠号曰皇太后。


○修正三皇祀典以復　祖制議 【 三皇祀典】

臣等稽諸禮曰聖王之制祭祀也、法施于民則祀之能禦大災捍大患則祀之、非此族也、不在祀典、盖聞上古聖神、繼天立極、開物成務、壽世福民、其功尤繫于醫、宓羲觀天文明曆氣、神農嘗百藥製本艸、黃帝與岐伯問答而有素問之書、醫道盖昉于此矣。周禮小宗伯兆五帝于四郊、說者謂祭以天帝、配食以五人帝、春以太昊、夏以炎帝、季夏以黃帝、然此主於五方之位。未有醫藥之專祀也。至於有元、自國都以至郡縣、皆立三皇廟、于醫者之學、如宣聖釋奠禮、太昊伏羲氏以勾芒氏之神配、炎帝神農氏以祝融氏之神配、軒轅黃帝氏以風后力牧氏之神配、及黃帝臣俞跗以下十人姓氏載于醫書者從祀兩廡、有司歲春秋二季行事以三聖□主醫師為近瑣屑此言得之而以醫師主之其臣虞集有言、三聖人之所以惠利生人者、不必以醫之一技而求。夫為醫之道不上達于三聖人則不足以盡其至聖之能事是其祭雖專為醫道而設、然徧于郡縣、則又不免失之黷矣、肆我　成祖御宇、諏經稽典、正名定祀尤以醫道關係民生至重、乃即太醫院立廟。以崇祀三皇。正統間、重加修葺。　聖祖神宗、先後一揆、咸欲躋斯世斯人于仁壽之域而永貽燕翼之令圖也、洪惟皇上膺正凝命上法　祖宗、謂修合御藥保和　聖體實維茲所、廟制湫隘、則祀典弗稱、欲恢拓而一新之、創矩以盡度、備物以章虔、斯其佑享昭假于三皇在天之靈、而宣滯保和以迓乎　萬壽無疆之慶、臣等敢不祗承德美、用樹宏基、臣等切惟廟必有制、祀必合法、不為畫一之制、則恐襲前時之故轍、而無以稱觀瞻、不正從祀之名、則恐失醫聖之心傳、而無以垂法守、臣等謹將合行矢?見制恭擬上進、伏乞裁定施行


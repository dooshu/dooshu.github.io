曾丰　挽张郴州四首

轻甘相润泽，清苦自磨磋。

数矣充周赋，优哉中汉科。

上分之左竹，公付以南柯。

天不憗遗意，其如人望何。

曾丰

曾丰　挽张郴州四首

四海郑元枢，三朝范石湖。

利光腾鹗表，自足济鹏图。

芝检岂欺我，朱辬何负作。

幸而廉吏传，名与泰山俱。

曾丰

曾丰　挽张郴州四首

永平称善状，长乐沸廉声。

孝史行于世，尚书荐以名。

匪朝金马去，有顷玉楼成。

不是文星坠，文星复太清。

曾丰

曾丰　挽张郴州四首

鸿渐南中掾，莺乔西外丞。

华途于此奋，厄算乃吾乘。

妙学家传钵，殊科世续灯。

兹其有以死，名死实何曾。

曾丰


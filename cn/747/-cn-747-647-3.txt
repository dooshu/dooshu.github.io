○镇圭赋（以“王者端拱，四维镇宁”为韵，依次用）

天子之镇圭，十有二寸其长。义在抚十有二州之域，而为亿兆之王。圭比德焉，所以表特达之美；镇大名也，有以示弹压之强。以之徵守，则有土之臣至；以之恤患，则受灾之地康。当宁无为於南面，朝日有事於东方。会百辟而执之，班五瑞於来者。作山龙之端表，我则清光皎然；杂蒲谷以成行，尔则鞠躬如也。想夫彤闱乍晓，碧砌生寒。当玉座而高居，状中峰之冠瑶岫；透炉烟而迥出，意秋月之压端。是以圣後矜持，庶寮瞻重。安八荒於度内，故捧必当心；握万务於掌中，故大不盈拱。映冕旒则枢星缀，间黼黻而琼枝花拥。岂独使威仪可观，亦以明社稷有奉。美哉圣人之制器也，靡不有类。锐上以象天，方下而法地。备采章以尽饰，彖崇高而定位。夫众色不可以杂施，依方面之正者惟五；群山不可以咸写，选域中之大者有四。尽举凡而得一，故相传而莫二。义存敬慎，道在底绥。详观组约，足辨操持。俾经制之不乱，若缲藉之相维。况国家备物继周，垂衣体舜。自天有命，非因桐叶而封唐；提象握机，故配土行而执镇。岂惟传历代之瑞宝，抑亦彰受命之符信者也。重曰：圭，锐也，睿作思而百志灵；镇，安也，安於道而万物宁。亦尝三复斯名矣，所以表道德之惟馨。若此则君为道之本，器乃道之形。苟能据於道而依於德，亦可以执无名之璞，而逍遥乎大庭。


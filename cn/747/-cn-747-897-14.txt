○钱氏大宗谱列传·开国伯钱公列传

公讳道始，字元德，给事公长子也。自幼嗜学，经史百家，靡不究极其义，而气岸超出伦辈。天监中辟除王府法曹参军，历仕轻车将军江州刺史。在任明练治体，剖决如流。奸雄畏其威，窘乏被其泽。虽值荒忙之际，而属邑雍恬。当侯景逼台城时，公与西都太守陈霸先应援，从上江下败之於金陵。王僧辩欲窘霸先，斩其党杜龛。齐将徐嗣徽入寇，公据要出奇，绝其粮道，以破嗣徽。其累立奇勋如此。与霸先舅姑昆季也。霸先受禅，是为陈武帝。永定元年，上常谕公曰：“卿有佐命勋劳，藩威之良器。然以国戚，恩赉殊薄於众。今天下将定，安忍以繁剧之任浼卿。”遂授扬威将军，充本郡瑞嘉二陵令兼本部刺史，俾旋长兴保护陵寝。薨年六十二。武帝悲悼，罢朝三日，追赠建宁伯。又赠开国伯，食邑五百户，谥定公。娶夫人同郡王氏，合葬东侯山。生子六，曰纂、曰善明、曰望远、曰吉儿、曰智远、曰智昌，分为六枝，号曰湖头六宅。


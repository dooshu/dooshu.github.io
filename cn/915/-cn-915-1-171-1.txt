◇养生要诀

一人之身，一国之象。胸臆之设，犹宫室也；支体之位，犹郊境也；骨节之分，犹百川也；腠理之间，犹四衢也；神犹君也，血犹臣也，气犹民也。故志人能理其身，亦犹人君能治其国。夫爱其民，所以安其国；爱其气，所以全其身。民弊即国亡，气衰即身谢。是以志人上士，当施医於未病之间，不追修於既败之後，故知国难保而易丧，气难清而易浊。审机权可以安社稷，制嗜欲可以保性命。若能摄生者，当先除六害，然後可以延驻。何名六害？一曰薄名利，二曰禁声色，三曰廉货财，四曰损滋味，五曰屏虚妄，六曰除疾妒。六者若存，则养生之道徒设耳。盖未见其有益也，虽心希妙理，口念真经，咀嚼英华，呼吸景象，不能补其促矣。诚知所以保和全真，当须少思，少念，少笑，少言，少喜，少怒，少乐，少愁，少恶，少好，少事，少机。夫多思则神散，多念则心劳，多笑则藏腑上翻，多言则气海虚脱，多喜则膀胱纳客风，多怒则腠理奔浮血，多乐则心神邪荡，多愁则头面焦枯，多好则气智溃溢，多恶则神爽奔腾，多事则筋脉乾急，多机则智虑沈迷。兹乃伐人之生，甚於斤斧；蚀人之性，甚於豺狼。无久行，无久坐，无久立，无久卧，无久视，无久听。不饥强食则脾劳，不渴强饮则胃胀。体欲常劳，食欲常少，劳勿令过，少勿令虚。冬则朝勿虚，夏则夜勿饱。早起不在鸡鸣前，晚起不过日出後。心内澄则真人守其位，气内定则邪物去其身。行欺诈则神悲，行争竞则神沮。轻侮於人当减算，杀害於物必伤年。行一善则魂神欢，构一恶则魄神喜，魂神欲人生，魄神欲人死。常欲宽泰自居，恬淡自守，则神形安静，灾病不生，仙录必书其名，死籍必消其咎。养生之理，尽在此矣。至於练琼丹而补脑，化金液以留神，此上真之妙道，非食谷啖血越分而修之，万人之中，得者殊少，深可诫焉。（《御览》七百二十）


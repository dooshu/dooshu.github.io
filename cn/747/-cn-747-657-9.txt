○柳经李褒并泗州判官制

敕：徵事郎前河南县尉柳经、儒林郎试太子通事舍人李褒等：濒淮列城，泗州为要，控转输之路，屯式遏之师。故府有寮，军有ヘ，选择补署，得闻於朝廷。而经等皆有所长，宜当是选，守臣奏，因而可之。仍加秩命，用示优宠。经可监察御史充泗州团练副使，散官如故；褒可试太常寺协律郎充武宁军节度泗州兵马留後判官，仍改名“衔”，散官、勋如故。


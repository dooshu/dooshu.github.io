○谢赐皇后所遗珠佛像表



臣言：奉珠像，承是皇后遗嘱所建。礼觐之日，永慕罔极。伏惟感往增怀。臣言，先承陛下亲营像事，每注心延望，迟冀暂一礼敬，不悟圣恩垂及，乃复与臣供养，此像既功宝并重。且于制作之理，拟若神造中来，所有珠像，诚当奇妙。然方之于此，信复有间，瞻奉踊跃，实在无量。夫受乾施者无报，蒙恩隆者无谢。虽欲仰陈愚诚，亦复莫知所尽，臣言。（《广弘明集》二十一，又《十六国春秋》六十。）




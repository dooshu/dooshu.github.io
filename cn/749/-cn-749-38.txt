王琪


琪字君玉，华阳人，徙舒（今安徽庐江）。举进士，调江都主簿，天圣三年（1025），召试，授大理评事、馆阁校勘。历集贤校理、知制诰、加枢密直学士。以礼部侍郎致仕，卒年七十二。所制乐府名谪仙长短句，今不传。

定风波

把酒花前欲问天。春来秋去苦茫然。风雨满枝花满地。何事。却教纤草占流年。

试把钿筝重促柱。无绪。酒阑清泪滴朱弦。赖有玉人相顾好。轻笑。却疑春色在婵娟。

祝英台

可堪妒柳羞花，下床都懒，便瘦也教春知道。

望江南

柳

江南柳，烟穗拂人轻。愁黛空长描不似，舞腰虽瘦学难成。天意与风情。

攀折处，离恨几时平。已纵柔条萦客棹，更飞狂絮扑旗亭。三月乱莺声。

二

江南酒，何处味偏浓。醉卧春风深巷里，晓寻香旆小桥东。竹叶满金钟。

檀板醉，人面粉生红。青杏黄梅朱阁上，鲥鱼苦笋玉盘中。酩酊任愁攻。

三

江南燕，轻飏绣帘风。二月池塘新社过，六朝宫殿旧巢空。颉颃恣西东。

王谢宅，曾入绮堂中。烟径掠花飞远远，晓窗惊梦语匆匆。偏占杏园红。

四

江南竹，清润绝纤埃。深径欲留双凤宿，后庭偏映小桃开。风月影徘徊。

寒玉瘦，霜霰信相催。粉泪空流妆点在，羊车曾傍翠枝来。龙笛莫轻裁。

五

江南草，如种复如描。深映落花莺舌乱，绿迷南浦客魂销。日日鬥青袍。

风欲转，柔态不胜娇。远翠天涯经夜雨，冷痕沙上带昏潮。谁梦与兰苕。

六

江景

江南雨，风送满长川。碧瓦烟昏沉柳岸，红绡香润入梅天。飘洒正潇然。

朝与暮，长在楚峰前。寒夜愁欹金带枕，暮江深闭木兰船。烟浪远相连。

七

江南水，江路转平沙。雨霁高烟收素练，风晴细浪吐寒花。迢递送星槎。

名利客，飘泊未还家。西塞山前渔唱远，洞庭波上雁行斜。征棹宿天涯。

八

江乡

江南岸，云树半晴阴。帆去帆来天亦老，潮生潮落日还沉。南北别离心。

兴废事，千古一沾襟。山下孤烟渔市晓，柳边疏雨酒家深。行客莫登临。

九

江南月，清夜满西楼。云落开时冰吐鉴，浪花深处玉沉钩。圆缺几时休。

星汉迥，风露入新秋。丹桂不知摇落恨，素娥应信别离愁。天上共悠悠。

十

江南雪，轻素剪云端。琼树忽惊春意早，梅花偏觉晓香寒。冷影褫清欢。

蟾玉迥，清夜好重看。谢女联诗衾翠幕，子猷乘兴泛平澜。空惜舞英残。

失调名

金斗熨秋江

鬥百花

江行

一叶扁舟前去。经过乱峰无数。渔村返照斜阳，鸟道高悬疏雨。危坐中流，堆起雪浪如山，尽被橛头冲破，胸次廓千古。

雁阵惊寒，乱落平沙深处。投至十里芦花，暂时修羽。低问篙师，萧萧江上何声，风触两边红树。








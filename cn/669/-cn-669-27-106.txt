106　魏篡漢晉篡魏賊心未肆　宋篡晉天道報施還自及


魏之篡漢，晉之篡魏，山陽、陳留猶獲考終，山陽公卒於魏明帝青龍二年，陳留王卒於晉惠帝太安元年。亂賊之心猶未肆也。宋之篡晉，踰年而弑零陵，不知天道報施，還自及也。齊、梁以後，皆襲其跡，自劉裕始。

【元圻案】通鑑綱目：晉恭帝元熙二年：「六月，劉裕還建康，稱皇帝，廢帝爲零陵王。永初二年，宋主裕弑零陵王于秣陵。」又宋順帝昇明三年：「四月，宋蕭道成自進爵爲齊王，遂稱皇帝，廢其主準爲汝陰王，徙之丹陽。五月，齊主蕭道成弑汝陰王，滅其族。」〇梁弑宋巴陵王，陳弑梁江陰王，隋弑北齊介公闡。






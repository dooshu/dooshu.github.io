吴中答宋既庭孝廉

其一

茂苑陵阳一水长，几年清梦逐鲈乡。
争誇阛阓皆文字，自信交游属老苍。
篱巷曲连深竹径，河桥原傍读书堂。
晚凉过雨时相就，湖上追欢旧不忘（先是相见西湖。）。

其二

爱我耽游如谢客，投诗款曲故人情。
酒朋雅称溪山美，家世重兼烈孝名⑴。
独卧烟扉成野老，无双国士旧门生（谓缪歌起状头。）。
眼中摇落秋风起，愁说天南未罢兵。
⑴ 宋母叶夫人乙酉闻兵变，投井死，仲子实栗从之，有《节孝合传》。



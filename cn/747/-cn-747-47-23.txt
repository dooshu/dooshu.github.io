○贬田承嗣永州刺史诏

自古屈法申恩，与之更始者，为君之道也；务善改过，期於自新者，为臣之节也。其或弃瑕含垢，宏贷之泽已深，而挟伪藏奸，干纪之情转露，则亦中外同弃，刑宪不容。西汉伏信越之诛，东京齐萌宠之罚，此皆前王典式也。魏博节度支度营田观察处置等使开府仪同三司太尉检校尚书左仆射同中书门下平章事兼魏州大都督长史上柱国雁门郡王田承嗣，出自行间，策名边戍。早参戎秩，效用无庸。尝辅凶渠，驱驰有素。洎再平河朔，归命辕门，朝廷俯念遗黎，久罹兵革。自禄山肇祸，瀛、博流离；思明继衅，赵、魏堙厄。枌、榆井邑，靡获安居，骨肉室家，不能相保。念其彫瘵，思用抚宁，以基先布款诚，寄之为理，所以委授旄钺之任，假以方面之荣，期尔知恩，庶能自效。崇资茂赏，首冠朝伦，列异姓之苴茅，登上公之礼命。子弟童稚，皆联台阁之华；妻妾仆媵，并授国邑之号。人臣之宠，举集其门；将相之权，兼领其职。

夫宰相者，所以匡辅王室，休庇生灵，献可替否，救灾恤患，而乃据国家之封壤，仗国家之兵戈，虐国家之黎人，调国家之征赋。掩其资实，凭窃威灵，内包凶邪，外示归顺，陷误良善，贼害平人。骋其乐祸之心，俾叶同恶之体。且相、卫之略，所管素殊，而逼胁军人，使之翻溃，因其惊扰，便进军师，事迹暴彰，奸邪可见。不然者，岂志清之乱，曾未崇朝，子期、光朝，会於明日。足知先有成约，指期而来，是为蔑弃典刑，擅兴戈甲。既云相州骚扰，邻境救灾，旋即更并磁州，重行威虐。此实自相矛盾，不究始终。三州既空，远迩惊陷，更移兵马，又赴洺州，实为暴殄不仁，穷极残忍。又薛雄乃卫州刺史，固守本藩，忿其不附，横加凌虐。门尽屠戮，无复噍类，酷烈无状，人神所冤。又四州之地，皆列屯营，长史属官，擅请补署。精甲利器，良马劲兵，全军之资装，农藏之积实，尽收魏府，迥无孑遗。更复收管将士，（阙）其本部，劫质妻子，给我资粮。观其所为，盖在无赦。且藏庾者，平人之膏血，恣行贪窃；甲兵者，干城之腹心，辄为举动。欲行讨问，正厥刑书。犹示含容，冀其迁善，俾予东夏之人，终免无辜之酷。抑於典宪，务使慰安。遂遣知古，远奉诏书，喻以深旨，乃命承昭，副兹麾钺，抚彼旧封。而承昭又遣亲将刘浑，先传诏命。承嗣逡巡磁、相，仍劫知古偕行。先令侄悦，潜扇军吏，至使引刀自割，抑令腾口相稽，当众喧嚣，请归承嗣。论其奸状，足以为凭，此而可容，何者为罪？

今尚全其首领，更授藩条。贷以朝章，用遵时令。其承嗣宜贬授永州刺史，兼许十岁以下一男一女随身，便路赴任。委河东节度使兼御史大夫薛兼训简练马步一万五千人，即赴邢州，取承昭处分，逐便招抚应变权宜。成德军节度使检校左仆射宝臣精选骁雄马步三万二千人，屯集深、冀、贝州等路进取。幽州节度使留后兼御史大夫朱滔举马步军二万五千人，进逼沧、瀛，权宜招讨。淄青等节度使检校左仆射正己率所管马步三万人，北临德博，淮西节度使检校右仆射忠臣、永平军节度使兼御史大夫李勉、汴宋节度使留后兼御史大夫中丞田神玉、并河阳泽潞等道兵马共六万五千人，直据淇园。皆擐甲整戈，犄解相应。如承嗣不时就职，尚在执迷，则所在进师，按於军法。

今数郡之地，迫受其兵，深哀士人，重遭剽掠。丁壮离於农亩，女工废於蚕桑，胡宁忍之，盖非获已。缅思涂炭，过在朕躬。其昭义军管内五州，宜给复二年，仍委承昭抚慰，务使苏息。且圣人之教，必也胜残；王者之师，存於止杀。其魏博磁相等将士，并怀忠义，皆被胁从。但恐玉石俱焚，当宜各思自拔，除其首恶，咸与维新。事定之时，罪止元凶一身，并其侄悦，其馀官吏将士，爰及弟侄等，能自归顺者，皆无所问，如有擒执渠魁，下其城邑，便以承嗣在身官爵，资财田宅，一切回赐。自馀立功者，节级酬赏。夫军行除害，本以安人，将吏所经，薪刍必禁。秋毫之犯，律有常刑，凡在师人，各宜深诫。於戏！天地之大德，时或降霜；皇王之至仁，亦闻用钺。顾维寡薄之理，昧於授任之明，以至兴戎，多惭黎庶。布告天下，令知朕怀。


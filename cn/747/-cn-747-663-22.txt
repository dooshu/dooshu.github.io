○授骆峻太子司议郎梧州刺史赐绯鱼袋兼改名元休制

敕：某官骆峻：桂林守土臣式方言，梧为要郡，兵後人困，乞廉贞吏以抚之。又言峻守道抱器，可以起用。朕方思良吏，以活元元，适副所求，即可其奏。宫寮、郡印、命服、嘉名，四者与之，足为优异。峻宜副所举，慎所为，无以滋章为聪明，无以卤莽为高简，勉率中道，往安梧人。可梧州刺史。


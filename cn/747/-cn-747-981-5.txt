○对钩距为业判

〈甲以钩距为业，乡人告，不论。〉

上智利人，遵乎古道；下愚乐业，勤是贸迁。且货殖乃资政之由，龟贝作为生之本。所以五行嘉於权量，九府铸其圆规。宏羊算金，充物少府；寿昌论谷，兴利大农。文马有权，币分轻重之价；青蚨致准，物辨锱铢之则。当较固而有禁，在乾没而难容。甲也探情，善谘钩距，欲赢其货，宁恶其嚣。闲诸驵侩之言，晓彼质剂之契。纵使钩颅去卖，先窥卜式之羊；莹蹄来鬻，预问李斯之犬。参伍不失，毫厘匪差，实广汉之为能，非释之而不调。里仁为美，夫复何言？


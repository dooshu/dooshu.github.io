○亡友故秘书省校书郎独

孤君墓碣（贞元十八年蓝田尉作。）

呜呼！有唐仁人独孤君之墓，于其父太子舍人讳助之墓之后。自其祖赠太子少保讳问俗而上，其墓皆在灞水之左。（灞水，出蓝田谷，北入渭，隶长安。灞，音霸。）今王父营陵于其侧，故再世在此。呜呼！独孤君之道和而纯，其用端而明，内之为孝，外之为仁，默而智，言而信。其穷也不忧，其乐也不淫。读书推孔子之道，必求诸其中。其为文深而厚，尤慕古雅，善赋颂，其要咸归于道。昔孔子之世有颜回者，能得于孔子，后之仰其贤者，譬之如日月而莫有议者焉。呜呼！独孤君之明且仁，如遭孔子，是有两颜氏也。今之世有知其然者乎？知之者其信于天下乎？（一本作今之世有知其然者其信于天下乎，少四字。）使夫人也夭而不嗣，世之惑者，犹曰尚有天道。嘻乎甚邪！君讳申叔，字子重，年二十二举进士，（贞元十三年，申叔中进士。）又二年，居父丧，未练而没。（《礼记》：三日而食，三月而沐，期而练。练，小祥也。）盖贞元十八年四月五日也。是年七月十日而葬，乡曰某乡，原曰某原。呜呼！君短命，行道之日未久，故其道信于其友，而未信于天下。今记其知君者于墓：韩泰安平，南阳人。李行谌元固、其弟行敏中明，赵郡赞皇人。柳宗元，河东解人。崔广略，清河人。（余人皆有名字，此独言广略，当是脱误。）韩愈退之，昌黎人。王涯黄津，太原人。吕温和叔，东平人。崔群敦诗，清河人。刘禹锡梦得，中山人。李景俭致用，陇西人。严休复玄锡，冯诩人。韦词致用，京兆杜陵人。


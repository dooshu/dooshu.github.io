○上裴晋公度献唐雅诗启

宗元启：伏以周汉二宣中兴之业，歌于《大雅》，载于史官。然而申、甫作辅，方、召专淮夷之功；魏、邴谋谟，辛、赵致罕羌之绩。文武所注，中外莫同。

伏惟相公天授皇家，圣贤克合，谋协一德，以致太平。入有申、甫、魏、邴之勤，出兼方、召、辛、赵之事。东取淮右，北服恒阳，略不代出，功无与让。故天下文士，皆愿秉笔牍，勤思虑，以赞述洪烈（一作业），阐扬大勋。宗元虽败辱斥逐，守在蛮裔，犹欲振发枯槁，决疏潢污，罄效蚩鄙，少佐毫发。谨撰《平淮夷雅》二篇，恐惧不敢进献，私愿彻声闻于下执事，庶宥罪戾，以明其心。出位僭言，惶战交积，无任踊跃屏营之至。不宣。宗元谨启。


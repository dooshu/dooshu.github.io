【相逢狭路间】

京华有曲巷。巷曲（乐府作曲曲。《诗纪》云。一作曲曲。）不通舆。道逢一侠客。缘路问君居。君居在城北。可寻复易知。朱门间皓壁。刻桷映晨离。（本集作篱。）阶植若（本集作苕。）华草。光景逐飙移。轻□委四屈。（本集作逐四屋。《诗纪》云。一作逐四屋。）兰膏然百枝。长子饰青紫。中子任以赀。小子始总角。方作啼弄儿。三子俱入门。赫奕盛羽仪。骅（本集、乐府作华。）骝服衡辔。白玉镂□□羁。容止同规矩。宾从尽恭卑。雅郑时间作。孤竹乍（本集作生。）参差。云翔杂（乐府作飞离。）水宿。弄吭满清池。欢乐无终极。流目岂知疲。门下非毛遂。坐上尽英奇。大妇成贝锦。中妇饬（本集作冶。乐府作饰。）粉纟□。小妇独无事。理曲步檐垂。（本集误作乘。）丈人暂徙倚。行使流风吹。（○本集一。《乐府诗集》三十四。《诗纪》六十六。）


寄有道李中溪言求归未遂


一岁中，两奉手翰。坐冗，且无南翼，久失裁谢。死罪！

正少无世韵，宿有道缘。不意为时羁绁，遭逢明主，备位台司。十余年间，负重剖繁，备极辛楚。然遵道之志，未敢少衰也。

顷者，赖天之灵，中外乂安，国家无事，乃稽首归政，恳疏乞骸，亦欲逖慕留侯，庶几得弃人间事矣。乃蒙圣谕谆切，朝议恳留，不得已辄复视事，以俟徐图。但恐世缠日锢，归宿无期。觖怅，觖怅！

刘道长九泽书至，具言道履康吉，仙龄增衍，欲建坊表闾，以昭盛世人瑞，诚观风者之事也。

承差旋，肃此附候。《奏对》拙稿一部，中有乞归本末，谨寄呈一览。别有专启，付令嗣中书君处，想当觅便以达左右。万里缄书，不胜驰慕。






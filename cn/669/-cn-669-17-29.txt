103　郭忠恕言諸書産生因由　隸書亦名真書楷書　歐陽公誤以八分爲隸　趙明誠金石録跋尾　張懷瓘六體書論　論八分章草行書草書


周越書苑云：「郭忠恕以爲『小篆散而八分生，八分破而隸書出，隸書悖而行書作。行書狂而草書聖』。以此知隸書乃今真書。」趙明誠謂：「誤以八分爲隸，自歐陽公始。」【原注】庾肩吾云：「隸書，今之正書。」張懷瓘云：「隸書者，程邈造，字皆真正，亦曰真書。」千文云：「杜藳鍾隸。」王羲之傳：「尤善隸書。」

【何云】隸書似在八分之前，行書似在草書之後。郭氏五季人，未足據也。

【元圻案】趙明誠金石録跋尾十二東魏大覺寺碑陰〔一〕：「題銀青光禄大夫臣韓毅隸書，蓋今楷字也。庾肩吾曰：『隸書，今之正書也。』張懷瓘六體書論亦云：『隸書者，程邈造，字皆真正，亦曰真書。』自唐以前，皆以楷書爲隸，至歐陽公集古録誤以八分爲隸書，自是舉世凡漢時石刻皆目爲漢隸。因覽此碑毅自題爲隸書，故誌之以祛來者之惑。」〇書斷曰：「八分者，秦羽人上谷王次仲所作也。或云後漢時人。隸書，秦下邽人程邈所造也。」又曰：「八分則小篆之捷，隸亦八分之捷。」則八分似在隸書前。而書苑曰：「蔡文姬言割程隸字八分取二分，割李篆字二分取八分，於是爲八分書。」則八分似在隸書後。未知孰是。書斷又曰：「章草，漢黄門令史游所作也。行書者，後漢潁川劉德昇所作也。草書者，後漢徵士張伯英之所造也。」按張芝本以善章草得名，則草書在行書之前無疑。〇郭忠恕，字恕先，洛陽人。著汗簡三卷，佩觿三卷。東坡爲作小傳，所謂「恕先在焉，呼之欲出」者也。〇書録解題藝術類：「書品七卷，梁度支尚書庾肩吾撰。六體論一卷，唐昇州司馬張懷瓘撰。古今法書苑十卷，主客郎中臨淄周越撰。」

〔一〕按東魏大覺寺碑陰，見中華本宋本金石録卷二一跋尾十一。






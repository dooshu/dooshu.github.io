丁卯岁过采石吊李白





丘浚


采石江头，黄土一抔，其东有蛾眉之亭，其西有谪仙之楼。谪仙仙去不复返，惟有江水日夜流。人生一世几何久，不如眼前一杯酒。饥来文字不堪餐，死后虚名竟何有?请君看此李谪仙，掀揭宇宙声轰然。长安市上眠不足，长来采石江头眠。百世光阴一大梦，衾天枕地无人共。宁知浩浩长江流，不是糟丘春酒瓮。此翁自是太白精，星月自合相随行。当时落水非失脚，直驾长鲸归紫清。至人虽死神不灭，终古长庚伴月明。李太白李东阳醉别蓬莱定几年，被人呼是谪神仙。人间未有飞腾地，老去骑鲸却上天。






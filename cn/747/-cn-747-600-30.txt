○贺雪镇州表

臣某言：伏见四月二十七日德音，以王承宗效顺著明，复其官爵，所献二郡，别置藩垣。圣德动天，鸿恩及物。瑕累咸涤，蒸黎永安。伏惟睿圣文武皇帝陛下，自承宝位，克振皇纲。既以四海为家，每念一夫不获。昨因大庆，爰降殊私。广宥过之科，开自新之路。纶言一发，神圣潜通。遂令迷误之徒，顿释忧危之虑。命允子以入侍，献名都以效诚。臣心既明，天网为解。因析四郡，别为一方。惟怀永图，尽去前弊。大河以北，化为礼乐之乡；率土之滨，重见升平之日。臣恪居官次，遐守岭隅，不获称庆阙庭。无任踊跃屏营之至。


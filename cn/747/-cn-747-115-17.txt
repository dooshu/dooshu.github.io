○削张彦泽官阶诏

张彦泽刳剔宾从，诛剥生聚，冤声秽迹，流闻四方，章表继来，指陈甚切。尚以曾施微功，特示宽恩，深怀曲法之惭，贵循议劳之典。其张彦泽宜削一阶，仍降爵一级。其张式宜赠官，张式父铎、弟守贞、男希范并与除官。仍於泾州赐钱十万，差人津置张式灵枢，并骨肉归乡。所有先收纳张式家财物蓄，并令还。其泾州新归业户，量与蠲减税赋。


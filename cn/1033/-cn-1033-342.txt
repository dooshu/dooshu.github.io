洪咨夔　寿崔西清二首

武侯王佐材，有胆大如屋。

爱之莫助之，只手挈全蜀。

淋漓出师表，所举良且淑。

孔鸾非不佳，健翮欠鸿鹄。

先生能休休，用众不用独。

何止福蜀人，为作天下福。

洪咨夔

洪咨夔　寿崔西清二首

几年生一贤，大任天所授。

三光五岳气，半点无缺漏。

胸中老规摹，超出造化囿。

静为动之机，燕坐运宇宙。

艮居冬春间，初度恰先后。

用心得艮体，所以仁者寿。

洪咨夔


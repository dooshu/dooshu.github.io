○祭福建郑大夫文

维年月日，故吏某官某，敢荐薄奠於故福建都团练观察处置使福州刺史兼御史大夫郑公之灵。伏惟自天降灵，为国之桢。溥博闳达，昭融粹精。中和植本，体礼敷荣。应物以顺，逢时中清。爰自筮仕之初，及乎悬车之期，惟天命是信，惟圣言是思。德合明神，心为元龟。动享黄裳之吉，不稽洪范之疑。论交审其始，其结也不解；用才要其终，其报也不欺。仲山吐茹，吉甫文武。四边羽仪，蒸父母。忆昔高门，照灼寰宇。荣冠一时，名列三虎。我公南迁，返东土。仲也壮龄，相从万古。季兮不幸，昔陷於虏。忽如严霜，殒落繁柯。倏尔成空，天乎谓何。某常以斯文，忝膺辟吏。载笔如昨，攀车何自。我有甘棠，东城桃李。悠悠清溪，永代流美。愿托遗孤，以奉恩纪。黍稷非馨，微诚所至。呜呼哀哉！尚飨。


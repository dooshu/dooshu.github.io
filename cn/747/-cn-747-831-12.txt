○授刘崇望吏部尚书制

敕。朕常考易象否泰之说，诗人雨雪之作，知君子消长之际，系王者政理之端。矧乃大宥已行，众累皆涤。非其罪者，敬以命之。具官刘崇望，吉德在躬，明诚格物。辞倡寡和，自合正声。昭兆先知，宜居前列。朕初继大统，方求国桢。侍从之臣，论思在尔。代言之下，宏道良多。察其宽裕之姿，授以弼谐之任。恢张大体，师法硕人。以掩细过为所能，以观故事为所乐。顷因谗慝，偶惑听闻。害贤曾置於典章尚德敢忘於觉寤。顾直书之史册，何损於明。还暂免之冠，且复其所。流泽而余心未足，经邦而卿位乃虚。来整轩裳，再提衡镜。山公密启，更广规模。楚客骚辞，休劳讽谕。勉居会府，以率六卿。可依前件。


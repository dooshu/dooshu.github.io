顾宦

乾隆中，吴门有顾某者，南雅先生之远族也。曾官河南商邱，县邑中有富室寡妇，族人谋其产，诬以奸情，且云腹中有娠。前县官得贿，欲据以定案。寡妇上控，委顾某案其事，既不能平反，而又得贿以护前官。寡妇自知冤不能白，竟于上堂时，取所怀匕首自剖其腹，立时殒命。顾某以此削职，归数年，安居而已。

有齐门外杨姓者，贸易兰阳，路过一村，即寡妇之旧宅也。其宅已售他家，开张饭店，店后有大楼三间，素有鬼，人不敢居。是日天已暮，杨急于投宿，主人曰：“今夜客多，然大楼又有鬼，不敢留也。”杨自恃胆壮，遂投宿。

未二更，果有一女鬼行而来，问客是苏州人耶？吾有冤欲报，非祸君也。杨曰：“我非官，安能雪汝冤？”鬼曰：“倘能带我去，必有以报大德。”杨曰：“惟命是听，其如何能带，幸示我也。”鬼曰：“但于君启行时呼贤妹一声，及一路过桥过船，俱低声呼我。至苏州日，以伞一柄，我藏于中到顾某家，一掷其门中足矣。”鬼又曰：“我所以久不离此楼者，有金珠一箧，值千金藏于某处，今即以报君可矣。”言毕而去，遂寂然。至天明，杨如其言寻之，果获一箧。遂回吴，顾某是日，方演剧请客，杨从众人杂遝中持伞进门，人不觉也。顾方与客宴饮欢笑，忽见一女鬼手持匕首，鲜血淋漓立于堂下，顾大呼曰：“冤家到矣。”众客惊愕，无所见。是夜，顾自录此案颠末一纸，粘于壁间，遂自缢死。

故吴人至今皆能道其事，南雅先生亦曾为家大人述之。













○秦始皇意

秦法之於典坟，其酷也甚矣。由天文术数者，则不与焉。而《易》复从而免。噫！术数者未易知，而秦是以全《易》者，其有旨哉？夫《易》，肇於羲皇，演於姬昌，申於素王。其为书则百家九流之先，其造作者则百王之祖。其理则上下天地，出没鬼神。有春秋焉，有诗书礼乐焉。开辟以来，举一物而言皆贯之。秦始皇通三圣之妙键，（阙）故假术以言，亦将欲（阙）圣人之旨乎？以是无道，而至灭亡者，岂天下欲秦见造化之心乎？呜乎！言之於三代已前，秦则可以理遣。言之於战国之後，秦则为我罪人。


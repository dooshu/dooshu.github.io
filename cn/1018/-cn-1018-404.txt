曹勋　山居杂诗九十首

种杏三年实，种桃一栽花。

花实固可乐，为农本桑麻。

功成不占地，改植常可夸。

要是农须学，作略自一家。

曹勋

曹勋　山居杂诗九十首

我生不侥福，始终躬纯臣，

虽更齐楚伪，常障西风尘。

耳顺早引年，挂冠逾八春。

甘与田畯游，遂予胸次真。

曹勋

曹勋　山居杂诗九十首

农人作田务，耘者最辛苦。

肘膝伏泥涂，拔莠连茹取。

所拔随已多，悉酿所伏处。

惟冀禾稻肥，岂问正炎暑。

曹勋

曹勋　山居杂诗九十首

隔岁种成麦，起麦秧稻田。

晚禾亦云竟，冬菜碧相连。

收割不闲手，垅亩无空阡。

家蓄千指客，始知常有年。

曹勋

曹勋　山居杂诗九十首

孟夏物物茂，瓜瓠行置架。

引苗上扶疏，须蔓竞缠挂。

白花亦已出，青实旋造化。

会喜园枯时，匕箸不增价。

曹勋

曹勋　山居杂诗九十首

地水与火风，四大各一性。

和合乃养形，损增则成病。

圆觉著于品，岐伯峻其证。

君子知其言，穷理宜至命。

曹勋

曹勋　山居杂诗九十首

蒸沙以为城，冶铁用作限。

未伸彼利害，先为己忧患。

家事席未暖，基址已永叹。

在德不在险，推类仁者谏。

曹勋

曹勋　山居杂诗九十首

山中四序景，巧供晨夕间。

茶瓯不少辍，诗魔常畏闲。

生计付风雨，年华寄毛颜。

支筇正独立，栖禽相与还。

曹勋

曹勋　山居杂诗九十首

吾事今七十，非杖事能行。

食罢散步武，欲与跛鳖争。

皮里气不充，骨中髓不生。

安能勉筋力，笑傲云霞轻。

曹勋

曹勋　山居杂诗九十首

归为田舍翁，不作无复理。

耕凿顷亩地，远近先视水。

沟塍欲利达，农具无委靡。

高田下田事，得马失马尔。

曹勋

曹勋　山居杂诗九十首

伏日更酷暑，当午剧炎烈。

火云凝不动，势欲终岁热。

天公苏赤子，雨随震霆发。

一扫回清凉，庭筠助骚屑。

曹勋

曹勋　山居杂诗九十首

小圃艺花竹，春末已繁秀。

土脉得锄斸，枝叶易秀茂。

久以告老病，未免闭圭窦。

相忘无芥蒂，一二约亲旧。

曹勋

曹勋　山居杂诗九十首

除地台山麓，稍葺五亩宅。

松竹互偃亚，云山若阡陌。

子舍念我老，文余躬干役。

欣欣归来乐，乐岂一朝夕。

曹勋

曹勋　山居杂诗九十首

古半喜妙供，溪荪种匀抽。

蘸水浮翠蝟，络石骈栗皱。

薿薿巧凝绿，梢梢眇含秋。

相对几案间，萧然无与俦。

曹勋

曹勋　山居杂诗九十首

墙里种桃杏，新春亦已花。

墙外绕扶疏，绿荫皆桑麻。

今年风雨时，日见田稻嘉。

长瓶泻黄汤，且饷田畯茶。

曹勋

曹勋　山居杂诗九十首

闲里心情拙，还知兴自嘉。

饥鸦时立槛，野蝶自寻花。

客至聊从容，僧来不厌茶。

晚烟时伫立，列岫映余霞。

曹勋

曹勋　山居杂诗九十首

清晓看田去，乘露衣襟凉。

已有耘夫出，揖我喜非常。

为言苗正好，喜颜笑亦长。

虽有吏在门，亲苗端可偿。

曹勋

曹勋　山居杂诗九十首

人生行乐尔，行乐则心闲。

尽既无所用，和气滋容颜。

卫生有此妙，余事皆可删。

若益兼忘理，敢告知识间。

曹勋

曹勋　山居杂诗九十首

松根有至药，琥珀与茯苓。

琥珀未易致，茯苓选宜精。

制与鞠尘细，色如截肪并。

一一伴朝粥，地黄安可京。

曹勋

曹勋　山居杂诗九十首

招客图客欢，不图能病客。

既醉失匕箸，吐茵堕巾帻。

何堪款曲意，贻念风月夕。

拂旦往问讯，惭恨见颜色。

曹勋

曹勋　山居杂诗九十首

松色荫人居，松力治人病。

丹砂含其滋，复何延性命。

幽居绕苍髯，不畏夏日盛。

风来听笙竽，便有华胥兴。

曹勋

曹勋　山居杂诗九十首

春雪翳重霄，寒雨连日夜。

不辍兽炭炽，甚恐庭花谢。

疏帘莫御冷，炉焚屡成灺。

寒食数日间，春事求诸野。

曹勋

曹勋　山居杂诗九十首

吾年逾七十，真欲原春迟。

岂谓上元过，适丁多雨时。

韶华荏苒半，清明旦夕期。

流莺与蜂蝶。冷落殊未知。

曹勋

曹勋　山居杂诗九十首

卜居得幽胜，景物无升沉。

峰峦环郛郭，松竹排园林。

时时破寂寥，悠悠赖鸣禽。

於焉自有得，天籁皆余音。

曹勋

曹勋　山居杂诗九十首

客寄辇毂下，驰心田亩间。

君恩重山岳，臣节殊安闲。

虽幸米盐足，其如尘土颜。

终负告归罪，判然诚独难。

曹勋

曹勋　山居杂诗九十首

朼去天台居，邑有万户酒。

一出尝十家，已觉醉屡肘。

留连多好事，方圆烦饤斗。

约趁黄昏归，不知月挂柳。

曹勋

曹勋　山居杂诗九十首

年来心目昏，稍息文字业。

晓拥台山云，时读修禊帖。

稚子来捋须，幼孙每持镊。

晚来微雨休，幽径无不涉。

曹勋

曹勋　山居杂诗九十首

老去情怀懒，修然只此翁。

闲窗千里月，修竹一帘风。

事与孤鸿远，心将止水同。

故人如问讯，痴坐正观空。

曹勋

曹勋　山居杂诗九十首

寂历秋风晚，闲庭落叶深。

天高晴日澹，山净暮烟沉。

疾病无时已，年华有底侵。

两行南去雁，一片北归心。

曹勋

曹勋　山居杂诗九十首

三伏暑可畏，贫富方共之。

雨忽兼飘风，凉与清气随。

一饷涤炎暍，万里失蒸炊。

大哉天地德，好生常所施。

曹勋

曹勋　山居杂诗九十首

北归了无日，先垄扫何时。

愁与燕鸿远，心同楚客悲。

寒蝉咽败柳，幽鹭来清池。

谁与话旧事，泪藓空在衣。

曹勋

曹勋　山居杂诗九十首

七月正流火，晚饭净刹中。

稍脱蒸郁苦，顿觉心境空。

放意览翠岫，徐行迎好风。

得来喜不彻，此赐皆天公。

曹勋

曹勋　山居杂诗九十首

连日山村雨，牛羊都在栏。

低田渍积水，卧穗铺新寒。

气逼琴丝润，香传岩桂丹。

天光惜垅亩，应放月团团。

曹勋

曹勋　山居杂诗九十首

弃官了无事，饭余心境空。

清琴或数弄，浊酒时一中。

人生苦不闲，得闲须从容。

闭门适吾乐，三籁皆同功。

曹勋

曹勋　山居杂诗九十首

秋色遂将半，游云时淡浓。

水光影{禾罢}稏，秀色增芙蓉。

斸地种三径，钩窗来五峰。

新晴何以卜，一意听晨钟。

曹勋

曹勋　山居杂诗九十首

今年已断梅，七月雨益大。

苗虽不厌雨，灌恐有余溉。

禾梗正柔嫩，水满舞澎湃。

其间田高低，于焉有畏爱。

曹勋

曹勋　山居杂诗九十首

北风忽卷热，山顶云已驰。

日影未容敛，雨脚俄骤垂。

一向得凉吹，四山横修眉。

暄寒本两陆，莫能测密移。

曹勋

曹勋　山居杂诗九十首

冷趁西风便，云趋南国深。

相舂闻野唱，漂絮击溪砧。

小立迟残照，闲愁倦寸心。

新亭有耆旧，应共惜花阴。

曹勋

曹勋　山居杂诗九十首

白日忽若暮，北风天正寒。

浓阴欲酿雪，云侣商量间。

群儿竞喜跃，婢子争仰看。

命席拨瓮碧，取醉期尽欢。

曹勋

曹勋　山居杂诗九十首

今岁立秋早，便觉驱探汤。

虽有正午热，已觉中夜凉。

麻豆率房角，早禾亦上场。

吾心喜可知，纪实藏诗章。

曹勋

曹勋　山居杂诗九十首

晚家台山下，云水同一乡。

人事讲邻曲，鸡黍期相当。

秋风起木杪，凉气吹衣裳。

东家喜见招，社瓮开新尝。

曹勋

曹勋　山居杂诗九十首

凄风入林薄，昪日升山迟。

槿花落因雨，菊英开映篱。

身老每倦客，目昏犹喜诗。

所欣水云念，得赴猿鹤期。

曹勋

曹勋　山居杂诗九十首

道人谈长生，禅子论寂灭。

二子互出奇，生灭孰判别。

吾侪守黄卷，生理知犹劣。

惟当一以贯，无问亦无说。

曹勋

曹勋　山居杂诗九十首

晨起冒清露，笋

出

闉。

原野回旧色，花柳摇新春。

眷言山林性，常与鱼鸟邻。

恰然适襟抱，自谓羲皇民。

曹勋

曹勋　山居杂诗九十首

我本汝颍士，老隐天台山。

一瓢顾粗足，三谒无厚颜。

身与樵牧远，居眇林壑间。

不为物事役，常对风日闲。

曹勋

曹勋　山居杂诗九十首

前岩有兰若，委径宜细履。

未能望窣堵，屡复涉清泚。

路纡疲脚力，僧老识茶味。

策杖趁栖鸦，斜阳在林际。

曹勋

曹勋　山居杂诗九十首

客惠双井芽，千里冒寒暍。

品格自高胜，香味两奇绝。

小小猷溪磨，团团掌中月。

挥肘喜旋之，纷泊看落雪。

曹勋

曹勋　山居杂诗九十首

平生江海性，俗冗不到眼。

偶然牵禄养，遂复事篇简。

所愧道益远，所喜性羽懒。

末路终此惠，尤得养樗散。

曹勋

曹勋　山居杂诗九十首

梢梢岸上柳，粼粼岸下波。

晴云羃远岫，东风扇微和。

去冬身耕植，连春无干戈。

田畯知此意，种秫应更多。







卷11

曹勋

曹勋　山居杂诗九十首

东冈老道友，招我阅子孙。

大儿教以孝，小儿抚以温。

举觞意未畅，已复月挂昏。

兴言还吾庐，更待它日论。

曹勋

曹勋　山居杂诗九十首

高原收菽麦，下田插禾秧。

田头与地尾，一一意所量。

躬耕辨好怯，择种均丰荒。

所以终岁间，食米不及糠。

曹勋

曹勋　山居杂诗九十首

真隐古招提，长林如磔蝟。

虽有群山峰，所欠一支水。

草木乏秀润，岩窦燥肌理。

安能借僧锡，卓处泉涌沸。

曹勋

曹勋　山居杂诗九十首

大麦未救饥，小麦渐擢芒。

此时农夫叹，政阻接青黄。

多畏频雨泽，只欲暄晴光。

农安吾亦安，朝夕祈苍苍。

曹勋

曹勋　山居杂诗九十首

士不远千里，访我付落中。

话旧语益密，论交颜不红。

酒炙乏供给，近制相延容。

白饭与青刍，且饷驴与僮。

曹勋

曹勋　山居杂诗九十首

栽竹勿傍墙，种蕉莫近砌。

顷之根蔓延，寝乃坏阶戹。

持疏宛成趣，茂密相映蔽。

操刀时遣獠，洗削去蓊翳。

曹勋

曹勋　山居杂诗九十首

堂堂春将去，好花如款留。

荼醾蔓层雪，芍药欹重楼。

金沙插架富，蕙香转林幽。

我欲助送之，飞絮漫天愁。

曹勋

曹勋　山居杂诗九十首

朝来一无风，秋暘剧炎锐。

当年屏翳动，松竹发清吹。

风岂怜我老，飘萧翔异气。

泠然濯烦襟，苏息殆天意。

曹勋

曹勋　山居杂诗九十首

晓来浩露出，细履欣悠然。

垅麦漾轻浪，芳草迷平川。

无边绿成幄，团飞柳皆绵。

老翁指谓我，渐熟高低田。

曹勋

曹勋　山居杂诗九十首

西山隐道室，山光锁葱蒨。

松竹意可揖，节润欲入馔。

扳携一二友，香火共昏旦。

天台坐忘身，笑领吾所眷。

曹勋

曹勋　山居杂诗九十首

平生文字饮，真积力已久。

温故忽若醉，卯饮不待酒。

昏然亟步武，快哉绕衡陋。

水阔夕阳红，雨余群山秀。

曹勋

曹勋　山居杂诗九十首

闲时谒坟山，小筑真隐麓。

怪来少清景，颇似阙修竹。

荷锄斸云烟，移种扶疏绿。

亭亭才数根，一扫群朴樕。

曹勋

曹勋　山居杂诗九十首

日铸得新茗，色味建水空。

未论七碗足，先借两腋风。

烹在击拂外，得泛齿颊中。

若论破睡魔，自可书元功。

曹勋

曹勋　山居杂诗九十首

闽浙风土异，九日未见菊。

丰枝閟秀色。细蓓凄已绿。

当樽折野蕊，气味亦格触。

讵知三径中，采采不一足。

曹勋

曹勋　山居杂诗九十首

行都老故旧，见赠新历日。

快哉得过目，蘧然若有失。

已病嗟再岁，渐老念弱质。

叹余落麈尾，非言付摇膝。

曹勋

曹勋　山居杂诗九十首

冰壶冻欲裂，霜风凌雪屋。

牛斗搅夕眠，瓶笙不成曲。

平生湖海心，弗受车辕促。

晨兴且探梅，不惮肌生粟。

曹勋

曹勋　山居杂诗九十首

人惠九皋禽，应节每对舞。

絷彼云汉心，成我闲静趣。

六翮不忍剪，深径任翔翥。

一举遨天风，应到逍遥处。

曹勋

曹勋　山居杂诗九十首

流泉隋石壁，清韵传幽林。

讵知水石韵，可契琴筑音。

支筇听之久，凉风吹衣襟。

更待月下来，同我清夜吟。

曹勋

曹勋　山居杂诗九十首

闲中每自得，闲意非陆沉。

蚁穴漫说梦，鸥盟谁更寻。

一年记好处，万缘随夙心。

即以洗其劳，清月升层林。

曹勋

曹勋　山居杂诗九十首

画工作江梅，粉桧良自夸。

吾侪晕澹墨，一枝才数花。

风情意自足，横斜不可加。

须知自古来，画家须诗家。

曹勋

曹勋　山居杂诗九十首

幽居岁屡换，豪举欲谁作。

闲情寡赋咏，旧句漫笔削。

草茅晦小隐，笋蕨供大嚼。

不时有佳处，悠然动春酌。

曹勋

曹勋　山居杂诗九十首

尘境得闲适，尘事从如麻。

且发蟹眼汤，一试鹰爪芽。

萧萧衲帔冷，泠泠心境嘉。

坐久若为侣，清月上梅花。

曹勋

曹勋　山居杂诗九十首

露蜂缀林薄，土蜂翔户内。

飞绕旬日閒，穿穴皆其类。

众声互起息，哄然自陎阾。

螫幼成腫毒，居闲视其未。

曹勋

曹勋　山居杂诗九十首

小庵筑桐柏，宛在艮山位。

数峰直远目，一水绕石地。

门径连主山，松篁接空翠。

贵客下北阙，喜话卜邻计。

曹勋

曹勋　山居杂诗九十首

忆君远亦去，泉响堑每度。

一笑成真乐，此乐固难屡。

村闲桑柘秋，川阔牛羊暮。

归顾紫领巾，愧我方学圃。

曹勋

曹勋　山居杂诗九十首

英石多斧凿，司石殊怯脆。

拳然太湖出，始有岩壑意。

弹窝数峰绿，欲与仇池对。

永念灵壁巧，嵌空劳梦寐。

曹勋

曹勋　山居杂诗九十首

平生有知旧，相望顿以疏。

卧念十日雨，谁寄一行书。

景已来白雁，诗漫如黄初。

不忘剡溪棹，且策雪中驴。

曹勋

曹勋　山居杂诗九十首

下邑常寂寞，细履寒溪头。

鱼鰕腥断岸，橘柚明晚秋。

山色俨晴碧，溪光泛澄流。

相思故人远，应过回雁洲。

曹勋

曹勋　山居杂诗九十首

休宫伏畎亩，农事未历览。

年丰则知喜，岁歉颇不鉴。

螟蜮则曰蠖，不实乃名冇。

生民惰与勤，天灾未尝滥。

曹勋

曹勋　山居杂诗九十首

秋色不胜悲，浓霜寒入衣。

蔬畦倦小摘，茅檐曝晴晖。

人去歌酒歇，雁来音信稀。

好客招不来，枫叶伴愁飞。

曹勋

曹勋　山居杂诗九十首

偶读禅门礼，老赜存清规。

鱼鼓钟磬间，细行兼威仪。

能居三板头，可当一住持。

破衲受用薄，后来有不知。

曹勋

曹勋　山居杂诗九十首

瑞香本庐阜，瑞昌最为冠。

以此得瑞名，昧者强臆断。

种法避寒暑，锦笼不足纂。

欲披紫云裘，时分建溪碗。

曹勋

曹勋　山居杂诗九十首

雨急怨春晚，花残独稔香。

燕巢方稳密，蝶翅觉凄凉。

引睡漫支枕，销闲时炷香。

新晴故晚照，芳草留斜阳。

曹勋

曹勋　山居杂诗九十首

駸駸随日老，宁能问分阴。

波流固自远，云在初无心。

鸟声惊幽思，风徐快冲襟。

马卿苦病多，中怀天莫忱。

曹勋

曹勋　山居杂诗九十首

天地有大德，好生洽民心。

炎云涨毒暑，此风散重阴。

欲驱冞旬热，忽作三日霖。

人物荷造化，喜归田亩深。

曹勋

曹勋　山居杂诗九十首

顷职古器事，三代考纤悉。

闳异必夏商，形模且朴质。

其间盛款识，鼓文俨周室。

固知文武隆，牧敦当第一。

曹勋

曹勋　山居杂诗九十首

小隐世味薄，花飞惨残春。

明玉剥楚笋，嫩紫庖吴莼。

不觉盘箸阙，但喜志意新。

我惟一廛足，何必问大钧。

曹勋

曹勋　山居杂诗九十首

蒲桃天下冠，太原与全邠。

邠故近西凉，种植纷士民。

岂但马乳堆，殆若荔子春。

为膏为酒醴，香味有此珍。

曹勋

曹勋　山居杂诗九十首

仆以义制心，自谓颇忠赤。

保国不保身，用忠岂用力。

所以四将命，悉能全赵璧。

未当引年归，痛定思政刺。

曹勋

曹勋　山居杂诗九十首

云山贮回肠，日月任转毂。

客居不问乡，一饱宁较粟。

家酿报浮蚁，溪鳞贾尺玉。

以充朝莫盘，怀抱无乃足。

曹勋

曹勋　山居杂诗九十首

调羹商相业，粉额汉宫妆。

寄远与却月，六朝用弥彰。

犯寒清而洁，骚经何独忘。

拥卷怀灵均，灵均亦沉湘。

曹勋

曹勋　山居杂诗九十首

盖屋不在华，所欲庇风雨。

种花品无繁，四时看开处。

指喻多非约，日涉乃成趣。

吾年能几日，景物亦漫与。

曹勋

曹勋　山居杂诗九十首

平日为饱役，方抛世緒婴。

贾鱼沽市醖，借姓过州城。

老脱尘中境，心游物外清。

寒溪行不尽，端为濯衣缨。

曹勋

曹勋　山居杂诗九十首

素怀绕列岫，乃家台山麓。

人境两俱绝，事物济所欲。

芳醪澈瑆白，茗饮瀹溪绿。

对客调玉轸，清风入梧竹。

曹勋

曹勋　山居杂诗九十首

海棠盛西蜀，豪压春风涂。

三月浣花溪，游人鄙金珠。

少陵时居瀼，诗史切太虚。

独不被品藻，此理端何如。

曹勋

曹勋　山居杂诗九十首

春来每窃抃，春去孰可喭。

寻胜揽妍姿，对花得清燕。

樽酒所以乐，摘植得忘倦。

忽改绿阴阴，苍苔从满院。

曹勋

曹勋　山居杂诗九十首

道德五千言，屡读殊隐奥。

颇能分句法，已自到微妙。

治国与修身，篇篇言上道。

讲解七十家，识者自知要。

曹勋

曹勋　山居杂诗九十首

僧相同剃除，其门则异窦。

律仪尚讲论，估禅则乌有。

悟去此大魁，穷说则学究。

与语判此科，是非免纷糅。

曹勋

曹勋　山居杂诗九十首

凿池固不广，纳纳隘所居。

苟无水光寒，便觉非吾庐。

漪涟漾芳渚，澄影浮晴虚。

乐哉濠梁心，已复游嘉鱼。

曹勋

曹勋　山居杂诗九十首

道人范子珉，隐迹朝市端。

笔墨作峰岭，气象争巑屼。

稍变烟云态，便觉风雨寒。

鹤举忽冲霄，大罗得遐观。

曹勋

曹勋　山居杂诗九十首

闲居养僮仆，衣食必鲜美。

小则爱睡眠，大者趋博戏。

不然言疾病，莫能承付委。

长须与赤脚，昔人诚有理。

曹勋

曹勋　山居杂诗九十首

范仙最所长，画牛诚绝笔。

围模大小定，毛孔不少失。

膊腕与腹胯，一牛动数日。

惟我颇得之，卧起尽纤悉。

曹勋

曹勋　山居杂诗九十首

莫怪游春频，只被老逼身。

念此乐天语，诚哉辞甚真。

遵行我不倦，治具当勿嗔。

持炬接迎我，村醉欹冠巾。

曹勋

曹勋　山居杂诗九十首

三春君卉盛，在花茂与残。

好花正穠丽，不作十日看。

蓓嫩便须赏，开时惟可叹。

继自喜新绿，吾心常并观。

曹勋

曹勋　山居杂诗九十首

寒毬格虽下，春事亦可寻。

故园少见之，花叶均来禽。

芳蓓暖苞玉，半腮红浅深。

与客屡清赏，只恐风雨侵。

曹勋

曹勋　山居杂诗九十首

随春动草木，微和入池阁。

群芳争妍媸，红翠媚寥廓。

一枝姑到眼，万态便如昨。

春深风雨来。固已任开落。

曹勋

曹勋　山居杂诗九十首

煴室宿火销，縜袍良独暖。

病身怯夜永，老怀苦昼短。

栖鸟惊檐头，朝日上窗眼。

未问粥面花，地黄酒须满。

曹勋

曹勋　山居杂诗九十首

侵晨盥栉起，爽气随凉飚。

曳杖踏露草，不觉路已遥。

水清出沙嘴，烟白横山腰。

致爽列群岫，不待西山招。

曹勋

曹勋　山居杂诗九十首

闲居必家酿，不以空乏废。

小槽压春碧，浑含揖和气。

三杯御客寒，一卮款仆意。

宁论有贤圣，且复供村醉。

曹勋

曹勋　山居杂诗九十首

小圃养春色，乘时不可缓。

翌锄常于于，成趣须旦旦。

花摘去年种，喜供一时玩。

举杯付歌儿，野服更萧散。

曹勋

曹勋　山居杂诗九十首

从昔漫浪心，家居意不适。

晨圾香火余，饭了办游历。

或访僧掇斋，或隐者对奕。

归来任侵灯，龙吟喷霜笛。

曹勋

曹勋　山居杂诗九十首

随分作栏槛，松竹带花柳。

四时面面看，百种日日有。

玩目必群卉，洗心付芳酒。

吾侪不改常，居閒简可久。

曹勋

曹勋　山居杂诗九十首

前村有经社，香火讯屡通。

携朋闲步往，老人颜有童。

一杯苦涩茗，满塘蒲稗风。

笑顾纸上佛，何时供渠侬。

曹勋

曹勋　山居杂诗九十首

老来参同事，勤增不敢失。

人言炉偃月，吾意炉藏日。

朝阳升西山，异液甘若蜜。

一体奠所居，旦旦享清逸。

曹勋

曹勋　山居杂诗九十首

平生不能棋，遇棋亦輙喜。

从来号万户，知生不救死。

多见国手说，得先乃妙理。

更有末后着，此着知者几。

曹勋

曹勋　山居杂诗九十首

和靖骨已槁，后来欲无说。

细雨断魂句，妙处益清绝。

朼来客异县，篱落泠风月。

吟哦一字难，愧此枝下雪。

曹勋

曹勋　山居杂诗九十首

不持月三长，不奉八关戒。

久素则生疾，多肉亦思菜。

齿决今莫遂，啜汗老所快。

终当屏去荤，居山得自在。

曹勋

曹勋　山居杂诗九十首

台山无牡丹，单叶已最贵。

斗槛数花尔，便欲发光气。

珍重莫肯折，如天藏地秘。

西都每兴怀，此赏殆梦寐。

曹勋

曹勋　山居杂诗九十首

江海吹天风，飞舞散千垅。

横斜任所适，光丽世非种。

险秽已平治，屋背欲汹涌。

年丰此兆之，有秋高可拱。

曹勋

曹勋　山居杂诗九十首

春深多夜雨，倦卧得饱听。

穿林乍依微，滴檐已纷竞。

衾寒似落莫，人寂眷闲静。

怡然遂高眠，枕上颇适性。

曹勋

曹勋　山居杂诗九十首

旬日扣玉京，所见如夙昔。

红云隐碧洞，清溪映白石。

临流坐且久，浩流坐且久，

浩气洞胸臆。溪深竟难涉，

踟蹰抚苍壁。

曹勋

曹勋　山居杂诗九十首

古铁如钩戟，岁久钢断绽。

久为土气蚀，皆成豌豆{氵篡}。

铢两每不多，积之可精炼。

为剑或为刀，花宾劣于滇。

曹勋

曹勋　山居杂诗九十首

泽国经炎夏，常厌日晷永。

既乏枕簟凉，亦欠冰雪冷。

北窗但倦卧，闲人远造请。

时濯醒心泉，柳下汲深井。

曹勋

曹勋　山居杂诗九十首

平昔喜鳌举，未易自摧堕。

功名邂逅来，求则成大过。

壮年不艰苦，老即困寒饿。

消和理或然，要知非力可。

曹勋

曹勋　山居杂诗九十首

道人有相访，不求养生诀。

或问琴棋妙，或笑汗漫说。

何州有隐逸，何山富薇蕨。

饭了且分携，日课所不屑。

曹勋

曹勋　山居杂诗九十首

造化致有生，旋亦致凋瘁。

草木方薿薿，枝叶忽靡靡。

初发白玉涤，接以赤日炽。

末为飚风吹，从是即委翳。

曹勋

曹勋　山居杂诗九十首

吾年将八十，历践何足数。

义不惜骸骨，愧无罔君父。

挂冠复挂冠，求去再求去。

至原诚遂心，燕笑乐畎亩。

曹勋

曹勋　山居杂诗九十首

山高翳落日，残照欣晚晴。

意适策筇杖，意倦眠桃笙。

云水喜益近，语话能忘情。

书来故人意，相忆应遄征。

曹勋

曹勋　山居杂诗九十首

早年困胡虏，惊痛失方寸。

居常虽勉勉，临事輙闷闷。

作字每误墨，裁诗或失韵。

老来疾益侵，薾然谁可论。

曹勋

曹勋　山居杂诗九十首

半夜秋风高，便觉残暑退。

一凉精神醒，终夕枕簟愧。

我老念病役，生病为形赘。

永怀忘形友，寒暑孰能累。

曹勋

曹勋　山居杂诗九十首

松隐静无事，松竹惟参差。

避热卧其间，绿荫回凉吹。

水云不相远，起坐常自怡。

此心益浩然，西风生桂枝。

曹勋

曹勋　山居杂诗九十首

城居得高胜，栏槛俯陎阾。

敛迹红尘中，游目雉堞外。

湖光浸晴碧，若与云外公。

渔舟何处来，几点忽隐晦。

曹勋

曹勋　山居杂诗九十首

鸡冠与凤仙，早种近阶砌。

夏秋无花时，类能作幽致。

鸡色惟青紫，凤蕊杂红翠。

来年不待种，罅隙自苗裔。

曹勋

曹勋　山居杂诗九十首

台山邑万衣，户以酒为天。

不惮甑生尘，所原酒如泉。

多疾自曲糵，致夭非天年。

因思禁酒法，积粟民沛然。

曹勋

曹勋　山居杂诗九十首

叶落复叶落，冲飚黯寥廓。

重叠响瑟缩，翩翻下纷泊。

倦客和修涂，幽人倚高阁。

归来故山休，冰霜欲萧索。

曹勋

曹勋　山居杂诗九十首

商飚忽在序，候虫凄以鸣。

岁律念向晚，崦嵫逼于征。

已叹日月疾，但觉须鬓狞。

搔首欲何为，松篁助秋声。

曹勋

曹勋　山居杂诗九十首

万花烘天容，粉危腾云气。

花云覆台榭，疑若天亦醉。

杯盘多欢赏，供帐亦明丽。

游人侵宵归，风雨恐踵至。

曹勋

曹勋　山居杂诗九十首

秋暑正炎酷，人不得以息。

向晚注大雨，剧暑遂扫迹。

萧然物气平，暂止火御职。

上天常好生，一凉诚大德。

曹勋

曹勋　山居杂诗九十首

赤城玉京天，冠简奉香火。

一亘僧有之，道容易佛坐。

忽为道复得，瞿昙加巾裹。

屡改神不闻，二家自人我。

曹勋

曹勋　山居杂诗九十首

人生不如意，十固常八九。

吾辈穷物理，挺特惟所守。

东风暖入律，客意浓胜酒。

游鞍纵所如，宁能困圭窦。

曹勋

曹勋　山居杂诗九十首

先生义皇上，与物同逶迤。

道伴杂然至，闲情示之希。

蒲团茶味足，明窗情话迟。

一室多入静，相见亦何时。

曹勋

曹勋　山居杂诗九十首

云山环所临，烟景日日异。

山作故人接，云为久处计。

酒酣一声笛，梅风四山起。

清香剩披拂，参横伴村醉。

曹勋

曹勋　山居杂诗九十首

莳松须残腊，栽花宜早春。

移竹日随月，种麻月及辰。

旺方八卦定，农诗七月陈。

物性无不然，农业宜斤斤。

曹勋

曹勋　山居杂诗九十首

山间气候晚，初冬菊英回。

定俟开炉集，始送泛菊杯。

渐列众色异，不殊东篱栽。

冷雨与寒烟，深惜易尘埃。

曹勋

曹勋　山居杂诗九十首

我生苟无祸，放怀在诗酒。

诗酒得自在，功名亦何有。

天欲醉坠车，岂问柳生肘。

写我平生适，笑寄方外友。

曹勋

曹勋　山居杂诗九十首

墐户喜冬序，秋容换霜风。

可叹景物移，只在笑谈中。

菊茂远先见，蓼疏寒更红。

老怀欣自惬，渐享爱日功。

曹勋

曹勋　山居杂诗九十首

台山穴三兽，樵者不得薪。

忽是食人虎，便有射虎人。

善恶必对待，祸福常相邻。

冞月寝三皮，居山聊一欣。

曹勋

曹勋　山居杂诗九十首

四大一和合，所以兆我命。

及其有损增，遂复制我病。

五年过纵心，四大失正定。

新岁转盼来，疾应改新证。

曹勋

曹勋　山居杂诗九十首

春雨要如膏，发生物已拆。

霡霂则易耨，浸渍乃损麦。

连旬不见日，过社麻亦阨。

再拜祈开晴，民食庶可得。

曹勋

曹勋　山居杂诗九十首

新年供家庙，老稚晨夕忙。

块坐温暖处，但闻油酱香。

不问物物阙，有食时时尝。

诸孙甚解事，翁乃无饥肠。

曹勋

曹勋　山居杂诗九十首

蓬荜久不居，乍归欣故情。

落叶聚蛛緒，残莎闹蛩声。

迹与朝市远，梦随风月清。

从此眠食间，萧散安可得

曹勋

曹勋　山居杂诗九十首

林泉久自得，窗户向深幽。

不复嫌村酒，何能有客愁。

夕阳烘远水，飞絮挟轻鸥。

杖屦归从晚，柴门月一钩。

曹勋

曹勋　山居杂诗九十首

八月河汉近，凉蟾辉太清。

窗户纱已薄，草木风有声。

所喜暑云退，不惮岁徂征。

招客对晚色，酒与月同倾。

曹勋

曹勋　山居杂诗九十首

中春艳桃李，东风惠以繁。

胡为连日雪，花叶飘阑干。

气非骄阳候，宛若残腊寒。

玄冥僭融和，玉川知其端。

曹勋

曹勋　山居杂诗九十首

村落辟幽居，深静颇得趣。

白云栖檐栋，岚光照窗户。

往还得隐逸，谈笑皆旧故。

不畏归路遥，家家响机杼。

曹勋

曹勋　山居杂诗九十首

新春遨西湖，结伴每有侣。

岂意气差忒，旬中自寒暑。

欣欣一日晴，愀愀三日雨。

谓言爱酒伴，有酒谁能湑。

曹勋

曹勋　山居杂诗九十首

手种亭下松，偃盖出云外。

攀条喜修干，为我发清吹。

晓庭风瑟缩，夜月金锁碎。

种久方来归，对之颜有愧。

曹勋

曹勋　山居杂诗九十首

寓居溪阴刹，未暇理归棹。

遮眼阙文史，借书得探讨。

卷舒白虎通，涵咏青龙钞。

贤哉绝世书，欣然慰幽抱。

曹勋

曹勋　山居杂诗九十首

门前露草嫩，极目遨青龙。

策杖不知远，看山兼别峰。

晓厨寻晚笋，客供摘新菘。

舌下清肥足，何劳细肋供。

曹勋

曹勋　山居杂诗九十首

我有旧知识，生来晦踪迹。

邂逅不可见，早夜何能觅。

忽然积羽处，相逢吐胸臆。

临了一句子，会心极得力。

曹勋

曹勋　山居杂诗九十首

吾年已七十，眠早起不宴。

倦甚就宵枕，卧久思永旦。

虽无文字劳，渐绝人事叹。

收其放心尔，戒得尤所赞。

曹勋

曹勋　山居杂诗九十首

得闲一何乐，佳处先徜徉。

每扣隐逸士，屡过清静坊。

地僻干戈远，年丰禾稻香。

访我亦何所，南涧与东冈。

曹勋

曹勋　山居杂诗九十首

斗水小涟漪，拳石献岩窦。

苍苍三峰足，挺挺数叶秀。

棐几得巨壑，幽色清永昼。

以我兼忘心，嵩华亦何有。

曹勋

曹勋　山居杂诗九十首

架屋集匠氏，斲石最可恤。

相石千仞端，壍山方得出。

疲形困辇置，巧磓较丝忽。

所直等众人，人可不择术。

曹勋

曹勋　山居杂诗九十首

秋雨湿庭户，陋舍集闲客。

重以樽酒空，可为饥肠厄。

呼童取杯酌，村酒我先识。

一杯复一杯，满坐生春色。

曹勋

曹勋　山居杂诗九十首

秋雨不可雷，雷即雨无节。

况当收刈时，只欲天明洁。

夫何连日雨，卧穗恐芽蘖。

已失早禾望，晚田幸天辍。

曹勋

曹勋　山居杂诗九十首

陈梨甘若饴，雪梨脆而水。

二物浙左右，大颗擅甘脆。

秋热兼宿酒，啗之手不置。

虽非凤浊鹅，惠予亦多矣。

曹勋

曹勋　山居杂诗九十首

山色侵衣冷，异气作心赏。

岭月闻凤笙，松风吹鹤氅。

碧池绉澄绿，群山发清响。

以此助萧闲，欣然同击壤。

曹勋

曹勋　山居杂诗九十首

台蕈甘擅名，油葱芼枯腊。

及居台山下，生致出岩隙。

丁头形磷磷，鸡股香羃羃。

清对云水客，荤素得共食。

曹勋

曹勋　山居杂诗九十首

休退居远邑，顿喜人事疏。

饭箩自不足，日记无可书。

惟对楮先生，复接松大夫。

溪友留白鱼，鼾睡惊长须。

曹勋

曹勋　山居杂诗九十首

寂历斜阳岸，高低犹涨痕。

轻舟随浪稳，远水带烟昏。

野色几番换，乔林何处村。

情怀了无事，安得易销魂。

曹勋

曹勋　山居杂诗九十首

晨粥山中行，落叶响步武。

委曲访隐逸，清谈销百虑。

老汤瀹苦茗，宿火煨山芋。

却照夕阳归，家人不知处。

曹勋

曹勋　山居杂诗九十首

素原游匡庐，梦寐不可易。

弃官竟一往，不以归意近。

屡扣清虚仙，杯酒话畴昔。

永怀拨云峰，西麈每相忆。

曹勋

曹勋　山居杂诗九十首

初意得闲适，处处期登临。

岂谓病见拘，未能摅灵衿。

小滞广莫原，恐辜云水心。

强半人事尔，无令成侵寻。

曹勋

曹勋　山居杂诗九十首

饭了纵闲适，杖屦涉晴昼。

时物破百感，环山献明秀。

承宇茂芳桂，追凉风细逗。

摘果靡惮劳，聊用引稚幼。

曹勋

曹勋　山居杂诗九十首

临老看草圣，作字意少快。

居然落笔际，点画反留碍。

早意亦易事，怀抱殊不介。

兹来每把玩，徒复一叹慨。

曹勋

曹勋　山居杂诗九十首

前日花正红，今旦香已入。

我知色空相，未开固非在。

韶华每备陈，风雨不本贷。

任渠万点飞，岂待愁如海。

曹勋

曹勋　山居杂诗九十首

岁华念将晚，寒色惨中抱。

昔年困虀盐，拨灰吟苦调。

老来适其适，所乐在燕笑。

招宾共一醉，围炉不妨小。

曹勋

曹勋　山居杂诗九十首

吾家远城市，四围萦叠嶂。

意寻烟霞游，喜逐樵牧上。

松间憩两足，论高等四畅。

或时戴月归，山花记心想。

曹勋

曹勋　山居杂诗九十首

北内号枯桑，浓寒坚夜冻。

关河鸟过少，雪意晓来重。

陌上未沾尘，山中已成垅。

雝雝南去雁，袖手徒目送。

曹勋

曹勋　山居杂诗九十首

雅意老山林，每作山林趣。

引领山林景，赋咏山林句。

岚光增日夕，林风度朝暮。

时时携筇归，群山送归户。

曹勋


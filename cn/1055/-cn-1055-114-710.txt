【与执政一通〈熙宁三年〉】

某再拜启。仲夏炎毒，伏惟台候万福。某以官守居外，具瞻之地，非时不敢通问。今迫以恳悃，不能自默。某衰病累年，中外具察，不待烦言。自去冬渐难勉强，遂有寿阳之请，而朝恩未许。间以接奉春阳，攻注眼目，服药过度，渴淋复作，遂不能支。自三月下旬在假，亦两曾奏知。不期于病告中，忽蒙此恩选，事出意外，莫不惊忧。窃意朝廷必以居东逾岁，别无大过，遂以为可委尔。其如东州只是寻常一大郡，无兵马，无边事，又幸丰熟。其如老病，诸事旷废处自知极多。而过往不察其详，反以废职为少事，此其可笑者也。并、晋一路，外邻二敌。使某不病，亦不敢当，况悴不能策励。已具札子细陈，乞免此误恩。敢望台造，察其诚实，其余区区常谈难信之语，更不复云。惟早赐允俞，免再三烦渎，则大造也。不宣。





卷一四七·书简卷四


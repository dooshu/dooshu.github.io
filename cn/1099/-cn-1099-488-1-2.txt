○兵非選練决難戰守疏 【 選練】

臣竊觀燕臺形勢。北隣戎虜阻絕之區。南控中原廣衍之處。非若陝洛河東。蜀漢荊襄。河山四塞。遷徙亦可暫安。阨險猶能自固。故非兵無以立國。非戰不能守土。是京師者。必戰之地也。遼左為京師左臂。負山阻海。隔閡華戎。陸走薊門。有直達之便。水走天津一帶。有四通之勢。若遼左不守。強敵坐大。山海以南。處處設防。今日宣薊愈急坐此費且十倍于守遼矣故遼左者。必守之地也。勢在必戰而無必勝之兵。勢在必守而無必固之策。則豈非數十年來因循弛廢。實使之然乎。夫奴酋之地與人。不過一縣耳。以中國較之。地千倍也。人千倍也然而屢遭敗衂覆軍隕將者則奴之善用其小而我之不善用其大也戰者角勝之事。非才力智計。殊絕于人者不克也。語曰才過十人謂之英、過百人謂之雄、過千人謂之俊、過萬人謂之傑、是有十人者必得一英、有萬人者必得一傑矣、諸葛亮出師。指趙雲鄧銅等以為數十年之內。所糾合四方之精銳。非一州之所有。故知戰勝必待于精兵精兵必選于大眾一州之所有不能當四方之精銳明矣今地大人眾而不選不練。徵兵十萬。大半脆弱。集合諸將。僅得精勇家丁數千。又分四路。奴則廿年選練。犀利精強。本酋號令極嚴。韋都用兵有法。并力攻瑕一軍敗而諸軍奪氣此兵法也又恒以大眾敵我偏師漸次騷除。能無盡乎。葢奴雖寡小。能用一方之精銳。我雖眾大。未嘗合天下之精銳。故再戰而敗。非不幸也。令我之制器選士。教政服習。皆與奴同。則千倍其地者必千倍其強豈有不勝之理乎。若但言徵發。不言選練。此如擔雪填井。無絲毫之益。而有丘山之損矣。臣之前疏。以為必須選練者。正此意也。今日之計、遼左宜一面應援、一面鼓舞、各邊宜盡法挑選、量行調遣、以支目前之急、朝鮮同敗、固宜遣使慰撫、亦須重加賞恤、使整率兵眾、列營境上、北關僅存、宜激厲振作與鮮兵南北相應、以成牽制之勢、至於商求至計、必須選募海內奇材、速赴京師、精加練習、為守戰之備、然後可以內壯京營、外援遼左、或與主兵為唇齒、或調客兵為掎角、無施不可、此議巳經諸臣疏請、至再至三、但令各州縣召募解京、恐所選未盡合式、遽令卻返、不止空費安家銀兩、尚須給發廻往資糧、苟因循姑用、未免又蹈去年覆轍、展轉思惟、終須就地選募、似屬長便、伏望　皇上勑下閣部大臣、博訪廷臣、不論資格但取堪任此事者、練兵議起而所遣董召募者大率浮誇無實之人徒費金錢毫不濟用此任事者之矢非建議者之誤也鄙意募奇材虎士以為衝鋒之用者多不過萬人亦止須于秦晉諸處揀募不必遍行天下至守禦仍湏精練主兵廣訓土著耳選得數人、更求將吏數員為之副貳、派定省直、先行會議、選募格式、練習規條、賞罰功令、甲仗制度、安家行月糧等項數目、務求畫一、星馳分赴各該地方、先期行文知會本處撫按、行令該管文武官員或挑營伍、或募民丁、依法揀選、務得勇力捷技、絕倫出眾者、別有異材藏器、不肯赴募、務要虛心諮訪、百計蒐羅、通候使臣到日、照式簡試、每三四州縣衞所適中之處、便應親往、令赴募者無得過二百里、免致勞民損功、簡試畢日、分別等第、填注格冊、就行選委將領、各給安家永鞋、及在途行月糧、陸續起發赴京、先于三大營中、選擇良將、或別有簡用、務須謀勇足備、諳曉節制者、職司練習、隨到隨練、精選教師、擇取實用技藝、群居聚處、日夜講習、務令透曉精熟、候人眾稍集、合營團練、其選士之數、不必限定多寡、亦宜約量每省直若干、裒多益寡、悉聽從便、總合大數、少則不必取盈、多則儘數遣發、如錢糧委係不敷、所餘人數、量行賞夾?貝、許待後次取用、差去使臣應給勑書關防、稍假事權、因令延訪真實將材、保任舉薦、量移遷擢以備緩急、又令訪求精巧工匠、一體從優起發聽用、乃至甲冑火器械、有精巧異常、及本地所產器甲材料、亦應製造博買、解赴該部、或給發操演、或依式成造、其選士所用安家行糧、在途月糧、及買造精利甲仗、一應材料等、應於本地方設處、到京以後月糧塩菜激賞等銀、應於該部支領、其使臣與撫按以下、宜合心并力、共濟時艱、若有騷擾地方、狥情選舉、濫收罷弱、空費資糧者、責在使臣、其有偏信所司、朦朧推委、故稱乏缺無意急公者、責在撫按司道、聽令互相糾舉、其蒐揚無法、虛應故事、惜費憚勞、推托沮誤者、責在將吏有司、聽令不時參奏、其起發在途、生事擾民、凌虐誅求、脫逃更換者、責在領將、事發嚴行正罪、其技藝不閑行陣無法、賞罰乖張、科剋財物者、責在練將、聽廵視衙門綜核殿最、一應在事官員、俱俟選畢練成、課其強弱堅瑕、分別等第、以為功罪、嚴行賞罰、在外文武將吏、一體考覈、本地方所選士眾、冊報吏兵二部、查核等第多寡、依考功法分別黜陟、此舉若在必行、又能人人盡力、事事合法、將聚有虎豹之勢、散有率然之形、進有雷霆之威、??日夕?有金湯之險不過上等精兵一二萬人、戰可必勝、守可必固矣、倘慮各地方錢糧無從取給、宜令撫按司道官、實查各屬庫貯銀兩、即非在在充溢、必有一二堪以動支那借者、前後官司地方耳目、誰能掩覆、且同舟求濟、逃雨安之、而坐視阽危、賢智者不為也、臣民慕義捐貲、倘蒙　皇上優加激勸、必有源源而來者、亦可隨處給用也、若慮餉司缺乏、則新兵教練、少止數月、多止一年、截長補短、半歲為期、半歲之餉、多不過二十餘萬、各衙門宜念勢在危迫、悉心并力、那移計處、當亦無難、教練既成、就可選汰各營罷卒、并名抵補、外若遼鎮、內若京營、以至保河通津、薊永昌密、皆可轉弱為強、亦永無新兵餉給矣、或疑時事方艱、無暇選練、臣謂正惟無暇、故宜亟圖、所謂七年之病、三年之艾、苟為不畜、終身不得、昔戚繼光為參將。逼臨倭壘。閉營練士。期以三月而成。督臣胡宗憲促戰不聽。將行軍法。撫臣阮鶚力爭得免。練成之後。所至克捷。斯亦前事之師也。伏望皇上不弃芻蕘之言、亟為桑土之計、立賜施行、庶幾早圖一日、早濟一日之用、不然者遷延觀望、坐躭時日、後來事勢逼迫、計不得不出于此、然而愈無所及矣再于　天威、不勝戰慄隕越之至、


○上太岳少師乞救荒 【 救荒】

東南諸郡財賦所出而蘇松為之首、此公所素知也、自隆慶庚辛間、吏茲土者、不思以端巳裕民為政、而專導之以嚚訟、教之以爭奪、民靡然斵喪其廉恥之心、毀棄其忠厚之俗、攫攘微利、骨肉為仇、舊族故家、所在破敗、彼其意以為富者之財。散入于貧。則貧者均當富矣。而豈知人情得財既易。用財遂輕。加以奸惡之徒。競相誘引淫奢飲博。視如泥沙。訟墨未乾。空乏如故。而富者之衰落。則不可復振。葢里巷之間、無富民者數年矣、去歲風蟲為孽、田只半收、盡其所入供輸常賦、幸賴　朝廷有折兌之令、稍存糠粃、茍延旦夕、深冀今春豆麥成熟、接濟飢荒、而三月以來、淫雨不止、溝澮盡溢、江湖亦盈、十里平疇、頓成巨浸、猶冀水涸、補插秧苗、詎意西水不消、海潮增漲、田高而岸固者、竭力車戽、僅救百分之二三、共否者人力莫措、惟相與哭視沉淪而巳、蘇松之人、素恃耕作、一失農業、更無可以謀生、于時百姓欲望官司發賑、則庫藏久稱空虗、欲詣大家稱貸、則倉箱先巳匱竭、欲望貿布易粟、則邇年商旅不通、布無所售、欲往鄰郡行乞、則聞四境率被水患、出無所之、強者劫掠以偷生弱者嗟吁而就斃、胡中丞適在兩郡、親見其然、憂苦焦勞、寢食為廢、其所上疏讀之可謂危迫矣、然於顛連困悴之狀則以新奇繁猥、實猶未能盡陳、至于窮鄉僻里、軺車所不經、其晝夜悲啼之聲、夫妻子母、對膝抱頭、悲哀抑鬱之氣、即中丞目固有未覩、言固有未及也、仰惟　皇上聖仁廣運、子視萬民、公德懋同天、心存濟世、計于一物失所、猶惻然動情、况忍視數百萬之眾、漂屍填東海乎、又况財賦重地、　祖宗所由以興者乎、又况自星變以來、豪猾奸雄、日懷幸亂之心、至今未巳乎、竊以為有非常之阨數、必有非常之恩澤、然後可以消弭保綏、今必望斷自君相、撿嘉靖三十四年四十年所下恩命及察今胡中丞所請破格加卹、庶遺黎獲安、多患濳杜、若付有司拘泥舊聞、僅減免存留分數。不能有所補益也。且某聞治民者未有事而卹之。□語經世之道不持救荒一事也則天下賴以靖奠而廟堂之上。亦得伸以為恩。縮以為威。常不失其尊。若事至而後卹。則受者不以為惠。而其多寡輕重。喜怒聚散之權。乃更倒持於下。縱能委曲彌縫。勉強收拾。而目前之費。日後之憂。皆將有不可勝言者。然其機甚隱。其萌芽甚微。非仁慈如公。明睿如公。孜孜計安社稷不避嫌怨如公。莫能知。亦莫能任也。此天下所胥翹首跂足而望公也


○秋防戒嚴酌陞營將疏 【 營將久任】

協理京營大抵大司馬或少司馬為之公以大理少卿管戎政葢以才望推不論資也後始加僉都御史

照得京營將士之設、所以外張天威、內鞏神京、関係非細、即平居無事、居重馭輕、思患預防、不可一日忘整飭、况今奴賊窺伺榆関、僅隔一墻、妖賊披猖東土、不堪焚陷、寇竊剽貨、奸宄幸災、無地無之、且奢賊未滅、黔賊正熾、詗事細作、徧布潛藏、未易偵緝、此何時也、而操練可一日少疏、營將可一年輒陞乎。夫十萬之軍。分隸三十六營。鈐束訓練。自是各將職業。兵識將意。將識兵情。然後指麾不煩。緩急得力。惟其久也。良將必不薄冷而趨熱、貞臣必不巧營而速化、以後副將及遊佐等、即薦巳及格。湏俸二年以上。方許外推。不得分心請託、以致傳舍其官、而蘧廬其職業、深為營務之害、自遼左淪亡、薊密之外、咫尺邊垣。秋防之際、萬宜加毖、即俸薦應陞將領、自六月至九月暫停摠候十月補推方免推委葢一日有一日之事。有官則治。無官則廢。一營有一營之事專精則治。代庖則廢。營缺出矣。該部越旬而始推。部推允矣。新官數月而始至。此數月內查點軍馬何人。管領操練何人。會計粮料何人。稽核甲仗何人。中千把總卑官耳。營無主將。弊竇蝟集。不可不深長思也。即委別營暫攝然下之視上。州縣之事皆壞於代攝况軍伍耶無異五日之京兆。上之自視。亦如逆旅之過客。狥情念多。執法意少。精神不貫。事務漸隳。亦不可不深長思也。至於秋高馬肥。虜懷狂逞。臨防易將。兵家大忌。則人人習知。無候臣之喋喋也。伏望敕下兵部、將營將二年以上、准推秋防暫停、明著為例、永無更改、則捷徑既杜、人消卸担之思、倖竇不開、將勵詰戎之志、其於營務所裨非小、


天时统论第一百一十四

天时者，兵家之主也。若夫星辰变见，云气聚散，六壬旺相，遁甲休咎，风露雷雨之所动作，阴阳晦明之所启闭，鼙鼓之震响，禽鸟之示情，通天地鬼神之心，开胜败休咎之兆者，其道何也？臣切谓天地之道，大正也。夫阳为实，阴为虚，实有常而虚不常也。法其实者，政令之谓也，政令一定之象也；法其虚者，权智之谓也，权智应变之象也。动以虚实为用者，天地之正（一作身）道也。是以知政令权智之所设，能应于天地者，此之谓大顺也。或天地示其灾变，我以顺应之；示其吉祥，亦以顺应之。是以顺应正也。如能以顺应正，行师岂有败乎？虽然，黑（一作云）气出垒，赤气临军，六穷起风，三形生雾，皆为败象。当其时，苟能观其凶变，修政谨身，卜地迁营，应天揆日，恭受谴戒（一作恕）而警省焉，此可以易凶为吉矣，斯乃以顺道应天者也。臣今所列时日云气历象之间，其占候既不一，在乎用兵者因其时择而用之也。若能善服人心，以顺天地之情，和阴阳之性，使灾咎不见，率由政令、权智之得其道也，又何暇审占天时以为候哉！


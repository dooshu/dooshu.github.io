○请宥陷贼官寮奏

夫法有首有从，情有重有轻，若一概处死，恐非陛下含宏之义，又失国家惟新之典。且羯胡乱常，狂寇凌据，二京全陷，万乘南巡，各顾其生，衣冠荡覆。或陛下亲戚，勋旧子孙，责之以死，恐乖仁恕。昔者明王用刑，歼厥渠魁，胁从罔治，况河北残寇，今尚未平。苟容漏网，适开自新之路；若尽行诛，是坚叛逆之心。谁人更肯归顺？困兽犹门，况数万人乎？崔器、吕，皆守文之吏，不识大体，殊无变通。








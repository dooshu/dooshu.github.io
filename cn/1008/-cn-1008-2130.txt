赵蕃　赠刘子卿时刘将赴官镇江并以道别三首

幕府江宁日，校书元佑时。

堂堂公可作，岌岌我何衰。

孰有入门冠，而淹管库卑。

用长宜顾问，谁与荐天墀。

赵蕃

赵蕃　赠刘子卿时刘将赴官镇江并以道别三首

江驿频临我，林园屡过公。

只言成遂别，何意复来同。

有用期思勉，无诗枉坐穷。

旧闻京口酒，准拟醉孤蓬。

赵蕃

赵蕃　赠刘子卿时刘将赴官镇江并以道别三首

吾友周信道，坐思终死穷。

眼中宁复有，地下亦难同。

梦绝西州路，愁闻北固鸿。

并游惟伯厚，还愧尺书通。

赵蕃


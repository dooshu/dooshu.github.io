○书处州韩吏部孔子庙碑阴

天不生夫子於中国，中国当何如？曰不夷狄如也。荀卿祖夫子，李斯师荀卿，一日宰天下，尽诱夫子之徒与书坑而焚之，曰：“徒能乱人，不若刑名狱吏治世之贤也。”彼商鞅者，能耕能战，能行其法，基秦为强，曰：“彼仁义虱官也，可以置之。”自董仲舒、刘向，皆言司马迁良史也，而迁以儒分之为九，曰：“博而寡要，劳而无功，不如道家者流也。”自有天地以来，人无有不死者，海上迂怪之士特出言曰：“黄帝炼丹砂为黄金以饵之，昼日乘龙上天，诚得其药，可如黄帝。”以燕昭王之贤，破强齐，几於霸。秦始皇、汉武帝之雄材，灭六强，擗四夷，尽非凡主也。皆甘其说，耗天下捐骨肉而不辞，至死而不悟。莫尊於天地，莫严於宗庙社稷。梁武帝起为梁国者，以┺脯面牲为荐祀之礼，曰：“佛之教，牲不可杀。”以天子之尊，舍身为其奴，散发布地，亲命其徒践之。有天地日月为之主，阴阳鬼神为之佐，夫子巍然统而辩之，复引尧、舜、禹、汤、文、武、周、公为之助，则其徒不为劣，其治不为僻。彼四君二臣，不为无知，一旦不信，背而之他，仍族灭之。傥不生夫子，纷纭冥昧，百家斗起，是已所是，非已所非，天下随其时而宗之，谁敢非之。纵有非之者，欲何所依据而为其辞。是杨、墨、骈、慎已降，百家之徒，庙貌而血食，十年一变法，百年一改教，横斜高下，不知止泊。彼夷狄者，为夷狄之俗，一定而不易，若不生夫子，是知其必不夷狄如也。

韩吏部《夫子庙碑》曰：天下通祀，惟社稷与夫子。社稷坛而不屋，取异代为配，未若夫子巍然当座，用王者礼，以门人为配，自天子至於庶人，亲北面而师之。夫子以德，社稷以功，固有次第哉。因引孟子曰：“生人已来，未有如夫子者也。”自古称夫子者多矣，称夫子之德，莫如孟子，称夫子之尊，莫如韩吏部，故书其碑阴云。


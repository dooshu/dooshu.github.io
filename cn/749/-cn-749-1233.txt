周伯阳


伯阳号霁海。月泉吟社第十九名周暕，字伯阳，号方山，自署识字耕夫，泰州（今江苏省）人。未知即此人否。

摸鱼儿

次韵送别

又匆匆、月鞭露镫，梅花江上归路。海图破碎来时线，何以彩衣低舞。风雪暮。正望断青山，一髮云横处。浩歌独举。便想见迎门，牵衣儿女，总是旧眉妩。

阳关曲，挥洒紫薇花露。妙音清远高古。经寒杨柳休轻折，摇动一溪霜雾。邯郸步。笑布袜青鞋，去住知何许。汀鸥少鹭。若问我重来，明年有约，今日是前度。

春从天上来

武昌秋夜

浩荡青冥。正凉露如洗，万里虚明。鼓角悲健，秋入重城。仿佛石上三生。指蓬莱路，渺何许、月冷风清。倚南楼、一声长笛，几点残星。

西风旧年有约，听候蛩语夜，客里心惊。红树山深，翠苔门掩，想见露草疏萤。便乘风归去，阑干外、河汉西倾。笑淹留，划然孤啸，云白天青。








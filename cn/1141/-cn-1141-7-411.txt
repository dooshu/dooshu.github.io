张孝烈诗

孝烈名清雅，字玉楚，家潜山白玉涧。明末献贼至，父疾笃，留侍汤药。既卒，率幼子超艺、老汉云满舁棺猝殓。满趣主人亟去，曰：「老奴以死守棺。」雅泣曰：「吾父死未瞑，去将奚之？」乃蹲伏屋梁。超艺匿厕舍。满独具茗饮待贼。贼刃胁索主人。满叩头流血，不解。将剖棺，雅惊堕梁上，两手覆棺哭，贼断其手。超艺从厕旁跃出代父，并遇害。满营殡以两棺，长号不食死。
潜山玉涧泉，呜呜流血泪。
万古伤人心，孝烈杀身地。
父死方戢棺，贼来那忍避。
蠖屈栖屋梁，早决无去志。
伟哉老仆夫，礼数守造次。
豺虎不可驯，咆哮势何亟。
睨棺且挥刃，人自梁间坠。
长号抱狸首，断臂不拨弃。
儿来代阿翁，骈首齐死义。
双孝殉须臾，千夫皆裂眦。
是时天黑风，天柱欲奔踬（县有天柱山。）。
老仆痛捐躯，从容志终遂。
人生有本根，贵贱无岐异。
嗟彼临难子，矢心谁勿贰。



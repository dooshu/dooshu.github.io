○贺德音表

文武百官某等言：伏睹御札，崇尚俭约，克己庇民。节省服用，去金玉之饰。减放嫔御，屏声色之娱。供进珍羞，制作奇巧，中禁赐与，内门资用，并从损废，以缓征徭。宸翰章明，德音流布。凡百卿士，至於兆人，欢呼感动，倍百常品。中贺。臣闻文武之政，方策存焉。知之非艰，行之不易。故自三代已降，继体之君，有师保之训，以制其情。有谏诤之臣，以救其失。及其行也，犹未臻焉。岂有发自宸衷，出於独断。乾文昭焕，至德宏新，耸动四方，如此之盛者也？伏惟陛下重熙抚运，下武膺期。翼翼小心，乾乾夕惕。寅畏所感，人神罔弗和。仁明所加，细大罔弗理。然犹劳谦访道，虚已求才。日照天临，山藏海纳。体唐尧之仁，以亲九族。极虞舜之孝，以奉上宫。率天下之尊，以承颜问安。居四海之富，以扇枕调膳。德既充矣，化亦孚矣。然後恤小民之艰食，闵群吏之急徵。息泽虞之征，释公田之禁。崇足用之本，近取诸身。致九年之储，无求於外。斥靡曼之色，咸遂物情。除珍玩之饰，率由旧典。去淫巧以急用，罢私积以归公。生人之耳目惟新，风俗之浇浮立变。先皇帝贻翼子之训，垂圣人之资，言有所未宣，行有所未远，陛下奉扬先志，推而行之。数年之间，盛美斯备。向若非陛下之孝心广达，无以见先帝之圣作惟几。巍乎焕乎，不可得而名已。昔者成汤因岁旱而罪已，周成动天威而责躬，咸能即致时雍，永锡繁祉。岂若陛下春秋方富，中外方宁，制於几先，行此难事，宗社之降灵可见，邦家之流祚何穷。率土之滨，孰不幸甚。则臣向所谓知之非难，行之不易。陛下既能行之矣，臣又闻行之甚易。终之实难。愿陛下慎而守之，则登三迈五，夫何远耶。臣等幸尘班列，无补明德。徒惭充位之讥，但贺苍生之福。措词有尽，顺美难周。臣等无任瞻天仰德欢呼跃踊之极云云。


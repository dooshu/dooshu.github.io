答杜秀才五松山见赠





旧注：五松山，南陵铜坑西五六里。



昔献《长杨赋》，[一]天开云雨欢。当时待诏承明里，[二]皆道扬雄才可观。敕赐飞龙二天马，[三]黄金络头白玉鞍。[四]浮云蔽日去不返，总为秋风摧紫兰。[五]角巾东出商山道，采秀行歌咏芝草。[六]路逢园、绮笑向人，[七]两君解来一何好。闻道金陵龙虎盘，[八]还同谢朓望长安。[九]千峰夹水向秋浦，[十]五松名山当夏寒。铜井炎炉歊九天，[十一]赫如铸鼎荆山前。[十二]陶公矍铄呵赤电，[十三]回禄睢盱扬紫烟。[十四]此中岂是久留处，便欲烧丹从列仙。爱听松风且高卧，飕飕吹尽炎氛过。[十五]登崖独立望九州，《阳春》欲奏谁相和?[十六]闻君往年游锦城，[十七]章仇尚书倒屣迎。[十八]飞笺络绎奏明主，[十九]天书降问回恩荣。肮脏不能就圭组，[二十]至今空扬高蹈名。夫子工文绝世奇，五松新作天下推。吾非谢尚邀彦伯，[二一]异代风流各一时。[二二]一时相逢乐在今，袖拂白云开素琴，弹为《三峡流泉》音。[二三]从兹一别武陵去，去后桃花春水深。[二四]

[一]《汉书·扬雄传》：孝成帝时，客有荐雄文似相如者，召雄待诏承明之庭，从至射熊馆还，上《长杨赋》，聊因笔墨之成文章，故藉翰林以为主人，子墨为客卿以讽。



[二]颜师古注：“承明殿，在未央宫。长杨，宫名也。在盩县中，有射熊馆。”李善曰：“诸以才术见知，直于承明，待诏即见，故曰待诏焉。”



[三]唐制，学士初入院，倒赐飞龙厩马一匹。天马，御厩之马也。俱详九卷注。



[四]古乐府：“青丝系马尾，黄金络马头。”吴均诗：“白玉镂衢鞍，黄金马脑勒。”



[五]《文子》：“日月欲明，浮云蔽之。丛兰欲秀，秋风败之。”



[六]商山采芝，见本卷注。《楚辞》：“采三秀兮山间。”王逸注：“三秀，谓芝草也。”



[七]《汉书》：汉兴，有东园公、绮里季、夏黄公、甪里先生，此四人者，当秦之世，避而入商洛深山，以待天下之定也。



[八]金陵之地，钟山龙蟠，石城虎踞。详见七卷注。



[九]谢朓有《晚登三山还望京邑》诗：“灞涘望长安，河阳视京县。”



[十]秋浦，水名，在池州，秋浦县依此水立名。详八卷注。



[十一]《唐书·地理志》：南陵有铜官冶。《元和郡县志》：铜井山，在南陵县西南八十五里，出铜。《一统志》：铜官山，在铜陵县南十里，又名利国山。山有泉源，冬夏不竭，可以浸铁煮铜，旧尝于此置铜官场。《韵会》：“歊，炎气也。”



[十二]《元和郡县志》：荆山在虢州湖城南，即黄帝铸鼎之处。



[十三]《列仙传》：陶安公者，六安铸冶师也。数行火，火一旦散，上行紫色冲天，公伏冶下求哀。须臾，赤雀止冶上，曰：“安公，安公，冶与天通，七月七日，迎汝以赤龙。”至期赤龙至，大雨，而安公骑之东南上，一城邑数万人众共送视之，皆与辞诀云。矍铄，勇健貌，汉光武称马援语。见十一卷注。

[十四]《左传》：“禳火于玄冥回禄。”杜预注：“回禄，火神。”《庄子》：“而睢睢，而盱盱。”郭象注：“睢睢、盱盱，跋扈之貌。”



[十五]《初学记》小风曰飕。《水经注》：风飕飕而飗飗。虞蹇诗：“清风送凉气，薄暮荡炎氛。”



[十六]《新序》：“客有歌于郢中者，为《阳春白雪》，国中属而和者数十人而已。”



[十七]锦城，即蜀郡成都府城。详三卷、八卷注。



[十八]《通鉴》：天宝五载，以剑南节度使章仇兼琼为户部尚书。《宝刻丛编》：章仇兼琼，鲁郡任城人，官至户部尚书、殿中监，谥曰忠。《三国志》：蔡邕才学显著，贵重朝廷，常车骑填巷，宾客盈坐。闻王粲在门，倒屣迎之。粲至，年既幼弱，容状短小，一坐尽惊。邕曰：“此王公孙也，有异才，吾不如也。”



[十九]《韵会》：“络绎，连属不绝也。”



[二十]赵壹诗：“肮脏倚门边。”章怀太子注：“肮脏，高亢幸直之貌。”



[二一]《晋书》：袁宏，字彦伯，有逸才，文章绝美，曾为《咏史诗》，是其风情所寄。少孤贫，以运租自业。谢尚时镇牛渚，秋夜乘月，率尔与左右微服泛江，会宏在舫中讽咏，声既清会，辞又藻拔，遂驻听久之。遣问焉，答曰：“是袁临汝郎诵诗，即其《咏史》之作也。”尚倾率有胜致，即迎升舟，与之谈论，申旦不寐，自此名誉日茂。尚为安西将军豫州刺史，引宏参其军事。



[二二]邢邵《遗辛术书》：“足下今能如此，可谓异代一时。”



[二三]《乐府诗集》：《琴集》曰：《三峡流泉》，晋阮咸所作也。”



[二四]武陵桃花，见二卷注。






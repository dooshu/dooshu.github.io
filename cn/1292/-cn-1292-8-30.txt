◇　议罢郡国庙诏（永光四年十月）

朕闻明王之御世也。遭时为法，因事制宜。往者天下初定，远方未宾，因尝所亲，以立宗庙。盖建威销萌，一民之至权也。今赖天地之灵，宗庙之福，四方同轨，蛮貊贡职，久遵而不令，定疏远卑贱，共承尊祀，殆非皇天祖宗之意，朕甚惧焉。《传》不云乎？「吾不与祭，如不祭。」其与将军、列侯、中二千石、二千石、诸大夫、博士、议郎议。

（《汉书·韦玄成传》）




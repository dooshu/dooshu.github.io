天宁寺

释迦舍利珠，八斛四斗，其三之一住人间也。阿育王置塔八万四千，东震旦得塔十九，其粒不可得计也。康僧会恳佛，七日得七。昙荣恳之，自三粒至三百粒。隋文帝遇阿罗汉，授舍利一裹，与法师昙迁数之，数多数少莫能定。乃七宝函，致雍、岐等三十州，州各一塔。天宁寺塔，其一也。塔高十三寻，四周缀铎以万计，风定风作，音无断际。寺僧云：音敛则光见，或岁一见，或数岁见。嘉靖庚戌三月廿八夕，娄东王司寇世贞宿寺中，微雨簌簌，塔铎忽敛，他声作于下，耔耔然，类蛩鼓翼者，视相轮表，青白光晶濙，大于五斗瓮，上下闪歘，间一射人衣，亦青白色，可炊黍时乃定。则铎声发，他耔耔声息也。塔倒影，在大士殿。日方中，阖殿中门，日入门罅，塔全影倒现石上。昔人云：影从罅入，空中物则旁碍，碍则影束，影束则倒。段成式云：海水倒翻故尔。然是舍利珠影也。珠光上聚，摄入塔影，影入隙光，光则倒受。倒者，光中塔影，非此塔影也。今悬镜中像，过傍镜，其物正倒也。阳燧倒影者，日光倒入也。又光从上来，层十三具，光一再传，物体则小也。佛光，日也，舍利珠光，月也，光色青白，每见，以夜及晦及雨也。佛光恒在，人目体阴，避光日中，见影门隙。今穿竹至丈，承目指空，方昼见星也。塔前一幢，隋开皇中立，书体遒美。杨升庵云：最似欧褚笔法。寺在唐开元名天王寺，正统始名天宁。或曰：京师，古幽州也，隋所建塔藏舍利者，幽之弘业也。幽今无弘业，天宁之先，又不为弘业，意者志轶之。志轶之，安知弘业不为天宁也？

庆阳李梦阳天宁寺观塔碑○旧瞻天宁塔，今览天宁寺。兹塔多鬼怪，光芒夜夜至。不知何时殿，结构今颓弃。剔藓读其碑，识是隋文季。蝌蚪半剥落，蛟龙犹奰屃。我来值时暮，揽逝发潜喟。修陆控赵代，长山卫燕冀。苍然野眺合，一洒杨朱泪。

信阳何景明天宁寺塔○七级芙蓉起，千年舍利藏。地形标海岳，人代阅隋唐。境现三天象，珠含四日光。白毫空万里，处处有迷方。

闽县林燫天宁寺塔○寺古传因塔，庄严礼上方。高标出云汉，浩劫记隋唐。缥缈闻清梵，虚空散妙香。直疑多宝涌，时现佛珠光。

华亭范惟一春日过天宁寺○出城殊未远，入寺已萧然。听览诸根净，慈严一塔悬。林花飞绕客，幽鸟语应禅。不敢求光现，心知与俗缘。

太仓王世贞过天宁寺望塔○浮图隋宝额，舍利汉金人。龟捧云趺篆，龙蟠海藏鳞。蹑空依日月，飞界隔风尘。缥缈遥疑幻，崚嶒近复真。云标象外矗，玉树望中新。万劫留真相，诸天护法轮。空怜证圣眼，犹是滞凡身。倘有摩尼在，春风一问津。

夜宿见塔光○飞光耸岧峣，回风万铎嚣。神光发宝树，定力转金标。熠耀浑难拟，熹微迥不消。晦惊春月上，昏忆曙星摇。法雁珠频吐，神龙烛乍飘。一灯披幻劫，万界出沉寥。自失迷津晚，俄然觉路遥。不须求指示，净域本非遥。

临清谢榛天宁寺对雨同殷正夫李于鳞赋○诸天忽风雨，萧飒动僧扉。殿冷鸽逾静，钵空龙未归。晓留轩冕客，秋到薜萝衣。后夜怀支遁，遥听钟磬微。

兴化宗臣午日同李于鳞游天宁寺○得尔逃名者，今辰又梵林。山遥杨柳细，路险薜萝深。古塔已堆砾，荒林曾布金。谭经群鸟下，听法一龙吟。舍利光难灭，菩提迹岂沉。空虚能悟性，清净不依心。云竹窥禅相，风篁度呗音。蝶来看果结，酒至对蒲斟。世事形骸苦，浮生日月侵。慈航如可渡，同为解朝簪。

天宁寺同于鳞子与元美饯别公实○孤臣辞上国，匹马自祇园。树影僧窥日，钟声客到门。江湖难寓目，天地亦销魂。行念中心约，相思且勿论。

蒲州王家屏再游天宁寺○野寺青山近，何嫌出郭频。塔高云不碍，树老雾相亲。茗啜松花细，经翻贝叶新。尽能偕吏隐，尤自喜僧贫。

沔阳陈文烛同方侍御游天宁寺○为惜招提近，扶酲信短筇。回风争万铎，落日过孤松。禅语时时得，秋山处处供。尚怜方侍御，犹有皂囊封。

南乐魏允中登天宁寺阁○命驾偶有适，结庐无兹美。窈窕黄金龛，玲珑白玉几。窗中列山川，树杪分城市。法雨晓来空，梵天清若洗。散发倚层轩，横目尽千里。汉阙浮云端，辽烽落日里。茅屋断苍烟，桑田滔流水。慈渡在何方，世界莽如此。旷望消人忧，引杯殊未已。

信阳周复元天宁寺塔○畿甸茫茫万顷平，疏林高出一枝撑。晓看红日来沧海，暮指银河上太清。窗扃流云随变幻，楼台倒影射虚明。苔封隐隐隋唐字，愁杀风尘傍帝城。

秀水仲嘉春日过天宁寺○就近踏春色，天宁塔院森。振风千万铎，穿日十三寻。舍利声光异，隋唐岁月深。午中看倒影，疑信满人心。


○搜访贤良诏

鸾台：朕闻文武之道，凭经纬而开国；春秋之功，藉生杀而成岁。虽复车书混一，中黄之雄气谅存；温煦方滋，太白之高星必应。事既不昧，理乃固然。朕自临御天下，忧劳兆庶，宵衣伫旦，望调东户之风；旰食忘眠，希缉南薰之化。故得中外禔福，遐迩乂安。控蟠桃於滋穴之墟，通细柳於炎洲之域。楚锋越刃，俱铄大农之冶；侠客雄儿，皆服鸿都之肆。今若循其至理，任彼无为，则取夬之道有馀，止戈之义不足。况金方起暴，玉河未靖，偷安榆鬼之乡，窃险麻奴之地。然而北幽响化，已事和亲之礼，而西璟负恩，不习用师之备。随时之义，宁可自然。当土宇旷修，人物繁富，三门九地之秘，岂谢前规；白猿苍兕之奇，何惭曩烈。或英谋冠代，雄略过人，总韩白以先驱，掩孙吴而得隽；或力能拔距，勇绝蒙轮，冒白刃其如归，抢苍璧而不顾；或迹隐廛肆，身讬村闾，行虽犯於流俗，器乃堪於拯难；或捷如迅电，走若追风，弯弧则七札洞开，奔陈则重围自溃。并有思於制命，俱示遇於时须。可令文武内外官五品及七品已上清官及外官刺史都督等，於当管部内，即令具举。且十室之邑，忠信尚存；三人同行，我师犹在。会须搜访，不得称无。荐若不虚，自从褒异之典；举非其士，岂漏贬责之科。所司明为条例，布告远近，知朕意焉。


○請停止織造疏 【 織造】

先年各處織造內臣、仰惟　皇上登極之初、各行取回京以甦民困。天下之人。方稱頌聖德不巳。近者不意一時誤聽內織染局所奏差官前去蘇杭提督織造、命臣等撰寫敕書、臣等看得南直隸蘇州并松江常鎮等府、浙江杭州并嘉湖寧紹等府、今年四月以後、亢陽為虐、入秋以來、大雨不止、旱澇相繼、災異非常、委的地方十分狼狽本等錢糧不能辦納、尚要奏求蠲免、若又差官織造、一應物料工匠、何從出辦撥給、非惟逼迫逃亡、抑恐激成他變、又况經過地方淮揚等府邳徐等州、見今水患非常高低遠近、一望皆水、軍民房屋田土、盡被渰沒、百里之內、寂無一爨一煙、流徙死亡、難以數計、所在去處、白骨成堆、幼男稚女、稱斤而賣、十餘歲者、止得銅錢三十餘文、有經數日賣而不得、母子相視痛哭、投水而死者。各該地方官員要賑濟、該部為因公私匱乏錢糧無從出辦、方且晝夜憂惶、計無所措、自今至于麥熟之時、尚有數月、各處飢民、豈能俯首枵腹、坐以待斃、其勢必將起而為盜、傳聞鳳陽所轄泗州地名洪澤、飢民聚集舟中者巳不下二千餘人、劫掠過往客商船隻、莫敢誰何、所聞果實、未知何日始得勦平、將來時勢、尚有不可預料者、臣等職叨輔導、實切驚懼、所有前項敕書、臣等決不敢寫、伏望　皇上俯從六科十三道各官所言。憫念地方災傷重大、收回成命、停止織造官員不差、　宗社生靈不勝慶幸、如果袍服缺乏、止照工部題覆著鎮廵三司官計處物料人匠。織造領于有司而不遣內臣地方之費稍省鎮守官提督織造。則地方既免重困。而供應亦不至于有誤矣。伏惟　聖明留意、


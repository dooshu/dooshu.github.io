病中作

浮世寄酣枕，劳生居漏船。

已悲身老大，更著病沈绵。



亲旧动千里，欢娱无百年。



床头周易在，端拟绝韦编。



病中作

床席呻吟里，衡茅隐约中。

空兴年往叹，未著日新功。



世远言犹在，身危道岂穷。



但能无愧怍，天地本来公。



病中作

此事明明在默存，一身元有一乾坤。



不忧竖子居盲上，已见真人出面门。



力守谁能发底火？

深潜自足美灵根。



用功若到无功处，千载乘云不足言。



病中作

破裘缝更暖，粝食美无余。



摩诘病说法，虞卿穷著书。



身羸支枕久，足蹇下堂疏。



今日晴窗好，幽怀得细摅。



病中作

一病二十日，直愁难自还。



残书不成读，长昼只供闲。



风舞迎霜叶，云昏欲雨山。



临窗忽自笑，诗思又相关。



病中作

苦雨侵衰骨，余寒著弊裘。



病多辞社饮，贫甚辍春游。

日日亲蔬圃，时时弄钓舟。



回头语造物，与子两无求。



病中作

豫章濒大江，气候颇不令，孟冬风薄人，十室八九病。



外寒客肺胃，下湿攻脚胫，俗巫医不艺，呜呼安托命！



我始屏药囊，治疾以清静。



幻妄消六尘，虚白全一性。



三日体遂轻，成此不战胜。



长年更事多，苦语君试听。



病中作

老鹤辽天兴未穷，此生光景自匆匆。



家为逆旅相逢处，身在严装欲发中。



涩眼尚于书有味，孤愁殊觉酒无功。



挥戈草檄今谁记，岁晚江边白发翁。



病中作

老躯百病集，颓然仰天呼。



汝病勿怨天，药石幸可扶。



寓形天地间，疾病谁能无？



不从酒色来，病自无根株。



但使元气在，虽剧行当苏。



哀哉忿欲子，永弃元化炉。



病中作

牧羊知治民，解牛得养生，一理傥造微，何事不可明。



我老抱病久，颇窥古人情。



唐尧授四时，帝道所以成。



周家七百年，王业本农耕，造端无甚奇，至今称太平。

人生正如此，默默要无营；心君但高拱，万物安能撄！


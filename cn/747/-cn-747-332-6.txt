○让太尉第二表

累上封章，固辞新命，未蒙亮察，猥见[B14A]崇。应繇臣性分愚鲁，言辞蹇讷，不足以远回天听，上感宸衷。伏念兢惶，心魂若失。臣备位将相，於今十年，尝愿竭力奉公，以身格物。宏简退之化，移躁竞之风，不使食浮於人，赏僭於德。区区之志，实在於斯。今臣受命徂征，不越畿甸，顾惟勤效，尚未枭夷。论功则毫未闻，议赏则邱山已重。而旧官秩外，更授崇班，忝曰秉钧，将何率下？实恐浮薄之辈，从兹寝甚；礼让之道，不复兴行。在臣微躯，胡颜自处！臣历观古今，备见否藏。贵而能降者，尽获保全；进而忘退者，卒遇倾覆。臣深知此理，安敢贪荣？所以抵冒威严，昧死陈让。陛下雨之施，既以光宠其始；亭育之恩，岂不保持其末？所冀免臣横死，锡臣馀年。碎首为请，期於必遂。


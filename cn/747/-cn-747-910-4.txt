○删定四分僧戒本序

自戒本之行东夏也，曹魏中世，法护创传，羯磨乃明，戒本盖阙。姚秦关辅，方译广文，觉明法师，首开律部。因出戒本，附译传写。高齐御历，盛昌佛日，三方释侣，二百馀万，法上大统，总而维之。沙门慧光，当时僧望，班联上统，摄御是图。以夫振纽提纲，修整烦惑，非戒不立，非戒不宏。更以义求，纂辑遗逸，重出一本，广流千世，则其本首题归敬者是也。隋运并部，沙门法愿，鄙光所出，宗理爽文。後学凭附，卒难通究。乃准的律部，连写戒心，通被汾晋，最所倾重，则其本首题戒德者是也。参互三本，雠校同异。通会皆附正经，摘理义无不可。是以先达晚秀，奉而莫遗，意在忘筌，岂惟文绮。世有惰学浮侈之徒，博观未周，随言计执，同我则审难为易，异听则达是言非，比周成俗，卒未惩晓。尝以馀景，试为通之，如光所诠，我今说戒，愿之所出，我说木叉。及披律解，木叉是也。愿出初戒，则云不还，光所传词，便言不舍。检律诚释，违愿附光；取意统文，莫非还净。如斯举例，其相可知。若夫戒德戒宗，诚明定慧，销烦静务，超世超生，初涉门津，会归舟济。非文不启，非义不通，妙识两缘，双祛二执，荡焉无累，纷诤何从？今余所述，还宗旧辙，芟略繁芜，修补乖竞，词理无昧，投说有踪。庶几言行并传，愚智通解，悠悠来裔，未达斯归，略为题引，序之云尔。


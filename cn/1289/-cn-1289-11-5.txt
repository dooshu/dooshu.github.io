足太阴厥脉病发溏泄下痢第五


〔一〕春伤于风，夏生飧泄，肠澼。久风为飧泄。飧泄而脉小，手足寒者难已；飧泄而脉小，手足温者易已。

〔二〕黄帝问曰：肠澼便血何如？岐伯对曰：身热则死，寒则生。问曰：肠澼下白沫何如？对曰：脉沉则生，浮则死。问曰：肠澼下脓血何如？对曰：悬绝则死，滑大则生。问曰：肠澼之属，身不热，脉不悬绝，何如？对曰：脉滑大皆生，悬涩皆死，以脏期之。

〔三〕飧泄补三阴交上，补阴陵泉，皆久留之，热行乃止。

病泄下血，取曲泉。

〔四〕五脏肠中有寒，泄注，肠澼便血，会阳主之。

肠鸣澼泄，下 主之。

肠澼泄，切痛，四满主之。

便脓血，寒中食不化，腹中痛，腹哀主之。

绕脐痛，抢心，膝寒，注利，腹结主之。

溏瘕，腹中痛，脏痹，地机主之。

飧泄，太冲主之。

溏泄谷不化，寒热不节，阴陵泉主之。

肠澼，中郄主之。

飧泄，大肠痛，巨虚上廉主之。






◇　恤民诏（鸿嘉四年正月）

数敕有司，务行宽大而禁苛暴，讫今不改。一人有辜，举宗拘系，农民失业，怨恨者众；伤害和气，水旱为灾。关东流冗者众，青、幽、冀部尤剧，朕甚痛焉。未闻在位有恻然者，孰当助朕忧之？已遣使者循行郡国，被灾害什四以上，民赀不满三万，勿出租赋。逋贷未入，皆勿收。流民欲入关，辄籍内，所之郡国，谨遇以理，务有以全活之，思称朕意。

（《汉书·成纪》）






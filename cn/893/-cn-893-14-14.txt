泾溪东亭寄郑少府谔





《一统志》：赏溪，在宁国府泾县西，一名泾溪。源出石埭，支流出太平县，流至泾县、南陵、宣城，逾芜湖，入于江。



我游东亭不见君，沙上行将白鹭群。白鹭闲时散飞去，又如雪点青山云。欲往泾溪不辞远，龙门蹙波虎眼转。[一]杜鹃花开春已阑，[二]归向陵阳钓鱼晚。[三]

[一]《江南通志》：龙门山，在宁国府太平县西北四十里，林麓幽深，岩壁峭拔，中有石窦若门。产茶及诸药草。虎眼转，谓水波旋转，有光相映，若虎眼之光。刘禹锡诗“汴水东流虎眼文”是也。



[二]杜鹃花，一名红踯躅，一名山石榴，一名映山红，处处山谷有之。高二三尺，春时蕊叶齐出，一枝数萼，花色红丽。二三月中，遍满山谷，烂然若火，入夏方歇。《韵会》：“阑，晚也。”



[三]《太平寰宇记》：陵阳山，在泾县西南百三十里，石埭县北三里。按《舆地志》：陵阳令窦子明于溪侧钓鱼，一日钓得白龙，子明惧而放之。又数年，钓得一白鱼，剖其腹，中乃有书，教子明服饵之术。三年后，白龙来迎子明，遂得上升。溪环绕山足，今有仙坛，祭醮不绝。






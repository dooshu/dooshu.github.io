○咨廣東軍門并行鎮道 【 會勦】

提督軍門都御史塗為軍務事、據南路參將張元勳報稱、曾賊夥中原敗遁烏尾福船一十七隻、白艚船二十隻、近又添虜漁船十五隻、乘風復來、窺我嚴備、即於十二月十二日遁回廣東柘林南澳以南去訖等因、據此看得殘寇以淮海沙敗遁之後、雖乘風突上、然以閩中水陸戒嚴、堅壁清野、禁絕接濟、使之薪水不通、糧食無資、且間一登犯、即遭剏衄、是以不能自存。遂復遁去、但訪得潮州黃芒井洲等處一帶居民平素喜亂。近受本賊雇募。拒敵官兵。及代買火藥糧食接濟。皆無所忌。雖地方異屬。彼中自有制度。非本院所宜干及。但今日之事。係奉　明旨夾勦。兩省利害相關。若隱然不言。切恐彼地愚民。嗜小利而忘大害。借寇兵而資盜糧。致使殘灰復燃。勢燄難滅。則貽害兩省終無了日。相應協謀共濟、以絕禍根、為此備咨廣東軍門熊、煩請轉行海防廵海等道、嚴督軍衛有司、并水陸官兵、諭令惠潮一帶黃芒等處沿海居民。收歛米穀牲畜。禁絕接濟。糧食火器。俟兩省船完兵集。刻期夾勦。庶易撲滅。若有違犯得實、徑聽貴院、及鎮道照依律例從重處治、懲一戒百、以警奸頑、


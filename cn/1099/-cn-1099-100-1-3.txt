○定經制以裕國用疏 【 經制裕國】

夫量入以為出。是謂仁政。量出以為入是謂虐政。既不量入為出。又不量出為入。雜然而收。泛然而用。是謂無政。考成周之制、以四分制國用、每歲用三存一、以備凶荒、故三十年之通、則國有九年之積、漢之時則有計相。唐之時則有判度支。宋之時則有判三司。皆所以會有無而制國用也。近年以來、戶部雖有會計之虛名。而無量入為出之實政。臣愚謂當因其名而舉其實。通查一歲天下稅糧所入、總計若干、經國之費、總用若干、首兩京、次各邊、各省直隸各府、每歲所入所出、俱查有的數、分為二目、倣周禮用三以足一歲之用、存一以備不測之虞萬一所出多于所入。則會九卿于堂上科道官、各查凡百費用。有約于昔而浮于今日。必考昔之所以約者。宂費甚多但恐□可問而內不可問耳請而復之。又考今之所以浮者。請而約之。至干裒多益寡之道。撥此補彼又在臨時通融議定。務使所出不踰于入之數。通將出入總數。攢造黃冊一本進呈以備御覽、然時有盈虛。事有因革每十歲一會而損益之此十年一會之大綱也若歲有豐凶。事有多少。每歲十一月戶部會奏各官。通查某處災傷蠲免若干。某處用兵該用若干。則以各處茶塩商稅之所入者。補足錢糧正額。以備軍國正支。其餘雜用。一切不得縻費。漢毋將隆所謂大司農錢自乘輿不以給供養。葢不以本藏給末用不以民力供浮費別公私示正路也經制一定取之有經。用之有義而財恒足矣。


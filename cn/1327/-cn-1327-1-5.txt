贩蜡客


川中某客，贩白蜡数万金，至汉口待价，适屯货多，价大贬。逆旅无聊，俯楼凭眺，见阶下砌遗一文钱，出入诸人，践踏而过，卒无觉者。拾级下，拟捡之，遍觅不得，疑为人拾去矣。登楼上视，钱固俨然在也，暗致疑讶。复下楼觅之，仍不见。再登楼，则见钱如故。疑为目昏，揉睛细察，且隐约辨其文为“乾隆通宝”。益致怪诧，凝视不动，将觇卒有见之者否。俄一荷担者过，俯拾之。客遽呼止之，下楼索视，俨然钱也。窃叹一文钱之福，且不如荷担者，此行母金，将不可问。继念：“汉口之钱，非我所当有，莫若他适。”时市上传言沙市蜡价昂，计不如回走沙市，或可得价。策既定，买舟载蜡，逆流西上。解维甫一日，汉口大火，毁数千家，损失以百万计。镇上所屯蜡，都归熔化，价大起。客复返舟，获利倍蓰。

昔年与武进刘志沂共事，志沂为余言此，且能举客之姓名，盖即志沂友也，惜忘之矣。欧风东渐以来，学者动言破除迷信，鬼神之说，固不必言，即一切言命言数言朕兆者，皆欲痛剿而灭绝之。不知使其身亲此境，又将何如？窃谓造化弄人，事所或有，固不必如愚夫愚妇之处处都疑为有此事，亦不必如高谈新学者之处处都斥为无此事也。即如日食一事，推步家能推而知之，千岁之后，均能预测，固无所谓吉凶朕兆者矣。而古人每谓日食关于国君，尤以元旦遇食为甚，稽之古籍，所在多验。今人每指为偶然。何以光绪二十四年戊戌元旦日食，何以是年适有政变之事？借曰偶然，何以元旦日食，不在前一年后一年？曰地球轨道如此，不能前一年后一年也，则何以政变之事，又不在前一年后一年耶？何以两事恰在此一年之中耶？是诚欲索解人而不可得者，敢以质诸今之君子，惟不得仍以“偶然”二字还我。






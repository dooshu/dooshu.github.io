○又诏

卿珠树分，金钩协兆，领日边之分野，冠海外之英雄。士心同感於抚循，民意咸歌於惠养。而又诚坚事大，志在恤邻，秣马利兵，挫甄萱之党；分衣减食，济忽汗之人。继航海以拜章，每充庭而致贡，金石之诚明贯日，风之梗概凌空。名播一时，美流四裔，志规若此，赏典宁忘？特议疏封，仍升峻秩。剪桐圭而锡命，目极蓬山；眷桃野以倾思，心随济水。勉祗异礼，永保崇勋。今授卿特进检校太尉使持节元{艹免}州都督上柱国充大义军使，仍封高丽国王。今差使太仆卿王琼、使副太府少卿杨昭业等往彼备礼册命兼赐国信银器匹段等，具如别录，至当领也。


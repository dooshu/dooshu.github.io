卷十七 宫语


楚庭

越宫室始于楚庭。初，周惠王赐楚子熊惲胙，命之曰：镇尔南方夷越之乱。于是南海臣服于楚，作楚庭焉。越本扬越，至是又为荆越，本蛮扬，至是又为蛮荆矣。地为楚有，故筑庭以朝楚，尉佗仿之，亦为台以朝汉，而城则以南武为始云。初，赧王时，越人公师隅为越相，度南海。时越王无疆为楚所败，其子孙遁处江南海上，相争为王。隅以无疆初避楚居东武，有怪石浮来镇压其地，名东武山，因于南海依山筑南武城以拟之，而越王不果迁。其时三晋，魏最强，越王与魏通好，使隅复往南海，求犀象珠玑以修献。隅久在峤外，得诸琛异，并吴江楼船、会稽竹箭献之。魏乃起师送越王至荆，栖之沅湘，于是南武疆土为越贡奉邑。或曰：《吴地志》称：吴中有南武城，在海渚，阖闾所筑，以御见伐之师。或曰：初，吴王子孙避越岭外，亦筑南武城。及越灭吴，遂有南海。其后为楚所灭，越王子孙自皋乡入始兴，有鼻天子城，令公师隅修吴故南武城。既不果往，而赵佗遂都之，故佗自称南武王，而宫亦号南武宫。或曰：阖闾所筑南武城在丹阳皋乡，吴既灭，其子孙南徙，遂移南武之名于岭外，亦犹越徙琅琊，初筑东武，既归会稽，亦名其地曰东武也。吴王子孙不能有其南武，而越王子孙有之，越王子孙复不能有之，而佗实有之，遂以南武名其国，与汉争大，此劲越之所由称也。嗟乎！佗本邯郸胄族，以自王之故，裂冠毁冕，甘自委于诸蛮，与西瓯半蠃之王为伍，其心岂诚欲自绝于中国耶！诚自知非汉之敌，故诡示鄙陋以相绐，而息高帝兼并之心耳。其后自言老臣妄窃帝号，聊以自娱，岂敢以闻于天王。其词逊而屈，可谓滑稽之雄，盖犹是伪为魋结之意也。考楚之先熊渠曰：我蛮夷也，不与中国之号谥，乃立其三子皆为王。论者谓其王三子也，姑顺蛮夷之俗，不自为王，犹存寅畏之心。其后十世熊通，求周室加位，不得，始自尊为武王。武者，生谥也。佗都南武，亦自称之曰武，盖师此意。佗宫故在粤秀山下，即楚庭旧址。粤秀一名王山，以佗也，其曰玉山者误也。宫之东为伪汉刘䶮南宫。

四台

赵佗有四台。其在广州粤秀山上者，曰越王台，今名歌舞冈。其在广州北门外固冈上者，曰朝汉台。冈形方正竣立，削土所成，其势孤，旁无丘阜，盖茎台也，与越王台相去咫尺。其在长乐县五华山下者，曰长乐台，佗受汉封时所筑。长乐本龙川地，佗之旧治，故筑台。又新兴县南十五里有白鹿台。佗猎得白鹿，因筑台以志其瑞。是为四台。自古诸侯王筑台以朝天子，始自佗。战国之筑帝宫，奉冠带以事强秦者，无斯恭顺，佗亦贤也哉！

三闾大夫祠

予之乡名曰沙亭，有烟管冈焉。其高大甲于茭塘诸峰，势与华山狮岭东趋海门，盖番禺之一镇也。冈之麓，予欲建三闾大夫祠，以宋玉、景差二大夫为配，而题飨堂曰忠过，仪门曰日月争光，寝室曰词赋之祖，又刻司马迁所作列传以为庙碑，岁时禴祀，率子姓灌献椒浆，弦歌《离骚》二十五篇，以乐神听，斯亦吾宗之盛事也。吾宗本荆楚人，文雅之士，固宜以《离骚》为家学，学其忠，复学其文，以无愧大夫之宗族，无负《离骚》之一书。吾尝谓《诗》亡而后《离骚》作，学《离骚》所以学三百篇。善学三百篇者，当自《离骚》始。祠既成，将使吾宗操觚之士，皆以祠为归，凡有所作，合之为《三闾家言》，附于《楚辞》之后，岂非大夫之所乐得于其苗裔者哉。嗟乎！吾宗自丧乱以来，二三士大夫，亦颇能蝉蜕垢氛，含忠履正，三闾之遗风，其犹未泯也。闻江南雷淃有忠洁王祠，相传宋太宗平江南时，以此号封三闾大夫。则予之乡今亦名之为忠洁，使人因名求实，以为继述之美。又大夫故居在归州屈沱之上，楚人谓江之别流为沱，屈姓之所居，故曰屈沱。而大夫所耕之田，泪滴而生玉米，名曰屈田。吾之乡，其前有潮溪数曲，今亦命曰屈沱。有田数百亩，高者两三熟，低者一收，以供粢盛，今亦命曰屈田。盖追慕大夫之忠，一一袭其故迹，使吾宗有所观感，亦诚无所不可也。祠之后复祀女媭，则名其堂曰婵媛。女媭者，大夫之姊也。楚人谓姝为媭，故曰女媭。自昔屈氏女子，能辞令者自女媭始。其申申以詈，欲大夫之愚如甯武，不欲其伉直如史鱼以速死也。大夫之忠，忠而过，大夫之过，过于忠。世儒能言之，不知大夫之姊早已言之矣。噫！媭诚贤女，大夫传其名于《离骚》，有以也哉！

大忠祠

广州城南有三大忠祠，祀宋丞相文公天祥、陆公秀夫、太傅张公世杰。祠本南园旧址，洪武初，有五先生者，结社其中，开有明岭南风雅之先。其后当事者即其地建祠，以祀三大忠，以与崖门大忠祠并峙。其左有堂曰臣范，右有轩曰抗风。抗风者，典籍孙先生之所命也。典籍诗："昔在越江曲，南园抗风轩。"今以俎豆五先生，是为南园五先生祠。予尝谒祠，有诗云："词客旧多亡国恨，骚人今有礼魂篇。"其在崖门大忠祠，白沙先生尝作哀歌亭其侧，时酾酒以吊三公，有辞云："俨其堂堂，沛其洋洋。是谓正气，至大至刚。上有青天，下有黄壤。不亡者存，薰蒿凄怆。"

祖祠

岭南之著姓右族，于广州为盛。广之世，于乡为盛。其土沃而人繁，或一乡一姓，或一乡二三姓，自唐宋以来，蝉连而居，安其土，乐其谣俗，鲜有迁徙他邦者。其大小宗祖祢皆有祠，代为堂构，以壮丽相高。每千人之族，祠数十所，小姓单家，族人不满百者，亦有祠数所。其曰大宗祠者，始祖之庙也。庶人而有始祖之庙，追远也，收族也。追远，孝也。收族，仁也。匪谮也，匪谄也。岁冬至，举宗行礼，主鬯者必推宗子。或支子祭告，则其祝文必云：裔孙某，谨因宗子某，敢昭告于某祖某考，不敢专也。其族长以朔望读祖训于祠，养老尊贤，赏善罚恶之典，一出于祠。祭田之入有羡，则以均分。其子姓贵富，则又为祖祢增置祭田，名曰蒸尝。世世相守，惟士无田不祭，未尽然也。今天下宗子之制不可复，大率有族而无宗，宗废故宜重族，族乱故宜重祠，有祠而子姓以为归，一家以为根本。仁孝之道，由之而生，吾粤其庶几近古者也。

庞弼唐尝有小宗祠之制。旁为夹室二，以藏祧主。正堂为龛三，每龛又分为三，上重为始祖，次重为继始之宗有功德而不迁者，又次重为宗子之祭者同祀。其四代之主，亲尽则祧。左一龛为崇德，凡支子隐而有德，能周给族人，表正乡里，解讼息争者；秀才学行醇正，出而仕，有德泽于民者，得入祀不祧。右一龛为报功，凡支子能大修祠堂，振兴废坠，或广祭田义田者，得入祀不祧。不在此者，设主于长子之室，岁时轮祭。岁正旦，各迎已祧、未祧之主，序设于祠，随举所有时羞，合而祭之。祭毕，少拜尊者及同列，然后以朘余而会食。此诚简而易，淡而可久者也，吾族将举行之。

明诚书院

明诚书院在增城县城中，湛文简所建。堂上有《心性图》及文简所书《心性图说》，右隅有王文成所书五言古诗，今《阳明集》中，《书泉翁壁诗》是也。行书字大如拳，漫灭不可尽识。堂后石刻文简像，幞头执简，上有隶书《心性图说》。甘泉书院遍天下，此其发祥之地。故尤重云。

白云书院

白云之山有三寺，中曰白云，左月溪，右景泰，盖山中之三胜也。嘉靖间，三寺既毁，于是泰泉黄公以景泰为泰泉书院，铁桥黄公以月溪为铁桥精舍，甘泉湛公以白云为甘泉书院。自作《白云记》，谓仙变释，释变儒。王青萝读而嘉之曰：其变之终于正矣乎！遂书白云三变匾而揭焉。

西樵三书院

西樵之西，有山从端州来，至南海黄冈，渡江而东，有石迹，为石头村。又南而北，绵延数十里，丘垤连累者百数，乃崛起而为西樵，中有书院三。其曰石泉书院者，方文襄所营，在紫云峰。曰大科书院者，湛文简所营，在大科峰。曰四峰书院者，霍文敏所营，在鸡冠、紫姑、龙爪、聚仙四峰之间。当时三书院鼎足而立，三公讲学其中者历十年。世宗御极，相与应召而起。方为内阁辅臣，霍为太子少保礼部尚书，入弼东宫，湛为南京兵部尚书，参赞机务。同时尊显，世之所难也。论者谓山有神灵使然。父老云：昔年兹山，岚雾溟濛覆其半，昏旦莫辨。近三十年，明净秀露，无复岚雾掩焉。亦山之遭遇，非偶然也。

万卷堂

东莞陈琴轩先生琏，致仕后，开万卷堂。书多秘馆所无，四方学者至，必馆谷之。而丘文庄于琼州学宫为石室，藏书以惠学者，皆盛德事也。

合道山房

吾乡有烟管山，巃嵸特出，其脉逶迤而下，为丘陵者三四，复崛起为一大山。其冢高而长，形如船覆，因名之曰覆船。其大与烟管相若，而势稍平，四围冈阜宫之，扈者、仚者、岿者远近连属，凡数十百计，皆以二山为宗。形家者谓烟管上应太阳，覆船上应太阴，从太阳而落为太阴，一南一北，如日月相配，有妙道之象焉。予草堂在二山间，背覆船而右烟管，将以阴为体而阳为用，以师夫二山，于是题其堂曰合道，而为铭曰："烟管在北，覆船在南，吾居其中，与之相参。覆船在南，烟管在北，吾居其中，与之相翼。以身为宫，广如虚空，能与地塞，能与天通。以心为佩，光无外内，能与日明，能与月晦。"

三楼

三楼，一曰越华楼，故在广州城西戙船澳。南越王佗以陆大夫有威仪文采，为越之华，故作斯楼以居之。或曰：越华楼一名越华馆，佗作此以送陆贾，因迩朝台称朝亭，唐改曰津亭云。自古文人至越者，始陆贾，继终军，皆有光于越，而军与韩千秋节烈尤伟，予尝欲重建此楼以祀之。一曰越望楼，在藩司堂后。枕玉山而面珠海，山川千里，极目无际，亦南天杰构。今不存。一曰玉山楼，在粤秀山上。洪武初都指挥花英所建，以祀越先贤高固、杨孚、董正、罗威、唐颂、疏源、陈临、王范、黄恭九人。玉山为五岭山川之望，九贤为十郡人文之望。玉山有此楼，楼有此九贤，可以不朽。

六楼

广州有崇楼四，在南者曰拱北，故唐之清海楼也。其地本番、禺二山之交，刘䶮凿平之，叠石建双阙其上，宋经略某改双阙为双门，民居其下，今号曰双门底云。北曰镇海，在粤秀山之左。洪武初，永嘉侯朱亮祖所建，以压紫云黄气之异者也。广州背山面海，形势雄大，有偏霸之象。是楼巍然五重，下视朝台，高临雁翅，实可以壮三城之观瞻，而奠五岭之堂奥者也。西曰观海，在大观桥上，今废。中曰岭南第一楼，在坡山五仙观中，洪武初行省参知政事汪广洋所建。四穿无壁，栋柱皆出石墙上，以悬禁钟而已。四楼惟镇海最高，自海上望之，恍如蛟蜃之气，白云含吐，若有若无，晴则为玉山（即粤秀）之冠，雨即为昆仑（番大舶也）之舵，横波涛而不流，出青冥以独立。其玮丽雄特，虽黄鹤、岳阳莫能过之。外则有端州阅江楼。江，西江也。其水自梁、益二州，经流数千里，会五十余州之水而下。其大者为郁、黔、桂、绣、临、贺之水，分为二江，复合而为一。洪波漭瀁，无支流以疏播之。至端州，而羚羊之峡绾毂其口，不能遽泄，每当夏月，崩腾怒涌，载于高地，为暴涨以鱼鳖吾民。楼之建，所以砥狂澜而锁钥西疆者也。其基在石头冈上，冈临江崛起，巨石厜〈厂義〉，府治第一重捍门也。楼势峥嵘，望如山岳。前后楼二，各三重。左右楼二，各二重。左右耳楼四，各二重。凡大小八楼，合而为一。外此则惠州有合江楼。东、西二江汇其东，丰、鳄二湖氵猪其西，而象岭、罗浮前后屏拥。其水大而山雄，境清而气秀，又为岭以东之最胜。是为东粤六楼也。

碧玉楼

碧玉楼在白沙先生宅，小庐山西。碧玉长六寸许，宽半之，上锐下丰，旁有两耳，耳有孔可以组穿约，盖古命圭之属。《记》曰："命圭自九寸以下。"又曰："圭博三寸，厚半寸，剡上，左右各寸半。"是也。白沙以总督朱英之荐，于是宪庙以此圭聘先生，先生建楼藏之，名碧玉楼，又尝自称碧玉老人。郡人黄泰泉诗："百年闻道属斯人，碧玉中藏太古春。"邝湛若诗："碧玉楼前千仞雪，肯容狂简礼簪裾。"

高楼

广州诸大县，其村落多筑高楼以居。凡富者必作高楼，或于水中央为之。楼多则为名乡。遥望木棉榕树之间，矗立烟波，方正大小，一一相似，势如山岳之峙，皆高楼也。楼基以坚石，其崇一丈七八尺。墙以砖或牡蛎壳，其崇五六丈，楼或单或复，复者前后两楼，盘回相接，雨水从露井四注，名回字楼。罩以铁网铜罛，隐隐通天。楼内分为三重，每重开三四小牖瞭望。顶为战棚，积兵器炮石其上，以为御敌之具。寇至则一乡妇女，相率登楼，男子从楼下力斗。斗或不胜，则寇以秋千架巨木撞楼，或声大铳击之，或以烟火焚薰，楼中人不能自固，争从楼窗自堕，以求缓须臾之死，惨不可言。是楼虽壮观瞻，亦寇盗之招，此乡落之莫可如何者也。

名园

广州旧多名园。其在城东者，曰东皋别业，陈大令之所营也。初从山口关之东而入，有一湖曰蔬叶，尝有蔬叶自罗浮流至。湖中有楼，环以芙蓉、杨柳。三白石峰矗其前，高可数丈。湖上榕堤竹坞，步步萦回，小汊穿桥，若连若断。自挹清堂以往，一路皆奇石起伏，羊眠陂陀岩洞之类，与花林相错。其花不杂植，各为曹族，以五色区分。林中亭榭则以其花为名，器皿几案窗棂，各肖其花形象为之。花有专司，灌溉不摄。司梅者则处梅中。客至梅中，司梅者供其茗果，而以梅之利输主人。他所有花木皆然。登其台，珠海前环，白云后抱，蒲涧、文溪诸水，曲曲交流，悉贯玉带桥而出。有彩舟四：曰只在，曰弄碧，曰渔长，曰浮家。客至随所欲乘，主人弗问。夹岸桃树有一坊，书曰："桃花源里人家。"越一曲为锦袍湾，二曲为九龙井。委折而西，与凫鸥相遂，日不知其几十里也。湖尽，万松谡谡，直接赤冈山径而止。桂丛藤蔓，缭绕不穷，行者辄回环迷路。文忠公与大令，兄弟也，有诗云："山水经营始宁墅，画图二十孟城坳。"此城东名园之故事也。其在城西者，曰西畴，为吴光禄所筑，梅花最盛。又五里有荔枝湾，伪南汉昌华故苑，显德园在焉。又五里三角市中为花田，南汉内人斜也，刘鋹美人字素馨者葬其中，鋹多植素馨以媚之，名素馨斜。有咏者云："花田近在城西社，素馨花气薰游冶。美人墓上多牛羊，当日人前面空赭。"其在半塘者，有花坞，有华林园，皆伪南汉故迹。逾龙津桥而西，烟水二十余里，人家多种菱、荷、茨菰、蕹芹之属，其地总名西园矣。城南有望春园，有芳华苑，亦伪南汉故迹。其南园，则国初五先生倡和之地。里许为斐园，文忠公所营，有阁曰桐君。公尝自称桐君，故以名。北则有芳春园，桃花夹水二三里，东接韸々之水，可以通舟，一名甘泉苑，其桥曰流花。鋹与女侍中卢琼仙、黄琼芝、蟾姬、李妃、女巫樊胡子及波斯女，为红云宴于此。雨后往往拾得遗钗珠贝，知为亡国之遗物也。大抵鋹时，三城之地，半为离宫苑囿。又南北东西环城有二十八寺，以象二十八宿，民之得以为栖止者无多地也。其为无道若此。

祖香园

祖香园在沙亭乡，吾以园中草木，皆有先祖三闾大夫之遗香，故以名园。园之中有骚圣堂，其木主书曰：楚左徒三闾大夫先公屈子灵均之位。旁二主书曰：楚大夫宋玉先生之位，楚大夫景差先生之位。二先生皆高弟子，故以配享。而三闾大夫画像，则以渔父、詹尹参之。以尝相与问答，见诸楚辞者也。或谓渔父者，三闾大夫寓言；《沧浪》一歌，亦《离骚》之短篇。《离骚》之长，《沧浪》之短，是皆楚风之正。亦一说也。

狼家屋

自横州平佛水口渡江，三十里至白鸽墟，是灵山县境。墟中狼家一瓦屋，其屋脊东为广东界，脊西为广西界，狼目司之。予尝信宿其中。

慈元殿

慈元殿在新会崖山上，成化中方伯刘公大夏始建，以祀宋杨太后，上赐名全节庙。进士张公诩有赞云："朝闽夕广，提二弱孤。依臣张陆，为宗社图。曹娥死孝，贞义死信。惟后死之，仁至义尽。"太后有陵在崖山海滨，张太傅营葬。今莫辨其地云。

吕相祠

顺德桂洲堡有吕相祠，神甚赫。相传为宋吕文焕于甲子门与元人战败赴水死，尸溯流至，乡民祠之。咸平间，封忠愍武灵侯。考《通鉴》，文焕以襄阳绛元，为参知政事，每导元人入寇，德祐初，籍其家。宋亡，入见太后，尚出怨言。乃宋叛臣，无战甲子门事，况咸平乃真宗年号，先文焕二百余年，则所传者讹也。邑西南有地名石涌，南越相吕嘉故乡也。当汉兵南下，嘉于其乡筑石涌、金斗二城以为守。败后伏波追奔至此，编桥度兵，既获嘉，桥遂以伏波名。桂洲与石涌一水相连，溯流而至必嘉也。为南越相故称相，此乃嘉之子孙，居于石涌者之所祠也。嘉本越人之雄，尉佗得之，因越人之所服而相之，而南越以治。佗之能用越人如此。秦将屠雎不能用桀骏以败，番君吴芮能用梅鋗以兴。越人之不可忽也如此。嗟夫！越人固多六千君子之遗烈者哉！

南海庙

何磻云：广州东去百里，有南海庙，祀南海之神，退之为南海庙碑，乃其地也。庙植波罗树，种自海外来，树不著花，土人刀斫其榦，液出而成实，丑若鬼面，剖之有房，熟而食之，如栗而香。若或不经刀砍，则液流于地，实成地中，香达于外，土为之裂。良亦怪矣。庙有此树，故亦号曰波罗庙。左为浴日亭，登以望海，淼茫无际。然东去百里，乃有虎门，两山夹峙。虎门之外，群岛伏立，犹非大洋也。庙在扶胥江北岸，其南岸有最高峰，曰烟管冈，正与庙对。冈左右乱峰环叠，海树如城。翁山有书屋在其下。倚南面北，扶桑晓赤，罗浮晚青，山海之胜，甲于百粤，北海东海之滨，未易有此。村民千户，耕渔为业，皆屈大夫之流裔。田肥美而水苦咸，屋后小峰，甘泉涓涓，一村饮足焉。翁山之庐，倚烟管冈为屏，临南海为溪。想其扶桑日生，中夏犹夜，独登山阁，以受晓华，真神仙境界，岂人世王侯所能梦见。予为之作《海阁日华图》，题其上曰："天以布衣存日月，海滨山阁著藏书。"阁旁多木棉。其种自海外来，树高数十尺，喜温恶寒，莫能过岭以北。花类玉兰，色正赤而无香，结实如酒杯。老而飘絮，著土自生，盛于荒滩闲址。集其絮可席以坐，柔而少温，若芦花然。翁山谓广民种木，多择实之易售者，若荔支、龙眼之属，非是则不贵。以故木棉为弃种，而任其自生。若收之园林，当亦佳观也云。

文选楼

广州外城之南，有珠江义学。其西一楼，予居之，以撰《广东文选》，里人因名之曰文选楼。为诗有曰："自今南与北，文选有双楼。"

濠畔朱楼

广州濠水，自东西水关而入，逶迤城南，迳归德门外。背城旧有平康十里，南临濠水，朱楼画榭，连属不断，皆优伶小唱所居，女旦美者，鳞次而家，其地名西角楼。隔岸有百货之肆，五都之市，天下商贾聚焉。屋后多有飞桥跨水，可达曲中，晏客者皆以此为奢丽地。有为《濠畔行》者曰："花舫朝昏争一门，朝争花出暮花入。背城何处不朱楼，渡水几家无画楫。五月水嬉乘早潮，龙舟凤舸飞相及。素馨银串手中灯，孔雀金铺头上笠。风吹一任翠裙开，雨至不愁油壁湿。"是地中濠畔街，当盛平时，香珠犀象如山，花鸟如海。番夷辐辏，日费数千万金。饮食之盛，歌舞之多，过于秦淮数倍。今皆不可问矣。噫嘻！

《广东新语》　清·屈大均








◇家语序

《孔子家语》者，皆当时公卿士大夫及七十二弟子之所咨访交相对问言语也，既而诸弟子各记其所问焉。与《论语》《孝经》并时。弟子取其正实而切事者，别出为《论语》，其馀则都集录之，曰《孔子家语》。凡所论辩疏判较归，实自夫子本旨也。属文下辞，往往颇有浮说，烦而不要者，亦繇七十二子各共叙述首尾，加之润色，其材或有优劣，故使之然也。孔子既没而微言绝，七十二弟子终而大义乖。六国之世，儒道分散，游说之士，各以巧意而为枝叶。孟轲、荀卿，守其所习。当秦昭王时，荀卿入秦，昭王从之问儒术，荀卿以孔子之语及诸国事七十二弟子之言凡百馀篇与之，繇此秦悉有焉。始皇之世，李斯焚书，而《孔子家语》与诸子同列，故不见灭。高祖克秦，悉敛得之。皆载於二尺竹简，多有古文字。及吕氏专汉，取归藏之。其后被诛亡，而《孔子家语》乃散在人间，好事者或各以意增损其言，故使同是事而辄异辞。孝景皇帝末年，募求天下遗书，於时京师大夫皆送官，得吕氏之所传《孔子家语》，而与诸国事及七十子辞妄相错杂，不可得知，以付掌书与典礼，众篇乱简，合而藏之秘府。元封之时，吾仕京师，窃惧先人之典辞将遂泯没，於是因诸公卿大夫，私以人事募求其副，悉得之。乃以事类相次，撰集为四十篇。又有《曾子问礼》一篇，自别属《曾子问》，故不复录。其诸弟子书所称引孔子之言者，本不存乎《家语》，亦以自己自有所传也，是以皆不收也。将来君子，不可不鉴。（元王广谋、明何孟春注《家语》，皆载此序，以为王肃作。又载孔衍上书云。安国撰次《家语》，值巫蛊不行，则以此序为安国作。毛晋刻北宋本《家语》，别有《王肃序》全篇，肃不言安国撰次也，疑此序及孔衍上书，皆后人依托。）


○經畫邊儲疏 【 粮料利弊】

題為經畫邊儲事、成化二年正月二十六日、欽奉敕、朕惟思患預防、國家至計、近因各處水旱災傷、賦稅減免數多、戶部巳行節次議擬通行區畫去後、苐恐有司視為泛常、略不究心、敕至爾即督同司府官員、照依戶部節次議擬淮安保定等府、并兩廣四川納米事例、通行斟酌、出榜召人、于缺粮去處上納、以備官軍支用、且邇巡撫一方、則一方安危、係爾一身、可不思患而預防乎、凡可以安民弭盜之術、聽爾熟思審處而行之、必使人民安妥、盜賊屏息、斯稱巡撫之職、臣窃聞之、經曰、窮則變、變則通、言理道貴乎變通也、唐虞之治、盖莫不然、我朝　列聖所行、多亦從時損益、臣一方雖小、莫非王事、累奉敕旨、曰聽爾從宜處置、曰聽爾熟思審處而行之、臣亦自謂苟利國家、不敢避事、但緣邊儲事宜、委官人等、類多拘守常例、惴惴焉惟是畏惧該部參駁。雖欲興利除弊。實難見諸行事。臣謹經畫數事開陳。特敕該部看詳計議定奪、

計開

一件以陳易新、免壞艸束事、臣惟管理錢粮。固是煩難。管艸一事。更無善法。以其難于盖藏。易于朽爛故也。邊方艸有二等。一為備冬。馬軍自備艸。不出通関。餧馬半年。隨馬隨了。於中則有役占懶惰。有馬無艸之弊。一為預備積垛艸。出給通関。有警方支。不許擅放。但緣邊方俱係小城小堡。中間上納堆垛。既無京師慣熟之人。其或警急無聞。軍馬不到。無由動支。雖經年年插捕苫盡。坐見朽爛。循環之虛數尚存。在塲之艸束無有。負累收艸官攢。數十餘年。不得了結。或告體勘燒窯糞田。或經赦宥免追免問。糜費錢粮。甚為可惜。前件合無今後不拘常例。以陳易新。抵數收放。且如宣府在城馬軍隨馬自備艸束。每年不下一百萬束。秋期採打完日。即令送塲上納堆垛。出給通関。聽候有警支用。別將遠年挨陳艸內。酌量抵數放支喂馬則備冬之弊可革官攢之累可免馬得飽騰。艸得艮用。新艸得以耐久舊艸得以支銷不致委有用為無用。公私有益。經久可行、

一件收糴粮料、利于蓄積事、查得正統十四年夏季宣府粮料二百一十一萬九千五百九十三石五斗五升、今成化二年春粮數相等、惟是欠少粮豆二十五萬有餘、合當多方措置、務及先年之數、及照尚書年富、都御史李秉、先在宣大時、將官庫銀兩、或春初給發耕種之家。至今還納粮料。或秋期出榜收糴。納獲通関。後領官銀。俱隨時價定立斗頭上下利便蓄積數多時價收糴粮料及鹽粮上納本色二事俱于邊儲有益勝于民運艱難也近戶部因防官豪貪利作弊。有例停止。臣惟地方官豪。不過鎮守摠兵等官。其各官若敢仍前作弊。既有臣濫叨巡撫。又有巡按御史。及戶部管粮委官。犯有常憲。孰敢容私。未可因噎廢食。致悞錢粮大事。但須似往年發運官銀、纔可勾糴、臣先巳移咨具奏、請乞發銀前來、未奉明降、前件合無俯就邊方發運銀兩、仍照舊例許照時糴粮、以為防患蓄積之計、候糴有餘粮該部查照量減山東山西艱難遠運其利不小、

一件暫折遠艸、官民兩便事、查得宣府預備積垛艸束、正統十四年夏季不過一百萬有零、初不以為少、今成化二年春、六百六十六萬七千之上、猶不以為多、而恒慮其少者、以當時犯邊賊少、不動京軍、今則賊屢犯邊、動調京軍故也、每歲坐山西納艸五十萬、束、草束粗重、難于遠運、初年本處運來、車摧牛斃十分負累、近年小民賫價、自至宣府地方、近者本處、遠不過蔚州等處、買艸上納、州縣科歛盤纏使用其弊巳多、及其既到、或奸貪軍舍、或官豪勢要、從中包攬、其弊尤多、入塲之草有數。彼此之弊百端、疲民不勝遠勞。官府被其攪擾。今年太原縣委官能幹。本縣該納草二萬五千束。每束止收雜銀四分五厘。一併對赴宣府具告令其買納極為省便前件、合無今後前項艸束、行令彼處巡撫等官、于本布政司、每艸一束、折收足色白銀四分、煎銷成錠、委官送至宣府官庫交收、候秋收之際、臣等酌量時價、許令諸色人等、先上艸束、納獲通關、後領銀兩、若遇價高。另行議添徵補。若價賤積有餘銀。本庫作正支銷。倘值宣府年歉艸少之時。仍令徵運本色。如此庶在官在民。兩得便利。山西小民。可以少甦。而艸塲亦可絕包攬之弊。

一件量減塩粮足給馬料事、照得戶部先因口外獨石等四倉、急缺粮料、奏開淮浙長蘆河東官塩共九十五萬二千三百二十二引、止因斗頭太重。無人上納、臣曾具疏、亦巳量減、若使有人上納、亦可得粮四十餘萬、今查得自開中以來、將及三年、止有淮塩上納過米豆三萬之數、其浙江長蘆河東之塩、並無一人告報上納、訪得宣府上塩、比之大同不同。宣府准塩每一千引。用銀五百兩以下。大同止四百兩以下。葢緣宣府軍衞地窄粮少。而產豆更少。又兼口外山路險遠。非大同路道平坦。地方寬闊。人民繁庶之比其獨石馬營。先因宣府官軍在彼駐劄殺賊。支盡料艸。至今料豆十分缺少。又通查宣府各倉料豆、視正統間尚少二十五萬有奇。誠為急需。臣惟商民中塩。非為報國其心止于謀利今至虧折資本。豈肯陟險開中。前件合無再加減輕斗頭、多定黑豆分數、令其急于趨利、於居庸関南大同等處。糴運前來。爭先上納。庶使虜情不測之際、萬一有警、馬料充足、不致悞事、

一件照舊添設管粮州官事、查得宣府倉塲二十餘處、正統間、每倉添除衞經歷一員、提調收放、三年考滿、守支盡絕起送、葢緣錢糧重事、而倉塲官攢。職小名輕。易于挾制。亦易干自盜。添一名分稍重之人。互相關防。最為良法、迨尚書金濂等、以各倉属軍衞管轄、作弊多端、具奏改隸直隸隆慶保安二州、其經歷改作各州判官吏目、倉粮弊蠹、十去四五、後經裁減、近年雖為缺官提調、奏添判官四員、分投收放、但每員分管四五倉、道路往復、動百餘里、奔走不便、故放粮等候。則山東山西遠運前來。有停牛歇車買艸賃房。經月不了之苦。欲委衞經歷等官。既妨本等職守。又且不係守支愈加作弊查得天順五年、獨石倉官攢為包攬奸人挾制、虛出通関事發、都御史韓雍委郎中王育前去查盤虧折粮米一萬七千有餘、切照倉官吏目一員、每年俸給銀布本色米不過二十餘石、今以一倉官攢作弊、幾至虧折邊粮二萬、得失多寡、較然可見、前件合無仍照正統間事例、戶部行移吏部、每倉除授判官、或吏目一員、前來提調收放、其見在判官、就與註定倉分、俱照例收放、滿日起送、如此庶得倉粮弊少、遠運稱便、


▼次韵答朱冠军游城西之作

前年城西作冶游，柳条拂盖花迷舟。

笑看明月问狂客，我举大白君当浮。

去年城西复偶住，酒伴家家邀即去。

东邻寺里花正开，半醉半醒游几度。

今年有花愁独寻，闭门三日卧春阴。

将军小队游何处，日暮空听车马音。

皋桥泰娘殊窈窕，为我唤来歌水调。

客愁草草不易除，世事茫茫本难料。

玉壶一双秋露倾，唯此可以忘吾情。

醉归共射草中石，笑擘弓弦霹雳鸣。


贵州杨义司副长官金翁墓志铭

贵州盖古牂牁之域今其地为戎衞者以十数平越最大自平越之境所通为安抚若长官司者以十数杨义最大杨义地可数百里其所治曰杨山其为之长者曰金氏金氏之先世雄于其土明高皇帝时遣大将军出师下滇僰诸夷道出平越金氏母闻之率所部诣军门降且以羊酒献大将军喜承制慰劳始奏更其司曰杨义以旌之命金氏母之子孙世为副长官领其众其众咸喜曰嗟吾君之有此爵土乃吾媪力也迄今称之以拟冼高凉云三传至翁翁讳洪字某自始仕即以才谞知名每有寇警方镇大臣以檄调诸司兵诸司狐疑相视莫先发檄至翁翁捧跪戴首起读一二行已即瞠目援弓刀上马令其众敢后出者死及战又甚力所向有功常为诸司最至他赋税征发率先期办集以故方镇大臣咸爱重翁迨其老犹不听卧家遇重大事常以属之有奸民造伪印谋据城为乱翁诇知之密白上官以计缚其人余党惊溃一境获全翁既晓畅世务又多权略临事翕张人莫窥其际颇喜读书为奏牍若文移操笔动数千百言自老宿吏诵之未尝不称善也嘉靖九年十二月十六日以疾卒得年六十有七妻某氏子四人长鳌袭副长官次凤衞学生次某次某鳌等以某年月日葬翁杨山之原贵州去京师殆万里诸酋豪依阻阨擅杀生自娱一方僴然谓中国孰与我广大卒乃犯天怒至举种殄灭无炊火焉若金氏有土数世矣恭谨不懈子孙相传声光益荣曰为善之福非邪陆先生曰语有之顺天者存余于金氏睹其效矣是故録焉以劝忠也鳯治春秋学自余以谪寓平越寔始来从游余铭翁亦以鳯故铭曰杨山峉峉閟此室夫人不死我铭在是匪夫人则铭以训臣子


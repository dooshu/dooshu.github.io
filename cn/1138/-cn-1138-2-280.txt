和既庭

其一


鹿苹初奏慰兰陔，阊阖惊传天马来。
梁苑雪深堪授简，蓟门霜老独登台。
风流南国传宫体，翰墨西京见史裁。
早晚石渠开秘笈，锦袍双映璧人回。

其二

江介声名纪永嘉，德星初聚太丘家。
吹笙羡汝攀庭树，长笛惭余隔绛纱。
远道有怀遗橘柚，羁人无复染琵琶。
书来但说加餐饭，无那支离两鬓华。

其三

桑乾环绕古幽州，双阙嵯峨数百秋。
游侠至今称赵李，美人重起续曹刘。
笙歌翠幕骄新客，瓜瓞青门有故侯。
已著养生怜叔夜，欲从沧海问浮丘。


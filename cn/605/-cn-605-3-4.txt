游山小启

幸生胜地，鞋靸间饶有山川，喜作闲人，酒席间只谈风月。野航恰受，不逾两三；便榼随行，各携一二。僧上凫下，觞止茗生。谈笑杂以诙谐，陶写赖此丝竹。兴来即出，可趁樵风：日暮辄归，不因剡雪。愿邀同志，用续前游。

凡游以一人司会，备小船坐毡茶点、盏箸、香炉、薪米之属，每人携一簋一壶二小菜。游无定所，出无常期，客无限数。过六人则分坐二舟，有大量则自携多酿。约×日游×舟次×右启。某老先生有道。司会某具。


○送内弟卢遵游桂州序

外氏之世德，存乎古史，扬乎人言，其敦大朴厚，尤异乎他族。由遵而上，五世为大儒，兄弟三人，咸为帝者师。其风之流者，皆好学而质重。遵，予弟也。广而不肆，巽而不慑。孝敬忠信之道，拳拳然未尝去乎其中，盖由其中出者也。浸润以《诗》《易》，动摇以文采。以予弃于南服，来从予居五年矣。未尝见其行有悖乎义，言有异乎行者。则予之弃也，适累斯人焉。以爱予而慰其忧思，故不为京师游，以取名当世。以桂之迩也，而中丞之道光大，多容贤者，故洋洋焉乐附而趋，以出其中之有。夫如是，则直奋翼鳞，乘风波，以游乎无倪。往哉！其渐乎是行也。


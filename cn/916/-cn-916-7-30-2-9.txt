【俊雅】

〖三曲〗

惟王建国。辨方正位。於赫有梁。向明而治。知人则哲。聪明文思。思皇多士。俊□咸事。弗惟其官。惟人乃备。训迪庶工。位以德序。恭已而治。垂旒当宁。或以言扬。或以事举。春朝秋觐。圭币惟旅。翼翼丰郇。峨峨齐楚。客入金奏。宾至县兴。威仪有则。是降是升。百辟卿士。元首是承。左右秩秩。终敬且矜。彝伦攸序。王猷以凝。（○《乐府诗集》十四。《诗纪》九十五。）


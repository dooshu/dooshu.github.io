陳瑩中贈跛子長短句

初，張丞相召自荊湖。跛子與客飲市橋，客聞車騎過其都，起觀之，跛子挽其衣，使且飲，作詩曰：「遷客湖湘召赴京，車歸迎迓一何榮。爭如與子市橋飲，且免人間寵辱驚。」陳瑩中甚愛之，作長短句贈之，其略曰「槁木形骸，浮雲身世，一年兩到京華。又還乘興，閑看洛陽花。說甚姚黃魏紫，春歸後，終委泥沙。忘言處，花開花謝，都不似我生涯」云云。予政和改元見於興國寺，以詩戲之曰：「相逢一拐大梁間，妙語時時見一班。我欲從公蓬島去，爛銀堆裏見青山。」予姻家許中復大夫宜人，趙參政槩之孫女，云：「我十許歲時，見劉跛子來覓酒吃，笑語終日而去。」計其壽百四十五年許。嘗館於京師新門張婆店三十年，日坐相國寺東廊，邸中人無有識之者。


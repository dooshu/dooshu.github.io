王炎　和麟老韵五绝

诗清虽为竹庵编，禅妙元从佛眼传。

用处纵横能杀活，匣藏不肯试龙泉。

王炎

王炎　和麟老韵五绝

清如野鹤有仙骨，閒似片云无俗情。

试问老人那得病，定应金粟是前生。

王炎

王炎　和麟老韵五绝

客尘悟了息攀援，万事虚浮一聚烟。

挂佛壁间趺坐隐，绕檐翠柏解谈玄。

王炎

王炎　和麟老韵五绝

白雪蒙头卧佛庐，笔端亦解世间书。

无情安用诗陶写，有病何须药破除。

王炎

王炎　和麟老韵五绝

居似鹪鹩巢一枝，意如倦翼怯高飞。

尚怜身是他乡客，梦绕松楸赋式微。

王炎


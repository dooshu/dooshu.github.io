○胡贤常侍安宅醮词

伏闻《易·象》垂文，取诸大壮；圣人著法，代彼曾巢。栋宇聿兴，古今是则。由阴阳而定位，配刑德以裁规。爰命众神，各司其职，逆之则凶而获戾，顺之则吉而降祥。臣顷以所居，不庇风雨，因时改作，随便营修。越月逾时，巨功告毕。但虑起土运石，增下损高，畚锸所侵，不知禁忌，穿凿所及，有犯神明。未申醮谢之仪，常切兢忧之恳。兼以所居之地，五姓相因，岁月既深，主宰非一，虑其神识，尚有淹延。凭此醮祈，俱令迁拔。是敢肃严庭宇，恭启法坛，请灵宝符文，按太元科典，降延真圣，披露恳诚。伏惟五帝鉴临，众神昭，敕下符吏，宣告地司，安镇龙神，销平犯触。使凶殃殄息，真气滂流，禳未兆之灾衰，纳惟新之福祚，荡伏尸故气，迁滞魄游魂，自明及幽，咸得其所。六甲五行之象，九宫八卦之方，各静封隅，永垂贞吉，阖门清泰，举室康宜。勉勤修励之心，以副真灵之贶。不任。


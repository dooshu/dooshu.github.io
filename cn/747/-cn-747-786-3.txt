○答段柯古赠戎芦管笔状

庭筠累日来洛水寒疝，荆州夜嗽。筋骸莫摄，邪蛊相攻。蜗宛伤明，对兰缸而不寝；牛肠治嗽，嗟药录而难求。前者伏蒙雅赐葫芦笔管一茎，久欲含词，聊申拜贶。而上池未效，下笔无聊。惭恍沈吟，幽怀未叙。然则产於何地，得自谁人，而能洁以裁筠，轻同举羽。岂伊蓍草，空操九寸之长；何必灵芝，独号三株之秀。但曾藏戢册省，永贮仙居。却笑遗民，迁兹佳种。惟应仲履，忽压烦声。岂常见已堕遗犀，仍抽直干。青松所筑，漆竹藏珍。足使玳瑁惭华，琉璃掩耀。一枚为贵，岂异陆生；三寸见珍，遂兼扬子。谨当刊於岩竹，置以郊翰。随纤管而为床，拟凌而作屋。所恨书裙寡媚，钉帐无功。实凡姿，空尘异贶。庭筠状。


天长节使鄂州刺史韦公德政碑并序





《唐书·地理志》，鄂州江夏郡隶江南西道。胡三省《通鉴注》：鄂州，春秋夏汭之地。《江夏记》云：一名夏口，一名鲁口。吴始筑郡城。晋末始立郢州。隋平陈，改为鄂州，因鄂渚为名。

太虚既张，[一]惟天之长。所以白帝真人，当高秋八月五日，降西方之金精，采天长为名，将传之无穷，纪圣诞之节也。[二]

[一]孙绰《游天台山赋》：“太虚辽廓而无阂”。李善注：“太虚，天也。”



[二]《玉海》：《实录》：玄宗以垂拱元年八月五日生于东都。开元十七年八月癸亥，宴百僚于花萼楼下，左相乾曜、右相说上表曰：“少昊着流虹之感，商汤本玄鸟之命。陛下二气合神，九龙浴圣，月惟仲秋，日在端五，长星不见之夜，祥光照室之朝，请以为千秋节。着之甲令，布之天下，咸令宴乐。”群臣以是日献甘露醇酎，上万岁寿酒。王公戚里进金镜绶带，士庶以结丝承露囊相遗问，村社作寿酒宴乐，名为赛白帝，报田神。天宝七载八月己亥，改为天长节。



我高祖创业，太宗成之，三后继统，[一]王猷如一。[二]大盗间起，[三]开元中兴，力倍造化，功包天地。不然，何能遏牺、农之颓波，返淳朴于太古。虽轩后至道，由闻蚩尤之师；[四]今网漏吞舟，[五]而胡夷起于毂下。[六]

[一]三后，谓高宗、中宗、睿宗。



[二]张协《七命》：“王猷四塞，函夏谧静。”李善注：“《毛诗》曰：‘王犹允塞。’犹，与猷同。”张铣注：“猷，道也。”



[三]大盗，指韦、武诸贼臣，以其谋危宗社，故曰大盗。



[四]《史记·五帝纪》：蚩尤作乱，不用帝命。于是黄帝乃征师诸侯，与蚩尤战于涿鹿之野，遂擒杀蚩尤。



[五]《酷吏传》：“漏网于吞舟之鱼。”



[六]司马相如《谏猎书》：“是胡、越起于毂下，而羌、夷接轸也。”李善《文选注》：“胡广《汉官解故注》日：毂下，喻在辇毂之下，京城之中也。”



光天文武孝感皇帝，[一]越在明两，总戎扶风。[二]正帝车于北斗，[三]拯横流于鲸口；[四]回日辔于西山，[五]拂蒙尘于帝颜。[六]呼吸而收两京，烜赫而安六合。历列辟而罕匹，[七]顾将来而无俦。太阳重轮，合耀并出。宇宙翕变，草木增荣。一麾而静妖氛，[八]成功不处；五让而传剑玺，[九]德冠乐推。

[一]《旧唐书》：至德三载正月戊寅，上皇御宣政殿，册皇帝尊号曰“光天文武大圣孝感皇帝”。上以徽号中有“大圣”二字，上表固让，不允。乾元二年春正月己巳朔，上御含元殿，受尊号曰“乾元大圣光天文武孝感皇帝”。



[二]越与奥通，发语声。明两，见二十二卷注。总戎扶风，见十一卷注。



[三]《甘氏星经》：北斗星谓之七政，天之诸侯，亦谓帝车。第一名天枢，第二名璇，第三名玑，第四名权，第五名衡，第六名闿阳，第七名瑶光。



[四]横流，见十一卷注。沈佺期诗：“魂魄游鬼门，骸骨遗鲸口。”



[五]庾信歌：“回日辔，动天关。”



[六]《左传》：“天子蒙尘于外，敢不奔问官守。”



[七]班固《典引》：“德臣列辟，功君百王。”章怀太子注：“列辟，谓古之帝王也。”



[八]任昉《宣德皇后令》：“白羽一麾，黄鸟厎定。”李善注：“《鬻子》曰：武王率兵车以伐纣，纣虎旅百万，陈于商郊，起自黄鸟，至于赤斧，三军之士，靡不失色。武王乃命太公把白旄以麾之，纣军反走。”



[九]《汉书》：袁盎曰：“陛下至代邸，西向让天子者三，南向让天子者再。夫许由一让，陛下五以天下让，过许由四矣。”传剑玺，见十一卷注。肃宗克定两京，迎上皇还京，请归东宫，乃涕泣受传国玺，详见十一卷注。”



于戏!昔尧及舜、禹，皆无圣子，[一]审历数去己，[二]终大宝假人，[三]饰让以成千载之美，未若以文明鸿业，[四]授之元良，[五]与天同休，相统亿祀。则我唐至公而无私，越三圣而殊轨。[六]腾万人之喜气，烂八极之祥云。[七]上皇思汾阳而高蹈，[八]解负重于吾君。[九]能事斯毕，与人更始。[十]

[一]尧、舜无圣子，文乃兼禹言之，误也。



[二]《书·大禹谟》：“天之历数在汝躬。”蔡氏《集传》：“历数者，帝王相继之次第，犹岁时节气之先后。”



[三]《周易》：圣人之大宝曰“位”。



[四]鸿业，大业也。《后汉书》：“皇帝幼冲，承统鸿业。”



[五]《礼记》：“一有元良，万国以贞，世子之谓也。”



[六]《汉书·曹褒传》：“三五步骤，优劣殊轨。”



[七]《尚书大传》：“卿云烂兮，糺漫漫兮。”



[八]《庄子》：“尧治天下之民，平海内之政，往见四子藐姑射之山，汾水之阳，窅然丧其天下焉。”



[九]《淮南子》：“尧举天下而传之于舜，若解重负。然非直辞让，诚无以为也。”



[十]《汉书》：夫赦令者，将与天下更始。《后汉书》：荡涤宿恶，与人更始。



乃展祀郊庙，[一]望秩山川。[二]方掩胳于河、洛，[三]吊人于幽、燕。但诛元凶，[四]不问小罪。噫大块之气，[五]歌炎汉之风。[六]云滂洋，雨汪濊。[七]澡渥泽，[八]除瑕颣。削平国步，[九]改号乾元。至矣哉!其雄图景命，[十]有如此者。

[一]《韵会》：“展，诚也。”



[二]《书·舜典》：“望秩于山川。”孔氏《传》：“诸侯境内，名山大川，如其秩次望祭之，谓五岳牲礼视三公，四渎视诸侯，其余视伯子男。”蔡氏《集传》：“望而祭之，故曰望。秩者，其牲币祝号之次第。”



[三]《吕氏春秋》：“掩胳霾髊。”高诱注：“白骨曰胳。”



[四]《宋书》：“志枭元凶，少雪仇耻。”



[五]《庄子》：“大块噫气，其名为风。”



[六]汉高祖《大风歌》，见二十卷注。



[七]司马相如《难蜀父老文》：“威武纷纭，湛恩汪濊。”颜师古注：“汪濊，深广也。”



[八]王僧孺《谢除吏部郎启》：“自遇休明，多逢渥泽。”



[九]《诗·大雅》：“国步斯频。”《集传》曰：“步，犹运也。”



[十]江淹《恨赋》：“雄图既溢，武力未毕。”《诗·大雅》：“君子万年，景命有仆”。



我邦伯韦公，大彭之洪胤，[一]扶阳之贵族。雄略迈古，[二]高文变风。运当一贤，[三]才堪三事。[四]历职剖剧，能声旁流。振绣而白笔横冠，[五]分符而彤襜入境。[六]曩者永王以天人授钺，东巡无名。[七]利剑承喉以胁从，壮心坚守而不动。房陵之俗，[八]安于太山；[九]休奕列郡，去若始至。帝召岐下，[十]深嘉直诚。

[一]邦伯，谓刺史。见六卷注。《唐书》：韦氏出自风姓，颛顼孙大彭为夏诸侯，少康之世封其别孙元哲于豕韦，其地滑州韦城是也。豕台、大彭迭为商伯，周赧王时始失国，徙居彭城，以国为氏。韦伯遐二十四世孙孟为汉楚王傅，去位徙居鲁国邹县。孟四世孙贤，汉丞相，扶阳节侯，又徙京兆杜陵。《晋书·乐志》：“载德奕世，垂庆洪胤。”



[二]《后汉书》：荀彧闻曹操有雄略。



[三]甄鸾《笑道论》：《文始传》云：“五百年一贤，千年一圣。”



[四]三事，三公也。见十九卷注。



[五]绣衣、白笔，御史事，见十一卷注。



[六]分符、彤襜，刺史事。分符，谓郡守得分虎符、竹使符，详五卷注。彤襜，见十四卷注。



[七]天人，见五卷注。薛道衡《高祖文皇帝颂》：“授钺天人，豁然清荡。”永王东巡事，详后三十卷注。《艺文类聚》：挚虞《新礼仪》曰：汉、魏故事，遣将出征，符节郎授钺于朝堂。新礼，遣将御临轩，尚书授节钺，古兵书跪而推毂之义也。《唐六典》：凡大将出征，皆告庙授斧钺。



[八]《唐书·地理志》，山南东道有房州房陵郡。



[九]《汉书》：易于反掌，安于泰山。



[十]岐下，岐山之下，唐时为岐州扶风郡，肃宗时改称凤翔郡，未复京师以前，驻跸其地者凡八月。



移镇夏口，[一]救时艰也。慎厥职，康乃人。减兵归农，除害息暴。大水灭郭，洪霖注川。[二]人见忧于鱼鳖，[三]岸不辨于牛马。[四]公乃抗辞正色，言于城隍曰：[五]“若三日雨不歇，吾当伐乔木，[六]焚清祠。”精心感动，其应如响。无何，中使衔命，遍祈名山，[七]广征牲牢，骤欲致祭。公又盱衡而称曰：[八]“今主上明圣，怀于百灵，[九]此淫昏之鬼，[十]不载祀典，若烦国礼，是荒巫风。”[十一]其秉心达识，皆此类也。物不知化，如登春台。[十二]

[一]杜氏《通典》：鄂州，吴时常为重镇，历代亦为兵冲。其地亦曰夏口，亦曰鲁口。



[二]曹毗《霖雨诗》：“洪霖弥旬日，翳翳四区昏。”



[三]刘勰《新论》：禹为匹夫，未有功名，尧深知之，使治水焉。使百川东注于海，西被于流沙，生人免为鱼鳖之患。



[四]《庄子》：“秋水时至，百川灌河，泾流之大，两涘渚涯之间，不辨牛马。”



[五]按“城隍之祀，莫详所自。芜湖城隍，相传建于吴赤乌二年，则其来久矣。《南史》：梁邵陵王纶祭城隍神。《北史》：慕容俨镇郢城，城中先有神祠一所，号城隍神。唐李阳冰《缙云县城隍神记》：城隍神，祀典无之，惟吴越有尔。风俗，水旱疾疫必祷焉。《太平广记》：吴俗畏鬼，每州县必有城隍神。陆游云：唐以来郡县皆祭城隍，今世尤谨，守令谒见，仪在他神祠上，社稷虽尊，特以令式从事，至祈禳报赛，独城隍而已。



[六]《诗·国风》：“南有乔木。”《毛传》曰：“乔，上竦也。”



[七]《唐书》：肃宗尝不豫，太卜建言，崇在山川。王屿遣女巫乘传，分祷天下名山大川，巫皆盛服，中人护领。此文所云“中使衔命，遍祈名山”，即其事也。



[八]《汉书》：“盱衡厉色。”孟康注：“眉上曰衡。盱衡，举目扬眉也。”左思《魏都赋》：“有睟其容，乃盱衡而诰。”刘渊林注：“盱衡，举眉大视也。”



[九]班固《东都赋》：“礼神祇，怀百灵。”



[十]《左传》：“又用诸淫昏之鬼。”



[十一]《书·伊训》：“敢有恒舞于宫，酣歌于室，时谓巫风。”



[十二]《老子》：“众人熙熙，如享太牢，如登春台”。河上公注：春，阴阳交通，万物咸动，登台观之，意志淫淫然也。”



有若江夏县令薛公，[一]揖四豪之风，[二]当百里之寄。干蛊有立，[三]含章可贞。[四]遵之典礼，恤疲于和乐，政其成也，臻于小康。[五]

[一]江夏县，鄂州附郭之县。



[二]四豪，见十二卷注。



[三]《易·蛊卦》：“初六，干父之蛊。”



[四]《坤卦》：“六三，含章可贞。”孔颖达《正义》云：“六三，处下卦之极，既居阴极，能自降退，不为事始。惟内含章美之道，待命乃行，可以得正。故曰‘含章可贞。’”



[五]《诗·大雅》：“迄可小康。”



中京重睹于汉仪，[一]列郡还闻于舜乐。选鄂之胜，[二]帐于东门。乃登豳歌，击土鼓，[三]祀蓐收，[四]迎田祖。[五]招摇回而大火乃落，[六]阊阖启而凉风始归。[七]笙竽和籥之音，象星辰而迭奏；[八]吴、楚、巴、渝之曲，各土风而备陈。[九]礼容有穆，簪笏列序。[十]罗衣蛾眉，立乎玳筵之上；[十一]班剑虎士，[十二]森乎翠幕之前。[十三]千变百戏，分曹贾勇。[十四]蔺子跳剑，[十五]迭跃流星之辉；都卢寻动橦，[十六]倒挂浮云之影。百川绕郡，落天镜于江城；四山入牖，照霜空之海色。献觞醉于晚景，舞袖纷于广庭。

[一]《唐书·地理志》，上都初曰京城，天宝元年曰西京，至德二载曰中京，上元二年复曰西京。



[二]选鄂之胜，选择鄂城名胜之区也。



[三]《周礼·籥章》：“掌土鼓豳龡，凡国祈年于田祖，龡《豳雅》，击土鼓，以乐田竣。”郑康成注：杜子春云：土鼓，以瓦为匡，以革为两面，可击也。田祖，始耕田者，谓神农也。《豳雅》，《七月》也。《七月》有“于耜”、“举趾”、“馌彼南亩”之事，是以亦歌其类。谓之“雅”者，以其言男女之正。



[四]蓐收，司秋令之神。见二卷注。



[五]《诗·小雅》：“琴瑟击鼓，以御田祖。”《毛传》曰：“田祖，先啬也。”《正义》曰：《郊特牲》注云：先啬若神农。《春官·籥章》注云：田祖，始耕田者，谓神农是也。以祖者始也，始教造田谓之田祖。先为稼穑，谓之先啬。神其农业，谓之神农。名殊而实同也。



[六]郑康成《礼记注》：招摇星，在北斗杓端主指者。《正义》曰：招摇，北斗七星也。北斗居四方宿之中，以斗末从十二月建而指之，则四方宿不差。大火，心星也。见五卷注。



[七]阊阖，西极之门。见十九卷注。《礼·月令》：孟秋之月，凉风至。



[八]《荀子》：“鼓似天，钟似地，磬似水，竽箫管籥似星辰日月，鼗柷拊椌似万物。”《隋书》：匏之蜀，一曰笙，一曰竽，并女娲之所作也。笙列管十九于匏内，施簧而吹之。竽大三十六管。《风俗通》：大笙谓之巢，小笙谓之和。郭璞《尔雅注》：籥，如笛，三孔而短小。《广雅》云七孔。



[九]《汉书·乐志》：巴、俞鼓员三十六人。颜师古注：巴，巴人也。俞，俞人也。当高祖初为汉王，得巴、俞人，并趫捷善斗，与之定三秦，灭楚，因存其武乐。巴、俞之乐，因此始也。巴即今之巴州，俞即今之渝州，各其本地。《晋书》：汉高祖自蜀汉将定三秦，阆中范因率賨人以从帝为前锋，及定秦中，封因为阆中侯，复賨人七姓。其俗喜舞，高祖乐其勐锐，数观其舞，后使乐人习之。阆中有渝水，因其所居，故名曰巴渝舞。舞曲有《矛渝本歌曲》、《弩渝本歌曲》、《安台本歌曲》、《行辞本歌曲》，总四篇。



[十]王融《三月三日曲水诗序》：“睟容有穆，宾仪式序。”



[十一]刘桢《瓜赋》：“布象牙之席，熏玳瑁之筵。”



[十二]班剑，按《文选注》李善曰：《晋公卿礼秩》曰：诸公及开府，位从公者，给虎贲二十人，持班剑焉。《汉官仪》曰：“班剑者，以虎皮饰之。”李国翰曰：“班剑，木剑无刃，假作剑形，画之以文，故曰‘班’也。”《文献通考》：班剑，本汉朝服带剑，晋易以木，谓之象剑，取装饰斑斓之义，此一说也。又《文选注》：刘良曰：班剑，谓执剑而从行者也。吕向曰：班，列也。言使勇士行列持剑以为仪仗也。胡三省《通鉴注》：班剑，持剑为班，立在车前也。又曰：班，列也。持剑成列，夹道而行也。以班为行列之义，又一说也。未知孰是。虎士，见八卷注。



[十三]潘岳《籍田赋》：“翠幕黕以云布。”



[十四]分曹，分为二曹以较优劣。贾勇，争先炫耀其技，与《左传》贾勇之义微异。



[十五]《列子》：宋有兰子者，以技干宋元，宋元召而使见其伎。以双枝长倍其身，属其胫，并趋并驰，弄七剑迭而跃之，五剑常在空中。元君大惊，立赐金帛。《音释》所谓兰子以技妄游者也。《旧唐书》：梁有长跷伎、掷倒伎、跳剑伎、吞剑伎，今并存。



[十六]张衡《西京赋》：“都卢寻橦。”《汉书》：武帝享四夷之客，作巴俞都卢。详见一卷《大猎赋》注。《初学记》：寻橦，今之缘竿。《文献通考》：缘橦之技众矣，汉武帝时谓之都卢。都卢，国名，其人体轻而善缘也。



鹤发之叟，[一]雁序而进曰：[二]恭闻天子无戏言，[三]恐转公以大用。老父不畏死，原留公以上闻。悦坐棠而飡风，[四]庶刻石以宾美。

[一]庾信《竹杖赋》：“鹤发鸡皮，蓬头历齿。”



[二]雁序，犹雁行。雁之飞也，若有行列，先后之序，不相紊乱。



[三]《史记》：史佚曰：“天子无戏言，言则史书之，礼成之，乐歌之。”



[四]《风俗通》：召公当农桑之时，重为所烦劳，不舍乡亭，止于棠树之下，听讼决狱，百姓各得其所，寿百九十余乃卒。后人思其德美，爱其树而不敢伐，《诗·甘棠》之所作也。《隋书·王贞传》：坐棠听讼事，绝咏歌。



白观乐入楚，[一]闻韶在齐，[二]采诸行谣，遂作颂曰：

[一]《左传》：“吴公子札来聘，请观于周乐。”



[二]《说苑》：孔子至齐郭门之外，遇一婴儿，挈一壶相与俱行，其视精，其心正，其行端。孔子谓御曰：“趣驱之，韶乐方作。”孔子至彼，闻韶，三月不知肉味。鄂州，本楚国之地，故曰“入楚”。因入楚而观乐，亲见其美，犹之在齐而“闻韶”。二句乃流水对法，或疑“入楚”为误者，非也。



爽朗太白，[一]雄光下射。峥嵘金天，华岳旁连。[二]降精腾气，赫矣昭然。诞圣五日，垂休万年。孽胡挻灾，[三]大人有作。雷霆发扬，欃枪乃落。[四]九服交泰，[五]五云萦薄。[六]扫雪屯蒙，洗清寥廓。[七]轩后访道，来登峨嵋。[八]上皇西去，异代同时。六龙转驾，[九]两曜回规。重遭唐主，更睹汉仪。[十]肃肃韦公，大邦之翰。[十一]秀骨岳立，[十二]英谋电断。[十三]宣风树声，[十四]远威逆乱。不长不极，[十五]乐奏争观。丸剑挥霍，[十六]鱼龙屈盘。[十七]东回舞袖，西笑长安。[十八]颂声载路，[十九]丰碑是刊。[二十]

[一]《史记·正义》：《天官占》云：太白者，西方金之精，白帝之子，上公、大将军之象也。径一百里。太白，即金星也，附日而行，或行在日之先，或行在日之后，虽无定所，而总之日行一度。其光芒所射，五星之中，惟太白最为明朗。



[二]金天，见三卷注。华岳，见七卷注。



[三]《韵会》：《说文》、《方言》：楚部谓取物而逆曰挺，一曰揉也。《增韵》：“引也”。



[四]《尔雅》：“彗星为欃枪。”



[五]《周礼》：乃辨九服之邦国，方千里曰王畿，其外方五百里曰侯服，又其外方五百里曰甸服，又其外方五百里曰男服，又其外方五百里曰采服，又其外方一百里曰卫服，又其外方五百里曰蛮服，又其外方五百里曰夷服，又其外方五百里曰镇服，又其外方五百里曰藩服。《周易》：天地交泰。



[六]五云，见七卷注。



[七]屯蒙，见十一卷注。寥廓，见一卷注。



[八]《抱朴子》：昔黄帝到峨嵋山，见天真皇人于玉堂，请问真一之道，皇人曰：“子既君四海，复欲求长生，不亦贪乎?”



[九]六龙，见八卷注。



[十]复见汉官威仪，见十一卷注。



[十一]《诗·大雅》：“大邦维屏，大宗维翰。”又曰：“维申及甫，维周之翰。”《毛传》曰：“翰，干也。”《郑笺》曰：“为周桢干之臣。”



[十二]陆机诗：“吴实龙飞，刘亦岳立。”



[十三]《周书》：“英谋电发，神旆风驰。”孙楚《白起赞》：“神机电断，气济师然。”



[十四]《宋书》：树声列藩，宣风铉德。



[十五]《礼记》：敖不可长，乐不可极。



[十六]张衡《西京赋》：“跳丸剑之挥霍。”薛综注：“挥霍，谓丸剑之形也。”张铣注：“跳，弄也。丸，铃也。挥霍，铃剑上下貌。”



[十七]《汉书》：“作巴俞都卢、海中砀极、曼衍鱼龙、角抵之戏。”颜师古注：“鱼龙者，为舍利之兽，先戏于庭极。毕，乃入殿前激水，化成比目鱼，跳跃漱水，作雾障日。毕，化为黄龙八丈，出水敖戏于庭，炫耀日光。”《西京赋》云“海鳞变而成龙”，即为此色也。



[十八]西笑长安，见十二卷注。



[十九]《诗·大雅》：“厥声载路。”《集传》曰：“载，满也。”



[二十]徐陵《孝义寺碑》：“谨勒丰碑，陈其舞咏。”






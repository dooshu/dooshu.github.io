太阴女

太阴女，姓嬴名金，为人聪达，智慧过群。学玉子之道，虽得其法，未能精微明。无其师，乃当道沽酒，密访其师焉。会太阳子过之，饮酒于其肆，见女词旨闲雅，礼节恭谨，乃叹曰：“彼行白虎腾蛇，我行青龙玄武。天下悠悠，知者为谁？”女闻之喜，使妹问客，土数为几，对曰：“南三北五东九西七中一耳。”妹还报，曰：“客大贤者，至得道人也，我始问一，已知五矣。”遂请入道室，进名馔嘉馐而享之，以问长生之要，太阳子曰：“共事天帝之朝，俱饮神光之水，登玉子之魁纲，礼五行之秘宝，唯贤是亲，岂有所吝。”遂教以补导之要，授以蒸丹之方，合服得仙，时已二百岁矣，有小童之容也。太阳子姓禹名明，与王子为亲友。玉子得道，太阳子师而事之，曲尽服勤之礼，玉子门徒三千余人，唯太阳子终日昏醉，三百余年竟不精炼，玉子谓之曰：“汝当理身养命，为众贤之师，而低迷大醉，功业不修，大药不合，虽得千年，犹不免死，此凡庸所不为，况于达者乎？”乃改节炼丹，丹成服之，仙去。在世五百余年，常有少容。玉子姓章名震，南郡人也，周幽王知其有道，征之，不出，遂隐山得道也。


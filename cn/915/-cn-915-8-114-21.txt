◇讨始安王郑光符

逆顺之数，皎然有征，干纪乱常，刑兹罔赦。萧遥光宗室蚩庸，才行鄙薄，缇裙可望，天路何阶。受遇自昔，恩加犹子，礼绝帝体，宠越皇季。旗章东服，穷千乘之尊；隍爽罔，逾百雉之制。及圣后在天，亲受顾托，话言在耳，德音犹存，侮蔑天明，罔畏不义，无君之心，履霜有日。遂乃称兵内犯，窃发京畿，自古巨衅，莫斯为甚。今便分命六师，弘宣九伐。皇上当亲御戎轩，弘此庙略。信赏必罚，有如大江。（《南齐书·始安王遥光传》，尚书符遥光。）


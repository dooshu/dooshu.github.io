杜诗误字

李适之在明皇朝为左相，为李林甫所挤去位，作诗曰：“避贤初罢相，乐圣且衔杯。为问门前客，今朝几个来？”故杜子美《饮中八仙歌》云：“左相日兴费万钱，饮如长鲸吸百川，衔杯乐圣称避贤。”正咏适之也。而今所行本误以“避贤”为“世贤”，绝无意义，兼“世”字是太宗讳，岂敢用哉？《秦州雨晴》诗云：“大永秋云薄，从西万里风。”谓秋天辽永，风从万里而来，可谓广大。而集中作“天水”，此乃秦州郡名，若用之入此篇，其致思浅矣。《和李表丈早春作》云：“力疾坐清晓，来诗悲早春。”正答其意，而集中作“来时”，殊失所谓和篇本旨。


○荐处士王龟状

处士王龟，古者选公族大夫，必以惠者教之，文敏者道之，果敢者谂之，镇静者循之。孜孜於此者，盖膏粱之性难正，而惧公侯之胤不能嗣其耿光，可以深惜。然则成、宣之後，而老为大夫，非耻乎？此智武子诫文子既冠而见之词也。是知古之取士，不专寒族，必参用世胄，以广得人之路。今见处士王龟，即居守之第三子也。天性贞静，操心甚危。不由门资，誓志自立。乐处士之号，不汨绮襦之间。自到洛都，便居山寺。耽玩坟籍，放情烟霞。曾邀与语，如锯木屑。信有禀受，居然出群。以比在京师，甚足知者。谏院有状，名流亟言。某流滞周南，静阅时辈。身虽不用，心甚爱才。况遇相公持衡，敢有所启。诚悬之下，轻重难欺。伏惟深赐详择，知卿族之内，有遗逸焉。谨状。正议大夫检校礼部尚书兼太子宾客分司东都刘某状。


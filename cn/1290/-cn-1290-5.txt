竹谱





竹谱小序





《鹤林玉露》云：“松柏之贯四时，历霜雪，皆自拱把以至合抱。惟竹生于旬日之间，而干霄入云，其挺持坚贞与松柏等，此草木灵异之尤者也。”是以名人达士，往往尚之。自一竿以至千万竿，言潇湘凤尾以至毛台海桃，多寡巨细不同，趣味则一。子瞻云：“宁可食无肉，不可居无竹。”有味乎言之哉！作竹谱。

济南王象晋荩臣甫题





竹谱首简





〔一〕

戴凯之《竹纪》

 	 	植物之中，有名曰竹，不刚不柔，非草非木，小异空实，大同节目，或茂沙水，或挺岩陆，条畅纷敷，青翠森肃，质虽冬蒨，性忌殊寒，九河鲜育，五岭实繁，萌笋苞箨，夏多春鲜，根干将枯，花 	乃县，䈙必六十，复亦六年，籦龙之美，爰自昆仑，员丘帝竹，一节为船，巨细已闻，形名未传，桂实一族，同称异源， 	尤劲薄，博矢之贤，篁任篙笛，体特坚圆，棘竹骈深，一丛为林，根如椎轮，节若束针，亦曰笆竹，城固是任，篾笋既食，鬓发则侵，单体虚长，各有所育，苦实称名，甘亦无目，弓竹如藤，其节郄曲，生多卧土，立则依木，长几百寻，状若相续，质虽含文，须膏乃缛，厥族之中，苏麻特奇，修干平节，大叶繁枝，凌群独秀，蓊茸纷披，筼筜射筒，箖箊桃枝，长爽纤叶，清肌薄皮，千百相乱，洪纤有差，相繇既戮，厥土维腥，三堙斯沮，寻竹乃生，物尤世远，略状传名，般肠实中，与笆相类，于用寡宜，为笋殊味，筋竹为矛，称利海表，槿仍其干，刃即其杪，生于日南，别名为篻，百叶参差，生自南垂，伤人则死，医莫能治，亦曰篣竹，厥毒若斯，彼之同异，人所未知，䈏与繇衙，厥体俱洪，围或累尺，䈏实衙空，南越之居，梁柱是供，竹之堪杖，莫尚于筇，磥砢不凡，状若人功，岂必蜀壤，亦产馀邦，一曰扶老，名实县同， 	二族，亦甚相似，杞发苦竹，促节薄齿，束物体柔，殆同麻枲，篕竹所生，大抵江东，上密防露，下疏来风，连亩接町，竦散冈潭，鸡胫似篁，高而笋脆，稀叶稍似，类记黄细，狗竹有尾，出诸东裔，物类众诡，于何不计，有竹象芦，因以为名，东瓯诸郡，缘海所生，肌理匀净，筠色润贞，凡今之箎，匪兹不鸣，会稽之箭，东南之美，古人嘉之，因以命矢，箘簵载籍，贡名荆鄙，篃亦箘徒，概节而短，江汉之间，谓之 	竹，根深耐寒，茂彼淇苑，篲条苍苍，接町连篁，性不卑植，必也嵓冈，踰矢称大，出寻为长，物各有用，埽之最良，又有族类，爰挺峄阳，悬根百仞，疏干风生，笙箫之选，有声四方，质清气亮，众管莫伉，亦有海篠，生于岛岑，节大盈尺，干不满寻，形枯若筋，色如黄金，徒为一异，莫知所任，赤白二竹，远取其色，白薄而曲，赤厚而直，沅澧所丰，馀邦鲜植，肃肃 	，畟畟攒植，擢笋于秋，各乃成竹，无大无小，千万修直， 	膜内暠，绣文外赩，箛 	诞节，内实外泽，作贡渔阳，以供辂策，浮竹亚节，虚软厚肉，临溪覆潦，栖云荫木，供笋滋肥，可为旨蓄，厥性异宜，各有所育， 	植于宛，䇣生于蜀，细篠大荡，竹之通目，互各统体，譬牛与犊，人之所知，事生轨躅，赤县之外，焉可详录，臆之笔之，匪迈伊瞩。

【诠释】

〔一〕戴凯之除作《竹纪》以外，尚著有《竹谱》一册。戴氏是南朝刘宋时代（公元五世纪中期）武昌人，别字庆预。《旧唐书·经籍志》将《竹谱》载入农家类，题戴凯之撰，但并未注明作者时代。宋·晁公武《郡斋读书志》说，作者字庆预，武昌人。左圭把《竹谱》收进他的《百川学海》里面，但标明作者是晋朝人，字又作“庆豫”，都不知所据。书的体裁是用四言韵语记述竹的种类和产地，并没有注释。文字极为典雅，这是关于竹的第一部专书，自宋以后流传极广。《说郛》、《山居杂志》、《文房奇书》、《汉魏丛书》、《龙威秘书》、《湖北先正遗书》、《五朝小说》等丛书里均有《竹谱》。近世又有育文书局石印本和《丛书集成》排印本，大都因袭《学海》题“晋·戴凯之撰”。民国《湖北通志·艺文志》的编者却根据《隋书·经籍志》别集类载“刘宋朝·戴凯之集”，因而断定戴是刘宋人。

除戴凯之的《竹谱》外，尚有：i.《宋史·艺文志》农家类著录的吴辅《竹谱》。撰人始末未详，大约是宋代人。明·柯维祺《宋史新编·艺文志》又作“吴良辅”，似是误衍“良”字。此书从不见有人提过，确定早已失传。ii．宋僧惠崇的《竹谱》。惠崇是宋初著名九僧之一，工诗善画。此书宋代公私书目以及《宋史·艺文志》等均不见记载，不知是否尚存。iii．陈鼎的《竹谱》。《四库全书总目》谱录类存目，作者长期住在云南和贵州，本书所记的都是西南一带比较奇异的竹种，共60条。有《昭代丛书》、《农学丛书》等本。陈鼎字定九，江苏江阴人。

白居易《养竹记》

竹似贤，何哉？竹本固，固以树德，君子见其本，则思善建不拔者。竹性直，直以立身，君子见其性，则思中立不倚者。竹心空，空以体道，君子见其心，则思应用虚受者。竹节贞，贞以立志，君子见其节，则思砥砺名行夷险一致者。夫如是，故号君子，人多树之为庭实焉。贞元十九年春，居易以拔萃选及第授校书郎，始于长安求假居处，得常乐里故关相国私第之东亭而处之。明日履及于亭之东南隅，见丛竹于斯，枝叶殄瘁，无声无色。询于关氏之老，则曰：此相国之手植者，自相国捐馆，他人假居，于是筐篚者斩焉，篲帚者刈焉，刑馀之材，长无寻焉，数无百焉。又有凡草木杂生其中，蓁茸荟蔚，有无竹之心焉。居易惜其尝经长者之手，而见贱俗人之目，剪弃若是，本性犹存，乃芟翳荟，除粪壤，疏其间，封其下，不终日而毕。于是日出有清阴，风来有清声，依依然，欣欣然，若有情于感遇也。嗟乎！竹，植物也，于人何有哉？以其有似于贤而又爱惜之，封殖之，况其真贤者乎？然则行之于草木，犹贤之于众庶。呜呼！竹不能自异，惟人异之。贤不能自异，惟用贤者异之。故作《养竹记》，书于亭之壁，以贻其后之居斯者，亦欲以闻于今之用贤者云。





竹谱





竹，植物也。非草非木，耐湿耐寒，贯四时而不改柯易叶，其操与松柏等。第虽喜湿恶燥，亦不宜水淹其根。根之发生喜向上行，其性又与菊等，宜添河泥覆之。每至冬月须厚加土为佳。每长至四年者，即伐去，庶不碍新笋而林亦茂盛。戴凯之《竹纪》云竹之品类六十有一，黄鲁直以为竹类至多。《竹纪》所类皆不详，欲作竹史不果成。有方竹产澄州，体如削成，劲挺，堪为杖。桃源山亦有方竹，隔州亦出，大者数丈。《宁波志》云，葛仙翁炼丹，于定海灵峰植竹筯化为竹，而方斑竹甚佳，即吴地称湘妃竹者。其斑如泪痕，杭产者不如。亦有二种。出古辣者佳，出陶虚山者次之。土人裁为筯，甚妙。亦有大如瓯者。棕竹有三种。上曰筯头，梗短叶垂，堪置书几。次曰短栖，可列庭阶。次曰朴竹，节稀叶硬，全欠温雅，但可作扇骨料耳。性喜阴畏寒风，冬月藏不通风处。三月方可见天，原不见日。秋分后可分，须出盆视其根须不甚牢固处，劈开栽盆。欲变化多盆，则盆大更旺。灌用浸豆水极肥，舍此俱不堪用。他如猫竹、一作茅竹，又作毛竹，干大而厚，异于众竹，人取以为舟。《四明洞天记》：“毛竹丛生涧边。又金庭山洞天皆有。”双竹、 	篁嫩篠，对抽并胤，王子敬谓之扶竹，犹海上之扶桑也。扶竹之笋，名合驩，武林山西院中产。蕲竹、出黄州府蕲州，以色莹者为簟，节疏者为笛，带须者为杖。唐韩愈诗：“蕲州笛竹天下知，郑君所宝犹环奇，携来当书不得卧，一府争看黄琉璃。”慈孝竹、生作大丛，长干中耸，群篠外护，向阳则茂，宜种高台。柯亭竹、生云梦之南，以七月望前生，明年七月望前伐，过期伐则音滞，未期伐则音浮。观音竹、每节二、三寸，产占城国。黄金间碧玉、产成都，青黄相间。龙公竹、其大径七尺，一节长丈二尺，叶若焦，出罗浮山。龙孙竹、生辰州山谷间，高不盈尺，细仅如针。径尺竹、可为甑，出湖湘。四季竹、节长而圆中管籥，生山石者，音清亮。月竹、每月抽笋，状轻短，丛生如箭，笋不堪食，产嘉定州。十二时竹、产蕲州，其竹绕节凸生子丑寅卯等十二字，安福周俊叔得此，植之家庭，十馀年笋而竹者十之三。 	簩竹、出 	簩国，可砺指甲，新州有此种，制成琴样，为砺甲之具。用久微滑，以酸浆渍之，过宿快利如初，亦可作箭。李商隐所谓“ 	簩弩箭磨青石”是也。《异物志》。大夫竹、凌云围三尺，《幽怪录》云：“鄜延一人伐此竹，见内二仙翁，相谓平生劲节，惜为主人所伐，遂腾空去。”凤尾竹、高二、三尺，纤小猗那，植盆中可作书室清玩。龟文竹、崇阳县宝陀岩产，仅一本，制扇甚奇，闻今亦绝种矣。人面竹、出剡山，竹径几寸，近本逮二尺，节极促，四面参差，竹皮如鱼鳞，面凸，颇类人面。黑竹、如藤，长丈八尺，色理如铁。思摩竹、笋自节生，笋既成竹，至春节中复生笋，出交广。无节竹、出瓜州。大节竹、一节一丈，出黎母山。疏节竹、六尺一节。通竹、直上无节而空洞，出溱州。扁竹、出濡。藤竹、出占城。船竹、出员丘。弓竹、长百寻，却曲如藤，得木乃倚，出东方，质有文章须膏涂，火灼乃见。沛竹、长百丈，出南荒。丹青竹、叶黄、碧、丹相间，出熊耳山。十抱竹、出临贺。慈竹、内实而节疏，性弱，形紧而细，可代藤。桂竹、高四、五丈，围二尺，状如甘草而皮赤，出南康以南。《山海经》：“灵源桂竹，伤人即死。”桃竹。叶如棕，身如竹，密节而实中，厚理瘦骨，盖天成柱杖也，出巴渝间。出豫者细文一节四尺，北人呼为桃丝竹。相思竹、出广东，两两生笋。八月为竹小春，竹之萌曰笋，竹之节曰约，竹之丛曰 	，竹之得风而体夭屈曰笑，竹死曰䈙。

移竹：先期离竹本一、二尺，四围㔉断旁根，仍以土覆，频浇水，俟雨后移致即活，亦不换叶。移时须寻其西南根勿㔉断，照旧栽植，竖架扶之尤妙。竹中有树，不须去，虽风雪不复欹斜，亦一助也。若将死猫狗埋其下，竹生尤盛。埋之边傍，亦能引竹。宋时内苑种竹，一、二年即茂盛，询之园子，云：“只有八字：疏种，密种，浅种，深种。”疏种者谓三、四尺方种一颗，欲其土虚，易于行鞭。密种者大其根盘，每颗须四、五竿一堆，欲其根密，自相维持。浅种者入土不甚深，深种者种得虽浅，却用河泥厚壅之。锄竹园以稻糠或麦糠或河泥皆可。壅只用一样，勿杂。移竹多带宿土，勿蹈以足。若换叶，勿遽拔去。又有一法，迎阳气则取，季冬顺土气则取，雨时连数根种，则易生笋。一法择大竹，截去上段，留近根三、四寸通其节，以土硫黄未填实倒种之，第一年、二年生小笋，随去之，至第三年生如旧竹，甚有过之者。

审时：种竹之法，要得天时。五六月间旧笋已成，新根未行，此时可移……遇阴雨更妙。

【诠释】

竹为禾本科多年生植物，在长江流域及江南各省处处有之。性质坚强，历尽霜雪而不凋，四时茂盛，雅俗共赏，和风吹拂，姿态万千。南朝宋·戴凯之作《竹谱》，列品名61。台湾省《台湾府志》（公元1696年）有箬竹等。本谱记述亦有竹品35。《花镜》著录竹品25。古代无植物标本，所记过于简略，大都为地方名。我国竹有150多种，主要分布于长江流域及华南、西南等地，现将常见的录下。


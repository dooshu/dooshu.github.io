○梁荣干除检校国子祭酒兼右神策军将军制

敕。北落亲军，夹峙宫省，选忠勇者，为吾爪牙。右神策军奉天镇都知兵马使银青光禄大夫检校国子祭酒兼右威卫将军御史大夫上柱国安定郡开国公食邑二千户梁荣干，射必落雕，力能扼虎，自晦雄毅，益守谦恭。故能塞护长榆，兵分细柳，恩加士卒，名著勋劳。今日擢掌五兵，荣悬三绶，勉砺锋锷，上答宠光。可检校国子祭酒兼右神策军将军知军事御史大夫充马军都虞侯，散官勋封如故。


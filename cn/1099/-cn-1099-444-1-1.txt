○救荒無奇及時講求以延民命疏 【 平糴】

臣聞古者三年耕、則有一年之食、九年耕、則有三年之食、國無九年之蓄曰不足、無六年之蓄曰急、無三年之蓄曰國非其國、今天下內外蓄藏、可指而數也、京師漕粟、僅支四年之食、各省倉庾、竟無卒歲之儲、彊家大戶、舊不接新、細氓窶夫、朝不謀夕、歲當豐穰、猶可偷生、一遇凶荒、便填溝壑、昨年四方災沴盛行、蠲賑不遺餘力、然囷倒庾竭、莫可誰何、頃以撫臣請賑饑漕粟二萬石、尚且難之、設有方二三千里之災、數年之旱、安所取給、中外廩廩、可為寒心、臣聞易誡思患預防、書稱先事有備、災荒之年。民多伐桑柘。鬻妻子。流亡死徙。不忍見聞。廟廊之上。宵旰咨嗟。郡邑之間倉皇跼蹐。積貯無素。常自懊悔。及災傷甫起。年穀方登。上下嬉媮、有司視官如傳舍豈能為三年之計絕口不譚積粟。惟倖天災之不至。罔虞荒政之不修。其於先事預防之訓何似。此臣所為欷歔而歎息者也。夫穀有貴賤。用有輕重。惟握其輕重之權。則財可足而民可安。管仲曰民有餘則輕之、故人君歛之以輕、民不足則重之、故人君散之以重、李悝曰糶甚貴傷人、甚賤傷農、人傷則離散、農傷則國貧、善為國者、使人無傷、而農益勸、此齊之平凖。魏之平糴。為富強之根抵。積貯之楷模也。夫農夫作苦。無間豐凶。歲凶苦穀貴。無錢可買。至豐年始得石粟。則公私督責。交迫一時。又苦穀賤。所售無幾。終歲勤動。轉眼罄空。迨至凶饑。依然餓殍。今年水旱之災雖有。想豐穰之處必多。臣等愚見、宜及此時、遠體管仲之遺意、講求李悝之良法、令於豐收去處、借支官錢。廣收平糴。隨市價低昂量增數錢以勸稼穡待至歲有饑饉。減價糶賣。以救凶荒。仍令各處修葢常平倉。平廩一省錢糧。通融支給。各隨州縣之大小。戶口之多寡。為積粟等差。其斛斗則式。務令較量如一。相度地方。可窖藏耐久者。扣糶三年之食而止。其南方地勢下濕。慮有浥爛稍令出陳易新。在在穀粟有餘。則災地漕糧可折。如耿壽昌請糴三輔河東東郡穀可省關東漕卒過半。陸贄謂一年扣糴之數。足當轉運二年。皆可圓活行之。積貯既贏。伸縮在我。備荒長策。何以踰斯或以舊有預備倉、近且建保赤倉、臣等茲議、得無多事乎、賑濟豈惟一往不還即行之難於實惠千石在巿米價自平此常平之為上策也不知預備一賑而不還。平糴則常存而不朽。保赤尚勸借而取息平糴則受糶而無追。或謂國用甚詘、何從得糴本若干、不知國家發帑金賑濟可二十萬。則二十萬可四十萬捐棄不責償。今糴本暫借。原非棄捐。况賑之後時。雖費無及。備之先事。雖災不害。其功效又相萬也。或謂法制不善、祗足害民、查盤問罪、恐添一累、不知戴胃之義倉、朱熹之社倉、法豈不善、苟非其人。皆足為缺。然不罪其人而欲廢其法。是因噎而廢食。見刖而廢履也。舛之甚矣。若查盤一節。請自今常平倉、勿入大查盤內、止令清實數。杜侵漁。不許科罰。翻為民病。則人存而政舉。禁止則令行矣。然此自內地言之也、乃沿邊事多、兵甲時興、儲峙粮餉、猶為急務、志曰雖有湯池百步、石城十仞、而無粟則莫與守也、邊塞轉運甚難、率三十鍾而致一石、惟召商中塩納粟、謂之飛輓、言無轉輸之勞、而有芻粟之利也。國朝洪武永樂時、邊商引塩、一引止輸粟二斗五升、小米不過四斗商利甚鉅、故耕種甚勤邊地大墾、倉廩自實弘治來、尚書葉洪、變為折銀之例、維時粟一石、值銀二錢、每引納銀四錢二分、自以八倍之利、後至七錢五分、又以為十二倍之利、而不知邊地從此荒蕪、米價因之騰踴、倐遭旱魃、銀四五兩始買粟一石、於是有米珠之憂、師旅一行、糧不繼、乃發帑金十萬糴買、又無所得粟、於是有脫巾之患矣、今塩商墾田納粟之例。不能遽復。宜凖平糴之法行之。耿壽昌常平初制。只令邊郡皆築倉。賤糴貴糶。宋真宗內出銀三十萬付河北經度貿易軍糧。今宜畧放其意。預發九邊年例銀兩。边関有積粟之今則墾田者得利田功益修不特平凖之法也趂時豐熟。召買糧料不拘豆麥穀粟盡數收糴約邊軍十萬。一年糧餉。扣用一百二十萬石。各量兵馬數目。多積預儲。及至支放之時。查照豐凶。兼支本折糴之豐年則二石而有三石之餘糶之凶年則六石而有十石之用夷虜不能為之困。水旱不能為之災。豈非治兵理餉安邊足用之善經乎。然此非臣始言之而始行之也、臣考萬曆十五年、以司農宋纁言、發南京戶部庫銀二十五萬兩、臨德二十四萬、於陝西河南山東山西直隸減糶矣。十六年、又以司農言、動支餘剩糴本、義勸香稅銀兩、收買二麥矣。十七年、以按臣徐申言、動支贓罰銀一萬四千五百、發近畿糴、且令各處撫按照例行矣。十八年、以經畧鄭洛言、發糴本八萬四千三百餘兩、於陝西召買糧料矣。二十年、又以郎中李甲言、發臨清倉折糧銀十萬兩、於大同糴買矣。然或以災祲而行。或以農穰而止。或以募兵而作。或以變弭而輟。或暫行於近畿。而未通行於外地。或請於一塞。而未遍及於九邊。以故欲糴則無銀。欲糶則無米。愍茲宿疾、未試良方、犬彘厭人之食而不知收、郊野委人之骨而不知發、帝閽有叩、能不惻然、臣等伏讀皇上節次綸音、不曰儲穀備荒、地方要務、則曰豐年召買糧料、甚為得計、不曰近來各地方官、平時不以備荒為意、一遇災傷、賑救無策、則曰凶荒既稱無米可糴、及查豐收、又不趂時糴買、所幹何事、大哉王言、軫恤民隱、痌瘝在躬、獨照頺風、肺肝如見、而年來實効未臻、　皇仁未著者、則以法不定也、伏乞　敕下戶部、平糴舊法、一應輕重歛散、出納裒益事宜、轉行各省直邊鎮督撫司道等官、悉心商確、擘畫科條、蘄於邊腹咸宜、農人兩便、開具上請、俟　宸衷裁定、頒布施行、其有守令奉行不効者、令撫按官、不時論劾、督撫監司、不恤民艱者、許臣等兩衙門指名參奏、則上意所嚮、風動景從、倉廩未有不充盈、糧芻未有不豐瞻、內地未有不康乂、邊陲未有不阜安者也、臣等款款之愚如此、惟　皇上采納幸甚、


○嘉禾合颖赋

南山之下兮无人之境，力穑此中兮均夫躁静。劳则不惮，既寒耕而热耘；庆有所归，忽异亩而同颖。茎骈惜之色，秀合垂之影。此焉观瑞，亦祗以异。比於木乃连理之祥，在於人盖同心之义。孚已闻於二米，茎乃殊於九穗。岂非德之能及，实圣朝之所致。

爰考休徵，丰年是凭，麦两歧而能匹，茅三脊而徒称，固神仓之可贮，期郊庙之以升。欲荐尧阶，且闻扌至扌至之获；将登禹膳，遂入孚孚之。天道元默，瑞以表德。岂无沃土？而光於我家；岂无异方？而祚此王国。不有嘉生，孰谓宾荣？友朋之心，因取兴於连茹；兄弟之乐，遂作戒於分荆。伫闻唐叔之献颂，我後之升平。

张元览


50　後蜀所刻石經仍避唐諱　范魯公相宋猶不忘唐


成都石經，孟蜀所刻，於唐高祖、太宗之諱皆缺畫。范魯公相本朝，其誡子姪詩曰：「堯、舜理日，深泉薄冰。」猶不忘唐也。

【何云】乃相承以熟，未可爲不忘唐之證也。厚齋特望人不遽忘宋耳。

【集證】容齋隨筆：「蜀本石九經，皆孟昶時所刻，其書淵、世、民皆缺畫，蓋爲唐高祖、太宗諱也。昶父知祥，嘗爲莊宗、明宗臣，然於存、勖、嗣、源字乃不諱。前蜀王氏已稱帝，而其所立龍興寺碑，言及唐諸帝亦皆半闕，乃知唐之澤遠矣。」






○赠乌重允等父制

敕：朕闻水积者不涸，德积者不穷。肆我高祖武皇帝传序累圣，逮予冲人，嗣守朝廷之常，不克是惧，而侯甸藩服，亦克用，诚赖吾邦伯庶君之不坠吾祖宗之典也。追念本始，无忘尔先，永锡追荣，用彰彝训。检校司空使持节沧州刺史乌重胤亡父赠工部尚书承等，根本粹茂，源流浚发，载诞颇牧，降生申甫，或并列藩方，或常参鼎鼐。承我制诏，备陈孝思，皆曰阅礼资忠，实赖先臣之教。欲报之德，愿言克从，遂命褒崇，以示幽显。可依前件。


卷七十八

<集部，词曲类，词选之属，御选历代诗余

钦定四库全书

御选历代诗余卷七十八目録【一百二字】

齐天乐【下】

仇远

姚云文

詹正

刘天廸

曾允元

张翥【二首】

袁易

邵亨贞

萧东父

滕宾

龙紫蓬

钱抱素

钱应庚

王燧

梦庵

花发状元红慢

刘几

上林春慢

晁冲之

曾纡

万年欢【又一体】

贺铸

湘春夜月

黄孝迈

忆旧游【又一体】

周邦彦

赵以夫

方千里

陈允平

张炎【五首】

刘应几

彭泰翁

前调【又一体】

张炎【二首】

月中仙

赵孟頫

昇平乐

无名氏

倒犯

周邦彦

方千里

吴文英

花犯【又一体】

周邦彦

吴文英

王沂孙

谭宣子

刘基

氐州第一

周邦彦

方千里

陈允平

昼锦堂

周邦彦

蒋捷

前调【又一体】

孙惟信

曲游春【又一体】

周密

赵功可

遶池游

韩淲

望春回

李甲

曲江秋

韩玉

瑶华【又一体】

周密

吴文英

张雨

御选历代诗余卷七十八目録

钦定四库全书

御选历代诗余卷七十八【一百二字】

司经局洗马掌局事兼翰林院修撰加二级【臣】王奕清奉旨校刋

齐天乐【下】

齐天乐【蝉】　　　　　　　　　　仇　远

夕阳门巷荒城曲清音早鸣秋树薄翦绡衣凉生鬓影独饮天边风露朝朝暮暮奈一度凄吟一番凄楚尚有残声蓦然飞过别枝去　齐宫往事漫省行人犹与说当时齐女雨歇空山月笼古柳彷佛旧曾听处离情正苦甚嬾拂氷笺倦招琴谱满地霜红浅莎寻蜕羽

前调　　　　　　　　　　　　姚云文

柳花引过横塘路萦回曲折通圃插槿编篱挨梅砌石次第海棠成坞吟筇独拄待寻访斜桥水边窥户巳约青山云深不碍客来处　繁华阅人无数问旧日平原君还知否啼鸟牕幽昼隂人寂慵困不知飞絮匆匆燕

语似迎得春来且留春住惜取名花一枝堪寄与

前调【赠童瓮天兵後归杭】　　　　　　　　詹　正

相逢唤醒金华梦吴尘暗斑吟发倚担评花认旗沽酒历历行歌奇迹吹香弄碧有坡柳风情逋梅月色画鼓红船满湖春水断桥客　当时何限俊侣甚花天月地人被云隔却载苍烟更招白鹭一醉修江又别今回记得再折柳穿鱼赏花催雪如此湖山忍教人更说

前调　　　　　　　　　　　　刘天廸

瑞麟香软飞瑶席吟仙笑陪欢宴桐影吹香梅隂弄碧一味晚凉堪荐停杯缓劝记罗帊求诗琵琶遮面十载扬州梦回前事楚云远　人生总是逆旅但相逢一笑如此何限采石宫袍沈香醉笔何似轻衫小扇流年暗换甚新雨情怀故园心眼明日西江斜阳帆影转

前调　　　　　　　　　　　　曾允元

碧梧枝上占秋信微闻雨声还惬虹影分晴云光透晚残日依依团箑阑干一霎又长笛归舟乱鸦荒堞两鬓西风有人心事到红叶　娇莲相对欲语奈莲茎有刺愁不成折天上欢期人间巧意今夜明河如雪新宽带结想宝篆频温翠匳低揭雾湿云鬟浅妆深拜月

前调【夜宴送陈子敬瞿子诚】　　　　　　　张　翥

阑干十二东风外春藏画楼鸳锁蜡炬光浓氍毹坐软宝鼎旋培沈火玻瓈盏大但有酒须倾有歌须和剧饮淋漓万金良夜莫虚过　中年情绪易恶风流香镜里消减些个闽雨程賖吴云驿远别恨料应如我先醉卧任杨柳烟消海棠月堕明日江头倩谁留画舸

前调【临川夜饮】　　　　　　　　　　张　翥

红霜一树凄凉叶惊乌夜深啼落客里相逢尊前细数几度雨飘风泊微吟缓酌渐月影斜敧画阑东角只怕梅花无人看管瘦如削　江湖容易岁晚想多情念我归信曾约尘土狂踪山林旧隐梦寄草堂猿鹤离怀最恶是酒醒香残烛寒花薄一枕销凝觉来无处着

前调【送春】　　　　　　　　　　袁　易

落红填径东风恶贪飞燕雏归晚听雨楼低留春地窄谁念闲情消减天涯流览正鸥渚波宽柳汀云黯赖有遥岑数尖遮断送愁眼　年年春草又緑看花人自老遗恨天远雁柱凝尘鲛绡暗墨青鬓吴霜轻点风流渐嬾但诗恼东阳病添中散院落无人绣帘和絮卷

前调【清明雨中】　　　　　　　　　　邵亨贞

离歌一曲江南暮依稀灞桥回首立马东风送人南浦认得当年杨柳棃花过後悄不见邻墙弄梅纤手绮陌东头个人还似旧时否　相如近来病久纵腰围暗减犹未全瘦宿酒昏灯重门夜雨寒食清明依旧新愁漫有第一是伤心粉销红溜待约明朝问舟官渡口

前调　　　　　　　　　　　　萧东父

扇鸾收影惊秋晚梧桐又鸣疎雨翠箔凉多绣囊香减陡觉簟氷如许温存谁与更禁得荒苔露蛩相诉恨结愁萦风刀难翦几千缕　闲思前事易远怅旧欢无据月堕湘浦软玉分裯腻云侵枕犹忆吹兰低语如今最苦甚怕见灯昏梦游间阻怨煞娇痴緑牕还否

前调【题樟镇华光阁志别】　　　　　　　　滕　宾

片帆呼渡西山曲匆匆载将春去路入翠寒浪翻红暖一枕攲眼烟雨酒朋诗侣尽醉舞狂歌气吞吴楚一様风流依然犹是晋风度　人生如此奇遇问碧翁何意萍蓬散聚句落瑶台香霏珠唾惊倒世间儿女渭川云树怅後夜相思月明何处怕有新诗鴈来烦寄与

前调【题滕王阁】　　　　　　　　　　龙紫蓬

雨帘云栋重寻处青红半空飞去槛影侵鸥帘光送鴈揺荡秋容十里歌珠舞翠怎禁得无情一江流水可是西山半眉新緑向人覰　千年留下剩赏尽登临无限须付才思坏堞闲愁危樯往恨欲拍阑干无路新碑旧记更今古匆匆一番兴废立尽斜阳共谁评半语

前调【次邵复孺韵】　　　　　　　　　钱抱素

碧云深处遥天暮经年雁书沈影雨散梅魂风醒草梦还见春回郷井花明柳暝念贾阁香空谢池诗冷流水斜阳旧游那是旧风景　怀思横泖雅趣故人吟啸里得意酬领谱缀台城缄传蒨水肯把俊游重省凭高倚迥纵老兴犹浓不堪驰骋隔断相思浦潮波万顷

前调【次邵复孺韵】　　　　　　　　　钱应庚

一庭芳草闲春昼疎踈弄帘花影鼓子风暄苔痕雨润还听鸣蛙喧井沈吟坐暝正绮席杯空蕙炉烟冷老去无情好春不减旧芳景　天涯谁念倦旅闭门风雨意独自难领南浦歌长西堂梦远往事不堪追省沧浪望迥记那日归舟此怀犹骋莫倚危楼乱红愁万顷

前调【题楚江秋晓】　　　　　　　　　王　燧

黄陵庙下潇湘浦依稀少年羁旅梦泽风生渚宫花落收尽峡云巫雨长天带水正日出三竿客船犹檥回望苍苍秋光都在白苹渚　流年暗惊易度向画中空见旧游如许鼓瑟人遥纫兰事往谁折芳馨寄与销魂凝竚待收拾闲情写成新句心与鸿飞空江烟浪里

前调【题燕文贵楚　　　　　失名江秋晓图】梦　庵

晓风吹醒蓬牕梦惊心断魂潮尾深鬓萧萧秋烟黯黯残月渐看西坠披衣乍起对万顷苍茫半空飞露曙色才分巫山隐隐埽晴翠　行舟此际竞发叹还吴适楚尽趋名利投老襟怀思郷情绪慵赋天涯羁旅鸥汀雁渚记彷佛当年暗经行处今日披图旧游如梦里花发状元红慢

【一名素蛱蝶双调一百二字】

花发状元红慢　　　　　　　　刘　几

三春向暮万卉成隂有嘉艳方坼娇姿嫩质冠羣品共赏倾城倾国上苑晴昼暄千素万红犹奇特绮筵开会咏歌才子压倒元白　别有芳幽苞小步障华丝绮轩油壁与紫鸳鸯素蛱蝶自清旦往往连夕巧莺喧翠管娇燕语雕梁留客武陵人念梦役意浓堪遣情溺上林春慢

【双调一百二字】

上林春慢【上元】　　　　　　　　晁冲之

帽落宫花衣惹御香凤辇晚来初过?降诏飞龙衔烛戏端门万枝灯火满城车马对明月有谁闲坐任狂游更许傍禁街不扃金锁　玉楼人暗中掷果珠帘下笑看春衫袅娜素娥绕钗轻蝉扑鬓垂垂柳丝梅朶夜阑饮散但赢得翠翘双嚲醉归来又重向晓牕梳裹

前调　　　　　　　　　　　　曾　纡

东苑梅繁豪健放乐醉倒花前狂客靓妆微步攀条弄粉淩波徧寻青陌暗音堕靥更飘近雾鬟蝉额倒金荷念流光易失幽姿堪惜　惜花心未甘鬓白南枝上又见寻芳消息旧游回首前欢如梦谁知等闲抛掷稠红乱蘂漫开遍楚江南北独销魂念谁寄故园春色万年欢

【又一体双调一百二字】

万年欢　　　　　　　　　　　贺　铸

淑质柔情靓粧艳笑未容桃李争妍红粉墙东曾记窥宋三年不分云朝雨暮向西楼南馆留连何尝信美景良辰赏心乐事难全　青门解袂画楼回首初沈汉佩永断湘弦漫写浓愁幽恨封寄鱼笺拟话当时旧好问同谁与醉尊前除非是明月清风向人今夜依然湘春夜月

【双调一百二字】

湘春夜月　　　　　　　　　　黄孝迈

近清明翠禽枝上销魂可惜一片清歌都付与黄昏欲共柳花低诉怕柳花轻薄不解伤春念楚乡旅宿柔情别绪谁与温存　空尊夜泣青山不语残月当门翠玉楼前惟是有一波湘水摇荡湘云天长梦短问甚时重见桃根这次第算人间没个并刀翦断心上愁痕忆旧游

【又一体双调一百二字或加慢字】

忆旧游　　　　　　　　　　　周邦彦

记愁横浅黛泪洗红铅门掩秋宵坠叶惊离思听寒螿夜泣乱雨萧萧凤钗半脱云鬓牕影烛花摇渐暗竹敲凉踈萤照晓两地魂消　迢迢问音信道径底花隂时认鸣镳也拟临朱户叹因郎顦顇羞见郎招旧巢更有新燕杨柳拂河桥但满眼京尘东风竟日吹露桃

前调　　　　　　　　　　　　赵以夫

望红蕖影里冉冉斜阳十里沙平唤起江湖梦向沙鸥住处细说前盟水郷六月无暑寒玉散清氷笑老去心情也将醉眼镇为花青　亭亭步明镜似月浸华清人在秋庭照夜银河落想粉香湿露恩泽亲承十洲缥缈何许风引彩舟行尚忆得西施余情袅袅烟水汀

前调【次周美成韵】　　　　　　　　　方千里

念花边玉漏帐里鸾笙曾欵良宵镂鸭吹香雾更轻风动竹韵响萧萧画檐皓月初挂帘幙縠纹揺记罢曲更衣挑灯细语酒晕全消　迢迢旧时路纵下马铜驼谁聼扬镳奈可怜庭院又徘徊虚过清梦难招断魂暗想幽会回首渺星桥试彷佛仙源重寻当日千树桃

前调【次周美成韵】　　　　　　　　　陈允平

又眉峯碧聚记得邮亭人别中宵翦烛西牕下听林梢叶堕雾漠烟萧彩鸾梦逐云去环佩入扶揺但镜裂鸳匳钗分燕股粉腻香消　迢迢旧游处向柳下维舟花底扬镳更忆西风里采芙蓉江上双桨频招怨红一叶应到明月赤阑桥渐泪浥琼顋臙脂淡薄羞嫩桃

前调【大都长春宫】　　　　　　　　　张　炎

看方壶拥翠太极垂光积雪初晴阊阖开黄道正绿章封事飞上层青古台半压琪树引袖拂寒星见玉冷闲坡金明邃宇人住深清　幽寻自来去对华表千年天籁无声别有长生路看花开花落何处无春露台深锁丹气隔水唤青禽尚记得归时鹤衣散影都是云

前调【留吴寄沈尧道诸公】　　　　　　　　张　炎

记开帘过酒隔水悬灯款语梅边未了清游兴又飘然独去何处山川淡风暗收榆荚吹下沈郎钱叹客里光隂消磨艳冶都在尊前　留连殢人处是镜曲窥莺兰阜围泉醉拂珊瑚树写百年幽恨分付吟笺故乡几回飞梦江雨夜凉船纵忘却归期千山未必无杜?

前调【寄赵元文】　　　　　　　　　　张　炎

叹江潭树老杜曲门荒同赋飘零乍见翻疑梦对萧萧乱髪都是愁根秉烛故人归後花月锁春深纵草带堪题争如片叶能寄殷勤　重寻巳无处尚记得依稀柳下芳邻伫立香风外抱孤愁凄惋羞燕惭莺俛仰十年前事醉後醒还惊又晓日千峯涓涓露湿花气生

前调【寓毘陵有怀澄江旧友】　　　　　　　张　炎

笑铭崖笔倦访雪舟寒觅里寻邻半掩闲门草看长松落?旧榻悬尘自怜此来何事不为忆鲈蓴但回首当年芙蓉城里胜友如云　思君度遥夜谩疑是梅花檐下空廵蝶与周俱梦折一枝聊寄古意殊真渺然望极来雁传与异乡春尚记得行歌阳关西出无故人

前调【过故园有感】　　　　　　　　　张　炎

记凝妆倚扇笑眼窥帘曾款芳尊步屧交枝径引生香不断流水中分忘了牡丹名字和露拨花根甚杜牧重来买栽无地都是销魂　空存断肠草伴几摺眉痕几点啼痕镜里芙蓉老问如今何处绾緑梳云怕有旧时归燕犹自识黄昏待说与羇愁遥知路隔杨柳门

前调【闻雁】　　　　　　　　　　刘应几

记铜驼载酒翠陌吹箫曾听相呼不尽离离意觉愁肠如翦立马踟蹰人生似此苍鬓堪得几声疎想怨入秋深愁随天远满目平芜　音书未曾寄正人在燕台忘却回车奈菰蒲旧地又山空木落霜老泉枯月明仙掌何处转首失栖乌待说与云间潇湘近日风卷湖

前调【雨中海棠】　　　　　　　　　　彭泰翁

玉环扶残醉翠袖笼烟香汗初融昨夜残妆在最难胜珠络都沁?红朝云低护深约蜂蝶不知踪奈燕子情多斜飞轻触泪洒羞容　重逢记前度解翦烛调笙踏月鸣骢风入人间远待绿尘洗尽飞佩淩空叮咛为我留住携酒夀东风便花谱重修高唐再赋疑梦中

前调【又一体　登越州蓬莱阁】　　　　　　　张　炎

问蓬莱何处风月依然万里江清休说神仙事便神仙纵有即是闲人笑我几番醒醉石磴埽松隂任狂客难招采芳难赠且自微吟　俯仰成陈迹叹百年谁在横槛孤凭海日生残夜看卧龙和梦飞入秋冥还听水声东去山冷不生云正目极空寒萧萧汉柏愁茂陵

前调【寄友】　　　　　　　　　　张　炎

记琼筵卜夜花槛移春同恼莺娇暗水流花径正无风院落银烛迟销闹枝浅压髫髻香脸泛红潮甚如此游情还将乐事轻趁氷绡　飘零又成梦但长歌嫋嫋柳色迢迢一叶江心冷望美人不见隔浦难招认得旧时鸥鹭重过月明桥遡万里天风清声漫忆何处箫月中仙

【双调一百二字】

月中仙　　　　　　　　　　　赵孟頫

春满皇州见祥烟拥日初照龙楼宫花苑柳映仙仗云移金鼎香浮宝光生玉斧聼鸣凤箫韶乐奏德与和气游天生圣人千载稀有　祥瑞电绕虹流有云生五色芝生三秀四海太平致民物雍熙朝野歌讴千官齐拜舞玉杯进长生春酒愿皇庆万年天子与天同夀昇平乐

【双调一百二字】

昇平乐　　　　　　　　　　　无名氏

水阁层台短亭深院依稀万木笼隂飞暑无涯行云有势晚来细雨回晴庭槐转影纱?两两蝉鸣幽梦断枕金猊旋热兰炷微熏　堪命俊才俦侣对华筵坐列珠履红裙檀板轻敲金尊满泛总教畏日西沈金丝玉管间歌喉时奏清音唐虞景尽陶陶沈醉且乐昇平倒犯

【一名吉了犯双调一百二字】

倒犯【秋月】　　　　　　　　　　周邦彦

霁景对霜蟾乍昇素烟如埽千秋夜缟徘徊处渐移深窈何人正弄孤影翩跹西牎悄冒露冷貂裘玉斚邀云表共寒光饮清醥　淮左旧游记送行人归来山路窵驻马望素魄印遥碧金枢小爱秀色初娟好念漂浮緜緜思远道料异日宵征必定还相照奈何人自老

前调【次周美成韵】　　　　　　　　　方千里

尽日任梧桐自飞翠堦慵埽闲云散缟秋容莹暮天清窈斜阳到地楼阁参差帘栊悄嫩袖舞凉颸拂拂生林表荡尘襟写名醥　携手故园胜事寻踪松篁幽径窵曲沼瞰静绿?帘影龟鱼小信倦迹归来好倩叮咛长安游子道任鬓发霜侵莫待菱花照醉鄊深处老

前调【赠黄後庵】　　　　　　　　　　吴文英

茂苑共莺花醉吟岁寒如许江湖夜雨传书问雁多幽阻清溪上惯来往扁舟轻如羽到兴嬾归来玉冷畊云圃按琼箫赋金缕　回首词塲动地声名春雷初启户枕水卧漱石数间屋梅一坞待共结良朋侣载酒尊随花迎野步要未若城南分取溪隈住昼长看柳舞花犯

【又一体双调一百二字】

花犯【咏梅】　　　　　　　　　　周邦彦

粉墙低梅花照眼依然旧风味露痕轻缀疑净洗铅华无限佳丽去年胜赏曾孤倚氷盘同燕喜更可惜雪中高树香篝熏素被　今年对花最匆匆相逢似有恨依依愁顇吟望久青苔上旋看飞坠相将见脆圆荐酒人正在空江烟浪里但梦想一枝潇洒黄昏斜照水

前调【谢黄後庵除夜寄古梅枝】　　　　　　　吴文英

翦横枝清溪分影翛然镜空晓小牕春到怜夜冷霜娥相伴孤照古苔泪锁霜千点苍华人共老料浅雪黄昏驿路飞香遗冷草　行云梦中认琼娘氷肌瘦窈窕风前纤缟残醉醒屛山外翠禽声小寒泉贮绀壶渐暖年事对青灯惊换了但恐舞一帘蝴蝶玉龙吹又杳

前调【苔梅】　　　　　　　　　　王沂孙

古婵娟苍鬟素靥盈盈瞰流水断魂千里叹绀缕飘零难繋离思故山岁晚谁堪寄琅玕聊自倚漫记我緑蓑冲雪孤舟寒浪里　三花两蕊破蒙茸依依似有恨明珠轻委云卧稳蓝衣正护春顦顇罗浮梦半蟾挂晓幺凤冷山中人乍起又唤取玉奴归去余香空翠被

前调【芙蓉】　　　　　　　　　　谭宣子

翠匳空红鸾蘸影嫣然弄妆晚雾鬟低颤飞嫩藕仙裳清思无限象牀试锦新翻様金屏连绣展最好似阿环娇困云酣春帐暖　寻思水边赋娟娟新霜记旧约西风庭院肠断处秋江上朝云轻散凭谁向一声过鴈细说与眉心杨柳怨且趁取菊花天气年年寻醉伴

前调【秋夜】　　　　　　　　　　刘　基

夜何其星移漏转凉蟾照无睡宝筝弦断金鴈与青釭相对顦顇塞鸿过尽人千里余香怨绣被但满眼碧云红树阑干空自倚　堦前暗蛩最殷勤凄凄似向我说他情意莎露冷相将到晓霜开蕊惟应有素娥未老曾几见桑田沧海水莫浪语愁来堪遣君看明镜里氐州第一

【唐乐府有氐州歌第一盖歌头也调名取此一名熙州摘徧双调一百二字】

氐州第一　　　　　　　　　　周邦彦

波落寒汀村渡向晚遥看数点帆小乱叶飜鸦惊风破雁天角孤云缥缈宫柳萧疎甚尚挂微微残照景物关情川途换目顿来催老　渐解狂朋欢意少奈犹被思牵情绕座上琴心机中锦字觉?萦怀抱也知人悬望久蔷薇谢归来一笑欲梦高唐未成眠霜空巳晓

前调【次周美成韵】　　　　　　　　　方千里

朝日融怡天气艳冶桃英杏萼犹小燕垒初营蜂衙乍散池面烟光缥缈芳草如薰更潋灧波光相照锦绣萦回丹青映发未容春老　倦客自叹清兴少念归计梦魂飞绕浪阔鱼沈云高鴈阻暌目添愁抱忆香闺临丽景无人伴轻颦浅笑想像销魂怨东风孤衾独晓

前调【次周美成韵】　　　　　　　　　陈允平

闲倚江楼凉生半臂天高过鴈来小紫芡波寒青芜烟淡南浦云帆缥缈潮带离愁去冉冉夕阳空照寂寞东篱白衣人远渐黄花老　见说西湖鸥鹭少孤山路醉魂飞绕荻蟹初肥蓴鲈更美尽酒怀诗抱待南枝春信早廵檐对梅花索笑月落乌啼渐霜天钟残梦晓昼锦堂

【双调一百二字】

昼锦堂　　　　　　　　　　　周邦彦

雨洗桃花风飘柳絮日日飞满雕檐懊恨一春幽怨尽属眉尖愁闻双飞新燕语更堪孤馆宿酲忺云鬟乱独步画堂轻风暗触珠帘　多厌晴昼永琼户悄香消金兽慵添自与萧郎别後事事俱嫌短歌新曲无心理凤箫龙管不曾拈空惆怅常是每年三月病酒恹恹

前调【荷花】　　　　　　　　　　蒋　捷

染柳烟消敲菰雨断历历犹寄斜阳掩冉玉妃芳袂拥出灵塲倩他鸳鸯来寄语驻君舴艋亦何妨渔榔静独奏棹歌邀妃试酌清觞　湖上云渐暝秋浩荡鲜风支尽蝉粮赠我非环非佩万斛生香半蜗茅屋归云影数螺苔石压波光鸳鸯笑何似且留双楫翠隐红藏

前调【又一体】　　　　　　　　　　孙惟信

薄袖禁寒轻妆媚晚落梅庭院春妍映户盈盈回倩笑整花钿柳裁云翦腰支小凤盘鸦耸髻鬟偏东风里香步翠揺蓝桥那日因缘　婵娟流慧盼浑当了匆匆密爱深怜梦过阑干犹认冷月秋千杏梢空闹相思眼燕翎难系断肠笺银屏下争信有人真个病也天天曲游春

【又一体双调一百二字】

曲游春　　　　　　　　　　　周　密

禁苑东风外扬暖丝晴絮春思如织燕约莺期恼芳情偏在翠深红隙漠漠香尘隔沸十里乱丝丛笛看画船尽入西泠闲却半湖春色　柳陌新烟微碧暎帘厎宫眉堤上游勒轻暝笼烟怕棃云梦冷杏香愁羃歌管酬寒食奈蜨怨良宵岑寂正恁醉月揺花怎生去得

前调　　　　　　　　　　　　赵功可

千树笼芳草正蒲风微过梅雨新霁客里幽牎算无春可到和愁都闭万种人生计应不似午天闲睡起来时踏碎松隂萧萧欲动疑水　借问归舟归未望柳色烟光何处明媚抖擞人间除离情别恨乾坤余几一笑晴鳬起酒醒後阑干独倚时见双燕飞来斜阳满地遶池游

【双调一百二字】

遶池游【同赵倅赋】　　　　　　　　　韩　淲

荷花好处是红酣落照翠霭余凉遶郭从前无此乐空浮动山影林篁几度薰风晚留望眼立尽濠梁谁知好事初移画舫特地相将　惊起双飞属玉萦小楫蘅岸犹带生香莫问西湖西畔九里松下侯王且举觞寄兴看闲人来伴吟章寸折柏枝蓬分莲实徒系柔肠望春回

【双调一百二字】

望春回　　　　　　　　　　　李　甲

霁霞散晓射水村渐明渔火方絶滩露夜潮痕注冻濑凄咽征鸿来时应附书见踈柳更忆伊同折异乡顦顇那堪更逢岁窘时节　东风暗回暖力算拆徧江梅消尽岩雪惟有这愁肠也依旧千结私言窃语些誓约便眠思梦想无休歇这些离恨除非对着说似明月曲江秋

【双调一百二字】

曲江秋　　　　　　　　　　　韩　玉

明轩快目正雨过湘溪秋来泽国波面监开山光淀拂竹声揺寒玉鸥鹭戏晩日芰荷动香红簌千古兴亡意凄凉扬舟望迷南北　彷佛烟笼雾簇认何处当年绣毂沈香花萼事萧然伤宫殿三十六忍听向晚菱歌依稀犹似新翻曲试与问如今新蒲细柳为谁揺緑瑶华

【又一体双调一百二字】

瑶华【琼花】　　　　　　　　　　周　密

珠钿宝玦天上飞琼比人间春别江南江北曾未见漫拟棃云梅雪淮山春晚问谁识芳心高洁消几番花落花开老了玉关豪杰　金壶翦送琼枝看一骑红尘香度瑶阙韶华正好应自喜初识长安蜂蝶杜郎老矣想旧事花须能说记少年一梦扬州二十四桥明月

前调　　　　　　　　　　　　吴文英

秋风采石羽扇麾兵认紫骝飞跃江蓠寒草应笑春空锁淩烟高阁凯歌秦陇问铙鼓新词谁作有秀孙来染吴香瘦马青刍南陌　氷丝细响长桥荡波厎蛟腾不涴霜锷乌丝醉墨红袖暖千里湖山行乐老仙何处算洞府光隂如昨想地寛多种桃花艳锦东风成幄

前调【雪】　　　　　　　　　　　张　雨

筛氷为雾屑玉成尘借阿姨风力千岩竞秀怎一夜换作连城之璧先生闭户怪日短寒驹催隙想平沙鸿爪成行恰似醉时书迹　未随埋没双尖便淡扫蛾眉与鬬春色裁诗白战驴背上驼取灞桥吟客捻须自笑尽未让诸峯头白看洗出宫柳梢头巳借淡黄涂额

御选历代诗余卷七十八








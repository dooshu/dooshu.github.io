李若川　三韵杂咏七首

础润湿欲雨，月晕知有风。

大哉天地理，机熟潜可通。

念彼在世人，心隐无由穷。

李若川

李若川　三韵杂咏七首

斯人异好恶，是非汩真情。

鹅有翅莫飞，蛇无足能行。

世事亦如此，未可一概评。

李若川

李若川　三韵杂咏七首

足随意以行，目惟心所视。

若必待使之，动行即相戾。

是故造自然，斯为理之至。

李若川

李若川　三韵杂咏七首

鹭白固匪珍，邪墨亦非贵。

使其色相反，人皆竞称瑞。

世情惟尚奇，在理则为蔽。

李若川

李若川　三韵杂咏七首

足安咫尺地，临险生忧危。

世故日纷扰，逐物心难持。

心定境亦定，祸福安能移。

李若川

李若川　三韵杂咏七首

一气有清浊，二仪成覆载。

鱼鸟各飞潜，草木异荣败。

不齐乃至齐，造化所以大。

李若川

李若川　三韵杂咏七首

瞽者不视色，聋者不听声。

观其动作间，视听由心生。

一心苟有蔽，耳目绝聪明。

李若川


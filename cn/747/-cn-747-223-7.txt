○进佛像表

臣说言：去年行塞，至朔州忍辱尼寺，见有高祖太宗造金像银跌，刻题尊号，彼州士女，屡瞻佛光，臣恳思圣心，如在咫尺。伏以皇帝事业，远存荒塞，拯溺救焚，身勤虑苦，归诚佛宝，何神不据？信知功遍区域，泽周生人，心凭神灵，躬履危险。故皇天眷命，奄有邦家，後嗣圣人，钦承大宝，所当思由积德而兴帝系，本艰难而成王业，先圣一心奉佛者，盖为百姓求福也。陛下为继文之主，实创业之功，再廓氛，重安庙社，垂统万亿，同符祖宗。夫惟兴王，必籍佐命，咸有一德，克享天心。《书》曰：“非天私我有商，惟天佑于一德；非商求于下民，惟民归于一德。”功臣同德，可不念哉！物有小而感深，事有微而传远，臣谨将金像随表奉进。谨言。


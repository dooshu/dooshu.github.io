论边事疏


昨该辽东巡抚张学颜等报称：“虏贼二十余万，谋犯辽东，前哨已到大宁。”请兵请粮，急于星火。至于上廑圣虑，面谕臣等：“虏宼猖獗，深以为忧。”比时臣等已即面奏：“暑月非虏骑狂逞之时，料无大害，请宽圣怀。”今据蓟镇总兵官戚继光揭称：“诸酋久已解散，时下正议掣兵。”及臣等使人于宣府密探西虏青把都动静，则本酋一向在巢住牧，未尝东行。辽东所报，皆属夷诳赏之言，绝无影响。数日以来，更不闻消息矣。

臣等因此，反切忧虑。夫兵家之要，必知彼己，审虚实，而后可以待敌，可以取胜。今无端听一讹传之言，遽尔仓皇失措，至上动九重之忧，下骇四方之听，则是彼己虚实，茫然不知，徒借听于传闻耳。其与风声鹤唳、草木皆兵者何异？似此举措，岂能应敌？且近日虏情狡诈，万一彼尝以虚声恐我，使我惊惶，疲于奔命；久之懈弛不备，然后卒然而至，措手不及。是在彼反得先声后实，多方以误之之策；而在我顾犯不知彼己，百战百败之道。他日边臣失事，必由于此。故臣等不以虏之不来为喜，而深以边臣之不知虏情为虑也。

兵部以居中调度为职，尤贵审察机宜，沉谋果断，乃能折冲樽俎，坐而制胜。今一闻奏报，遂尔张皇；事已之后，又寂无一语。徒使君父日焦劳于上，以忧四方；而该部以题覆公牍，谓足以了本兵之事耳。

臣等谓宜特谕该部，诘以虏情虚实之由，使之知警。且秋防在迩，蓟辽之间，近日既为虚声所动，征调疲困，恐因而懈怠，或至疏虞，尤不可不一儆戒之也。臣等愚见如此，伏惟圣明裁断施行。

（即日奉圣谕：兵部前报，虏贼数十万欲犯辽东，前哨已到近边。朕心日夕悬虑。今经旬日，如何又声息杳然？不知前贼果否入犯？该镇有无失事？你部里如何通不以闻？着从实说来。）






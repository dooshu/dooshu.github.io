○命郭子仪充东京畿等道元帅诏

时属艰难，用勤师旅，元帅之任，必藉庙谋，苟非人杰，孰允斯寄。司徒兼中书令朔方节度副大使子仪，风云有感，星象降生。秉文武之姿，怀经济之器。自凶狂构祸，区宇未宁，蕴忠贞以立身，资义勇而成务。加其识度宏远，谋略冲深。张飞乃万人之敌，却縠是三军之帅。故能扫清强寇，收复二京，建兹大勋，成我王业。虽少康嗣位，夏靡赞其功；光武中兴，邓禹集其事。以今观古，未足多之。但以氛祲未清，军戎是急，爰求硕备，仗以师贞，宜承重委，克济多难。可充东京畿及山南东道并河南诸道元帅，仍权知东京留守。


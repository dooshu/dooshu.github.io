卷一百六

永乐八年秋七月丙寅朔享  太庙命皇太子行礼

○丁卯  车驾次开平宴劳将士及进表官命以所获牛羊悉分诸将给军食  上谓侍臣曰朕在塞外久素食非乏肉也但念士卒艰难朕虽食之岂能甘味故宁已之侍臣曰臣等比见  陛下服御供具俭约盖将帅有过之者  上曰朕往时在军中皆然不独此行但此行尤念士卒劳苦也  命都督张远等于平胡城运饷还开平△遣使赍制谕命驸马都尉西宁侯宋琥佩征虏前将军印充总兵官镇甘肃敕谕琥曰昔尔父镇甘肃抚辑有方军民安业尔其体朕之心踵父之行恪勤夙夜毋恃贵戚骄傲以凌人怠慢以废事务宣朝廷德意使边境宴安人心悦服则予汝嘉钦哉△条数王友等罪命英国公张辅示之

○戊辰

○遣右春坊右庶子兼翰林院侍讲杨荣赍书谕  皇太子以七月十七日抵北京命代告  天地  宗庙  社稷△简留各营将士随驾余令先入居庸关  皇长孙遣中官进瓜果至行在所△改开平李陵驿为威虏驿

○己巳

○赵王高燧内使进瓜果至行在所  敕文武群臣议王友等罪△是日  仁孝皇后忌辰以未葬礼同大祥  皇太子命礼部集僧道设斋醮七昼夜

○辛未  皇太子令羽林前卫故指挥使李泰弟节袭其兄职△置湖广施南宣抚司之金峒忠路忠孝东乡五路四安抚司流官吏目各一员

○壬申  车驾次盘谷镇敕驸马都尉广平侯袁容泰宁侯陈圭曰今随征将士久劳于外到家之日欲令休息即预拨军丁代为牧放仍禁军士践苗稼采瓜菓  敕宁夏备御都指挥王俶曰朕闻尔在边守法奉公抚绥有道兹特命尔镇守宁夏宜严固城池谨慎堤备遇寇相机剿捕不可怠忽△是日  皇太子以故大兴左卫指挥使马俊子聚燕山前卫指挥使祝林子贵通州卫指挥使刘津子兴俱袭父职△平胡捷音至京师  皇太子命赏来使及从行者银钞彩币表里赐宴于中军都督

○癸酉  车驾次独石敕北京留守群臣毋远迎妨事△脩辽东广宁右屯卫城池△改云门驿为龙门驿浩门驿为云门驿

○甲戌  车驾次龙门  皇太子遣兵部尚书兼詹事府詹事金忠进迎銮表詹事府丞陆中善进袍服皆至  上曰将士同朕勤劳其衣裘悉敝未有更易朕何为独先俟入关将士俱易衣朕亦易之未晚

○乙亥

○礼部启湖广兴山县知县秦凤言境内居民鲜少儒学生徒选补乏人且天下郡邑民数不同多者不下万户寡者仅一二百户岁贡生员宜有差等事下本部议令议凡州县户不及五里者州一年县二年各贡生员一人  皇太子从之△交阯按察司佥事刘有年言交阯各卫宜仿云南例三分守城七分屯田屯各立堡有警则入堡以待调发既不妨农亦不失用而边有蓄积民免转输  皇太子命兵部议行之

○丁丑  皇太子谓礼部尚书吕震曰人情相爱则祝以多男而民庶者国家之祥近闻京师愚民有厌多男子生輙弃之不育者伤天地之仁失父母之道宜严禁止之再有犯者并两邻加罪△甫儿河卫千户我不加兀者卫千户别里哥兀当哈等诣阙自陈愿居辽东自在州  皇太子从之令如例给赐

○戊寅

○置交州镇夷二卫城栅

○己卯

○设交阯奉化清化二府税课司谅江三江清化三府并快州之医学北江府之市桥仓谅江府之芹站仓奉化府之广积仓三江府之丰盈库三带州之长江归化州之石廪安立县之茂阿朱贵文盘县之忙椀文振县之文盘甘尝水尾县之水尾巴罗九马驿三江府之三江洮江州之陈舍夏华县之夏华三水驿清化府之古刀镇安谟县之安谟海口小安海口大汪海口安宁县之迤蓬江口峡山县之椰园屯太平县之太平海门水棠县之都埋社万宁县之阿葛屯同利县之争江屯广源州之寨麻十一巡检司爱州之桩市古弘县之大拜市及七源归化二州文盘文振麻笼三县七税课局并爱州之支俄县九真州之古平县清平州之细江县各入本州其支俄县之支隆海口神投海口支俄渠口细江县之蒲巴邻关绢槐关五巡检司各隶本州△裁省福建兴化县县丞主簿△温州府平阳县风潮漂没庐舍溺死民人事闻  皇太子遣人安抚

○庚辰  车驾次龙虎台北京文武群臣奉迎见毕即遣归△山东登州府宁海等州县自正月至六月男妇疫死六千一百余口

○辛巳  皇太子命户部赈直隶安庆徽州镇江凤阳等郡县饥民六千七百余户给稻万六千一百二十石

○壬午  车驾至北京  上御奉天殿受朝群臣上贺表命光禄寺臣曰群臣从朕于外者勤劳至矣而匡辅居守之任亦不易也明旦设宴殿廷朕亲劳焉

○癸未

○大宴群臣于奉天殿凡从征至干难河及答兰那玉儿哥地面小大武职官侍从文职官留守公侯伯文武三品以上官各处进表官四夷使臣皆预余将士及留守文武四品以下官在京耆老各赐之钞

○甲申  上以皇长孙居守北京民安政理赐尚书夏原吉钞一千贯彩币四表里及鞍马羊酒

○乙酉

○皇太子擢松溪县县丞李嘉为浙江道监察御史

○丁亥

○朝鲜国王李芳远遣陪臣李贵山等奉笺贺  皇太子千秋节赐钞币有差

○戊子  皇太子千秋节先期礼部请行庆贺礼  皇太子以  仁孝皇后梓宫未葬止勿贺

○己丑

○工部侍郎蒋廷瓒招抚山东青州府莒州等郡县复业民万三千四百户

○庚寅

○筑开平卫城及烟墩七座

○辛卯

○浙江金乡卫飓风骤雨坏城垣公廨

○壬辰

○以随征效劳升陕西行都司都指挥同知满都为都指挥使赐钞三百锭银百两彩币六表里时凉州鞑军叛散初定急于抚绥而满都久在西鄙熟谙边事故首加升赏遣还△是日蜀悼庄世子悦火廉妃刘氏薨讣闻  皇太子遣官赐祭命工部治丧葬△夜有星大如盏如青白色有光出北落师门南西行至近浊

○癸巳  皇太子升刑科左给事中王高为大理寺左寺丞

○甲午

○论功行赏敕谕从征将士曰尔等从朕征伐勤劳不易功亦茂著今已凯还赏论次赏赉务协大公如有略尔之功益尔之过或有妄自增功匿过致赏赉失当者悉许上陈朕不惮改其面从退有后言于是以先入杀败贼众者军升小旗总小甲实授总小旗总旗升试百户试百户典仗升实授百户典仗百户典仗所镇抚升副千户副千户仪卫副卫镇抚升正千户正千户仪卫正升指挥佥事指挥佥事升指挥同知指挥同知升指挥使指挥使升都指挥佥事都指挥佥事升都指挥同知都指挥同知升都指挥使都指挥使升都督佥事都督佥事升都督同知都督同知升左右都督左右都督奏加封爵领队都督赏银百五十两彩币八表里钞四百锭都指挥赏银百两彩币六表里钞三百锭指挥银六十两彩币四表里钞二百锭千户卫镇抚银四十两彩币三表里钞百六十锭百户典仗所镇抚试百户银二十五两彩币二表里钞百二十锭总旗布六匹钞百二十锭总小旗布五匹钞百锭小甲布四匹钞八十锭随伍官摠旗比领队减半总甲小旗将军力士校尉军吏军余等布二匹钞六十锭齐力杀退贼众者领队官伯彩币五表里钞三百锭都督彩币四表里钞二百四十锭都指挥彩币三表里钞二百锭指挥彩币二表里钞百六十锭千户卫镇抚彩币一表里钞百二十锭百户典仗所镇抚试百户绢三匹布二匹钞百锭总旗布四匹钞八十锭总甲小旗布三匹钞六十锭小甲布二匹钞五十锭随伍官摠旗比领队减半总甲小旗将军力士校尉军余军吏布一匹钞四十锭摆队见阵而未交锋领队都督彩币二表里钞百二十锭都指挥彩币一表里钞百锭指挥绢三匹钞九十锭千户卫镇抚绢二疋钞八十锭百户典仗所镇抚试百户绢二疋钞七十锭总旗棉布三疋钞六十锭总甲小旗棉布二疋钞五十锭小甲棉布二疋钞四十锭随伍军比领队减半旗甲将军军人力士校尉舍人军余军吏人等棉布一疋钞二十锭管脚力锱重者领队官都督彩币一表里钞百锭都指挥绢二疋钞九十锭指挥绢二疋钞八十锭千户卫镇抚绢一疋钞七十锭百户典仗所镇抚试百户绢一疋钞六十锭总旗布一疋钞五十锭总甲小旗布一疋钞四十锭小甲布一疋钞三十锭力士校尉军余军吏等布一疋钞二十锭为事立功官旗军已复职役先入贼阵交锋杀败贼众照见任官旗军例升赏齐力向前逐退贼众者止照例给赏未复职复先入贼阵交锋杀败贼众及齐力向前逐退贼众者俱复原旧职役若未有功绩者仍复立功阵亡伤故加赏之半官仍给麻布斋粮一品米六十石麻布六十疋二品米五十石麻布五十疋三品四品米四十石麻布四十疋五品六品米三十石麻布三十疋  命镇守定州故指挥佥事张毅子锴袭父职府军卫指挥同知金吾前卫指挥使朱贵子俨羽林前卫指挥使王贵弟英指挥同知张山子成各袭父兄之职千户胡文通侄海袭升指挥佥事以文通齐眉山阵亡故也△是月升金吾左卫指挥使童海叁为狭西都指挥佥事指挥同知童安为本卫指挥使指挥佥事杨忠为本卫指挥同知








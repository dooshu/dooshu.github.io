溪村书事十首

其一
旧业仍荒径，归来幸此身。
官閒差减病，客到始知贫。
菊枕支清夜，梅花酿老春。
圣朝容散发，敢说独醒人。

其二
荆扉开绿野，石壁上苍藤。
补学青春去，寻欢白鬓增。
花畦防菊虎，水槛护鱼鹰。
夜雨多閒思，清吟傍竹灯。

其三
清溪通草阁，恰灌邵平园。
树隐潭边石，花明竹外轩。
村翁争社酒，里妪信巫言。
溷俗安垂老，从人学钓缗。

其四
野岸沈江雨，生涯送渚田。
偶缘沽酒计，忝受作碑钱。
汎览频更帙，多吟屡失编。
篱边闻剥啄，时系客来船。

其五
百虑一长叹，半生馀独歌。
蠃吟成子易，鸠拙占巢多。
稗每先嘉谷，藤翻压旧柯。
物情差可见，不醉欲如何。

其六
不是违时客，时人自觉疏。
抱琴操古调，洗洞辨仙书。
镵采云中朮，园留雪后蔬。
漫誇簪绂事，钟鼓飨爰居。

其七
背市成田舍，傍村多酒家。
贫先输亩税，俭许馔溪虾。
疏雨响棕叶，微风吹豆花。
翻嫌仲长统，乐志太无涯。

其八
种花愁少地，接树又传方。
秋野稻孙秀，池亭莲子香。
放生憎嗜蟹，营道苦亡羊。
近觉诗书累，残编任满床。

其九
兴来随步屧，村远接人烟。
水荫青枫树，鱼跳白板船。
剥麻乘晓月，试茗就寒泉。
辛苦相怡悦，田家长晏眠。

其十
晚计合幽栖，茅斋压水堤。
夜凉闻石鸭，秋霁斗杉鸡。
征敛愁箕斗，江关习鼓鼙。
鹿门行采药，斟酌问山妻。



○澄清佛寺诏

夫释氏之旨，义归真寂，爰置僧徒，以奉法教。而趋末忘本，摭华弃实，假托权便之门，以为利养之府，徒蠲赋役，积有奸讹。至於浮俗奔驰，左道穿凿。言念净域，浸成逋薮。非所以叶和至理，宏振王猷，宜有澄清，以正风俗。朕先知此弊，故预塞其源。不度人来尚二十馀载，访闻在外有三十已下小僧尼，宜令所司及州府括责处分。


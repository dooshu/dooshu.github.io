○冰壶赋（以“清如玉壶冰，何惭宿昔意”为韵）

炯乎太阳之精，玉有真质，冰则贞清，我君子象诸！温如皎如。正其色兮，非真不克；峻其节兮，非贞不居。尔其制盘盂，访结绿，瞻白虹之气，咏生刍之束。乃赋於他山，攻此良玉，剡之成器，错以成壶。信以旁达，忠不掩瑜，以虚而受，用当其无。及乎严律闭，阴气升，氛雾结，河海凝，沙惊雁塞，雪满崤陵。於是天景初夕，玉壶始冰，临象筵而孤映，对金镜而相澄。尔其淋漓未泮，温润而差，纤光不隐，毫末不过。岂尔瑕之可匿，玷之可磨？不然，珉之众矣。贵玉者何？心之洁矣；饮冰则那？庄氏寓论，宣父式谈。夜光夺魄，明月怀惭，岂比夫立生操，激清励贪伊至人之比德，同贞士之司南。夫以物象所鉴，精明所蓄，霜华晨清，月影寒宿。故览之者魂竦，凭之者虑惕，迨北风之已壮，幸西陆之未觌。客有抚而叹曰：“猗欤猗欤！吾无是易，且漏卮无当兮叹诸古，大圭不彖兮闻诸昔。曷若兹器之可佳，谅君子之宏益。”然後宣其烈，赞其意，抽毫命简，赋冰壶之盛事。


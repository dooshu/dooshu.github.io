郭印　陪元允大受游天宁寺三首

炎暑何从避，城隅古刹幽。

故人今再会，胜地昔曾游。

云合天容暝，风来客意秋。

归途催暮雨，回首不能休。

郭印

郭印　陪元允大受游天宁寺三首

拉客游萧寺，徘徊及暮还。

自非归沐假，那得片时閒。

阅世真成梦，为官只强颜。

老僧应笑我，何日远尘寰。

郭印

郭印　陪元允大受游天宁寺三首

古人来会合，萧寺喜粗连。

久坐频更仆，留言悉契禅。

塔高延晚照，楠密易昏烟。

欲去仍回首，西风为惨然。

郭印


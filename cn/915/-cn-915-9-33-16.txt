◇萧骠骑让油幢表

臣某言：奉诏赐车一乘。窃以国容方穆，旗章式序；朝礼永清，仪服咸贯。故象革镳，尚炯明图；朱箱玄盖，犹昭汉篆。皆旌羽勿差，功庸匪滥。臣忝爵山重，蒙荣海深，袭恩祗册，已惭初筮。浮禄素位，方疚心路。鉴古以惕，巡世罔然。不宜假文丹，空饰皂啬。仰思至道，俯恤物僭。伏愿圣远，特停华渥。书愚上请，追深累惧。不任下情。（《本集》）


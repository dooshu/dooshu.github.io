○放免积欠诏

兴至化者，务积於人，故欲薄敛；长国家者，以义为利，故使以时。朕抚临区夏，宵旰忘劳，苟可以助化济人，常思大小皆益。近以中夏甫宁，颇勤经费，膀收诸道停减将士粮料，用叶权宜。言念疲甿，重兹供亿。其贞元四年已徵到及在路者，即依前送，其在百姓腹内者，并放免。五年已后每年合收一百万八十八贯石，亦宜放免。委本道观察使各具当管州所放闻奏，并晓示百姓。


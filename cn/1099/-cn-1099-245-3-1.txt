○張家灣城記 【 張家湾城】

自都門東南行六十里有地曰張家灣。凡四方之貢賦。與士大夫之造朝者。舟至於此。則市馬僦車。陸行以達都下。故其地水陸之會。而百物之所聚也。嘉靖癸亥冬　世宗皇帝以有虜警、　詔發營兵戍之、先聲播聞、虜不敢犯、然戍者無所據依。晝夜被甲立。勢實不可以久。甲子春順天府尹劉君畿因以城請、司空雷公禮上議曰城於戍便、於守固、　世宗報可、敕順天府丞郭汝霖通判歐陽昱內官太監桂琦以二月二十二日始事、財取諸官之贖、及士民之助者木取諸營建之餘、甎取諸內官廠之積石取諸道路橋梁之廢且圯者、夫取諸通州之衛卒及商、若民之饒於貲者、工既舉而財不時集、階具以聞詔光祿寺出膳羞之餘金三萬兩貸之、於是諸臣咸悅以奮、而廵按御史董君堯封王君用楨程督加嚴、越三月遂以成告、周九百五丈有奇。厚一丈一尺。張湾之城巳巳為虜所破葢城實卑薄也增之為當高視厚加一丈。內外皆甃以甎。東南濱潞河。阻水為險西北環以濠。為門四。各冠以樓。又為便門一。水關三。而城之制悉備。中建屋若干楹。遇警則以貯運舟之粟。且以為避兵者之所舍。設守備一員。督軍五百守之。而灣之人南北之縉紳。中國四夷朝貢之使。歲漕之將士。下逮商賈販傭。胥恃以無恐。至於京師。亦隱然有犄角之助矣。仰惟　國家建都燕薊。百六十年於茲。乃灣之有城。實自　世宗遣戍之詔始。葢　世宗雄才大略、出於天縱、而訏謨睿算、又得於夙夜計安天下之心、非偶然者、其功在社稷、廟稱為世、雖未易以名言、然此固其一也、夫覩河洛而思禹、情也、亦義也、今而後登茲城者、於　世宗能無思乎、誠使文武吏士體保固郊圻之意、而殫謀以殿封疆。兵之守者。懷據依之便。居處之安。而竭力以奮武衛。其在賓旅。遡周防曲護之恩。而各修厥職以供朝廷之事。則庶幾為能思世宗矣。階不敏敢因紀成以規焉、


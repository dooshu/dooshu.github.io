111　靡滅浞而立少康


魏絳曰：「靡自有鬲氏收二國之燼，以滅浞而立少康。」襄四年。杜氏謂：「靡，夏遺臣事羿者。」真文忠辯之曰：「靡忠於王室如此。考其本末，乃事相，非羿也，豈有夏之忠臣而肯事羿者哉！」張宣公曰：「若靡可謂忠之盛者矣！」

【閻按】靡於后羿被殺後，始奔有鬲氏，故曰曾事羿。注非無因。

【全云】夷羿雖篡，帝相仍居商丘，浞篡羿又二十年始弑，靡前此仍事相，至此始奔有鬲。凡竹書所言，皆不足信，而此條較左氏爲覈，以其情事當如此也。若相在而靡已事羿，尚得爲忠乎？閻説非也。然閻亦專據左氏而誤耳。

【方樸山云】常山顔杲卿初亦迎禄山，衣紫袍，後乃倡義，亦何嫌也。

【元圻案】帝王世紀曰：「初，夏之貴臣曰靡，事羿。羿死，逃於有鬲氏，收斟、尋二國餘燼，殺寒浞，立少康。」與杜注同。〇張南軒答李叔文書曰：「邵康節皇極經世以寒浞滅相係于壬寅，少康克復舊物乃在癸未，凡四十一年。方少康在襁褓，而夏之臣靡固有滅寒浞而立之之心，經營許久，乃遂其志。若靡者可謂忠之盛者矣！」






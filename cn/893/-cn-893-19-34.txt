答王十二寒夜独酌有怀





昨夜吴中雪，子猷佳兴发。[一]万里浮云卷碧山，青天中道流孤月。[二]孤月沧浪河汉清，[三]北斗错落长庚明。[四]怀余对酒夜霜白，玉床金井冰峥嵘。[五]人生飘忽百年内，[六]且须酣畅万古情。

[一]王子猷居山阴，夜大雪，眠觉，开室命酌酒，忽忆戴安道，详九卷注。



[二]谢庄《月赋》：素月流天。



[三]沧浪，犹沧凉，寒冷之意。



[四]《广雅》：“太白谓之长庚。”曹宪《音释》：“金星也。晨见东方为启明，昏见西方为长庚。”



[五]床：井栏也。玉床金井者，言其美丽之饰，如玉如金也。



[六]陆机《叹逝赋》：“时飘忽其不再。”



君不能狸膏金距学斗鸡，[一]坐令鼻息吹虹霓；君不能学哥舒，横行青海夜带刀，[二]西屠石堡取紫袍。[三]吟诗作赋北窗里，万言不直一杯水。世人闻此皆掉头，[四]有如东风射马耳。

[一]《艺文类聚》：庄子谓惠子曰：“羊沟之鸡，三岁为株，相者视之，则非良鸡也。然而数以胜人者，以狸膏涂其头。”《尔雅翼》：“斗鸡，私取狸膏涂其头，辄斗无敌。此非有厌胜，特是狸能捕鸡，异鸡闻狸之气，则畏而走。”《左传》：“季、郈之鸡斗，季氏介其鸡，郈氏为之金距。”高诱曰：“金距，施金芒于距也。梁简文帝《鸡鸣篇》：“陈思助斗协狸膏，郈昭妒敌安金距。”玄宗好斗鸡，时以斗鸡供奉者，若王准、贾昌之流，皆赫奕可畏，详见二卷注。



[二]《旧唐书》：哥舒翰，天宝七载筑神威军于青海上。吐蕃至，攻破之。又筑城于青海中龙驹岛，吐蕃屏迹不敢近青海。吐蕃保石堡城，路遥而险，久不拔。八载，以朔方、河东监牧十万众委翰总统攻石堡城，翰使麾下将高秀岩、张守瑜进攻，不旬日而拔之。上录其功，拜特进鸿胪员外卿，与一子五品官，赐物千匹，庄宅各一所，加摄御史大夫。《太平广记》：哥舒翰为安西节度，控地数千里，甚着威令，故西鄙人歌之曰：“北斗七星高，哥舒夜带刀。吐蕃总杀尽，更筑两重濠。”



[三]胡三省《通鉴音注》：石堡城，本吐蕃铁仞城也。宋白曰：石堡城，在龙支县西，四面悬崖数十仞，石路盘屈长三四里，西至赤岭三十里。



[四]《庄子》：“鸿蒙拊脾，雀跃掉头。”



鱼目亦笑我，请与明月同。[一]骅骝拳跼不能食，[二]蹇驴得志鸣春风。[三]《折杨》、《皇华》合流俗，[四]晋君听琴枉清角。[五]巴人谁肯和《阳春》，[六]楚地犹来贱奇璞。[七]黄金散尽交不成，白首为儒身被轻。一谈一笑失颜色，苍蝇贝锦喧谤声。[八]曾参岂是杀人者，谗言三及慈母惊。[九]

[一]张协诗：“瓴甋夸玙璠，鱼目笑明月。”明月，谓明月珠也。



[二]《穆天子传》：天子之骏：赤骥、盗骊、白义、逾轮、山子、渠黄、华骝、绿耳。郭璞注：华骝，色如华而赤。今名马标赤者为枣骝。枣骝，赤也。《离骚》：“仆夫悲予马怀兮，蜷局顾而不行。”王逸注：“蜷局，诘屈不行貌。”《广韵》：“跼，不伸也。”拳跼与蜷局、跼义同。



[三]《汉书》：“腾驾罢牛，骖蹇驴兮。”颜师古注：“蹇，跛也。”



[四]《庄子》：“大声不入里耳，《折杨》、《皇华》则嗑然而笑。”陆德明注：“《折杨》、《皇华》皆古歌曲也。”



[五]《韩非子》：晋平公曰：“音莫悲于清征乎?”师旷曰：“不如清角。”平公曰：“清角可得而闻乎?”师旷曰：“不可。昔日黄帝合鬼神于太山之上，驾象车而六蛟龙，毕方并辖，蚩尤居前，风伯进扫，雨师洒道，虎狼在前，鬼神在后，腾蛇伏地，凤凰复上，大合鬼神，乃作清角。今主君德薄，不足听之，听之将恐有败。”平公曰：“寡人老矣，所好者音也，愿遂听之。”师旷不得已而鼓之。一奏之，有玄云从西北方起；再奏之，大风至，大雨随之，裂帏幕，破俎豆，堕廊瓦，坐者散走。平公恐惧，伏于廊室之间。晋国大旱，赤地三年。平公之身遂瘙病。



[六]巴人、《阳春》事，见二卷注。



[七]奇璞，用卞和献玉事，见四卷注。司马彪诗：“卞和潜幽冥，谁能证奇璞。”



[八]苍蝇，即青蝇也。《诗·小雅》：“营营青蝇，止于樊。岂弟君子，无信谗言。”又：“萋兮斐兮，成是贝锦。彼谮人者，亦已太甚。”



[九]《新序》：昔者曾参之处郑，人有与曾参同名姓者杀人，人告其母曰：“曾参杀人。”其母织自若也。顷然，一人又来告之，其母曰：“吾子不杀人。”有顷，一人又来告，其母投杼下机，逾墙而走。夫以曾参之贤，与其母信之也，然三人疑之，其母惧焉。



与君论心握君手，荣辱于余亦何有?孔圣犹闻伤凤麟，[一]董龙更是何鸡狗?[二]一生傲岸若不谐，[三]恩疏媒劳志多乖。[四]严陵高揖汉天子，[五]何必长剑拄颐事玉阶。[六]达亦不足贵，穷亦不足悲。韩信羞将绛、灌比，[七]祢衡耻逐屠沽儿。[八]君不见李北海，[九]英风豪气今何在?君不见裴尚书，土坟三尺蒿棘居。[十]少年早欲五湖去，见此弥将钟鼎疏。

[一]《史记》：孔子将西见赵简子，至于河，而闻窦鸣犊、舜华之死也，曰：“窦鸣犊、舜华，晋国之贤大夫也。赵简子未得志之时，须此两人而后从政。及其已得志，杀之乃从政。丘闻之也，刳胎杀夭，则麒麟不至郊；竭泽涸渔，则蛟龙不合阴阳；覆巢毁卵，则凤凰不翔。何则?君子讳伤其类也。夫鸟兽之于不义也，尚知避之，而况乎丘哉?”乃还息乎陬乡，作为《陬操》以哀之。又孔子尝叹凤鸟之不至，悲西狩之获麟，或指此二事而言，亦可也。



[二]《十六国春秋》：王堕为宰相，着匪躬之节，性刚峻疾恶，雅好直言。右仆射董荣以佞幸进，疾之如仇，每于朝见之际，略不与言，或谓之曰：“董尚书贵幸一时无比，公宜降意接之。”堕曰：“董龙是何鸡狗，而令国士与之言乎?”荣闻而惭恨。会有天变，荣言于苻生曰：“天谴甚重，宜以贵臣应之。”乃杀堕。龙，荣之小字也。



[三]鲍照诗：“傲岸平生中，不为物所裁。”



[四]宋玉《神女赋》：“交希恩疏，不可尽畅。”《楚辞》：“心不同兮媒劳。”



[五]严子陵事，注见二卷。



[六]《说苑》：“大冠若箕，长剑拄颐。”



[七]《史记》：韩信为淮阴侯，居常鞅鞅，羞与绛、灌等列。



[八]《后汉书》：祢衡来游许下。是时，许都新建，贤士大夫四方来集。或问衡曰：“盍从陈长文、司马伯达乎?”对曰：“吾焉能从屠沽儿耶!”



[九]《唐书》：李邕，字泰和，扬州江都人。开元二十三年，起为括州刺史，后历淄、滑二州刺史，上计京师。邕早有名，重义爱士，久斥外不与士大夫接。既入朝，人间传其眉目镶异，至阡陌聚观，后生望风内谒，门巷填隘。中人临问，索所为文章，具进上。以谗娼不得留，出为涿郡北海太守。天宝中，左骁卫兵曹参军柳勣有罪下狱，邕尝遗勣马。宰相李林甫素忌邕，因傅以罪，就郡杖杀之。邕虽诎不进，而文名天下，时称李北海。卢藏用尝谓：“邕如干将镆耶，难与争锋，但虞其伤缺耳。”后卒如言。邕资豪放，不能治细行，所在贿谢，田游自肆，终以败云。



[十]江邻几《杂志》：李白诗：“君不见裴尚书，古坟三尺蒿棘居。”问修《唐书》吕缙叔，云“是漼”，又云“是冕。”宋次道云：“是检校官，与李北海作对，非龌龊人也。”



琦按：玄宗朝，裴耀卿为尚书左仆射，裴光庭为吏部尚书，裴漼为吏部尚书，裴伷先为工部尚书，裴宽为户、礼二部尚书，裴敦复为刑部尚书，凡六裴尚书，太白所指称，未知何人。考裴敦复以平海贼功为李林甫所忌，贬淄川太守，与李邕皆坐柳勣事，同时杖死。今与李北海并称，或者正指其人而言，似为近之。若裴冕之为尚书左仆射，则又在肃宗时矣。






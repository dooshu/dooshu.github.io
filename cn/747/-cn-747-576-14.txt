○上裴行立中丞撰訾家洲记启

右，伏奉处分，令撰《訾家洲事记》。伏以境之殊尤者，必待才之绝妙以极其词。今是亭之胜，甲于天下，而猥顾鄙陋，使之为记。伏受严命，不敢固让，退自揣度，惕然汗流。累奉游宴，窃观物象，涉旬模拟，不得万一。窃伏详忖，进退若坠。久稽篆刻，则有违慢之辜；速课空薄，又见疏芜之累。愆期废事，尤所战栗。谨修撰讫，上献。退自局，不知所裁。无任陨越惶恐之至。


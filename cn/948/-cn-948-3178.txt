陆游　夙兴

草堂风雨少睡眠，骨冷始觉非壮年。

水鸟长鸣声戛然，庭中栖鸦亦已翩。

老人清饿如龟蝉，起坐甚爱小窗妍。

一生宦游膏火煎，归来杜门气麤全。

人看虽不直一钱，知我自有穹穹天。

赋诗稿成弃不传，残钟断磬知谁编？

陆游

陆游　夙兴

客中睡眠少，常以鸡鸣兴。

新炭炽宿火，膏油续残灯。

焚香倚蒲团，外静中已凝。

荣辱两不到，淡如秋水澄。

出定窗已白，炯炯寒日升。

厨人作芋糁，供此在家僧。

陆游

陆游　夙兴

病後精神殊未减，披衣每起待晨鸡。

爱书不厌如平壑，戒酒新严似筑堤。

莫叹茅茨常局促，犹胜簿领苦沈迷。

迎长渐近丹当熟，已觉温温下彻脐。

陆游

陆游　夙兴

夙兴短蓬发，幽步豁烦襟。

翠碧停阑角，黧黄语柳阴。

书残频补缉，琴废细追寻。

未是全无事，犹堪养道心。

陆游

陆游　夙兴

幽梦回千里，高城转五更。

窗虚送月落，竹动喜风生。

自笑行安往，犹思坐待明。

郊居少僮仆，手自辟柴荆。

陆游

陆游　夙兴

钟巳楼头动，灯犹帐外残。

霜浓愁枕冷，病起觉衣宽。

鹤怨凭谁解？鸥盟恐已寒。

君恩等天地，应许纳微官。

陆游

陆游　夙兴

老眼无眠觉夜长，揽衣不复待窗光。

明星渐淡避初日，秋露已浓生晓凉。

出草幽花红紫杂，穿林啼鸟去来忙。

是中有趣君知否？喧寂年来已两忘。

陆游

陆游　夙兴

喔喔老鸡催落月，丁丁残漏伴斜河。

一杯淡粥寒灯下，还与山僧不校多。

陆游

陆游　夙兴

青灯黄卷拥篝炉，残发垂蓬未暇梳。

略似诸生勤夜课，绝胜小吏迫晨趋。

鸡声喔喔寒犹力，月影离离淡欲无。

幽致满前君不领，枉因留滞叹头颅。

陆游


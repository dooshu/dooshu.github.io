●大明會典卷之九十

陵墳等祀

陵寢【后妃太子諸王公主墳附】

熙祖陵、在今鳳陽府泗州蠙城之北。洪武初號曰祖陵。 【 今號其山曰基運】 即

祖陵望祭

德祖

懿祖二陵。設泗州祠祭署、置奉祀一員、陵戶二百九十三戶、供灑掃。每歲冬至正旦、以三太牢。清明中元孟冬、及每月朔朢、以三少牢、本署官行禮。

仁祖陵、在中都鳳陽府太平鄉。洪武初號曰英陵。尋改皇陵。 【 今號其山曰翔聖】

設皇陵衛、并祖祭署奉祀一員、祀丞三員。置陵戶三千三百四十二戶、供直宿灑掃。內選禮生二十四名、供祭祀執事。每歲冬至止旦以太牢、清明中元孟冬以少牢、俱署官行禮。朔朢以少牢、中都留守司官行禮。弘治元年、敕內官一員監護。凡官員以公事經過者、俱謁陵

○太祖高皇帝陵曰孝陵、在南京鍾山之陽。 【 今號神烈山】

高皇后馬氏合葬。設神宮監、孝陵衛、及祠祭署。每歲聖旦正旦孟冬忌辰、酒果行香清明中元冬至、太牢致祭。特遣勳舊大臣一員行禮。南京各衙門文武官俱陪祭。

國有大事、遣大臣祭告。

親王之國過南京者、官員以公事入城者、俱謁陵。出城者詣辭

○成祖文皇帝陵曰長陵、在京畿之昌平縣。 【 今升為州】 初永樂七年營山陵於昌平之黃土山、封其山曰天壽山、遂葬焉。是為長陵。

文皇后徐氏合葬。其後諸陵、皆在天壽山。

仁宗昭皇帝陵曰獻陵。

昭皇后張氏合葬。

宣宗章皇帝陵曰景陵。

章皇后孫氏合葬。

英宗睿皇帝陵曰裕陵。

睿皇后錢氏合葬。

孝肅皇后周氏祔葬。

憲宗純皇帝陵曰茂陵。

純皇后王氏合葬。

孝穆皇后紀氏

孝惠皇后邵氏俱祔葬。

孝宗敬皇帝陵曰泰陵。

敬皇后張氏合葬。

武宗毅皇帝陵曰康陵。

毅皇后夏氏合葬。

世宗肅皇帝陵曰永陵。

肅皇后陳氏合葬。

孝烈皇后方氏

孝恪皇后杜氏俱祔葬。初

世宗作壽宮于長陵東南之陽翠嶺。嘉靖二十七年葬

孝烈皇后。是為永陵。隆慶元年奉安世宗皇帝梓宮。乃自天壽山西南襖兒峪、遷肅皇后梓宮合葬。

孝恪皇后自金山遷祔焉。

穆宗莊皇帝陵曰昭陵。

莊皇后李氏合葬

○諸陵各設神宮監并衛、及祠祭署。凡清明中元冬至、太牢致祭。遣官行禮。文武衙門堂上官各一員、屬官各一員、分詣陪祭。忌辰及聖旦正旦孟冬、亦遣官行禮。止用香燭酒果、無帛。各衙門官不陪祭。

諸王之國、詣

諸陵謁辭。嘉靖十五年三月

上躬行春祭禮。七月改

命春以清明、秋以霜降、遣官行禮。各衙門官陪祭。其中元冬至等節、遣官行禮。俱不陪祭。九月

上躬行秋祭禮。自奉慈殿遷孝肅皇后神主于裕陵、孝穆皇后

孝惠皇后神主于茂陵、躬行奉慰禮。十七年二月上躬行春祭禮。改陵殿曰(左社去土右夌)恩殿、門曰(左社去土右夌)恩門。四月建

成祖文皇帝聖蹟亭於平臺山、率從官行祭禮

○睿宗獻皇帝陵曰顯陵、在湖廣承天府之松林山。 【 今號純德山】

獻皇后蔣氏合葬。建

享殿。設神宮監、顯陵衛、祠祭署。置奉祀一員、以戚屬為之、給署印。設禮生二十四名、供祭祀執事。陵戶六十戶、供灑掃。校尉二十名、供巡視。嘉靖十八年陞戚屬為都督僉事、給欽差純德山掌祀關防、職專守護。始於太常寺選補奉祀、及增祀丞一員、如七陵之制。二十七年照

長陵制。設左司樂一員、右司樂三員、俳長四名、色長十四名、教師十六名、供祀、鑄給顯陵供祀教坊司印信。每歲清明霜降

二聖忌辰、遣鎮守湖廣勳臣行禮。勳臣有故、以守護奉祀官代行。奉祀官有故、則分守官代

聖旦正旦中元孟冬冬至、遣守護奉祀官行禮

○

恭讓章皇后陵寢在金山。祭遣內官行禮。嘉靖二十五年、令於未央宮莊田六百五頃九十七畝內、量撥一半供奉香火

○景皇帝陵寢在金山。

景皇后合葬。祭遣儀賓行禮。 【 今遣駙馬及皇親】

○憲廟廢后吳氏葬金山。祭以素羞。遣內官行禮

○世廟繼后張氏葬金山。祭以牲醴。遣內官行禮

○孝陵四十妃嬪、惟二妃葬陵之東西。餘俱從葬。

長陵十六妃、俱從葬。

獻陵七妃、三葬金山。餘俱從葬

景陵八妃、一葬金山。餘俱從葬。

裕陵以後妃、無從葬者。

裕陵十八妃、一葬綿山。餘俱金山。

茂陵十四妃、一葬陵之西南。餘俱金山。

康陵一妃葬金山。

顯陵一妃葬金山。

永陵三十妃二十六嬪、惟五妃葬

天壽山之襖兒峪。餘俱金山。

昭陵諸妃葬金山。先是妃皆自為墳。

憲廟十三妃、始同為一墓。嘉靖三十年、以古世婦御妻皆九、宜九妃為一墓、同一享殿、內作七室兩廂等各備。於是金山預造五墓、墓各九數、以次葬焉。先是從葬諸妃、歲時俱享于殿內。其別葬者、俱遣內官祭以牲醴。嘉靖十七年始

命併入各陵、從祭

(左社去土右夌)恩殿之兩傍、以紅紙牌書曰、大明某宗皇帝第幾妃之位。祭畢焚之。隆慶六年改造木位、刻列名號、置各陵永遠從祀。其世廟諸妃、並遷祔永陵、各置木位配享

○阿保諸夫人俱葬金山。惟清明霜降、遣內官以牲醴祭之。其餘一用素羞

○懿文太子陵在孝陵之左。祭如孝陵。四孟歲暮忌辰加牲焉。

孝陵祠祭署兼主之。

懷獻世子

悼恭太子俱葬金山。

哀沖太子

莊敬太子初俱葬金山、後遷襖兒峪、祔其母妃墓傍。

憲懷太子葬金山。俱祭以牲醴。遣內官行禮。惟悼恭用素羞。

哀沖莊敬、遣皇親行禮

○蘄獻王

越靖王　貞惠妃吳氏

滕懷王

衛恭王　貞烈妃楊氏

許悼王

秀懷王　妃黃氏

忻穆王

岐惠王　妃王氏

雍靖王　妃吳氏

壽定王　妃徐氏　繼紀吳氏

汝安王　妃李氏　次妃晉氏

涇簡王　妃曹氏

申懿王　妃項氏

蔚悼王

景恭王

穎傷王

戚懷王

薊哀王

均思王

靖悼王。惟蘄滕二王葬綿山。

雍申二王葬蘭山。餘俱金山。祭以牲醴。遣內官行禮

○

皇第八子

永清公主

長泰公主

仙遊公主

太康公主

長安公主

思柔公主

蓬萊公主

太和公主

棲霞公主。俱葬金山。祭以素羞。遣內官行禮。惟永清用牲醴

○郢靖王

梁莊王

岳懷王

常寧長公主

善化長公主。俱葬承天府。遇祭

王、則奉祀官行禮。祭

公主、則內官行禮

山陵躬祭儀

一發京。先期、太常寺備告

廟、及祀陵祭品如常儀。翰林院撰祭告文。錦衣衛設丹陛儀衛扈行。兵部奏請簡命文武大臣居守京師、請敕行事。及奏請直守

皇城四門、京城九門。分調提督武臣把守各山口關隘。選點扈駕軍馬。奏差科道官點閘。戶部關給扈從官軍行糧。工部差官修理橋梁道路。光祿寺預備

御膳酒飯供具。教坊司備大樂。五府及九卿衙門正官司屬官各一員、太常寺鴻臚寺堂屬官、光祿寺太僕寺卿翰林院學士、并日講官、國子監祭酒、順天府府尹、六科官六員、十三道官十三員、俱從。凡在途、供事以便衣、朝參以吉服。前期一日、上率

后妃告于廟。至早免朝。

駕發、由長安左門。

后妃輦轎、由東安門出。扈從官前行。居守官同文武百官俱吉服、趨德勝門外候送駕過、退。

駕至行宮。 【 在今鞏華城】

進膳畢、陞座。從官朝見、行叩頭禮如常儀。次日早、從官朝參奏事畢、鴻臚寺官引昌平州官吏師生、及公差有事官員見、行五拜三叩頭禮。朝罷、從官先行至天壽山行宮候駕。駕發、后妃後從。至天壽山紅門、上降輦由左門入。

駕至行宮。 【 今名感思殿】 進膳畢、上出陞座。從官行叩頭禮畢、退。次日早、從官朝參奏事如常儀

一致祭。是日免朝。質明、上具青袍、恭詣

長陵致祭如常儀。 【 隆慶二年仍詣　永陵行禮。萬曆八年仍詣　永陵　昭陵各行禮】 遣官六員、青服各詣

陵行禮。從官俱青布服、恭詣

長陵陪祀。祭畢、先趨赴行宮候駕。每日早、朝參奏事如常儀

一回鑾。是日早免朝。從官先行至沙河行宮候駕。駕至、從官行叩頭禮如常儀。次日早、從官朝參奏事。畢、鴻臚寺官引昌平州官吏師生辭、行禮如常儀。朝罷、從官先還。

駕由德勝門入。文武百官及軍民耆老人等、俱於門外候迎。居守文武大臣伏謁

駕前、致詞、行叩頭禮。教坊司大樂鼓吹振作。

駕入告廟、謁

皇太后。禮畢、 【 隆慶二年發京前一日、及還京日、並謁告　奉先殿　世宗几筵　弘孝神霄二殿】 還宮。越二日、上御奉天門。文武官各具吉服致詞行禮

山陵遣祭儀

陳設用牲醴。贊引引遣官由殿右門入。典儀唱執事官各司其事。贊引引遣官就拜位。執事捧香合至香案。贊引贊詣前。導遣官至香案前。贊跪。贊上香。遣官三上香。訖、贊復位。贊四拜。

【 通贊眾官同】 典儀唱奠帛行初獻禮。執事捧帛爵、各跪獻于御案前。訖、贊跪。 【 通贊眾官皆跪】 贊讀祝。讀訖、贊俯伏興平身。 【 通贊眾官同】 典儀唱行亞獻禮。 【 儀同初獻、惟不奠帛讀祝】 唱行終獻禮。

【 儀同亞獻】 贊四拜。 【 通贊眾官同】 典儀唱讀祝官捧祝、進帛官捧帛詣瘞位。贊禮畢

各陵祝文

清明霜降曰、時維[仲春、雨露既濡。季秋、霜露既降。]追念

深恩、不勝[怵惕。悽愴。]謹用祭告。伏惟尚享

中元冬至曰、氣序流邁、時維[中元。冬至。]追念

深恩、伏增哀感。謹用祭告。伏惟尚享

【 凡祝文皆備書】

【 謚號、其文皆同。但隨】

【 陵異稱】

顯陵祝文

清明霜降曰、維　年　月　日

孝子皇帝[御名]、謹遣某官、敢昭告于皇考睿宗知天守道洪德淵仁寬穆純聖恭儉敬文

獻皇帝、皇妣慈孝貞順仁敬誠一安天誕聖獻皇后尊靈。曰、時維[仲春、雨露既濡。季秋、霜露既降。]瞻望園陵、不勝[怵惕。悽愴。]謹用祭告。伏惟尚

享

中元冬至曰、氣序流邁、時維[中元。冬至。]追念深恩、益增哀感。謹以牲醴庶品、用申祭告。尚享

忌辰曰、惟我皇考

皇妣諱日之辰。瞻望

德恩、[不勝伏增]哀感。謹用祭奠。伏惟尚

享 【 今稱孝曾孫皇曾祖考妣】

恭讓章皇后祝文

孝玄孫嗣皇帝[御名]謹遣某、昭告于恭讓誠順康穆靜慈章皇后尊靈曰、日月不居。

仙遊益遠。茲遇某節、不勝追慕。謹用祭告。伏惟尚享

景皇帝后祝文

姪玄孫嗣皇帝[御名]謹遣某官某、昭告于恭仁康定景皇帝、貞惠安和景皇后曰、節序流邁。時維某節。追念親親、良增傷感。茲以牲醴、用修時祭。伏惟尚

享

嘉靖十五年奉皇太后謁

陵儀

先期、太常寺具酒果脯醢。翰林院撰告辭。

上至長陵行謁告禮。畢、奉皇太后率

皇妃入。女官奏就位、行四拜禮。奏上香。女官捧香。

皇太后三上香。訖、奏復位跪。

皇太后跪。

皇妃皆跪。

上跪于皇太后之左。讀辭官跪于上後。讀訖、奏興四拜禮畢。次詣

獻陵。

上先謁告。仍奉皇太后謁如前儀。次謁

景陵、同。明日、遍謁

裕陵等四陵亦如之。

上還、往西山拜

恭讓章皇后、及景皇帝后各陵寢、行三獻禮。又遣官前詣

孝陵

顯陵、行祭告禮

嘉靖十八年

駕幸承天府謁

陵儀

前期、太常寺陳設牲犢酒醴香燭制帛。

上具常服詣

陵。由陵左門入殿左門。內贊奏就位。奏上香。奏四拜。奏奠帛行初獻禮。贊讀祝。奏跪。讀祝官讀畢、奏俯伏興平身。奏行亞獻禮終獻禮如儀。奏四拜焚祝帛禮畢。從駕官及撫按等官、俱吉服陪拜祝文

維　年　月　日

孝子皇帝[御名]敢昭告于皇考睿宗知天守道洪德淵仁寬穆純聖恭儉敬文

獻皇帝尊靈曰、仰惟皇考。玄德

帝忻。流慶小子。丕緒天位、十有八年。南瞻

嚴寢、罔盡展祀之孝。適以陵園之事重。子躬事來此。敬申祭告。伏惟聖靈歆鑒、俯納孝思。謹告

萬曆三年

孝烈皇后

孝恪皇后神主遷祔永陵儀

先期、命大臣一員先詣

永陵行祭告禮。一員護送神主至殿。內侍官先于永陵殿內、會同神宮監官陳設各合用

神座几案冊寶衣冠等案。是日、弘孝神霄二殿行奉遷禮畢、神主輿由中門出、至午門外。錦衣衛儀衛前導。由

端門承天門長安左門、俱中門出。由德勝門詣

陵。百官青衣角帶、先詣德勝關外、候

神主輿至、入班行五拜三叩頭禮。輿過方退。

神主輿至紅門外。內侍官各詣

二后神主輿前跪請、捧神主出輿、由左門入。復陞輿。至永陵、由中門入、至享殿門外。內侍官各捧入。

孝烈皇后神主、奉安世宗肅皇帝神寢之左室。

孝恪皇后神主、安于右室。冊寶衣冠、俱各奉安于室。訖、遣官行安神禮。禮畢、回京復命

凡陵寢禁例。洪武二十六年令、車馬過

陵者、及守陵官民入陵者、百步外下馬。違者以大不敬論

○正統二年諭、天壽山

祖宗陵寢所在。敢有剪伐樹木者、治以重罪、家屬發邊遠充軍。仍令錦衣衛官校巡視。工部同欽天監官環山立界、界外聽民樵采

○成化十五年、令、鳳陽

皇陵皇城、並泗州

祖陵所在、應禁山場地土、巡山官軍、務要用心巡視。不許諸色人等、伐木、取土石、開窯燒造、燒山、及於皇城內外、耕種牧放作踐。有犯者、正犯處死、家口俱發邊遠充軍。巡山官軍、有科歛銀兩饋送、不行用心巡視、及守備留守等官、貪圖賄賂、不嚴加約束、以致下人恣肆作弊、不能禁治者、一體治罪

○弘治十三年議准、西山一帶、密邇京師地方。內外官豪勢要之家、私自開窯賣煤、鑿山賣石、立廠燒灰者、問罪枷號一箇月、發邊衛充軍千礙內外官員、參奏提問

○嘉靖十二年、令錦衣衛選差百戶一員、督令原差校尉、於純德山嚴加巡視。有偷砍樹木作踐等項、應提問、應參奏者、照例舉行。其差委官校、與軍衛有司、俱無統屬。不許濫理詞訟、囑託公事、及賣放犯人、生事擾害。故違者、聽撫按官究實、照例施行

○二十七年、令於天壽山前後龍脈相關處所、大書禁地界石。有違禁偷砍樹木者、照例問擬斬絞等罪。若止是潛行拾柴拔草、比照家屬事例、問發遼東地方充軍。巡山官軍妄拏平人、擾告居民者、事發一體治罪

凡遇陵祭。正統元年

諭、是日與百官俱淺淡服色

○成化九年奏准、孝陵祭祀、凡南京文武大小官員有不赴者、令御史糾察

凡分官陪祭。嘉靖中題准、除掌印正官、及宿衛守衛差占外、俱要以次長官。如無以次長官、許佐貳官。如無佐貳官者、方許首領官前去

國初追封諸王墳

壽春王　妃劉氏

霍丘王　妃翟氏

下蔡王

安豐王　妃趙氏

蒙城王　妃田氏

寶應王

六安王

來安王

都梁王

英山王

以上墳在鳳陽府西北二十五里、地名白塔。設祠祭署、陵戶

南昌王　妃王氏

旴(日台)王　妃唐氏

臨淮王　妃劉氏

山陽王

招信王

以上墳、附葬鳳陽

皇陵。有司歲時祭祀、皆與享。其分封

諸王葬于本封之國者、其子孫自主祭祀。此不見列

外戚王者墳

揚王墳、在鳳陽旴(日台)縣津里鎮。洪武初、設旴(日台)祠祭署。置陵戶二百一十戶

徐王墳、在鳳陽府宿州新豐里。洪武初、設宿州祠祭署。置陵戶九十三戶

滁陽王墳、在直隸滁州。洪武初、立廟墳所。 【 廟首宥氏】 置陵戶十九戶 【 以上皆歲時祭祀】








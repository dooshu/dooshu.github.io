○四庙後妃追尊谥议

奉敕定四庙皇後追尊谥议者。伏惟四代祖妣秦氏，积行芝兰，含贞闺壶。徽猷令闻，厥彰内则之贤；懿静柔明，绰有礼闲之节。谅非馀庆，何启昌期。谨案谥法：“宣慈惠和曰元。”请追尊谥曰“孝安元皇後”。伏惟三代祖妣安定太君安氏，门称盛族，代谓良家。修德行而义冠稽天，蕴柔明而风昭齐体。若非淑惠，宁协休徵。谨案谥法曰：“贵贤尚义曰恭。”请追尊谥曰“孝简恭皇後”。惟皇祖妣高平县太君米氏，令惠生知，贤才天禀。四德早闻於亲戚，一齐仍著於闺庭。淑问尝彰，贝柔自固。谨案谥法：“向惠德义曰献。”请追尊谥曰“孝平献皇後”。皇妣南阳郡太夫人何氏，族惟华贵，德乃宽冲。礼谐义听之文，诗协和鸣之咏。履大迹而锺庆，神龙而克祥。固有灵符，来宏景祚。谨案谥法：“温柔圣善曰懿。”请追尊谥曰“孝元懿皇後”。

郑受益

受益，字谦光，唐宰相馀庆曾孙。累历台阁，自尚书郎迁右谏议大夫。晋天福间以病告归，寻起拜京兆少尹。八年以赃事赐死。


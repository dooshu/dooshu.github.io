○左羽林大将军臧公神道碑

夫兵者天之威，将者人之命，非武功不足以遏虐，非智不足以视师。故四朝简才，三边受略，百姓拉之如朽，五变转之若丸，横大漠而左回，出高阙而右去，狄虏怀柔以纳质，匈奴辟易以破胆，数骑深侦，解鞍却敌，入阵周，摇扇坐谋。矧大谁羽林，离卫宸极，蓄志坚石，誓心渥丹，捧日廓於九霄，戴天旋於四孟。千年圣主，幸而逢之，一代勋臣，鲜哉稀矣！公讳怀亮，字时明，东莞莒人也。其先派於后稷，演於周公，洎鲁孝公子臧，因而为氏。昔僖伯谏隐观鱼，哀伯谏桓纳鼎：鲁多君子，视履考祥，是以知其有後矣。降自璋汉城阳王太傅，晖蜀郡太守，混晋东海内史；曾祖满府君，隋银青光禄大夫海州总管东海公；祖宠府君，皇朝请大夫灵州长史；袭东海公考德府君，皇朝散大夫原州司马，赠银州刺史上柱国；莫不纳忠词，光训彝，则大嗣，种德在人，子孙并於昌时，黾组叠於荣问。

公发卓荦，雄举倜傥，风雨之气，凛凛出徒；金玉之声，锵锵激物。问家以广孝，形国以尽忠，朋执义之，昆弟友之：虽文忠老成，而壮武特立。自左卫勋应穿叶附枝举登科，授左玉钤翊府长上，始足下也。寻以天骄送死，胜府缠兵，占募出奇，冲突包敌，迁鸿州长道府左果毅，仍长上。恩奖充平狄军都虞候总管，转左卫陕州华望府左果毅长上。属杂虏侵（阙一字）别将掎角，横戈掉战，匹马飞行，拜游击将军本府折冲都尉，仍长上。公自任边事，每读兵书，山川之形，不劳聚米，战阵之势，有以成图。骤施交贤，博闻求已，习明以至用，宏略以壮猷。故兵部尚书同中书门下三品平章事韩国公张府君，年位不侔，志业相许，引之入幕。辟以论兵，抗礼肃庭，握手密坐，尝谓人曰：“此子才经文武，气荩华夷，逸翮将抟，巨鳞必纵，虽赵有李牧，汉有卫青，练彼朔方，剿於獯虏，无以居其右也。”由是声闻於天，威震於朔，凡欲追讨，皆籍率先。洎单于绍亲，道略地。绝沙漠，（阙一字）冰河，公仍连马拽柴，多旗具火，诈示绕击，为出分军，虏以表裹惊疑，沮衄奔散。转怀州南阳府折冲都尉，仍长上。朝议以元功未塞。後命，载加，迁宁远将军左领军卫怀州景福府折冲，仍长上。充大武军游奕副使，除定远将军大卫雍州通乐府折冲，仍长上。充大武军国庆，加明威将军本卫左郎，仍充东受降城副使，公以虏骑应来，备预宜速，出敌不意，惟我有谋，毒以井泉，焚以草莽，中休罔以秣马，夕炊罔以汲人。虏叹曰：“可北而不可以南，可望而不可以至，公之谋也。”

累加宣威将军，数显旧，载迁忠武将军左郎将兼安北副都护。匈奴以地阙援孤，士寡粮绝，蚁附城下，雨射城中，公偃旄麾，匿金鼓，悬门不发，衿甲不陈，匈奴且夕却军，迟明出塞。以功迁单于都护，借紫金鱼袋。公以北鄙御寇，中道扼喉，生门以携之，死地以诱之。觇其西也，将惊其前；察其东也，将袭其後：匈奴进退岐路，回旋二年。议者以为约之不以长绳，固之不以陷，非公用智全胜，按甲养兵，安能预於此？恩制加银青光禄大夫单于副大都护兼朔方军副大总管上蔡县开国男。公理兵戒严，抚下勤至，感恩挟纩，摄威蹈火，匈奴不南牧，职公之故也。拜灵州都督兼丰安军经略大使兼朔方军大总管上蔡县开国子。匈奴利於马牛，指於灵夏。尝以三城分守，上将专征，议虽画於河南，身竟潜於漠北。转鄯州都督兼河源军经略使营田大使上蔡县开国伯。公曰：“且耕且战，足食足兵，古制也。”於是辟屯积，高垒止戈，转输剿劳，校卒加劝，公之经也。

恩加云麾将军左武威卫将军兼洮州都督莫门军经略营田大使陇西节度副大使上蔡县开国侯。吐蕃恃众无名，啬祸有素，远掠迩牧，横掉我军，公下以单师，张以厚阵，惑之以聚散，分之以从横，在右夹攻，首尾尽殪。日公当西守，虏蕃南侵，获其迹人，审其阴计，咸以投艰在将，解控惟在。（疑）复以本官兼胜州都督东受降城大使营田大使兼朔方军大总管上蔡县开国公。会六州九胡，氵存凶阶乱，仓卒起於怀袖，杂杳混於宾主，虏接塞联，马肥弓劲，其骇人也。公分於二蕃，制於散地，持必攻之郡，计必死之凶，上奇兵以四征，保危堞以内备。虽诸军合势，而殊效特高，恩拜右武卫大将军，赐物三百段，馀如故。自顷牧胡残孽，留匿傍山，或求食攘，或逃死啸聚，猖狂三窟，澶漫数州，关陇震惊，道路危阻。复拜公朔川军副大使节度河东道诸军州兵马，图是寇也。公以彀骑双绝，诚难必擒夷险五岳，非便不克，傍山释马，依林去弓，接之以戈，扼之以武旅，袭其所短，运其所长，凶逆鞠穷，旬月底定。以功最拜羽林卫大将军，复以本官兼安东大都护府都督摄御史中丞平卢军节度使支度营田海运大使。

往者奚诸蕃之诡信也，西属匈奴，南寇幽蓟，乘每钞，无虞亟和，公以兵数实多，藉用尤费，轻举则外患不解，大举则内攻更深，是以传阴符，移谍，飞言以误其使，重赏以卖其邻，既伐硕交，且断右臂，所谓以武辟武，以夷攻夷，虽贾谊计然，晁错策得，无以尚也。朝廷多之，拜冠军大将军，复本任东莞郡开国公。及神武告天有成，登岳展礼，白羽日野，朱旗霞山，临之以天仪，列之以地阵，公以骏奔，走驱熊罴，智劳促来，风疾孔亟，诏使累降，御医氵存臻。旧疴有痊後命遄拜。复起前任，无何，以本官致仕。圣上以公节不可夺，故信臣禁兵；略不可谋，故临遣武事：入为心膂，出作爪牙，非夫至公如貔如武，焉可远符夜拜，雅杖边秋，万里为城，四镇为岳，澄昆海之涛水，扫西沙之风昏者哉？及乎暮律田园，庄座枕{艹席}，壮心不已，馀兴未并。宿昔霸陵，意将军之夜猎；屏营细柳，冀天子之幸临。去燕悲鸣，疲骖顾，宾御太息，览对永怀。呜呼！日也者飘入於泉，山也者藏归於泽：人谓之游，神谓之迁，其可若何？以开元十七年八月二十二日，薨於京师平康里之私第，春秋六十有八。主上感悼，边人掩泣，羊祜罢市，耿恭面，见於此矣。明年秋七月日，葬於白鹿原，礼也。

长子敬廉，定远将军前检校左监门卫中郎将上柱国；次子希庄，中大夫前安北都护上柱国；三子敬之，前左金吾卫中候赐绯鱼袋上柱国；四子奉忠，前左司御率府长史赐绯鱼袋上柱国；五子敬Г，前殿中省进马上柱国：并淳孝齐义，昭武懿文，检崇让以後身，率周仁以集事。光备慈训，追远先茔，虽史简可传，而碑板尚阙。顾予以旧执，询予以小才，博殷而札翰未宣，体大而褒扬不际，将竭虚薄，曾深其词云尔。

惟至圣兮内外无忧，任英武兮出入孔休。总戎幕兮四纪，（阙一字）羽林兮六周。树元勋兮特立，隐敌国兮鲜俦。救河曲兮走朔方，解辽海兮振渔阳。一生一死兮鞍甲，卧沙（阙一字）雪兮疆场。横匹马兮飞将，起万里兮边防。忠则极兮志亦苦，年且高兮疾不愈。事枕席兮忘家，瞻日月兮恋主。情还迟兮恒化，魂恍惚兮破虏。志何深兮命何促？时不与兮才不赎。碑一代兮人英，征九原兮鬼。嘉忠孝兮题纪，贻永载兮陵。


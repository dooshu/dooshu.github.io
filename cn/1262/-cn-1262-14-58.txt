歌鬼：

嘉兴某生，月下清歌，忽后有和者，同调契洽。延之家饮，仍歌如初。夜分而寝，鸡鸣其人即去，不及别。又扣门诘之曰：「我实非人也，乱后如我辈甚多，今后毋宵行放歌，或妨他辈耳。」

庚寅六月，或征优于嘉兴城，晚舟行二十里抵舍，座客四集。演剧数阕，优觉寒色。有识上客故编修屠象美、给事李毓新诸公者，俱前没。骇之，亟振金鼓，则四无居人。乃故相吕文懿公墓，庖鳖三四头尚悬松上。




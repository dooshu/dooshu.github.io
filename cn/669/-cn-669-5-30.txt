30　正治致事考吏史例　上計始于先秦


「歲終正治而致事」，注：「上其計簿。」疏云：「漢時考吏，謂之計吏。」今按説苑政理篇：「晏子治東阿三年，景公召而數之。明年上計，景公迎而賀之。」晏子治東阿事亦見晏子，而無「明年上計」句。韓子外儲説：「西門豹爲鄴令，居期年上計，君收其璽。」新序雜事二：「魏文侯東陽上計，錢布十倍。」史記范雎列傳：「秦昭王召王稽，拜爲河東守，三歲不上計。」然則春秋、戰國時，已有上計，非始于漢。

【元圻案】大司徒「歲終則令教官正治而致事」，注：「正治，明處其文書。致事，上其計簿。」疏：「漢時考吏謂之計吏。計吏，據其使人也。此言計簿，據其文書也。」〇太宰之職：「歲終則令百官府各正其治，受其會。三歲則大計群吏之治而誅賞之。」注：「會，大計也。」






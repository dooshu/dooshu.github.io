○赵吉士词

国初赵天羽给谏［吉士］，由副贡生官交城令，寇盗充斥，设计平之。内擢御史，迁给事中。所著万青阁词，多侧艳体。余独爱其登晋阳城楼点绛唇云：“独上危楼，茫茫不辨天南北。孤城屹立。山色周遭碧。狐突千峰，多少豺狼匿。西风急。数声簟篥。一抹寒烟白。”临关，偷声木兰花云：“邯郸古道临驿。回首太行青历历。极目苍凉。曾是中原旧战场。可怜鬼火明如豆。一派西风黄叶瘦。听彻三更。呜咽城头冻角声。”甲寅元夕，浪淘沙云：“望远思腾腾。烽火心惊。极天士马正纵横。却喜海阳今夜月，还似承平。巷陌更添灯。春满山城。画图人醉水晶屏。侧听谯楼楼上鼓，刚打三更。”吴宫怀古，虞美人云：“苏台零落荒烟断。鹿走长洲苑。西风吹冷馆娃宫。惟有藕花、愁对夕阳红。胥门抉後涛声怒。山鹧啼何苦。吴亡越霸不须哀。又见会稽、一炬楚人来。”冬夜宿北顶僧舍，相思引云：“霜落疏林朔气浓。短篱黄叶吼西风。酒寒灯烬，响彻隔墙钟。不辨狂沙连塞白，惊看野烧接天红。虎蹲狮踞，直北是居庸。”玉笛金笳，别饶逸响。


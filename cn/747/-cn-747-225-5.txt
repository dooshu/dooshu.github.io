○季春下旬诏宴薛王山池序

有生之性万殊，无方之盛一节，阳和而动植畅，春满而皋壤悦：后皇所以发时令，布新庆，二南迈周召之风，百辟形金石之咏者也。碧流日暖，南山雪残，首献岁之浃辰，尾暮春之提日。帝京形胜，借上林而入游；戚里池台，就修竹而开宴。泉御府，味给天厨，仙倡侑乐，中贵督酒，太平佳事，前史未书。大矣哉！一德日新，九功惟叙运枢而均四气，握金镜而静万方。尧、舜、汤、文，不违颜於咫尺；夔、龙、伊、吕，共接武於朝廷。不可见而见焉，不可闻而闻焉，岂深思胜残去杀，累百年之至仁；推历按图，启千龄之昌运？河清难得，人代几何？击壤之欢，良有以也。此则青门上路，朱邸平台，城烟屡起而泊山，野风时来而过水。春将怅别，爱落花之洒途；夏如欣会，玩峰之映沼。尔其列筵授几，分曹设幕，艇送江凫，船迎海鹤，鱼龙丸剑，曼延挥霍，鸾凤鸣，箫鼓作，申锡逾於百瓮，慈心出於三爵，炮炙熏林塘，醪醴厌邱壑，急管於无，醉湛恩以取乐。群公赋诗，俾仆题序：长卿消渴，觉含毫之转迟；子云壮夫，见雕虫之都废。敢惮鄙词之讷涩，恐贻盛集之芜秽云尔。


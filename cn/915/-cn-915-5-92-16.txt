◇讥许由

潜居默静，隐于箕山。身在布衣，而轻天下。世人归其高行，学者以为美谈。夫际会之间，矫时所誉。至乃抽簪散发，背时逆命。隐于山林之中，以此自高，非以劝智能之士，入通达之教，故讥而责之曰：

太上贵德，其次立功。世殊时异，不得而同。故伯、禹过门而不入，稷、契刻节而奋庸。股肱帝室，作民王公。今子生圣明之世，得观雍熙之治，则当摅不朽之功，畅不羁之志，龙飞凤起，修摄君司；佐天理物，干成王事。若子以尧为暗主，则历代载其功；以民为贪乱，则比屋可封。若夫世浊时昏，上无贤君；忠臣不出，小人聚群。即当揆烦理乱，跨腾风云；光显时主，拔济生民。何得偃蹇，藏影蔽身？夫道不虚行，士不徒生。生则干时，为国之桢。故伊尹于汤，周公相成，兴治济世，以致太平。生有显功，没有美名。人生于世，贵能立功。何得逃位，矫世绝踪，丹朱不肖，朝有四凶，尧放求贤，逊位于子。度才处分，不能则已。何所感激？临河洗耳。山居巢处，执心不倾。辞君之禄，忘君之荣。居君之地，避君之庭。立身若此，非子之贞。欲言子智，则不仕圣若。欲言子高，则鸟兽同群。无功可纪，无事可论。（《艺文类聚》三十六）


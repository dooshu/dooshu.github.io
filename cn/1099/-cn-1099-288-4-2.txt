○使朝鮮集序 【 敕使朝鮮】

余觀諸史、自遷固以下、靡不為外夷立傳、凡山川風氣、土俗居處、嗜欲咸為紀載然未歷其地、弗獲躬采覽觀、祗以襲聞沿聽、多致影響繆互。及班張陳竇諸人。各使異域親歷其地矣。則又或以功名寵利為念不登臨瀚海。封石勒功。則枸醬竹杖。葡萄天馬之屬。悉歸獻納。以啟侈心。此中國之御夷。所以率難全盡也。乃今龍津吳君、為諫議時、膺簡命副使朝鮮、隆重國體、綏懷遠人既其歸也制詔章疏、贈言致詞、併其山川建置、迎候禮儀風土習尚、俱次第編輯題曰使朝鮮集、集分內外、合為十卷體例森嚴意義周悉、於乎若君者、豈直良使臣矣哉。且可以裨信史矣。昔延陵季子聘於上國、至魯陳歷代之樂、觀其聲容節奏、而差次其盛衰、治忽咸當、實不浮、遂為百世不刊之論、及之齊之鄭之衛之晉君卿大夫領其訓辭、皆免于難、吳是以卒通于上國者。皆札之使為之也。今朝鮮在周為箕子之國。在漢為樂浪玄菟之郡。固聲教所暨之地。特唐貞觀間。以莫支離之亂。不免勤中國之兵。迨我明興輸忱向化。為諸夷先。至我　皇上誕敷大慶。詔使亦唯及于其國固巳昭受殊錫矣。矧龍津使君之文章禮樂。亦今之季札也。以上國而使于海邦。則感發之機。又特易者。吾是以知朝鮮之永守藩職不及于難而風諸四夷競趨效順未必非此集為之也序容巳哉

皇明經世文編卷之二百八十八終








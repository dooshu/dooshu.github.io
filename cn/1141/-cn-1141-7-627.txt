临江仲夏有怀荔枝之美因寄吴福州圣水刘都使润伯

临江长夏真可怜，热如釜甑宵无眠。
冰浆雪藕那可得，沈瓜浮李都茫然。
忽忆往年使粤岭，荔枝夹道垂江边。
绛襦仙人日满坐，十年消渴为之捐。
又向端江寻石砚，朋旧沈朱欢见面（沈止岳、朱子暇。）。
沉水香中进羽觞，荔枝园里开高宴。
倾盘旋摘连百颗，驱童上树将千遍。
就中黑叶号无双，唤取水团良足羡（黑叶、水团，俱佳种。）。
客云此种犹未奇，闽为第一蜀次之。
福郡人家千万树，驿亭官舍子累累。
陈紫江绿尤奇绝，惜哉遥望空嗟咨。
故人今作福州守，为政风流无不有。
魁梧刘子气如云，相过斗酒常殷勤。
此时五月荔枝熟，日啖三百还未足。
图传白傅绝形容，谱较君谟多品目⑴。
二君倚树定狂呼，曾否思予乱心曲。
寄声为语陈使君（陈少参阶六。），遗民更访芦中人（莆田余赓之先生自称芦中人。）。
平生知己各天末，孤城索处徒酸辛。
东南烽火犹未息，出门道路多荆榛。
安得凭虚生羽翼，一日飞腾周八垠。
⑴ 白香山有《荔枝图序》，蔡君谟作《荔枝谱》。



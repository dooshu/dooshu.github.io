黄庭坚　行迈杂篇六首

簇簇深红间浅红，苦才多思是春风。

千村万落花相照，尽日经行锦绣中。

黄庭坚

黄庭坚　行迈杂篇六首

白白红红相间开，三三五五踏青来。

戏随胡蝶不知远，惊见行人笑却回。

黄庭坚

黄庭坚　行迈杂篇六首

村落人家桃李枝，无言气味亦依依。

可怜憔悴蓬蒿底，蜂蝶不知春又归。

黄庭坚

黄庭坚　行迈杂篇六首

杏村桃坞春三月，少有人家不出游。

一顾虽无倾国色，千金肯为使君留。

黄庭坚

黄庭坚　行迈杂篇六首

满院青杨吐白绵，未多柳絮解漫天。

野人岂会断优劣，只问床头沽酒钱。

黄庭坚

黄庭坚　行迈杂篇六首

十日狂风桃柳休，常因酒尽觉春愁。

泰山为肉酿沧海，料得人昌无白头。

黄庭坚


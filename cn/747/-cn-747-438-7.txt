○进善旌赋（以“设之通衢，俾人进善”为韵）

邈矣帝德，至哉圣谟。废置殊时，古今合符。孑孑之状可观，将从五达；孜孜之道斯表，克协三无。是以耸彼群彦，致之康衢。愿扬美以归厚，思献忠而效孚。故得继以此信，言由是进。明扬既达，且自殊於表闾；謇谔必陈，岂可同夫先俊？观其悠扬广冲，旖旎从风；谅贤愚以咸觌，固朝野而必同。式委垂而下俯埃，乍直指而上映晴空。过之而凛然生敬，仰止而卓尔在中。苟厥志之有立，当其诚以遂通，俾其不进不止，岂徒自西自东已哉？俟尔贞烈，自非虚设；既异诗人之干旄，非同叔孙之绵蕞，匪善奚取？惟贤是谒。彼谤木焉得而比矣，谏鼓胡可而俦之？苟匡救之惟徵，我无尔诈；而旌别之有制，尔无我欺。则贤既乐只，人将率俾。不独翻晓日以摇摇，猎轻风而靡靡。至仁斯被，至化为淳，何必改旧，然後为新？矫前王之令德，酌古典之攸遵；虽谟训以克备，尚刍荛之是询。万国钦风，岩廊尽英髦之士；百蛮向化，版筑无屠钓之人。故知至德在於求贤，救世资乎择善。则设旌之道也，为皇王之盛典。


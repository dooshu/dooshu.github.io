徒步行

东安门外许肩舆东安门内止策骑入门半里史局开徒步往还浑闲事穷交况有两三人携手同行且称意旁人大笑官可怜天街雨後尤迍邅东邻有马耻数借蹇驴欲买无青钱道逢列驷来喧阗避尘侧足看高天我昔山中蹑芒屫竹圃花溪甘寂寞忝窃乘轩三十年召试还登石渠阁东方曼倩腹长饥国子先生齿已豁圣主殊恩録侍臣尚书笔札给来频特诏分曹事编纂旁捜散牒何纷纶但恐千秋无信史那知一日愁官贫昨日西山洒微雪朝来爽气逾鲜新腐儒衰晩精力尽短咏长吟忘苦辛君不见杜陵拾遗亦徒步当时裘马同飞尘


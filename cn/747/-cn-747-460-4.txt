○月临镜湖赋（以“风静湖满，轻波不动”为韵）

月配阳，含虚而明；湖止水，体柔而平。光无不临，故丽天并耀；清可以鉴，因取镜表名。月包阴以成象，水禀月而为精。两气相合，实不入而疑入；二美交映，伊本清而又清。色皎洁而秋天愈静，波演漾而宵风乍轻。类泗滨之磬见，疑合浦之珠明。至明洞幽，至清无垢。同元泽无远不遍，等达人以虚而受。满不可恃，望之足戒以亏盈；形或未分，鉴之则辨其妍鬼。轻霭不起，纤尘莫过。沉璧彩而为镜，碎金辉以成波。皓质未判，空闻田鹤之唳；香风乍度，暗传莲女之歌。万象皆总，湛清光而不动；极望靡穷，凝虚皓而如空。照同心千里之外，洞游鳞百丈之中。棹影乍浮，如上天边之汉；桂华不定，多因末之风。白昼诚穷，残夜将短，临远峰而欲落，沉馀景而犹满。月之德也朗而迥，水之性也柔而静，照有馀晖，光无匿影。满而将缺，顾兔自殊於太阳；导之则流，无禽岂同於旧井。原夫德无不应，理必相符，湖以柔而藏月，月因朗而彰湖。不私其明，明则有裕；无逆於物，物乃不孤。异投珠而按剑，等藏冰而耀壶，惟水月之叶美，与君子而同涂。


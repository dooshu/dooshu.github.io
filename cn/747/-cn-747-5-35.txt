○荐举贤能诏

朕遐想千载，旁览九流，详求布政之方，莫若荐贤之典。是以元凯就列，仄微可以立帝功；管隰为臣，中人可以成霸业。朕缅怀曩烈，虚己英奇。断断之士，必昇於廊庙；九九之术，不弃於闾阎。犹恐在阴弗和，独善难夺，永言髦杰，无忘鉴寐。是以去夏之中，爰动翰墨，披露丹腑，畴咨海内。尺木既树，思睹游露之群；云罗宏举，伫降翔庭之翼。而诸州所举，十有一人，朕载怀仄席，引入内殿，借以温颜，密访政道，莫能对扬，相顾结舌。朕仍以其未睹阙庭，能无战悚，令於内省，更以墨对。虽构思弥日，终不达问旨。理既乖违，词亦庸陋，岂可饰丹漆於朽质，假风云於决起者哉！宜并放还，各从本色。其举主以举非其人罪论，仍加一等。

然则今之天下，犹古之天下也。宁容仲舒、伯起之流，遍锺美於往代；彦和、广基之侣，独绝响於今辰。故其见知也。则平津与乐安并进；其不用也。则敬通与亭伯同悲。淮阴所以兴言，子长所以贻叹，因斯论之，良由俊造难进，或固栖迟之节；牧宰循常，未尽搜扬之道。抚事长息，弥用怃然。今州县依前荐举，皆集今冬，奇伟必收，浮华勿采。无使巴人之调，滥吹於箫韶；魏邦之珍，沈光於汉水。务尽报国之义，以副钦贤之怀。


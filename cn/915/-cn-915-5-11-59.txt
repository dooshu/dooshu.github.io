◇赏罚令（《文馆词林》题如此，《艺文类聚》作黄初五年令）

令：夫远不可知者天也，近不可知者人也。《传》曰：「知人则哲，尧犹病诸？」谚曰：「人心不同，若其面焉？唯女子与小人为难养也，近之则不逊，远之则怨。」《诗》云：「忧心悄悄，愠于群小。」自世间人或受宠而背恩，或无故而人叛，违顾左右，旷然无信。夫嚼者咋断其舌，右手执斧，左手执钺，伤夷一身之中，尚有不可信，况于人乎？唯无深瑕潜衅，隐过匿愆，乃可以为人君上，行刀锯于左右耳，前后无其人也。谚曰：「谷千驽马，不如养一骥。」又曰：「谷驽马，养虎犬，无益也。」乃知韩昭侯之藏弊裤，良有以也。役使臣有三品，有可以仁义化者，有可以恩惠驱者，此二者不足以导之，则当以刑罚使之；刑罚复不足以率之，则明圣所不能畜。故尧舜至圣，不能容无益之子；汤武至圣，不能养无益之臣。九折臂知为良医，吾知所以待下矣。诸吏各敬尔位，孤推一概之平。功之宜赏，于疏必与；罪之宜戮，在亲不赦。此令之行，有若日。於戏群司，其览之哉！（《文馆词林》六百九十五，又见《艺文类聚》五十四）


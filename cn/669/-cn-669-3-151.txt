151　好風好雨之説　洪範五行氣應


土氣爲風，水氣爲雨，案：「水」字宜作「木」字。箕屬東方木，克土，土爲妃，故好風。畢屬西方金，克木，木爲妃，故好雨。此鄭康成説也。吴仁傑謂「易以坎爲水，北方之卦」，又云「雨以潤之，則雨屬水」。漢志：「軫星亦好雨。」

【閻按】漢天文志及史天官書並云「軫爲車，主風」，蓋軫車之象與巽同位，爲風車動行疾似之，無「好雨」之説。云「好雨」者，蔡傳也，蔡傳詎足信歟？

【元圻案】洪範正義：「鄭云：雨，木氣也，春始施生，故木氣爲雨。暘，金氣也，秋物成而堅，故金氣爲暘。燠，火氣也；寒，水氣也；風，土氣也。凡氣非風不行，猶金、木、水、火非土不處，故知土氣爲風。」又「鄭云：『箕星好風』者，箕東方木宿，風中央土氣，木克土爲妻，從妻所好，故好風也。『畢星好雨』者，畢西方金宿，雨東方木氣，金克木爲妻，從妻所好，故好雨也。」〇漢天文志曰：「巽在東南爲風，其星軫也。月去中道，移而東北入箕，若東南入軫，則多風。西方爲雨，月失中道，移而西入畢，則多雨。」無「軫星好雨」之文，不知蔡傳何以云。漢志「軫星亦好雨」，或「雨」字爲「風」字之誤。〇吴仁傑，字斗南，一字南英，崑山人。講學朱子之門。登淳熙進士，歷羅田令、國子學録。所著有洪範辨圖一卷，經義考云未見。






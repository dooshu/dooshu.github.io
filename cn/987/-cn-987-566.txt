苏轼　佛日山荣长老方丈五绝

陶令思归久未成，远公不出但闻名。

山中只有苍髯叟，数里萧萧管送迎。

苏轼

苏轼　佛日山荣长老方丈五绝

千株玉槊搀云立，一穗珠旒落镜寒。

何处霜眉碧眼客，结为三友冷相看。

苏轼

苏轼　佛日山荣长老方丈五绝

东麓云根露角牙，细泉幽咽走金沙。

不堪土肉埋山骨，未放苍龙浴渥洼。

苏轼

苏轼　佛日山荣长老方丈五绝

食罢茶瓯未要深，清风一榻抵千金。

腹摇鼻息庭花落，还尽平生未足心。

苏轼

苏轼　佛日山荣长老方丈五绝

日射回廊午枕明，水沉销尽碧烟横。

山人睡觉无人见，只有飞蚊绕鬓鸣。

苏轼


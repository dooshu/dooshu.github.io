【白马篇】

骥子□且鸣。铁阵与云平。汉家嫖姚将。驰突匈奴庭。少年斗猛气。怒发为君征。雄戟摩白日。长剑断流星。早出飞狐塞。晚泊楼烦城。虏骑四山合。胡尘千里惊。嘶笳振地响。吹角沸天声。左碎呼韩阵。右破休屠兵。横行绝漠表。饮马瀚海清。（乐府云。一作汀。）陇树枯无色。沙草不常青。勒石燕然道。凯归长安亭。县官知我健。四海谁不倾。但使强胡灭。何须甲第成。当今（乐府作令。）丈夫志。独为上古英。（○《乐府诗集》六十三。《诗纪》六十二。○逯案。乐府所载原有两篇。然细审第二篇。乃北朝人作。文苑英华又明作隋炀帝作。今移入隋诗。）


○敕諭北平章院使 【 貢夷】

皇帝敕諭北平章院使孛來幷大小頭目、　朝廷自我　祖宗以來至於今日、恭膺　天命、主宰華夷福善禍淫、惟天是法、是以四方萬國莫不仰戴恩威、歸順之者天必賜以全安、皆逆之者、天必降以禍亂、此又　天眷我朝、不待其用民力而良善自生、凶惡自殄也、往者也先逆天背道擾我中國殺害乃王、僣號曾不幾時、滅身在瞬息豈非背逆朝廷者、天必降以禍亂、而兇惡自殄乎、今爾等能敬順　天道、尊事　朝廷、痛改也先前非、遣人以馬來貢、雖曰暫時困窮、終可以免危亡、豈非歸順朝廷者、天必賜以安全而良善自生乎、今使臣回、巳行厚加宴賞、并以賞賜回賜爾等馬價綵幣表裏等物、及所奏討物件、一一付與領回給授、至可收領、所求米粮盤費騾馬弓甲一節盤費賞賜之物。即是米糧重大。馬上難帶。至於車馬甲冑弓箭。自古帝王非有大功勞於國者不賞。今我國家武庫兵器萬萬惟大軍出征則給與况有　祖宗明訓。尤戒不可與人。豈可助人讐殺。失上天好生之心。故皆不與特諭爾等知之爾等宜體天心、一以敬順為務、毋蹈前失、庶幾永遠享福、故諭


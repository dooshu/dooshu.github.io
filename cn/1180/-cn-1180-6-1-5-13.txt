奏请圣母裁定大婚吉期疏


该文书官送下钦天监一本，题称：“皇上大婚礼，择于十二月大利。”然未定有年分。臣等恭照祖宗列圣婚期，多在十六岁出幼之年。英宗皇帝九岁登极，正统七年正月成婚；武宗皇帝十五岁登极，正德元年八月成婚；世宗皇帝亦十五岁登极，嘉靖元年九月成婚；皆在十六之年。今皇上圣龄方在十五，中宫亦止十四岁。若在来年十二月，则过选婚之期一年有余，于事体未便。若即今年十二月，则又太早矣。

该监又称：“一年之间，止利十二月，余月皆有碍。”臣等窃惟帝王之礼，与士、庶人不同，凡时日禁忌，皆民间俗尚，然亦有不尽然者。臣居正素性愚昧，不信阴阳选择之说。凡有举动，只据事理之当为、时势之可为者即为之，未尝拘泥时日，牵合趋避，然亦往往误蒙天幸，动获吉利。况皇上为天地百神之主，一举一动皆将奉职而受事焉，又岂阴阳小术可得而拘禁耶？

仰惟两宫圣母，既已慎选贤淑作配圣躬，臣等亦岂不欲及早赞成嘉礼，以为万年嗣续之计，以慰四海仰望之心？但如该监所言，实未稳便。适闻文书官向臣等说圣母慈意，亦欲候明年二三月万物发生之时，举行大礼。仰惟圣母睿见，极其允当。考之古礼，皆以仲春会男女，《桃夭》之咏，见于风人。今若定以春时，则既有合于天地交泰、万物化醇之意，且当圣龄十六，又率遵乎累朝列暂之规，不迟不早，最为协中。

夫婚姻大事，人道所重。然必待父母之命、媒妁之言，自天子以至于庶人，一也。今此大礼，亦惟取裁于圣母之一言耳。仰烦眷思，再加斟酌。定以明岁，或取三月春暖之时，或用四月清和之候。谕下臣等，传示各衙门遵行。其该监本，合无姑且留中，以俟裁定施行。

（随该文书官口传圣母谕：先生说的是。今定以明年三月。次日奉御批钦天监本：朕奉圣母慈谕，着于明年三月内择吉行礼。






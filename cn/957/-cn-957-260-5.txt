王义山　春日即事二首

朔气棱棱带雪吹，凝阴四面锁寒枝。

自回造化微和后，如再洪蒙未判时。

天遣江山醒醉眼，春将景色入新诗。

乡晨一部箫韵奏，草绿花红山鸟嬉。

王义山

王义山　春日即事二首

步屧随风过柳川，眼前气象觉熙然。

勾萌甲拆皆春意，鱼跃鸢飞遂性天。

绿草方浓山尽发，紫芽新迸蕨初拳。

自形自色何容巧，禀赋元来物得偏。

王义山


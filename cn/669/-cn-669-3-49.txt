49　曾旼謂東陵即巴陵　朱子謂曾旼書説精博


「過九江，至于東陵」，曾彦和全云：「曾旼。」謂：「東陵，今之巴陵。」余按：史記禹本紀正義，岳州有巴陵，蓋是東陵。曾説本此。

【元圻案】宋毛晃禹貢指南曰：「胡秘監旦、晁參政説之皆以九江爲洞庭，以巴陵爲東陵。水經：『東陵地在廬江金蘭縣西北，江水又東迤北，會于彭蠡澤。』又曰：『江水又東，左得青林口，即水出廬江之東陵鄉。江夏有西陵縣，故此言東。』一説巴陵與夷陵相爲東西，夷陵一曰西陵，則巴陵爲東陵可知。」〇宋史藝文志：「曾旼等尚書講義三十卷〔一〕。」今四庫書不著於録。〇朱子曰：「曾彦和書説精博，其解禹貢，林少穎、吴才老甚取之。」

〔一〕「尚書講義」，原脱「講」字，據中華本宋史卷二〇二藝文志一補。






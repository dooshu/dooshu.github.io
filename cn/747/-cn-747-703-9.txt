○进上尊号玉册文状

今月二十一日奉宣，令臣撰文者。臣闻王充云：“古之帝王建德者，须鸿笔之臣褒述纪德。”又扬雄云：“廊庙之上，高文典册用相如。”臣本以门荫入仕，不由俊造选，独学无友，未尝琢磨，然心好艺文，老而不倦。近加衰病，久废含毫，祗奉渥恩，实怀荣惧。谨以撰讫，谨连封进，不任兢惶陨越之至。谨录奏闻，伏候敕旨。


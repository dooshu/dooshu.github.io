卷一百十六

<史部,诏令奏议类,奏议之属,历代名臣奏议>

钦定四库全书

历代名臣奏议卷一百十六

明　杨士奇等　撰

风俗

齐景公好妇人而丈夫饰者国人尽服之公使吏禁之曰女子而男子饰者裂其衣而断其带裂衣断带相望而不止晏子见公曰寡人使吏禁女子而男子饰者裂其衣断其带相望而不止者何也对曰君使服之於内而禁之於外犹悬牛首於门而求买马肉也公胡不使内勿服则外莫敢为也公曰善使内勿服不旋月而国莫之服也魏武帝时和洽为丞相掾属毛玠崔琰并以忠清干事其选用先尚俭节洽上言曰天下大器在位与人不可以一节俭也俭素过中自以处身则可以此格物所失或多今朝廷之议吏有着新衣乘好车者谓之不清长吏过营形容不饰衣裘弊坏者谓之亷洁至令士大夫故污辱其衣藏其舆服朝府大吏或自挈壶飱以入官寺夫立教观俗贵处中庸为可继也今崇一概难堪之行以检殊涂勉而为之必有疲瘁古之大教务在通人情而已凡激诡之行则容隐伪矣

明帝泰和六年司徒董昭上疏陈末流之弊曰凡有天下者莫不贵尚敦朴忠信之士深疾虚伪不真之人者以其毁教乱治败俗伤化也近魏讽则伏诛建安之末曹伟则斩戮黄初之始伏惟前後圣诏深疾浮伪欲以破散邪党常用切齿而执法之吏皆畏其权势莫能纠擿毁坏风俗侵欲滋甚窃见当今年少不复以学问为本专更以交游为业国士不以孝弟清修为首乃以趋势游利为先合党连羣互相褒叹以毁訾为罚戮用党誉为爵赏附已者则叹之盈言不附者则为作瑕衅至乃相谓今世何忧不度耶但求人之道不勤罗之不博耳又何患其不知已矣但当吞之以药而柔调耳又闻或有使奴客名作在职家人冒之出入往来禁奥交通书疏有所探问凡此诸事皆法之所不取刑之所不赦虽讽伟之罪无以加也帝於是发切诏斥免诸葛诞邓扬等

吴大帝时姚信集乞旌表欝生以励妇节上疏曰臣闻唐虞之政举善而教旌德擢异三王所先是以忠臣烈士显名国朝淑妇贞女表迹家闾盖所以阐崇化业广殖清风使苟有令性幽明俱着苟怀懿姿士女同荣故王蠋建寒士之节而齐王表其异义姑立殊絶之操而鲁侯高其门臣窃见故鬰林太守陆绩女欝生少履贞持之行幼立匪石之节年始十三适同郡张白侍庙三月妇礼未卒白遭罹家祸迁死异郡欝生抗声昭节义形於色冠盖交横誓而不许奉白姊妹?巇之中蹈履水火志怀霜雪义心固於金石体信贯於神明送终以礼邦士慕则臣闻昭德以行显行以爵苟非名爵则劝善不严故士之有诔鲁人志其勇杞妇见书齐人哀其哭乞蒙圣朝斟酌前则上开天聪下垂坤厚褒欝生以义姑之号以厉两髦之节则皇风穆畅士女改视矣西晋武帝咸宁中傅咸为车骑司马以世俗奢侈上书曰臣以为谷帛难生而用之不节无缘不匮故先王之化天下食肉衣帛皆有其制窃谓奢侈之费甚於天灾古者尧有茅茨今之百姓竞丰其屋古者臣无玉食今之贾?皆厌粱肉古者后妃乃有殊饰今之婢妾被服绫罗古者大夫乃不徒行今之贱隶乘轻驱肥古者人稠地狭而有储蓄由於节也今者土旷人稀而患不足由於奢也欲时之俭当诘其奢奢不见诘转相高尚昔毛玠为吏部尚书时无敢好衣美食者魏武帝叹曰孤之法不如毛尚书令使诸部用心各如毛玠风俗之移在不难矣

武帝时风俗趋竞礼让陵迟谏议大夫庾峻上疏曰臣闻黎庶之性人衆而贤寡设官分职则官寡而贤衆为贤衆而多官则妨化以无官而弃贤则废道是故圣王之御世也因人之性或出或处故有朝廷之士又有山林之士朝廷之士佐主成化犹人之有股肱心膂共为一体也山林之士被褐怀玉太上栖於丘园高节出於衆庶其次轻爵服远耻辱以全志最下就列位惟无功而能知止彼其清劭足以抑贪污退让足以息鄙事故在朝之士闻其风而悦之将受爵者皆耻躬之不逮斯山林之士避宠之臣所以为美也先王嘉之节虽离世而德合於主行虽诡朝而功同于政故大者有玉帛之命其次有几杖之礼以厚德载物出处有地既廊庙多贤才而野人亦不失为君子此先王之弘也秦塞斯路利出一官虽有处士之名而无爵列於朝者商君谓之六蝎韩非谓之五蠧时不知德惟爵是闻故闾阎以公乘侮其乡人郎中以上爵傲其父兄汉祖反之大畅斯否任萧曹以天下重四皓於南山以张良之勲而班在叔孙之後盖公之贱而曹相谘之以政帝王贵德於上俗亦反本於下故田叔等十人汉廷臣无能出其右者而未尝干禄于时以释之之贵而结王生之袜於朝而名愈重自非主臣尚德兼爱孰能通天下之志如此其大者乎夫不革百王之弊徒务救时之政文士竞智而务入武夫恃力而争先官高矣而意未满功报矣其求不已又国无随才佐官之制俗无难进易退之耻位一高虽无功而不见下已负败而後见用故因前而升则处士之路塞矣又仕者黜陟无章是以普天之下先竞而後让举世之士有进而无退大人溺於动俗执政挠於羣言衡石为之失平清浊安可复分昔者先王患向之所以取天下者今之为弊是故功成必改其物业定必易其教虽以爵禄使下臣无贪陵之行虽以甲兵定功主无穷武之悔也臣愚以为古者大夫七十悬车今自非元功国老三司上才可听七十致仕则士无怀禄之嫌矣其父母八十可听终养则孝莫大於事亲矣吏历试无绩依古终身不仕则官无秕政矣能小而不能大可降还莅小则使人以器矣人主进人以礼退人以礼人臣亦量能授爵矣其有孝如王阳临九折而去官洁如贡禹冠一免而不着及知止如王孙知足如疏广虽去列位而居东野与人父言依於慈与人子言依於孝此其出言合於国检危行彰於本朝去势如脱屣路人为之陨涕辞宠如金石庸夫为之兴行是故先王许之而圣人贵之夫人之性陵上犹水之趣下也益而不已必决升而不已必困始於匹夫行义不敦终於皇舆为之败绩固不可不慎也下人并心进趣上宜以退让去其甚者退让不可以刑罚使莫若听朝士时时从志山林往往间出无使入者不能复出往者不能复返然後出处交泰提衡而立时靡有争天下可得而化矣梁武帝天监中徐勉为侍中时人间丧事多不遵礼朝终夕殡相尚以速勉上疏曰礼记问丧云三日而後敛者以俟其生也三日而不生亦不生矣自顷以来不遵斯制送终之礼殡以朞日润屋豪家乃或半晷衣衾棺椁以速为荣亲戚徒隶各念休反故属纩才毕灰钉已具忘狐鼠之顾步愧燕雀之徊翔伤风灭理莫此为大且人子承衾之时志懑心絶丧事所资悉关他手爱憎深浅事实难原如觇或爽存没违滥使万有其一怨酷已多岂不缓其告敛之晨申其望生之冀请自今士庶宜悉依古三日大敛如有不奉加以纠绳以励末俗帝可其奏

後魏文成帝时中书侍郎高允以高宗纂承平之业而风俗仍旧婚娶丧葬不依古式乃上奏曰前朝之世屡发明诏禁诸婚娶不得作乐及葬送之日歌謡鼓舞杀牲烧葬一切禁断虽条旨久颁而俗不革变将由居上者未能悛改为下者习以成俗教化陵迟一至于斯昔周文以百里之地修德布政先於寡妻及於兄弟以至家邦三分天下而有其二明为政者先自近始诗云尔之教矣民胥效矣人君举动不可不慎礼云嫁女之家三日不息烛娶妇之家三日不举乐今诸王纳室皆乐部给妓以为嬉戱而独禁细民不得作乐此一异也古之婚者皆拣择德义之门妙选贞闲之女先之以媒聘继之以礼物集僚友以重其别亲御轮以崇其敬婚姻之际如此其难今诸王十五便赐妻别居然则所配者或少长差舛或罪入掖庭而作合宗王妃嫔藩懿失礼之甚无复此过往年及今频有检劾诚是诸王过酒致责迹其元起亦由色衰相弃致此纷纭今皇子娶妻多出宫掖令天下小民必依礼限此二异也万物之生靡不有死古先哲王作为礼制所以养生送死折诸人情若毁生以奉死则圣人所禁也然葬者藏也死者不可再见故深藏之昔尧葬谷林农不易亩舜葬苍梧市不改肆秦始皇作为地市下固三泉金玉宝货不可计数死不旋踵尸焚墓掘由此推之尧舜之俭始皇之奢是非可见今国家营葬费损巨亿一旦焚之以为灰烬苟靡费有益於亡者古之人奚独不然今上为之不辍而禁下民之必止此三异也古者祭必立尸序其昭穆使亡者有凭致食飨之礼今已葬之魂人直求貌类者事之如父母燕好如夫妻损败风化渎乱情礼莫此之甚上未禁之下不改絶此四异也夫飨者所以定礼仪训万国故圣王重之至乃爵盈而不饮殽乾而不食乐非雅声则不奏物非正色则不列今之大会内外相混酒醉喧譊罔有仪式又俳优鄙艺污辱视听朝廷积习以为美而责风俗之清纯此五异也今陛下当百王之末踵晋乱之弊而不矫然厘改以厉颓俗臣恐天下苍生永不闻见礼教矣

隋文帝时比部侍郎李谔见礼敎凋弊公卿薨亡其爱妾侍婢子孙辄嫁卖之遂成风俗乃上书曰臣闻追远慎终民德归厚三年无改方称为孝如闻朝臣之内有父祖亡没日月未久子孙无赖便分其妓妾嫁卖取财有一於兹实损风化妾虽微贱亲承衣履服斩三年古今通式岂容遽褫衰絰强傅铅华泣辞灵几之前送付他人之室凡在见者犹致伤心况乎人子能堪斯忍复有朝廷重臣位望通贵平生交旧情若弟兄及其亡没杳同行路朝闻其死夕窥其妾方便求聘以得为限无亷耻之心弃友朋之义且居家理治可移於官既不正私何能赞务上览而嘉之五品以上妻妾不得改醮始於此也谔又以属文之家体尚轻薄逓相师效流荡忘反於是上书曰臣闻古先哲王之化民也必变其视听防其嗜欲塞其邪放之心示以淳和之路五敎六行为训民之本诗书礼易为道义之门故能家复孝慈人知礼让正俗调风莫大於此其有上书献赋制诔镌铭皆以褒德序贤明勲证理苟非惩劝义不徒然降及後代风敎渐落魏之三祖更尚文词忽君人之大道好雕虫之小艺下之从上有同影响竞骋文华遂成风俗江左齐梁其弊弥甚贵贱贤愚惟务吟咏遂复遗理存异寻虚逐微竞一韵之奇争一字之巧连篇累牍不出月露之形积案盈箱唯是风云之状世俗以此相高朝廷据兹擢士禄利之路既开爱尚之情愈笃於是闾里童昏贵游总丱未窥六甲先制五言至於羲皇舜禹之典伊傅周孔之说不复关心何尝入耳以傲诞为清虚以缘情为勲绩指儒素为古拙用词赋为君子故文笔日繁其政日乱良由弃大圣之轨模构无用以为用也损本逐末流遍华壤逓相师祖久而愈扇及大隋受命圣道聿兴屏出轻浮遏止华伪自非怀经抱质志道依仁不得引预搢绅参厕缨冕开皇四年普诏天下公私文翰并宜实录其年九月泗州刺史司马幼之文表华艳付所司治罪自是公卿大臣咸知正路莫不钻仰坟集弃絶华绮择先王之令典行大道於兹世如闻外州远县仍踵弊风选吏举人未遵典则至有宗党称孝乡曲归仁学必典谟交不苟合则摈落私门不加收齿其学不稽古逐俗随时作轻薄之篇章结朋党而求誉则选充吏职举送天朝盖由县令刺史未行风敎犹挟私情不存公道臣既忝宪司职当纠察若闻风即劾恐挂网者多请勒诸司普加搜访有如此者具状送台谔又以当官者好自矜伐复上奏曰臣闻舜戒禹云汝惟不矜天下莫与汝争能汝惟不伐天下莫与汝争功言偃又云事君数斯辱矣朋友数斯疏矣此皆先哲之格言後王之轨辙然则人臣之道陈力济时虽勤比大禹功如师望亦不得厚自矜伐上要君父况复功无足纪勤不补过而敢自陈勲绩轻干听览世之丧道极於周代下无亷耻上使之然用人惟信其口取士不观其行矜夸自大便以干济蒙擢谦恭静退多以恬嘿见遗是以通表陈诚先论已之功状承顔敷奏亦道臣最用心自衒自媒都无慙耻之色强干横请唯以乾没为能自隋受命此风顿改耕夫贩妇无不革心况乃大臣仍遵弊俗如闻刺史入京朝觐乃有自陈勾检之功諠诉堦墀之侧言辞不逊高自称誉上黩冕旒特为难恕凡如此辈具状送台明加罪黜以惩风轨上以谔前後所奏颁示天下四海靡然向风深革其弊

唐太宗贞观初承隋大乱风俗薄恶人不知敎御史大夫韦挺上疏曰父母之恩昊天罔极创巨之痛终身何已今衣冠士族辰日不哭谓为重丧亲宾来吊辄不临举又闾里细人每有重丧不即发问先造邑社待营办具乃始发哀至假车乘雇棺椁以荣送葬既葬邻伍会集相与酣醉名曰出孝夫妇之道王化所基故有三日不息烛不举乐之感今婚嫁之初杂奏丝竹以穷宴欢官司习俗弗为条禁望一切惩革申明礼宪

六年太宗谓房玄龄曰比有山东崔卢李郑四姓虽累叶陵迟犹恃其旧地好自矜大称为士大夫每嫁女他族必广索聘财以多为贵论数定约同於市买甚损风俗有紊礼经既轻重失宜礼须改革乃诏吏部尚书高士亷等刊正姓氏剪其浮华定其真伪忠贤者褒进悖逆者贬黜士亷等以崔干为第一等太宗谓曰我与山东崔卢李郑旧既无嫌为其世代衰微全无官宦犹自云士大夫婚姻之际则多索财物或才识庸下而偃仰自高贩鬻松檟依托富贵我不解人间何为重之且大丈夫有能建德立功爵位崇重善事君父忠孝可称或道义素高学艺宏博此亦足为门户可谓天下大丈夫今崔卢之属唯矜远叶衣冠宁比当朝之贵公卿以下何假多输钱物兼与他气势向声背实以得为荣我今定氏族者诚欲崇树今朝冠冕何因崔干犹为第一等只看卿等不贵我官爵邪不须论数代以前止取今日官品人材作等级宜一量定用为永则遂以崔干为第三等及书成颁之天下复诏羣臣曰氏族之美实繁於冠冕婚姻之道莫先於仁义自有魏失御齐氏云亡市朝既迁风俗陵替燕赵古姓多失衣冠之绪齐韩旧族或乖礼义之风名不着於州闾身未免於贫贱自号高门之胄不敦匹敌之仪问名唯在於窃赀结缡必归於富室乃有新官之辈丰财之家慕其祖宗竞结婚姻多纳货贿有如贩鬻或自贬家门受屈辱於姻娅或矜夸旧望行无礼於舅姑积习成俗迄今未已既紊人伦实亏名敎朕夙夜兢惕忧勤政道往代蠧害咸以惩革唯此弊风未能尽变自今以後明加告示使识嫁娶之序务合典礼称朕意焉又谓侍臣曰佛道设敎本行善事岂遣僧尼道士妄自尊崇坐受父母之拜损坏风俗悖乱礼经宜即禁断仍令致拜於父母羣臣皆曰诚如圣旨

中宗时左台侍御史度支员外郎兼博士唐绍上言曰比羣臣务厚葬以俑人象骖眩耀相矜下逮衆庶流宕成俗愿按令切敕裁损凡明器不许列衢路惟陈墓所婚家盛设障车拥道为戏乐邀货捐赀动万计甚伤化紊礼不可示天下事虽不从议者叹美

南唐嗣主时太常博士陈致雍上奏曰臣窃闻中书商量不许旌表吉州孝子瞿处圭等门闾事伏以上古之时人民淳素故可无为而治三季浇薄无常行或可激劝而成则旌表门闾是其旨也中书舍人张纬不知大体屡兴僻论以为乡闾之民苟避徭役旌表则逓相仿傚止塞则永絶其源此茸吏无识者之所谭非大臣佐天子兴敎化之良术也且有旻来孝义着闻者絶鲜陛下之德所感相继有庐墓者三人而不以为人化所滋飜虑其逓相仿傚若相率为贼则实害於时相仿行孝又何伤於政惩恶本欲人惧赏善本欲人劝倘的相仿傚则是陛下敦劝之有验也如不仿傚又用旌表何为今朝野之间不义不孝者何尝不有风俗若此正是陛下急於敦劝之秋或小吏出此无稽之言犹大臣必须惩絶况居清切之司当顾问之地首创斯议谬莫甚焉噫为人臣子者上有君下有亲何思沮人之为孝夫王政之基无先於学人伦之本莫大於孝去年停贡举巳沮陛下敎人之为学此时於激劝又沮陛下敎人之行孝将顺其美一何踈哉伏惟皇帝陛下至德格于上玄广爱刑于四海邪见诡说必不能上惑聪明然臣虽不才而所务者大所思者远恐或有一可之言是以不敢不奏

蜀主王建时刘纂上疏曰下之从上如风偃草以仁义理法化之则为谨愿之行以骄奢淫佚化之则为狂薄之俗今一国之人皆效醉粧臣恐邦基颓然如人之醉而不可枝持也

宋真宗时陈洪进子陈文显为青齐庐寿西京水南北陕州四州都廵检使与诸弟不睦御史中丞李维清抗疏曰文显等并分符竹委以方面一门荣盛当世罕俦先人之坟土未乾私室之风规大坏弟兄列讼骨肉为仇官奉私藏同居异?屡经赦宥久积人言文显首起讼端当律文尊长之坐乞寘散秩以警浮俗诏曰文显等颇伤名敎合寘邦刑以其父有忠勲未忍捐弃宜赐戒谕许其改过傥无悛革当正简书令御史台告谕之仁宗天圣三年大理寺丞范仲淹上奏曰臣闻国之文章应於风化风化厚薄见乎文章是故观唐夏之书足以明帝王之道观南朝之文足以知衰靡之化故圣人之理天下也文弊则救之以质质弊则救之以文质弊而不救则晦而不彰文弊而不救则华而将落前代之季不能自救以至于大乱乃有来者起而救之故文章之薄则为君子之忧风俗之坏则为来者之资惟圣帝明王之相救在乎已不在乎人易曰穷则变变则通通则久亦此之谓也伏望圣慈与大臣议文章之道师虞夏之风况我圣朝千载之会惜乎不追三代之高而尚六朝之细然文章之列何代无人盖时之所尚何能独变大君有命孰不从风可敦谕词臣兴复古道更延博雅之士布於台阁以救斯文之薄而厚其风化也天下幸甚

九年侍御史知杂事刘随奏乞戒止奔竞疏曰臣闻风俗信厚草木被于仁恩世道浇漓郡国所以愁叹仁恩洽则邦国益固愁叹甚则王室下衰三代以来理乱之政布在经史垂诫後王是故历代圣君因时立制治于未乱安于未危其术何也在於法令必行赏罚公当止塞徼求之路兴行礼逊之风如此则忠贤得以尽诚奸佞无由妄进百司举职列郡向方徇公灭私天下无事自古称垂拱而治者用此道也伏以皇上御历三后继明建不拔之洪基张率仁之景化两宫临御万国欢康礼重大臣延纳端士钦恤庶狱俭约丰财小大必亲上下无壅此皆上古帝王之能事也近年文武之列内外庶官则有志务徼求公行请托对见旒扆或洒涕以期恩劳効纎微或自矜而无愧或苟且进用或规避远官或干犯有司违之则动生谤议或唐突执政违之则颇扇是非即有寄任藩宣位望崇重或表章不逊或奏请无厌况於无事之时尚怀悖慢若当要用之际宁尽公忠至于按察之司宴安顾望以养奸为大体以举职为近名以巧诈为俊贤以恬退为愚拙以至贪残之吏黩于货财老疾之徒罔知止足务进者都忘于亷耻营私者不顾於典刑虽敎导以弥勤而奔竞之犹甚若无约束寖坏纪纲虑伤忠厚之风殊非国家之利伏望特颁明诏徧示臣僚俾知戒惧之心共赞熙隆之运苟无悛改当遂奏陈寘彼简书用肃有位

嘉佑七年知谏院司马光上谨习疏曰臣以驽?之质再为谏官荷陛下宠禄之优责任之重夙夜震恐不遑宁处思极竭愚忠以报塞万一顾琐琐细务皆不足以烦渎圣听窃以国家之治乱本於礼而风俗之善恶系於习赤子之啼无有五方其声一也及其长则言语不通饮食不同至有死莫能相为者是无他焉所习异也至於古今亦然有服古之衣冠於今之世则骇於州里矣服今之衣冠於古之世则戮於有司矣衣冠乌有是非哉习与不习而已矣夫民朝夕见之其心安焉以为天下之事正应如此一旦驱之使去此而就彼则无不忧疑而莫肯从矣昔秦废井田而民愁怨王莽复井田而民亦愁怨赵武灵王变华俗效胡服而羣下不悦後魏孝文帝变胡服效华俗而羣下亦不悦由此观之世俗之情安於所习骇所未见固其常也是故上行下效谓之风薰蒸渐渍谓之化沦胥委靡谓之流衆心安定谓之俗及夫风化已失流俗已成则虽有辩智弗能谕也强毅不能制也重赏不能劝也严刑不能止也自非圣人得位而临之积百年之功莫之能变也周易履之象曰君子以辨上下定民志故天子之令必行於诸侯诸侯之令必行於卿大夫士卿大夫士之令必行於庶人使天下之势如身之使臂臂之使指莫不率从诗曰勉勉我王纲纪四方此礼之本也昔三代之王皆习民以礼故子孙数百年享天之禄及其衰也虽以晋楚齐秦之强不敢暴蔑王室岂其力不足哉知天下之不已与也於是乎翼戴王命以威怀诸侯而诸侯莫敢不从所以然者犹有先王之遗风余俗未絶於民故也其後日以衰薄下陵上替晋平公之世鲁子服回如晋还谓季孙意如曰晋之公室将遂卑矣六卿强而奢傲将因是以习习实为常能无卑乎其後赵魏韩氏卒分晋国习於君臣之分不明故也降及汉氏虽不能若三代之盛王然犹尊君卑臣敦尚名节以行义取士以儒术化民是以王莽之乱民思刘氏而卒复之赤眉虽羣盗犹立宗室以从民望王郎矫托名氏而燕赵响应董卓之乱袁绍以诛卓为名而州郡云合曹操挟献帝以令诸侯而天下莫能与之敌操之心岂不欲废汉而自立哉然没世不敢为者畏天下之人疾之也自魏晋以降人主始贵通才而贱守节人臣始尚浮华而薄儒术以先王之礼为糟粕而不行以纯固之士为鄙朴而不用於是风俗日坏入於偷薄叛君不以为耻犯上不以为非惟利是从不顾名节至于有唐之衰麾下之士有屠逐元帅者朝廷不能讨因而抚之拔於行伍授以旄钺其始也取偷安一时而已及其久也则衆庶习於闻见以为事理当然不为非礼不为无义是以在上者惴惴焉畏其下在下者睽睽焉伺其上平居则酒肉金帛甘言屈体以相媚悦得间则銛锋利刃狠心诡计以相屠脍成者为贤败者为愚不复论尊卑之序是非之理陵夷至於五代天下荡然莫知礼义为何物矣是以世祚不永远者十余年近者四五年败亡相属生民涂炭及大宋受命太祖太宗知天下之祸生於无礼也於是以神武聪明躬勤万几征伐刑赏断於圣志然後人主之势重而羣臣慑服矣於是翦削藩镇齐以法度择文吏为之佐以夺其杀生之柄擥其金谷之富选其麾下精鋭之士聚诸京师以备宿卫制其腹心落其爪牙使不得陆梁然後天下诸侯之分明而悖乱之原塞矣於是节度使之权归於州镇员之权归於县又分天下为十余路各置转运使以察州县百吏之臧否复汉部刺史之职使朝廷之令必行於转运使转运使之令必行於州州之令必行于县县之令必行於吏民然後上下之叙正而纪纲立矣於是申明军法使自押官以上各有阶级以相临统小有违犯罪皆殊死然後行伍之政肃而士用命矣此皆礼之大节也故能四征不庭莫不率服汛扫九州以陟禹之迹至于真宗重之以明德继二圣之志夙夜孜孜宣布善化销铄恶俗以至于今治平百年顽民殄絶衆心咸安此乃旷世难成之业陛下当战战栗栗守而勿失者也臣窃见陛下有中宗之严恭文王之小心而小大之政多谦让不决委之臣下诚使所委之人常得忠贤则可矣万一有奸邪在焉岂不危甚矣哉古人所谓委任而责成功者择人而授之职业丛脞之务不身亲之也至于爵禄废置杀生予夺不由已出不可也洪范曰惟辟作威惟辟作福臣之有作威作福害于而家凶于而国威福之柄一失於人而习以为常则不可复收矣此明主之所慎也又顷以西鄙用兵权置经略安抚使总一路之兵得以便宜从事及西事已平因而不废其河东一路緫二十二州军曏时节度使之权不能及矣唐始置沿边八节度亦如是而已以其权任太重故後世有跋扈之臣洛诰曰毋若火始焰焰厥攸灼叙弗其絶言慎其微也又将相大臣典诸州者多以贵倨自恃转运使欲振举职业往往故违戾而不肯从夫将相大臣在朝廷之时则转运使名位固相远矣及在外为知州则转运使统诸州职也乌得以一身之贵庇一州之事转运使不得问哉汉刺史以六百石吏督察二千石岂以名位之贵贱哉又自景佑以来国家怠於久安乐因循而务省事执事之臣颇行姑息之政於是胥吏讙譁而斥逐御史中丞辇官悖慢而废退宰相卫士凶逆而狱不穷奸泽加於旧军人骂三司使而法官以为非犯阶级疑於用法朝廷虽特诛其人而已停之卒复收养之其余有一夫流言於道路而为之变令推恩者多矣凡此数者殆非所以习民於上下之分也夫朝廷者四方之表仪也朝廷之政如是则四方必有甚者矣於是元帅畏徧裨偏裨畏将校将校畏士卒奸邪怯懦之臣至有简省敎閲使之骄惰保庇羸老使之繁冗屈挠正法使之纵恣诋訾粟帛使之愤惋甘言谄笑靡所不至於是士卒翕然誉之而归怨於上矣彼既为之则此效之下既言之则上从之前既行之则後袭之苟彼为而此不效下言而上不从前行而後不袭则怨怒聚於其身而祸乱生矣长此不已日滋月益民之耳目习而安之此有以异唐之季世乎後魏孝明帝时征西将军张彜子仲禹上封事欲抑损武人不预清品羽林虎贲千余人焚彜第杀彜父子官为收捕凶强者八人斩之其余大赦以安之怀朔镇人高欢时奉使至洛阳见之归而散家财以结客曰朝政如此事可知矣於是始有飞扬之志由是观之纪纲不立则奸雄生心矣夫祖宗苦身焦思以变衰唐之俗而陛下高拱熟视以成後魏之风此臣之所为陛下痛惜也臣愚以为陛下当奋刚健之志宣神明之德凡群臣奏事皆察其邪正辨其臧否熟问深思求合於道然後赏罚黜陟断而行之则天下孰不旷然悦喜诗曰君子如怒乱庶遄沮君子如祉乱庶遄已盖言无所臧否之为患大也经略安抚使有征讨之事则置之无事则当废之傥未能废则军事廹急不暇奏知者使专之可也其余民事皆委之州县一断於法或法重情轻情重法轻可杀可徙可宥可赦并听本州申奏决之朝廷何必出於经略安抚使哉转运使规画号令行下诸州而诸州违戾不从者朝廷当辨其曲直若事理实可施行而州将恃贵势故违之者当罪州将勿罪转运使将校士卒之於州县及所统之官或公卿大臣有悖慢无礼者明着阶级之法使断者不疑将帅之官有废法违道以取悦於下归怨於上者当随其轻重诛窜废黜公正无私御衆严整者当量其才能擢用褒赏如是则上之人难动而下用命矣上之人难动而下用命此所以尊朝廷也上下已明纲纪已定然後修儒术隆敎化进敦笃退浮华使礼义兴行风俗纯美则国家保万世无疆之休犹倚南山而坐平原也

仁宗时帝尝御天章阁召公卿出手诏问当世急务知永兴军叶清臣上奏曰陛下欲息奔竞此系中书若宰相裁抑奔竞之流则风俗惇厚人知止足宰相用憸佞之士则贪荣冒进激成浑波向有职在管库日趋走时相之门入则取街谈巷言以资耳目出则窃庙谟朝论以警流辈一旦皆擢职司以酬所任比日人士竞踵此风出入权要之家特有三尸五鬼之号乃列馆职或置省曹且台谏官为天子耳目今则不然尽为宰相肘腋宰相所恶则捃以微瑕公行击搏宰相所善则从而唱和为之先容中书政令不平赏罚不当则箝口结舌未尝敢言人主纎微过差或宫闱小事即极言过当用为讦直供职未逾岁时迁擢已加常等宋禧为御史劝陛下宫中畜犬设棘以为守卫削弱朝体取笑四夷不加诃谴擢为谏官王达两为江西湖南转运使所至苦虐诛剥百姓徒配无辜特以宰相故旧不次抜擢遂有河北之行如此是长奔竞也

张方平上僭俗论曰臣闻古先圣人其制民之法详矣始则经土立井分邻画伍为比闾族党之法保受救賙之义辨之以四业任之以九贡以同风俗以齐丰寡将以敺之趋本励之无游故使不畜者祭无牲不耕者祭无盛不蚕者不帛不树者不椁不绩者丧无縗犹虑敺而励之未从也又为罚焉故使宅不毛有里布田不耕出屋粟民无职事出夫家之征惰游弃本者缟冠素纰垂绥以耻之已事其事矣又惧其侈而慢也故使虽富不异服无故不食珍纳币无过五两合亲不踰一卣老少异粮长壮殊役则是衣服饮食丧祭嫁娶之事莫不为之法制矣而後家有塾党有庠术有序比为之长闾为之胥敎训敦勉绳非纠怠是以民之生业均平而国之礼义兴起矣自秦民毁井田立阡陌赏励货殖宠纵兼并至有专地跨乎丘甸笼利占乎山泽强弱相伏富贫相役四维尽弃淫刑以逞王道荡坏遂不可复其流虐遗弊盖至今焉于後天下或合或离承运立统凡十七姓平国治世惟汉与唐以文景之盛德文明之英才朝廷之政既修天下之俗已泰民知自重刑辟希省可谓既富庶而敎之之时也不能图建远猷为之制节故丰大及身而已天宝之败仍亲取焉今我治朝一统寰域日出月入咸被声敎自稚及耋不知惊扰导之以礼乐渐之以德义作法于治今实其时然天下务穑寡而游冗烦末俗逸而诚农困通货贸迁者倅骑从後坐廛射利者大第相倚食享列鼎服备四时曲堂便房伎妾夹侍四方新异咄嗟毕到与夫躬执耒耜寒耕暑耘水旱忧於前租庸逼於後奴妾不售沟壑为家其劳佚如何哉臣闻周官以度教节则民知足夫饮食男女人之大欲死生贫苦人之大恶故欲恶者人情之大端而制节者理人之大柄民知分限规绳之不可踰则贪夺僭侈之心息仁义亷让之意兴是故王道之端必自制节始也其在易履卦之象则曰履以辨上下定民志故知上下诚辨则民志斯定民志诚定则暴乱侵争之患何由作乎向者颁下明诏诫天下服用之尤僭者而靡流之俗知劝矣夫齐一变至于鲁鲁一变至于道言理教之当以渐成也臣闻孝弟本於朝廷礼义始乎京师在诗晋国之篇以为其民忧深思远犹有陶唐氏之遗风故系之唐风且陶唐氏之不为政久矣其德敎在民虽百世而不易非以其尝所临治被化尤厚者乎今京师者宫室所在王敎所先宜乎其风俗敦厚质固以表正万邦使八紘取则远人知慕是当以道德为富而不以繁华为盛今乃子女玉帛多於郢国鱼龙撞索过乎汉都雕饰淫巧之器奇衺纎靡之服陈鬻于市流于四方诈伪奸欺聚为渊薮亏损皇道荧乱民心臣愚以为宜益条节务从朴素事为之制物为之法掩塞末路摧省游人其兼并豪猾僭上剥下为蠧犹多宜深撙约使循律度勿令侵急小人以奉无厌之欲则天下之鳏寡孤独困穷无告者得一息之寛矣

方平又上奏曰臣闻下轻其上贱人图柄则国家揺动俗用不静春秋之义以贵治贱不使卑陵尊左氏传曰下陵则上替陵替之渐不可长也窃惟近岁以来时风寖敝是非起於憎爱毁誉移於朋党贵而尊者畏讪诬之见及故待下之逾谨贱而卑者恃诋訾之可行故奉上之礼益倨更相姑息遂成此俗法制因兹不振堂陛由是益削且军国图议三事之职将相进退人主之柄即措置有乖於理体谟猷不允於人望朝廷固有迩臣列位谏官御史得言者衆必有献纳岂容小人妄兹干议近如王预仕人卑品娄彻草泽狂生投匦上封恣斥朝政唐贞观中监察御史徐师合上书论执政不可兼数职太宗曰此人妄有毁谤欲离间我君臣流师合於岭外师合官为监察所言未为切害太宗流之盖所以重朝廷谨风俗也臣忝列谏官以言事为职岂欲杜塞群论蔽亏聪明顾此等纎邪无益於政优容之不足以广言路崇长之足以损善俗伏乞降出预彻等所上封奏观其义理若显为欺罔侮黩国经即未能深示刑章乞且投畀遐徼庶使行险之人知所惩沮

神宗时监察御史里行彭汝砺上奏曰臣闻天下之事其出无穷而相禅於无所终始之者疑若甚劳而古之人君乃至於无为者能得其本而已以四方为远故所正者惟京师以一国为大故所正者惟其家以万民为衆故所正者惟百官又以国家百官之富不可胜治也故所正者惟其身而已所守者约而所施者博此古之要道也陛下有仁孝之行恭俭之德至诚恻怛之心至於此非难也而臣自京师观之淫丽之文胜淳厚之朴衰谩诞之风长正信之俗微非所以观远方也自宫邸观之公侯放於骄淫而不禁妇妾习於侈靡而不严非所以示国人也自官府观之相尚以取誉相引以趋势相倾以就利为上者残其下为属者持其长而非所以法万民也陛下欲为汉唐则固轶於汉唐矣欲至三代而於此未正焉臣以为未也盖古之人修身以正天下而其俗既成之後虽抱衾之贱妾知自克以义而非止於关雎之后妃也虽衰世之公子笃於信而非止於麟趾之盛时也虽江汉之匹夫皆知无思犯礼而非止於京邑之近也虽牛羊之贱吏知有所不忍而非独公卿大夫之贤也以古准今何其寥寥哉其弊亦必有在矣陛下试反而思之其躬行之未笃欤其昔者奢侈之弊因循而未革欤亦敎之未至而制之不严欤所求於士者止以语言而不以德欤所取於臣急於利欤不然何风俗之难囘也陛下有圣人之才有崇高富贵之势嚬呻俛仰再抚四海之外惟无为而已为之无不可至也臣观四方之学其言语态度短长巧拙必问京师如何不同则以为鄙焉凡京师之物其衣服器用浅深阔狭必问宫中如何不同则以为野焉以此知以质厚示之则无不从而质厚也异时皇族未尝知经术也及陛下以经术造之而莫不欲为经术异时士人未尝知法律也及陛下以法令进之而无不言法令以此知能以德礼示之则无不从而为德礼也夫天生蒸民有物有则所谓质厚也德礼也皆其所固有者也因性之所固有而顺导之盖无难焉在陛下加之意而已君子之德风小人之德草草上之风必偃此无足疑也小臣以疏远妄及陛下之家事以卑贱冒言妄及百官之嗜好以圣学之广渊而道寻常之务以圣学之日新而言已尘之迹虽臣亦自知其疎阔也考之於古窃以为几焉惟陛下念之

哲宗初即位左司谏苏辙上奏曰臣伏见皇帝陛下以至孝纯仁承统践阼太皇太后陛下以聪明睿智亲揽庶政二圣协德以幸天下曾未朞岁而敝事稍去寛政复行元元之民免於流离之患蒙更生之福海内释然无意外之忧不胜幸甚伏惟陛下恭勤只畏发於天性犹复选於羣臣增广谏员求直言以自助天下之士闻风相庆臣实何人得於今日备位於此然臣闻帝王之治必先正风俗风俗既正中人以下皆自勉以为善风俗一败中人以上皆自弃而为恶中人自勉於善则人主耳目衆多易与为治中人自弃於恶则臣下朋党蕃殖易以为非盖邪正盛衰之源未有不始於此者也昔真宗皇帝临驭羣下奬用正人一时贤俊争自托于明主孙奭戚纶田锡王禹偁之徒既以谏诤显名则忠良之士相继而起其後耄期厌事丁谓乘间将窃国命而风俗已成朝多正士谓虽怀奸慝而无与同恶谋未及发旋即流放仁宗皇帝仁厚渊嘿不自可否是非之论一付台谏孔道辅范仲淹欧阳修余靖之流以言事相高此风既行士耻以钳口失职当时执政大臣岂尽皆贤然畏忌人言不敢妄作一有不善言者即至随辄屏去故虽人主寛厚而朝廷之间无大过失及先帝嗣位执政大臣变易祖宗法度下至小民皆知其非而卿士大夫从风而靡则风俗之变於此见矣是时惟有吕诲范镇等明言其失二人既已得罪台谏有以一言及之者皆纷然逐去由是风俗大败无一人复正言者天佑皇室啓迪圣德临政未几而以言路为急天下竦然思见祖宗遗俗然臣自至阙廷闻台谏封事一切留中不出既不施行又无黜责臣不胜忧疑夫朝廷所以待台谏者不过二事言当则行不当则黜其所上封事除事干几密人主所当独闻须至留中其余并须降出行遣上所以正朝廷之纪纲使无废职业下所以全人臣之名节使无负公议若当而不行不当而不黜则上下苟且亷耻道废风俗衰陋国将从之臣愿陛下永惟邪正盛衰之渐始於台谏修其官则听其言言有不当随事行遣大者可黜小者可罢使风俗一定忠言日至陛下垂拱於上羣臣肃雍於下则太平之治可立而待也惟陛下留神省察天下幸甚

元佑元年殿中侍御史孙升上奏曰臣伏以先王修心治性之道载於六艺学士大夫有穷年没世不能究其彷佛至於治家居官修身事上不尽其诚不合於义者多矣况所谓道德性命之奥乎比来京都士大夫顾不自信其学乃求问於浮屠之门其为愚惑甚矣臣访闻慧林法云士大夫有朝夕游息於其间而又引其家妇人女子出入无间参禅入室与其徒杂扰昏暮而出恬然不以为怪此於朝廷风化不为无损伏望圣慈特降指挥应妇人不得以参请为名辄入禅院如违止坐夫子仍令开封府於诸禅院门晓示庶几士大夫之家稍循礼法不辱风化

八年侍讲学士范祖禹上旌孝劄子曰臣先修神宗皇帝实录伏见元丰六年资州奏资阳县民支渐於熙宁中丧母累年始克葬因庐墓侧日三时号慕肘行膝步自负土起坟初有双白雀徘徊松上明年有一狸驯坟侧观渐上土又明年夏每当午培坟日色炎盛辄有隂云蔽覆即遇霖雨方负土时亦暂霁止又有异乌一目如丹至渐哭尝悲鸣向渐夜有二狐狸呼绕如廵警之状久之有乌羣集内一白乌独日至渐培坟处囘旋後又有五色雀万余随渐行哭十日而去渐已年七十每号恸涕泪如雨日唯食脱粟饭不盥手濯足所衣苴麻至烂碎须髪亦皆断乱见者为之恻楚所居邻人勾氏之子自娶妻即弃其亲不养观渐至行即夫妇感恸即日迎其亲还舍朝夕奉侍不少懈渐精诚格物诸祥屡至变其里俗乞旌赏之诏赐粟帛臣今因修正史再牒资州会问支渐事迹恐有未尽及要见本人存亡据资州今年七月囘申资阳县追到支渐取问渐见年八十与妻阿王同岁夫妻各无疾恙渐自培坟三年归家後於元佑五年内白髪退落再生黑髪及四齿已落复生今身体轻健二时饮食如旧臣窃谓支渐以匹夫行孝能感天佑助报以寿考康宁之福在於朝廷理宜奬劝伏况先帝已赐粟帛付之史官今渐八十告存伏望圣慈特授渐一长史助教或更优与名目旌其至行可以激励风俗有补孝治之化

哲宗时毕仲游乞理会河东土俗埋葬劄子曰臣见河东土风淳固盗贼希少人民耕田力作衣食至薄而罕敢为非比之他方狱司刑罚十无二三然其俗勤於养生怠於送死非士大夫之家中民以下亲戚丧亡即焚其尸纳之缸中寄放僧寺与墓户之家类不举葬盖虽上户亦有不葬而焚之者乃刺史县令不为条教而劝勉有所不至之过也中间本路臣僚尝擘画奏请官置围地令寺院僧人守视收葬有主无主骨殖仍得朝旨每岁或间岁度僧一人至今不废甚大惠也但寺院既附城郭即所收葬骨殖恐止及城郭之内与近乡人户如僻小州军穷乡远道之民未举葬者势或不能相及又官围地有限葬且无余兼肯於官围地杂葬者多是小民之家中户以上既安风俗不自举葬又耻与小民杂葬官围之中往往依旧焚毁不葬风俗未变也臣愿明敕本路守令随其土俗制为葬埋之法务从省俭但不焚毁而棺敛藏诸地下即可稍事华饰非晋俗所能堪也中民以上如此以善意劝勉勿纯驱以刑罚使人人自葬其亲戚下户无主骨殖即任从官围掩瘗其间家力可以举葬养生勤送死怠安於故俗不从朝廷诏令与州县条教尚敢焚毁或年岁深远不葬者裁之以法使於愧耻之外知有科禁则河东不葬之俗庶几可革存亡幽显各得其所自然和气可召风俗尤美乞朝廷加意

刘泾上奏曰臣闻先王以厚俗为本俗不厚则本不固此天下所由乱也方三王盛时政俗俱朴上下之接如胶漆亲戚之间如室家而伐木行苇之诗忠厚为辞历几千年而波泽之流无有穷已秦起於孤絶斧肉六国遂奄九有攻守同道一切以残忍济而政弊俗恶出子分赘遂成气习父子母妇不能保其绸缪杀伐不义起於謦欬之间胡越生於同堂合席之上贾谊有借父耰锄虑有德色母取箕箒立而谇语之说自秦汉以来大抵风俗厚者易守而享历长风俗薄者难守而享历短夫礼义忠信所以维持大物者盍可断废哉细民罔罔惟利是嗜巢分穴析不翅禽蚁而运大物者反缓风俗汲汲以富国强兵为根株使异政殊俗如此则相招以趋死地而已国虽富何恃而守兵虽强何守而不亡也哉陛下以天性事两宫以人伦友仲季孝友之化可谓蟠极无愧舜矣然百年之风俗未厚如三王而平居无忧辄仿秦人之残薄睽乖者殆是也传习安固自以为康庄而一乡小国孝?之家无几焉矫极过秦则至身剔肌肤以自鸣孝夫以盛德之流行谓宜沦其肺膺而为秦转汉尚以滋太息者法过而恩衰事胜而情恶故也今法母改适於夫为义絶而其子非有犯则各相义絶於夫以惩寡妻不节之愆有犯同母以惩恶子不情之罪固善矣然至使父死母弱其子诱使之改从母不出畿而兄弟遂以不母遇焉析生异炊以和养其妻子他日其母丐於其门饵以刍豢之余食者鲜矣一陷於诱饵而流离孤弱不遇日暮而母子相失可以愁絶此与秦俗何筭焉天下不知几几而江淮之间尤为横恶使母不能安其室而去尚诛以不子况诱而弄之哉所谓同居接继至能养成前夫之子者於法得资给之此已足救孱薄之俗也而独於改适贫不能生弃其夫而归者子母追复合虽已析生异炊皆还之俱贫不能自存者非如此则恶子夺其私而弱母得其所矣盖人情不安室而去则虽贫孰肯弃其夫凡弃其夫而归者必非其本心而恶子之穽者矣父子既无亲继之相疑而母子乃有复合之相爱岂不善哉陛下孝友至矣而臣言及此乃陛下矍然囘车胜母之闾者也

徽宗初即位监察御史游酢上论士风之坏疏曰臣闻天下之患莫大於士大夫无耻士大夫至於无耻则见利而已不复知有义如入市而攫金不复见有人也始则衆笑之少则人惑之久则天下相与而效之莫之以为非也士风之坏一至於此则锥刀之末将尽争之虽杀人而谋其身可为也迷国以成其私可为也草窃奸宄夺攘矫?何所不至而人君尚何所赖乎古人有言礼义亷耻谓之四维四维不张国非其有也今欲使士大夫人人自好而相高以名节则莫若朝廷之上倡清议於天下士有顽顿无耻一不容於清议者将不得齿於缙绅亲戚以为羞乡党以为辱夫然故士之有志於义者宁饥饿不能出门户而不敢丧节宁厄穷终身不得闻逹而不敢败名亷耻之俗成而忠义之风起矣人主何求而不得哉惟陛下留意

徽宗时礼部侍郎张叔夜上论士风不振劄子曰臣窃以天下官吏非不衆廪禄非不厚所宜奉承命令究心政术砥砺名节以副陛下惠养元元修明法度之意而乃务於苟简趣办目前以恤民隐者为迂儒以亲庶务者为俗吏见利苟进而人不以为非忘公自营而心不以为媿怀禄养交慢令旷职士气不振节义不立衆志相扇惧成风俗虽然未可以此期天下之士亦幸陛下留神采听或下诏丁宁以训饬之或因事奬进以激劝之则士风可革

钦宗靖康元年监察御史余应求上论风俗由大臣倡导疏曰臣闻大公至正之道不行於时久矣人怀私意士失常心亷耻道丧名节不立谄谀相夸诈诞成风以全身保位为贤以竭忠尽节为愚以奔竞进取为能以恬退自守为拙以刻剥办事为有才以重厚长者为无用废直道而狥私情背公家而任已恩财贿交通於权门侈靡滥溢於私室憎亷洁为矫诈恶正直为介僻敢言者谓之狂妄正论者谓之迂阔奋不顾身者衆必沮之贤有才者则妒忌之背君忘国不啻路人卑贱之态甚於狗彘礼教陵夷风俗大坏日益滋甚莫可禁止原其所以致此者实用事大臣非其人无以倡导之故也夫大臣者百僚之表万民之视效也大臣欺君而罔上故小臣诞谩以求合大臣持禄以固宠故小臣儌幸以求进大臣贪冒而不法故小臣并缘而为奸大臣声色以自娯故小臣奢纵以相高夫公卿士大夫所为若尔欲望士行之正直风俗之纯厚岂不难哉作而兴之理若有待陛下以甚盛之德照临百官进用忠良退斥浮伪开公正之路杜邪枉之门抑儌幸之求受谠直之言节俭以化天下忧勤以帅羣辟破朋党以消小人用忠厚以进君子勿昵於嬖幸勿狥於私谒勿间於谗谄大公至正之道复见於今日矣昔者文王节俭正直在位化之羔羊之诗是也今搢绅之徒下至民庶莫不化陛下节俭之德矣至於在位皆正直臣犹以为未也盖朝廷之上名器未谨号令未孚好恶未明赏罚未当因缘儌幸者未尽斥奸赃狼籍者未尽诛冒恩滥赏者未尽裁抑谄谀颇僻者尚或隂肆其谋躁进苟合者尚或得请其私背公死党之习未除附下罔上之风犹在此而不革何以为治愿下明诏申严训饬一有不悛重寘于理庶几士风丕变民俗归厚以副陛下维新之政钦宗时李纲论用人材以激士风劄子曰臣闻人主所以共治天下者莫大於人材所以陶成天下者莫先於士风人材贵於衆多故济济多士文王以之宁士风贵於淳厚故古者长民从容有常则民德以之归厚二者天下之大本不可不察也陛下广学校以作成之重爵禄以官使之天下之士云蒸而雾集人材可谓衆多矣至於士风犹有可议者在於朝廷有以劝沮之而已狃於虚枉而务虚伪此士风所以未厚也欲士无浮华之习莫若举惇朴以镇之急於进取而事奔竞此士风所以未厚也欲士无奔竞之操莫若崇静退以率之夫衷实惇朴静退之士非内有所养而见善明用心刚者不能也内有所养而见善明用心刚者以类而进则立朝必有可观者临利害必有不可夺者又岂狥情於流俗之间为哉臣愚伏望圣慈亲洒宸翰诏二三大臣进用人材必以激劝士风为先务奬衷实而察虚伪举惇朴而黜浮华崇静退而抑奔竞则士风厚而天下之俗举归於忠厚之域矣此宗社无穷之计也

许翰上言曰臣闻国家之基系风俗之盛衰风俗之变视大臣之进退祖宗以来大臣有体入则弼庙堂出则奠藩镇进退之度昭然可观比年大臣重去位而轻守节既解政机犹复顾望踌躇阙廷以幸复用故蔡京王黼盘踞都城如古栢根不可动移数十年间风俗大坏礼义亷耻之节亡而宠禄姑息之欲胜此既往不可追已矫而正之要在今日伏自陛下即位以来则白时中李邦彦王孝迪蔡懋相继罢政皆领内祠不去朝着此蹈京黼之辙迹违祖宗之法令臣窃度邦彦方受恩旨必将礼辞伏愿陛下因此罢之则时中等亦将自请上不失国家宠遇之恩下以全大臣进退之义明示大正以定国经天下幸甚

历代名臣奏议卷一百十六








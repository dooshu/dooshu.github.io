◇繁阳令杨君碑（熹平三年三月）

（上缺二十九字）弟富波君之少子也。生姿令哲，长履忠孝，立仁行道，实礼弥隆。世授尚书，为国师辅。君述而好古，少传祖业，兼苞载藉，靡不周览。英儒仰则，景附其高。应礼州郡，仍奉贡觐。寮类假尔，佥服归称。大驾省方，为郡功曹。召见专对，克厌帝心。擢拜郎中，除右都侯。闲整宫卫，闱闼肃焉。迁繁阳令，崇德尚俭，以兴政化，和毓感恩，以移风俗，野无奸回，宿不命阍，教学吏士精横侍者，常百馀人，咸训典诲，帅导以（缺）邻远归怀。爰集疆埸，州郡嘉异，并上绝迹。大司农刘佑特复表列，将有命授，会叔父大尉公薨，委荣轻举，投绂如遗，吏民攀辕，老弱轫轨轮，追慕跋渺，盖二千馀人。续留守阙，上书历年，运谷万斛，助官振贫，以乞还君，自非慈爱，孰能若兹。有司耸昧，莫能识察，君洁己以仕，不愉禄求趋，功显弗有，退入于林。处靖衡门，童冠如云，故乃名问俞高，休声益著。三府兢辟，五入宰朝，常登茂御，复绍祖烈，穹不惠。年五十一，熹平三年三月己丑卒。国失其良，民望永绝。京忧凡百，靡不愍悼。故吏臣隶，叫天诉地，嗟乎何及。哀矣忄崔伤，感惟既殁，德之隆者，莫盛不巧，乃共追录厥勋，镌石示後，俾延亿令，垂不翳坠。其辞曰：

惟岳隆灵，於我明君。膺天钟庆，诞德孔醇。温恭博敏，贞敫藐伦。帝嘉忠懿，乃诏宠光。俾侯禁宫，夙夜是勤。命出作宰，清风穆神。委蔑成勋，赴义长逝。民思遗爱，奔告于王。颀不审真，莫肯慰扬。彳犀彳尼乐志，缙绅仰从。二公并招，当为国晖。寿不（缺二字）早叶陨林。朋徒潺，士女怆悲。愿百其身，皇不我予。铭颂玄石。（下缺。《隶释》九。）


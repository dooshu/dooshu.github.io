○越妇言

买臣之贵也，不忍其去妻。筑室以居之，分衣食以活之，亦仁者之心也。一旦去妻言於买臣之近侍曰：“吾秉箕帚於翁子左右者有年矣。每念饥寒勤苦时节，见翁子之志，何尝不言通达後，以匡国致君为已任，以安民济物为心期。而吾不幸离翁子左右者亦有年矣。翁子果通达矣，天子疏爵以命之，衣锦以昼之，斯亦极矣。而向所言者，蔑然无闻。岂四方无事使之然耶？岂急於富贵未暇度者耶？以吾观之，矜於一妇人则可矣。其他未之见也，又安可食其食？”乃闭气而死。


●卷二百七十一　封建考十二

○晋诸侯王列侯

晋亦有王、公、侯、伯、子、男六等之封（《晋令》曰："有开国郡公、县公、郡侯、县侯、伯、子男及乡、亭、关中、关内外等侯之爵"），唯安平郡公孚邑万户，制度如魏诸王。其馀县公邑千八百户，地方七十五里；大国侯邑千六百户，地方七十里；次国侯邑千四百户，地方六十五里；大国伯邑千二百户，地方六十里；次国伯邑千户，地方五十里；大国子邑八百户，地方五十里；次国子邑六百户，地方四十里；男邑四百户，地方四十里。武帝受禅之初，泰始元年，封建子弟为王二十馀人，以郡为国。邑二万户为大国，置上中下三军，兵五千人；邑万户次国，置上军下军，兵三千人；邑五千户为小国，置一军，兵千五百人。王不之国，宫於京师，罢五等之制。公侯邑万户以上为大国，五千以上为次国，不满五千户为小国。初虽有封国，而王公皆在京都。咸宁三年，诏徙诸王公皆归国（时杨珧、荀勖以齐王攸有时名，惧惠帝有後难，乃追故司空裴秀立封建之旨，遂诏王公悉令归国），更制户邑，皆中尉领兵。其平原、汝南、琅琊、扶风、齐为大国，梁、赵乐安、燕、安平、义阳为次国，其馀为小国，皆制所近县益满万户。又为郡公制度如小国王，亦中尉领兵。郡侯如不满五千户王，置一军，千一百人，亦中尉领之。於时唯特增鲁国公户邑，追进封故司空博陵公王沈为郡公，钜平侯羊祜为南城郡侯。又南宫王丞、随王万各於泰始中封为县王，邑千户，至是改正县王增邑为三千户，制度如郡侯，亦置一军。自此非皇子不得为王，而诸王之支庶，皆皇家之近属至亲，亦各以土推恩受封。其大国次国始封王之支子为公，承封王之支子为侯，继承封王之支子为伯。小国五千户上，始封王之支子为子不满五千户始封王之支子及始封公侯之支子皆为男，非此皆不得封。其公之制度如五千户国，侯之制度如不满五千户国，亦置一军千人，中尉领之，伯子男以下各有差而不置军。大国始封之孙罢下军，曾孙又罢上军，次国始封之孙亦罢下军，其馀付以一军为常。大国中军二千人，上下军各千五百人，次国上军二千人，下军千人。其未之国者，大国置守士百人，次国八十人，小国六十人，郡侯、县公亦如小国制度。既行，所增徙各如本奏（既遣就国，而诸公皆恋京师，涕泣而去。及吴平後，齐王攸遂之国）。凡名山大泽不以封，盐铁金银铜锡，始平之竹园，别都宫室园囿，皆不为属国。其仕在天朝者，与之国同，皆自选其文武官（时齐王攸国相上长史缺，典书令请求差选。攸下令曰："官人叙上，皆朝廷之事，非国所宜裁也。其令自上请之。"又当时王家人衣食皆出御府，攸乃表租秩足自供，遂求绝之）。诸入作卿士而其世子年已壮者，皆遣莅国。其王公侯以下，茅社符玺，车旗命服，一如泰始故事。凡王，金印龟纽，练朱绶，远游、三梁冠，绛纱朝服，佩山玄玉（开国郡公、县公，金章皂朱绂绶；郡侯青朱绶，同进贤三梁冠，绛朝服，佩山元玉；开国县侯、伯、子、男，金章朱墨绶，冠玉亦同），初，武帝践祚，封宣帝孙永为东莞郡王，始置二卿。侯以下置官属，随国大小无定制。诸侯并三分食一。　东晋元帝太兴元年，始置九分食一（元帝以西阳王羡属尊，元会特为设床。明帝以羡皇室元老，特为之拜。成帝诏羡依安平献王孚故事，设床帐於殿上，帝亲迎拜），　王国有傅（傅即师也，以景帝讳，故曰傅。武帝初置，亦谓之师。山公《启事》曰："王为燕王师。"）、友（武帝初置一人，盖因文王、仲尼四友之名）、典书令丞（掌国教令。《职官录》曰："汉制本曰尚书，改为治书，国讳又改为典书，至晋武置典书令。"）、文学（一人）、郎中令、中尉、大农（为三卿）左右常侍（大国各二人，次国各一人，掌赞相献替）、内史（改太守为内史。又《晋书》曰："改国相为内史。"）、将军（大国上中下军三将军；次国上下二军，将军各一人；小国上军而已）、典祠、典卫、学官令、治书中尉、司马、世子庶子、陵庙牧长、谒者、中大夫、舍人、典府等。其後省相及仆，省郎中，置侍郎二人（初，晋武帝辅魏政，阮籍常言於帝曰："平生曾游东平，乐其风土。"即拜为东平相。籍乘驴到郡，坏府舍屏障，使内外相通，法令清简，旬日而还）。公侯以下国官属递减（《晋书》曰："诏以寿光公郑中及朗陵公何曾国皆置郎中令。"又曰"元帝初渡江即晋王位，诸参军、奉车都尉，掾属者百馀人，时人谓之'百六掾'"）。

◎晋诸侯王

安平献王孚，宣帝次弟。泰始元年封邑四万户，拜太宰。八年薨，孙穆王隆嗣，无子，国除。

义阳城王望，孚子，初出继伯父朗。武帝受禅，封邑万户。泰始七年薨，孙奇嗣，後徙封棘阳王。

河间平王洪，望子，出继叔父昌。武帝受禅封。咸宁二年薨，子混嗣。　滔休

随穆王整，望子。武帝以义阳国一县封整为随县王。薨，子迈嗣。

竟陵王楙，望子。武帝受禅，封东平王，邑三千九十七户。怀帝践祚，改封竟陵王，後为乱兵所害。

太原成王辅，孚子。武帝受禅，封渤海王，邑五千三百七十九户。後徙为太原王。薨，子弘嗣，後徙封中邱。铄

下邳献王晃，孚子。武帝受禅，封邑五千一百七十六户。薨，子晁谩　韶

太原烈王瓖，孚子。武帝受禅封，邑五千四百九十六户。薨，子顒立，徙封河间王。赵王伦篡位，齐王冏谋讨之，遣使告顒，顒初不从，遣张方助伦，後见冏等兵盛，乃从之。伦既诛，顒复兴兵讨冏，杀之，复与成都王颖谋举兵诛长沙王义，遣张方入京城，大掠，以颖为太弟，奉乘舆都长安。後为南阳王模所杀，并其三子。　融彭城王植子，诏以为顒嗣，改封乐成县王。　钦

高阳元王珪，孚子。武帝受禅封，邑五千五百七十户。薨，子哀王缉嗣。讼

常山孝王衡，孚子。武帝受禅封，邑二千七百九十户。薨，子敦嗣。

沛顺王景，孚子。武帝受禅封，邑三千四百户。薨，子韬嗣。

彭城穆王权，宣帝弟。武帝受禅封，邑二千九百户。薨，子元王植嗣。　康王释雄　紘　元　弘之　邵之　崇之　缉之（宋受禅，国除）

高密文献王泰，宣帝弟。武帝受禅，封陇西王，邑三千二百户。後改封高密王，邑万户。薨，子孝王略嗣。　恭王俟　敬王纯之　恢之（宋受禅，国除）

东海孝献王越，泰次子。以讨杨骏功封五千户侯，後封东海王，食六县。长沙王义既败，帝西幸，以越为太傅，与河间王顒共辅朝政。越引兵奉帝还洛阳，遂专朝政。帝崩，怀帝立，委政於越，所在寇乱，上下崩离，越以忧薨。

冲，元帝子，以嗣越。　率徙封琅琊王，後嗣帝位，桓温废之。　彦璋为桓元所杀，国除。

南阳王模，泰子。初封平昌公，永嘉初，进爵南阳王，转征西大将军，代河间王顒镇关中。刘聪攻长安，模败，降，为聪所害。子保嗣。

新蔡武哀王腾，泰子。初封东瀛公，永嘉初，封新蔡王，迁车骑将军，镇邺。群盗李丰等攻邺，腾不能守，为丰所害。子庄王确嗣（为石勒所杀）。弼　邈晃崇惠（宋受禅，国除）

范阳康王绥，宣帝弟。武帝受禅封，薨，子虓嗣。　黎

济南惠王遂，宣帝弟武帝受禅封，薨，子耽嗣。

谯刚王逊，宣帝弟。武帝受禅封，邑四千四户。薨，子定王随嗣。　邃（没於石勒）

闵王承，随弟。元帝以绍逊封，为湘州刺史，王敦构逆，围承，兵败死之。烈王无忌　忠王尚之（为桓元所杀）文思（坐谋逆死，国除）

高阳王睦，宣帝弟。武帝受禅，封中山王，邑五千二百户，後徙封高阳王。薨，孙毅嗣（没於石勒）。文深　法连（宋受禅，国除）

任城景王陵，宣帝弟。武帝受禅，封北海王，邑四千七百户，後改封任城。薨，子济立（为石勒所害）。

西河缪王斌，陵子。武帝受禅，封陈王，邑千七百一十户，後改封西河。薨，子隐嗣。孴

平原王斡，宣帝子。武帝受禅封，邑万一千三百户。薨（会刘聪乱，不遑赠典，世子早卒）。

琅琊武王伷，宣帝子。武帝受禅，封东筦郡王，邑万六百户，後徙琅琊。薨，子恭王觐立。　睿渡江，是为元帝。　裒以皇子奉恭王祀，早薨。　昱徙封会稽，後为简文帝。　德文是为恭帝，既立，琅琊国除。

武陵庄王澹，伷子。伷薨，分国封之（後为石勒所害）。子哀王喆嗣　晞（元帝子，继喆後）〈王逢〉　遵

东安王繇，伷子。伷薨封（後为成都王颖所杀）。浑（无子，国除）

淮陵王瓘，伷子。以预讨赵王伦功封。薨，子贞王融嗣。　蕴　安之（宋受禅，国除）

燕王机，父清惠亭侯，宣帝子，早卒，武帝受禅，封机为燕王，邑六千六百六十三户，後增户至二万。薨，子几嗣。

扶风武王骏，宣帝子。武帝践祚，进封汝阴王，邑万户，後徙封扶风。薨，子畅嗣，改封顺阳王（刘聪入洛，不知所终）。

新野庄王歆，骏子。骏薨，推恩分国封歆县公，後以预讨赵王伦功封王，邑二万户後（为贼张昌所害）。劭（没於石勒）

梁孝王彤，宣帝子。武帝践祚封，邑五千三百五十八户。後与赵王伦共废贾后，为太宰，增封二万户。薨。　禧（没於石勒）翘　晁　龢珍之（为刘裕所害，国除）

齐献王攸，文帝子。以景帝无子，命为嗣。武帝受禅，封齐王。薨，子冏嗣。趙王倫簒位，冏起兵诛伦。惠帝反正，拜大司马，河间王顒、长沙王义举兵杀之，子超嗣。柔之　建之（宋受禅，国除）

东莱王蕤，攸子，出继辽东王定国。後徙封东莱。齐王冏既秉政，蕤密謀廢冏，坐废死（定国，文帝子）。

广汉冲王赞，攸子，继广汉殇王。薨（殇王，文帝子）。实（以弟继，改封北海王）

城阳哀王肇，文帝子。早死，武帝践祚，追封。　景度　宪　祗　遐

乐安平王鉴，文帝子。武帝践祚封，寻薨。　籍　冰

乐平王延祚，文帝子。以笃疾，不任封，太康初封，寻薨，无子。

汝南文成王亮，宣帝第四子。武帝践祚，封扶风王，邑万户。惠帝即位，杨骏诛，为太宰、录尚书事，後为贾后及楚王玮所杀。　矩（与亮同遇害）祐　义遵　之莲扶（宋受禅，国除）

西阳王羕，亮子。惠帝时封。元帝渡江即位，拜侍中、太保。明帝崩，受遗辅成帝，後坐降苏峻，赐死，国除。

南顿王宗，亮子。以讨刘乔功封万户，後渡江，为左将军，坐反死。

汝阳王熙，亮子。以讨刘乔功封。永嘉末，没於石勒。

楚隐王玮，武帝第五子。初封始平王，後徙楚。杨骏诛，贾后令玮诛汝南王亮及卫瓘，复以矫诏罪玮而杀之。　范（为石勒所害）

赵王伦，宣帝第九子。武帝即位，封琅琊郡王，後徙赵。惠帝时，为车骑将军，谄事贾后及后，废杀皇太子伦，以兵废后篡位，齐王冏等讨而诛之。

长沙厉王乂，武帝第六子。太康十五年封。赵王伦篡位，又与齐王冏等舉兵誅倫。復攻冏而杀之。河间王顒等以兵攻乂，东海王越收乂送金墉城，张方取而杀之。子硕嗣（没於刘聪）。

成都王颖，武帝第十六子。太康末受封。赵王伦篡位，颖与齐王冏等以兵討誅之。及冏败，颖镇邺，遥执朝政，惮长沙王乂，与河间王顒等以兵犯京师，执乂杀之。废太子覃，以颖为太弟。颖僭侈无君，陈肜等奉帝讨之，败绩。後为乌丸、羯末等所袭，奉帝奔长安。河间王顒废颖，以豫章王为皇太弟，范阳王虓，幽颖而杀之。　遵（没於石勒）

秦献王东，武帝子。泰始初，封汝阳王，後徙封秦，邑八万户。於时诸王封中土者皆五万户，以东为太子同产，特加之。元康元年薨。　郁　邺以吴王晏子嗣，後人绍帝位为愍帝，国绝。

毗陵悼王轨，武帝子。二岁夭，太康时追封，以楚王玮子义嗣。

城阳怀王景，武帝子。出继叔父城阳哀王兆後，早薨，无子。

东海冲王祗，武帝子。受封，早薨。

始平哀王裕，武帝子。受封，早薨。　迪（以淮南王允子嗣）

淮南忠壮王允，武帝子。初封濮阳王，後更封。赵王伦既废贾后，以允为太尉。伦将篡，允帅兵攻之，为伦所害。　祥

代哀王演，武帝子。太康十年封。薨，子廊嗣。

新都王该，武帝子。咸宁三年封。薨，无子，国除。

清河康王遐，武帝子，出继叔父城阳哀王兆。永康中薨。子覃後立为皇太子，河间王顒等举兵胁迁，复废为清河王，未几被害　籲

汝阴哀王谟，武帝子。早薨，无後。

吴敬王晏，武帝子。太康十年封，洛京陷，遇害。

渤海殇王恢，武帝子。早薨，无後。

武帝太康时，刘颂上疏曰："三代并建明德，以藩帝室，延祚久远，近者五六百岁，远者千载。秦氏罢侯置守，二世而亡。汉承周、秦之後，杂而用之，前後二代各二百馀年。揆其封建不用，虽强弱不適，不尽事中，然迹其衰亡，常在同姓失职，诸侯微时，不在强盛。昔吕氏之乱，赖齐，代以宁社稷。七国叛逆，梁王扞之，以弥其难。自是之後，威权日削，王莽得以遂其奸谋，倾荡天下。光武绍起，虽封树子弟，而不建成国之制，祚亦不延。魏氏乘之，圈闭亲戚，幽囚子弟，是以神器速倾，天命移在陛下。又魏氏时，三方未宾，实有战国相持之势。大晋之兴，宣帝定燕，太祖平蜀，陛下灭吴，可谓功格天地，宜因盛明之时，开启土宇，使同姓必王，建久安於万载，垂长世於无穷。今诸王裂土，皆兼於古之诸侯，而君贱其爵，臣耻其位，莫有安志，其故何也？法同郡县，无成国之制故也。今之建置，宜一如古典。"

惠帝永兴初，刘弘上言曰："自顷兵戈纷乱，猜祸蜂生，疑隙构於群王，灾难延於宗子。今夕为忠，明旦为逆，翩其反而，互为戎首。载籍以来，骨肉之祸，未有如今者，臣切悲之。今边陲无备豫之储，中华有杼轴之困，而股肱之臣，不惟国体，职竞寻常，自相楚剥，万一四夷乘虚为变，此亦猛虎交斗，自效於卞庄者矣。臣以为宜速发明诏，诏顒、越等，令两释猜嫌，各保分局，自今以後，其有不被诏书，擅兴兵马者，天下共伐之。"

按：魏疏忌骨肉，故武之子、文之母弟，不过食一县，且刻削迁徙，殊无宁日，几不能以自存。晋矫其敝，受禅之初，不特宣、文之子孙毕王，虽宣帝诸弟，如孚如泰辈之子孙，亦且同时俱封，又许其自选官属，而王家人衣食，御府别给之，亲亲之意亦厚矣。刘颂所言"无成国之制"，盖以其徒享封土而不治吏民，有同郡县，此乃汉景、武以後之法制。然惠帝既立之後，诸王或镇雄藩，或专国政，废贾诛赵，犹运之掌，则亦不可以言无事任矣。而干戈相侵，自相屠毒，遂以覆国，盖晋之创业不以道，而垂统非其人，故天命不祐，虽有磐石之宗，適以基祸，固难以周、汉自诡也。

临川献王郁，简文帝子。早卒，简文即位追封。　宁康　宝

会稽文孝王道子，简文帝少子，出继琅琊王。後更封会稽。孝武即位，进录尚书事。安帝即位，进太傅、假黄钺。後以讨桓元不克，为元所害。子脩之。

右，晋宗室王姓名之见於史传者。

张轨，安定乌氏人。永宁初，为护羌校尉、凉州刺史，以破鲜卑功封安乐乡侯，进封西平郡公，立十三年薨，谥武公。子实嗣立，进位大都督，凉州牧、侍中、司空、承制行事，六年为阎沙等所弑，谥昭公。弟茂嗣，五年薨，谥成公。兄子骏嗣，时群寮劝骏称凉王，骏不许，然自後境内皆称之为王，立二十二年薨，谥文公。子重华嗣，始自称持节、大都督、太尉、护羌校尉、凉州牧、河西公、假凉王，立十一年薨，谥昭公。子曜灵嗣，为伯父长宁侯祚所弑，谥哀公。祚篡位，改元为和平元年，三年为张瓘等所杀。　元靓，耀灵庶弟嗣，废和平之号，复称晋正朔，立九年薨，为天锡所弑，谥冲公。　天锡，骏少子嗣，立十三年，秦王坚遣将苟苌伐之，天锡兵败，降秦。　自轨为凉州，至天锡，凡九世，七十六年。

李暠，陇西成纪人。吕光殁，燉煌人推暠为太守，六郡推暠为大都督、大将军、凉公、领秦、凉二州牧、义熙元年，暠改元建初，遣使奉表诣建康。立三年薨，国人谥为武昭王。子士业嗣，改元为嘉兴，为沮渠蒙逊所败，死，国亡。暠以晋安帝隆安四年立，至宋少帝景平元年灭，凡再世，二十四年。

右，晋祚中微，群雄割据，以一隅之地盗名字者不一，惟二凉累世不失藩臣礼。故《晋书》述於列传，明其异於载记所书僭伪之群胡也。故今叙其世系於宗室王之後，为异姓王云。

◎晋五等侯

王祥，琅琊临沂人。魏末，以从讨毋邱俭功封亭侯，後拜司空，为睢陵侯。晋武即位，进爵为公。薨，谥元公，子馥嗣。　根

郑冲，荥阳开封人。常道乡公时，拜太保，封寿光侯。武帝即位，进爵为公。薨，谥成公，子徽嗣。　晁

何曾，陈国阳夏人。少袭父夔爵武阳亭侯，後封朗陵侯。武帝即位，进爵为公。薨，谥孝，子邵嗣。

石苞，渤海南皮人。以破诸葛诞功封东光侯。武帝即位，封乐陵郡公。薨，谥武，子统嗣。

崇，苞子、统弟。以伐吴功封安阳乡侯，後为孙秀所杀。

羊祜，泰山南城人。魏世，封钜平子。武帝即位，以佐命功进爵为侯，後镇襄阳，以功改封南城公。薨，谥成。　篇（以祜兄子嗣）法兴（孝武时封，後以桓元党诛，国除）

杜预，京兆杜陵人。袭祖畿爵丰乐亭侯，从平蜀增邑，以灭吴功进爵当阳县侯。薨，谥成，子锡嗣。　乂

陈骞，临淮东阳人。为相国司马，封安国亭侯。武帝即位，以佐命功封高平郡公。薨，谥武，子舆嗣。　粹　浩之（以骞元孙袭，宋受禅，国除）

裴秀，河东闻喜人。以从讨诸葛诞封鲁阳乡侯。武帝即位，封钜鹿郡公。薨，谥元，子濬嗣。　頠（濬少弟嗣。贾后时辅政，为赵王伦所杀）嵩（頠子）

楷，秀从弟，与杨骏为姻家，骏诛，坐不阿附，封临海侯。薨，谥元，子舆嗣。

卫瓘，河东安邑人。袭父觊爵阌乡侯，後以平蜀诛锺、邓功封菑阳侯。武帝即位，进封公。惠帝时，为贾后所杀，後谥成。　儘（以孙袭爵）崇

张华，范阳方城人。以赞伐吴功封广武县侯。惠帝时，辅政，封壮武县公，贾后废，为赵王伦所杀。

王沈，太原晋阳人。高贵乡公将攻文帝，沈奔白帝，以功封安平侯。武帝即位，进爵为公。薨，谥元，子浚嗣（後为石勒所杀）。道素（太元初，以从孙袭）崇之（宋受禅，国除）

荀觊，颍川人。以预讨毋邱俭等功封亭侯。武帝即位，进爵临淮公。薨，谥康。　徽（以从孙嗣）龙符（宋受禅，国除）

荀勖，颍川颍阴人。文帝为晋王，封安阳子。武帝即位，改封济北郡公。薨，谥成，子辑嗣。　畯

贾充，平阳襄陵人。少袭父逵阳里亭侯，以预弑高贵乡公封安阳乡侯。武帝受禅，封鲁郡公。薨，谥武。　谧，韩寿子，以外孙袭爵，为赵王伦所杀。

模，充从子。以预诛杨骏功封平阳乡侯。薨，谥成，子游嗣。

郭彰，太原人。以贾后从舅封冠军县侯。薨，谥烈。

杨骏，弘农华阴人。以后父封临晋侯。惠帝即位，秉政，为贾后所杀。

魏舒，任城樊人。武帝即位，为司徒，封剧阳子。薨，谥康。　融（庶孙嗣）晃

李熹，上党铜鍉人。武帝即位，以佐命封祁侯。薨，谥成，子赞嗣。

刘实平原高唐人。以参文帝相国事，封循阳子。元康初，进爵为侯。薨，谥元，子跻嗣。

高光，陈留圉城人。以讨成都王颖功封延陵县公。薨。

王浑，太原晋阳人。袭父昶爵京陵侯，以平吴功进爵为公。薨，谥元，子济嗣。

王濬，弘农湖人。以平吴功封襄阳县侯。薨，谥武，子矩嗣。

唐彬，鲁国邹人。与王濬共伐吴，以功封上庸县侯。薨，谥襄。

山涛，河内怀人。武帝即位，以佐命功封新沓伯。薨，谥康，子该嗣。

王戎，浑子。以预平吴功进安丰县侯。惠帝即位，为三公。薨，谥元。子愔（以从弟子嗣）

郑袤，荥阳开封人。魏常道乡公立，以定策功封安成乡侯。泰始间薨，谥元，子默嗣。

李允，辽东襄平人。文帝时，为广陆伯。泰始初，进爵为侯。薨，谥成。子志嗣。

卢钦，范阳涿人。少袭父毓爵亭侯。武帝即位，为大梁侯。薨，谥元，子浮嗣。

石鉴，乐陵厌次人。武帝即位，封棠阳子，後拜司空，封昌安县侯。薨，谥元，子陋嗣。

温羡，太原祁人。以从驾讨成都王颖功封大陵县公。薨，谥元。

武陵，沛国弘邑人。景帝时为大将军，引为从事中郎，後封亭侯。武帝即位，封薛县侯。薨，谥定，子铺嗣。

任恺，乐安博昌人。尚魏明帝女，晋国建，封昌国县侯。薨，谥元，子罕嗣。

郭奕，太原阳曲人。武帝即位，以东宫官封平陵男。卒，谥穆。

侯史光，东莱掖人。泰始初，以侍中持节循风俗还，称旨，封临海侯。薨，子元嗣　。施

何攀，蜀郡郫人。以预诛杨骏功封西城侯。薨，子璋嗣。

傅元，北地泥阳人。魏时，以典农校尉称职，封鹑觚男。武帝即位，进爵为子。薨後追封清泉侯，子咸嗣。　敷

祇，咸从父弟。以预诛杨骏功封灵川县公。薨。

阎缵，巴西安汉人。为西戎校尉，有功封平乐乡侯。

谢鲲，陈国阳夏人。为王敦长史，以讨杜弢功封咸亭侯。薨，子尚嗣。　康肃灵祐

曹志，谯人。魏陈思王植之子。少袭封，武帝受禅，降为鄄城县公。薨，谥定。

华谭，广陵人。以讨石冰党功封都亭侯。薨，谥胡，子茂嗣。

罗宪，襄阳人。为蜀巴东太守，蜀亡，以郡降。後卒，追封西鄂侯，谥烈。

滕修，南阳西鄂人。为吴广州牧，王师伐吴，修帅众赴难，至巴邱，而孙皓降，乃与诸郡送印绶，封武当侯。卒，谥声，子并嗣。　声以讨苏峻功更封夏阳侯。

马隆，东平平陆人。以讨羌平凉州功封奉高侯。子咸嗣。

胡奋，安定临泾人。以从宣帝征伐功封夏阳子。薨，谥壮。

陶璜，丹阳秣陵人。尝为吴交州刺史，吴亡，以地降，封宛陵侯。

赵诱，淮南人。以讨华轶、杜弢等功封平阿县侯。後战没，谥敬。

周颺，义兴阳羡人。以讨陈敏等定江南功封乌程侯。薨，谥忠烈，子勰嗣。

札，颺弟。以讨钱璯功封东迁县侯。後为王敦所杀。

懋，札兄子。为晋陵太守，封清流侯。

赞，懋弟。大将军从事中郎，封武康县侯。

缙，赞弟。太子文学，封都乡侯。

周访，汝南安成人。以讨贼功封寻阳县侯。薨，谥壮，子抚嗣，以功进封建成县公　。楚　琼　虓

孟观，渤海东光人。以受贾后旨杀杨骏，封上谷郡公。後坐赵王伦党诛。

张辅，南阳西鄂人。为吏以击搏豪强政迹封宜昌亭侯。後为帐下督富整所杀。

索靖，燉煌人。以讨孙秀及破羌等功封安乐亭侯。薨，谥庄，子聿嗣。

琳，靖子。愍帝时辅政，以御刘曜功封上洛郡公。後与帝俱降刘聪，为聪所杀。

贾疋，武威人。愍帝时，为雍州刺史，封酒泉公。邀击刘曜，大破之。後为群胡所袭，败死。

周浚，汝南安城人。以平吴功封成武侯。薨，子僟嗣（为王敦所杀）。闵琳

周馥，浚从父弟。以讨陈敏功封永宁伯。

苟晞，河内山阳人。以破汲桑、石勒等功封东平郡侯，进爵为公。後为石勒所杀。

刘乔，南阳人。以预诛贾谧功封安众男。

刘琨，中山魏昌人。以斩石超，迎大驾於长安，封广武侯。後为段匹磾所杀，谥愍，子群嗣。

刘舆，琨兄，为东海王越、范阳王彪等所用，有功，封定襄侯。薨，谥贞，子演嗣。

邵续，魏郡安阳人。以败石勒功封祝阿子。後没於石虎，为所杀。

李矩，平阳人。以伐氐齐万年功封东明亭侯。

段匹磾，东部鲜卑人。父务勿尘遣兵助东海王越有功，封辽西公。匹磾袭父爵，领幽州刺史，为石虎所攻，败，没於虎，被害。

右，西晋列侯姓名之见於史者。按：晋始分五等，则侯之秩巳不一。又永熙初，杨骏辅政，普进封爵，以求媚於众，议者以为优於泰始革命之初，及诸将平吴之功。其後赵王伦既诛，贾后遂窃帝位，在职者皆封侯，厮役亦加以爵位，金银冶铸，不给於印，故有白版之侯，君子耻之，则其所滥及者，盖不可胜道矣。

王导，琅琊临沂人。少袭祖览爵即邱子。元帝渡江，导辅政，历受遗辅明、成二帝，为相，积封至始兴郡公。薨，谥文献。世子悦（早卒）混（悦弟子嗣）嘏　恢

恬，导次子，袭即邱子爵。

协，导子，袭武冈侯爵。　谧（嗣协爵）

刘弘，沛国相人。以平张昌等功封新城郡公。薨，谥元。

陶侃，番阳人。初以军功封东乡侯，後以平苏峻积功封长沙郡公。薨，谥桓，子夏嗣。　弘　绰之　延寿（宋受禅，降为吴昌侯）

温峤，太原祁人。以讨王敦功封建宁县公，及平苏峻，进始安郡公。薨，谥忠武，子放之嗣。　式之（以弟嗣）

郗鉴，高平金乡人。以预讨王敦功封高平侯，後更封南昌县公。薨，谥文成，子愔嗣。　超　僧施

昙，鉴子，少赐爵东安县伯。　恢（昙子袭封）循（恢子）

顾荣，吴国吴人。以讨葛旟功封嘉兴伯。元帝镇江东，以为军司。卒，帝即位，追封为公，谥元，子毗嗣。

纪瞻，丹阳秣陵人。以讨陈敏功封临湘县侯。薨，谥穆，子景（早卒）友（景子嗣）

贺循，会稽山阴人。以讨华轶功封乡侯。薨，谥穆。

薛兼，丹阳人。元帝即位，以佐命功封安阳乡侯。

刘隗，彭城人。元帝即位，以佐命功封都乡侯。後以王敦反，奔石勒。

戴渊，广陵人。以讨贼功封秣陵侯。王敦反，渊拒之，兵败，为敦所杀。谥简。

应詹，汝南南顿人。以讨贼功封观阳县侯。薨，谥烈，子元嗣。

甘卓，丹阳人。以讨周馥、杜弢等功封于湖侯。王敦反，卓讨之，敦袭杀卓。谥敬。

卞壼，济阴冤句人。父粹，齐王冏辅政时，为中书令，封成阳公，为长沙王乂所杀。壼袭父爵，成帝时辅政，苏峻反，壼力战，死之。谥忠贞。子眕（与壼同死）。诞（眕子嗣）

敦，壼从父弟。以讨杜弢功封安陵亭侯。薨，谥敬，子滔嗣。

刘超，琅琊临沂人。元帝即位，以佐命功封原乡亭侯，後为苏峻所杀。谥忠，子讷嗣。

孙惠，吴国富阳人。为东海王越参军，以迎大驾功封临湘县公。

庾亮，明穆皇后兄。以讨华轶功封都亭侯。讨钱凤、沈充，平之，进封永昌县公。薨，谥文康，子羲嗣。　准

翼，亮弟，以讨苏峻功封广饶男。

冰，亮弟，以讨苏峻功封吴县侯。薨，谥忠成。

桓彝，谯国龙亢人。以讨王敦功封万宁县男，苏峻之反，为贼所害。谥简，子雲嗣。　序

冲，彝子，以从兄温破姚苌有功封丰城公。薨，谥宣穆，子允嗣。

王承，太原晋阳人。永宁初，以豫迎大驾封蓝田县侯。薨，子述嗣。　坦之恺

荀崧，颍川临颍人。以预平王敦功封平乐伯。薨，谥敬，子蕤嗣。　籍

范汪，雍州刺史咎孙。以预讨苏峻功封都乡侯。薨，谥穆，子康嗣。

王舒，丞相导之从弟。以破苏峻功封彭泽县侯。薨，谥穆，晏子昆之嗣。陋之（宋受禅，国除）。

允之，舒子。以讨苏峻功封番禺县侯。薨，谥忠，子晞之嗣。　肇之

王廙導從弟以討杜弢等。功封武陵縣侯。薨，諡康。子頤之嗣。

虞潭，会稽馀姚人。以征讨张昌等功赐爵都亭侯，後进至武昌县侯。薨，谥孝烈，子仡嗣。　啸父。

顾众，吴郡吴人。以讨苏峻功封鄱阳县伯。薨，谥靖，子昌嗣。

张闓，丹阳人。以讨苏峻功封宜阳伯。子混嗣。

陆晔，吴郡吴人。以平钱凤功封江陵伯。薨，谥穆，子谌嗣。

玩，晔弟。以讨苏峻功封兴平伯。薨，谥康，子始嗣。

何充，庐江灊人。以讨苏峻功封都乡侯。薨，谥文，弟子放嗣。　松

褚翜，太傅裒从父兄。以拒苏峻封长平县伯。薨，谥穆，子希嗣。

蔡谟，陈留考城人。以平苏峻功封济阳男。薨，谥文穆。

诸葛恢，琅琊阳都人。以讨周馥封博陵亭侯，讨王含功封建安伯。薨，谥敬，子甝嗣。

孔愉，会稽山阴人。以讨华轶功封馀不亭侯。薨，谥贞，子傝嗣。　静

沉，愉从子。苏峻反，以扈从功封永安伯。薨，谥贞，子诘嗣。

陶回，丹阳人。以破韩晃功封康乐伯。薨，谥威，子汪嗣。

谢安，陈国阳夏人。孝武时辅政，以御苻坚功封建昌县公。薨，谥文靖，更封庐陵郡公。子瑶嗣。　该

琰，安子。以破苻坚功封望蔡公，後为贼所害。谥忠肃，子混嗣。

峻，琰子。封建昌县侯。子密嗣。

元，安兄子。以征伐功封东兴县侯，後以破苻坚功进

康乐县公。薨，谥献武，子瑍嗣。　灵运

石，安弟。以破苻坚时为元帅，封南康郡公。薨，谥襄，子注嗣。　明慧暠

王逊魏兴人。以征蛮功封褒中县公。薨，谥壮，子澄嗣。

羊鉴，泰山人。以预诛苏峻功封丰城县侯。

刘允，东莱掖人。以拒苏峻功封丰城子，後为郭默所杀。子赤松嗣。

桓宣，谯国銍人，以前後战功封竟陵县男。

伊，宣族子。以破苻坚功封永修县侯。薨，谥烈，子肃之嗣。　陵

毛宝，荥阳阳武人。以破苏峻功封州陵县侯，後守邾城，战没。子穆之嗣（即虎生），以入洛功徙封建安侯。　珍

璩，虎生子。以讨桓元功封归乡公，子弘之嗣。

刘遐，广平易阳人。以讨王含功封泉陵公。薨，子绍嗣。　举　遵之　伯龄

邓岳，陈郡人。以讨郭默功封宜城县伯。薨，子遐嗣。

朱序，义阳人。以讨司马勋功封襄平子。後陷苻坚，淮、淝捷，归国。

虞预，徵士喜之弟。从平王含，封平康县侯。

徐广，东筦姑幕人。义熙初，封乐成侯。

袁瓖，陈郡阳夏人。以讨苏峻功封长合乡侯。薨，谥恭，子乔嗣。　方平崧

耽，瓌弟。以平苏峻功封秭归男。

刘牢之，彭城人。以破苻坚功封武冈县男，後谋拒桓元不克死。元败，子敬宣嗣　。光祖

刘毅，彭城沛人。以诛桓元反正功，封南平郡公，後为刘裕所杀。

诸葛长民，琅琊阳都人。以诛桓元反正功，封新淦县公，後为刘裕所杀。

何无忌，东海剡人。以讨桓元反正功，封安成郡公，後讨卢循战死。谥忠肃，子邕嗣。

檀凭之，高平人。讨桓元战殁，追封曲阿县公。

魏咏之，任城人。以赞讨桓元功，封江陵县公。

嵇绍，康之子。贾谧诛，以不阿比凶族封弋阳子。荡阴之战，死之，赠进爵为侯　。翰（从孙袭封）旷

鲁芝，扶风郿人。以讨诸葛诞功封武进亭侯，後进爵漦城乡侯。薨，谥贞。

胡威，淮南寿春人。武帝时为刺史，以功封平春侯。薨，谥烈子奕嗣。

羊琇，景献皇后之从父弟。封甘露亭侯。薨，谥威。

王虔，文明皇后之弟。封安寿亭侯。子士文嗣。

恺，虔弟。封山东县侯。

杨文宗，武元皇后父。封蓩亭侯。谥穆。

羊元之，惠皇后父。封兴晋侯。

虞豫，元敬皇后父。早卒，追封平山县侯。子允嗣。　洪

褚裒，康献皇后父。以平苏峻功封都乡亭侯。薨，谥元穆，子歆嗣。

何准，穆章皇后父。封晋兴县侯。

王蕴，孝定武皇后父。封建昌县侯。

王敦，司徒导之从父兄。以讨华轶等功封汉安侯，後举兵反，破石头，进爵武昌郡公。病死，讨平，跽而斩之。

桓温，彝子。初袭爵万宁男，平蜀功封临贺郡公，北伐功封南郡公。子元嗣。（僭位诛）

祖约，逖之弟。以讨王敦功封五等侯，後谋反兵败，奔石勒，为勒所诛。

苏峻，长广掖人。以破沈充功封邵陵公，後举兵反，伏诛。

右，东晋列侯姓名之见於史者。








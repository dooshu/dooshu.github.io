◇方等陀罗尼斋忏文

窃以三世诸佛，以誓愿因缘，十方如来，以智慧方便，纵无碍之辩，开无尽之门，法流派别，宗源无限，法本分散，枝条不极，非直摩诃般若，独有八万四千，至于陀罗尼门，亦有九十二亿，处处宣说，种种名种，功德无量，威神不测。至如婆薮之拔地狱，波旬之发菩提，花聚之获神通，雷音之脱掩蔽，莫不因斯章句，承兹业力。亦有四部弟子，十方众生，闻一句而发心，听一说而悦道。故知一切诸法，无非真妙。弟子侧身修行，所学者菩提，旰食夙兴，所行者济度，一心之力，摄取众生，一念之顷，遍诸法相，如来种智，皆愿总持，诸佛功德，悉欲流布。今谨于法典，本之经教，见前大众，至心敬礼释迦牟尼佛，礼陀罗尼章句，礼雷音比丘，礼华聚菩萨，愿承此功德，调伏众生，灭三毒心，破十恶业，四百之烦恼，自然清净，八万四千尘劳，一时解脱，得神咒之力，具法印之善，入陀罗尼门，观诸佛境界，顿消狱火，永尽无馀，稽首敬礼常住三宝。（《广宏明集》二十八下。）


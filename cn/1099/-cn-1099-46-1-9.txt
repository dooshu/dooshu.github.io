○撫流民疏一 【 被言自辯】

流賊嘯聚山谷、百五十餘萬、自宣德至今四十餘年、屢命尚書白圭、都御史王恕楊璿、經畧安撫、雖嘗移文散遣、柰有司虛文勘報、實無一人還鄉、由是日聚月猖、蝟起行刼、先之以劉千斤石和尚王彪、繼之以李鬍子小王洪王安、抗殺官軍、燬掠城郭、鎮廵等官、調發官軍、動數十萬、接踵敗衄、荊襄騷擾、甚於楊么、伏蒙　皇上錄及庸才、敕臣總督軍務、前往撫剿、受命以來、夙夜皇皇、懼瘝厥職、幸而　帝德　敷、天威遠震、况荊襄與陝聯属。而寇黨熟臣威信。抚降賊人須任有威信大臣故臣初宣恩榜。流民巳有將散之勢。方整軍容。強賊亦有可平之機。乃被參將王信。千戶吳綬、鼓煽浮言、沮壞臣事、臣具本奏劾、蒙　皇上洞察其姦取回不用、浮言漸息、流民頓悟、兩月之間。散出復業者九十三萬餘人賊見民散難遏。遂擕餘黨入藏深山。仍行刼掠。僉謂怙終。法當剿蕩。臣猶以安撫為心。仍行招諭。又散出者五十一萬有奇。餘黨猶負固不出。然後入剿。夫莫非民也。刼掠人財。故謂之賊。今眾至百五十萬。結成巨黨。殺傷官軍。據法皆當剿者設使如前負固不出將姑息而坐視其反邪。今臣以口舌代斧金?戊。盡行撫存。而一百五十餘萬之中。斬首止二千一百七十五人。充戍止一萬二千四十三人。押發止四萬八千七百九十二人。今乃謂殺戮太過何歟。臣總督軍務。實功首罪魁之官。使不殄絕逆黨。而養成大患。則臣殺身亡家之禍。誰則當之。臣秉誠報國、不顧勞怨、豈敢不仁不忠、為是殘殺哉、惟臣才識膚淺不達時宜、處置顛倒、致干廷論、特懇　天恩、早賜放歸田里、以消物議、以弭天災


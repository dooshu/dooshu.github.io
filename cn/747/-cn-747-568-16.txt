○祭田横墓文

贞元十一年九月，愈如东京，道出田横墓下，感横义高能得士，因取酒以祭，为文而吊之。其辞曰：

事有旷百世而相感者，余不自知其何心。非今世之所稀，孰为使余欷而不可禁。余既博现乎天下，曷有庶几乎夫子之所为。死者不复生，嗟余去此其从谁。当秦氏之败乱，得一士而可王。何五百人之扰扰，而不能脱夫子于剑。抑所宝之非贤，亦天命之有常。昔阙里之多士，孔圣亦云其遑遑。苟余行之不迷，虽颠沛其何伤。自古死者非一，夫子至今有耿光。跪陈辞而荐酒，魂仿佛而来享。


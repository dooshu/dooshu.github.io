卷二百四十六

钦定四库全书

历代名臣奏议卷二百四十六

明　杨士奇等　撰

荒政

宋徽宗宣和中监察御史许景衡论赈济差官疏曰臣伏覩常平令诸灾伤缘赈济事应差官而州县阙者听监司於隣近选差不足则选辖下得替待阙官逐州不得过两员窃闻淮南东路去岁灾伤应赈济处其常平司不问州县官阙与不阙亦不次第选於隣近而槩差得替待阙官逐州两员夫子惠困穷在有司至诚恻怛为陛下施实德于民今於赈济万分未有一而差官先已徇私失陛下良法本旨矣其所差人自谓监司属官端坐而役州县无事而费廪禄增置吏卒搔扰行市灾伤之余尤不堪也臣愚欲望特降睿旨其淮南东路赈济所差官并行罢遣如赈济未毕尚合差官一遵故令施行然臣所闻者淮东一路尔窃恐他路亦然伏望圣慈特赐戒勅其已差官不应法者亦乞并罢

高宗建炎中尚书右丞许景衡乞和籴米劄子曰臣窃见今秋大稔所在米粒狼戾籴价廉平兹实天相陛下再造区夏以安下民以成中兴之业独未闻朝廷措置广籴以应天意此有司之过也夫丰岁不可为常幸而一遇而不知实仓廪以为凶荒之备亦可谓失计矣况今远方不庭盗贼纷作军兴所须尤以粮饷为急欲望圣慈特降指挥所在速行措置和籴使有储蓄则不难於战守也

绍兴七年试中书舍人李弥逊乞宽恤劄子曰臣照对绍兴五年七月指挥因江西运判逢汝霖等申请昨因金人残破羣盗烧刼归业人户已经放免税赋及五年十料之外并令输纳全税契勘除归业已经开垦人户自合输纳外其间有累经残破被害至重未曾开垦去处委是难以出备官吏百姓上下重困人情不安伏覩近降指挥已将夏税合纳紬绢今年且依旧数送纳自来年令提刑司核实己未开垦数催理切虑秋税合纳全税指挥亦合依此改正施行庶使四方之民沾被实惠

高宗时翰林学士叶梦得奏乞复置常平使者播告中外劄子曰契勘常平之法起自西汉本以惠民祖宗行之已久熙宁初缘例推广附以青苖免役市易抵当坊场河渡农田水利等事其意亦在寛恤民力只缘创法之始急於功利委任非人观望掊克遂致议论不一绍圣初再行修定已稍增损但拘守绍述之说必於尽行故如青苖敛散追呼搔扰市易物货苛细争夺农田水利之官诞谩欺罔之类明知其弊不能革去所以民至於今以为病其後应奉花石取以资不急之用遂失创法本意仅有存者又缘军兴调发诸司或许借贷於是移易侵渔扫地殆尽建炎霈恩首罢青苗法盖得之矣然未几并罢常平使者以他司兼领吏无专责漫无统纪旧法虽存不能修举臣实惜之今朝廷复置常平使者命官讨论窃详圣意非是再欲尽行熙宁本法及别有创立正为法本惠民於此艰难民力困弊之後务欲寛繇役省科敛通有无济乏絶使得博采羣议与时变通摆去拘碍之议应干害民之事尽行删除存其经久利便者使有司专一持守以遗将来实为美意尚虑中外不能究知妄有测度或谓欲根刷已放债欠或谓欲营求非理羡余为足国之计动揺民听不无疑碍欲乞明降诏旨先次播告使上下通知然後於实历州县人内慎选通晓世务习知民事笃厚忠信之人以充使者使之奉行官修政举则上可以广惠民之实下可以明革弊之意

梦得为两浙西路安抚使奏乞免严州遂安等三县二税和买状曰臣契勘本路见讨严州凶贼倪从庆贼发系在遂安县与淳安县相去不远其次夀昌县昨自去年十二月内贼初发本路弓兵两经起发勤王之後所在拣残人数多不堪用偶臣自到任即行下所部州县应系内外居民并团结为伍专一几察扞御盗贼仓猝之际遂尽起三县与贼隣近地分团结之人分布要害出入之路招募土豪部领寅夜守把远近相援内外限絶因此遁伏巢穴不敢冲突州县在外四傍奸民亦不敢趋附获免猖獗防维至今皆三县保甲之力自去年冬末至今年春初屡经大雪甚於常年正月半後即隂雨连并两月之间晴霁不过数日人衆暴露昼夜不得休息备见勤苦今来缘为隂雨未晴进兵犹缓已系耕田养蚕之时兼严州产茶浩大居民例以采摘为衣食今亦是时皆失常业虽旦夕贼灭养蚕采茶二事已不能及耕种下秧亦不无妨废况此两月余日守御之勤臣愚窃谓陛下涵养生民天覆地载不欲一物失所今必不忍以此小丑重劳良民反使终岁衣食所仰过时失业无所优恤欲望圣慈特降睿旨下本路转运司取会三县与贼隣近地分把隘保甲人户贼平之後并令特与蠲免今年夏秋二税及和买庶几深山穷谷之间无知细民皆识陛下勤恤其隐不忘幽远之意异时或有啸聚窃发无不竭力自奋可以暗消奸萌怀保善良干冒宸严臣无任惶惧激切屏营之至已於二月十六日具録奏闻去讫窃虑道路艰阻或有遗坠

梦得为江南东路安抚大使奏乞江北无遏籴劄子曰臣窃见近因人言东州艰食二浙商贾转贩入京东诸州收息数倍又京东桑柘不熟收缣者多皆欲往乞行禁止奉圣旨依奏告捕获人支赏钱三千贯白身与补承信郎有官人取旨推恩犯人并依军法如廵捕官失觉察令帅臣监司觉察施行契勘京东州军虽见属伪境然本吾民也朝廷方议收复必将与天下为一家不可自为尔疆彼界及因其艰食与桑柘不熟遂欲从而困之坐视其饥寒而不救是弃之矣今从伪之人日夜不忘本朝来归者相继而我反弃之无乃重失其心乎昔鲁饥臧孙辰告籴于齐宋饥诸侯归宋粟春秋皆以为美而齐小白葵丘之会犹曰无遏籴若秦饥而晋闭之籴则君子以为罪矣又况京东闻去岁种麦自广未必皆艰食而二浙产绢不多纵令兴贩亦复几何未必真能困彼而我亦未见其利徒示不广於四方非特有伤王政大体恐敌人或得为辞以激怒吾民则所害为不细矣其余官吏乘间捕捉阻絶商旅搔扰奸弊利之所在人难遽止重以军法刑辟滋多此等犹不暇论伏望圣慈更赐详酌施行

梦得又奏乞措置江浙夏旱状曰臣伏闻江浙夏旱陛下勤恤民隐忧形於色祷祈百神精意备尽至於释囚禁罢工役广赈粜止屠宰苟可以得雨者无不至近者临安虽应而州郡未沾足处尚多大军之後必有凶年此物理之常惟人事应之者当则饥殍之困流亡之患盗贼之变三者可以预消周官荒政十有二先王成训具在臣忝帅一道本路饶信等州皆是阙雨地分将来不免须有灾伤於法本司合行体量被灾轻重措置关监司施行窃考自古救灾之术无他惟虑之於早行之以实二言而已祖宗设法累世讲明纎悉皆具虽欲别为措置岂能更加毫末若官吏深悯民病通晓法意先事预备缓急各当其节上下协心不为文具则匹夫匹妇孰有不被其泽今八月将终披诉限满九月初即当检放若待诸州申到分数察见轻重然後为之处画则已晩矣谨参照前後条令所当申严与自来州县沿习旧弊所宜约束者敢昧死条上十事

其一曰检放以实无使抑塞契勘民户披诉灾伤陆田以七月终水田以八月终自来多是州郡灭裂不预先采访漫不知省受诉之後不即差官或不亲至地头容受弊幸虚实相乱或不敢放过分数抑令改易元诉谓之伏熟力农之家先已被困则赈济百色何由举行欲乞应灾伤路分并委漕臣分行所部阅实覆视具放过分数保明闻奏其应合施行事件即日一并尽行检举无令州县次第申请往来待报有失行後时之弊

其二曰预计蓄积无使失备契勘赈济皆用常平及义仓米自来州县多不预计两色实有数目量度灾伤轻重户口多寡日用远近为之措画灾重谷少处往往粜给已尽拱手坐视不敢申陈欲乞下经制常平官候放税分数已定即行审度某州有米若干约度可以出粜若干俵散饥贫及阙食户若干不足而合那移他州者若干又不足而合兑籴封桩上供者若干均摊直至来年当止月分如均摊不及或给官告度牒募民收籴兼用无使隐而不言中辄止絶或临时申请惠不及民

其三曰审度给贷依七分法契勘一县放税不及七分或失於披诉者第四等以下阙食户法当依七分法其放税七分以上者赈给通第三等自来放税皆是以槩县分数比折通计虽有上条多不施用今以一县论之地势未有高下一等大水非例及高乡大旱非例及低乡放税不能均一只如今年岁旱甲乡高而十分旱乙乡低而仅及一二分若将通计比折方及五六分不合赈济则是甲乡灾重乃因乙乡灾轻而不蒙惠岂法意哉欲乞下经制常平官应放税下及七分而逐乡逐户有及七分阙食者并依法与赈济其不及七分或七分以上亦合以上条行之

其四曰那容义仓许暂通用契勘法称赈济者谓减价出粜借贷种粮劝诱人户粜米之类出於常平而济其不足也称赈给者谓阙食贫乏不能自存出於义仓而捐以与之也赈济用常平等米许那移则有法矣而义仓本非朝廷之物止用赈给盖以丰年民食有余恐其轻费官为敛藏待其不足还以给之所以甲县之米不通於乙县然而水旱代有若大旱之岁高乡皆被灾支用已竭而低乡无灾积藏尚多岂可坐视高乡饥死而不救乎欲乞通一路皆许权宜兑借支用或更寛剩而常平米赈济阙亦许通用候丰年皆使依数偿之

其五曰存恤民户无使流移契勘兵火之余所在杀戮逃避十室九空日近方稍复业识认旧产垦辟荒废未及成家若复以阙食转徙何缘更得生齿繁息若或聚为盗贼则为患又不止此欲望严戒州县应灾伤地分乡村阙食户尽行抄劄无致遗漏多方措置但使蠲放以实无输纳之苦展阁以法无催科之扰给贷以时无乏絶之患役使以理无劳困之惧人之常情孰不重迁既有生路自然眷恋乡土

其六曰收辑流亡无使遣逐契勘饥民不能保其不尽迁徙州郡惮於接济多使地分遣逐至失涂殍死欲乞预戒州县应他州流移人户到来者皆即纳之各令散处无使聚而为一多设官吏使分任其事如或不足不得已权许取之寄居待阙官始为之糜粥终给之见粮柴薪不足则或为之官给室庐不备则或借之寺观疾病则为之医药死丧则为之埋殡遗弃小儿则给以公据使得收养稍能自存则给之劵契使各返其乡里系官山林川泽之利权许樵采渔捕自营其生有人承佃者蠲其租仍委长吏躬亲施行监司以时检察

其七曰出粜赈给无容奸弊契勘出粜常平米本减价以平籴州县多是观望常平司不肯以时登降或不敢过数虽号开场但应故事或长吏不自省察估价虽比市色稍减多为公吏有力之家诡名冒籴又因循请托假之历头以为私惠实及阙食户无几欲乞下经制常平官估价随时依市色高下量减常切觉察伪冒重立赏典如有违犯皆计以赃其赈给饥民仍使量人数多寡广为场分无使争夺践踏至死俵散以时无使早晚无节坐以待毙

其八曰劝诱出粜专以乡村契勘有米多是力农之家阙食多是游手之人承平之时物价均一忽遇荒歉唯米独贵受害者衆农夫乘此邀索厚利不得不使之有余补不足自军兴以来百货皆增不独米一色游手之人虽无所仰食然随其所业自取倍价虽食贵米未有甚害其当广粜者惟第三等以下乡村有田无收阙食者而已自来州县多是不晓法意凡有劝诱先散遣官吏乡村抄劄搜检告讦或受求嘱取与不均仍使般辇入州郭出粜反困农民贩粜以食游手近者贩卖米斛已许蠲免力胜商贾通行城郭不患无食其劝诱出粜欲乞止令於乡村散出文榜召其情愿无籍其所有无限以定数无抑以低价城郭有米之家准此人知乘时得利自不肯徒为藏闭粜者既广谷价亦不约自平矣

其九曰蠲展欠负随宜受纳契勘放税七分以上应所催科自有展阁条令被盗迁移复业之人其合起催苖税等亦有前後指挥及赦文而州县多不切奉行依旧举催或未应出赋税而抑使出赋税或迯移当除豁而不与除豁其余更有兵火以来别色窠名根刷在官举催不一只如本路建康府则有追理户部回易四库经纪斡运人欠负二十余万贯广德军则有户部剗刷误用朝旨除豁积年上供紬绢绵并钱三十万贯匹之类若不令特蠲暂展安能常赋之外更可出办应受纳秋苗监专苟逃後患例失太详筛扬拣簸无所不至仍更多搭耗剩横输糜费今秋赋所纳不过为官吏廪禄与军储而已古者凶年虽天子犹减膳不举大夫不食粱岂可下此而反求精欲乞申严应合展阁及催科等事尽令举行或申明仍戒苖米但非湿恶伪滥皆令随宜受纳支遣

其十曰便宜减降无淹刑禁契勘自来灾伤放税七分以上饥民犯法至死谓如攘取饼饵之类或因拒扞伤犯变主遂为强盗坐死等守臣皆得密奏预降指挥许便宜降等决遣不下有司藏之以时施用所以原情重惜人命近岁小郡守臣多不敢擅请皆俟狱具却於案後开说所犯地分放税分数虽蒙朝廷原贷不无淹系兼或因乏食营求生路因缘闘殴至死情有可悯近降指挥复须经提刑司详覆然後敢奏亦恐有司观望不敢开陈欲乞应转运司奏到灾伤七分地分合降便宜不候申请朝廷径以故事密切行下逐州其他犯有因灾歉情理可悯者权令径具闻奏凡此十事皆祖宗恻怛爱民之实累世保固邦本之具故民政所隶监司所主各不同惟灾伤皆使通管检放展閲则责之转运司粜给借贷则责之安抚钤辖司然百余年间每灾歉孰不奉行而惟庆历中富弼在郓州熙宁中赵拚在越州独为称首全活皆数十万人至今天下以为口实好事者或取其行者载之为书以为後法则知能举其职不失所委不可多得故臣不敢别申管见区区之愚惟欲官吏奉承德意人人尽心而况兵革始休疮痍未瘳陛下爱育元元之意如养赤子岂容辄有怠惰不?今来虽已逐项检举行下所部欲望圣慈少赐省览如有可采伏乞特降诏旨告戒诸司凡上所陈各严职守夙夜尽力御史察其不如令者候来年事毕较其勤惰为之赏罚以示劝沮臣坐食无补仰愧廪禄妄因所职上渎天听无任惶惧激切屏营之至

工部尚书廖刚转对乞禁遏籴奏状曰臣闻昔晋饥使乞籴于秦秦伯以问诸臣百里奚曰天灾流行国家代有救灾恤邻道也郑之子豹在秦有怨於晋请伐之秦伯曰其君是恶其民何罪於是乎输晋之粟故後世莫不以秦伯为有德於晋而以晋之闭籴为负义夫秦晋敌国也犹贵於通有无以拯其民孰谓一化之内乃欲分彼此耶昨岁旱伤所在高田多不收今旧谷将没民且艰食窃虑州县官吏各私其民胡越相视而不相恤则老弱有沟壑之患而壮者聚为盗贼在朝夕矣欲望圣慈申饬诸路监司使之捡察所部官吏毋得遏籴富民毋得闭廪须价庶几通融相賙急而国无饥民诚一时之急务也

刚又乞预备赈济劄子曰臣闻金穰水毁木饥火旱此天数也虽尧汤之世有所不免先王惟修人事以备天时是以有荒政存焉不待事至而後图也比日雨泽愆期圣心焦劳凡可以格天者无所不致其至近关辅率多得雨旱势亦不甚广秋成固有望矣然惟事事乃有其备有备无患臣谓今当为来岁之备者有二事早降米价钱於丰熟州军及时和籴禁约所在官吏不得遏籴此则赈救之急务也若籴本降迟谷米先为塌家收聚虽欲增价取之民间已无米矣若遏籴无禁则所在各私其人楚越相视而不相救惟听其有无相通自当不至於阙食不过远致者价稍高耳如此则虽有歉岁而无饥民是则先王之政也陛下若不以臣计为迂欲乞睿旨早赐施行

刘行简转对奏状曰臣窃惟义仓之法论始於隋增广於唐国朝因焉其意若曰古者三年耕必有一年之蓄九年耕必有三年之蓄国无三年之蓄则国非其国矣当其丰登粒米狼戾俾输其余以备凶荒未为过举不幸有金穰水毁木饥火旱之变则用其私蓄固足以赈之社仓是也隋开皇间长孙平请令诸州百姓劝课同社共立义仓收获之日各出粟麦藏焉社司执帐检校多少岁或不登则发以赈之然立法有未备也至唐贞观间戴胄请自王公以下爰及衆庶计所垦田稼穑亩顷每至秋熟以理劝课尽令出粟各於所在为立义仓国朝乾德间天子哀岁之不登而仓吏不以时出与民於是着发粟之制使不待诏令其後病吏之烦扰而民罹转输之困又罢之至神宗皇帝始复旧制民到於今赖焉然而推行之意有未尽合於古者岂得不论且所谓义仓者取粟於民还以赈之固不可以不均今也置仓入粟止在州郡岁饥散给而山泽僻远之民往往不沾其利其力能赴州就食者盖亦鲜少而况所得不足偿劳流离颠沛有不可胜言者此岂社仓之本意哉恭惟陛下天慈广覆一视同仁凡政事系赤子之利害者见於诏令丁宁熟复靡有不至而奉法之吏因习故常惮於改为使上之德泽不克下究臣窃惜之臣愚以谓义仓之粟当於本县乡村多置仓窖自始入粟以及散给悉在其间大县七八处小县三四处远近分布俾适厥中若未有仓窖则寄寺观或大姓之家县令总其凡以时检校遇饥馑时丞簿尉等分行乡村计口给历次第支散旬一周之庶几僻远之民均受其赐不复弃家流转道路此利害之较然者也伏望圣慈下臣议更赐详酌傥以为可断而行之不胜厚幸

知福州张守乞放两浙米舡劄子曰臣伏见本路盗贼兵火之後福泉漳州兴化军虽不经残破皆以应副军期公私匮乏复遭今岁亢旱细民艰食目今正是收成之时米价宜减福州在市每斗已一千省比之夏秋增及三百询之父老旧来所无缘兴化军而下并来船贩不敢遏籴自为一郡之计窃虑向去春间青黄不接之际米价必更腾踊饥民或致流移又本路常平斛斗不多赈济不足虽有降到广东米应副赈济并未起发到来臣日夜忧虑虽已节次从帅司行下建劒汀邵等州军令不得闭籴及约束沿路关津税务不得邀阻终以所产不多少有客贩前来臣体问得福建路山田瘠薄自来全仰两浙广东客米接济食用虽大丰稔而两路客米不至亦是阙食臣伏覩八月十一日指挥因言臣寮上言福建路利害第三项应本路客贩米斛不得收税事奉圣旨候二浙收籴足备日听候朝廷指挥臣访闻两浙丰稔倍於常年窃虑收籴至今已见次第欲望圣慈矜念远方师旅之後饥馑困乏早降睿旨许令客旅通贩浙米入福建路所有米船各於起发州县出给公凭经过州县并免收税庶得接济艰食之民仰称陛下绥惠多方之意臣不胜大愿

提举江东路常平茶盐洪适奏旱灾劄子曰臣仰惟陛下焦劳图治勤恤黎元讲求民瘼不啻饥渴一闻休戚即日罢行患在士大夫畏缩自爱不肯道其实故下情欝而不达圣泽壅而不流古之人虽在畎亩而有封章之献至或婴逆鳞而不顾此风久不闻矣臣不材无取尝玷宰路非蒭荛庶人之比也居闲故里目之所覩耳之所接不忍斯民日趋无告流亡捐瘠莫之拯捄若私有遐心茹而不吐尚饕祠宫之禄以自活其妻孥是曾狗马之不若也故不避讥议不惮谴诃矫首九阍披写愚戅伏望陛下少垂意焉臣比读邸报伏见陛下以江西湖南旱暵侧身祷祈屏彻荤味又令帅臣监司汰择守令德至渥也臣谓江东两郡之旱亦江西湖南之旱也陛下必不虑远而忘近恤彼而缓此特未逹于天庭尔及覩七月下旬施行洪潭两路赈恤指挥犹未及乎江东两郡岂有司奏牍或未详尽不能感动天听耶臣於是不谋於人而谋於心不虑其身而虑其灾辄敢犯分言之臣之乡邦自去夏五月至於今春曾无终日好雨故陂塘所瀦之水甚鲜并水之田仅能车畎播种至於高仰之田种不入土者四竟之内居三之二自春接夏或累日或盈旬间得小雨尚或不能破块地龟拆早稻焦枯其濒水低田有岁收千石米者今有百石之谷若是者盖无几也通六邑之中百分不获一二自夏接秋惟六月甲子得数刻之雨既不瀐润亦不周徧节过白露骄阳转甚晩稻又复槁矣常岁八月民种荞麦可充一两月粮异时饥馑得萝卜杂菜和米作糜亦可度日皆以久乾土硬而不可种自此不雨则来年麰麦将未可望小民艰食或有携妻子赴井同死者或有聚衆强籴而相杀伤者或有逢县尉而持刃拒抗致宪司传以为贼而出兵掩捕者前月提举官史俣入饶州界亲见流民襁负系道俣恨无以留之今去者纷纷至於卒岁将十室九空何以为邦自来水旱未尝早晚絶粒所阙廪食不过开岁数月饶州去秋已小歉今年早禾不获自季夏而食阙若秋冬之交有雨泽有人力可以艺麦逆数或熟尚有七八月期士民上户鲜有隔年之储犹无以自赡其家故耕夫转徙所不遑恤率是交还牛犁泣辞而後去所留牛犊无水可饮无秆可积不保其存也田家营谷作种尚且艰难若人牛又阙则向去春耕益为可虑盖今岁之旱起于饶州若池之建德东流与饶境相接者亦薄旱饶之德兴浮梁安仁数村与徽信相接者则微有所收江东之旱惟饶与南康两郡出境则江洪以往亦旱也父老七十岁者云自历年以来所未尝见今州县若不免租则有田者无以输纳若放苗不收则州县何以给遣窃闻饶州有前年桩留米三万石已借充官兵月粮所余止有万石朝廷捐以与之不过可支一月见在常平义仓二万余石并得去年储粟赈赡尚不能足盖六邑穷民有藉於官者二十万户且约一家三口家得石粟仅能饱其一月之腹尔傥官无余粟野有饿殍归之天灾无可柰何可也不得已有秩者暂阁奉稍亦可也饥饿之民散而之四方不至聚而掠夺为盗幸也数千营卒一月无粮其肯俛首馁死乎臣区区过计非私於乡邦而然也恐它日重贻旰食之忧故且述凶歉之实以闻不敢妄及臆说伏望圣慈察其心而信其言捄其灾而弭其患臣不胜战汗待罪之至

李光进姚崇言按察使故事论恤民状曰臣窃谓方今之患莫甚於州县之吏盖公廉之士多不见容而赃贪者或得幸免百姓受弊有不可胜言者庙堂之上欲尽择刺史县令诚如姚崇之言而遣使按察尚未必能尽称其职而观望迎合雷同欺罔者必衆故堂上远於百里堂下远於千里门庭远於万里盖言壅隔之祻深也庆历间岁适旱蝗右司谏范仲淹因间见仁宗曰宫掖半日不食当有病者今数路艰食安可不遣使者劳来安养之於是命仲淹为江淮体究安抚所至除淫祠赈乏絶民有食乌昧草者撷之以进臣伏闻江西湖南因去秋旱荒民多流丐伏望圣慈哀悯两路生灵选择台谏公忠谅直之臣通民情晓吏治者以安抚为名举行近降诏书察郡县贪苛之吏以赈救之庶几陛下德意志虑孚於四方而失业之民受其实惠不胜幸甚孝宗乾道间兵部侍郎胡铨上疏曰臣闻春秋传曰救灾恤邻道也行道有福又曰是宜为君有恤民之心陛下勤恤民隐若保赤子近缘江浙水旱诏令为济饥而下者十常七八监司郡守为济饥而行者踵相蹑也比诏州县修筑圩田又遣使核实诚惧官吏徒为虚文而实惠不下究陛下恤民之心可谓至矣尽矣不可以有加矣而臣犹欲极竭毣毣之虑以为陛下献者诚欲效涓埃於崇深可笑不自量也谨案国朝故事济饥之说有三粜常平米一也截拨本路上供及寛减本路上供斛?二也给赐度牒三也元佑五年浙西灾伤自正月开仓粜常平米临安倚郭两县日粜千石外七县大县日粜百石小县日粜五十石计日粜五百余石自二月至六月终民无流殍此济饥之一术也是年十一月中首发德音截拨本路上供二十万石赈济又於十二月寛减漕司四年上供额斛三分之一为米五十余万斛命下之日所至懽呼此又济饥之一术也苏轼知杭州日乞给降度牒二百道召募苏湖常秀人户於本州阙米县分入中斛?以优价入中减价出卖又元佑五年赐浙西度牒三百道以助赈济而一路帖然此又济饥之一术也是三者皆今日之急务然常平之米已不多而截拨寛减之说恐难卒行惟给降空名度牒惠而不费臣愚欲望圣慈特赐给降付逐路转运提刑安抚司分擘与灾伤州军仍须参州郡大小户口衆寡及灾伤分数品配合得道数依公分擘庶几实惠及民老弱转于沟壑者无不被尧舜之泽矣臣复契勘熙宁中两浙饥馑是时米?二百人死大半父老至今言之酸鼻今来行在米?已及数百日长駸駸深可忧虑臣愚受知之深且久素餐无补若不尽言臣之罪大矣

铨又上疏曰臣准御史台牒契勘今年十月一日视朝月分依条转对检准续降指挥合前一日赴合门投进文书臣仰惟圣学高妙睿智渊微夐出千古犹海岳崇深而欲以涓埃益之多见其不知量也然臣犹谆谆不已者事陛下首尾九年窃知陛下海岳之量不拒?埃之微也是敢极竭毣毣之虑仰渎天聪惟圣神少加采纳臣闻周易既济之象曰君子以思患而豫防之晁错亦云尧汤不免水旱然民无捐瘠者备先具也盖防患救荒尤不可不豫备谨案本朝会要太宗尝语宰臣国家储蓄最是急务盖以备凶年救人命昨者江南数州微有灾旱朕闻之急遣使往彼分路赈贷果闻不至流亡然则太宗皇帝诚得豫备之深意熙宁间浙西灾伤而沈起张靓不先事奏闻朝廷是不遵太宗之制也元佑间浙西灾伤而苏轼先事奏乞处置是能遵太宗之制也窃原熙宁旱荒之初县官立赏闭籴豪户争相储粟饥民囏食方截浙西上供米一百二十三万石散糜给米家至户到终不能活垂死之民道殣者至五十余万人此不遵太宗豫备之制故虽耗费仓实而无惠民之实元佑灾伤之初犹熙宁也四年之冬首发诏书拨浙西上供斛斗二十万石赈济又减本路漕计五十余万斛尽用籴本钱买上供银绢官既住籴谷直顿减遂无一人转沟壑者此盖能遵太宗豫备之制故虽不耗费仓实而惠民之实广矣恭惟皇帝陛下作民父母爱之如子知民疾苦视之如伤岂惜耗费而不恤民哉而臣戆愚浅见惟知民命为重耗费为轻正犹豪民殖产爱惜耕户本图牟利非曰爱农然而一有饥荒必须蠲逋已责假贷种赡惟恐耕户逃亡所费小而所失大也今岁诸路或旱或水方秋成之际米已翔贵日甚一日来春囏食灼然可知傥不先事而图则乙酉流离之患臣恐不免臣昨在田野窃闻乙酉之岁北关门外民户流移疾疫五万余人以一门外计之则诸门可见是时四方客旅斗米博一妇女半斗易一小儿左右前後之人不以实告致仁圣之泽不被於死徙之民非陛下不恤民也此亦当时谋国者不能先事而图之过也伏望圣慈行下诸路帅漕提刑提举守令及总领司都大发运司疾速相度准备来年赈济米斛以遵太宗豫备之制以元佑五年为准不至如熙宁後时之患则生灵受实惠莫不被尧舜之泽矣切缘今来已入冬孟去来年青黄不交之际无几比及相度往复取旨深恐无及於事伏乞睿断速赐指挥臣屡蒙奬谕谓臣直谅遂敢冒贡悃愊上渎天威臣无任战栗待罪之至

贴黄臣伏见陛下复置都大发运司本以裕民而愚民无知百端扇惑或谓发运司録夺客旅贩粜舟船或谓贱价和籴是致所在豪民毁船藏谷不肯贩粜甚乖行旅愿出於涂之义伏望圣慈特诏发运司多出文榜晓谕民间明言本司即不曾贱价和籴亦不曾録夺舟船庶几客旅流通米价自贱如此则斯民无不被仁圣之泽天下幸甚

孝宗时知南康军朱熹上奏曰臣辄有愚见上渎圣聦臣窃见本军去年大旱田亩不收幸蒙圣恩减放秋苗倚阁夏税而又申诏有司发廪劝分前後丁宁勤勤恳恳凡所以加惠於无告之穷民者至深至厚以故今岁开春以来及今已是七十余日而闾里细民幸不至於大段阙食又幸目今雨泽以时原野渐润窃料不过四五十日则二麦可收又四五十日则早稻相继决不至於复有流离捐瘠之祻以勤陛下宵旰之忧矣然臣窃以为捄荒之政蠲除赈贷固当汲汲於其始而抚存休养尤在谨之於其终譬如伤寒大病之人方其病时汤剂砭灸固不可以少缓而其既愈之後饮食起居之间所以将护节宣小失其宜则劳复之证百死一生尤不可以不深畏也今者饥饿之民虽得蒙被圣恩以幸免於死亡然亦类皆鸠形鹄面薾然无异於大病之新起若有司加意抚绥寛其财力则一二年间筋骸气血庶几可复其旧若遂以为既愈而不复致其调摄之功但见其尚能耕垦田畴撑拄门户而遽欲责以累年之逋负与夫去岁倚阁之官物则是人者其必无全理矣窃闻乾道七年之旱夏税秋苗亦皆尝蒙圣恩矣而流殍甚衆迄今不复者正以次年带纳前料税物者迫之也然考其实所谓带纳者初未尝大段有人纳到以佐有司用度之阙而奸胥猾吏得以并缘搔扰则其害有不可胜言者其後淳熙元年九月四日乃以洊饥始蒙蠲放则三年之间所失已多而无及於事矣今旧逋未除新税将起斯人懔懔已有狼顾之忧臣愚欲望陛下赦臣之罪察臣之言亟诏有司凡去年被灾之郡尽今年毋得催理积年旧欠及将去年倚阁夏税悉与蠲放其上二等人户当此凶年细民所从仰食其间亦有出粟减价赈粜而不及赏格者欲望圣慈普加恩施许将去年残欠夏税多作料数逐年带纳则覆载之间幅员之内当此灾旱之余无有一夫一妇不被尧舜之泽矣臣愚贱踈远不当妄有陈奏实以误膺委寄职在牧民窃於诏令之间有以仰窥陛下子爱黎元之心有加无已大惧无以仰称万分是以不敢不尽其愚冒渎天威臣无任恐惧颠越之至

熹提举浙东常平茶盐公事上奏曰臣踈缪不才远迹林野陛下过听畀以郡符已试罔功复叨使指误恩横被又忝职名方具辞免之间忽於九月二十二日恭被改除之命揣分量力尤所不堪本欲控陈恳避之诚庶安愚贱之迹而是时已闻本路绍兴府衢婺州水旱饥荒上轸宸虑窃恐迁延或致误事遂已即日拜命具状申省乞许奏对至十月二十八日方准省劄恭奉圣旨令臣疾速奏事前去之任臣闻命震惕不敢稽留即於今月二日襆被上道至十一日始入本路衢州界问得本州灾伤常山江山开化三县为甚而西安龙游次之其婺州绍兴府则所传又非衢州之比臣不胜恐惧遂自衢州乘舟取疾以来及节次於本司及被灾州县会到已行事件乃闻陛下间尝亲御翰墨戒饬帅臣词旨深切闻者感涕而前後拨赐米斛又已二十有余万矣仰见圣心恳恻急於救民而於军国之储无所爱惜至於如此甚大惠也臣猥蒙任使自惟踈拙大惧不能有以出斯人於沟壑仰副陛下焦劳之意今有管见合行申请须至画一奏闻者

一救荒之务检放为先行之及早则民知有所恃赖未便逃移放之稍寛则民间留得禾米未便阙乏然而州郡多是吝惜财计不以爱民为念故所差官承望风指已是不敢从实捡定分数及至申到帐状州郡又加裁减不肯依数分明除放又早田收割日久捡踏後时致有无根查者乃是州郡差官迟缓之罪而检官反谓人户违法不为捡定其有捡定申到者州郡亦不为蠲放就中下户所放不多尤被其害访闻本路州县亦有似此去处欲乞候臣将来到任广行询究更与从实蠲减

一伏覩近降指挥旱伤州县上户赈粜止令劝谕毋得科抑仰见圣明深察物情恤贫安富两得其所然窃恐官吏被此指挥之後其间或有便文自营之人必将泛然不以劝谕为意而上户亦有词说难以劝谕官司米斛不多将来无以接续其害又有不可胜言者欲乞且令州县将来劝谕者权以去年认数为约已劝谕者权据见认之数为准多方询访加意考核不得比同寻常报应空文须管究心体访得其实数其实不能及数者更与量减实可更多出者则与量添其有卤莽灭裂徒为烦扰去处将来本司觉察得知具名闻奏庶几所认之数必得其平而无科抑之患矣

一应募献米合格推赏之人多被官吏邀阻乞觅闻有至今未推赏者近虽已蒙立法约束更乞明诏户部先具见令奏到以未推赏名件进呈将未推赏人日下推赏行下诸路州县有未申奏者限一月内并到如违许被抑人进状陈诉重作行遣又上户已经去年献助今年所蓄想已不多若必依旧格方得推赏则恐无复及格之人可以献助欲乞检会淳熙元年三月二十四日勅户部勘当到点捡台州措置赈济官耿延年所申浙东路赈济赈粜依湖南江西米数减半纽计推赏指挥【谓如四千石合补承信郎今减作二千石之类】申明行下庶几应募者衆得济饥民仍勒所司立定保明状式及令逐处官司承受应募理赏词状文帖并要当日行遣如将来依式奏到省部却称文字不圆及诸处故违程限者官员重加降责人吏并行决配庶几富者乐输贫者得食实为两便

一伏覩今岁绍兴府已蒙圣慈拨赐米斛十七万石访闻昨来本府抄劄饥民户口若自十一月至来年三月约用米八十万石方可足用其间固不能无冒滥虚数今来本府节次删减未知将来定作多少户口计度但今所有米数及籴米钱姑以元抄劄数计之不过得四分之一况又州府见阙军储窃虑不免却将拨赐米斛暗行借兑则所得籴济米数愈见不多若州府只据见米掯定人口抄劄粜济则所及不广必致人户流离饿殍上劳圣虑又臣经由衢州见得本州旱损虽云不及绍兴府婺州两州然其处水路浅澁冬月尤甚运载钱米极为艰难本州虽已差官往浙西收籴然籴本至少所得不多而所费水脚已不赀矣臣今来欲望圣慈更拨赐丰储仓米三十万石应副绍兴府三万石应副衢州如无见管米斛即计目今米价支借内帑见钱令其趂此米价未至腾踊之间前去有米州郡收籴旋次般载回州其上件钱米并乞专责本司差委隣州官吏出纳州府不得干预庶免侵兑之弊其已拨赐钱米亦乞令本司选委本州通判一员同共主管不得别作支用仍诏守臣疾速措置收籴军粮不得误事其婺州虽蒙拨赐米五万石尚恐未足赈济却候臣亲到本州相度会计别具奏闻

贴黄臣窃闻陛下节俭忧勤规恢远略内库所积钱帛甚多今既天时未顺未可兴师而近甸饥荒至於如此伏愿圣慈权其轻重特赐借拨

一据绍兴府申到拨下诸县米数总计二十一万二千余石除?县六万八千余石系排日粜济外余县十四万三千余石系间日粜济窃恐饥民一日止得半升之米不能存活今欲依?县例排日粜济即合更用十四万三千余石又闻官吏抄劄不无漏落又虑流民却回复业兼数内所称摺运乃是三摺之数将来米价日增及有往来脚费风波滞留不无欠折又本府民贫劝谕所得恐亦不多须更备米十五六万石准备添贴所以约计乞米三十万石如蒙拨赐今亦未敢尽数般取如是发来粜济不尽却行回纳伏乞睿照

一诸郡荒歉人户日有流移一切官物不堪催理其绍兴府人户夏税已蒙圣慈等第免阁住催唯衢婺州当来失於申奏致人户未蒙依例推恩而户部漕司催督州郡亦如平日州郡无所从出其势必取於县县无所从出则人户必有受其弊者甚失圣主恻怛哀怜之意然计户部漕司所催必是掯定支遣之数有不得而已者其势又不容直行禁止欲乞朝廷取会户部漕司合得诸州解发钱帛之数且於内库支拨应副而诏户部漕司被灾州县所欠新旧官物并且住催直至明年蚕麦熟後却将旧欠逐旋催理寛作料次拨还内库决然不至敢有欠阙其人户名下新旧上供官物亦乞明诏州县未得催理其绍兴府虽已有前件住催指挥窃恐州县奉行不?及将今年检放外残零苗米催督严峻亦乞圣慈更赐戒约令其寛限人户输纳

贴黄臣续访闻绍兴府虽蒙指挥住催官物而春夏之间官吏多已先期催足民户实未尽沾圣恩今体问得本府人户合纳丁盐钱丁身折帛绢折帛绵本色绢本色绵五项不以有无产业物力一丁并纳九百余钱来春即便起催饥饿之余实难供纳臣愚欲望圣慈将来年合纳钱数预行蠲放庶几官吏无以作弊下户实被圣恩有以慰安民心感召和气

一今年旱地广濶只有湖南二广及浙西两三郡丰熟而广东海路至浙东为近臣昨受命之初访闻彼处米价大段低平即尝印牓遣人散於福建广东两路沿海去处招邀米客许其约束税务不得妄收力胜杂物税钱到日只依市价出粜更不裁减如有不售者官为依价收籴自此向後必多有人兴贩前来但臣元牓约束本路州县税场不得妄有邀阻收税及力胜一节更乞圣慈申严行下有违戾者官吏并比见行条法各加一等坐罪至来年六月却依旧法其收籴本钱乞许行下本路沿海州军将今年粜过米钱及兑那诸色窠名支拨充应庶几不失信於客人向後易为招诱如或更蒙朝廷量立赏格召人兴贩行下诸路晓示劝诱仍先降空名付身数十道付本司俟有上件贩到米斛之人即与书填给付盖缘客人粜货了毕便欲归回元处不能等候即与土居上户不同伏乞圣察

一救荒之政着於令甲及近年节次指挥虽已详悉然而全在官吏遵奉推行然後民被实惠况今年洊饥公私匮竭比之常岁事体不同欲乞圣慈特降指挥戒敕本路守令以下令其究心奉行悉意推广其故有违慢不?之人俾臣奏効一二重作施行以警其余其有老病昏愚不堪驱策者亦许具名奏闻别与差遣却选本路官吏恻怛爱民才力可仗者特许不拘文法时暂差权【谓如治狱捕盗官不许差出之类】仍依富弼赵拚例选差得替待阙宫庙持服官员时暂管干事毕具名申奏量与推赏如减磨勘陞名次之类庶几官吏向前人蒙实利

熹又上延和奏劄曰臣比因讲求荒政复有二事虽非今日拯救之急而实异时久远之利不敢不言今谨别具进呈下项

一臣昨任南康军日适值旱伤深虑检放搔扰下户偶有士人陈说乞将五斗以下苗米人户免检全放当时即与施行人以为便本路提举常平尤袤遂以其法行之诸郡其利甚博近日经由信州则闻玉山一县亦得检官如此措置除上三等户随分减放外下二等户尽行蠲免通计一县所放亦不过共成五分问之道旁居民莫不称其平允此最为法之善者而律令未有明文又今年检踏已毕行之不及欲乞圣慈详酌特诏有司定着为令自今水旱约及三分以上第五等户并免检踏具帐先与全户蠲放如及五分以上即并第四等户依此施行其州县差官後时致得旱损田苗不存根查亦乞立法坐罪其所损田即与相度地形高低水源近远比并邻至分数检放庶几贫民永远利便

一臣所居建宁府崇安县开耀乡有社仓一所系昨乾道四年乡民艰食本府给到常平米六百石委臣与本乡土居朝奉郎刘如愚同共赈贷至冬收到元米次年夏间本府复令依旧贷与人户冬间纳还臣等申府措置每石量收息米二斗自後逐年依此敛散或遇小歉即蠲其息之半大饥即尽蠲之至今十有四年支息米造成仓廒三间收贮已将元米六百石纳还本府其见管二千一百石并是累年人户纳到息米已申本府照会将来依前敛散更不收息每石只收耗米三升系臣与本乡土居官及士人数人同共掌管遇敛散时即申府差县官一员监视出纳以此之故一乡四五十里之间虽遇凶年人不阙食窃谓其法可以推广行之他处而法令无文人情难强妄意欲乞圣慈特依义役体例行下诸路州军晓谕人户有愿依此置立社仓者州县量支常平米斛责与本乡出等人户主执敛散每石收息二斗仍差本乡土居或寄居官员士人有行义者与本县官同共出纳收到息米十倍本米之数即送元米还官却将息米敛散每石只收耗米三升其有富家情愿出米作本者亦从其便息米及数亦与拨还如有乡土风俗不同者更许随宜立约申官遵守实为久远之利其不愿置立去处官司不得抑勒则亦不至搔扰此在今日言之虽无所济於目前之急然实公私储蓄预备久远之计及今歉岁施行人必愿从者衆其建宁府社仓见行事目谨録一通进呈伏望圣慈详察特赐施行谨具如前

熹又奏曰臣窃见浙东路和买绢万数浩瀚而绍兴府独当其半旧例自物力三十八贯五百以上人户均敷人户苦於输纳多立诡户隐寄物力以避均敷是致见纳人户所敷愈重其间又有不该敷纳田地之数官司不为除豁其弊非一前後臣僚申请并蒙圣慈施行而一时有司不能奉承德意牵於衆说未有定论臣以得之传闻未知其间微细曲折不敢辄有陈请然闻一郡之人无不以此为病猥蒙任使不敢坐视欲望圣慈特降指挥许臣到官与本路帅臣监司同共相度限来年二月内要见定论申奏取旨从来年夏料为始革去旧弊庶几饥馑余民得安生业世世子孙沐浴仁圣之膏泽不胜幸甚

历代名臣奏议卷二百四十六








○授毕諴昭义节度使制

门下：筑坛申命，推毂就途，受幢节之荣，分藩阃之寄，膺兹重任，允属良臣。邠宁盐庆武等州节度管内营田观察处置兼充庆州南路救接盐州及当道沿途镇寨粮料等使朝散大夫检校工部尚书使持节宁州诸军事兼宁州刺史御史大夫上柱国平阴县开国男食邑三百户赐紫金鱼袋毕諴，宇量凝旷，业履端修，抱不器之才，怀尽忠之节。声驰文囿，学茂儒林，掇芳桂於月中，擅嘉名於日下。自升朝籍，累践清班，屡镇邠郊。颇彰绩效。得营平屯田之术，有伏波备寇之谋，旷土多栖亩之粮，穷塞无晏开之垒。是宜进律，以劝将来，尹於神州，能安疲瘵。卑张敞擒奸之称，鄙广汉摘伏之奇，衢路绝赭衣之人，闾井稀桴鼓之响。用锡武节，明余无私，乃眷壶关，方择良帅。顾惟郇邑，思继成功，副我旁求，俾尔俞往。陟以五兵之秩，升於八座之荣，服兹宠光，伫闻报政。可检校兵部尚书兼潞州大都督府长史御史大夫充昭义节度副大使知节度事充潞慈邢洺等州观察处置等使，散官勋赐如故。


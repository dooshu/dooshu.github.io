○令节度等使朝觐先行奏闻诏

方面大臣，皆吾股肱心膂，思与相见，无时暂忘。想其恋阙之心，愿奉修觐之礼，其於忠恳，悉亦可知。但缘兵革初停，务先安辑，或地邻戎寇，须有防虞；或镇重军雄，切於绥抚，临机处分，要合便宜。自今已后，诸道节度团练防御经略等使有朝觐者，但先献表章，候得诏旨允许，即任进发，使行止之际，临时不失事机。故此宣示，想各知悉。


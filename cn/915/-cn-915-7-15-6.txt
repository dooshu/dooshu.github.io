◇黄初妻赵罪议

案《周礼》，父母之仇，避之海外，虽遇市朝，斗不反兵。盖以莫大之冤，理不可夺，含戚枕戈，义许必报。至於亲戚为戮，骨肉相残，故道乖常宪，记无定准，求之法外，裁以人情。且礼有过失之宥，律无雠祖之文，况赵之纵暴，本由於酒，论心即实，事尽荒耄。岂得以荒耄之王母，等行路之深雠。臣谓此孙忍愧衔悲，不违子义，共天同域，无亏孝道。（《宋书·临川王道规传》。）


【辞宣徽使第四札子〈附冯供奉入奏〉】

臣此者伏蒙圣旨，除臣宣徽南院使、判太原府事，特差入内供奉官冯宗道赐臣告敕各一道，兼传宣抚问，续准中书札子，奉圣旨，令臣疾速起发，仍赴阙朝见讫赴任者。伏缘臣以非才久病，心力衰耗，难当擢任之宠。兼自春以来疾病，久在假告。已于四月二十九日、五月一日，两具札子奏闻，辞免恩命。至今祗候提点刑狱席汝言到任，交割公事，别听朝旨次。欲望圣慈矜察，早赐允俞。今取进止。


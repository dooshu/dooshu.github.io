○即位大赦文

朕闻圣人畏天命，帝者奉天时。知皇灵眷命，不敢违而去之；知历数有归，不获已而当之。在昔帝王，靡不繇斯而有天下者也。乃者羯胡乱常，京阙失守，天未悔祸，群凶尚扇。圣皇久厌天位，思传眇身，军兴之初，已有成命。予恐不德，罔敢祗承。今群公卿士佥曰：孝莫大於继德，功莫大於中兴。朕所以理兵朔方，将殄寇逆，务以大者，本其孝乎。须安兆庶之心，敬顺群臣之请，乃以七月癸丑朔十二日甲子，即皇帝位於灵州。敬崇徽号，上尊圣皇曰上皇天帝。所司择日，昭告於上帝。

朕以薄德，谬当重任，既展承天之礼，宜覃率土之泽，可大赦天下，改元曰至德，大辟罪已下，常赦所不免者，咸赦除之。其逆贼李林甫、王鉷、杨国忠近亲合累者，不在免限。百姓官吏能率亲属去逆归顺者，有官加其优奖，斩得逆贼父子，不问首从，当锡爵土，别有襃崇。其直言极谏，才堪牧宰，文词博达，武艺绝伦，孝悌力田，沈沦草泽，委所在长官闻荐，诣阙自陈者亦听。东宫官属，既会昌期，合承宠命，量加改转。诸色勾徵，逋租悬调，及官钱在百姓腹内，并宜放免。灵州改为灵武郡。大都督府上县为望，中悬为上，官寮等一切便授。天下耆寿各赐物五段，侍老版授太守、县令有差，各赐物五段。诸道百姓，委本道采访使差郡县官存问。四方将士各赐马一匹，六品已下赐物十段。天下寺观，各度七人。太守并限三考然后转，御史取曾任郡县理人官者，后可荐用。所有弹奏，一依贞观故事。官吏犯枉法赃，终身勿齿。自古圣帝明王，忠臣烈士，五岳四渎，名山大川，并令所在致祭。孝子顺孙，义夫节妇，旌表门闾。内外文武官，九品已上各赐两阶，赐勋两转，三品已上赐爵一级。


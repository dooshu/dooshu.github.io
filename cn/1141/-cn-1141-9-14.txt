陌上桑

沃沃陌上桑，离离池中蒲。
南国有佳人，窈窕世所无。
高楼临广陌，皓腕飏轻裾。
兄弟盛车骑，坐中夫婿殊。
春华艳金屋，足不踰门枢。
日莫见烽火，揽裳泣踟蹰。
树木杂轮囷，巍阪何崎岖。
金雀堕草间，霜露沾罗襦。
傍有冢上松，昨夜闻啼乌。
乌啼亦不双，雌鸣怀故夫。
铁骑从东来，悉索南山隅。
相逢斜谷口，险隘不容车。
力胁牵上马，肯复立斯须。
左手何所携，长佩杂琼琚。
右手何所携，翠帐垂流苏。
移我嫁时物，颠倒系马头。
妇言将军令，勿虐良家姝。
健儿听益怒，此妇一何愚。
我已弃妻子，从军万里馀。
若不逐人欢，所愿谁与俱。
垂头掩双袂，吞声泣路衢。



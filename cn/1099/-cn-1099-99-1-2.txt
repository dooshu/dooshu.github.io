○論宜允諸大臣辭免恩蔭疏 【 聽辭恩蔭】

近覩　敕諭、錄定策之功、封拜恩蔭、多至五十三員、官爵太濫、今大學士楊廷和等懇辭之疏、爾時李太宰默上書閣臣論不當受恩典諸老甚為不樂萬一輕受異日議禮不合新都之禍更不測矣至四至五、尚書毛澄與太監蕭敬等具辭亦至于再、內楊廷和蔣冕毛紀雖俱准辭伯爵、改蔭指揮、費宏雖巳准辭指揮、改廕千戶、俱經日久、不敢拜受、而毛澄與蕭敬等屢蒙溫旨、未見賜允、臣等竊見諸臣之疏、皆出由衷、况節經言官論建、咸以為言、伏望　皇上體念內外諸臣辭免之懇切、俯從科道等官論奏之頻、仍痛錦衣衞所官員冐濫之積弊、將前項敕內有名如大學士楊廷和等、量加別項恩典、以為大臣忠誠之勸。其費宏毛澄以下分別等第。係文職者、量廕應得文職係內臣者量賜優賞。皇親巳受封爵者、子孫弟侄俱不必槩受武職并令世襲、其前項內臣中間如有當時同心恊力、平定禍難者、量廕一官、止終本身以旌勤勞。庶於朝廷崇德推恩之盛典。諸臣秉忠戒滿之本心。言官隨事納忠之專職咸兼盡而兩全矣。


○申劝礼俗敕

门下：朕克缵丕业，诞膺景命，宪章昔典，钦若前王。克己励精，缅思至道，宵衣旰食，勤修庶政，夙夜寅畏，匪遑底宁，若涉泉水，罔知攸济。顷属殷忧启运，多难兴邦，礼章载复，品物咸茂。思欲致万姓於仁寿，归六合於昇平，永言政途，庶几沿革。犹恐学校多阙，贤俊罕登，牧宰不存政理，农桑末加劝导，樽俎之仪不习，冠婚之礼莫修。朕所以当宁兴嗟，载怀兢惕者矣。

庠序者，风化之本，人伦之先，仰州县劝导，令知礼节。每年贡明经进士，不须限数，贵在得人。先圣庙及州县学，即令修理。春秋释菜，使敦讲诵之风。天下有奇才异行，沈伏不能自达，及官人百姓，有能谏言时政得失者，并令本州，责状封进。乡饮礼废，为日已久，尊德尚齿，弘益极深，宜令诸州，每年遵行乡饮之礼，令有劝慕，王公卿士，务存训奖。子弟成立，则有冠婚。婚礼糟粕或存，冠礼久为废阙。自今以后，并行冠义，责以成人之道，使知负荷之难。食为人天，农为邦本，绥抚萌庶，劝课农桑，牧宰之政，莫过乎此。刺史县令，有课最尤异，委廉察使名闻。当别加甄擢。县令字人之本，明经为政之先，不稍优异，无以劝奖。县令考满，考词使状有清字，无负犯；明经及第，每至选时，量加优赏，若属停选，并听赴集。真如设教，理归清净，黄老垂范，道在希微。僧尼道士女冠之流，并令修习真寂，严持诫行，不得假讬功德，扰乱闾阎，令州县严加检察，私度之色，即宜禁断。诸州县官，有不因选序，别犯赃贿，非时除授官等，皆依倚形势，恣行侵剥，如有此色，仰州长官录事参军，速勘责奏闻讫，宜停务待进止，仍委吏部兵部速勘责处分。诸州百姓，多有逃亡，良由州县长官，抚字失所。或住居侧近，虚作逃在他州，横徵邻保，逃人田宅，因被贼卖。宜令州县，招携复业。其逃人田宅，不得辄容卖买。其地任依乡原例租，纳州县仓，不得令租地人代出租课。寺观广占田地，及水碾硙侵损百姓，宜令本州长官检括，依令式以外，及官人百姓，将庄田宅舍布施者，在京并令司农即收，外州给贫下课户。凡此数事，或宜区分，系乎风俗，义存奖劝。刺史县令等，各申明旧章，勉思抚辑，罢彫弊之务，归淳厚之源，训导黎蒸，宣我朝化。《书》不云乎：“德惟善政，政在养民。”布告天下，咸知朕意。


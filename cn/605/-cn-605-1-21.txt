雁字诗小序

余友赵我法，诗名噪天下，近偶家居，以《雁字诗》三十首见示。余读之再三，口张而不能噏，曰：“兄诗大长。”我法瞠目睨我曰：“诗长哦，老诗坛而曰长哦。”余曰：“嘻，长可易言耶？”孔子七十，武公九十，时时皆有个长字在。李杜之诗，亦偶然至是，亦世之学诗者不能至是，乃奉为李杜之诗。若再加以李杜之年，再加以李杜之学，其所造宁止李杜哉！

余少而学诗，迨壮迨老。三十以前，下笔千言，集如风雨。逾数年而才气无所用之，逾数年而学问无所用之，再逾数年而性情亦无所用之。目下意色沮丧，终日不成一字。而兄与弟同学，既绝去诸累，而复能下笔千言，集如风雨，较弟更进哉。由是观之，兄之长且无限，则弟之长兄之长亦且无限，奈何以弟为非人，乃比为荆卿之鲁勾践哉。

弇州曰：李沧溟死，予诗文未免信笔。而王谑庵少刻及幼草，后作痒言，而人谓之不及幼草。则是弇州、谑庵两先生才名如许，一至晚年，后人论定，决不肯以长之一字妄以媚之也。咄咄我法，其再瞠目视我。


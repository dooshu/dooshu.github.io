66　張玄素有傳而注者未見


「張玄素問禮」，見魏相篇。注云：「史傳未見。」玄素，蒲州人，唐書有傳。注以爲未見，非也。

【何云】注最疎略，當時隋書、舊唐書，想民間難得耳。

【元圻案】張玄素，蒲州虞鄉人。傳見舊唐書七十五、新唐書一百三。新書傳稱：「貞觀四年，詔發卒治洛陽宫乾陽殿，且東幸。玄素上書云云。帝顧房玄齡曰：『洛陽朝貢天下中，朕營之，意欲便四方百姓。今玄素言如此，使後必往，雖露坐庸何苦？』即詔罷役。魏徵聞玄素言，歎曰：『張公論事，有回天之力，可謂仁人之言哉！』」舊書所紀略同。通鑑删魏徵語不載。






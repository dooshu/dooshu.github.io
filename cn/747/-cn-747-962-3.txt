○授武三思鸿胪卿制

门下，典於属国，列彼正卿，班秩既崇，宠光斯在。金紫光禄大夫行国子监祭酒武三思，延恩戚里，效职公朝，能励恭勤，以修名检。顷在胶序，颇淹星岁，度材而用，举类而迁，宜增三揖之荣，俾正九宾之礼。可行鸿胪卿，散官如故。（谨案：此制《文苑英华》误为孙逖作。考逖知制诰在开元二十四年，时武三思久被诛。且新旧《唐书》亦不载三思官鸿胪卿。题与撰人，必有一误。今存疑编入阙名。）


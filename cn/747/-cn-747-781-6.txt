○为中丞荥阳公桂州赛城隍神文

惟大中元年岁次丁卯六月甲午朔十四日丁未，都防御观察处置等使桂州刺史兼御史中丞郑某，廑遣登仕郎守功曹参军陆佚，以庶羞之奠，祭於城隍之神。夫大邑聚人，通都设屏。将英雄走集，必假高深。不惟倚仗风，兼用翕张神鬼。某初蒙朝奖，来佩藩符。既御寇於西原，亦观风於南国。始维画，将下伏熊。属楚两蔽空，湘云塞望。晦我中军之鼓，湿予下濑之师。遂以诚祈，果蒙神应。速如激矢，势等却河。及兹报荐之期，敢怠馨香之礼？神其干霄作峻，习坎为防。合烽橹以保民，[E161]川涂而流恶。使言言坚垒，侔地道以无疆；活活深沟，如井德之不改。勿违孔祷，以作神羞。尚飨。


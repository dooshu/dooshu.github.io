○尤弘远

乡人尤弘远居东城，其邻庄氏有女奴与相悦，私交信问，愿托终身，后得嫁为远妾。远妻妬悍，日虐之，又为诸厌胜法，咒诅于神，欲使速死。居无何，妾果病卒。又岁余而妻病，久不瘥，厌厌床褥，家人倦于侍，乃呼一里妪使相伴宿。及夜，见一女子红裳绿衫，冉冉行至远妻床前，视之乃其妾也。指妻身谇曰 【 指妻身谇曰　原本阙「谇」字，据说库本补。】 ：「我命未合死，尔多为咒诅，令我夭殁，情理惨虐。我今控诉已得理于岳司，必追汝抵命。明日晚间，令汝腰痛，定去矣！」言讫而灭。妪平日往来尤氏，熟识妾貌，其衣乃殓时所服也。闻语甚恐，不能寐，天明即去。又两日来问讯，则远妻果以次日之暮死，死时呼腰痛。妪乃具言所见。远闻之，心念妾寃，而其妻往日所许誓愿，及文书之类甚多，必为己累，甚忧之。素奉道，乃日持诵玉皇经凡数百部。谋建法事，择主行者，祷于所事真武，以环珓卜之，连举数人皆名流，不许，最后举玄妙观沈道士，乃得之。因大建水陆道场数昼夜，备极诚洁，欲以谢前过。后远得病，昏迷中见隶卒持帖来勾摄。远随而行，路皆昏黑，到一大门阙下，扁曰：「岳府。」入门，隶捽远跪于庭 【 隶捽远跪于庭　原本「捽」作「卒」，据说库本改。】 ，殿上王者叱问：「尔妻攀诉尔同为咒诅，致妾非命，尔知罪乎？」远叩头谢非己过。王者呼左右押尤弘远妻妾来证之，卒奉命去。少选押至，皆囚首桎梏，跪阶下。王使对辩，往复甚苦。久之，妻辞屈，妾亦具言罪不在夫。王者震怒，叱其妻曰：「尔为人正室，生既妬虐，强渎鬼神；死复诬诳，妄干官府，尔罪容可逭乎？」便令卒押送酆都。仍释妾囚，判送受生案。王呼远曰：「尔虽不知情，然此妇人所为咒诅，文书甚多，如何破除？」远未及答，王案旁一绿衣判官白王曰：「高真处已有文书来，与准折过矣。」王令吏检看，乃启一櫉，櫉中文书丛沓，吏抽一卷呈王，王览之，俾授远。远惶惧中不暇细读，但见朱字数行在纸尾。王曰：「文移酆都当云呈，今乃云咨，误矣。此虽行持者之过，然亦汝责也。」远不知所对。俄而甲冑者二神将见庭中，远视之，一关公、一心将王灵官也。灵官顾王曰：「此亦小失不足问。」王颔之，灵官以足蹵远背，曰：「去。」遂得出。复行冥晦中，路数折，入一司，僧六人坐其中，呼远诘问王者言：「且还，当入五瘟司去。」远曰：「吾不知所谓五瘟，但闻先天一气耳。」因具言高真赦罪之故。僧曰：「然汝知奉道而忘却佛耶？这边利害亦非细。汝今得归到家，宜急延年高有德僧六员，诵法华经六部回向，乃可消灭宿愆也。」命放出，遂得活。死已踰日矣。即请六僧，皆年七十以上者，诵经如数。迄今每月朔，常持念经忏，虽极冗不废。 【 邓铠说。】


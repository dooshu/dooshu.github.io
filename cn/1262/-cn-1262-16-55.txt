朱氏书问：

宝应《朱氏家乘》有《书问录》，载正嘉间友人所遗凌溪、射陂两先生书。称号连牍，不作零柬。如杨一清自名「石淙病叟一清拜，升之先生道契」，盖先辈也。景前溪司成，竟称「赐顿首凌溪先生年大执事。」今荐绅通问，名刺尺牍外，又有骈启，万历末骈启外又小启，其词略简，凡三副楮，一全简，浮饰之极。士大夫专觅人供应，如百函并发。刘穆之直当疲死，何暇理他务耶！




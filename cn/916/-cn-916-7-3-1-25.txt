【卧疾怨别刘长史诗】

四时煎日夜。玉露催紫荣。（本集作芬。）始怀未及（本集作回。）叹。春意秋方惊。凉草散萤色。衰（本集作夏。是。）树敛蝉声。凭景魂且谧。卧堂怨巳生。承君客江潭。先愁鸿雁鸣。吴山饶离袂。楚水多别情。金坚碧不灭。桂华兰有英。无辍代上朝。岂惜镜中明。但见一叶落。哀（本集作衰。《类聚》同。）恨方未平。（○本集四。《诗纪》七十五。又《类聚》二十九引荣、惊、声、鸣、情、英、平七韵。）


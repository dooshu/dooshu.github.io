○御暴说

或问为物之暴者，出於狼虎也何？暴攫搏於山薮之间尔。权幸之暴，必祸害於天下也，狼虎焉得而类诸？夫狼虎之暴，炳其形，犹可知也。权幸之暴，萌其心，不可知也。自口者不过於噬人之腥，咋人之骨血。自心者则必亡人之家，赤人之族，为害其不甚乎！然则权幸之暴不能抑，亦有国者不能设备以御之，俾民罹其害。曰虎狼吾知其能御者弓矢也，权幸如之何能御也？曰：刑法。曰：彼秦、汉其弛刑法耶，何赵高王莽之肆暴而不能御哉？曰：彼秦之高、汉之莽得肆其暴者，皆由刑法之不明也。苟明，暴何自矣。噫！田鄙者由能执弓矢以弥其暴耳，有国者反不能施刑法而御其暴。岂有国者重其民，不若田鄙者重其生哉！


◇上建阙表

恭惟哲后，旧章必修；眇瞩前王，复古为贵。伏惟陛下忻咨故实，率由令典。昔在有晋，经创江左，邦训莫厘，远图多缺，万雉之外，两观弗兴，空指南峰，县法无所，世历三代，年将二百，非所以经世成务，垂业後昆。天德圆应，宪章自远。诏匠人建兹象阙，俯藉爱礼之心，以申子来之愿，式表端园，仪刑万国，使观风而至。复闻正岁之典，遐想之士，少寄怀古之目。（《艺文类聚》六十二）


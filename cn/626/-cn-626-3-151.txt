袁训导华一十六首

【完颜巾歌】

完颜巾，金粟道人所制，寄铁厓先生。先生赋长歌以谢，率余同作。

混同江流长白东，完颜虎踞金源雄。

身如长松马如阜，蹴踏黄龙城阙空。

鸳鸯泺上鴐鹅雪，春水秋山事游猎。

黄河清后圣人生，一代衣冠烟雾灭。

璊玉龙环四带巾，柘袍吐鹘装麒麟。

锦房芍药大于斗，骅骝坐拥真天人。

传自中原文献家，全胜白氎小乌纱。

金粟道人鬓已秃，挟以双环归铁厓。

铁厓先生貌如玉，绣缕盘花簇朱襮。

鹧鸪小管沸筝琶，春流银瓮葡萄绿。

日日倒载高阳池，落花飘飖风满衣。

九峰女儿拍手笑，月中踏歌歌大堤。

先生醉笔蛟龙走，报以长歌意殊厚。

脱巾花底一掀髯，笑倩柳枝来漉酒。

（按《金史，上京路，即海古之地，金之旧土。国言“金”曰“按出虎”，以按出虎水源于此，故名金源。太祖军宁江，驻高阜，撒改仰见太祖体如乔松，所乘马如冈阜。）

【寿宁庵夜宿】

偶成绰山游，西风吹落日。

大田登禾黍，高林收枣栗。

仰羡松柏姿，俯惭蒲柳质。

石县王果崖，花雨维摩室。

白雪浮茗瓯，缥囊散书帙。

抚事困诛求，拯时乏经术。

纷争若蝼蚁，相持如蚌鹬。

可怜鸱吓鼠，何异裈处虱。

郊居便樵苏，野服忘巾栉。

独乐五亩园，素封千树橘。

被酌坐逃禅，铭墓亲操笔。

梦幻前后身，道悟中边蜜。

剧谈更抵掌，展席成促膝。

煌煌斗回杓，耿耿月离毕。

水声远澎湃，竹影互蒙密。

清坐不知疲，东方启明出。

【客海津送郭秀才南回（三首）】

百丈牵船上御河，客中送子奈愁何。

柁楼晚饭鲂鱼美，细雨微风水不波。

草低沙软见牛羊，烟雾苍茫落日黄。

燕女如花不相识，笑倾马潼劝人尝。

海雾昏昏水拍天，马牛遗矢满平川。

翻思五月江南道，万木清阴叫杜鹃。

【纪行歌送陈广文】

陈广文，

短而精悍才且俊，垂老远之新喻任。

中流扬舲张大帆，窄帽霜华照秋鬓。

我别楚乡今十年，梦想江山动游兴。

忆昨经览初，看山数去程。

泊舟娄江口，坐待南风兴。

长年三老椎大鼓，酾酒割牲祈降灵。

须臾挂席入扬子，东望淮沙海门紫。

鲸鱼吹浪波冥冥，不觉狼山去如驶。

舟行三日数百里，忽见金焦屹相峙。

铁瓮城颓壁垒荒，百战英雄嗟已矣。

晓行朱金沙，暮泊石头城。

不闻商女歌《玉树，黄芦苦竹生秋声。

复溯长风沙，还经敷浅原。

落帆彭蠡渚，遥见香炉烟。

却忆仪真不数日，行尽长江十三驿。

番湖雨晴冰鉴开，白石青林映行色。

始离墟落见城市，高阁巍巍对山起。

摩娑铁柱吊旌阳，俯仰清风怀孺子。

三洲木落秋雨霜，閤皂玉笥青天双。

烟花万井照丹碧，石城百丈围清江。

范夫子，清江生。

视草登紫阁，看花游玉京。

子今往彼，我歌纪行。

范公虽仙典刑在，山川草木皆知名。

醉歌击珊瑚，君毋忧问途。

安得成宽辈，写作长江图。

【无题拟李商隐（四首）】

玉树参差障羽幢，旧愁如水漫春江。

葳蕤锁合收银钥，窈窕楼空闭绮窗。

軃凤横钗终作对，舞鸾窥镜始成双。

绣屏倦倚看红豆，满眼相思意未降。

环佩珊珊下汉皋，琼楼风度郁轮袍。

琴心寄调传孤凤，华意留情属小桃。

金粟柱移筝上雁，玉莲杯举掌中醪。

乘鸾一去无消息，肠断神山梦寐劳。

燕语铜楼淑景移，镜台香冷玉蟠螭。

书传王母三青鸟，针度天孙五彩丝。

江浦见莲须觅藕，石枰寻子未围棋。

独怜鹦鹉知人意，故傍银筝索荔枝。

裙曳湘罗动曲尘，雀叉小佩玉麒麟。

紫箫偷按云中曲，彩笔慵传镜里真。

蝶粉腻花金作缕，雁沙回雪翠为茵。

若兰锦字多华丽，未减风流赋洛神。

【忆昨（二首）】

交友如云海内多，岂因谤讪竟蹉跎。

未思张翰莼鲈帟，俄动田横《薤露歌。

万卷空留遗一子，千金用尽买双娥。

柳州东畔无情月，还照芙蓉蘸碧波。

涌金门外昔曾游，落日凄凉燕子楼。

红粉不随黄土化，清歌还为彩云留。

愁褰帘幕鸡声晓，梦隔湖江雁影秋。

泪落神山一抔土，忍将麦饭洒松楸。

【广陵杂兴（三首）】

十年不到广陵城，依旧琼芳弄晚晴。

绣被土砖于阗寺，宝装刀剑镇南营。

楼飘箫鼓云中响，地接烟花日外明。

小杜风流今寂寞，谁携红袖按新声？

长江天险隔南徐，千古英雄恨有余。

《玉树歌残龙虎地，锦帆船下斗牛墟。

柳迷竹浦寒鸦聚，水漫雷塘野老渔。

欲吊文章贤太守，山堂零落昔年书。

参差吹作凤皇鸣，廿四桥头璧月明。

不把琼芳祠后土，还持彩笔赋芜城。

小楼窈窕低金缕，别馆蒲桃下玉罂。

醉写乌丝遗所爱，风流仿佛记三生。

【夜坐】

泽国秋高木叶稀，穷途倦客尚絺衣。

梦携儿女情如昨，兴托丝萝念已非。

何处蛩螀催纺绩，谁家灯火候柴扉。

可怜骨肉凋零尽，矫首西风把泪挥。


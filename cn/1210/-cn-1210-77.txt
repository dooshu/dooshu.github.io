西厢记

汪棣香曰：施耐庵成《水浒传》，奸盗之事，描写如画，子孙三世皆哑。金圣叹评而刻之，复评刻《西厢记》等书，卒陷大辟，并无子孙。盖《水浒传》诲盗，《西厢记》诲淫，皆邪书之最可恨者。而《西厢记》以极灵巧之文笔，诱极聪俊之文人，又为淫书之尤者，不可不毁。

又曰：西厢一书，成于两人之手，当时作者编至“碧云天，黄花地，西风紧，北雁南飞”之句，忽然仆地嚼舌而死。后半部乃另一人续成之。

又曰：崔莺莺生长名家，并无暧昧不明之事，作《西厢记》者，乃心贪莺莺之色，而求之不得，乃编造蜚语以诬莺莺，至今令莺莺抱惭地下。此见关帝乩笔，不可不信也。

按：乾隆己酉科会试，诗题《草色遥看近却无》，吾乡有一孝廉，卷已中矣，因诗中有“一鞭残照里”句，主司指为引用《西厢记》语，斥不录。其实此孝廉并不记得是《西厢记》语，特平日风流自赏，口吻自与暗合。暗合尚受其累，况沉溺于是书者耶？













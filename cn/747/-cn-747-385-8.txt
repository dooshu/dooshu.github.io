○为独孤中丞让官爵表

臣闻任非其贤，则负乘之寇至；宠过於分，则尸素之患生。所以建官者必惟贤是择，就列者亦量力而处。臣幸以驽蹇，遭逢圣明，顷当遏乱之日，谬以专城见委。虽常尝胆历年，然未有以报国，陛下奖臣微效，骤加崇班。以执宪剖符之职，兼推毂授钺之寄，位至十连，泽及三族。臣岂不知逾涯越分，冒宠叨荣？顾凶党尚存，王师未戢，当圣主宵衣之日，非臣子释负之秋。是以勉励疲朽，不敢陈让。然迩来竟未能奋一奇，展一策，扫荡寇贼，仰酬恩私。而事乖诚愿，又加风疾，无功而当厚赏，抱病而处大藩。尸位旷职，臣实增惧。今闻大军长驱，已济河围邺，妖氛气，朝暮廓清。圣朝方当弓矢而休牛马，搜俊以备鸳鹭，岂臣菲薄之质，疲ぃ之身，所宜犹握兵要，仍居宠秩，使上黩朝伦，下速官谤？以臣固陋，犹知其不可，况圣心乎？伏乞特降睿慈，怜臣瘵，许臣停官养疾，以避其贤良，则凄凄馀生，於兹幸甚！臣无任感戴之至。


志第十 五行志上


太祖十四年夏，西征，大雨雪，帝疑之，耶律楚材进曰：“克敌之征也。”明年冬，震雷，帝又疑之，楚材曰：“西域主将死矣。”已而皆然。夫天之垂戒，无分于夷夏，夷夏虽殊族姓，又无不知天变之可畏者。或乃疑其附会失实，不亦妄乎！抑吾观楚材之占候，虽验于己事，然准以《洪范》五行之说，皆不合。于是又知禨祥术数之学，或别有所承，而不必尽轨于经传也。然考天变以征人事，则岂有外于《洪范》之大义者哉！作《五行志》。

《洪范》曰：“水曰润下。”失润下之性，时则有水潦及霜雪冰雹震雷之变。鱼孽龙蛇之孽，鼓妖人疴豕祸。其徵为恒寒，其色黑，是为黑眚黑祥。

至元元年，真定、顺天、河间、顺德、大名、东平、济南等路大水。四年五月，应州大水。五年八月，亳州大水。六年十二月，献、莫、清、沧四州及丰州、浑源县大水。九年九月，南阳、怀孟、卫辉、顺天等路，洺、磁、泰安、通、滦等州淫雨，河水并溢，圮田庐，害稼。十三年十二月，济宁及高丽沈州水。十四年六月，济宁路雨水，平地丈余，损稼。曹州定陶、武清二县，濮州、堂邑县雨水，没禾稼。十二月，冠州、永年县水。十六年十二月，保定等路水。十七年正月，磁州、永年县水。八月，濮州、东平、济宁、磁州水。十八年二月，辽阳懿州、盖州水。十一月，保定清苑县水。十九年，江南水。二十年六月，太原、怀孟、河南等路沁河水涌溢，坏民田一千六百七十余顷。卫辉路清河溢，损稼。南阳府唐、邓、裕、嵩四州河水溢，损稼。十月，涿州巨马河溢。二十一年六月，保定、河间、滨、棣大水。二十二年秋，南京、彰德、大名、河间、顺德、济南等路河水坏田三千余顷。高邮、庆元大水，伤人民七百九十五户，坏庐舍三千九十区。二十三年三月，雄、霸二州及保定诸县水。六月，安西路华州华阴县大雨，潼谷水涌，平地三丈余。杭州、平江二路属县水，坏民田一万七千二百顷。大都涿、漷、檀、顺、蓟五州，汴梁、归德七县水。十月，河决开封、祥符、陈留、杞、太康、通许、鄢陵、扶沟、洧川、尉氏、阳武、延津、中牟、原武、睢州十五处。二十四年三月，汴梁河水溢。六月霸州益津县雨水。九月，东京义、静、威远、婆娑等路水。十一月，大都路水。二十五年二月，大都水。四月浑河决。杭州、平江、湖州、秀州大水。五月，河决襄邑，平江路水。七月，御河溢。胶州大水。民采橡为食。十二月，太原、汴梁二路河溢，害稼。二十六年二月，绍兴大水。五月，御河溢。十月，平滦路水，坏田稼一千一百顷。八月，霸州大水。二十七年正月，甘州、无为路大水。五月，江阴州大水。六月，河溢太康县，没民田三十一万九千亩。泉州及怀孟路武陟、汴梁路祥符县皆大水。七月，江西赣、吉、袁、瑞、建昌、抚水皆溢，魏县御河溢。八月，沁水溢。广州清远县水。九月，御河决。十月，江阴宁国大水。十一月，河决祥符义唐湾，太康、通许二县，陈、颍二州，大被其患。易水溢，雄、莫等州皆受其患。二十八年二月，常德路水。八月浙东婺州水。九月，平滦、保定、河间三路大水。二十九年五月，龙兴路南昌、新建、进贤三县水。六月，镇江、常州、平江、嘉兴、湖州、松江、绍兴等路府水。扬州、宁国、太平三路大水。闰六月，岳州华容县水。河西务水。三十年五月，深州静安县大水。九月，恩州水。十月，平滦路水。三十一年五月，峡州路大水。八月，赵州宁晋县水。十月，辽阳路水。

元贞元年五月，建康溧阳州，太平当涂县，镇江金坛、丹徒等县，常州无锡州，平江长洲县，湖州乌程县，鄱阳余干州，常德沅江、澧州安乡等县水。六月，泰安州奉符、曹州济阴、兖州嵫阳等县水。历城县大清河水溢，坏民居。七月，辽东利州、大都武卫屯田水。八月，平江安丰等路大水。九月，庐州、平江二路大水。二年五月，太原平晋县，献州交河、乐寿二县，莫州任丘、莫亭等县，湖南醴陵州水。六月大都路益津、保定、大兴三县水，坏民田七千余顷。晋州鼓城、获鹿、藁城等县，保定葛城、归信、新安、束鹿等县，汝宁颍州，济宁沛县，扬、庐、岳、澧四路，建康、太平、镇江、常州、绍兴五路水。七月，彰德、真定、曹州、滨州水。八月，棣州、曹州水。九月，河决河南杞、封丘、祥符、宁陵、襄邑五县。十月，河决开封县。十二月，江陵潜江县，沔阳玉沙县，淮安海宁朐山、盐城等县水。

大德元年三月，归德徐州，邳州宿迁、睢宁、鹿邑三县，河南许州临颍、郾城等县，睢州襄邑，太康、扶沟、陈留、开封、杞等县，河水大溢，漂没田庐。五月，河决汴梁，发民夫三万五千塞之。漳水溢，害稼。龙兴、南康、澧州、南雄、饶州五路水。六月，和州历阳县江水溢，漂庐舍一万八千五百区。七月，郴州耒阳县、衡州酃县大水，溺死三百余人。九月，温州平阳、瑞安二州水，溺死六千八百余人。十一月，常德武陵县大水。二年六月，河决蒲口，凡九十六所，泛溢汴梁路、归德府。并大名、东昌、平滦等路水。三年八月，河间路水。四年五月，保定、真定二路，通、蓟二州水。六月，归德睢州大水。五年五月，宣德、保定、河间属州水。宁海州水。六月，济宁、般阳、益都、东平、济南、襄阳、平江七路水。七月，江水暴风大溢，高四五丈，连崇明、通、泰、真州定江之地，漂没庐舍，被灾者三万四千五百余户。辽阳大宁路水。八月，平、滦二州雨，滦河溢。顺德路水。六年四月，上都水。五月，济南路大水。归德府徐州、邳州睢宁县雨五十日，沂、武二河合流，水大溢。东安州浑河溢，坏民田一千八十余顷。六月，广平路大水。七年五月，济南、河间等路水。六月，辽阳、大宁、平滦、昌国、沈阳、开元六路雨水，坏田庐，男女死者百十有九人。修武、河阳、新野、兰阳等县赵河、湍河、白河、七里河、沁河、潦河皆溢。台州风水大作，宁海、临海二县死者五百五十人。八年五月，太原阳武县、卫辉获嘉县、汴梁祥符县河溢。大名滑州、浚州雨水，坏民田六百八十余顷。八月，潮阳飓风海溢，漂民庐舍。九年六月，汴梁阳武县思齐口河决。东昌博平堂邑二县水。潼川绵江、中江溢，水决入城。龙兴、抚州、临川三路水。七月，沔阳玉沙县江溢。峄州水。扬州泰兴县、淮安山阳县水。八月，归德府宁陵，陈留、通许、扶沟、太康、杞县河溢。大名元城县大水。十年五月，雄州、漷州水。平江、嘉兴二路水，害稼。六月，保定满城、清苑二县水。大名、益都等路大水，定兴县水。七月，平江路大风，海溢。吴江州大水。十一年六月，静海、容城、束鹿、隆平、新城等县水。七月，冀宁文水县汾水溢。十月，杭州、平江水。十一月，卢龙、滦河、迁安、昌黎、抚宁等县水。

至大元年五月，宁夏水。六月，益都水。七月，济宁路雨水，平地丈余，暴决入城，漂庐舍，死者十有八人。真定路大水入南门，下注藁城，死者百七十人。彰德、卫辉二路水，损稻田五千三百七十顷。九月，泰安大水。十一月，河南水。二年七月，河决归德府，又决汴梁封丘县。三年六月，洧川、郾城、汶上三县水。峡州大雨，水溢，死者万余人。七月，循州、惠州大水，漂庐舍二百九十区。四年六月，大都三河县、潞县，河东祁县、怀仁县，永平丰盈屯大水。七月，东平、济宁、般阳、保定等路大水。江陵松滋县、桂阳临武县水。

皇庆元年五月，归德睢阳县河溢。六月，大宁、水达达路水，宋瓦江溢，民避居亦母儿乞岭。八月，松江府大风，海水溢。宁国路泾县水。二年五月，辰州沅陵县水。六月，涿州范阳县，东安州，宛平县，固安，霸州益津，永清、藁城等县水，坏田七千六百九十余顷。河决陈、亳、睢三州、开封、陈留等县。八月，崇明、嘉定二州大风，海溢。

延祐元年五月，常德路武陵县雨水，坏庐舍，溺死者五百人。六月，涿州范阳、房山二县浑河溢，坏民田四百九十余顷。七月，沅陵、卢溪二县水。八月，肇庆、武昌、岳州、建康、杭州、建德、南康、江州、临江、袁州、建昌、赣州、安丰、抚州、台州等路水。十二月，汴梁、南阳、归德、汝宁、淮安水。二年正月，浑河决。六月，河决郑州，坏汜水县治。七月，漷州、昌平、香河、宝坻等县水。全州、永州江水溢，害稼。三年四月，颍州，太和县河溢。七月，婺源州大水，溺死者五千三百余人。四年正月，解州盐池水。二月，曹州水。五年四月，庐州合肥县大水。六年六月，河间路漳河水溢，坏民田二千七百余顷。益都、般阳、济南、东平、济宁等路，曹濮、泰安、高唐等州大水，害稼。辽阳、广宁、沈阳、开元等路水大。名路属县水，坏民田一万八千顷。归德、汴梁府、汝宁、彰德、真定、保定、卫辉、南阳等路大水。七年四月，安丰、庐州淮水溢，损禾麦一万顷。城父县水。六月，棣州、德州大水，坏田四千六百余顷。七月，江陵县水。上蔡、汝阳、西平等县水。八月，霸州文安、大城二县滹沱河溢，害稼。河间路水。汾州平遥县水。是岁，河决汴梁原武县。

至治元年六月，霸州大水，浑河溢，被灾者三万余户。七月，蓟州平谷，渔阳二县，顺州邢台、沙河二县，大名魏县，永平义丰县大水。彰德临漳县漳水溢。大都固安州、东安州，宝坻县，真定元氏县，淮安清河、山阳等县水。东平、东昌二路，高唐、曹、濮等州水，害稼。乞里吉思部江水溢。八月，安陆府雨七日，江水大溢，被灾者三千五百户。雷州海康、遂溪二县海水溢，坏民田四千顷。九月，京山、长寿二县汉水溢。十月，辽阳、肇庆等路水。二年二月，濮州大水。五月，仪封县河溢。闰五月，睢阳县亳社屯大水。六月，奉元郿县，邠州新平、上蔡二县水。八月，庐州六安、舒城二县水。十一月，平江路大水，损民田四万九千六百顷。三年五月，东安州水，坏民田一千五百余顷。真定武邑县水，害稼。六月，大都永清县雨水，损田四百顷。七月，漷州雨水，害稼。九月，漳州、建昌、南康等路水。

泰定元年五月，漷州、固安州水。陇西县大雨水，漂死者五百余家。龙庆路雨水伤稼。六月，益都、济南、般阳、东昌、东平、济宁等路二十有二县，曹、濮、高唐、德州等处十县淫雨，水深丈余，漂没田庐。大同浑源河溢。陈、汾、顺、晋、恩、深六州雨水，害稼。真定滹沱河溢，漂民庐舍。陕西大雨，渭水及黑水河溢，损民庐舍。渠州江水溢。七月，真定、河间、保定、广平等路三十有七县大雨水五十余日，害稼。大都路固安州清河溢。顺德路任县洺水溢。奉元朝邑县、曹州楚丘县、开州濮阳县河溢。九月，延安路洛水溢。奉元长安县大雨，沣水溢，濮州馆陶县水。十二月，杭州盐官州海水大溢，坏堤堑，侵城郭，有司以石囤木柜捍之不止。二年正月，大都宝坻县、肇庆高要县雨水。巩昌路水。闰正月，雄州归信县大水。二月，甘州路大雨水，漂没行帐孳畜。三月，咸平府清、寇二河合流，失故道，隳提堰。四月，涿州房山、范阳二县水。岷、洮、文、阶四州雨水。五月，檀州大水，平地深丈有五尺。高邮兴化、江陵公安水。浙西江湖水溢。河溢汴梁，被灾者十有五县。六月，通州三河县大雨，水丈余。冀宁路汾河溢。潼川府绵江、中江水溢入城，深丈余。卫辉汲县、归德宿州大水。济宁路虞城、砀山、单父、丰、沛五县水。七月，睢州河决。八月，霸州，涿州，永清、香河二县大水，伤稼九千五十余顷。九月，开元路三河溢，没民田，坏庐舍。十月，宁夏鸣沙州大雨水。曹州属县水。十一月，常德路水。三年正月月，恩州水。二月，归德府河决。六月，大同县大水。汝宁光州水。大昌屯河决。七月，河决郑州，漂没阳武等县民一万六千五百余家。东安、檀、顺、漷四州雨，浑河决，温榆水溢，伤稼。延安路肤施县水，漂民居九十余户。八月，盐官州大风，海溢，捍海堤崩，广三十余里，袤二十里，徙居民千二百五十家以避之。真定蠡州，奉元蒲城县，无为州，历阳、含山等县水。九月，平遥县汾水溢。扬州、宁国、建德诸属县水。十一月，崇明州三沙镇海溢，漂民居五百家。十二月，辽阳大水。大宁路瑞州大水，坏民田五千五百顷，庐舍八百九十所，溺死者百五十人。四年正月，盐官州潮水大溢，捍海堤崩二千余步。三月，浑河决。五月，睢州河溢。六月，大都东安、固安、通、顺、蓟、檀、漷七州，永清、良乡等县雨水。七月，上都云州大雨。北山黑水河溢。云安县水。衢州大水。八月，汴梁扶沟、兰阳二县河溢，漂民居一千九百余家。济宁虞城县河溢，伤稼。滹沱河溢。崇明州海门县海溢。十二月，夏邑县河溢。汴梁中牟、开封、陈留三县，归德邳、宿二州雨水。

致和元年三月，盐官州海堤崩，遣使祷祀，造浮图二百十六，用西僧法厌之。河决砀山、虞城二县。四月，盐官州海溢，益发军民塞之，置石囤二十九里。广宁路大水。崇明州海溢。六月，南宁、开元、永平等路水。河间临邑县雨水。益都、济南、般阳、济宁、东平等路三十县，濮、德、泰安等州九县雨水，害稼。七月，广西两江诸州水。

天历元年八月，杭州、嘉兴、平江、湖州、建德、镇江、池州、太平、广德九路水，没民田万四千余顷。二年六月，大都东安、通、蓟、霸四州、河间靖海县雨水，害稼。永平昌国诸屯水。

至顺元年六月，河决大名路长垣、东明二县，没民田五百八十余顷。曹州、高唐等州水。前后武卫屯田水。七月，海潮溢，漂没河间运司盐二万六千七百引。闰七月，平江、嘉兴、湖州、松江三路一州大水，坏民田三万六千六百余顷，被灾者四十万五千五百余户。杭州、常州、庆元、绍兴、镇江、宁国等路，望江、铜陵、长林、宝应、兴化等县水，没民田一万三千五百余顷。大都、保定、大宁、益都属州县水。二年四月，潞州潞城县大雨水。五月，河间莫亭县、宁夏河渠县、绍庆彭水县及德安屯田水。六月，大都、保定、真定、河间、东昌诸路水。彰德属县漳水决。十月，吴江州大风，太湖水溢，漂民居一千九百七十余家。十二月，深州、晋州水。三年三月，奉元朝邑县洛水溢。五月，汴梁河水溢。江都、泰兴、云梦、应城等县水。滹沱河决，没河间清州等处屯田。汾州大水。六月，无为州、和州水。九月，莒、沂二州及泰安奉符县，济宁鱼台县，曹州楚丘县，平江、常州、镇江三路皆大水。

元统元年五月，汴梁阳武县河溢，害稼。六月，京畿大霖雨，水平地丈余。泾河溢，关中水灾。黄河大溢，河南水灾。泉州霖雨，溪水暴涨，漂民居数百家。七月，潮州大水。二年正月，东平须城县、济宁济州、曹州济阴县水灾。二月，滦河、漆河溢，永平路属县皆水。瑞州路水。三月，山东霖雨，水涌。四月，东平、益都水。五月，镇江路水。宣德府大水。六月，淮水涨，漂山阳县境内民畜房舍。九月，吉安路水。

至元元年，河决汴梁封丘县。二年五月，南阳邓州大水。六月，泾水溢。八月，大都至通州霖雨，大水。三年二月，绍兴大水。五月广西贺州大水，害稼。六月，卫辉淫雨至七月，丹、沁二河泛涨，与城西御河通流，平地深二丈余，漂没人民房舍田禾甚众，民栖于树上，达鲁花赤僧家奴以舟载饭食之，移老弱居城上，日给廪食，月余水方退。汴梁兰阳、尉氏二县，归德府皆河水泛溢。黄州及衢州常山县皆大水。四年正月，河决曹州，又决汴梁。五月，吉安永丰县大水。黄河溢，平地水二丈，决白茅堤、金堤。六月，邵武大水，城市皆洪流，漂沿溪民居殆尽。五年六月庚戌，汀州路长汀县大水，平地深三丈许，损民居八百家，坏民田二百顷，溺死者八千余人。七月，沂州沂、沐二河暴涨，决堤防，害田稼。邵武光泽县大水。常州宜兴州山水出，高一丈，坏民居。六年二月，京畿五州十一县及福州路福宁州皆大水。五月甲子，庆元奉化州山崩，水涌出平地，溺死人甚众。六月，衢州西安、龙游二县大水。庚戌，处州松阳、龙泉二县积雨，水涨入城中，深丈余，溺死五百余人；遂昌县尤甚，平地三丈余。桃源乡山崩，压溺人民五十三家，死者三百六十余人。秋，河北大水。七月壬子，延平南平县淫雨，水泛涨，溺死百余人，损民居三百余家，坏民田二顷七十余亩。乙卯，奉元路盩厔县河水溢，漂溺居民。八月甲午，卫辉大水，漂民居一千余家。十月，河南府宜阳县大水，漂民居，溺死者众。

至正元年，汴梁钧州大水。扬州路崇明、通、泰等州海潮涌溢，溺死一千六百余人。二年四月，睢州仪封县大水，害稼。六月癸丑夜，济南山水暴涨，冲东西二关，流入大清河，黑山、天麻、石固等寨及卧龙山水通流入大清河，淹没上下民居千余家，溺死者无算。三年二月，巩昌宁远、伏羌、成纪三县山崩水涌，溺死者无算。五月，黄河决白茅口。七月，汴梁中牟、扶沟、尉氏、洧川四县，郑州荥阳、氾水、河阴三县大水。四年五月，霸州大水。六月，河南巩县大雨，伊、洛水溢，漂民居数百家。济宁路兖州，汴梁鄢陵、通许、陈留、临颍等县大水，害稼，人相食。七月，滦河水溢，出平地丈余，永平路禾稼庐舍漂没甚众。东平路东阿、阳谷、汶上、平阴四县，衢州西安县大水。温州飓风大作，海水溢，漂民居，溺死者甚众。五年七月，河决济阴，漂官民亭舍殆尽。十月，黄河泛溢。七年五月，黄州大水。八月壬午，杭州、上海浦中午潮退而复至。八年正月辛亥，河决，淹济宁路。四月，平江、松江大水。五月庚子，广西山崩水涌，漓江溢，平地水深二丈余，屋宇人畜漂没。壬子，宝庆大水。乙卯，钱塘江潮比之八月中高数丈余，沿江民皆迁居以避之。六月己丑，中兴路松滋县骤雨，水暴涨，平地深丈五尺余，漂没六十余里，死者一千五百人。是月，胶州大水。七月，高密县大水。九年七月，中兴路公安、石首、潜江、监利等县及沔阳府大水。夏秋，蕲州大水，伤稼。十年五月，龙兴瑞州大水。六月乙未，灵州灵石县雨水暴涨，决堰，漂民居甚众。七月，汾州平遥县汾水溢。静江荔浦县大水，害稼。十一年夏，龙兴南昌、新建二县大水。安庆桐城县雨水泛涨，花崖、龙源二山崩，冲决县东大河，漂民居四百余家。七月，冀宁路平晋、文水二县大水，汾河泛溢东西两岸，漂没田禾数百顷。河决归德府永城县，坏黄陵冈岸。静江路大水，决南北二渠。十二年六月，中兴路松滋县骤雨，水暴涨，漂民居千余家，溺死七百人。七月，衢州西安县大水。十三年夏，蓟州丰润、玉田、遵化、平谷四县大水。七月丁卯，泉州海水日三潮。十四年六月，河南府巩县大雨，伊、洛水溢，漂没民居，溺死三百余人。秋，蓟州大水。十五年六月，荆州大水。十六年，河决郑州河阴县，官署民居尽废，遂成中流。山东大水。十七年六月，大雨，漳河溢，广平路皆水。秋，蓟州五县皆大水。十八年秋，京师及蓟州、广东惠州、广西、贺州皆大水。十九年九月，济州任城县河决。二十年七月，通州大水。二十二年三月，邵武光泽县大水。三十三年，孟州济源、温县水。七月，河决东平寿张县，圮城墙，漂田庐，人溺死甚众。二十四年三月，益都县井水溢而黄，怀庆路孟州、河内、武陟县水。七月，益都路寿光县、胶州高密县水。二十五年秋，东平须城、东阿、平阴三县河决小流口，达于清河，坏民居，伤禾稼。二十六年二月，河北徙，上自东明、曹濮，下及济宁，皆被其害。六月，河南府大霖雨，瀍水溢，深四丈许，漂东关居民数百家。秋七月，汾州介休县汾水溢。蓟州四县、卫辉、汴梁钧州俱大水，害稼。八月，棣州大清河决，滨、棣二州之界民居漂流者众。济宁路肥城县西黄水泛溢，漂没田禾民居百有余里，德州齐河县境七十余里亦如之。

至元十五年十二月，黄河清，自孟津东柏谷至汜水县蓼子谷，上下八十余里，澄莹见底，数月始如故。元贞元年闰四月，兰州上下三百余里河清三日。至正十四年正月甲子朔，汴梁城东汴河冰作五色花草，三月方解。十九年，郑州黄河清，长数里。二十年十一月，汴梁原武、荥泽二县黄河清三日。二十一年十一月，河南孟津县至绛州垣曲县二百里，河清七日。新安县亦如之。十二月，冀宁路石州河水清，至明年春冰泮始如故。二十四年夏，卫辉路黄河清。

中统二年五月，西京宣德陨霜杀禾。三年五月，宣德、咸宁等路陨霜。八月，河间、平滦等路陨霜害稼。四年四月，武州陨霜杀麦禾。至元二年八月，太原陨霜害稼。四月，檀州陨霜。八年七月，巩昌会、兰等州霜杀稼。十七年四月，海宁州及益都路陨霜。二十一年三月，山东陨霜杀桑，蚕尽死，被灾者三万余家。二十六年七月，济南棣州陨霜杀菽。二十七年七月，大同、平阳、太原陨霜杀禾。十一月，兴、松二州及兴隆路亦如之。二十九年三月，济南、般阳等路及恩州属县霜杀桑。元贞二年八月，金、复州陨霜杀禾。大德五年三月，汤阴县霜杀麦。五月，商州霜杀麦。六年八月，大同、太原霜杀禾。七年四月，济南路陨霜杀麦。五月，般阳路陨霜。八年三月，济阳、滦城二县霜杀桑。八月，太原交城、阳曲、管州、岚州，大同怀仁陨霜杀稼。九年三月，河间、益都、般阳属县陨霜杀桑。清、莫、沧、献四州霜杀桑一百四十一万七十余本，坏蚕一万二千七百余箔。十年七月，大同浑源县霜杀禾。八月，绥德州米脂县霜杀禾二百八十顷。至大元年八月，大同陨霜杀禾。大名路陨霜。四年七月，大宁等路陨霜。皇庆二年三月，济宁霜杀桑。延祐元年三月，东平、般阳等路，泰安、曹、濮等州大雨雪三日，陨霜杀桑。闰三月，济宁、汴梁等路及陇州、开州、青城、渭源诸县霜杀桑，无蚕。七月，冀宁陨霜杀禾。四年夏，六盘山陨霜杀禾五百余顷。五年五月，雄州归信县陨霜。六年三月，奉元路同州陨霜。七年八月，益津县雨黑霜。至治二年五月，辽东路陨霜。三年七月，冀宁阳曲县、大同路大同县、兴和路威宁县陨霜。八月，袁州宜春县陨霜杀禾。泰定二年三月，云需府大雪，民饥。至顺元年二月，京师大霜，昼雺。闰七月，奉元西和州、宁夏应理州、鸣沙州，巩昌静宁、邠、会等州，凤翔麟游，大同山阴，晋宁潞城、隰州等县陨霜杀禾。三年八月，浑源、云内二州陨霜杀禾。至正六年九月，彰德雨雪，结冻如琉璃。七年八月，卫辉陨霜杀禾。九年三月，温州大雪。十年春，彰德大寒，近清明节雨雪三尺，民多冻馁而死。十一年三月，汴梁路钧州大雨雪，密县平地雪深三尺余。十三年秋，邵武光泽县陨霜杀禾。二十三年三月，东平路须城、东阿、阳谷三县陨霜杀桑，废蚕事。八月，钧州密县陨霜杀菽。二十七年三月，彰德大雪，寒甚于冬，民多冻死。五月辛巳，大同陨霜杀麦。秋，冀宁路徐沟、介休二县雨雪。十二月，奉元路咸宁县井水冰。二十八年四月，奉元陨霜杀菽。

中统二年四月，雨雹。三年五月，顺天、平阳、真定、河南等郡雨雹。四年七月，燕京昌平县，景州蓚县，上都路兴、松、云三州雨雹害稼。至元二年八月，彰德、大名、南京、河南、济南、太原等路雨雹。四年三月，夏津县大雨雹。五年六月，中山大雨雹。六年二月，兴国雨雹，大如马首，杀禽兽。七月，西京大同县雨雹。七年五月，河内县大雨雹。十五年闰十一月，海州赣榆县雨雹伤稼。十六年，保定等二十余路雨雹。十九年八月，雨雹，大如鸡卵。二十年四月，河南风雷雨雹害稼。五月，安西路风雷雨雹。八月，真定元氏县大风雹，禾尽损。二十二年七月，冠州雨雹。二十四年九月，大定、金源、高州、武平、兴中等处雨雹。是岁，西京、北京、隆兴、平滦、南阳、怀孟、巩昌等路雨雹。二十五年三月，灵壁、虹县雨雹，如鸡卵，害麦。五月，孟州乌河州雨雹。十二月，灵寿、阳曲、天成等县雨雹。二十六年夏，平阳、大同、保定等路大雨雹。二十七年四月，灵寿、元氏二县大风雹。六月，棣州厌次，济阳二县大风雹，伤禾黍菽麦桑枣。二十九年闰六月，辽阳、沈州、广宁、开元等路雨雹。三十年六月，易州雨雹。三十一年四月，即墨县雨雹。五月，密州路诸城、大都路武清雨雹。七月，阳信县雨雹。真定路南宫、新河，易州涞水等县雨雹。八月，德州安德县大风雨雹。元贞元年五月，巩昌金州、会州、和州雨雹大，无麦禾。七月，隆兴路雨雹。二年五月，河中猗氏县雨雹。六月，大同隆兴威宁县，顺德邢台县，太原交城、离石、寿阳等县雨雹。七月太原、怀孟武陟县雨雹。大德元年六月，太原崞州雨雹害稼。二年二月，檀州雨雹。八月，彰德安阳县雨雹。三年八月，隆兴、平滦、大同、宣德等路雨雹。四年三月，宣州泾县、台州临海县风雹。五月，同州、平滦、隆兴雹。五年七月，雨雹。八年五月，大宁路建州、蔚州灵仙县雨雹。太原、大同、隆兴属县阳曲、天成、怀安、白登风雹害稼。八月，管州、岚州，交城、阳曲、怀仁等县雨雹。九年六月，晋宁、冀宁、宣德、隆兴、大同等路大雨雹害稼。十年四月，郑州管城县风雹，大如鸡卵，积厚五寸。五月，大雨雹。七月，宣德县雨雹。十一年五月，建州雨雹。至大元年四月，般阳新城县、济南厌次县、益都高苑县大风雨雹。五月，管城县大雹，深一尺，无麦禾。八月，大宁县雨雹害稼，毙人畜。二年三月，济阴、定陶等县雨雹。六月，崞州、源州、金城县雨雹。延安神木县大雹一百余里，毙人畜。三年四月，灵寿、平阴等县雨雹。四年四月，南阳雨雹。闰七月，大同宣宁县雨雹。皇庆元年四月，大名濬州、彰德安阳县、河南孟津县雨雹。六月，开元路风雹害稼。二年七月，冀宁平定州雨雹。景州阜城县风雹。八月，大同怀仁县雨雹。延祐元年五月，肤施县大风雹，损稼并伤人畜。六月，宣平、仁寿、白登等县雨雹。二年五月，大同、宣德等路雹害稼。三年五月，蓟州雹深一尺。五年四月，凤翔府雹伤麦禾。六年六月，大同雨雹，大如鸡卵。晋阳、西凉、钧州、阳翟、新郑、密等县大雨雹。七月，巩昌陇西县雹害稼。七年八月，大同路雷风雨雹。至治元年六月，武州雨雹害稼。永平路大雹深一尺，害稼。七月，真定、顺德、大同等路雨雹。二年四月，泾州泾川县雨雹。六月，思州大风雨雹。三年五月，大风雨雹，拔柳林行宫大木。十二月，辽阳雨雹。泰定元年五月，冀宁阳曲县雨雹伤稼。思州龙泉县雨雹伤麦。六月，顺元、太平军、定西州、宣德府、巩昌路及八番等处雨雹。七月，龙庆路雨雹，大如鸡卵，平地深三尺余。八月，大同白登县雨雹。十二月，延安路雹。二年四月，奉元白水县雨雹。五月，洮州路可当县、临洮府狄道县雨雹。六月，兴州、鄜州、静宁州及成纪、通渭、白水、肤施、安塞等县雨雹。七月，檀州、延安、鄜州、绥德、巩昌等路；八月，大都路檀州、巩昌府静宁县、延安路安塞县；九月，檀州并雨雹。三年六月，巩昌路大雨雹。中山府安喜县、乾州永寿县雨雹。七月，完州、房山、宝坻、玉田等县大风雹，折木伤稼。八月，龙庆州雨雹一尺，大风损稼。四年五月，常州、淮安二路，宁海州大雨雹。六月，中山雨雹。七月，彰德汤阴县，冀宁定襄县，大同武、应州雨雹害稼。致和元年四月，濬州、泾州大雹伤麦禾。五月，冀宁阳曲县、威州井陉县雨雹。六月，泾川、汤阴等县大雨雹。大宁、永平属县雨雹。天历二年七月，大宁惠州雨雹。八月，冀宁阳曲县大雹如鸡卵，害稼。三年七月，顺州、东安州及平棘、肥乡、曲阳、行唐等县风雹害稼。开元路雨雹。至顺二年七月，冀宁路雨雹。十二月，冀宁清源县雨雹。是年，黄梅县雨雹。三年五月，甘州雨雹。元统元年三月戊子，绍兴萧山县大风雨雹，拔木仆屋，杀麻麦，毙伤人民。二年二月甲子，塞北东凉亭雨雹。后至元元年七月，西和州、徽州雨雹。二年八月甲戌朔，高邮宝应县大雨雹。是时，淮、浙皆旱，唯本县濒河，田禾可刈，悉为雹所害，凡田之旱者无一雹及之。四年四月癸巳，清州八里塘雨雹，大过于拳，其状有如龟者，有如小儿形者，有如狮象者，有如环玦者，或橢如卵，或圆如弹，玲珑有窍，色白而坚。长老云：“大者固常见之，未有形状若是者。”至正二年五月，东平路东阿县雨雹，大者如马首。三年六月，东平阳谷县雨雹。六年二月辛未，兴国路雨雹，大如马首，小者如鸡子，毙禽畜甚众。五月辛卯，绛州雨雹，大者二尺余。八年四月庚辰，钧州密县雨雹，大如鸡子，伤麦禾。龙兴奉新县大雨雹，伤禾折木。八月己卯，益都临淄县雨雹，大如杯盂，野无青草，赤地如赭。九年二月，龙兴大雨雹。十年五月，汾州平遥县雨雹。十一年四月乙巳，彰德雨雹，大如斧，时麦熟将刈，顷刻亡失，田畴坚如筑场，无稭粒遗留，其地广三十里，长百有余里，树木皆如斧所劈，伤行人毙禽畜甚众。五月癸丑，文水县雨雹。十三年四月，益都高苑县雨雹，伤麦禾及桑。十四年六月，蓟州雨雹。十七年四月，济南大风雨雹。八月，庆阳镇原州大雨雹。十九年四月，莒州蒙阴县雨雹。五月，通州及益都临朐县雨雹害稼。二十年五月，蓟州遵化县雨雹终日。二十一年五月，东平雨雹害稼。二十二年八月，南雄雨雹如桃李实。二十三年五月，鄜州宜君县雨雹，大如鸡子，损豆麦。七月，京师及隰州永和县大雨雹害稼。二十五年五月，东昌聊城县雨雹，大如拳，小如鸡子，二麦不登。二十六年六月，汾州平遥县雨雹。二十七年二月乙丑，永州城中昼晦，鸡栖于埘，人举灯而食，既而大雨雹，逾时方明。五月，益都大雷雨雹。七月，冀宁徐沟县大风雨雹，拔木害稼。二十八年六月，庆阳府雨雹，大如盂，小者如弹丸，平地厚尺余，杀苗稼，毙禽兽。

太祖五年冬，大雷。至顺三年五月己巳，天鼓鸣于西北。至正三年秋，兴国路永兴县雷，击死粮房帖书尹章于县治。七年五月庚戌，台州路黄岩州海滨无云而雷。冬，卫辉路天鼓鸣。十年六月戊申，广西临桂县无云而雷，震死邑民廖广达。十二月庚子，汾州孝义县雷雨。十一年十二月，台州大雨震雷。十二年三月丙午，宁国路无云而雷。十三年十二月庚戌，京师无云而雷，少顷有火坠于东南。怀庆路河内县及河南府天鼓鸣于东北。是日，怀庆之修武、潞州之襄垣县皆无云而雷，声震天地。是月，汾州雷雨。十四年十二月，孝义县雷雨。十九年十二月，台州大雷电。二十一年十一月戊申，温州乐清县雷。二十二年十月，大雨雷电。二十四年，雷击延春阁西脊。二十七年正月乙未夜，晋宁路绛州天鼓鸣空中，如闻战斗之声。十月，奉元路雷电。

至正二十五年六月戊申，京师大雨，有鱼随雨而落，长尺许，人取而食之。

至元二十年，有苍龙见卫辉农家。后至元五年六月庚戌，汀州长汀县蛟出，大雨骤至，平地涌水，深三丈余，漂没民居八百余家，坏田二百余顷。至正十五年七月，嘉兴城东白龙见，烈风暴雨。十七年六月癸酉，温州有龙斗于乐清江中，飓风大作，所至有光如球，死者万余人。八月癸丑，祥符县西北有青白二龙见，若相斗之势，良久而散。二十三年正月甲辰，广西贵州江中有物登岸，蛇首四足而青色，长四尺许，军民聚观杀之。二十四年六月，保德州有黄龙见于咸宁井中。二十七年六月丁巳，皇太子寝殿新甃井成，有龙自井而出，光焰烁人，宫人震慑仆地。又宫墙外长庆寺所掌成宗斡耳朵内大槐树，有龙缠绕其上，良久飞去，树皮皆剥。七月，益都临朐县有龙见于龙山，巨石重千斤浮空而起。二十八年十一月，大同路怀仁县河岸崩，有蛇大小相绾结，可载数车。

中统二年九月，河南民王四妻靳氏一产三男。至元元年，黄冈民妇生男狗头。二年正月，武城县王甲妻崔一产三男。八年，昌黎县民生子，中夜有光，或以为非常，帝曰：“何幸生一好人，毋嫉也。”十年八月甲寅，凤翔宝鸡县刘铁牛妻一产三男。二十年二月，高州张丑妻李氏一产四子，三男一女。四月，固安州王得林妻张氏怀孕五月生一男，四手四足，圆头三耳，一耳附脑后，生而即死，具状有司上之。二十二年四月，江陵县民张二妻一产三男。二十八年九月，襄阳南漳县民李氏妻黄一产三子。大德元年五月，遂宁州军户任福妻一产三男。十一月，辽阳打雁孛兰奚户那怀妻和里迷一产四男。四年，宝应县民孙奕妻朱氏一产三男。十年正月，江州湖口县赵丙妻甘氏一产四男。泰定元年十月乙卯，秦州成纪县赵思直妻张氏一产三子。致和元年三月壬辰，太平当涂县杨太妻吴氏一产三子。至元元年正月，云南妇人一产三男。又广西师宗州{此夕}生妻適和一产三男。汴梁祥符县市中一乞丐妇人忽生髭须。二年四月，黄冈县周氏妇产一男，狗头人身，即死。至正九年四月，枣阳民张氏妇生男，甫及周岁，长四尺许，容貌异常，皤腹拥肿，见人辄嬉笑，如世俗所画布袋和尚云。二十三年五月，霸州民王马驹妻赵氏一产三男。六月，亳家务李润妻张氏一产三男。

至正三年秋，建宁浦城县民家豕生豚二尾八足。十一年，镇江民家豕生豚如象形。十二年，江宁陆氏家一猪生十四豚，内一豚人首豕身。二十四年正月，保德州民家豕生豚一首二身八蹄二尾。又海盐赵氏宰猪，小肠忽如蛇宛延而走，及里许方。

至元七年四月壬午，檀州雨黑霜。元贞二年，处州天雨米，黑色。大德十年二月，大同路黑霾。延祐七年八月，益津路雨黑霜。至正元年四月戊寅，彰德有赤风自西北来，忽变为黑，昼晦如夜。十一年十月，天雨黑子于饶州，衢州亦如之。十二月，建宁浦城雨黑子。十三年正月二十三日。黑气亘天。冬，袁州路每日暮，有黑气环绕郡城。十七年正月己丑，杭州降黑雨，河池水皆黑。二十八年七月乙亥，京师黑雾，昏瞑不辨人物，自旦近午始消，如是者旬有五日。




【从军行二首】

兵书久闲习。征战数曾经。讲戎平乐观。学戏（文苑云。一作览献。《诗纪》云。一作揽剑。）羽林亭。西征度疏勒。东驱出井陉。牧马滨长渭。营军毒上泾。平云如阵色。半月类城形。羽书封信玺。诏使动流星。对岸流沙白。缘（乐府误作绿。）河柳色青。将幕恒临斗。旌门常背刑。（《诗纪》作形。）勋封瀚海石。功勒燕然铭。兵势因麾下。军图送掖庭。谁怜下玉箸。向暮掩金屏。（○文苑英华百九十九。《乐府诗集》三十二。《诗纪》百十三。）

黄河流水急。骢马远（文苑作送。乐府同。）征人。谷望河阳县。桥渡小平津。年（乐府云。一作恶。）少多（文苑作恶少年。又年下注云。一作多。）游侠。结客好轻身。代风愁枥马。胡霜宜角筋。羽书劳警急。边鞍倦苦辛。康居因汉使。卢龙称（文苑作有。注云。一作称。）魏臣。荒戍唯看柳。边城不识春。男儿重意气。无为羞贱贫。（○同上）


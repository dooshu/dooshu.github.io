志第二十 河渠志二


△通惠河〔阜通七坝　金水河　双塔河　积水潭〕　白河　御河　会通河〔兖州闸〕　扬州运河　镇江运河〔练湖〕　济州河〔胶莱河〕

元之运河，自通州至京师，为通惠河；自通州至直沽，为白河；自临清至直沽，为御河；自东昌须城县至临清，为会通河；自三汊口达会通河，为扬州运河；自镇江至常州吕城堰，为镇江运河，南逾江淮，北至京师，为振古所无云。

通惠河，一名阜通河，又名坝河，上源出于白浮、瓮山诸泉。先是，中统三年，郭守敬面奏中都旧漕河东至通州，引玉泉水以通舟，岁可省雇车钱六万缗，从之。迨至元二十八年，守敬复建言：“疏凿通州至大都漕河，改引浑水溉田，于旧闸河踪迹导清水，上自昌平县白浮村引神山泉，西折而南，合双塔、榆河、一亩、马眼、玉泉诸水，绕出瓮山后，汇为七里泺，东入西水门，贯积水潭，东南出文明门，东至通州高丽庄入白河。总长一百六十里一百四步。塞清水口二十处，闸坝十处，共二十座，节水以通漕运，诚为便益。”帝览奏喜曰：“当速行之！”于是复置都水监，以守敬领之。首事于至元二十九年春，告成于三十年秋，赐名通惠河。凡役军一万九千二百二十八，工匠五百四十二，水手三百一十九，没官囚奴一百七十二，计二百八十五万；用钞一百五十二万锭。工兴之日，命丞相以下皆亲操畚闸为之倡。置闸之处，往往于地中得旧时砖石，人皆叹服。船既通行，公私便之。其坝闸之名曰：广源闸，西城闸二，上闸在和义门外西北一里，下闸在水门西三步；海子闸，在都城内；文明闸二，上闸在丽正门外水门东南，下闸在文明门西南一里；魏村闸二，上闸在文明门东南一里，下闸西去上闸一里；籍东闸二，在都城东南王家庄；郊亭闸二，在都城东南二十五里银王庄；通州闸二，上闸在通州西门外，下闸在通州南门外；杨尹闸二，在都城东南三十里；朝宗闸二，上闸在万亿库南百步，下闸去上闸百步。又筑阜通七坝、潭沟坝九、王村坝二、郑村坝一、西阳坝三、郭村坝二、干斯坝一、通州石坝一（宋本《都水监厅事记》通州新坝作常庐坝）以大都至通州地势相悬高下四丈，故多为闸、坝，以资蓄泄焉。

元贞元年，工部言：“通惠河创造闸、坝，所费不资，全在守者上下照看修治。今拟设提领三员，管领人员专巡护之事。其西城闸改名会川，海子闸改名澄清，魏村闸改名惠和，籍东闸改名庆丰，郊亭闸改名平津，通州闸改名通流，河门闸改名广利，杨尹闸改名溥济。”大德六年，漕司言：“岁漕百万，全藉船坝夫力。自冰开发运至河冻时止，计二百四十日，日运粮四千六百余石。所辖船夫一千三百余人，坝夫七百二十人，占役昼夜不息。今年水涨决坝堤六十余处，虽经修毕，恐霖雨冲圮，走泄运水。点视河堤，量加修筑，计深沟坝一万五千一百五十二工，王村坝七百十三工，郑村坝一千一百二十五工，西阳坝一千二百六十二工，郭村坝一千九百八十七工，干斯坝下一处一万工，总用工三万二百四十。”议上，中书省如所请。

至大四年，中书省臣言：“通州至大都运粮河闸，始务速成，故皆用木，岁久木朽，一旦俱败，然后致力，将恐不胜其劳。今为永固计，宜用砖石，以次修治。”从之。至泰定四年，工始竣。

天历三年，中书省臣言：“世祖时开挑通惠河，全籍上源白浮、一亩等泉之水，以通漕运。今诸寺观及权势之家，私决堤堰，灌田安硙，致河淤浅，妨漕事，乞禁之。”诏：“白浮、瓮山直抵大都运粮河堤堰，诸人毋挟势偷决，大司农、都水监严禁之。”

凡通惠河之上源，曰金水河，出于宛平玉泉山，流至义阳门南水门入京城。至元二十九年，中书右丞马忽速言：“金水河所经运石大河及高良河、西河俱有跨河跳槽，今已损坏，请新之。”从之。至大四年，敕引金水河注于光天殿西花园石山前旧池，置闸四以节水势，工成，役夫匠二十九，工二千七百二十三。

曰双塔河，出昌平县孟村一亩泉，经双塔店而东，至丰善村合榆河入通惠河。至元三年，巡河官言：“双塔河时将泛溢，不早为备，恐至溃决。”都水监乃差夫修治，凡合闭水口五处，用工二千一百五十五。

曰白浮瓮山，白浮泉水在昌平县界，西折而东，经瓮山湖自西水门入都城。大德七年，瓮山等处看闸提领言：“自闰五月昼夜雨不止，六月九日山水暴发，漫流堤上，冲决水口。”都水监自九月二十一日兴工，至十月工竣，实役军夫九百九十三人。十一年三月，白浮瓮山河堤崩三十余里，编荆笆为水口，以泄水势。计笆口十一处，四月兴工，十月工竣。皇庆元年，都水监言：“白浮瓮山堤，多低薄崩陷处，宜修筑。”来春二月入役，八月工竣，总修长三十七里二百十五步，计工七万三千七百七十。延祐元年，都水监言：“自白浮瓮山下至广源闸，堤堰多淤，源泉不能通流。”会计工程，差军夫千人疏瀹之。泰定四年八月，山水泛溢，冲决瓮山诸处笆口。自八月二十六日兴工修筑，九月十二日工竣，役军夫二千人，实役九万工，四十五日。

其西北诸泉之水，汇于都城内者，为积水潭，一名海子，以石甃其四围。延祐六年，都水监计会前后与旧石岸相接，用石三百五，各长四尺、宽二尺六寸、厚一尺，用工三百五，役丁夫五十，石工十九。至治三年，大都河道提举司言：“海子南岸东西道路，当两城要冲，金水河浸润于上，海子冲啮于下，且道狭多泥淖，车马难行。如以石砌之，实长久之计。”从之。

金水河，又谓之隆福宫前河。至治二年，敕：“金水河在世祖时濯手有禁，今则洗马者有之，比至秋疏涤，禁诸人毋得污秽。”

白河，源出塞外，经漷州为潮河，川南流至通州潞县，合榆浑诸水，亦名潞河，又东南至香河县，又过武清县，达于静海县，至直沽入海。

至元三十年九月，漕司言：“通州运粮河全仰白、榆、浑三河之水合流，舟楫之行有年矣。今岁新开闸河，分引浑、榆二河上源之水，故自李二寺至通州三十余里，河道浅涩。今春夏天旱，有水深二尺处，粮船不通，改用小料船搬载，淹延岁月，致亏粮数。先是，都水监相视白河，自东岸吴家庄前就大河西南，斜开小河二里许，引榆河合流至深沟坝下，以通漕舟。今丈量，自深沟、榆河上湾至吴家庄龙王庙前白河，西南至坝河八百余步。及巡视，知榆河上源筑闭，其水尽趋通惠河，止有白佛、灵沟子母二小河水入榆河，水浅不能胜舟。拟自吴家庄就龙王庙前闭白河，于西南开小渠，引水自坝河上湾入榆河，庶可漕运。又深沟乐岁五仓，积贮新旧粮七十余万石，站车挽运艰缓，访视通州城北通惠河积水，至深沟村西水渠，去乐岁、广储等仓甚近，拟自积水处由旧渠北开四百步，至乐岁仓西北，以小料船运载甚便。”中书省议从之。

大德二年五月，中书省言：“自杨村至河西务河堤三十五处，用苇一万九千一百四十束，军夫二千六百四十人，度三十日工毕。”都水监言：“分官自濠寨至杨村历视坏堤，督军夫修筑，以霖雨水溢，故工役倍元料。自寺洵口北至蔡村、清口、孙家务、辛庄、河西务堤，就用元料苇草修补卑薄，创筑月堤。其杨村两岸相对出水河口四处，苇草不敷，令军夫采刈，至九月工竣。惟杨村堤岸随修随圮，盖为用力不固，徒烦工役。其未修者，俟来春水涸兴工。”

延祐六年十月，中书省言：“漕运粮储及南来商贾舟楫，皆由直沽达通惠河，今岸崩泥浅，不早疏浚，有碍舟行，必致物价腾贵。都水监职专水利，宜分官一员，以时巡视，遇有颓圮浅涩，随宜修筑，如功力不敷，有司差夫助役，怠事者究治。”敕下都水监施行。

至治元年正月，漕司言：“夏运海粮一百八十九万余石，转漕往返全藉河道通便，今小直沽汊河口潮汐往来，淤泥壅积七十余处，漕运不能通行，宜移文都水监疏浚。”工部议：“农作方兴，兼民多艰食，若不差军助役，民力有所不逮。”枢密院言：“军人不敷。”省议：“方东作之时，若差民丁恐妨岁事。其令大都募民夫三千人，日给佣钞一两、糙粳米一升，委正官验日支给，令都水监及漕司督其役。”从之。泰定三年三月，都水监言：“河西务菜市湾水势冲啮，与仓相近，将来为患。宜于刘二总管营相对河东岸，截河筑堤，改水道与旧河合，可杜水患。”四年正月，省臣奏准，枢府差军五千，大都路募夫五千人，日支糙粳米五升、中统钞一两，都水监、工部委官与前卫董指挥同监役。三月十八日兴工，六月十一日工竣。

天历二年三月，漕司言：“元开刘二总管营相对河北旧河，运粮过远，乞复浚旧河便。”四月，遣兵部员外郎邓衡、都水监丞阿里、漕使太不花等督军七千浚治。三年，又募民夫三千人助役，兵部改委辛侍郎监之。是年，浚漷州运河至入通惠河。

卫河，出辉州苏门山，经新乡汲县而东，至大名路浚州淇水入之，名为御河。经元城县东北，流入济宁路馆陶县，西与漳水合，又东北至临清县，与会通河合。从河间路交河县北入清池县界，永济河入之。又北至清州静海县，会白河入于海。

至元三年七月，都水监言：“运河二千余里，漕公私物货，为利甚大。自兵兴以来，失于修治，清州之南景州之北，颓缺岸口三十余处，河流淤塞。至癸巳年，朝廷役夫四千修筑，乃复行舟。今又三十余年，无官主领，沧州地分水面高于平地，全藉堤防。其园圃之家掘堤作井，深至丈余或二丈，引水灌园。复有濒河居民就堤取土，渐至缺坏，走泄水势，不惟有妨粮运，或致漂没田庐。其长芦以北索家马头以南，水内暗藏桩橛，尤为行舟之患。”工部议以滨河州县佐贰之官兼河防事，沿河巡视，修补堤堰，拔去桩橛，仍禁居民毋穿堤作井。七年，武清县河溢，佥民夫浚之，历八十日工竣。

至大元年六月，左翼屯田万户府言：“五月十八日水决会川县孙家口岸约二十余步，南流灌本管屯田，已移河间路、武清县、清州有司，发丁夫修筑。”于是枢密院亦檄河间路、左翊屯田万户府，差军并工筑塞。十月，大名路浚州言：“七月十一日连雨至十七日，清、石二水溢李家道口，询之社长，称水源自卫辉路汲县东北，连本州淇门西旧黑荡泊溢流出岸，漫黄河古堤，东北流入本州齐贾泊，复入御河。窃计今岁水施逆行，乃下流漳水涨溢遏绝，以致如此，实非人力可胜。又七月十二日，御河水骤涨三尺，十八日复添四尺，其水逆流，明是下流壅遏，乞差官巡治。”

延祐二年七月，沧州言：“往年景州吴桥县御河水溢，冲决堤岸，万户千奴恐伤淇河屯田，差军筑塞旧泄水郎儿口，故水无所泄，浸民庐及已熟田数万顷。及七月四日，河决吴桥县柳斜口东岸三十余步，千户移僧又遣军堵塞郎儿口，水壅不泄，必致漂荡张管、许河、孟村三十余村，本州摘官相视，移文约会开放，不从。”四年五月，都水监始遣官与河间路官，相视郎儿口下流，故河至沧州约三十余里，乃减水故道，名曰盘河。应增浚故河，决积水，由沧州城北达滹沱河，以入于海。

泰定元年九月，都水遣官督丁夫五千八百九十一人，是月兴工，至十月工竣。

会通河，起东昌路须城县安民山之西南，由寿张西北至东昌，又西北至临清，达于御河。

至元十七年，江南平，置汶泗都漕运司，控引江淮以供亿京师，自东阿至临清二百里，舍舟而陆车运至御河，役民一万三千二百七十六户，经茌平县地势卑，夏秋霖潦道路不通，公私病之。于是寿张县尹韩仲晖、太史院令史边源，相继言开河置闸，引汶水达于御河，较陆运利相什佰。诏廷臣议之。二十五年，遣都漕运副使马之贞，偕源按视地势，之贞等图上可开之状。丞相桑哥奏言：“安民山至临清，为渠二百六十五里，若开浚之，为工三百万，当用钞三万定、米四万石、盐五万斤；其陆运夫一万三千户，复罢为民，其赋入及刍粟之估，为钞六万八千定费，略相当。然渠成亦万世之利，请来春浚之。”从之。二十六年春正月，诏出楮币一百五十万缗、米四百石、盐五万斤，以为佣直，征旁县丁夫三万，以断事官忙哥速儿、礼部尚书张孔孙、兵部郎中李处选等董其役。建闸三十有一，度高低，分远迩，以节蓄泄。以六月辛亥工竣，凡用工二百五十一万七百四十有八，赐名会通河，置提举司，职河渠事。元初，遏汶入洸，以益漕，汶始与洸、泗、沂合，犹未分于北。至元二十年，自济宁新开河，分汶、泗诸水西北流，至须城之安民山，入济水故渎，以达于海，而犹未通于御河。至是，又自安民山西南开河，直达临清，而泗、汶诸水始通于御河焉。

二十七年，以霖雨岸崩，河淤浅，中书省臣奏拨放罢输运站户三千，专供挑浚之役。是后，岁委都水监官一人，佩分监印，率令史、奏差、濠寨官巡视，且督工，易石闸，以工之缓急为先后。至泰定二年，始克毕事云。

会通镇闸三、土坝二，在临清北。头闸至元三十年建；中闸南至隘船闸三里，元贞二年至大德二年建；隘船南至李海务闸一百五十二里，延祐元年建。李海务南至周家店闸十二里，元贞二年建。周家店南至七级闸十二里，大德四年建。七级闸二，北闸至南闸三里，大德元年建；南闸至阿城闸十二里，元贞二年建。阿城闸二，北闸至南闸三里，大德三年建；南闸至荆门北闸十里，大德二年建。荆门闸二，北闸至荆门南闸二里半，大德二年建；南闸至寿张闸六十三里，大德六年建。寿张闸南至安山闸八里，至元三十一年建。安山闸南至开河闸八十五里，至元二十六年建。开河闸南至济州闸一百二十四里。济州闸三，上闸南至中闸三里，大德元年建；中闸南至下闸二里，至治元年建；下闸南至赵村铺六里，大德七年建。赵村闸南至石佛闸七里，泰定四年建。石佛闸南至辛店十三里，延祐六年建。辛店闸南至师家店闸二十四里，大德元年建。师家店闸南至枣林闸十五里，大德二年建。枣林闸南至孟阳泊闸九十五里，延祐五年建。孟阳泊闸南至金沟闸九十里，大德八年建。金沟闸南至隘船闸十二里，大德十年建。沽头闸二，北隘船闸南至大闸二里，延祐二年建；南闸至徐州一百二十里，大德十一年建。徐州三汊口闸入盐河南至土山闸十八里，泰定二年建。然惠通河以汶、泗二水为上源，故又于兖州立闸堰，约泗水西流。堽城立闸堰，分汶水入河，南会于济州，以六闸撙节水势。

至元二十七年运副马之贞言：“至元十二年，丞相伯颜访问自江淮达于大都河道，之贞乃言宋、金以来，汶、泗相通河道，郭都水按视，可以通漕。二十年，中书省奏委兵部李尚书等开凿，拟修石闸十四。二十一年，省委之贞与尚监察等同相视，拟修石闸八、石堰二，除已修毕外，有石闸一、石堰一、堽城石堰一至今未修。”之贞又言：“据汶河堽城二闸一堰泗河兖州闸堰、济州城南闸，乃会通河上源之喉襟。去岁堽城汶河土堰、兖州泗河土堰冲决，宜移文兖州、泰安州佥夫修筑。又被水冲坏梁山一带堤堰，走泄水势，通入旧河，致新河水小，粮船滞涩，乞移文断事等官，转下东平路修筑。上流拨属江淮漕司，下流属之贞管领。若已后新河水小，直下济州监闸官，并泰安、兖州、东平修理。据兖州石闸一、石堰一、堽城石闸一，合用材物已行措置完备，乞移文江淮漕司修筑。其泰安州梁山一带堤岸、济州闸等处，虽拨属江淮漕司，今后如水涨冲决堤堰，仍乞照会东平、济宁、泰安，如承文字亦，仰奉行。”中书省依所议行之。

延祐元年二月，中书省言：“江南行省起运诸物，皆由会通河以达于都，为其河浅涩，大船充塞于中，阻碍余船不得往来。每岁台省差人巡视，据差官言，始开河时，止许行百五十料船，近年权势之人并富商大贾，贪嗜货利，造三四百料或五百料船，以致阻滞官民舟楫。如于沽头置小石闸一，止许行百五十料船便。臣等议，宜依所言，中书及都水监差官于沽头置小闸一，又于临清相视宜置闸处，亦置小闸一，禁约二百料之上船，不许入河行运。”从之。

至治三年四月，都水分监言：“会通河沛县东金沟、沽头诸处，地形高峻，旱则水浅舟涩，省部已准置二滚水坝。近延祐二年沽头闸上增置隘闸一，以限巨舟，每经霖雨，则三闸月河、截河土堰尽为冲决。自秋摘夫刈薪，至冬水落，或来岁春初修治，工夫浩大，动用丁夫千百，束薪十万有余，数月方完，劳费万倍。又况延祐六年雨多水溢，月河、土堰及石闸雁翅日被冲啮，土石相离深及数丈，其工倍多，至今未完。若运金沟、沽头并隘闸三处现有之石，于沽头月河内修一所堰闸，更将隘闸移置金沟闸月河或沽头闸月河内，水大则大闸俱开，使水道通流；小则闭金沟大闸，上开隘闸，沽头则闭隘闸，而启正闸行舟，如此岁省修治之费，又可免丁夫冬寒入水之苦，诚为一劳永逸。”会验监察御史亦言：“延祐初，元省臣尝请置隘闸以限巨舟，臣等议从之，至梭板等船乃御河江、淮行驶之物，宜遣出任其所之。于金沟、沽头两闸中置隘闸二，各阔一丈，以限大船。若欲于通惠、会通河行运者，止许一百五十料，违者罪之，仍没其船，其大都、江南红头花船一体不许来往。”部议从之。

泰定四年，御史台臣言：“巡视河道，自通州至真、扬，会集都水分监及沿河州县官民，询考利弊，不出两端，一曰壅决，一曰经行。自世祖屈群策，济万民，疏河渠，引清、济、汶、泗，立闸节水，以通江淮、燕蓟，实万古无穷之利也。惟水性流变不常，久废不修，旧规渐坏，虽有智者不能善后，辄有管见，倘蒙采录，责任都水监，谨守勿失，能事毕矣。不穷利病之源，频岁差人巡视，徒为烦扰无益。于是都水监元立南北隘闸，各阔九尺，二百料下船梁头八尺五寸，可以入闸。愚民嗜利无厌，为隘闸所限，改造减舷添仓长船至八九十尺，甚至百尺，皆五六百料，入至闸内不能回转，动辄浅阁，盖缘隘闸之法不能限其长短。宜于隘闸下岸立石则，遇船入闸必须验量，长不过则然后放入，违者罪之。”中书省下都水监，委濠寨官与济宁路、东昌路委官相视，如所议行之。

扬州运河，亦名盐河，北至三汊口，达于会通河。至元二十七年，江淮行省奏加疏浚。延祐四年，两淮运司言：“盐课甚重，运河浅涩无源，请浚之。”明年，中书省移河南行省，委都事张奉政及宣慰司、运司、州县、仓场官，集议河长二千三百五十里，有司差濒河有田户，雇夫修一千八百六十九里；仓场盐司，协济有司修四百八十二里。运司言：“近岁课额增多，船灶户日贫，宜令有司通行修治，省减官钱。”中书省议准诸色户内顾觅丁夫万，人日支盐粮钱二两，计用钞二万定，以盐司盐课及减驳船款下协济。

练湖在镇江，为运河之上源，运河自镇江南至常州吕城坝。至治三年，中书省臣言：“镇江运河全藉练湖之水，官司漕运供亿京师，及商贾贩载农民往来，其舟楫莫不由此。宋时专设人员，以时修浚。若运河浅阻，开放湖水一寸，则可添河水一尺。近年淤浅，舟楫不通，凡有官物差民运递，甚为不便。镇江至吕城坝，长百三十里，计役民万五百十三人，六十日可毕。又用三千人浚练湖，九十日可毕。一夫日支粮三升、中统钞一两。行省、行台分官监督。合行事宜，依江浙行省所拟。”敕从之。于是江浙行省委参政董中奉董其役。董中奉言：“练湖、运河非一事也，宜仿假山诸湖农民取泥之法，用船千艘，船三人，以竹罱捞泥，日可三载，月计九万载，三月计通取二十七万载，就用其泥增筑湖堤。自镇江城外程公坝至常州武进县吕城坝，河长一百三十一里一百四十六步，河面阔五丈，底阔三丈，深四尺，与见有水二尺，共积深六尺。于镇江、常州、江阴州、溧阳州田多上户内均差夫役。若浚湖与开河二役并兴，卒难办集。宜先开运河，工毕，就浚练湖。”中书省议从之。泰定元年正月，各监工官沿湖相视，上湖沙冈黄土，下湖茭根丛杂，泥坚硬，不可罱取。又两役并兴，相去三百余里，往来监督劳费甚，愿先开运河，期四十七日工毕，次浚练湖，期二十日工毕。是年二月，省臣奏：“开浚运河、练湖，重役也，应依行省议，仍许便宜从事。”其后各监工官言：“分运河作三坝，依元料深阔丈尺开浚，已于三月七日积水行舟。”又任奉议指划元料，增筑湖坝，共增阔一丈二尺，平面至高底滩脚共量斜高二丈五尺，依中堰西石<*石达东旧堤卧羊滩修筑。如旧堤已及所料之上，中堰西石<*石达至五百婆堤西上增高土一尺，有缺补之。五百婆堤至马林桥堤水势稍缓，不须修治。归勘任水监元料，开运河夫万五百十三人，六十日毕，浚练湖，夫三千人，九十日毕，人日支钞一两、米三升，共该钞万八千十四定二十两、米二万七千二十一石六斗；实征夫万三千五百十二人，共役三十二日，支钞八千六百七十九定三十六两、米万三千十九石五斗八升，视原料省半焉。”

运河开未久旋废不用者，曰济州河，曰胶莱河。

济州河，至元十七年，姚演建议开济州泗河入大清河，至利津入海。阿合马等议从之，命阿八赤董其役。十八年十二月，遣奥鲁赤、刘都水及通算学者一人，给宣差印，往济州定开河夫役，令大名、卫州新军助其工。然海口沙淤，船出入不便。既而右丞麦朮丁奏：“阿八赤所开河，益少损多。”敕候漕司忙古至，议之海道便，则阿八赤河可废。未几，忙古自海道运粮至，济州河遂废。

胶莱河，亦名胶东河，在胶州东北，分南北流，南流自胶州麻湾口入海，北流至掖县海仓口入海。至元十七年，姚演建议开新河，凿地三百余里，起胶西县陈村海口，西北至掖县海仓口，以达直沽。然海沙易壅，又水潦积淤，功讫不就。二十二年，以劳费不赀，罢之。




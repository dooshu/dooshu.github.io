15　東都賦之正予樂釋


東都賦「正予樂」，【原注】依讖文，改樂爲大予。文選李善注亦引大予，五臣乃解爲「正樂」。今本作「雅樂」，案：五臣注張銑曰：「雅樂，正樂也。」亦誤。【原注】五臣本改爲「雅」。

【元圻案】文選注：「東觀漢記，孝明詔曰：『尚書璇璣鈐曰：「有帝漢出，德洽作樂名予。」其改郊廟樂曰大予樂，樂官曰大予樂官，以應圖讖。』」〇又顔延之曲水詩序「大予協樂」，注：「東觀漢記：孝明詔曰：『正大樂官曰大予樂官。』」〇案：今本東觀漢記，此詔在永平三年八月。〇書録解題總集類：「文選六十卷，梁昭明太子蕭統德施撰。唐崇賢館學士江都李善注，北海太守邕之父也。」又：「六臣文選六十卷，唐工部侍郎吕延祚開元六年表上，號『五臣集注』。五臣者，常山尉吕延濟、都水使者劉承祖男良、處士張銑、吕向、李周翰也。後人併與李善原注合爲一書，名『六臣注』。」






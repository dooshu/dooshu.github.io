○水化为盐赋（以“天之美利，变化无穷”为韵）

翕然乎造化，能变而穷，且其为水也，有上善之称，其化为盐也，有美玉之崇。岂其清泠之水，动变若神，为代之宝，致邦之丰。伊昔煮海为盐，以禀乎天，君以和羹之用，商以贾卖而迁。是知水化之利可贵，哲匠之谋可研，若也代人所贵，此贵为美。恒济古今，应乎遐迩，求之者岂倦乎疲劳，功崇者可不由乎此致。夫以水同君子，有流通之利，或涓涓乎而处於薮泉，或浩浩乎而遍乎淮泗，或在河而则淡，或混海而则咸。国有盐而且荣，家有盐而不匮，条山一窦，万邑之滋。使印成者，将贡於玉阙；俾荦碌者，使我域求之。东西负重，南北奔驰，岂不因润下作咸，在乎一变，鼎俎既彻，长筵美馔。五味废之而忘餐，广座得之为珍膳，况水为柔德，能乎神化。皎皎如霜，依依照夜，莫不因水而生，遇水而吒。恨久处於冰泉，思工人之一假，且天然此物，成化特殊，匠之所变，绝代称无。岂伊水因匠，是乃能穷乎变化；况乎人得媒，宁肯守乎一途。或金门献策，或积代英儒，感物而赋，在乎觊觎，仰盐梅之美用，思穷达於高衢。


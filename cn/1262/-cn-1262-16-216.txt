戎备：

戊寅烽火彻于京师，大司马登城，见单骑驱难民二三百人绕城而走。命开门发兵擒之，将献俘，讯之则胡妇也。职方口口郎笑曰，且未献俘，待吾辈用过始吐气。

工曹缮械日不给，忽命备狗簏一千。时有言狞犬最警，令登城司夜，不虞掩袭，从之。宋以罗江狗为笑，世故未尝乏也。

中府佥书谢弘毅尝侍班，召对词臣，某遽出奏火器不可不备。上恚曰，朕未尝问及，尔对云何！某叩谢。




27　草土之道　草人遺制


地員篇：「凡草土之道，各有穀造。或高或下，各有草土。葉下於，集韻：「音鬱，芳艸也。」下於莧，莧下於蒲，蒲下於葦，葦下於雚，唐韻：「音貫。」爾雅釋草：「雚，芄蘭。」雚下於蔞，蔞下於荓，集韻：「音牽。」荓下於蕭，蕭下於薜，薜下於萑，萑下於茅。凡彼草物，有十二衰。」【原注】注：「，即鬱也。衰，謂草上下相重次也。」按周官有「草人」，此豈其遺制歟？

【元圻案】管子注，舊題房玄齡，晁公武以爲尹知章所託。考唐書藝文志著録有尹知章而無房玄齡，知後人改題也。舊唐書：「知章，絳州翼城人。睿宗時，官國子博士。有孝經注、老子注。」






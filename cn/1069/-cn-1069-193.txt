卷二百十三

永乐十七年六月甲戌朔

○置北京涿鹿卫经历司经历

○丁丑

○敕山东缘海卫所严兵备以金山卫奏有倭船九十余艘在海往来故也  命法司出杂犯死罪以下囚运砖赎罪以罪轻重为多寡运毕军民释放官吏复职役

○己卯

○升行在翰林院修撰王直为本院侍读贵州布政司右参议邹锐为通政司左通政襄阳府知府俞士吉为山东布政司左参政江西布政司右参议程禧为浙江布政司右参政浙江道监察御史李缙为陕西按察司副使行人刘绍为佥事吴禔为江西按察司佥事擢监生郑果陈琳刘昌朱璇李倜栗镛黄忠刘(翥)[老□羽]俱为给事中余鼎施衍秦哲季采夏仲时李信唐闰史振刘敏司齐赵永恭赵整乔林符节杨用俱为御史

○辛巳

○遣中官黄俨使朝鲜国敕前国王李芳远曰王祗事朝廷始终不怠比陈年老请以子祹嗣爵夫继世在于有后而传绪在于得人王能简贤命德俾宗祀有托且副国人之望朕用嘉悦特遣太监黄俨赍敕劳王王其优游暮年益膺寿福敕国王李祹曰尔父以尔孝弟力学可承宗祀请嗣其爵位尔常念传序之不易孝以事亲忠以事上俾子孙世享其庆而一国之人亦永有赖焉其敬之哉并赐为善阴隲书一帙

○壬午

○以水灾免顺天府霸州等州县十六年粮十万四千二百七十五石△夜有星如盏大青白色有光出勾陈旁东北行至云中

○丁亥

○设云南云龙州儒学  命黄瑄为羽林前卫指挥使瑄父镛初为指挥同知累立战功升山西都指挥使卒瑄应袭指挥同知特命袭指挥使△直隶杨州府如皋县丞刘逊言洪武中县民五户养一马民田税粮全免官田减半比年新佥养马户税粮未免其有孳生及数者责令买补以致税粮逋欠乞如例优免从之

○戊子

○辽东总兵官中军左都督刘江以捕倭揵闻江尝请于金州卫金线岛西北望海埚上筑城筑城堡立烟墩瞭望倭寇一日了者言东海洋内王家山岛夜举火江以寇聚其间亟遣马步军赴埚上下堡备之翌日倭舡三十一艘泊马雄岛众登岸径奔望埚江亲督诸将伏兵堡外山下伺贼既围堡举炮发伏都指挥钱真等领马队要其归路都指挥徐刚等领步队逆战寇众大败奔入樱桃园空堡中军围杀之自辰至酉擒戮尽绝生获百十三人斩首千余级  上闻之赐玺书褒谕徵江还京师且令速上将士功

○庚寅

○初山西行都司军士采石青于沙净州旧塘用工多而所得甚少忽见青蛇随所往二百余步失之发其下得石青加倍其色视旧塘产者益鲜明至是都指挥李谦绘图来进

○壬辰

○遣官祭中霤

○乙未

○都指挥使徐安以疾致仕








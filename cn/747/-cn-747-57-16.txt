○讨吴元济制

天地之化，由肃杀而成岁功；帝王之道，以威武而辅文德。朕祗荷鸿业，抚临庶邦，务先含宏，每慎征战。俾怀仁者有耻且格，畏罪者见善即迁，而或昏迷不恭，告命不及，固兴勃乱之孽，自速原野之诛。除害正刑，国有彝典。吴元济逆绝人理，反易天常，不居父丧，擅领军事。谕以诏旨，曾无敬恭。荧惑一方之人，迫胁三军之众。以其父少阳常经任使，为之轸悼，命申奠祭，临遣使臣。凌虐封疆，遂致稽阻，绝朝廷之礼意，忘父子之恩情。旋又掩袭舞阳，伤残吏卒；焚烧叶县，骚扰闾阎，恣行寇攘，无所畏忌。朕尝念赏延之义，又重伤藩帅之门，尚欲纳於忠顺之途，处以显荣之列。未能饬法，犹为包荒，再以诏书，俾申招抚。而虿毒滋长，奸心靡悛。寿春西南，又陷镇栅，穷凶稔恶，纵暴挻灾。覆载之所不容，人神之所共弃，良非获已，致此兴戎。盖以方伯连帅，同请讨除，伐罪吊人，故兹申命。

宜令宣武、忠武、太原、武宁、淮南、宣歙等兵马合势，山南东道及魏博、荆南、江西、剑南东川等道兵马与鄂南计会，东都防御使与怀汝郑节度及剑南、义成军兵马犄角相应，同为进讨。吴元济旧有官秩，宜并削除。大军既临，计即戡殄。嗟我淮右之众，本为勤王之师，虽是胁从，频已昭洗，念此勋力，未尝弭忘。适罹狡童，又此诖误。心怀忠顺，迫在凶威，苟能率诚，即可收效。其淮西将士，有能枭斩凶渠者，先是六品已下官；授三品正员官，其先授五品已上官者，节级昇进；仍与实封五百户，庄宅各一区，钱二万贯。如能率所管兵马。以城镇来降者，并超三资与改官，仍与实封二百户，钱一万贯。以一身降者，亦与改转，仍赐钱帛。诸道应赴行营将士，如有斩元恶者，亦准此处分。吴元济如能束身归朝，并与洗雪。若不能改过，罪止其身，其馀汙胁，一切不问。接贼界州县百姓，军兴已来，供馈繁并，言念疲瘵，良增悯然。元和九年两税斛斗钱物等，在百姓腹内者，并十年夏税，并宜放免。其有城镇将士百姓，守节拒贼，身死王事者，各委长吏，优给其家。仍具事迹申奏，当加褒赠，并赐钱帛，仍与一子官。

三州百姓，莫匪吾人，诸军所至，不得妄加杀戮，焚烧庐舍，据夺财产，并有拘执，以为俘馘；事平之后，给复二年。三州内有自置义营堡栅，王师所至，能相率来降，各加酬奖。时当春候，务切农桑，应缘军务所须，并不得干扰百姓。如要车牛夫役及工匠之类，并宜和雇情愿，仍给优价。贼平之后，应立功将士，并与超资改官，节级赐物。於戏！朕率理道，靡敢荒宁，思致中和，以康亿兆。而德之寡薄。化未昭宣，爰用甲兵，良深愧叹，顾非重武，其在止戈。宣示中外，咸令知悉。


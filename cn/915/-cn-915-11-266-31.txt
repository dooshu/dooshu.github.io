◇司马景和妻孟氏墓志铭（延昌三年正月）

夫人姓孟，字敬训，清河人也。盖中散大夫之幼女，陈郡府群之季妹。夫人资含章之淑气，廪怀睿之奇风，芬芳特出，英华秀生，婉问河洲，鼓钟千里。年有十有七而作嫔于司马氏。自笄发从人，捡无违度，四德孔修妇宜纯备。奉舅姑以恭孝兴名，接娣姒以谦慈作称。恒宽心静质，举成物轨，谨言慎行，动为人范。斯所谓三宗厉矩，九族承规者矣。又夫人性寡妒嫉，多于容纳，敦桃夭之宜上，笃小星之逮下，故能庆显螽斯，五男三女，出入闺闱，讽诵崇礼，义方之诲既形，幽闲之教亦著。然尽力事上，夫人之勤；夫妇有别，夫人之识；舍恶从善夫人之志；内宗加密，夫人之恤；姻于外亲，夫人之仁。夫人有五器，而加之以躬俭节用。岂悟天道无知，与善徒言，享年不永，凶鄙横集，春秋有二，以延昌二年夏六月甲申朔廿日癸卯遘疾奄忽，薨于寿春。呜呼哀哉！粤三年三月庚戌朔十二日辛酉归葬于乡坟河内温县温城之西。实以营原兴垄，野成丘，故式述清高，而为颂云：

穆穆夫人，乘和诞生，兰丛蕙糅，玉润金声。令闻在室，徽音事庭，方孚洪烈，范古流名。如何不淑，早世徂倾，思闻后叶，刊石题态。（碑拓本）


列传第二十七 阔阔不花等


△阔阔不花　按札儿〔忙汉　拙赤哥〕　肖乃台〔抹兀答儿　兀鲁台　脱落合察儿〕　吾也而〔拔不忽〕　槊直腯鲁华〔撒吉思卜华　明安答儿〕　乃丹　忒木台〔奥鲁赤　脱桓不花〕

阔阔不花，按摊脱脱里氏。魁岸有膂力。太祖命木华黎伐金，分探马赤为五部，各置将一人，阔阔不花为五部前锋都元帅。性不嗜杀，以威信服人。略定滨、棣诸州，俘流民四百余口，俱籍其姓名，遣归乡里。徇益都，守将迎降，悉以财物分赐将士。太宗四年，从大军攻汴，分兵渡淮，略寿州。射书谕以祸福，城人感泣，以彩舆奉金公主开门送款。阔阔不花下令，军士擅入城剽掠者死，城中帖然。公主，哀宗之姑，东海郡侯女，所谓小四公主者也。

八年，太宗命五部将分镇中原，阔阔不花镇益都、济南，按札儿镇平阳、太原，孛罗镇真定，肖乃台镇大名，怯烈台镇东平。括民匠，得七十二万户，以三千户赐五部将。阔阔不花得户六百，立官治其赋，俾置长吏，岁给五户丝。以疾卒，子黄头代为探马赤都元帅，从丞相伯颜伐宋，道卒。子东哥马袭职，累迁右都威卫千户，卒。

按札儿，客列亦秃别干氏。从太祖伐金，寻隶国王木华黎麾下，充五先锋之一。转战河北、山东、山西及辽左，无役不从。太祖十四年，河中府降，木华黎北还，以按札儿领前锋总帅，摄国王事，统所部屯平阳。金将乞石烈牙吾答屯陕西，窥伺河东，畏按札儿威名，不敢犯。

十七年，元帅石天应守河中，作浮桥于河，通陕西。明年正月二日，金将侯小叔自中条山乘夜来袭，城陷，天应死之，小叔烧浮桥以自守。按札儿自平阳进兵，攻杀小叔，复取河中。是年三月，木华黎卒，孛鲁嗣国王，以平阳重地，仍令按札儿屯戍。

太宗元年，金将武仙围潞州，嗣国王塔思由大同南下援之，武仙退驻州东十余里。塔思至，营垒未定，是夜金将布哈来袭，我军战不利。按札儿之妻奴丹氏被获，送于汴京。金主闻按札儿名，因召见奴丹氏，谓之曰：“今纵尔还，能偕尔夫来，当有厚赏。”奴丹氏佯诺之，遂得还。太宗闻而嘉之，诏奴丹氏预前锋事。二年，按札儿从驾围凤翔，明年克之。四年正月，又从塔思会拖雷兵，破金师于钧州三峰山。四月，车驾北还，留按札儿偕都元帅速不台围汴。城中识按札儿旗帜，惧曰：“其妻犹勇且义，况其夫乎！”金亡，论功赐平阳户六百十有四、驱户三十、猎户四。未几卒。

二子：曰忙汉，曰拙赤哥。至元十五年，忙汉为管军千户，先后从征乃颜、海都。二十七年，授蒙古侍卫亲军千户，佩金符。元贞元年，命领探马赤军，从宗王出伯西征，改授昭信校尉、右都威卫千户。大德元年召还。至大四年卒。子乃蛮袭。拙赤哥从世祖渡江，围鄂州。至元三年，从诸王不者克征李璮，战死。子阔阔术为御史台都事。三十一年，国王速浑察之孙硕德既殁，家有故玺，将鬻之，命阔阔术以示中丞崔彧。御史杨桓辨其文曰：“受命于天，既寿永昌。”以为秦玺也。彧献之皇太子妃，赐阔阔术钞二千五百贯、金织文缎二。成宗嗣位，授阔阔术佥汉中道廉访司事，终廉访使。

肖乃台，客列赤秃别干氏，以忠勇侍太祖左右。时木华黎、博尔术为左右万户，太祖从容问肖乃台：“汝愿谁属？”对言：“愿属木华黎。”即赐金符，领蒙古军，隶木华黎麾下为前锋。二十年，武仙杀史天倪，据真定以叛。监军李伯佑求援于嗣国王孛鲁，孛鲁命肖乃台帅蒙古兵三千，与史天泽兵合，进逼中山。仙遣骁将葛铁枪来拒，肖乃台击之，败诸新乐。会日莫阻水为营，贼宵遁，遂取中山、无极，进拔赵州。仙弃真定，奔双门寨。肖乃台与天泽入城，抚定其民。未几，仙潜结水军为内应，夜开城南门纳仙，肖乃台仓卒以步卒七十人逾垣，奔藁城。迟明，部曲稍集，势复振，还攻真定，仙奔西山抱犊寨。将士忿城民反覆，驱万余人出，将屠之。肖乃台曰：“反覆在贼，小民被其迫胁，何罪焉。若不胜一朝之忿，匪唯自屈其力，且坚他城不降之心。”杀叛者三百人，余尽释之。

初，仙之叛也，其弟贵质国王军中，闻而遁去。肖乃台遣弟撒寒追及于紫荆关，斩之，俘其妻子而还。肖乃台遂逾太行，拔太原长胜寨，斩仙治中卢奴，引兵而东。败宋将彭义斌，追斩之。至大名，守将苏椿以城降。进败金安抚王立刚于阳谷，金东平行省蒙古纲弃城遁，别将邀击败之，遂定东平。又与蒙古不花徇河北、怀、卫、孟诸州。太宗四年，从大军渡河，徇睢阳，至阳驿店，遇金将完颜兀里及庆山奴。临阵斩兀里，庆山奴走，马踬擒之。

五年，金哀宗入蔡，塔察儿会宋师围之，肖乃台与史天泽分攻城北面。六年正月，结筏渡汝水，血战连日，克之。金亡，肖乃台功多，命并将史氏三万户军，镇东平。八年，赐食东平三百户，且命严实为治第宅，分拨牧地，日膳供二羊及衣粮等。以老病卒。子七人，抹兀塔儿、兀鲁台最知名。

抹兀塔儿从嗣国王忽林池行省于襄阳，略地两淮。宪宗八年，从世祖渡江，攻鄂州。中统元年，从讨阿蓝答儿、浑都海，有功。二年从败阿里不哥于昔木土。三年从平李璮，授提举本投下诸色匠户达鲁花赤。卒。子四人：火你赤，江南行台御史大夫。

肖乃台次子兀鲁台，中统三年，从石高山奉旨拘集探马赤军，授本军千户。至元八年，授武略将军，佩银符。十年，从攻樊城，以功换金符。十一年，从渡江伐宋，以功累进武节将军。明年四月，卒于军中。子脱落合察儿袭职，从参政阿剌罕攻独松关，授宣武将军。寻命管领侍卫军。枢密院录其渡江以来前后功，十八年进怀远大将军。

二十年，江西行省命讨武宁叛贼董琦，平之，换虎符，授江州万户府达鲁花赤。二十四年，移镇潮州，贼张文惠、罗半天等啸聚，奉江西行枢密院檄讨之，斩贼首罗大老、李尊长等。卒于军。

吾也而，撒勒只兀歹氏。父图鲁华察，以武勇称。吾也而状貌甚伟，腰大十围。太祖六年冬，与者别袭破东京。十年，从木华黎取北京，即授北京总管权兵马都元帅。金将挞鲁据惠州渔河口不下，击斩之。又帅史天祥禽赵守玉于兴州。明年，木华黎讨锦州张致，吾也而别将攻溜石山，致平，以功赏马十匹、甲五事。十二年兴州监军重儿叛，吾也而往讨，所乘马中箭殪，仍力战破贼。十五年，从木华黎围东平，先登陷阵，生挟二将以还。明年，从攻延安，不克，矢中右股。攻鄜州，克之，禽金骁将张铁枪以献。又明年，从攻凤翔，不下。十八年，从嗣国王孛鲁征西夏。明年，克银州。二十一年三月，从郡王带孙围李全于益都，全降，所属三十余城悉下。

太宗元年，入觐，命与札剌亦儿台豁儿赤征辽东。三年，又同征高丽，克受、开、龙、宣、泰、葭等十余城。高丽惧，请和，乃还。既而复叛，再讨之。十二年，攻拔昌、朔等州。高丽屡乞罢兵，吾也而谕之曰：“若能送质子，则可。”十三年四月，王乃以族子永宁公綧为己子充秃鲁花，从吾也而入朝。以功为北京、东京、广宁、盖州、平州、泰州、开元七路兵马都元帅，佩虎符。

定宗时，高丽岁贡不入。宪宗即位，召问其事。对曰：“臣虽老，倘藉威灵，指挥三军，敌国犹可克，况东夷小丑乎！”帝壮其言，问饮酒几何？对曰：“唯所赐。”时有一驸马在侧，素能饮，帝命与角饮为笑，赐锦衣、名马。俄谢病归。七年，复来朝，宪宗闵其老，曰：“太祖时老臣，独卿无恙。”赐赉甚厚，以其仲子阿海代之领军。八年秋九月卒，年九十有六。追封营国公，谥忠勇。子撒礼。

撒礼子拔不忽，幼颖悟，其师周正方更名之曰介，字仲清。初为同知北京转运司事，累迁濮州尹、平滦路总管、江南浙西道提刑按察使，移山北淮东道，召为刑部尚书。复除江东宣慰使，以病目去官，延名儒张瑽、吴澄教其子。至大元年卒。

槊直腯鲁华，蒙古克烈氏。率其部二百人从太祖征乃蛮、西夏有功。及伐金，使为木华黎前锋。袭金群牧监，获战马甚众，分属诸军，军势大振。七年，从破辽东、西诸州，唯东京未下，获金使，遣往谕之。槊直腯鲁华曰：“东京，金旧都，备严而守固，攻之未易下，以计破之可也。请易服与其使偕往说之，彼将不疑，俟其门开，以大军赴之，则克矣。”如其计，遂取东京。后从攻大名，中流矢卒。武宗时，赠太傅，追封卫国公，谥武敏。子撒吉思卜华。

撒吉思卜华，嗣其父职。太宗元年，赐金符，安辑河北、山东诸州。史天泽为真定、河间、济南、东平、大名五路万户，命撒吉思卜华佩金虎符，以达鲁花赤监其军。金宣宗徙汴，立河平军于新卫以自固。撒吉思卜华数攻之，不拔。

四年正月，太宗自白坡济河而南，撒吉思卜华渡自河阴，攻郑州，守将马伯坚降。及金哀宗出奔，帝命撒吉思卜华追蹑之，会其节度使斜捻阿卜弃新卫赴汴，撒吉思卜华遂入而据之。明年正月，哀宗自黄陵冈济河，撒吉思卜华与其将白撒战于白公庙，败之。哀宗走归德，撒吉思卜华薄北门而军，左右皆水。史天泽言于撒吉思卜华曰：“此非驻兵之地，彼若来犯，则进退失据矣。”不听。

先是，河北之战，金将蒲察官奴之母为蒙古军所得，挟之来，为诱降计。官奴即因母与忒木台约和，诡言欲劫金主降，忒木台信之，还其母，因定和计。官奴日往来军中讲议，或乘舟中流会饮，探知撒吉思卜华营在王家寺，遂以五月五日帅其忠孝军四百五十人，出南门登舟，由东而北。我军习见官奴往来，犹以为议和也，不设备。是夜，杀我外堤逻卒。四更，至王家寺斫营，我军仓卒接战，官奴军小却，以小船载其军七十人，自后夹攻。撒吉思卜华腹背受敌，一军皆覆，溺水死者凡三千五百余人。

金亡，命大臣忽都虎料民，分封功臣，撒吉思卜华妻杨氏自陈曰：“吾舅及夫皆死国事，独见遗，何也？”事闻，赐新卫民二百户。撒吉思卜华赠太师，追封卫国公，谥忠武。弟明安答儿。

明安答儿，善骑射。撒吉思卜华战殁，嗣国王塔思承制，以明安答儿领其行营。寻授蒙古汉军万户。后从围淮安，因粮于敌，未尝匮乏，军士咸乐为用。宪宗三年，从昔烈门太子伐宋，卒于钧州。赠太保，追封卫国公，谥武毅。子腯虎，从世祖北征叛王，挺戈出入其阵。帝壮之，赐号拔都，赐白金四百五十两。从讨李璮，亦有战功。次子普兰溪，光禄大夫、徽政使。

乃丹，达里伯氏。其部落在和林之外千余里，世有都剌合之地。乃丹闻太祖起兵，率其众来附，命隶国王木华黎部下。从收云中、九原，取辽西，俱有功。卒。子二人：忻都，合剌。忻都以材武从国王平河朔，早卒。子九人：哈剌朵、忽兰、瘦瘦儿、阿里罕、爱不哥察儿、忽里罕、万奴、众家奴、忙驴，皆有勇略，常为诸军冠。忽里罕、万奴、阿里罕子高奴，及合剌子纽邻，俱战殁。爱不哥察儿，至大元年授宣抚将军、韶州路达鲁花赤，卒。子纳怀，廉慎端直，武宗闻其名，拜监察御史。累官吉安路总管兼管劝农事。

忒木台，札剌台氏。祖豁火察儿，父朔鲁罕，俱骁勇，善骑射。太祖亲征，豁火察儿常为前锋。朔鲁罕从太祖败金人于野狐岭，中流矢，帝亲为傅药。及卒，帝叹息曰：“朔鲁罕，吾之一臂，今亡矣。”赐其家马四百匹、锦绮万段。忒木台从征康里，俘其部长以献。又从太祖征西夏，有功。木华黎卒，命忒木台以行省领兀鲁、忙兀、亦怯烈、宏吉剌、札剌儿五部之众。河南平，赐户二千。从宪宗征蜀，卒于军。忒木台尝屯兵河南、太原、平阳，民德之，及卒，皆为立祠。子奥鲁赤。

奥鲁赤，早事宪宗，特见亲任，从攻钓鱼山。至元五年，又从阿术攻襄阳，授蒙古军万户。明年，赐虎符，袭父职，领蒙古军四万户。十一年，从伯颜渡江，围鄂州，遣许千户同宋俘持金符抵城东南门，招之，守将张晏然以城降，迁昭毅大将军。大兵出独松关，宋兵败溃。

十三年，宋主降，分讨未下州郡，加镇国大将军、行省参知政事。未几，行湖北道宣慰使。诏括逃亡，有司拘良民千余人，无所归，众议隶于官。奥鲁赤曰：“民被兵，幸而骨肉完聚，复羁之可乎？”悉纵为民。征诣阙，赐赉优渥，擢行省左丞、行宣慰使。

十八年，移宣慰司于澧州，讨平剧贼周龙等。复召入觐，进右丞，改荆湖行枢密院副使。二十三年，拜湖广行省平章政事。夏四月，诏诣上都，命佐镇南王征交趾，以其子脱桓不花袭万户。既而师出无功，改江西行省平章政事。二十六年，以疾乞退，不允，改同知行枢密院事。成宗即位，进光禄大夫、江西行省平章政事。大德元年卒，年六十六。赠推忠开武协运佐治功臣、金紫光禄大夫、大司徒、上柱国，追封郑国公，谥忠宣。二子：拜住、脱桓不花。

拜住，蒙古亲军副都指挥使。脱桓不花，行省左丞、蒙古军都万户。从世祖征乃颜有功。又佐仁宗入定内难，拜湖广行省平章政事，进左丞相。卒，赠守忠翊正济美演德功臣、上柱国，追封郑国公，谥宣简。二子：普答剌吉、察罕帖木儿。普答剌吉袭都万户、枢密副使，卒，赠保忠经武致德宣惠功臣、江西行省右丞，追封常山郡公，谥荣襄。察罕帖木儿，袭都万户。




【唐闽迁新社记一〈大中十年〉】

右《闽迁新社记》，唐濮阳宁撰。其辞云“大中十年夏六月，关西公命迁社于州坤，凡筑四坛：坛社、稷，其广倍丈有五尺，其高倍尺有五寸，主以石；坛风师，广丈有五尺，高尺有五寸；坛雨师，广丈而高尺云”。文字古雅，甚可爱。呜呼！唐之礼乐盛矣，其遗文有足采焉。州县社稷有主，见于此记，盖大中时其礼犹在也。按《唐书》，杨发自苏州刺史为福建观察使，至大中十二年迁岭南节度。以岁月推之，关西公者，杨发也。


答宣大巡抚言虏求佛经


虏王求经求僧，此悔恶归善之一机也。南北数百万生灵之命，皆系于此。天佑中华，故使虎狼枭獍皆知净修善业，皈依三宝。我圣祖谓佛氏之教，阴翊全度，不虚哉。礼曹准公咨，即可题请，不必别疏。但今在京番僧，皆溷浊淫秽之流，不通释典，遣去恐为虏人所轻耳。所求佛经，须有我圣祖御制序文者，乃可与之。公可特作一书谕虏王，嘉其善念，曲为开导。示之以三途六道之苦，诱之以人天福果之说，及念珠坐具之类，亦可稍稍裁与，俾益坚向化之心，则亦调伏凶人一大机括也。圣人之道，苟可以利济生民，随俗因其教可也，何必先王之礼乐法度而后为哉！






◇为诸寺檀越愿疏

菩萨戒弟子萧纲，归依十方尽虚空界一切诸佛，归依十方尽虚空界一切尊法，归依十方尽虚空界一切圣僧。积习长夜，轮转覆灰；末劫易危，烦流难拯。不树两门，岂修二翼。常恐虚蕉染惑，永结驶河；爱藤悬网，长垂苦岸。敢承三宝觉悟之力，於幽显前，发弘誓愿。今愿为武当山太平寺并此镇望楚日塔，同安习善，延明头陀，上凤林、下凤林广严等寺，皆尽形寿，永为檀越。虽七宝四事，多谢往贤；一念片言，庶符般若。方类不灭之灯，终非起烟之蜜，以此功德，仰福皇帝春宫，家国内外，咸同此善。乃至天龙八部，六道四生，普皆蒙福。（《广弘明集》二十八上）




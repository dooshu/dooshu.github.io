○升遐之兆

弘治十七年，苏城鱄诸巷 【 俗呼钻龟巷】 有百姓病死 【 鱄诸巷　原本作「鱄诸卷」，据说库本改。下小字「钻龟巷」，原本作「钻龟卷」，据说库本改。】 ，到地府见阎君。披籍看之，言：「汝算未尽。」放令却回。其间宫室服用，尽如人世，但怪王及吏卒皆着缟素，私问之，人云：「阳间天子崩，故为带孝耳。」百姓得活，私为所亲说之。越明年五月而至尊厌代。按玄怪录，高安尉辛公平，元和末，遇阴吏之迎驾者，与俱入寝殿，见上升舆，甲马引从而去。后数月，乃有攀髯之泣。今此百姓所见，亦隔越半岁，其事畧同。


○观状

文公诛观状以伐郑。郑人以名宝行成，公弗许。郑人以瞻与晋。（瞻，郑卿叔詹伯也。）晋人将烹之，瞻曰：“天降祸郑，使淫观状，弃礼遗亲。”（云云。晋文公过曹，曹共公不礼焉。闻其骈胁，欲观其状。则观状是曹，非郑也。而注云：郑复效曹观公骈胁之状，故伐之。是又从而为之辞也，此公所以非之。）

非曰：观晋侯之状者，曹也。今于郑胡言之，则是多为诬者且耄，故以至乎是。其说者云“郑效曹也”，是乃私为之辞，不足以盖其误。


○京师饥请广漕运疏

陛下既东巡，百司毕从，则太仓三辅可遣重臣，分道赈给，自东都益广漕运，以实关辅，关辅既实，则乘舆西还，事蔑不济。且国家大本在京师，但秦地狭，水旱易匮。往贞观、永徽时，禄廪者少，岁运粟二十万略足，今用度寝广，运数倍且不支，故数东幸，以就廒粟。为国大计，臣愿广陕运道，使京师常有三年食，虽水旱不足忧。今天下输丁约四百万，使丁出百钱为陕洛运费，又益半为营窖用，分纳司农河南陕州。又令租米悉输东都，从都至陕，河益湍氵具，若广漕路，变陆为水，所支尚赢万计。且河南租船，候水始进，河工不便河漕，处处停留，易生隐盗。请置仓河口，以纳东租，然後官自雇载，分入河洛。度三门东西，各筑廒仓，自东至者，东仓受之。三门迫险，则旁河凿山，以开车道，运十数里，西仓受之。度宜徐运抵太原仓，趋河入渭，更无留阻，可减费钜万矣。


○固原兵備題名記 【 固原兵備】

固原城壕大塹。連山峻極。四塞之接。而襟帶之固也秦屬北地郡。漢及晉俱屬安定郡。唐改固原州。至德中陷于吐蕃。宋咸平建鎮戎軍。元立開城路。咸平府。尋降為州。國初府與州俱廢。成化五年。用守臣議。設固原衛弘治十五年復置州。中建兵備而以按察司副使領之三十年于斯。代者籍籍寖不可考。嘉靖二年成君質夫來攝其官、乃裒各姓氏視次第勒于石而昭之。爰命書其上方。予攬轡馮軾周遊天府。竊有以覿其形勢矣。寧夏環靈武之境。延綏引朔方之坼。甘凉結湟州之壘。共阻三面。以扼南牧之虜。而元戎甲士。利劍勁鍛。罔不聚焉。然延袤不啻數千餘里。山川糾繆而迤邐焉。烽火不接。聲勢斯携。固原居中而執其樞。左顧則赴援綏靈。右顧則迎應甘凉。擊常山之蛇。以合左右之節。逐中野之鹿。以成犄角之形。固原實有焉。今夫山犲狼所嗥。狐狸所遊。境日駭也。虎豺憑其嵎而踞之。以張其爪牙。則百獸影滅。即採藜藿者不至矣。是故奪直諫之節者。寢淮南之謀。尚全勝之道者。破先零之計。君子居朝廷則朝廷重。居邊鄙則邊鄙重。猶夫虎豹之在山也。固原之險。山之嵎也。兵備實司其鈴轄。而四夷之守在焉。干城之托?焉。其可不隱然為虎豹也乎。人皆曰險在地而不在人。重在人而不在地。斯固也。抑人重則地得其險。而金湯足恃。不重則地失其險。天塹劍閣。非我有矣。夫險亦在人乎。是故不可忽也。然姓氏既在。得失斯形。由是重邪。石昭昭然。由是眇諸躬而巳焉。石亦昭昭然。而君子欲不重。不可得巳。

皇明經世文編卷之一百八十九終








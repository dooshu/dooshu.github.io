◇又议

云火从物，沿损异议，帝乐五殊，王礼三变，岂独大宋造命，必咸仍於晋旧哉！夫宗社疑文，庭庙阙典，或上降制书，下协朝议，何乃铉府佐属裳黻，稍改白虎之诏，断宣室之畴咨乎。又许令史之从省，咎达官之简略。律苟可遵，固无辨於贵贱；规若必等，亦何关於权宜。一用一舍，弥增其滞。且佐非韦舄之职，吏本朝服之官，凡在班列，罔不如一，此盖前令违而遂改，今制允而长用也。爵异服殊，宁会矛盾之譬，讨论疑制，焉取强弱之辨。府执既革之馀文，台据永行之成典，良有期於无固，非所望於行迷。（同上。）


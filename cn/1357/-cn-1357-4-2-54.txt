拙妻


乡人韩四，有妻奇拙。一日，四持杖整衣，将往城市，临行意颇踌躇。既而谓其妻曰：“我此去，非勾当三日不得归。设有贩客来乡，欲购此二老牛者，汝不妨引之往观，然价非二百金不售，虽分文勿让也。汝其切志之。”妻答之曰：“行矣，毋多言，妾所为自当尽如君意耳。”韩四曰：“能如是固佳，第恐汝智出孩提下，我转身，汝即尽忘之耳。然我手中之杖，决不汝恕，苟误乃公事，毋望体有完肤矣，慎之。”戒毕遂行。

翌日，果有畜贩来乡，言欲购牛。韩妻引入与观，并告以价。其人大喜曰：“牛甚佳，价颇贱，殊当吾意。”言已，解索牵牛而出。继且自启栅门，将驱牛出庄矣。韩妻乃牵袖阻之曰：“尔以我为愚人耶？弗以二百金来，其毋行矣。”客曰：“诺，微汝言，我几忘之。”既而曰：“今晨匆匆而出，不意遗我钱囊。虽然，无伤也，我将留物为质焉。”因遂择三牛中之小者以还韩妻，并谓之曰：“姑以此畜质一宵，明即来赎。”韩妇欣然从之。客去，洋洋自得，默念：“今日之事，如是行之，可谓竭忠尽智矣。想韩四归来，亦必赞成也。”

越三日，韩四归，足未履阈，即询牛之所在。其妇率尔曰：“已如教以二百金售之矣。其实牛老而瘦，不值此数，幸其人未论价之贵贱耳。”问价银何在，曰：“客因偶忘钱囊，故犹未取，然不久自送至耳。是可弗虑，彼有物作抵偿也。”问何物，曰：“三牛之一也，苟其价银弗至，则牛亦弗与可也。且此畜于三牛之中为最小，妾取其食料较省，故特舍彼留此。是妾之于此事也，亦自谓心尽焉耳矣。”






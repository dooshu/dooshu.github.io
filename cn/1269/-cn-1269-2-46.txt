文：阴敛其质，阳散其文，文质班班，万物粲然。

初一：夹襀何缦，玉贞。测曰：夹隤何缦，文在内也。

次二：文蔚质否。测曰：文蔚质否，不能俱睟也。

次三：大文弥朴，孚似不足。测曰：大文弥朴，质有余也。

次四：斐如邠如，虎豹文如，匪天之享，否。测曰：斐邠之否，奚足誉也。

次五：炳如彪如，尚文昭如，车服庸如。测曰：彪如在上，天文炳也。

次六：鸿文无范恣于川。测曰：鸿文无范，恣意往也。

次七：雉之不禄，而鸡荩谷。测曰：雉之不禄，难幽养也。

次八：雕韱縠布，亡于时文则乱。测曰：雕韱縠布，徒费日也。

上九：极文密密，易以黼黻。测曰：极文之易，当以质也。


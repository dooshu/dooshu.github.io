上元行


条风香雾启皇州，宝炬星桥直御沟。
霞敛纤阿升碧海，云开珠斗挂琼楼。
沈沈大道流金犊，隐隐周庐听玉虬。
戚里争誇丝步障，妖童多著紫绨裘。
锦屏绣幕遥相向，绿柳青槐夹道上。
芙蓉阙下已传餐，翡翠楼前初放仗。
火照千门散无衣，月明三市闻歌唱。
䌽缀金支白凤膏，光分芸阁青藜杖。
侠客腰间玉鹿轳，胡商坐上锦氍毹。
鸭绿木难衔凤觜，鸦青靺鞨藉龙须。
海人槎表星河路，汉帝池中烽火树。
五枝碧玉紫烟高，百宝流苏朱网护。
金凤双飞云母车，铜鸟不动相风斜。
琉璃自隔九微火，菡萏重开四照花。
玳瑁雕梁红萼小，茱萸黼帐丹萤晓。
绮罗成雾影徘徊，箫管流云声缥缈。
列邸开筵众乐分，诸郎休沐尽相闻。
连镳金市人如玉，试马铜街气入云。
期门新给张公子，騕袅常随霍冠军。
红罗陌上迎秦氏，绿帻阶前谒董君。
北里宜春矜此日，青娥缓夜开璇室。
玉钗曾挂楚臣冠，银甲工弹赵女瑟。
鹦鹉杯传微晕轻，蛟龙被解生香密。
明光百尺锦缠头，馥郁双花金屈膝。
此时汉主五云端，翠裘苍佩整和銮。
侍臣初下承华殿，天子亲祠太乙坛。
龙烛六鳌飞观阁，蚖灯九凤集琅玕。
广庭角抵陈三部，甲帐回翔舞七鞶。
昭容紫袖收金鸭，宫监花簪左貂压。
密燄千行画戟开，上樽百斛黄封押。
御厨仙液日纷驰，相府华筵拜赐时。
上宾独重楼君舌，家妓新传京兆眉。
睚眦不避诛翁伯，杯酒偏能杀魏其。
玄菟将军供鼲尾，朱鸢计吏上冰丝。
自谓千秋豪贵擅，谁知倏忽山河变。
咸阳金狄露生寒，洛邑（一作水）铜驼草中见。
毳帐犀批柳市游，酪浆服匿兰台宴。
火城夜静落三星，月殿春归叹（一作笑）双燕。
弃繻挟（一作仗）策走秦川，曾得君王顾盼怜。
东省旧臣青锁闼，西京遗事白头年。
相如漫作宜春赋，王粲空馀灞岸篇。
惟有青门种瓜叟，朝朝哭望五陵烟。





◎张先碧牡丹

晏元献尹京日，辟张先为通判。新纳侍儿，公甚属意。先能为诗词，公雅重之，每张来，令侍儿出侑觞，往往歌子野所为之词。其後王夫人浸不容，公即出之。一日，子野至，公与之饮，子野作碧牡丹云："步障摇红绮。晓月堕，沉烟砌。缓板香檀，唱彻伊家新制。怨入眉头，敛黛峰横翠。芭蕉寒，雨声碎。镜华翳，闲照孤鸾戏。思量去时容易。钿盒瑶钗，至今冷轻弃。望极蓝桥，但暮云千里。几重山，几重水。"令管伎歌之，至末句，公怃然曰："人生行乐耳，何自苦如此。"亟命於宅库支钱若干，复取前所出侍儿。既来，夫人亦不复谁何也。［道山清话］


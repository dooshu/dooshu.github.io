○昭文馆大学士壁记

圣人南面以理天下，在崇起教化，缉熙於光明。太宗文皇帝敷文德，建皇极，始於宏文殿侧创宏文馆藏书以实之。思与大雅闳达之伦，切靡刂理道，金玉王度。盛选重名虞世南褚亮而下，为之学士，更直密侍於其中，其论思应对，或至夜艾。诞章远猷，讲议启迪，武德贞观之泽，洽於元元，厥有助焉。其後徙於门下省，景龙初始置大学士，名命益重，多以宰司处之。所以登闳古先，腴润大政，则汉廷之金马石渠，兰台延阁，方斯陋矣。按六典，常令给事中一人判馆事，每二府爰立，则统於黄枢，而或置或否，不为恒制。後二十年间，斯职阙焉。前年秋八月，今河中司空公居之。今年夏五月，相国萧公居之。公粹清庄重，山立泉塞，苞孔门之四教，蕴洪范之三德，静若彝器，扣如黄钟，由小司徒升左辅乃莅斯职。於是戒官师，稽宪令，贵游青衿，辨志乐群，皆循其方而逊其业。且以左户之羡财百万附益而修饰之。公署书府，静深华敞，清禁之内，辅臣攸居，宜乎舒六艺而调四气於此室也。初公之王父考功府君，在中宗朝为直学士，懿文含章，休有厥声。至公则聿修之宏大，贻厥之昌阜，尽在是矣。至若命馆之名，再为修文，终为昭文，改复岁月，传诸故志，前贤名氏，宜列屋壁。公以德舆交代於中台之任，踊跃於大冶之中，惠然授简，使得论次。自景龙二年李赵公峤始受命为大学士，至公凡若干人，褐而书之，所以备文馆之故实，广台臣之年表，抑公之命也，不敢辞焉。元和二年秋九月记。


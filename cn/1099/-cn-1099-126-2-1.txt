○臨戎决勝圖序 【 臨戎决勝】

我都憲涿鹿鄧公之以侍郎、特起而撫中州也、為正德辛未秋、時劇賊猖逆河北、轉入河南、斬木揭竿、鴟張狼噬、所在吏民習于承平、倉卒聞變、束手無策、城當者潰、師遇者敗、廟堂僉議巡撫之任、非公不可、故即其家起之、公拜命、即日單車就道既至、審察郡邑孰岩孰夷、亟調兵食、孰緩孰急、孰最要害、孰當預備、器械之繕、城陴之完、廥廩之峙、上兵之選、民馬之厝、京邊軍之請、國帑之借、一一自公心計手畫、事無遺力。智無遺慮。于是地方始藉而固。人心始恃而定。遇敵始有可遏之勢。可扞之具。明年壬申春、軍乃大集、不數月賊獲殄焉、公驅馳塵岔、閱歷寒暑、屢阽危險、曾不為身家一毫顧恤。在處必齋金?戊從事、嚴紀律、定方略、謹偵伺、賊動靜輒先聞、有以究其情狀而百為之防、陽而誘之、陰而襲之、彼此而携貳之、于脅從則示以來止?帚之生門。而出之陷穽。于係虜則拔諸焚溺之死地。而復之袵席。公忠貫神明、機參造化、遂使將士用命、天悔禍而人厭亂、而事之告捷也、公可謂文武兼資者矣、公智明勇功、遜不自居、錄狀之上、恩寵之及、獨後諸同事者、公可謂不矜不伐。善處功名之間者矣。若夫中間不如意事西平之捷。而有汝寧之撓、洛陽之失、盖長子帥師、弟子輿尸、大易有訓、時實為之、公何病哉、事久而論白、此吾輩之所以深服公于今日也、考事始末、無非公功者、昔宋虞允文參謀軍事、得統王權敗軍、致采石之勝、劉珙安撫荊湖、請制置使沈介遣兵相助、官軍日盛、旋執賊酋、徒黨盡戮。自今而觀、功當誰始。春固有以知公今日之所以為功者矣。時有繪公臨戎决勝圖者、春曰隻節六纛虎旗豸??矛、登金壇而擁玉帳、丹青之所貌于公如此邇時心事、存亡旦暮、死生瞬息、所以運决勝之籌、而成掃蕩之勣者、圖者莫能悉也、於是從而序之、


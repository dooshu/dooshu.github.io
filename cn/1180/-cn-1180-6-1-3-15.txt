谢宸翰疏


昨该臣等以翰林院所产白燕，及内阁嘉莲进献。随奉手谕：“白燕、莲花，俱进献圣母，甚是喜悦。却独产翰林院中，先开于密勿之地，上天正假此以见先生为社稷祥瑞，花中君子。朕赖先生启沃，固不敢颠纵，何德之有？钦此。”

恭惟圣母德配坤元，含万汇而发育；皇上道隆乾运，跻四海于升平。协气薰蒸，休祯骈集，乃犹泯鸿工于不宰，逊大美而弗居。特涣温纶，谬申眷奖，此诚圣不自圣、谦而又谦之心也。顾臣猥以庸虚，叨司鼎铉，燮调靡效，敢贪天功以自私；歌颂难名，真忘帝力于何有。捧诵纶音，不胜感戴愧悚之至。






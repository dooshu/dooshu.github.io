卷三百四

钦定四库全书

历代名臣奏议卷三百四

明　杨士奇等　撰

灾祥

宋哲宗元佑四年御史中丞传尧俞上奏曰臣伏覩旱势太甚为害非轻圣心焦劳和气未应臣闻应天以实不以文又闻万方有罪在予一人自古圣帝明王莫不引咎自责故以诚感格者多矣是以凡有灾异或减膳不御正殿思谴责躬以消弭其变不惟民被其福而上德益光臣愿陛下讲寻故事以致忧勤之意择日亲出为人祈请及选朝臣谨重严恪者分诣五岳四渎名山大川精加祠祷仍诏所撰祝词深自刻责务在感动人神庶几必有显应

右谏议大夫范纯仁论消复隂沴疏曰臣窃见去冬以来寒雪过常今已中春隂沴未解商贾束手不能营生贫困之民死者甚衆圣心忧劳修德禳变赈恤备至祈祷精?尚犹未有消复之应臣窃思之君子为阳小人为隂或虑朝廷之士君子少而小人多因致隂气过盛而阳不能胜也伏望深诏三省选用正人在外者使复归朝廷在京者抜居要近俾得聚会精神讲求政要以禆圣治所谓举直错枉庶使民心悦服自然协气应诚灾异不作七年签书枢密院事王岩叟上奏曰臣伏见去岁日食五月朔今岁月食三月望且食之既按十月之交诗曰日月告凶不用其行四国无政不用其良传曰国无政不用善则自取谪于日月之灾故政不可不谨也又曰彼月而食则维其常此日而食于何不臧考吉凶之言则日月之食以为戒考维常之语则若专戒日食而不以月食为可畏盖诗人之时事异於今今方两宫同听天下之政实日月并明之道俱不当有薄食之变也臣窃惟皇帝陛下以光明纯粹之德渊默临朝太皇太后陛下以仁义公恕之行发而为政盖无一不当天心者然则何为谪见于月食之灾臣殆恐隂邪道长有以蒙蔽盛明而圣心不以为疑故天见变异以示警戒此天心之仁爱陛下而欲全圣德之美也消复之应宜在此时愿陛下用人之际则审邪正使必得其真听言之际则察是非使必归於当斥远隂类深防蒙蔽之害以答天意臣愚不胜幸甚

八年春多雪刑部侍郎丰稷上言曰今嘉祥未臻沴气交作岂应天之实未充事天之礼未备畏天之诚未孚欤宫掖之臣有关豫政事如天圣之罗崇勲江德明治平之任守忠者欤愿陛下昭圣德只天戒緫正万事以消灾变

右正言邹浩以京东大水上言曰今频年水异继作虽盈虚之数所不可逃而消复之方尤宜致谨书曰惟先格王正厥事不以为数之当然此消复之实也

绍圣元年翰林学士范祖禹上畏天劄子曰臣伏见今月一日日食不尽如鈎见者骇惧以为数十年来日食之异未有如此之甚者也臣闻日食者隂侵阳臣侵君也自古隂盛阳微小人浸长亏损人君之明则谪见于天日为之食陛下初御前殿听政月朔之日皇天见异以儆圣心虽言语丁宁不过於此矣陛下所宜恐惧修省以答天戒深思变异之来殆由人事有以感致之务在安静以宁人心夫天人之际相去不远应如影响不可不畏能应之以德则灾变而为福异变而为祥不能应之以德则重违天意何由消弭臣恐邪人佞臣欲寛陛下圣虑或言日食自有定数又云天道远而难知此乃小人误国之言非圣人畏天之意也惟陛下留神省察臣不胜灼怛忧国之至

四年陈并上奏曰臣伏承诏书以彗星西见大赦天下许中外臣寮直言朝廷阙失此陛下敬天爱民罪已好谏之至也臣闻主圣臣直臣备员江外山县穷僻之地心念朝廷不敢随衆唯唯辄陈愚见商书曰惟吉凶不僭在人惟天降灾祥在德天下之治安常以听直言近正人公喜怒消朋党明法度节财用谨兴兵不事游观不迩声色不急功利不惑佛老非独治安也荣莫大焉天下之危乱常在於逆忠直近纎佞私好恶纵朋党紊法度费财用好攻战事游观惑声色急功利尚佛老非特危乱也辱莫甚焉陛下禀尧舜聦明之资圣德学问日益光明求贤纳谏声闻中外然进用之人或缘不用已而执仇或观望大臣而隂助或元佑持两端窃位幸用之人伺意希合岂免偏私臣昨闻牓朝堂不得附会言事其熙宁元丰无问贤不肖其所行无问是不是则目为同心稍言非是便相语以指斥先帝则为乖背中书舍人叶涛谓观文殿学士安焘为无甚过则以涛为非夺职知光州权中书舍人沈铢以户部侍郎吴居厚为聚敛掊刻之人缴还词头则以铢为踈罗织罚金夫词臣以言而被责臣下又不得越职言事台谏为陛下耳目官可以言而不言则是言路壅塞下情不通利害不达非太平之道也乃者彗星见于西按汉历志有扫除之象又云其炎或短或长内为後宫之害外为诸夏之祸又记齐景公彗星见而泣晏子曰君无德於国穿池沼则欲深以广也为台榭则欲高且大也赋歛如攘夺诛戮如仇雠彗星之出庸可惧也是时孟皇后废天意验於上必当以人事验於下圣心恐惧彻膳避殿赦宥辜罪求言悔过中外闻之率皆鼓舞知陛下因变而增修其德如周宣之侧身修行而弭灾宋景公出人君之言而星退舍真皇咸平间有妖星见营室北诏令臣下极言得失仁皇以彗出亦尝下诏求谏陛下今日所行以周宣宋景为不足学而稽祖宗之盛言路开辟圣政日新忠臣义士将接迹而出遭际有道谁惜危言然臣闻谄谀软熟之言易於听无益於治忠鲠法度之言逆於耳有补於时譬如良药虽苦口而利於病焉臣不避斧钺之诛窃谓缺失其大有四中宫废居瑶华姬妾宠盛一也逐臣未见牵复臣下互立朋党二也百官趋时而迎合台谏观望而不言三也廷臣好谈兵边将喜攻战四也所谓中宫废居瑶华姬妾宠盛者臣试言之陛下日象也皇后月象也日之与月天地隂阳相资之理而坤无以承乾则无以母仪天下一旦置之瑶华宫中外骇闻且舜使尧女能尽妇道文王以御始于寡妻今闾巷贱夫尚以出妻为耻况陛下为天地神明之主言而为天下後世法行而为天下後世则朝行乎一堂之上暮传之四方万里之远夫妇之道体合乾坤理干风化岂可容易废黜臣闻有过则诛若无过恶不过诘责诘责不已不过放之别馆诱掖诲谕使之改悔设有忤旨不过猜妬乃妇人之常情今幽置瑶华外宫以为罪大也则不寘之死以为罪小也则不应终废且未闻别降诏选后天下疑之臣亦窃以为疑庆历中仁皇欲废郭皇后为庶人司谏范仲淹谏曰后者所以长隂教而母万国不宜以过失轻废且人孰无过陛下当论后之失放之别舘择嫔妃老者侍之俟其悔而复宫书奏不纳明日又率其属伏合论列上遣中贵人押往中书商量宰相顺旨以汉唐有废后故事仲淹曰上天资尧舜相公柰何以前世弊法累盛德御史中丞亦与宰相廷辩其非仲淹以言事出后废瑶华宫其後上尝密召郭后后欲宰相召百官立班受册方拜命今陛下规摹所期直欲在尧舜之上岂宜复用汉唐下衰之时已弊之故事耶后决无大过也自可再册后令复宫以协天人之愿以正乾坤之位以着日月之象谅陛下非不知此迟迟未肯召者必左右毁之也必宠爱蔽之也内则阉宦嬖佞助言其非外则百执事之人顺以为是下不能跻上於唐虞之盛而致陛下於有过之地以汉唐之弊法同其称臣窃为陛下不取也愿陛下俯回天鉴复正中宫之位使後日史册全美天下幸甚所谓逐臣未见牵复臣下互立朋党者臣试言之陛下以妖星谴告深自戒惧大施旷荡之恩有罪之人咸得自新至於杀人情轻尚获全宥涤濯收召和气柰何被逐之臣尚未牵复人情未顺天意亦乖元佑名曰垂帘其实陛下自緫机务事皆奏可然後得行一时大臣念尝为陛下左右辅相虽趋向乖背不为无过古人言投鼠忌器无佑之改更为形比先帝则今日有所行亦不无形比陛下理宜顾惜国体乘此大霈应远窜旧臣召还近地渐复其职天下皆知其过陛下容而贷之是增益陛下天德之大内外诸臣不复分党此一举而数善得也臣元丰中擢进士第元佑中实不蒙召用今日亦不敢干进故言之无嫌蔡确之死当时士大夫私曰此太皇太后之意也臣下无复敢言今刘挚苏轼之徒放之岭表瘴疠之地吕大防死於半涂范纯仁置之远地其他弃逐纷纷不可胜数士大夫又曰上意也臣下又无复敢言是过则称君善则称已非所谓忠也夫人所学所守各自有趋向不能齐也在朝廷用不用如何尔舜之命禹欲征有苖益以为不可周公之东征羣臣异议独十夫以为可王恢韩安国之论征伐张汤汲黯之同朝封伦魏证之论法度皆各有所见人择其可而用之未闻加罪於异见之人陛下天容地受父生母育无一民非王民也无一臣非王臣也雷霆之怒不当於臣下计较如天地之於万物溥施无报父母之於子有教无弃此天下陛下之天下陛下之天下乃祖宗之天下前後用事大臣乃藉利势利器恃为已私公肆喜怒以得胜为快訩訩纷扰自为朋党非天下福也臣愿陛下召还逐臣选用正人改法行事姑务安静朋党既消则朝廷日尊人心既协则和气日生天下幸甚所谓百官趋时而迎合台谏观望而不言者臣试言之唐太宗有房杜为相有王魏善谏近世如仁宗朝容纳谏诤其甚切直者量行贬谪近不过三两月远不过半年例行牵复或遂召用如此则忠臣肯言义士感激无所顾忌所以得闻缺失保守太平陛下继人主守成之大业尧父舜子重规叠矩文经武纬圣作明述可谓已盛已盈矣已盛者必善守已盈者必善持宜其忧勤兢畏以保无疆之休幸天诱陛下之清衷韬养圣资有不言之敏德不怒之神威终之以礼乐无以复加矣传曰治天下之要莫若静今用事言事之臣不求安静以酬恩怨为急百官之中少识廉耻贪爱爵禄务肥妻子者纷纷如也其间尊君爱国以忠义名节自期千百之中无二三人且以近事言之王安石为相门下客常不下数百人安石罢相则移之吕惠卿之门惠卿贬黜则移之吴充王珪蔡确之门逮元佑则移之司马光之门光死则移之吕大防之门大防出则又移今日 执政之门宰相意在东则东意在西则西欲财利则财利欲边事则边事随事变转随口上落今之人材卑污如此甚可恐也能言元佑之非能顺执政之意者荐之登对其次堂除不能言元佑之非不能顺执政之意者送归吏部虽有忠臣义士无因得言无路得进近者所用言事官非执政门人则其亲故同里之人言人之善必视君相意旨之所必喜言人之恶必视君相意旨之所必恶助恩助仇至有章疏屡上不报而不决去就或以不敢言而求他职或以亲老不可言而求外补台谏削弱风宪不振良以所用非其人之所致也如侍御史董敦逸司谏郭知章乃是元佑用事之人在元佑则不言元佑之非所以能安其身逮绍圣之後争言元佑所用所行无一事是乃获安其身此两面之人操两可之说非所谓一心事上者也乡原之徒君子切齿而二人偃然居之不自羞愧使陛下不闻过失助百官以报恩仇敦逸知章负天下甚矣如皇后废而未复逐臣久而未还聚敛之臣复进阉宦用事内降妨公台榭侈费民力殚穷边帅生事士无廉耻释老害教朝纲未正法度未清役法未均水旱频仍略不闻力言纵言之不听未见缘言事而出者低回苟禄以要大用今所力言者不过暴斥垂帘之事多形琐碎之言一切迎合亦未容全是也仁皇初即位尝诏内外不许言太后垂帘日事诏之大略曰太后保佑冲人十余年间四海安静纪纲不乱今言事者多挟情迎合罔识远图靡循理体今後不得辄有上言庶永先猷式敦教本此诏最为近厚绍圣以後臣尝观陛下有诏谓垂帘时事及元佑大臣有一切勿问之语与仁皇诏书意合然而进用之人既盛日与仇人为敌欲其必死而後已又希进干禄求媚取悦之人不言元佑之失则为背驰陛下虽有此诏其实臣下不行陛下之诏意中书枢密今所谓执政官有六人而闽人居其五先王之时取贤无方或取於渔盐或取於耕筑或取於仇雠未闻止於取一路也中书侍郎许将元佑为翰林学士一日独班宣见明日除尚书右丞蔡确南行之日也今尚书右丞黄履在元佑为御史中丞凡涉数年不知所救何失所争何事设言之不行则亦不可已寻以已事为他人所攻罢职不知履何以自处或以先朝尝以善财利称而今复用或以词诰善骂而擢之要近如昨被责阉宦不唯牵复更加宠用此辈只宜备使令不当使豫中书政事愿陛下察视多士惟贤是用潜消朋党悉为王臣招致直言虚心悔省法度求当无问新旧天下幸甚所谓廷臣好谈兵边帅喜攻战者臣试言之今急功利之人多无远虑但务以雪耻为名挑剔起事径入筑城士卒不得休息转输络绎於道臣恐勤兵劳衆虽得所侵旧境边田无所用之所可忧者在乎内地也莫易於取之莫难於守之刍粮器械积之府库适为其所资也以臣所见不若谨备自治以待之其太盛不轨之甚则战战之有名无有不胜其次俟其少衰当自归服如赵充国之屯田以不战胜之也陛下自免西顾之忧有荣无辱然後选忠厚政事智敏老成之人为之帅则得民之心一可当百兵懦马饥用无纪律虽驱而使之战百不当一今锺传江外书生始为阉人李宪门客因缘得官素号轻浮今以一方重事委之又以馆职诱之可攻可战有进有退不能临事而惧好谋而成不唯无功恐辱国命熙宁初富弼议事不合罢相去之日告先帝曰陛下二十年莫说用兵王安石五事书一曰和戎是皆天下安靖肥富而後可以言兵也所谓莫说用兵者非不为兵备其意谓先帝熙宁初即位未久历事未多天下未富未可轻用其民逮元丰间陕右五路进兵有灵武之不利永洛筑城有徐禧之败事先帝谓在廷辅臣曰作事如此之难边奏至屡为泣下信乎边事不可容易民之死生国之安危君之荣辱系焉不可不知也臣前谓太盛不轨则战战之有名无有不胜此自投祸也故取之易其次俟其少衰自当归服此前世验也凡言御西戎之策多以断西北交结之势汉武帝命卫霍屡空其巢穴列为张掖酒泉武威炖煌等郡魏晋以下赫连等互据西河凉州之地奄有灵夏唐开西域始复其地置都护节度僖宗以後例授功臣五代扰攘封李仁福为西平王我太祖经略四方未暇远略故彛兴尚世袭领节钺至四世外继迁叛尽据夏宥银绥之地淳化中始纳欵归服太宗易姓改名籍于宗正至道中复叛景德中又叛其子德明尚孤幼又值契丹北和无以为援惧我朝廷并取乃坚上表以示臣服真宗慈仁寛量不惜灵夏数州之地遂以为定难军赐以西平王号使当时乘其势衰力败有攻必取建州邑置灵武安西都护府择帅之贤者且制且抚则沿边鄜延环庆不复有今日之患其间元昊僭号遣杨守素入朝纳旌节犯延州执刘平石元孙又入渭州界好水川杀葛怀敏辈臣以所见西羌叛服往来不常正如虎豹之性不足怪也德明之衰弱可以攻取而不取元昊之僭可以问罪而不问所以养成其恶也今西戎谓之盛则有罪谓之衰则不臣宜选帅训兵谨备斥堠俟之岁月彼当自屈服归疆然後置都护府广开营田足食足兵攻守两得以永国家之利天下幸甚臣所陈四说愿陛下稍霁天威容纳而行之负薪之贱或有廊庙之语陛下自视孰与成王贤且成王有周公旦为师召公奭为保又有闳散之徒朝夕讲道明义为欲致其君於尧舜之上身不比嬖佞纎巧之小人耳不闻近习小利之邪说目不覩争地兵战之危事声色者不得惑游畋者不得作货利者不得萌德已进矣尚犹有访落之谋庙小毖之求助七月之陈王业公刘之戒民事无逸之戒盘游无谏不从无言不听而召公尚有不悦忧王之意如此乃能君臣相济上下维持以成太平今近臣则争曰陛下圣德已成羣臣皆所不及无用谏诤言事之臣又不过指斥一二差除小事与今日不得志之人於国家大利害天下之大本末未闻议论今左右倚为庙堂之柱石者为谁赖以为医工之药石者为谁为陛下之股肱耳目者为谁恭惟先皇帝德业茂盛播在四海陛下当思所以继之之难不宜轻信偏听容易持守诗书之所责备成王者谓文武之业难继也仁宗皇帝所以享国四十余年内外无事以能听谏诤也唐陆?好谏自谓上不负天子下不负所学言之苟利於国有补於君臣虽死不恨晋灵公冬寒凿池宛春谏之若谓凿池天寒以春言罢役则是怨归於公恩归於春灵公曰宛春有善寡人能用之春之善则寡人之善也遂罢役裴延龄佞人帝欲相之阳城等诣延英门论争伏合不去帝怒左右惧不测金吾将军张万福大言曰国家有直臣天下无虑矣吾年今八十与见盛事臣学术蹇浅言无文采发於孤忠言无忌讳愿陛下万机之暇少赐睿鉴幸而采择念祖宗艰难之业除去四说之患若稽先王之道以措之当时非独臣幸实天下之幸

元符中刑部侍郎王觌上奏曰臣闻之诗曰畏天之威于时保之故成汤以旱灾而彰罪已之德大戊以桑榖而享中宗之名鼎雉致高宗之兴风禾致成王之圣皆此道也董仲舒对策汉廷亦曰国家将有失道之败天乃出灾害以谴告之不知自省又出怪异以警惧之尚不知变伤败乃至此天心之仁爱人君而欲止其乱也比者日官豫言将有日食之异陛下损常珍避正殿畏灾之意见於政事以邀功黩货之阃吏投之远方以劳民蠧国之边垒付之蕃将而又赦过宥罪与民更始斯足以慰人情而感天意矣故正阳之朔隂云四布初无日蚀之象及有司观浑仪验晷刻之际云稍开而有覩焉疑陛下之所以正厥事者虽已留神而犹有阙欤不然何变异之未尽消耶夫应天以实不以文臣伏望陛下敬用五事念休咎之所因延见羣臣访安危之所系进端方直谅之士拒谗佞倾邪之言文德来远以久四夷之安俭德率下以广九年之蓄矜民力之雕弊而与之休息愍风俗之浇薄而化以忠厚如此类者陛下深图而力行之则何止於消伏变异而已哉太平之效无疆之休可以坐致也干冒冕旒退俟诛戮

哲宗时侍御史刘摰上奏曰臣伏见自入冬以来并无雨雪亢阳为厉被灾甚广羣情嗸嗸惊忧四顾考原经典可谓大异夫人之气与天地隂阳之气相为出入流通而往来者也人情和於下则天道顺於上人事乖於此则天变効於彼是谓天人相与之际也故圣人之事天也知其在上不远应以类至则凡祈禳消伏以为末节小数而专修政事以应之窃以陛下委国仰成与之均休戚同荣辱者不在三省枢密院执政之臣乎今庙堂之上大臣八人情志乖暌谋谟不一无同心同德之节有分曹怀贰之意故议政之际排抵依违相激相闭其语往往播在中外所以政令壅隔而不下文书稽滞而不行官爵滥於无名而不应於典故公道屈於贵近而独施於疎远私邪朋比上下隔并况当皇帝陛下渊嘿谅闇之日太皇太后陛下制出房闼之时朝廷政权尽在大臣而大臣不咸如此故天下但闻颇僻之事而不见和善之政政不和则人情不和人情不和则天地之气缪沴而生此变也书曰肃时雨若五行传以谓冬旱政舒缓之所致也今上下可谓不肃朝廷之政可谓骄慢废?号令可谓二三不振矣古者灾异水旱咎在燮理隂阳之官故策免三公以塞其谴今来岁以穷尽旱暵如此宿麦在野无润泽之入春气相乘有疫疠之变生民一岁之大命岂可不念之哉又一月已来日青无光风霾昏翳考之占验皆非小变而上之人恬不以为怪此中外之所以恐惧而不宁也伏望圣慈深省上天儆告之意俯察朝廷乖戾之变特诏大臣修饬政事凡赋敛之害人者法令之未安者大解而更张之至於决狱讼之私枉趣诸司之稽违进忠良退阿谀通壅蔽去疑贰务以至诚实事上塞天谴下救生民则和气之应将不旋日而得之矣臣不胜惓惓之心

谏议大夫陈次升上奏曰臣闻易曰天垂象见吉凶圣人象之又曰观乎天文以察时变则知古之圣王严恭寅畏以顺承天天示之以异则反身修行下责躬之诏求直言者有之册免三公者有之恭惟陛下近因星变彻常膳远声色罢游宴此盛德之举虽舜帝之惟几文王之小心何以加诸然而责躬之诏未下无以显圣德天下直言未求无以禆圣政臣窃观经史所载以灾异之来必缘人事人事正於下天意应於上书曰惟先格王正厥事盖谓此也伏愿陛下颁尺一之诏求天下直言上以昭圣明之听纳下以尽臣庶之愚忠如此则朝政阙失得达於冕旒之前人事何患乎不修人事修则天意得天意得则灾异自消矣

次升又上奏曰臣观书曰皇天无亲惟德是辅传曰皇天亲有德享有道以此知有道德之君天必爱佑之时出灾异以警戒之恭惟陛下圣德隆盛朝廷清明今有此变异者岂非天之所爱佑以此警戒乎窃闻陛下谦冲退托下诏损常膳避正殿罢秋宴求直言此盛德之举社稷之福也然考之故事先朝有遇星变必颁恩以涤幽枉臣欲乞断自圣衷施行庶使变异自消福祥日至不胜幸甚

徽宗即位鸿胪寺丞韩宗武上奏曰臣伏覩诏书以日食正阳之月天下臣庶得以实封言事臣退而伏思以谓人君敬畏天象法古盛德夫日食星变山崩涌泉天地所以警戒宜以人事察其几微自古危乱之国当其未危未乱必有事之先见者忠臣义士未尝不发愤流涕道于当世之君事之微渐则人情所忽乱之既生又悔无所及臣窃惟近日之事亦有微渐而不可不察者夫大臣不畏公议私结朋党小臣趋利附下遗忘朝廷国可危也人主怠於政事言路壅絶威柄下移怨讟上归国可危也左右谋议无儒学辅拂之士守边扞难无干城御侮之臣国可危也开大境土外连边患财用耗匮民力凋弊国可危也岁谷不登仓廪空虚民人流亡盗贼数起国可危也先帝践祚之初母后共朝政出房闼委任大臣绍圣之後神考法度未及尽举而根治朋党追复私怨中外观望言者同罪追贬窜逐流离道路正士废黜耆老殱亡附下罔上相排摈以为进身捷径纵有特立之士一二敢言者一身流放旋起大狱害及善类归咎先帝亏损至德自侍从官至百执事非执政亲党不得进每一官阙辄阙不补岂以四海士人之富朝廷百官之衆空乏如是耶侍从官职在献纳顷年以来未尝有一敢言事者畏大臣为身谋耳窃受重禄被服冠带出入禁省朝廷何赖焉文章号令衰於前朝剧藩重边多非其人狂士献说骤冠三军进筑生事不计国费虚增首级妄邀厚赏猥称招降陷没骁将羌人所过供帐犒设道路骚然自陕以西斗米数百金泉法低昂无术以捄重加困扰戎落不顾士马疲弊夫关西天下之形胜也使民力内虚外遗边患朝廷何以御之边境一揺陕右危矣河北山东天下之腹心也大河决溢饥馑相仍老幼扶携散而之四方者不可胜数其饿殍塡委沟壑者以百万计或至父子相食州县无以赈给坐视其死亡或以郡守非其人朝廷罢去後来者率皆以私意除用或不及前人尚何赖其拊百姓为朝廷究陈利害河事虽废责之水官至今未见图利安之策堪受其任者执政大臣无忧国忘家为万世之虑岂人有腹心之疾得高枕而卧耶所恃以为安者北敌敦固盟好边鄙不耸此岂中国可亡备耶易曰其亡其亡系于苞桑自商号至伊阳六七百里山岩重复林木蔽密中间无郡县城郭逃亡所聚不啻数千人万一有桀恶者相扇而起其患岂小哉臣每见朝廷更革政令但人怀异意排去旧怨以立新党徒为纷纷未有讲究治具建不拔之基为国家者也国是未定殆为此也诚愿明天子躬揽乾纲收还威柄公卿大臣图画政体当今所宜施行因求贤知足以济务者随才录用无间新旧敷言奏功考察名实中外之任更番迭处使勲业着见朝廷尊光君臣同福海内被泽太平之烈岂不伟哉圣人以天下为度聦明惠泽如日月雨露顾不以小惠小察而自足也安不忘危治不忘乱不以天位崇高幸天下无事而宴安也以四海之内一夫失所为忧不以侍御之好锺鼓之娱为乐也大约人情泰然无患久则放佚生焉愿陛下思大禹寸隂之戒慕汉文惜百金之费储思留神日谨一日如太阳朝升至於丰融以照天下诵帝尧知人之哲稽洪范威福之正仁祖恻怛至诚以结天下之心神考励精不息以举天下之事此陛下之所宜法也臣在神宗皇帝时屡蒙清问未尝敢献一言今至白髪非以侥幸美官厚禄特以世受厚恩诚惜当平治之世不虑安危之机而徒为此纷纷也小臣谋国大体罪当砧鑕昧死以闻

殿中侍御史陈师锡上奏曰臣恭闻今月六日驾幸懿亲宅蔡王位观芝草於龙德宫圣人所居明神相之德气覆之发为禧祥以表休应宜屈万乘以注清视臣伏见祖宗诏有司不得奏祥瑞盖虑道未备德未盛虽祥图瑞牒溢于史馆可以为美终未为善唯贤者在位能者在职朝廷之祥瑞也隂阳气和风雨时若日月光华星辰顺度天地之祥瑞也百谷顺成万民和乐郡县之祥瑞也四夷安靖五兵不试边境之祥瑞也格此四瑞仰赖陛下以道治心以德为政而已心以道治则明政以德为则仁故能感人心而天下和平甘露降醴泉出麟凤至朱草生理之自然物之遂性耳佞人乃谓之祥瑞也称颂归美以骄帝王之心祖宗所以戒之臣愚狂妄或有小补不避斧钺之诛冒闻天听伏乞政事之暇曲赐睿听臣不胜拳拳之至

右正言陈瓘论荧惑在房心之间状曰臣近闻衆论火星之行颇失常度历氐犯房今乃在房心之间臣窃考历代天文志荧惑犯房将相恶之若房心之间则天子之明堂也臣虽不晓天文然而房心两位最为易见恐太史占知有所隐避不敢尽奏臣不可以无言也臣伏闻仁宗之训曰国家虽无大异亦当常自修警况因谪见乎自陛下即位以来正阳之月日有食之肆赦求言所以图消复也而星变继作厥异甚大安可以不思其故哉董仲舒曰国家将有失道之败而天乃先出灾害以谴告之不知自省又出恠异以警惧之尚不知变而伤败乃至以此见天心之仁爱人君而欲止其乱也陛下圣德日跻切於致治上法祖宗内禀慈训孜孜勉勉不敢遑暇而日星之变重有谴告非天心仁爱之深何以得此革否为泰转灾为祥在陛下一念之顷耳臣闻应天消变不在文采非祝禳之所能除也非末术之所能去也宋景公有仁人之言而能使荧惑退舍者非空言而已也根於诚心而发於言也咸平元年二月彗出营室北真宗谓宰相曰其祥安在吕端等言变在齐鲁之分真宗曰朕以天下为忧岂独一方邪其年十月遂用李沆为宰相王旦为参知政事此二人者天下之所谓贤也举天下之贤而用之则可以解天下之忧真宗消变之术如此而已臣愿陛下用真宗消灾之术察朝廷未正之事勿牵衆论取决圣心躬揽之初大正厥事当使所用所弃皆合人心则合天心矣汉元之时萧望之周堪张猛等与石显许史之徒议论交战邪正未决当此之时有夏寒日青之变而许史之徒以为堪猛用事之咎於是势孤者危有力者胜臣尝以谓天下大器也譬如一舟舟平则安舟偏则危自绍圣以来宰舟之人实右而虚左舟势不平几於倾覆观者胆落亦已久矣自陛下即位以来好平恶偏损诸右而迁于左十损一二舟势尚偏臣愿陛下察用偏同济之人采傍观胆落之语广诹博访而审其所以然也且星文之变昭示天下已数日矣唯京师隂雨见之最晩则是远方之所已知而陛下有未知也幸而蒙蔽忽开隂云披剥垂象粲然警示陛下天心仁爱可见於此传曰人之所欲天必从之决去奸佞改用忠良以合人心之所欲天意得矣臣故曰革否为泰转灾为祥在陛下一念之顷耳臣愚不知忌讳唯陛下裁赦幸甚

贴黄淳化二年荧惑犯房其年宰相吕蒙正枢密使王显参知政事王沔陈恕皆罢而改用宼准等太宗以是年大旱延近臣问时政得失枢密直学士宼准对曰天人之际应若影响大旱之证盖刑有所不平顷者祖吉王淮皆侮法受賍吉既伏诛家且籍没而淮参知政事沔之弟止杖于私室仍领濠州定远主簿用法重轻如此亢暵之咎殆不虚发也太宗大悟明日见沔切责之是岁擢准枢密副使徙同知枢密院事今陛下左右之臣在绍圣中负诬神考雠毁宣仁而不能奉承哲宗继述之意同心合谋非一人也愿陛下躬揽之初速正其罪且无使有侥幸苟免之人则用法轻重不至於不平矣消弭天变莫大乎此臣愿陛下以臣此语深加圣虑晋书天文志曰荧惑司天下羣臣之过臣窃闻仁祖尝采前世灾异有应者编次为十二卷御制序引名曰洪范政鉴遇有天变则考其所因以为修省之资今其书必在禁中臣愿陛下法仁祖之寅畏留意修省以福天下

瓘又进仁祖故事曰帝谓辅臣曰比臣僚有言星变者且国家虽无天异亦当常自修警况因谪见乎夫天之谴告人君使惧而修德亦犹人主知臣下之过先以戒饬使得自新则不陷於咎恶此天心之仁也

臣瓘曰仁祖於臣下之过先以戒饬而许其自新此天德也故天所谴告终亦消复书曰惟先格王正厥事如斯而已矣

瓘又论卫州进瑞麦状曰臣访闻卫州近进瑞麦有一茎数穗者仁祖之时眉州彭山县尝贡献此瑞仁祖曰可谓真瑞矣於是赐田夫束带以劝赏之臣窃见近年以来天下之俗争言祥瑞而农夫憔悴南亩空虚大兵之後边民相食河北流亡至今未复卫州亦河北之地而有秀麦之瑞是天以丰年之祥慰陛下之焦劳也乞於所进呈之日出於圣意依仁祖故事特降睿旨庶使天下之民知陛下务农之意益助和气以为永久生灵之福

知成都路昌衡应诏上奏曰频年以来西方用兵致兴大役利源害政佞臣蔽主四者皆隂之过盛自陕以西民力伤残人不聊生灾异之变生於天地之不和起於人心之怨望故妖星出见大河横决秋雨霖淫诸路饥馑殍死道路妻子弃捐破析赀储以应星火之令勤劳憔悴多不生还人心如此而欲其无怨难矣

筠州推官崔鶠应诏上书曰臣闻谏争之道不?切不足以起人主意?切则近讪谤夫为人臣而有讪谤之名此谗邪之论所以易乘而世主所以不悟天下所以卷舌吞声而以言为戒也臣尝读史见汉刘陶曹鸾唐李少良之事未尝不掩卷兴嗟矫然有山林不反之意比闻国家以日食之异询求直言伏读诏书至所谓言之失中朕不加罪盖陛下披至情廓圣度以来天下之言如此而私秘所闻不敢一吐是臣子负陛下也方今政令烦苛民不堪扰风俗险薄法不能胜未暇一二陈之而特以判左右之忠邪为本臣生於草莱不识朝廷之士特怪左右之人有指元佑之臣为奸党者必邪人也使汉之党锢唐之牛李之祸将复见于今日甚可骇也夫毁誉者朝廷之公议故责授朱崖军司户司马光左右以为奸而天下皆曰忠今宰相章惇左右以为忠而天下皆曰奸此何理也臣请略言奸人之迹夫乘时抵巇以盗富贵探微揣端以固权宠谓之奸可也包苴满门私谒踵路隂交不逞密结禁廷谓之奸可也以奇伎淫巧荡上心以倡优女色败君德独操赏刑自报恩怨谓之奸可也蔽遮主听排斥正人微言者坐以刺讥直谏者陷以指斥以杜天下之言掩淊天之罪谓之奸可也凡此数者光有之乎惇有之乎夫有其实者名随之无其实而有其名谁肯信之传曰谓狐为狸非特不知狐又不知狸是故以佞为忠必以忠为佞於是乎有缪赏滥罚赏缪罚滥佞人徜徉如此而国不乱未之有也光忠信直谅闻於华夷虽古名臣未能远过而谓之奸是欺天下也至如惇狙诈凶险天下士大夫呼曰惇贼贵极宰相人所具瞻以名呼之又指为贼岂非以其孤负主恩玩窃国柄忠臣痛愤义士不服故贼而名之指其实而号之以贼邪京师语曰大惇小惇殃及子孙谓惇与御史中丞安惇也小人譬之蝮蝎其凶忍害人根乎天性随遇必发天下无事不过贼陷忠良破碎善类至缓急危疑之际必有反覆卖国跋扈不臣之心比年以来谏官不论得失御史不劾奸邪门下不驳诏令共持喑默以为得计昔李林甫窃相位十有九年海内怨痛而人主不知顷邹浩以言事得罪大臣拱而观之同列无一语者又从而挤之夫以股肱耳目治乱安危所系而一切若此陛下虽有尧舜之聦明将谁使言之谁使行之夫日者阳也食之者隂也四月正阳之月阳极盛隂极衰之时而隂干阳故其变为大惟陛下畏天威听明命大运乾刚大明邪正毋违经义毋郁民心则天意解矣若夫伐鼔用币素服彻乐而无修德善政之实非所以应天也帝览而善之

右正言任伯雨上奏曰臣伏覩陛下自临御已来德泽屡下和气充塞曰雨而雨曰阳而阳四海九州罔不丰年天心人意如合符节固宜乖气异象消伏不作然去年四月朔今年正月朔莫夜赤气起於北方光焰亘天又有黑气在下渐冲西方散而为白咎证之来其异如此天心之爱陛下欲陛下有所恐惧戒愼也且正岁之始建寅之月其卦为泰年方改元时方孟春月居正首日为壬戌是陛下本命而赤气起於莫夜之幽以一日言之日为阳夜为隂以四方言之东南为阳西北为隂以五色推之赤为阳黑与白为隂以事推之朝廷为阳宫禁为隂中国为阳四裔为隂君子为阳小人为隂德为阳兵为隂今赤气起於至隂之方又有黑气下起此宫禁隂谋下千上之证也渐冲正西散而为白而白主兵此边患窃发之证也臣谨按前汉五行志云视之不明是为不哲时则有赤眚赤祥又曰不明善恶亲昵近习无功者受赏有罪者不杀时则有赤祥其说盖出於洪范五事故唐世自大历贞元宝历间屡有赤气之异唯文宗太和中为多是时宦官用事朋党交结今日陛下以尧舜之资当千载盛明之时固非唐世衰末之比然天心爱陛下以灾异为警戒不可不深思远虑也臣伏愿陛下收主柄抑臣下严勅宫禁以防虑几微训饬将帅以遏絶生事用忠良黜邪佞正名分殛奸恶事至必断无以寛仁伤大义使隂邪小人无得生犯上之心则变异之起可转为休祥矣臣疎贱小臣误蒙陛下拔擢於衆人之後付以言责常恨粉身碎首未有补报若见灾异畏罪不言不唯虚陛下圣神知遇孤负大恩抑恐有佞臣指为祥光瑞气以欺圣听使陛下畏天小心不得即日恐惧消变则臣之大罪膏斧钺不足以谢言责伏惟陛下留神采听天下幸甚

贴黄称臣所奏为言赤气事按前汉五行志谓之赤眚乃灾异之变唐世屡有此异史臣具载其状亦谓之赤祥臣推考象类乃阳不制隂下干上之证

伯雨又上奏曰臣闻天人之交不啻影响灾祥之来必有象类故格王先正厥事而圣人惟能畏天尝闻修德以弭灾未有祈禳而消变六絰所载百世可知臣风闻近日内臣打量太一宫侧欲建火星观以禳赤气之异臣始闻之深所不信亦既累日传者益衆臣为谏官当救其源闻虽未详敢不先事犬马之心怀不能已窃以陛下躬道德生知之资膺天人共与之运然即位已来灾异屡降盖天之於人君犹父之於其子爱之深则教之至数有灾异或者欲陛下戒惧以愼厥初欤陛下固宜小心修德克已正事谨按洪范以五事配五行而说者谓视之不明是谓不哲时则有赤眚赤祥陛下当益广聦明判别贤佞揽权纲以信赏罚专威福以殊功罪使皇明赫赫事至必断则乖气异象转为休祥昔太戊有桑榖之妖高宗有鼎雉之异皆能寅畏克正厥事成中兴之功延过历之年盖未闻劳人费财留心土木也若使修德之効不及祈禳则圣人六絰何独不载又若祈禳有感修德不应则无私上天乃可私祷人之所欲天必从之天岂厉民以求报哉陛下必若建此臣切妄计其费不下百万矣陛下取之有司耶则帑藏空虚经费不足取之有司必且不办取之内庭耶则括刷内庭亦已迫矣河北一路物贵人饥前年至今流移满道朝廷熟视无力可救与其捐所急以事无用孰若回所用以恤所急如此则所费有名所惠成德人人鼓舞天下相庆皆以陛下损已便民道光前古人心说而天意得矣赤气之异岂不转而为祥哉臣伏愿陛下远稽格王仰测天意畏之以心愼之於事不泥世俗之论罢去祈禳之役则人情自孚上穹昭荅矣

伯雨又上奏曰臣伏见今月初一日夜赤气未半月果有皇太后上僊之祸其为灾变亦已明矣今来亳州兖州河中府奏言因建置道场获此祥应且赤气所起天下皆见如何敢移易方位增添景象公肆欺谀以愚羣听窃以天人之际道固幽远灾祥之出殆不虚示岂佞夫纎人败坏大体诡词异说指灾为祥以轻侮天命幻惑人主若纵而不治则奸谀相师此风不可滋长伏愿陛下严赐黜责以戒百官

翰林学士曾肇论日食赤气之变疏曰臣伏见陛下即位之初首罢後苑工巧之技放免京城末作之人数百家使得衣食其业又罢皇城司探报公事以省刑狱滋彰之敝又罢远方收买明珠翠羽之类宫室服玩淫侈过甚者屏而弗御数日之间内外欢呼震动都邑既又振拔滞淹申理无告流放窜逐皆得生还增耳目之官以广视听下不讳之诏以开言路仁心仁闻洋溢方外远人闻风咸知敬慕宜其上应天心和气充塞灾害消弭符瑞日臻而乃连年日食皆在正阳之月今岁正旦赤气亘天变不虚生必有所自意者陛下简俭清静之化或衰於前而宫室服玩之侈声色技巧之好或萌於心欤抑刑狱滋彰之敝复生而闾里有不安者欤不然则朝廷上下忠邪贤不肖未辨而政令赏罚有未当欤抑左右前後有阿谀壅蔽窃弄威福之人而四方万里衔寃失职之民有不得伸者欤此宜陛下反复循察一日三省万一有纎毫之失固当痛自克责改过不吝使皆无之犹须戒谨乎其所不覩恐惧乎其所不闻博延忠良使之交儆庶以荅塞天变转灾为祥至於备边鄙之虞防奸宄之发在於今日皆不可缓然萧墙之内则所当先未有腹心和而四支有疾朝廷正而四远不治者也在昔太戊以桑拱武丁以鼎雉中兴商邦宣王以旱菑中兴周室天人相与之际敏於影响灾异之来未必不为福也董仲舒所谓天心仁爱人君欲止其乱廼出灾害以谴告之不知自省又出恠异以警惧之尚不知变而伤败廼至推此言之今日之变岂非天意欲以觉悟陛下增益圣德以为宗庙社稷无疆之福哉此诚陛下正心诚意恐惧修省之时也若夫避殿损膳寛宥缧系此特历世相承以为文尔非应天之实也惟陛下不以臣言为狂妄深思而力行之天下幸甚

左司谏江公望乞因日食命百官转对状曰臣伏见神宗皇帝即位三月即诏内外文武羣臣直言时政至十一月再下诏书每遇起居日轮百寮转对当是时日食来年正旦故神宗寅畏天威谘询阙失以图消伏以广聦明甚盛之举也今连年日食皆在正阳之月考之前志殆非小变陛下去岁已尝下诏求言独转对之制阙而未讲臣愚伏望因兹薄蚀特降德音每遇起居日轮百寮转对庶几上?天戒之丁宁下通人情之壅塞以追先志以广圣德因之修举故事正在此时伏乞留神详察速赐施行

御史中丞王觌上奏曰臣伏见今月十三日集禧观灾是日虽大雨久而後灭其灾颇异陛下夜不俟旦申勅攸司於延福宫设醮谢咎足见圣心欲以修人事谨天变之盛意也臣闻之汉史曰贤佞分别官人有序则火性得谗夫昌邪胜正则火失其性滥炎妄起虽有师衆弗能救也是谓火不炎上又京房易传曰上不俭下不节盛火数起故古先哲王见灾而惧则正厥事今陛下既知天变之可畏必行所以应天之实也伏望更留圣意而审虑之贤佞果已分别乎官人果不失序乎谗夫果不昌乎佞果不胜正乎不俭不节者果已节俭乎天变缘类而至恐不虚发惟有以正厥事则变异可消而美祥可召矣

大观四年侍御史毛注上奏曰臣恭覩陛下恐惧修省小心翼翼虽夏后之谨天戒周王之畏天威不能过也以陛下忧劳若此臣误任言责未知所以诛身之地遂不自揆仰渎天听敢罄区区之愚臣闻应天以实不以文惟善政修於下则天心应於上如文饰浮言非敢上进谨列政事之为当今急务者四冒昧以闻一曰省边事二曰足财用三曰收士心四曰禁技巧古人备边之策不过来则御去则守以谓得地不足以耕得人不足以用近年以来边臣贪功生事不顾朝廷之害惟侥幸一时之苟得昔所入贡者今必城为郡县昔所羁縻者今尽纳其土疆进筑之劳转输之扰殚内地之金帛以事穷荒不可计之费士卒伤殒不可胜数而官吏冒赏莫知等级今黔南已有处分如夔路新边之役宜在裁省庙堂谋谟当亦先定此省边事宜在所先也天下财匮无甚於今日方平居无事之时官军俸廪多或不给或仓卒以备不虞则计将安出执政大臣恬不为虑此臣所未谕也臣谓运盐昔主於漕计以助岁给今则移於他司则漕计如之何而不匮常平昔积於郡县以备凶荒今则直便而尽输於京师则缓急以何移用钞法不更则边储籴入终莫能平其价臣愿陛下亟诏二三大臣选知财用之官尽讲复元丰旧制若利柄昔主於漕司钱物昔积於州县者宜悉还复罢科买之扰蠲不急之贡使外计稍足则朝廷泰然亡忧矣古人祷雨有以士失职为辞盖天之视听在民而士特为民之秀士或失职宜其有招於天谴也陛下修崇学校迥絶前古虑士有三年之淹而岁为之贡可谓尽善尽美士生斯时实为千载之遇宜失职非所患者然学校养士州有常额则额外之士无复预教养矣天下州郡士人之多者有至三五千人豫教养者惟四之一岁之入贡多不过三四十人少止三五人补阙以备数者岁惟止此则自余无可进之地其失职疑已甚矣如留贡余三二分暂存科举以待学外之士则士心翕然有归而终不为弃物和气可袭而至是亦应天之一也古人以用漆器为之力谏者盖防工技淫巧之渐也近年以来更增造作置局累年後苑工匠亦无虚日以至花石纲船绵亘不絶作局则所需百出数郡为之骚扰花石则虚张事势一路莫敢谁何驱廹保伍牵挽舟船道路怨叹有伤和气伏蒙已降睿旨造作罢局花石停运臣虑监作董造之官利於自私夤缘奏请尚或循旧臣愿陛下断以必行速赐禁止敢有违诏重行放黜以至後苑工匠制作与京城土木营造有不急之务者并宜权暂住罢恶劳喜逸人情之常抑末敦本亦圣政之所先人心悦则天意解矣臣夙夜自励思所以图称任使之万一而智识浅暗终莫能深达政事之原惟陛下赦其狂而加择焉

政和七年尚书右丞许翰上奏曰谨考诸经传神降而明出则其数为二其象为火火象在天经星二纬星一所谓荧惑纬星也东方之心南方之咮经星也荧惑迟疾逆顺伏见之不常故不可以纪时若心与咮则有定次有常时是以帝王取节焉然尧典所谓日永星火以正仲夏豳诗所谓七月流火九月授衣凡称火者皆心星也昔盖自陶唐以来以心为火政之君矣何则均是火也而心为大辰是以咮为鹑火心为大火大火之所以为大者天以心为明堂故也昔陶唐氏之火正阏伯居商邱祀大火故辰为商星而我宋以珍光醇耀天明地德受命主之则明堂之政不可不谨於此大火以三月昏见於辰以九月伏於戍先王之火政视焉郑以三月作火铸刑器而士文伯知其将灾周之三月今正月也大火未出而人作之则与天拂是以火出而灾报之然则所谓出内火者谓大陶冶非常火也又火之变於天地之间能革物气以日新其在易象木上有火曰鼎鼎者取新之卦也明堂之颂曰我将我享维羊维牛维天其右之羊牛之享盖鼎实也是故明堂与鼎相因而成象相待而成礼相须而为国鎭矣鼎象木上有火是以先王四时以木变火焉而时各有所宜木所谓榆柳木之木也枣杏火之木也桑柘土之木也柞楢金之木也槐檀水之木也火之变各以其时则物之新皆得天地之正气而人食饮焉此疾厉之所以不作也昔晋之迁有持洛阳火渡江者也世世传之其火不灭火色变青至唐气不复热则知火之新旧气性必异审矣此火不可不变之验也师旷侍食於晋平公曰饭劳薪所炊平公使人视之果车辋也则是木实变火之气性火实变物之臭味亦审矣此木不可不择所宜之效也伏愿明诏有司四时必放古法各变其所宜木以为国火而传之臣庶若国有大陶冶则皆作於三月建辰之後而止於建戌以奉大辰之政而协景炎之运辅成明堂调鼎之治天下幸甚

翰又上奏曰臣闻天人之际精祲相荡象类相取无定方体惟所感变是以古先格王深观乎天道而均调以人事在易之复曰先王以至日闭关商旅不行后不省方商旅者隂也后者阳也日之始至隂壮阳微故使闭关商旅不行以遏隂气而后不省方深存而致养其一以定阳德冬至者一岁之始也先王终岁之事辅相天道类悉如此而易不可以徧举故於复首一见之而世得以类推焉凡隂阳五行之变本原於易而降在洪范散在太元惟深思知化之时能使道通为一某尝窃原天地之数考诸洪范而为之说曰形凝於西而观生於东故木为貌声动於东而节成於西故金为言木生火故貌可视也金生水故言可听也二之照也丽乎有方比视远之明也一之虚也通乎无方比听德之聦也其证诸天也一潜而寒水气之精也二轧而燠火气之变也三和而雨木以水滋仁之爱也父子之道也四辨而阳金以火燥义之制也君臣之保也肃以钦恭乂以制从哲以正厥明谋以审厥聦不恭以肃则恣行而狂不从以乂则陵节而僭不明以哲则豫而无稽是故肃乂哲谋能使雨阳寒燠从时而不愆狂僭豫急能使雨阳寒燠常久而无节也思者风也思在五行为土而风以木气在中盖地以五五相守数之穷也而天三变而通之是以鼓舞之风发於大块也变五以三故睿而通妙三於一故圣而化圣人精一入乎无思故能无不思也思而正胜则修而为圣其风时思而妄杂则乱而成蒙其风常思者君也四德之所恃以成者也土气之湿水或使之也水潜於土故圣以一妙而御中也金气之燥火或使之也火緼於金故乂者庆赏刑威唯二折天下而成方者也木之恭者水木之也火之明者木资之也水之聦者金莹之也皆因而用之者也恭之作肃金敛之也明之作哲水断之也聦之作谋土稽之也皆制而成之者也金土异此天地之数所以成五位之节者也是以其德重固其道制而用之而成於自用火克金而从木克土而睿金凝而作乂土化而成圣也是以圣人之相天也木不足则用恭木太过则撝肃金太过则用从金不足则撝乂火不足则用明火太过则撝哲水不足则用聦水太过则撝谋土太过则用睿土不足则撝圣木沴则制天下之狂金沴则禁天下之僭火沴则饬诸豫水沴则抑诸急土沴则祛诸蒙也其在周官有叙事有救政叙事所以治常也救政所以御变也何谓叙事月令所载是也又如春正月泰卦御之太元之气其首为差为重为增为锐为达为交圣人修其画赞之德以道其化如秋七月否卦御之太元之气其首为常为度为亥为昆为减为唫为守圣人修其画赞之德以受其福也何谓救政庶证所验是也又如木不足则声尚角色尚青政尚仁毋杀鳞虫毋伤新物赦小过解久禁以扶木气木在太元其类为鳞为新为赦为解故也如金太过则声尚徵色尚赤政尚礼息巫风戒猛政警边城之变饬寇贼之防以抑金气金在太元其类为巫祝为猛为边为城为寇为贼故也岁时适平则有叙事无救政岁时有过不及而叙事救政兼举焉古者王公坐而论道燮理隂阳寅亮天地必有以深造乎此其妙难知而其麤则有司可得而陈者也按易之传戊戌之岁泰卦御之而正月又泰所御皇帝作兴明堂以仪式刑文王之典日靖四方之义绍修古道资取化源肈自来岁戊戌正月之吉号诏天下以大振显祖宗之烈光是谓裁成天地之道辅相天地之宜以左右民与泰合符谓宜因此尽举洪范太元之说系诸易象与时损益定着月令为万世法有司前期既具叙事又具一气救政义类所宜告诸朝廷朝廷以时相观庶政考合师言或创建新令或申勅旧法审则宜类参乎元精条列以上诞布而下使民由之以安以利而由其所以然必有以感移至神导迎和气天下幸甚

政和末岁旱帝以为念侍御史黄葆光上疏曰陛下德足以动天恩足以感人检具治事常若不及而不能感召和气臣所以不能无疑也盖人君有屈己逮下之心而人臣无归美报上之意者能致隂阳之变人君有慈惠恻怛之心而人臣无将顺钦承之意者能致隂阳之变陛下恭俭敦朴以先天下而太师蔡京侈大过制非所以明君臣之分陛下以绍述为心而京所行乃背元丰之法强悍自专不肯上承德意太宰郑居中少宰余深依违畏避不能任天下之责此天气下而地不应大臣不能尚德以应陛下之所求者如此

历代名臣奏议卷三百四








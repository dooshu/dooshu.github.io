○解送进士明经不分等第榜文

朝廷将裨教化，广设科场。当开元、天宝之间，始专用明经进士。及贞元、元和之际，又益以荐送相高。当时务尚切磋，不分党甲，绝侥幸请托之路，有推贤让能之风。等列标名，仅同科第。既为盛事，固可公行。近日以来，前规顿改，互争强弱，多务奔驰。定高卑於下第之初，决可否於差肩之日。曾非考核，尽系经营。奥学雄文，例舍於贞方寒素；增年矫貌，尽取於党比群强。虽中选者曾不足云，而争名者益炽其事。澳叨司畿甸，合贡英髦，非无藻鉴之心，惧有爱憎之谤。且李膺以不察孝廉去任，胡广以轻举茂才免官。况在管窥，实难裁处。况礼部格文，本无等第，府廷解送，不合区分。今年合送省进士明经等，并以纳策试前後为定，不在更分等第之限。








○答閱邊郜文川 【 薊鎮兵事】

承別楮所評隲一一精當、比者古北口之事、特欲借此以儆惕人心、其實薊鎮属夷、捉人要賞、乘間為盜、自昔巳然、昨日豎子若不輕身出塞浪追、則亦無此喪敗矣。薊帥昨蒙嚴旨切責、足以示懲、江陵之保全戚將軍至矣若舉全鎮防守之功、委無所損。數年以來。一矢不驚。內外安堵。此其功寧可誣乎。貓以辟鼠為上品。山有虎豹。藜藿不採。又不以搏噬為能也。似當以公初擬為當、若欲為之委曲除豁則可、云據近日鴉鶻属夷之事、雖若防禦少疏、然舉一鎮修守卻虜之勞、寔于功名未損、以此意措詞、不知可否、惟高明裁之、大抵薊鎮之勢。與他鎮不同。戚之在薊欲于修築既成之後練兵数萬出塞大創土蛮亦非欲以一守了事者其論功伐。亦當有異。盖此地原非邊鎮。切近陵寢。故在他鎮以戰為守此地以守為守在他鎮以能殺賊為功而此地以賊不入為功其勢居然也。至于調用南兵一節。實出于萬不得巳。盖因往時議者咸極言延寧邊兵入衛之苦。為之罷減四枝。薊鎮分區而守。罷一枝則一區失守。又不可弃地與賊。于是譚總督戚總兵。乃建言昔在浙中部曲尚多。素所練習者。可頂所罷之數。因以教練火器。整理車營。故不得巳而用之。今若以為虛費而無用。即當罷之。則宜思戍守不可缺人。不如練土著為當或仍復八衛邊兵。或于本鎮地方抽挅。不然　陵京重地。寧敢忽視之乎。此中事體其說甚長、統俟面悉、


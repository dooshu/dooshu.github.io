释慧远　示化士

披毛戴角学无生，剑树刀山敢次行。

不向五峰吞栗棘，争知日午打三更。

释慧远

释慧远　示化士

身如椰子胆如天，喝道来参栗棘禅。

按下云头轻领过，口皮元只在唇边。

释慧远

释慧远　示化士

临济家常添钵游，知音才见不轻酬。

掩门归去陈嘉馔，直至而今饱未休。

释慧远

释慧远　示化士

拄杖生根挑不上，钵盂无底满盛归。

净名何用空惆怅，哭罢香严与不知。

头蓬松兮郡辨，耳卓朔兮莫窥。

渡口船回人借问，寒山南畔石桥西。

释慧远

释慧远　示化士

顾在机前发，鉴从顾后抽。

法身藏北斗，船子下扬州。

西海风为线，三山月作钩。

回戈拨龙尾，伫看钓鳌头。

释慧远


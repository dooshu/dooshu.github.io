143　大戴禮盧辯注非鄭氏


大戴禮盧辯注，非鄭氏。朱文公引明堂篇「鄭氏注云『法龜文』」，未考北史也。

【閻按】盧辯傳：「辯，字景宣，以大戴禮未有解詁，乃注之。」

【元圻案】四庫全書總目經部禮類附録：「大戴禮十三卷。案朱子引明堂篇鄭氏注云『法龜文』，殆以注歸之康成。攷内徵引有康成、譙周、孫炎、宋均、王肅、范甯、郭象諸人，下逮魏、晉之儒。困學紀聞指爲盧辯注。據周書，辯，字景宣，官尚書右僕射，以大戴禮未有解詁，乃注之。其兄景裕謂曰：『昔侍中注小戴，今爾注大戴，庶纘前修矣。』王氏之言，信而有徵。」〇明堂篇者，先儒於盛德篇「明堂者古有之也」以下，别出爲明堂篇也。其文曰「明堂凡九室」，又曰「二九四七五三六一八」，注：「記用九室，謂法龜文，故取此數以明其制也。」〇朱子文集八十四書河圖洛書後曰：「世傳一至九數者爲河圖，一至十數者爲洛書。考之於古，正是相反而置之，予於啓蒙辨之詳矣。讀大戴禮又得一證，其明堂篇有『二九四七五三六一八』之語，而鄭氏注云『法龜文也』，然則漢人固以此九數者爲洛書矣。」






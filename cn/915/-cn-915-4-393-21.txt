◇柳赋

昔我君之定武，改天届而徂征。元子从而抚军，值嘉木于兹庭。历春秋以逾纪，行复出于斯乡。览兹树之丰茂，纷旖旎以修长。枝扶疏而覃布，茎参梢以奋扬。人情感于旧物，心惆怅以增虑。行游目而广望，睹城垒之故处。悟元子之话言，信思难而存惧。嘉甘棠之不伐，畏取累于此树。苟远迹而退之，岂驾迟而不屡。（《艺文类聚》八十九，《初学记》二十八）


60　君子去留繫國之存亡　夏商書終篇見意


君子之去留，國之存亡繫焉。故夏書終於汝鳩、汝方，商書終於微子。

【全云】深寧於德祐之末，抗疏即出國門，其亦有感而言此乎？

【元圻案】書序：「伊尹去亳適夏，既醜有夏，復歸於亳。入自北門，乃遇汝鳩、汝方，作汝鳩、汝方。」孔傳：「鳩、方二人，湯賢臣，言所以醜夏而還之意。」〇宋羅泌路史曰：「商書終於微子之命，而夏書終於汝鳩、汝方，言賢人君子之去就，社稷存亡之所繫也。」〇謝枋得詩傳注疏白駒篇：「説曰：『夏書終于汝鳩、汝方，商書終于微子，賢人盡去，則宗社隨之，此詩人之所憂也。』」






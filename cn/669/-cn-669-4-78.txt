78　庭燎箴始勤終怠　沔水規讒言其興


宣王晏起，姜后請愆，則庭燎之箴，始勤終怠可見矣。殺其臣杜伯而非其罪，則沔水之規，讒言其興可見矣。

【元圻案】後漢書皇后紀：「康王晚朝，關雎作諷；宣王晏起，姜氏請愆。」注：列女傳曰：「周宣王姜后，齊侯之女也〔一〕。宣王常夜卧晏起，后夫人不出房。姜后既出，迺脱簪珥待罪於永巷，使傅母通言於王曰：『妾不才，淫心見矣，至使君王失禮而晏起，以見君王樂色忘德。敢請罪，惟君王之命。』王曰：『寡人之過，夫人何辜？』遂勤政事，成中興之名焉。」〇小雅庭燎序：「美宣王也。因以箴之。」逸齋補傳十七：「庭燎首章以夜未央而問，次章以夜未艾而問，卒章以夜嚮晨而問，則宣王怠意已見，視朝漸晚矣。至煩賢妃脱簪待罪，詩人之規，信於蓍龜也。」〇周語内史過曰：「周之興也，鸑鷟鳴於岐山；其衰也，杜伯射王於鄗。」韋昭注：「杜，國；伯，爵，陶唐氏之後。周春秋曰：『宣王殺杜伯而不辜，後二年，宣王田於圃，日中，杜伯起於道左，衣朱衣朱冠，操朱弓朱矢，射王中心，折脊而死。』」〇説苑立節篇：「左儒友於杜伯，皆臣周宣王。宣王將殺杜伯而非其罪也，左儒争之於王，九復而王弗許。」〇墨子明鬼篇載杜伯事，與韋注所引周春秋其辭略同，疑皆非其實也。唯説苑爲近正。〇小雅沔水序：「規宣王也。」逸齋補傳十七：「卒章有『讒言其興』之戒，必宣王頗惑讒言，不親諸侯，故近臣規之也。」

〔一〕「侯」，原作「后」，據中華本後漢書卷一〇上皇后紀上注改。






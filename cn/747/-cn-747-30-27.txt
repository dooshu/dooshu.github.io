○疏决囚徒诏

法以闲邪，刑以助化，因时而用，盖非获已。朕自临御天下，忧劳庶务。以至诚感物，道既有孚；以致理和人，仁或繇已。岂欲以刑制政，期於以化清刑。故不用殊绝之诛，每施宽大之令，而迁善者众，犯法者寡。断狱十数，闻诸有司。然犹一夫不获，在予实怀多愧。寰宇殷广，京都浩穰，系于徽纟黑，或未听理。逮捕斯扰，粮馈为劳，生业或亏，何以卒岁？言念於此，深用悯然。况今长嬴在辰，耘耨斯切，顺时立政，存於恤人。思宏在宽之典，庶无留狱之弊，其天下囚徒，即令疏决。其妖说盗贼，造伪头首，既深蠹时政，须量加惩罚。刑名致死者，各量决重杖一百，长流岭南。自馀支党，被其诖误，矜其至愚，量事科罚，使示其惩创。流已下罪，并节级处分。令中书门下就大理及府县详理。


寿封翁观吾王年丈六十序


余与宜城观吾王子同庚子乡试，余时年十六，王子年三十七。王子博学邃养，厚积而晚发。余以童稚浅薄，谬为有司所录，获从王子之后。其视王子，丈人行也，不敢肩随焉。数年，王子始仕，为理临江府，晋霸州太守，致仕。而其子道甫，举壬子乡试第一，登进士，拜南宫。王子自其家来视道甫，会余京师，相与道故事，叙畴好。盖去庚子之秋二十余年，而余亦年三十七矣。顾视王子，则其貌苍然而光，其气盎然而扬，神清体健，无殊畴昔。而余以多病早衰，平居气不充形，临事力不副意，昔人所谓已成老翁，但未白头耳。忆与王子并翼秋风，同听《鹿鸣》，当其时，余为少年，王为壮夫。乃今转盼之间，遂成陈迹。不惟浮名身外，无可控抟，即吾所有之身，已非曩时之旧矣。是不亦可慨也哉！

夫人身百年耳，而精神意虑，每随血气以为盛衰。往往见人其盛时，气若奔马，颜若橓华，或奋于义气，临大难，决大疑，议不反顾，计不旋踵，虎视一世而心雄万夫；及其形摧力尽，志靡心灰，盖有百炼之刚，化为绕指者矣！故骐骥罷于迟暮，强弩顿于末力。若是者，岂其勇怯强弱顿殊哉！无道以驭之，而随其气以为盛衰，是以日徂月化，而莫能自止耳。夫惟至人有道之士，其天定，其神凝。其天定，故不与世俱移；其神凝，故不与形俱敝。方其壮也，众方驰骛炰勃，而彼或敛之若无；及其老也，人皆萎惫沮丧，而彼则炼之愈锐。四时之变，生长凋谢，日交代乎前，而其守如一，则有道以驭之也。故强弱，气也；荣瘁，形也。不作而自强，不泽而常荣，非形非气，湛然常存者，是不可得而名言也。呜呼！非天下之至深，孰能与于此哉！

今年七月十二日，王子年六十，道甫以余有世讲之谊，蕲余言以为寿。余观王子，年虽周甲，体力方强。别来数十年，精神意气，曾不少变，盖若庶几乎有道以充其形，而不随气以为盛衰者。余也知虽及之，力有弗逮，世务溷其虚明，趣舍滑其思虑，常恐日月易往，与众俱尽。追惟今昔，深用慨然。异日且当与王子杖藜担笠，遗世独往，登祝融，蹑鹿门，以求所谓至人者而证之。王子其肯从我哉？






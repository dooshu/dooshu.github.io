○京兆府献三足乌赋（以“平上去入，周而复始”为韵）

杲杲灵乌，萃於神都，耀彼殊彩，呈兹异躯。披拂四气，翱翔九衢，耻祥鸾之止棘，慕仪凤之栖梧。瑞表孝纪，名标秘图，将有感而必集，岂独殷周与有虞？观其降自日域，戾於天府，音谐雅颂，动中规矩。颉颃其质，差池其羽，步芳草而三趾徐来，溯祥风而六翮微舞。珍奇莫测，观者如堵，谅兹禽之祯祥，告我皇之福祜。於是罗者既获，虞人是荐，贮以瑶筐，登於玉殿，凝睿想，迓神眄。孤飞砌上，似於际而游，独立君前，疑乎日中而见。圣情不极，念兹莫黑，彼应感而至，我有道而得。狎以驯扰，安其栖息。夜啼玉垒，声虽入於舜聪；曙唤瑶阶，心岂知夫帝力？不然者，曷足以昭我皇之元化，表吾君之恭默。是知国将昌则降而为祥，政或缺则归彼扶桑，天道不昧，神心孔彰。岂有情在於斯乌？固灵应昭乎彼苍。（阙二字）之旨既集吾君之福祉，与天地而终始，傥不翦其毛羽，愿长飞乎帝里。

李令琛


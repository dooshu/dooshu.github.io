○总章右个赋（以“气变铜浑，灰移玉管”为韵）

大君响明，神道设位；恢三皇之轨物，张五帝之经纬。居皇极以体尊，配平而作谥。上楝下宇，图出震之垂功；昆仑辟雍，模大壮之成器。分五行以配德，合四时而导气。审圆象以规天，揆方仪而法地；因节候之开辟，得阴阳之奥秘。不然，何以审宝位之尊，彰后王之贵者也？夫其体物辨方，因宜制变；壮构之直耸，属星躔而右转。玉露朝落，金风夕扇；收帝於西成，誓武人於南面。然後缉以众政，休兹百工；草黄月季，虚正昏中。释菜吹豳，命乐人而万舞；斩牲示戮，习军威於五戎。既依方以服玉，遂候吕以吹铜。徒观其在阳体尊，规模所存；取寒暑，以法乾坤。环沔彼之流水，设有闶之高门。布政居方，顺时开阖；乞言讲德，肆志讨论。宣八风而配律，齐七政以同浑。尔其大礼尽设，明堂洞开；兴亡之迹，厥德不回。见周公之负。看纣王之罹灾；设殷监於既往，垂大轨於将来。邃宇九房，采唐尧之茅屋；神阶十二，惩夏癸之瑶台。故当勤求庶政，想望英才。不尔，何劳谦於昃日，而旋斡於飞灰？既而四方述职，九品陈仪；礼有攸叙，政无不施。发声明於风动，趋剑履而星移。道敷鹭，兆合熊罴；永恭已而南面，故垂拱而无为。非斯宇以攸赞，亦何取於成规？是月也，天子礼神，展牲玉；感物增思，虔心以勖。既尝稻以荐犬，亦趋刑而断狱；明大阅以讲威，训群驺而抚俗。别有粉署承风，金门献款；念无媒以赠策，谬谈天於窥管。


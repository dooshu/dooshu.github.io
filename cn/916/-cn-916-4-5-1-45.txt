【皇太子宴玄圃宣猷堂有令赋诗】

太子宴朝士於宣猷堂。遂命机赋诗。（○《御览》百七十六。）

三正迭绍。洪圣启运。自昔哲王。先天而顺。群辟崇替。降及近古。黄晖既渝。素灵承祜。乃眷斯顾。祚之宅土。三後始基。世武丕承。协风旁骇。天晷仰澄。淳曜六合。皇庆攸兴。自彼河汾。奄齐七政。时文惟晋。世笃其圣。钦翼昊天。对扬成命。九区克咸。讴（《文选》作燕。六臣本注云。五臣作讴。）歌以咏。皇上纂隆。经教弘道。于化既丰。在工载考。俯厘庶绩。仰荒大造。仪刑（本集作形。）祖宗。妥绥天保。笃生我後。克明克秀。体辉重光。承规景数。茂德渊冲。（《类聚》作冲深。《初学记》作川沈。）天姿玉裕。蕞尔小臣。邈彼荒遐。弛厥负担。振缨承华。匪愿伊始。惟命之嘉。（○《文选》二十。本集七。《诗纪》二十五。又《类聚》三十九作侍皇太子宣猷堂诗。引秀、数、裕、运、顺、古、祜、丞、澄、政、圣、赫十二韵。《初学记》十作侍皇太子宣猷堂诗。引裕一韵。○逯案。此诗原题当作侍皇太子宣猷堂诗。并有序文。《文选》盖删其序而改其题。今补入《御览》所引残序。又《类聚》引文多明明隆晋。茂德有赫二句。将笃生我後六句列在诗首。与《文选》不同。《文选》乃节录本集无疑。）


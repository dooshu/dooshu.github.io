词集卷十一


浣溪沙


新秋

风卷珠帘自上钩。萧萧乱叶报新秋。独携纤手上高楼。　　缺月向人舒窈窕，三星当户照绸缪。香生雾縠见纤柔。





浣溪沙


游蕲水清泉寺。寺临兰溪，溪水西流

山下兰芽短浸溪。松间沙路净无泥。萧萧暮雨子规啼。　　谁道人生无再少，门前流水尚能西。休将白发唱黄鸡。





浣溪沙


渔父(1)

西塞山边白鹭飞。散花洲外片帆微。桃花流水鳜鱼肥。　　自庇一身青箬笠，相随到处绿蓑衣。斜风细雨不须归。





浣溪沙


十二月二日，雨后微雪，太守徐君猷携酒见过，坐上作《浣溪沙》三首。明日酒醒，雪大作，又作二首

覆块青青麦未苏。江南云叶暗随车。临皋烟景世间无。　　雨脚半收檐断线，雪林初下瓦疏珠。归来冰颗乱黏须。





浣溪沙


前韵

醉梦醺醺晓未苏。门前辘辘使君车。扶头一盏怎生无。　　废圃寒蔬挑翠羽，小槽春酒冻真珠。清香细细嚼梅须。





浣溪沙


前韵

雪里餐毡例姓苏。使君载酒为回车。天寒酒色转头无。　　荐士已闻飞鹗表，报恩应不用蛇珠。醉中还许揽桓须。





浣溪沙


再和前韵

半夜银山上积苏。朝来九陌带随车。涛江烟渚一时无。　　空腹有诗衣有结，湿薪如桂米如珠。冻吟谁伴捻髭须。





浣溪沙


前韵

万顷风涛不记苏。雪晴江上麦千车。但令人饱我愁无。　　翠袖倚风萦柳絮，绛唇得酒烂樱珠。尊前呵手镊霜须。





浣溪沙


九月九日二首

珠桧丝杉冷欲霜。山城歌舞助凄凉。且餐山色饮湖光。　　共挽朱留半日，强揉青蕊作重阳。不知明日为谁黄。





浣溪沙


和前韵

霜鬓真堪插拒霜。哀弦危柱作伊凉。暂时流转为风光。　　未遣清尊空北海，莫因长笛赋山阳。金钗玉腕泻鹅黄。





浣溪沙


有感

傅粉郎君又粉奴。莫教施粉与施朱。自然冰玉照香酥。　　有客能为神女赋，凭君送与雪儿书。梦魂东去觅桑榆。





浣溪沙


咏橘

菊暗荷枯一夜霜。新苞绿叶照林光。竹篱茅舍出青黄。　　香雾噀人惊半破，清泉流齿怯初尝。吴姬三日手犹香。





浣溪沙


公守湖。辛未上元日，作会于伽蓝中，时长老法惠在坐。时有献翦伽花彩甚奇，谓有初春之兴。因作二首，寄袁公济

雪颔霜髯不自惊。更将翦彩发春荣。羞颜未醉已先赪。　　莫唱黄鸡并白发，且呼张丈唤殷兄。有人归去欲卿卿。





浣溪沙


前韵

料峭东风翠幕惊。云何不饮对公荣。水晶盘莹玉鳞赪。　　花影莫孤三夜月，朱颜未称五年兄。翰林子墨主人卿。





浣溪沙


徐门石潭谢雨，道上作五首





其一


照日深红暖见鱼。连溪绿暗晚藏乌。黄童白叟聚睢盱。　　麋鹿逢人虽未惯，猿猱闻鼓不须呼。归家说与采桑姑。





其二


旋抹红妆看使君。三三五五棘篱门。相挨踏破茜罗裙。　　老幼扶携收麦社，乌鸢翔舞赛神村。道逢醉叟卧黄昏。





其三


麻叶层层苘叶光。谁家煮茧一村香。隔篱娇语络丝娘。　　垂白杖藜抬醉眼，捋青捣软饥肠。问言豆叶几时黄。





其四


簌簌衣巾落枣花。村南村北响缲车。牛衣古柳卖黄瓜。　　酒困路长惟欲睡，日高人渴漫思茶。敲门试问野人家。





其五


软草平莎过雨新。轻沙走马路无尘。何时收拾耦耕身。　　日暖桑麻光似泼，风来蒿艾气如薰。使君元是此中人。





浣溪沙


春情

道字娇讹苦未成。未应春阁梦多情。朝来何事绿鬟倾。　　彩索身轻长趁燕，红窗睡重不闻莺。困人天气近清明。





浣溪沙


菊节

缥缈危楼紫翠间。良辰乐事古难全。感时怀旧独凄然。　　璧月琼枝空夜夜，菊花人貌自年年。不知来岁与谁看。





浣溪沙


春情

桃李溪边驻画轮。鹧鸪声里倒清尊。夕阳虽好近黄昏。　　香在衣裳妆在臂，水连芳草月连云。几时归去不销魂。





浣溪沙


荷花

四面垂杨十里荷。问云何处最花多。画楼南畔夕阳和。　　天气乍凉人寂寞，光阴须得酒消磨。且来花里听笙歌。





浣溪沙


赠闾丘朝议，时还徐州

一别姑苏已四年。秋风南浦送归船。画帘重见水中仙。　　霜鬓不须催我老，杏花依旧驻君颜。夜阑相对梦魂间。





浣溪沙


有赠

惟见眉间一点黄。诏书催发羽书忙。从教娇泪洗红妆。　　上殿云霄生羽翼，论兵齿颊带风霜。归来衫袖有天香。





浣溪沙


忆旧

长记鸣琴子贱堂。朱颜绿发映垂杨。如今秋鬓数茎霜。　　聚散交游如梦寐，升沉闲事莫思量。仲卿终不避桐乡。





浣溪沙


春情

风压轻云贴水飞。乍晴池馆燕争泥。沈郎多病不胜衣。　　沙上不闻鸿雁信，竹间时听鹧鸪啼。此情惟有落花知。





浣溪沙


公旧序云：绍圣元年十月二十三日，与程乡令侯晋叔、归善簿谭汲同游大云寺。野饮松下，设松黄汤，作此阕

罗袜空飞洛浦尘。锦袍不见谪仙人。携壶藉草亦天真。　　玉粉轻黄千岁药，雪花浮动万家春。醉归江路野梅新。





浣溪沙


重九旧韵

白雪清词出坐间。爱君才器两俱全。异乡风景却依然。　　可恨相逢能几日，不知重会是何年。茱萸仔细更重看。





浣溪沙


元丰七年十二月二十四日，从泗州刘倩叔游南山

细雨斜风作晓寒。淡烟疏柳媚晴滩。入淮清洛渐漫漫。　　雪沫乳花浮午盏，蓼茸蒿笋试春盘。人间有味是清欢。





浣溪沙


送梅庭老赴潞州学官

门外东风雪洒裾。山头回首望三吴。不应弹铗为无鱼。　　上党从来天下脊，先生元是古之儒。时平不用鲁连书。





浣溪沙


徐州藏春阁园中

惭愧今年二麦丰。千畦细浪舞晴空。化工余力染夭红。　　归去山公应倒载，阑街拍手笑儿童。甚时名作锦薰笼。





浣溪沙


同上

芍药樱桃两斗新。名园高会送芳辰。洛阳初夏广陵春。　　红玉半开菩萨面，丹砂浓点柳枝唇。尊前还有个中人。





浣溪沙


赠楚守田待制小鬟

学画鸦儿正妙年。阳城下蔡困嫣然。凭君莫唱短因缘。　　雾帐吹笙香袅袅，霜庭按舞月娟娟。曲终红袖落双缠。





浣溪沙


和前韵

一梦江湖费五年。归来风物故依然。相逢一醉是前缘。　　迁客不应常眊噪，使君为出小婵娟。翠鬟聊著小诗缠。





浣溪沙


端午

轻汗微微透碧纨。明朝端午浴芳兰。流香涨腻满晴川。　　彩线轻缠红玉臂，小符斜挂绿云鬟。佳人相见一千年。





浣溪沙


感旧

徐邈能中酒圣贤。刘伶席地幕青天。潘郎白璧为谁连。　　无可奈何新白发，不如归去旧青山。恨无人借买山钱。





浣溪沙


自适

倾盖相逢胜白头。故山空复梦松楸。此心安处是菟裘。　　卖剑买牛吾欲老，乞浆得酒更何求。愿为辞社宴春秋。





浣溪沙


寓意

炙手无人傍屋头。萧萧晚雨脱梧楸。谁怜委子敝貂裘。　　顾我已无当世望，似君须向古人求。岁寒松柏肯惊秋。





浣溪沙


即事

画隼横江喜再游。老鱼跳槛识清讴。流年未肯付东流。　　黄菊篱边无怅望，白云乡里有温柔。挽回霜鬓莫教休。





浣溪沙


端午

入袂轻风不破尘。玉簪犀璧醉佳辰。一番红粉为谁新。　　团扇只堪题往事，新丝那解系行人。酒阑滋味似残春。





浣溪沙


几共查梨到雪霜。一经题品便生光。木奴何处避雌黄。　　北客有来初未识，南金无价喜新尝。含滋嚼句齿牙香。





浣溪沙


山色横侵蘸晕霞。湘川风静吐寒花。远林屋散尚啼鸦。　　梦到故园多少路，酒醒南望隔天涯。月明千里照平沙。





浣溪沙


缥缈红妆照浅溪。薄云疏雨不成泥。送君何处古台西。　　废沼夜来秋水满，茂林深处晚莺啼。行人肠断草凄迷。





浣溪沙


送叶淳老

阳羡姑苏已买田。相逢谁信是前缘。莫教便唱水如天。　　我作洞霄君作守，白头相对故依然。西湖知有几同年。





浣溪沙


方响

花满银塘水漫流。犀槌玉板奏凉州。顺风环佩过秦楼。　　远汉碧云轻漠漠，今宵人在鹊桥头。一声敲彻绛河秋。



* * *



(1) 毛本词题作《玄真子〈渔父〉云：‘西塞山前白露飞，桃花流水鳜鱼肥。青箬笠，绿蓑衣，斜风细雨不须归。’此语妙绝，恨莫能歌者。故增数语，令以〈浣溪沙〉歌之》。






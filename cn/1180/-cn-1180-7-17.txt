书张文忠公文集后


［明］陈治纪





学人读书论世，千祀之遥，万里之旷，莫不考订构索，而况遐匪异代，近在桑梓，其丰功伟绩可与日月争光，忍听诸或是或非，竞付之悠悠恩怨之口哉？予自少习闻神庙初政事。及长，睹当道为江陵辨冤诸疏，而得其张氏父子祖孙之节孝益详。盖未尝不反复太息，而叹江陵为功之难也！

自昔更代丕承之会，类多萧墙危疑之变。肖放桐、徂东，圣人有所不免，则朝委裘，托六尺，至后世亦难群之矣。当宸濠之乱，四海鼎沸。世宗躬承大统，中兴不啻肇造，而末年静摄深宫，耄期倦勤。逮及穆考，西北东南，内外交讧，国家元气，已十丧七八。平台之召，不曰国有长君，社稷之福乎？当是时，即以霍子孟处此，吾终虞其不学无术，难以辅致太平也。且夫新郑公之德，允为治安良相，而语以主少国疑，群小侧目之时，方之吕正惠之处王继恩，韩魏公之黜任守忠，则似有间。观其不得于君，奉身而退，虽大臣之节宜尔哉？其如先皇之顾命何？奈何受遗未几，遂触天怒，而台省之交章论劾，亦竟不免。致御史张槚，亦有亟罢奸辅臣之奏，毋乃秉钧之权，先自失之耶？江陵之勘治寝园，不暇申救者，知救之无益也。而议者遂以为附保逐高也，呜呼哀哉！王大臣之狱，幸而得死。当时江陵深持国体，以肃宫禁，意固有在。而史谓江陵教大臣供称新郑使来，既复灭口以息。斯言其可信与？吾观江陵归葬过郑，与新郑执手流涕，不忍言别；于其殁也，为之请爵谥，予祭葬，是亦可以谅其素矣。夺情之起也，实出于帝与太后挽留之切。先朝夏原吉、戴珊故事，至今传为美谈，而谓一峰之论，果能为经权不易之则乎？夫君父并重，而忠孝难全。所全在忠，只觉君重；所全在孝，只觉父重。江陵之过，如日月之食。彼吴、赵数人，立名矫节，盖守经而过者也，而载笔者于此，独不能权所重轻耶？辽藩赐履荆土，其废国也，衅起于施宪副，而狱成于洪侍郎。国家纲纪，孰大于是？而史又谓江陵攘辽藩故宫为己第，且谋杀侍郎，为不附己。使江陵而果求田问舍人也，当时捧日楼、纯忠堂俱蒙恩赐，亦云壮丽，足以安矣。而辽藩故宫，且以给广元王，江陵何为而有是攘？又何为而谋杀朝选哉？史称宗武食秽物者，食衣袜之报；杀己子者，杀人子之报。夫使天道之施报不爽，何不报之于江陵之身，而报之于宗武耶？且谓江陵有逆谋，而挂舜、禹授受图。吾意江陵智过于人，即有逆谋，江陵不若是浅矣。善乎罗中丞之奏曰：“居正受遗辅政，肩劳任怨，日久论定，人益追思。”此不独为楚绅之公疏言之也。

夫伊尹之放桐，周公之徂东，当其时，盖亦几几乎不免于不臣不弟之过矣，而两圣人卒处以无事。江陵行之，不幸而遽死，则所遇之变也。使天假之年，冲主壮盛，一旦躬亲万几，吾知江陵将稽首归政，自请庐于观澜公之墓，未可知也，而谗谤亦可以不作矣乎？余读文忠公集，感于传疑之诬，为历叙其事如此，因遗其裔孙别山，俾藏之以俟信史云。






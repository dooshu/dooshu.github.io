○四川圖序

四川古梁州地。劍閣 【 即劍門關在保寧北境、】 表雲棧之固。瞿塘 【 峽名在夔州城東、】 鎖巴峽之流。界以番簇。 【 西番、】 阻以蠻部。 【 東川烏蒙烏撒芒部是、】 山水襟束。自相藩籬。故奸雄割據。則盜兵不敢西窺。地饒而險阨備也。然姦宄內作。懸車束馬。勢不相及。有難猝定者矣。况上列　藩。重兵外戍。諸所供饋。咸取給焉。且松潘以孤城介在番域。而寄咽喉于龍州。 【 宣撫司、】 千里轉運。輒為番蠻所遮。斯則巴西之隱禍也。烏撒芒部 【 即鎮雄府、】 諸夷。 【 四軍民府、】 雖犬牙形格。仰我鼻息。然內相黨結數啟兵釁。且於敘 【 敘州、】 瀘 【 瀘州、】 有唇齒之重。要在因俗撫綏。携其私黨而巳。乃若碉門 【 地名天全六番招討司治此、】 之臂視諸番。播州 【 宣慰司、】 之富藏四省。 【 播州地方與湖廣雲貴俱鄰接、】 殆與蜀相為盛衰者焉。建昌六衛。僻處西徼。自為奧區。民夷安業。非所憂矣。


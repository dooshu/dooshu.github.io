彗孛占第四十七

长星，状如帚；孛星圆，状如粉絮，孛孛然，皆逆乱凶。孛之气状虽异，为殃一也，为兵丧，除旧布新之象。余灾不尽，为兵丧水旱，凶饥暴疾。长大见久，灾深；短小见速，灾浅。彗孛所当之国受其殃。

彗孛干犯月五星，有兵丧，中国兵动，四夷来侵，百姓不安。

凡彗孛见，亦为大臣谋反，以家坐罪，破军流血，死人如麻，哭泣之声遍天下，臣杀君，子杀父，妻害夫，小凌长，众暴寡，百姓不安，干戈并兴，四夷来侵，国兵不出，饥疫死亡之事。

凡战，两军相当，执本者胜；随彗所指处以讨之焉。

彗星有行有止，行者则事小，止者则事大，各在邦以直事国分占之。


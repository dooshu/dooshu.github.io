卷四十五

钦定四库全书

续後汉书卷四十五　　　　元　郝经　撰

列传第四十二

魏臣

满宠【子伟　奋奋子长武】　田豫　牵招【子弘】　郭淮谨案满宠田豫牵招三传阙

郭淮字伯济太原阳曲人也祖全大司农父緼鴈门太守建安中淮举孝亷除平原府丞曹丕为五官将召淮署为门下贼曹转为丞相兵曹议令史从攻汉中曹操还留征西将军夏侯渊拒昭烈以淮为渊司马渊与昭烈战淮时有疾不出渊没军中震扰淮收散卒推荡寇将军张合为军主诸营乃定明日昭烈欲渡汉水来攻诸将以衆寡不敌备便乘胜欲依水为陈以拒之淮曰此示弱而不足挫敌非筭也不如远水为陈引而致之半济而後击备可破也既陈昭烈疑不渡淮遂坚守示无还心以状闻操善之假合节复以淮为司马曹丕立赐爵关内侯转镇西长史又行征羌护军护左将军张合冠军将军杨秋讨山贼郑甘卢水叛胡皆破平之关中始定民得安业黄初元年奉使贺丕践阼而道路得疾故计远近为稽留及羣臣欢会丕正色责之曰昔禹会诸侯于涂山防风後至便行大戮今普天同庆而卿最留迟何也淮对曰臣闻五帝先教导民以德夏后政衰始用刑辟今臣遭唐虞之世是以自知免於防风之诛也丕悦擢领雍州刺史封射阳亭侯五年为真安定羌大帅辟蹏【原注杜奚反】反讨破降之每羌胡来降淮辄先使人推问其亲理男女多少年岁长幼及见一二知其欵曲讯问周至咸称神明太和二年汉丞相亮出祁山遣将军马谡至街亭高详屯列柳城张合击谡淮攻详营皆破之又破陇西名羌唐蹏於枹罕加建威将军五年汉兵出卤城是时陇右无谷议欲关中大运淮以威恩抚循羌胡家使出谷平其输调军食用足转扬武将军青龙二年汉丞相亮出斜谷并田于兰坑是时司马懿屯渭南淮策亮必争北原宜先据之议者多谓不然淮曰若亮跨渭登原连兵北山隔絶陇道揺荡民夷此非国之利也懿善之淮遂屯北原堑垒未成汉兵大至淮逆击之後数日亮盛兵西行诸将欲攻西围淮独以为此见形于西欲使我兵重应之必攻阳遂尔其夜果攻阳遂有备不得上正始元年汉卫将军姜维出陇西淮进军追至疆中维退遂讨羌迷当等按抚柔氐三千余落拔徙以实关中迁左将军凉州休屠胡梁元碧等率种落二千余家附雍州淮奏请使居安定之高平为民保障其後因置西川都尉转拜前将军领州如故五年夏侯玄侵汉淮督诸军为前锋淮度势不利辄抜军出故不大败还假淮节八年陇西南安金城西平诸羌饿何烧戈伐同蛾遮塞等相结叛乱攻围城邑南招汉兵凉州名胡治无戴复叛应之讨蜀护军夏侯霸督诸军屯为翅淮军始到狄道议者佥谓宜先讨定枹罕内平恶羌外折敌谋淮策维必来攻霸遂入渢中转南迎霸维果攻为翅会淮军适至维退进讨叛羌斩饿何烧戈降服者万余落九年遮塞等屯河关白土故城据河拒军淮见形上流密於下渡兵据白土城撃大破之治无戴围武威家属留在西海淮进军趣西海欲掩取其累重会无戴折还与战於龙夷之北破走之令居恶虏在石头山之西当大道止断絶王使淮还过讨大破之姜维出石营从强川乃西迎治无戴留隂平太守廖化於成重山筑城敛破羌保质淮欲分兵取之诸将以维衆西接强胡化已据险分军两持兵埶转弱进不制维退不拔化非计也不如合而俱西及胡汉未接絶其内外此伐交之兵也淮曰今往取化出其不意维必狼顾比维自致足以定化且使维疲于奔命兵不远西而胡交自离此一举而两全之策也乃别遣夏侯霸等追维於沓中淮自率诸军就攻化等维果驰还救化皆如淮计进封都乡侯嘉平元年迁征西将军都督雍凉诸军事是岁与雍州刺史陈泰协策降汉牙门将句安等于翅上二年诏曰昔汉川之役几至倾覆淮临危济难功书王府在关右三十余年外征寇虏内绥民夷比岁以来摧破廖化禽虏句安功绩显着朕甚嘉之今以淮为车骑将军仪同二司持节都督如故进封阳曲侯邑凡二千七百八十户分三百户封一子亭侯淮妻王凌之妹凌诛妹当从坐御史往收督将及羌胡渠帅数千人叩头请淮表留妻淮不从妻上道莫不流涕人人扼腕欲却留之淮五子叩头流血请淮淮不忍视乃命左右追妻还淮以书白司马懿曰五子哀母不惜其身若无其母是无五子无五子是无淮也今辄追还若于法未通当受罪于主者懿宥之正元二年卒追赠大将军諡曰贞侯子统嗣统官至荆州刺史卒子正嗣咸熙中开建五等以淮着勲前朝改封汾阳子淮弟配城阳太守裴秀贾充皆配壻也【原注晋诸公赞淮弟配字仲南有重名位至城阳太守裴秀贾充皆配女壻子展字泰舒有器度干用历职着绩终於太仆次弟豫字泰宁相国参军知名早卒女适王衍配弟镇字秀南谒者仆射镇子奕字泰业山涛啓事称奕高简有雅量历位雍州刺史尚书】

谨案此卷议赞阙








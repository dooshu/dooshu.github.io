○敕幽州节度张守书

敕幽州节度副大使张守：赵堪至，一一具知。以国家之威武，取败亡之残孽，泰山压卵，岂其难乎？顷者缘卿入朝，节制阙，二虏乘隙，相继叛亡，裨将无谋，轻兵遣袭，遂有输失，挫我锐气：此故犹细，彼祸更深。卿可秣马训兵，候时而动，草衰木落，其则不远。近者所徵万，不日即令进发，大集之後，诸道齐驱，蕞尔凶徒，何足歼尽？平卢信息，日夕往来，数与筹宜，首尾相应，令彼丑虏，飞走无归。事有预图，临时合变，想卿所悉，不烦具言。所有奏请，并已处分讫。夏末极热，卿及将士已下并平安好，遣书指不多及。


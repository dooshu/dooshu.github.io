吴中答宋既庭孝廉

茂苑陵阳一水长几年清梦逐鲈乡争夸闤闠皆文字自信交游属老苍篱巷曲连深竹迳河桥原傍读书堂晩凉过雨时相就湖上追懽旧不忘【先是相见西湖】

二

爱我躭游如谢客投诗款曲故人情酒朋雅称谿山美家世重兼烈孝名【宋母叶夫人乙酉闻兵变投井死仲子实栗从之有节孝合传】独卧烟扉成野老无双国士旧门生【谓缪歌起状头】眼中摇落秋风起愁说天南未罢兵

吴瑶如同年夜宴虎丘【同园次飞涛叔夜雪怀】

画船落日席重移精舍凉风倒接?林壑鸟归烟尽夜管弦人醉月明时清言独占生公石旧蹟长怜短簿祠何幸乱离能此会平秋斗酒更相期

吴门留赠方干霄少参【公伯氏氷壶与余同举己丑公又同舍比部】

招寻衮衮复离筵依旧追欢粉署年夜永坐残吴苑月心清曾试岭南泉论文家并机云美秉节人推岳牧贤莫为苍生改青髩江湖乐地此中偏


○减大理丞废秋官狱敕

鸾台：崇德简刑，列辟之彝范；并官省事，有国之良图。圣人执契以乘时，道苞乾大；善政改弦而驭俗，义叶鼎新。朕虔荷先基，恭临下土，运一心之浅虑，忧四海之群生，驭朽载兢，践冰惟惕。幸赖九元垂祐，七庙宣灵，天地以清，风雨咸若，菽粟登稔，疆徼无虞。茂祉日繁，殊祥岁集，答昊穹之眷命，顺亿兆之诚祈。苍璧灵坛，展严禋於上帝；黄金秘牒，追显号於前王。

大典聿申，鸿符允畅，斯实祖宗之遐庆，函夏之多福，岂朕虚薄，能臻此乎？但万岁初元，肇开昌历；九章恒宪，甫释严科。远近无缧绁之冤，老幼有歌谣之乐，人皆迁善，政在维新。丹笔刑官，已绝埋梧之听；黄沙狱户，将为鞠草之场。而法禁之曹，寮寀斯众，司刑一局，便有八丞。既罕囚徒，静无推案，岂烦多士，虚习《夏书》，宜减二员，俾从他职。文昌国府，建礼天闱，庶政是归，具寮攸仰。谅青缣之美地，非赭服之攸居，虽复时有申谳，颇须听断。两造之文必具，五词之理易穷，讵假狴犴，方甄枉直，仙台置狱，甚为非宜。今欲总撤疏罗，宁可别施囹圄？其秋官狱即宜除毁。

朕既深居秘宇，不能遍览绵区，唯仗时贤，共康天下。州牧县宰，寄重亲人；僚守勾曹，任惟纲纪。百姓或有愆犯，必须尽理推寻，审知罪状分明，方可禁身科断，不得才闻小过，遽絷圜扉。高下其心，同叔鱼之鬻狱；轻重其手，爽定国之平刑。黠吏崇奸，恣其乾没，要囚多滞，积以炎凉，有一於此，当加重谴。幸悉心而慎罚，同底绩於胜残，伫宏勿辟之规，用阐无为之化。将使三千之罪，永绝於当年；岂惟数百之刑，仅宽於昔代。布告天下，识朕意焉。


光宗


光宗皇帝，讳惇，孝宗第三子。年四十受禅，孝宗即退居重华宫。在位四年。





帝欲诛宦者，近习皆惧，遂谋离间两宫，帝疑之。顷之，内宴，后请嘉王扩为太子，寿皇不许。后退，持嘉王泣诉于帝，谓寿皇有废立意。帝惑之，遂不朝寿皇。后又以黄贵妃有宠，谋杀之，以暴疾闻。翼日，合祭天地，风雨大作，黄坛烛灭，不能成礼而罢。帝既闻贵妃卒，又值此变，震惧增疾，遂不视朝。

光宗即位，尊孝宗皇帝为寿皇圣帝。嘉王扩，光宗第三子。光宗年四十即位，宜立扩为太子。时后性悍妒，亟欲立子，又因宦者离间，后泣诉于帝，谓寿皇有废立意。帝惑之，遂不朝寿皇。后以贵妃有宠，后杀之，以暴疾闻。及祭天地，因天变，不成礼而罢，遂增疾，至不能视朝。





帝疾不朝重华宫。吏部尚书赵汝愚谏，秀王伯圭调护，两宫之情始通。帝乃朝，竟日而还，都人大悦。

帝有疾，重华温清之礼，与诞辰节序，屡以寿王传旨免。既而帝稍愈，百官请帝朝者，至叩头引裾，即夙驾而不果，都人始以为忧。至是赵尚书、王嗣伯圭往复言而悟，帝拟朝，寿皇允朝，两宫通意，帝遂朝。父子聚欢终日，都人忧改而为喜。





陈亮才气超迈，善谈兵，议论风生，志在经济。淳熙中，诣阙上书，极言时事。孝宗将擢用，亮辞。帝至是问礼乐刑政之要，亮对策以君道、师道对。帝大喜，以为善处父子之间，御笔擢为第一，授签书建康府判官。

陈亮才气英发，善讲兵法，笔舌如悬河，而留心经济。淳熙中，上书言事，帝善之。大臣恶其切直，交沮之。是时对策甚切帝心事，帝喜，以为善调停骨肉之间。





韩侂胄欲推定策功。赵汝愚曰：“吾宗臣，汝外戚也。何可以言功。”但迁侂胄为汝州防御使。侂胄大失望，然犹以传道诏旨，浸见亲幸，时时乘间，窃弄威福。叶适闻侂胄觖望，言于汝愚曰：“侂胄所望，不过节钺，宜与之。”不从。适叹曰：“祸自此始矣！”

韩侂胄，韩皇后季父。立嘉王，侂胄亦与定策。赵汝愚，宋太祖宗室，故说宗臣。侂胄于韩皇后面为外戚。宗臣、外戚俱矜不得功。但侂胄以防御使不能有节钺之任，大失所望。然犹以御座前传宣诏令，渐见亲爱，时时伺有可下手处，便将朝廷威权窃弄。时左选郎官叶适闻韩侂胄怨望朝廷薄待之语，对汝愚说：“侂胄本意，不过欲得节钺为荣，此分所宜与者。”汝愚不听，是终虚其望矣。适曰：“侂胄能窃弄威权，何难伸怨于人，祸根始此矣！”





焕章阁待制兼侍讲朱熹进讲，务积诚意以动帝心。讲毕，极言四事：一、谏修东宫，二、定省太皇，三、谏左右窃柄，四、为寿皇求吉地。熹仕于外者仅九考，立朝四十六日，进讲者七，内引奏事者再。熹急于致君，知无不言，言无不尽，亦颇见严惮。帝遂罢熹职，侂胄益无所忌。

朱熹每进经筵前一日，必沐浴端居，积诚以为献纳地。讲毕有可以开益帝德者，罄竭无隐，帝亦虚心加纳焉。其所最急切者四件：一、修东宫以储太子；二、辰昏必定省太皇安否；三、左右窃弄威权，以中伤忠良；四、为孝宗皇帝宜葬，急须勘吉地以为山陵。熹自出仕以来，已历九考，而立朝止四十六日，进讲经筵者七次，内召对者二次。熹以尧、舜之君望君，有所学则有所知，知无不言，言无不尽，以下不负所学。光宗颇有畏惮之意。倘帝以四事一一行之，而使久于其位，进讲岂止于七，奏事岂止于再？于凡陈善闭邪，进贤远奸，用以启心沃心，而君臣之间严惮如对师保，朝夕纳诲以辅德，则中原可复，耻辱可雪，而名分可正，岂至偏安于一隅已耶？奈何熹进言而终为侂胄所嫉，一罢职而只为侂胄恣行无忌，赘旒其君之地耳。





国子祭酒李祥抗疏言：“赵汝愚勋劳著于社稷，精忠贯于天地，乃卒受黯黮而去，天下后世其谓何？”李沐劾为党，斥之。

韩侂胄欲逐赵汝愚，谋于京镗。镗曰：“诬以谋危社稷，则一网打尽矣。”侂胄乃引李沐为右正言，使劾汝愚将不利社稷，乞罢为观文殿大学士，出知福州。时祭酒李祥见方正不容，谗谄蔽明，邪曲害公，乃上疏言：“功劳昭然于社稷，精诚忠悃达于天地，翊皇上以登九五，如此鸿功伟积，乃受诬陷而去位。近而天下，远而后世，其何以解？”右正言李沐劾为恶党，斥逐之。





太学生杨宏中与周端朝、张道、林仲麟、蒋傅、余范等六人，伏阙上书，言：“赵汝愚之忠勤，祥等之非党，乞窜李沐以谢天下。”疏上，韩侂胄大怒，内批编管六人五百里外，天下号为六君子。

太学生六人伏阙上书，言：“赵汝愚定策翊主，勤劳王室。李祥救汝愚，为致君，非党恶。李沐计劾汝愚以同姓居相位，将不利社稷而乞罢政，使陛下孤立，万民丧气。陛下降窜逐之诏，快天下之心。”侂胄闻之大怒，矫诏流放六人于五百里远方，天下称六君子。





蔡元定生而颖异。父发，博览群书，以程氏《语录》、邵氏《经世》、张子《正蒙》授元定，曰：“此孔、孟正脉也。”元定深涵其义。既长，闻熹名，往师之。熹叩其学，大惊曰：“此吾老友，不当在弟子列。”至是被窜，与从游者饯之，坐客叹泣，元定不异平时。熹喟然曰：“朋友相爱之情，季通不挫之志，可谓两得矣。”至舂陵，远近来学日众。爱元定者，谓宜谢生徒。元定曰：“若有祸患，亦非闭门塞窦所能避也。”元定贻书训子曰：“独行不愧影，独寝不愧衾。勿以吾得罪故，遂懈其志。”在道逾年卒。学者尊曰西山先生。

时韩侂胄命沈继祖论朱熹十罪：“又收召四方无所义之徒，以益其党。其徒蔡元定佐熹为妖。”诏：“熹落职罢祠，窜元定于道州。”元定幼年英敏不群。其父名发，博览万卷，以程颐《语录》、邵雍《皇极经世书》、张载《正蒙》授元定，说：“此孔、孟相传正脉也。”元定潜心以涵泳其义理。及长，闻朱熹名誉，负笈去，师事之。熹探问其夙学，大骇曰：“汝年虽少，乃似老学，不是弟子辈中人也。”此时被窜，熹与同门游者饯行，坐间客或叹其以学为圣贤，乃蒙罪累事不可解，至于泣下。独元定坦然如平时。熹叹曰：“友朋相爱之谊，季通百折不回之志，俱得之矣。”元定乃言：“数该有祸患，不是闭户绝迹可脱的。俗言闭门家里坐，祸从天上来。”言非人所自取也。元定留家训于子说：“庄子有云“独行不愧影”，言所为可对天日；云“独寝不愧衾”，言所行不欺暗室。汝勿谓吾以为善得罪而遂懈于修身力学也。”明年卒于道州路次。先生字季通，又以居洞庭之西山，学者称西山先生。





放前起居舍人刘光祖于房州。光祖撰《涪州学记》，言：“学之大者，明圣道以修身，而世以道为伪；小者治文章以达志，而时以文为病。好恶出于一时，是非定于万世。”谏议大夫张釜劾光祖佐逆罔上，遂落职。

涪州，是郡名。刘光祖是时重修涪州学，作记以记之。但当时以名儒为党人，以圣学为伪学。御史胡纮乞禁用伪学之党。沈继祖论朱熹十罪。至乡会试取家状，必书不是伪学。刘德秀奏毁《语录》《四书》《六经》。所以光祖记云：“大者明圣道以修身，而世以道为伪。大凡立学校以养人才，为士者明历代圣贤之道以治身，而近世以道为虚伪无实之物而毁之。立学以兴文运，作文者明经传义理之蕴以成文，而近世以文为张浮驾诞之物而禁之。好则奸邪合志，恶则忠正违心。不知是是非非，公论千万世不泯灭者也。”时谏议大夫张釜希韩侂胄之旨，劾光祖辅佐背逆以欺上，贬职。





时攻伪学日急，而朱熹日与诸生讲学。改《大学》诚意章，此为绝笔。门人黄榦尝曰：“道之正统，待人而后传，能使斯道章著者一二人。由孔子而后，曾子、子思得其微，至孟子而始著。由孟子而后，周、程、张子继其绝，至熹而始著。”众以为知言。李燔初见熹，熹告以曾子“弘毅”之语。燔因以“弘”名其斋。熹语人曰：“李燔进学可畏，处事不苟。他日任师道者，必燔也。”燔尝曰：“凡人不必待仕宦有职事，方为功业。但随力到处有以及物，即功业也。”陈淳少习举子业，得《近思录》读之，遂弃其业而学焉。及熹至漳，淳受学。熹曰：“吾南来，喜得陈淳。”由是所闻见皆切要语。淳义理贯通，恬退自守，名播天下。李方子初见熹，熹曰：“子于宽大中要规矩，和缓中要果决。”方子遂以“果”名斋。尝曰：“吾幸于大本有见处，此心尝觉泰然。”

时韩侂胄攻伪学，附之者御史陈贾、京镗、李沐、胡纮、沈继祖、谏议大夫张釜辈。外面攻伪学严紧，而熹日与门人讲学不彻。至《大学》诚意章，手为辑定。其门人黄榦，字直卿。尝说：“道统之正传，必待其人，使斯道章明昭著者，千古来不过一二。自孔子而后，曾子与子思得道之传，而尚微而未著，至孟子而道始章明昭著于战国之际矣。孟子而后，又历千百年，周敦颐、程颢、张载继其垂绝，至朱熹而又章明昭著于有宋矣。”看黄榦此言，深识道脉之渊源者也。又门人李燔，初见熹，熹告以曾子“士不可以不弘毅”一语。燔因以“弘”题其斋额。熹语人曰：“吾门李燔，其勇猛精进，一往之概，令人可畏。及其临事，无论物来顺应，即盘根错节，亦游刃处之，无难事矣。今日无论，即他日任师范者，必燔也。”燔尝说：“凡人何必出仕有职事，方展经济，立勋绩。但随我本分，随所造诣，有以济人利物，即功业也。”又门人陈淳，字安卿。少时习举子业，所学未博，尚是无本之学。及见《近思录》读之，幡然有悟，遂改其前习而学焉。及熹至漳漳，漳州府，属福建省，陈淳受学。熹曰：“吾自南方来此，喜得陈淳一人。凡所闻，无不切要语。”淳潜心养道，凡义理看得透彻，恬退自得，不以爵禄为荣，不以意气为尚，其声誉播满天下。李方子，字正叔，熹高弟。初见熹，熹对说：“子天资近道，而端谨纯笃。气度宽宏，尤须合规矩；禀性和易，尤须作事果断。”方子遂于“果”题其书斋，说：“吾幸于大本根上看透，此心便自觉得与义命皆安，与乾坤同泰。”





史弥远杀韩侂胄于玉津园。

侂胄以金人欲罪首谋，乃复锐意出师，中外忧惧。吏部侍郎史弥远陈危迫之势，诛侂胄以安邦国。帝始允可。翌日侂胄入朝，弥远以兵拥侂胄至玉津园，殛杀之。





以真德秀为江东转运副使。德秀论边事，上奏曰：“臣观鞑靼之在今日，无异昔者女直方兴之时，一旦与我为邻，亦必祖述女直已行之故智。陛下宜以宣、政为监，不可不预图以应之也。”

真德秀，号西山。论当日边事，上奏云：“鞑靼，夷人也，在今日就如向者女直盛时，归燕城，通和好，一旦与相邻近，亦必要照依女直所行旧事。陛下当以宣和、政和为戒，不可不防备以应敌也。”





签书枢密院事任希夷，尝从朱熹学，笃信力行。为礼部尚书，以周敦颐、程颢、程颐、张载未有赠谥，乃上言：“四人为百代绝学之倡，乞定议赐谥。”朝廷从之。

任希夷说：“朱熹谥文，张栻谥曰宣，吕祖谦谥曰成，皆已赐谥。而四人继续百代之绝学，求亦赐谥以褒贤哲。”言上，朝廷遂赐谥。





权知枣阳军孟宗政大败金人。金自是不敢窥襄、汉。中原遗民来归者，宗政发仓赡之，籍其壮者号忠顺军。由是威名大振，金人呼为孟爷爷。宗政信赏必罚，好贤乐善，为一时名将循吏云。

枣阳之胜，孟宗政竭力于内，扈再兴合兵于外。金人自大败于枣阳军，并襄阳、汉阳二府，俱不敢窥望。枣阳县，属襄阳府。此时遭乱之民归者，宗政以仓廪发赈之，选其年壮者号为忠顺军。宗政自此威名大著，金人以爷爷呼之，畏之、重之也。即赏必信，罚必果，好贤人，乐善事，为当时名将良有司云。





真德秀朝奏五事：一曰宗社之耻不可忘，二曰比邻之道不可轻，三曰幸安之谋不可恃，四曰导谀之言不可听，五曰至公之论不可忽。

一言：国家于金虏，万世必报之仇。今天亡此胡，近在朝夕，何惮而犹事之？且重于绝虏者，畏召祸而启畔也。然能不召怨于亡虏，而不能不启衅于新敌。权其利害，孰重孰轻？二言：鞑靼及山东之盗，苟得志而邻于吾，莫大之忧也。愿朝廷毋轻二贼，日夜讲求攻守之策，以杜窥窬之心。三言：议者以金之存亡为我欣戚，闻危蹙之报，则冀其非实；得安静之耗，则幸其必然。愿陛下励自强之志，恢用武之经，毋以虏在为喜，虏去为安，则大势举矣。四言：边事方殷，正君臣戒惧之日，而小人工为谀说，或以五福足恃为言。天象告警，迩日尤甚，其可恃谶纬不经之说而忽昭昭之儆戒哉！五言：公论，国之元气。元气痞腷，不可以为人；公论湮郁，不可以为国。倘能以言者为爱君为报国，无猜忌之意，而有听用之诚，则公论自此伸矣。若以言者为沮事为徼名，无听用之诚，而有猜忌之意，则公自此屈矣。

五事之论，俱老成谋国之念。宁宗当惕然于中，昭示中外，与群臣朝夕策励，强固国本，俟敌有衅，然后起而图之，何难哉！





以魏了翁为起居郎。开禧初，了翁以武学博士对策，谏开边事。御史徐相劾其狂妄，遂辞去。筑室白鹤山下，开门受徒，士争负笈从之，由是蜀人尽知礼义之学。

魏了翁，字华父，号鹤山。时宁宗改年号嘉定，前者号开禧。初，了翁官武学博士，召试学士院，对策谏开边事。时和战未定，有提兵临边战者，徐相劾其说为迂阔狂妄。了翁辞职，筑室于嘉定府卬县西白鹤山下，以讲学受徒。士子慕其文艺道德，负橐而从。四川人始知圣贤义理之学而文盛。






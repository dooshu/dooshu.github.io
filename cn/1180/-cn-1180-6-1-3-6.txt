广奏捷辞免加恩疏


今日早，该臣等恭侍皇上讲读毕，伏蒙面谕，以兵部覆广东奏捷本，谬及臣等运筹效劳，欲加升荫。臣等自愧无功，当即面奏辞免。又蒙皇上再三奖谕，以先朝旧典，必欲另行拟票。臣等仰见天恩隆重，未敢面违，谨承旨叩头而出。随具揭，沥诚控辞，未蒙俞允。兹又蒙圣谕：“岭东积宼荡平，皆卿等赞谋庙堂，致无遗策，功当首论，拟敕来行。钦此。”

臣等祗奉绘音，愈切惶惧。窃惟论功行赏者，朝廷之大典；视草演纶者，儒臣之常职。比者岭宼荡平，实仰仗我皇上天威远播，及督臣将士协心奋力所致。臣等官居禁近，职在代言，既无亲冒矢石之劳，又非典司戎旅之任，虽曾参帷幄之末议，借前箸以效画，皆仰遒庙谟，幸而微中，岂敢贪冒天功，觊叨懋赏？且人臣有难报之恩，无必酬之劳。臣等备员辅弼，仰戴高厚，即捐糜此身，犹不足以报答其万一。况今阴阳失调，旱沴为虐；闾阎寂寞，盗贼公行，皆臣等奉职无状所致。方惶恐俟罪之不暇，又何敢侥偶逢之幸，以掩不职之尤，冒非分之恩，以重忝窃之咎哉！明主驭下，施一概之平，亦不宜独私亲近，横予滥及，以失远方将士之心，乖朝廷激劝之义也。

臣等反覆思惟，心悚背汗，所有加恩敕谕，万不敢拟。伏望皇上俯鉴愚诚，特停前命。俾臣等获安微分，免于罪愆，则圣明体谅之恩，虽九迁之荣，十世之赏，不足以喻其隆赫矣。

（奉圣旨：卿功在社稷，乃劳谦不有，足立臣极。朕心甚嘉，特赐卿银一百两、纻丝六表里、蟒衣一袭，稍示酬报之典。宜承恩眷，慎勿又辞。内监给。）






第一出　家门大意

【满江红】〔末上〕铁砚毛锥。几年向文场驰逐。任雕龙手段。俯头屈足。浪迹浑如萍逐水。虚名好似声传谷。笑半生梦裏鬓添霜。空碌碌。　　酒人中。聊托宿。诗社内。聊容足。价嘲风弄月。品红评绿。点染新词别样锦。推敲旧谱无瑕玉。管风流领袖播千秋。英雄独。〔问答如常〕

【鸳鸯阵】孙华家富贵。东京住结义两乔人。诳语谗言。从中搬鬬。将孙荣赶逐。投奔无门。风雪裏救兄一命。将恩作怨。妻谏反生嗔。施奇计。买王婆黄犬。杀取扮人身。　　夫回蓦地惊魂。去凂龙卿子传。托病不应承。再往窑中。试寻兄弟。移尸慨任。方辨疎亲。淸官处乔人妄吿。贤妻出首。发狗见虚眞。重和睦。封章褒美。兄弟感皇恩。

两乔人全无仁义。蠢员外不辨亲疎。

孙二郞破窑风雪。杨玉贞杀狗劝夫。




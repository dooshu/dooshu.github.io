列传第一百七 彻里帖木儿　别儿怯不花　定住　太不花〔刘哈剌不花〕　老的沙


彻里帖木儿，字通理，阿鲁温氏。由宿卫擢中书直省舍人，拜监察御史。时右丞相铁木迭儿用事，彻里帖木儿抗言，历诋其奸，铁木迭儿欲中伤之，未得间。会山东水，盐课大损，遂出为山东转运司副使。彻里帖木儿补其亏数皆足，铁木迭儿无以为罪。转刑部尚书。天历元年，由同知枢密院事，转中书左丞。二年，除右丞，寻拜中书平章政事，出为河南行省平章政事。黄河清，有司以为瑞，请闻于朝。彻里帖木儿不可，曰：“吾知为臣忠，为子孝，天下治，百姓安为瑞。余非所知也。”岁大饥，彻里帖木儿议赈之，其属谓：“必自县上之府，府上之省，然后以闻。”彻里帖木儿慨然曰：“民饥死者已众，乃欲拘常格耶！往复累月，民存无几矣。”竟发仓廪赈之。文宗闻而嘉之，赐龙衣、上尊。至顺元年，云南伯忽叛，以知行枢密院事总兵讨之。贼平，赏赉甚厚，悉分赐将士。师旋，除上都留守。先是，上都官买商旅之货，不即给值，商旅不得归，至有饥寒死者。彻里帖木儿为之请，出钞四百万贯偿之。迁浙江行省平章政事，寻拜御史中丞。

至元元年，复拜中书平章政事。首议罢科举，又欲减太庙四祭为一。监察御史吕思诚等劾之，不报。诏彻里帖木儿仍至省署事。时罢科举诏已书而未用宝，参政许有壬入争之。太师伯颜怒曰：“汝风台臣，言彻里帖木儿邪？”有壬曰：“太师以彻里帖木儿宣力之故，擢置中书。御史三十人，不畏太师而听有壬，岂有壬权重于太师邪？”伯颜意解。有壬乃曰：“科举若罢，天下人才觖望。”伯颜曰：“举子多以赃败，又有假蒙古、色目名者。”有壬曰：“科举未行之先，台中赃罚无算，岂尽出于举子？举子不可谓无过，较之于彼，则少矣。”伯颜因曰：“举子中可用者，惟参政耳。”有壬曰：“若张梦臣、马伯庸、丁文苑等，皆可任大事。又如欧阳原功之文章，岂易及邪？”伯颜曰：“科举虽罢，士欲求美衣美食者，皆自能向学，岂有不至大官者邪！”有壬曰：“所谓士者，初不以衣食为事，其事在治国平天下耳。”伯颜又曰：“今科举取人，实妨选法。”有壬曰：“古人有言，立贤无方。科举取士，岂不愈于通事等出身者！今通事等凡三千三百二十五名，岁余四百五十六人。玉典赤、太医、控鹤，皆入流品。又路吏及任子，其途非一。今岁自四月至九月，白身补官受宣者七十二人，而科举一岁仅三十余人。太师试思之，科举于选法果相妨邪？”伯颜心然其言，然议已定，不可中辍，乃为温言慰解之，且谓有壬为能言。有壬闻之，曰：“能言何益于事！”彻里帖木儿时在座，曰：“参政坐，毋多言也。”有壬曰：“太师谓我风人劾平章，可共坐耶？”彻里帖木儿笑曰：“吾固未尝信此语也。”有壬曰：“宜平章之不信也。设有壬果风人劾平章，则言之必中矣，岂止如此！”众皆笑而罢。翌日崇天门宣诏，特令有壬为班首，以折辱之。有壬惧及祸，勉从之。治书侍御史普化诮有壬曰：“参政可谓过河拆桥者矣。”有壬以为大耻，遂移疾不出。初，彻里帖木儿在江浙，见请考官，供张甚盛，意不能平。故入中书以罢科举为第一。事先论贡士庄田租可给怯薛衣粮，动当国者，以发其机。至是遂论罢之。

彻里帖木儿常指斥武宗为那壁。那壁者，犹彼之谓也。又以妻弟阿鲁浑沙女为己女，冒请珠袍等物，于是台臣复劾其罪。伯颜亦恶其忤己，欲斥之。诏贬彻里帖木儿于南安，久之卒。彻里帖木儿以罢科举为士大夫所不满，然强直日遂，始忤铁木迭儿，后忤燕铁木儿，卒至于贬窜云。至正二十三年，监察御史野仙帖木儿等辩其无罪，请依寒食国公，追封王爵，定谥，加功臣之号，事不行。

别儿怯不花，字大用，燕只吉氏。曾祖忙怯秃，以千户从宪宗南征有功。父阿忽台，事成宗为左丞相。成宗崩，与皇后谋立安西王阿难答，为仁宗所杀。后赠和宁王，谥忠献。

别儿怯不花蚤孤，八岁，以兴圣太后及武宗命，侍明宗于藩邸。寻入国子学为生，会明宗镇云南，别儿怯不花从行，至大同而还。仁宗召入宿卫，伟其仪矩，召对慰谕之。八番宣抚司长，其世职也。至治初，授怀远大将军，八番宣抚司达鲁花赤。既至，宣布国家恩信，峒民感悦，皆喜曰：“吾贤帅子孙，其敢违命。”率其十四部来受约束。

泰定三年，入为同知太常礼仪院事，寻拜监察御史。明年，迁中书右司郎中。又明年，拜参议中书省事。久之，除吏部尚书。至顺元年，其兄自当劾明里董阿子闾闾不当为监察御史，执政不悦，并出别儿怯不花为广西两江道宣慰使司都元帅。未几，丁内艰还京。起复为浙江行省参知政事，寻除礼部尚书，迁徽政院副使，擢侍御史，特命领宿卫，晋荣禄大夫、宣徽使，加开府仪同三司。凡宿卫士有从掌领官荐用者，所举多其亲昵。别儿怯不花独推擢岁久者，众论翕服。至元四年，拜御史大夫。六年，以御史大夫知经筵事，寻迁中书平章政事。至正二年，拜江浙行省左丞相。行至淮东，闻杭州大火，烧官廨民庐几尽，疾驰赴杭，录被灾者二万三千余户，户给钞一锭，焚死者亦如之。人给月米二斗，幼稚给其半。又请日减酒课为千二百五十缗，织坊减元额之半，军器漆器权停一年，泛税皆停。事闻，朝廷从之。又大营省治，民居附其旁者，增直售之，民就役则厚其佣直。又请岁减江浙福建盐课十三万引，民赖以济。在镇二年，召还，除翰林学士承旨，仍掌宿卫。三年，拜中书左丞相。朝廷议选宣抚使，问民疾苦，察吏贪廉。以别儿怯不花习北藩风土，乃遣周行沙漠，慰谕诸王，赐以锦衣重宝，命各抚其民，毋逾法制。使还，值岁大饥，流民载道。别儿怯不花命有司赈之，欲还乡者给道粮。又录在京贫民，日粜以赈之。帝至自上都，遣中使数辈趣使迎谒。比见，帝亲酌酒劳之。七年，拜右丞相。

别儿怯不花与脱脱有夙嫌，谮其父马札儿台徙于甘肃。脱脱请侍父行，复移其父子于西域，人始恶其媢嫉。是年，御史劾别儿怯不花调燮失宜，灾异屡见，请罢斥之。徽政院使高龙卜在帝侧为解释，乃出御史大夫亦怜真班为江浙行省左丞相，中丞以下皆辞职。复加别儿怯不花太保，于是两台御史交章论之。别儿怯不花益不自安，诏以太保就第，御史复劾其为逆臣之子，不可为师保，不从。八年，御史张祯又劾别儿怯不花党附权奸，宜远窜，乃谪别儿怯不花于渤海。十年正月卒。后赠弘仁辅治秉文守正寅亮同德功臣、开府仪同三司、上柱国、太师，追封冀王，谥忠宣。子达世帖木而，字原理，仕至中书平章政事，有学识，能世其家。

定住，康里氏。由宿卫累官中书参知政事。至正三年罢，寻除翰林学士承旨。七年，迁中书右丞，擢平章政事兼治都水监事，时有司擅以通惠河闸户配各驿，闸工日坏，金口河水势泛滥，将冲决。定住以闻，诏复还闸户千余，州县之擅役者悉禁绝之，河防始固。十四年，拜左丞相。十五年，晋右丞相。帝谓定住曰：“敬天地，尊祖宗，重事也。近年以来缺于举行，朕将亲祀郊庙，务尽诚敬。卿等其议典礼以闻。”乃奏以右丞斡栾、左丞吕思诚领其事。是年亲祀上帝于南郊，以皇太子为亚献。定住摄太尉为终献。未几，以病辞，拜太保，就第治疾。十六年正月，复以疾辞太保，不允。是月起为右丞相，二月命定住依前太保。中书一切机务，悉听总裁。初哈麻兄弟擅作威福，台臣劾之，帝念其宿卫旧臣，命讨贼自赎。至是，定住与平章桑哥失里等劾其罪恶，帝命杖杀之，赐定住笃怜赤薛丹三十名。十七年，罢右丞相。十八年，复代搠思监为右丞相，卒。定住历台阁三十余年，清慎如一，熟知国家典章，世以雅量推之。

太不花，宏吉剌氏。以世胄入官，累迁云南行省右丞，历通政使、上都留守、辽阳行省平章政事。至正八年，太平为丞相，荐太不花可大用，召入，为中书平章政事。明年，太平罢，脱脱复相。太不花因党于脱脱，背太平。十二年，盗起河南，知枢密院事老章出师，久无功。拜太不花河南行省平章政事，加太尉，将兵往代之。未期月，平南阳、汝宁及唐随等州，又下安陆、德安等路，军声颇振。十四年，脱脱以太师右丞相总大兵征高邮，寻诏夺其兵柄，擢太不花本省左丞相，与太尉月阔察儿、知枢密院事雪雪代总其兵。山东河北诸军，悉令太不花节制。

太不花以粮运不继，骄蹇不遵朝命，军士又常剽掠为民患。十五年，监察御史也里忽都等劾之，诏尽夺其职，俾率领火赤温，从平章政事答失八都鲁征讨。顷之，拜湖广行省左丞相，节制湖广荆襄诸军，招捕湖广沔阳等处。会朝廷复相太平，太不花闻之，意不平。叹曰：“我不负朝廷，朝廷负我矣。太平汉人，今居中书用事，受逸乐，乃使我在外勤苦耶！”贼且退，诸将皆欲乘胜渡江，太不花反逗挠，以养锐为名。其后贼犯汴梁，守臣请援兵，至十往反，太不花犹按兵不进，驻于彰德卫辉。未几，贼窜晋冀，大同亦相继陷没。朝廷以为忧，两遣重臣，促之进兵，太不花不从。是时，其子寿童以同知枢密院事，将兵分讨山东，久无功。尝以事入奏，语不逊，帝恶之。十八年，山东贼愈充斥，且逼近京畿。诏拜太不花右丞相，总兵讨山东。既渡河，即上疏谓：“贼势张甚，军行宜以粮饷为先。昔汉韩信行军，萧何馈饷。方今措画无如丞相太平者，令太平至军中供给，事乃可济。”其意实衔太平，欲其至军中害之。时参知政事卜颜帖木儿、张晋分省山东，二人尝劾寿童不进兵。太不花至，诬以罪，黜之。又诬奏知枢密院事完者帖木儿，加以失误之罪，擅改其官。事闻，廷议喧然。太平遂风监察御史迷只儿海七十等，劾其缓师拒命，于帝前力言之，乃下诏削太不花官爵，安置盖州，以知枢密院事悟良哈台总其兵。

太不花闻有诏，夜驰诣刘哈剌不花求援。刘哈剌不花者，太不花旧部将也。以破贼有功，拜河南行省平章政事，驻兵保定。见太不花来，因张乐大宴，举酒慷慨言曰：“丞相国家柱石，有大勋劳。天子终不害丞相，是必谗言间之，我当见上言之，丞相勿忧。”哈剌不花即至京师，首见太平，问其来意，哈剌不花具告之。太平曰：“太不花大逆不道，今诏已下，尔敢妄言耶！”哈剌不花闻言，噤不能发。太平度太不花必在哈剌不花所，语之曰：“尔能致太不花来，吾以尔见上，尔功不细矣。”哈剌不花许之，太平乃引入见帝，赐赉良渥。初，哈剌不花与倪晦同在太不花幕府，太不花偏信晦，哈剌不花言多不听，哈剌不花衔之。及是知事已不可解，还缚太不花父子送京师，未至，皆杀之于保定。

刘哈剌不花，本江西人，为探马赤军户。至正十二年，太不花以河南行省平章政事讨贼，哈剌不花上书于太不花，言攻守略。太不花大悦，辟为掾，旋奏除左右司都事使，统八翼军，为先锋将，所向有功。是时答失八都鲁军溃于长葛，哈剌不花援之，中途知贼已渡河，哈剌不花曰：“我行已缓，不及事，不如断贼归路以覆之。”贼果掠答失八都鲁辎重而归，哈剌不花伏兵四起，贼大败，尽夺其所获而返。十八年，毛贵由河间趋直沽，遂犯漷州。已而游骑至柳林，枢密副使达国珍败死，京师大震。哈剌不花时为同知枢密院事，率所部拒之，大败贼于柳林，贵走济南。论功，哈剌不花为最。未几，迁河南行省平章，卒。

老的沙，罕禄鲁氏，明宗徽裕皇后之弟也。至正十三年，以哈麻荐，入侍左右。哈麻与脱脱有隙，老的沙党附哈麻，乃密谮脱脱于帝，又风太史院奏有星变，咎在宰相，后遂罢脱脱兵柄，安置淮南。十五年，哈麻为中书平章政事，老的沙等进秩有差。十七年六月，擢御史大夫。九月，拜中书平章政事。十八年，又改御史大夫，奉诏作新风纪。二十年正月，老的沙与御史中丞咬住奏：“便宜行事官员，毋得阴挟私仇，明为举索，辄将风宪官擅自迁除，沮坏台纲。”从之。三月搠思监为右丞相，老的沙复拜平章政事。初，帝谋相于老的沙，老的沙欲自为之，而难于言，遂荐搠思监。帝从之。老的沙恃推荐之恩，数有请于搠思监，搠思监不答，二人遂不相能。俄改御史大夫。二十二年，老的沙辞职，帝不允。

二十三年，监察御史也先帖木儿、傅公让等劾宦者朴不花蠹国。老的沙奏其事，皇太子以奇后袒朴不花，贬也先帖木儿等。陈祖仁、李国凤又上书劾之，帝大怒，左迁二人官。老的沙力争其事，言不已，太子恶之，奇后谮于帝，帝以老的沙母舅故，封为雍王，遣就国。老的沙遂奔于孛罗帖木儿，太子深衔之，索于孛罗帖木儿，不与。朴不花见台臣无力，又与其党谋曰：“十八家功臣子孙朝夕在帝侧，恐不利于我等。”搠思监曰：“彼皆老的沙党也。”并执之，皆诬服。后以太子患喉痛，左右言诸人无罪，释之，则病或愈，始缓其狱，谪诸人于外。朴不花怨孛罗帖木儿匿老的沙，又诬孛罗帖木儿与老的沙谋不轨。二十四年，诏以孛罗帖木儿谋为悖逆，解其兵权。孛罗帖木儿手裂诏书，囚使者，使知枢密院事秃坚帖木儿举兵犯阙。帝不得已，以搠思监、朴不花与之，秃坚帖木儿执二人送于孛罗帖木儿。顷之，孛罗帖木儿拥兵，屯都门外。入见帝，请以己为中书左丞相，秃坚帖木儿为知枢密院事，老的沙为中书平章政事。帝唯唯而已。帝召见秃坚帖木儿、老的沙于宣文阁，二人诉非其罪，皆泣，帝亦泣，诏授老的沙等官。初，孛罗帖木儿犯阙，太子避之古北口。孛罗帖木儿欲追袭之，老的沙劝止，以故得免焉。二十五年，平章失烈门等诛孛罗帖木儿于延春阁下，老的沙伤额趋出，拥孛罗帖木儿母妻出都，将其军合于秃坚帖木儿。帝命益王浑都帖木儿、枢密副使观音奴擒老的沙，诛之。秃坚帖木儿走岭北八儿思之地，寻亦伏诛。




○赐瓜州刺史墨离军使张守珪沙州刺史贾思顺书

吐蕃小寇，干我边鄙，频经丧衄，竟不悛惩。卿等早怀勇烈，久司戎旅，各效忠诚，暗申计略。远闻决胜，嘉慰良深。守珪及思顺并宜赐紫，其立功人叙录具状奏闻，必要据实，勿使逾滥。今内出绯紫袍，卿等领取，量功分赏。其被伤人仍给医药，使得安全。阵亡人具名录奏，当加优赠。


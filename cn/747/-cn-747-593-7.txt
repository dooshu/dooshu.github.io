○祭六伯母文

维贞元十七年，岁次辛巳，二月癸巳朔，二十五日丁巳，侄男华州华阴县主簿，谨以清酌庶羞之奠，敬祭于六伯母之灵。伏惟天锡考寿，神资淑德。高明而和，柔惠且直。敬长慈幼，宗姻仰则。不偕贵位，孰不凄恻。呜呼哀哉！移天夙丧，丁此闵凶。主器继夭，莫承于宗。懿彼贤女，孝诚自中。温温良人，竟扬德风。承顺必敬，滑甘则丰。致养有荣，其道克终。天祸弊族，远承哀讣。缠牵官事，奔哭无路。亦既请告，聿来京师。以号以呼，祗拜堂帷。子姓凋落，宗门日衰。托于外姻，陈此灵仪。幼女号恋，誓言固之。仁贤见容，曲遂其私。内顾孱眇，祗益摧悲。诚愧于人，岂曰得宜。今岁调选，获参士林。主其簿书，于华之阴。受禄虽微，莫遂曩心。夙驾东征，祖将临。朔望是违，哀怀岂任。呜呼哀哉！


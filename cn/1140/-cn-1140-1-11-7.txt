重刻旌阳会纪跋

旌阳会纪二卷宪副金太阿先生讲学於旌德先大父中明公与诸贤从而论次者也纪不尽出大父手而所辩独多故卒以归之也先大父为诸生毅然任斯道太阿公初守郡时构高斋延接问学所在有会馆会必有纪而旌其一也观纪中所录首立志主性善归本慎独皆深切着明一时诸贤往复辩难言有余警闰章读之盖三太息今天下布衣庠序之士言道者百不得一焉长吏大夫千不得一焉非曰我不能则曰势不暇也得上下数君子出而偈明鼓吹或乡或国雍雍一堂历岁时不倦即言人人殊必有闻而兴起者抑亦洙泗之遗响矣况其言有深中於道者不可学而至邪浮屠旌人郭怀虚故儒者尝与同邑诸君从事斯纪其子不忘其家学故再刻之属予序以予先大父之手泽存也诗有之曰无念尔祖聿修厥德闰章盖心识之愿共勉旃不惟其言之述矣


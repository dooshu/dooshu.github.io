○授薛邕吏部侍郎制

门下：昔禹谓咎繇曰：“知人其难之。”魏武又云：“使吏部用心如毛，风俗之易，差不难矣。”今之铨综，但抑华崇本，镇以礼让，则庶官群才，不滥於进。中散大夫守尚书礼部侍郎兼集贤殿学士判院事上柱国汾阳县开国子赐紫金鱼袋薛邕，含和保真，莫见其际。雄词秘学，德行之馀，信厚可亲，朝之英达。往者润色鸿业，焕发丝言之美，又与五经诸儒，质正石渠之论。擢以公望，贰於秩宗，岂惟人神之和，兼举孝秀之目。鉴裁高朗，加以直清，进退可否，归於精实。慎乃服命，五年如初，择吏辩言，宜当慎选。无易前政，副予得人。可守尚书吏部侍郎，馀如故。主者施行。


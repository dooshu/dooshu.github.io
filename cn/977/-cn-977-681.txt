邵雍　天人吟

天生此身人力寄，人力尽兮天数至。

天人相去不毫芒，若有毫芒却成二。

邵雍

邵雍　天人吟

天学修心，人学修身。

身安心乐，乃是天人。

天之与人，相去不远。

不知者多，知之者鲜。

身主于人，心主于天。

心既不乐，身何由安。

邵雍

邵雍　天人吟

羲轩尧舜虽难复，汤武桓文尚可循。

事既不同时又异，也由天道出由人。

邵雍

邵雍　天人吟

知尽人情天岂异，未知何啻隔天地。

少时气锐未更谙，不信人间有难事。

知尽人情与天意，合而言之安有二。

能推已心达人心，天下何忧不能治。

邵雍


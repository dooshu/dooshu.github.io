孛术鲁翀（子远附）


孛术鲁翀，字子翚，其先隆安人。金泰和间，定女直姓氏，属望广平。祖德，从宪宗南征，因家邓之顺阳，以功封南阳郡侯。父居谦，用翀贵，封南阳郡公。初，居谦辟掾江西，以家自随，生翀赣江舟中，釜鸣者三，人以为异。翀稍长，即勤学。父殁，家事渐落，翀不恤，而为学益力，乃自顺阳复往江西，从新喻萧克翁学。克翁，宋参政燧之四世孙也，隐居不仕，学行为州里所敬。尝夜梦大鸟止其所居，翼覆轩外，举家惊异，出视之，冲天而去。明日，翀至。翀始名思温，字伯和，克翁为易今名字，以梦故。后复从京兆萧渼游，其学益宏以肆。翰林学士承旨姚燧以书抵渼曰：“燧见人多矣，学问文章，无足与子翚比伦者。”于是渼以女妻之。

大德十一年，用荐者，授襄阳县儒学教谕，升汴梁路儒学正。会修《世皇实录》，燧首以翀荐。至大四年，授翰林国史院编修官。延祐二年，擢河东道廉访司经历，迁陕西行台监察御史，赈济吐蕃，多所建白。五年，拜监察御史。时英皇未出阁，翀言：“宜择正人以辅导。”帝嘉纳之。寻劾奏中书参议元明善，帝初怒，不纳，明日，乃命改明善他官，而传旨慰谕翀。巡按辽阳，有旨给以弓矢环刀。后因为定制。还往淮东核宪司官声迹，淮东宪臣，惟尚刑，多置狱具，翀曰：“国家所以立风纪，盖将肃清天下，初不尚刑也。”取其狱具焚之。时有旨凡以吏进者，例降二等，从七品以上不得用。翀言：“科举未立，人才多以吏进，若一概屈抑，恐未足尽天下持平之议。请吏进者，宜止于五品。”许之，因著为令。除右司都事。时相铁木迭儿专事刑戮，以复私憾，翀因避去。

顷之，擢翰林修撰，又改左司都事。于是拜住为左相，使人劳翀曰：“今规模已定，不同往日，宜早至也。”翀强为起。会国子监隶中书，俾翀兼领之。先是，陕西有变，府县之官多罣罥者，翀白丞相曰：“此辈皆胁从，非同情者。”乃悉加铨叙。帝方猎柳林，驻故东平王安童碑所，因献《驻跸颂》，皆称旨，命坐，赐饮尚尊。从幸上京，次龙虎台，拜住命翀传旨中书，翀领之，行数步，还曰：“命翀传否？”拜住叹曰：“真谨饬人也。”间谓翀曰：“尔可作宰相否？”翀对曰：“宰相固不敢当，然所学，宰相事也。夫为宰相者，必福德才量四者皆备，乃足当耳。”拜住大悦，以酒觞翀曰：“非公，不闻此言。”迎驾至行在所，翀入见，帝赐之坐。升右司员外郎，奉旨预修《大元通制》，书成，翀为之序。泰定元年，迁国子司业。明年，出为河南行省左右司郎中。丞相曰：“吾得贤佐矣。”翀曰：“世祖立国，成宪具在，慎守足矣。譬若乘舟，非一人之力所能运也。”翀乃开壅除弊，省务为之一新。三年，擢燕南河北道廉访使，晋州达鲁花赤有罪就逮，而奉使宣抚以印帖征之，欲缓其事，翀发其奸，奉使因遁去。入佥太常礼仪院事，盗窃太庙神主，翀言：“各室宜增设都监员，内外严置局锁，昼巡夜警，永为定制。”从之。又纂修《太常集礼》，书成而未上，有旨命翀兼经筵官。

文宗之入也，大臣问以典故，翀所建白近汉文故事，众皆是之。文宗尝字呼子翚而不名。命翀与平章政事温迪罕等十人，商论大事，日夕备顾问，宿直东庑下。文宗虚大位以俟明宗，翀极言：“大兄远在朔漠，北兵有阻，神器不可久虚，宜摄位以俟其至。”文宗纳其言。及文宗亲祀天地、社稷、宗庙，翀为礼仪使，详记行礼节文于笏，遇至尊不敢直书，必识以两圈，帝偶取笏视，曰：“此为皇帝字乎？”因大笑，以笏还翀。竣事，上《天历大庆诗》三章，帝命藏之奎章阁。擢陕西汉中道廉访使。会立太禧院，除佥太禧宗禋院，兼祗承神御殿事，诏遣使趣之还。迎驾至龙虎台，帝问：“子翚来何缓？”太禧院使阿荣对曰：“翀体丰肥，不任乘马，从水道来，是以缓耳。”太禧臣日聚禁中，以便顾问，帝尝问阿荣曰：“鲁子翚饮食何如？”对曰：“与众人同。”又问：“谈论如何？”曰：“翀所谈，义理之言也。”从幸上都，尝奉敕撰碑文，称旨，帝曰：“候朕还大都，当还汝润笔赀也。”

迁集贤直学士，兼国子祭酒。诸生素已望翀，至是，私相欢贺。翀以古者教育有业，退必有居。旧制，弟子员初入学，以羊贽，所贰之品与羊等。翀曰：“与其餍口腹，孰若为吾党燥湿寒暑之虞乎！”命撙集之，得钱二万缗有奇，作屋四区，以居学者。诸生积分，有六年未及释褐者，翀至，皆使就试而官之。帝师至京师，有旨朝臣一品以下，皆乘白马郊迎。大臣俯伏进觞，帝师不为动，惟翀举觞立进曰：“帝师，释迦之徒，天下僧人师也。余，孔子之徒，天下儒人师也。请各不为礼。”帝师笑而起，举觞卒饮，众为之栗然。

文宗崩，皇太后听政，命别不花、塔失海牙、阿儿思兰、马祖常、史显夫及翀六人，商论国政。翀以大位不可久虚，请嗣君即位，早正宸极，以幸天下。帝既即位，大臣以为赦不可频行，翀曰：“今上以圣子神孙，入继大统，当新天下耳目。今不赦，岂可收怨于新造之君乎！”皇太后以为宜从翀言，议乃定。迁礼部尚书，阶中宪大夫。有大官妻无子而妾有子者，其妻以田尽入于僧寺，其子讼之，翀召其妻诘之曰：“汝为人妻，不以资产遗其子，他日何面目见汝夫于地下！”卒反其田。

元统二年，除江浙行省参知政事。逾年，以迁葬故归乡里。明年，召为翰林侍讲学士，以疾辞，不上。至元四年卒，年六十。赠通奉大夫、陕西行省参知政事、护军，追封南阳郡公，谥文靖。

翀状貌魁梧，不妄言笑。其为学一本于性命道德，而记问宏博，异言僻语，无不淹贯。文章简奥典雅，深合古法。用是天下学者，仰为表仪。其居国学者久，论者谓自许衡之后，能以师道自任者，惟耶律有尚及翀而已。有文集六十卷。

子远，字朋道，以翀荫调秘书郎，转襄阳县尹，须次居南阳。贼起，远以忠义自奋，倾财募丁壮，得千余人，与贼拒战，俄而贼大至，远被害死。远妻雷为贼所执，贼欲妻之，乃诋贼曰：“我鲁参政冢妇，县令嫡妻，夫死不贰，肯从汝狗彘以生乎！”贼丑其言，将辱之，雷号哭大骂，不从，乃见杀。举家皆被害。






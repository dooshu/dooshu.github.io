○置鸿宜鼎稷等州制

鸾台：朕闻先王疆理天下也，莫不料其土宇，相其地宜，分五服以应财成，宅三川而适通变。辨方树辟，协和之道以隆；置郡罢侯，经始之图载远。而区分或异，制度罕同。连率法於在镐，牧守仪於起沛。官稀则政毁，地狭则人劳。义在随时，斯於致乂。

我大周席萝阐化，梦梓登期，通三授元扈之滨，得一升翠沩之汭。维嵩设险，耸危峰於少室；在河称防，导洪波於太史。卜兹洛食，是曰奥区，物产孔殷，形胜斯在。朕仰膺眷命，俯叶乐推，即瀍涧之基，恢鼎革之运。珍符宝贶，贲发郊薮，佳气荣光，昭焕川泽。建明堂而陟配，立清庙以严禋，方阐隆周之业，以光卜年之兆。况成王定鼎，此则馀基，永言朝贡，实归中壤。是霜露之所均，当水陆之交会，庶齐劳逸，无隔遐迩。

作制王畿，虽宪章於故实；缅维帝邑，未折衷於新规。宜宏自我之典，式广来苏之泽。但京兆之地，旧号秦中，乃眷编甿，最为繁殖。一州独理，事多拥滞，宜令雍州管内，析置五州。其间於雍州以西安置潼关，即宜废省。然以千里之内，旧制通畿，征赋所出，事资广远。又王侯设险，以固其国，若无襟带，何以为守？雍州并所析州同州、太州，并通入畿内洛州，南面东面北面仍各置关。庶食采之地，自分汤沐之邑；弃繻之客，更从轩盖之游。其雍州旧管及同、太等州，土狭人稠，营种辛苦，有情愿向神都编贯者宜听。仍给复三年。百姓无田业者，任其所欲。即各差清强官押领，并许将家口自随，便於水次量给船乘，作般次进发至都，分付洛州受领。支配安置讫，申司录奏闻。

朕闻人惟邦本，本固邦宁，将以不肃而成，既庶而富。欲令率土黔黎，咸得遂性，劳来安堵，人不失业。其有诸州人，或先缘饥岁，流宕忘归，或父兄去官，因循寄住，为藉贯属，恐陷刑名，荏苒多时，未经首出。卫士杂色人等，并限百日内首尽，任於神都及畿内怀、郑、汴、许、汝等州附贯。给复一年，复满便依本番上下。其官人百姓，有情愿於洛、怀等七州附贯者亦听。应须交割，及发遣受领，并委本贯共新附州分明计会，不得因兹隐漏户口，虚蠲赋役。并新析五州三及雍州以西置关处，所司具为条例，务从省便奏闻。


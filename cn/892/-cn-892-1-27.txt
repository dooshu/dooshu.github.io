诗集卷二十七　古今体诗三十八首


送陈睦知潭州


华清缥缈浮高栋，上有缬林藏石瓮。一杯此地初识君，千岩夜上同飞鞚。君时年少面如玉，一饮百觚嫌未痛。白鹿泉头山月出，寒光泼眼如流汞。朝元阁上酒醒时，卧听风鸾鸣铁凤。旧游空在人何处，二十三年真一梦。我得生还雪髯满，君亦老嫌金带重。有如社燕与秋鸿，相逢未稳还相送。洞庭青草渺无际，天柱紫盖森欲动。湖南万古一长嗟，付与骚人发嘲弄。





用前韵答西掖诸公见和


双猊蟠础龙缠栋，金井辘轳鸣晓瓮。小殿垂帘白玉钩，大宛立仗朱丝鞚。风驭宾天云雨隔，孤臣忍泪肝肠痛。羡君意气风生座，落笔纵横盘走汞。上尊日日泻黄封，赐茗时时开小凤。闭门怜我老《太玄》，给札看君赋云梦。金奏不知江海眩，木瓜屡费瑶琼重。岂惟蹇步苦追攀，已觉侍史疲奔送。春还宫柳腰支活，水入御沟鳞甲动。借君妙语发春容，顾我风琴不成弄。





次韵王觌正言喜雪


圣人与天通，有诏宽狱市。好语夜喧街，湿云朝覆砌。纷然退朝后，色映宫槐媚。欲夸剪刻工，故上朱蓝袂。我方执笔侍，未敢书上瑞。君犹伏阁争，高论亦少慰。霏霏止还作，盎盎风与气。神龙久潜伏，一怒势必倍。行当见三白，拜舞万岁。归来饮君家，酣咏追既醉。





和蒋发运


夜语翻千偈，书来又一言。此身真佛祖，何处不羲轩。船稳江吹坐，楼空月入尊。遥知思我处，醉墨在颓垣。





送表弟程六知楚州


炯炯明珠照双璧，当年三老苏程石。里人下道避鸠杖，刺史迎门倒凫舄。我时与子皆儿童，狂走从人觅梨栗。健如黄犊不可恃，隙过白驹那暇惜。醴泉寺古垂橘柚，石头山高暗松栎。诸孙相逢万里外，一笑未解千忧集。子方得郡古山阳，老手生风谢刀笔。我正含毫紫微阁，病眼昏花困书檄。莫教印绶系余年，去扫坟墓当有日。功成头白早归来，共藉梨花作寒食。





碣石庵戏赠湛庵王


保康桥上夜观灯，碣石岩前夏饮冰。莫把山林笑朝市，老夫手里有乌藤。





元祐元年二月八日，朝退，独在起居院，读《汉书·儒林传》，感申公故事，作小诗一绝


寂寞申公谢客时，自言已见穆生机。绾臧下吏明堂废，又作龙钟病免归。





和人假山


上党搀天碧玉环，绝河千里抱商颜。试观烟雨三峰外，都在灵仙一掌间。造物何如童子戏，写真聊发使君闲。何当挈取西征去，画作围床六曲山。





送王伯敭守虢


华山东麓秦遗民，当时依山来避秦。至今风俗含古意，柔桑绿水招行人。行人掉臂不回首，争入崤函土囊口。惟有使君千里来，欲饮三堂无事酒。三堂本来一事无，日长睡起闻投壶。床头砚石开云月，涧底松根㔉雪腴。山棚盗散人安寝，劝买耕牛发陈廪。归来只作水衡卿，我欲携壶就君饮。





道者院池上作


下马逢佳客，携壶傍小池。清风乱荷叶，细雨出鱼儿。井好能冰齿，茶甘不上眉。归途更萧瑟，真个解催诗。





次韵子由送千之侄


江上松楠深复深，满山风雨作龙吟。年来老干都生菌，下有孙枝欲出林。白发未成归隐计，青衫傥有济时心。闭门试草三千牍，仄席求人少似今。





书文与可墨竹


亡友文与可有四绝，诗一，楚辞二，草书三，画四。与可尝云：“世无知我者，惟子瞻一见识吾妙处。”既没七年，睹其遗迹而作是诗。

笔与子皆逝，诗今谁为新。空遗运斤质，却吊断弦人。





次韵钱舍人病起


床下龟寒且耐支，杯中蛇去未应衰。殿门明日逢王傅，櫑具争先看不疑。坐觉香烟携袖少，独愁花影上廊迟。何妨一笑千疴散，绝胜仓公饮上池。





次韵和王巩


谪仙窜夜郎，子美耕东屯。造物岂不惜，要令工语言。王郎年少日，文如瓶水翻。争锋虽剽甚，闻鼓或惊奔。天欲成就之，使触羝羊藩。孤光照微陋，耿如月在盆。归来千首诗，倾泻五石尊。却疑彭泽在，颇觉苏州烦。君看驺忌子，廉折配春温。知音必无人，坏壁挂桐孙。





用王巩韵赠其侄震


衡门老苔藓，竹柏千兵屯。开尊邀落日，未对乌鸟言。清风举吹籁，散乱书帙翻。传呼一何急，人马从车奔。贫居少宾客，邻妇窥篱藩。墙头过春酒，绿泛田家盆。比来伏青蒲，坐捉白兽尊。王猷修润色，亦有簿领烦。朝廷贵二陆，屡闻天语温。犹能整笔阵，愧我非韩孙。





用王巩韵送其侄震知蔡州


九门插天开，万马先朝屯。举鞭红尘中，相见不得言。夜走清虚宿，扣门惊鹊翻。君家汾阳家，永巷车雷奔。夕郎方不夕，列戟以自藩。相逢开月阁，画帘低金盆。至今梦中语，犹举灯前尊。阿戎修玉牒，未惮笔削烦。君归助献纳，坐继岑与温。我客二子间，不复寻诸孙。自注：子美诗云：“权门多噂沓，且复寻诸孙。”





虢国夫人夜游图


佳人自鞚玉花骢，翩如惊燕蹋飞龙。金鞭争道宝钗落，何人先入明光宫。宫中羯鼓催花柳，玉奴弦索花奴手。坐中八姨真贵人，走马来看不动尘。明眸皓齿谁复见，只有丹青余泪痕。人间俯仰成今古，吴公台下雷塘路。当时亦笑张丽华，不知门外韩擒虎。





用旧韵送鲁元翰知洺州


我在东坡下，躬耕三亩园。君为尚书郎，坐拥百吏繁。鸣蛙与鼓吹，等是俗物喧。永谢十年旧，老死三家村。惟君绨袍信，到我雀罗门。缅怀故人意，欲使薄夫敦。新年对宣室，白首代尧言。相逢问前辈，所见多后昆。道馆虽云乐，冷卿当复温。还持刺史节，却驾朱轮轩。黄发方用事，白须宜少存。嗣圣真生知，拯民如救燔。初囚羽渊魄，尽返湘江魂。坐忧东郡决，老守思王尊。北流桑柘没，故道尘埃翻。知君一寸心，可敌千步垣。流亡自栖止，老幼忘崩奔。得闲闭阁坐，勿使道眼浑。聊乘应舍筏，直溯无生源。归来成二老，夜榻当重论。





次韵朱光庭初夏


朝罢人人识郑崇，直声如在履声中。卧闻疏响梧桐雨，独咏微凉殿阁风。谏苑君方续承业，醉乡我欲访无功。陶然一枕谁呼觉，牛蚁初除病后聪。





次韵朱光庭喜雨


久苦赵盾日，欣逢傅说霖。坐知千里足，初觉两河深。破屋常持伞，无薪欲爨琴。清诗似庭燎，虽美未忘箴。





奉敕祭西太一，和韩川韵四首


其一


圣主新除秘祝，侍臣来乞丰年。寿宫神君欲至，夜半灵风肃然。





其二


玉玺亲题御笔，金童来侍天香。礼罢祝融参乘，前驱已过衡湘。





其三


解剑独行残月，披衣困卧清风。梦蝶犹飞旅枕，粥鱼已响枯桐。





其四


陂水初含晓渌，稻花半作秋香。皂盖却迎朝日，红云正绕宫墙。





西太一见王荆公旧诗，偶次其韵二首


其一


秋早川原净丽，雨余风日清酣。从此归耕剑外，何人送我池南。





其二


但有尊中若下，何须墓上征西。闻道乌衣巷口，而今烟草萋迷。





次韵子由送陈侗知陕州


谁能如铁牛，横身负黄河。滔天不能没，尺棰未易诃。世俗自无常，徐公故逶迤。别来不可说，事与浮云多。当时无限人，毁誉即墨阿。虚声了无实，夜虫鸣机梭。相逢一笑外，奈此白发何。天骥皆云，长鸣饱刍禾。王庭旅百实，大贝随弓戈。君独一麾去，欲赓五裤歌。甘棠古乐国，白酒金叵罗。知君不久留，治行中新科。过客足嗔喜，东堂记分鹅。此外但坐啸，后生工揣摩。





送贾讷倅眉二首


其一


当年入蜀叹空回，未见峨眉肯再来。童子遥知颂襦裤，使君先已洗尊罍。自注：李大夫，眉之贤太守也。鹿头北望应逢雁，人日东郊尚有梅。自注：人日出东郊，渡江游蟆颐山，眉之故事也。我老不堪歌乐职，后生试觅子渊才。





其二


老翁山下玉渊回，手植青松三万栽。父老得书知我在，蓬蒿亲手为君开。试看一一龙蛇活，更听萧萧风雨哀。便与甘棠同不翦，苍髯白甲待归来。自注：先君葬于蟆颐山之东二十余里，地名老翁泉，君许为一往。感叹之深，故及之。





送程建用


先生本舌耕，文字浩千顷。空仓付公子，坐待发苕颖。十年困新说，儿女争捕影。凿垣种蒿蓬，嘉谷谁复省。空余南陔意，太息北堂冷。织屦随方进，采薪教韦逞。辛勤守一经，菽水贤五鼎。今年闻起废，鲁史复光景。公子亦改官，三就繁马颈。归来一笑粲，素发飒垂领。会看金花诏，汤沐奉朝请。天公不吾欺，寿与龟鹤永。





次韵李修孺留别二首


其一


十年流落敢言归，鱼鸟江湖只自知。岂意青天扫云雾，尽呼黄发寄安危。风流吾子真前辈，人物他年记一时。我欲折留此老，缁衣谁作好贤诗。





其二


此生别袖几回麾，梦里黄州空自疑。何处青山不堪老，当时明月巧相随。穷通等是思家意，衰病难堪送客悲。好去江鱼煮江水，剑南归路有姜诗。





黄鲁直以诗馈双井茶，次韵为谢


江夏无双种奇茗，汝阴六一夸新书。磨成不敢付僮仆，自看雪汤生玑珠。列仙之儒瘠不腴，只有病渴同相如。明年我欲东南去，画舫何妨宿太湖。自注：《归田录》：草茶以双井为第一。画舫宿太湖，顾渚贡茶故事。





次韵黄鲁直赤目


诵诗得非子夏学，䌷史正作丘明书。天公戏人亦薄相，略遣幻翳生明珠。赖君年来屏鲜腴，百千灯光同一如。书成自写蝇头表，端就君王觅镜湖。





武昌西山


嘉祐中，翰林学士承旨邓公圣求为武昌令，常游寒溪西山，山中人至今能言之。轼谪居黄冈，与武昌相望，亦常往来溪山间。元祐元年十一月二十九日，考试馆职，与圣求会宿玉堂，偶话旧事，圣求尝作《元次山洼尊铭》刻之岩石，因为此诗，请圣求同赋。当以遗邑人，使刻之铭侧。

春江渌涨蒲萄醅，武昌官柳知谁栽。忆从樊口载春酒，步上西山寻野梅。西山一上十五里，风驾两腋飞崔嵬。同游困卧九曲岭，褰衣独到吴王台。中原北望在何许，但见落日低黄埃。归来解剑亭前路，苍崖半入云涛堆。浪翁醉处今尚在，石臼抔饮无尊罍。尔来古意谁复嗣，公有妙语留山隈。至今好事除草棘，常恐野火烧苍苔。当时相望不可见，玉堂正对金銮开。岂知白首同夜直，卧看椽烛高花摧。江边晓梦忽惊断，铜环玉锁鸣春雷。山人帐空猿鹤怨，江湖水生鸿雁来。请公作诗寄父老，往和万壑松风哀。





西山诗，和者三十余人，再用前韵为谢


朱颜发过如春醅，胸中梨枣初未栽。丹砂未易扫白发，赤松却欲参黄梅。寒溪本自远公社，白莲翠竹依崔嵬。当时石泉照金像，神光夜发如五台。饮泉鉴面得真意，坐视万物皆浮埃。欲收暮景返田里，远溯江水穷离堆。还朝岂独羞老病，自叹才尽倾空罍。诸公渠渠若夏屋，吞吐风月清隅隈。我如废井久不食，古甃缺落生阴苔。数诗往复相感发，汲新除旧寒光开。遥知二月春江阔，雪浪倒卷云峰摧。石中无声水亦静，云何解转空山雷。自注：韦应物诗云：“水性本云静，石中固无声。如何两相激，雷转空山惊。”欲就诸公评此语，要识忧喜何从来。愿求南宗一勺水，往与屈贾湔余哀。





狄咏石屏


霏霏点轻素，渺渺开重阴。风花乱紫翠，雪外有烟林。雪近势方壮，林远意殊深。会有无事人，支颐识此心。





雪林砚屏率鲁直同赋


西山无时春，巉岩锁顽阴。分明倚天壁，点缀无风林。物固为人出，兴谁于此深。穷奇真自蠹，诗句且娱心。






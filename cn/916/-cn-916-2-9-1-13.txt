【王子乔】

王子乔。参驾白鹿云中遨。参驾白鹿云中遨。下游来。王子乔。参驾白鹿上至云戏游遨。上建逋阴广里践近高。结仙宫过谒三台。东游四海五岳上。（《初学记》作山。《广文选》同。）过蓬莱紫云台。三王五帝不足令。令我圣朝（乐府作明。）应太平。养民若子事父明。当究天禄永康宁。玉女罗坐吹笛箫。嗟行圣人游八极。鸣吐衔福翔殿侧。圣主享万年。悲今皇帝延寿命。（乐府云。右一曲魏晋乐所奏。○《乐府诗集》二十九。《广文选》十二。《诗纪》六。）


70　王績答書自述生涯　王績評薛收白牛谿賦　孔子龜山操


無功答馮子華書曰：「吾家三兄，生於隋末，傷世擾亂，有道無位，作汾亭之操，蓋孔氏龜山之流也。吾嘗親受其調，頗謂曲盡。近得裴生琴，更習其操，洋洋乎覺聲品「品」，集作「器」。相得。」又曰：「吾往見薛收白牛谿賦，韻趣高奇，詞義曠遠，嵯峨蕭瑟，真不可言。壯哉邈乎，揚、班之儔也！案：楊升庵曰：「此賦今不傳。」高人姚義常謂吾曰：『薛生此文，不可多得。登太行，俯滄溟，高深極矣。』」【原注】可附中説注。

【全云】原注是正文。

【元圻案】中説禮樂篇：「子遊汾亭，坐鼓琴，有舟而釣者過曰：『美哉，在山澤而有廊廟之志。』子驟而鼓南風。曰：『嘻，道利生民，功足濟天下，其有虞氏之心乎？聲存而操變矣。』子遽捨琴，謂門人曰：『情之變聲也如是乎？』起將延之，釣者摇竿鼓栧而逝。遂作汾亭之操。」〇琴操：「季桓子受女樂，孔子欲諫不得，退而望魯龜山，作龜山操曰：『予欲望魯兮，龜山蔽之。手無斧柯，奈龜山何！』」






文集卷八十一


与陈殿直


轼启：远蒙惠书，甚荷勤意，比日起居安否？盛年不出从官，竭力报恩，但眷恋乡井，何也？新年宜早赴部，切祝切祝！惟顺时自爱，不一。轼顿首殿直陈君足下。十二月二十九日。《宝真斋法书赞》卷一二





与吴先辈


轼启：适辱访别，岂胜怅然。知只今就道，无暇往见，后会未期，千万珍爱珍爱！药数品，可备途中服食。不一不一！轼顿首先辈吴君足下。十一月十一日。《宝真斋法书赞》卷一二





与薛道祖　一


远枉书教，存问甚笃。审比来起居佳胜，感慰兼集。寄示石刻，仰佩至意，何时会合，少发所怀，临书但有慨然。秋冷，更望以时自重。《五百家播芳大全文粹》卷六五





与薛道祖　二


早岁荷先公深知，至熙宁中相见都下，得闻其约论，所以上补君相者非一，但人不知耳。不然者，某岂敢骤以一书深言哉！近见朝廷推恩赐谥，则先公忠诚已自表见于后世，若此书不出可也。然因此以知足下存心如此，则先公为不亡矣。览之悲喜。适会有少冗，作书不能尽区区。非久，当别上问也。《五百家播芳大全文粹》卷六五





与知县


轼启：江上邂逅，俯仰八年，怀仰世契，感怅不已。辱书，且审起居佳胜，令弟、爱子各康福。余非面莫既。人回，匆匆，不宣。轼再拜知县朝奉阁下。四月二十八日。《大观录》卷五





与知郡


轼启：自闻下车，日欲作书，纷冗衰病，因循至今。叠辱书诲，感愧交集。比日起居佳胜？未缘瞻奉，伏冀以时保练。不宣。轼再拜知郡朝奉阁下。十一月二十三日。《宝真斋法书赞》卷一二





与欧阳亲家母


迨既忝荐赴省试，遂可就亲。虽叔弼尚在疚，想可别令人主婚，已令子由咨禀。彼此欲及时了当，想蒙开许也。轼再拜。老妻不敢拜书县君亲家母，不殊此恳也。《宝真斋法书赞》卷一二





与亲家母


□□(1)：亲家母尊候万福。不敢别状乞侍次道区区事，已无可奈何，千万宽中强解勉也。舍弟妇自闻逸民之丧，忧恼殊甚，恐久成疾。□□□遣儿子迈归乡(2)，且迎十一郎，新□□暇归宁，俟少定叠，却送归侍下不难。且望早白知太君，才得来音，便速迈行也。递中乞□一二字为贶，切望切望！轼又上。

书乞差人送至中江知县程推官。眉阳苏轼谨外封。《西楼帖》





与友人　一


汝阴之别，忽十余年，不谓复此会合，增感叹也。书教累幅勤重，愧佩厚意。乏人裁写，手简草略。恕之恕之。轼再拜。《宝真斋法书赞》卷一二





与友人　二


杨都巡本欲作书，适得书，云欲来循州。恐已起发，更不作书。若尚未，且为申意庐处士。轼又问。令兄先辈不及书，不讶。《宝真斋法书赞》卷一二





与友人　三


曹潜夫得三舟，许为多载米来，不敢指定石数，但请问潜夫，看可带多少，即依数发来。切望留意，少济都下所阙也。丁卯年租米数，且便一报。为冗迫，不及写单家兄弟书，且致意致意。轼又上。

兼托曹潜夫买少漆器，仍于公裕处支钱，乞依数付与。诸事不免一一喧聒。向时侄孙带不尽米，知寄在强景仁家，如未曾寄与人来，可便付潜夫也。《宝真斋法书赞》卷一二





与友人　四


□纸示喻戎主病逊之事，此亦闻□者。初报十二月三日已殂，秘而未发，近乃知其未也。胡雏勇悍猜忍，得志恐不复静，识者颇忧之矣。而我将骄卒惰，缓急决不可用，此忧尤大，然慎不可先事有作。□说作事(3)，只阅习大处，亦能致敌疑，疑则彼必先之，如何□□□□请□因疑而发(4)，不可不慎也。□□□惟积谷一事。此外则是择帅，莫用韩缜之类。择使及馆伴、接伴，莫用王子韶之类。此在庙堂至公无私耳。轼体问得一事，胡雏若得志，必有险薄贪利之臣出而为之谋，虽未敢渝盟称兵，必须时遣三二十人钞劫边民。若得利而归，我不能制，其来必频，人数渐多，其利愈博。若移文诘问，即云不知，□此不已，必开边隙，此必然之势也。近霸州文安县贼是矣。必已知其详。捕盗官吏但防护他出境而已。轼谓此一事最近最切，当深留意。官军近骄惰，带甲行十里便喘汗，见贼一二十人解走者，即是精兵，此等决不可恃也。惟有缘边人户，自相团结，为弓箭社。此人饮食长技与虏同，守护亲戚坟墓，人人自为战，虏独畏此耳。□为精悍得力与陕西弓箭手无异。而陕西弓箭手皆官给田，此间自是人户田地产业，不论贫富，每户团结一名，深可愧也。前辈名将，如韩魏公、庞丞相、王□相之流(5)，皆加意拊循。熙宁、元丰中，讲求边事至矣，然将帅皆贪功希赏之人，谓此事乃是实头。《西楼帖》





与友人　五


轼再拜：近承范子丰倾丧，亲契之深，伏想同增悲悼。蜀公笃老，有此戚戚，赖公过从时相开晓也。轼再拜。《宝真斋法书赞》卷一二





与友人　六


知君贫甚，仆亦久客乍到，未有以相济。只有五两银，短二钱。且助旦夕薪水之费，不罪不罪！舍弟想旦夕过彼也。忙甚，不悉。轼又上。《宝真斋法书赞》卷一二





与友人　七


寄示墨竹、草圣，皆极妙，所谓亹亹逼人。并示长生匮法，仆亦传得此方久矣，但未暇养练，常有从理入口之忧，所谓面上桑叶气，非所患也。松滋王令，邂逅一见，好学佳士也。辄托附书。适值数亲□冗迫，未暇详悉。续附递次，不宣。轼顿首。

墨竹与石，近又变格，别觅便寄去次。《西楼帖》





与友人　八


轼再启：久留叨慁，频蒙馈饷，深为不皇。又辱宠召，不克赴，并积惭汗。惟深察深察！轼再拜。宣猷丈丈计已屏事斋居，未敢上状。至常，乃附区区。轼惶恐。《三希堂法帖》





与友人　九


子由亦曾言方子明者，他亦不甚怪也。得非柳中舍已到家言之乎？未及奉慰疏，且告伸意。意柳丈昨得书，人还，即奉谢次。知壁画已坏了，不须怏怅。但顿著润笔，新屋下，不愁无好画也。《三希堂法帖》





与友人　一〇


子由在筠甚安。此中只儿子过罄身相随，余皆在宜兴，子由诸子在许州也。法眷各安？不及一一奉书。轼又上。《西楼帖》





与友人　一一


承寄手教，疑昔者天涯流落之语，真可怪也。然此等亦不足深考，事亦有偶然如此者。公旧传草匮子用栗蓬者，近辄失其本。告别录示下，或有已成药末，告求一二斤，尤佳。聊复为戏耳。此间多道人，博问精选，于养生之术，亦粗有得，非面莫能尽也。轼再拜。《西楼帖》





与友人　一二


令子今年何处取解？贵眷各想安胜？舍弟不住得信，无恙。恐闲知。轼再拜。

泸南不闻耗，乡中所系不小，不能无虑也。黄人闻任师中死，相率作斋，然皆以轼为主，亦一段佳事。恐要知。《西楼帖》





与友人　一三


近得侄孙行唐主簿彭书，其母四娘者又逝去，彭已扶护入京葬讫。本令此子般小儿子房下来此，今又丁忧，亦灾滞中一挠也。《西楼帖》





与友人　一四


东武小邦，不烦牛刀，实无可以上助万一者，非不尽也。虽隔数政，犹望掩恶耳。真州房缗，已令子由面白。悚息悚息！轼又上。《三希堂法帖》





与友人　一五


迈往宜兴，迨、过随行。□为学颇长进，迨论古事废兴治乱□□。观过作诗，其□亦不凡也。此亦竟何用？但喜其不废家业耳。蒙问，亦及之。轼白。《听雨楼法书》第三册





与友人　一六


轼顿首顿首：自拜违后，老妇卧病，竟不起。临老遇此灾，怀抱可知。摧剥衰羸，殆不可支。曲蒙仁念，特赐慰问，伏读感怆。本乞会稽，今乃愈北，牢落可量。冗迫中不尽区区，但恃知照而已。轼再拜。《萼辉堂法帖》第一册





与友人　一七


轼再启：武昌不获再会，至今耿耿。承惠书为别，感服不可言。来岁出按江夏，必行属县，当复过江求见也。过桃源，想复一访遗踪，鼎、澧间故多嘉处耶！《新唐书》言刘梦得《竹枝词》，至今武陵俚人歌之，亦复泛否？梦得言竹枝声含思宛转，有淇、濮之艳，若果，亦独不可令苏秀二君传其声耶？呵呵！传舍之会，恍入梦中事矣。六月廿八日。轼再拜。《渤海藏真帖》第三册





与友人　一八


疾疫方行，家人皆病，老躯亦自昏惫也。儿子方合药救疗，不果往见许君，且为致意。疲倦，不别简。不罪不罪！知几日成行？已迁舟未？轼又白。《宝真斋法书赞》卷一二





与二郎侄


二郎侄：得书，知安，并议论可喜，书字亦进。文字亦若无难处，止有一事与汝说。凡文字，少小时须令气象峥嵘，采色绚烂，渐老渐熟乃造平淡；其实不是平淡，绚烂之极也。汝只见爷伯而今平淡，一向只学此样，何不取旧日应举时文字看，高下抑扬，如龙蛇捉不住，当且学此。只书字亦然，善思吾言！《侯鲭录》卷八





与堂兄　一


又，三弟不及上状。

十六侄不幸，忽然数月，想同增悲感。此郎君为葬他□□时挥霍，使钱过当，又放数百千利钱在人上，并索不得。有事日，只有数贯钱，葬事一□(6)，并是轼竭力与干办，虽骨肉常理不当说，然旅寓遭此颇困。今已葬讫，家中一空。媳妇头面些小尽卖添使。此外每月有六贯房钱耳，却少家卅二等钱百余贯。媳妇再三言，不可独住杀猪巷，恐别有不虞。钱物又使不足，坚要□轼左右(7)。轼因思此子不幸，轼与诸兄皆当知管，不当更有推辞，但吾兄与孀妇是亲舅生，于事体尤稳便耳。欲且权令归家，他日俟子正或吾兄到阙，却令随侍，如何？不久即是百日，俟过此即令归也。十六郎在时，使却轼钱二百千，遗书令用房钱渐次还。然少别人钱多□急未到此也(8)。见卖所居屋子数间，用还家卅二，所有每月房钱，先用还任归道，次即用还子正与兄料钱。料□他家已请到闰月使了也(9)。近得子正书，令取□□头□十二月已后，更不令清□(10)。子正有书，以十千助其葬。恐知。兄所说公服，为到京后，忘却向时之语，已裁著了。来年夏服专奉留。轼再拜。《西楼帖》





与堂兄　二


去岁，尝领书教求访佳婿，春榜下颇曾经营，皆无成效，故不敢奉报。近因司马君实之子丧偶，试托范景仁与说，他亦未有可否之语。今封景仁简帖拜呈。君实之子名康，昨来明经及第，年二十一二，学术文词行检，少见其比。决可谓佳婿矣。人才亦佳。但恐其方贵，不肯下就寒族。然闻其意，却不愿富贵家，又与轼颇善。恐万一肯，亦不可知。见说潞公、邵兴宗皆求之。请试札侄女年命，及示谕兄意如何。或以为可，即俟轼得乡中差遣过长安亟言之。若成，即俟兄得替，挈来长安过亲，亦甚稳便。事虽未十成，只中先报去，贵知兄意如何？试经营看。景仁已致仕，告词极不差。盖轼与孔文仲累言也。文仲对策极切直，都下人士谈不容口，已押出门矣。景仁，物论亦甚贤之。远书不尽，轼再拜。廿郎弟妹各安？不及作书。十六郎一房并如常，彭寿甚长成。司马康是君实之亲兄子，君实未有子，养为嗣也。《西楼帖》





与堂兄　三


司马亲情，近为此公移许州，未定居，见乞西京留台，未允。候见定揲，即更托景仁将书问之。若此事成，即兄须一人来否？才俟得回报，即报去次。轼又上。

作此书了，闻君实为青苗使苏□所劾。俟稍定叠，方与书也。《西楼帖》





与堂兄　四


君实亲事，托景仁问之，未有报，恐是不肯。俟更问其果决报去。轼久怀坟墓亲友，深欲一归，但奏状中不敢指乞去处，一任陶铸，故得此也。上批出，与知州差遣。中书不可。初除颍倅，拟入，上又批出，故改倅杭。杭倅亦知州资历，但不欲弟作郡，恐不奉行新法耳。此来若非圣主保全，则虀粉久矣。知幸知幸！余杭风物之美冠天下，但倅劳冗耳。且喜兄无事，官职外得公罪，全不碍事。近有疏□，然却不该人多言，案在寺该得者非也。顷身在京，乃该。恐要知之。迫行，不详悉。轼再拜。

十六媳妇、彭寿并安，他欲相随去杭州，故且带去。然终未见兄与处置，如何为便？大哥书中已言其详，请早与熟虑示下。《西楼帖》





与堂兄　五


十二姨仍安健否？曾令王四说，令写元神一本，以其酷似先妣，故欲见之也。不知曾写得否？切不可道弟此意，恐老人不乐也。王四不知安在？王三见说只在京漉月，不肯归罪人人。《西楼帖》





与堂兄　六


欲以数张纸楦此奠文，令不皱摺。又记得兄尝要弟写字，故寄近日所书两纸，其实以为楦耳。轼拜□。《西楼帖》





与堂兄　七


十二姨尊候必康健？近托程润之附书信，必达，因侍幸道恳。小大郎、十九郎、廿郎兄弟各安？子由常得书，甚安。轼房下四月四日添一男，颇易养，名似叔，并荷尊荫。十六媳妇、彭寿并安。屡以兄意及君素意语之，他近日渐有从人之意，诚为稳便。然亲情颇难得全，望诸兄与措意求佳者，切切！岁月易得，不宜更缓，须是彼此共与求讨。兄且在乡里待阙，且与三哥相聚，羡之。成都守官极可乐，又得照管坟墓，又羡又羡。此中公事人事无暇，又物极贵，似京师；圭田甚薄，公库窘迫，供给萧然，但一味好个西湖也。役法、盐法皆创新，盗贼纵横，上下督迫，吏民胁息，□□火□上耳(11)。乡中新事□批报(12)。十四叔必安？向要腰带，出京时寄去矣。因见，问达否。不备。轼再拜。

大哥近得书，甚安。十九郎知在彼。四小哥生计必渐成就，如何？《西楼帖》





代侄媳彭寿与其二伯母


媳妇上问县君二伯母。春和，尊候万福，诸侄郎娘各安胜？承批问，愧荷愧荷！人行速，未及拜书。惟顺时保重保重！媳妇拜上。《西楼帖》



* * *



(1)　□□：应为“轼启”二字。

(2)　此句之第一个“□”，似“欲”字。

(3)　□：似“未”字。

(4)　□请：“□”似“之”字。

(5)　□：似“黑”字。

(6)　□：似“行”字。

(7)　□：似“归”字。

(8)　□：似“卒”字。

(9)　□：似“钱”字。

(10)　□：似“便”字，又似“使”字。

(11)　□□火□：似“立之火敦”。

(12)　□：似“略”字。






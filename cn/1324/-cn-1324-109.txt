总 评


全书一百八回，以省疾遭丧起，以得电奔丧止。何也？痛死者之不可复生也。死者长已矣，痛之何益，记此痛也亦何益，盖非记死者也，记此九死一生者也。意若曰：死者长已矣。吾虽九死，而幸留得一生，吾当爱惜此仅有之一生，以为报效我于九死者之用；且宜振奋此仅有之一生，急起直追，毋令致我于九死者之先我而死，得逃吾报也。若是乎，此书皆冤愤之言也，吾岂妄测之哉！吾曾读著者之诗矣，其咏伍员曰：“鞭尸三百仍多事，何若当年早进兵。”可以见矣。

读新著小说者，每咎其意味不及旧著之浓厚。此书所叙悲欢离合情景，及各种社会之状态，均能令读者如身入个中，窃谓于旧著不必多让。

新著小说，每每取其快意，振笔直书，一泻千里。至支流衍蔓时，不是知其源流所从出，散漫之病，读者议之。此书举定一人为主，如万马千军，均归一人操纵，处处有江汉朝宗之妙，遂成一团结之局；且开卷时几个重要人物，于篇终时皆一一回顾到，首尾联络，妙转如圜。行文家有神龙掉尾法，疑即学之。



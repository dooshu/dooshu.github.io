○责授豆卢革韦说司户参军制

豆卢革、韦说等，身为辅相，手握权衡，或端坐称臣，或半笑奏事，於君无礼，举世宁容？革则暂委利权，便私俸禄，文武百辟，皆从五月起支，父子二人，偏自初正给遣。说则自居重位，全紊大纲，叙荫贪荣，乱儿孙於昭穆；卖官润屋，换令录之身名。鬼行叠彰，群情共怒，虽居牧守，未塞非尤。革可责授费州司户参军，说可夷州司户参军，皆员外置同正员，并所在驰驿发遣。


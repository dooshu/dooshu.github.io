【同前】

〖八曲〗

人言春复著。我言未渠央。暂出後湖看。蒲菰如许长。

扬州石榴花。摘插双襟中。葳蕤当忆我。莫持艳他侬。阳春二三月。草与水同色。道逢游冶郎。恨不早相识。望欢四五年。实情将懊恼。愿得无人处。回身与郎抱。阳春二三月。正是养蚕时。那得不相怨。其再许（乐府缺此字。《诗纪》原本同。今从万历本《诗纪》。）侬来。

将欢期三更。合冥欢如何。走马放苍鹰。飞驰赴郎期。适闻梅作花。花落已成子。杜鹃绕林啼。思从心下起。

可怜景阳山。苕苕百尺楼。上有明天子。麟凤戏中州。（《诗纪》云。一作游。乐府作游。○《乐府诗集》四十九。《诗纪》四十二。）


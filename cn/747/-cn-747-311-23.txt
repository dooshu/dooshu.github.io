○为宰相贺赵郡铸天尊及佛有诸瑞表

臣等伏见赵郡奏，铸等身元始天尊，其日天气晴和，祥散彩。又开模未毕，先出白光，尊容渐见，毫光圆满。其花冠耀白色如玉，遍身衣帔，自然霞，眉上两点白光，流转照耀。又铸等身释迦牟尼佛，螺髻兼遍身自然玉色，唯顶至面为紫金色。圣情敦道，天心护法，爰降宸仪，将崇宝相。铸写之际，祯祥屡臻，初发止於上京，遂呈祥於外郡。金姿玉色，不假琢磨；霞帔霓裳，非因藻绘；见祥光於眉宇，生瑞气於端。曲示明徵，宛如合契。元贶稠叠，用彰万亿之期；苍生何幸，尽登仁寿之域。臣等忝奉轩墀，倍深欣庆。无任跃之至，谨奉表陈贺以闻。仍望宣示朝廷，编诸简册。


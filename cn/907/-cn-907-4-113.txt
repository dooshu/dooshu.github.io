▼夏珪风雪归庄图

江云粘波晚模糊，青山忽失如亡逋。

乾坤莹净冰作壶，春意散入千林枯。

野桥古渡行人无，清响瑟索鸣残芦。

江天万里一老夫，短蓑如猬舟如凫。

鱼寒入泥不上窊，归来远识渔村孤。

柴门夜叩闻犬呼，径竹压折谁相扶？

山妻自炊稚子沽，不羡炙肉围红炉。

嗟予客游岁屡徂，诗囊随驴走髯奴。

长安何处觅酒徒？飞花扑头帽不乌。

旅舍无梦还江湖，惭对风雪归庄图。


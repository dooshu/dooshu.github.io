欠哕唏振寒噫嚏 泣出太息涎下耳鸣啮舌善忘善饥第一


〔一〕黄帝问曰：人之欠者，何气使然？岐伯对曰：卫气昼行于阳，夜行于阴，阴主夜，夜主卧，阳主上，阴主下，故阴气积于下，阳气未尽，阳引而上，阴引而下，阴阳相引，故数欠。阳气尽，阴气盛，则目瞑；阴气尽，阳气盛，则寤。肾主欠，故泻足少阴，补足太阳。

问曰：人之哕者何？对曰：谷入胃，胃气上注于肺，今有故寒气与新谷气俱还入于胃，新故相乱，真邪相攻相逆，复出于胃，故为哕。肺主哕，故补手太阴，泻足太阴。亦可以草刺其鼻，嚏而已；无息而疾引之立已；大惊之亦可已。

问曰：人之唏者何？对曰：此阴气盛而阳气虚，阴气疾而阳气徐，阴气盛而阳气绝，故为唏。唏者，阴盛阳绝，故补足太阳，泻足少阴。

问曰：人之振寒者何？对曰：寒气客于皮肤，阴气盛，阳气虚，故为振寒寒栗，补诸阳。

问曰：人之噫者何？对曰：寒气客于胃，厥逆从下上散，复出于胃，故为噫。补足太阴、阳明一云补眉本 。

问曰：人之嚏者何？对曰：阳气和利，满于心，出于鼻，故为嚏。补足太阳荥、眉本一云眉上 。

问曰：人之牸者何？对曰：胃不实则诸脉虚，诸脉虚则筋脉懈惰，筋脉懈惰则行阴用力，气不能复，故为牸，因其所在补分肉间。

问曰：人之哀而泣涕出者何？对曰：心者，五脏六腑之主也；目者，宗脉之所聚也，上液之道也；口鼻者，气之门户也。故悲哀愁忧则心动，心动则五脏六腑皆摇，摇则宗脉感，宗脉感则液道开，液道开故涕泣出焉。液者所以灌精濡空窍者也，故上液之道开则泣，泣不止则液竭，液竭则精不灌，精不灌则目无所见矣，故命曰夺精。补天柱经夹颈，夹颈者，头中分也。

〔二〕雷公问曰：有哭泣而泪不出者，若出而少涕，不知水所从生，涕所从出也？黄帝答曰：夫心者，五脏之专精也，目者其窍，华色其荣。是以人有德，则气和于目；有亡，忧知于色。是以悲哀则泣下，泣下水所由生也。众精者，积水也《素问》作水宗 ；积水者，至阴也；至阴者，肾之精也。宗精之水所以不出者，是精持之也，辅之裹之，故水不行也。夫气之传也，水之精为志，火之精为神，水火相感，神志俱悲，是以目之水生也。故谚言曰：心悲又名曰志悲。志与心精共凑于目也，是以俱悲则神气传于心，精上下传于志，而志独悲，故泣出也。泣涕者，脑也；脑者，阳也《素问》作阴 ；髓者，骨之充也，故脑渗为涕。志者，骨之主也，是以水流涕从之者，其类也。

夫人厥则阳气并于上，阴气并于下，阳并于上，则火独光也，阴并于下则足寒，足寒则胀。夫一水不能胜五火，故目盲。是以气冲风泣下而不止。夫风之中目也，阳气内守于精，是火气燔目，故见风则泣下也。有以比之，夫《素问》下有火字 疾风生，乃能雨，此之类也。《九卷》言其形，《素问》言其情，亦互相发明也。

〔三〕黄帝问曰：人之太息者何？岐伯对曰：忧思则心系急，心系急则气道约，约则不利，故太息以伸出之，补手少阴、心主、足少阳留之。

问曰：人之涎下者何？对曰：饮食皆入于胃，胃中有热，热则虫动，虫动则胃缓，胃缓则廉泉开，故涎下，补足少阴。

问曰：人之耳中鸣者何？对曰：耳者，宗脉之所聚也，故胃中空，空则宗脉虚，虚则下溜，脉有所竭者，故耳鸣，补客主人、手大指甲上与肉交者。

问曰：人之自啮舌者何？对曰：此厥逆走上，脉气皆至也。少阴气至则自啮舌，少阳气至则啮颊，阳明气至则啮唇矣，视主病者补之。

〔四〕问曰：人之善忘者何？对曰：上气不足，下气有余，肠胃实而心肺虚，虚则荣卫留于下，久不以时上，故善忘也。

问曰：人之善饥不嗜食者何也？对曰：精气并于脾则热留于胃，胃热则消谷，消谷故善饥，胃气逆上，故胃脘塞，胃脘塞故不嗜食。

善忘及善饥，先视其腑脏，诛其小过，后调其气，盛则泻之，虚则补之。

〔五〕凡此十四邪者，皆奇邪走空窍者也。邪之所在皆为不足，故上气不足，脑为之不满，耳为之善鸣，头为之倾，目为之瞑。中气不足，溲便为之变，肠为之善鸣，补之足外踝下留之。下气不足，则乃为痿厥，心闷，急刺足大指上二寸留之，一曰补足外踝下留之。






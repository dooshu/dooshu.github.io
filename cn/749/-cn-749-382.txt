王之道


之道字彦猷，濡须（今安徽省合肥市）人。生于元祐八年（1093）。宣和六年（1124）进士。绍兴六年（1136），守开州。十年（1140），降一官，与小监当差遣。十三年（1153），通判安丰军。三十一年（1161），提举荆湖北路常平茶盐公事，除湖南转运判官致仕。乾道五年（1169）卒，年七十七。有相山居士词。

庆清朝

追和郑毅夫及第后作

晓日彤墀，春风黄伞，天颜咫尺清光。恩袍初赐，一时玉质金相。济济满廷鹓鹭，月卿映、日尹星郎。鸣鞘绕，锦鞯归路，醉舞醒狂。

追随宝津琼苑，看穿花帽侧，拂柳鞭长。临流夹径，参差绿荫红芳。宴罢西城向晚，歌呼笑语溢平康。休相恼，争揭疏帘，半出新妆。

谒金门

追和冯延已

春睡起。金鸭暖消沉水。笑比梅花鸾鉴里。嗅香还嚼蕊。

琼户倚来重倚。又见夕阳西坠。门外马嘶郎且至。失惊心暗喜。

蝶恋花

和张文伯魏园行春

春入花梢红欲半。水外绿杨，掩映笙歌院。霁日迟迟风扇暖。天光上下青浮岸。

归去画楼烟暝晚。步拾梅英，点缀宫妆面。美目碧长眉翠浅。消魂正值回头看。

又

和张文伯上巳雨

檐溜潺潺朝复暮。燕子衔泥，穿幕来还去。素锦青袍知有处。花光草色迷汀渚。

春不负人人自负。君看流觞，只恁良宵度。厌浥小桃如泣诉。东风莫漫飘红雨。

又

城上春旗催日暮。柳絮沾泥，花蕊随流去。记得前时行乐处。小桥水渌初平渚。

玉子纹楸谁胜负。不道光阴，暗向闲中度。天若有情容我诉。春来底事多阴雨。

又

和王冲之木犀

庭院雨馀秋意晚。一阵风来，到处清香遍。把酒对花情不浅。花前敢避金杯满。

薝蔔酴醾虽惯见。常恨搀先，不是君徒伴。莫把龙涎轻鬥远。流芳肯逐炉烟断。

又

和张文伯海棠

碧雾暗消香篆半。花影穿帘，厌浥苍苔院。鸂鶒一双塘水暖。浮沉时近垂杨岸。

雨过不知春事晚。但怪朱唇，得酒红潮面。野蔌山肴三四盏。携尊更向花前看。

又

和鲁如晦园棋

玉子纹楸频较路。胜负等闲，休冶黄金注。黑白斑斑乌间鹭。明窗净几谁知处。

逼剥声中人不语。见可知难，步武来还去。何日挂冠宫一亩。相从识取棋中趣。

又

和鲁如晦梅花二首

曾向水边云外见。争似霜蕤，照映苍苔院。檀口半开金袅线。端相消得纶巾岸。

点缀南枝红旋旋。准拟杯盘，日向花前宴。飞雪飘飘云不卷。何人览镜凭阑看。

又

杏靥桃腮俱有靦。常避孤芳，独鬥红深浅。犯雪凌霜芳意展。玉容似带春寒怨。

分得数枝来小院。依倚铜瓶，标致能清远。淡月帘栊疏影转。骚人为尔柔肠断。

又

追和东坡，时留滞富池

寒雨霏霏江上路。不见书邮，病目空凝注。沙觜尽头飞白鹭。篙师指似人来处。

自笑自怜还自语。钝滞如君，只合归田去。竹屋数间环畎亩。个中自有无穷趣。

宴山亭

海棠

微雨斑斑，晕湿海棠，渐觉燕脂红褪。迟日短垣，娇怯和风，摇曳一成春困。玉软酴酥，扶不起、晚妆慵整。愁恨。对佳时媚景，可堪重省。

曾约小桃新燕，有蜂媒蝶使，为传芳信。西蜀杜郎，东坡苏老，道也道应难尽。一朵风流，雅称且、凤翘云鬓。相映。眉拂黛、梅腮弄粉。

风流子

和桐城魏宰

扁舟南浦岸，分携处、鸣佩忆珊珊。见十里长堤，数声啼鴂，至今清泪，襟袖斓斑。谁信道，沈腰成瘦减，潘鬓就衰残。漫把酒临风，看花对月，不言拄笏，无绪凭阑。

相逢复相感，但凝情秋水，送恨春山。应念马催行色，泥溅征衫。况芳菲将过，红英婉娩，追随正乐，黄鸟间关。争得此心无著，浑似云闲。

玉连环

题载安僧舍

流水细通何处。柳溪新雨。清风十里送篮舆，行不尽、山无数。一簇楼台堵。老僧常住。悬知俗客不曾来，门外苍苔如许。

江城子

和彦时兄

新篁初上箨龙陂。绿阴稀。绿阴稀。墙外石榴，花放两三枝。裙褶绛纱还半皱，追往事，惜佳期。

流莺娇婉燕双飞。雨晴时。雨晴时。卢橘攒金，梅子更红肥。浊酒一杯从径醉，家纵远，梦中归。

又

追和东坡雪

寒光凌乱六花纤。巧穿帘。不鸣檐。十里黄垆，遥望辨青帘。玉树参差何处觅，吟雪曲，捻霜髯。

坐来令我看无厌。拟名盐。试尝甜。飞入深潭，应照老蛟潜。三白频占来岁稔，良可喜，更何嫌。

水调歌头

赵帅圣用生日

颢气遍寰宇，风露逼衣裘。中秋昨夜，明月千里满西楼。人道当年今日，海上骑鲸仙客，乘兴下瀛州。雅志在扶世，来佐紫宸游。

庙堂上，须早计，要嘉谋。牙床锦帐，三岁江北叹淹留。好在蟹螯如臂，判取兵厨百斛，与客醉瑶舟。待得蟠桃熟，相约访浮丘。

又

追和东坡

湖上有佳色，黄菊傲霜秋。一尊相属，谈咏彼此得无愁。何处鲈鱼初荐，错俎金齑点鲙，令我忆东州。双鹭带斜日，飞下白蘋洲。

晚风劲，吹残酒，袭破裘。故人俱在，江左底事独淹留。归去草堂侵夜，一点青荧灯火，得句可忘忧。欲识无穷意，终日倚城楼。

又

和张文伯对月词

斜阳明薄暮，暗雨霁凉秋。弱云狼藉，晚来风起，席卷更无留。天外老蟾高挂，皎皎寒光照水，金璧共沈浮。宾主一时杰，倾动庾公楼。

渡银汉，氵专玉露，势欲流。不妨吟赏，坐拥红袖舞还讴。暗祝今宵素魄，助我清才逸气，稳步上瀛洲。欲识瀛洲路，雄据六鳌头。

又

张文伯生日

琼树挂初日，珠箔卷清霜。夜来溪上微雨，佳节过重阳。共庆当年此际，曾见天麟协梦，华阀挂蓬桑。人作鲁侯祝，俾尔寿而臧。

保疲瘵，旌德善，致吉祥。会看报政，朝夕芝检趣征黄。不藉灵丹九转，不用蟠桃三窃，源远自流长。愿借沧溟富，斟酌荐瑶觞。

又

用王冲之韵赠僧定渊

败屋拥破衲，惊飙漫飕飗。不离当处人见，操彗上蓝游。弹指九州四海，浪说其来云聚，其去等风休。莫作袈裟看，吾道惯聃丘。

齐死生，同宠辱，泯春秋。高名厚利，眇若天地一蜉蝣。闲举前人公案，试问把锄空手，何似步骑牛。会得个中语，净土在阎浮。

又

秦寿之生日

暑雨湿修竹，凉吹入高檐。鹭洲钟阜如画，霁色为秾纤。槛外藕花无数，妆点休祥嘉应，不觉有秋炎。谪仙堕人世，香雾郁重帘。

富才艺，强记览，三万签。须信公侯有种，道义自相渐。此去腰金佩玉，回视依莲泛水，岁月亦何淹。称觞还戏彩，无惜醉厌厌。

青玉案

对雪追和谢幼槃

金尊照坐红裙绕。怪一饷、歌声悄。乱扑珠帘风絮晓。香薰笑语，酒烘颜色，莫逐流年老。

诗涛入笔悬河倒。快万里、云天为君扫。检点春容何处早。柳条青眼，梅梢粉面，得恁于人好。

又

送无为守张文伯还朝

逢人借问钱塘路。我亦欲、西湖去。目送兰桡知几度。鳌峰浮玉，鲸波飞雪，正是潮来处。

海棠花下春将暮。缓唱新词味佳句。见说东君曾梦许。柏台冠豸，金銮视草，便作商岩雨。

又

有怀轩车山旧隐

半年不踏轩车路。仿佛过、长桥去。贴水行云风送度。两行高柳，一坡修竹，是我尝游处。

黄鹂休叹青春暮。出谷迁乔旧家句。天意从人还许诉。凝寒和气，沉阴霁色，大旱滂沱雨。

凤箫吟

和彦时兄重九

雨溟濛。年年今日，农夫共卜新丰。登高随处好，银瓶突兀，南峙对三公。真珠氵专露菊，更芙蓉、照水匀红。但华髮衰颜，不堪频鉴青铜。

相逢。行藏休借问，且徘徊，目送飞鸿。十年湖海，千里云山，几番残照凄风。蟹螯粗似臂，金英碎、虎珀香浓。请细读离骚，为君一饮千钟。

卜算子

和兴国守周少隐饯别万山堂

拄颊看西湖，屡对纶巾岸。江上相从醉万山，六见年华换。

君唱我当酬，我醉君休管。明日醒时小艇东，莫负传书雁。

又

堂下水浮天，人指山为岸。水落寒沙只见山，暗被天偷换。

堂上老诗翁，客至劳相管。风喘西头客自东，目送云中雁。

又

今日富川滨，后夜湓江岸。千里西湖指顾间，未怕新年换。

再见复何时，此意凭吟管。应有新诗当尺书，日望南来雁。

丑奴儿

对雪和彦逢弟

青腰似诧天公富，奔走风云。银界无痕。委巷穷山草木春。

玉楼不怕歌茵湿，笑语纷纷。须放他们。醉里冰姿光照人。

桃源忆故人

追和东坡韵呈曾倅子修三首

逢人借问春归处。遥指芜城烟树。收尽柳梢残雨。月闯西南户。

游丝不解留伊住。漫惹闲愁无数。燕子为谁来去。似说江头路。

又

不知春色归何处。但见茂林芳树。庭巷落花如雨。鬥乱穿窗户。

晚行溪上东风住。荷点青钱无数。蛱蝶飞来还去。错认花间路。

又

南园最是花多处。门掩绿杨千树。别后几番风雨。碧藓侵苔户。

侬家旧在郊西住。门外远山无数。谁道不如归去。咫尺长安路。

又

和张文伯送春二首

依依杨柳青青草。梦断画桥春晓。风里落花如扫。莫厌寻芳早。

酴醾芍药看来好。恰似江湖遗老。锦段荷□传到。愧乏琼瑶报。

又

望中风絮迷烟草。愁结几番昏晓。花径有时亲扫。载酒应须早。

人情曷似春山好。山色不随春老。旧隐何当重到。迎得平安报。

沁园春

和彦时兄

城郭萧条，风雨霏微，酝造春愁。况鸷群雕鹗，未谐荐祢，棘栖鸾凤，犹叹栖仇。世路如棋，人情似纸，厚薄高低何日休。逢殷浩，会披云对月，同赋南楼。

堪嗟日月如流。甚首夏、去曷来今半秋。纵荻花枫叶，强撩归思，有莼羹菰饭，归更何忧。三板松舟。一篙秋水，百里淮山无暂留。何须问，蘧蘧栩栩。孰是庄周。

惜奴娇

不厮知名，怎奈向、前缘注定。一封书、便成媒娉。千里相从，恰似寻盟合姓。泥泞。尚隔个、轿儿难近。

薄薄纱厨，小驿夜凉人静。红一点、暗通犀晕。花月多情，摇碎半窗清影。安稳。悄不知、人痛损。

又

甚么因缘，恰得一年相聚。和闰月、更无剩数。说著分飞，背面偷弹玉箸。好去。记取许时言语。

旧爱新人，后夜一时分付。从前事、不堪回顾。怎奈冤家，抵死牵肠惹肚。愁苦。梦断五更风雨。

南乡子

陈南仲生日

遗爱满南州。千骑曾为万里游。琳馆归来，无责更无忧。坐听笙歌醉玉舟。

香雾郁金虬。春入梅花助献酬。请祝遐年，长笑挹浮丘。何止莘君一百筹。

又

寄和潘教授元宾喜晴

天际彩虹垂。风起痴云快一吹。原隰畇畇，春水更弥弥。布谷期从野鸟知。

初霁卷帘时。巷陌泥融燕子飞。午醉醒来，红日欲平西。一碗新茶乳面肥。

又

和张元助通判赋雪

出户绣帘垂。拂面从他细细吹。乘兴有谁招访戴，难为。暖帐薰炉醉不知。

闲看逐风时。欲著梅花又却飞。雅兴佳人回舞袂，相宜。试比冰肌可煞肥。

又

用韵赋杨花

春霁柳花垂。娇软轻狂不待吹。圆欲成球还复碎，谁为。习习和风即旧知。

深院日长时。乱扑珠帘入坐飞。试问荻芽生也未，偏宜。出网河豚美更肥。

又

追和东坡重九

风急断虹收。孤鹜摇摇下荻洲。醉帽尽从吹落去，飕飕。幸有黄花插满头。

君唱我当酬。千里湖山照眼秋。不见故人思故国，休休。一阕清歌听解愁。

又

赠何彦道侍儿

翠袖熨沉香。黛拂修蛾淡淡妆。消得多情钟傅粉，何郎。风动珠帘月半床。

素手捧瑶觞。谁念苏州已断肠。夜雨不随歌扇歇，浪浪。归去无心赋海棠。

减字木兰花

和鲁如晦立春

彩幡金胜。一笑酬春聊适性。呆女痴儿。半挽梅花半柳枝。

追欢何计。幸对绿尊环早髻。欲舞还羞。美盼娇回碧水秋。

又

和张文伯对雪四首

诗成呵手。欲写已输君赋就。寒粟生肤。一盏浇肠可得无。

回风弄巧。比似婆娑尤敏妙。似个人人。嗅认梅花孰是真。

又

尊前放手。铜钵声穷诗已就。姑射肌肤。舞罢缠头怎得无。

青腰更巧。搓粉团酥来鬥妙。不敢方人。容色依稀似太真。

又

玉奴招手。来看前山琼琢就。透骨侵肤。似恁清寒更有无。

春工纵巧。只许梅花称独妙。花底逢人。逐马银杯误认真。

又

鳖头龟手。孤坐书生能意就。暖体温肤。绣被春寒想见无。

雪词工巧。高压君房天下妙。白髮欺人。甚矣吾衰懒是真。

又

赠孙兴宗侍儿四首

修眉山远。娇抹乌云秋水畔。酒里花前。坐拥斯人怎得寒。

醁醹浮满。须索空缸仍覆盏。正恐相妨。归去如闻笑语香。

又

江梅清远。潇洒一枝尊俎畔。雪里风前。照水窥檐巧耐寒。

多情美满。共饮自应渠酹盏。醉赏何妨。倾国天教抵死香。

又

笑中声远。走向曲房花树畔。拥在尊前。顿觉春温却夜寒。

愿酬心满。只得教伊频劝盏。缓唱何妨。贴体衫儿扑扑香。

又

仙姿凝远。半出新妆琼户畔。缓步来前。正值东风料峭寒。

钗头花满。舞罢梅英飞入盏。一釂何妨。花与佳人巧鬥香。

又

和孔纯老别

离筵暂住。君在龙舒曾是主。今作行人。卧辙何妨借寇恂。

清歌妙舞。断送吟鞭乘醉去。一釂休辞。捧爵佳人玉箸垂。

又

和孔纯老送郑深道移守严州

金尊频倒。照坐梅花清更好。春到长杨。宠拜三公入郑庄。

月城两载。千里生灵蒙惠爱。舞彻歌词。并立新妆绿带垂。

又

和董令升正月五日会客

蛾眉螓首。舞雪娇迴开冻候。尽道今年。千里风光萃绮筵。

坐来新月。照我苍颜并白髮。酒到休辞。自有黄芽介寿祺。

阮郎归

和广济王宰二首

玉绳低转斗阑干。欠温春酒寒。夜长风劲怯衣单。有人哦二山。

蟾欲满，雁初还。桃花微破颜。枕痕犹带断红残。无言心自闲。

又

长杨风软弄腰肢。日长胡蝶飞。雨馀新绿细通池。玉钩悬妓衣。

鸿雁远，子规啼。此情谁得知。一尊聊与故人持。醉来悲别离。

长相思

相山集题作恨别

雨濛濛。日昽昽。洗出远山三四重。分明眉黛浓。

野桥西，官路东。小驿夜凉风入松。梦魂谁与同。

又

花一枝。酒一卮。举酒对花君莫辞。人生多别离。

行相随。坐相随。更有何人得似伊。春融胡蝶飞。

又

天四垂。山四围。山色天容入坐帷。清风吹我衣。

湖水东，江水西。东去西来无尽期。不如君共伊。

又

吴江枫。吴江风。索索秋声飞乱红。晚来归兴浓。

淮山西，淮山东。明月今宵何处同。相寻魂梦中。

又

风凄凄。雨霏霏。风雨夜寒人别离。梦回还自疑。

蛩声悲。漏声迟。一点青灯明更微。照人双泪垂。

又

相山集题作美人

桃花春。杏花春。桃杏妖娆如个人。歌声清遏云。

酒醺醺。烛荧荧。眼尾微红无限情。相逢堪断魂。

满庭芳

伯父仲球生日

紫角初繁，青裳正好，充闾清露飘香。悬弧何早，乌辔上扶桑。试问椿龄几许，逾万计、才满三章。佳辰乐，林塘增气，菡萏拥红妆。

称觞。人共庆，盘中白李，来自华阳。倩壶中日月，特地舒长。定见霜毫换绿，天荐祉、家庆延昌。情千万，辞悭思窘，聊献满庭芳。

又

代人上高太尉，时在太学

蔡水西来，于门南峙，天波拥入华楹。芝兰争秀，难弟遇难兄。欲说随龙雨露，庆千载、河海初清。良辰好，榴花照眼，绿柳隐啼莺。

君恩，隆横赐，冰桃火枣，来自蓬瀛。正雾横玉篆，泉泻金鲸。四座香和酒泛，对妙舞、弦索铿鍧。椿难老，年年今日，论报祝长生。

又

和王常令双莲堂

翠盖千重，青钱万叠，雨馀绿涨银塘。藕花无数，高下鬥芬芳。浑似华清赐浴，温泉滑、洗出真香。何妨更，合欢连理，高压万芝祥。

风流，贤太守，当年奏瑞，盛事名堂。好是琉璃池上，一片宫妆。况有薰风解愠，流霞泛、丝竹成行。依莲暇，联珠唱玉，应不愧金相。

又

立春日呈刘春卿

天驷呈祥，土牛颁政，欢呼万井春来。雕轮丹毂，杂遝展轻雷。风动珠帘不卷，香散处、半露梅腮。东郊好，波澜浸绿，萌蘖上条枚。

徘徊。应共怪，十年豹隐，一旦鸾台。问康时术业，混俗情怀。过雪湖山清丽，笙歌沸、舞袖萦回。兵厨富，酒肠似海，莫惜醉金杯。

又

和同漕彦约送秦寿之

雪霁风温，霜消日暖，一时笑语烘春。草堂何幸，四座德星邻。聊借红妆侑爵，兰膏腻、高髻盘云。清歌妙，贯珠馀韵，犹振画梁尘。

熙朝，卿相种，扁舟东去，入侍严宸。忆当年擢桂，连见三秦。休说参军俊逸，应难过、开府清新。从今去，八州都督，端不困无津。

又

和元发弟秋日对酒

露溢金茎，风翔玉宇，嫩凉初霁秋容。山肴野蔌，聊快一尊同。正值大田多稼，临邛隘、酒客憧憧。追随处，杯盘狼藉，野草荫长松。

新词，何所似，金声应铎，玉气腾虹。时来终宦达，休怨苍穹。顾我蹉跎老矣，飘素髮、衰态龙钟。心犹壮，会看文度，独步大江东。

又

和王冲之西城郊行

麦野青深，桃溪红暗，浪游何处芳园。清明初过，门巷霭晴烟。柳外池塘绿遍，溪流细、终日溅溅。东风软，谁家儿女，墙里送秋千。

花前。从醉倒，吾当尽量，君盍忘年。纵杯盘草草，随分开筵。自有高谈雄辩，何须问、急管繁弦。身长健，少陵如在，应赋饮中仙。

又

和富宪公权饯别

歌彻骊驹，酒斟醹醁，帆樯高映城楼。绣衣携具，开宴话离愁。两岸橙黄橘绿，一行雁、几点沙鸥。情千万，相看无语，送我上孤舟。

悠悠。冬向晚，梅花潜暖，随处香浮。奈长亭饮散，无计淹留。归路淮山百舍，空梦想、连岁清游。烦双鲤，频将尺素，来往寄江流。

醉蓬莱

追和东坡重九呈彦时兄

对黄芦卧雨，苍雁横秋，江天重九。千载渊明，信风流称首。吟绕东篱，白衣何处，谁复当年偶。蓝水清游，龙山胜集，恍然依旧。

萸实嫩红，菊团馀馥，付与佳人，比妍争嗅。一曲婆娑，看舞腰萦柳。举世纷纷名利逐，罕遇笑来开口。慰我寂寥，酬君酩酊，不容无酒。

又

代人上高御带，时在太学

正薰风解愠，萱草忘忧，黄梅新霁。缥缈歌台，半金衣公子。丹桂香中，碧梧枝上，两两飞还止。似说当年，而今时候，长庚诞贵。

恩厚随龙，官崇御带，二十横金，玉阶寸地。须信骅骝。一日能千里。况遇王良伯乐，算九万、何劳睥睨。磊落金盘，华阳白李，休辞沉醉。

浣溪沙

和陈德公酴

一样檀心半卷舒。

淡黄衫子衬冰肤。

细看全似那人姝。

枕里芳蕤薰绣被，

酒中馀馥溢金壶。

不须频嗅惹罗裾。

又

和张文伯木犀

晓日晖晖玉露光。

枝头一样鬥宫妆。

可怜娇额半涂黄。

衣与酴醾新借色，

肌同薝蔔更薰香。

风流荀令雅相当。

又

和张文伯海棠

过雨花容杂笑啼。

淡妆深注半开时。

娇娆情态自天姿。

新浴太真增艳丽，

微风新燕鬥清奇。

绿窗朱户雅相宜。

又

赋春雪追和东坡韵四首

阳气初升土脉苏。

东郊人散欲回车。

一时春雪十年无。

鱼枕蕉深浮酒蚁，

鹿胎冠子粲歌珠。

题诗不觉烛然鬚。

又

体粟须烦鼎力苏。

流涎正值麴盈车。

坐来兽炭拨还无。

一阕可能酬一绝，

双银端不换双珠。

松毛粉白老翁鬚。

又

春到衡门病滞苏。

力强犹可驾柴车。

少年狂望一时无。

清坐不堪肌起粟，

高谈还喜唾成珠。

红裙痴笑雪如鬚。

又

冻卧袁安已复苏。

闭门那患出无车。

似渠人物到今无。

可笑昆山夸片玉，

须怜沧海叹遗珠。

时来应许捋君鬚。

又

阻风铜陵，追和东坡游泗州南山韵

残雪笼晴作冱寒。

北风吹浪过前滩。

远山云气尚漫漫。

睡起阳乌窥破牖，

坐怜香雾蔼雕盘。

一尊聊佐旅中欢。

又

代人作

玉骨冰肌软更香。

一枝丹棘映青裳。

相逢归去未须忙。

曲里春山情不浅，

尊前秋水意何长。

酒醺颜色粉生光。

又

和张文伯长至

寒透珠帘怯晓霜。

灰飞缇室验回阳。

坐看红日上修廊。

泉泻龙头深泛酒，

烟凝象口暖吹香。

及时歌舞意何长。

又

春日

水外山光淡欲无。

堤边草色翠如铺。

绿杨风软鸟相呼。

牛蒡叶齐罗翠扇，

鹿黎花小隘真珠。

一声何处叫提壶。

东风第一枝

梅

玉骨冰肌，绛趺檀口，玲珑亚竹当户。嫣然照雪精神，消得东君眷与。群芳退舍，顾凡下、非伊朋侣。却自有、薝蔔酴醾，次第效颦追步。

寓心赏、还须吟醉，赴目成、便依歌舞。情钟束素无华，意在含情不语。纷纷桃李，亦何用、轻猜轻妒。觅一枝、欲寄相思，伴取个人书去。

西江月

和张文伯谢曾子修送酒

黄菊正怀彭泽，白衣俄致江州。登高馀醉快扶头。此贶义兼情厚。

痛饮还须酒对，清吟况值诗流。轻投无惜万金酬。木李旧先琼玖。

又

和张文伯腊日席上

北陆藏冰欲竟，东风解冻非遥。一时芳意巧相撩。入眼绿娇红小。

柳色轻摇弱线，梅英纷缀枯梢。觥筹醉里赖君饶。归去斜阳尚早。

又

和董令升燕宴分茶

磨急锯霏琼屑，汤鸣车转羊肠。一杯聊解水仙浆。七日狂酲顿爽。

指点红裙劝坐，招呼岩桂分香。看花不觉酒浮觞。醉倒宁辞鼠量。

又

赏梅

雪后千林尚冻，城边一径微通。柳梢摇曳转东风。来看梅花应梦。

酒面初潮蚁绿，歌唇半启樱红。冰肌绰约月朦胧。仿佛暗香浮动。

又

春归

春色荒荒别浦，春潮滟滟长堤。绿杨风喘客帆迟。肠断江南双鲤。

短梦当年楚雨，扁舟后夜秦溪。一声啼鸟怨春归。人在酴醾花底。

又

相山集题作别思

一霎轻云过雨，半稿新绿横舟。梅花池馆暗香浮。酒入朱唇红透。

有恨尤怜别恨，多愁不惯春愁。舞馀何惜更迟留。肠断断肠更后。

又

一别清风北牖，几番明月西楼。断肠千里致书邮。借问近来安否。

归路淮山过雨，归舟江水澄秋。佳人应已数程头。准拟到家时候。

归朝欢

对雪追和东坡词

透隙敲窗风摵摵。坐见广庭飞缟白。长安道上正骑驴，蔡州城里谁坚壁。表表风尘物。瑶林琼宇三豪

客。对分毫、连珠唱玉，竞把诗笺掷。

草草杯盘还促席。痛饮狂歌话胸臆。前村昨夜访梅花，东邻休更夸容色。清欢那易得。明朝乌辔升南极。带随车、黄垆咫尺，莫作山河隔。

宴春台

追和张子野韵赠陈德甫侍儿

翠竹扶疏，丹葵隐映，绿窗朱户萦回。帘卷虾鬚，清风时自南来。题舆好客筵开。俨新妆、深出云街。歌珠累贯，一时倾坐，全胜腰雷。

金猊袅碧，玉兕浮红，令传三杏，情寄双梅。楼头漏促，笼纱暗落花煤。锦里遗音，忆当年、曾赋春台。醉蓬莱。归欤无寐，想馀韵徘徊。

朝中措

和张文伯元夕

江城春霁雪初融。楼观瑞烟中。向晚金莲无数，一时开遍东风。

多情太守，行携红袖，坐引金钟。时出阳春绝唱，才名不减诗翁。

又

和张文伯寒食日雨

从来寒食半阴晴。花底听歌声。昨夜满城风雨，惜花还系心情。

海棠枝上，朱唇翠袖，欲鬥轻盈。须藉嫣然一笑，醉吟同过清明。

又

和张文伯清明日开霁

朝阳淡淡宿云轻。风入管弦声。十里碧芜幽步，一枝丹杏柔情。

佳人何处，酒红沁眼，秋水盈盈。诗曲羡君三绝，湖山增我双明。

又

和张文伯芍药

老穷无赖事成丛。短髮自髼鬆。坐想帝城当日，万花绣出天宫。

几时临赋，深浮绿蚁，缓唱黄钟。莫获追陪胜赏，虚烦恼乱衰翁。

又

和张文伯海棠

暖风迟日透香肌。春到柳边枝。曾见酒红潮颊，玉人初出罗帏。

东坡何处，朱唇翠袖，空想芳姿。争似濡须太守，看花仍赋佳词。

又

董令升待制生日

天庭丹熟在何时。铅汞适投机。四海方思霖雨，未容驾鹤先飞。

当年今日，谪仙初降，庭露馡馡。愿对良辰好景，称觞为醉芳菲。

又

魏倅定甫生日

州闾庠序少追随。俯仰鬓成丝。仕宦孰逾君达，恩施遍及庭芝。

溪头春日，欢声和气，如见生时。好对高堂寿母，献酬同醉金卮。

又

王守正仲生日

满庭岩桂蔼香风。人在画堂中。欲验鲁侯难老，欢声千里攸同。

台分金石，源钟淮水，流庆无穷。好继汉朝循吏，从兹入拜三公。

又

和孔倅郡斋新栽竹

君心节直更心虚。移植并庭除。好在红蕖相映，卷帘如见吴姝。

清风明月，君无我弃，我不君疏。况有骚人墨客，时来同醉兵厨。

又

和张文伯远亭

晴烟漠漠日晖晖。天际远山低。槛外碧芜千里，坐来目送鸥飞。

诗笺谈鹿，珠盘落落，玉屑霏霏。更把登临馀兴，翻成白雪歌词。

玉楼春

和令升正月五日会客

年来六十增三岁。却忆去年趋盛会。风流人物胜斜川，灼灼有同前日事。

不知弦管催新水。但见飘飘萦舞袂。主人情厚酒行频，酩酊莫辞今夕醉。

又

和李宜仲

少年心性消磨尽。三斗烂肠浑是闷。看书聊复强寻行，属句不妨闲趁韵。

此生自断天休问。富贵时来还有分。一卮芳酒送清歌，楼下玉人相去近。

石州慢

和董令升岁除

磔攘送寒，燔烈兴岁，又颁尧历。青霭烧痕，绿浮风皱，暖回春色。地天交泰，时当倾否，五鬼休相厄。何妨笑倚东风，一饮杯三百。

长忆。苻坚入寇，功高晋室，无如安石。义概雄心，辄莫等闲抛掷。盖壤声名，鼎彝勋业。朋溪虽好，未放终闲逸。喈喈黄鸟，更看壶中春日。

鹊桥仙

霜风擢霁，云涛涨晚，更觉我心弥壮。一尊谁与醉西风，辄莫负、高吟胜赏。

致君才术，康时事业，到底不容闲放。十年湖海共樵歌，何幸出、阳春绝唱。

又

七夕

断虹霁雨，馀霞送日，帘卷西楼月上。银河风静夜无波，天亦为、云輧相访。

蛛丝有恨，鹊桥何处，回首又成惆怅。长江滚滚向东流，写不尽、别离情状。

菩萨蛮

和赵见独佳人睡起

香鬟倭堕兰膏腻。睡起搔头红玉坠。秋水不胜情。盈盈横沁人。

朱阑频徙倚。笑与花争媚。眉黛索重添。春酲意未忺。

又

绿杨低映深深院。春风不动珠帘卷。乳燕引雏飞。流苏尽日垂。绮窗开小宴。娅姹莺声啭。一饷不闻声。罗衣香汗轻。

又

小庭过雨莓苔滑。碧波滟滟池光阔。睡起□雕阑。不言神思闲。

晚来调瑟罢。笑语秋千下。高枕绿杨风。隔帘花映红。

又

晴窗睡起炉烟直。香云堕髻娇无力。溪水碧涵空。拒霜深浅红。

坠鞭还驻马。缥缈珠帘下。自是意中人。临风休障尘。

千秋岁

伯母刘氏生日

薰风散雾。帘幕清无暑。萱草径，荷花坞。幽香浮几席，秀色侵庭庑。微雨过，绿杨枝上珠成缕。

双燕飞还语。似庆良辰遇。酾美酒，烹肥羜。何妨饮且醉，共作斑衣舞。人竞报，蟠桃已实君知否。

又

癸亥重九舟次吴江

斜风横雨。咫尺高城路。红蓼岸，苍葭浦。滞留春色晚，栖泊邮亭暮。信杳杳，鹊声近有无凭据。

肠断家何处。又见重阳度。多少恨，从谁诉。黄鸡斟白酒，自促供搜句。归去好，人生莫被浮名误。

又

彦时教授兄生日

金风玉宇。庭院新经雨。香有露，清无暑。溪光摇几席，岚翠横尊俎。烘笑语，佳时聊复乡人聚。

门外荷花浦。秋到花无数。红鲙鲤。青浮醑。何妨文字饮，更得江山助。从此去。蒲轮入佐中兴主。

又

追和秦少游

山前湖外。初日浮云退。荷气馥，槐阴碎。葵花红障锦，萱草青垂带。谁得似，黄鹂求友新成对。

忆昔东门会。千古同倾盖。人已远，歌如在。银钗虽可漫，琬琰终难改。愁浩荡，临风令我思淮海。

又

张文伯生日

晓霜初肃。秋色团芳菊。榴转紫，柑犹绿。昨朝吹帽会，未快登临目。须信道，兵厨准拟三千斛。

采采香盈掬。泛泛纷浮玉。红袖捧，清歌逐。何妨倾坐客，共献长生祝。归去好，北门夜引金莲烛。

又

郑帅清卿生日

熙熙台上。秋色增清壮。和气溢，祥烟飏。淮山供杂俎，湖水浮新酿。人共仰，貔貅坐拥诗书将。

箫鼓声嘹亮。珠翠环相向。回妙舞，迟妍唱。竞斟长命斝，同试沧溟量。锋车往，东归遂继华原相。

胜胜慢

冬至日，用刘春卿韵，送彦逢弟赴官西兴

鲁云书瑞，周日迎长，晓占缇室飞灰。玉勒朝天，千门禁钥齐开。帘卷扇分雉尾，香风远、人到蓬莱。霞觞满，□万年献祝，宫殿昭回。

况有金瓯名姓，一任名园萧散，元自徘徊。门外锋车，又连凤沼相催。酒到莫辞频举，听清歌、一阕倾杯。功成日，渺五湖烟月，堪赋归来。

又

和刘春卿有怀金溪

凌云气节，贯日精忠，艰难未许心灰。芳酒一尊，对君聊为君开。要识治安非晚，乐得贤、新赋台莱。愁似雪，喜青天万里，晓霁春回。

须信赤绳系足，朱衣点额终在，休叹淹徊。梅实槐花，看看便是相催。座上觥筹交错，玉山峙、莫遣停杯。濡须好，倘他时富贵，犹冀重来。

又

和张文伯木犀

菊团封绿，莲萼凋红，萧然独见芳姿。短墙高榭，疏筠怪石偏宜。香遍秋风到处，微雨过、清露零时。花阴下，称笺毫唱和，杖屦追随。

曷似江头竹外，凌霜犯雪，岁晚争奇。夕赏朝吟，劝秋莫放离披。细看石楠玉茗，叶纵似、风韵输伊。最好处，拥新妆、临鉴碧溪。

宴桃源

和张文伯雪

飞雪舞稀还骤。高阁下临群岫。独立遂移时，归去黄昏前后。知否。知否。落笔骚人赋就。

又

风急柳花飞骤。白尽千林万岫。樵担晚来归，正在栖鸦啼后。知否。知否。语到谢娘诗就。

又

乌江路中二首

黄叶声迟风歇。龛火夜寒明灭。残月却多情，来照先生归辙。清绝。清绝。透隙飞霜似雪。

又

遥指汤泉西路。隐约碧云天暮。宿鸟择深枝，两两相呼如语。凝伫。凝伫。今夜梦魂何处。

又

海棠

水外漫山桃李。那得个中风味。一种最怜渠，酒著佳人半醉。还似。还似。惊起午窗春睡。

折丹桂

送蘧、著、迈三子庚辰年省试

照人何处双瞳碧。欲去江城北。过江风顺莫迟留，快雁序、飞联翼。

西湖花柳传消息。知是东君客。家书须办写泥金，报科名、题淡墨。

又

用前韵送彦开弟省试

风漪欲皱春江碧。予寄江城北。子今东去赴春官，挽不住、遝风翼。

修程应过天池息。何处堪留客。预知仙籍桂香浮，语祝史、休占墨。

又

用前韵送赵彦翔省试

雪晴山色分遥碧。辉映江南北。子今东去步蟾宫，看少展、垂天翼。

晚来江上西风息。算不是新丰客。明年三月见君时，庆章绶、纡铜墨。

八声甘州

和张漕进彦

叹关河在眼、孰雌雄，兴废古犹今。问中原何处，黄尘千里，远水平林。闻说讴谣思汉，人有望霓心。想垂髫戴白，泣涕盈襟。

流水高山还会，意不烦挥按，如见虞琴。□逶迟周道，四牡骤骎骎。尽诹谋询度归来，聊缓辔、岁晚雪霜深。西湖好，光风迟日，同快吴吟。

渔家傲

和余子美对雪

风揭珠帘寒乍透。青娥不住添香兽。火暖画檐鸣线溜。人醉后。锦堂丝竹烘残昼。

势合湖山增地厚。孤高但觉修篁瘦。回策如萦今在手。骄马骤。吾家金埒新编就。

又

和孔纯老三首

岩电晶荧君未老。看看门外锋车到。一点眉间黄色好。人尽道。从今次第登三少。

左右青娥来巧笑。注唇涂额新妆了。斜插梅花仍鬥妙。歌窈窕。醉来容我相嘲傲。

又

岁月漂流人易老。东郊又报春来到。梅靥柳眉还鬥好。君信道。衰颜得酒重年少。

对酒邀宾同燕笑。莫教虚过芳菲了。欬唾珠玑夸笔妙。人窈窕。新声倾坐渔家傲。

又

灯火熙熙来稚老。喜逢灯夕都齐到。花市绮楼随处好。人竞道。今年天气常年少。

五马行游还坐笑。公堂帘卷东风了。箫鼓喧阗歌舞妙。人窈窕。也应引动南窗傲。

又

和董舍人令升三首

系国安危还故老。鹤书赴陇行当到。多谢不遗敦雅好。应信道。年高德劭如公少。

尊酒论文聊一笑。肯将苦语夸危了。落笔君房天下妙。环窈窕。清歌一曲渔家傲。

又

海岱惟青遗一老。禁垣清切亲曾到。独直固劳非所好。谁信道。才如权相从来少。

把酒自歌还自笑。醉中万事都齐了。绝唱清歌仍敏妙。声窈窕。行云初遏渔家傲。

又

爵齿俱尊惟此老。诗词笔力谁能到。奇字古文仍笃好。须信道。如公宁复忧才少。

剩费黄金应买笑。穷通得丧都忘了。坐对瑶觞看舞妙。携窈窕。南窗聊得渊明傲。

又

太后庆八十，诏书到，再和孔纯老

老老恩波今及老。诏书前日新颁到。视膳慈宁先嗜好。隆孝道。慕逾五十前王少。

想见天颜温色笑。东朝上寿称觞了。易俗功深神且妙。来窈窕。德齐任姒消骄傲。

浪淘沙

和鲁如晦

高髻堕香鬟。遗恨眉山。老年花似梦中看。厌浥一枝氵专晓露，珠泪阑干。

卮酒发酡颜。休更留残。满城风雨麦秋寒。馀馥尚能消酒恶，谁敢包弹。

忆东坡

追和黄鲁直

雪霁柳舒容，日薄梅摇影。新岁换符来，天上初见颁桃梗。试问我酬君唱，何如博塞欢娱，百万呼卢胜。投珠报玉，须放骚人遣春兴。

诗成谈笑，写出无穷景。不妨时作颠草，驰骋张芝圣。谁念杜陵野老，心同流水必东，与物初无竞。公侯应有种哉，倾否由天命。

又

虚堂响应声，皎月形和影。春到也须还，长红多紫啼条梗。况有光风丽日，能消积雪繁霜，青女休言胜。扶摇借便，请看天池发鹏兴。

人言强汉，治道夸文景。谁能尧舜其君，远继阿衡圣。富贵吾所自有，宰相时来则为，自不烦趋竞。欲寻文会诗盟，得酒且相命。

六州歌头

和张安国舍人韵呈进彦

燧瑊勋业，何敢望西平。观当日，清大憝，震天声。绩其凝。追配汾阳郭，临淮李，扫妖孽，植颠仆，复疆宇，洗膻腥。堪叹中原久矣，长淮隔、胡骑纵横。问何时，风驱电扫，重见文明。宾雁宵鸣。梦初惊。

念吾君复古，修攘两尽，早晚功成。岁云暮，冰腹壮，雪花零。怅神京。谁信汉家陵阙，呵护有神兵。罄寰海，重回首，镇关情。想见皇华咨度，望淮北、心曲摇旌。愿变夷用夏，荆狄是惩膺。补弊支倾。

好事近

何希渊生日

春色到梅梢，人在东风清嚏。曾见少微初降，蔼龙泉佳气。

功名富贵属多才，如子已无几。造物恰同予意，放骅骝千里。

又

程继诚生日

霞影入瑶觞，酒与馀霞同色。人共昌朝方永，过觥筹三百。

一枝红皱石榴裙，帘卷篆烟碧。约我他年湖上，看九华终日。

又

彦逢弟生日

秋色到东篱，金散菊团香馥。预借浮觞高会，为作长年祝。

蟹螯如臂酒如渑，橙橘半黄绿。唱我新词一釂，听尊前丝竹。

又

王昭美生日

花影到酴醾，风过玉卮摇碧。坐上酒豪诗敌，尽骑鲸仙客。

主人名姓在金瓯，归去定前席。要见碧桃千岁，看壶中春日。

又

董令升生日

春色到酴醾，人在酴醾花底。花扑尊罍香透，远胜烧沉水。

一杯聊复对东风，为祝千千岁。作楫和羹事了，归去骑箕尾。

木兰花慢

追和晁次膺

对春光淡沲，烟冉冉、日迟迟。渐红入桃溪，青回柳陌，莺刷金衣。差池。竞求友去，恼佳人、幽恨上蛾眉。应念年时追逐，妆馀为带交枝。

芳菲。谁共赏游嬉。何处马如飞。□不道新来，牵肠惹肚，暗减腰肢。须知。乍寒乍暖，褪朱唇、又过海棠时。已约姚黄魏紫，留花等待伊归。

感皇恩

彦逢弟生日

宿雾霁晨霜，江山明秀。照眼黄花乱晴昼。当年今日，正是悬弧时候。一杯聊献祝，同亲旧。

莫问穷通，休论贫富。且趁良辰醉醇酎。扬珠捣玉，况值西成多收。饱餐歌至治，天垂祐。

石州慢

和赵见独书事，见独善鼓琴

天迥楼高，日长院静，琴声幽咽。昵昵恩情，切切言语，似伤离别。子期何处，漫高山流水，又逐新声彻。仿佛江上移舟，听琵琶凄切。

休说。春寒料峭，夜来花柳，弄风摇雪。大错因谁，算不翅六州铁。波下双鱼，云中乘雁，嗣音无计，空叹初谋拙。但愿相逢，同心再绾重结。

一剪梅

和董令升赠魏定甫侍儿

风揭珠帘夜气清。香扑尊罍，初见云英。蓝桥何处旧知名。今夕相逢，此恨消停。

劝酒嫣然一笑倾。细意端相，无限娉婷。曲终犹带绕梁声。莫辞沉醉，为覆金觥。

汉宫春

雪

欢动江城，快风声震地，云势颓山。半年不雨，玉霙来溉冬乾。飘飘弱絮，杂檐花、飞上宾筵。疏林表，数行征雁，翱翔欲下清湾。

何处梅梢点白，弄横斜疏影，竹外溪边。天寒日暮，含香脉脉无言。朱唇玉颊，映碧梧、峙鹄停鸾。最好是，携壶挈榼，相期同醉霜天。

点绛唇

和鲁如晦酴醾二首

一撮檀心，春来还对东君吐。莫随春去。我欲花间住。

燕子衔泥，似向吾人诉。烦相语。九龄风度。流落今何处。

又

珠幰霜蕤，晚来芬馥清香吐。流莺飞去。应上花梢住。

一曲阳春，聊对东风诉。无多语。韶光暗度。恨到分携处。

又

和张文伯

宿雨朝寒，芳时又过酴醾了。舞环歌绕。应恨金杯小。

零乱霜蕤，点缀青青草。花间道。曾遭花恼。把酒呼晴昊。

又

和朱希真

短棹西来，追随不及桃花宴。薰风庭院。明月裁纨扇。

睡起娇慵，想见云鬟乱。双鱼远。欲凭春唤。一觇韦娘面。

又

和张文伯除夜雪

透幕穿帘，回风舞态能轻妙。不须相恼。江上春来了。

一阕清歌，唱彻琼楼晓。春工巧。柳颦梅笑。点缀芳菲早。

又

和张文伯

竹外梅花，檀心玉颊春初透。一池风皱。妙语天生就。有个人人，袅娜灵和柳。君知否。目成心授。何日同携手。

又

社日雨

春意催花，片云又作朝来雨。淡匀深注。红紫纷无数。

社日人家，准拟行春去。痴儿女。倚门凝伫。借问东郊路。

又

冬日江上

古屋衰杨，淡烟疏雨江南岸。几家村疃。酒旆还相唤。

短棹扁舟，风横河频转。柔肠断。寒鸦噪晚。天共蒹葭远。

虞美人

和孔倅郡斋莲花

酪浆冷浸金盘粉。玉友浮新酝。如君真是酒中仙。一斗百篇、吟到小池莲。

清风拂拂来纨素。独擅江南步。红裙无用妒芳姿。且把绿罗、争学画长眉。

又

和孔纯老送郑深道守严州

郑侯美政推仁厚。何独高淮右。分携令我预颦眉。只恐桐庐民望、怪来迟。

一尊聊罄金蕉叶。更语半时霎。青娥罗列竞消凝。阁定眼边珠泪、做红冰。

小重山

詹德秀生日

要识长生辈赤松。朱颜和绿髮，正丰茸。当年今日堕仙宫。佳气郁，香霭菊花风。

一醉拚升钟。小槽新酿美，玉泉浓。酒酣诗思浩无穷。云烟烂，题破锦笺红。

又

彦逢弟生日

花艳嫣然照坐红。池光高下见，木芙蓉。相从款款莫匆匆。新酿熟，浮瓮碧香浓。

倚槛送飞鸿。登高时节近，菊披风。笑谈今喜一杯同。揉金蕊，和露入杯中。

秦楼月

和张文伯雪

云不卷。浇愁莫放金杯浅。金杯浅。新词丽句，要人裁剪。

酒酣思致天同远。临风捉笔纶巾岸。纶巾岸。诗成归去，寒光照晚。

满江红

和张守仲及送孔纯老守历阳

竹马来迎，留不住、寸心如结。□历湖、须坞相望，近同吴越。阙里风流今未减，此行报政看期月。已验康沂富国，千古曾无别。

多谢润沾枯辙。令我神思清发。□新命欢浃，两邦情惬。明日西风帆卷席。高樯到处旌麾列。忽相思，吾当往，谁谓三墩隔。

望海潮

重九和彦时兄

宝山烟霁，金湖波渺，珠帘高卷清霜。枫叶露痕，荻花风色，人言今日重阳。芳菊袅秋香。更榴房鬥紫，柑实传黄。观阁凌空，杯盘照坐独醒狂。

良辰乐事难忘。正少年游冶，人在任庄。铜钵探题，金钗当酒，一时绿鬓红妆。故国黯凄凉。漫情随水远，兴与云长。要是致君尧舜，千古继垂裳。

如梦令

和张文伯芍药

绰约一枝红怨。疏雨淡烟池馆。梅子欲黄时，日倚朱阑几遍。争看。争看。人在沉香亭畔。

又

和张文伯木犀

叶底芳蕤如缀。坐对广庭忘味。娇呆最怜伊，乱糁舞馀风袂。贪喜。贪喜。不觉宝钗斜坠。

又

江上对雨

一饷凝情无语。手捻梅花何处。倚竹不胜愁，暗想江头归路。东去。东去。短艇淡烟疏雨。

临江仙

和陈德公

红楼缥缈光风里，熙熙和气欢声。遏云馀韵最关情。春山闲淡淡，秋水醉盈盈。

老去自怜心尚在，相逢殊慰劳生。纹楸聊复戏同枰。试烦歌一曲，须借酒三行。

又

追和东坡，送李公恕入浙韵

鼓棹正逢江雪霁，是行应快吴吟。透云寒日半晴阴。烟岚凝翠重，霜树溅红深。

案上文书闲展读，圣贤踪迹重寻。不堪华髮故骎骎。三旌还有分，万事付无心。

又

和刘南伯

怪得举头闻鹊喜，果然都骑相过。柳阴乘月倒金荷。疏星明耿耿，银汉静无波。

总角追随今老矣，相逢无惜婆娑。夜阑馀兴到狂歌。长鲸方正渴，应不厌倾河。

南歌子

戊午重九

朱实盈盈露，黄花细细风。龙山胜集古今同。断送一年秋色、酒杯中。

鸭脚供柔白，鸡头荐嫩红。量吞云梦正能容。试问具区何处、浙江东。

又

和陈勉仲

老懒诗才退，春融醉眼昏。青山终日对柴门。柳外断桥流水、几家村。

桃李添新意，池塘失旧痕。一尊聊复为君温。倾倒年来酬唱、细论文。

又

赵叔全生日

扇里薰风细，壶中化日长。榴花高下照红妆。花外飞云馥郁、水沉香。

新竹轻储粉，流莺巧弄簧。不知何处是华阳。应有千年白李、荐霞觞。

又

安丰守章彦辅生日

玉露澄天宇，金风净月华。满庭秋色木犀花。记得谪仙初下、五云车。

才业追前辈，人门属当家。寿觞无惜醉流霞。闻说姓名潜护、有笼纱。

又

端午二首

角簟横龟枕，兰房挂艾人。一尊菖歜泛清醇。好在佳人如玉、映长春。

冰彻杯盘莹，香和笑语薰。莲花衫子入时新。挂起南窗一榻、晚风清。

又

玉斝浮菖虎，金盘馈鳈鱼。研丹聊作厌兵符。何必城头一女、当千夫。

雨过山如洗，风来草似梳。佳人不惯手谈输。却道如今重赌、选官图。

又

书所见

露竹舒新绿，风荷递暗香。谁家池馆睡鸳鸯。还有玉人相对、坐传觞。

角簟清冰滑，纱厨薄雾凉。晚来行雨过巫阳。强整罗衣临镜、学宫妆。

念奴娇

和鲁如晦中秋

碧天无际，乍雨清烟霭，风开云月。人在南楼，剧谈胜咏，拥碧油旌节。银阙腾辉，冰轮驾彩，颢气资高洁。大星不见，更容萤火明灭。

须烦翠杓琼杯，华笺象管，与我酬清绝。谁使琵琶声到耳，轻赋荻花枫叶。露脚斜飞，河阴低转，香篆环三杰。莫辞终日，舞腰重看回雪。

又

和张文伯重阳前雨

黄花照眼，对西风庭槛，为渠凝伫。准拟登高酬一醉，底事晚来微雨。蟠蟀声中，芭蕉叶上，怎得争如许。龙山何处，无言暗想烟树。

须知天意随人，重阳晴未晚，不须频诉。幸有兵厨三万斛，足助赏心欢趣。千里江山，两行珠翠，端为骚人付。层楼飞观，应容老子追步。

贺新郎

送郑宗承

又是春残去。倚东风、寒云淡日，堕红飘絮。燕社鸿秋人不问，尽管吴笙越鼓。但短髮、星星无数。万事惟消彭泽醉，也何妨、袖卷长沙舞。身与世，只如许。

阑干拍手闲情绪。便明朝、苍鸥白鹭，北山南浦。笑指午桥桥畔路，帘幕深深院宇。尚趁得、柳烟花雾。我亦故山猿鹤怨，问何时、归棹双溪渚。歌一曲，恨千缕。

菩萨蛮

采莲女

藕丝衫剪轻红窄。衫轻不碍琼肤白。缦鬓小横波。花楼东是家。

上湖闲荡桨。粉艳芙蓉榜。湖水亦多情。照妆天底清。








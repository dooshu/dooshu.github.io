○对用牲於门判

〈洛水溢，有司用牲於门。或非之。云：“苟济於物，祀之何爽？”〉

瞻彼洛矣！其水泱泱，云澄绿潭，树夹青岸。天作霖雨，时维浸溢，纵柏舟而难泛，岂一苇之可航？永惟主司，能业尔职，载怀黔首，用祭元冥。巨浪无倪，已不分於牛马；明德可恃，乃展敬於牲，汉皇之歌，彰夫旧史；《周官》之礼，著自前闻。彼何人斯？所谓末学，事则有据，非将奚为？


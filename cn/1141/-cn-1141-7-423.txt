新都戍（新安乱后，留戍以蒙古诸军也。）

玉屏山草尽，练江江水浑。
丈人看饮马，千骑如云屯。
腰间横大箭，游戏走平原。
射雁落云中，逐兔过田园。
连禽在一发，纵辔何翩翩。
割鲜不须臾，腥血殷盘飧。
汉儿刍秣久，相驯通语言。
此辈尚猛鸷，好恶难具论。
往年贼破郡，去年蹂榆村。
驱除借厥力，到今防禦存。
居人远窜匿，白日黄尘昏。
何时罢兵战，天河洗乾坤。
鼠忧方饮泣，再诵留花门。



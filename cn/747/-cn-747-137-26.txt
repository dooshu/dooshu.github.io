○议沙门不应拜俗状

窃以释老二教，慈敬宏深，有国因循，遂开崇尚，既久其法，须从其道。窃谓拜俗，理恐未通。何者？削异冠带之仪，持钵岂樽俎之礼？申恩方祈定慧，无劳拜跪严亲；报德有冀真如，何必屈腰慈后？山林既往，非复廊庙之宾；朝野裁殊，理宜高尚其事。今使责以名教，有亏其旨。臣等愚暗，请从不拜为宜。谨议。（谨按：此篇从《藏经》采出，《广宏明集》所载与此不同，今并存之。）


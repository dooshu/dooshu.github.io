○韦承鼎除左赞善大夫韦除尚食奉御柳谦除寿安县令韦选除义昌军推官钱琦除沧景支使等制

敕。前度支东渭桥给纳使巡官徵仕郎试大理司直兼殿中侍御史上柱国韦承鼎等。持身谨洁，美才周通，奉公当官，先劳後禄，端雅守道，俊秀升名，久游贤侯，众称君子。参东朝之赞谕，分五尚之职秩，纠大府群吏之失，提王畿生齿之籍，方六七十，长亿万夫，金台嘉招，武幄与食。法官宪秩，以壮藩垣，进於清时，皆为美仕。近者屡谴幕吏，予岂无意，盖欲廓宾阶敢言之路，诫诸侯自是之尊。惟沧新造，控制两河，付之诚臣，尤藉良画，若免後患，慎勿苟容，各修官业，无自俞薄。可依前件。


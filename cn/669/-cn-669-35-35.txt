35　成湯周公坐以待旦　古人警示早起戒晚諸語　孝經言卿大夫士之孝


成湯、周公，皆坐以待旦。康王晚朝，宣王晏起，則關雎作諷，姜后請愆，案：康王事注見卷三〔一〕。列女傳曰：「周宣姜后賢而有德，宣王常早卧晏起，姜后脱簪珥，待罪于永巷。」況朝而受業，爲士之職。書曰：「夙夜浚明有家。」孝經言卿大夫之孝，引詩云「夙夜匪懈」；言士之孝，引詩云「夙興夜寐」。讒鼎之銘曰：「昧旦丕顯，後世猶怠。」叔向所以戒也。左傳昭三年。「三晨晏起，一朝科頭」，管幼安所以懼也。事文類聚：「管寧避難遼東，還，泛海遭風，船垂傾没，寧思愆曰：『吾嘗一朝科頭，三晨晏起，今天怒猥集，過恐在此。』」「在家常早起」，杜子美所謂質朴古人風者也。「雞鳴咸盥櫛，問訊謹暄涼」，朱子之詔童蒙也。「觀起之朝晏〔二〕，知家之興廢」，吕子成公雜説。之訓門人也。「起不待雞鳴」，陸務觀示兒之詩也。「雞鳴率家人同起，不可早晏無常」，葉少藴與子之書也。「雞鳴而起，決擇於善利之間」，爲舜而已矣。

〔一〕按見本書卷三第六「近世説詩者」條注。

〔二〕「朝」，元刊本、清嘉慶本作「蚤」。






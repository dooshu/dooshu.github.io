○議發馬價銀兩買給宣大薊鎮軍民牛種疏 【 三鎮牛種】

邊計莫善於屯田自古道之予嘗問邊鎮者公類云邊地埆瘠萬無可屯之理不知何故也然近者宣大督臣秦中撫臣皆□屯政又何說耶

臣等仰惟　皇上誠感上玄、惠流下土、茲者履端伊始雪澤屢降真為盈尺之祥、行見千箱之慶、但宣府大同薊鎮三處、逼鄰虜境十室九空、即日春融、正當佈種之時而或有牛無種、或有種無牛、遷延過時、自絕秋成之望、臣慱向在右衛、固嘗目擊其苦。若使因天之時。順地之利。稍為處給。計種一石。可得子粒數石。富民以裕國。足食以強兵。比之歲荒召買之費。月粮折支之難。曷啻倍蓰。戶部帑銀。見稱缺乏。本部馬價。數雖不多。尚可措置。係干邊計。不敢自分彼此。相應通行議擬、合候命下、劄行太僕寺、於馬價銀內、動支三萬兩、宣府大同薊鎮各發一萬兩、差官分解廵撫都御史趙孔昭陳其學徐紳處、責委各該守廵兵備等官、收買各樣種子。沿邊軍民中。審其十分貧乏者。分等查給。合用牛隻。官為勸借。令其趁時佈種。秋成之日。抵斗還官。另立小倉收貯。專備來年給種支用。廵撫衙門。仍置循環文部二扇。年終赴部倒換查考。


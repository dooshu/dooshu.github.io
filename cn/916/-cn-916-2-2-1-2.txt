【在邹诗】

〖《汉书》曰：楚王戊荒淫不遵道。孟作诗讽谏。后遂去位。徙家於邹。又作一篇。在邹《诗》曰：〗

微微小子。既耇（《广文选》作苟。）且陋。岂不牵位。秽我王朝。王朝肃清。惟俊之庭。顾瞻余躬。惧秽此征。我之退征。请于天子。天子我恤。矜我发齿。赫赫天子。明悊（《广文选》作哲。《诗纪》同。）且仁。县（《诗纪》作悬。）车之义。以洎小臣。嗟我小子。岂不怀土。庶我王寤。越迁于鲁。既去祢祖。惟怀惟顾。祈祈我徒。戴负盈路。爰戾于邹。鬋茅作堂。我徒（《广文选》作从。《诗纪》同。注云。一作徒。）我环。筑室于墙。我既仙（《广文选》作迁。《诗纪》同。）逝。心存我旧。梦我渎上。立于王朝。其梦如何。梦争王室。其争如何。梦王我（《诗纪》倒作我王。）弼。寤其外邦。欢其喟然。念我祖考。泣涕其涟。微微老夫。咨既迁绝。洋洋仲尼。视我遗烈。济济邹鲁。礼义唯恭。诵习弦歌。于异（《广文选》作异於。《诗纪》同。）他邦。我虽鄙耈。心其好而。我徒侃尔。乐亦在而。（○《汉书》韦贤传。《广文选》九。《诗纪》二。又《文选》十六间居赋注作安革猛诗。引祁祁我徒一句。）


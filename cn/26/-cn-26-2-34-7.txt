康福


康福，蔚州人也，世为军校。福以骑射事晋王为偏将。庄宗尝曰：“吾家以羊马为生，福状貌类胡人而丰厚，胡宜羊马。”乃令福牧马于相州，为小马坊使，逾年马大蕃滋。明宗自魏反，兵过相州，福以小坊马二千匹归命，明宗军势由是益盛。明宗入立，拜飞龙使，领磁州刺史、襄州兵马都监。从刘训讨荆南，无功而还。福为将无佗能，善诸戎语，明宗尝召入便殿，访以外事，福辄为蕃语以对。枢密使安重诲恶之，常戒福曰：“无妄奏事，当斩汝！”福惧，求外任。

灵武韩洙死，第六澄立，而偏将李从宾作乱。澄表请朝廷命帅，而重诲以谓灵武深入夷境，为帅者多遇害，乃拜福凉州刺史，朔方、河西军节度使。福入见明宗，涕泣言为重诲所挤。明宗召重诲为福更佗镇，重诲曰：“福为刺史无功效而建节旄，其敢有所择邪！”明宗怒，谓福曰：“重诲遣汝，非吾意也。吾当遣兵护汝，可无忧。”乃令将军牛知柔以兵卫福。行至方渠，而羌夷果出邀福，福以兵击走之。至青冈峡，遇雪，福登山望见川谷中烟火，有吐蕃数千帐，不觉福至，福分其兵马三道，出其不意袭之。吐蕃大骇，弃车帐而走，杀之殆尽，获其玉璞、绫锦、羊马甚众，由是威声大振。

福居灵武三岁，岁常丰稔，有马千驷，蕃夷畏服。言事者疑福有异志，重诲亦言福必负朝廷。明宗遣人谓福曰：“我何少汝而欲负我！”福言：“受国恩深，有死无二。”因乞还朝，不许。福章再上，即随而至，明宗不之罪，徙镇彰义。历静难、雄武，充西面都部署。晋高祖时，徙镇河中，代还，卒于京师，赠太师，谥曰武安。

福世本夷狄，夷狄贵沙陀，故常自言沙陀种也。福尝有疾卧阁中，寮佐入问疾，见其锦衾，相顾窃戏曰：“锦衾烂兮！”福闻之，怒曰：“我沙陀种也，安得谓我为奚？”闻者笑之。






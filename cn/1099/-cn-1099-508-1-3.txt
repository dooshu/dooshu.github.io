○徭役 【 賦法】

古者田以出粟而足國之食。賦以出軍而足國之兵自魯用田賦。兼賦夫田以兵。而民力弗餘。然猶寓之農也。後世崇建軍衛。竭盡夫田之入。胥食之軍。軍非武衛則不盡。非軍門則罔調也。有司編設民壯。是為重贅之役。權處之道。今又一旦數倍額上。增羨役焉。民倍疲矣。古者一夫從軍。七家奉之。大司馬逓而征之。十年而役一遍。凡以更勞而均逸也。今見畿內州邑。無歲不計闔治之民而編之均徭。只如民壯。每丁夫出銀一錢。每名民壯七兩二錢。則總七十二丁夫朋一役也古率七家賦一兵也。賦兵則諸賦弗及也。家無過一人。以其餘則為羨也。今者民間二稅。歲歸之軍。養馬所需。不減歲費。民壯之設。又歲均徭十百之一徭也。宋嘉祐中河北招兵未巳、范鎮有曰取兵於民則民稀、民稀則田曠、田曠則賦役重、賦役重則民心離、寓兵於民則民稠、民稠則田闢、田闢則賦役輕、賦役輕則民心固、與其離民之心以備契丹、契丹未至而民力先匱、孰若固民之心以備契丹、契丹雖至而民力有餘、國用有備也、夫契丹在宋。何如今日。招兵之暫視編役又僅然也。然宋尚懼離民之心。而匱其力、耕其財也。其在今日。弗財與力之養。而務張皇之驟。策亦竭矣。宋募義勇為河北伏兵以禦金人當是時與虜爭中土、割河北也、其在今日、全燕全晉、一統有之、邇嘗募義勇、送備府操、計日而授之直、招精銳而時使之、厚賞以勸之、民踴然也。又責增編民壯數百名於版籍之上。牽纏瑣屑。民懼終身之永累矣。愚窃府操義勇。不必如是之多。州邑親民得其道。槩閭閻皆鄉兵也。又何必拘之苦之之蚤也。昔宋河北諸郡。皆籍義勇、惟澧州石門慈利募義勇不置籍。若今民壯排之版籍之固。則有不獨如古募而籍之者也。風俗不同人材亦異以此課吏誠便愚切願委責有司。聽其各隨便務展所學得權措置之宜。而不失養教之意。緩急民間。俱我手足之捍矣。正不必於存籍也不然。隸名之外。文具殊嚴。法網密而豪傑受長制也。求免過亦幸哉。此謂籍兵不宜有五說也。

皇明經世文編補遺卷四終





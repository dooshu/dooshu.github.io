李忠肃传

李忠肃公名邦华字孟闇一字懋明吉水人师事邹忠介元标每读史至诸葛孔明顔常山文信国诸传慨然流涕万历三十一年癸卯同父廷谏举於乡甲辰成进士知泾县事考绩第一擢山东道御史巡按浙江以刚劲忤时屡蹶屡起历莱州分守登州易州兵备光禄寺少卿巡抚天津总督河道兵工二部左右侍郎南北兵部尚书终都察院左都御史遂殉国难公敏练吏事持大体所至有异政其被徵赴阙也时国储未建福藩假请庄田迁延宫阙公惧摇国本力引分封典例争之幷论戚畹郑国泰窃弄威福颇触忌讳然福藩卒就国顾端文宪成讲学东林为谗者所诋公抗声谓攻道学兴党锢非盛世事拜御史即上书论邪正久淆指斥执政及依附诸臣蔽贤病国状请召还邹元标顾宪成郭正域及废弃诸名贤已劾南直学臣熊廷弼杀士媚人勋臣刘世学盗擅国柄冢宰赵焕迫逐总宪孙玮请法祖制用人正官方收真材杜幸门直声大震大学士叶向高遇之朝房举炬熟视曰今乃识李御史不敢忘公韦弦公尝列启事为政府规故也按浙江课吏上廉能即所举无敢馈谢故事济边费取之赎锾不足则预徵郡县以应公悉罢之曰狱未成而坐賍非训廉也檄祭方正学于忠肃王文成诸先生聘礼其後贤岁大旱请赈未报可悉索公费买谷以赈中涓织造病民请停遣令有司兼领其事不报事讫引疾旋罹党祸谪迁天启初以光禄少卿召廷臣交荐公边才拜佥都御史巡抚天津妖寇围景州急公猝用奇兵俘斩数千人复景武邹滕诸州县躬巡海上览要害修墩戍复请募兵以固重镇多建营房马廏置战守车械毕备又设军市使兵不离伍商民以安事闻上嘉悦发内帑劳军累赐公蟒服金币後先加俸凡三级入为兵部右侍郎时杨忠烈涟疏逆璫魏忠贤二十四罪中及南乐相魏广微魏疑出公意嗾所亲疏斥邹元标讲学语数侵公适工部郎万璟以论璫廷杖创甚公省视槖饘璫詗而衔之崔呈秀倪文焕等兴党狱欲尽斥清流先侧目公号为老东林讽御史李蕃摭他事论劾勒令还镇公乞归养去逾月复因言者罢官明年倪文焕极疏妄诋事几殆两岁之间缇骑数遣士大夫接踵死公子士开忧形於色公慰之曰人生如寄所不死者忠孝耳崇祯改元阉党诛诏复原官代行总督事陞兵部尚书遂请核京营兵失贵幸意京营自于忠肃後法尽坏老弱与空籍半之而董戎政者勲臣子弟也岁中两操更番相蒙又倚中官相援莫敢问宿卫无劲旅一旦有警卒不可恃公具陈所以及任将驭军清蠧诸事且谓京营岁费米一百六十六万计虚冒二十四万三备兵营尤冒占渊薮请急清汰於是勲戚中贵震恐募人补伍增胜军四千余人马四百匹营务稍振而衔公者衆也再疏乞归养不许未几遵化报陷大兵薄都城公选兵缮械区画防御请列营近郊为犄角而终以忤要人意中蜚语免官营务由此益坏越二载上御经筵思公叹曰京营近来全无振饬何似李邦华任事时盖深惜之公里居十年已卯起南京兵部尚书审顾形势建议守江东不如守江北守下流不如守上流宜於滁和全椒间屯田鞠旅以固门户池阳间建开府采石置哨舟车兼制以固咽喉又请徐州设总督宿重兵通南北为神京应援不果行疏论神宫监张其藴不法状按治伏诛岁饥赈活甚衆又清出草场数万亩垦田徵租以佐军兴丁父忧归服除诏起公是时中外交讧江淮震动公闻报即募勇士督援兵入卫请专敇直省督抚传檄海内勤王为文辞塚墓诀家而行已知时事不可为矣大帅左良玉兵溃东下围皖城索饷横甚公单骑入营抚戢之措给饷银十五万两且激以戮力杀贼毋负君恩受恶名良玉感泣申军令戮其部曲不率者扬通成等四十三人还所掠漕盐艘五百男妇四千余人勒兵还镇公在道即改都察院左都御史疏辞不允召对职掌事跽最久上数目起公故事巡方复命未尝署下考公执法请不时纠劾凡巡方举荐首廉惠有学术知兵理财各为一类试而不效罪及举主乃申御史约束严稽核谪斥贪墨御史四人辇下肃然甲申春潼关陷山右不守上召对数为泣下二月集廷臣定大计公密请上居守东宫抚军南京其略曰方今逆贼猖獗国势杌?皇上身为社稷臣民主当明诏天下效死勿去所虑东南涣散收拾无人万一腹心祸起孝陵震惊噬脐何及臣见皇太子仁明英武宜急仿仁庙故事抚军南京简亲臣大臣忠智威望者辅弼凡军国大政便宜施行毋从中制毋听旁挠於以振国威通声援安祖陵固上游不可缓也疏上三日不报又请定永二王速分封东南鼎建藩服上览奏颔之示首辅陈演曰宪臣言是亡何外传上南迁上疑演泄其议罢之而公言亦寝是时闯贼蹂躏三辅勤王之师不集督师辅臣逗遛日行三十里公又请颁诏罪已激发忠义召天下督抚星驰入援又狡贼奸细多倚勋戚中官家为窟穴伺宫府隂事乞严勅勋贵觉察而媪相之秉兵柄貂珥之典神策千古覆车同一败辙议者欲用中官守城此不可不虑也祖宗设立内帑原积有余之财以供有事之用今寇在门庭士无重赏何由得其死力愿尽出内帑以供军需鼓士气诸臣如袁继咸路振飞冯元飈差有方略力堪御侮史可法饶忠胆南壁当专委之疏上又不报三月九日宁武告急大同昌平三日继陷羸卒守陴中官蒙蔽公知城之必不守也望日至内阁约请发帑城守与首辅议不合公唾而出即督诸御史上城集矢石拒之或谓銮舆必出狩不则护皇嗣微行宜留身以待公痛哭曰谋之其臧则具是违老臣抚军分封两疏空吐心血今时已不及措矣十六日贼抵城下移寓吉安馆文丞相祠酹酒告文山题诗矢志又手书别倪公元璐马公世奇施公邦曜相期誓死是夜趋大内面奏机宜不得入十九日城陷公朝服北面再拜更青衣角带曰国事至此臣虽死当素服待罪徐三揖文山云邦华先生里人当国难无可报君惟一死从先生地下耳家人哭请遗命曰吾以身殉国复何言但未知上所在勿殓吾屍遂自经死是日天子死社稷殉难二十余人公实先之坐屍中堂五日颜色如生贼罗拜曰忠臣忠臣梓宫出东华门公始棺殓年七十有一始公家食时尝画策御九莲山寇兴复白鹭书院捐田饩生徒复於郡城建依仁书院与贤士大夫讨论圣学往还切劘所着诗文六十卷勤王北上时自题曰留丹集盖决计以文山自任也既死衣带间有赞曰堂堂丈夫圣贤为徒忠孝大节誓死靡渝遭国不造空负良谟临危授命庶无媿吾清顺治十二年赐谕祭諡忠肃


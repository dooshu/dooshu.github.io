◇赠谥邓哀侯诏

惟黄初二年八月丙午，皇帝曰：「咨尔邓哀侯冲！昔皇天锺美于尔躬，俾聪哲之才成于弱年，当永享显祚，克成厥终，如何不禄，早世夭昏？朕承天序，享有四海，并建亲亲，以藩王室，惟尔不逮斯荣。且葬礼未备，追悼之怀，怆然攸伤。今迁葬于高陵，使使持节兼谒者仆射郎中陈承追赐号曰邓公，祠以大牢。魂而有灵，休兹宠荣，呜呼哀哉！（《魏志·邓哀王冲传》注引《魏书》）


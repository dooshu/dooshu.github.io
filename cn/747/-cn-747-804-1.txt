○直谏书

救国贱臣前翰林院学士刘允章谨冒死上谏皇帝陛下。臣闻太直者必孤，太清者必死。昔晁错劝削诸侯之地，以蒙不幸之诛。商鞅除不轨之臣，而受无辜之戮。今并臣三人矣。守忠怀信，口不宣心，则刎颈刳肠，向阙廷而死者，并臣是也。救国策从千里而来，欲以肝脑上污天庭，欲以死尸下救黎庶。臣死之後，不见圣代清平，故留贱臣以谏明主。今短书一封，不入长策，伏蒙不收，所以仰天捶胸，放声大哭。杀身则易，谏主则难。以易死之臣，劝难谏之主。伏见陛下初登九五，颁下诸州，开直谏门，言者无罪，四方雷震，百里奔驰至阙廷者，愿陛下致平之业矣。陛下既不用其策，不舍其过，或鞭挞市朝，囚禁园苑，深埋沟壑者，不知其数。乞食道路者，不记其名。夫输忠献策之臣，匍匐阙廷者，岂敢欺陛下乎？大臣爱位而不敢言，小臣畏死而不敢谏，忘生请死之罪，往往冒死天庭者，知陛下觉悟也。伏闻枢密之事要在纤人，以宰臣为度外之官，以御史为不速之任，冤者不得伸，君子所以深藏，小人所以深乱。自古帝王，以御史为耳目，以宰相为股肱。股肱废则不能用，耳目蔽则不能视。今陛下废股肱，蔽耳目，塞谏诤，罪忠良，欲令四海不言，万方钳口，可不畏也？臣恐千秋万岁，说陛下不圣，笑陛下不明，臣所以急也。当今天下求进之臣，智者不肯自言不肖，愚者不肯自言不贤，故使贤愚混杂，善恶同群。真智真愚，何所分别。取之则善恶进，舍之则贤愚退。何不使至愚在野，至贤入仕。今天下食禄之家，凡有八入，臣请为陛下数之。节度使奏改，一入也。用钱买官，二入也。诸色功优，三入也。从武入文，四入也。虚衔入仕，五入也。改伪为真，六入也。媚道求进，七入也。无功受赏，八入也。国有九破，陛下知之乎？终年聚兵，一破也。蛮夷炽兴，二破也。权豪奢僭，三破也。大将不朝，四破也。广造佛寺，五破也。赂贿公行，六破也。长吏残暴，七破也。赋役不等，八破也。食禄人多，输税人少，九破也。臣闻自古帝王，终日劝农，犹恐其饥，终日劝桑，犹恐其寒。此辈不农不桑，坐食天下。欲使天下之人尽为将士矣，举国之人尽为僧尼矣，举国之人尽为劫贼矣。欲使谁人蚕桑乎？今天下苍生，凡有八苦，陛下知之乎？官吏苛刻，一苦也。私债徵夺，二苦也。赋税繁多，三苦也。所由乞敛，四苦也。替逃人差科，五苦也。冤不得理，屈不得伸，六苦也。冻无衣，饥无食，七苦也。病不得医，死不得葬，八苦也。仍有五去，势力侵夺，一去也。奸吏隐欺，二去也。破丁作兵，三去也。降人为客，四去也。避役出家，五去也。人有五去而无一归，有八苦而无一乐，国有九破而无一成，官有八入而无一出，凡有三十馀条，上古以来，未之有也。天下百姓，哀号于道路，逃窜于山泽。夫妻不相活，父子不相救。百姓有冤，诉于州县。州县不理，诉子宰相。宰相不理，诉于陛下。陛下不理，何以归哉？伏见蛮寇欺侵，神道诳惑。我国家作亡命之渠魁，为逋逃之窟穴。徵兵五年，今日诛之，何见之晚也。臣闻却以（疑）未终销兵于当时，本无养兵，日为乱臣张本也。今不除其乱本，而除其乱苗，士卒荡尽于中原，玉帛多亡于道路。岭外仍令节度四面讨除，苍生嗷嗷，何负陛下？令行此讨罚，以为上策，臣恐今年除一承嗣，明年又生一承嗣，天下征战，未有了期，则祸难起于腹心，蜂虿生于手足。陛下左右，无人敢言，但知润色美词，悦情畅志而已，岂知千里零落，万里凋残者哉？今国家狼戾如此，天下知之，陛下独不知之。天下不敢言，臣独言之。万死一生，臣死一介之命，救万人之命，臣今虽死，犹胜于生。臣献策千条，未蒙一问，羁孤贫病，流落风尘，眷恋朝廷，而不能去。傥陛下览臣愚见，知臣愚忠，则理乱斯须，存亡瞬息，太平之日，昭然目前。必也陛下不以万国为心，不以百姓为本，臣当幸归沧海，葬江鱼之腹，不忍见国难危，臣之愿毕矣。臣恳擗不胜痛切感惧之至。

王景风

景风，咸通中官吏部侍郎，後谪守漳浦。


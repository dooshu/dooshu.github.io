题仲迟花里寻诗图　二首


丽则文章不可寻，紫藤花馆客沉吟。一家春色来天地，六代宗风自古今。

绮径徘徊奇境出，香溪沿泝雅源深。芬芳悲恻无穷意，兰茝《离骚》共此心。

寻芳人共坐琼筵，更在春风得句先。满树碧桃飞点笔，当阶红药对摊笺。

敦槃盟会留香国，裙屐风流过绮年。南望龙山增艳羡，万花供养辟诗天。






○北都巡狩制

朕爰自瀍雒，有事省方。乘发生之和，因豫动之庆，将欲恤鳏寡，问老疾，陈诗展礼，黜幽陟明，使滞伏必申，微物咸遂。其行幸所至处，宜令刺史县令存问百年老病鳏寡茕独及行人家。如有单贫不济不能存活者，量加赈给，其侍老仍各赐物三段。见禁囚徒，除十恶及身犯反逆，并造伪头首以外，自馀杂犯流死等罪各减一等，徒以下放免。百姓有贤良，官人有清白，并令中书门下采访名闻。其贪浊之吏，委御史觉察弹奏。


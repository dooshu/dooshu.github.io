○减徵京畿夏麦制

敕：夏后氏五十而贡，殷人七十而助，周人百亩而彻，其实皆什一也。故谓之天下中正，而颂声作矣。乃者因三代之制，定其税典，务於行古，庶以便人。属外攘四夷，岁会戎事，军国用度，公储匮乏，役费荐至，近於倍征。而吏或奉法不谨，失我字人之意，孤者恣其厚敛，豪富者贷，以轻徭，动而生奸，浸以流弊，谓之什一，其实太半。致有去父母之邦，甘保佣之役，流离适荡，靡室靡家。或阽於死亡，而莫之省，每一念至，良深悯恻。顷亦厘革，从其便安，量沃瘠之差，宽赋敛之重。今邦畿之内，宿麦非稔，去秋垦田，又减常岁，昨者徵税，其数颇多。朕以万姓不安，三农将废，忧勤郁悼，中夜以兴，思有康济，未臻其道。每欲悉免量入，息其重困，而未解兵严，犹资日费，用蠲恒数，以恤疲人。其京兆府今年所率夏麦，宜於七万硕内。五万硕放不徵，二万硕容至晚田熟後取杂色斛斗绩纳，仍委京兆尹崔昭差少尹李椅、于颀等分县巡抚，必躬亲宣示朝章，令知朕意。


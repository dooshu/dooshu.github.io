代集贤向相公待罪表

臣某言窃以辅弼之司实一人之注意举措之际乃四海之具瞻苟自辍於悔尤固不遑於启处臣某中谢伏念臣本非茂异谬窃科名爰遭遇於先朝屡忝尘於华贯西垣掌诰甫及二年南海颁条远踰万里偶生还於阙下俄入直於禁中亟膺奨擢之恩俾佐枢机之务但倾驽拙仰奉忧勤累换星霜莫禆尘露崇文广武圣明仁孝皇帝陛下绍膺丕构褒宠旧臣以先朝簪履之微不之遗弃顾微臣斗筲之量深觉满盈遽陪四辅以调元获从六龙而展义殊乏一言而启沃曷寛万乘之焦劳寻奉简书远巡边徼恭承宸算遐震天威媿无前筯之筹尚轸宵衣之虑久尘重位方积厚顔去年陛下特出非常俾之爰立中外颇喧於舆诵君亲益示於眷怀俯偻循墙靡容固让负乘致寇果出自贻今者公相之家子孙构讼事连闺壼词及钱刀盖臣遭逢已来赐予所得辄营别墅有爽素风脱粟拔葵既违於典训鼠牙雀角遂起於争端致上浼於九重实先甘於三黜况臣位居黄合俸入甚优日侍紫庭体貌尤异合敦操履以厉搢绅蔑闻市义之名乃有营私之谤横议喧腾於乡校封章叠委於公车黩冕旒之听聪罪诚莫赎玷朝廷之名器责亦何迯俯伏私门以俟公宪然望陛下推豁达之大度察方寸之微诚念臣久冒宠荣常倾丹赤固乏代天之业粗坚许国之心特霈鸿私得从轻典即臣摩顶至踵仰衔覆帱之仁虽死犹生终効糜捐之报臣无任云云






卷十四



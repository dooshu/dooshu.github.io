◇策遣龚胜邴汉（元始二年六月）

惟元始二年六月庚寅，光禄大夫、太中大夫耆艾二人，以老病罢。太皇太后使谒者仆射策诏之曰：盖闻古者有司，年至则致仕，所以恭让而不尽其力也。今大夫年至矣，朕愍以官职之事烦大夫，其上子若孙若同产、同产子一人。大夫其修身守道，以终高年。赐帛及行道舍宿，岁时羊酒衣衾，皆如韩福故事。（《汉书·两龚传》：哀帝崩，王莽秉政。胜与太中大夫邴汉俱乞骸骨，於是王莽依韩福故事，白遣胜、汉策。）


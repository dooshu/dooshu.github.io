○改元光宅赦文

鸾台：朕闻上皇建极，体元气以育群生；大圣承天，法开阳而陶庶类。与时舒卷，叶三正而推移；随道污隆，应五钤以通变。故能牢笼宇宙，埏埴人灵，符景运而财成，契休期以光宅。昔有隋标季，率土沦胥，豺狼肆吞噬之灾，亿兆被虔刘之酷。高祖神尧皇帝，披图汾水，仗钺参墟，廓氛祲而安四维，扫欃枪而清六合。太宗文武圣皇帝，负日月而膺运，鼓雷霆以震威。荡海夷山，功浃八荒之外；救灾拯溺，仁霑万域之表。乐和礼洽，天平地成，茂绩光於遂初，鸿名冠於开辟。高宗天皇大帝云房诞睿，虹渚降灵，受绿错之祯符，应朱绨之景命。飞车乘毳，臣轩顼之不臣；没羽浮金，服禹汤之未服。所以开边服远，更阐宇於先基；富贵宁人，重增辉於前烈。抚璇当宁，调五气於明堂；考瑞升中，朝百神於日观。茫茫众俗，宁知覆焘之恩；蠢蠢庶氓，孰辨陶甄之力。固已千年启旦，三圣重光，历选前书，无闻往载。岂谓道隆金镜，运迫鼎湖，方延翠渚之祥，遽讬白云之驾。以社稷之大任，属荒眇之微躬，钦奉遗言，载深悲惧。遂以兹菲德，开导嗣王，式综万几，载宣风化。所赖王公卿士，各竭乃诚，若济巨川，宾资舟楫。然自恭临朝序，已积炎凉，教靡致於易风，道尚惭於变俗，良以哀迷在疚，荼棘缠心，陵庙未安，匪遑专虑。今者凤京遥践，龙驭上升，既因大礼之终，宜更中区之始。

朕居临赤县，求瘼之志每盈；子育苍生，恤隐之怀镇切。惟欲励精为政，克已化人，使宗社固北辰之安，区宇致南风之泰。以斯酬眷命，用此报先恩，冀上不负於尊灵，下微申於至恳。夫五行递用，列代相承，欲崇其德，先遵所尚。故夏以金运，乘骊而尚元；周以火行，贵骍而尚赤。将隆母德，必欲子扶。近者地不藏珍，山无秘宝，皇家土德，胜气弥彰，宜从白贲之象，以辅黄中之运。自今以后，旗帜皆从金色，仍饰之以紫，画以杂文。其应合改者，所司详依典故。供奉帷幕，咸用紫色，自录府卫所旗，并改以皂。八品已下，旧服青者，并改以碧。其在京诸司文武职事，五品已上清官，并六品七品清官，并每日入朝之时，常服裤褶。诸州县长官，在公衙亦准此。自馀官朔望朝参皆依旧，其色皆依本品。

又镇星之在太微，已历年载，著土精之美应，表坤祚之元符，宜同感帝，以时荐享。又东都改为神都，宫名太初宫。但列署分司，各因时而立号；建官置职，咸适事以标名。而今曹僚之中，称谓多爽，宜改尚书省为文昌台，左仆射为文昌左相，右仆射为文昌右相，吏部尚书为天官尚书，户部尚书为地官尚书，礼部尚书为春官尚书，兵部尚书为夏官尚书，刑部尚书为秋官尚书，工部尚书为冬官尚书，门下省改为鸾台，中书省改为凤阁，侍中改为纳言，中书令改为内史，太常寺改为司礼寺，鸿胪寺改为司宾寺，宗正寺改为司属寺，光禄寺改为司膳寺，太府寺改为司府寺，太仆寺改为司仆寺，卫尉寺改为司卫寺，大理寺改为司刑寺，农寺依旧，左右卫亦依旧，左右骁卫为左右武卫，左右武卫为左右鹰扬卫，左右威卫为左右豹韬卫，左右领军卫为左右玉钤卫，左右金吾卫依旧。其馀曹司及官僚名未改者，所司速制名奏闻。又司隶之官，监郡之职，所以巡省风俗，刺举愆违。今人物殷烦，区宇遐旷，而所在州县，未能澄肃。可制右肃政御史台一司，其职员一准御史台，专知诸州按察。其旧御史台改左肃政御史台，专知在京有司及监诸军旅并出使。其诸州县事参军宜依旧。令在京五品已上清官，每日章善显福等门，各一人待诏，朕当亲访政道，详求得失。

又元元者，皇室之源，韫道德而无为，冠灵仙面不测，业光众妙，仁覃庶品，岂使宝允见御宸居，先母竟无尊位。可上尊号曰先天太后，宜於老君庙所，敬立尊像，以申诚荐。又洛州界内，所有帝王之陵，及自古清直之臣，忠廉之佐，并令州县，就其茔域，一申致享。又自武德以来，元勋佐命，或以忠鲠事主，或以道德匡君，非身在有犯，缘子孙绝封者，前诏虽已处分，或恐仍有阙遣，宜降霈泽，重申前命。又往日先朝圣武，荡定遐方，日月照临，咸为郡县，皆荷生成之惠，无复远近之殊。朕矜抚之怀，岂隔中外，每念其后嗣，愍怆良深。继绝兴亡，实为本志，各宜求其后允立之，以承享献。其诸都护汉官及镇兵等，并悉放还。其营奉山陵使及卤簿使等，并依别敕处分。

又两京之所，徭赋实繁，亦令所司作优量法，使劳逸得所。灵驾所涉，千里斯递，在路黎甿，莫不哀奉，念其劳弊，情增感恻。其缘供顿及山陵者，并免今年课税。又比来诸道军行，叙勋多滥，或端居不出，以货买勋，真伪相蒙，深为巨蠹。自今以后，所司宜明具条例，务令禁断。责成斯在，可不勉欤？如更有违，必越法科处分。又比命放出宫女，已降诏书。然以在内多时，咸悉愿住，但念其各有亲属，岂可久致分离，宜准前恩，即令放出。又隆平日久，户口滋多，物务既烦，欺隐斯众。其上州三万户已上，大县万户已上，各宜析出，别置州县。惟雍、洛二州，不在此限。

又济时之道，求贤是务。其官人及百姓等，或器标瑚琏，材堪栋干，或在职清慎，或抱德幽栖，或武艺驰声，或文藻流誉，宜令京官九品已上诸州长官各举一人，咸以名荐。务取得贤之实，无贻滥吹之讥。又前者有诏，具述内外官寮，备陈行事，以申劝沮。但恐百官在职，尚有亏违，今欲重降深恩，更垂宽宥。弃瑕录用，罔责於前非；涤罪论功，必期於后善。若又不悛己过，重挂疏罗，当使置以严刑，倍加其罚。

思与士庶，共此维新，可大赦天下，改文明元年为光宅元年。自九月五日昧爽已前，大辟罪已下，罪无轻重，已发觉未发觉，已结正未结正，见系囚徒，皆赦除之。流人未达前所者放还。其犯十恶，官人枉法受财，监临主守自盗所监临，劫贼杀人，故杀人，谋杀人，反逆缘坐，并军将临戎，挫威丧律，镇遏失所，亏损师徒，及常赦所不免者，并不在赦内。亡官失爵，量加收叙。诸年八十已上各赐粟二石，绵帛二段；九十已上赐粟三石，绵帛三段；百岁已上赐粟五石，绵帛五段。并依旧例版授。孝子顺孙，义夫节妇，咸表门闾，鳏寡惸独笃疾之徒不能自存者，并加赈恤。亡命山泽，挟藏军器，百日不首，复罪如初。敢以赦前事相告言者，以其罪罪之。布告天下，咸使闻知。其诏书内事有未尽者，仍令所司作条例处分。


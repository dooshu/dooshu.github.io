◇难魏澹敬字议

向所论敬字，本不全以为轻，但施用处殊，义成通别。《礼》主于敬，此是通言，犹如男子「冠而字之」，注云「成人敬其名也」。《春秋》有冀缺，夫妻亦云「相敬」。既于子则有敬名之义，在夫亦有敬妻之说，此可复并谓极重乎？至若「〔敬〕谢诸公」，固非尊地，「公子敬爱」，止施宾友，「敬问」、「敬报」，弥见雷同，「敬听」、「敬酬」，何关贵隔！当知敬之为义，虽是不轻，但敬之于语，则有时混漫。今云「敬奉」，所以成疑。聊举一隅，未为深据。（《隋书·潘徽传》，隋遣魏澹聘陈，为启于陈主曰：「敬奉弘慈，曲垂饯送。」徽以「伏奉」为重，「敬奉」为轻，却其启而不奏。澹立议，徽难之云云。澹不能对，遂从而改焉。）


列传第八 太宗诸子


△合失〔海都　察八儿〕　阔端太子〔只必帖木儿　别帖木儿　脱脱木儿〕　阔出太子〔失列门〕　哈剌察儿　灭里〔阿鲁灰帖木儿〕　合丹

太宗皇帝七子。孛剌合真皇后生合失，乃马真皇后生定宗，乞儿吉思皇后生阔端，次阔出，次哈剌察儿，并不详其母氏族。业里乞纳妃子生灭里。庶长子合丹，其母氏族亦佚。

合失生于太祖十年，嗜酒早卒。蒙古谓西夏曰河西，合失与河西音相近，及卒，左右讳言河西，惟称唐古特云。子海都。宪宗二年，定太宗诸子封地，以海押立之地分海都。海都自以太宗嫡孙，不嗣大位，心常鞅鞅。中统初，阿里不哥僭号和林，海都附之。及阿里不哥归命，海都仍自擅于远，屡征入朝，皆以马瘦道远为词。又权谲多智略，善于笼络，朮赤后王贝勒克等咸与之善。太宗分地在叶密立河上者，亦多为所有。

至元三年，察合台孙阿鲁忽卒，其妃倭耳干纳立前王合剌旭烈兀之子谟八里克沙，年少，其从父博拉克在朝，世祖命归国辅之，欲藉其力以制海都。博拉克废谟八里克沙而自立。是时朮赤曾孙忙哥帖木儿奉朝命伐海都，与之相持，博拉克侵其分地，海都乃乞和于忙哥帖木儿，与博拉克战于昔剌河，败绩。忙哥帖木儿助以兵，回攻博拉克，胜之。太宗诸孙乞卜察克为之和解，兵始罢，而布哈儿等地，海都亦得分其岁入。已而博拉克西攻阿八哈，海都又助以兵，既渡阿母河，海都兵即引还。

至元十一年，察合台后王托喀帖木儿卒，海都辅立博拉克之子笃哇，由是笃哇德之，举国以从。海都始显背朝命，使其将帖木迭儿南侵畏兀儿之地。

十二年正月，敕追前所赐海都、博拉克金、银符三十四。

初，世祖命北平王那木罕驻阿力麻里，以御海都，复命丞相安童辅之。是时昔班使于海都，谕使罢兵入朝，海都听命已退兵，而安童袭叛王禾忽部曲，尽获其辎重。海都惧将遁，适托喀帖木儿等劫北平王奉昔里吉以叛，使通好于海都。海都不纳，而自置行营于阿力麻里，侵略天山南北，阔列坚后王八八等皆应之。世祖先后命都元帅忽必来、别速台及万户綦公直分戍兀丹、别失八里，受诸王合丹、阿只吉节度，仍置别失八里、火州、兀丹等处宣慰司，改畏兀断事官为北庭都护府。

十九年，海都将玉论亦撒寇兀丹，宣慰使刘恩设伏败之。明年，海都遣八八以三万人至，总管旦只儿别将破其众，拔亡卒二千余人以出，度众寡不敌，乃引还。二十一年，诸王牙忽都与土土哈逻得海都谍者，审知虚实，败其精兵，海都遁。二十三年，海都、笃哇连兵入寇，诸王阿只吉、西平王奥鲁赤拒战失利，于是丞相伯颜奉命代阿只吉总北庭军。秋，海都、笃哇寇别失八里，綦公直与屯田总管李进俱为所获。

二十四年，乃颜叛于辽东，遣使阴结海都，许为犄角。世祖命伯颜宿重兵于和林以扼之。明年正月，海都寇西边。六月，其将暗伯、著暖犯业里干淖尔，管军元帅阿里带却之。九月，笃哇入寇。冬，海都再入寇，大将拔都也孙脱战没。二十六年，皇孙甘麻剌与海都战于杭海山，失利，土土哈力战，翼甘麻剌以出。时和林宣慰使怯伯等皆叛应海都，漠北大震。秋七月，世祖亲征，海都闻车驾将至，遁去。二十七年，海都又入寇。

二十九年，有谮伯颜通于海都者，诏以玉昔帖木儿代之。未至，而海都复入寇，伯颜欲诱其深入，一战禽之，且战且却，凡七日。诸将咸以为怯，有后言，伯颜回军击败之，海都竟脱去。是年秋，土土哈略地金山，俘海都所部三千余户。师还，诏进取乞儿吉思。明年春，师次谦河，尽收益兰州等五部之众，屯兵守之。海都引兵来争，虏秃合思之部众，土土哈败之，禽其将孛罗察。海都自乞儿吉思引还，又为指挥玉哇失所败。自是海都因北庭有重兵，乃扰西番，以图牵制。

大德元年，土土哈子床兀儿率大军逾金山，略巴邻之地，败海都将帖良台于答鲁忽河。追奔五十里，尽获其驼马庐帐。还次阿雷河，遇海都将孛伯以精骑来援，阵于高山。床兀儿渡河仰攻，敌骑逼于险，多颠踣，兵遂大败，孛伯仅以身免。二年冬，笃哇、彻彻秃潜兵袭合剌合塔之地，床兀儿又败之。然是年防秋，诸将不设备，敌奄至，驸马阔里吉思以兵败被执。

四年八月，海都子秃曲灭、斡罗思入寇，床兀儿败其众于阔克之地，追北逾阿尔泰山，武宗躬擐甲胄，与海都战于阔列别，败之。五年，海都、笃哇大举逾金山，欲犯和林。武宗率诸将御于康孩。八月朔，与海都战于帖怯里古之地，床兀儿击却之。越二日，海都悉众复至，大战于合剌合塔，大军失利。明日复战，大军分五队，宣徽使月赤察儿将其一。锋始交，前军稍却，月赤察儿怒，被甲持矛陷阵，诸将从之，出敌军之背，敌始敛退。时床兀儿及驸马阿失别将与笃哇战于兀儿秃之地，以精骑冲之，阿失射笃哇中膝，笃哇号哭而遁。是役也，海都虽胜，未大得志，又受伤患腰痛，未几而死。

海都六子，曰察八儿，曰乌鲁斯，曰塔儿合孙，曰秃曲灭，曰萨儿班，曰阿拔干。或云有四十子。一女名库徒伦，常从其父于军中，有干略。海都死，库徒伦思袭其位，诸将不从。又欲立其弟乌鲁斯，笃哇以己之得国由于察八儿，遂援立察八儿。

自海都叛，金山南北不奉正朔者垂五十年，及笃哇附之，益为边患。然叛众亦疲于奔命，不得休息。至是笃哇与察八儿、明理帖木儿等议曰：“昔我祖成吉思汗艰难创业，我子孙不能安享其成，连年构兵，以相残杀，是自堕祖宗之业也。今镇北边者，乃我世祖之嫡孙，吾谁之与争。且前与土土哈战，弗能胜，今与其子床兀儿战，又无功，惟天惟祖宗意可知矣。不如遣使请命，罢兵修好，庶无负于成吉思汗所望于我子孙者。”乃以大德七年七月，纳款于武宗。

武宗与月赤察儿议，机不可失，先许之，随以事闻。成宗命置驲于北边，以待其来。十一月，遣诸王灭怯秃、月鲁帖木儿使于察八儿，抚慰之。八年八月，察八儿、笃哇俱遣使来朝。十年，使还，赐以银、钞。

是年，察八儿与笃哇构衅，既而议和，笃哇乘其不备攻之。武宗亦逾阿尔泰山，追海都子斡罗思，获其妻孥辎重，执叛王也孙秃阿、驸马伯颜，遂与月赤察儿进至额儿的失河，招叛王秃满、明理帖木儿、阿鲁灰等来降。察八儿部众溃，月赤察儿遣别将追之，掩袭察八儿之营帐，察八儿仅以三百骑奔于笃哇。未几笃哇卒，三易汗，至其次子怯伯。察八儿与其弟塔克察儿、秃曲灭及斡罗思数子合谋攻怯伯，为怯伯所败。

至大三年六月壬申，始来朝，秃曲灭中途为怯伯部人所杀。初，世祖有命，以海都分地五户丝存于府库，俟其来降赐之，至是尚书省以闻，武宗曰：“薛禅可汗虑远如此，待诸王朝会颁赏毕，卿等备述其故，然后与之。”及察八儿等至，告祀太庙，设宴廷中，宗王、大臣服只孙就列。知枢密院事康里脱脱即席陈西北诸藩始终离合之由，去逆效顺之义，察八儿等听之，皆慑伏。海都分地尽为察合台后王所并，察八儿无所归，延祐元年，赐以一岁粮，俾屯田自赡。明年，封汝宁王。卒，子完者帖木儿嗣。

泰定元年，孙忽剌台嗣。泰定帝崩于上都，燕铁木儿迎文宗至大都立之，忽剌台奉上都命，自崞州入紫荆关，以讨燕铁木儿。败阿速卫指挥脱脱木儿于良乡，转战至芦沟桥。兵溃，退至马邑，为元帅也速答儿所执，送大都见杀。

阔端太子，太宗第三子。太宗七年，分兵三道伐宋，阔端将大军由秦、巩入蜀。冬十一月，攻石门，金将汪世显来降。时金亡已二年，都总管郭斌据金、兰、定、会四州，坚守不下。阔端命裨将按竺迩攻拔会州，斌死，三州亦降。遂入宋沔州，获其知州高稼。

明年，大举伐蜀，阔端自率汪世显等出大散关，分兵命诸王末哥率按竺迩等出阴平，会于成都。九月，阔端与宋利州统制曹友闻战于阳平关，覆其师，招降利州、潼川等路。冬十月，遂入成都。十一年，师还，成都复为宋守。又二年，阔端复遣汪世显、按竺迩等袭克之。

乃马真皇后称制，阔端开府西凉，承制得专封拜，用河西人高智耀言，除儒人役籍。未几卒。五子：曰灭里吉歹，曰蒙哥都，曰只必帖木儿，曰帖必烈，曰曲烈鲁。

灭里吉歹子也速不花，至元元年赐印，明年率所部戍西番，累战有功。二十五年十二月，也速不花以昔烈门叛，甘肃行省官与阔列坚后王八八、拜答罕、驸马昌吉合兵讨之，也速不花等自缚请罪，独昔烈门西走。追至朵郎不带之地，获之，送于京师。

蒙哥都翼戴宪宗有功，分其父阔端西凉府迤西之地，命侍其祖母乞儿吉思皇后居之。宪宗八年，从伐蜀，攻渠州礼义山不克。中统初，又奉命征云南。子亦怜真。二十七年，章吉寇甘木里，亦怜真与诸王出伯、拜答罕等合兵击走之。元贞二年，从晋王甘麻剌驻夏客鲁涟之地。大德元年正月，入朝，卒于中途，赙帛五百匹。

只必帖木儿，中统初归心世祖。阿蓝答儿、浑都海叛于甘、凉，掠只必帖木儿辎重，只必帖木儿率所部就食秦、雍。二年，西番酋火都叛，诏只必帖木儿与李庭讨禽之。

是时，只必帖木儿专阃河西，其部下颇暴横，行省郎中董文用辄以法裁之。有言其用管民官太滥者，至元二年，诏省并其管民官。九年，改中兴路行尚书省复为行中书省，仍令只必帖木儿设行省断事官。是年筑新城，赐名永昌府，寻升为路，降西凉府为州隶之，自此人称为永昌王。

十二年，从西平王奥鲁赤征吐蕃。十四年二月，奏永昌路驲百二十有五疲于供给，至质妻孥以应役，诏赐钞赎之。十七年四月，请设投下官，不从。二十年，请括常德路分地民户，又请于分地二十四城自设管课官，亦不从。又请立拘榷课税所，其长从都省所用，次则王府差设，从之。朝廷尝收其西凉州田租入官，至大三年，以只必帖木儿老且贫，仍以西凉州田租赐之。寻卒。

曲烈鲁子别帖木儿，延祐初袭诸父只必帖木儿之位。四年闰四月，封汾阳王，赐金印驼纽。子也速也不干，泰定元年九月，进封荆王，赐金印兽纽。尝占驸马锁南管卜分地，驸马诉其事。四年，命行省阅籍正之。泰定帝崩，文宗自立于大都，陕西诸王及行台官起兵勤王，御史大夫也先帖木儿从大庆关渡河，下河中，靖安王阔不花入潼关，进据虎牢；铁木哥入武关，克襄阳及邓州；也速也不干驻河南府之白马寺，节度诸军，势张甚。既而齐王月鲁帖木儿袭陷上都，文宗遣使放散西军，阔不花械其使送于别帖木儿，俄知上都定不守，乃解甲西还。

至顺初，诸王秃坚等起兵云南，也速也不干从镇西武靖王搠思班讨平之。诸军北还，也速也不干与诸王锁南以所部留镇一年，以防反侧。是年，使其子脱火赤入朝，再贡犛牛。后至元元年卒。子脱火赤袭荆王，赐金印。三年卒，弟脱脱木儿嗣，仍命脱火赤妃忽剌灰同掌奥鲁思事。

明年十二月庚戌，加脱脱木儿元德上辅广中宣义正节振武佐运功臣。卒，无子。至正三年七月，中书省奏：“阔端分地接连西番，自脱脱木儿卒，无人承嗣，达达人口畜牧，时被西番劫夺，甚不便。”遂以其地置永昌等处宣慰司都元帅府治之。

阔出太子，太宗第四子。太宗七年，三道伐宋，阔出与诸王忽都秃、嗣国王塔思由中道，以粘合重山军前行中书省事辅之。冬十月，拔枣阳，遂徇襄、邓诸州，入郢州，大掠而还。明年冬，卒于军中。子失烈门，自幼为太宗所爱。定宗崩，斡亦剌海迷失皇后欲立之，亲王拔都等定议立宪宗。宪宗即位，皇后与失烈门之母厌禳事觉，赐死，失烈门与定宗之二子忽察、脑忽亦以谋作乱，讯鞫得实，谪失烈门为探马赤。世祖方用兵大理，请以失烈门自从，俾赎罪。后宪宗自将伐宋，仍投失烈门于水。

子孛罗赤，至元二年，分河南路属州为太宗位下四亲王食邑，孛罗赤分得睢州。二子，曰合带，曰阿鲁灰。合带至元二年七月封靖远王，赐驼纽鋈金银印。阿鲁灰尝从海都叛，大德十年偕诸王秃满、明理帖木儿等来降，封襄宁王，赐驼纽金印。卒，无子，至大二年以兄子也速不干袭爵。

哈剌察儿子脱脱。宪宗二年，析太宗西域分地与其子孙，脱脱得叶密里河上地。从宪宗伐蜀，留营帐于河西。中统初，为浑都海所掠。二子，曰月别吉，曰沙蓝朵儿只。

灭里子脱忽，昔里吉之叛，脱忽依违容纳。至元十八年，为诸王别里帖木儿所袭破。子曰俺都剌。俺都剌二子，曰爱牙赤，曰秃满。秃满初附海都，海都死，与其子察八儿归命于武宗，不即至，与笃哇相攻。大德十一年，武宗与月赤察儿乘间亟进，至也儿的失河，秃满与明理帖木儿、阿鲁灰等不意大军猝至，俱来降。

武宗即位，秃满进所藏太宗玉玺，封为阳翟王。秃满子曲春。曲春子太平。泰定元年，太平袭封赐印。天历初，偕国王朵罗台与燕帖木儿战于蓟州檀子山，兵败，为唐其势所杀。文宗以曲春子帖木儿袭封阳翟王。三年八月入朝。卒，子阿鲁辉帖木儿嗣。阿鲁辉帖木儿性奸黠，惠宗初立，阿鲁辉帖木儿欺其幼曰：“天下事重宜委宰相决之，庶可责其成效，若躬自听断，万一差误，将负恶名。”帝信其言，每事无所专决，以致奸臣窃柄，驯至乱亡。及汝、颍盗起，天下骚动。

至正二十年，阿鲁辉帖木儿乘间拥众二十万屯于木儿古彻儿之地，胁漠北诸王以叛，且遣使言于帝曰：“祖宗以天下付汝，汝何故亡其大半。汝自度不胜任，盍以国玺授我，我代汝为之。”帝闻其言，神色自若，徐曰：“天命有在，汝欲为则为之。”仍降诏开谕，俾其悔罪。不听，乃命秃坚帖木儿等至称海，发哈剌赤万人讨之。甫交接，即弃仗奔阿鲁辉帖木儿军中，秃坚帖木儿单骑还上都。明年，更命老章以兵十万讨之，且令阿鲁辉帖木儿之弟忽都帖木儿从军，大败其众。其部将脱欢见势败，与宗王玉枢虎儿吐华等执阿鲁辉帖木儿，献于阙下。阿鲁辉帖木儿临死，骂不绝口。旧例，宗王有罪大故用弓弦绞之，名曰赐死，至是帝特命杀之。以忽都帖木儿袭封阳翟王。

合丹，太宗庶长子也。从拔都征奇卜察克，遂入斡罗思。大军围秃里思城不下，拔都使合丹与不里助攻，拔而屠之。辛丑，分军五道攻马加，合丹一军从莫而陶逾山入脱兰吾西而伐尼，选日耳曼六百人为向导。西行至滑拉丁，为马加之要地，有内堡守御甚固，惟城为木城。大军至，即破之，俘戮无算。内堡仍坚守，军退，堡人出居外城，大军突返，皆杀之，以火炮攻陷内堡，老弱尽死。遂西攻生他马斯城，杀戮亦如之。别将破札纳忒城，又至丕勒克，先驱马加人攻之，再驱斡罗斯及库满人继之，而督以蒙古兵，积尸盈堑，践之登城。攻七日，城陷，以届秋收，下令不杀人，敛民赋供军食。

是年冬，合丹与拔都合兵渡秃纳河，围格兰城，架炮攻之，护以木栅，并填堑以进。城人焚居室，守礼拜堂，以拒敌，其将为西班牙人，有勇略，相持未下，而太宗凶闻至。是时合丹自率所部追马加王不剌不及，遂引兵与拔都东返，事具拔都传。

宪宗、世祖之立，合丹均有翼戴功。中统元年，御阿蓝答儿、浑都海于姑臧，获而斩之。明年，从世祖征阿里不哥，战于昔土木淖尔，阿里不哥败走。未几，合丹卒。子五人：曰睹儿赤，曰也不干，曰也迭儿，曰也孙脱，曰火你。

睹儿赤子小薛。元贞元年，平阳民诉小薛部曲恣横，遣官按问，杖所犯重者，余听小薛自责之。大德二年，招小薛所部流徙凤翔者三百余户，以潞州田二千八百顷赐之。皇庆元年，敕小薛部下归所占襄垣县民田。也不干子火郎撒，至大元年封陇王，赐兽纽金印。也孙脱党附海都，大德十年，武宗逾阿尔泰山，袭执之。火你又称火你赤，子二人，曰咬住，曰那海。天历元年，那海与齐王月鲁帖木儿袭陷上都，得玉玺来上。

史臣曰：海都之叛，宪宗为之也。世祖鉴于此，招携怀远，务存忠厚。成宗之待明理帖木儿，武宗之待察八儿，皆承世祖之遗训，可谓得亲亲之道矣。




寄徐健庵

公郎得隽闻之喜甚媿未展贺贱辰将近适有故人招游天台鴈荡杖策一往盖避觞我之客也昔人有云年过六十汤火居心向薄其未达生今始知之里中姻旧乃以粉饰之词远辱先生逾分已甚先生以立言自任可遽为过情之许邪恭读一过?汗浃背贶爵断不敢当欲顒竢公郎世兄来宁国面璧延伫至今顷故友刘都阃润伯之子继文来谒宗伯先生辄附寸函便缴幸为查收刘所请具宗伯公函中不敢复赘高淳诗人邢孟贞先生讳昉者诗品在钱刘郊岛间真唐音也卒坐诗穷以死其家近石臼湖时称邢石臼仆少时与之上下议论受其砻错向以告仓部范正刻其集十二三周栎园先生已裒集为四家稿以传矣昨年偶过其家索藏稿未刻者尚多其遗孤沔已早夭一孙方五六龄田产粥尽所存仅五亩孤孀??难存活见之流涕其所亲因言淳邑父母为宗伯公门下士倘邀惠两先生阁下合赐一函属其收恤得三四十金为之经纪赎田七八亩可免寡稚冻饥此在当事为顺风之呼两先生其许之乎夫邢孟贞未获交于阁下之门仆何敢为乞邻之请然古人之文士名贤有生不识其人而死恤其後且刻其遗草以传者盖不乏人即范仓部正当时亦未识邢者也可否惟命琐凟及此亦以先生之笃念气类有素耳


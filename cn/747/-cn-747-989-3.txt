○大龙泉寺碑

昔轩辕之台，表於大荒之野，灵光之殿，存乎曲阜之乡。然皆起灭不停，苦空无我。遗风馀迹，尚或可观。况佛刹净居，金刚福地，百灵之所翊卫，万善之所扶持。宜其逾亿劫以永存，历三灾而弥固者也。

龙泉寺者，晋咸康二年县民王阳及虞宏实等之所建立。二人以宿植之良因，修未来之胜果。爰舍净财，兴斯福事。虽宏壮未极，而严净有馀。其地势则凭峻岭以为墉，萦长江其如带。乃於形胜之所，式建方坟，背面流，亭然孤立。譬昆峰之望坳泽，若圆峤之泛沧溟，栖真之致，莫与为俦。道场之建，於兹二百年矣！值梁室板荡，大盗潜移，四海沸腾，九夷交乱。其壮骑之所凭陵。戎马之所蔺轹，燎原草，邑无遗噍。玉堂金穴，馀构莫存，甲第高门，尺椽皆尽。浙河之左，尤锺其弊。於时禹川殷阜，举袂成帷，云栋绣棂，雕甍绮阁，皆夷漫涤荡，万不一存。润屋为墟，曝骸如莽。家靡馀爨，路无行迹。唯此伽蓝，嶷然不动，清梵夜响，和铃旦扬，行人宴嘿，风尘无警。或有履锋介士，弯弧剑客，莫不释戈免胄，望崖顶礼。岂非慈善幽赞，功德冥符，能伏獯戎，善和怨适。斯固三宝之力，不可思议。

但自创立以来，多历年所，时经理乱，道或污隆。冬室夏堂，亟多颓毁，禅思或扰，分卫罕周。乃有清信士女若干人，咸撤布帛，随时喜舍。步影扌建捶，资待无缺，有仁祠焉，有净众焉。藉四部之护持，起十方之回向，低头合掌，并趣菩提；弹指散花，皆成妙道。然佛法难逢，人身易失。传火交谢，念念不留；阅水成川，滔滔莫反。宁可宴安巢幕，甘寝积薪，沉溺盖缠，不求解脱，实宜共出爱网，仝护法城。修福不捐，至诚必感，大悲汲引，义非虚说。庶凭愿力，俱证道场。是用镂之金石，咸题姓字，贻诸不朽。乃作铭曰：

正教既隐，像法斯备。柰苑林，香城金地。鸟跋连属，鸡飞相次。像设闲安，斯为佛事。乃建灵塔，亻素江之泳。栋宇既修，雕龛斯整。负岩面壑，栖倒景。澹尔智流，嶷焉仁靖。方丈净室，四柱宝台。运迁时谢，日往月来。桂栋或朽，兰将摧。珠幡掩色，宝网凝埃。笃矣清信，共宏利益。或舍衣裘，咸倾粟帛。造新葺故，呈材献石。地拟金绳，供同香积。世谛虚假，色相非真。凄托毒树，回环苦轮。惟我净域，出要良津。胜业可久，晖光日新。


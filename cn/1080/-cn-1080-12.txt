●大明會典卷之十二

郎中、員外郎、主事、掌文職官吏之考課、及內外官之考察。凡旌別訪舉、及諸事故、皆得稽之

國家考課之法。內外官滿三年為一考。六年再考。九年通考黜陟。即古三載考績、三考黜陟幽明遺意。京官故皆試職。一年考覈實授。一考對品調用。外官給由到京、遇缺借除京職。後多不行。以國初典制、略附見焉

考覈一

官員

京官

凡京官考覈。洪武二十六年定、在京官、初入仕者、且令試職一年。後考覈堪用者與實授。不堪用者降黜、量才錄用。其在任未經考覈試職官、遇有調除、仍於本衙門及別衙門本等職事內用、通理月日。降除及對品改除者、止理見任月日。俱候一年、照例考覈。或有為事釋免、再任除授者、試職、照例考覈

○近例、惟試御史、一年考覈實授試中書舍人、三年考覈實授。主事署郎中員外郎、六年考覈實授。員外郎署郎中、三年考覈實授【 其餘京官一年考覈之例、俱不行】

凡在京堂上正佐官考滿。三年、六年、俱不停俸、在任給由。不考覈。不拘員數、引至御前、奏請復職

○洪武間定、四品以上官員、九年任滿、黜陟取自上裁

○永樂元年奏准、太僕寺、光祿寺、通政司、大理寺、國子監、鴻臚寺、翰林院、五品以下堂上官。照例不考

○五年奏准、詹事府六品以上官。照太常寺等官例、亦不考。候九年、奏請黜陟

○隆慶元年議准、六部都察院堂上官、通政司大理寺正官、俱隨到隨引、不拘員數、不候類引。其大理少卿、寺丞、左右通政、參議、及小九卿堂上官、仍候類引、另本具奏○萬曆八年、令大臣考滿、俱面引單奏、遵照舊規行

○十三年題准、兩京堂上官考察論劾改調者、以後任之日為始、另歷給由、不許通理。若自行陳請、得旨改調者、仍許通理

凡一品二品官考滿、賜羊酒鈔錠。尚書、都御史六年考滿、加太子少保。九年、加太子太保。吏部尚書、有三年即加太子少保、六年加太子太保者。

內閣三六九年考滿、應陞官秩、取自上裁。其一品九年考滿、或賜宴、或賜敕獎勵、及誥命廕子等項。俱出

特恩。或奉旨查例議擬奏請凡督撫官考滿。三年六年滿日、移咨到部、具奏復職。仍行本官知會

○嘉靖三十一年題准、宣大、薊遼、保定、山、陝、延、寧、甘肅各邊巡撫、係僉都御史、三年、陞副都、即照三品例廕子。再考、陞侍郎、加從二品俸。係副都御史、三年、除本等廕子外、陞侍郎、加正二品俸級服色。再考、陞部院正官、即與二品應得誥命。其以侍郎、及右都御史、或尚書總督、三年考滿者、侍郎陞右都御史。右都御史陞尚書。尚書量加宮保。再考、各於前官上遞陞一等、即給與應得誥命。俱要實歷邊俸、及邊俸居三分之二以上者。轉行兵部、查無地方失事、或雖曾失事而罪不掩功、方准題請。其有未及考滿、別以軍功蒙恩者、不在此限。有考滿而各項

恩典已得者、不再重加

○四十三年議准、僉都三年廕子。副都三年、陞正二品服俸、又三年加正二品封贈。俱要兵部查回、果有安攘之功、曾經賞賚者、臨時酌擬、上請定奪。其山西、保定、陝西三邊、較之七邊不同、止與題請陞職。以上

恩典、雖曾以別項軍功、蒙恩相等者、亦准重加。其歷俸月日、中間如帶有別俸通理者、必須邊俸居三分之二以上、方得照例題請

○隆慶五年題准、在內部寺為督撫、在外督撫回部院、某處督撫、陞調某處督撫、俱候到任支俸、乃作實歷。其在途在家月日、不許一概朦朧扣筭。若已陞調候代、尚在地方理事者、得准實歷。離任之後、截日住支、待其給由、吏部查理明白、方為引奏○萬曆元年、令以後各官考滿、例該陞級者、止許開具應陞緣由、以俟朝廷裁予。毋得輒自定擬職任

凡在京各衙門屬官考滿。洪武二十六年定、六部、太常司、光祿司、通政司、大理寺、國子監、太僕寺、欽天監、翰林院、太醫院、儀禮司屬官。五軍都督府、各衛軍職文官。應天府首領官。并所屬上元、江寧二縣官。俱從本衙門正官考覈

○又定、六部五品以下官。太常司、光祿司、通政司、大理寺、國子監、太僕寺、欽天監、翰林院、太醫院、儀禮司屬官。歷任三年、聽於本衙門正官察其行能、驗其勤惰、從公考覈明白、開寫稱職平常不稱職詞語、送監察御史考覈。本部覆考。其在京軍職文官、俱從監察御史考覈。各以九年通考

○弘治元年、令各衙門屬官考滿。堂上官出與考語、送都察院并本部覆考。如原來考語得當、續出考語不嫌雷同。不當、聽覆考官從公考覈。平常者、引奏復職。有贓者、罷黜為民。其有前考平常、後能懲艾。勉於為善者、亦宜書稱。前考稱職、後或放肆改節者、亦書平常、以憑黜陟

○嘉靖二十七年奏准、在京各衙門給由官員。堂上官務要嚴加考覈、從公填注賢否的實考語、封送本部、以憑覆考。案候考察年分、查照黜陟。毋得市恩避怨含糊浮泛、以致是非顛倒、人心不服。仍行南京吏部、轉行各衙門、一體遵行

○隆慶二年議准、三六九年考滿官到部。仍照舊例、分別三等、不得概考稱職。其平常、與不稱職各官、或量行別處、或請旨罷斥

凡左右春坊、司經局官考滿。洪武二十六年定、從本衙門、將本官行過事蹟、并應有過犯、備細開寫、送吏部考覈 【 不咨都察院、不用掌印官考語】

○又定、東宮官、係近侍官員、任滿黜陟、取自上裁

凡科道官考滿。洪武二十六年定、監察御史、從都御史考覈。給事中、從都給事中考覈。都給事中、從本衙門、將行過事蹟、并應有過犯、備細開寫、送本部考覈 【六科不咨都察院、都察院首領官與御史同】

○又定、監察御史、係耳目風紀之司、任滿黜陟、取自上裁

○正統二年奏准、給事中考滿、本科如無都給事中、許掌科給事中考覈

凡尚寶司、中書舍人考滿。俱從本衙門、牒呈通政司、關順天府、呈部考覈。不咨都察院

○洪武二十六年定、尚寶司、中書舍人、係近侍官員、任滿黜陟、取自上裁

○成化四年奏准、中書舍人九年考滿稱職。係進士舉人出身者、陞員外郎。監生出身、陞主事。乞恩報效出身、陞寺副等官

○嘉靖三十二年議准、中書舍人、及文華武英兩殿辦事中書舍人、係官恩生儒士出身、九年考滿。陞寺副、帶俸辦事

○四十二年議准、中書舍人、係

內閣廕官出身者、九年考滿。陞禮部各司主事、照舊帶俸辦事

○四十四年議准、中書舍人、係監生儒士出身、九年考滿。陞光祿寺署正、帶俸辦事

○萬曆元年題准、兩殿中書官、陞至正五品而止。再有年勞、止許加陞服俸

凡國子監官九年考滿。宣德五年、令學行端愨者、量加翰林史職、仍理教事。正德中、議准加俸凡欽天監、太醫院屬官、鴻臚寺通事官考滿。俱從禮部考覈、咨送吏部

○洪武四年奏准、欽天監、職司天文、不准考滿。後俱照例考滿

○二十六年定、太醫院欽天監官、不係常選。任滿黜陟、取自上裁

○成化十四年、令譯字通事序班等官、九年考滿。無相應員缺者、陞授別衙門職事帶俸、仍于本衙門辦事

○嘉靖二十一年題准、兩京欽天監太常寺太醫院屬官、及譯字通事等官、九年考滿。有應陞之缺者、照例陞職。無應陞之缺、而原缺見在者、陞俸二級、仍以舊職辦事、原缺不補。若係額外冗員、并無見缺可陞、而原缺又已補者、照例撘選、不許牽合比例、添注帶俸。若譯字通事、例難改選者、候挨次照缺陞補

○二十二年題准、太醫院屬官、三六九年考滿。先送禮部填注考語、轉咨吏部。違越者、禮部參究。欽天監、鴻臚寺通事官、俱照此行

○後又題准、吏目九年考滿、應陞御醫者、行禮部查回、應否陞補、方與題請。其原係署職者、九年考滿、止題實授凡行人司官考滿洪武二十六年定、行人以一年為滿、從本司正官考覈、分豁稱職、不稱職、呈送禮部轉送本部覆考。稱職者、于從九品內陞用不稱職者、于未入流品官內敘用。有過、罰差一年。其正官。從本衙門、將行過事蹟、并應有過犯、備細開寫、送本部考覈

○近例、行人仍以三年為滿、從本司正官考覈、呈送禮部、轉送吏部、咨都察院、行河南道考覈、牒回覆考。司副、與正

官同、止本部考覈、不咨都察院 【 其行人一年考覈罰差例俱不行】

凡京府治中通判推官考滿。洪武二十六年定、應天府五品以下官、從都御史考覈

○近例、俱從本府正官考覈、呈部、咨都察院堂上官考覈。咨回覈考

凡公差官員考滿。如管理各邊糧草屯種、并河道、磚廠、及漕運理刑、南直隸提學御史等官、不得赴京、具呈該衙門、將行過事蹟、并考語、咨部。應行河南道者、候牒回覆考。具題就彼復職管事。其巡按、審錄、并各鈔關洪閘等差、俱候事完、赴部補考

○嘉靖四十五年議准、南直隸印馬、屯田御史、雲南、貴州、廣東、廣西、福建、四川巡按御史、不拘三六年、若滿期已過、差事未完、不得赴京。及南北各差未完、而考滿及期、遇有陞遷事故者。俱許具由呈部。在京者、聽都察院考覈。在南京者、聽南京部院考覈。移咨吏部覆考具題、應得恩典、一體請給。其餘各差御史、仍照舊例、事完回京補考

○隆慶五年題准、雲貴兩廣福建四川審錄郎中等官、許就差考滿、具由申部。其餘省分審錄官、仍照例、事完回京補考

○又題准、公差官員考滿到部、正限內准作實俸。若違限日久、應送問者、照例送問。其未及送問者、正限之外、俱作虛曠。在差陞任者、必到任之日、方准實俸。如有假捏月日、朦朧考滿者、俱聽吏部參究、罷職不敘

○萬曆五年、令各邊管糧郎中、三年滿日、回部考察無過、方許復職

○八年題准、徐、淮、臨、德、天津、各管倉官、差內如遇三年考滿、照各邊管糧官例、將行過事蹟、具呈該部、咨送吏部類考。行令就彼復職

凡兵馬司官考滿。弘治三年題准、先赴兵部考覈、咨送吏部、行河南道考覈、牒回覆考

凡京衛首領官考滿。係上直衛所、徑送。屬五府由該府起送。赴部考覈

凡京縣管馬官考滿。咨兵部、轉行太僕寺、查馬數、回日發落

凡兩京所正、所副、所丞、大使、副使、司獄、雜職等官考滿、例不考覈。查俸明白、引奏復職。至九年考滿、陞一級

凡內府各衙門工匠出身官員、九年考滿。成化十四年奏准、俸職俱不陞

○弘治十六年、令匠藝官三年六年、俱免赴吏部考滿。年老者、工部徑自施行。待其九年、方許給由一次。吏部驗有衰老不能供事者、著令應替之人替役。年貌未衰者、照舊復職

凡兩京神樂觀、道錄司、僧錄司官、例不考覈。九年考滿、具奏復職、照舊供事

凡各帶俸官考滿。成化十六年題准、本衙門查有相應員缺、照該陞品級陞補。如無、亦陞別衙門相應職銜、仍帶俸管事

凡京官三年六年考滿。俱不停俸、在任給由。

命下之日為始、連閏但足三十六箇月或三十七箇月、俱准一考。多歷、少歷、俱參問。滿後三月、無故不給由者、參問。公差准理

凡京官推選改授、品級相等、而支原官俸給者。考滿俱准通理

○嘉靖四十年議准、翰林院講讀學士、春坊諭德、品級相同、得准通輳俸歷考滿

凡考滿京官候審引間、如陞兩京別官品級不同、及陞遷外任者、俱不與引奏。止類付三司知會。如原係署員外郎主事、陞署郎中事主事者仍照舊引奏。如先係署職、得陞實授者、不准

凡在京給由官員。不拘陞俸、住俸、罰俸、俱以見任職事、所歷月日、准作實歷

凡在京致仕、閒住、為民、起用復任官。舊例以後任歷俸日為始、另歷三年給由。正德六年、令前後歷俸、俱准通理

凡京官原係考滿陞俸者、即同見任、照俸扣滿。其餘不准。病痊支俸者、只筭實俸、其患病住俸月日、不准

凡京官年七十以上、不論三六九年考滿、俱不考覈、行令致仕。係堂上官、亦不引奏、特具本奏請、取自上裁。惟欽天監例不致仕、仍引奏復職凡南京堂官考滿。永樂五年奏准、考滿日停俸、赴京給由

○嘉靖四十五年題准、今後南京各堂上官、雖遇考滿之期、必須本衙門見有堂官在任、方許給文赴京。如無堂官、各先具由、移咨本部知會、候有官接管、然後起行

凡南京各衙門屬官考滿。成化二十一年題准、俱南京吏部都察院考覈、停俸赴京給由。吏部類引復職、給憑還任

○二十二年奏准、南京各衙門屬官、首領官、三年九年考滿、照例赴京聽引。其六年考滿、從南京吏部考覈、具由類奏復職、免其赴京。其赴京考滿官員、以給文日為始。除水程四十日外、扣違四箇月之上參問、雖有事故、亦不准理

○嘉靖三十四年題准、南京官考滿給文、將及三年、未到部者、吏部查參、冠帶閒住

○萬曆七年題准、南京官三九年考滿官員、行至中途或丁憂患病回籍、服滿病痊、起文到部者、候復除之日、准補給由

○十二年題准、南京官公差到京復命、巳准復職、計其回任半年之內、遇應考滿者。比照朝覲事例、免其赴京、從南京吏部都察院考覈、咨部題覆

在外司府州縣官 【 王府官附】

凡布政按察二司官考滿。洪武二十六年定、各處布政司按察司首領官、屬官、從本衙門正官考覈。按察司首領官、從監察御史考覈。布政司四品以上、按察司五品以上、俱係正官佐貳官。三年考滿、給由進牌、別無考覈衙門。從都察院考覈。本部覆考。具奏黜陟、取自上裁

○弘治間定、布政司堂上官、仍咨送都察院考覈。按察司堂上官、徑赴都察院考覈。俱吏部覆考。首領等官、從河南道考覈、功司覆考

凡邊方兵備副使、僉事、考滿。嘉靖四十五年題准、吏部轉行兵部、查其操練、修築、屯種、果有成效、隄備、調遣、果無疏失者、陞二級、照舊供職。平常者、照常遷敘

凡管屯副使、僉事、考滿。天順四年奏准、將任內該管屯田數目、移文該部查理、如果完結、考作稱職。不完、考平常

凡行太僕苑馬二寺卿丞考滿、別無考覈衙門永樂三年、令行太僕寺、從都察院考覈。吏部覆考

○八年奏准、北京、遼東、陝西、甘肅等處、苑馬寺卿丞等官、依行太僕寺官例考覈。主簿從本寺考、仍送都察院河南道考覈。吏部覆考。其屬官監正、監副、錄事、止於各寺考。圉長、從本監本寺官考覈。俱吏部覆考。仍行兵部、稽其所養馬數陞降。其九年考滿者、先以缺申部、候代官至、方許給由

○弘治十五年、令考察行太僕寺苑馬寺官、不必會同布按二司。各寺官果有才、行超卓者、一體推舉陞用

凡鹽運司官考滿。洪武二十六年定、鹽運司首領官、屬官、從本衙門正官考覈。鹽課提舉司正官至首領官任滿、俱送本處布政司正官考覈。仍送本處按察司覆考。鹽運司五品以上正佐官、別無考覈衙門、從都察院考覈。吏部覆考

○永樂八年奏准、鹽運司判官、依本司堂上官例考覈

○近例、兩淮、長蘆、徑具由赴部、咨送都察院考覈、吏部覆考。其山東、兩浙、福建、河東、陝西運司、并各處市舶鹽課提舉司、俱由布按二司考覈、申部覆考、不送都察院。仍各行戶部、稽查錢糧明白、至日發落

凡府州縣官考滿。府正官、從布按一司考覈。府州佐貳首領官、及所屬州縣大小官、衛所首領官、從府州正官考覈。縣佐貳首領官、及屬官、從縣正官考覈。俱經布按二司考覈、功司覆考

○洪武元年令、各處府州縣官、以任內戶口增、田野闢為上。所行事蹟、從監察御史、按察司、考覈明白、開坐實蹟申聞、以憑黜陟

○二十六年定、在外有司府州縣官三年考滿。先行呈部、移付選部作缺銓注、司勳開黃、仍令給由。其見任官、將本官任內行過事蹟、保勘覆實明白、出給紙牌、攢造事蹟功業文冊、紀功文簿、稱臣僉名、交付本官、親齎給由。如縣官給由到州、州官當面察其言行、辦事勤惰、從實考覈。稱職平常不稱職詞語。州官給由到府、府官給由到布政司、考覈如之。以上俱從按察司官覆考。仍將考覈覆考詞語、呈部考覈。平常稱職者、於對品內別用。不稱職、正官佐貳官黜降、首領官充吏

○三十五年、令有司官三年考滿到部、考覈。稱職平常者俱復任、九年通考。不稱職者、依例降用

○宣德五年奏准、天下官員三六年考滿者、所欠稅糧、立限追徵。九年考滿、任內錢糧完足、方許給由

○正統三年奏准、有司親民官員。給由牌內、須開寫任前并任內逃民數目、及招撫復業多少、以憑黜陟

○弘治二年奏准、有司官考覈詞語、雖不開。稱職平常不稱職字羕、初考二考、就與定稱否、引奏復職。三考、仍候行查定奪。全無考覈詞語者行查。差錯官吏、俱照例參問

○十六年奏准、凡天下官員三六年考滿、務要司考府、府考州、州考縣、但有錢糧未完者、不許給由。其給由到部、不係九年者、不許送戶部考覈

○萬曆元年奏准、今後外官考滿到部、行戶部查勘錢糧、完過八分以上者、方准考滿。不及分數者、不准

凡直隸有司官考滿。洪武間定、州縣官考覈如例。其府官給由、送監察御史考覈、本部覆考類奏

○弘治間定、南北直隸府州正佐官、及衛首領官、無上司所轄者、考滿到部、俱送河南道考覈、牒回功司覆考。係清軍者、兵部稽考清解軍數。管馬者、兵部行太僕寺稽考馬數。管糧及帶辦商稅者、戶部稽考有無拖欠。俱待移咨到日、方准引奏凡邊海管糧官考滿。正統十年奏准、沿海收糧官三年六年考滿、俱留辦事、候九年通考赴部

○嘉靖三年奏准、管理邊糧通判考滿。撫按定擬、每員應該收糧石數、守支盡絕、給由到部、考覈稱職、照各邊收糧判官經歷事例、改選腹裏、以均苦樂。若別無罪過、而經手錢糧石數、有未完足者候六年考滿、量為更調

凡遠方官考滿。洪武十六年奏准、兩廣所屬有司官、地有瘴癘者、俱以三年陞調。雖係兩廣而無瘴癘者、仍以九年為滿。福建汀漳二府、湖廣郴州、江西龍南安遠二縣、地亦瘴癘、一體三年陞調

○二十六年定、雲南有司官員任滿給由、一體考覈、不稱職者黜降、緣係邊方、具奏復任、九年通考

○弘治三年奏准、雲南貴州地方官、除方面知府外。同知以下、并軍職衙門首領官、三年六年考滿、許赴本布政司給由

○五年奏准、雲南所屬官、三年六年、不行赴本布政司給由、不繳牌冊到部者、亦照例送問

凡在外大小官員考滿。正統五年、令除教職陰陽醫學外。俱照洪武年間定制、即便離職、依限給由赴京考覈。其牌冊內、滿後有開支俸管事者、不准

○弘治二年、令外官歷任六年、止具三年事蹟給由者、免其參問、准作三年考滿、亦不補造六年牌冊。候九年考滿、以六年事蹟、再造牌冊給由

○五年奏准、凡歷任三年六年、雖有專責占差、必須一次給由。違者送問。若有例前納米、曾經繳報牌冊到部者、不在此限

○十三年、令在外大小文職、若九年已滿、託故在任久住、不行赴部、及不申缺者、參問放回閒住

○又例、凡在外起送考滿官、俱要合干上司、查勘明白、一一具結。如無一處印信保結者、行查

○凡牌冊內、不填小日、不僉名、不稱臣、該吏背書不畫字、勳司駁送功司紀錄、年終類奏

○凡公文批牌內。不開除授到任考滿年月日期、增減十歲以上、戶口無新增、俸月多歷少歷、不開前任事蹟、隱匿過名、及紙牌不填字號、漏用印信、批咨申結內、洗改為事丁憂患病痊可年月緊關字樣者、俱參問。少歷者、復除補輳。若增減不及十歲、差錯籍貫出身除授復任年月日、不署職、背書該吏名缺不開報、及丁憂起復復除、共輳九年、不開前後備細俸月者、俱准改正

○嘉靖二十五年奏准、今後在外司府方面以上給由官員。除邊方軍馬重大、災傷緊急者、許撫按合詞奏留、就彼復職。其餘專職常員、地方細故、不許一概任情輕瀆。即有事出一時、委難離任者、止令暫留管事、事寧之日、仍要給由赴部

○四十二年題准、在外三六年考滿官員、除方面府佐、照舊赴京。有事地方、照舊保留外。其府州縣正官給由、免其赴京、聽撫按考覈具奏、牌冊差人齎繳。州縣佐貳、司府衛首領、及教官雜職等官、三六年考滿、俱赴各該上司、從公考注稱職平常不稱職三等、轉詳撫按、年終類題、冊報部院覆考

凡外官歷俸。弘治三年奏准、給由官員歷俸一百八箇月、或一百十箇月、俱准九年考滿、若多歷少歷者、俱參問。少歷一月以上者、問罪補任。未及一月者、若任內錢糧等項完結、亦照例問罪、免其補任。如有未完事件、須回任完結、方許給由

○萬曆十年議准、在外降俸官員。除錢糧不完、積穀不及數、被盜失囚者、待追完捕獲撫按官具奏開復。內有災疲難完、及擒獲別賊、亦聽撫按官照例題請。其餘他事詿誤、容令歷過三年滿日、申請給由。撫按考覈平常不稱即行議處。稱職准贖、先與奏復原俸、然後給文考滿。其三年滿後降俸者、撫按查果稱職、酌量具奏。若遷官事發、著於陞任內扣降者、雖係糧穀不完、被盜失囚等項、既經離任、亦照詿誤之例

○又題准、在外罰俸官員。考滿及期、必扣除月日、另歷補足、撫按官方與起送。或保留。其罰俸月日、以題奉欽依之日為始、不得以文書未到為辭。失囚、失盜、糧穀不及分數者、未奉處分、不得遽行起文

凡給由限期。弘治間定、南直隸、并浙江等布政司、俱一年零二箇月。北直隸、八箇月

○正德四年奏准、以給批日為始。係任滿者、違限一年之上、送問。二年之上、發回原籍致仕。係三年六年給由者、四箇月之上、送問。一年之上、發回原籍致仕

○嘉靖二十一年奏准、三年六年考滿、不依期限到任者、照朝覲例、過限一月之上、問罪申報。二月之上、送部別用。三月之上、罷職不敘。監司容隱不舉、同罪

○萬曆四年題准、在外有司官、滿後不計閏、扣違年半之上、方纔投文到部者、不准考滿。係三年者、候六年再考。六年者、候九年通考

○十二年題准、外官滿後、務於半年之內給文、除各該水程外、定限十月到部。若水程之外、滿後不計閏、無故延至一年者、送問。在外者、提問。干礙參提者、參問。若違至年半者、雖有事故、一併查參處治。如有規避情由、及無故遲違年半者、俱從重參奏議處

凡調任改除官考滿。永樂八年、令外官改除別任、品級相同者、准通理。若推官改知縣、雖品級相同、例不准理

○弘治二年題准、外官復除改除、前後兩任、以十八箇月為半。如前任月日少、許於後任月日通理。多則再歷三年、不得以後任輳滿

○又例、京官調外任、不論大小、雖品級相同、俱不准通理

○隆慶五年題准、以後外官考滿、不論前後任年月多寡、俱得通理。仍兼查兩處賢否、以行考覈

凡外官考滿陞遷。洪武三年奏准、府同知一考無過者、陞知府。知縣二考無過者、陞知州。縣丞一考無過者、陞知縣

○弘治二年奏准、有司官九年考滿、不分前任後任、但事繁歷俸日多者、陞二級。事簡歷俸日多者、陞一級

○又題准、該陞正七品併從八品官員、本等員缺、照舊選用。如無本等員缺、有聽選年久、七品告願從七品、并從八品告願正九品者、查有相應職事、挨次選用、仍支該陞品俸

○九年奏准、凡天下司府佐貳官、及州縣正佐、并衛所首領、五品以下官員、九年考滿到部。考覈繁稱無過、陞二級。有過、并簡而稱職無過、陞一級。若繁簡平常、有徒杖罪、或初次不給由者、俱照例遞降。定擬該陞該降品級、挨次選用。若守候一年之上、有願遞減選用者、比照從四品告願正五品事例、除授職事、仍給與該陞服色俸給

凡朝覲進表官考滿。宣德五年、令來朝官員回任、三六年滿期已過者、許先赴部告明、令所司造冊、送合干上司考覈、差人奏繳

○嘉靖十六年奏准、回任將及考滿者、亦照宣德間例

○十七年奏准、考察存留官員、順齎考滿文冊者、免其考覈、引奏復職

○二十二年定、朝覲官告乞齎繳者、查其考滿月日、如在七月以內、方准。其月日尚遠、及九年考滿者、俱不准

○四十五年奏准、進表官、考滿日期不遠者、照朝覲例、告明齎繳

凡外官考滿患病丁憂。洪武二十六年定、考滿官吏患病、二年以上、雖有文憑、不准。不及二年、患帖無告官痊可月日、亦不准

○又定、中途聞喪不將牌冊赴所在官司告繳、及起復之日、方告繳者送問。若中途被水火盜賊、失落公文者、行查

○萬曆七年題准、有司三六年已滿、照例齎繳文冊、聽撫按保留間、丁憂回籍者、候復除之日、准補給由

凡外官陞任考滿。萬曆七年題准、方面有司三年已滿、給文間、適遇陞任。本部查其陞遷月日、果在任滿之後、不論已未保留、但公文開稱考覈稱職者、一體准理。如陞遷命下、而歷俸未滿、即少一日、不許批准

凡考滿官吏在途病故。宣德五年奏准、所在官司、據其隨行親人具告、即便差人相視明白、給與堪信文憑。遺下原齎牌冊批文、就與轉繳

凡各王府官、及護衛首領官考滿。洪武三年、令俱復職、不考覈

教官

凡教官考覈。洪武二十六年定、各處府州縣學訓導與教官、一體歷俸九年考滿給由。其訓導給由到部、出題考試。將所試文字送翰林院批考。通經者、於縣學教諭內敘用。若不通經者、本處復充訓導。自來不通經者、量才別用。教官考覈稱職、陞一等。平常者、本等用。不稱職者、黜降。不通經者、別用

○又奏准、以九年之內科舉取中生員名數為則、定擬陞降。縣學額設生員二十名。教諭九年之內、科舉取中生員三名、又考通經者、為稱職、陞用。若取中二名、又考通經者、為平常、本等用。若取中不及二名、又考不通經者、為不稱職、降黜別用。州學額設生員三十名。學正九年之內、科舉取中生員六名、又考通經者、為稱職、陞用。若取中三名、又考通經者、為平常、本等用。若取中不及三名、又考不通經者、為不稱職、降黜別用。府學額設生員四十名。教授九年之內、科舉取中生員九名、又考通經者、為稱職、陞用。若取中四名、又考通經者、為平常、本等用。若取中不及四名、又考不通經者、為不稱職、降黜別用。府州縣學訓導、分教生員一十名。九年之內、科舉取中生員三名、又考通經者、陞教諭。若取中二名、或一名、又考通經、仍充訓導。若科舉全無取中、又考不通經、降黜別用

○又奏准、教諭科舉及數、考不通經、有司內用。科舉不及數、通經、降訓導

○三十五年、令教授考通經、任內止有舉人三名者、降學正

○永樂元年定、舉人署教諭事者、任內有科舉中式一名、又有歲貢中式一名。署訓導事者、有科舉中式一名、或有歲貢中式一名。俱與實授○六年、令教官考滿、吏部同六科都給事中、選其有才識者、留六科理事。一年後、從本科都給事中、考其高下用之

○宣德五年、重定舉人名數。教授五名為稱職、三名為平常、不及三名為不稱。學正三名為稱職、二名為平常、不及二名為不稱。教諭二名為稱職、一名為平常、訓導一名為稱職、不及者、皆為不稱。稱職者陞。平常者本等用。不稱者、降

○正統九年奏准、教官九年任滿、無舉人者、試其學問果優、仍任教官。教授、學正、教諭、俱降訓導。訓導、調邊遠。其考不中者、仍降雜職

○又奏准、考試考滿教官。初場考四書本經義各一篇、二場論策各一道。教授、學正、教諭、俱本部定中否。訓導、送翰林院定中否。考不通經。係舉人出身者、教授改吏目、學正等官改典吏。監生儒士出身者、教授改稅課司大使。學正等官降河泊所官。衛學并選貢衙門學正、考不通經、亦同前例。冒報舉人者、送問。無府州縣委官保結者、行查。雲南各處教官、從選貢衙門例、亦不論舉人

○弘治二年奏准、九年考滿教官、考通經、府州縣舉人及數、方陞。衛學并選貢衙門、雖無舉人、亦陞。若丁憂復除者、論前後任多少。若任府州縣學日多、從府州縣學論。任衛學并選貢衙門學日多、從衛學并選貢衙門論

○嘉靖四年題准、府州縣學教官、考不通經、有舉人者、仍照原職選用

凡行都司儒學、及外衛儒學教官考滿。嘉靖四年題准、除考通經、有舉人及數、照例陞用外。無舉人、考通經、查無過者、俱本等選用

雜職官、入流倉官 【 收糧經歷等官附】

凡內外雜職官考覈。洪武九年、令倉庫司局管錢穀官、以歷俸周歲為滿。收受少者、以數付交代官給由。多者、以半俸守支畢日給由。雖經改除、亦以九年通論

○二十六年定、內外雜職官、三年給由、無私過者、未入流、陞從九品。從九品、陞正九品。稅課司局、及河泊所、倉庫官、先於戶部查理歲課。軍器、織染、雜造等局官、先於工部查理造作。花銷明白、送部類奏

○正統三年奏准、在外河泊、庫官、鹽稅局、鹽倉、茶鹽批驗所等官、三年六年考滿。係北直隸者、赴吏部考覈、引奏復職。係南京者、赴南京吏部、係布政司者、赴各布政司、查理明白、就令復職。各布政司仍將各官牌冊、具本差人類繳、候九年通考、以憑查考。多歷、少歷、違限、錯歷、俱送問。九年無過、陞一級。有過、本等用

○五年奏准、司府州縣衛所考滿丁憂起復倉庫稅課司河泊所官、將任內收過課程等項、備開納獲通關字號、及倉庫錢糧支銷明白。餘剩物件、交與見任官攢收掌。取具各該府州縣衛所官吏保結、轉達布政司、都司。就令考滿官員、親齎赴京。丁憂回籍者、將首尾交盤明白。亦具緣由、申報本部。候各官起復、以憑查考

○弘治間定、凡倉庫司局等官、俱行戶部查勘經收錢糧。河泊所官、行戶工二部查勘魚課。織染局官、行工部查勘疋。鹽課稅課司局官、行戶部查勘鹽課商稅。在南京者、俱由南京查勘明白、起送赴部

○十四年、令儒學、巡檢、倉庫、驛遞等官、考滿到部。功蹟不足、或有過名、自願告退者、照有司不稱例、各仍原職致仕

凡倉官。洪武十四年、令各處倉官周歲考滿守支、俸給支三分之一。守支畢日、未入流、陞從九品。已入流、陞正九品

○二十六年定、倉官收糧不及千石者、本等用。虧折而陪納足備者、照依品級降用。

【 近例陪完者免罰】

其有私笞者、本等用。但犯贓私、并私罪、曾經杖斷者、未入流、降邊遠。從九品、降未入流用

○二十八年奏准、內外倉官、歷過全俸、雖未周歲、所收糧數、已滿千石、遇父母喪守制。俟服滿後、照起復官員、本等改用

○宣德元年奏准、長安四門倉副使、不係經收糧斛、該本等撘選。南京者、具奏入選 【 今亦收糧、照常付選】

○正統元年奏准、山東都司所屬沿海倉官考滿、守支盡絕給由。布政司查理明白、仍送原衙門照例給由

○弘治間定、凡倉官有將附餘耗米交盤者、送問、駁回守支

○隆慶六年題准、正糧放支盡絕、若交盤附餘耗米、不及五十石者、免究。五十石至百石者、壓付。百石以上者、送問。二百石以上者、駁回守支

○萬曆元年題准、京通二倉官攢、守支盡絕、即日起送。如零數坐支不盡千石上下者盤併別廒輳放、一體起送○六年題准、腹裏倉官。照邊倉例、任滿起送給由、免其守支

○七年題准、從九品及雜職倉官。但經犯有徒杖、止降改雜職倉官、不選鹽場驛遞等官

凡草場官。正統元年奏准、在京居賢等坊草場大使副使、收草十萬束以上者、陞一級。不及數者、本等用

○弘治五年奏准、大同、宣府、遼東、甘肅等處、各草場官、但以九年為期。或八年前後、遇例、差官經盤堆垛如法、數目不少、准令起送凡倉場官。弘治間定、收糧千石、草十萬束以上、無過、陞一級。有笞杖罪、本等用。徒罪、降用。若收糧不及千石、草不及十萬束者、歷俸周歲、許交盤給由。其大同宣府倉場官、守支盡絕、其盤收前官糧草、該減俸、如支盡絕、給由。到任半年、無糧收受者、起送赴部、行戶部查勘明白、付文選司別用。若初到之時、雖曾盤收、不係經收者、亦起送。其正糧守支盡絕、即當減俸。若守候二年之上、放支不盡絕者、仍聽全支本等俸給、不及二年、不許。或守支間、奉上司委署別衙門印信、亦不許遷延、過違年限。丁憂復除、或改除河泊所官、千戶所吏目、俸月不准通理。違者皆送問

○嘉靖三年奏准、宣府東路懷來等城堡倉場官。聽各該撫按官會議、每官一員、定與應該收放料草數目、守支盡絕、方許給由。吏部覈實、如果稱職、照各邊收糧判官經歷事例改選

○隆慶六年奏准、陝西、延、寧、甘、固四鎮、各城堡倉場官攢。一年已滿、許將經手錢糧、呈詳撫按、委官查盤明白、交付接管官攢、即與起送。不必守支盡絕

○萬曆元年題准、各邊倉場、俱照陝西事例

○十三年題准、倉場官收到糧草、任內隨時支放周歲任滿、交與新官接管。本官刻期起送。若糧草數多、如京通臨德等倉、以數千萬計、盤量不便者、方令留任守支。支剩糧千石、草萬束、亦照京倉事例、交盤起送。若遇有查盤閱視、及有監督部臣處所、亦照臨德二倉事例、隨交代盤量之後、起送給由。毋令過於三年、亦不必以千石萬束為拘凡內府庫官。洪武二十八年奏准、一年為滿、就將原收物件、盤與新官接管。給由、對品改用 【 節慎庫官、三年考滿】

○永樂八年奏准、順天府廣備庫大使副使考滿、照

內府庫官例凡易州等處山廠管柴官員。正德十四年奏准、凡遇三年六年考滿、不必經合干上司、止留管廠侍郎考覈起送○嘉靖三年奏准、山廠管柴官、果有勉盡職務、操持無玷、三年內領運柴炭完足者、准照各邊管糧官事例改選

凡鐵冶局官考滿。行工部查經收炭料等項、回文到日發落

凡柴炭司大使副使考滿。工部咨到、查無過、對品用

凡內外收糧經歷、州判官、吏目。弘治間定、俱以三年為滿、守支盡絕、給由到部、送河南道考覈、本司覆考、具奏入選。南京所屬、具由南京河南道、吏部考覈。其有丁憂起復、未經南京衙門考覈者、行查。各衛倉經歷、每衛止留一員、收放糧斛、其餘三年一替、起送赴部、俱以原職改除、補輳九年、照依繁簡事例、考覈黜陟。任內收糧十萬石以上、無過、考稱、或平常、俱陞一級。有過、本等用。若收糧不及十萬石、考稱、或平常、俱本等用。其守支年深、與守支間丁憂起復、例同

凡在京各衛倉經歷、三年考滿。宣德四年奏准、給半俸守支、若糧不及千石、照依倉官例、交盤給由調用。仍候九年黜陟凡巡檢考滿。洪武初定、無私過者、陞正九品。犯私笞者、本等用。杖罪、降雜職

○二十五年奏定、巡檢考滿。捕獲軍囚盜賊等項二百名之上、無私杖者、陞一級。有私杖、對品用。一百名之上、無私杖者、對品用。有私杖、降雜職。三十名之上、無私杖者、降雜職。有私杖者、降邊遠雜職。不滿三十名者發邊遠充軍。若有強賊、及逃軍、聚眾劫掠、能擒獲以除民害者、二十名之上、無私杖者、陞一級。有私杖者、對品用。一十名之上、無私杖者、對品用。有私杖者、降雜職。九名之下、無私杖者、降雜職。有私杖者、降邊遠雜職。若擒強賊逃軍六十名之上、或止二十名、而又能獲軍囚二百名之上、及擒偽造寶鈔、及偽印者、具奏陞用

○永樂元年、令巡檢考滿應陞、自陳不堪別用、乞仍舊職者、聽○成化間、定巡檢考滿例獲強盜三名至九名、軍囚不及一百名者、無過、降雜職。有過、降邊遠雜職。強盜十名之上、軍囚百名之上者、無過、對品用。有笞杖過、降雜職。徒罪降邊遠雜職。軍囚二百名之上、強盜二十名之上有招、或不及二十名、或無強盜、無過、陞一級。有笞杖過、對品用。徒罪、降雜職。若獲成群強盜二十名之上、或六十名之上、又有招由、軍囚二百名之上、有事由、或不及、無過、陞一級。有笞杖過、對品用。徒罪、降雜職。若獲偽印一顆、或二顆、有覆造招由、軍囚不論有無、無過、陞一級。有笞杖過、對品用。徒罪降雜職

○弘治二年題准、巡檢三年考滿。以新官更替日扣筭例限。府州縣掌印正官、將任內捉獲軍囚等項從實查勘、具結起送。其沿海巡檢、亦要畫圖貼說、以憑查考。若起送無府縣巡司保結、軍囚公文止開起數、不開花名、或止開花名、無籍貫并所犯事由、強竊盜抄招、無縣印鈴縫、偽印不開是何衙門印信、及令犯人當官覆造相同、丁憂起復、無本司關文、及洗改更替月日、強竊盜軍囚總數者、送問凡沿海及土官巡檢。永樂十一年、令俱不論軍囚、無過、本等用。有過、降用。蘆溝橋、張家灣、白溝河、通州北關、漷縣、楊村、河西務、單家橋、巨河、小直沽、河陽、興濟緊要地方、軍囚強盜、俱二名折一名

○正統六年奏准、土官巡檢、三年六年、攢造牌冊、赴本布政司給由復職。九年通考、赴部黜陟

凡驛遞閘壩官。舊制俱三年赴部給由。惟雲南驛丞、各以三年一次、赴布政司考覈。九年通考、然後赴部

○宣德四年奏准、貴州所屬驛丞、照雲南事例考覈

○正統元年奏准、廣東所屬雜職衙門、三年六年考滿、照廣西雲南例。驛丞遞運所大使、赴布政司考覈。河泊稅課等官、仍舊

○又奏准、各處水馬驛丞、及遞運所大使、九年將滿。吏部預選官交代、住俸管事。新官至日、方許給由

○三年奏准、驛遞閘壩官。直隸府州縣所轄、三年赴部。其有布政司所轄、三年赴布政司并按察司考察、稱職、平常、復職、仍將各官牌冊、年終類進。九年赴部通考

○五年奏准、南北直隸驛遞閘壩司獄等官。三年赴巡按御史考覈、定與稱職、不稱職考語、連牌冊發有司收候、年終類繳、九年赴部通考

○景泰元年奏准、南北直隸驛遞閘壩司獄等官、三年六年考滿。南直隸者、赴南京吏部。北直隸者赴吏部

凡驛丞九年考滿。牌冊內事蹟、不開報應付過使客備細花名起數者、送問

凡驛遞等官。無過、陞一級。有過、本等用

考覈通例

凡內外官考覈。洪武二十六年定、內外入流、并雜職應考官員、任滿給由赴京。本部從實考校才能優劣、依例黜陟。果有殊功異能、超邁等倫者、取自上裁

○又定繁簡則例。在外、府以田糧十五萬石以上、州七萬石以上、縣三萬石以上、或親臨

王府、都司、布政司、按察司、并有軍馬守禦、路當驛道邊方、衝要供給去處、俱為事繁。府州縣田糧在十五萬七萬三萬石之下、僻靜去處、俱為事簡。在京衙門、俱從繁例

○繁而稱職、無過、陞二等。有私笞公過、陞一等。有紀錄徒流罪、一次本等用、二次降一等、三次降二等、四次降三等、五次以上、雜職內用。繁而平常、無過、陞一等。有私笞公過、本等用。有紀錄徒流罪、一次降一等、二次降二等、三次降三等、四次以上、雜職內用。簡而稱職、與繁而平常同。簡而平常、無過、本等用。有私笞公過、降一等。有紀錄徒流罪、一次降二等、二次雜職內用、三次以上、黜降。考覈不稱職、初考、繁處降二等。簡處降三等。若有紀錄徒流罪者、俱於雜職內用

○又定、九年之內、二考稱職、一考平常、從稱職。二考稱職、一考不稱職、或二考平常、一考稱職、或稱職、平常、不稱職、各一考者、俱從平常。二考平常、一考不稱職、從不稱職

○永樂四年奏准、各都司衛所、布政司、按察司、行太僕寺、鹽運司、鹽課提舉司、煎鹽提舉司、市舶提舉司、茶馬司、考覈俱從繁例。宣慰、宣撫、安撫、招討、長官司、俱係土官衙門、從簡例

○八年、令官員九年考滿。初考稱職、次考未經考覈、三考稱職、初考次考不給由、三考稱職者、俱從稱職、初考不給由、次考職稱、三考平常者、初考平常、次考不給由、三考稱職者、俱從平常。初考不給由、次考平常、三考不稱職者、從不稱職

○弘治間定、凡考滿官患病不滿三月、及非緣事住俸月日、不作實歷者、參問。增減十歲以上、考滿後非因公差□占、歷俸半年以上、及不報前任事蹟、并隱匿過名者、俱送問

考覈二

吏員 【承差知印附】

內外吏員給由、事體大略與職官同。承差、知印、附後凡吏員一考滿。洪武二十六年定、在京大小衙門、及在外布政司、并直隸府州縣吏典、各以三年考滿給由。其倉攢典、以周歲為滿。稅課司庫局攢典、考滿之日、隨即交割明白給由。府州縣倉攢典、將經收糧斛、支銷盡絕、方許給由。府州縣吏典考滿、當即給由。如布政司府州縣、過違一年、直隸并在京、過違半年、給由到部、俱送法司取問。如不過違者、隨付司封、照依資格撥用

○又奏准、各衙門吏三年役滿、於本衙門見缺令史書吏內陞用。再歷三年、給由赴京。如有餘吏、送赴吏部。不許一概縣陞於州、州陞於府、府陞於布政司等衙門、及王府長史司。託故不給由者、治罪

○宣德三年奏准、吏役滿、擇其年五十以下、堪用者存留。五十以上、不堪用者、俱罷為民

○弘治間定、凡在外一考吏滿無缺、起送赴部、查無違礙、付驗封司撥補兩考

凡吏員二考滿。洪武十七年議准、考滿吏員、試中第一第二等者、於在京有出身衙門內用。第三等者、於在京未有出身衙門內用。仍以等第姓名、出榜曉諭、遇缺以次撥用

○景泰二年奏准、在外吏兩考役滿、止以實撥辦事月日為准。丁憂月日、亦准實歷。數內有省祭、送幼子還鄉、為事虛曠月日、仍撥補輳

凡吏員三考滿。宣德四年、令吏部通引

內府、會同六部、都察院、翰林院堂上官出題、南北類試。錦衣衛堂上官、監察御史、六科給事中監試。考其文義粗曉、行移的當、書札不謬、三事俱可取者為一等、照本等資格用。二事可取者為二等、雜職內用。三事俱不可取者、發回為民當差

○又題准、三考役滿吏、考其法律通者為一等、依資格出身。其次為二等、雜職出身。不通者為三等、給與冠帶、放回閒住

○成化七年、令三考役滿吏典、從吏部陸續考試、不必會官、仍照三等例行

○弘治二年奏准、三考吏類試、有曳白不通文理者、發回為民當差、不得概給冠帶

○嘉靖二十三年題准、三考援例冠帶吏典、止照援例資格冠帶、不許再行告考

○萬曆九年議准、三考役滿吏典、有老疾不堪應試者、請給冠帶、回籍榮身

○近例、吏典考中一等者、仍查役內有無過犯。無過、照資格出身。若犯公私徒杖罪、及私笞減等不盡者、俱降級。若犯公私笞罪、減盡無科者、俱免降級。查審明白、同二等吏通類引奏、冠帶入選

凡給由例限。弘治間定、南直隸并各布政司、俱十四箇月。北直隸、八箇月。違者送問

凡給由違限。洪武三十一年奏准、吏員考滿不給由、丁憂不起復、及侍親等項、託故在閒、已經官府問斷、仍充吏役者。重歷三考

○永樂十一年奏准、在外吏考滿、照官員給由程限赴部。若託故遷延者、問罪。妻子同發北京充軍種田

○二十年、令吏典不給由、丁憂不起復、得代不赴京、赴京不著役者、悉發保安衛充軍

○正統元年奏准、在外吏役六年給由違限者、問罪解京重歷。給假省親祭祖、送幼子還鄉等項、違限送問者、俱不重歷

○十二年奏准、考滿吏歇役在家、過違例限、不行給由。或丁憂服滿、起復違限。或侍親親終、起復違限。或丁憂起服、不補原缺、參補別衙門。或託故在閒、年久復充吏役。或一考多歷一箇月。或給由起送違限、雖告有堪信文憑、遷延二年之上。或給由起復到部、將役內年月日期增減、及多增五歲以上、有規避者。或丁憂少守制、多守制一箇月。或越關在逃、行提解京者、俱參問重歷。或歷役一考、或歷役未滿、公差事完、已滿一考、或歷役一考滿、為事回還、或丁憂服滿起復、及截替裁革吏、本衙門有缺、俱許三箇月以裏參補。無缺、起送合干府州縣查缺、四箇月以裏參補。又無缺、起送本布政司查缺、五箇月以裏參補。其都司衛所吏典無缺、起送該管有司查缺、依例輳撥兩考給由。但違一年之上參補者、參問重歷。或為事歇役、或考滿為事歇役、俱以問結之日為始、應還役者、仍補原役輳歷。兩考已滿、為事還役者、俱照限給由。違者參問重歷。或為事做工公差等項、俱以問結事完工滿之日為始。若遷延一年之上著役者、參問重歷。其倉場攢典、以守支盡絕之日為始、依例給由。違者、參問重歷

○弘治間定、凡在外吏典、除役內丁憂外。若一考滿後、不行給由、展轉捏故、在役管事、或歇役三年之上者、就彼問發為民、中間雖有事故、亦不准理。故違收參起送官吏參問治罪。若兩考役滿、接喪丁憂、服滿遷延三年之上、不行起服者、亦發為民。其未及三年、果有事故實蹟、各該衙門保結起送、吏部查照定奪。雖在三年之內、起送過限到部者、送問重歷

○近例、吏典二考給由到部、如違限二年半之上、暫付行查。三年之內給文、三年之外到部者、行查定奪。若起文雖在三年之內、到部在四年之外、并起文到部、俱在三年之外者、革役。如公文開有為事耽延、招冊明白、行查定奪。如無事故、俱革役

○又例、三考滿後。一年之上到部、收考行查。二年之上、行查定奪。三年之上、革役

凡給由公文。正統二年奏准、俱令入遞申部、不許親齎作弊

○弘治間定、吏典給由赴部、中途被水火盜賊、失落原給公文、雖告有所在官司文憑、亦待行勘明白、方許付撥。若將批咨申文手本內緊關年月字樣、洗改有跡、或給批年遠、遇革不倒換新批者、俱送問

凡給由查冊。弘治間定、吏典給由查無本處造到吏冊、驗封司暫撥辦事、行勘無礙、辦事滿日、照例實撥。倉場攢典例同

凡告撥輳考。近例、吏典告撥在外衙門、准作京考、滿日給由赴部。查其候缺三年之外方參者、收考行查。六年之外者、行查定奪。九年之外者、革役。如公文明開守缺人多、在官聽補者、免查革。若違十年之外、雖有前項緣由、仍行查定奪。十五年以上者、雖有事故、亦不准理

○又例、凡在外補輳三考、及二考吏役、內曾犯笞杖罪名、不抄原問衙門招由繳部者、不准收考

凡乞恩免考。嘉靖三十年議准、隨邊隨工書吏、敘功乞免考辦省祭者、止免官辦、仍要考試省祭

○萬曆元年議准、邊吏止免初考、兵部吏雖初考不許概免

○七年、令今後書吏、再不許濫敘邊功、希圖免考

○九年、令各衙門軍功工完等項、再有敘及書辦人等者、著該科參奏。吏典革役

凡倉場攢典守支。弘治間定、攢典守支八年不盡者、委官交盤明白、交與見任官攢守支給由。其批內不開守支盡絕年月日期、及違限者、送問。曾經收放糧草者、查照守支年分多寡、免其辦事、就撥當該。全無收放者、起送赴部、駁回另歷

凡在外鹽運司、及遇例納米等項吏典。俱送戶部查理鹽課通關回報、方許收考

凡戶兵二部書筭、九年考滿。中一等者、依資格出身。二等者、雜職出身。三等者、冠帶閒住

承差知印

凡承差知印考滿。洪武二十六年奏准、在外承差三年考滿、役內無私過、雜職內用。有私過、充吏役

○正統元年奏准、在外三司承差有缺、於民間丁糧相應殷實之家、選其才貌可用者。縣申州。州申府。府申布政司。覆勘相同、方許收參。有私過者充吏役。保舉官員坐罪

○弘治間定、凡承差役滿到部、本司審實、付文選司、分撥各衙門辦事。知印役滿、查明參充年月日期收考、奏請冠帶、付文選司分撥辦事。但犯笞罪以上、俱發充吏。考滿不給由、丁憂不起復、為事在逃遇赦者、仍發重歷。若役滿到部違限、隱匿過名、多歷少歷、增減年歲、及咨批內洗改緊關字樣者、俱查問

責任條例

高皇帝懲吏職之弗稱。親製責任條例一篇。頒行各司府州縣、令刻而懸之、永為遵守。務使上下相司、以稽成效。今謹錄之于左

洪武二十三年敕、方今所用布政司、府州縣、按察司官。多係民間起取秀才人材孝廉。各人授職到任之後、略不以到任須知為重、公事不謀、體統不行、終日聽信小人浸潤謀取贓私、酷害下民。以此仁義之心淪沒、殺身之計日生、一旦繫獄臨刑、神魂倉皇、至於哀告懇切柰何虐民在先。當此之際、雖欲自新、不可得矣、如此者、往往相繼而犯。上累

朝廷、下辱鄉閭、悲哀父母妻子、孰曾有鑑其非而改過也哉。所有責任條例、列於後一布政司治理親屬臨府。歲月稽求所行事務。察其勤惰、辯其廉能、綱舉到任須知內事目、一一務必施行。少有頑慢、及貪污、坐視恬忍害民者、驗其實蹟、奏聞提問。設若用心提調催督、宣布條章、去惡安善。儻耳目有所不及、精神有所不至、遺下貪官污吏、及無藉頑民、按察司方乃是清

一府臨州治、亦體布政司施行。耳目有所不及、精神有所不至、遺下貪官污吏、及無籍頑民、布政司方乃是清

一州臨縣治、亦體府治施行。耳目有所不及、精神有所不至、遺下貪官污吏、及無藉頑民、本府方乃是清

一縣親臨里甲、務要明播條章、去惡安善、不致長奸損良。如此、上下之分定、民知有所依、巨細事務、訴有所歸。上不紊政於朝廷、下不銜冤於滿地、此其治也歟。若耳目有所不及、精神有所不至、遺下無藉頑惡之民、本州方乃是清

一若布政司不能清府、府不能清州、州不能清縣、縣不能去惡安善遺下不公不法。按察司方乃是清

一按察司治理布政司府州縣、務要盡除姦弊、肅清一方。耳目有所不及、精神有所不至、巡按御史方乃是清。儻有通同貪官污吏、以致民冤事枉者、一體究治

一此令一出、諸司置立文簿、將行過事蹟、逐一開寫、每季輪差吏典一名、齎送本管上司查考。布政司考府、府考州、州考縣、務從實效。毋得誑惑繁文、因而生事科擾。每歲進課之時、布政司將本司事蹟、并府州縣各齎考過事蹟文簿、赴京通考。敢有坐視不理、有違責任者、罪以重刑。嗚呼、今之布政司、不拏所屬貪贓官吏、又不申聞闒茸不才、諸等不公不法、亦不究問、府文到司、並不審其為何、但知遞送而巳。府亦以州文如此、州亦以縣文如此、自布政司至府州、皆不異郵亭耳、所以不治為此也








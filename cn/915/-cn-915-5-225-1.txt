◇说孙贲

破虏将军昔率义兵入讨董卓，声冠华夏，义士壮之。讨逆继世，廓定六郡，特以君侯骨肉至亲，器为时生，故表汉朝，剖符大郡，兼建将校，仍关综两府，荣冠宗室，为远近所瞻。加讨虏聪明神武，继承洪业，揽结英雄，周济世务，军众日盛，事业日隆，虽昔萧王之在河北，无以加也，必克成王基，应运东南。故刘玄德远布腹心，求见拯救，此天下所共知也。前在东闻道路之言，云将军有异趣，良用怃然。今曹公阻兵，倾覆汉室，幼主流离，百姓元元未知所归。而中国萧条，或百里无烟，城邑空虚，道堇相望，士叹於外，妇怨乎室，加之以师旅，因之以饥馑，以此料之，岂能越长江与我争利哉？将军当斯时也，而欲背骨肉之亲，违万安之计，割同气之肤，啖虎狼之口，为一女子改虑易图，失机毫厘，差以千里，岂不惜哉！（《吴志·朱治传》「权从兄豫章太守贲，女为曹公子妇，及曹公破荆州，贲欲遣子入质」注引《江表传》，载治说贲。）


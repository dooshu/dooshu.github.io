24　合耦于耡　都鄉正街彈碑　出民古制


「里宰以歲時合耦于耡」，地官。注云：「耡者，里宰治處也。若今街彈之室，於此合耦，使相佐助。」疏謂：「漢時在街置室，檢彈一里之民。」金石録有中平後漢靈帝十七年改元中平。二年正月都鄉正街彈碑，在昆陽城中。案：以上皆黄山谷雜著語。趙明誠失於攷禮注，而酈氏注水經、洪氏隸釋皆以「街」爲「衞」，又誤矣。漢食貨志言古制云：「春將出民，里胥平旦坐於右塾，鄰長坐於左塾，畢出然後歸。夕亦如之。」里胥之「塾」，其即里宰所謂「耡」者歟？

【元圻案】金石録十八：「都鄉正街彈碑，在昆陽城中，文字磨滅，不可考究。其歲月略可見，蓋中平二年正月，而其額題都鄉正街彈碑，不知其何碑也。」〇水經注二十九：「比水注澧水，逕平氏縣故城。城内有南陽都鄉正衞彈勸碑。」又三十一：「滍水又東逕魯陽縣故城南，城即劉累之故邑也。有南陽都鄉正衞爲碑。」〇隸釋十五：「水經注『魯陽縣有南陽都鄉正衞爲碑，平氏縣有南陽都鄉正衞彈勸碑』，此則其一也。趙氏誤認『衞』爲『街』，遂云莫曉其爲何碑。」〇逸周書大聚解：「飲食相約，興彈相庸。」抱經堂校本引趙云：「功作則互相勸是興，游惰則互相糾是彈。」惠云：「漢時尚有街彈之室，蓋取則于古。」〇書録解題譜牒類：「金石録三十卷，東武趙明誠德甫撰。明誠，宰相挺之之子。」〇四庫全書總目目録類：「隸釋二十七卷，宋洪适撰。适，字景伯，皓之長子。紹興壬戌中博學宏詞科，官至尚書左僕射、同中書門下平章事，謚文惠。」






◇　报桓谭

若夫严子者，绝圣弃智，修生保真，清虚澹泊，归之自然，独师友造化，而不为世俗所役者也。渔钓於一壑，则万物不奸其志；栖迟於一丘，则天下不易其乐。不纟圭圣人之罔，不嗅骄君之饵，荡然肆志，谈者不得而名焉，故可贵也。今吾子已贯仁谊之羁绊，系名声之缰锁，伏周、孔之轨躅，驰颜、闵之极挚，既系挛於世教矣，何用大道为自眩曜？昔有学步於邯郸者，曾未得其仿佛，又复失其故步，遂匍匐而归耳，恐似此类，故不进。

（《汉书·叙传》：嗣虽修儒学，然贵老严之术，桓生欲借其书，嗣报。）




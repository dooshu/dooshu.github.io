◇　策封广陵王胥（元狩六年）

维六年四月乙巳，皇帝使御史大人汤庙立子胥为广陵王，曰：「於戏，小子胥，受兹赤社！朕承祖考，维稽古，建尔国家，封於南土，世为汉藩辅。古人有言曰：「大江之南，五湖之间，其人轻心。扬州保疆，三代要服，不及以政。」（《汉书》作正）於戏！悉尔心，战战兢兢，乃惠乃顺，毋侗（《汉书》作桐）好轶，毋迩宵人，维法维则。《书》云：「臣不作威，不作福，靡有后羞。」於戏，保国艾民，可不敬与？王其戒之。

（同上，《汉书·武五子传》有删节）




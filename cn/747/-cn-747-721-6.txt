○大唐故太白禅师塔铭（并序）

禅师法号观宗得，姓留氏，东阳人也。世积贞隐，元泯不耀。初尊夫人梦吉祥天女引行摩利上宫而娠太白焉。（阙）有善让护月不薰不腥，肌窕弥泽，藏珠川媚，蕴玉方流。至宝处而殊伦，至人出而体别。异香袭乎襁褓，童颜清於冰雪。文字进诱，偏聪佛经。滋味筵之，但甘盐素。年至十二，恳求出家，如哀者欲泪，不可遏也。昔太子逾迈，宁辞父王，香象顿腾，摆落羁绁。乃登秦望山，礼善惠禅师，求无上法。一见奇秀，如会宿心。旧徙门阶，新我堂室。服勤左右，道务精微。初受《楞伽》《思益》等经，便入禅宗性海。然後波澜秘藏，不习而了其功。文字有穷，生知莫际。囊钵衣衤戒，遐求戒珠。便往南岳，礼制空禅师。稽首论心，演通秘奥。菩提树上，汝得新枝；师子座前，讵量高下。祖师传教南北一十二人，今牛头山中禅师是最後者。远将启慕，研复真言。以心印心，以法证法，法且无别，心宁有差。失大善无，修顿了无，入二际清浮，佛何间然。禅师儿出常伦，挺秀八尺。时牛头法众，欲近万人，无碍辨才，（阙）瞻仰彼土，缘尽思归。太白上方，务安静也；不游京国，远名利也；扃不关楗，示无畏也。常有两虎，依卧庵前，低目轻步，驯於家畜。四境之内，不闻暴声。我蕴大慈，力感群物，诸毒皆善，岂唯兽焉！山虽高深，不能隐其大德，远近礼谒，如川之流。故明州刺史王公术、故明州刺史李公岑、故剑南东川节度行军司马检校户部郎中任公侗、故明州刺史卢公云，前後皆驻骑云根，稽求上法，饥渴无量，虚往实归。每有异香，闻者非一。呜呼！孰谓法梁将坏，般若舟沈！元和四年八月十五夜，跏跌化灭，享龄七十九，僧腊九。以其年十月一日，权闭於太白峰南，先意也。

州尊邑尹，祭奠交衢，缁素齐道，幢幡翳野。慈聚而还散，定水咽而更流。猿鸟悲吟，声惨风雨，物感如此，人哀可知。抵元和乙未岁，建层龛迩於多宝佛塔，依法像也。门人（阙）海、法常、道真、明彻惠见、光献、元徽、清瑗、元悟等，皆承师教戒，定慧双修。恐劫火重然，岚风碎岳，请铭大德於无朽。文曰：

如来示灭，教留秘法。言说非传，清净即合。火镜阳照，山空响答。（其一）真乘无相，妙觉无形。三界上界，前生下生。月亏魄隐，冰泮流清。哭之香塔，徒伤有情。（其二）

尉迟汾

汾官太常博士祠部员外郎。


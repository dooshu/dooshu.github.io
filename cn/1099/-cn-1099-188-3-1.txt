○書蓄鴨事 【 復舊制】

香山順德番禺南海新會東莞之境、皆產一??虫、曰蟛蜞、能食穀之牙、大為農害、惟鴨能啖食焉。故天下之鴨。惟廣南為盛。以有蟛蜞能食鴨也。亦以有鴨。能啖蟛蜞。不能為農稻害也。洪武永樂宣德年間、養鴨有埠、管埠有主、體統畫一、民蒙鴨利、無蟛蜞害焉、成化年間、韓都御史不知鴨埠乃所以利農也。疑埠主為豪戶侵牟小民之利者也。革去埠主。聽民自畜鴨焉。利細民也。細民聚党駕船于曠莽之地。縱鴨踐食農民之稻。大為民厲。官司惡鴨之病民也。禁畜鴨。歲八九月、撫廵官督州縣官捕畜鴨之民。然而畜鴨之民以鴨為命。合党。併力。以拒官兵。或賄諸仕宦之家。為之淵藪主。官兵如獲畜鴨之民。則民無保家之望。如脫而不獲也。則遁而為盜。地方遂日多故矣。前守曹仲玉、熟知積弊、因陳廵撫主議、復洪武間鴨埠之制定地為圖、法極詳密、百世可式者也、吳東湖與曹守不協、竟毀其法、為久大之利、宜復曹守鴨埠之法、曹守之法、洪武之法也、只查故籍舉行焉、自爾盡善、不須再講求也、曹守鴨埠主。選民有恒產者為之。謂其有恒產、斯有恒心也。又畜鴨之地。皆曠漠波濤之境也。小民聚党、頑不可制、非有恒產之民。頑民不可統馭也、曹守鴨埠之圖專以弭頑民之畜鴨者。大為農害。故凡農人之稼。被鴨損食者。專責之埠主。埠主責之畜鴨之民、如畜鴨之民、縱鴨傷稼。可按名責價。由埠有定主。田有定界。不出戶庭。而頑民自不敢肆也曹守鴨埠之圖。雖以保農稼。亦以禦海賊。故其令曰。凡海賊刼人財。搶人稻穀。各埠畜鴨之民。協力擒捕、如不擒捕治之罪故鴨埠之法行海賊亦小戢矣惟有司時振紀綱、乃無流弊、


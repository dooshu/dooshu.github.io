○求访贤良限来年二月集泰山诏

朕遐观前载，历选列辟，莫不贵此得人，崇兹多士，犹股肱之佐元首，譬舟楫之济巨川。若夫构大厦者，采众材於山岳；善为国者，求异人於管库。是以陶唐有虞，揖让之圣帝也，非元凯不能成茂功；商汤姬发，革命之明王也。非伊吕无以定祸乱。况乎齐桓中人之才，器非濬哲；汉武嗣业之主，志在骄奢：犹赖管仲隰朋之相，平津博陆之辅，既为五霸之长，亦称万代之宗。是知得士则昌，失人则乱。

朕冕旒夙夜，虚心政道，虽天地效祉，宗社降灵，区宇晏如，俊乂咸事。尚恐山林薮泽，藏荆隋之宝；卜筑屠钓，韫萧张之奇。是以躬抚黎庶，亲观风俗，临河渭而伫英杰，眺箕颍而怀隐沦。亟移日月，空劳梦寐，而骊龙莫兆，商歌寂寥。岂混迹驽骀，未逢良乐之顾；将毓德岩穴，方追禽向之游。望云长想，增其叹息。可令天下诸州，搜扬所部，士庶之内，或识达公方，学综今古，廉洁正直，可以经国佐时；或孝悌淳笃，节义昭显，始终不移，可以敦风励俗；或儒术通明，学堪师范；或文章秀异，才足著述：并宜荐举，具以名闻，限来年二月总集泰山。庶独往之夫，不遗於版筑；藏器之士，方升於廊庙。务得奇伟，称朕意焉。


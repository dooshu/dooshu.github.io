氓

六章，章十句


首章讲：此淫妇为人所弃作也。言天下之事不谨于始，未有不悔于终。我也惩创往事，有不胜其悔者矣。





氓之蚩蚩，抱布贸丝。

氓，男子之称。昔也有蚩蚩无知之民，抱其已成之布，贸我未成之丝。





匪来贸丝，来即我谋。

然其实非来贸丝也，特来就我谋为私奔之事，而托之贸丝以行耳。





送子涉淇，至于顿丘。

子，指男子。顿丘，卫地名。然虽与之谋矣，而不与之俱往，于是送子涉淇，至于顿丘之地。





匪我愆期，子无良媒。

愆，过也。而语之曰：我不遂与子而偕往者，非我之愆期也，乃子无良媒，而约有未定耳。





将子无怒，秋以为期。

将，请也。愿子无以愆期为怒，惟秋以为期，则与子偕往，而可以无若今日之未决者矣。

二章讲：





乘彼垝垣，以望复关。

垝，是毁。垣，是墙。复关，男子之所居者。夫既与之期矣，于是及期则乘垝垣以望复关。





不见复关，泣涕涟涟。

当夫未见复关，则虑其约之不遂，而泣涕涟涟，不胜其为悲也。





既见复关，载笑载言。

及夫既见复关，则幸其约之得伸，而载笑载言，不胜其为喜也。





尔卜尔筮，体无咎言。

龟曰卜。蓍曰筮。咎，是凶。遂从而问之，曰：秋以为期，人谋固如此矣，然人谋不如神谋之为臧也。尔必灼龟以卜，揲蓍以筮。果其所得卦兆之体，若无凶咎之言，则质诸神而无疑者，固可以保诸百年而不惑者矣。





以尔车来，以我贿迁。

尔，指男子。贿，是财。迁，是徙。则女当以车来迎，而我当以贿往迁也，岂复如昔之愆期哉！

三章讲：夫我始之从人如此，惟其颜色之光丽耳。自今思之，而岂可以或恃乎哉？





桑之未落，其叶沃若。

今夫桑之未落，则其叶沃若而润泽矣。然则我之颜色光丽，不犹是哉？





于嗟鸠兮，无食桑葚。

葚，是桑实。然不可恃此而纵欲忘返也。彼鸠食葚，多则致醉。吁嗟鸠兮，其无食桑葚焉。





于嗟女兮，无与士耽。

女与士耽则丧节。吁嗟女兮，其无与士耽焉。





士之耽兮，犹可说也。

耽，是相乐。说，作解看。所以然者何？盖士有百行，功过可以相掩。故士之耽兮者，而苟能改行从善，则足以自赎可说也。





女之耽兮，不可说也。

若妇人无外事，惟以贞信为节。一失其身，则余无足观，故女之耽兮不可说也。夫惟其不可说，则岂可与士耽哉？

四章讲：夫始惟恃其颜色光丽，而轻与士耽，则今日颜色凋谢，其能免于见弃乎？





桑之落矣，其黄而陨。

陨，是落。今夫桑之落矣，则其叶黄而陨矣。然则我之容色凋谢，不犹是哉？





自我徂尔，三岁食贫。

徂，是往。夫惟色不足恃，固宜见弃，有所不免矣。然尔独不念我贿迁而往。盖值尔之贫，而三岁食贫，亦云穷苦矣。





淇水汤汤，渐车帷裳。

汤汤，水盛。帷裳，妇人车饰。今乃弃我，使我涉淇而来者，亦涉淇而往。而淇水之汤汤，渐乎车之帷裳，盖永无室家之好矣。





女也不爽，士贰其行。

女，妇人自言。爽，是差。士，指其夫。然此岂我之过哉？但见女也，为也甚坚，而始终不爽。惟士也持约不固，而异贰其行焉。





士也罔极，二三其德。

何也人之行皆本于心，而心之有恒者德乃不贰。今士之心反覆变诈，无所止极，故二三其德以至此耳。然则我今日之见弃，其过不有所归耶？

五章讲：夫我之被弃，其过固在于士，然反而思之，我亦安能以无悔乎？





三岁为妇，靡室劳矣。

我也三岁为妇，而值尔之贫，尽心竭力不以室家之务为劳。





夙兴夜寐，靡有朝矣。

夙兴夜寐，靡有朝旦之暇，我之勤劳亦云至矣。





言既遂矣，至于暴矣。

夫何与尔始相谋约之言既遂，而家道方成；尔遽以暴戾之事相加，而弃我以归，何其忍哉！





兄弟不知，咥其笑矣。

咥，是笑貌。使归而兄弟相恤，犹可以少慰也。夫何兄弟又不知我见弃之故，以为士之贰行，乃鄙吾之素行有以自致之。但咥然其笑而已，曾有相恤之意乎！





静言思之，躬自悼矣。

然此亦何所咎哉？我也静言思之，亦惟失身于为谋之始，丧节于贿迁之时。夫之见弃也，兄弟之不恤也，是皆我之自取，特躬自悼而已。

末章讲：然今虽悔，亦何所及乎？





及尔偕老，老使我怨。

我始也与尔本期为偕老，今不知老而见弃如此，则语及偕老之约，适增深长之恨，而徒使我怨也。





淇则有岸，隰则有泮。

泮，是涯。若此者亦我不思之过也。彼淇则有岸矣，隰则有泮矣。在淇、隰之远，犹有底止之地也。





总角之宴，言笑晏晏。

总角，幼时结发也。今我总角之时，与尔宴乐言笑，晏晏然其和柔。





信誓旦旦，不思其反。

成此信誓，旦旦然其明白。将以为可恃之永久，曾不思其终之反覆以至此，而有今日之见弃，不亦淇、隰之不如乎？





反是不思，亦已焉哉！

夫既不思其反覆以至此，则已往之失已不可追，而今日之悔将无所及，则亦如之何哉？亦已而已矣。吁！淫妇失身于始，而独不虑及于终。及夫见弃于终，而后追悔于始，不亦晚乎？是足以为淫奔者之永鉴矣。






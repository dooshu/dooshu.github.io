崔氏东山草堂


爱汝玉山草堂静，高秋爽气相一作多鲜新。有时自发钟磬响，落日更见渔樵人。盘剥白鸦谷口栗〔一〕，饭煮青泥坊底芹〔二〕。何为西庄王给事〔三〕，柴门空闭锁一作好松筠。

〔一〕白鸦谷：《通志》：白鸦谷，在蓝田东南二十里，谷中有翠微寺，其地宜栗。

〔二〕青泥坊：《水经注》：泥水历峣柳城南，魏置青泥军于城内，俗亦谓之青泥城。《长安志》：青泥驿在县郭下。

〔三〕西庄：《雍录》：辋川在蓝田县西南二十里，王维别墅在焉，本宋之问别圃也。《长安志》：辋谷水出南山辋谷，北流入霸水。吴若本注云：王维时被张通儒禁在京城东山北寺，有所叹息，故云。《安禄山事迹》：王维在贼中，拘于菩提佛寺。






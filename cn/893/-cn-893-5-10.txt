玉阶怨





题始自谢眺，太白盖拟之。



玉阶生白露，[一]夜久侵罗袜。

却下水精帘，[二]玲珑望秋月。[三]

[一]《西京赋》：“金戺玉阶。”



[二]宋之问诗：“云母帐前初泛滥，水精帘外转逶迤。”沈佺期诗：“水精帘外金波下，云母窗前银汉回。”萧士赟曰：水精帘以水精为之，如今之琉璃帘也。无一字言怨，而隐然幽怨之意见于言外，晦庵所谓圣于诗者，此欤?



[三]《韵会》：“玲珑，明貌。”毛氏《增韵》云：朎胧，月光也。然用“朎胧”，不如“玲珑”为胜。






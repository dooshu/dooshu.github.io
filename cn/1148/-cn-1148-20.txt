卷二十

<集部,别集类,金至元,陵川集>

钦定四库全书

陵川集卷二十

元　郝经　撰

杂着

内游

昔人谓汉太史迁之文所以奇所以深所以雄雅健絶超丽疏越者非区区於文字之间而已也迁生龙门耕牧河山之阳南浮江淮上会稽探禹穴窥九嶷浮于沅湘北涉汶泗讲业齐鲁之都过梁楚西使巴蜀略邛笮昆明还于河洛能尽天下之大观以助其气然後吐而为辞笔而为书故尔欲学迁之文先学其游可也余谓不然果如是则迁之为迁亦下矣勤於足迹之余会於观览之末激其志而益其气仅发於文辞而不能成事业则其游也外而所得者小也其游也外故其得也小其得也小故其失也大是以史记一书甚多疏略或有抵牾论大道则先黄老而後六经序游侠则退处士而进奸雄述货殖则崇轨利而羞贱贫其於书法也则记繁而志寡项籍一夫也而述本纪与尧舜并陈涉役徒也作世家与孔子同其失岂浅浅哉故欲学迁之游而求助於外者曷亦内游乎身不离於衽席之上而游於六合之外生乎千古之下而游於千古之上岂区区於足迹之余观览之末者所能也持心御气明正精一游於内而不滞於内应於外而不逐於外常止而行常动而静常诚而不妄常和而不悖如止水衆止不能易如明镜衆形不能逃如平衡之权轻重在我无偏无倚无污无滞无挠无荡每寓於物而游焉於经也则河图洛书剸划太古掣天地之几发天地之藴尽天地之变见鬼神之迹太极出形面目於世万化万象张皇其中而弥茫洞豁崎岖充溢因吾之心见天地鬼神之心因吾之游见天地鬼神之游周诰商盘禹谟舜典谆忠致贯日月开金石都俞吁咈咢咢灏灏唐虞三代之治懓然而见风雅变正讽赞刺美洋洋乎中声鼓动至化元经笔削蹂邪直正齐桓晋文霸心方侈而束之以道缚之以义乱臣贼子禁其欲而不敢肆藩垣屏翰旣周流而历览之乃升正大之堂入高明之域尧舜禹汤文武周孔拱宓牺而坐臯夔伊吕亚风牧而侍孟轲氏辨乎其间而顔曾导焉荀扬奉焉熙熙乎育物之仁翕翕乎制物之义位尊卑辨上下治神人之礼和而不流之乐别嫌疑明是非照燿昭晰之智闲而存之之敬实而守之之信化而极之之圣死生之说神应之妙大发其阃而诡言詖行放辟斥除圣路廓清而天宇泰定至矣哉君君臣臣父父子子夫夫妇妇兄兄弟弟何盛尔也而後易志赜精而游乎史废兴之迹邪正之由大君大臣之所以盛小惠小道之所以蔽礼乐之所以兴政刑之所以紊国势之所以张国本之所以强奸佞骜孽之所以逞祸乱崩析之所以致纪纲之所以明风俗之所以坏教化之所以行见其记注繁而正义鲜也思得仲尼者而笔削之见其典故废而法制剥也思得周公者而振起之既游矣既得矣而後洗心齐戒退藏於密视当其可者时时而出之可以动则动可以止则止可以久则久可以速则速藴而为德行行而为事业固不以文辞而已也如是则吾之卓尔之道浩然之气嶡乎与天地一固不待於山川之助也彼嶞山乔岳高则高矣於吾道何有长江大河盛则盛矣於吾气何有故曰欲游乎外者必游乎内噫以史迁之才果未游於内邪盖亦称之者过矣

叙书

中统元年使宋宋人馆留仪真三节人马德璘孔晋初不知书资颖异可教积六七年皆能通书传作字便有楷法及被刼杀至新馆惟二子事余甚谨乃论定学书笔法次第使知正笔之所自古之大匠遗迹在而不亡者古文黄帝命苍颉制字模写万象又号科斗书三代秦汉以来锺鼎款识皆是也欲知其所以然则有许愼说文耳篆周宣王时史籕变古文科斗为大篆今存者秪有石鼔文数十字至秦李斯删大篆为小篆今之篆书是也李斯则有泰山及峄山碑汉碑中或有之皆可学也唐以来李阳氷尤精絶今存者庶乎泉铭及新驿记耳金党怀英阳氷之後号称独步世多有之法度尤备所当学也隶秦程邈变古文大小篆渐生楷法以其佐隶谓之隶书犹有古篆法八分故又谓之八分书凡诸汉碑皆是也如蔡邕石经梁鹄锺繇孔子庙受禅碑诸石刻唐以来蔡有邻金党怀英皆当学也凡学书须学篆隶识其笔意然後为楷则字画自高古不凡矣楷东汉王次仲复变隶八分为楷书言皆书之楷则也以其法度谨严精尽故又谓之真书其小者谓之小楷魏晋以来凡为书皆先小楷故为书法之本能小楷则能真行草擘窠大字扁牓皆自是扩而充之耳魏锺繇贺平襄樊表等晋王羲之黄庭经乐毅论东方朔画赞王献之洛神赋智永禅师千文欧阳询温彦博姚思亷墓志九成宫铭化度寺碑虞世南孔子庙碑张旭郎官石记顔真卿杜济墓志皆规矩大匠技极而意无穷者褚遂良薛稷徐浩柳公权李邕皆唐代名家凡墨蹟硬黄临二王书及诸石刻皆当以为程式其次杨凝式千文苏轼乌丝阑孝经黄庭坚南康郡太君状米芾金刚经虽少变楷亦各出奇也其擘窠大字王羲之瘗鹤铭顔真卿中兴颂离堆记东方朔画赞糺宗碑宋文贞公碑塔铭井桩碑蔡襄昼锦堂记苏轼潜珍阁铭黄庭坚杨震传赵秉文御史箴皆备极法度穷尽笔力扁牓大字至丈余者金王无竞燕都诸宫殿寺庙及汴都诸宫殿门牓古今第一所当学也行魏晋以来又变楷法自圆熟而趋简易楷如立行如行故谓之行得真谓之真行带草谓之行草晋以来诸公书帖王羲之兰亭叙智永禅师千文顔真卿座位帖送刘太冲叙杨凝式千文苏黄诸书帖皆是也草汉魏以来尽变真行张芝二王造微入妙号称草书晋宋六朝诸书帖唐以来张旭僧怀素杨凝式宋以来蔡襄苏轼黄庭坚米芾金源氏赵渢赵秉文皆称草圣今见诸石刻者潭帖绦帖阁帖汝帖百一帖皆当学也以草为楷则又谓之章草或谓汉章帝制因以为名或谓汉之章奏用此魏晋以来诸书多有之独索靖月仪帖为妙絶今有唐贞观间硬黄临本可学也故古文则简婉存其太朴如面目太极初解绳约之结者篆隶则遏截劲利停稳妥帖中有飞动势而意态不穷要之高古遒深而已小楷则精致萧散秀逸而存风骨倾欹而见正大出奇示变於规矩凖绳之中太严则伤意太放则伤法工而不巧拙而不恶重而不滞轻而不浮笔死则痴笔缓则弱笔疾则浅笔侧则偏心正则气定气定则腕活腕活则笔端笔端则墨注墨注则神凝神凝则象滋无意而皆意不法而皆法凡行草之理皆在其中而其锋不可犯又在夫熟之而已功夫到则自造微入妙穷神知化矣擘窠大字庄重雄崛峻拔秀丽沉着痛快极尽小楷之法而崇深停稳耳行则行云流水而遂变楷之草草则纵意所如变态百出纡余钩鎻腾掷翻翥而万象生焉心手相忘从容中道长江之波也太虚之云也轮扁之手也运斤之风也九方臯之马也点缀批抹莫非自然而不知所以然然後超凡入圣要之自楷与行又加熟焉则自至是矣非模写鬬飣之所能也盖楷则孟子七篇草则庄周十万言耳楷则子美之诗草则太白之诗也然既知法又贵知变也非变法而自为法则不能名家在人足迹之下矣锺王变篆隶者也顔变锺王用篆也苏变顔柳用隶也故古今书学不能踰是四家锺王则笔意俱尽顔则意尽笔不尽苏则笔尽意不尽大抵皆藏锋隐骨含蓄态度谓之屋漏雨锥画沙皆此意也故古文则学先秦篆则学李斯隶则学锺繇楷则锺王顔苏行与草则张芝索靖二王张旭耳是皆先君子指授生平临写以为师则者汝辈以吾言求之循序而进不躐等妄为庶几终能有成熟而自得虽亦名家可也然读书多造道深老练世故遗落尘累降去凡俗翛然物外下笔自高人一等矣此又以道进技书法之原也其惟勉旃

学难

学之无难也尚矣人而有智而俾之学国家之所以作成之者厚师友之所以训诲之者笃第成之有小大觉之有先後耳夫何难哉故辟痈于京师庠序于国校于乡而塾于家立公议于士夫振纲纪于君相廪禄给而亷耻厉束缚而涵育之鼔舞而激之作其气而振其弊网罗剔抉匡直辅翼使卑高巨细各遂其所成各尽其所用则何学而不遂何材而不全哉是以朝称多士而野无遗贤矣政治隆平而风俗纯粹学之无难也审矣而谓之难何哉学之无难也前代之无难也学之难也今日之难也非唯其难也而又无学也曷难乎辟痈亡而乡校毁矣公议废而纲纪坠矣廪禄絶而亷耻缺矣所余者天理人心之固有也而又诞幻以拂其性偏駮以惑其心势利以胁其志嗜欲以汨其情学王道而霸术入矣守正理而异端夺矣务实德而伪妄骋矣一身之微或诱于其前或驱于其後不入于彼而必陷于此虽有特立独行不倚之士不待文王而兴捐饥馁战寒暑不由师傅不顾流俗不狥虚文卓乎其不挠确乎其不拔轻势利断嗜慾斥诞幻而横骛弃偏駮而高蹈欲存其所余而保其固有者犹戛戛乎其难也而又指讦以为异谤讟以为非排之固而挤之力巧为之机而毒为之中莫有一煦湿濡沬为接绠引手者下石而溺灰者皆是也又孰为之作成孰为之训诲哉必使其颠踣溃乱箝其口而不言桎其足而不动如是而後已则所存者几何其亦必亡矣故为之难也一有学者而琢丧之如是故谓之无学也呜呼牛山之木尝美矣而令濯濯也是岂山之性哉诗曰瞻彼阪田有菀其特天之扤我如不我克学者之谓矣作学难

瑞麦颂

岁壬辰王师济河河南亡衅孽余猘狡狡蝟兴兵锋遗黎?刘殆尽而又壤地聨宋师出其间突蹂汴洛披轹亳宋至于徐扬驰亘上下千有余里奸宄抵隙啸跨两境依险首鼠血人于牙二十余年矣今上即位宵旰求瘼诏太弟都督诸军谓将有事于宋必先事于河南河南既治本根既固藩墙不穴资粮铠马扉屦足而汉淮可图也於是诏分陕东河南诸道有金故地置经略司于汴命万户史公行台赵公及中贵莅焉公等既至乃议事典约法制鉏桀骜去蟊贼抚单弱出滞淹布屯戍均赋输抉索利本搯揠弊萌进用老诚设施比次井井以进朞年报政帑有余资庾有余粟四鄙不警民狎于野风雨时顺岁乃大穰甲寅夏五月甸人进麦八穗一茎驰驿上闻洞洞属属欢声四布夫黄龙白麟赤芝朱草鸟兽草木之异无异於时者犹以为休徵岂若食民之天有如是之盛乎桑无附枝麦有两岐犹?美於汉炳耀千古矧如是之多乎哉经越在草莽不能瞻望清光拜首称庆歌颂布衣职也乃作瑞麦颂以为四野讴歌之倡其辞曰

河流汤汤金源故墟朔龙乾飞千麾万旟蹈厉靡前饮河长驱河流不洋曾不马濡汴覆蔡倾遂伐荆吴千里抢攘鞠为蓁芜白骨撑拄枯血模糊宛宛赤子锋镝之余裹创匿影巢狸窟狐殆二十年偾而不苏皇帝践阼丙丙当宁同仁一视廓清天步乃眷曰咨咨汝南方神州王畿可为寇塲乃命太弟俾长戎行曰史曰赵建尔旗常尔为朕行药彼夷伤分陕建台固吾圉疆汝修汝戈汝峙汝粻乃拜稽首天子之休不克负任天子之羞帝曰汝嘉汝违朕忧玉节煌煌奉命南下有泽其车有濯其马鉏夷棘荆枝柱坏厦颠强踬嚚崩麕解瓦山通薮开渐出单寡髫童耉叟伛偻罢亚失喜惊呀悲集泪写载申王度载宣王化民具萃止麌麌茂舍乃斧其桑乃树其檟乃聚乃育乃室乃嫁务啬劝分垦荒辟野惟是帖妥莫敢侈哆惟是信义莫敢狙诈清以益燕简以益暇缓带轻裘投壶歌雅元气油油眷我中夏我庾既亿我仓既盈云霓濡来呻吟不声山河改色乾坤夷清德威惟畏德明惟明皇泽灏灏汪洋蒙溟惠风不鸣震雷不惊雨阳燠寒弗凌弗乘人和天和年谷屡登灵浸邃达瑞麦乃生岐岐嶷嶷八穗一茎甸人进只幕府嘉只何以致兹臣当归美乃藉乃袭献诸天子以益鸿休以晔信史经也作颂以告休功匪惟颂功惟以劝终

文弊解

事虚文而弃实用弊亦久矣自为巳之学不明天下之人狃於习而啗於利是以背而驰之力衒而为之噪援笔为辞缀辞为书藉藉纷纷不过夫记诵辞章之末卒无用於世而谓之文人果何文耶俾佛老二氏蠧於其间文武之道坠于地而天下沦于非类也宜矣其不幸而不观於大庭氏之先而不见夫文之质也不幸而不游於孔氏之门而不见夫文之用也不幸而不穷夫六经之理而不见夫文之实也仰而观俯而察天地之间衆形之刻镂衆色之光绚衆声之咿喔衆变之错蹂烂乎其文而若此也不知孰为之而孰缀之乃规规以为工切切以为巧斐斐以为丽角胜而相尚为文而无用何哉三代之先圣君贤臣唯实是务至於诰誓勅戒之辞赓和之歌皆核於实而晔於华和顺积中而英华发外故史臣赞曰聪明文思孔子称之曰焕乎其有文章自其发见者而言不以文为本也天人之道以实为用有实则有文未有文而无其实者也易之文实理也书之文实辞也诗之文实情也春秋之文实政也礼文实法而乐文实音也故六经无虚文三代无文人夫惟无文人故所以为三代无虚文所以为六经後世莫能及也余尝熟读语孟二书意味无穷感化不巳师弟对问之间而文若是岂有意於文而後言邪圣贤之膏腴道德之精华发而自然耳故所以为孔子所以为孟轲後世亦莫能及也孔氏之门游夏以文学称未闻其执笔命题而作文也则所谓文学者亦异矣後世文士工於文而拙於实衒於辞章而忘於道义故班马不免於刑范晔陆机谢灵运不免於诛陈叔宝杨广不免於覆宗社而柳柳州不免於小人文何益耶苟有其实矣何患无文三代则亦已矣至於後世汉高帝奋起亡秦王有天下功并汤武未尝为文也如大风之歌声震海岳而光犯日月诸葛孔明仗义兴汉委身事蜀道合伊吕而他文未见也如出师之表与商周命训相上下则有实者有文也必矣方今道丧时弊正气湮塞生民坠溺志士振起之秋也可拘於虚文溺於浅浅哉宜嘬六经之实尽躬行之道精百代之典革虚文之弊断作为之工存心养性磨厉以须天下之清其行也其达也必不与草木并朽而无闻矣

龙首辨

保之野有耕夫抱数节之骨以为龙首者骇於郊鄙邮传於道路噪於里巷声於州庭千里之民释耒耜休蚕织辍业吐哺翘翘焉而观者四合也耕夫遂益以为异神而珍之复为之袭而固为之秘虽家人莫得而见或者以百金易之拒而不酬也一日有司惧其惑衆召致而廷辨之乃鸷食之獐余跨之隆者以为角髋【音寛】之凹者以为目胁下之缺夹脊而修曲者以为颈穴而涸圜而寛者以为顶审为伪乃命揭之通逵以定民志而耕夫犹恸哭于下额地呼曰世无识龙者噫其真无识龙者邪其真非龙也邪圣人不作豢龙氏殁龙之不常于世久矣何据而知之不介鬛不爪不角数节之骨而以为龙而执之以惑世至于恸哭而不悟何哉盖世之人非聪明睿智卓而不囘之器苟徇于伪而胶於私则真知正识荡然一废也故燕哙欲以逊子之汉哀欲以与董贤德宗以卢杞为忠明皇以禄山为孝衆皆恶之而独好之衆皆以为非而独以为是人之於人犹若是矧於希世不常之龙乎龙之不常断首而见亦不足以为异矧伪妄之枯骨乎嗟夫赵高指鹿为马以乱秦耕夫以獐为龙欲何所为乎

二履辨

岁丙辰王府以城开平之故遍告山川至于济渎渎出二履以荅之陵川郝经为之辨曰济渎之渊应尚矣其秘物幽其纳物悉其出物异瑰诡昭着在人耳目者甚衆虽巨细不伦而皆与诚合或奨大或戒谕莫不有义焉盖其神灵槖龠乎其间正真而一干天地之藏为神薮理窟为化枢为变通之源无有远近幽深遂知来物今二履之见岂无义乎夫履所以行也二帝三王之道在夫行而已矣天下之大万民之衆行王道立王政始而终之而後可始於为而後可以无为故去四凶平水土而後垂衣裳伐暴乱救焚溺而後包干戈岂有不行不为而天下自治者乎夫行莫如礼礼所以履也故仲尼於天泽之象而深明之上天下泽上下定位所以为礼天行健而履之以柔行而惠泽建于下下悦而应乎乾乃为履故刚中正者礼之理也辨上下者礼之分也和而正者礼之用也履虎尾而不咥人者有礼则危可以安也故别嫌疑辨犹豫明是非正刚纪立法制厚人伦美教化定民志屹尔而立而不易道尔而行而必至炳炳为一王法厝天下於泰山之安而四维之者舍是将安之乎故礼者国之干也有国君人者必行行力为而已矣是以高皇帝食未下噎而命叔孙制礼仪章苍定章程陆贾着新书韩信申军法史臣以为规模宏远光武投戈讲艺息马论道而绍开中兴太宗亲平祸乱用魏徵房杜化民以礼而文致太平是皆知所光务虽立国未久而必於行以创业垂统而使子孙仪刑故汉祚四百而唐亦几三百年基图巩固有以结民之心其祖宗所贻之者厚也国家光有天下以土则广以兵则强以民则衆以力则大以开国则久以世传则远服声教之所不被臣汉唐之所未臣惜乎纲纪未尽立法制未尽定教化未尽行也今是履之出其亦勉其行欤夫行者天德也王者体天治人则自强不息不息则久久则悠远悠远则博厚博厚则高明博厚配地高明配天悠久无疆夫是之谓皇极呜呼国家强阜天子神圣诸王贤明天与之人与之天下莫不与也则皇极之道将建于世不然何告之明而示之揭也诗曰如匪行迈谋是用不得於道又曰高山仰止景行行止行之而不至焉者有矣未见不行而至者也行欤否欤坐视天民而莫之恤欤

瘗鹤铭辨

右焦山瘗鹤铭磨崖元本如此大小凡五段共一百十三字自左方书起而斜正不相属云瘗鹤铭正书中大字古今推为第一盖自正书中出奇古意中有韵胜脱去规格超出畦町而沉着峻丽雄拔庄重有陵厉八极之气虽残阙断蚀而笔意具在如乾坤破碎元气自存云雾斑駮日月无与争光者所谓一洗万古凡马空超凡入圣笔也其凖绳意匠後世唯顔鲁公书中兴颂宋文贞公碑为近之张嘉贞北岳碑虽极形似特掇拾土苴耳尝观东坡书惠州潜珍阁铭得其气山谷大字杨震传得其骨杨凝式米元章推其变而得其奇者也则是书也书家之命脉笔势之宗题也山谷谓瘗鹤铭乃大字之祖为不诬矣论者往往必其名氏苟其书工虽无名氏庸何伤如其不工虽有名氏江中断石耳山谷先生识虑诣极与为右军书谓其盛处不可名貌反覆题评称道不巳而沧浪翁诗直以对黄庭经盖必有所据依且润州图经以为羲之书庐山陈氏本又有逸少书字则真是之归为逸少书无疑近因装背拈缀帖嵌顾盻囘复意见笔外每相领会甚多兰亭笔法以书法论人则其人可知矣而东观余论西清诗话断以为陶弘景书虽曲为左契而书家未尝题品夫书出一手如印印泥虽妍丑不同各如其面而一受成形必不可掩相去万里相後百年落纸入手知为某人况羲之弘景皆一代伟人其书迹存者固不待辨骊黄分牝牡自可得天机於灭没之间羲之书甚多皆可考据而弘景书殆未见也若以此铭为弘景书必得弘景他书会其笔意必如此铭然後可信巳东观余论又谓逸少以晋惠帝大安二年癸亥岁生年五十九穆帝升平五年辛酉岁卒成帝咸和九年甲午岁方年三十二永和七年辛亥岁年四十八始去会稽闲居不应年三十二已自称贞逸以为必非右军书是大不然其铭之年月作文之年月也非书之年月也鹤瘗文成之岁则甲午岁也书之之岁焉知非永和之末升平之初乎不徵于书法而徵于岁年殆刻舟求劔之说也矧于铭中书华阳贞逸撰不书其并书也其次即书上皇山樵则书之人也故陈氏本於上皇山樵下又有人逸少书四字虽弘景尝号华阳隐居岂可妄为附会纵使隐居之号与铭中同则撰文之人也非书之之人也铭中又有仙家仙侣等语则瘗鹤作文者必道家者流而书之者右军也不知勒石之岁复在何年则瘗鹤作文书字必不能皆出一人之手共为一时之事又岂可以晋永和而为梁天监必皆出弘景之手乎不徵於铭而徵于号殆亦参母投杼之感也夫善书者而後能知书作文者而後能论文彼论者敢为断然不移岂皆知隐居右军者邪必有子房而後知汉高帝必有徐庶而後知诸葛孔明必有刘弘而後知陶士行山谷先生道高一世名冠当时而书法之善自成一家亦隐居逸少流也其於此铭与为右军书而不及隐居则不易之论也听盘为日姑宜置之中统元年持节使宋馆留仪真伴使潘居之以焦山磨崖瘗鹤铭见贻而昏剥湮渍漫不可别既而提举路铃王顺送焦山寺僧所寄一本及辨证一卷即此本也方之他本最为完具向在河朔时所见数本皆摹榻失真近岁邓州石刻传布虽多而枯硬剸截絶无韵胜及见此本气韵具足矫矫飞动乃知书家亦自有真耳故既论其书法又辨其名氏又赋诗以答诸伴使云

文

手植桧复萌文

丁未春鲁客过余言阙里祖庭手植桧复萌为之言曰木之植也树艺者之事也圣人曷为为之植生民植道德植教化圣人之事也木也曷为为之昔生民尝厄道德尝废而教化不施矣穷奇饕餮肆乎上夔龙熊虎郁乎下原圯而堙隰窒而垫兽横而奔天也有圣人曰舜禹者起而植之疏郁为通散氛为清剔险为易汔鱼为氓栋处而谷食教行而化靡未闻其植木也厥後道漓德凉骜暴蠭作曰桀曰纣网薮为恶炙民为炉沉民为渊飈煽而石挤焉有圣人曰汤武者起而植之苏其昏蹙药其创夷丘崇其德川涌其泽未闻其植木也昔人谓孔子之圣远於尧舜今而周道絶生民厄而弗之植桧散木也而手植之庭何若是恢恢者置而屑屑为也岂不知閲礼之树见拔於宋而手植之桧能存於鲁耶盖圣人之意有所在也明王不兴巳不用而道不行也不得如舜禹汤武之亲植之也天纵之圣亦不可泯泯而自弃也故虽不能植之于时庶植之于後不能植之一世庶植之万世是以制大训奠辞命示谆敷悃赤则植之书矣明风俗正雅乐述王政表废兴则植之诗矣发天机结圣统阐幽赜究通变则植之易矣明王道立王政治乱臣讨贼子则植之春秋矣位尊卑辨上下节天地治神人则植之礼矣宣湮郁谐政治赞隂阳协教化则植之乐矣植之之道已具而植之之意未见也乃桧于名而植于实以道德为元气以仁义为株跋以尧舜禹汤为植干以文武周召为枝叶以行业崇藴之以恩泽濡漑之其树本也坚确乎其不可拔其禀质也固郁乎其不可摭其樛布也芘?天下其材构也栋宇六合荟蔚葱郁而森参膏晔则其植也卓矣有大於舜禹汤武之亲植之者也虽然圣不代兴道亦屡丧孔子没正道微异端作有墨晏庄杨蠧食者矣有申韩苏张剽议者矣孟轲氏辨而植之灌以仁义扶以神圣煦枯为荥蹂邪为正又有鞅斯屠剥者矣有吕政焚灼者矣高皇帝灭而植之润以文景曦以武宣牙揭蘖振甫讫其全自是而下或仆或植根披两汉枝别三国莽卓操懿互为蟊贼振落六朝劲霜赤立剜刻夷貊刲残老释梯生于唐韩愈氏立投荒万里桧也再植呜呼韩愈氏已矣後人孰能植之哉朽于尘而烬于兵矣梁木其坏余无所望也岂意其复萌哉不漑不封茁而自植沐雨苏风颖出而激屹乎其庭鲁邦周室盖本之大植之固道德充而圣功溢也虽废于人而必植於天矣噫雷霆郁而必震卉木寒而必春日月食而必明圣道塞而必行今桧也自萌既为之兆矣必有其人植之也圣人之道必行矣经也小子敢不矻矻而进於学欤

邀穷文

馆于仪真既历三年渊献孟陬又逢岁元时始五鼔宾主礼毕坐而假寝窗户啧啧忽焉有物若啸若泣风动幕开闯然而入橶手呀肩歔歈为言自子之生与子後先子坐我立子行我前子初为学日凿混沌我窒其窍使汝好问子初饬身百务纷纭我乃拂乱使汝多闻汝初着述造物充斥惧或有伤则阁子笔子初论说天地决裂惧或泄漏则扪汝舌人方事近我推汝远适越面燕迂涂宛转人方事巧我推汝拙抱瓮浇畦匍匐出穴人方事易我推汝难囘天止日测海移山人或相窘惧汝不忍我则抑遏使汝愤藴人或汝傲惧汝与校我益以德使汝不报譊譊恶言蝟蜚蜂使汝多敌缮治于中咄咄怪事扑头冲面使汝骇惧视所未见险阻备尝犹以为未鉏汝客气断汝骄志劳汝筋骨乱汝心思搜抉无有极道之至利汝纷华固汝本根絶汝声色富汝诗文增邑不能廓道之门七年彻明不解衣带我膏汝烛夜半常在一岁十徙不蔽风雨我张汝室莫或敢侮惟子是时与我相随起居饮食跬步不离今子一旦贲于丘园安车束帛平地青云一为执政再授宣抚便欲相疎憙乐雠苦虎符龙节附翼攀鳞建斾南来弃予于贫糟糠之妻犹不下堂贫贱之交犹不可忘矧予与子肝胆肺肠远涉江淮故来访汝爆竹书桃尽自呵御烟昏雾惨依约门墙棘栅重围铁鎻铜簧左闚神荼右望郁垒击柝声中森罗可畏始吾谓子得志堂堂今乃楚囚索莫荒凉始吾恨子今为子悲风马云旗薄言旋归余乃恻然如梦如觉致辞相邀与叙契阔余非弃子子自弃余世不余知惟子知余生亦由子死亦由子余止尔尼余行尔使岂惟余哉天地亦然惟子五人翻黄倒玄太极鸿荒尔其为主六合八极尔其居处二气三才尔其鼓舞徵为五色发为五声萃为五味列为五行惟子五人始得而名惟尔某甲勾芒毕达为栋为梁尽其戕伐惟尔某丙赫赫炳炳化生为熟铄钝为颖惟尔某戊坤厚载道发生甄陶有物是造惟尔某庚物以西成鑪锤白链利用惟贞惟尔某壬润物为霖积为渊泉益久益深四时代谢万物化育非子五人则谁自出物穷则变既变则通非子五人孰能不穷天有五贼见之蕃昌人有五性修之贤良随尔不得岂敢遯藏仲尼尝穷不穷其圣顔渊尝穷不穷其行原思尝穷不穷其性范丹尝穷不穷其政一时之穷千载之幸是数圣贤可为龟镜求尔不得敢不承命昔者子云作赋逐汝竟自投阁漫为章句後来文公作文送汝延之上坐送而不去余学非扬余德非韩固穷守道素行忧患安子不得其敢弃捐余非阮籍又非子路不为恸哭不为愠怒太山四维安於所遇家徒四壁常为晏然家无儋石其心愈坚虽屯之遘与蹇之连不?不跋与物变迁子尝许我可以为贤顷者赴召为时而起失之不惧得之不喜三十年来赤子创痏锋镝之余化为伥鬼戈甲相寻莫知其已两国颠连实如倒悬解而休之两君一天谁知奸宄又欲下石从渠捃致我心不忒不作卢昶食豆辱国不作苟纯输情为贼终合千古照耀简策尽其在我穷非所恤子其以为失以为得邪於是五人閧然而应曰若然者吾其与子终其身而周旋者也当箝口缩舌复不敢为讥评之言倏焉惊悟爇香酌酒欲相劳苦顾盼莫有有声无迹触坐动牖起而观天赤气满斗

哀辞

胡先生哀辞

岁癸卯秋八月二十七日安肃胡先生卒陵川郝经缉辞以寓哀曰噫天柱折一石何能补天缺国步蹶一士何能支杌陧况俗弊风颓山移海竭凤麟枭獍之不分瑾瑜珷玞之不别俾尼父涕洏楚和泣血离娄视之而蒙公输造之而拙正道之巳絶孰可结邪而先生独立斯世特秉真节不以含垢者为国君纳污者为川泽抵詖蹴跌信屈扭折挽斡天之斗而扬清流呼立石之风而卷妖孽炽尔而不灭卓尔而不屑沮之而不缩震之而不慑善必旌而恶必罚柔则吐而刚则啮世人奔涛而荡波先生遡泗而鼓枻世人藉麴以餔糟先生冽氷而凛雪若治底雍熙尧基舜摄有饕餮死有穷奇裂则先生之道亦可白也赤何方人衆胜天屈子逐而贾生责文举赤而比干厄是先生欲效尤也然於此世保此业亦可谓坚而不磨白而不湼者也仆尝谓国犹有桢而民犹有哲自先生不禄乱益张邪益揭则瞻乌爰止於谁之屋邪呜呼人虽云亡道或不灭有子而贤谷或未阕白杨摩天挺长风而扫秋月听咿咿之声犹有烈烈之色彼奸谲者诵吾辞宁不扼吭而断舌

浑源刘先生哀辞【幷引先生讳祁字京叔号神川遯士南山公曾孙蓬门御史之子也其弟郁字文季】

岁庚子经甫踰童获拜先生于馆舍而遽南轫阔越八九载已酉春先生往来燕赵间始得奉杖屦格言义训虽屡得闻而顽钝椎鲁之资杆棘而不入是以尘心槁思渴而未沃也庚戌春方负笈南迈以遂抠衣之问而凶讣掩至继而其弟文季来以先生易箦时所付一书四十篇曰处言见示经再拜雪泣读之其辞汪洋焕烂高壮广厚约而不缺肆而不繁其理则诣乎极而穷乎性命於死生祸福之际尤为明析非世之所谓文章古所谓立言者也於是感愚志之不卒伤先生之不天悯吾道之不竞恨愤惋激吐辞以哀之呜唈扼吭不复条贯其辞曰

浊河絶流大梁亡日入地底隂磷光百年秀孕隳大荒文源湮汨甚滥觞三五在北辉其芒姑为维持为主张砭沉痼开膏肓护籍偾踣扶颠殭碧云双凤方翺翔忽弱一个危乎姜当年振羽来朝阳竹花蹴落桐花香岐山山头唤文王一鸣燕雀惊且狂总角独步高昂昂旁魄瓌奇古锦囊飈然声价腾且骧飞蒙茸兮走陆梁挺特温润直以方有虞圭璋夏琮璜波澜老成肆汪洋洞庭万顷澄秋霜上稽韩柳下苏黄探道索古追羲皇一编处言含天章立意造语攀荀扬呜呼天道其何量既与之德不与昌既与之年不与长浑源之山空苍苍相台台下天荒凉元气索莫真宰藏南山家世两渺茫有弟有弟涕陨裳有识有泪如清漳奠桂酒兮陈椒浆魂兮来归摧肝肠魂兮不来空所望呜呼天道其何量

陵川集卷二十








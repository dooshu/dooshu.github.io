【晋武帝华林园集诗】

〖六臣本《文选》注云。五臣无园字。○九章〗

〖《诗纪》云。洛阳图经曰：华林园在城内东北隅。魏明帝起名芳林园。齐王芳改为华林。干宝晋纪曰：泰始四年二月。上幸芳林园与群臣宴。赋诗观志。散骑常侍应贞诗最美。〗

悠悠太上。民（《晋书》作人。六臣本《文选》注云。五臣作人。）之厥初。皇极肇建。彝伦攸敷。五德更运。膺□（《晋书》作应录。）受符。陶唐既谢。天历在虞。

於时（六臣本《文选》注云。五臣作是。）上帝。乃顾惟眷。光我晋（六臣本《文选》作先。注云。善本作晋。）祚。应期纳禅。位以龙飞。文以虎（《晋书》作豹。）变。玄泽滂流。仁风潜扇。区内宅心。方隅回面。

天垂其象。地耀其文。凤鸣朝阳。龙翔景云。嘉禾重颖。萤荚载芬。率土咸序。（《晋书》作宁。）人胥悦欣。

恢恢皇度。穆穆圣容。言思其顺。（《晋书》作允。）貌思其恭。在视斯明。在听斯聪。登庸以德。明试以功。

其恭惟何。昧旦丕显。无理不经。无义不践。行舍其华。言去其辩。（韵补作辨。）游心至虚。同规易简。六府孔修。九有斯靖。（《晋书》作来践。）

泽靡不被。化冈不加。声教南暨。西渐流沙。幽（《书钞》幽下多邦字。）人肄（《晋书》《文选》作肆。六臣注云。五臣本作肄。）险。远国忘遐。越裳重译。充我（《晋书》作□刃。）皇家。

峨峨列辟。赫赫虎（《晋书》作武。）臣。内和五品。外威四宾。修（《晋书》作顺。《书钞》作恭。）时贡职。入觐天人。备言锡命。羽盖朱轮。贻宴好会。不常厥数。神心所受。（《晋书》作授。六臣本《文选》注云。五臣作授。）不言而喻。於是（《晋书》、李善本《文选》作时。）肄（《晋书》作肆。六臣本《文选》注云。五臣本作肆。）射。弓矢斯御。发彼五（《晋书》作互。）的。有酒斯饫。

文武之道。厥猷未坠。在昔先王。躬（各书作躬。此从五臣本《文选》。）御兹器。示武惧荒。过亦（《晋书》作则。）为失。凡厥群後。无懈于位。（○《晋书》本传。《文选》二十。《诗纪》二十三。又《书钞》十引遐一韵。八十一作华林园诗。引臣、人、轮三韵。韵补三作华林应制诗。引辨靖二韵。）


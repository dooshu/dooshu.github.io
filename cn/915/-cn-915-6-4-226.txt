◇齐王攸之国诏（十二月）

古者九命作伯，或入毗朝政，或出御方岳。周之吕望，五侯九伯，实得征之。侍中、司空、齐王攸，明德清畅，忠允笃诚。以母弟之亲，受台辅之任，佐命立勋，劬劳王室，宜登显位，以称具瞻。其以为大司马、都督青州诸军事，侍中如故，假节，将本营千人，亲骑帐下司马大车皆如旧，增鼓吹一部，官骑满二十人，置骑司马五人，馀主者详案旧制施行。（《晋书·齐王攸传》）


○陶宏景碑阴记

大哉道元，万灵资孕。其自然也，忽恍不测。其生成也，氤氲可知。若夫禀习经法，精思通感，调运丹液，形神炼化，归同一致，异三清，自古所得，罕能尽善。兼而聚之，鉴而辩之，静而居之，勤而行之者，实惟贞白先生欤！盖特禀灵气，胎息见龙之梦；卓秀神仪，骨录表鹤仙之状。心若明镜，洞鉴无遗；器犹洪钟，虚受必应。是以天经真传，备集於昭台；奥义微言，咸诀於灵府。纂类篇简，悉成部帙，广金书之凤篆，益琅函之龙章。阐幽前秘，击蒙後学，若诸真之下教，为百代之明师焉。睹先生写貌之象，则道存目击；览先生着述之义，则情见乎辞。纵逾千载，亦可得之一朝矣！至於思神密感之妙，炼形化度之术，非我不知，理难详据。敬以修身德业，受书道备。按夫科格，固超真阶，命分殊途，显然异轨。应从解景，不事登晨，冥升上清，弗可得而测识已。然隐几云化，虚室仍存；代剑未飞，阴邱尚闭。道尊、德贵，终古不渝；披文相质，今无睹。朝代累革，年世转睽，永怀仙烈，久增诚慨。子微将游衡岳，暂憩茅山，与诸法义，聚谋刻石，邵陵撰制，美具当年。今以书勒，言全往行，因运拙笔，聊述真猷，纪於碑阴，式昭年世。时大唐开元十二年甲子九月十三日己巳书。


卷七十六

<集部，词曲类，词选之属，御选历代诗余

钦定四库全书

御选历代诗余卷七十六目録【一百二字】

水龙吟【又一体】

苏轼

向子諲

杨无咎

刘过

李昴英

陈允平

张炎【二首】

翁元龙

黄孝迈

何梦桂

赵汝钠

李居仁

杨樵云【二首】

钱继章

叶小鸾【二首】

前调【又一体】

孔方平

晁端礼

蔡伸

赵长卿

杨无咎

赵彦端

姜夔

陆游【二首】

刘镇【二首】

莫仑

胡仔

前调【又一体】

周紫芝

张綖

前调【又一体】

赵彦端

晁端礼

石州慢【又一体】

贺铸

张元干

谢懋

高啓

前调【又一体】

张炎

前调【又一体】

蔡松年

元好问

张翥

张埜

宴清都【又一体】

周邦彦

何籀

赵善扛

卢祖皋

赵必????

吴文英【三首】

周密

春从天上来

周伯阳

安公子【又一体】

陆游

金盏子【又一体】

史逹祖

绮寮怨

陈允平

鬬百草【又一体】

晁补之

恋春芳慢

晁端礼

御选历代诗余卷七十六目録

钦定四库全书

御选历代诗余卷七十六【一百二字】

司经局洗马掌局事兼翰林院修撰加二级【臣】王奕清奉旨校刋

水龙吟

【又一体双调一百二字】

水龙吟【杨花】　　　　　　　　　苏　轼

似花还似非花也无人惜从教坠抛街傍路思量却是无情有思萦损柔肠困酣娇眼欲开还闭梦随风万里寻郎去处又还被莺呼起　不恨此花飞尽恨西园落红难缀晓来雨过遗踪何在一池萍碎春色三分二分尘土一分流水细看来不是杨花点点是离人泪

前调　　　　　　　　　　　　向子諲

梦回寒入衾裯晓惊忽堕瑶林里穿帷透隙落花飞絮难穷巧思着帽披裘挈壶呼友倚空临水望琼田不尽银涛无际浮晧色来天地　遥想吴郎病起正冷牎微

吟拥鼻持牋赠我新词絶唱珠零玉碎余兴追游清芬坐对高谈倾耳晚归来风埽停云万里月华如洗

前调【雪】　　　　　　　　　　　杨无咎

小轩潇洒清宵午风正紧门深闭藜牀危坐竹牎频听春虫扑纸灯烬垂红篆烟消碧衣轻如水料飞花未止堆檐已满时摧折琅玕尾　骨冷魂清无寐这身在广寒宫里暗怀千古浑疑一夜冰生肠胃岁事峥嵘故园暌阻归期犹未向寒乡不念丰年只忆青天万里

前调　　　　　　　　　　　　刘　过

谪仙狂客何如看来毕竟归田好玉堂无此三山海上虚无缥缈读罢离骚案香犹在觉人间小任菜花葵麦刘郎去後桃开处皆多少　一夜雪迷兰棹傍寒溪欲寻安道而今纵有刘郎冰柱有知音否想见鸾飞如椽健笔檄书亲草筭平生白傅风流未肯向香山老

前调【和吴宪韵且坚郁孤之约】　　　　　　　李昴英

驿飞稳驾高秋迎人满目清新景秋还有色芙蓉照水晨妆对镜雪卷寒芦字横过鴈渡浮孤艇是骚人行处腔风调月香满袖过梅岭　断岸烟收人静雨声乾桐疎枫冷掀髯独笑仙翁起舞卧龙呼醒近小阳春为梅也合迟迟鞭影更郁孤一笑追欢料得坡翁首肯

前调【棃花】　　　　　　　　　　陈允平

晓莺啼醒春愁粉香独步千红地庭闲散缟林空翦雪鸥惊鹤避妒月魂凄行云梦冷温柔乡闭渐黄昏院落清明时候东风里无情泪　织翠玲珑叶厎倚阑人玉龙休吹残妆未洗芳心微露昭阳睡起恨结连环舞停双佩水晶如意倩蜂媒聘取琼花细与向尊前比

前调【春晚留别故人】　　　　　　　　　张　炎

乱红飞已无多艳游终是如今少一番雨过一番春减催人渐老倚槛调莺卷帘收燕故园空杳奈关愁不住悠悠万里浑恰是天涯草　不拟相逢古道才疑梦又还惊觉清风在柳江揺白浪舟行趁晓遮莫重来不如休去怎堪怀抱那知又五柳门荒曾听得鹃啼了

前调【寄袁竹初】　　　　　　　　　　张　炎

几番问竹平安鴈书不尽相思字篱根半树村深孤艇阑干屡倚远草兼云冻河胶雪此时行李望去程无数并州回首还又渡桑乾水　笑我曾游万里甚匆匆便成归计江空岁晚栖迟犹在吴头楚尾踈柳经寒断槎浮月依然顦顇待相逢说与相思想亦在相思里

前调　　　　　　　　　　　　翁元龙

画楼红湿斜阳素妆褪出山眉翠街声暮起尘侵镫户月来舞地官柳招莺水葓飘雁隔年春意黯棃花散作人间好梦琼箫在锦屏厎　乐事轻随流水暗兰消作花心计情丝万轴因春织就愁罗恨绮昵枕迷香占帘看夜旧游经醉任孤山剩雪残梅渐嬾跨东风骑

前调　　　　　　　　　　　　黄孝迈

闲情小院沉吟草深柳密帘空翠风檐夜响残灯慵剔寒轻怯睡店舍无烟关山有月棃花满地二十年好梦不曾圆合而今老都休矣　谁共题诗秉烛两厌厌天涯别袂柔肠一寸七分是恨三分是泪芳信不来玉箫尘染粉衣香退待问春怎把千红换得一池緑水

前调【和何逢原见夀】　　　　　　　　　何梦桂

倚牎闲齅梅花霜风入袖寒初透吾年如此年年十月见梅如旧白髪青衫苍顔鹤骨花前尊酒问梅花与我是谁痩絶正风雨年时候　不怕参横月落怕人生芳盟难又高楼何处寒英吹落玉龙休奏前日花魁後来羮鼎总归岩岫但逋仙流落诗香留与孤山同夀

前调【白莲】　　　　　　　　　　赵汝钠

露华洗尽凡妆玉妃来侍瑶池宴风裳水佩冰肌雪艳清凉不汗解语情多凌波步稳酒容消散想温泉浴罢天然真态浑疑是宫妆浅　暗想凄愁别岸粉痕消香顋凝腕云空水冷此情惟许鹭知鸥见羽扇微揺翠帷低拥清凉庭院待夜深月上阑干更邀取姮娥伴

前调【白莲】　　　　　　　　　　李居仁

蕊仙羣拥宸游素肌恰似波心冷霜裳缟夜冰壶凝露红尘洗尽弄玉轻盈飞琼绰约淡妆临镜更多情一片碧云不卷笼娇面回清影　菱唱数声乍听载名娃藕丝萦艇雪鸥沙鹭夜来同梦晓风吹醒酒晕全消粉痕微渍色明香莹问此花曷贮瑶池应未许繁花并

前调　　　　　　　　　　　　杨樵云

多情不在分明绣牎日日花隂午依依云絮溶溶香雪覰他寻路一滴东风怎生消得翠苞红栩被踈钟敲断流莺唤起但长记弓弯舞　空是相思入骨到如今月痕同醉敎人枉了若还真个匆匆如此全未惺?缬纹生眼胡牀犹据筭从前总是无凭待说与如何寄

前调　　　　　　　　　　　　杨樵云

一枝斜堕墙腰向人颤袅如相媚是谁翦取断云零玉轻盈妆缀不是幽人如何能到水边沙际又匆匆过了春风半面尽长把重门闭　只管相思成梦道无情又关乡意苍苔半亩如今已是鹿胎田地甚欲追陪却嫌花下翠环解语待何时月转幽房醉了不教归去

前调【咏杨花和东坡韵】　　　　　　　　钱继章

细风銛似吴刀翦成了冰花吹坠但看花落不覩花开怎生情思十五佳人凝妆未了纸牎深闭听侍儿传语漫天飞絮今年又春愁起　乍向碧空飘下问长条可容重缀芳心无奈紫骝声疾黄莺声碎谁伴浮踪朱樱古陌碧桃新水料南来几树柔枝博尽了行人泪

前调　　　　　　　　　　【明媛】叶小鸾

芭蕉细雨潇潇雨声断续砧声逗凭阑极目平林如画云低晚岫初起金风乍零玉露薄寒轻透想江头木叶纷纷落尽只余得青山痩　且问泬寥秋气当年宋玉应知否半帘香雾一庭烟月几声残漏四壁蛩吟数行征鴈漫消杯酒待东篱绽满黄花摘取暗香盈袖

前调　　　　　　　　　　　　叶小鸾

井梧几树凉飘满庭景色仍如旧啼鸦数点斜阳一缕挂残踈柳有恨林花无情衰草风吹重又看轻隂带雨天涯万里楼高漫频搔首　记泊石城烟渚落红孤鹜常如绣轻舟画舫布帆兰枻暮云天皱水静初澄蓼红将醉早秋时候对庭前萧索西风惟有寒蝉高奏

前调【又一体】　　　　　　　　　　孔方平

去年今日关山路踈雨断魂天气据鞍惊见梅花的皪篱边水际一枝折得雪妍冰丽风梳雨洗正水村山馆倚阑愁立有多少春情意　好是孤芳莫比自不分歌梁舞地暗香踈影高禅文友清谈相对琴韵初调茗瓯催瀹炉熏欲试向此时一段风流付与晋人标致

前调【桃花】　　　　　　　　　　晁端礼

岭梅香雪飘零尽红杏枝头犹未小桃一种妖娆偏占春工用意微喷丹砂半含朝雾粉墙低倚正春寒露井高楼帘外争凝睇东风里　好是佳人半醉近横波一枝娇媚元都观里武陵溪上空随流水惆怅妖红雨风不定五更天气念当年门里如今陌上洒离人泪

前调　　　　　　　　　　　　蔡　伸

画桥流水桃溪路别是壶中佳致南楼夜月东牎踈雨金莲共醉人静回廊并肩携手玉芝香里念紫箫声断巫阳梦觉人何在花空委　寂寞危栏独倚望仙乡水云无际芸房花院重来空鎻苍苔满地物是人非小池依旧彩鸳双戱念当时风月如今怀抱有盈襟泪

前调　　　　　　　　　　　　赵长卿

危楼横枕清江上两岸碧山如画夕烟羃羃晚灯点点楼台新夜明月当天白沙流水冷光连野浸阑干万顷琉璃软皱打鱼艇相高下　何处一声羌笛是谁家倚楼人也多情对景无言有恨欲歌还罢把酒临筵阿谁知我此怀难写忍思量後夜芳容不似暗尘随马

前调【赵祖文画西湖图】　　　　　　　　杨无咎

西湖天下应如是谁唤作真西子云凝山秀日增波媚宜晴宜雨况是深秋更当遥夜月华如水记词人解道丹青妙手应难写真奇语　往事输他范蠡泛扁舟仍携佳丽毫端幻出淡妆浓抹可人风味和靖幽居老坡遗迹也应堪记更凭君画我追随二老游千家寺

前调【江楼席上赠歌妓盼盼】　　　　　　　赵彦端

酒潮匀颊双眸溜眉映远山横秀风流俊雅娇痴体态眼前稀有莲步弯弯移归拍里凌波难偶对仙源醉眼玉纤笼巧拨新声鱼纹皱　我自多愁多病对人前只推伤酒瞒他不得诗情嬾倦沈腰消瘦多谢东君殷懃知我曲翻红豆来朝又是扶头不起江楼知否

前调【夜泛监湖怀归】　　　　　　　　　姜　夔

夜深客子移舟处两两沙禽惊起红衣入桨青灯揺浪微凉意思把酒临风不思归去有如此水况茂陵游倦长干望久芳心事箫声里　屈指归期尚未鹊南飞有人应喜画阑桂子留香小待提携影厎我已情多十年幽梦略曾如此甚谢郎也恨飘零解道月明千里

前调【云南作】　　　　　　　　　　陆　游

尊前花厎寻春处堪叹心情全减一身萍寄酒徒云散佳人天远那更今年瘴烟蛮雨夜郎江畔漫倚楼横笛临牎看镜时挥涕惊流转　花落月明庭院悄无言魂消肠断凭肩携手当时曾效画梁栖燕见说新来网萦尘暗舞衫歌扇料也应顦顇慵行芳径怕啼莺见

前调【春日游摩诃池】　　　　　　　　　陆　游

摩诃池上追游客红緑参差春晚韶光妍媚海棠如醉桃花欲暖挑菜初闲禁烟将近一城丝管看金鞍争道香车飞盖争先占新亭馆　惆怅年华暗换黯销魂雨收云散镜匳掩月钗梁折凤秦筝斜雁身在天涯乱山孤垒危楼飞观叹春来只有杨花和恨向东风满

前调【庚寅寄远】　　　　　　　　　　刘　镇

老来惯与春相识长记伤春如故去年今日旧愁新恨送将风絮粉泪羞红黛眉颦翠推愁不去任锁牎深闭屏山半掩还别有愁来路　回首画桥烟水念故人匆匆何处客情怀远云迷北树草连南浦离合悲欢去留迟速问春无语笑刘郎不道无桃可种苦留春住

前调【清明和章质夫韵】　　　　　　　　刘　镇

弄晴台馆收烟候时有燕泥香坠宿酲未解单衣初试腾腾春思前度桃花去年人面重门深闭记彩鸾别後青骢归去长亭路芳尘起　十二屏山徧倚任苍苔点红如缀黄昏人静暖香吹月一帘花碎芳意婆娑緑隂风雨画桥烟水笑多情司马留春无计湿青衫泪

前调　　　　　　　　　　　　莫　仑

镜寒香歇江城路今度见春全嬾断云过雨花前歌扇梅边酒琖离思相欺万丝萦绕一襟消黯但年光暗换人生易感西归水南飞鴈　也拟与愁排遣奈江山遮拦不断娇讹梦语湿荧啼袖迷心醉眼绣毂华裀锦屏罗荐何时拘管但良宵空有亭亭霜月作相思伴

前调【以李长吉美人梳头歌填】　　　　　　　胡　仔

梦寒鮹帐春风晓檀枕半填香髻辘轳初转阑干鸣玉咿哑惊起眠鸭凝烟舞鸾翻镜影开秋水解低头试整牙牀对立香丝乱云拖地　纎手犀梳落处腻无声重盘鸦翠兰膏匀渍冷光欲溜鸾钗易坠年少偏娇鬟多无力恼人风味甚含情不语下堦漫自折花枝戏

前调【又一体杏花】　　　　　　　　　周紫芝

小桃零落春将半双燕却来池馆名园相倚初开繁杏一枝遥见竹外斜穿柳间深映粉愁香怨任红攲宋玉墙头十里曾牵惹人肠断　常记山城斜路喷清香日迟风暖春隂趖後马前惆怅满枝妆浅深院帘垂雨愁人处碎红千片料明年更发多应更好约邻翁看

前调　　　　　　　　　　　　张　綖

琐牎睡起门重闭无奈杨花轻薄水沉烟冷琵琶尘掩嬾侵弦索檀板歌莺霓裳舞燕当年娱乐望天涯万叠关山烟草连天远凭高阁　闲把菱花自照笑春山为谁涂抹几时待得信传青鸟桥通乌鹊别後余情愁边剩思引杯孤酌正黯然对景销魂墙外一声谯角

前调【又一体梅花】　　　　　　　　　赵彦端

冰姿玉骨尘埃外看自有神仙格花中越様风流曾是名标清客月夜香魂雪天孤艳可堪怜惜向枝间且作东风第一和羮事期他日　闻道春归未识问伊家那知消息当时恼煞林逋空绕团栾千百横管轻吹处余香散阿谁偏得夀阳宫应有佳人待与点新妆额

前调【梅】　　　　　　　　　　　晁端礼

夜来深雪前村路应是早梅先绽故人赠我江头春信南枝向暖踈影横斜暗香浮动月明清浅向庭边驿畔行人立马频回首空膓断　别有玉溪仙馆夀阳人初匀妆面天敎占了百花头上和羮未晚最是关情处高楼上一声羌管仗谁人向道争如留取倚朱阑看石州慢

【又一体双调一百二字一名柳色黄一名石州引】

石州慢　　　　　　　　　　　贺　铸

薄雨初寒斜照弄晴春意空阔长亭柳色才黄远客一枝先折烟横水际映带几点归鸿东风消尽龙沙雪还记出关来恰而今时节　将发画楼芳酒红泪清歌顿成轻别已是经年杳杳音尘都絶欲知方寸共有几许清愁芭蕉不展丁香结望断一天涯两厌厌风月

前调　　　　　　　　　　　　张元干

寒水依痕春意渐回沙际烟阔溪梅晴照生香冷蕊数枝争发天涯旧恨试看几许消魂长亭门外山重叠不尽眼中青是愁来时节　情切画楼深闭想见东风暗消肌雪辜负枕前云雨尊前花月心期切处更有多少凄凉殷勤留与归时说到得再相逢恰经年离别

前调　　　　　　　　　　　　谢　懋

日脚斜明秋色半隂人意凄楚飞云特地凝愁做弄晚来微雨谁家别院舞困几叶霜红西风送客闻砧杵鞭马出都门正潮平洲渚　无语匆匆短棹满载离愁片帆高举京洛红尘萦念几年羁旅浅颦轻笑当时风月逢迎别来谁画双眉妩回首一销凝望归鸿容与

前调　　　　　　　　　　　　高　啓

落了辛夷风雨顿催庭院潇洒春来长恁乐章嬾按酒筹慵把辞莺谢燕十年梦断青楼情随柳絮犹萦惹难觅旧知音把琴心重写　夭冶忆曾携手鬭草阑边买花帘下试看辘轳低转秋千高打如今何处纵有团扇轻衫与谁更走章台马回首暮山青又离愁来也

前调【又一体　书所见寄子野公明】　　　　　　张　炎

野色惊秋随意散愁踏碎黄叶谁家篱下闲心似语试妆娇怯行行步影未敎背写腰肢一搦犹立门前雪依约镜中春又无端轻别　痴絶汉皋何处解佩何人厎须情切空引东邻遗恨丁香空结十年旧梦尚余恍惚云牎可怜不是旧时蝶深夜醉醒来好一庭风月

前调【又一体　高丽使还日作】　　　　　　　蔡松年

云海蓬莱风雾鬓鬟不假梳掠仙衣卷尽云霓方见宫腰纤弱心期得处世间言语非真海犀一点通寥廓无物比情浓覔无情相博　离索晓来一枕余香酒病赖花医却灩灩金尊收拾新愁重酌片帆云影载将无际关山梦魂应被杨花觉梅子雨丝丝满江干楼阁

前调【赴召史馆与德新别】　　　　　　　　元好问

击筑行歌按马赋诗年少豪举从渠里社浮沉枉笑人间儿女平生王粲而今顦顇登楼江山信美非吾土天地一飞鸿渺翩翩何许　羁旅山中父老相逢应念此行良苦几为虚名误却东家鸡黍漫漫长路萧萧两鬓黄尘骑驴漫与行人语诗句欲成时满西山风雨

前调【春日雨中】　　　　　　　　　　张　翥

烟雨轻隂庭院峭寒情意难准社前燕子归来恰换一番花信春光全在杏花红闹枝头双鸾衔上金钗鬓待到尽开时又臙脂成粉　堪恨西园扑蝶人闲芳径踏青鞵润帘影愔愔竟日瞢腾如困惜花中酒寻常过了年年情多那得离愁尽翠被不成温满熏篝兰烬

前调【忆别】　　　　　　　　　　张　埜

红雨西园香雪东风还又春暮当时双桨悠悠送客緑波南浦阳关一阕至今隐隐余音眼前浑是分携处此恨有谁知倚阑干无语　凝竚天涯几许离情化作暮云千缕过尽征鸿依旧归期无据京尘染袂故人应念飘零岂知反被功名误无处着羁愁满春城烟雨宴清都

【又一体双调一百二字亦名四代好】

宴清都　　　　　　　　　　　周邦彦

地僻无钟鼓残灯灭夜长人倦难度寒吹断梗风翻暗雪洒牎填户宾鸿漫说传书筭过尽千俦万侣始信得庾信愁多江淹恨极须赋　凄凉病损文园徽弦乍拂音韵先苦淮山夜月金城暮草梦魂飞去秋霜半入清镜叹带眼都移旧处更久长不见文君归时认否

前调　　　　　　　　　　　　何　籀

细草沿堦软迟日薄惠风轻霭微暖春工靳惜桃红尚小柳芽犹短罗帏绣幙高卷早已是歌慵笑嬾凭画楼那更天远山远水远人远　堪怨傅粉疎狂窃香俊雅无计拘管青丝绊马红巾寄羽甚处迷恋无言泪珠零乱翠袖尽重重渍徧故要得别後思量归时覰见

前调【饯明远兄赴调】　　　　　　　　　赵善扛

疎柳无情绪都不管渡头行客欲去犹依赖得玉光万顷为人留住相从岁月如惊叹回首离歌又赋更举目斜照沉沉西风翦翦秋墅　君行定忆南池歌筵舞地花晨月午八甎步日三雍奏乐送君云路别情未抵遗爱试听取湖山共语便可能无意同倾一尊露醑

前调【初春】　　　　　　　　　　卢祖皋

春讯飞琼管风日薄度墙啼鸟声乱江城次第笙歌翠合绮罗香暖溶溶涧緑氷泮醉梦里年华暗换料黛眉重锁隋堤芳心还动梁苑　新来鴈阔云音鸾分监影无计重见啼春细雨笼愁淡月恁时庭院离肠未语先断筭犹有凴高望眼更那堪芳草连天飞梅弄晚

前调【舟中思家用周美成韵】　　　　　　　赵必????

远远渔村鼓斜阳外宾鸿三两飞度茅檐春小白云隐几青山当户骚人厎事飘蓬浑忘却耕徒钓侣何时寻斗酒江鲈悠悠千古重赋　风流种柳渊明折腰五斗身为名苦秫田二顷菊松三径不如归去山灵休勒俗驾容我卧草堂深处问故园怨鹤啼猿今无恙否

前调【连理海棠】　　　　　　　　　　吴文英

绣幄鸳鸯柱红情密腻云低护秦树芳根兼倚花梢钿合锦屏人妒东风睡足交枝正梦绕瑶钗燕股障灩蜡满照欢丛嫠蟾冷落虚度　人间万感幽单华清惯浴春盎风露连鬟并暖同心共结向承恩处凭谁为歌长恨暗殿锁秋灯夜语愿旧期不负春盟红朝翠暮

前调【秋感】　　　　　　　　　　吴文英

万里关河眼愁凝处渺渺残照红敛天低远树潮分断港路回淮甸吟鞭又指孤店对玉露金风送晩恨自古才子佳人此景此情多感　吴王故苑别来良朋雅集空叹蓬转挥毫刻烛飞觞趁月梦消香断区区去情何限倩片纸丁宁过鴈寄相思寒雨灯牕芙蓉旧院

前调【饯嗣荣王仲亨还京】　　　　　　　　吴文英

翠羽飞梁苑连催发暮樯留话江燕尘阶堕珥瑶扉乍钥彩绳双罥新烟暗叶成隂效翠妩西陵送远又趁得蕊露天香春留建章花晚　归来笑折仙桃琼楼宴萼金漏催箭兰亭秀语乌丝润墨汉宫传翫红攲醉玉天上倩凤尾时题画扇问几时重驾巫云蓬莱路浅

前调【霅川图】　　　　　　　　　　周　密

老去闲情嬾东风外霏霏花絮零乱轻鸥涨緑啼?暗碧一春过半寻芳已是来迟怕迤逦年华暗换还应恨白雪歌空秋霜鬓冷难管　凭阑自笑清狂事随花谢愁与春缓持杯顾曲登楼赋笔杜郎才减前欢巳隔前溪但耿耿临高望眼溯轻红一棹归时半蟾弄晚春从天上来

【双调一百二字】

春从天上来　　　　　　　　　周伯阳

浩荡青冥正凉露如洗万里虚明鼓角悲健秋入重城彷佛石上三生指蓬莱云路渺何许月冷风清倚南楼一声长笛几点残星　西风旧年有约听候蛩语夜客里心惊红树山深翠苔门掩想见露草踈萤便乘风归去阑干外河汉西倾笑淹留划然孤啸云白天青安公子

【又一体双调一百二字】

安公子　　　　　　　　　　　陆　游

风雨初经社子规声里春光谢最是无情零落尽蔷薇一架况我今年顦顇幽牎下人尽怪诗酒消声价向药炉经卷忘却莺牎柳榭　万事收心也粉痕犹在香罗帊恨月愁花争信道如今都罢空忆前身便面章台马因自来禁得心肠怕纵遇歌逢酒但说京都旧话金盏子

【又一体双调一百二字】

金盏子　　　　　　　　　　　史逹祖

奨緑催红仰一番膏雨始张春色未踏画桥烟江南岸应是草穠花密尚忆湔裙苹溪觉诗愁相觅光风外除是倩莺烦燕漫通消息　棃花夜来白相思梦空阑一林月深深柳枝巷陌难重遇弓弯两袖云碧见说倦理秦筝怯春葱无力空遗恨当时留客句苍苔蠧壁绮寮怨

【双调一百二字】

绮寮怨　　　　　　　　　　　陈允平

满院荼蘼开尽杜鹃啼梦醒记晓月緑水桥边东风又折柳旗亭蒙茸轻烟草色踈帘浄乱织罗带青对一尊别酒征衫上点滴香泪盈　几度恨沉断云飞鸾何处连环尚结双琼一曲琵琶湓江上惯曾听依依翠屏香冷听夜雨动离情春深小楼无心对锦瑟空涕零鬬百草

【又一体双调一百二字】

鬭百草　　　　　　　　　　　晁补之

往事临邛旧游雅态羞重忆解赋才高好音情慧琴里句中暗识正当年似阆苑璚枝朝朝相倚便涤器何妨当垆正好镇同比翼　谁使褰裳佩失推枕云归惆怅至今遗恨积双鲤书来大刀诗意纵章台青青似昔重寻事前度刘郎转愁寂漫赢得对东风对花叹息

恋春芳慢

【双调一百二字】

恋春芳慢　　　　　　　　　　晁端礼

蜂蕊分香燕泥破润暂寒天气清新帝里繁华昨夜细雨初匀万品花藏西苑望一带柳接重津寒食近蹴踘秋千又是无限游人　红妆趁戏绮罗夹道青帘卖酒台榭侵云处处笙歌不负治世良辰共见西城路好翠华定将出严宸谁知道人主祈祥为民非事行春

御选历代诗余卷七十六








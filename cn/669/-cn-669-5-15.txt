15　禮俗以馭其民　百志成故禮俗刑　禮俗不可分爲兩事　司徒十二教


「八則」，「禮俗以馭其民」。案：天官太宰：「以八則治都鄙。六曰禮俗，以馭其民。」注：「禮俗，昏姻喪紀舊所行也。」吕微仲謂：「庶民可參之以俗，士以上專用禮。」此説非也。大傳：「百志成，故禮俗刑。」吕成公謂：「禮俗不可分爲兩事，制而用之謂之禮，習而安之謂之俗。若禮自禮，俗自俗，不可謂之禮俗。」

【元圻案】周禮訂義一引龜山楊氏曰：「五方之民皆有性，其安居、和味、宜服、利用、備器，不可推移。先王修禮以節其性，因之以達其志，通其欲，爲節文道之使成俗也。以是馭之，故無殊俗。」〇案地官司徒之十二教：「一曰以祀禮教敬，二曰以陽禮教讓，三曰以陰禮教親，四曰以樂禮教和，五曰以儀辨等，六曰以俗教安。」似分禮俗爲兩事，然曰「以俗教安」，則所以教之者，亦惟以禮而已。王昭禹周禮詳解曰：「凡習而安焉之謂俗，先王亦各因其所宜而教之使安焉，則民各從其所願而無苟且幸免之意，偷薄之患無自作矣。」〇吕大防，字微仲，京兆藍田人，相哲宗，謚正愍。






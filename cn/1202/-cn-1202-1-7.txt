赤虹赋【有序】

东南峤外，爰有九石之山。乃红壁【一作尘】十里，靑?【一作萼】百仞；苔滑临水，石险带溪。自非巫咸采药，羣帝上下者，皆敛意焉。於时夏莲始舒，春荪未歇。肃舲波渚，缓栧汀潭。正逢岩崖相炤，雨云烂色。俄而雄虹赫然，晕光耀水。偃蹇山顶，舄弈江湄。廹而察之，实雨日阴阳之气。信可观也。又忆昔登鑪峰【西铭本作香鑪峰】上，手接白云；今行九石下，亲弄绦蜺。二奇难并，感而作赋曰：

迤逦碕礒兮，太极之连山。鰅鱅虎豹兮，玉虺腾轩。孟夏氤氲【一作茵蒀】兮，荷叶承莲。怅何意之容与兮，冀暂缓此忧年。失代上之异人，迟山中之虚迹。掇仙草於危峯，镌神丹於崩石。视鱣岫之吐翕，看鼋梁之交积。

於是紫雾上河，绦氛下汉。白日照余，碧云卷半。残雨萧索，光烟艳烂。水学金波，石似琼岸。错龟鳞之崚崚，绕蛟色之漫漫。

俄而赤蜺电出，蚴蚪神骧。暧昧以变，依俙【一作稀】不常。非虚非实，乍阴乍光。赩赫山顶，炤燎水阳。虽图纬之有载，旷代识而未逢。旣咨嗟而踯躅，聊周流而从容。想番禺之广野，意丹山之乔峯。禀傅说之一星，乘夏后之两龙。彼灵物之讵几，象火灭而山红。余形可览，残色未去。耀葳蕤而在【一作生】草，映靑葱而结树。昏靑苔於丹渚，暧朱草於石路。霞晃朗而下飞，日通曨【一作笼】而上度。俯形命之窘局，哀时俗之不固。定赤舄之易遗，乃鼎湖之可慕。旣以爲騂鬐四毳之驾，方瞳一角之人；帝台北荒之际，弇山西海之滨。流沙之野，析木之津。云或怪彩，烟或异鳞。必杂虹蜺之气，阴阳之神焉。


○辩《鬼谷子》

（《史记·苏秦传》注云：鬼谷子，战国时隐居颖川阳城之鬼谷，因以自号。苏秦、张仪师之，受纵横之学。其书三卷，《唐·艺文志》有乐台注，有尹知章注。然其书叙谓此书即授秦、仪者。《捭阖之术》十三章，《本经》、《持枢》、《中经》三卷，又有梁陶弘景注。今公又谓有元冀者为之《指要》，《唐史》遂以苏秦为鬼谷子，误矣。）

元冀好读古书，然甚贤《鬼谷子》，为其《指要》几千言。《鬼谷子》要为无取，（一作能。）汉时刘向、班固录书无《鬼谷子》。《鬼谷子》后出，而险峭薄，（，音戾，戾也。）恐其妄言乱世，难信，学者宜其不道。而世之言纵横者，时葆其书。（葆，音保，宝也。）尤者，晚乃益出七术。（《鬼谷子》书下篇，有《阴符七术》，谓盛神法《五龙》，养志法《灵龟》，实意法《腾蛇》，分威法《伏熊》，散势法《鸷鸟》，转圆法《猛兽》，损兑法《灵蓍》，七章是也。）怪谬异甚，不可考校，其言益奇，而道益ɑ，（音洽，与狭同。）使人狙狂失守，（狙，子余切，猿属。）而易于陷坠。（晁氏《读书志》曰：公论《鬼谷子》书如此，而来鹄亦云，《鬼谷子》皆教人诡给激讦揣测忄佥滑之术，悉备于章。学之者唯仪、秦而已。欲知是书者，二子之言略尽之。）幸矣，人之葆之者少。今元子又文之以《指要》，呜呼，其为好术也过矣。（治异端者当塞其源，去恶木者当拔其本。仪、秦纵横，孟子以妾妇处之，荀卿以诈人待之，卫以乱国政责之。二子使无鬼谷之学，则朝纵暮横，孰从而师事之？故鬼谷之言不可使一日得行于天下也。元冀作为《指要》，妄以七术表而出之，则误天下必甚矣。）


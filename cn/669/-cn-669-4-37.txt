37　毛傳言豳土晚寒　孫毓毛詩異同評


七月箋、傳言「豳土晚寒」者三。箋一，傳二。孫毓云：「寒鄉率早寒，北方是也。熱鄉乃晚寒，南方是也。毛傳言『晚寒』者，豳土寒多，雖晚猶寒，非謂寒來晚也。」

【元圻案】寒鄉寒來早，則寒去必晚，故孫毓云「雖晚猶寒」，正得毛傳之意。正義擬於鄭志「晚寒亦晚温」之語，引毓説而非之，以爲非是寒來早，明是寒來晚，故温亦晚也。王氏特取孫毓之説，蓋所以破正義之墨守也。〇隋志：「毛詩異同評十卷，孫毓撰。長沙太守。」〇釋文序録曰：「晉豫州刺史孫毓，字休朗，北海平昌人。爲詩評，評毛、鄭、王肅三家同異，朋於王。」






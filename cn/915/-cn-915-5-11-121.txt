◇皇太子生颂

於我皇后，懿章前志。克纂二皇，三灵昭事。祗肃郊庙，明德敬惠。潜和积吉，锺天之厘。嘉月令辰，笃生圣嗣。天地降祥，储君应社。（二语从《书钞》二十二补。）庆由一人，万国作喜。喁喁万国，岌岌群生。禀命我后，绥之则荣。长为臣妾，终天之经。仁圣奕世，永戴明明。同年上帝，休祥淑祯。藩臣作颂，光流德声。吁嗟卿士，祗承予听。（《艺文类聚》四十五，《初学记》十）


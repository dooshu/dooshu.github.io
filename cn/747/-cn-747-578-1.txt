○同吴武陵赠李睦州诗序

润之盗，窃货财，聚徒党，为反谋十年。今天子即位三年，大立制度。于是盗恐且奋，将遂其不善。视部中良守不为己用者，诬陷去之，睦州由是得罪。天子使御史案问，馆于睦。自门及堂，皆其私卒为卫。天子之卫不得摇手，辞卒致具。有间，盗遂作。而廷臣犹用其文，斥睦州南海上。既上道，盗以徒百人遮于楚越之郊，战且走，乃得完为左官吏。无几，盗就禽，斩之于社垣之外。论者谓宜还睦州，以明其诬。既更大赦，始移永州，去长安尚四千里，睦州未尝自言。吴武陵，刚健士也。怀不能忍，于是踊跃其诚，铿锵其声，出而为之诗，然后慊于内。予固知睦州之道也熟，衔匿而未发且久，闻吴之先焉（一作言）者，激于心，若钟鼓之考，不知声之发也，遂系之而重以序。


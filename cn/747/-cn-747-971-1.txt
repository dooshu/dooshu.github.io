○申明土贡奏（长兴二年正月户部）

当司所管天下合贡方物法，长兴元年三月定，到七十馀州。旧例冬至齐到，正仗前点检，至元日於殿前排列，当司引进。昨点检今年正仗前七十州所贡方物，内六十七州正仗前至，其馀二十州，自正月至三月方到京师。其江陵府所贡胎白鱼，臣勘本道进奏官状称：每年腊月造，至正仗未堪贡进，固难及限，犹虑其馀州未曾严加告谕，不可便议刑名。请行敕命约束，如来年正仗前贡物不齐，其本州录事参军及勾押官典，量定殿罚。又棣州合进萝{艹摩}子，本州称无本色，折进价钱绢一匹。伏以任土作贡，必须产在封疆，本色不供，价钱何取？兼恐顾兹名目，广有科求，其价绢请停。


◇　又对问灾异

《洪范》所谓鼓妖者也。师法以为人君不聪，为众所惑，空名得进，则有声无形，不知所从生。其传曰岁月日之中，则正卿受之。今以四月日加辰巳有异，是为中焉。正卿谓执政大臣也。宜退丞相、御史，以应天变。然虽不退，不出期年，其人自蒙其咎。

（《汉书·五行志》中之下：哀帝建平二年四月乙亥朔，御史大夫朱博为丞相，少府赵玄为御史大夫，临延登受策，有大声如镜鸣，殿中郎吏陛者皆闻焉。上以问黄门侍郎扬雄、李寻，寻对云云。八月，博自杀，玄减死论。）




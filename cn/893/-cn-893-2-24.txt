其二十四





大车扬飞尘，亭午暗阡陌。[一]中贵多黄金，连云开甲宅。[二]路逢斗鸡者，[三]冠盖何辉赫。[四]鼻息干虹霓，[五]行人皆憷惕。[六]世无洗耳翁，[七]谁知尧与跖。[八]

[一]《初学记》：《纂要》云：日在午曰亭午。孙绰《天台山赋》：“羲和亭午，游气高褰。”刘良注：“亭，至也。阡陌，田间道也。”《史记索隐》：“《风俗通》曰：南北曰阡，东西曰陌。河东以东西为阡，南北为陌。”



[二]《史记》：“天子使中贵人从李广。”《索隐》曰：“案董巴《舆服志》云：黄门丞主密近，使听察天下，天下谓之中贵人使者。崔浩云：在中而贵幸，非德望，故云中贵也。服虔曰：内臣之贵幸者。”甲宅，犹甲第。《魏书·阉官列传》：“太后嘉其忠诚，为造甲宅。”



[三]《新唐书·宦者传》：开元、天宝中，宦官黄衣以上三千员，衣朱紫千余人。其称旨者，辄拜三品将军，列戟于门。其在殿头供奉，委任华重。持节传命，光焰殷殷动四方，所至郡县，奔走献遗至万计。修功德，市禽鸟，一为之使，犹且数千缗。监军持权节度，反出其下。于是甲舍、名园、上腴之田，为中人所占者，半京畿矣。又《高力士传》：中人若黎敬仁、林昭隐、尹凤翔、韩庄、牛仙童、刘奉廷、王承恩、张道斌、李大宜、朱光辉、郭全、边令诚等，并内供奉，或外监节度军，修功德，市鸟兽，皆为之使。使还，所裒获动巨万计。京师甲第、池园、良田、美产，占者十六，与力士略等。又《王鉷传》：鉷子准，为卫尉少卿，以斗鸡供奉禁中。李林甫子岫，亦亲近。准骄甚，凌岫出其上。过驸马都尉王繇，以弹弹其巾，折玉簪为乐。既置酒，永穆公主亲视供具，万年尉韦黄裳、长安尉贾季邻等候准经过，馔具倡乐必素办，无敢逆意。陈鸿《东城老父传》：贾昌，长安宣阳里人。生七岁，趫捷过人，善应对，解鸟语音。玄宗在藩邸时，乐民间清明节斗鸡戏。及即位，治鸡坊于两宫间，索长安雄鸡，金毫铁距、高冠昂尾千数，养于鸡坊。选六军小儿五百人，使驯扰教饲之。上好之，民风尤甚。诸王世家、外戚家、公主家、侯家，倾帑破产市鸡，以偿鸡直。都中男女，以弄鸡为事，贫者弄假鸡。帝出游，见昌弄木鸡于云龙门道旁。召入，为鸡坊小儿，衣食右龙武军。昌三尺童子，入鸡群如狎群小，壮者、弱者、勇者、怯者，水谷之时，疾病之候，悉能知之。举二鸡，鸡畏而驯，使令如人。护鸡坊中谒者王承恩言于玄宗，召试殿廷，皆中玄宗意。即日为五百小儿长，加以忠厚谨密，天子甚爱幸之。金帛之赐，日至其家。开元十三年，笼鸡三百，从封东岳。父忠，死太山下，奉尸归葬雍州。县官为葬器丧车，乘传洛阳道。十四年三月，衣斗鸡服，会玄宗于温泉。当时天下号为鸡神童。时人为之语曰：“生儿不用识文字，斗鸡走马胜读书。贾家小儿年十三，富贵荣华代不如。能令金距期胜负，白罗绣衫随软轝。父死长安千里外，差夫治道挽丧车。”



[四]《颜氏家训》：“印组光华，车骑辉赫。”



[五]曹植《七启》：“挥袂则九野生风，慷慨则气成虹霓。”



[六]《广雅》：“憷惕，恐惧也。”



[七]《高士传》：尧之让许由也，由以告巢父。巢父曰：“汝何不隐汝形，藏汝光?若非吾友也。”击其膺而下之。由怅然不自得，乃过清泠之水洗其耳，曰：“向闻贪言，负吾友矣。”遂去，终身不相见。



[八]《庄子》：柳下季之弟名曰盗跖，从卒九千人，横行天下，侵暴诸侯，穴室枢户，驱人牛马，取人妇女。贪得忘亲，不顾父母兄弟，不祭先祖。所过之邑，大国守城，小国入保。万民苦之。《史记正义》：按跖者，黄帝时大盗之名。以柳下惠弟为天下大盗，故世放古，号之盗跖。






○中条王官谷序

知非子雅嗜奇，以为文墨之伎，不足曝其名也。盖欲揣机穷变，角功利於古豪。及遭乱窜伏，又故无有忧天下而访於我者，曷以自见平生之志哉？因捃拾诗笔，残缺无几。乃以中条别业一鸣以目其前集，庶警子孙耳。其述先大夫所著家牒照乘传，及补亡舅（名权，四岁能讽诵其舅水轮陈君赋，十六著刘氏洞史二十卷）。赞祖彭城公中兴事，并愚自撰密史，皆别编次云。有唐光启三年，泗水司空氏中条王官谷濯缨亭记。


本纪第二十 明宗


明宗翼献景孝皇帝，讳和世<*王束，武宗长子也。母曰仁献章圣皇后，亦乞烈氏。帝生于大德四年十一月壬子。武宗入继大统，立仁宗为皇太子，命以次传位于帝。武宗崩，仁宗即位，延祐二年冬十一月，封帝为周王。三年春，议建东宫，右丞相铁木迭儿欲固宠，建议立英宗为皇太子。帝少有英气，兴圣皇太后惮之，其幸臣失烈门等亦恐帝立将不利于己，遂附和铁木迭儿，谮帝于仁宗及皇太后。三月，命帝出镇云南，置常侍府，遥授中书左丞相秃忽鲁、大司徒斡儿朵、中政使尚家奴、山北辽阳等路蒙古军万户孛罗、翰林侍读学士教化等并为常侍，中卫亲军都指挥使唐兀、兵部尚书赛罕八都鲁为中尉，敕陕西、四川省臣各一员护送帝至云南。冬十一月，帝次延安，秃忽鲁、尚家奴、孛罗及武宗旧臣釐日、沙不丁、哈八儿秃等皆来会，教化与秃忽鲁等谋曰：“天下者武宗之天下也，太子出镇云南，本非上意，由左右之离间，请白其事于行省诸臣，使闻之朝廷，庶可杜谗人之口，不然事且不测。”遂与数骑驰至陕西行省。初，阿思罕为太师，铁木迭儿夺其位，出为陕西行省左丞相，至是教化至，即与平章政事塔察儿、行台御史大夫脱思伯、中丞脱欢，悉发关中兵，分道自潼关河中府趋京师。已而塔察儿、脱欢中悔，袭杀阿思罕、教化于河中，诸臣率数百骑拥帝西行至和林，逾金山而北。诸王察阿台等闻帝至，咸率众归附，帝与定约束，每岁冬居札颜，夏居斡罗察山，春则命从者耕于野泥之地。延祐七年夏四月丙寅，皇子妥懽帖木儿生，其母为阿儿厮兰郡王裔孙罕禄鲁氏。泰定帝元年夏五月，皇后八不沙至自京师。二年，帝遣使贡文豹。五月，泰定帝遣察乃来。

致和元年秋七月，泰定帝崩于上都。八月甲午，佥知枢密院事燕铁木儿起兵于大都，以帝远在沙漠，乃迎皇弟怀王图帖木儿于江陵，且宣言已遣使迎帝，以安众心，复诈称使者自北方来，云周王率诸王兵旦夕至。丁巳，怀王入京师，群臣请即大位，怀王固让于帝曰：“吾兄在北，以长以贤，当有天下。必不得已，宜明以予志播告中外。”九月壬申，怀王即皇帝位，改元天历，颁诏于天下曰：“谨俟大兄之至，以遂固让之心。”冬十月，齐王月鲁帖木儿等克上都，两京道路始通，于是怀王遣哈欢及撒迪等相继来迎，西北诸王皆同时劝进，帝遂发北庭。旧臣孛罗、尚家奴、哈八儿秃从行，诸王察阿台、元帅朵烈捏、万户买驴等皆随扈。逾金山，岭北行省平章政事泼皮、武宁王彻彻秃、佥枢密院事帖木儿不花相继至。帝命孛罗如京师，百姓闻使者至，欢呼曰：“吾天子实自北来矣！”

天历二年春正月乙丑，怀王复遣中书左丞跃里帖木儿来迎。乙酉，撒迪等觐帝于行在，奉怀王命劝进。丙戌，帝即位于和林之北。是月，前翰林学士承旨不答失里以太府太监沙剌班辇金银币帛至，帝遣撒迪等还京师，命之曰：“曩朕弟喜览经史，迩者得勿废乎？听政之暇，宜亲贤士大夫，讲论古今，以知治乱得失。卿等至京师，当以朕意谕之。”

二月壬辰，宣靖王买奴自京师来觐。是月，怀王遣使以除目奏，帝并从之。

三月戊午朔，车驾次洁坚察罕。辛酉，中书右丞相燕铁木儿奉皇帝宝来上，御史中丞八即剌、知枢密院事秃儿哈帖木儿等各率其属以从。壬戌，造乘舆服御。丙寅，帝谓中书左丞跃里帖木儿曰：“朕至上都，宗室诸王必皆入觐，非寻常朝会比也，诸王察阿台亦从朕远来，有司供帐皆宜豫备。卿其与中书省议之。”

夏四月癸巳，燕铁木儿入觐于行在，率百官奉上皇帝宝，以燕铁木儿为太师，仍兼中书右丞相、开府仪同三司、上柱国、录军国重事、答剌罕如故。复谕燕铁木儿等曰：“凡京师百官，朕弟所用者，并仍其旧，卿等其以朕意谕之。”是日，哈八儿秃为中书平章政事，前中书平章政事伯铁木儿知枢密院事，常侍孛罗为御史大夫。甲午，立行枢密院，昭武王、知枢密院事火沙领行枢密院事，赛帖木儿、买奴并同知行枢密院事。帝燕诸王大臣于行殿，燕铁木儿、哈八儿秃、伯铁木儿、孛罗等侍，帝谕台臣曰：“太祖皇帝尝训敕臣下云：‘美色、名马人皆悦之，然方寸一有系累，即能坏名败德。’卿等居风纪之司，亦尝念及此乎？天下国家，譬犹一人，中书则右手也，枢密则左手也，左右手有病，治之以良医；省、院阙失，不以御史台纠之，可乎？凡诸王、百官违法越礼，一听举劾。风纪重则贪墨惧，犹斧斤重则入木深，其势然也。朕有阙失，卿亦奏闻，朕不汝责也。”乙未，命孛罗等传谕燕铁木儿、伯答沙、火沙、哈八儿秃、八即剌等曰：“世祖皇帝立中书省、枢密院、御史台及百司，共治天下，大小职掌，已有定制。世祖命廷臣撰律令章程，以为万世法，列圣相承，罔不恪遵。朕今居世祖所居之位，凡百司庶政，询谋佥同，标译所奏，以告于朕。军务机要，枢密院即奏闻，毋以夙夜为间而稽留之。其他必先白中书省、枢密院、御史台，毋得隔越陈请。傥违朕命，必罚无赦。”丁酉，陕西行台御史大夫铁木儿脱为上都留守。辛丑，怀王遣使以御史台除目上。癸卯，遣使如京师，卜日中书左丞相铁木儿补化摄告即位于郊庙社稷。立皇弟图帖木儿为皇太子，仍置詹事院，罢储庆司。彻里帖木儿为中书平章政事，阔儿吉思为中书右丞，怯来、只儿哈郎并为甘肃行省平章政事，忽剌台为江浙行省平章政事，那海为岭北行省平章政事。甲辰，敕中书省官吏送宝者晋秩一等，从者赉以币帛。乙巳，岭北行省平章政事塔即吉、左丞马谋并坐党附倒剌沙免官。

五月丁巳朔，车驾次朵里伯真。戊午，遣西安王阿剌忒纳失里还京师。封帖木儿为保德郡王。己未，皇太子遣翰林学士承旨阿邻帖木儿来觐。庚申，车驾次斡耳罕水东。辛酉，御史大夫孛罗、中政使尚家奴并加开府仪同三司，典四番宿卫。癸亥，车驾次必忒怯秃。翰林学士承旨斡儿朵自京师来觐。庚午，命燕铁木儿擢用岭北行省官吏，凡潜邸旧臣及扈从之士，受制命者八十有五人，六品以下二十有六人。壬申，车驾次探秃儿海。封亦怜真八为柳城王，八即剌为陕西行台御史大夫，众家奴为御史中丞。乙亥，车驾次秃忽剌。敕中书省臣铸皇太子宝。己卯，翰林学士承旨唐兀加太尉。辛巳，车驾次斡罗斡秃。壬午，次不鲁通。是日，左丞相铁木儿补化等以帝即位摄告南郊。甲申，车驾次忽剌火失温。

六月丁亥朔，车驾次坤都也不剌。是日，铁木儿补化等摄告宗庙社稷。庚寅，车驾次撒里。丁酉，次兀纳八。改都督府为大都督府。己亥，次阔朵。辛丑，次撒里怯儿。壬寅，戒近侍毋辄有奏请。丁未，车驾次哈儿温。戊申，次阔朵杰阿剌伦。辛亥，次哈儿哈纳土。谕中书省：“凡国家钱谷、铨选诸政，先启皇太子，然后奏闻。”癸丑，车驾次忽秃。

七月丙辰朔，日有食之。甲子，车驾次孛罗火你。乙亥，次不罗察罕。戊寅，次小只。壬午，中书平章政事哈儿八秃同翰林官祭太祖、太宗、睿宗御容。

八月乙酉朔，车驾次王忽察都。丙戌，皇太子入觐。是日，燕皇太子及群臣于行殿。庚寅，帝暴崩，年三十。葬起辇谷。冬十月丙申，上尊谥曰翼献景孝皇帝，庙号明宗，国语曰护都笃皇帝。至元六年冬十月己巳，上尊号曰顺天立道睿文智武大圣孝皇帝。

史臣曰：燕铁木儿立文宗，文宗固让于兄，犹仁宗之奉武宗也。明宗之弑，盖出于燕铁木儿，非文宗之本意。然与闻乎弑，是亦文宗弑之而已。




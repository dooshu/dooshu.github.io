杨万里　过临平莲荡四首

莲荡层层镜样方，春来嫩玉斩新光。

角头一一张芦箔，不遣鱼虾过别塘。

杨万里

杨万里　过临平莲荡四首

莲荡中央劣露沙，上头便著野人家。

篱边随处插垂柳，檐下小船萦钓车。

杨万里

杨万里　过临平莲荡四首

朝来采藕夕来渔，水种菱荷岸种芦。

寒浪落时分作荡，新流涨後合成湖。

杨万里

杨万里　过临平莲荡四首

人家星散水中央，十里芹羹菰饭香。

想得薰风端午後，荷花世界柳丝乡。

杨万里


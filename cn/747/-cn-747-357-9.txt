○贺安禄山死表

臣某言：臣得河南道及诸州牒，皆言逆贼安禄山苦痛而死，手足俱落，眼鼻残坏。臣闻负天者天诛，负神者神怒，其道甚著，今乃克彰。臣某诚欢诚喜顿首顿首。逆贼孤负圣朝，造作氛，啸聚吠尧之犬，倚赖射天之矢，残酷生灵，斯亦至矣！臣恨不得血贼於万戟，肉贼於三军，空随率土之欢，远奉九霄之庆。即当总统将士，凭恃威灵，驱未尽之犬羊，覆已亡之巢穴。无任踊跃庆快之至，谨遣摄判官李翥奉表陈贺以闻。


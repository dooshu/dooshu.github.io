周頌

清廟之什

清廟．祀文王也．周公既成洛邑．朝諸侯．率以祀文王焉．

於穆清廟．肅雝顯相．濟濟多士．秉文之德．對越在天．駿奔走在廟．不顯不承．無射於人斯．

清廟一章八句

維天之命．大平告文王也．

維天之命．於穆不已．於乎不顯．文王之德之純．假以溢我．我其收之．駿惠我文王．曾孫篤之．

維天之命一章八句

維清．奏象舞也．

維清緝熙．文王之典．肇禋．迄用有成．維周之禎．

維清一章五句

烈文．成王即政．諸侯助祭也．

烈文辟公．錫茲祉福．惠我無疆．子孫保之．無封靡于爾邦．維王其崇之．念茲戎功．繼序其皇之．無競維人．四方其訓之．不顯維德．百辟其刑之．於乎前王不忘．

烈文一章十三句

天作．祀先王先公也．

天作高山．大王荒之．彼作矣．文王康之．彼徂矣．岐有夷之行．子孫保之．

天作一章七句

昊天有成命．郊祀天地也．

昊天有成命．二后受之．成王不敢康．夙夜基命宥密．於緝熙．單厥心．肆其靖之．

昊天有成命一章七句

我將．祀文王於明堂也．

我將我享．維羊維牛．維天其右之．儀式刑文王之典．日靖四方．伊嘏文王．既右饗之．我其夙夜．畏天之威．于時保之．

我將一章十句

時邁．巡守告祭柴望也．

時邁其邦．昊天其子之．實右序有周．薄言震之．莫不震疊．懷柔百神．及河喬嶽．允王維后．明昭有周．式序在位．載戢干戈．載櫜弓矢．我求懿德．肆于時夏．允王保之．

時邁一章十五句

執競．祀武王也．

執競武王．無競維烈．不顯成康．上帝是皇．自彼成康．奄有四方．斤斤其明．鐘鼓喤喤．磬筦將將．降福穰穰．降福簡簡．威儀反反．既醉既飽．福祿來反．

執競一章十四句

思文．后稷配天也．

思文后稷．克配彼天．立我烝民．莫匪爾極．貽我來牟．帝命率育．無此疆爾界．陳常于時夏．

思文一章八句

清廟之什十篇十章九十五句

臣工之什

臣工．諸侯助祭遣於廟也．

嗟嗟臣工．敬爾在公．王釐爾成．來咨來茹．嗟嗟保介．維莫之春．亦又何求．如何新畬．於皇來牟．將受厥明．明昭上帝．迄用康年．命我眾人．庤乃錢鎛．奄觀銍艾．

臣工一章十五句

噫嘻．春夏祈穀于上帝也．

噫嘻成王．既昭假爾．率時農夫．播厥百穀．駿發爾私．終三十里．亦服爾耕．十千維耦．

噫嘻一章八句

振鷺．二王之後來助祭也．

振鷺于飛．于彼西雝我客戾止．亦有斯容．在彼無惡．在此無斁．庶幾夙夜．以永終譽．

振鷺一章八句

豐年．秋冬報也．

豐年多黍多稌．亦有高廩．萬億及秭．為酒為醴．烝畀祖妣．以洽百禮．降福孔皆．

豐年一章七句

有瞽．始作樂而合乎祖也．

有瞽有瞽．在周之庭．設業設虡．崇牙樹羽．應田縣鼓．鞀磬柷圉．既備乃奏．簫管備舉．喤喤厥聲．肅雝和鳴．先祖是聽．我客戾止．永觀厥成．

有瞽一章十三句

潛．季冬薦魚．春獻鮪也．

猗與漆沮．潛有多魚．有鱣有鮪．鰷鱨鰋鯉．以享以祀．以介景福．

潛一章六句

雝．禘大祖也．

有來雝雝．至止肅肅．相維辟公．天子穆穆．於薦廣牡．相予肆祀．假哉皇考．綏予孝子．宣哲維人．文武維后．燕及皇天．克昌厥後．綏我眉壽．介以繁祉．既右烈考．亦右文母．

雝一章十六句

載見．諸侯始見乎武王廟也．

載見辟王．曰求厥章．龍旂陽陽．和鈴央央．鞗革有鶬．休有烈光．率見昭考．以孝以享．以介眉壽．永言保之．思皇多祜．烈文辟公．綏以多福．俾緝熙于純嘏．

載見一章十四句

有客．微子來見祖廟也．

有客有客．亦白其馬．有萋有且．敦琢其旅．有客宿宿．有客信信．言授之縶．以縶其馬．薄言追之．左右綏之．既有淫威．降福孔夷．

有客一章十二句

武．奏大武也．

於皇武王．無競維烈．允文文王．克開厥後．嗣武受之．勝殷遏劉．耆定爾功．

武一章七句

臣工之什十篇十章一百六句

閔予小子之什

閔予小子．嗣王朝於廟也．

閔予小子．遭家不造．嬛嬛在疚．於乎皇考．永世克孝．念茲皇祖．陟降庭止．維予小子．夙夜敬止．於乎皇王．繼序思不忘．

閔予小子一章十一句

訪落．嗣王謀於廟也．

訪予落止．率時昭考．於乎悠哉．朕未有艾．將予就之．繼猶判渙．維予小子．未堪家多難．紹庭上下．陟降厥家．休矣皇考．以保明其身．

訪落一章十二句

敬之．群臣進戒嗣王也．

敬之敬之．天維顯思．命不易哉．無曰高高在上．陟降厥士．日監在茲．維予小子．不聰敬止．日就月將．學有緝熙于光明．佛時仔肩．示我顯德行．

敬之一章十二句

小毖．嗣王求助也．

予其懲．而毖後患．莫予荓蜂．自求辛螫．肇允彼桃蟲．拚飛維鳥．未堪家多難．予又集于蓼．

小毖一章八句

載芟．春籍田而祈社稷也．

載芟載柞．其耕澤澤．千耦其耘．徂隰徂畛．侯主侯伯．侯亞侯旅．侯彊侯以．有嗿其饁．思媚其婦．有依其士．有略其耜．俶載南畝．播厥百穀．實函斯活．驛驛其達．有厭其傑．厭厭其苗．綿綿其麃．載穫濟濟．有實其積．萬億及秭．為酒為醴．烝畀祖妣．以洽百禮．有飶其香．邦家之光．有椒其馨．胡考之寧．匪且有且．匪今斯今．振古如茲．

載芟一章三十一句

良耜秋報社稷也．

畟畟良耜．俶載南畝．播厥百穀．實函斯活．或來瞻女．載筐及筥．其饟伊黍．其笠伊糾．其鎛斯趙．以薅荼蓼．荼蓼朽止．黍稷茂止．穫之挃挃．積之栗栗．其崇如墉．其比如櫛．以開百室．百室盈止．婦子寧止．殺時犉牡．有捄其角．以似以續．續古之人．

良耜一章二十三句

絲衣．繹賓尸也．高子曰．靈星之尸也．

絲衣其紑．載弁俅俅．自堂徂基．自羊徂牛．鼐鼎及鼒．兕觥其觩．旨酒思柔．不吳不敖．胡考之休．

絲衣一章九句

酌．告成大武也．言能酌先祖之道．以養天下也．

於鑠王師．遵養時晦．時純熙矣．是用大介．我龍受之．蹻蹻王之造．載用有嗣．實維爾公允師．

酌一章九句

桓．講武類禡也桓武志也．

綏萬邦．婁豐年．天命匪解．桓桓武王．保有厥士．于以四方．克定厥家．於昭于天．皇以間之．

桓一章九句

賚．大封於廟也．賚．予也．言所以錫予善人也．

文王既勤止．我應受之．敷時繹思．我徂維求定．時周之命．於繹思．

賚一章六句

般．巡守而祀四嶽河海也．

於皇時周．陟其高山．嶞山喬嶽．允猶翕河．敷天之下．裒時之對．時周之命．

般一章七句

閔予小子之什十一篇十一章百三十七句








○谢端午赐衣及器物等表

臣某言：中使某至，奉宣圣旨，赐臣衣两袭，金银器物十事，扇一柄，百索两轴。伏以尘辱台司，旷废事任，遭逢若此，报效无闻。罪谴未加，已荷曲成之施；庸愚不逮，恐伤则哲之明。所以亟冒宸严，恳析罢黜，中慈未允，外责弥深。徘徊渥恩，愧朝列，四时之锡，累沐宠私；五日之庆，又蒙荣赍。衣服器用，特降珍华，疵贱凡微曷堪光饰。况师旅在外，疆界未宁，日费千金，箪无半菽。今有功之士，赏或未周，无益之官，宠之过厚。已纡成命，不敢上辞，惶赧拜恩，实惭虚受。无任荷惧之至，谨奉谢表以闻。


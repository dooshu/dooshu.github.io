樸父

東南隅大荒之中。有樸父焉。夫婦幷高千里。腹圍自輔。天初立時。使其夫妻道開百川。嬾不用意。謫之。並立東南。男露其勢。女露其牝。不飲不食。不畏寒暑。唯飲天露。須黃河淸。當復使其夫婦導護百川。古者初立此人開導河。河或深或淺。或隘或塞。故禹更治。使其水不壅。天責其夫妻。倚而立之。若黃河淸者。則河海絕流。水自淸矣。


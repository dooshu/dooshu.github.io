○请东北将吏刊石纪功德状

右：奚、契丹尢近边鄙，侵佚是虑式遏成劳，臣庶常情，惟欲防御，所谓长策，无出此者。陛下独断宸襟，高夺群议，以为顿兵塞下，转粟边军，旷日持久，役无宁岁，若不因利乘便，一举遂平，使迁善者自新，为恶者就戮，事若不尔，无息我人；且令大兵临之，凶徒必溃，不出此岁，当并成擒。臣等初奉圣谋，高深未测，及闻凯捷，晷候不差，而两蕃遗噍，莫不稽颡，缘边戍卒，咸以返耕，卧鼓灭烽，诚自此始。斯皆陛下睿谋先定，神武非常，观变早於未萌，必取预於无象。伏以成功不宰，君人所以为量；有美不宣，臣子所以成罪：臣虽蒙瞽，安敢无言？既预闻始谋，又幸见成事，岂可使天功虚往，而日用不知？竹帛相传，复纪何事？请具状宣付史馆，垂示将来，仍请将吏等刊石勒颂，以纪功德。臣某等不胜区区忭跃之至，谨奉状以闻。谨奏。


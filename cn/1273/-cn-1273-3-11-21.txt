前诗于彭及楼事殊略为五六叠韵申其意焉　二首


衡阳一老此登楼，廿五年来迹未收。诗草偶镌山畔石，画梅同镇海南州。千秋铜柱悲交趾，一疏金牌比岳侯。谅山告捷，而总署电饬停战。彭疏以金牌召岳班师为比，语殊忠愤。霄汉此心吾亦有，倚阑斜日不胜愁。

天涯送客五层楼，四月黄梅雨乍收。劫火文章谈独漉，予藏有元孝先生八分书所作《镇海楼赋》残册。烟云图画忆雷州。丙申初来广州，擎雷山人为作《越台访古图》，台久圮矣，图中但有此楼耳。新诗偶和衡阳叟，遗碣难寻胜国侯。五百年来弹指顷，不应还替古人愁。






七哀（七解晉曲所奏）


明月照高樓，流光正徘徊。

上有愁思婦，悲嘆有餘哀。〈一解〉

借問嘆者誰？自雲客子妻。

夫行逾十載，賤妾常獨棲。〈二解〉

念君過於渴，思君劇於飢。

君為高山柏，妾為濁水泥。〈三解〉

北風行蕭蕭，烈烈入吾耳。

心中念故人，淚墮不能止。〈四解〉

沈浮各異路，會合當何諧。

願作東北風，吹我入君懷。〈五解〉

君懷常不開，賤妾當何依。

恩情中道絕，流止任東西。〈六解〉

我欲竟此曲，此曲悲且長。

今日樂相樂，別後莫相忘。〈七解〉






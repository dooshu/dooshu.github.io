卷二百九十

<史部,诏令奏议类,奏议之属,历代名臣奏议>

钦定四库全书

历代名臣奏议卷二百九十

明　杨士奇等　撰

宠幸

汉文帝时大中大夫邓通方隆爱幸丞相申屠嘉入朝而通居上傍有怠慢之礼丞相奏事毕因言曰陛下爱幸羣臣则富贵之至於朝廷之礼不可以不肃

武帝元光五年上尝置酒窦太主家主见所幸卖珠儿董偃上使之侍饮常从游戏驰逐观鸡鞠角狗马上大欢乐之因为主置酒宣室使谒者引内偃中郎东方朔辟戟而前曰董偃有斩罪三安得入乎上曰何也朔曰偃以人臣私侍公主一也败男女之化乱婚姻之礼伤王制二也陛下富於春秋方积思於六经而偃以靡丽奢侈极耳目之欲乃国家之大贼人主之大蜮三也上默然良久曰吾业已设饮後而自改朔曰不可夫宣室者先帝之正处也非法度之政不得入焉淫乱之渐其变为簒上曰善诏更置酒北宫引偃从东司马门入赐朔黄金三十斤偃宠由是日衰哀帝时息夫躬孙宠等因中常侍宋弘上书告东平王云谋逆擢为吏二千石时侍中董贤爱幸於上上欲侯之傅嘉劝上因东平事以封贤宋弘更言因董贤以闻欲以其功侯之皆先赐爵关内侯顷之欲封贤等上心惮王嘉乃先使皇后父孔乡侯傅晏持诏书视丞相御史於是嘉与御史贾延上封事言窃见董贤等三人始赐爵衆庶匈匈咸曰贤贵其余蒙恩至今流言未解陛下仁恩於贤等不已宜暴贤等本奏语言延问公卿大夫博士议郎考合古今明正其义然後乃加爵土不然恐大失衆心海内引领而议暴平其事必有言当封者在陛下所从天下虽不说咎有所分不独在陛下前定陵侯淳于长初封其事亦议大司农谷永以长当封衆人归咎於永先帝不独蒙其讥臣嘉等材驽不称死有余责知顺指不迕可得容身须臾所以不敢者思报厚恩也上感其言而止

时帝爱幸侍中董贤至封高安侯後数月日食举直言丞相王嘉因奏封事曰臣闻咎繇戒帝舜曰亡教佚欲有邦兢兢业业一日二日万几箕子戒武王曰臣无有作威作福亡有玉食臣之有作威作福玉食害于而家凶于而国人用侧颇辟民用僭慝言如此则逆尊卑之序乱隂阳之统而害及王者其国极危国人倾仄不正民用僭差不壹此君不由法度上下失序之败也武王躬履此道隆至成康自是以後纵心恣欲法度陵迟至於臣弑君子弑父父子至亲失礼患生何况异姓之臣孔子曰道千乘之国敬事而信节用而爱人使民以时孝文皇帝备行此道海内蒙恩为汉太宗孝宣皇帝赏罚信明施与有节记人之功忽於小过以致治平孝元皇帝奉承大业温恭少欲都内钱四十万万水衡钱二十五万万少府钱十八万万尝幸上林後宫冯贵人从临兽圈猛兽惊出贵人前当之元帝嘉美其义赐钱五万掖庭见亲有加赏赐属其人勿衆谢示平恶偏重失人心赏赐节约是时外戚赀千万者少耳故少府水衡见钱多也虽遭初元永光凶年饥馑加有西羌之变外奉师旅内振贫民终无倾危之忧以府藏内充实也孝成皇帝时谏臣多言燕出之害及女宠专爱耽於酒色损德伤年其言甚切然终不怨怒也宠臣淳于长张放史育育数贬退家赀不满千万放斥逐就国长搒死於狱不以私爱害公义故虽多内讥朝廷安平传业陛下陛下在国之时好诗书上俭节徵来所过道上称诵德美此天下所以回心也初即位易帷帐去锦绣乘舆席缘绨缯而已共皇寝庙比比当作忧闵元元惟用度不足以义割恩辄且止息今始作治而驸马都尉董贤亦起宫寺上林中又为贤治大第开门乡北阙引王渠灌园池使者护作赏赐吏卒甚於治宗庙贤母病长安厨给祠具道中过者皆饮食为贤治器器成奏御廼行或物好特赐其工自贡献宗庙三宫犹不至此贤家有宾婚及见亲诸官并共赐及仓头奴婢人十万钱使者护视发取市物百贾震动道路讙譁羣臣惶惑诏书罢苑而以赐贤二千余顷均田之制从此堕坏奢僭放纵变乱隂阳灾异衆多百姓讹言持筹相惊被髪徒跣而走乘马者驰天惑其意不能自止或以为筹者策失之戒也陛下素仁智慎事今而有此大讥孔子曰危而不持颠而不扶则将安用彼相矣臣嘉幸得备位窃内悲伤不能通愚忠之信身死有益於国不敢自惜唯陛下慎已之所独乡察衆人之所共疑往者宠臣邓通韩嫣骄贵失度逸豫无厌小人不胜情愿卒陷罪辜乱国亡躯不终其禄所谓爱之适足以害之者也宜深监前世以节贤宠全安其命於是上寖不说而愈爱贤不能自胜会祖母傅太后薨上因托傅太后遗诏令成帝母王太后下丞相御史益封贤二千户及赐孔乡侯汝昌侯阳新侯国嘉封还诏书因奏封事谏上及太后曰臣闻爵禄土地天之有也书曰天命有德五服五章哉王者代天爵人尤宜慎之裂地而封不得其宜则衆庶不服感动隂阳其害疾自深今圣体久不平此臣嘉所内惧也高安侯贤佞幸之臣陛下倾爵位以贵之单货财而富之损至尊以宠之主威已黜府藏已竭唯恐不足财皆民力所为孝文皇帝欲起露台重百金之费克已不作今贤散公赋以施私惠一家至受千金往古以来贵臣未尝有此流闻四方皆同怨之里谚曰千人所指无病而死臣常为之寒心今太皇太后以永信太后遗诏诏丞相御史益贤户赐三侯国臣嘉窃惑山崩地动日食於三朝皆隂侵阳之戒也前贤已再封晏商再易邑业缘私横求恩已过厚求索自恣不知厌足甚伤尊尊之义不可以示天下为害痛矣臣骄侵罔隂阳失节气感相动害及身体陛下寝疾久不平继嗣未立宜思正万事顺天人之心以求福佑奈何轻身肆意不念高祖之勤苦垂立制度欲传之於无穷哉孝经曰天子有争臣七人虽无道不失其天下臣谨封上诏书不敢露见非爱死而不自法恐天下闻之故不敢自劾愚戅数犯忌讳唯陛下省察

哀帝时置酒麒麟殿上在酒所从容视董贤笑曰吾欲法尧禅舜何如中常侍王闳进曰天下乃高皇帝天下非陛下之有也陛下承宗庙当传子孙於无穷统业至重天子无戏言上默然左右遣闳出闳遂上书曰昔文帝幸邓通不过中大夫武帝幸韩嫣赏赐而已皆不在大位今董贤无功封侯列备鼎足横蒙赏赐空竭帑藏諠譁道路不当天心上不从亦不罪也

哀帝发武库兵送董贤及上乳母王阿含执金吾毋将隆奏言武库兵器天下公用国家武备缮治造作皆度大司农钱大司农钱自乘舆不以给共养共养劳赐一出少府盖不以本藏给末用不以民力供浮费别公私视正路也古者诸侯方伯得专征伐乃赐斧钺汉家边吏职在距宼亦赐武库兵皆任其事然後蒙之春秋之谊家不藏甲所以抑臣威损私力也今贤等便僻弄臣私恩微妾而以天下公用给其私门契国威器共其家备民力分於弄臣武兵设於微妾建立非宜以广骄奢非所以示四方也孔子曰奚取於三家之堂臣请收还武库

东汉安帝建光元年帝乳母王圣因保养之勤缘恩放恣至子女伯荣出入宫掖传通奸赂司徒杨震上疏曰臣闻政以得贤为本理以去秽为务是以唐虞俊乂在官四凶流放天下咸服以致雍熙方今九德未事嬖幸充庭阿母王圣出自贱微得遭千载奉养圣躬虽有推燥居湿之勤前後赏惠过报劳苦而无厌之心不知纪极外交属托扰乱天下损辱清朝尘点日月书诫牝鷄晨鸣诗刺哲妇丧国昔郑庄公从母氏之欲恣骄弟之情几至危国然後加讨春秋贬之以为失教夫女子小人近之喜远之怨实为难养易曰无攸遂在中馈言妇人不得与於政事也宜速出阿母令居外舍断絶伯荣莫使往来令恩德两隆上下俱美惟陛下絶婉娈之私割不忍之心留神万机诫慎拜爵减省献御损节徵发令野无鹤鸣之叹朝无小明之悔大东不兴於今劳止不怨於下拟踪往古比德哲王岂不休哉奏御帝以示阿母等内幸皆怀忿恚而伯荣骄淫尤甚与故朝阳侯刘护从兄瓌交通瓌遂以为妻得袭护爵位至侍中震深疾之震复诣阙上疏曰臣闻高祖与羣臣约非功臣不得封故经制父死子继兄亡弟及以防簒也伏见诏书封故朝阳侯刘护再从兄瓌袭护爵为侯护同产弟威今犹见在臣闻天子专封封有功诸侯专爵爵有德今瓌无他功行但以配阿母女一时之间旣位侍中又至封侯不稽旧制不合经义行人諠譁百姓不安陛下宜覧镜旣往顺帝之则

安帝诏遣使者大为阿母修第震为太尉上疏曰臣闻古者九年耕必有三年之储故尧遭洪水人无菜色臣伏念方今灾害发起弥弥滋甚百姓空虚不能自赡重以?蝗羌虏钞掠三边震扰战鬬之役至今未息兵甲军粮不能复给大司农帑藏匮乏殆非社稷安宁之时伏见诏书为阿母兴起津城门内第舍合两为一连里竟街雕修缮饰穷极巧伎今盛夏土王而攻山采石其大匠左校别部将作合数十处转相廹促为费巨亿周广谢恽兄弟与国无肺腑枝叶之属依倚近幸奸佞之人与樊丰王永等分威共权属托州郡倾动大臣宰司辟召承望旨意招徕海内贪污之人受其货赂至有赃锢弃世之徒复得见用白黑溷淆清浊同源天下讙譁咸曰财货上流为朝结讥臣闻师言上之所取财尽则怨力尽则叛怨叛之人不可复使故曰百姓不足君谁与足惟陛下度之

顺帝以乳母宋娥有议立功封为山阳君邑五千户又封大将军梁商子冀襄邑侯尚书令左雄上封事曰夫裂土封侯王制所重高皇帝约非刘氏不王非有功不侯孝安皇帝封江京王圣等遂致地震之异永建二年封隂谋之功又有日食之变数术之士咸归咎於封爵今青州饥虚盗贼未息民有乏絶上求禀贷陛下乾乾劳思以济民为务宜循古法宁静无为以求天意以消灾异诚不宜追録小恩亏失大典帝不聼雄复谏曰臣闻人君莫不好忠正而恶谗谀然而历世之患莫不以忠正得罪谗谀蒙幸者盖聼忠难从谀易也夫刑罪人情之所甚恶贵宠人情之所甚欲是以时俗为忠者少而习谀者多故令人主数闻其美稀知其过迷而不悟至於危亡臣伏见诏书顾念阿母旧德宿恩欲特加显赏案尚书故事无乳母爵邑之制唯先帝时阿母王圣为野王君圣造生谗贼废立之祻生为天下所咀嚼死为海内所欢快桀纣贵为天子而庸仆羞与为比者以其无义也夷齐贱为匹夫而王侯争与为伍者以其有德也今阿母躬蹈约俭以身率下羣僚蒸庶莫不向风而与王圣并同爵号惧违本操失其常愿臣愚以为凡人之心理不相远其所不安古今一也百姓深惩王圣倾覆之祻民萌之命危於累卵常惧时世复有此类怵惕之念未离於心恐惧之言未絶於口乞如前议岁以千万给奉阿母内足以尽恩爱之欢外可不为吏民所怪梁冀之封事非机急宜过灾戹之运然後平议可否会复有地震缑氏山崩之异雄复上疏谏曰先帝封野王君汉阳地震今封山阳君而京城复震专政在隂其灾尤大臣前後瞽言封爵至重王者可私人以财不可以官宜还阿母之封以塞灾异今冀已高让山阳君亦宜崇其本节雄言数切至娥亦畏惧辞让而帝恋恋不能已卒封之

梁太后临朝皇甫规举贤良方正对策曰伏惟孝顺皇帝初勤王政纪纲四方几以获安复遭奸伪威分近习畜货聚马戏谑是闻又因缘嬖幸受赂卖爵轻使宾客交错其间天下扰扰从乱如归故每有征战鲜不挫伤官民并竭上下穷虚臣在关西窃聼风声未闻国家有所先後而威福之来咸归权幸陛下体兼乾坤聪哲絶茂摄政之初拔用忠贞其余维纲多所改正远近翕然望见太平而地震之後雾气白浊日月不光旱魃为虐大贼从横流血丹野庶品不安谴诫累至殆以奸重权重之所致也其常侍尤无状者亟便黜遣披扫凶党收入财赂以塞痛怨以荅天诫今大将军梁冀河南尹不疑处周召之任为社稷之鎭加与王室世为姻族今日立号虽尊可也实宜增收谦节辅以儒术省去游娯不急之务割减庐第无益之饰夫君者舟也人者水也羣臣乘舟者也将军兄弟操楫者也若平志毕力以度元元所谓福也如其怠弛将沦波涛可不慎乎夫德不称禄犹凿墉之趾以益其高岂量力审功安固之道哉凡诸宿猾酒徒戏客皆耳纳邪声口出谄言甘心逸游唱造不义亦宜贬斥以惩不轨令冀等深思得贤之福失人之累又在位素餐尚书怠职有司依违莫肯纠察故使陛下专受谄谀之言不闻户牖之外臣诚知阿谀有福深言近祻岂敢隐心以避诛责乎臣生长边远希涉紫庭怖慴失守言不尽心

桓帝时太尉杨秉奏中常侍侯览贝瑗曰臣案国旧典宦竖之官本在给使省闼司昏守夜而今猥受过宠执政操权其阿谀取容者则因公褒举以报私惠有忤逆於心者必求事中伤肆其凶忿居法王公富拟国家饮食极肴饍仆妾盈纨素虽季氏专鲁穰侯擅秦何以尚兹案中常侍侯览弟参贪残元恶自取祻灭览顾知衅重必有自疑之意臣愚以为不宜复见亲近昔懿公刑邴歜之父夺阎职之妻而使二人参乘卒有竹中之难春秋书之以为至戒盖郑詹来而国乱四佞放而衆服以此观之庸可近乎览宜极屏斥投畀豺虎若斯之人非恩所宥请免官送归本郡书奏尚书召对秉掾属曰公府外职而奏劾近官经典汉制有故事乎秉使对曰春秋赵鞅以晋阳之甲逐君侧之恶传曰除君之恶惟力是视邓通懈慢申屠嘉召通诘责文帝从而请之汉世故事三公之职无所不统尚书不能诘帝不得已竟免览官而削瑗国

灵帝时中常侍吕强上疏曰臣闻诸侯上象四七下裂王土高祖重约非功臣不侯所以重天爵明劝戒也伏闻中常侍曹节王甫张让等及侍中许相并为列侯节等宦官祜薄品卑人贱谗谄媚主佞邪徼宠放毒人物疾妬忠良有赵高之祻未被轘裂之诛掩朝廷之明成私树之党而陛下不悟妄授茅土开国承家小人是用又并及家人重金兼紫相继为蕃辅受国重恩不念尔祖述修厥德而交结邪党下比羣佞陛下惑其琐才特蒙恩泽又授位乖越贤才不升素餐私幸必加荣擢隂阳乖剌稼穑荒疏人用不康罔不由兹臣诚知封事已行言之无逮所以冒死干触陈愚忠者实愿陛下损改旣谬从此一止臣又闻後宫采女数千余人衣食之费日数百金比谷虽贱而户有饥色案法当贵而今更贱者由赋发繁数以解县官寒不敢衣饥不敢食民有斯戹而莫之恤宫女无用塡积後庭天下虽复尽力耕桑犹不能供昔楚女悲愁则西宫致灾况终年积聚岂无忧怨乎夫天生烝民立君以牧之君道得则民戴之如父母仰之如日月虽时有征税犹望其仁恩之惠易曰悦以使民民忘其劳悦以犯难民忘其死储君副主宜讽诵斯言南面当国宜履行其事又承诏书当於河间故国起解渎之馆陛下龙飞即位虽从蕃国然旣处九天之高岂宜有顾恋之意且河间疏远解渎邈絶而当劳民单力未见其便又今外戚四姓贵幸之家及中官公族无功德者起造馆舍凡有万数楼阁连接丹青素垩雕刻之饰不可单言丧葬踰制奢丽过礼竞相放效莫肯矫拂谷梁传曰财尽则怨力尽则怼尸子曰君如杅民如水杅方则水方杅圆则水圆上之化下犹风之靡草今上无去奢之俭下有纵欲之敝至使禽兽食民之甘土木衣民之帛昔师旷谏晋平公曰梁柱衣绣民无褐衣池有弃酒士有渇死廐马秣粟民有饥色近臣不敢谏远臣不得畅此之谓也又闻前召议郎蔡邕对问於金商门而令中常侍曹节王甫等以诏书喻旨邕不敢怀道迷国而切言极对毁刺贵臣讥呵竖宦陛下不密其言至令宣露羣邪项领膏唇拭舌竞欲咀嚼造作飞条陛下回受诽谤致邕刑罪室家徙放老幼流离岂不负忠臣哉今羣臣以邕为戒上畏不测之难下惧劔客之害臣知朝廷不复得闻忠言矣故太尉段熲武勇冠世习於边事垂髪服戎功成皓首历事二主勲烈独昭陛下旣已式序位登台司而为司隶校尉阳球所见诬胁一身旣毙而妻子远播天下惆怅功臣失望宜徵邕更授任反熲家属则忠贞路开衆怨以弭矣灵帝以张让赵忠等十二人为中常侍封侯贵宠父兄子弟布列州郡所在贪残黄巾旣作盗贼糜沸郎中中山张钧上书曰窃惟张角所以能兴兵作乱万人所以乐附之者其源皆由十常侍多放父兄子弟婚亲宾客典据州郡辜?财利侵掠百姓百姓之寃无所告诉故谋议不轨聚为盗贼宜斩十常侍县头南郊以谢百姓又遣使者布告天下可不须师旅而大宼自消

隋文帝仁夀二年大理卿梁毗见杨素专权恐为国患乃上封事曰臣闻臣无有作威作福其害于而家凶于而国今杨素幸遇愈重权势日隆所私皆非忠谠所进咸是亲戚子弟布列兼州连县天下无事容息异图四海有虞必为祻始陛下若以素为阿衡臣恐其心未必伊尹也伏愿揆鉴古今量为处置俾鸿基永固率土幸甚书奏帝大怒收毗系狱亲诘之毗极言素擅宠弄权杀戮无道又太子及蜀王罪废之日百寮无不震悚惟素扬眉奋肘喜见容色利国家有事以为身幸帝乃释之

唐中宗景龙元年萧至忠上疏曰恩幸者止可富之金帛不可以公器为私用今列位已广干求未厌陛下数降不赀之泽近戚有无涯之请卖官鬻法公违宪章徒忝官曹无益时用上不聼

玄宗开元十九年开府仪同三司王毛仲以严察干力有宠与龙武将军葛福顺为婚吏部侍郎齐澣言於上曰福顺典禁兵不宜与毛仲为婚且毛仲小人宠过生奸不早为之所恐成後患上然其言澣曰君不密则失臣愿陛下密之退以语大理丞麻察察遽奏之上怒制澣察交构将相离间君臣皆贬岭南

宪宗时以吐突承璀讨主承宗议者皆言古无以宦人统师者翰林学士知制诰李绦当制书固争帝不能夺止诏宰相授敕承璀果无功还加开府仪同三司绦奏曰承璀丧师当抵罪今宠以崇秩後有奔军之将蹈利干赏陛下何以处之帝怒绦谢曰陛下怜臣愚处之腹心之地而惜身不言乃臣负陛下若上犯圣顔旁忤贵幸因而获罪乃陛下负臣於是帝动容曰卿告朕以人所难言者疾风知劲草卿当之矣

宋仁宗时後宫周氏董氏生公主诸合女御多迁擢知谏院范师道上疏曰礼以制情义以夺爱常人之所难惟聦明睿哲之主然後能之近以宫人数多而出之此盛德事也然而事有系风化治乱之大而未以留意臣敢为陛下言之窃闻诸合女御以周董育公主御宝白制并为才人不自中书出诰而掖庭觊觎迁拜者甚多周董之迁可矣女御何名而迁乎才人品秩旣高古有定员唐制止七人而已祖宗朝宫闱给侍不过二三百居五品之列者无几若使诸合皆迁则不复更有员数矣外人不能详知止谓陛下於宠幸太过恩泽不节耳夫妇人女子与小人之性同宠幸太过则渎慢之心生恩泽不节则无厌之怨起御之不可不以其道也且用度太烦须索太广一才人之奉月直中户百家之赋岁时赐与不在焉况诰命之出不自有司岂盛时之事耶恐斜封墨敕复见於今日矣

理宗宝佑三年兵部侍郎兼中书舍人牟子才缴吴子聦合门事奏曰臣闻官不及私昵爵罔及恶德所以重其官也合门掌朝议之事客省四方馆掌四方宾客之事是为华要礼均侍从旧来多用戚畹世族性行淑均者居之今天笔除授乃属之吴子聦臣考子聦胄系旣非戚畹又非世族特以宫媪族子夤缘姻娅冒得此职不厌公论甚矣况子聦虽猥杂庸下而稔恶实深方其凭依城社之时盖有薰灼宇宙之势凡所以交通关节转输货赂干挠府县浊乱政经者无所不为至以爵禄为市而一种无耻之缙绅凑薄其门往往而售此皆公议所切齿非臣之私言也缘自比岁稍失凭依而蹊□尚存气脉未断陛下奈何加之宠光是崇是长使复出为恶乎昔隆兴初龙大渊知合门事曾觌权知合门事中书舍人张震周必大叠缴其命由是二人遂罢其後再除旋寝二人继斥于外天下以是诵孝宗之明然二人者皆孝宗潜邸之旧非子聦比也欲望陛下以孝宗之法特降睿旨罢子聦知合事是亦官不及私昵爵罔及恶德之义臣待罪西掖职分所关公论不容自难隐嘿所有録黄臣未敢书行

子才又上奏曰伏凖宫苑使麦钦传奉圣旨宣谕臣吴子聦之除已一月矣今日方行缴奏子聦旧元为知合门事在三年前此番乃归旧班想是未曾稽考可与书行仍具闻奏臣伏读圣训不胜皇惧臣照得吴子聦除知合门事乃十一日御笔也今月二日黄甫过臣书行自祖宗以来给舍守百刻条限今回迟凡二十余日而後至大有可疑臣窃意其必延引日月以待子聦之供职使臣不得而缴之今子聦朝供职而録黄暮下则子聦之计行矣给舍纪纲之地所以为国家凭藉扶持者在是乃使此辈得以行私计於其间或迟或速一惟其意则纪纲扫地矣况子聦系旣供职而後书黄若人人如此事事如此则何用给舍为哉臣昨具申都省乞契勘施行正欲治其稽迟之罪以振纪纲非是臣稽延二十余日於其供职之後方行缴奏也子聦旧虽除知合一时给舍轻於放行遂使子聦谓恩宠为可凭肆然无忌轻视陛下之给舍辄紊祖宗之成宪今岂无他职可以处之而再此洿玷是知合之职必子聦而後可何乏材如是耶陛下舍已从人如尧从谏弗咈如汤近者台臣论列陛下一一从行略无适莫独於此人乃为委曲迁就殆非舍已从人从谏弗咈之义臣若奉明诏则臣负中外之责若不开陈则大臣受中外之责陛下若不俯从则恐夤缘攀附之徒声生势长适滋中外之纷纭也欲望陛下以尧汤之心为心亟赐从行不致私情愈炽公道湮微纪纲大坏天下幸甚所有録黄臣未敢书行谨同前奏再以奏闻

历代名臣奏议卷二百九十








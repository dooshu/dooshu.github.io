◎黄庭坚醉落魄

豫章云："醉惺惺醉"一曲，乃醉落魄也。其词云："醉惺惺醉。凭君会取些滋味。浓斟琥珀香浮蚁，一入愁肠，便有阳春意。 须将幕席为天地。歌前起舞花前睡。从他兀兀陶陶里。犹胜惺惺，惹得闲憔悴。"此词亦有佳句，而多斧凿痕，又语高下不甚入律，或传是东坡语，非也。与"蜗角虚名"之曲相似，疑是王仲父作。因戏作二篇，示元祥仲行。其一云："陶陶兀兀。尊前是我华胥国。

争名争利休休莫。雪月风花，不醉恁归得。 邯郸一枕谁忧乐。新事新诗共闲适。

东山小妓携丝行。家里乐天，村里谢安石。"其二云："陶陶兀兀。人生无累何由得。杯中三尤六千日。闷损旁观，我但醉落魄。扶头不起还颓玉。日高春睡平生足。谁家可买新笋孰。安乐春泉，玉醴荔枝绿。"其曰"安乐春泉，玉醴荔枝绿"者，新贤宅四酒名。其曰"家里乐天，村里谢安石"，此皆石曼卿自嘲语"村里黄幡绰，家中白侍郎"。［能改斋漫录］


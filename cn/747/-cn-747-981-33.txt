○对税商判

〈乙为吏，请税商以劝农。或云税重，时物倍贵，则商不失利，人受其弊。〉

食哉人时，农乃国本，受利班爵，必资敦劝，苟昧兹道，其惟谬官。乙随牒下车，弹冠莅职，蠢兹商贾，嗟彼耕桑。苟征税之匪差，则黎之获。况鬻良杂苦，岂贩夫之可矜？沾体涂足，实农人之是愍。故可经其垄亩，重以郛廛，将趋本而弃末，杜惟利而是视。所以时入刍藁，岁课田租人必乐康，俗宁凋瘵。类信臣之仕汉，姑正沟塍；殊晏婴之相齐，爰知屦踊。必若诛求无度，杼轴其空，乃利晋以阙秦，是瘠鲁而肥杞。或云之讼，今则未详，停其摭实，式将丕蔽。


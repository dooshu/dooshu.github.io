寄司马山人十二韵


关内昔分袂，天边今转蓬。驱驰不可说，谈笑偶然同。道术曾留意，先生早击蒙。家家迎蓟子，处处识壶公〔一〕。长啸峨嵋北，潜行玉垒东。有时骑猛虎，虚室使仙童。发少何劳白，颜衰肯更红。望云悲轲，毕景羡冲融。丧乱形仍役，凄凉信不通。悬旌要路口，倚剑短亭中。永作殊方客，残生一老翁。相哀骨可换，亦遣驭清风。

〔一〕壶公：《水经注》：昔费长房为市吏，见王壶公悬壶郡市，长房从之，因而自退，同入此壶，隐沦仙路。骨谢怀灵，无会而返，虽能役使鬼神，而终同物化。






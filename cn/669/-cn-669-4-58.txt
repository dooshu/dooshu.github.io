58　愧人畏天見羞惡之心


「巧言如簧，顔之厚矣」，羞惡之心未亡也。「不愧于人，不畏于天」，無羞惡之心矣。天人一也，不愧則不畏。

【閻按】高忠憲有言：「君子一點畏心，至王安石滅盡；一點恥心，至馮道滅盡。」

【元圻案】黄梨洲先生明儒學案：「高攀龍，字存之，别號景逸，常州之無錫人。萬曆己丑進士，官左都御史。以東林邪黨逮先生，書遺疏，自沈止水。崇禎初，贈太子少保、兵部尚書，謚忠憲。」〇五代史馮道傳：「道事四姓十君，益以舊德自處。自號長樂老，著書數百言，陳己更事四姓及契丹所得階勳官爵以爲榮。」






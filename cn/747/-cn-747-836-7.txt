○为王相公让加司空表

臣某言。伏奉今月某日恩制，特授某官者。三公之选，八命而居。前古以来，无人则阙。仍开大国，兼进崇阶。言渥恩则深若紫泉，顾名器则重侔泰岳。揣分非次，恐悸难安。臣某诚惶诚恐顿首顿首，臣忝列公台，忽逾半纪。事乖允当，识昧便宜。何施作相之材，但累知臣之道。顷因出狩，自合乞骸。未临复国之期，敢有逃天之意。而君能得一，日且再中。空知陪扈之劳，获睹清夷之庆。伏自去岁，至於今春，每怀失职之忧，继沥避贤之恳。愚衷无感，睿鉴莫回。徒龌龊以受讥，但因循而窃位。何言霈泽，又降重霄。实惭梦赍之人，安称坐论之地。扪心自省，沾背不遑。虽陛下修道侧身，发言罪已。可卜运兴之兆，将承天赐之休。然则剑戟未销，江关或阻。犹烦圣虑，且乏嘉谋。敢於此时。辄荷极宠，上祈元造，俯信赤心。行之则明主有私，罢之则微臣无咎。推诸至理，是以固辞。盖欲保全，实非饰诈。冀蒙矜鉴，特赐允从。冒黩冕旒，臣无任兢感战越之至。


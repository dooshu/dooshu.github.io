○宰相与刘约书

张判官至，奉问，具承情旨。尚书以幽蓟频有叛乱，志在澄清，远陈嘉猷，益见忠恳。况先侍中累代继美，功德在人，尚书自按邻封，日彰惠政，想彼人情瞻望，芬若椒兰。圣上天纵英明，文武并用，正是忠良报国之日，将帅展力之时。圣意又以幽蓟一方，频害节将，惩其污俗，未欲加恩。张绛固须首变乱风，恭俟朝旨。若似作三军章表，坐望兵符，窃料圣情，未必允许。倘不早图良计，先效赤诚，计不日之间，必又致变。闻彼军大将，多是旧人，感先侍中深恩，聆尚书美政，导其善意，必合遵承。且望密遣腹心，大布诚信，令张绛自求多福，以保永安。若能请朝廷命帅，举尚书领镇，便自归阙，必不失二蕃金吾。若欲外任，即商量宋亳大郡，便与亚相。军中兼与二十万匹物充赏，大将以下，皆酬以官荣，令此一军，永为朝廷心腹。倘不思大义，姑务因循，即三数月间，且不问着，既未降朝命，何以保安？望尚书审更筹度，早施方略，必不可费国家财力，致他日兴师。倘成此功，永光史策。张判官到後，且详观事势，密自揣摩，可之与否，速望报示，不宣。某等状上。


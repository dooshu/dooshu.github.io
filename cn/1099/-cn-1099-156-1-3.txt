○上明罰安邊疏 【 明罰安邊】

臣竊惟大同之事、往年之失則在於併首惡而赦之紀綱之廢莫此為甚、此後宜乘不備有以處之不難一向置之度外、所以復有今日之事、今日之失則在於懲往太過、鹵莽不思輒倡征勦之說、殊不知叛卒居于城中、非比賊巢夷虜、夫城池者、　朝廷之藩蘺宗室者、　朝廷之骨肉文武官僚者、朝廷之心膂軍民良善者、　朝廷之赤子、其初只數十叛卒、并脇從不上三百餘人。劉源清郤永先受閫外之寄苟知方鎮為大、生靈為重、早能因其未備闖入城中。擒之特易失此不為既及。受命率兵只宜遠頓外方、愈假寬緩、移文查訪、以求首惡姓名、則眾心皆安、洗城之說自無以惑彼或刼掠城中、城中之人、必深惡之、乘其深惡、因令整兵預備、人情所願、俟其有備只假一檄而罪人可得失此不思、時張永嘉力主討賊亦是正論久菴以事局?結故謂征剿為失策也內閣倡為征剿於上、劉源清郤永和為征剿於下、領兵圍城、先攻東西二関如戰敵國、如攻賊巢、殺其無辜、使益驚駭、奔入城中、反為叛卒守城洗城之說、益信無疑而又不知兵法深戒犯其五難、夫竆死莫迫今則迫其竆死是犯一難大同堅城利器所在是犯二難。百萬生靈皆置之必死以助其守城是犯三難。又武官僚亦先置之必死使無所昔是犯四難圍城將併屠無罪。兵為無名無名不成是犯五難猶欲攻城城可下乎、况使功不如使過潘倣受方面之寄正宜使之立功贖罪、輕信浮言輒以潘倣等皆為賊縳先行革職、不令與事、又欲待事寧會議其有言皆破調、為叛卒所使不復詳其情理、以至官僚卿士、及于　宗室皆坐于抗拒王師、所以消息不通迄無可處師老財匱卒難城功、當誰咎哉縱使萬一得破、必將殺戮無辜亦為自撤其藩籬傳聞四方、諸鎮皆危將來有事、益深為計、諸邊之患亦自此矣、何况未必能破而機會屢失、卒至事竆計生、勾引北虜而來、勢實叵測、夫古人善兵皆收其末勢、而避其方張昔我　聖祖之驅胡元、實乘其末勢、故能拓漢唐之故疆、今則不然、我為承平之餘、彼為方張之勢、且今大同人心、皆懷必死之懼望救北虜、有如父母、人心向背、安危攸係、為勢最為可憂、况古占夷虜不在多人、如王衍見石勒之嘯而知有中國之覆王鬷明聞趙德明之言而知有西夏之憂、今北虜之有人無人我皆不得而知惟觀其舉措可知。舉措未當事猶可為舉措皆當、人心必歸、歸之不返則事勢可憂、又不止如今日而巳。又况　國家兵力、悉在諸邊精銳悉圍大同、暴之?雪、經冬涉春、死亡一纍、昨不潰散從逆亦倖矣、今屢遭挫衄、殺傷不可勝數、但匿而不聞似若不覺由此言之、則　國家兵力之困、莫甚今日、而欲當方張之勢、豈不甚難為今之計、更無他策、惟安內足以禦外、安內之至、亦無他道惟處其情罪、允恊人心天理之公則無人不信、無人不服、無事不濟矣、或云大同之叛不當引謀殺主將之律以其據城抗命也葢久菴之意欲輕其罪以解散其餘黨耳况謀殺主帥謀殺本管長官律有明條雖犯人妻子。亦有可原。况一城生靈之無辜哉此為國法、此為天討、執此而行雖使北虜聞之、亦將自服、况我大同之人哉大同既安則北虜之冀望巳塞然後驅之必去而無還心。亦猶良醫治病必先固其本源而後驅其外邪。斯為善也。今不知務此而猶執征剿之說以縻縫上下、昨者內閣雖因　陛下神明之見不得已而罷劉源清然郤永猶存為主帥則大同人心之疑、終不可解萬一小王子果來入城有以慰其心。則我之計巳竆彼乃據有大同徐驅其眾南下。其勢誠有不可支者故不可不早慮而深圖也夫閫外之事、將軍治之、雖天子不得與况居省閣之內、欲執一已之山、以度閫外之機可乎、惟擇用得人使之相機而處則無不萬全矣、伏望　陛下大發乾斷、速去郤永、并正劉源清妄殺失機之罪別　簡忠智以代之、　明頒　詔敕以諭之、使大同之人、曉然佑覺翻然知悔、知　陛下至仁至明之心、誅討止于有罪、無辜一人不得濫及、則大同之變、可不待旬日而定矣、


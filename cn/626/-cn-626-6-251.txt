破瓢道人吴孺子四十七首

【范司马东先生怜仆羁孤客旅邀仆观白鹦鹉复饮之以美酒仆金华贱人也怀恩感意报之以诗】

夫子怜飘泊，相邀过草堂。

尊浮桑落酒，鸟出雪衣娘。

石色寒侵户，苔香细入床。

醉来如意舞，容得旧疏狂。

【早春郊外】

坐入年华浅，行将春色迟。

柳条辞白雪，梅蕊让青枝。

沽酒沙村在，吟诗竹杖移。

交头无数过，何处有新知。

【贻石公】

石公菩萨性，怜我在羁旅。

前者冲雨来，援止此避暑。

只尺僦西邻，两家闻细语。

日渐枕席清，闭门自楚楚。

岂敢称高卧，无才当独处。

闲傍夕阴移，瘦骨临江渚。

或就庐山隐，孰能弃尔汝。

【佛慧寺】

乱竹闭僧院，长松护法堂。

坐怜新月上，行爱落花香。

破壁流灯影，悬厓挂夕阳。

支公闲懒处，暂此礼空王。

【霁后作】

雨前风更急，霁后夕流昏。

云拥苍厓树，花明白水村。

饥寒谁比数，老病我犹存。

万事俱寥落，归来但掩门。

【雪罪诗呈王使君】

忆在广陵初，移船问相识。

君骑白马天上来，手把铜章好颜色。

东风袅袅吹落花，下马邀予入酒家。

珊瑚宝玦不当事，箜篌锦瑟又琵琶。

掀髯啧啧爱我诗，三年与我闽中期。

是时我尚有妻子，到家不肯轻别离。

遂使君心长荆棘，老我至今有所失。

望君恕我如醉人，白头江上入骨贫。

残杯冷炙度朝夕，东邻西舍谁为亲。

感君常反仄，仰天徒叹息。

君当扣我胫，不死是为贼。

【送张丹石游维扬】

张公别我去，去去到扬州。

若见陆无从，新诗不用求。

僦居秋叶黄，莫近城南楼。

楼高思故乡，终日多离忧。

江北苦寒地，必须得重裘。

重裘若不暖，请君上酒楼。

酒楼东水关，有女似莫愁。

十指玉削成，好弹古箜篌。

三日醉不起，改作张丹丘。

【访天圣寺长老】

吴兴天圣寺，长老有余工。

种药寒云外，分泉杳霭中。

看心孤月满，照影万缘空。

我是陶元亮，常来访远公。

【赠关中王解元图】

山中一相见，知汝是秦人。

爱月乡心减，迷花客路新。

云霄岂尽意，诗赋不无神。

异日还家去，长安正早春。

【江上逢故人】

江上高楼花欲然，南邻酒伴西邻眠。

夕阳未下逢君好，还有一百青铜钱。

【岁暮】

越客好游当岁暮，草堂习静自情亲。

闭门觅句留残腊，倚杖看山待早春。

鸟雀入林知有我，烟霞为伴若无身。

何当别去西湖上，万树梅花刺眼新。

【郊行赠赵汝师先生】

学生行春日，阳和处处同。

莺啼千嶂外，人醉百花中。

彩服迎官舍，丹书出汉宫。

相如辞赋里，深有太平功。

【移居（一作《病起移居王元美小祗园）】

宿愁未许抛衾枕，抱病移居江上村。

忙里提携知药饵，闲来点检失琴尊。

南檐爱月先安榻，北牖嫌风即闭轩。

且是主人能好客，黄鱼白饭早过门。

【赠僧月沧】

孤云不知处，野雪见行踪。

一饭饱时少，随缘沧海东。

香床通水月，清磬出花宫。

欲结庐山社，谁能问远公？

【春日大醉再寄孙七政七政每骂我】

旬日江村外，香醪困死人。

眼随他是甚，心与我何亲。

骂有官人口，闲多处士身。

交交黄鸟乱，无赖十分春。

【将归溪上留别李将军兼呈何太史元朗】

说谎定推何太史，相嘲无奈李将军。

桃花细雨且归去，江上吹箫弄彩云。

【江上】

新月淡烟霏，江花冷照衣。

无人山犬吠，隔竹掩荆扉。

【玉泓馆送沈嘉则归越得微字】

江上青草出，与君俱未归。

相看尽客泪，明日卷征衣。

细雨钓舟湿，乱山樵路微。

异时能裸葬，白首定相依。

【饮钱大花树下】

平堤水漫小红香，醉后风来花满床。

无奈黄鹂仍劝酒，数声飞过竹边墙。

【独生寄三弟】

愁来何所作，咄咄但书空。

梁燕亲衰白，林花与暂红。

无家不占梦，有弟恨飘蓬。

寂寞沧江上，茅斋细雨中。

【病起别黄淳父】

病起心魂冷，行吟古殿惊。

江湖留客地，岁月见君情。

厌听边鸿度，愁看春草生。

孤舟今又别，何处是归程。

【残灯】

欲灭寒犹耿，频挑焰不修。

只缘膏已尽，便觉亮含羞。

映雪光逾冷，囊萤影暂流。

片时随短烬，蠹蚀且埋头。

【题画】

玉露凌寒万壑空，洞庭秋水醉芙蓉。

小舟不放寻诗梦，撑入村南卧晚风。

【十二月二十七日作】

三日半存何必恋，一年去尽不知留。

春风只在虞山外，袅袅将来笑白头。

【秋雨将至新凉满户忽有故园桑梓之念因寄东斋文石禅师】

好雨望即至，轻雷远层城。

新凉满庭户，洒然有余情。

故园兰溪上，稻获秋已成。

弟侄共我长，会能学耦耕。

如何江海间，惜此一浮名。

吾师住东斋，早晚寄钟声。

下阶春草长，闭户秋蝉鸣。

欣将解后缘，遂令薄世营。

【胡生过上方寺言别】

日暮怜君至，相看鬓欲丝。

佛灯欣上早，僧饭喜过迟。

同病悲前事，连床问后期。

可怜霜霰近，疲马向京师。

【望西山】

西山像佛头，又如抹青黛。

常疑路不通，遥遥削天外。

白鹤飞去杳不双，明霞泼天红映江。

春风几点桃花雨，欲渡前溪问小<舟双>。

【览镜】

十载成飘泊，三年失所亲。

今朝试览镜，如见意中人。

【长春道院后楼】

危楼迥木末，千里暮云开。

细雨长江去，斜阳孤鸟来。

客鬓愁中换，乡心病后催。

一声何处笛，故故向人哀。

【江上逢王九归武林】

江上逢王九，孤舟日已斜。

红妆恼春夜，白发醉谁家。

断岸深无柳，荒村半有花。

武林山水地，归路勿云赊。

【少年行】

挟弹飞霜醉落花，歌儿笑引入倡家。

归来万树垂杨下，一路骄行白鼻襜。

【张长舆刻虞山游稿命予附后语孙七政前序予遂不敢以诗答长舆】

昔在虞山下，尝为孙楚轻。

叱予当客面，羡汝有才名。

岩瀑侵衣湿，湖波接眼明。

新诗酬胜地，近喜得张平。

【姚太史自钱塘移天目松一株舟中无事索赋】

相公送客过钱塘，移得苍松数尺长。

枝带故山寒雨色，根分新壤茯苓香。

舟中偃盖幢幢势，眼底凌云寂寂芳。

归去琴书堂上坐，种来无处不生凉。

【晚归海虞】

逆浪舍舟湖水阔，入林跨马栈桥通。

阴厓剩雪一分白，古殿残阳半壁红。

【寄王舜华】

夫子只高卧，世人空自忙。

读书一万卷，过目不能忘。

曲涧浮春水，孤村集众芳。

此时犹未起，红日到山房。

【闲居】

积雨暗空林，湿云飞不起。

日暮鸟鹊喧，幽人不得语。

【晚归】

水国春无际，阴霾晚始晴。

醉邀花共笑，归与月同行。

启户邻姬问，排舟稚子迎。

人家欲灯火，犹有隔林莺。

【醉归】

风磴云梯手自扶，飞花如意引归途。

莫教水气醒余醉，宁使儿童厌再沽。

【别周生】

庭柯何事报秋声，江路迢迢几日程。

我去你留俱寂寞，月明他夜最关情。

【答里中儿】

仆本金华人，少小亲耒耜。

三十始读书，一命期强仕。

褊性病疏狂，怪辞来哆侈。

一年复一年，世事难料理。

面垢臭无纹，短发披两耳。

濩落在江湖，饥寒皮肉死。

寄谢里中儿，无劳问历履。

闲来泽畔行，顾影还自喜。

夜深魍魉啼，遥拜来相倚。

蹑电树雨幢，促我不能止。

驾之骖白螭，群从来何愧。

下视尘寰中，茫茫若蝼蚁。

【投项子京】

湖上梅花出短墙，一开半落湖水香。

春阳羞涩杏花细，桃花李花亦不忙。

君家有酒藏床头，可怜花月未肯游。

愿君醉我君亦醉，花前慎勿嗔莫愁。

房栊窈窕娇欲留，懊恨归来纤月流。

不知此景谁能酬，空将好句为君投。

【泰州诗】

小时不识数，两手道十五。

醉来学骑马，堕马亦不苦。

日暮狂歌草泽中，月出东墙那怕虎。

一年两年复两年，短发萧萧鬓可数。

千重饥寒傍泰州，日出日没坐一楼。

风帘不动杏花雨，冒雨冲花问客舟。

舟泊平沙天喜晴，谁家楼上踏歌声。

探囊沽酒不尽醉，醉死溪山鬼亦清。

【独立】

独立沙边路，因伤旅客单。

严风知絮败，落叶识心酸。

肝胆犹年少，头颅莫岁残。

东家有宝剑，欲夺醉中看。

【晓发】

严城角初断，稍稍晓鸦啼。

风急偏催马，天寒不应鸡。

随山欲渡海，失路却寻溪。

乡国遥千里，三年斗柄西。

【寄王元美】

日暮归鸦遍，乡心可奈何。

病随新月长，愁比落花多。

细雨乱阶草，微风起夕波。

西邻有严武，不必泪悬河。

【宿学公房】

僧斋闭秋草，无事应朝眠。

改座番逢客，收书误触弦。

情高云上鸟，心定夜初禅。

不尽江花意，还将处处船。

【倚杖】

贫病吾将老，江湖度岁华。

艰难惟有泪，飘泊更无家。

倚杖惭归鸟，临池惜落花。

秋风何太早，瑟瑟向蒹葭。


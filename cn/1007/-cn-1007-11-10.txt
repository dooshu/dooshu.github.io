张伯端　绝句

饶君了悟真如性，未免抛身却入身。

何似更兼修大药，顿超无漏作真人。

张伯端

张伯端　绝句

投胎夺舍及移居，旧住名为四果徒。

若解降龙并伏虎，真金起屋几时枯。

张伯端

张伯端　绝句

鉴形闭气思神法，初出艰难后坦途。

倏忽虽能游万国，奈何弃旧却移居。

张伯端

张伯端　绝句

释氏教人修极乐，亦缘极乐是金方。

大都色相惟兹实，馀二非真谩度量。

张伯端

张伯端　绝句

俗语常言合圣道，宜向其中细寻讨。

能将日用颠倒求，天地尘沙尽成宝。

张伯端


【怨歌行】

十五颇有馀。日照杏梁初。蛾眉本多嫉。掩鼻特成虚。持此倾城貌。翻为不肖躯。秋风吹海水。寒霜依玉除。月光临户驶。（文苑作映。）荷花依浪舒。望檐悲双（文苑作支。）翼。窥沼泣前鱼。（文苑、乐府作王馀。《诗纪》云。或作王馀。鱼名也。）苔生履处没。草合行人疏。裂纨伤不尽。归骨恨难祛。早知长信别。不避後园舆。（○文苑英华二百十一。《乐府诗集》四十二。《诗纪》六十七。）


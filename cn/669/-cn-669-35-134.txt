134　塞種即釋種　四河入海無復河名　四姓爲沙門皆稱釋種　葉夢得言佛徒姓氏稱謂　沙門桑門比丘優婆等義　六朝以道人爲沙門之稱


漢罽賓傳「塞種分散」，顔師古注：「即所謂釋種。」按增一阿含經：「四河入海，無復河名。四姓爲沙門，皆稱釋種。」案：見太平御覽六百五十五。〇姜夔堯章跋王獻之保母帖引阿含經云：「四河入海〔一〕，與海同鹹。四姓出家，與佛同姓。」與此文異。石林葉氏避暑録話下云：「晉、宋間，佛學初行，其徒猶未有僧稱，通曰道人。其姓皆從所受學，如支遁本姓關，學於支謙爲支；帛道猷本姓馮，學於帛尸梨密爲帛是也。至道安始言佛氏釋迦，今爲佛子宜從佛氏，乃請皆姓釋。」

【集證】太平御覽六百五十五引支遁傳云：「本姓關氏，陳留人，或云河東林慮人。幼有神理，聰明秀徹。初至京師，太原王濛甚重之，曰：『造微之功，不減輔嗣。』」又引高僧傳云：「帛尸梨密多羅〔二〕，此云吉支〔三〕，西域人呼爲高座。傳云：國王之子，當承繼世，而以國讓弟，遂爲沙門。晉永嘉初，始到中國，值亂，仍過江。丞相王導見而奇之。」又引高僧傳云：「釋道安，姓衞氏，常山扶柳人也。七歲讀書，再覽能誦。年十二出家。」又引道安傳云：「初，魏、晉沙門依師爲姓，姓各不同。安以爲大師之本，莫尊釋迦，乃以釋命氏。後見增一阿含經果稱『四河入海，無復河名』，既與經符，遂爲永式。」

【元圻案】廣弘明集載梁荀濟論佛教表曰：「漢書西域傳塞種，本允姓之戎，世居燉煌，爲月氏迫逐，遂住葱嶺南奔。又謂懸度、賢豆、身毒、天毒仍訛轉以塞種爲釋種，其實一也。」〇水經注一：「外國事曰：迦羅維越國，今無復王也。城池荒穢，惟有空處，有優婆塞姓釋，可二十餘家，是昔浄王之苗裔〔四〕。故爲四姓，住在故城中，爲優婆塞，故尚精進，猶有古風。」〇四十二章經：「佛言辭親出家，識心達本，解無爲法，名曰沙門。」〇魏書釋老志曰：「服其道者，治心脩浄，行乞以自給。謂之沙門，或曰桑門，亦聲相近，總謂之僧，皆胡言也。僧，譯爲和命衆，桑門爲息心，比丘爲行乞。俗人之信憑道法者，男曰優婆塞，女曰優婆夷。」又曰：「所謂佛者，本號釋迦文者，譯言能仁，謂德充道備，堪濟萬物也。釋迦即天竺迦維衞國王之子。天竺其總稱，迦維别名也。」〇晉書佛圖澄傳：「石勒稱澄爲道人。」〇高僧傳：「釋道猷，吴人，生公弟子。宋孝武敕往新安〔五〕，爲鎮寺法主〔六〕」。〇錢氏養新録十九：「六朝以道人爲沙門之稱，不通於羽士。南齊書顧歡傳：『道士與道人戰儒、墨，道人與道士辨是非。』南史陶貞白傳：『道人、道士並在門中，道人左，道士右。』又宋宗室傳前稱慧琳道人，後稱沙門慧琳，是道人即沙門。」

〔一〕「四河入海」，原作「四海入河」，據故宫博物院藏姜夔跋王獻之保母帖改。

〔二〕「尸」，原作「户」，據四庫本太平御覽卷六五五釋部三僧改。

〔三〕「吉支」，中華本高僧傳卷一譯經上作「吉友」。

〔四〕「浄王」，指白浄王，亦即「浄飯王」，釋迦牟尼之生父。

〔五〕「往」，原作「住」；「主」，原作「王」，皆據中華本高僧傳卷七義解四改。

〔六〕「往」，原作「住」；「主」，原作「王」，皆據中華本高僧傳卷七義解四改。






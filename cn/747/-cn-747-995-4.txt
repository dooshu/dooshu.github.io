○陈宪墓志铭

公讳宪，字令将。平阳临汝人也。（阙十三字）为氏洎七叶，有汉大将军棘蒲侯武。又十五（阙八字）平阳侯子孙家焉。祖远，雄武多大略，徵晋昌令不就，（阙五字）高量累辞辟命，没谥“真隐先生”。积德未享，是用有後。公（阙四字）气降虚明之神，清畅条理，夷雅闲秀，词学优深，操行无玷。（阙四字）不徇速达。年卅乡贡进士，对策上第。其年解褐荥泽主簿，（阙二字）师尉明堂尉阌乡令。秩满，受诏关内覆囚，旋拜右台殿中侍御史，转库部吏部二员外郎。丁内艰，哀毁过礼，服阕，除礼部（阙一字）功二郎中，迁给事中中书舍人，策勋上柱国，除大理少卿，出为虢州刺史，复大理少卿，迁工部侍郎。又出为兖州都督，入拜卫尉少卿，复工部侍郎。又出为蒲州刺史，入拜太子右庶子，迁太子宾客，累加封岳阳县开国男，食邑五百户。凡所历官，咸著成绩，皆任实以物，不激誉而干进。休名自著，合举允谐。丧仲弟，哀感成疾，以开元十三年九月廿五日，薨於东都审教里第，春秋七十八。粤以开元十四年岁次景寅十一月乙亥朔十六日庚寅，葬於偃师县龙池乡之北原，先茔。礼也。惟公宅乎中庸，乐在名教，体忘悔吝，德全终始者，朝廷一人而已。又尝著《中道》《通教》二论，注《周易》撰《三传通志》廿卷，集《内经药类》四卷，合新旧《本草》十卷，并行於代。噫！可谓立德立言，殁而不朽者矣！嗣子长安县尉少仪等，孝思纯至，永怀扬名，乃刊石勒铭，以志幽宅。其辞曰：

感{直心}之後兮实生哲人，文义博畅兮志业清纯。孚政光国兮懋宠荣亲，立言不朽兮全道归真。


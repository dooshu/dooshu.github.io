○李献时务策敕

益国利民，方为良策，越常生事，则乱彝章。李粗读儒书，曾居假宦，所进条件既广，徵引仍繁，而於职略之闲，荒唐颇甚。且乡闾之内，苦乐不无，则可沿古制而检绳，度物宜而均济，岂得请行峻法，大挠群情？详暴敛之品题，无稍通之气味。况五兵乍息，兆庶小康，忽有此陈，未测何意？便合勘穷疏率，申举科条，尚缘言路方开，政刑务恤，特从宽宥，俾自省循。


倭国

古倭奴国也。在新罗东南。居大海之中。世与中国通。其王姓阿每氏。设官十二等。俗有文字。敬佛法。椎髻无冠带。隋炀帝赐之衣冠。今以锦彩为冠饰。衣服之制。颇类新罗。腰佩金花。长八寸。左右各数枚。以明贵贱等级。

贞观十五年十一月。使至。太宗矜其路远。遣高表仁持节抚之。表仁浮海。数月方至。自云路经地狱之门。亲见其上气色蓊郁。又闻呼叫锤锻之声。甚可畏惧也。表仁无绥远之才。与王争礼。不宣朝命而还。由是复绝。

永徽五年十二月。遣使献琥珀玛瑙。琥珀大如斗。玛瑙大如五升器。高宗降书慰抚之。仍云。王国与新罗接近。新罗素为高丽百济所侵。若有危急。王宜遣兵救之。倭国东海屿中野人。有耶古。波耶。多尼三国。皆附庸于倭。北限大海。西北接百济。正北抵新罗。南与越州相接。颇有丝绵。出玛瑙。有黄白二色。其琥珀好者。云海中涌出。

咸享元年三月。遣使贺平高丽。尔后继来朝贡。则天时。自言其国近日所出。故号日本国。盖恶其名不雅而改之。

大历十二年。遣大使朝楫宁副使总达来朝贡。

开成四年正月。遣使薛原朝常嗣等来朝贡。


山寺

路尽初逢寺，行行独叩扉。

民贫稀送供，僧老少完衣。



日正楼钟动，溪深药草肥。



吾衰亦久矣，舍此欲畴依？



山寺

信步得佳寺，入门吹断香。



林深栗鼠健，屋老瓦松长。



吊古增凄怆，凭高寄慨慷。



匆匆兴未尽，新月映方塘。

山寺

篮舆送客过江村，小寺无人半掩门。



古佛负墙尘漠漠，孤灯照殿雨昏昏。

喜投襌榻聊寻梦，嬾为啼猿更断魂。



要识人间盛衰理，岸沙君看去年痕。



山寺

寺门压石危欲崩，槎牙老松挂苍藤。



风传上方出定磬，雨暗古殿长明灯。



宿林野鹘惊复起，争栗山童呼不应。



溪南闻道更幽绝，明日裂布缝行縢。


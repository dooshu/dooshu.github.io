【宝元二年己卯公年三十三】

二月，知制诰谢希深绛出守邓州，梅圣俞将宰襄城，与希深偕行。五月，公谒告往会，留旬日而还。六月甲申，复旧官，权武成军节度判官厅公事。〈降授宣德郎、守光化军乾德县令欧阳某：右可特授试大理评事、兼监察御史、充镇南军节度掌书记、权武成军节度判官厅公事，替节度推官赵咸宁，来年二月满阙，散官如故。仍放谢辞。敕前降授崇信军节度掌书记、监郢州酒税务、朝奉郎、试大理评事、兼监察御史尹洙等：向者咸以儒才，籍于文馆。旋坐朋游之累，自罹降谪之科。载轸淹沉，特推甄叙。或朝闺复秩，分寄于县章；或府幕参谋，差冠于宾序。往虔予命，弥慎尔为。可依前件。〉公自乾德奉母夫人，待次于南阳。冬，暂如襄城。


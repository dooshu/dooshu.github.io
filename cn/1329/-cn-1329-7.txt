射覆


甲午、乙未间，与楚雄何景唐比邻居，岑寂无事，学为卜筮。于是《易林》《易隐》等书，纵横满案。迄今思之，殊可笑也。然亦有偶验者。余游市上，购一日本蛋饼归。饼本圆式，而折作三角形。中藏色纸二事，刊有卦名及吉凶语判。盖亦备占验者之购求者也。袖使景唐射之。演卦成，曰：“异矣！是与我同类者：形尖，色黄，有文字，甘而能食。此何物也？”则不得谓之非验矣，特未演为繇词耳。






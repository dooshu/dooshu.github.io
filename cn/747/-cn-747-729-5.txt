○祭敬宗庙祝板不宜称孝弟议

臣审详“孝”字，载考礼文，义本主於子孙，理难施於兄弟。按《礼记》十虞之文，子孙曰哀，兄弟曰某。然则虞之称哀，与祭之称孝，其义一也。於祖祢则理宜称孝，於伯仲则止可称名。又东晋温峤议宗庙祝辞，於孝字非子者，则不称傍亲，直言敢告，当时朝议，咸以为宜。今臣上考《礼》经，无兄弟称孝之义；下徵晋史，有不称傍亲之文。臣谓飨敬宗庙，宜去“孝”“弟”两字。


○贞简太後升礼毕请行享祀奏（同光二年礼仪使）

伏准礼：丧三年不祭，惟祭天地社稷为越绋行事，此古制也。爰自汉文，益尊神器，徇至公绝私之义，行以日易月之制，事久相沿，礼从顺变。今园陵已毕，祥练既除，宗庙不可以乏飨，神不可以废祀，宜遵礼意，式展孝思。伏请自贞简太後升礼毕，应宗庙使乐及群祀，并准旧施行。


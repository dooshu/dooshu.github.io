○列子御风赋（以“至人御风，契心元寞”为韵）

列子占风之自，履道而至。澹爵若以体轻，每泠然而意遂。感时之候，临大块以栖真；与化为徒，谅成形之分类。美夫应彼飘举，随乎屈伸。如假羽翼，回离埃尘。必俟乎转绿蕙，摇青。穆以绝俗，清乎便人。摩九霄以骋望，遵一气而游神。是知本於无营，且曰何思何虑。超然独往，畴为我御。瞻徐疾之匪差，杳徜徉之有助。诚之所待，因啸武以孤骞；为用不疲，偶化鹏而并翥。钦若扇物，资乎在躬。此焉静骛，於以元同。宜其经隐，坌遭鸿。肃以潜畅，高而不穷。期则罔愆，虞皇载美於解愠；德之为贵，轩後必闻乎顺风。其或倒影亏蔽，振衣容裔。莫逞乎远，孰睹其际。方出谷於来穴，缥形腾以神契。善行无迹，顾绥策以何施；乘化而游，信道途之不系。伊在御之有则，曷蹑虚而可寻。明上士以离代，启至言以修心。斯气也，激浊常全，接虚固然。初习习以遐迈，卒谆谆以思元。候不奸兮，节之八音而咸应；福能致矣，旬有五日而方旋。想乎上下无间，乘凌有托。既冲天而轻举，亦观徼而惟寞。鄙箫史兰台之凤，轶王子缑山之鹤。道之云远，将自保於逍遥；时不再来，因以翔於寥廓。


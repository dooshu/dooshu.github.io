彭蠡湖遇迅风误入别港

方舟夜湖口县雨涨春朝急飞电北风暁发江晦冥惨澹孤山看不见天吴河伯白羽旗牛首蛇身共酣战帆樯饱掣天欹斜儿童转侧头惊眩今朝雷雨更訇砰鄱阳倒掲匡庐倾折戟沉沙怨鬼怒崩崖古庙神鸦鸣百端乱集茫茫里白浪如山那肯平日昃风狂天尽黑漫漫江路无人识鷁首横飞断港中一步千钧移不得是时四顾迷南北捩柁长年失顔色磨牙吮血盗如麻垂堂惧委豺狼食语君勿叹息聼我歌短歌千里乘风聊快意片时停檝非蹉跎同来独忆聨舟客仓皇相失随风波人生自古忧思多明日愁看青髩皤


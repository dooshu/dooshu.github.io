感兴八首





瑶姬天帝女，精彩化朝云。[一]宛转入梦宵，无心向楚君。锦衾抱秋月，[二]绮席空兰芬。[三]茫昧竟谁测，虚传宋玉文。[四]

[一]瑶姬，见一卷《惜余春赋》注。



[二]《诗·国风》：“锦衾烂兮。”



[三]江淹诗：“绮席生浮埃。”



[四]宋玉《高唐赋》，见二卷古诗第五十八首注。





其二





洛浦有宓妃，[一]飘飖雪争飞。轻云拂素月，了可见清辉。解佩欲西去，含情讵相违。香尘动罗袜，渌水不沾衣。陈王徒作赋，神女岂同归。[二]好色伤大雅，多为世所讥。

[一]《楚辞·九叹》：“迎宓妃于伊雒。”王逸注：“宓妃，神女，盖伊洛水之精也。”《史记索隐》：“如淳曰：宓妃，伏羲女，溺死洛水，遂为洛水之神。”曹植《洛神赋序》：“黄初三年，余朝京师，还济洛川，古人有言，斯水之神名曰宓妃，感宋玉对楚王神女之事，遂作斯赋。”



[二]“仿佛兮若轻云之蔽月，飘飖兮若流风之回雪。”“愿诚信之先达，解玉佩以要之。”“凌波微步，罗袜生尘。”皆赋中语也。陈王，即曹植，植以太和六年封陈王。



萧士赟曰《高唐》、《神女》二赋，乃宋玉寓言以成文章。《洛神赋》，则子建拟之而作。后世之人如痴子听人说梦，以为诚有其事。太白知其托词，而讥其伤大雅，可谓识见高远矣。





其三





裂素持作书，[一]将寄万里怀。眷眷待远信，[二]竟岁无人来。征鸿务随阳，[三]又不为我栖。委之在深箧，蠹鱼坏其题。[四]何如投水中，流落他人开。不惜他人开，但恐生是非。

[一]《后汉书·范式传》：“裂素为书，以遗巨卿。”李善《文选注》：“纂文曰书，缣曰素。”



[二]《东观余论》：古者谓使为信，故逸少帖云：信遂不取答。《真诰》云：公至山下，又遣一信见告。《谢宣城传》云：荆州信去倚待。《陶隐居帖》云：明旦信还，仍过取反。凡言信者，皆谓使人也。近世犹有此语，故《虞永兴帖》云：事已信人口具。而今之流俗遂以遣书馈物为信，故谓之书信，而谓前人之语亦然，不复知魏、晋以还所谓信者乃使之别名耳。



[三]江淹诗：“远心何所慕，云边有征鸿。”郑康成《毛诗笺》：“雁者，随阳而处。”孔安国《尚书传》：“随阳之鸟，鸿雁之属。”孔颖达《正义》：“日之行也，夏至渐南，冬至渐北。鸿雁之属，九月而南，正月而北。”左思《蜀都赋》所云“木落南翔，冰泮北徂”是也。日，阳也，此鸟南北与日进退，随阳之鸟，故称阳鸟。



[四]古人谓书签为题，传所云“隋唐藏书，皆金题玉躞”是矣。此所云题者乃书札面上手笔封题之处。





其四





芙蓉娇绿波，桃李夸白日。偶蒙春风荣，生此艳阳质。岂无佳人色，但恐花不实。宛转龙火飞，零落互相失。讵知凌寒松，千载长守一。[一]

[一]守一，不变其常也。



萧士赟曰：按此篇已见二卷古诗四十七首。必是当时传写之殊，编诗者不能别，姑存于此卷。观者试以首句比并而论，美恶显然，识者自见之矣。注已见前，不复重出。





其五





十五游神仙，仙游示曾歇。吹笙吟松风，泛瑟窥海月。[一]西山玉童子，使我炼金骨。[二]欲逐黄鹤飞，相呼向蓬阙。

[一]江淹诗：“泛瑟卧遥帷。”张铣注：“泛瑟，抚瑟也。”



[二]魏文帝诗：“西山一何高，高高殊无极。上有两仙童，不饮亦不食。”《灵宝经》：“炼骨成金。”





其六





西国有美女，结楼青云端。蛾眉艳晓月，一笑倾城欢。高节不可夺，[一]炯心如凝丹。[二]常恐彩色晚，[三]不为人所观。安得配君子，共乘双飞鸾。

[一]古诗：“君亮执高节。”



[二]《晋书》：张华曰：“臣先帝老臣，中心如丹。”



[三]江淹诗：“彩色世所重。”



琦按：此篇与二卷中古诗之二十七首互有同异，想亦是其初稿，编诗者不审，遂重列于此耳。注已见前者，不复重出。





其七





朅来荆山客，[一]谁为珉玉分。[二]良宝绝见弃，虚持三献君。直木忌先伐，芬兰哀自焚。盈满天所损，沉冥道所群。东海有碧水，西山多白云。鲁连及夷、齐，可以蹑清芬。

[一]朅来，详见十三卷《怀友人岑伦》诗注。



[二]《说文》：“珉，石之美者。”鲍照诗：“泾渭不可杂，珉玉当早分。”



萧士赟曰：此篇已见二卷古风之三十六首，但有数语之异，是亦当时初本传写之殊，编诗者不忍弃，两存之耳。注已见前者，不复重出。





其八





嘉谷隐丰草，[一]草深苗且稀。[二]农夫既不异，孤穗将安归?常恐委畴陇，[三]忽与秋蓬飞。乌得荐宗庙，为君生光辉。

[一]《书·吕刑》：“农殖嘉谷。”《说文》：“禾，嘉谷也，二月始生，八月而熟，得时之中，故谓之禾。”《诗·大雅》：“茀厥丰草。”



[二]陶潜诗：“草盛豆苗稀。”



[三]曹植诗：“黍稷委畴陇，农夫安所获。”



萧士赟曰：此篇比兴之诗，刺时贤不能引类拔萃以为国用者与?“嘉谷隐丰草，草深苗且稀”，喻贤人在野，混于常人之中。“农夫既不异，孤穗将安归”，农夫见谷之在草，而不别异之，犹贤者见贤之在野，而不荐引之也。“常恐委畴陇，忽与秋蓬飞”，喻在野之贤唯恐老之将至与草木俱腐也。“乌得荐宗庙，为君生光辉”，在野之贤冀在位之贤引而进之，以羽仪朝廷也。嗟乎!士怀才而不遇，千载读之，犹有感激。






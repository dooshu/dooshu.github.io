18　公矢魚于棠之義


「公矢魚于棠。」案：隱公五年公、穀經文俱作「觀魚」，此從左傳。朱文公語類曰：「據傳曰『則君不射』，是以弓矢射之，如漢武親射蛟江中之類。」按淮南時則訓「季冬命漁師始漁，天子親往射魚」，則左氏陳魚之説非矣。

【全云】左氏之陳魚則竭澤，淮南之射魚則取其大者，畢竟不同。至其云「則君不射」之「射」，恐是不射其利耳。

【元圻案】漢書武帝紀：「元封五年，冬，行南巡狩，至於盛唐，望祀虞舜于九嶷。登灊天柱山，自尋陽浮江，親射蛟江中，獲之。」〇葉石林春秋攷五：「古者祭必親射牲，故各因四時之田而取之。臧僖伯始言春蒐、夏苗、秋獮、冬狩，皆于農隙以講武事；末言鳥獸之肉不登于俎，皮革齒牙、骨角毛羽不登于器。則『公不射』，射之爲言蓋矢也。豈隱公本以觀魚，不因于狩，而假射牲以爲之名乎？則觀正當爲矢，不當言陳。」〇黄氏仲炎春秋通説一：「後世如秦始皇幸瑯琊，候大魚出射之。漢武帝射蛟江中，皆魯隱之爲也。」〇朱竹垞曰：「俞成，宋慶曆中著螢雪叢談，謂以『矢』爲『觀』非也，引周禮『矢其魚鼈而食之』，直作『射』解。」






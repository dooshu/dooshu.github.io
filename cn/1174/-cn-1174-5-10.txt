摩诃庵

近市焉，非庵所也，近名焉，非僧事也，远之而后可。有游者，为招寻计矣。庵近不欲市，远不欲山；僧高不至圣，卑不至伧。郊外庵，韵中僧，聊可娱耳。阜成门外八里之摩诃庵，嘉靖丙午建也。高轩待吟，幽室隐读，柳花、榆钱、松子飞落时，满院中。诗僧非幻，琴僧无弦，与客耦俱。万历中，宇内无事，士大夫朝参公座，优旷阔疏，为与非幻吟，为听无弦琴。住斯庵也，浃日浃辰，盖不胜记。留诗庵中，久久成帙焉。庵有楼，以望西山。天启中，魏珰过庵下，偶指楼曰：去之。即日毁。自是人相戒不过。僧日畏不测，渐逃死，庵则渐废。东法藏庵，无弦别院也。西大乘庵，与摩诃庵，盛相妒，衰相后先。

梁溪童佩摩诃庵○入门幽事满，春殿说无生。未下空王拜，先劳小朗迎。阶前闲树色，花外落钟声。却愧初来客，袈裟识姓名。

东阿于慎行暮春游摩诃庵听无弦上人弹琴因饮南园○暂过西郊寺，情知隐者贤。百花春夜雨，一饭讲堂烟。韵事乐酬酢，清时容醉眠。琴诗听即好，为以静人传○别有幽园胜，偶来人自幽。僧茶陪客酒，藉坐节林游。雨色先惊幌，钟声远过楼。仆催归路晚，晚更一宵留。

再游摩诃庵因赠静堂禅师○又忆同游地，黄花时节过。人行荒院怯，虫语竹房多。一岁春秋色，前期晴雨讹。闲难冗去易，候月照婆娑。

入都再游摩诃禅林○别问归无恙，旋来叩法堂。壁题存姓字，阶树阅行藏。觉路人天迥，春辉香火长。尔时京雒客，曾识雨花香。

无弦上人移住法藏庵因听弹琴赋赠○东篱别时迳，卜筑又成林。幡借西邻影，钟依前日琴。何新非佛土，不定亦禅心。一笑松阴里，琤琤客履深。

临朐冯琦同于宫谕饮摩诃庵南园步至钓鱼台夜眺还宿法藏庵纪事○如是招提境，殊无衢陌尘。雨过林尚滴，香杂苑犹春。水竹私歌鸟，凉风为酒人。莫频移坐榻，深惜此花茵○苍苍望不断，小径亦何深。未尽尘中务，难为郭外心。如云千树色，有日半山阴。渐与祇林远，钟边无磬音○共此鱼梁约，壶觞夜自携。野云来坐冷，林月向人低。烟带远山合，天将草树齐。薄霜晞易得，有路更前溪。

游摩诃庵赠静堂上人○落日坐良久，庭看绿草滋。静须琴入谱，饮待客成诗。风乍松杉住，烟仍薜荔垂。老僧心未歇，向我订前期。

无锡高攀龙摩诃庵○都城多所事，郊外意已豁。西山岂不高，西堤岂不洁。去去数十程，毋乃转烦热。修林无尘风，虚堂无氛月。湛湛止水心，端居见超越。百营良有极，庶以善自悦。

安陆何宇度游摩诃庵○西山今且望，庵隐当山游。食自中官供，幡从内苑留。高松低拂殿，理石乱成丘。车马迷尘鞅，穿林始觉秋。

太仓王衡摩诃庵赠无弦非幻二上人○客到惊僧定，始知阶草深。远山清榻梦，空塔过城阴。坐对难酬韵，床横未语琴。劝君还此住，门外正车音○萝长春成幄，吾来信有年。花前尝茗客，钟后乞斋缘。风雨芭蕉纸，晨昏柏树禅。幽居殊自好，长住磬声边。

顺天王嘉谟摩诃庵闻僧诵经有作○上国招提七十五，中间兰若真难数。兹地经行名宿多，旃罽香幢光四庑。闲看西郭尘悠悠，梵唱凄凉高树秋。月上僧寮钟度阁，尘中老未此中游。一宿西庵便惆怅，梦后心头十年状。生身婚嫁少水鱼，悲壮潜蛟泣春涨。

夷陵雷思霈摩诃庵访罗玉简○春草西郊遍，幽栖静者心。山烟旋佛顶，塔势耸云簪。桃片纷成雨，松声鼓作琴。远思莲社客，晴日几登临○不为寻玄度，何缘入化城。径迂祇树隐，畦隔石桥横。老衲三春曝，荒亭一鸟鸣。看花惟看绿，处处踏莎行。

南乐魏允中午日过摩诃庵访无弦上人○都门儿女节，有客入祇林。万物隆隆理，一城扰扰心。水声行处是，山色望中深。花事仍随俗，葵榴供素琴。

江夏释如愚摩诃庵同廓然话旧○别来三十载，俱老壮时人。庭树欺檐短，阶禽畏客新。榻留云卧迹，房扫旧题尘。庵隐君昆季，孤游念我身。

武昌孟登摩诃庵○到来幽事满，春为韵人青。诗有律非幻，琴无弦可听。花期耽已阁，树影午方亭。只此畿郊近，尘飞总不经。

昌平韩四维再过摩诃庵○自是当年旧石庵，云门又拜老瞿昙。弥天佛法花千树，无字楞严语一函。人立水光惊白首，亭穿山影亦青岚。嗟余再过心空地，坐看钟声影自惭。

慈溪冯尔葵宿摩诃庵○夜语梦回后，龛灯到晓堂。衲依僧共老，钟和鼓生忙。阶药年深变，檐松定际香。客怀惭鹿鹿，坐得数时忘。

鄞县薛冈早春游摩诃庵○幽僧开小院，残雪在诸峰。易老客中岁，难闲郊外踪。行林看嫩草，绕屋肃高松。此意惟君与，同听日暮钟。


归梦


道路时通塞，江山日寂寥。偷生唯一老，伐叛已三朝。雨急青枫暮，云深黑水遥〔一〕。梦归归未得一作梦魂归亦得，不用楚辞招。

〔一〕黑水：《禹贡》：华阳黑水惟梁州。传曰：东据华山之南，西距黑水。又曰：黑水自北而南，经三危，过梁州，入南海。疏曰：滇池县有黑水祠。《水经注》：黑水出张掖鸡山，南流至燉煌，过三危山，南流入于南海。《寰宇记》：嶲州越嶲县有黑水。杜诗“云深黑水遥”是也。






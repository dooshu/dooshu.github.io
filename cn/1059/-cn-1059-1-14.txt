○村民遇土地

家君又说：乡中小民于某，尝出行，遇一老人自称土地，呼于名曰：「汝将死矣，我特来报汝。」于曰：「我方壮年，无疾病，何为而死？」不顾而行，老人忽不见。数日他出，仍遇之，又谓曰：「汝必将死矣 【 汝必将死矣　原本作「汝必死矣」，据说库本补。】 。」于曰：「我死何如？」老人曰：「汝当落水死。」于强辞拒之，而意甚恐。居无何，邻村有与于同姓名者，以他事赴水死，而于竟无恙。岂鬼神亦有误耶，抑聊戱之也？


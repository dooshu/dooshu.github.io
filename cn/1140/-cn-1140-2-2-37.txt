粤西乱後怀平乐太守尹蓂阶同年

予本卧疴人乃乘相如传浩荡越江湖迢递历乡县分符值朋旧天末各眷恋就中有尹生才名冠吴甸素心炯白日紫瞳掣流电衔命守昭州魑魅日中见饮水愁毒淫官庖无完饍藩镇善督责汗顔甘诃谴诛求义不忍出质到妻钏播迁两及朞玄髩飒已变闻我万里来握手惊拭面洒扫先下榻契濶共餐饭煦沬及僮仆敝衣为补缮倾槖治我装左右色无倦二子汗血驹龆齿挺英彦论文受甲乙悲歌杂欢宴移觞松树根濡翰鸜鹆研陶陶夜未央羽檄喧转战桂岭走鲸鲵昭江纷组练城荒无驻卒路阻絶邻援爨婢罢晨炊勺水不下咽我行已仓皇君意反缱绻中厨呼酒浆妻孥泪如霰饯我登竹舸挥涕苦相劝封疆我则死风鹤子当远诀别水声中缆解急飞箭瘴云落日昏耳目骤惊眩但见逋逃人男女相蹂践别来断消息枯蓬各飘转苍梧杀气高铜柱妖氛纒巢卵得无覆颈血恐已溅诗书故多难鬼神不録善长号叙悲愤战地儒冠贱


33　玊況爲大司徒之年辨


光武紀：「建武二十三年，陳留太守玊況注：玊音肅。爲大司徒。」【原注】二十七年，薨。〇亦光武紀文。虞延傳注引謝承書曰：「況，章和元年爲司徒。」謝承書誤也。

【何云】注：「玊，姓，音宿。」

【元圻案】後漢書虞延傳：「延，字子大，陳留東昏人。光武二十年東巡，路過小黄，時延爲部督郵，詔呼引見。延進止從容，占拜可觀，帝善之。於是聲名遂振。二十三年，司徒玊況辟焉。」注：「謝承書曰：『況，字文伯，京兆杜陵人也。代爲三輔名族，該總五經，志節高亮，爲陳留太守。性聰敏，善行德教。永平十五年，蝗蟲起泰山，彌衍兖、豫，過陳留界，飛逝不集，五穀獨豐。章和元年，詔以況爲司徒。』」謝承謂永平十五年玊況尚爲陳留太守，亦誤也。章懷引之而不正其誤，何歟？〇永平，明帝年號。章帝十二年改元章和，是年丁亥，上距建武二十三年丁未實四十年。〇玉篇金玉之「玉」，點在中畫之下，音「宿」者點在中畫之上。






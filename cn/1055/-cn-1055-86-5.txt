【青州谢上表〈熙宁元年十月〉】

臣某言：伏蒙圣慈，特授臣兵部尚书，依前观文殿学士、知青州军州事，充京东东路安抚使，臣已于今月二十七日赴上讫。掌国五兵，叨进中台之秩；宣风一面，俾绥东土之人。祗荷宠灵，徒知殒越。臣某〈中谢。〉伏念臣学非通敏，材实空疏。幸逢千载之休明，误被三朝之奖擢，久陪法从，尝与政机。国恩未报，而身已先衰；世途可畏，而命亦多蹇。顷缘灾疾，遂决退休。敢期上恻于皇慈，未忍遽捐于旧物，而复过推优渥，以慰癃残。惟孤拙之无堪，蹈艰危而已甚。世之所荣者，臣之所惧；人以为宠者，臣以为忧。是敢辄殚悃忄之诚，累黩高明之听，迫于危虑，罔避烦辞。而圣度并容，宽其罪戾，恩言屡降，譬以丁宁。知成命之难回，勉颜而祗受。而况全齐旧壤，负海奥区。民俗富完，而凿井耕田各安其业；诏条宽大，而奉法守职足以修官。内省庸虚，奚胜忝幸？此盖伏遇皇帝陛下，日新求治，天覆推仁。谓簪履虽为于贱微，尚堪收录；而犬马苟丰于豢养，犹可使令。臣敢不策励疲羸，勤思夙夜，庶期尽瘁，少答鸿私。


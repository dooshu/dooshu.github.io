◎江阳王继

继字世仁，道武曾孙，南平王霄之第二子，出后江阳王吐根。献文时袭封，加平北将军。孝文时，历安北将军、抚冥镇都大将，转镇北将军、柔玄镇大将。入为左卫将军，兼侍中、中领军，留守洛京。除平北将军，镇摄旧都。宣武时，征虏将军、青州刺史，转平北将军、恒州刺史，入为度支尚书，免。起为平东将军。灵太后临朝，除侍中、领军将军。进特进、骠骑将军，加骠骑大将军，徙封京兆王，迁司空。神龟末，转司徒，又转太保，进太傅，除使持节、侍中、太师、大将军、录尚书事、大都督。转太尉，复封江阳。孝昌初，坐子元叉黜免。孝庄即位，为太师、司州牧。永安二年薨，赠大丞相、雍州刺史，谥曰武烈。


卷二百二十八

钦定四库全书

历代名臣奏议卷二百二十八

明　杨士奇等　撰

征伐

吴大帝初以张紘爲长史从征合肥大帝率轻骑将往突敌紘谏曰夫兵者凶器战者危事也今麾下恃盛壮之气忽强暴之虏三军之衆莫不寒心虽斩将搴旗威震敌场此乃偏将之任非主将之宜也愿抑贲育之勇怀霸王之计权纳紘言而止旣还明年将复出军紘又谏曰自古帝王受命之君虽有皇灵佐於上文德播於下亦赖武功以昭其勲然而贵於时动乃後爲威耳今麾下值四百之厄有扶危之功宜且隐息师徒广开播殖任贤使能务崇寛惠顺天命以行诛可不劳而定也於是遂止

时魏曹操遣庐江太守朱光屯皖大开稻田吕蒙言於大帝曰皖田肥美若一收熟彼衆必增宜早除之权乃亲攻皖城诸将欲作土山添攻具吕蒙曰治攻具及土山必历日乃成城备旣修外救亦至不可图也且吾乘雨水以入若留经日水必向尽还道艰难蒙窃危之今观此城不能甚固以三军势气四面并攻不移时可拔及水以归全胜之道也从之

黄龙元年欲遣偏师取夷州及珠崖皆以谘上大将军右都护陆逊逊上疏曰臣愚以爲四海未定当须民力以济时务今兵兴历年见衆损减陛下忧劳圣虑忘寝与食将远规夷州以定大事臣反覆思惟未见其利万里袭取风波难测民易水土必致疾疫今驱见衆经涉不毛欲益更损欲利反害又珠崖絶险民犹禽兽得其民不足济事无其兵不足亏衆今江东见衆自足图事但当畜力而後动耳昔桓王创基兵不一旅而开大业陛下承运拓定江表臣闻治乱讨逆须兵爲威农桑衣食民之本业而干戈未戢民有饥寒臣愚以爲宜育养士民寛其租赋衆克在和义以劝勇则河渭可平克有一统矣

公孙渊背盟大帝欲往征之上大将军右都护陆逊又上疏曰渊凭险恃固拘留大使名马不献实可雠忿蛮夷猾夏未染王化鸟窜荒裔拒逆王师至令陛下爰赫斯怒欲劳万乘泛轻越海不虑其危而涉不测方今天下云扰羣雄虎争英豪踊跃张声大视陛下以神武之姿诞膺期运破操乌林败备西陵禽羽荆州斯三虏者当世雄桀皆摧其锋圣化所绥万里草偃方荡平华夏总一大猷今不忍小忿而发雷霆之怒违垂堂之戒轻万乘之重此臣之所惑也臣闻志行万里者不中道而辍足图四海者匪怀细以害大强宼在境荒服未庭陛下乘桴远征必致闚????戚至而忧悔之无及若使大事时捷则渊不讨自服今乃远惜辽东衆之与马奈何独欲捐江东万安之本业而不惜乎乞息六师以威大虏早定中夏垂曜将来帝用纳焉

三年薛综爲尚书仆射时公孙渊降而复叛大帝盛怒欲自亲征综上疏谏曰夫帝王者万国之元首天下之所系命也是以居则重门击柝以戒不虞行则清道案节以养威严盖所以存万安之福镇四海之心昔孔子疾时托乘桴浮海之语季由斯喜拒以无所取才汉元帝欲御楼船薛广德请刎颈以血染车何则水火之险至危非帝王所宜涉也谚曰千金之子坐不垂堂况万乘之尊乎今辽东疎远小国无城池之固备御之术器械铢钝荒乱无政往必禽克诚如明诏然其方土寒埆谷稼不殖民习鞌马转徙无常卒闻大军之至自度不敌鸟惊兽骇长驱奔窜一人匹马不可得见虽获空地守之无益此不可一也加又洪流滉瀁有成山之难海行无常风波难免倏忽之间人船异势虽有尧舜之德智无所施贲育之勇力不得设此不可二也加以鬰雾冥其上咸水蒸其下善生流肿转相洿染凡行海者稀无所患此不可三也天生神圣显以符瑞当乘平丧乱康比民物嘉祥日集海内垂定逆虏凶虐灭亡在近中国一平辽东自毙但当拱手以待耳今乃违必然之图寻至危之阻忽九州之固肆一朝之忿既非社稷之重计又开辟以来所未尝有斯诚羣僚所以倾身侧息食不甘味寝不安席者也惟陛下抑雷霆之威忍赫斯之怒遵乘桥之安远履冰之险则臣子赖祉天下幸甚时羣臣多谏帝遂不行

嘉禾元年公车徵陆瑁拜议郎选曹尚书大帝忿公孙渊之巧诈反覆欲亲征之瑁上疏谏曰臣闻圣王之御远夷羁縻而已不常保有故古者制地谓之荒服言慌惚无常不可保也今渊东夷远服屏在海隅虽托内面与梗化无异国家所爲不爱货宝远以加之者非嘉其德义也诚欲诱纳愚弄以规其马耳渊之骄黠恃远负命此乃荒貊常态岂足深怪昔汉诸帝亦尝锐意以事外夷驰使散货充满西域虽有恭从然其使人见害财货并没不可胜数今陛下不忍悁悁之忿欲越巨海身践其土羣臣愚议窃谓不安何者北部与国壤地连接苟有间隙应机而至夫所以越海求马曲意於渊者爲赴目前之急除腹心之疾也而更弃本追末捐近治远忿以改规激以动衆斯乃猾虏所愿闻非大吴之至计也又兵家之术以功役相疲劳逸相待得失之间所觉辄多且沓渚去渊道里尚远今到其岸兵势三分使强者进取次当守船又次运粮行人虽多难得悉用加以单步负粮经远深入贼地多马邀截无常若渊狙诈与北未絶动衆之日唇齿相济若实孑然无所凭赖其畏怖远迸或难卒灭使天诛稽於朔野山虏承间而起恐非万安之长虑也帝未许瑁重上疏曰夫兵革者固前代所以诛暴乱威四夷也然其役皆在奸雄已除天下无事从容庙堂之上以余议议之耳至於中夏鼎沸九域盘互之时率须深根固本爱力惜费务自将养以待邻敌之阙未有正於此时舍近治远以疲军旅者也昔尉佗叛逆僭号称帝于时天下乂安百姓殷阜带甲之数粮食之积可谓多矣然汉文犹以远征不易重兴师旅告喻而已今凶桀未殄强场犹警虽蚩尤鬼方之乱故当以缓急差之未宜以渊爲先愿陛下抑威住计暂宁六师潜神嘿规以爲後图天下幸甚帝再览瑁书嘉其辞理端切遂不行

赤乌四年零陵太守殷札言於大帝曰今天弃曹氏丧诛累见虎争之际而幼童莅事陛下身自御戎取乱侮亡宜涤荆扬之地举强羸之数使强者执戟羸者转运西命益州军於陇右授诸葛瑾朱然大衆指事襄阳陆逊朱桓别征寿春大驾入淮阳历青徐襄阳寿春困於受敌长安以西务对蜀军许洛之衆势必分离掎角瓦解民必内应将帅对向或失便宜一军败绩则三军离心便当秣马脂车陵蹈城邑乘胜逐北以定华夏若不悉军动衆循前轻举则不足大用易於屡退民疲威消时往力竭非出兵之策也时弗能用之

乌程侯皓宝鼎元年五官中郎将丁忠使晋还说曰北方守战之具不设弋阳可袭而取皓访羣臣镇西大将军陆凯曰夫兵不得已而用之耳且三国鼎立以来更相侵伐无岁宁居今强敌新并巴蜀有兼土之实而遣使求亲欲息兵役不可谓其求援於我今敌形势方强而欲徼幸求胜未见其利也车骑将军刘纂曰天生五才谁能去兵谲诈相雄有自来矣若其有阙庸可弃乎宜遣间谍以观其势皓隂纳纂言且以蜀新平故不行然遂自絶

时师旅仍动镇军大将军陆抗上疏曰臣闻易贵随时传美观衅故有夏多罪而殷汤用师纣作淫虐而周武授钺苟无其时玉台有忧伤之虑孟津有反斾之军今不务富国强兵力农畜谷使文武之才效展其用百揆之署无旷厥职明黜陟以厉庶尹审刑罚以示劝沮训诸司以德而抚百姓以仁然後顺天承运席卷宇内而听诸将徇名穷兵黩武动费万计士卒雕瘁宼不爲衰而我已大病矣今争帝王之资而昧十百之利此人臣之奸便非国家之良策也昔齐鲁三战鲁人再克而亡不旋踵何则大小之势异也况今师所克获不补所丧哉且险兵无衆古之明鉴诚宜暂息进取小规以畜士民之力观衅伺隙庶无悔吝

晋武帝咸宁五年王濬上疏曰吴孙皓荒淫凶逆宜速征伐若皓死更立贤主则强敌也臣作船七年日有朽败臣年七十死亡无日三者一乖则难图矣愿陛下无失事机帝於是决意伐吴

武帝密有灭吴之计而朝议多违惟度支尚书杜预及羊祜张华与帝意合祜病举预自代及祜卒拜预爲镇南大将军都督荆州诸军事预啓请伐吴之期帝报待明年方欲大举预表陈至计曰自闰月以来贼但勅严下无兵上以理势推之贼之穷计力不两完必先认上流勤保夏口以东以延视息无缘多兵西上空其国都而陛下过听便用委弃大计纵敌患生此诚国之远图使举而有败勿举可也事爲之制务从完牢若或有成则开太平之基不成不过费损日月之间何惜而不一试之若当须後年天时人事不得如常臣恐其更难也陛下宿议分命臣等随界分进其所禁持东西同符万安之举未有倾败之患臣心实了不敢以暧昧之见自取後累惟陛下察之

预旬月之中又上表曰羊祜与朝臣多不同不先博画而密与陛下共施此计故益令多异凡事当以利害相较今此举十有八九利其一二止於无功耳其言破败之形亦不可得直是计不出己功不在身各耻其前言故守之也自顷朝廷事无大小异意锋起虽人心不同亦由恃恩不虑後难故轻相同异也昔汉宣帝议赵充国所上事效之後诘责诸议者皆叩头而谢以塞异端也自秋以来讨贼之形颇露若今中止孙皓怖而生计或徙都武昌更完修江南诸城远其居人城不可攻野无所掠积大船於夏口则明年之计或无所及时帝与中书令张华围棊而预表适至华推枰敛手曰陛下圣明神武朝野清晏国富兵强号令如一吴主荒淫骄虐诛杀贤能当今讨之可不劳而定帝乃许之

愍帝时琅邪国侍郎王鉴劝元帝亲征杜弢丞相参军熊远上疏曰皇纲失统中夏多故圣主肇祚远奉西都梓宫外次未反园陵逆寇游魂国贼未夷明公忧劳乃心王室伏读圣教人怀慷慨杜弢小竖寇抄湘川比年征讨经载不夷昔高宗伐鬼方三年乃克用兵之难非独在今伏以古今之霸王遭时艰难亦有亲征以隆大勲亦有遣将以平小寇今公亲征文武将吏度支筹量舟舆器械所出若足用者然後可征愚谓宜如前遣五千人径与水军进征既可得速必不後时昔齐用穰苴燕晋退军秦用王翦克平南荆必使督护得才即贼不足虑也

东晋元帝初杜弢作逆江湘流弊王敦不能制朝廷深以爲忧琅邪国侍郎王鉴上疏劝帝征之曰天祸晋室四海颠覆丧乱之极开辟未有明公遭历运之厄当阳九之会圣躬负伊周之重朝廷延匡合之望方将振长辔而御八荒扫河汉而清天涂所藉之资江南之地盖九州之隅角垂尽之余人耳而百越鸱视於五岭蛮蜀狼顾於湘汉江州萧条白骨涂地豫章一郡十残其八继以荒年公私虚匮仓库无旬月之储三军有絶乏之色赋敛搜夺周而复始卒散人流相望於道残弱之源日深全胜之势未举鉴惧云旗反斾元戎凯入未在旦夕也昔齐旅未朞而申侯惧其老况暴甲三年介胄生虮蝨而可不深虑者哉江掦本六郡之地一州封域耳若兵不时戢人不堪命三江受敌彭蠡振揺是贼踰我垣墙之内闚我室家之好黩武之衆易动惊弓之鸟难安鉴之所甚惧也去年已来累丧偏将军师屡失送死之寇兵厌奔命贼量我力矣虽继遣偏裨惧未足成功也愚谓尊驾宜亲幸江州然後方召之臣其力可得而宣熊罴之士其锐可得而奋进左军於武昌爲陶侃之重建名将於安成连甘卓之垒南望交广西抚蛮夷要害之地勒劲卒以保之深沟坚壁按精甲而守之六军旣赡战士思奋尔乃乘隙骋奇扰其窟穴显示大信开以生涂杜弢之颈固已锁於麾下矣

成帝咸康五年庾亮欲开复中原表遣诸军罗布江沔以爲伐赵之规帝下其议太常蔡谟上议曰时有否泰道有屈伸苟不计强弱而轻动则亡不终日何功之有爲今之计莫若养威以俟时时之可否系朔之强弱朔之强弱系虎之能否自石勒举事虎常爲爪牙百战百胜遂定中原勒死之後虎挟嗣君诛将相内难旣平翦削外寇不失尺土以是观之虎爲能乎将不能也今征西将自将大军席卷河南虎必亲率其衆来决胜负欲与之战何如石生若欲城守何如金墉欲阻沔水何如大江欲拒石虎何如苏峻石生猛将关中精兵征西之战殆不能胜也金墉险固刘曜十万衆不能拔又当是时洛阳关中皆举兵击虎今此三镇反爲其用方之於前倍半之勇也石生不能敌其半而征西欲当其倍愚所疑也苏峻之强不及石虎沔水之强不及大江大江不能御苏峻而欲以沔水御石虎又所疑也昔袓士稚在谯佃於城北界豫置军屯以御其外谷熟敌至丁夫战於外老弱获於内多持炬火急则烧糓而走如此数年竟不获利当其时敌唯据河北方之於今四分之一耳士稚不能扞其一而征西欲以御其四又所疑也然此但论征西旣至之後耳尚未论道路之虑也自沔以西水急岸高鱼贯泝流首尾百里若敌无宋襄之义及我未阵而击之将如之何今王土与敌水陆异势便习不同彼若送死则敌之有余若弃江远进以我所短击彼所长惧非庙胜之筭也朝议多与谟同乃诏亮不听移镇

成帝时左卫将军陈光上疏请北伐诏令攻寿阳征西将军都督徐兖诸军事领徐州刺史假节蔡谟又上疏曰今寿阳城小而固自寿阳至琅邪城壁相望其间远者裁百余里一城见攻衆城必救且王师在路五十余日刘仕一军早已入淮又遣数部北取生壁大军未至声息久闻而贼之邮驿一日千里河北之骑足以来赴非唯隣城相救而已夫以白起韩信项籍之勇犹?梁焚舟背水而阵今欲停船水渚引兵造城前对坚敌顾临归路此兵法之所诫也若进攻未拔北骑卒至惧桓子不知所爲而舟中之指可掬今征军五千皆王都精锐之衆又光爲左卫远近闻之名爲殿中之军宜令所向有征无战而顿之坚城之下胜之不武不胜爲笑今以国之上驷击寇之下邑得之则利薄而不足损敌失之则害重而足以益寇惧非策之长者臣愚以爲闻寇而致讨贼退而振旅於事无失不胜管见谨冒陈闻时苏峻反庾翼将悉郢汉之衆以事中原军次安陆寻转襄阳中书侍郎范汪上疏曰臣伏思安西将军翼今至襄阳仓卒致讨凡百草创安陆之调不复爲襄阳之用而玄冬之月沔汉乾涸皆当鱼贯而行排推而进设一处有急势不相救臣所至虑一也又旣至之後桓宣当出宣往剪豺狼之林招携贰之衆待之以至寛御之以无法田畴垦辟生产始立而当移之必有嗷然悔吝难测臣所至虑二也襄阳顿益数万口奉师之费皆当出於江南漕运之难船人之力不可不熟计臣之所至虑三也且申伯之尊而与边将并驱又东军不进殊爲孤悬兵书云知彼知此百战不殆知彼不知此一胜一负贼诚衰弊然得臣犹在我虽方隆今实未暇而连兵不解患难将起臣之所至虑四也翼岂不知兵家所患常在於此顾以门户事任忧责莫大晏安终年非心情所安是以抗表辄行毕命原野以翼宏规经略文武用命忽遇衅会大事便济然国家之虑常以万全非至安至审王者不举臣谓宜严诏谕翼还镇养锐以爲後图若少合圣意乞密出臣表与车骑臣氷等详共集议武帝宁康间苻坚寇凉州车骑将军桓冲遣宣城内史朱序豫州刺史桓伊率衆向寿阳淮南太守刘波泛舟淮泗乘虚致讨以救凉州乃表曰氐贼自并东部丑类实繁而蜀汉寡弱西凉无备斯诚暴与疾颠祗速其亡然而天未剿絶屡爲国患臣闻胜於无形功立事表伐谋之道兵之上略况此贼陆梁终必越逸北狄陵纵常在秋冬今日月迅迈高风行起臣辄较量畿甸守卫重复又淮泗通流长江如海荆楚偏远密迩寇雠方城汉水无天险之实而边备之重势在西门臣虽凡庸识乏武略然猥荷重任思在投袂请率所统径进南郡与征西将军臣豁参同谋猷贼若果驱犬羊送死沔汉庶仰凭正顺因致人利一举乘风扫清氛秽不复重劳王师有事三秦则先帝盛业永隆於圣世宣武遗志无恨於在昔如其慑惮皇威闚????计屈则观兵伺衅更议进取振旅旋斾迟速唯宜伏愿陛下览臣所陈特垂听许宋武帝复欲北讨行意甚盛奉常郑鲜之上表谏曰伏思圣略深远臣之愚管无所措其意然臣愚见窃有所怀敌凶狡情状可见自关中再败皆是帅师违律非是内有事故致外有败伤敌闻殿下亲御六军必谓见伐当重兵潼关其势然也若陵威长驱臣实见其未易若舆驾顿洛则不足上劳圣躬如此则进退之机宜在熟虑敌不敢乘胜过陕远摄天威故也今尽用兵之筭事从屈申遣师扑讨而南夏清晏敌方惧将来永不敢动若舆驾造洛而反凶丑更生揣量之心必啓边戎之患此旣必然江南顒顒倾注舆驾忽闻远伐不测师之深浅必以殿下大申威灵未还人情恐惧事又可推往年西征刘锺危殆前年刼盗破广州人士都尽三吴心腹之内诸县屡败皆由劳役所致又闻处处大水加远师民敝败散自然之理殿下在彭城刼盗破诸县事非偶尔皆是无赖凶慝凡顺而抚之则百姓思安违其所愿必爲乱矣古人所以救其烦秽正在於斯汉高身困平城吕后受匈奴之辱魏武军败赤壁宣武丧师枋头神武之功一无所损况偏师失律无亏於庙堂之上者耶即之事实非败之谓唯龄石等可念耳若行也或速其祸反覆思惟愚谓不烦殿下亲征小刼西虏或为河洛之患今正宜通好朔部则河南安河南安则济泗静伏愿圣鉴察臣愚怀

文帝元嘉二十七年帝将北讨步兵校尉沈庆之谏曰马步不敌爲日已久矣请舍远事且以檀到言之道济再行无功彦之失利而返今料王玄謩等未踰两将六军之盛不过往时将恐重辱王师难以得志上曰小丑窃据河南修复王师再屈自别有以亦由道济养寇自资彦之中涂疾动敌所恃唯马夏水浩汗河水流通泛舟北指则碻磝必走滑台小戍易可覆拔克此二戍馆谷吊民虎牢洛阳自然不固比及冬间城守相接敌马过河便成禽也庆之又固陈不可丹阳尹徐湛之吏部尚书江湛竝在坐上使湛之等难庆之曰治国譬如治家耕当问奴织当访婢陛下今欲伐国而与白面书生辈谋之事何由济

元嘉二十九年帝欲更北伐访之羣臣中庶子何偃议曰内干胡法宗宣诏逮问北伐伏计敌审有残福乌合易乱殱殄非难诚如天旨今虽庙筭无遗而士未精习缘镇戍充实者寡边民流散多未附业控引所资取给根本亏根本以殉边患宜动必万尅无虞往岁挫伤续以内衅侮亡取乱诚爲沛然然淮泗数州实亦雕耗流佣未归创痍未起且攻守不等客主形异薄之则势艰围之则旷日进退之间奸虞互起窃谓当今之弊易衂方来之寇不深宜含垢藏疾以齐天道

文帝闻魏世祖殂更谋北伐青州刺史刘兴祖上言以爲河南阻饥野无所掠脱诸城固守非旬月可拔稽留大衆转输方劳应机乘势事存急速今僞帅始死兼逼暑时国内猜扰不暇远赴愚谓宜长驱中山据其关要冀州以北民人向丰兼麦已尚熟因资爲易若中州震动黄河以南自当消溃臣请发青冀兵入其心腹若前驱克胜则衆军宜一时济河并建司牧抚柔初附西拒太行北塞军都因事指麾随宜加授若能成功清壹可待若不克捷不爲大伤宋主意止存河南亦不从时秘书监谢灵运上表陈疾上赐假东归将行上书劝伐河北曰自中原丧乱百有余年流离寇戎湮没殊类先帝聦明神武哀济羣生将欲荡定赵魏大同文轨使久凋反於正化偏俗归於华风运谢事乖理违愿絶仰德抱悲恨存生尽况陵茔未几强敌伺隙预在有识谁不愤叹而景平执事竝非其才且遘纷京师岂虑托付遂使孤城穷陷莫肯极忠烈囚朔漠緜河三千翻爲寇有晩遣镇戍皆先朝之所开拓一旦沦亡此国耻宜雪被於近事者也又北境自染逆虏穷苦备罹徵调赋敛靡有止已所求不获辄致诛殒身祸家破阖门比屋此亦仁者所爲伤心者也咸云西虏舍末远师陇外东虏乘虚呼可掩袭西军旣反得据关中长围咸阳还路已絶虽遣救援停住河东遂乃远讨大城欲爲首尾而西寇深山重阻根本自固徒弃巢窟未足相拯师老於外国虚於内时来之会莫复过此观兵燿威实在兹日若相持未已或生事变忽值新起之衆则异於今苟乖其时难爲经略虽兵食倍多则万全无必矣又历观前代类以兼弱爲本古今圣德未之或殊岂不以天时人事理数相得兴亡之度定期居然故古人云旣见天殃又见人灾乃可以谋昔魏氏之强平定荆冀乃乘袁刘之弱晋世之盛拓开吴蜀亦因葛陆之衰此皆前世成事着於史策者也自羌平之後天下亦谓敌当俱灭长驱滑台席卷下城夺气丧魄指日就尽但长安违律潼关失守用缓天诛假延岁月日来至今十有二载是谓一纪曩有前言况五部代数齐世敌期余命尽於来年自相攻伐两取其困卞庄之形验之今役仰望圣泽有若渇饥注心南云爲日已久来苏之冀实归圣明此而弗乘後则未兆即日府藏诚无兼储然凡造大事待国富兵强不必乘会於我爲易贵在得时器械旣充衆力粗足方於前後乃当有优常议损益久证冀州口数百万有余田赋之沃着自贡典先才经创基址犹存澄流引源桑麻蔽野强富之实昭然可知爲国长久之计孰若一往之费邪或惩关西之败而谓河北难守二境形势表里不同关西杂居种类不一昔在前汉屯军霸上通火甘泉况乃远戍之军值新故交代之际者乎河北悉是旧户差无杂人连岭判阻三关作隘若游骑长驱则沙漠风靡若严兵守塞则冀方山固昔陇西伤破鼂错兴言匈奴慢侮贾谊愤叹方於今日皆爲赊矣晋武中主耳值孙皓虐乱天祚其德亦由钜平奉策荀贾折谋故能业崇当年区宇一统况今陛下聪明圣哲天下归仁文德与武功竝震霜威共素风俱举恊以宰辅贤明诸王美令岳牧宣烈虎臣盈朝而天或远命亦何敌不灭矧伊顽梗假日而已哉伏惟深机志务久定神谟臣卑贱侧陋窜景岩穴实仰希太平之道倾覩岱宗之封虽乏相如之笔庶免史谈之愤以此谢病京师万无恨矣久欲上陈惧在触置蒙赐恩假暂违禁省消渴十年常虑朝露抱此愚志昧死以闻

南齐武帝永明末欲北伐使毛惠秀画汉武北伐图使丹阳令中书郎王融掌其事融好功名因此上疏曰臣闻情慉自中事符则感象构於始机动斯彰庄敬之道可宗会揖让其弥肃勇烈之士足贵应鼙铎以增思肇植生民厥祥旣缅降及兴运维道有徵莫不有所因循而升皇业者也若夫膏腴旣称天乙知五方之富皮币已列帝刘测四海之尊异封禅之文则升中之典攸鬯叹舆地之图乃席卷之庸是立伏惟陛下穷神尽圣緫极居中偶化两仪均明二耀拯玄纲於颓絶反至道於浇淳可谓区?仪刑齐民先觉者也臣亦遭逢生此嘉运凿饮耕食自幸唐年而识用昏霾经术疎浅将薖且轴岂蕨与薇皇鉴烛幽天高听下赏片言之或善矜一物之失时湔拂尘蒙沾饰光价拔足草庐厕身朝序复得拜贺岁时瞻望日月於臣心愿曾已毕矣但千祀一逢休明难再思策鈆驽乐陈?窃习战阵攻守之术农桑牧艺之书申商韩墨之权伊周孔孟之道常愿待诏朱阙俯对青蒲请闲宴之私谈当世之务位贱人微徒深倾款方今九服清怡三灵和晏木有附枝轮无异辙东鞮献舞南辫传歌羌僰踰山秦屠越海舌象翫委体之懃輶译厌瞻巡之数固将开桂林於凤山创金城於西守而蠢尔獯狄敢雠大邦假息关河窃命函谷沦故京之爽垲变旧邑而荒凉息反坫之儒衣久伊川之被髪北地残氓东都遗老莫不茹泣吞悲倾耳戴目翘心仁政延首王风若试驰咫尺之书具甄戎旅之卒徇其堕城纳其降徒可弗劳弦镞无待干戈真皇王之兵征而不战者也臣乞以执殳先迈式道中原澄瀚渚之恒流扫狼山之积雾系单于之颈屈左贤之膝习呼韩之旧仪拜銮舆之巡幸然後天移云动勒封岱宗咸五登三追踪七十百神肃警万国具僚璯弁星离玉帛云聚集三烛於兰席聆万岁之祯声岂不盛哉岂不韪哉昔桓公志在伐莒郭牙审其幽趣魏后存心去汉德祖究其深言臣愚昧忖诚不足以知微然伏揆圣心规模弘远旣图载其事必克就其功臣不胜欢喜图成上置琅邪城射堂壁上游幸辄观视焉

时朝廷讨雍州刺史王奂丹阳令中书郎王融又上疏曰臣每览史传见忧国忘家捐生报德者未曾不抚卷叹息以爲今古共情也然或以片言微感一湌小惠参国士之眄同布素之游耳岂有如臣独拔无闻之伍过超非分之位名器双假荣禄两升而宴安昃罢之晨优游旰食之日所以敢布丹愚仰闻宸听今议者或以西夏爲念臣窃谓之不尔其故何哉陛下圣明羣臣悉力从以制逆上而御下指开赏黜之言微示生死之路方域之人皆相爲敌旣兵威远临人不自保虽穷鸟必啄固等命於梁鹑困兽斯惊终并悬於厨鹿凯师劳饮固不待晨臣之寸心独有微愿自猃狁洊食荒侮伊瀍天道祸淫危亡日至母后内难粮力外虚謡言物情属当今会若籍巫汉之归师骋士卒之余愤取函谷如反掌陵关塞若摧枯但士非素蓄无以即用不敎民战是实弃之特希私集部曲豫加习校若蒙垂许乞隶监省拘食人身权备石头防卫之数臣少重名节早习军旅若试而无绩伏受面欺之诛用且有功仰詶知人之哲陈宣帝时谋取彭汴以问五兵尚书毛喜对曰淮左新平边民未辑周氏始吞齐国难与争锋且弃舟楫用车骑去长就短非我所便不若安民保境寝兵结好斯久长之术也

赵主刘曜勅内外戒严将亲讨渠知光禄大夫游子远进曰陛下诚能纳愚臣之计者不劳大驾亲动一月之中可使清定曜曰卿试言之子远曰彼匪有大志希窃非望也但逼於陛下峻网耳今死者不可追莫若赦诸逆人之家老弱没奚官者使迭相抚育听其复业大赦与之更始彼生路旣开不降何待若渠知自以罪重不即下者愿假臣弱兵五千以爲陛下枭之不敢劳陛下之将帅也不尔者今贼党旣衆弥川被谷虽以天威临之恐非年岁可除曜大悦

秦主苻坚妾张氏明辩有才识坚将入宼江左羣臣切谏不从张氏进曰妾闻天地之生万物圣王之驭天下莫不顺其性而畅之故黄帝服牛乘马因其性也禹凿龙门决洪河因水之势也后稷之播殖百谷因地之气也汤武之灭夏商因人之欲也是以有因成无因败今朝臣上下皆言不可陛下复何所因也书曰天聪明自我民聪明天犹若此况於人主乎妾闻人君有伐国之志者必上观乾象下采衆祥天道崇远非妾所知以人事言之未见其可谚言鸡夜鸣不利行师犬羣嘷者宫室必空兵动马惊军败不归秋冬已来每夜羣犬大嘷衆鸡夜鸣伏闻廏马惊逸武库兵器有声吉凶之理诚非微妾所论愿陛下详而思之坚曰军旅之事非妇人所豫也遂兴兵张氏请从坚果大败於寿春张氏乃自杀

後魏道武帝讨姚兴问定州大中正李先曰兴屯天渡平据柴壁相爲表里今欲殄之计将安出先对曰臣闻兵以正合战以奇胜如闻姚兴欲屯兵天渡利其粮道及其未到之前遣奇兵先邀天渡柴壁左右严设伏兵备其表里以陛下神策观时而动兴欲进不得退又乏粮夫高者爲敌所栖深者爲敌所囚兵法所忌而兴居之可不战而取太祖从其计兴果败归

明元帝闻刘裕死欲取洛阳虎牢滑台白马公崔浩曰陛下不以刘裕欻起纳其使贡裕亦敬事陛下不幸今死乘丧伐之虽得之不令春秋晋士丐率师侵齐闻齐侯卒乃还君子大其不伐丧以爲恩足以感孝子义足以动诸侯今国家亦未能一举而定江南宜遣人吊祭存其孤弱恤其凶灾布义风於天下令德之事也如此则化被荆扬南金象齿羽毛之珍可不求而自至裕新死党与未离兵临其境必相率拒战功不可必不如缓之待其恶稔如其强臣争权变难必起然後命将扬威可不劳士卒而收淮北之地太宗锐意南伐诘浩曰刘裕因姚兴死而灭其国裕死我伐之何爲不可浩固执曰兴死二子交争裕乃伐之太宗大怒不从浩言遂遣奚斤南伐议於监国之前曰先攻城也先略地也斤曰宜先攻城浩曰南人长於守城苻氏攻襄阳经年不拔今以大国之力攻其小城若不时克挫损军势敌得徐严而来我怠彼锐危道也不如分军略地至淮爲限列置守宰收敛租谷滑台虎牢反在军北絶望南救必沿河东走若或不然即是囿中之物公孙表请先图其城斤等济河先攻滑台经时不拔表请济师太宗大怒乃亲南巡

太武帝神?三年治兵将伐夏羣臣咸曰刘义隆兵犹在河中舍之西行前寇未可必克而义隆乘虚济河则失山东矣崔浩曰义隆与赫连定遥相招引以虚声唱和莫敢先入譬如连鸡不得俱飞无能爲害臣始谓义隆军来当屯止河中两道北上东道向冀西道冲邺如此则陛下当自讨之不得徐行今则不然东西列兵径二千里一处不过数十形分势弱此不过欲固河自守无北度意也赫连定残根易摧拟之必仆克定之後东出潼关席卷而前则威震南极江淮以北无立草矣上从之

太武帝时河西王沮渠牧犍内有贰意世祖将讨焉先问於司徒崔浩浩对曰牧犍恶心已露不可不诛官军往年北伐虽不克获实无所损于时行者内外军马三十万匹计在道死伤不满八千岁常羸死恒不减万乃不少於此而远方承虚便谓大损不能复振今出其不意不图大军卒至必惊骇骚扰不知所出擒之必矣且牧犍劣弱诸弟骄恣争权从横民心离解加比年以来天灾地变都在秦凉成灭之国也世祖曰善吾意亦以爲然命公卿议之弘农王奚斤等三十余人皆曰牧犍西垂下国虽心不纯臣然继父职贡朝廷接以蕃礼又王姬厘降罪未甚彰谓宜羁縻而已今士马劳止宜可小息又其地卤斥略无水草大军旣到不得久停彼闻军来必完聚城守攻则难拔野无所掠於是尚书古弼李顺之徒皆曰自温圉河以西至於姑臧城南天梯山上冬有积雪深一丈余至春夏消液下流成川引以灌漑彼闻军至决此渠口水不通流则致渴乏去城百里之内赤地无草又不住久停军马斤等议是也世祖乃命浩以其前言与斤共相难抑诸人不复余言唯曰彼无水草浩曰汉书地理志称凉州之蓄爲天下饶若无水草何以畜牧又汉人爲居终不於无水草之地筑城郭立郡县也又雪之消液才不敛尘何得通渠引漕灌漑数百万顷乎此言大诋诬於人矣李顺等复曰耳闻不如目见吾曹目见何可共辨浩曰汝曹受人金钱欲爲之辞谓我目不见便可欺也世祖隐听闻之乃出亲见斤等辞旨严厉形於神色羣臣乃不敢复言唯唯而已於是遂讨凉州而平之多饶水草如浩所言

帝西巡至东雍亲临汾曲观薛永宗垒进军围之永宗出兵欲战帝问司徒崔浩曰今日可击不浩曰永宗未知陛下自来人心安闲北风迅疾宜急击之须臾必破若待明日恐其见官军盛大必夜遁走帝从之永宗溃灭车驾济河前驱告贼在渭北帝至洛水桥贼已夜遁诏问浩曰盖吴在长安北九十里渭北地空谷草不备欲渡渭南西行何如浩对曰盖吴营去此六十里贼魁所在击蛇之法当须破头头破则尾岂能复动宜乘势先击吴今军往一日便到平吴之後回向长安亦一日而至一日之内未便损伤愚谓宜从北道若从南道则盖吴徐入北山卒未可平帝不从乃渡渭南吴闻帝至尽散入北山果如浩言军无所克

时宋刘义隆侵边遣安南大将军司马楚之距之楚之上疏曰臣奉命南伐受任一方而智力浅短诚节未効所以夙夜忧惶忘寝与食臣屡遣人至荆扬所在陈说具论天朝盛化之美莫不忻承圣德倾首北望而义隆兄弟知人情揺动遣臣私雠顺爲司州刺史统淮北七郡代垣苗守悬瓠自巩洛滑台败散已来义隆耻其败北多加罪罚到彦之削位退同卒伍杀姚耸夫於寿春斩竺灵秀於彭城王休元托疾檀道济斥放凡在腹心悉怀疑阻民怨臣猜可谓今日臣闻平殄寇逆必乘战胜之威建立功勲亦因离贰之势伏惟陛下圣德膺符道光四海神旌所指莫不摧服其未宾者义隆而已今天网遐举殊方仰德固宜扫清东南齐一区宇使济济之风被於江汉世祖以兵久劳不从

太武帝末年萧衍遣将康绚遏淮将灌扬徐左仆射郭祚表曰萧衍狂悖擅断川渎役苦民劳危亡已兆然古谚有之敌不可纵夫以一酌之水或爲不测之渊如不时灭恐同原草宜命一重将率统军三十人领羽林一万五千人并科京东七州虎旅九万长驱电迈遄令扑讨擒斩之勲一如常制贼资杂物悉入军人如此则鲸鲵之首可不日而悬诚知农桑之时非发衆之日苟事理宜然亦不得不尔昔韦顾跋扈殷后起昆吾之师玁狁孔炽周王兴六月之伐臣职忝枢衡献纳是主心之所怀宁敢自嘿并宜勅扬州选一猛将遣当州之兵令赴浮山表里夹攻朝议从之

文成帝时定阳侯曹安表曰拾寅今保白兰多有金银牛马若击之可以大获议者咸以先帝忿拾寅兄弟不穆使晋王伏罗高凉王那再征之竟不能克拾寅虽复远遁军亦疲劳今在白兰不犯王塞不爲人患非国家之所急也若遣使招慰必求爲臣妾可不劳而定也王者之於四荒羁縻而已何必屠其国有其地安曰臣昔爲浇河戍将与之相近明其意势若分军出其左右拾寅必走保南山不过十日牛马草尽人无所食衆必溃叛可一举而定也诏从之

献文帝时蠕蠕犯塞帝引见羣臣议之尚书仆射元目辰进曰若车驾亲行恐京师危惧不如持重固守自安虏悬军深入粮无继运以臣量之自退不久遣将军追击破之必矣中曹给事中张白泽曰陛下钦明则天比踪前圣而蠢尔荒愚轻犯王略寇乃颠沛於远图我将宴安於近毒仰惟神略则不然矣今若銮舆亲动贼必望麾崩散宁容仰挫神兵坐而纵敌万乘之尊婴城自守进失可乘之机退非无前之义惟陛下留神帝从之遂大破虏衆

孝文帝曰长驱之谋庙筭已定今大军将进公等更欲何云辅国大将军李冲进曰臣等不能折冲帷幄坐制四海而令南有窃号之渠实臣等之咎陛下以文轨未一亲劳圣驾臣等诚思亡躯尽命効死戎行然自离都淫雨士马困弊前路尚遥水潦方甚且伊洛境内小水犹尚致难况长江浩汗越在南境若营舟檝必须停滞师老粮乏进退爲难矜丧反斾於义爲允帝曰一同之意前已具论卿等正以水雨爲难然天时颇亦可知何者夏旣炎旱秋故雨多玄冬之初必当开爽比後月中间若雨犹不已此乃天也脱於此而晴行则无害古不伐丧谓诸侯同轨之国非王者统一之文已至於此何容停驾冲又进曰今者之举天下所不愿唯陛下欲之汉文言吾独乘千里马竟何至也臣有意而无其辞敢以死请帝大怒曰方欲经营宇宙一同区域而卿等儒生屡疑大计斧钺有常卿勿复言

帝攻锺离未克将於淮南修故城而置镇戍以抚新附之民赐相州刺史高闾玺书具论其状闾表曰南土乱亡僭主屡易陛下命将亲征威陵江左望风慕化克拔数城施恩布德携民襁负可谓泽流边方威惠普着矣然元非大举军兴後时本爲迎降戎卒实少兵法十则围之倍则攻之所率旣寡东西悬阔难以并称伏承欲留戍淮南招抚新附昔世祖以回山倒海之威兵骑数十万南临瓜步诸郡尽降而盱眙小城攻而弗克班师之日兵不戍一郡土不辟一廛夫岂无人以大镇未平不可守小故也堰水先塞其源伐木必拔其本源不塞本不拔虽剪枝竭流终不可絶矣寿阳盱眙淮隂淮南之源本也三镇不克其一而留兵守郡不可自全明矣旣逼敌之大镇隔深淮之险少置兵不足以自固多留衆粮运难可充又欲修渠通漕路必由于泗口泝淮而上须经角城淮隂大镇舟船素蓄敌因先积之资以拒始行之路若元戎旋斾兵士挫怯夏雨水长救援实难忠勇虽夺事不可济淮隂东接山阳南过江表兼近江都海西之资西有盱眙寿阳之镇且安土乐本人之常情若必留戍军还之後恐爲敌擒何者镇戍新立悬在异境以劳御逸以新击旧而能自固者未之有也昔彭城之役旣克其城戍镇已定而思叛外向者犹过数万角城蕞尔处在淮北去淮阳十八里五固之役攻围历时卒不能克以今比昔事兼数倍今以向热水雨方降兵刃旣交难以恩恤降附之民及诸守令其可徙置淮北如其不然进兵临淮速度士卒班师还京踵太武之成规营皇居於伊洛畜力以待敌衅布德以怀远人使中国清穆化被遐裔淮南之镇自効可期天安之捷指辰不远

高闾爲给事中又上表曰伏见庙筭有事淮海虽成事不说犹可思量臣以愚劣本非武用至於军旅尤所不学直以无讳之朝敢肆狂瞽区区短见窃有所疑臣闻兵者凶器不得已而用之今天下开泰四方无虞岂宜盛世干戈妄动疑一也淮北之城凡有五处难易相兼皆须攻击然攻守难图力悬百倍反覆思量未见其利疑二也纵使如心於国无用发兵远入费损转多若不置城是谓空争疑三也脱不如意当延日月屯衆聚费于何不有疑四也伏愿思此四疑时速返斾文明太后令曰六军电发有若摧朽何虑四难也迁尚书中书监侍中赵郡公陈建与侍中晋阳侯元仙德殿中尚书长乐王穆亮比部尚书平原王陆叡密表曰皇天辅德命集大魏臣等父祖翼赞初兴勤过蜀汉誓固山河享兹景福宠辱休戚与国均焉臣以凡近识无远达阶藉先宠遂荷今任彼已之讥播於羣口仰感生成俯自策厉顾省驽钝终於无益然饮水惊寐实怀惭负至於愿天高地厚何日忘之自永嘉之末封豕横噬马叡南据奄有荆楚及桓刘跋扈祸难相继岱宗隔望秩之敬青徐限见德之风献文皇帝髫龀龙飞道光率土干戚暂武淮海从风车书旣同华裔将一昊天不吊奄背万邦窃闻刘昱天亡权臣杀害思正之民翘想罔极愚谓时不再来机宜易失毫分之差致悔千里天与不取反受其咎所谓见而不作过在介石者也宜简雄将号令八方义阳王臣昶深悟存亡远同孙氏苟历运响从则吴会可定脱事有难成则振旅而返进可以扬义声於四海退可以通德信於遐裔宜乘之会运锺今日如合圣听乞速施行脱悟天心愿存臣表徐观後验赏罚随焉高祖嘉之

时议伐萧赜黄门侍郎卢渊表曰臣诚识不周览颇寻典籍自魏晋以前承平之世未有皇舆亲御六军决胜行阵之间者胜不足爲武不胜有亏威德明千钧之弩不爲鼷鼠发机故也昔魏武以弊卒一万而袁绍土崩谢玄以步兵三千而苻坚瓦解胜负不由衆寡成败在於须臾若用田丰之谋则生制孟德矣魏既并蜀迄于晋世吴介有江水居其上流大小势殊德政理絶然犹君臣恊谋垂数十载逮孙皓暴戾上下携爽水陆俱进一举始克今萧氏以簒杀之烬政虐役繁又支属相图人神同弃吴会之民延踵皇泽正是齐轨之期一同之会若大驾南巡必左袵革面闽越倒戈其犹运山压卵有征无战然愚谓万乘亲戎转漕难继千里馈粮士有饥色大军之後必有凶年不若命将简锐荡涤江右然後鸣銮巡省告成东岳则天下幸甚率土戴赖

历代名臣奏议卷二百二十八








卷二百三十四

<史部,诏令奏议类,奏议之属,历代名臣奏议>

钦定四库全书

历代名臣奏议卷二百三十四

明　杨士奇等　撰

征伐

宋孝宗隆兴二年张浚上言曰臣伏奉今月十八日午时亲笔处分臣已恭禀圣训王之望等言泗州利害所当讲明今欲且令谨守俟至秋初专责主事者俾权归於一圣谕切当事机臣见遵依施行向北斥堠缘马军极少差使不敷泗上地势平坦恐步卒当彼马骑不能遽还近陈敏等建议欲於临淮县筑堡屯步兵三百人为斥堠庶几缓急可以相应臣见审度措置又舟檝尚少诚如圣虑臣见委刘宝打造一百只委运使黄仁荣应副材料工匠臣望陛下因宰执奏事宣谕令仁荣一到镇江躬亲应副臣见别具奏闻次他日舟舩既办分差忠勇军驾放自不阙人每舟以强弓弩手二十人载其上施放火箭足可御敌伏乞睿照臣伏蒙圣训诸将见和议成与不成之间语言反覆此正中其病臣即以宣示刘宝吴超刘光时范荣等莫不悚惧知愧然而以臣观之将帅难得英伟之才况人情之常不免观望以此语言不一理当戒敕惟陛下示以好恶明正表仪俾各悉心奉公不求偷合苟容以报国家夫死者人之所难陛下以天下为念不肯自求一已之安表而率之犹恐习成旧态各不尽力矧夫朝廷上下导之以和孰不舍难就易以幸一日安全也此是社稷大计在陛下为重在羣臣为轻自非陛下毅然独断与天同心申之以号令齐之以赏罚举天下之大制命在我谁为陛下出力者至於挺身任事尽节向前一有差跌则衆口交攻祸患不测而以赀结托平生畏避碌碌度日者例获大官且无後悔兹望陛下深察必使赏罚之间上当天心下合人情即後来诸将易於遣使伏望陛下更致圣思幸甚臣又伏蒙圣谕敌人八九月之间必竭力而来在陛下以社稷宗庙之重理宜过为之备臣闻太公佐周以伐纣伊尹相汤以伐桀彼皆深通天人之际审桀纣之无道知其民之思治有所不动动无不成又况汤武之君德修于已而二臣用心上达於天计策图谋若有神相盖非偶然也臣学识驽下揆事度变安足以望前贤万一臣窃观金人无道弑主再世天怒人怨破灭无疑而臣所忧有大焉者今风俗习成上下相蒙惟知富贵不知有他上违天理下亏臣节此风不改借使金人已亡内患外变且将相仍而起矣而其责实在陛下臣故愿陛下正心修已急收人才以应天心以活万姓使事事诚实感格天人圣德日新兵革自息理之决然更无可疑诗曰鼓钟于宫声闻于外惟陛下敬之谨之天下幸甚臣子栻过蒙圣慈奨借臣不胜感?之至惟是臣父祖皆以贤良方正科出身臣以艰难之时勉强事功不谓谗谤交攻几至亡身以及家族独荷陛下眷遇之隆父子感涕恨无以报惟望陛下察三至之言终始保全使免大戾

浚又奏边事曰臣今月行次常州约十四五日间可以渡江臣自离行阙内外之议及以书抵臣者多欲臣只於维扬暂驻无至极边意恐敌人因此举兵或至生事大率世俗所见是非颠倒往往如此仰惟陛下圣智高明卓越羣伦不待臣言固已洞照而臣尝所经历敢毕陈之臣闻汉兵利於夏是以宣王有六月之师敌兵利於冬是以北敌率秋高而举方初冬时敌以虚声临我使我调发谨备不得休息及至春夏我得天时廼欲敛兵藏迹使彼一无可虞安居养牧以俟深秋复来侵扰此岂计哉今日之事陛下以人才未得财用未备未能恢张圣略亲总六师盖亦出於不得已也至於胁之以声示之以势使彼羽檄交驰使命奔走羣情疑恐多设备具增兵益马虚废粮食逮至秋高不能措置举动庶几立国之计要不可忽也臣故愿陛下汲汲夫人才之用合志同心以待机会臣到维扬歇泊三两日间即一到楚泗谨先密具奏知伏乞睿照

浚奏川陕事宜曰臣窃惟自昔三国鼎立惟吴蜀相与为唇齿故魏击吴则蜀应击蜀则吴应今二国之势我尽得之而川陕之师荷戈接战亦既几年陛下慨然轸念屡发诏旨使之措置牵制偶舟师稽遅张子盖复以久病事容龃龉然而自今以往图之安可缓也且夫蜀人之不欲吴璘出师於陕犹吴人之不欲王师辄越江淮也彼各以乡里家属为重势有不得不然而事机之来缓急轻重利害甚大非审思力断顺天人之心其安能有济哉兵家之事难以遥度它日或有处分至吴璘只望详述利害令璘随宜措置盖恐远地所传未信或至违误伏乞睿照

浚论东西牵制奏曰臣仰荷陛下委任至重不敢爱死庶报万分顾臣虽愚非不知坐保江淮图安目前为可以免戾而区区每思牵制此敌於东方者非有他也顾以敌萃精兵於关陕东方空虚不及兹时有以挠之用观人心之变而坐待敌人回师并力以事两淮窃恐国家之悔为无及矣臣日近奏禀山东海舟利害亦非敢冒昧为之盖欲先张声势屯泊於海州一带招收壮勇窥伺机会庶几使敌有後顾之忧而人心易离不能深入其与束手不为俟敌势之张为有间矣臣衰老多病岂复侥幸万一功名之心惟是受国厚恩朝思夕惟不忍只为目前之计以蹈後祸伏惟圣度高远灼见事机如以臣所虑为有可采即乞特赐亲笔处分令臣执守措置不然亦乞明以谕臣使之遵守伏乞圣慈特赐睿旨不胜幸甚

浚又奏敌势及海道进取等事疏曰臣契勘敌人南向之兵在灵壁虹县近发回宿州南京者无虑数千骑虽奸诈百出情未可量要之劲兵多在陕西而宿亳南京一带不过近四万余人颍昌襄城亦不过二万余人比闻复出文榜欲以三月及八月因草地茂盛来窥淮南以臣度之敌若无西北牵制之患则今岁秋成纠合大兵图我淮甸理无可疑臣日夜思所以待之之计私以为敌之事力素强倘非出奇捣虚乘其不意使各有怀顾巢穴之心则攘却之功未易可为也臣自去冬即具奏乞东西相应之举与故镇江都统张子盖反复计度当时所任将佐所差舟楫所募忠义之人议已素定会子盖卧病连月而福建海舟踰期不来致使川陕之师独当一面失此机会诚可叹息也今敌兵疲弱非往昔比而民心怀宋日甚一日山东虚实可坐而料三月以後南风顺便海舟之发适当其时因东人思奋之心而用之事可图矣伏奉二十三日处分令臣以逸待劳观衅而动敢不遵禀臣愚见以为淮上大兵当务持重独海道之举不可不亟为不然彼将无所顾忌秋高马肥得以驱胁蕃汉一肆所为矣陛下图之天下幸甚浚又论牵制事宜奏曰臣等误膺重寄夙夜恐惧思有以报称万一况事关利害一失机会後悔难及臣等不敢隐默顾望上负圣知伏惟圣慈特赐鉴察臣等窃惟兵家之事必以谋胜古人用师彼出则我守彼归则我入故晋悼公三驾而楚不能与争汉高祖用辕生之说出兵宛叶以分楚力卒胜垓下诸葛亮祁山之师连岁数出竟以困魏而王朴安边策亦曰备东则扰西备西则扰东奔走之间可以知其虚实盖敌人事力之强必左制右牵以乘其弊而後可图也若欲拱手不为制命於敌虽幸目前之安终必贻患於後矧势陵事格有不得而暂安者乎臣等受命以来自惟当此财匮兵疲民困力弱之际第当审择险要以守为主而事贵权时理难固执揆之今日有不得而但已者窃闻陕西吴璘之师曾未几月与敌人大战者已至于再臣等私以为此不可不为之深思盖使此敌得志於西则气焰必炽胁制蕃汉聚兵边陲廹我臣属事固难处使敌脱有败绩则必形势支离上下携贰几不可失使敌留屯列守求以困我则磨以岁月变故多端然则敌之胜负与夫持久不决皆有大利害存乎其间倘坐视不问贻忧异时恐非计之得也臣等愚虑欲先发舟师奄出海道以揺山东而令张子盖驻兵盱眙楚泗之间李显忠驻兵夀春花靥之间蓄锐休卒用观其变先立不败之地俾敌人首尾奔命之不暇见利则趋知难则守而潜遣忠义结约中原机会盖有可言者敌闻我重师临边其精鋭往关陕者又不敢辄呼之使还人心忧顾必致疑惑而我师之在德顺者知吾有牵制之举将士之情孰不奋作益坚鬬志若皇天悔祸敌之弱势毕露无余则豪杰响应理无可疑陛下徐御六飞来临建业力图恢复诚千载一时也议者或谓此敌若复能竭国而来吾将何以应之惟完顔亮十年图谋一旦举十万之衆深涉吾地身殒衆遁士马物故甚衆使亮复生亦必不能再举全师於今日况葛王北有契丹之扰西有陕右之敌分兵州郡处处屯守其不能遽以全师复来明矣今我诸军久屯淮上耳目所接斥候固明万一此敌或冒昧一来小则率衆抗御足遏其锋大则敛兵清野以伺其便其权固常在我而初无所损也仰惟太上皇帝宵衣旰食屈已为民而敌计多端终不自革太上皇帝肃将天命大驾顺动凶渠就陨天之佑德盖已可见而亲举大器授之圣子恭惟陛下体太上付托之重慨祖宗王业之艰恤生民涂炭之苦念金人雠耻之大未尝一日而忘于心事几至此诚不可忽臣等中有所见倘若隐默则其欺天负君之罪虽死奚及惟是智识浅短安敢自以为当伏望陛下默运宸筭特赐处分不胜幸甚孝宗时起居郎胡铨进故事曰隋文受周禅令贺若弼平江南禽陈叔宝先是弼请沿江防人交代必集历阳大列旗帜陈人以为大兵至既知防人交代其衆复散後不复备及是弼以大兵济江陈人弗觉遂平陈臣闻兵法曰兵出诡道又曰兵以奇胜何谓诡变诈百出以计取敌曰诡弼请沿江防人交代必集历阳是也何谓奇出其不意使人莫测曰奇弼以大兵济江陈人弗觉是也中国由正道外域由诡道中国以正胜外域以奇胜由正道者常不得志由诡道者常得志以正胜者常少以奇胜者常多此自古及今中国所以多见陵於外国也建炎戊申敌人请和声言提兵百万有事河北初无窥维扬意宰相黄潜善汪伯彦真以为不吾袭也既而以精兵万人直捣扬州而汪黄安坐中书初不知敌兵之至也一旦六飞蒙尘仓皇出奔几不免虎口自靖康迄今凡四十年敌人未尝不由诡道未尝不以奇胜而我终不悟也前车覆後车戒前事之失後事之师窃闻道路之言敌人欵我以和潜师窥伺或言多造战舰由海道以进或言实粟塞下由间道以来虽未必可信然弼之沿江防人必集历阳前事之验也敌人之计安知不出於此乎陛下前日奋然下诏谓和决不可成有识咸鼓舞以谓圣神远虑洞见敌人之情有如蓍蔡近者边臣遣兵官孙造往返境上疲於奔命竟不能得敌人要领其愆期爽约亦可见矣臣愿陛下坚守前日和不可成之诏力修政事十年生聚十年教训如越之图吴则社稷幸甚生灵幸甚

虞允文上言曰臣被奉元降指挥委臣体访事宜臣据吴璘及诸处探报多言敌人遣使督责陕西监军哈希又益以兵使必争熙河秦凤泾原三路新复州县此亦理之必然蜀士大夫多以今岁防秋官军分戍皆在新边数百里之外地广兵稀入寇之路不一与去岁守蜀口险隘事体大段不同万一敌骑犇冲或有透漏则官军在远救应不及而内无扞御之备意欲退守蜀之旧疆臣窃以为不然盖敌中方乱敌兵在中原者不多哈希不过签诸州百姓以为军势尔人皆有不得已之心而无久练必胜之用亦何足深畏也三路之地取之既难弃之或易则新附之民必大失望异时进兵深入何以责西人傒望而响应也臣见与吴璘商量措置拘收姚仲人马别立阵队并教习兴元义士以待用又於成都府等路蒐集威强兵以待缓急调发而臣之愚虑乃以巩州一城未下为忧盖腹心之疾未去则秋深宼至其於战守必至相妨臣再三贻书吴璘而璘之意亦与臣合比日分中军人马二千遣其子挺往初抵城下敌识认是官军一城皆震扰即其日有四甲兵白昼缒而下具言城中饥虚皆有求哀乞降之意约旦夕可复此州则官军得以全力而保险决可仰寛西顾之忧也才竢巩州捷至别具事宜奏知伏乞睿照

允文又论今日事机可战奏曰臣愚无当世之用误蒙陛下号召凡今日事机所不能尽晓谨博询广采少裨万一我今与敌又非特古所谓中国与四夷有内外首足之辨而已也女真与我乃真不共戴天之雠其当必报乃天地之大经春秋之大义自建炎以来四十年间天下之人有口者类能言之不待臣复缕析而索言之矣所甚切者羣士夫之言曰陛下英武沈毅料敌制胜出於天授而敌主昏庸权移於臣下一可战也二圣禅授之德升闻而金人簒弑之祸相接天命不贰二可战也敌人衆叛亲离有骨肉相攻之祸而吾四封之内无盗贼啸聚之忧三可战也中原百姓咸思祖宗德泽身在敌境心在本朝四可战也自前年金人用兵中原豪杰无逐鹿之心而率衆内附今皆居吾境上聚为市落弃其坟墓田业不去五可战也朝廷自收复陕西三路得兵得马得粮得形势之地六可战也敌中管军酋领絶不知兵所至浪战而国家宿将尚有可用之人七可战也敌中去岁久旱蝗飞蔽野而梁洋秦凤之间蝗不入境岁事大熟可以卜见天心八可战也彼久盛当衰此久弱当振天道自然之理今适其时九可战也臣观天人之会诚有可战之机但朝廷规摹未定议论未一措置未当未有可战之实尔如张空拳以战则後日之祸将有不可胜言者伏愿陛下与二三大臣熟议而深思之尽力於战备无为因循之计而後可以万全天下幸甚

允文又应诏论进讨胜势兵粮将帅奏曰臣准金字牌逓赐臣及王彦御劄一封伏蒙圣恩谕以敌势衰弱将来必有机会可乘命张浚作书与臣等预定筹画天开圣哲天启渊衷此宗社生灵无疆之休也臣既非其才亦非其任不足以窥远图奉明诏而清问下及千载之遇臣何敢无说以自献臣窃观今日天下之势岂无可乘之机敌兵虽多而其心已离官军虽少而其用常分离固可图而分亦未容取胜此三数年来楚汉之雌?所以未决也自古帝王图回天下其兵之用必有先後重轻之序汉高祖起山东而未尝与羣雄争山东光武起南阳而未尝以其身一日留南阳唐太宗起太原而未尝分其胜兵以守太原各因其时各顺其势以取关中以取河北者天下胜势所在也胜势得而天下定矣其间不过遣一偏一禆分余兵以略地而其胜兵终合为一势全力固余兵得以倚重而成功方策历历可考也臣不知士大夫之论以今日之势当孰先今日之兵当孰重且自陕而西自山以东绵亘数千里之地如将曰诸道并进鼓行而前漫浪一战侥幸一胜或容有之然相去辽絶首尾莫应若差跌一败则进退仓皇危疑之论错出而一人之心有不能自保者盖非常之原知之者少非常之功忌之者衆倘朝廷之上或是或非将帅之间或进或退则误国大计其祸有不可胜言者比年之事可以监矣识者之论以为恢复之图当先定其规模无朝从而暮横无旦是而夕非一胜不为之喜一败不为之惧浮言莫揺羣谗莫毁则万全之功庶几其可立也今敌兵之在境上虽或聚或散去来不常而逡廵累月委曲求和则虚弱之形可以毕见当西师收复三路所得之粮以五六十万计吴璘之兵在德顺蜀无一粒之粟过河池王彦之兵在商虢蜀无一粒之粟过上津今河南汝蔡襄郏之间敌之积粟亡虑十数万亦何患无可因之粮若官军以全力而进则或取汝取蔡或由商虢以捣河东或由嵩邓以窥河洛以敌骑之实处张我之虚声以敌营之虚处为我之实事则何攻不克何取不获若兵力不全臣谓虽克之必不能守虽获之必不能有也至於诸将之才互有短长要当使功使过使亷使贪多储以待用其怯而谋身者虽通显必弃其勇而徇国者虽卑贱必用如倚办一二人而责其进取则气必骄偃蹇自肆要我之事不一而功必不就矣臣愚欲望陛下先与腹心大臣熟计之以臣之说而审究之议论一则规模定规模定则事功立此宗庙生灵无疆之休也抵突天威伏深震惧

秘书省正字赵汝愚乞力行自治之计奏曰臣窃惟祖宗创业之艰难垂二百年罹兵革之乱神州陆沉有识之士言之切齿陛下天锡勇智慨然发愤劳形苦心志在恢复诚社稷生灵之幸然臣窃观天下之势以谓国家之与敌人不幸强弱不同盖可以德攻而未易以力取也今夫兴师动衆鼓行以北自一邑取一州自一州取一道转鬬而前是以力战天下也敌人未灭必将驱逐精鋭之衆以与我争其势不夺不餍往年唐邓海泗之战是已万一智均力敌旷日持久智力外竭资储内虚加以水旱洊臻盗贼乘之而起盖有甚可忧者陛下不可谓必无是事也兵法曰先为不可胜以待敌之可胜臣愚伏愿陛下含忿忍耻力为自治之计於是虚怀纳谏以辅其德任贤使能以治其政开布大信以系中原固结之心务农训兵以隆根本不拔之势国既富矣兵既强矣方且能而示之不能用而示之不用严饬边将俾毋以小利数惊动边境使敌不猜不惧日成骄惰苟且之政然後观时俟衅以顺而动乘破竹之势以取之其为力易矣臣所惧者将有大言无实之人不量事势窃窥陛下之意迎合取宠争言速战之为利臣愚诚不足以明胜败之数或者敌更惧而修德则陛下之所欲愈速而愈缓矣臣不胜惓惓

参知政事史浩条具弊事奏曰臣今月十六日午刻恭领圣旨下询臣曰前日集议宰执独无奏章侍从台谏所言孰为至当令臣条具臣只奉威命震惧于心仓卒之间不知所措臣窃观圣问仰见渊衷既定宏规复咨羣议此实帝王之度量岂容蠡筦之测闚臣顷因陛下即位之初尝陈今日御戎之计谓藩篱不可不固扃鐍不可不严藩篱固则内之政事可修扃鐍严则外之奸细难入先为守备是乃良规若夫议战与议和则亦在彼不在此彼战则战彼和则和和不忘战姑为雪耻之後图战不忘和乃欲缓师而自治此度今年之事力故立一时之权宜既匪成谋未为定论第当坚壁力御攻冲谨俟乘机以图恢复倘听浅谋之士时兴不教之师宼去则论赏以徼功宼至则敛兵而遁迹使彼无辜之赤子皆为横死之游魂取快一朝含怨万世谓之恢复岂不痛伤然念祖宗版图久汚异域之俗祖宗陵寝鞠为荆棘之场为人子孙可忘食息正须励志於名实赏罚责成於将相公卿假以岁时复其境土锋乘破竹势顺建瓴是为吊民伐罪之师不作鼠窃狗偷之态此陛下之素志亦愚臣之旧闻彼侍从台谏之流真议论文章之粹兰菊有春秋之异药石俱砭剂之良固匪能言而不能行实可敬而不可慢虽卫多君子知国势之愈隆然楚有得臣念敌情之未保是宜练兵而选将常若拯溺以救焚臣愿陛下采其所陈亟为之备臣适当短晷素乏长谋姑以狂辞仰酬清问觊因一得少补万分浩论用兵劄子曰臣昨晚恭领御笔论伪境元帅所答张浚书诚如圣训然以臣愚见陛下经废弛之後目今兵力寡弱财赋单匮若岁岁设备敌人声东击西长淮千里大江绵亘皆是敌境处处用备人人不得休息譬如两虎共鬬势不俱生二器相击薄者先穿若不因其来稍加思虑臣恐自此无时宁息臣观敌情彼亦厌兵但以本朝时纵无谋之将前去侵伐不得已来应我若能因其厌苦乘胜逐北扫清中原是一机会若犹未也须当料吾甲兵如何财用如何取之当自何处守之当用何人使吾备不弛吾力益壮他时观衅而动有何不可盖敌国未有长盛之理破灭有期但当小忍以俟之尔以陛下之英明神武岂患不得天下但頋今日兵力未壮民力未苏财力未足而遽舍内以事外虽得天下未见其利也宜因此徐召张浚来议此事臣之识浅不过如此不足以仰裨圣筭惟陛下恕之

浩又上奏曰臣恭覩陛下特发英断进讨山东以为恢复故疆牵制川陕之谋臣获侍清光亲奉睿旨不胜欣拚然亦有惓惓之愚不敢隐默窃以传闻之言多谓敌兵困於西北不复顾山东加之苛虐相承民不堪命王师若至可不劳而取审如此说则吊伐之兵本不在衆偏师出境百城自下不世之功何患不成万一未至尽如所闻敌人尚敢旅拒遗民未能自拔则我师虽衆功亦难必而宿师于外守备先虚我犹知出兵山东以牵制川陕彼独不知警动两淮荆襄以解山东之急耶为今之计莫若戒敕宣抚司以大兵及舟师固守江淮控制要害为不可动之计俟有余力方可遴选骁勇有纪律之将使之以奇制胜若徐郓宋亳等以次抚定之两淮无致敌之虑然後渐次那大兵前进如此则进有辟国拓土之功退无劳师失备之患实天下至计也盖山东去敌巢万里彼虽不能守未害其疆两淮近在畿甸一城被宼尽地陷没则朝廷之忧复如去岁此臣所以夙夜忧惧寝不能?而为陛下力陈其愚也且富商巨室未尝不欲利也然贾于远者率不肯以多赀付之其意以为山行海宿要不可保若倾囊而付之一有所失悔其何及哉此言虽小可以喻大愿陛下留神察焉臣比者误蒙圣慈使摄事枢筦攻守大计实任其责伏惟陛下照其愚忠速降处分

知乌程县余端礼上言曰谋敌决胜之道有声有实敌弱者先声後实以讋其气敌强者先实後声以俟其机汉武乘匈奴之困亲行边陲威震朔方而漠南无王庭者讋其气而服之所谓先声而後实也越谋吴则不然外讲盟好内修武备阳行成以种蠡隂结援於齐晋教习之士益精而献遗之礼益密用能一战而霸者伺其机而图之所谓先实而後声也今日之事异於汉而与越相若愿隂设其备而密为之谋观变察时则机可投矣古之投机者有四有投隙之机有捣虚之机有乘乱之机有承弊之机因其内衅而击之若匈奴困於三国之攻而宣帝出师此投隙之机也因其外患而伐之若夫差牵於黄池之役而越兵入吴此捣虚之机也敌国不道因其离而举之若晋之降孙皓此乘乱之机也敌人势穷蹑其後而蹙之若高祖之追项羽此乘弊之机也机之未至不可以先机之已至不可以後以此备边安若太山以此应敌动如破竹惟所欲为无不如志知信州王师愈奏曰臣窃谓定天下虽不可惮用兵保天下亦不可轻用兵二者唯审其势焉可也昔者汉之高祖光武唐之太宗皆倔起草昧艰难故奋不顾身以争一旦之命其势不得不日夜淬砺击搏进取以定大业天下之人亦厌於乱离不惜肝脑涂地出力以佐上之人盖觊一旦功业成就息肩乎平治也是以留侯劝高祖必从思归之士还定三秦且曰民志已定则难用者此也及事势已定人民乐生则非有万全不可轻举矣昔者宋元嘉自恃富强且曰河南我之故地横挑强魏当时羣臣虽知其不可不敢言惟沈庆之言之而不见信至王玄谟辈皆诞谩欺罔至有闻其言欲封狼居胥之意卒之三大举皆无成先之以到彦之次之以王玄谟三之以萧思话使二十余年元嘉富庶之盛淮南赤地千里人无遗育祸有不可胜言者此不可不监也夫妄自菲薄引喻失义诸葛亮固深言於蜀横挑强邻经营分表蔡谟亦深垂戒於晋二者皆当今所当念也为今日恢复之计不可一息忘恢复之师不可一朝举臣恐羣臣献计有误陛下谓今日可以用兵者故愿陛下审处其势也夫以祖宗二百年经理封疆沦入於异域两朝北狩不返天下切齿五十年矣有志之士孰不愿比死而一洗之然时异事变南北之势已定民庶之志恋生彼无必取之形我无必胜之势若衅隙一开兵连祸结力竭于内民不聊生其变故固多端矣昔者宝元庆历之间当天下全盛之时以中国全力制一元昊小夷西鄙数年不解甲兵威方震而民力已困京东西盗贼纷起幸元昊纳欵不暇与之严正名分遽屈意从之务以息民救内当时英贤满朝战士如林岂不能因时乘利以伸中国威灵诚势有所不可也今敌情虽辗转难信然我既与之约誓矣犬豕背弃信义犹有天殃况以中国礼义之所从出岂可自弃信以始祸阶纵一举能遂灭之圣哲犹以为重况以今日兵力未必能制其死命耶若彼自欲送死则我所以待之固有辞矣故臣愿陛下审处其势无轻开兵端则社稷生灵幸甚翰林学士承旨洪遵论制敌定计劄子曰臣尝谓自昔大有为之君与其谋臣规摹举措必有一定之说类非尝试万一侥幸为之故其大功之成若合符节无毫厘差者臣敢以一二言之汉高帝之用韩信也其志见於登坛之初至於北举燕赵东击齐南絶楚之粮道而西会於荥阳无一不如其志者光武之用耿弇也其志见於从幸舂陵之时至於先定渔阳取涿郡收富平东平齐地无一不如其志者高光之能用忠谋而信弇之自信其说盖如此天下後世徒见其功成志得殊不知其规摹先定非一旦偶然者臣窃谓国家攻守之计宜有定论姑以两淮言之前此督糗粮运刍秣调器仗汲汲然以恢复为念及得金谍则仓皇奔遁焚室庐驱士女为清野计则是今日之论未一也臣愚欲望圣慈与帷幄大臣深谋远虑凡所以固圉制敌者先为之备无恃敌之不至恃吾有以待之规摹既定备御既固缓急之际诚足以致胜矣惟陛下留神天下幸甚

司农卿李椿上奏曰臣窃观易之六十四卦惟既济一卦六爻皆相应刚柔正而位当可谓至善矣故曰既济而圣人之戒则曰思患而豫防之盖居安虑危之意也传曰重门击柝以待暴客盖取诸豫豫者有备无患之谓也臣窃谓两敌相对强弱大小譬之奕者之有高低焉奕之高者之着则低者应之不足低者之着则高者应之有余此则胜负之可料也然则低者自知则先数着焉高者後着则适相当矣若着数多高者虽高亦不胜矣又或高低相若又能先着则取胜必矣奕者见其先着之多自料不能敌则亦不敢下着矣两敌相对岂不然哉此圣人之戒所以贵乎豫也臣窃闻今春敌中加无礼於使人未知朝廷何以备之伏惟庙谋神筭必有所处固不当宣泄于外然则敌试我也彼必有定论在应之如何耳

侍御史王十朋上疏曰臣闻宿州之师全军退守观时识变深得进退之机然而异议小人与圣意素不合者往往幸灾乐祸倡为浮议以动揺大计以离间陛下素所委任之臣使其说果行殆非宗社之福昔唐宪宗伐蔡战数不利羣臣争请罢兵钱徽萧俛之徒言尤确苦会高霞寓战却宰相揣帝厌兵欲赦贼以探上旨帝曰一胜一负兵家常势若师常利则古何惮用兵耶今但论帅臣勇怯兵强弱措置如何讵可一败便沮成计乎於是左右不能容其间断然用一裴度卒能成平蔡之功臣愿陛下以刚大为心毋以小衂自沮察小人之意勿为浮议所揺敦遣中使慰劳将士且令解甲休息养鋭俟时大臣如裴度者益加委任以固其心勿使异议知钱徽萧俛之徒得以肆其谗间况陛下今日之师为祖宗陵寝而举为徽宗钦宗复雠而举为二百年境土而举与古之帝王好大喜功开边生事者万万不同陛下隐之於心俯仰无怍小人异议亦何足恤哉投机而进知难而退侧身修行任贤使能政事益加修军旅益加治财用益加蓄以待天时人事之至可也顾在陛下断之如何耳

王质上书曰臣观陛下即位以来初欲系单于而献之庙社今乃坐困於二伪帅而不能抗初欲焚庭犂幕复秦汉全盛之幅员今乃并淮南而失之初欲骤奋?张立乎汉武帝唐太宗之上今乃国势有南唐之蹙陛下试迁虑回思则平日施设举措为是为非为当为否至此可见富国有捷法强兵有要术管仲吴起商鞅诸葛亮王猛略得区区之诀皆能以岁月取効今未暇亟言亦未能遽行直谓虎狼不可守门户宜速驱使去敌帅北摧鄂斡数十万之衆南却宿州七八万之师不旬月而获海泗唐邓庐夀濠楚数千里之地殆非庸人所度刘宝郭振之流皆非其对陛下勿轻信人言谓无能为臣往还淮南久闻邳州汴京大治舟?知其图水陆兼进之举而东阻海北阻泗清口颍河之利不全长淮之势不通不敢轻出移书三四移文六七使介两三往来轻削臣礼重失海泗必欲得而後和其意在此朝廷不深探其情便谓诚然仓卒委弃既得之则水利快便自清口而下者入满浦自颍河而下者入洪泽我无力以扞淮隂蔽山阳退保真扬之间彼舟?得淮河运渠之利骑兵占天长清流之胜吾真扬之师何以能立彼徘徊展转列保据要而未肯深进者冬深旱久淮水低运河涸舟?不得以迫江面虽得真扬徒睥睨而不能径渡去巢穴愈远致粮馈愈艰何益又复遣人议和迢逓往来是特延引日月以待春水生运河深江潮应闸口通则骑兵径驱蹙真扬之戍舟楫随进迫真扬之闸与我争长江之利淮西之敌不能久留淮东之敌负水利之便无粮道之忧可以持久弊我要当亟求驱逐之策完顔亮提百万之师长江在前舟楫不具故格於采石顿於扬州虑惩前日之失是以有今日之为今朝廷有二幸幸其不入幸其自去且彼据形势之地有可图东南之理何惮而不入成师以出一戟不顿而坐制吾命何虞而自去朝廷若谓其本无用兵之意特欲见胁以成和恐迁延疑误有如臣之所料今制敌之奇实在荆襄一自唐州捣颍昌以趣汴一自邓州捣汝州以趣洛往者完顔亮尽萃其徒於濒江吴拱李道成闵合十万之师端坐沿汉曾不能少掣其後而成闵仓皇奔归赴救徒耗死者大半宿州之长驱德顺之深入荆襄空屯数万之旅饱食竟日终不能出汴洛之举以分宿州德顺之势故哈希得专志以蹙德顺赫舍哩得并力以退宿州今敌专向淮南瞰江面以窥国都又虚荆襄之力而弗应方且强驱民丁迫守江岸举烽於楼设炮於竿筑垒而建女墙掘壕而施钓板发坑以陷马植桩以碍舟其形状可耻堂堂之国不作丈夫之规而常事小儿之戏使敌见之愈足纳侮安能示威盖哈希将士部曲其巢穴多在河中富森赫舍哩将士部曲其巢穴多在汴宋汴洛一动关河震惊淮南之敌回顾而有後忧其势必退不退则心遥迹孤击之可以得志臣不复引兵法陈史传盖攻其所必救夺其所必争此用兵之胜策自完顔亮南侵淮东之师败於瓜洲淮西之师衂於杨林去岁又狼狈於宿州惟荆襄之师适当刘萼之庸屡得敌人之利士气全军具备王宣之猛赵撙之审相济所长皆可以为善将宿州之役荆襄有掎角之令二师鼓舞三军踊跃既而止之咸相顾失色今敌盛兵以疑荆襄盖亦虑有腹心之捣胜兵多从伪帅以趣淮南唐邓陈蔡之敌未必皆精扬声十余万亦未必满数往惩汝蔡之伤有惮荆襄之意用吾全气乘彼惮意今吾荆襄之衆不下万人留三分之一以备诸要其余径捣直驱不独可以退淮南之敌恐因可以成河南之事政使未有大功能掣之使退而後议和则辞令有气而礼节有筋骨不至於厚币遣使唾去而弗纳陛下有此奇而不发非陛下不知亦非陛下不能臣窃料未有任事之人肯承陛下之意敌事不捷则已有祸盖自张浚无成废罢朝廷皆以言兵为乱人撤藩仆关荡然示之以无有而坦然交之以不疑夫是以至此之凭陵今日刃侵於胷火逼於肤死中求活法当寻出奇之计而况理有必然势有必中非妄举轻掷如前日之比陛下若以臣言为然则断自宸衷勿揺浮议行之何惜掣敌之奇投於无用之地臣非不能缘饰巧语铺张繁文陛下何所用此且心危情迫有所不暇惟陛下怜其忠而赦其简陋幸甚

户部侍郎王之望上奏曰臣闻人主之论兵与将相不同审虚实量彼已运奇正之略定攻守之计法令修明威信兼举使士卒用命常畏我而侮敌此将帅之事也察时变之宜讲自治之术选授将帅明信赏罚收羣策用善谋而不惑於是非同异之际此宰相之任也人主则不然惟奉承天意而已乾之九五曰圣人先天而天弗违後天而奉天时天且弗违而况於人乎况於鬼神乎此人主之道也春秋书王或曰天王或曰天子必系王以天者言王者行事必当禀之於天是以传称帝尧曰惟天为大惟尧则之诗称文王曰不识不知顺帝之则凡天下之事未有违天而能济者况於兵邪臯陶曰天讨有罪五刑五用哉此之谓也自用兵来或战或和或攻或守论议多矣亦有以天意为陛下言之者乎国无小大逆天则危兵无强弱顺天则捷是故帝王之兵必观天意汤誓曰夏王有罪天命殛之予畏上帝不敢不正汤诰曰天道福善祸淫降灾于夏肆台小子将天命明威不敢赦武王伐商作泰誓曰商罪贯盈天命诛之予弗顺天厥罪惟钧又曰天有显道厥类惟彰今商王受自絶于天尔奉予一人行天之罚以汤武而攻桀纣决胜何疑而犹必察天天意顺矣然後敢举人知汤武之师为不可敌而不知其所以然者天实与之也天之所与孰能抗之故易曰汤武革命顺乎天而应乎人汉高祖起於匹夫身灭秦项宜其以威武自任然常曰吾以三尺剑取天下岂非天哉其征冒顿上天见异月晕七重高祖不悟困於平城者七日高帝知天意之所在终身不议匈奴汉业遂安武帝用王恢之谋伏三十万衆於马邑以致单于单于入塞百里几为汉获适鴈门尉廵边卒与敌遇保於亭下单于攻亭得之知汉有谋亟遁而免曰吾之得尉矢也以为天王唐庄宗为晋王时讨张文礼于镇州契丹救之晋败其师于新晋是岁沙河冰薄敌皆陷溺天大雨雪人马多死阿保机指天而言曰天未使我至此乃引而去以此观之一彼一此或胜或负事之成不成罔有不由於天者周世宗南征北伐威震海内兵不血刃略取三关方乘破竹之势谓幽燕不日可得人谋善矣而事竟不就太祖御极深逹天意虽悉平诸国而终置北敌於度外非智勇之不足也及太宗因太原之克进讨幽蓟失利而归敌始有轻中国心至真宗时遂倾国入寇为澶渊之役是时承平既久武备不修敌势盛强中外震恐而天发一矢毙其酋帅岂人力也哉臣请以天意论今日之事自靖康以後神州陆沈大驾南廵三十余年矣谁不欲报父兄之讐复祖宗之土以光尧皇帝之圣武当天下乐推之初徘徊淮泗间不忍南渡者久之驯致维扬之败於是始幸江表立中兴之基曷尝一日忘中原哉势未可也敌人挟百胜之强穷其兵力欲包举南夏而屯聚之衆屡剉於我卒不得已而受盟是非爱我而存全之也亦势有所不能耳臣窃观天意南北之形已成矣未易相兼我之不可絶淮而北犹敌之不能越江而南也在东昏时渐有败盟之端未几自毙敌帅凶悖决意并吞气凌风云衆如山海较其强弱可为寒心然欲取蜀则困於散关欲涉汉则败於襄阳欲渡江则折於采石衅起萧墙一夕灰烬敌之南侵其祸如此我师数十万东西并举岂不可以制敌守疆圉则粗安图攻取则必衂川陕之师殱於德顺江淮之衆溃於符离我之北伐其祸又如此敌之克我也固无先胜之谋我之破敌也亦非素定之策皆其自败事出偶然若有鬼神隂制其变此无他殆皇天之意不与其相侵轶也且文臣如张浚一世所宗武臣如吴璘诸将莫及其所谋画未必皆非卒至於几成而坏亦可以言天矣天意既尔陛下得不奉承之乎然臣所谓奉承天意者不必曰与敌和也和不和权不在我胡可必乎为今之计不和不战自守而已移战攻之力以自守何患不固自守而固然後随机制变择利而应之可战则战战无不克可和则和和无不久恶所往而不善岂欲汲汲然求合於敌以偷岁月之安哉或曰如此则中原何时而复邪臣曰孟子有云成功则天强为善而已圣人称祈天永命则天命固有可回之理陛下诚能修德以动天天心悔祸何患恢复之无时苟非其时不可为也唐太宗受禅之初颉利将百万衆卒至渭上帝以六骑逆折其锋而与之盟谓萧瑀曰突厥衆而不整可汗在水西而酋帅皆来谒我我若醉而缚之设伏於前以大军蹑其後取之如反掌耳顾我新即位为国者要在安静一与敌校杀伤必多彼败未及亡惧而修德与我为怨其可当邪後闻其盛夏降霜赤气满野五日并出三月连明以为天亡之兆遂命李靖等讨之捷书踵至帝谓羣臣曰往国家初定太上皇跪而臣之朕常痛心疾首思刷耻於天下今天诱诸将所向辄克朕其遂有成功乎俄而靖俘颉利以献斥境至於大漠初敌至渭上有可攻之势帝务安静纵之使还待其天怒恶稔乃一举而灭之时贞观已四年帝即位盖五稔矣陛下英明睿断无愧太宗而仁孝恭俭过之实皇天之所眷佑若厉精尝胆要之以持久之诚贞观之功不难致也何遅数年而急於进取以失万全之利哉虽然唐太宗犹未足为陛下道也臣请言舜禹之事有苗弗率舜咨禹徂征禹乃誓师以行而苗民逆命益赞于禹曰惟德动天无远弗届满招损谦受益时乃天道帝耕于历山祗载见瞽瞍夔夔斋栗瞽亦允若至诚感神矧兹有苗禹拜昌言曰俞班师振旅帝乃诞敷文德舞干羽于两阶七旬而有苗格方苗民之逆命也伯益赞禹不曰济师不曰讲武而远引天道又称舜事瞽瞍以至和而感于神明其说颇类迂阔然禹拜昌言而为之振旅舜敷文德而寝其徂征七旬之间有苗自格天道可信其效如此仰惟陛下尧父舜子孝慈交洽光於有虞万万日者愤强邻之肆扰赫然兴师则有苗弗率咨禹徂征之意也文武大臣宣其忠力奋兵致讨则伯禹誓师之举也时事不利敌益猖獗则苗民逆命之比当此之时在朝廷之臣若有能如伯益之赞禹者则大臣当法伯禹之义受其昌言陛下当师虞舜之仁修其文德转祸为福因败为功将相一心中外辑睦导迎善气以致至和之感彼区区之敌焉有不格者乎格不格未可知但吾先为不可胜以待敌之可胜则在我者固已有泰山之安矣陛下复何疑乎臣蒙圣知再尘法从亲逢不世之主其臯陶益稷之所以事舜者不敢不陈黼座之前惟陛下采其千虑之愚而审处之天下幸甚

光宗时周南上论曰臣闻以兵之胜负为国之强弱不知为国者也善为国者不以兵其次因兵之不可用而能见强弱之实自中原失守我以偏方一隅当敌之衆大卒乘不如其多土地不如其广财力不如其盛六七十年矣中间养兵息民几三十年未有振起之形而敌亦不能尽得我之虚实往往过计以待我故比者兵出之初敌境亦为之响振及一败涂地形见势屈至於诛戮首事头行万里遣使行成然则积三十年之休养一出而丧之而遂成今日单弱不振之形非其举动轻率之故与继自今以往世有言兵者必唾且骂或遂以为妖诞不祥之人必矣嗟夫已事之失图是则然矣亦孰知夫一出之不审亦未可以终弱我欤夫使为国者一出而遂至於终为人之下则亦无具甚矣方绍兴之末年敌之弱我甚矣及宿师再出而衂我又褫气於是敌以重兵压我我不免撤备而就和则弱之势又甚於前日矣然而卒正尊名卒损岁币卒为兄弟之国何耶盖敌之弱我者特在於兵出无功之一事而吾国之君臣举措与夫孝宗皇帝之政德如日方升较然而不可欺者敌固不得而揣量其轻重也尝恠夫宋元帝误听人言北伐不胜而遂不可收拾也夫到彦之轻举妄动之失是固然矣然使元帝因此而究见天下强弱之实则兵之损耗者不过一事而已自江左与元魏对立而为南北其间民生之得所法令之必行其不逮北方远甚者尚多有之一败之後徐思南北赋役取於百姓者孰为轻重刑赏之施於臣庶者孰为当否人才之收畜於上者孰为少多教化礼乐之坠失於民俗者孰为失得是则虽碻磝滑台相继不保汲汲为之未为无再振之地也奈何以兵藉口一败不胜则君臣上下气折消沮甘心为萎弱之国遂无复自强之意而卒至於不可复为也是虽诛戮王玄谟到彦之之徒亦何益哉夫遇跌而加畏者虑也因败而为功者智也古之善为国多在於失策之後今日大势使徒以已事之失推之於胜负之末则智者亦何以措其巧夫惟因兵之不可用而知强弱之实则始有可得而论者矣

蔡戡论和战奏曰臣闻国之大事和与战而已好媮者必曰和可安也而不知和不可久恃好进者必曰战可胜也而不知战不可轻举是故人无一定之谋国无至当之策以和则苟安以战则幸胜二者国之大事而漫浪如此宜其陛下宵衣旰食羣臣朝思夕惟而不置也且以前事言之若和可久安耶既盟之後自宜息兵偃革讲信修睦为夷夏无疆之休虽卑辞厚币有所不惜然而金主之来侵扰淮甸睥睨长江人心忧惶国势危蹙幸而上天垂佑敌帅授首不然安危之机未可知也若战可必胜耶王师所指自当长驱中原恢复土宇以舒祖宗在天之愤虽劳师费财在所不顾然而符离之役大臣不审事机诸将多违节度成师以出弃甲而来幸而敌势自弱凶徒亦溃不然成败之势亦未可知也战也和也率漫浪而为之自非九庙之威灵两宫之神圣德动天地恩结人心宁有今日乎臣窃为今日之计当以战为实务以和为权宜和非诚和也必隂为可战之备战不徒战也宜先为必胜之资战固不可速亦不可缓以中原人心观之太缓则恐失可乘之机以今日事势言之欲速则未有必胜之道臣区区管见如此不得不为陛下尽言也臣在辈流中最蒙陛下亲擢臣感慨发愤思有以报万一伏自分阃山南号为重寄然事权则归宣司兵马则隶诸将虽有二千里方面之责实不得有为於其间臣听理民事之余亦不敢仰辜陛下使令之意唯是多捐金帛密询敌情凡能言敌人之虚实中原之向背与夫曩日出师之得失者莫不委曲诱之使言博采审听颇得其要臣所谓以中原人心观之战不可缓者盖女真本一小国并有契丹中原之地类多契丹中原之人遗种所存盖亦无几後来生於中原者父虽敌种母实华人彼方之情视其母尤亲背其父之训骄纵懦弱习与性成非复昔日女真也女真向者恃强凭凌大国尽灭契丹而籍其地虐其民契丹之人怨之至骨则契丹非我敌矣而况中原赤子苦於苛政上下暌离日怀圣化至云朝廷岂不念我辈国家二百年之民而使久陷敌境至於此极也凡有此中间探往往相与隐蔽通情告之每恨王师之不出虽前此出师失律干纪无所不至亦未尝怨及朝廷唯俟王师再举人自为战誓灭此敌其间通於事变者乃云以多寡论之岂是中原陷敌乃是敌陷中原言之及此人心可知矣若不因中原爱戴之诚乘机制胜万一草间豪杰崛起恐不复为我臣所谓战不可缓者此也臣前所谓以今日之事势言之战不可速者盖战之所恃者将也将之所恃者兵也将之能否三军之存亡系焉兵之强弱一国之利害系焉故将帅不可不择而军士不可不精也今之所谓将者或拔於行伍而骤用或取其家世而因任或以积日累月次第而迁或以片言一长偶合而得未闻有尺寸之效积素之威可以服人心而叶衆论甚者懵不晓兵机漫不治军政惟知刻剥军人聚敛财贿内以供庖传之费外以充苞苴之资凡可以久兵权便私计者无不为也尺籍伍符虚实相半老弱居其一工匠居其一俳优居其一舆隶胥史居其一诡名冒籍者无所不有则是朝廷养兵万人所可用者数千人而止耳至於军籍刓缺往往掠市人而刺之非其本心唯去是计其间不逞无赖之徒利於所得朝应募而夕逃遁为主将者无以谁何姑任其去来而已治兵如此将何所用之它日岂不悞陛下大事臣所谓战不可速者此也臣愿陛下甘言厚礼外示和亲选将厉兵内修武备凡自治之道汲汲而为之唯恐其不速出师之期徐徐而计之不嫌其少缓分遣二三大臣尽护诸将择久经事任洞达兵机者付之阃外之寄综核军实无使老弱无用之人窜名其间将帅既择军士既精纪律既明教閲既熟度可用而用之更宜密遣间谍谕中原之民以朝廷未尝一日忘之之意携贰其心分散其衆使华夏相疑上下相咎许之城邑以坚其志察其好恶以顺其心彼势既暌我衆可用王师一举固当所向无前譬之破竹之势数节之後迎刃自解若更如前日轻付之阃外之寄不谋而用之不知事机漫浪之人臣未见其可也兵法曰先为不可胜以待敌之可胜今敌人有可胜之机而我未有必胜之理日月难得机会易失惟陛下亟图之

历代名臣奏议卷二百三十四








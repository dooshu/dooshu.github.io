○送刘太冲序

刘太冲者，彭城之华望者也。自开府垂明於宋室，泽州考绩於国朝，道素相承，世传儒雅，尚矣！夫其果行修洁，斯文彪蔚，鄂不照乎多华，龙骥骧乎路。则公山正礼，策高足於前；冲与太真，嗣家声於後，有日矣！昔予作郡平原，拒胡羯而请与从事；掌铨吏部，第甲乙而超升等夷。尔来蹉跎，犹屑卑位，虽才不偶命，而德其无邻。故冲之西游，斯有望矣。江月弦魄，秦淮顶潮，君行句溪，正及春水。勖哉之子！道存何居？鲁郡公颜真卿叙。


释道璨　蹋雪下云居山宿崇寿寄草堂

别山三十年，见山双眼碧。

山灵喜我来，一笑作戏剧。

纵横万花舞，变乱山颜色。

圭璧拔地起，自在群玉国。

去兴纷莫留，下足深没膝。

冻合坡长短，石碍路剞侧。

跻攀脚未稳，失势落数尺。

平生江海屐，常患天地窄。

立处贵稳密，取道贵径直，

只要缓步行，有在多用力。

只以到为期，半途肯休息。

须臾到山趾，坦途随意适。

回看行咱处，倚天立青壁，

极爱山上云，长年抱幽石。

耐得许多清，一夜遥相忆。

释道璨


顾与治传

顾梦游字与治江宁人曾祖瑮仕至河南副使伯曾祖璘刑部尚书同时负盛名金陵耆旧至今并称之父端祥判河南汝宁梦游少称神童十岁作荷花赋十九廪学宫数就闱试辄病不终牍一意攻古文词与四方名士贤豪深相结吴人葛一龙困白门久为治装使归集词人数十辈饮饯秦淮上歌诗送之莆阳宋珏客死无子走数千里往哭收其遗文又乞礼部尚书某公表其墓时闽人曹学佺辑石仓十二代诗选士争附以立名不可得独亟録梦游诗刻之叹曰真诗也其声大振是时梦游虽诸生然名家世胄生长陪京公卿大夫肩相比皆好文辞或式庐从之游取一言为重馈遗交属明亡弃举子业会当领岁荐卒不就僧祖心愤世佯狂与梦游为方外交至则主其家祸发连繋刃交于颈梦游词色不变卒免於难其兄清早殁遗孤甫三岁鞠为已子既长语及兄必堕泪亲交有急或以衣付质库中去之如流水不复顾也生平薄家人产有洲田二顷滨於江岁多漂没吏索逋租无宁日至尽粥他产以偿之庚子九月二日圽年六十二一子早殇遂无後梦游善行草书闲逸自喜牋素委积所至无少长贵贱方伎女史皆应之晩年闭关以书易粟求者成市将殁前一日犹为僧作大书从容如平时所撰诗文散佚殁岁余其友施闰章收辑得十卷行世始阮大铖罢官闲居尝以诗强属其序固辞不获已不知者辄谤梦游党恶及大铖起兵部尚书与马士英用事江南修睚眦之怨诛不附已者所亲惊叹曰使向者终靳序今不免矣或又说梦游阮司马雅重公愿毋絶懽可咄嗟取富贵而卒谢病不造其门故以贫士终丙戍秋锺山陵木伐为薪市者塞途独不取尺寸问其故不答亡何城闭至裂柱以炊无悔焉


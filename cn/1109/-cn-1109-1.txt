驳《复仇议》

臣伏见天后时［1］，有同州下邽人徐元庆者，父爽，为县尉赵师韫所杀，卒能手刃父仇，束身归罪。当时谏臣陈子昂建议诛之而旌其闾［2］，且请编之于令［3］，永为国典。臣窃独过之［4］。

臣闻礼之大本［5］，以防乱也，若曰无为贼虐［6］，凡为子者杀无赦；刑之大本，亦以防乱也，若曰无为贼虐，凡为治者杀无赦［7］。其本则合，其用则异，旌与诛莫得而并焉［8］。诛其可旌［9］，兹谓滥［10］，黩刑甚矣［11］；旌其可诛，兹谓僭，坏礼甚矣。果以是示于天下，传于后代，趋义者不知所以向［12］，违害者不知所以立［13］，以是为典可乎？

盖圣人之制，穷理以定赏罚［14］，本情以正褒贬［15］，统于一而已矣。向使刺谳其诚伪［16］，考正其曲直，原始而求其端［17］，则刑礼之用，判然离矣［18］。何者？若元庆之父，不陷于公罪，师韫之诛，独以其私怨，奋其吏气，虐于非辜，州牧不知罪，刑官不知问，上下蒙冒［19］，吁号不闻；而元庆能以戴天为大耻，枕戈为得礼［20］，处心积虑，以冲仇人之胸，介然自克［21］，即死无憾，是守礼而行义也。执事者宜有惭色，将谢之不暇，而又何诛焉？其或元庆之父，不免于罪，师韫之诛，不愆于法［22］，是非死于吏也，是死于法也。法其可仇乎？仇天子之法，而戕奉法之吏，是悖骜而凌上也。执而诛之，所以正邦典［23］，而又何旌焉？

且其议曰：“人必有子，子必有亲，亲亲相仇，其乱谁救？”是惑于礼也甚矣。礼之所谓仇者，盖以冤抑沉痛而号无告也，非谓抵罪触法，陷于大戮。而曰“彼杀之，我乃杀之”，不义曲直，暴寡胁弱而已［24］，其非经背圣，不亦甚哉！《周礼》：“调人掌司万人之仇”［25］，“凡杀人而义者，令勿仇，仇之则死。”“有反杀者，邦国交仇之。”［26］又安得亲亲相仇也？《春秋公羊传》曰：“父不受诛，子复仇可也。父受诛，子复仇，此推刃之道［27］，复仇不除害。”今若取此以断两下相杀［28］，则合于礼矣。

且夫不忘仇，孝也；不爱死［29］，义也。元庆能不越于礼，服孝死义，是必达理而闻道者也。夫达理闻道之人，岂其以王法为敌仇者哉？议者反以为戮，黩刑坏理，其不可以为典，明矣！

请下臣议附于令［30］。有断斯狱者，不宜以前议从事。谨议。

【注释】

［1］伏见：看到。伏，和下文“窃”一样，是旧时下对上用来表示敬意的。天后：指武则天。

［2］旌其闾：在徐元庆家所在的里巷用立牌坊或赐匾额等方式来表扬。

［3］编之于令：把处置这案件的办法编为法令。

［4］窃独过之：个人认为陈子昂的建议是错误的。

［5］大本：根本作用。

［6］无为贼虐：不让杀人逞凶。

［7］凡为治者杀无赦：凡是治理人民的官吏，无故杀人也不可赦免。

［8］莫得而并焉：没有能同时并用的。

［9］诛其可旌：处死该受表彰的人。

［10］兹谓滥：这叫作滥杀。

［11］黩：轻率。

［12］趋义者：寻求正义的人。

［13］违害者：躲避邪恶的人。

［14］穷理：据理。

［15］本情：根据人情。

［16］刺谳：审讯议罪。

［17］原：推究。端：原因。

［18］判然离矣：明显地区别开。

［19］蒙冒：蒙蔽，包庇。

［20］枕戈：连睡觉时也头枕着兵器。

［21］介然：坚贞。自克：下定决心。

［22］愆：失误，过错。

［23］正邦典：正国法。

［24］暴寡：侵害孤寡。胁弱：威胁弱者。

［25］调人：周朝官名。

［26］邦国交仇之：举国共同惩处他。

［27］推刃：往来相杀。

［28］取此：根据这个标准。两下相杀：指师韫杀元庆的父亲，元庆又杀师韫。

［29］爱死：怕死。爱，吝惜。

［30］请下臣议：请求发下我这篇驳议。附于令：附在法令之后。








初夏杂感

其一


长安三月后，官舍似清秋。
树色分金掌，莺啼出玉沟。
尘沙云塞隔，车马蓟门愁。
横笛谁吹汝，寥寥独未休。

其二

长日鸟关关，飘摇客未还。
序惊蚕月近，春去马蹄閒。
作赋愁难减，为郎鬓易斑。
疏帘微雨过，暂许梦青山。

其三

冉冉嗟行役，东风又柳绵。
黄云千骑动，青草五陵烟。
怀古过燕市，看人入洛年。
离宫多望幸，几许扈甘泉。

其四

盐铁宁辞贱，平明公府趋。
茧丝伤寇盗，马齿倦泥途。
久客悲双剑，微官算五铢。
东山兄弟好，为说故园无。


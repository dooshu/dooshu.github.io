◎某方伯

张辛田又曰：近有某方伯者，好作威福，平时为两府所制，愤不能平。适督部引疾去，抚部兼理督篆，因须出驻海滨，于省城诸务不能兼顾，奏将抚篆交藩司护理。某方伯意得甚，未及一月，欲甄别实缺知县十六员，并请拣发知县二十员听用，开单嘱两司具详，两司难之。而某方伯意已决，遽厉声曰："吾疏稿已具，公等即不具详，日内亦定出奏也。"时大小官僚皆惶恐罔措，未几即来到部檄，则以某案事发而方伯已革职矣。翌晨，两司入谒，某方伯尚秘而未宣，而署督部因先奉到部咨，即日要回省取回抚篆。两司已知其事，故从容请曰："前奉宪台令具甄别十六县详文，适有两县已因另案撤任，只有十四员应人详，不知仍须凑成十六员否？"某方伯乃愀然出部文相示曰："我躬不阅，遑恤我后，诸公休矣。"于是两司默然而出，哄传其事，咸以为快云。








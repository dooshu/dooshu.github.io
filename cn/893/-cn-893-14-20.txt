三山望金陵寄殷淑





《太平寰宇记》：三山，在升州江宁县西南五十七里，周回四里。其山孤绝，面东西，绝大江。《舆地志》云：其山积石，滨于大江。有三峰，南北接，故曰三山。旧为吴津所。谢玄晖《晚登三山还望京邑》诗云：“灞涘望长安，河阳视京县。白日丽飞甍，参差皆可见。余霞散成绮，澄江静如练。”即此地也。



三山怀谢朓，水澹望长安。芜没河阳县，秋江正北看。卢龙霜气冷，[一]鳷鹊月光寒。[二]耿耿忆琼树，[三]天涯寄一欢。

[一]《太平寰宇记》：卢龙山，在升州上元县西北二十里，周回五里，西临大江。按旧经，晋元帝初渡江，北地尽为虏寇所有。以其山连石头，为固关塞，以卢龙名焉。《六朝事迹》：卢龙山，图经云，在城西北十六里，周回五里，高三十六丈。东有水下注平陆，西临大江。旧经云，晋元帝初渡江，到此，见岭山连绵，接石头城，真江上之关塞，似北地卢龙，因以为名。《一统志》：塞拉利昂，在应天府西二十里，与马鞍山接。晋元帝初渡江，见此山绵连，以拟北地卢龙山，故易名卢龙山。



[二]鳷鹊，楼名，详见八卷《永王东巡歌》注。



[三]琼树，已见前二首注。






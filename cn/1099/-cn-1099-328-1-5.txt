○答河道吳自湖 【 治河】

前奉華翰報高郵工完、時巳微聞淮揚水患、不减去歲矣夏巳如此、秋當何如、今但保高郵堤工不壞、猶足捍禦灰石初合、即經衝齧、豈得無損、惟隨宜補、葺、九堅一瑕、固不害為成功也、聞縉紳之言、河既從故道入海。淮又合于江。淮河分北而行。于地方亦甚便利。所可慮者。天妃以北。中間五六十之淺涸。有妨于運道。且鄙意謂挽淮逆上。其勢為難。而上陽高寶之間。所不足者非水也。若就淺處別疏一道。或引水建閘以為運艘繇淮達河之路。即决板閘耶抑决高家堰耶而縱淮入江。以復乎孟氏之言。比之挽淮。為力似易。其河流自繇故道入海宜因其勢而益導之。使河淮永不相合。則淮安從此可免昏墊。而于運道亦無所妨。但僕自來未經此地、不悉其曲折、獨以意度如此、謾呈以備採擇


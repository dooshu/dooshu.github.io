○更定科目事例奏（大中十年五月中书门下）

据礼部贡院见置科目内，《开元礼》、“三礼”、“三传”、“三史”、学究、道举、明算、明法、童子等九科，近年取人颇滥，曾无实艺可采，徒添入仕之门。须议条流，俾精事业。臣等已於延英面论。伏奉圣旨，将文字来者。其前件九科，臣等商量，望起大中十年，权停三年。满後至时赴试者，令有司据所举人先进名，令中书舍人重覆问过。如有本业精通，堪备朝廷顾问，即作等第进名，候敕处分。如事业荒芜，不合送名数者，考官当议朝责。其童子近日诸道所荐送者，多年齿已过，伪称童子，考其所业，又是常流。起今已後，望令天下州府荐送童子，并须实年十一、十二以下，仍须精熟一经，问皆全通，兼自能书写者。如违制条，本道长吏亦议惩罚。


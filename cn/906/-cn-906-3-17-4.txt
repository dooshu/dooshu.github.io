泾水黄


《泾水黄》，言薛举据泾以死，其子仁杲尤勇以暴，师平之也。第四。

泾水黄，陇野茫。负太白，腾天狼。有鸟鸷立，羽翼张。钩喙决前，钜一作距　趯傍。怒飞饥啸，翾不可当。老雄死，子复良。巢岐饮渭，肆翱翔。顿地纮，提天纲。列缺掉帜，招摇耀铓。鬼神来助，梦嘉祥。脑涂原野，魄飞扬。星辰复，恢一方。

《泾水黄》二十四句，其十五句句三字，九句句四字。






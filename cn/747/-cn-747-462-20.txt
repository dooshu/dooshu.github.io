○韩加检校右仆射制

周制以辅翼之臣，出作方伯，汉官以牧守之最，擢拜公卿，其在匡时，中外同体。朕以大劳未，勤恤於黎元；多难荐兴，注意於藩岳。就加命服，式宠能贤，则增秩进律，亦古之道也。金紫光禄大夫检校吏部尚书、使持节润州诸军使兼润州刺史御史大夫、充镇江军浙江东西节度观察等使韩，忠肃刚直，清公简俭。持至公以检下，强御必绳；秉大节以事君，险艰无易。惠能恤众，明足照奸。岁发勤王之师，日增赡国之赋，军无挠败，俗以阜康。殿於大邦，理平讼息，朝有劝典，昭升乃庸。胙土以报勤，懋官以旌德，底江甸，永孚於休。可检校尚书右仆射、进封昌黎县开国公，馀如故。


○令诸州置医学博士诏

神农尝草，以疗人疾，岐伯品药，以辅人命。朕铨览古方，永念黎庶。或荣卫内壅，或寒暑外攻，因而不救，良可叹息。今远路僻州，医术全少，下人疾苦，将何恃赖？宜令天下诸州各置职事医学博士一员，阶品同于录事。每州写《本草》及《百一集验方》，与经史同贮。其诸州子录事各省一员，中下州先有一员者，省讫仰州补，勋散官充。


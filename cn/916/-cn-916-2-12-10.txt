【古诗十九首】

行行重行行。与君生别离。相去万馀里。各在天一（《类聚》作一天。鸣沙类书残卷同。六臣本《文选》注云。善作一天。）涯。（鸣沙类书残卷作崖。）道路阻（鸣沙类书残卷作隔。）且长。会面安可知。（鸣沙类书残卷作期。《御览》同。《诗纪》云。一作期。）胡（《文选》注作代。）马依（玉台作嘶。《白帖》、《御览》、草堂诗笺同。鸣沙类书残卷作思。《文选》注同。）北风。越鸟巢南枝。相去日已远。衣带日已缓。浮云蔽白日。游子不顾返。思君令人老。岁月忽已晚。弃捐勿复（事文《类聚》作履。合璧事类同。）道。努（《御览》误弩。）力加餐饭。（《文选》二十九。玉台新咏一作枚乘杂诗。《类聚》二十九。文章正宗二十九。事文《类聚》别集二十五。合璧事类四十六。《诗纪》十。又鸣沙石室古籍业残类书残卷送别门引离、崖、期、枝、远、缓六韵。《文选》十三鹦鹉赋注引枝一韵。又《白帖》一、《文选》十八啸赋注、草堂诗笺十八各引一句。又《御览》四百八十九引离、涯期、枝、远、缓、饭七韵。）

青青河畔草。郁郁园中柳。盈盈楼上女。皎皎当窗牖。娥娥（《类聚》作峨峨。）红粉妆。纤纤出素手。昔为（《书钞》作自云。《初学记》同。）倡家女。今（《书钞》作嫁。《初学记》同。）为荡子妇。荡子行（《白帖》作去。）不归。空床难独守。（《文选》二十九。玉台新咏一作枚乘诗。《类聚》三十二。《初学记》十九。事文《类聚》后十四作古乐府。合璧事类三十八作古乐府。《诗纪》十。又《书钞》百十二引妇一韵。《白帖》六引守一韵。）

青青陵上柏。磊磊涧中石。人生天地间。忽如远行客。斗酒相娱乐。聊厚不为薄。驱车策驽马。游戏宛与洛。洛中何郁郁。冠带自相索。长衢罗夹巷。王侯多第宅。两宫遥相望。双阙百馀尺。极宴娱心意。戚戚何所迫。（《文选》二十九。《诗纪》十。又《书钞》百四十八作古乐府。引客一韵。又斗酒相娱乐一句。）

今日良宴会。欢乐难具陈。弹筝奋逸响。（《御览》误作响。）新声（《类聚》作诗。）妙入神。令德唱高言。识曲听其真。齐心同所愿。含意俱未伸。（《文选》作申。《类聚》同。）人生寄一世。奄忽若飚（《类聚》作如飘。）尘。何不策高足。先据要路津。无为守贫贱。轗（六臣本《文选》注云。五臣作坎。）轲（《类聚》作[□察]。）长苦辛。（《文选》二十九。《诗纪》十。又《书钞》百十作曹植诗引神一韵。又《类聚》三十九引陈、神、申、尘、津、辛六韵。○逯案。此诗《书钞》引作曹植诗。当有所据。诗品谓古诗旧疑是曹王所著。为说与《书钞》合。）

西北有高楼。上与浮云齐。交（《御览》作文。）疏结绮窗。阿阁三重阶。上有弦歌声。音响一何悲。谁能为此曲。无乃杞梁妻。清商随风发。中曲正徘徊。一弹再三叹。慷慨有馀哀。不惜歌者苦。但伤知音稀。（《文选》注作希。）愿为双鸿鹄。（《文选》作鸣鹤。六臣本注云。五臣作鸿鹄。《诗纪》云。善作鸣鹤。又文武注作鸣鸟。）奋翅起高飞。（《文选》二十九。玉台一作枚乘诗。文章正宗二十九。《诗纪》十。又《文选》十八琴赋注引希一韵。二十送应氏诗注引飞一韵。又《御览》百八十八引阶一韵。）

涉江采芙蓉。兰泽多芳草。采之欲（事文《类聚》作与。）遗谁。所思（《御览》作思之。）在远道。还顾望旧乡。长路漫浩浩。同心而离居。忧伤以（《类聚》作已。事文《类聚》、合璧事类同。）终老。（《文选》二十九。玉台新咏一作枚乘诗。《类聚》二十九。文章正宗二十九。《诗纪》十。又《御览》九百九十九引草、道二韵。）

明月皎夜光。促织鸣东壁。玉衡指孟冬。众星何历历。白露沾野草。时节忽复易。秋蝉鸣树间。玄鸟逝安适。昔我同门友。高举振六翮。不念携手好。弃我如遗迹。南箕北有斗。牵牛不负轭。良无盘（六臣本《文选》注云。五臣作磐。文镜秘府作磐。）石固。虚名复何益。（《文选》二十九。文镜秘府论西卷。《诗纪》十。○逯案。《文选》二十六谢灵运道路忆山中诗注云。古乐府有明月皎夜光。）

冉冉孤生竹。结根泰山阿。与君为（《白帖》作结。）新婚。兔（玉台、乐府作菟。下同。）丝附女萝。兔丝生有时。夫妇会有宜。千进远结婚。悠悠隔山陂。（合璧事类作南山。）思君令人老。轩车来何迟。伤彼蕙兰花。含英扬光辉。过时而不采。将随秋草萎。君亮（《广文选》作亮君。）执高节。贱妾亦（《文选》注作拟。）何为。（《文选》二十九。玉台新咏一。《乐府诗集》七十四。事文《类聚》后十三。合璧事类六十。《广文选》十二。《诗纪》十。又《文选》二十六古意赠王中书诗注引一句。《白帖》六引萝一韵。○《诗纪》原注。文心雕龙曰：孤竹一篇。傅毅之辞。逯案。此诗《乐府诗集》作古辞。事文《类聚》及《合璧事类》引作《古乐府》。）

庭中（玉台作前。六臣本《文选》注云。五臣作前。）有奇树。绿叶（事文《类聚》误作缘药。）发华滋。攀条折其荣。将以遗所思。馨香盈怀袖。路远莫致之。此物（李善本《文选》注云。物或为荣。）何足贵。（李善本《文选》作贡。注云。贡或作贵。又事文《类聚》误作责。）但感别经（事文《类聚》作今。）时。（《文选》二十九。玉台新咏一作枚乘诗。《类聚》二十九。文章正宗二十九。《事文类聚》别集二十五。《合璧事类续集》四十六。《诗纪》十。）

迢迢（玉烛宝典作苕苕。）牵牛星。皎皎（玉烛宝典作胶々。《类聚》同。）河汉女。纤纤擢（玉烛宝典作濯。《类聚》、《白帖》或作濯。）素手。札札（《初学记》作轧轧。《御览》或同。）弄机杼。终日不成章。泣涕零（《白帖》作涟。）如雨。河汉清且浅。相去复（玉烛宝典作讵。《类聚》、事文《类聚》并同。《御览》或作讵。《书钞》作知。）几许。盈盈一水间。脉脉（六臣本《文选》注云。五臣作[□]々。）不得语。（《文选》二十九。玉台新咏一作枚乘诗。玉烛宝典七月孟秋弟七。《类聚》四。《初学记》四。《御览》三十一。文章正宗二十九。事文《类聚》前集十。《诗纪》十。又《书钞》百五十、《御览》八并引许、雨二韵。《类聚》六十五引女、杼二韵。《白帖》二引一句。《白帖》二十二引杼、雨二韵。○逯案。孙志祖《文选考异》曰：毛本[□见]々不得语。何云。[□见]从见从[□]。亦可通。从月则乖其意。广韵[□莫]字下笺引此作[□莫]々不得语。志祖案。《说文》目部[□]字注。[□]则视也。徐锴《系传》引[□]々不得语云云，知此句五臣本作[□]々者是。）

回（《御览》作驱。）车驾言迈。（《类聚》作驱车远行役。）悠悠涉长道。四顾何茫茫。（《御览》作芒芒。）东风摇百草。所遇无故物。焉得不速老。盛衰各有时。立身苦不早。人生非金石。岂能长寿考。奄忽随物化。荣名以为宝。（○《文选》二十九。文章正宗二十九。《诗纪》十。又《类聚》二十七引道、草、老三韵。《御览》百九十五引道一韵。又九百九十四引道、草二韵。）

东城高且长。逶迤自相属。回（《诗纪》作回。）风动地起。秋草萋已绿。四时更变化。岁暮一何速。晨风怀苦心。蟋蟀伤局促。荡涤放情（《诗纪》误作□。）志。何为自结束。燕赵多佳人。美者颜如玉。被服罗裳衣。（《御览》作衣裳。草堂诗笺同。当户理清曲。音响一何（《文选》注作何太。）悲。弦急知柱促。驰情整巾（李善本《文选》作中。玉台、《文选》注同。）带。沉吟聊踯躅。思（《御览》作愿。）为双飞燕。衔泥巢君屋。（○《文选》二十九。玉台新咏一作枚乘诗。《诗纪》十。又《文选》二十四赠秀才入军诗注引一句。又二十九杂诗注引促一韵。《御览》三百八十一引玉、曲、促、屋四韵。草堂诗笺四丽人行注作古乐府。引一句。）

驱车上东门。遥望郭北（《类聚》作北郭。）墓。白杨何萧萧。松柏夹广路。下有陈（乐府作冻。）死人。杳杳即长暮。潜寐（六臣本《文选》注云。五臣作寐潜。）黄泉下。千载永不（《类聚》作不觉。）寤。浩浩阴阳移。年命如朝露。人生忽如寄。寿无金石固。万岁更相送。贤圣（李善本《文选》作圣贤。）莫能度。服食求神仙。多为药所误。（合璧事类作忄吴。）不如饮美酒。被服纨与素。（辨正论引此下有寄语后世人。道士慎莫作二句。○《文选》二十九。《乐府诗集》六十一作驱车上东门行。合璧事类六十七作古乐府。《广文选》十二作驱诗上东门行。《诗纪》十。又僧法琳辨正论此误、素、作三韵。《类聚》四十一作古驱车上东门行。引墓、路、暮、寤、露、误、素七韵。）

去者日以（六臣本《文选》注云。五臣作已。《类聚》作已。）疏。来（李善本《文选》作生。《类聚》同。）者日以（《类聚》作已。）亲。出郭门直视。但见丘与坟。古墓犁为田。松柏摧为薪。白杨多悲风。萧肃愁杀人。思还故里闾。欲归道无因。（○《文选》二十九。《类聚》四十作古墟墓诗。合璧事类六十七作古乐府。《诗纪》十。）

生年（《文选》注作人生。《御览》同。）不满百。常怀千岁忧。昼短苦夜长。何不秉烛游。为乐当及时。何能待来兹。愚者爱惜费。但为后世嗤。仙（六臣本《文选》云。善作小。）人王子乔。难可与（六臣本《文选》云。五臣作以。）等期。（○《文选》二十九。《诗纪》十。又《文选》三十五七命注引忧一韵。《白帖》四引游一韵。《御览》八百七十引忧、游二韵。○逯案。《文选》二十六河阳县作注引古《诗》曰：人生年不满百。人年二字当有一衍文。）

凛凛岁云暮。蝼蛄夕（六臣本《文选》注云。五臣作多。玉台作多。）鸣悲。凉风率已厉。游子寒无衣。锦衾遗洛浦。同袍与我违。独宿累长夜。梦想见容辉。良人惟古欢。枉驾惠前绥。愿得常巧笑。携手同车归。既来不须臾。又不处重闱。亮无晨风翼。焉能（玉台作得。）凌（六臣本《文选》注云。五臣作陵。）风飞。眄睐以适意。引领遥相睎。（六臣本《文选》注云。善无此二句。）徙倚怀感伤。垂涕沾双扉。（○《文选》二十九。玉台新咏一。《诗纪》十。○古诗存目云。玉台古本无。）

孟冬寒气至。北风何惨栗。愁多知夜长。仰观众星列。三五明月满。四五蟾（李善本《文选》作詹。《书钞》同。《文选》注作占。）兔缺。客从远方（《御览》作有客从南。）来。遗我一书札。上言（《御览》或作有。或作叙。）长相思。下言久离别。置书（《白帖》作之。《御览》或作之。）怀袖中。三岁字不灭。一心抱区区。惧君不识察。（○《文选》二十九。玉台新咏一。文章正宗二十九。合璧事类续集四十八作古乐府。《诗纪》十。又《书钞》百五十引缺一韵。《白帖》十引札、灭二韵。《文选》三十五七命注引一句。《御览》四百八十九引答刂、别、灭三韵。又五百九十五引札、灭二韵。又六百六引札、别二韵。○古诗存目云。玉台古本无。）

客从远方来。遗（《御览》作赠。）我一端绮。相去万馀里。故人心尚尔。文彩（《文选》作彩。《白帖》同。《御览》作作。）双鸳鸯。裁为合欢被。（《白帖》作扇。）著以长相思。缘以结不解。以胶投漆中。谁能别离此。（○《文选》二十九。玉台新咏一。合璧事类外集三十九作古乐府。《诗纪》十。又《白帖》二引扇一韵。又四引绮被二韵。又《御览》四百七十八引绮、尔二韵。绮、被二韵。○古诗存目云。玉台古本无。）

明月何皎皎。照我罗床纬。（玉台、《类聚》、《御览》作帷。《文选》注同。）忧愁不能寐。揽衣起徘徊。客行（《类聚》作行客。）虽云乐。不如早旋归。出户独彷（《文选》、玉台作彷。）徨。愁思当告谁。引领还入房。泪下沾裳衣（○《文选》二十七。玉台新咏一作权乘诗。《诗纪》十。又《类聚》二十九引帷，归三韵。《文选》二十七燕歌行注引帷一韵。《御览》八百十六引帷一韵。）


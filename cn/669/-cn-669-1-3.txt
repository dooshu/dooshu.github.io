袁桷序


世之爲學，非止於辭章而已也。不明乎理，曷能以窮夫道德性命之藴？理至而辭不達，兹其爲害也大矣，是故先儒有憂之。且夫子之言有曰：「興於詩，立於禮，成於樂。」其品節備具，見於禮之經解。夫事不燭，不足以盡天下之智；物不窮，不足以推天下之用。考於史册，求其精粗得失之要，非卓然有識者不能也。若是，其殆得之矣。在易之居業，則曰修辭立誠，而畜德懿德，必在乎聞見之廣，旁曲通譬。是則經史之外，立凡舉例，屈指不能以遽盡也。揚雄氏作法言，其亦有取夫是。後千餘年，禮部尚書王先生出，知濂、洛之學淑於吾徒之功至溥，然簡便日趨，偷薄固陋，瞠目拱手，面牆背芒，滔滔相承，恬不以爲恥。於是爲困學紀聞二十卷，具案：「具」字，閻本誤作「其」。訓以警，原其旨要，揚雄氏之志也。先生年未五十，諸經皆有説，晚歲悉焚棄，而獨成是書。其語淵奥精實，非細繹玩味不能解。下世三十年，閻按：「王應麟傳：『後二十年卒』，則卒當於元成宗元貞二年丙申，下至泰定二年乙丑整三十年。」〇方回序小學紺珠，在元大德庚子，自稱「回年七十四」，公長回六歲，是王氏生於嘉定十四年辛巳。肅政司副使燕山馬速忽公、僉事保定孫公楫濟川分治慶元，振興儒學，始命入梓。桷遊公門最久，官翰苑時，欲悉以所著書進於朝廷，因循不果。今也二公謂桷知先生事最詳，俾首爲序，庸書作書之本旨，亦以厲夫後之學者。先生諱應麟，字伯厚，自號深寧居士。泰定二年冬十月，門人翰林侍講學士奉政大夫知制誥同修國史袁桷敘。閻按：「元史袁桷傳：『至治元年，遷侍講學士，泰定初辭歸。四年卒，年六十一，謚文清。敘蓋作於慶元路家居時。」

【何云】袁公於學，蓋無所得者，以法言況此書，亦不類。

【全云】清容絶不知學，其爲史静清作墓志，竟不言其紹朱子之統；其論東發先生，亦但稱其清節而已。今其集中亦有説經文字，則裝點其固陋耳。其實清容依附正獻、正肅，以爲先型，又受業深寧門下，而以彌甥得登静清之堂，乃懵然於此，可惜也。

【元圻案】錢氏大昕潛研堂集王厚齋生卒年月考云：閻説厚齋生於辛巳歲，卒於丙申歲，年七十有六。今考延祐四明志人物傳，厚齋年七十四，而陳本堂祭厚齋文，首稱「柔兆涒灘之歲孟冬甲辰」，其文亦云「余八十三，公七十四」，則厚齋卒於元貞丙申，年七十四，信矣。推其生年，當在嘉定十六年癸未，非辛巳歲也。本堂祭文又有「季夏聞訃」之語，則厚齋之卒在是年六月。〇袁清容挽伯厚先生詩云：「秋水孕雙蓮，英英吐異芬。詞章納雲夢，禮樂訂河汾。丹詔三軍泣，清名四海聞。西峰傾落日，乘鶴叩蒼雲。」「晚歲艱難意，衡門老病身。蜀山迷望帝，楚澤痛靈均。皮弁終辭召，深衣晚任真。蓋棺今已定，千載有遺民。」「燕説經生濫，齊諧學究輕。微言空有意，獨拍已無聲。墨澤雞林貴，青氈虎觀榮。新銘前進士，幽抱付誰明。」「再世登龍舊，淵源可再窺。西山遺正緒，東澗結冥知。腹笥名空在，眉梨壽竟違。重歌妾薄命，寒泪滴塵瓻。」






◇上书谏猎

臣闻时令，盛春农事，不众兴功。传曰：「田猎不宿，食饮不享，出入不节，则木不曲直。」此失春令者也。臣知车驾今出，事从约省，所过吏人讽诵《甘棠》之德。虽然，动不以礼，非所以示四方也。惟陛下因行田野，循视稼穑，经览河山，消摇仿佯，弭节而旋。至秋冬，乃振威灵，整法驾，备周卫，设羽旄。《诗》云：「抑抑威仪，惟德之隅。敬惧威仪，惟民之则。」臣不胜愤懑，伏自手书，乞诣行在，极陈至诚。（《后汉·东平王苍传》，又见袁宏《后汉纪》九）


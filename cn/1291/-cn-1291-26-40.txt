【远如期】

〖一曰远期。《宋书》乐志有晚芝曲。沈约言旧史云诂不可解。疑是汉远期曲也。古今乐录曰：汉太乐食举曲有远期。至魏省之。〗

远如期。益如寿。处天左侧。大乐万岁。与天无极。雅乐陈。佳哉纷。单于自归。动如惊心。虞心大佳。万人还来。谒者引。乡殿陈。累世未尝闻之。增寿万年亦诚哉。

（〇《宋书》乐志。《乐府诗集》十六。广《文选》十二。《诗纪》五。〇逯案。远如期、益如寿。两如字皆声。与蛱蝶曲轩奴轩之奴殆同。故远如期实即远期也。此曲盖美宣帝时单于来朝之作。《汉书》匈奴传云。单于朝甘泉。礼毕。宿长平。上登长平诏单于勿谒。其左右当户之群臣。皆得列观。及诸蛮夷君长侯王数万咸迎於渭桥下。夹道陈、上登渭桥。咸称万岁。正与此曲所写相同。又宣帝纪有司议曰：匈奴单于乡风慕义。举国同心。奉珍朝贺。自古未之有也云云。与此累世未尝闻之。义同。）


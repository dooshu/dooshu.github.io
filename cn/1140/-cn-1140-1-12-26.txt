上内阁言被荐人才试期

接侍以来不敢慁门墙忽忽逾月伏闻

御批有荐举人员着候到齐之日考试之旨

圣恩汪濊屡沛温纶张八紘之网集四海之士即累月浃岁没齿余荣岂草莽臣所敢言抑寒虫羁鸟有迫而欲鸣者敢以献於阁下窃闻圣王哀一夫之不获仁者胥万物使得所计天下被荐者内外出处凡百八十余人除丁忧准免者九人见在验到者百三十一人续到者七八人物故者四人题明不到奉

旨续催及未经查明题报者共二三十人以所部敦促上道火烈雷迅度必有疲癃衰疾实不能起者且今之耆旧如傅山杜越年垂髦耋病不能舆马舁以篮筥驰卧国门外亦可见

天朝之旷典莫敢不举踵希风矣昔燕昭以一国之王筑台以尊郭隗而乐毅剧辛邹衍之徒毕至矧

天子至尊以礼为罗其谁不环向而辐辏然尧舜在上下有巢由不以损唐虞之盛弥足以彰尧舜之大盖物情故不齐也今必比而齐之秦楚闽越文檄往还非两月不达说者谓岁月沍寒短景孟春冻未解二月又举礼闱非三四月不暇及此其在富厚有力所亲官京师者坐拥轻裘饮酒读书甚乐也四方寒素之士多不敢过望作持久计佥谓八月赴限九月陛试取进止以仆薄宦余二十年坐卧一羊裘盛暑出门都无所携顷方称贷营寒具其他贫士且远出仆下今闻有就食畿辅他县者有寄宿僧庐者狼狈万状北地苦寒裂肤此辈短褐不完饔飱不给万一老病冻饿间且溘焉填沟壑诚无异九牛亡一毛然

皇上仁覆海?侧席辟门惟恐一士之不集辇下使辇下待

诏之士若此当亦恻然不忍闻也以刍荛之愚?计皇上回銮在阳月中旬倘久霁冬和或尚可炙砚一试其年逾七十有疾者礼有宪老之典或从寛免其试而见放者犹可归田卒岁夫齐桓举火而爵甯戚赵王抵掌而用苏秦贾生召至汉文帝方受厘宣室遽接席於夜谈主父偃徐乐严安等书奏召见孝武叹相见之何晩岂其时果乏才哉诚结於心而不能缓也今古代相移易才辨词赋不能方驾前人其疎逖贫贱尚可与扣角者比阁下膺

天宠最渥夙夜侍殿陛以启沃之任兼吐握之风试从容乘间言及未必不霁顔嘉纳如水乳之相投也比岁西南洊警

皇上万几之暇吟诵如儒生今闻天殪元凶鱼溃蠭骇鲸海波平南顾之忧稍释及此凭轩策士使天下应诏大小臣工布衣野老受简进言即不逮董贾扬班亦可以歌咏盛事垂诸竹素始徵之甚渴既待之甚温不忍终置之经年逾岁之久亦所以宣旷恩光盛举也倘末议可采阁下其俯择之若以为热中躁进此宓子所谓阳鱎也执事当麾之千里之外不以厠门下仆坚卧十年亦尝奉教於有道矣士故信於知已知阁下之乐闻此言也书词琐陋伏惟垂照不宣死罪死罪

学余堂文集卷二十七







学余堂文集卷二十八

钦定四库全书

学余堂文集卷二十八

翰林院侍读施闰章撰

书


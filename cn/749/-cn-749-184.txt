李彭


彭字商老，江西建昌人。自号日涉园夫，又号海昏逸人。在江西诗派图中，名居第十五。有日涉园集，不传。大典辑其集十卷，凡诗七百二十馀着。

渔歌十首

颂尊宿付杲山人

汾阳

南院嫡孙唯此个。西河狮子当门坐。绢扇清凉随手簸。君知么。无端吃棒休寻过。

慈明

掌握千差都照破。石霜这汉难关锁。水出高源酬佛陀。哩棱逻。须弥作舞虚空和。

云峰

孤硬云峰无计较。大愚滩上曾垂钓。佛法何曾愁烂了。桶箍爆。通身汗出呵呵笑。

老南

万古黄龙真天矫。斩新勘破台山媪。佛手驴蹄人不晓。无关窍。胡家一曲非凡调。

晦堂

宝觉禅河波浩浩。五湖衲子来求宝。忽竖拳头宜速道。茫然讨。难逃背触君须到。

真净

贬剥诸方真净老。顶门眼正形枯槁。一点深藏人莫造。由来妙。光明煊赫机锋峭。

潜庵

积翠十年丹风穴。当时亲得黄龙钵。制电之机难把撮。真奇绝。分明水底天边月。

死心

骂佛骂人新孟八。是非窟里和身拶。不惜眉毛言便发。门庭滑。红炉大能鞲生杀。

灵源

绝唱灵源求和寡。先牛寻得西家马。顾陆笔端难拟画。千林谢。吟风摆雪真萧洒。

湛堂

选佛堂中川藞苴。衲僧卑孔头垂下。独秀握业无一把。杖头挂。从教西海禅徒讶。








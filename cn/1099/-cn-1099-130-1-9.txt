○再請疏通鹽法疏 【 江右鹽法】

臣查得接管卷內、先為處置鹽鐵以充軍餉事、江西布政司呈奉總制江西左都御史陳金、批查得湖西嶺北二道、灘石險惡、淮鹽不到、商人往往私販廣鹽射利肥已、先蒙總督衙門奏　准廣鹽許行南贑二府發賣、仰令南雄照引追納米價、類解梧州軍門、官商兩便、軍餉充足。當時止是奏行南贑。不曾開載袁臨吉三府。合無遵照　勑諭、便宜處置、暫將廣鹽許下三府發賣、立廠盤掣以助軍餉、隨該布政司等官劉果等議稱委果于事有益、于法無礙、具呈詳允批行遵照立廠抽稅等因、續該戶部覆議內開廣東鹽課許令南贑二府發賣、不許到於袁臨吉三府備行禁革外、正德十二年正月十五日臣撫臨贑州、隨據副使楊璋呈稱奏調三省官兵夾勦上猶等巢、糧餉所費約用數萬石、若不早行計處、必致有誤軍機、查得前項鹽法准行南贑二府販賣、果係一時權宜、不係洪武年間舊例、合無查照先年便宜事例、行令前商許令袁臨吉三府販賣、所收銀兩少備軍餉、候事少寧另行具題禁止等因呈詳到臣看得即今調兵夾勦、糧餉缺乏、遵照　勑諭徑自區畫事理批行該道暫且照議施行、候平定之日、照舊停止、具題去後、隨准戶部覆議、將廣東官鹽暫於袁臨吉三府發賣、至正德十三年終止、行該道官照前抽分將稅課供給軍餉不許多取妄用。至期照舊停止等因、具題奉聖旨是欽此欽遵。巳經轉行該道天體欽遵去後、今呈前因為照袁吉等地方。溪流湍悍。灘石峻險淮鹽逆水而上動經旬月之久廣鹽順流而下不過信宿之程此議廣塩應行為極詳切故民苦淮鹽之難而惟以廣鹽為便。自頃奉例停止。官府但有禁革之名。其實私鹽無日不行。何者因地勢之便。從民心之欲。非但不能禁之於私。每遇水發。商舟動以百數。又言禁之徒恣私商而無益公帑公然蔽河而下如發機之弩官府邏卒。寡不敵眾。袖手岸傍。立視其過。孰得而沮遏之。故廣鹽行。則商稅集而用資於軍餉賦省於貧民。廣鹽止。則私販興而弊滋於奸宄利歸於豪右。此近事之既驗者。今南贑盜賊。雖巳仰仗　天威、克平巢穴、然漏殄殘黨、難保必無、且地連三省、千數百里之內。連峯參天、深林蔽日。其間巳招之新民。尚懷反覆。未平之賊壘。多相勾聯。乘間窺竊。不時而有。方圖保戍之策。未有撒兵之典况後山從化等處、見在調兵征勦、臣亦繆承方畧之命、師行糧食、勢所必然、今府庫空虛、民窮財盡、若鹽稅一革。軍餉之費。苟非科取、於貧民。必須仰給於　內帑。夫民既貧而歛不休。是驅之從盜也。外已竭而殫其內。是復殘其本也。矧　內帑之發。非徒緩不及事。抑恐力有未敷。臣竊以為宜開復廣鹽。著為定例。籍其稅課以預備軍餉不時之急積其羨餘以少助　內府缺乏之需。實亦公私兩便。內外兼資。夫聚歛以為功。臣之所素恥也。掊克以招怨。臣之所不忍也。况臣廢疾日深、决於求退、巳可茍避地方之責、但其事勢、不得不然、若已革而復舉。是遺後人以所難。而於職守為不忠矣願　皇上憫地方之瘡痍、哀民貧之已甚、慮軍資之乏絕、察臣心之無他、特　勑該部俯采所議、酌量裁處、早賜施行、則地方幸甚、


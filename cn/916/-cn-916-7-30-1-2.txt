【皇雅】

〖三曲。皇帝出入。〗

〖宋孝建起居注。奏永至。至是改为皇雅。取诗皇矣上帝。临下有赫也。二郊、太庙同用。〗

帝德实广运。车书靡不宾。执瑁朝群後。垂旒御百神。八荒重译至。万国婉来亲。

华盖拂紫微。勾陈绕（隋志作统。）太一。容裔被缇组。参差罗□（乐府作罕。《诗纪》同。《类聚》作罘。）毕。星回昭（隋志作照。乐府同。）以烂。天行徐且谧。

清跸朝万寓。端冕临正阳。青纟句（《类聚》作春句。）黄金纟意。衮衣文绣裳。既散华虫采。复流日月光。（○隋书音乐志。《乐府诗集》三。《诗纪》九十五。又《类聚》四十三作元会歌辞皇雅歌诗。引宾、神、一、毕、阳、裳六韵。）


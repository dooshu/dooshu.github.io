○為預審軍國大計以安內攘外事 【 軍國大計】

竊惟國之大事、曰兵與食、是兵固所當重、而食尤不可緩焉者也、邇來醜虜犯順、寇我邊鄙、　先皇帝惻然軫憂、夙夜靡寧、乃竭天下之力、罄府藏之財、輓芻積粟、養兵勵士、欲其相機剿殺、以圖成功、夫何邊塵未靖、國難繼作、此賊乘隙深入、以故宣大二鎮、俱遭荼毒、寧武以北、腥羶徧野、千里蕭然、如履無人之境、今各主兵、并調集京營延綏偏頭關等處兵馬不下八萬、俱閉門不出、束手無策、假眾寡不敵之名。為怯懦自全之計節年儲蓄被其坐食而盡稍有不繼則將歸罪于司國計者矣以故乞糧乞草。日議于朝堂。送銀送鹽。絡驛于道路。徒費百萬之資。未聞一矢之利。縱使芻輓如山。粟積如海。亦必無補于事。况值海內虗耗。中外困竭之時乎。臣伏讀兵法有曰、興師十萬、日費千金、又曰千里饋糧、士有饑色、由是而觀。軍前供億。自古為難設若攻克戰勝雖費何惜今乃不攻而餐。不戰而食。師老銳屈。他變必至。此臣之所以痛心流涕。不能自巳者。非但為臣一部事也。臣聞此賊南侵彌月。尚無歸志。葢緣掠我牛羊而食。踐我田禾而收。誘我民人而為鄉道。驅我俘虜而為前鋒。縱橫無忌。往來自如。彼既有輕我之心。難保無覬覦之志。萬一秋高馬肥。彼勢愈熾。沿邊城堡。告乏愈急。當是之時、取之于外、則外廩盡虗、取之于內、則內帑弗繼。雖有蕭何劉晏。亦未如之何矣。臣考大同一帶。即古鴈門雲中之地。公之此疏巳兼樞部方畧趙李牧一將耳。大破殺匈奴十餘萬騎單于奔走。十餘歲不敢近邊。漢廉范一太守耳計敗匈奴斬首數萬級。由此不敢復向雲中。今大將提兵于塞上。諸將分布于要衝。不聞出一策以卻虜。結一陣以抗敵。損辱國威。莫此為甚。而議者又謂饋餉缺乏、是在戶部、殊不知田賦民徵、悉有定額軍需國用、非止一端、苟非神輸鬼運、安能填此無底之壑。臣才非經濟、性本迂疏、謬承任使、垂四十年、　先皇帝憐臣朴實、俾掌邦計、未及五月、適遭茲事、憂憤中切、至忘寢食、若又緘默不言、將來事勢危迫、誰任其咎、乞敕內閣及府部科道官會集計議、即今胡虜猖獗之故、官軍曠日之由、其咎安在、其計安出、務要同心酌處共濟時艱、　皇上無西北之憂、地方免塗炭之苦、而糧餉濫費、亦可保其必無矣、


四逆汤

治少阴伤寒，自利不渴，呕哕不止；或吐利俱发，小便不利；或汗出过多，脉微欲绝，腹痛胀满，手足冷；及一切虚寒厥冷。凡病伤寒，有此证候，皆由阳气虚有寒，虽更觉头痛体疼，发热恶寒，四肢拘急，表里悉具者，未可攻表，宜先服此药以助阳救里。

甘草（炙，一分） 干姜（二钱，炮） 附子（炮去皮脐，半两）上锉散。每服五钱匕，水一盏半，煎七分，去滓，食前服。强人，加干姜一钱；或恶寒脉微而利，利止仍亡血者，加人参半两；或发汗，若下之，病仍不能解，烦躁者，仍加茯苓半两；面赤者，加连须葱九茎；腹中痛者，去葱，加芍药一两；呕者，加生姜一两；咽痛者，去芍药，加桔梗半两。


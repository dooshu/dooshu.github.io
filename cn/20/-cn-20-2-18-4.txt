羊祸


开皇十二年六月，繁昌杨悦见云中二物，如羝羊，黄色，大如新生犬，斗而坠。悦获其一，数旬失所在。近羊祸也。《洪范五行传》曰：“君不明，逆火政之所致也。”状如新生犬者，羔类也。云体掩蔽，邪佞之象。羊，国姓。羔，羊子也。皇太子勇既升储贰，晋王阴毁而被废黜。二羔斗，一羔坠之应也。

恭帝义宁二年，麟游太守司马武，献羊羔，生而无尾。时议者以为杨氏子孙无后之象。是岁，炀帝被杀于江都，恭帝逊位。






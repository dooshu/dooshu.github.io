再辞辽东大捷加恩疏


伏蒙发下兵部覆辽东御虏功次本，叙及臣等。该文书官丘得用口传圣旨：“前有谕，先生每运筹有功，该加恩叙录，拟旨来行。钦此。”

天恩下逮，纶旨博温，臣等不胜感激。但决机奋勇，执锐披坚，本诸将士之力，即该镇督抚官，亲总戎行者，犹不可与之并论。况臣等官列禁近，职在论思。仰赖皇上威德远播，屡歼丑虏，边境辑宁。臣等因缘遭际，沾被宠荣，已为万幸。岂敢又贪冒天功，妄希恩赉？况前已有明旨，不许叙及阁臣之功，臣等又曾屡辞恩命。今若因此复行叨冒，是明旨不信于人，而臣等前次具辞，皆出于矫饰耳。内自省循，事体欠妥。所有恩命，终不敢当。谨将兵部本，遵奉前谕俱从厚拟赏。其加恩臣等一节，必望圣慈俯鉴愚诚，特赐停寝。庶功赏不至于混滥，愚分亦得以少安。臣等抗违宠命，不胜战栗惶悚之至。

（奉圣旨：该镇大捷，实卿等运筹之功，升荫非滥。既恳辞，朕勉从。赐元辅银一百两，彩段六表里；次辅二，各八十两，四表里，以示褒嘉。该衙门知道。钦此。）






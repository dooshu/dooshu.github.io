○請議處內閣官 【 閣臣】

茲者內閣員缺臣巳上請簡命節行足以報主、道義可以服人者、以為首臣以表百僚、實以內閣之官、居密勿之地、任代言之責、有難勝任故也、臣連日思惟、又有不能自巳於言者、敢復冐昧上請、惟聖明垂察焉、臣伏讀　聖訓內一款云、自古三公論道、六卿分職並不曾設立丞相、自秦始立丞相不旋踵而亡、漢唐宋因之。雖有賢相、然其間所用者、多有小人、專權亂政、今我　朝罷丞相、設五府六部都察院通政司大理寺等衙門、分理天下庶務、彼此頡頏不敢相壓、事皆朝廷總之、所以穩當、至　太宗皇帝、始設內閣、臣謹按　太宗皇帝實錄、永樂二年九月、　上御右順門、召翰林院學士解縉侍讀黃淮胡廣胡儼侍講楊榮楊士奇金幼孜諭之曰、朕即位以來、爾七人朝夕相與共事、鮮離左右、朕嘉爾等恭慎不懈、故在宮中、亦屢言之、然恒情保初易、保終難、朕固當存於心爾等亦宜謹始如終、庶幾君臣保全之美、縉等叩首言　陛下不以臣等淺陋、過垂信任、敢不勉勵圖報、上喜皆賜五品公服、按此　太宗皇帝時、內閣止設翰林學士及講讀編修等官。備顧問而巳。及　宣宗皇帝朝、楊榮楊士奇等始專任之。有代言擬旨之責。其官漸加至尚書師保。後不復變也。夫內閣有聲者稱三楊而巳。後楊榮孫、楊因坐事抄沒。家資鉅萬。况其他乎、故內閣設官。　太宗之時用之固未嘗不善。及夫加以代言擬旨之責。且任使多非其人。遂至犯賍壞事。臣歷數從來內閣之官。鮮有能善終者。葢密勿之地。易生嫌疑。代言之責。易招議論。甚非君臣相保之道也。古人謂人君勞于求賢。而逸於得人。苟所得非其人焉。反致君勞而實無益於國矣。臣切惟人君之德。莫大於仁明武。仰惟　皇上聖神邁古。帝王三者之德。無一不備誠無假於代言之官者也伏乞體念　祖宗之制。宜有所處。或下廷臣集議。以建國家久安長治之策。以全君臣始終相保之道。臣不勝恐懼願望之至。

皇明經世文編卷之一百七十八終








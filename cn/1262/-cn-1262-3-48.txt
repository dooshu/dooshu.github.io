徐阶李春芳陆树声：

青浦慧日寺落成，少师徐存斋(阶)仿东坡解带事，奉世庙所赐蟒衣一袭付僧圆实，留镇山门。因赋一绝：「单衣露冷宿昙华，误绾宫袍傍帝车。拈向山门君莫笑，细看还是旧袈裟。」万历丁酉，大宗伯陆平泉(树声)年八十有九，出衲衣一袭。手书偈曰：「解组归来万虑捐，尽将身世付安禅。披来戒衲浑无事，不向歌姬为乞缘。」嘉靖丙午，李文定(春芳)将入秋闱，宿句容口寺，题壁：「年年山寺听鸣钟，匹马西风忆远公。他日定须留玉带，题诗未可着纱笼。」及入相归，解玉带留镇。




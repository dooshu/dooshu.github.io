◇遗诏（太建十四年正月）

朕爰自遘疾，曾未浃旬，医乐不瘳，便属大渐，终始定分，夫复奚言。但君临寰宇，十有四载，诚则虽休勿休，日慎一日，知宗庙之负重，识王业之艰难，而边鄙多虞，生民未，方欲荡清四海，包吞八荒，有志莫从，遗恨幽壤。皇太子叔宝，继体正嫡，年业韵茂，纂统洪基，社稷有主。群公卿士，文武内外，俱罄心力，同竭股肱，送往事居，尽忠诚之节，当官奉职，引翼亮之功，务在叶和，无违朕意。凡厥终制，事从省约，金银之饰，不须入圹，明器之具，皆令用瓦，唯使俭而合礼，勿得奢而乖度。以日易月，既有通规，公除之制，悉依旧制，在位百司，三日一临，四方州镇，五等诸侯，各守所职，并停奔赴。（《陈书·宣帝纪》）


◎劝人惜字

朱坎泉者，钱塘诸生。客游他省，有某官延课二子。见其居民不知惜字，糊窗抹桌践踏秽污，恶习相沿，恬不为怪，乃力劝居停，捐赀收买。或有不洁之纸，必手自洗涤焚烧。逢人劝谕，竟移其俗。不数年间，所收之字以百亿万计。及其归也，长子名澜，以嘉庆丁丑成进士、入翰林，次子瀛亦以某科登乡荐矣。夫一人惜字，为善有限，能使人人惜字，则其善大矣，宜其获报之隆也。


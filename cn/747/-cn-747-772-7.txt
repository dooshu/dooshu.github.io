○为令狐博士绪补阙谢宣祭表

草土臣某言：今月某日，中使某至，奉宣恩旨，致祭臣亡父赠司空臣某者。存没愿终，哀荣礼备，荒迷触地，号叫瞻天。臣某中谢。臣先臣某，生遇昌期，早司国柄，没留懿德，上恻宸襟，特降王人，迂临私第，陈其盏爵，洁之豆登。招遗魂於幽阴，旋归莫睹；视残生於晷刻，报效无期。臣等无任戴恩荒殒之至。谨附中使某奉表陈谢以闻。


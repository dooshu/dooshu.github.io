51　樂書誤記汲黯公孫弘事　史記樂書非司馬遷作


樂書：「得神馬渥洼水中，爲太一之歌。後伐大宛得千里馬，爲歌。中尉汲黯進曰云云，丞相公孫弘曰：『黯誹謗聖制。』」説齋唐氏曰：「按漢書武帝紀：『元鼎四年秋，馬生渥洼水中，作天馬之歌。』『太初四年春，貳師將軍廣利斬大宛王首，獲汗血馬來，作西極天馬之歌。』而元狩二年春三月，丞相弘薨，則先元鼎四年已八年矣。汲黯傳：渾邪王降之歲，汲黯坐法免官，隱田園者數年。至更立五銖錢，復起爲淮陽太守，居淮陽十歲而卒。按武紀昆邪之降在元狩二年，而行五銖錢在五年，又十歲則元封四年也。其去太初四年尚六年，則汲黯之卒亦久矣。今樂書乃云得大宛馬而作天馬之歌，汲黯嘗有言而公孫弘又從而譖之，不亦厚誣古人哉！況黯在武帝時，始爲謁者，遷滎陽令，稱疾歸，乃召爲中大夫，又出爲東海太守，又召爲主爵都尉，又公孫弘請徙爲右内史，數歲而免官，又數歲而起爲淮陽太守，則未嘗爲中尉也。假使黯之言在馬生渥洼之年，則弘之死固已久矣。漢書司馬遷傳言史記十篇『有録無書』，而注言樂書亦亡，則此非遷之作明矣。使遷在當時而乖舛如此，不亦繆乎！」

【元圻案】史記汲黯列傳云「居淮陽七歲而卒」，與漢書「十年」亦不同。〇漢書武紀「元鼎四年」注，李斐曰：「南陽新野有暴利長，當武帝時遭刑，屯田敦煌界，數於此水旁見群野馬中有奇異者，與凡馬來飲此水。利長先作土人，持勒靽於水旁。後馬玩習，久之，代土人持勒靽收得此馬，獻之。欲神異此馬，云從水中出。」蘇林曰：「洼，音窐曲之窐。」〇玉海四十九「論史門」載唐仲友兩漢精義、唐書精義，著其目而無卷數，蓋因仲友知台州，爲朱子所劾，當時儒者不甚重其書也。厚齋於紀聞取此條，而通鑑問答四復依此以答或人「汲黯好直諫」之問，可謂無門户之見矣。






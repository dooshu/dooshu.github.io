○为人作祭弟文

维年月日，兄某，致祭亡弟尚书之灵；天实丧予，不遗善，家殒玉树，国坠宝臣。呜呼执柔，何痛之甚！嗟予与尔，夙遭闵凶，哀相鞠，殆及长成。尔性实岐颖，德表宣慈，居尽友悌之心，言必忠贞之事。绵绵我族，俟子而大，奉祖德之令图，荷朝戚之渥惠，白首相对，紫绶双纡。尔既秉国钧。既敷朝典，出牧千里，入宰六官。予闻尔言，尝诫过宠，余嘉尔行，在贵能卑。清净温恭，每希於上士；饮食车马，不越於平人。每思与尔，归印东都，悬舆故里，扬名讲德，居常待终。当谓老夫，没於汝手，不图令弟，殒自吾先。及尔缠疴，属予伏枕，不见数日，长悲九泉。呜呼，刊述未成，平生已尽，发肤犹在，魂魄焉知？闻尔属纩之辰，托予身後之事：薄葬之礼，还从尔心；字孤之情，不待遗意。所恨在疾不视，於丧不临，沈绵苦怀，缠迫斯甚。予羸老矣，伤心几何？人琴两亡，命也命也！


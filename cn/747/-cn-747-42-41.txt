○申明赏罚诏

百姓之间，务在优恤，前诏已有处置讫。其或事妨於政，法害於人，尚有因循，理资改革。前后诏命，非不丁宁，至於颁行，多有掩蔽。盖缘赏罚未著，所以恩信或稽。自今已后，如有奸吏弄法，割剥黎元，因公徇私，害物伤政，委御史台访察，具状弹奏，当议刑章。比缘军国务殷，或宣口敕处分，诸色取索及决配囚徒，虽务从权，实为乱政。自今已后，一切并停，如非正宣，并不得行用，中外诸务，各归有司。英武军虞候及六军诸使诸司等，比来或因论竟，即行追摄，既紊纲纪，复扰甿黎。自今已后，一切须经台府。如所繇处断不平，即任具状奏闻。京城诸色所繇，先缘与逆贼追捕，比今招捉，矜其迫胁，一切并放。其受贼伪官人庄宅不合收纳者，一切并还。如有已将借赐，即准估量还价直，仍委所繇勘会处分。

赏罚二柄，国之大纲，令在必行，人则无滥。自今已后，朝廷及军府，畴庸议罪，宜各精详。如举或因情，事有不当，所繇长吏，必寘严典。王师所往，为人除害，必使秋毫不犯，信义俱明。如闻比者诸军，有乖於此。或干戈之下，杀戮无辜；或营垒所经，恣行暴虐。乃贻怨毒，岂曰安人。自今已后，各委本将，严加训誓，明申赏罚。傥师徒不搅，则凶丑自平。如有违犯，悉从军令。其御史台所欲弹事，不须更进状，仍服豸冠。所被弹劾，有称雠嫌者，皆冀迁延，以求苟免。但所举当罪，则仇亦不嫌。如宪官不举所职，降资出台。傥涉阿容，仍重贬责。

今残妖未殄，国步犹艰，共体至公，以康庶政。朕推诚御物，与众共之。四海之人，皆朕耳目，则何功不就，何化不成？思与苍生，臻夫至道，下诏之后，百司及诸州府，事有非便，文有不该，仰各条件奏闻，即当厘革。宣示中外，知朕意焉。


32　古者步百爲畝　古今畝大小異　竇儼論大中小畝


古者步百爲畝。案：司馬法：「六尺爲步，步百爲畝，畝百爲夫，夫三爲屋，屋三爲井。井方一里，是爲九夫。」古之百畝，爲今四十一畝一百六十步；古之一井，爲今三百七十五畝。竇儼曰：「小畝步百，周之制也。中畝二百四十，漢之制也。大畝三百六十，齊之制也。今所用者，漢之中畝。」竇説，玉海食貨門亦載之。鹽鐵論未通篇御史曰：「古者制田，百步爲畝。先帝哀憐百姓，制田二百四十步而一畝。」通典謂：「商鞅佐秦，以爲地利不盡，更以二百四十步爲畝。」二説不同。

【何云】意者鞅但行之西陲，漢乃徧於天下。

【元圻案】程子曰：「古之百畝，止當今之四十畝。今之百畝，當古之二百五十畝。」〇商鞅以二百四十步爲畝，通典無此文。玉海食貨田制引唐突厥傳：「杜佑謂周制步百爲畝，畝百給一夫。商鞅佐秦，以爲地利不盡，更以二百四十步爲畝，百畝給一夫。」〇通典食貨田制下：「大唐開元二十五年，令田廣一步、長二百四十步爲畝，百畝爲頃。」自注曰：「自秦、漢以降，即二百四十步爲畝，非獨始於國家，蓋具令文耳。」然則竇儼之言，亦祇據漢令文而云然，非必以二百四十步不始於秦也。〇東都事略竇儼傳：「儼，字望之，幼能屬文。周廣順初，拜中書舍人。顯德四年，儼上疏言：『累朝以來，屢下詔書，聽民多種廣耕，止輸舊税。及其既種，則有司履畝而增之，故民皆疑懼而田不加闢。』」






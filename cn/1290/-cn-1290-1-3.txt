3.稷

一名穄，可供祭。一名粢。《礼》称明粢。关西谓之 	，冀北谓之䵖。苗似芦，茎高三、四尺，有毛。结子成枝而疏散，外有薄壳，粒如粟而光滑，色红黄。米似粟米而稍大，色黄鲜。麦后先诸米熟，炊饭疏爽香美，故以供祭。食之益气、安中、宜脾、利胃，凉血解暑，压丹石毒，属土脾之谷也。脾病宜食，多食发冷病，忌与瓠子、附子同食。三月种，耘四遍，七月熟。四、五月亦可种，但收少迟耳。刈穄欲早，八、九分熟便刈，少迟，遇风即落。


黄俞邰闻母丧南归

恻恻送君归蓟门暮寒节持尊不敢饯麻衣泪凝血短景骛修涂羸马愁蹩传家书满庐富与君山埒十载罢远游曰惟母将耋稍稍卖文字甘旨或无缺卓矣罗昭谏推贤能奋舌【谓继峰侍御】徵书促上道内顾纷羁绁盛夏娇女殇回肠摧百折母老病眼苦伤心但呜咽儿实难废离献赋儿亦拙清时方辟门屡诏搜岩穴

天子尚优容部檄苦敦切当门吏叫呼交逼甚火烈母曰汝亟行毋使我磨灭况汝父腹笥恨未窥天阙汝往光我闾吾衰未永诀语罢久逡廵声吞还气结谁言登车时早为长别日入都把残卷相期慎干谒延访有公卿梁魏亶人杰【大司农梁公大中丞魏公见予辄问及黄子】文酒亦纵横户外多车辙观子每谈讌抚膺忧惙惙游子心频动慈母指当啮

丹陛阻陈情【控辞铨部未允】回首祝哽噎知未平宿疴所冀且存活书来得凶耗擗踊肠断絶家贫久客居生计困臲卼含饭与周身凭谁殚曲折三日谢水浆垂领变华髪北海最礼士唁赙义突兀【相国冯公嗟悼枉唁即赠赙八金】遂令素冠人下交动朝列圣善洵哀荣诔词出鸿笔归时告几筵形音犹髣髴朝渡滹沱水夕望金陵月河决浩横波冲飇正萧瑟中路一哀号陨涕垂氷雪近闻　中旨传禄食到裋褐圣主念栖迟试可剧饥渴子才当见收大故复中夺呜呼捧檄心本为承欢发臣子愿俱违蹉跎悲两失我亦有隐忧挥手未敢说子归惨独伤我留弥惴栗一身系宗祊万事看鸡骨受体念所生哀毁毋汨没

刘节妇早寡不嫁为夫立嗣复不遂愤自经死【富平人刘乃造之妹张乃玮之妻】

谁言松上萝纒緜若根蒂中路霣飘风一心不能离矫矫西京女单栖志逾厉黾勉将他雏苦为故雄计一朝雏见夺万事空流涕生为只影悲殁作同心逝捐躯亦何补九原还裂眦但使心无慙寜求事有济


○赈关东等州诏

虫霜为害，风雨不时，政道未康，咎徵斯在。朕祗奉明命，抚育黔黎，忧闵之至，实切怀抱。轻徭薄赋，务本劝农，必望民殷物阜，家给人足。而阴阳不和，气候乖舛，永言罪己，抚心多愧。河北燕赵之际，山西并潞所管，及蒲虞之郊，豳延以北，或春逢亢旱，秋遇霜淫；或蝥贼成灾，严凝早降。有致饥馑，惭惕无忘，特宜矜恤，救其疾苦。可令中书侍郎温彦博、尚书右丞魏徵、治书侍御史孙伏伽、检校中书舍人辛谞等，分往诸州，驰驿检行。其苗稼不熟之处，使知损耗多少？户口乏粮之家存问，若为支计，必当细勘。速以奏闻，待使人还京，量行赈济。


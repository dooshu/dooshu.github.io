扶风君有私印曰“黛玉性情香菱遭际”钤之牍尾意有所感书此为寄　六首


离恨天宫幻色身，散花又坠劫中尘。难消悼玉怜香意，证果《红楼梦》里人。

独怜天付与情痴，妃子琴言弟子诗。比玉不磨香不灭，心头供养已多时。

菱镜愁秋怨折磨，西风颦损黛双娥。琼花莫怪无人护，浊气熏天禄蠹多。

恨未能离处士家，香零玉隳触情芽。平生揾尽英雄泪，惯向人间吊落花。

菱花香瘦剧堪怜，更道蓝田玉化烟。咒玉作仙香作佛，多生同管有情天。

悼红轩里笔花忙，院本重翻玉茗堂。王是觉华仙警幻，可怜袍笏未收场。






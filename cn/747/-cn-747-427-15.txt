○送蔺侍御使还序

河陇之塞，秋为边防。每岁徵师郡县，强家之子，能控弦带甲，勇为人敌，而应召焉。行军司马侍御史蔺公，戒兹戎昭，来阅军实，威用震罚，而不及人。爰兴六月之师，集我三边之事。况长源自清，但挹朝海；大厦已构，尚劳持斧。位宠杜诗之选，职由韩厥之寄，参彼玉帐，镇兹金方，亦既勤矣。由是正风俗，恤人隐，刑章无颇，颁赋唯允。上行下效，心莫不尽。大鸿胪吴公，国之良二千石也。必先中权之令，载勤东道之礼，金兰用誉风味相合。乐只君子，会于公堂，清弦发越，洋洋乎盈耳。一夕三醉，主人曰未也。若然者，群公陪欢，其有闻乎？秋八月，始鸣，众芳皆歇。我有归思，整辕而西。晴川浙沥，日上旌旆，寒野莽苍，风入筋干。况肃杀以时，虏骑方下，元戎之师，且有後命。行军欲久留得乎？请言诗以宠饯，荐周旋而不坠耳。


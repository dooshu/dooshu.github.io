【霍将军歌】

〖霍将军歌者。霍去病之所作也。去病为讨寇校尉。为人少言。勇而有气。使击匈奴。斩首两千。后六出。斩首十馀万级。益封万五千户。秩禄与大将军等。於是志得意欢。乃援琴而鼓之曰：〗

四夷既获（我府作护。《诗纪》同。注云。一作获。）诸夏康兮。国家安（《广文选》误作康。）宁乐无（乐府作水。对床夜语同。《诗纪》云。一作未。）央兮。载戢干戈弓矢藏兮。麒麟来臻凤皇翔兮。与天相保永无疆兮。亲亲百年各延长兮。（○琴操下。《乐府诗集》六十。范唏文对床夜语一、《广文选》十四俱作琴歌。《诗纪》二。○逯案。《乐府诗集》曰：案琴操有霍将军渡河歌。去病所作也。因据古今乐录著录此歌。盖以此当霍将军渡河歌也。又此叙今本琴操与古今乐录略同。惟多误字。今直钞乐录。）


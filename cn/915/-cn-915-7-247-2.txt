◇上魏太武帝表

臣诚庸弱，敢竭情款，俘禽僭逆，献捷王府。爵秩虽崇，而土不增廓。车旗既饰，而财不周赏。愿垂鉴察，亮其单款。臣顷接寇逆疆境之人，为贼所抄，流转东下。今皇化混一，求还乡土，乞佛曰连窟略寒张华等三人，家弱在此，分乖可愍。愿并敕遣使，恩洽遐荒，存亡感载。（《魏书·吐谷浑传》，慕瑰讨擒赫连定，送之京师，策拜西秦王，慕瑰表。）


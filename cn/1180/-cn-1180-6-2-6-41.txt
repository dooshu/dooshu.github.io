答少参吴道南


顷者乔转，仆虽不预知，然部意亦非薄也。愿执事且戢翼卑栖，飜飞固自有日也。难将之说，数年以来实闻之，盖以马、赵宿将，一则屏弃灞亭，一则抑郁而死，咸谓意出于执事。区区窃以前用执事于上榖　，固以二将奉托，岂谓反陷之耶！故虽言者屡至，终不信也。今事亦已矣，愿努力建立，以副鄙望。






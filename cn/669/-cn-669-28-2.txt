2　顔回配饗先聖初爲立像　開元八年詔十哲爲坐像


了齋閻按：「了齋，陳瓘號。」云：「顔回配饗先聖，其初但爲立像，至開元中始與十哲合爲一座。」按唐志「開元八年，詔十哲爲坐像」。【原注】集古録：「李陽冰雲孔子廟記云『换夫子之容貌，增侍立者九人』，蓋獨顔回配坐，而閔損等九人爲立像。陽冰修廟在肅宗上元二年，其不用開元之詔何也？」

【元圻案】歐陽公集古録跋云：「孔子廟像之制，前史不載。開元八年，國子監司業郭瓘奏云：『先聖孔宣父以先師顔子配，其像爲立侍，配享宜坐。弟子十哲雖得列像，而不在配享之位。按祠令何休、范甯等二十二賢猶得從祀，十哲請列享在何休等上。』於是詔十哲皆爲坐像。據陽冰記雲孔子廟記云：『换夫子之容貌，增侍立者九人云云。』其不用開元之詔何也？」






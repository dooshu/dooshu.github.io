同诸公陪侍叶阁学先生集黑龙潭即奉和寓舍对花歌韵

长安春色不可见时买花枝着眼中篮舆出门骋野兴春风无数芳林红名园颇存濠濮意人物略与兰亭同先生袖出看花句惊才絶艳争天工黑龙卧壑云杳霭黄鹂啭日声冲融高台别墅连咫尺西山翠嶂横帘栊论文永啸倾四坐开襟缓酌须千锺恨少金樽桑落酒酣歌醉倒玉山翁共觉临流思画舫不妨趂客有游蜂经年讲幄侍密勿残春休沐聊从容人生高会感知已追懽一日良遭逢道存丘壑岂荒宴风光欲暮怜花穠青峰万古看不足蹑屐还应忆谢公

丰台看芍药歌【是日刘蘧庵舍人携酒率尔招同阮怀雷岸两同馆】

屡约寻花游未果骤喜良朋坚促我花茵十里浑无赖肯数翻阶红几朶尚书潇洒有孤亭宴会偶闲容客坐好风骀荡香满衣随意清樽倾白堕燕山莫问黄金台眼前且看丛花开一岁牡丹先落尽三春忍复遣空回慈仁偃松久断折韦公西府已蒿莱帝京奇树称六七【见帝京景物略】繁华胜事余荒苔即今西南犹战鬬那免忧乐私裵请君痛饮歌莫哀毋使花前白发催园人摘花如摘菜日日担来城市卖花多全不恤花稀卖花声里春光归


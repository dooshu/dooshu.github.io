李少师东阳古乐府一百一首、古体诗五十六首

◎拟古乐府

谢铎、潘辰评何孟春注

（拟古乐府引曰：“予尝观汉、魏间乐府歌辞，爱其质而不俚，腴而不艳，有古诗言志依永之遗意，播之乡国，各有攸宜。嗣是以还，作者代出。然或重袭故常，或无复本义，支离散漫，莫知适归，纵有所发，亦不免曲终奏雅之诮。唐李太白才调虽高，而题与义多仍其旧，张籍、王建以下无讥焉。元杨廉夫力去陈俗而纵其辩博，于声与调或不暇恤。延至于今，此学之废盖亦久矣。间取史册所载忠臣义士、幽人贞妇奇踪异事，触之目而感之乎心，喜愕忧惧愤懑无聊不平之气，或因人命题，或缘事立义，托诸韵语，各为篇什，长短丰约，惟其所止，徐疾高下，随所会而为之。内取达意，外求合律，虽不敢希古作者，庶几得十一于千百讴吟讽诵之际，亦将以自考焉。其或刚而近虐，简而似傲，乐而易失之淫，哀而不觉其伤者，知言君子幸有以正我云。弘治甲子正月三日，西涯李东阳书。

王元美《书西涯古乐府后云：“余向者于李宾之先生拟古乐府，病其太涉议论，过尔剪抑，以为十不得一。自今观之，奇旨创造，名语叠出，纵未可被之管弦，自是天地间一种文字。若使字字求谐于房中铙吹之调，取其字句断烂者而模仿之，以为乐府如是，则岂非西子之颦、邯郸之步哉！余作《艺苑卮言时，年未四十，方与于鳞辈是古非今，此长彼短，未为定论。至于戏学《世说，比拟形似，既不切当，又伤狷薄，行世已久，不能复秘，姑随事改正，勿令多误后人而已。”嘉、隆之际，握持文柄，跻北地而挤长沙者，元美为之职志。至谓长沙之启何、李，犹陈涉之启汉高。及其晚年，气渐平，志渐实，旧学销亡，霜降水落，自悔其少壮之误，而悼其不能改作也。于论西涯乐府，三致意焉。今之谈艺者，尊奉弇州《卮言，以为金科玉条，引绳批格，恐失尺寸，岂知元美固晚而自悔，以其言为土苴唾余乎？平津刻舟之人，知剑去已久，未有不爽然自失者也。微元美之言，将使谁正之哉！）

【申生怨】

十日进一胙，君食不得尝。

谗言岂无端，儿罪诚有名。

儿心有如地，地坟中自伤。

儿生不如犬，犬得死君傍。

天地岂不广，日月岂不光。

悲哉复何言，一死以自明。

【绵山怨】

五蛇上天一蛇蛰（叶），绵山经月火不灭。

君侯恩重翻为仇，不如放作山中囚。

君候有臣一非少，贪天之徒但自保。

臣心见如不见君，谁言如死非君恩。

今辰何辰夕何夕，留与千年作寒食。

【屠兵来】

儿勿啼，屠兵来，赵宗一线何危哉。

千金卖儿儿不死，真儿却在深山里，妾今有夫夫有子。

死兵易，立孤难，九原下报无惭颜。

赵家此客还此友，穿何故亡盾何走。

谁言赵客非晋臣，当时婴杵为何人？

【筑城怨】

筑城苦，筑城苦，城上丁夫死城下（叶），长号一声天为怒，长城忽崩复为土。长城崩，妇休哭，丁夫往日劳寸筑。

【避火行】

夫人避火，避火不可。妇人不下堂，下堂羞杀我。夫人避火，避火不可。我身有傅还有姆，傅姆不来心独苦（叶）。君不见宋姬一卒春秋悲，文姜辱死《南山诗。

【挂剑曲】

长剑许烈士，寸心报知己。

死者岂必知，我心元不死。

平生让国心，耿耿方在此。

【渐台水】

渐台水，深几许？使者来，谁遣汝？不见君王符，空传君王语。渐台水，行宫不可度。妾死犹首丘，君行在何处，平生委质身为君，此时重信轻妾身。君不还，妾当死。台高高，水弥弥。

【卜相篇】

家贫思良妻，国乱思良臣。

荐成成不知，告璜璜不嗔。

克也与国论，此国尚有人。

能令汝卜相，谁使汝为君。

东周一失驭，全晋遂三分。

但知晋国乱，不念周家贫。

史官谨初命，千载伤彝伦。

【国士行】

漆为疠，炭为哑，彼国士，何为者？

赵家饮器智家头，一日事作千年仇。

报君仇，为君死。

斩仇之衣仇魄褫，臣身则亡心已矣。

【昌国君】

齐城下，即墨守。燕将代，昌国走。

卑辞累使招不归，臣心上有先王知。

先王知，心独苦。义君臣，邦父母。

当时誓死却齐封，更忍还兵向燕土。

终不似信要刘胥报楚。

【树中饿】

山深雪寒路坎坷，两死何如一生可。

桃才自信不如哀，君若有功何必我。

楚王好士得燕才，燕家未筑黄金台。

当时周室何为哉？

吁嗟乎树中饿死安足惜，何似西山采薇食。

【邯郸贾】

邯郸奇货千金抵，阳翟贾儿双睥睨。

掌珠飞堕华阳宫，宫中老蚌光如虹。

关门不开玉符剖，秦人河山赵人手。

邯郸种玉玉不死，移向宫中生玉子。

长安宝气横九州，贾儿身贵封为侯。

匹夫怀璧尚不可，何怪贪儿死奇货。

【易水行】

田光刎头如拔毛，于期血射秦云高。

道傍洒泪沾白袍，易水日落风悲号。

督亢图穷见宝刀，秦皇绕殿呼且逃。

力脱虎口争秋毫，荆卿倚柱笑不咷。

身就斧锧甘腴膏，报韩有客气益豪。

十日大索徒为劳，荆卿荆卿嗟尔曹！

【鸿门高】

鸿门高，高屹屹（叶）。日光荡，云雾塞。双舞剑，三示玦。壮士入，目眦拆（叶）。谋臣怒，玉斗裂。网弥天，龙有翼。龙一去，难再得。

【新丰行】

长安风土殊不恶，太公但念东归乐。

汉皇真有缩地功，能使新丰为故丰。

人民不异山川同，公不思归乐关中。

汉家四海一太公，俎上之对何囱囱，当时幸不烹若翁。

【淮阴叹】

营门昼开齐犬吠，蒯生相人先相背。

古来鸟尽良弓藏，近时刎颈陈与张。

功成四海身无地，归楚楚疑归汉忌。

极知犹豫成祸胎，时乎时乎不再来。

君王恩深辩士走，淮阴胸中血一斗。

妇人手执生杀机，赤族不待君王归。

君王归，神为恻。

独不念秋毫皆信力，舍人一嗾彭王殂。

淮阴之辞真有无？噫吁！淮阴之辞真有无？

【臣不如】

刘氏盟，吕氏争。

臣不如陵吕氏獗，刘氏绝臣不如勃？

平乎平乎智有余，胡为甘此两不如。

兹言非智还非愚，平乎竟尔为身图。

【殿上戏】

殿上戏，丞相嗔，丞相勿嗔吾弄臣。

臣可弄，不可狎，节使不来臣已杀。

君王有道臣职遂，细柳营中亲按辔。

【宜阳引】

宜阳小儿身姓窦，弟为佣，姊为后。

山中岸崩压不杀，自言相有封侯法。

朝上书，夕召见，生不记家犹记县。

眼前喜极翻作悲，一朝富贵从天来。

左图书，右宾友，兄弟贤名世希有。

古来宠禄易骄奢，今人尚忆贫时否？

【颍水浊】

魏其侯家客醉舞，一语不回丞相怒（叶）。

相家贵人半膝席，斩首穴胸那复惜。

籍郎按项项不俯，颍川诸豪同日捕（叶）。

魏其眦裂东朝东，首鼠不决辕驹穷。

颍川水浊灌灭宗，谁令并杀老秃翁。

相门白日啸二鬼，越明年春武安死。

谁言死速不如迟，幸未淮南语泄时。

【数奇叹】

匈奴七十战，战战不得当。

一当遂失道，愤激摧肝肠。

君恩念数奇，将令抑不扬。

白头耻下狱，饮泣横干将。

敢也报父仇，宁为刺客死路傍。

陇西世节气，此志亦可伤。

陵乎尔诚才，胡为辱死天一方？

【文成死】

文成封，五利封，神仙只在东海东。

文成死，五利死，天下神仙皆妄耳。

汉家武皇帝者英，昔何懵矣今何明。

君不见百年身，万年计，前秦皇，后唐帝。

【牧羝曲】

嗟汝陵，咄汝律，羝可乳，节不可屈。

咄汝律，嗟汝陵，宁为我死，不作汝曹生。

生入朝，身已老，有泪犹沾茂陵草。

天遣生还入画图，不然谁识冰霜貌。

【问喘词】

少阳用事春犹浅，道傍死人春不管，丞相停车问牛喘。君不见陈平辩，周勃免，谁曾问春浅深牛近远。

【冯婕妤】

圈门昼开熊不守，婕妤当前众嫔走。

荷君光宠捍君危，不然安用贱妾为。

君身如山妾如叶，君有不虞安置妾。

亦知仓卒非贾恩，恩多妒深翻在睫。

冯婕妤，昔非勇，今非怯，掖庭佞儿何喋喋！

【明妃怨】

莫倚朱颜好，妍媸无定形。

莫惜黄金贵，能为身重轻。

一生不识君王面，不是丹青谁引荐。

空将艳质恼君怀，何似当时不相见。

君王幸顾苦不早，不及春风与秋草。

却羡苏郎男子身，犹能仗节长安道。

休翻胡语入汉宫，只恐伶人如画工。

画工形貌尚可改，何况依稀曲调中。

【九折阪】

九折阪，七尺身。回车为孝子，叱驭为忠臣。孝子身为亲，忠臣身为君。七尺身，九折道，叱驭归来人未老。回头试问回车翁，何曾得葬琅琊草？

【尚方剑】

中书势重儒臣轻，天下善类皆为朋。

汉家贤傅生负气，死不再逢刀笔吏。

君王奋怒威莫当，宫掖才容免冠地。

汉家佞臣多戴头，借剑不报萧公仇，当时只问安昌侯。

【四知叹】

故人知君，君不知故人。

下有厚地兮，上有苍旻。

纵不吾知兮，吾心有神。

金独何为兮至吾门，吾闭吾门兮省吾身。

【美新叹】

昭阳祸水喷火灭，贼莽势炽哀平折。

宫中腊日椒酒芳，金縢策秘符命昌。

汉家老妇不姓吕，犹握汉符为汉主。

遗民独有龚胜存，饿死不入新都门。

美新大夫那肯死，元是五侯门下史。

【两虎斗】

中原野龙斗未休，两虎私斗真龙忧。

雌虎哮风雄虎避，龙颜一开天为霁。

君不见邯郸虎斗龙不知，关中祖龙不敢欺，当时岂复争雄雌？

【严陵山】

刘文叔，加我足。侯君房，瞋我目。

平生若遣吾丧我，有目如盲足如跛。

安能城市复山林，朝往暮还无不可。

君不见严陵山水高复深，谁哉更识先生心？

【弄潮怨】

莫弄潮，潮水深。

杀人莫射潮，中有孝女魂。

魂来父与游，魂去父与沉。

潮能杀人身，不能溺人心。

潮水有盈缩，人心无古今。

【断弦曲】

晨听焦桐声，夜闻断弦音。

阿女有父资，家学在一琴。

生书五经石，死给十吏札。

阿女有父能，八分乃遗法。

司徒坐上叹，胡雏别时哭。

阿女有父情，情钟为谁笃。

有书何必教，有女翻为辱。

君看筍爽女，一死万事足。

【缚虎行】

布将骑，公将步，天下粉纷可横鹜。

卿为客，我为虏，卿为一言无不可（叶）。

下邳域南绳缚虎，曹公不怒刘公怒。

董卓丁原在何处，布乎布乎嗟汝布。

【鹦鹉曲】

大儿孔文举，小儿杨德祖，余子碌碌不足数。身著岑牟前击鼓，祢生狂呼老瞒沮。我辱衡，衡辱我（叶），我欲杀之犹雀鼠。一投荆，再送楚，黄鹤矶头赋鹦鹉。鹦鹉才多为舌误，举世何人不相妒。生莫逢，仇主簿。

【汉寿侯】

汉寿侯，义且武。冠三军，振华夏（叶）。

斩仇将，报知者（叶）。

身不可留臣有主，老瞒不追犹有度。

谁其仇者吴陆吕，岁十二月侯出走（叶），吴人缚侯生缚虎。

生缚虎，死犹怒。髯如虬，眼如炬。吁嗟汉乎天不祚，有马不践中原土，侯身虽亡神万古。

【五丈原】

五丈原头动地鼓，魏人畏蜀如畏虎。

营门不开呼者怒，挥戈指天天宇漏（叶）。

将星堕空化为土，炼石心劳竟何补。

侯归上天多旧伍，羽为前驱飞后拒。

忠魂不逐降王车，长卫英孙朝烈祖。

【东门啸】

上东门，东羯雏啸。

宁馨王郎识奇兆，单车快马追不还。

宁知夜死排墙间，当时预恐乱天下。

天下苍生竟谁误，一家三窟本身图。

青州非羯还非胡，何须更叹东门雏。

【南风叹】

夕阳亭前车不发，南风吹尘暗城阙。

凌云醉客噤不言，蛙声乱起华林园。

城头簏车走<车录>々，洛阳少年美如玉。

宫中夜半牝鸡啼，千门万户皆翻覆。

金墉城，城近远（叶），朝来暮去谁能免？

九原若见杨家姑，应问妇来何太晚。

【闻鸡行】

城头鸡鸣声不恶，祖生夜舞司州幕。

南来击楫向中流，杀气横秋尽幽朔。

手提一剑驯两龙，黄河以南无战锋。

十州父老皆部曲，谁遣吴儿作都督。

中原未清壮士死，遗恨吴江半江水。

【晋之东】

西晋盛，南风竞，二十四友皆为佞。

北师来（叶），东海追，四十八王皆不归。

前奉觞，后执盖，忠臣洒泪翻就害。

万里中原士马空，铜驼尚在宫门外。

宋家二帝俱入金，神州陆沉古犹今。

黄旗紫盖渡江水，碧嵩清洛愁人心。

晋之东，非失据。宋之南，竟何处？

【伯仁怨】

呼伯仁，百口累。卿卿不闻伯仁出（叶），醉叱群奴杀诸贼。卿负我，我负公，军中应对声如钟。三言不答二贤死，义未灭亲先杀士。君不见王彬哭友不拜兄，幽冥未必无知己。

【氐带箭】

秦鞭断江江逆流，八公草木皆为仇。山头鹤唳争回首，城南老氐带箭走。雄兵百万如倒山，三十年来一翻手。君不见扪虱翁，遗言莫遣西师东。妇人孺子徒为忠，燕山饥鹰思弄风，归来但哭阳平公。

【五斗粟】

五斗粟，不屈人。五株柳，不出门。举世不我容，上作羲皇民。羲皇梦不见，一枕三千春。

【燕巢林】

胡马来，饮淮浦。春燕归，巢江树。

石头城，立不住。狼居胥，在何处？

耕问奴，织问婢，谁遣书生论兵事？

万里长城元自弃，生不逢檀道济。

【<宁毛>狗叹】

石头城中镇将死，父忠臣，儿孝子。

袁家小儿匿不住，乳母怒，门生喜。

杀郎君，要贼利，天地鬼神须鉴汝。

斗场开，<宁毛>狗戏，狗噬狂生如噬矢。

狗亦有知能报主，齐朝司空空姓褚。

【鲜卑儿】

鲜卑胡，汉儿是汝奴。夫为汝耕，妇为汝织纑。使汝温饱相歌呼，胡为虐彼无宁居？汉土著鲜卑汝客作一匹绢一斛粟（叶）。为汝擎，贼使汝乐，胡为疾彼同剽掠？高丞相，三军主。能胡言，能汉语。胡为爪牙汉肝腑，奸雄桀骜不足数，犹能虎视中原土。君不见鲜卑小儿难共事，河南行台征不至。

【高凉洗】

刺史召，君勿行。妾不知兵，能知刺史情。刺史反，君勿战。妾先请战，归与君相见。吁嗟乎！高凉娶妇得妇力，不见刺史但见贼。太原亦有娘子军，谁道军中无妇人？

【凉风台】

凉风堂前池水赤，赤星射空虹贯日。

斛律美人生把玦，死向青天待明月。

君不见晋阳书中临绝语，曾为乐陵求乐处。

百年无罪君莫冤，济南何在是谁言，不须更问华林园。

【归母怨】

母告儿：“饥不得汝食，寒不得汝衣，汝身荣盛吾何为？”儿告母：“寒不见母寒，暑不见母暑，死若有知应得睹。”齐使还，周兵起。天遣来，来送死，洛阳不死长安死。殿前一杀数十人，母身在否无儿存，丁宁莫遣齐师闻。

【晋州急】

晋州告急君莫归，劝君更为杀一围。

晋州城陷君莫拔，阁里浓妆待时发。

晋州城败君莫退（叶），马上著袆犹按辔。

琵琶弦绝为何人，啼声呜呜舂向晨。

当时同生愿同死，各向长安作胡鬼。

【和士开】

五杂组，二美女。往复来，和士开。

不得已，出刺史。五杂组，一帘珠。

往复来，侍中庐。不得已，降诏书。

五杂组，娄领军。往复来，赂余珍。

不得已，出国门。

【吴老公】

吴老公，薄心肠。夕河南，旦贞阳。

诈书实报恩作殃，一身非魏还非梁。

彼穷归义弃不祥，公心不薄尔可忘。

梁家养客如养狼，狼入彼室坏彼堂。

当时许媾惟朱张，溧阳公主谁家郎，乐游丝竹令人伤。

【长江险】

长江险，天可恃。齐三来，周再至。

隋兵强，竟何事。兵入城，吾有计。

楼高入天井入地，生同欢娱死同避。

国有二嫔无一士，回首长江如屣弃。

君不见古来人和方地利，天为吴王还魏帝。

【奸老革】

奸老革天下，宁有多许贼？

潼关以东大有人，悔不尽杀江都民。

民不欲多多即乱，安得龙舟数千夫八万。

君不见江都城外人图侬，那能更到丹阳宫。

【太白行】

太白经天照城阙，甲光侵肌冷如铁，秦王袍沾楚王血。龙攀凤附不自由，何乃弃君来事仇，危言逆耳谁为谋？古来天子不观史，饰词佞笔徒为耳，胡不自修为谤弭。

【誉树行】

莫爱庭前树，一爱百誉随。

向非谏臣言，不知佞者谁。

不知尚自可，不去安用知。

甘言终幸怜，逆耳先防辱。

那将君王树，不及太尉足。

【亡赖贼】

亡赖贼，逢人杀。难当贼，不平杀。

为佳贼，临阵杀。为大将，见贼杀。

少年作贼不爱身，逢时幸作干城臣。

宫中一言后宫易，终负先朝为国贼。

【机上肉】

李唐天下犹有主，儿欲与韦母欲武。

武家庙食唐为周，唐宗肉骨皆仇雠。

周廷酷吏开告密，白头司空反是实。

司空不死唐不亡，天意岂在庐陵王。

中兴功业回天地，尽是司空门下吏。

二凶虽除五王族，痛恨当年存机肉。

【韩休知】

内家伎乐喧歌酒，外庭宰相还知否，语罢封章惊在手。君王对镜念苍生，一身甘为韩休瘦。呜呼！曲江以后无此贤，梨园羯鼓声震天，何由再见开元年。

【卿勿言】

卿勿言，朕自思，南诏覆师君不知。

卿勿忧，朕自保，范阳弄兵苦不早。

卿邪谁邪高与杨，非姚非宋还非张。

有言如此尚不用，岂有药石针膏肓。

君不见咸阳老人能直谏，何曾得睹君王面。

【腹中剑】

腹中剑，中自操，一日不试中怒号。

构仇结怨身焉逃，一夜十徙甘为劳。

生无遗忧死余恨，恨不作七十二冢藏山坳。

【青岩山】

青岩山，甄郎高风不可攀，禄山使者封刀还。入东京，见黄盖，帝敕伪官阶下拜。郑虔贬死王维生，故人独有苏源明。君不见舞象悲啼乐工哭，贼斫工尸分象肉。

【马嵬曲】

唐家国破君不守，独载蛾眉弃城走。

金瓯器重不自持，玉环堕地犹回首。

前星夜入紫微垣，王风净扫长安膻。

上皇卷甲三川外，父老含悲长庆前。

世间万事多反覆，自古欢娱不为福。

君不见西宫露刃迎，何如坡下屯兵宿。

【曳落河】

曳落河虽多，如我刘秩何，幕中击剑笑且歌。回纥意已轻唐家，朔风卷火随尘沙（叶），牛车载甲空倒戈。义军四万同日死，野老痛哭陈涛斜。陈涛斜，为谁哭，明日上书甘放逐，

【睢阳叹】

将军有齿嚼欲碎，将军有眦血成泪。

生为将星死为厉，尽是山川不平气。

二人同心金不利，天与一城为国蔽。

强兵坐拥瞋相视，孝子忠臣竟谁是。

千载功名亦天意，君不见河南节度三日至。

【河阳战】

裨将退，元帅怒。

先取廷玉后仆固，牙旗鋋地高掣空。

将军号令如雷风，逆贼夜散潼关东，

元功独冠中兴中，营蝇斐锦难为忠，

空令愤死田神功。

【令公来】

令公死，回纥至。令公来葛罗拜（叶），后却三军前一骑。回纥盟，吐蕃退，令公度量包天地。君不见长安城章敬寺，眼中那有军容使，

【司农笏】

司农手中无寸铁，夺笏击贼贼脑裂。

贼未死气虽已折，奉天天子双泪横。

十年弃卿真负卿，臣身区区劳记忆。

平原太守曾未识。

【养儿行】

朝廷养公公养儿，儿为心腹股肱谁？

当时意气各相许，儿不负公公负主。

养儿至死心不易，宁不为儿不为贼。

君不见入朝告变，归杀身此儿非养。

宁非真养儿，身死名不腐，惟有真儿心独苦。

【问中使】

问中使，几日发，长安老臣当死。死不难，中使答，言从大梁至，大梁贼耳。胡称使，君不见，吐蕃使者中道亡。相臣节度死凤翔，老奸有貌幸不扬。三年饱食居庙堂，澧州客死非人殃。

【侍中走】

平凉坛西鼓声吼，伏兵大呼侍中走。

君王正喜边兵休，武将尽贺书生忧。

邠宁飞书夜半至，西平老臣先掩涕。

君心多猜谋不足，平凉不伏长安伏。

枉伐大安园上竹。

【永贞叹】

王郎索饭黄扉里，郑州相公呼不起。

六街鬼魅夜攫人，公门白日成官市。

纷纷逐客不足嗟，河东司马文章家。

江湖浪客河间妇，世事荣枯一翻手。

诗翁莫赋永贞年，后来何代无此贤。

【郑歇后】

郑歇后，登台司。国事去，嗟何为？

唐之衰，风不竞，天下纷纷非一郑。

君不见宋家养士得士力，无数忠贤水中溺。

【白马河】

白马河，河水深可投，清邪浊邪同一流。万古不涤衣冠羞，人生到此纷鸿毛（叶）。纷鸿毛，竟何益？唐之亡，非此日。

【王凝妻】

妾生爱身如爱玉，玉可玷，身不可辱。生不逢，鲁男子，彼氓何知妾为耻。挥刀断臂不自谋，已看此臂为妾仇。不恨妾身出无主，但恨妾身为妇女。君不见中原将相夸男儿，朝梁暮周皆逆旅。

【十六州】

契丹助晋兵，一号三十万（叶）。晋家报契丹，一数一匹绢。三十万绢未足惜，一十六州空弃掷。遂令宋统成偏安，中原以北无幽燕。金元相承二百载，恸哭衣冠化兜铠。至今五镇接三边，不备西陲备东海。

【锁继恩】

小事糊涂，大事不糊涂，继恩一锁成鸿图。太宗雄鉴绝代无，武功刎颈秦王殂，当时赵相非吕徒。谁复糊涂如此乎，宗乎善矣为孙谋。

【急流退】

吕丞相，眼欲穿。钱枢密，兴已翩。

君有轻士心，臣有制命权。

命在我，不在天，明日拂衣游华山。

【城下盟】

澶州城南见黄盖，澶州城北胡兵退，南朝相公方鼾睡。谗言后出功臣猜，城下一盟成祸胎，孤注之说何危哉。城下盟，君不辱，犹胜金陵与西蜀。当时若耻城下盟，纵寇不追真大错。

【金陵问】

王安石，还圣人，熙宁天子空称神。程夫子，真圣徒，一言非讦还非谀。世更有人如此无？古来君相关气运，河南不问金陵问。一时言，千载恨。

【昆仑战】

昆仑关头战骨枯，龙衣裹血红模糊。

军中喧言老侬死，不是彼侬安有此。

将军贵实不尚功，世上安有将军忠。

君不见汉皇一赦云中守，武将纷纷皆藉口。

【安石工】

端礼门，金石刻，丞相手书奸党籍。长安役者安石工，不识人贤愚，但识司马公。卑疏不敢预国事，幸免刻名为后累。匹夫愤泣天为悲，黄门夜半来毁碑。碑可毁，亦可建。盖棺事，久乃见。不见奸党碑，但见奸臣传。

【夹攻误】

夷狄自相图，古称中国利。

辽亡金已猖，金灭元愈猘。

如何夹攻策，竟蹈前车弊。

惜哉鹬蚌功，误为唇齿累。

一误国不支，再误国不祀。

咄哉宋君臣，千载伤失计。

【奇才叹】

奇才复奇才，二圣一语孤臣哀。孤臣哀，泪如雨，众欲杀臣臣有主。不然安得梦中身，天上语？

【兀术走】

金山庙前鼓声起，江头走却四太子。

绯袍玉带坠复跳，华人顿足胡儿喜。

君不见和尚原头走秃胡，天为中原留逆雏。

他时再作江南图，韩公吴公还有无？

【两太师】

和议是，塞外蒙尘走天子。和议非，军前函首送太师。议和生，议战死。生国仇，死国耻。两太师，竟谁是？

【金字牌】

金字牌，从天来。将军恸哭班师回，士气郁怒声如雷。声如雷，震三陲，幽蓟已复无江淮（叶）。仇虏和，壮士死。天下事，安有此。国之亡，嗟晚矣。

【三字狱】

朋党谪，天下惜。惜不惜，贬李迪。三字狱，天下服。服不服，杀武穆。奸臣败国不畏天，区区物论真无权。崖州一死差快意，遗恨施郎马前刺。

【参谋来】

新将代，旧将去。参谋来，军有主。受命犒，不受战。参谋行，真独断（叶）。宋家养兵二百秋，大功竟属书生收，翻令愧死刘扬州。君不见陕西归来笏画地，遗恨他年六州弃。

【千金赠】

相门深深夜不扃，百年恩重千金轻。二人辞受本同情，君王但赏辞金名。呜呼！一桧死，一桧生。君王孤立臣为朋，谁哉更问胡邦衡。

【济阳怨】

宫中快行过巷门，巷中皇子心如焚。

相臣引入旧班里，我胡为犹在此？

殿头烛影坐者谁？殿帅捽头听诏词。

君为臣，臣就国，父子幽明不相白。

湖州义兵翻作殃，身死犹贻谏官谪。

济阳冤，冤不极。

【金大将】

汝何官？金大将。汝何名？陈和尚。

好男子，明白死。生金人，死金鬼。

胫可折，吻可裂，七尺身躯一腔血。

金人愤泣元人夸，争愿再生来我家。

吁嗟乎！衣冠左衽尚不耻，夷狄之臣乃如此。

【戚里婿】

戚里婿，城贵妃。社内侍，董丞相。无私交，难共事。台兵不待章奏批，丞相出城君不知。丞相出，天下惑。君不知，竟何国。

【木绵庵】

多宝阁中欢不足，木绵庵前新鬼哭。

裂肤拉胁安足论，天下苍生已无肉。

君王不诛监押诛，父仇国愤一时摅。

监押死，死不灭，元城使者空呕血。

【冬青行】

高家陵，孝家陵，鳞骨尽蜕龙无灵。

唐义士，林义士，野史传疑定谁是？

玉鱼金粟俱尘沙，何须更问冬青花。

徽钦不归梓宫复，二百年来空朽木。

穆陵遗骼君莫悲，得葬江南一抔足。

【赵承旨】

赵承旨，谁家子？

王维诗画钟繇书，不独行藏两相似。

文山令子燕京臣，临川贡士官成均。

名家大儒亦如此，雪楼之徒安足齿。

【刘平妻】

谁谓虎力猛，赤手亦可屠。

谁谓妾无身，妾身虽在不如夫。

妾身与夫争虎口，生同道涂死川薮。

呼儿拔刀儿不怖，厉声摧山虎为沮。

携夫夜归车下宿，蓐食趋程烹虎肉。夫身有死死不孤，生当为君西击胡。

【尊经阁】

尊经阁，阁高不可攀。前有文宣宫，后有钟陵山。

【花将军歌】

花将军，身长八尺勇绝伦，从龙渡江江水浑。提剑跃马走平陆，敌兵不能逼，主将不敢瞋。杀人如麻满川谷，遍体无一刀枪痕。太平城中三千人，楚贼十万势欲吞。将军怒呼缚尽绝，骂贼如狗狗不狺。樯头万箭集如猬，将军愿死不愿生作他人臣。郜夫人，赴水死，有妻不辱将军门。将军侍婢身姓孙，收尸葬母抱儿走，为贼俘虏随风尘。寄儿渔家属渔姥，死生已分归苍旻。贼平身归窃儿去，夜宿陶穴如生坟。乱兵争舟不得渡，堕水不死如有神。浮槎为舟莲为食，空中老父能知津。孙来抱儿达行在，哭声上彻天能闻。帝呼花云儿，风骨如花云，手摩膝置泣复叹，云汝不死犹儿存。儿年十五官万户，九原再拜君王恩。忠臣节妇古稀有，婴杵尚是男儿身。英灵在世竟不朽，下可为河狱，上可为星辰。君不见金华文章石室史，嗟我欲赋岂有笔力回千钧。

【拟古出塞（五首）】

总戎戒行旅，器仗贵坚完。

典衣买刀剑，胡地多苦寒。

公家例颁与，私债复相干。

儿出贫尚可，亲老无盘餐。

灯前背面啼，强语达夜阑。

鸡鸣鼓角动，上马各据鞍。

潜行始出境，面别情实难。

逢人语妻孥，堂上有舅姑。

军行视旂旐，闻向黄河曲。

相顾问姓名，同伴为骨肉。

星分良乡爨，月傍井陉宿。

民贫苦供给，县官告不足。

掾吏饱肥羊，马饥奴无粟。

营门号令肃，鸡狗不敢挶。

起居有常节，幸得免笞辱。

河曲二千里，外险中广夷。

胡儿十万骑，倏忽路无歧。

边军戒轻入，壮士气不持。

帷幄计深密，功成在何时。

粮储日不继，淹留惧愆期。

边疆古有患，上将重兴师。

吾知荷戈礻殳，生死长相随。

逻骑朝出塞，胡来屡冲突。

我军摧其锋，杀气满川窟。

将骄闻裹疮，战胜多白骨。

兵家贵万全，岂足较毫发。

十金买首功，百金纪勋伐。

京军得先升，边卒长独没。

卑情思上达，疏贱不得谒。

日暮独无言，岧峣见宫阙。

频年讨北虏，往岁征南蛮。

七年六出师，师出无空还。

将军尽封侯，铁券誓河山。

白衣领荫袭，立在执戟班。

先朝麒麟画，位次迥莫攀。

功疑古惟重，此义故不删。

君恩实浩荡，感泣徒潸潸。

诸公固当尔，而我独何颜。

【夜过邵伯湖】

苍苍雾连空，冉冉月堕水。

飘飖双鬓风，恍惚无定止。

轻帆不用楫，惊浪长在耳。

江湖日浩荡，行役方未已。

羁栖正愁绝，况乃中夜起。

【藤蓑次陈公甫韵】

采藤复采藤，日夕费斤斧。

制为身上蓑，人古衣亦古。

借问制者谁，白沙乃蓑祖。

冉冉绿蓑衣，萧萧白沙渚。

披蓑向江水，顾影还独语。

爱此勿轻捐，春江正多雨。

【玉堂下直】

岸帻斜阳下，疏林开远山。

新凉洒衣袂，爽气清容颜。

林端见初月，素彩生云间。

褰裳步花影，欲动愁阑珊。

向来竹林游，暂到已复还。

宁知一亩内，迥若离市闤。

浮生且为乐，及此一日闲。

【平阴武愍王挽诗】

十有四年秋八月（己巳），胡笳吹尘暗城关。

汉家天子亲出师，旌旗如山令不发。

将军意气如蜚熊，腰间宝剑双白虹。

长戈一麾四十万，六合惨淡多悲风。

胡天冥冥夜飞雪，将军奋呼山石裂。

平生铁石旧肝肠，化作乌鸢口中血。

君王龙驳今在途，臣身已死谁为扶。

中兴功业吾岂敢，君王独归臣不返。

裕陵松柏自年年，臣归祔葬桥山边。

英魂或助天飙起，长为狼山扫夕烟。

【捕鱼图歌】

贫家捕鱼多用罾，富家捕鱼多用网。

贫家不如富家利，一网得鱼长数丈。

江花夹岸江水深，此时尺鱼如寸金。

岸高罾小扳不足，渔歌哀咽愁人心。

家家卖鱼向江浦，大船小船不知数。

大船鱼好多得钱，小船悠悠竟朝暮。

长沙游子思故乡，安得坐观江水傍。

买鱼沽酒对明月，我虽不饮强举觞。

我家海子桥西住，中使馈鱼长比箸。

居民未识忍独尝，自倚阑干放教去。

吾生有兴不在鱼，披图见画已有余。

无家无业岂足问，但愿四海赤子同鲜腴。

【题丁御史同年墨竹走笔长句】

浙江之东县新昌，乃在千岩万壑之中央。

侧身重足恐无路，五步一涧十步冈。

君家茅堂此卜筑，白石丛抱青璟勣。

西接林薄南通塘，低者出地高出墙。

江南此物贱如草，买种不费锸与筐。

野生石迸小如指，一夜风吹还尺强。

烟锄雨栉岁屡改，旧叶换尽新梢长。

青苔白石净如扫，吴甿越罗生雪霜。

脱巾箕踞坐其下，野叟林夫相与狂。

吹洞箫，飞羽觞，鸣玉琴，舞《霓裳，

阴风飒飒左右至，耳热不受秋山凉。

醉中恍惚无定所，颠倒万籁随宫商。

忽如壮士入沙场，铁骑夜蹙阴山疆。

不闻鼓角动，但见矛戟森开张。

忽如仙人来帝傍，翠环金节声锵锵。

不闻鸾鹤叫，但见云中双凤凰，蛟龙起舞鬼陆梁。

复如扁舟渡潇湘，九疑山前鹧鹄泣，二女闻之双断肠。

是时骚人醉半醒，孤棹万里回沧浪。

十年宦游隔江海，此兴落落何由偿。

深知良工心独苦，爱画不减青琳琅。

往时王孟端，近者夏太常。

二公之画世所藏，此物胡为在君堂？

君心自有百炼刚，见此意气俱飞扬。

乌台退食宴佳客，看竹不碍肩舆郎。

我当携琴载双鹤，坐子林间青石床。

【题程亚卿所藏刘进画鱼】

刘生亦是丹青豪，近来作画无此曹。

平明退直呼浊醪，半酣脱却宫锦袍。

戏将秃笔作鳞介，已觉四壁生风涛。

风涛汹涌向何处，岸阁江空起烟雾。

东风一夜吹水浑，翠鬛红鬐不知数。

桃花柳絮时吐吞，轻蘩乱荇交缤纷。

圆光倒射日成凸，灭影下没天无痕。

群嬉若共众芳狎，远逝忽与洪波奔。

千形万态极幻化，仓卒逢之安可论。

就中巨者称赤鲤，卓荦颇似鲸与鲲。

仰窥河汉若咫尺，俯视江海如罂盆。

岩峦变，风雨作，走天吴，驱海若。

流云掣电同挥霍，喷沫浮沤满寥廓。

锋镝参差见龈腭，剑戟峥嵘露头角。

直遣飞腾动鬼神，宁夸震撼倾山岳。

若非溟渤即洞庭，不然岂得通幽灵。

幽灵汗漫入恍惚，始信丹青有奇骨。

刘生刘生良已工，谁其爱者司徒公。

华堂锦轴粲盈丈，仿佛坐我龙门中。

龙门高，高几许？

叶公画龙龙出走，此物胡为在庭宇？

知公自是人中龙，会向人间作霖雨。

玉如意，金叵罗。激高堂，扬练波。

文王在沼民共乐，君子有酒吾当歌。

我生解诗不解画，潦倒不觉双颜酡。

吁嗟乎！吾当奈尔丹青何！

【画松为顾良弼主事题】

画松不必真似松，风骨略与画马同。

毕宏曹霸两奇绝，妙意止在阿堵中。

君家素壁光如雪，上有虬枝老垂铁。

晚岁长同怪石寒，炎天耻受高云热。

江翻树转争喧豗，十步九战何时开。

阴房半扃山鬼啸，海水不断天风来。

城南野人颇醇古，坐爱凉秋满虚宇。

安得移来十丈青，高价如山弃如土。

知君此兴迥莫攀，谓予苦绊风尘间。

携琴载鹤招使去，我家自有徂徕山。

【题邵容城所藏幽松图】

种松谿边长十丈，高云对屋团青障。

中有幽人爱读书，苎袍纱帽秋萧爽。

青苔白石坐移时，衡门晏起独开迟。

山中繁实雨初落，下面垂萝风倒吹。

十年南北江湖梦，野树孤云递迎送。

此地材同新甫良，多居官比蓝田重。

酌君美酒听我歌，东园桃花能几何。

丈夫功业在晚节，君今尚壮非蹉跎。

【蒋御医黄头月桂图】

一月一花开，开时月常好。黄头少年何翩翩，每见花开被花恼。红颜绣羽纷葳蕤，暖风吹春春力微。芳心艳影莫相妒，共保春光在迟暮。君不见江花欲落江水深，凭仗黄头过江去。

【沈刑部所藏墨竹歌】

沈郎之貌古不妍，满怀清思如涌泉。

手中墨竹风袅袅，坐我一片潇湘天。

贪愁吟鬓洒霜雪，已觉纱帽随风偏。

人道湘灵解鼓瑟，此中似有泠泠弦。

自言得此意萧索，中夜不敢高堂眠。

问谁作者夏太常，平生翰墨江海传。

雪堂无人老可死，此物价重黄金钱。

近来画竹有数家，世人皆爱我不怜。

我非能画却能看，别有苦思通幽玄。

病眼挥毫不成字，小者如栗大者拳。

西邻奚老发半白，东邻陆郎美少年。

清歌苦调两不厌，为子和我沧浪篇。

【早朝遇雨道中即事】

长安五月霖雨多，六月更急如翻河。

通宵到晚不得寐，茅屋欲破愁嵯峨。

揽衣当户未能出，却坐蓬窗听疏密。

纵道君恩屡放朝，端居未敢忘巾栉。

九衢灯火迷西东，轻蓑瘦马随疲童。

道傍行子顾且笑，谓予亦在泥涂中。

感渠相念不相识，问之不答还匆匆。

如闻身是营中卒，畚锸欲赴朝天宫。

古来王事称靡盬，予亦勤劳竟何补。

为渠惭愧久低回，雨急严城听鸣鼓。

【荷鹭图为薛御史作】

秋山泬寥秋水阔，一夜天风起蘋末。

万籁凋余锦树空，繁花落尽红衣脱。

鸂鶒俱无声，沙边白鹭如有情。

幽禽相呼落日暝，尺鲤下避寒潭清。

寒潭直下几千尺，落羽回波共萧瑟。

独立遥怜海屿青，低飞不碍江云白。

诗家画格还相宜，却忆江南初见时。

雍陶池上风雨集，摩诘田中烟火迟。

吾生颇似巢笼鸟，十年尘土长安道。

万里沧浪一片秋，安得闲身此中老。

【题朱仪中雨图】

菰丛苍苍集烟渚，山头湿云半为雨。

垂萝绕屋茅覆墙，石燕林鸠似相语。

桃花落尽梅子黄，南湖北泖俱茫茫。

黄泥道路白头浪，知是江南烟水乡。

长安溽暑秋过半，雨湿书床尽糜烂。

三年诗逋坐盈案，拂君画图为君叹。

闭门觅句无人催，呼童卷送休徘徊。

君看白石最深处，纸背犹湿青莓苔。

【鳜鱼图为掌教谢先生作】

泮池雨过新水长，江南鳜鱼大如掌。

沙边细荇时吐吞，水底行云递来往。

其间种类多莫辨，短者如针细如线。

三年养得鳞甲成，万里空嗟画图见。

一官蓟北复巴西，丹青不改鬓成丝。

遥怜天路飞腾地，长记春风长养时。

宦途萍水纷无迹，再见此图三叹息。

远行珍重寄双鱼，鱼中定有长相忆。

【彭学士先生所藏刘进画鱼】

鱼为水族类最稠，近时画手安成刘。

生绡如云笔如雨，恍惚变态不可求。

大者独立为豪酋，小者列从分奴驺。

翻身煦沫日弄影，一一如在空中游。

风鬐雾鬛卷复散，顷刻巨浪高山丘。

上摩虚无拂倒景，下逐远势归长流。

初疑聚石作九岛，咫尺之地皆汀洲。

又如然犀照牛渚，海若露叫群灵愁。

问渠类象谁指示，或者神授非人谋。

画图贵似不必似，却恐有意伤雕锼。

拟将天地作画笥，此语吾传苏子由。

江湖茫茫隔尘土，吾欲远挂珊瑚钩。

临渊之羡亦徒尔，况乃物幻无停眸。

诗成日暮酒半醒，萧萧落木高堂秋。

【王世赏席上题林良鹰熊图】

坡陁连延出林麓，孤鹰盘拏熊蹜伏。

金眸耀日开苍烟，健尾捎风起平陆。

由来异物乃同性，意气飞扬两撑矗。

山跑野掠纷路歧，何事相逢辄相肉。

侧睨翻疑批亢来，迅步直欲空壁逐。

乾坤苍茫色惨淡，落木萧飕满空谷。

群豺敛迹百鸟停，万里长空齐注目。

是谁画者诚崛奇，笔势似与渠争速。

坐间宾客皆起避，阶下儿童骇将蹴。

当筵看画催索诗，卷帙不待高阁束。

平生搏击非我才，欲赋真愁成刻鹄。

微酣对此发双竖，酒令诗筹复相督。

顿令拙劣成粗豪，一饮步兵三百斛。

【刘尚质南楼题王舜耕山水图】

溪声潺湲杂林壑，山势蜿蜒去还却。

浮云欲起未起时，半在溪头与山脚。

入空高鸟飞欲尽，背屋斜阳惨将落。

更无剩地与闲人，纵有红尘何处著。

南亩老翁双鬓斑，笔法颇似高房山。

少年豪宕老疏放，往往醉墨留人间。

平生画癖兼山癖，一见此图三叹息。

愧我不如楼上人，日日开窗看秋碧。

【题画鹰送罗缉熙南归】

大鹰狰狞爪决石，侧目高堂睨秋碧。

小鹰倔伏俯且窥，威而不扬岂其雌。

雌雄起伏各异态，意气相看出尘堨。

独立羞将众羽群，高飞怕有浮云碍。

山寒木落天始风，日色惨淡川原空。

人间狐兔自有地，慎勿反击伤鹓鸿。

画图仿佛是谁作，宛似悬蠙臂间落。

高堂匹练长风生，万里炎荒尽幽朔。

我生奇气空嶙峋，挥毫对此不无神。

送渠羽翼朝天去，亦是云霄得意人。

【徐用和侍御所藏云山图歌】

何人醉写云山图，浮云澒洞山模糊。

空明射地日漏影，稍觉树林开扶疏。

平原苍莽不知处，忽有细路通榛芜。

茅堂枕山半阁水，卷幔正对前峰孤。

幽人深居不出户，纵有邻舍无招呼。

低头把卷苦吟讽，语暗不辨楚与吴。

中流棹歌似相答，欲断未断声呜呜。

云多水阔望不见，知是沧洲旧钓徒。

长安六月晴复雨，若非尘土还泥涂。

城中见山如见画，刚可仿佛求形模。

山犹可见水莫涉，尺潦岂足容长舻。

十年旧游忆南国，岁月催人非故吾。

鹦鹉洲前汉阳树，此景此诗今有无？

因君此图意披豁，便欲买棹游江湖。

【题鲁京尹所藏双鹰图】

霜风摵摵空林响，朔气随空入萧爽。

两鹰意气殊绝群，俯视平川如一掌。

玄云著树凝不飞，野日照地寒无辉。

褵身欲下不肯下，似觉深山狐兔稀。

丹青落手翩欲活，蠙上惊看锦绦脱。

江湖浩荡水烟深，万里阳台渺天末。

时维八月炎暑空，两鹰角立如争雄。

周旋九弦隘八极，此意岂在风尘中。

知公有才非搏击，我意亦欲辞樊笼。

只应共逐鹓鸾去，去上丹山十二重。

【题陆宽瘦竹卷】

江南陆郎瘦于竹，种竹城东玉河曲。

未论千尺势能长，刚道两竿轩也足。

耻随桃李斗芳腴，只共松杉伴幽独。

茅茨可奈霜雪冷，韦布不受风尘辱。

平生幽赏底须多，爱此清风不盈掬。

绝胜长安酒肉徒，醺花褷月空迷复。

近从画竹得篆法，坐对凉阴刻寒玉。

终教笔硬可通神，且赏骨多能胜肉。

江左诗翁太瘦生，墨竹篆书皆绝俗。

莫言汝瘦不如渠，好为名家继清躅。

【题画（二首）】

霜枯古树秋飒飒，枝间老猿罢腾踏。

戏将长臂扑游蜂，半似相欺半相狎。

冈峦高下路东西，由来异类不同栖。

应怜野径穿花去，不作空山抱树啼。

君不见场中有果房有蜜，共趁园林好风日。

丁宁慎勿采桃花，留结山中千岁实。

玄猿倦向青林坐，声断长空碧云破。

林间疏网落蜘蛛，正向连蜷掌中堕。

丝轻臂软如不胜，欲掣未掣还腾腾。

极知物性解人意，应向画图观世情。

由来异类有强弱，幸是相逢不相虐。

犹胜虚堂万缕丝，无数飞虫挂檐角。

【画禽】

高栖野雀低飞燕，长在峰头与溪面。

竹鸡啼彻雨初晴，山脚泥深路如线。

崖根老树回余青，树间双鹊闲无声。

只应识得山中乐，无复人间送喜情。

【四禽图】

樛枝老树幽岩里，山鹧双栖掉长尾。

高鸣俯搦势不停，似向春风矜爪嘴。

山头锦鸡金作冠，身披五采成斑斓。

远从红日霁时见，更向碧山深处看。

人言此物真绝特，同是山禽不同格。

休将绿水照毛衣，只恐桃花妒颜色。

空山雨过枇杷树，黄颗累累不知数。

金衣公子正多情，惊堕金丸欲飞去。

海榴花残红子新，沙上凫珣来往频。

每从水浅花深处，遥见隔花临水人。

山禽关关水禽语，脉脉幽期似相许。

莫负天晴日暖时，一春江上多风雨。

碧林红叶惊飞鸟，江上秋风下来早。

雁去鸿辞烟水空，蒹葭落尽芙蓉老。

原头鹡鸰如有知，应怜岁暮得同栖。

枝间戴胜声不住，应忆春园初降时。

山林动物各有托，野雉分明出丛薄。

见说丰年少网罗，低飞不及高飞乐。

江南山深冬日暖，湖冰无澌湖水满。

幽林晚径断人行，落尽梅花春不管。

山茶花发争芳菲，翠翎蜡觜相光辉。

烟生锦屿寒犹恋，雪满银塘夜未归。

疏林落羽纷凌乱，回首青霄各分散。

溪上鸳鸯独有情，春来冬去长为伴。

【题画】

风林不定惊枝袅，上有修翎两山鸟。

溪边独鹭短丝垂，影落晴波秋渺渺。

鸳鸯鸂鶒似争春，锦毛绣翼相鲜新。

寒乌数点寂相背，颇学山翁避贵人。

山鸡两翼花如剪，未胜鹅群娇宛转。

曲水亭前路有无，黄陵庙下湖深浅。

穷崖老树猿倒悬，彼何色者白与玄。

山中麛子未生角，错立不知谁后前。

世间飞走各有性，诗人自古歌鱼鸢。

莫将藻绘作物假，此物自是无声篇。

【悼竹】

园南旧植千竿绿，高者如墙大如屋。

风狂雨急墙屋翻，干折丛低共倾覆。

忽惊舞罢鸿门会，怒斗纷纷碎苍玉。

复似骊山坠石余，数百书生葬坑谷。

初疑凤羽堕当空，更讶箨龙身在陆。

翠落琼飞不复完，顿使泥沙汗人目。

忆昔新移近水隈，瘦骨棱层不盈束。

晨浇恐被风日燥，晚护幸免霜雪酷。

十年长养成亦艰，一旦摧颓势何速。

我时夜半惊水至，崛起苍黄问僮仆。

彼呆不识人意劳，只顾囊衣与甔粟。

观里桃花何足论，堂前楠树犹堪录。

无家更欲买山林，有径谁当伴松菊。

前轩好竹只数个，颇觉幽怀看未足。

春来拟欲探萌芽，苍苔慎勿迷双躅。

【左阙雪后行古柏下有作】

长安城中雨成雪，退食冲寒过东阙。

苍然古柏势横空，数尺盘拏成百折。

玉龙战罢缠碧绡，流涎喷沫凝不飘。

仙人掌上露初冻，五老峰头冰未消。

飞花拂面吹还转，步屟穿林印犹浅。

鹤氅衣轻动欲翻，水精帘重寒初卷。

风骨昂藏敻出尘，俨如佩玉拖长绅。

须知世有后凋质，元是仙家不老身。

【题夏仲昭墨竹横卷盖陈缉熙先生故物也】

昆山夏老能笔耕，开云种玉看峥嵘。

千条万叶入霄汉，世间草木空有名。

来持琅玕叫阊阖，坐使燕石无光晶。

北人贵竹如贵玉，直以高价酬丹青。

衡开丈幅直逾咫，不见枝梢见根柢。

恍疑湘浦推篷行，飒雨惊飙过双耳。

九疑山高望不极，影落洞庭清彻底。

灵籁时来天乐风，钓竿不动珊瑚水。

珊瑚水冷鱼龙藏，此翁一去魂茫茫。

江山有神故物在，环珮无声凉夜长。

东吴老子图书散，南国诸生思未忘。

重向玉堂修竹谱，须将偃竹记璟勣。

【学士柏】

翰林后堂有二柏，竹岩柯先生所种也。东阳承诏受业，今三十年，柏已郁然，而先生弃诸生久矣。间出题课诸吉士，弋阳汪俊抑之有‘一日百匝行树底’之句，怅然感之，因衍为一篇，以识不忘。

我行树阴日千匝，雨叶风枝自萧飒。

惟有诸生识我情，傍人不解空嘲狎。

我见先生种树年，我身尚短树及肩。

枝蟠江山地可缩，手斡造化天无权。

琼台翠阁何森爽，院柳庭花敢争长。

芘荫长留六月阴，盘回直与孤云上。

材堪五凤难为用，根到九泉终不枉。

零落青袍几故人，琮琤玉佩空遗响。

当时院长文安公，柯亭刘井相西东。

百年遗爱岂独此，此树欲比人中龙。

树犹如此我何似，已愧斑白非儿童。

名收榱桷有先后，寿比金石无终穷。

下堂再拜想颜色，仰面正拂长髯风。

【四禽图】

叚鹆色不如鹦鹉，强向筵前学人语。

网罗西下陇山空，毛羽虽佳不如汝。

铁衣金觜双雕楹，世间无处无弓矰。

试听内苑笼中语，空诵弥陀六字名。

珊瑚出海海见底，谁掣长竿临海水。

黑风驱雾卷冥蒙，化作禽飞向空起。

北人未熟南禽名，岭外方言如鸟声。

由来珍异非国宝，须识君王却贡情。

金堤柳色黄于酒，枝上黄鹂娇胜柳。

歌声宛转色娉婷，种种春光无不有。

春来何迟去何速，回首红颜忆骑竹。

急须携酒听黄鹂，莫待杨花眯人目。

春山泼黛青淋漓，山际春禽双画眉。

山光物色两浓淡，苦欲问春春不知。

古来尤物皆成怪，谁遣山禽入图画。

西京京兆今不归，林郎为了风流债。

【画鹰】

卑枝诘屈高枝举，小鹰低回大鹰怒。

杀气森森动碧寥，千山落叶纷无数。

云霄意概风霜姿，傲睨六合无雄雌。

梦迷东海未归路，兴在秋原初下时。

吁嗟乎！巢有羽兮穴有肉，莫遣鹓鸾空侧目。

【题沈启南所藏郭忠恕雪霁江行图真迹】

洛阳老狂眼双白，挥豪醉呼声裂帛。

手持造化夺天工，顷刻云烟变朝夕。

有时点染入毫忽，决眦未须论寸尺。

平看侧睨部位匀，叠见层分了无隔。

更闻篆法书绝伦，二物殊科乃同格。

前身合是颜平原，骨蜕空山两无迹。

君看雪霁江行图，杳若张帆向空碧。

沙明水净天地阔，远树平川晴历历。

两舟供载百物具，细者铢藏巨山积。

老稚相看宛有情，佣工仆夫皆受职。

世间画手自有数，此狂一去难再得。

宣和旧物出内局，书题瘦箸印方石。

风尘澒洞河洛空，流落江南岁三百。

天球河图庙不守，微物犹关世因革。

富家珍袭何足论，终作贫儿一朝食。

姑苏沈郎亦好奇，袖里黄金轻一掷。

定知仙笔可通神，恐有六丁随霹雳。

桓玄窃取吾所笑，一月为君频拂拭。

还君颇觉未忘情，摹本为予君莫惜。

【长江行】

大江西来是何年，奔流直下岷山巅。长风一万里，吹破鸿蒙天。天开地辟万物茁，五岳四渎皆森然。帝遣长江作南渎，直与天地相周旋。是时共工怒触天柱折，遂使后土东南偏。女娲补天不补地，山崩谷罅漏百川。有崇之叟狂而颠，坐看万国赤子沦深渊。帝赫怒，罚乃罪。神禹来，乘四载。驱大章，走竖亥。黄龙夹舟稳不惊，直送驰波到东海。朝离巴峡暮洞庭，九派却转浔阳城。萦纡南徐万余里，更万余里通蓬瀛。君不见黄河之水天上下，其大如股空纵横。长游清济出中境，曷敢南向争权衡。千流万派琐琐不足数，虽有吐纳无亏盈。下亘厚地，上摩高空。日月出没，蛟龙所宫。奇形异态，不可以物象，但见变化无终穷。或如重胎抱混沌，或如颢气开穹窿。或如织女拖素练，或如天马驰风鬃。空山怒哮饱后虎，巨壑下饮渴死虹。或如轩辕铸九鼎，大冶鼓动洪垆风。或如夸父逐三足，曳杖狂走无西东。或如甲兵宵驰，聚啸满山谷。或如神鬼昼露，万象出入虚无中。吁嗟乎长江！胡为若兹雄，人不识，无乃造化之奇功。天开九州，十有二山。南北并峙，江流其间。尧舜都冀方，三苗尚为顽。魏帝倚天叹，征吴但空还。吁嗟乎长江！其险不可攀。古来英雄必南骛，我祖开基自江渡。古来建国惟中原，我宗坐制东南藩。如知天险不足恃，惟有圣德可以通乾坤。长江来，自西极，包人寰，环帝宅。我来何为？为观国。泛吴涛，航楚泽。笑张骞，悲祖逖。壮神功，歌圣德。圣德浩荡如江波，千秋万岁同山河。而我无才竟若何，吁嗟乎，聊为击节长江歌。

【风雨叹（吴江舟中作）】

壬辰七月壬子日，大风东来吹海溢。峥嵘巨浪高比山，水底长鲸作人立。愁云压地湿不翻，六合惨澹迷乾坤。阴阳九道错白黑，乌兔不敢东西奔。里人苍黄神屡变，三十年前未曾见。东村西舍喧呼遍，牒书走报州与县。山豗谷汹豺虎嗥，万木尽拔乘波涛。洲沉岛灭无所逃，顷刻性命轻鸿毛。我方停舟在江皋，披衣踞床夜复昼，忽掩青袍涕双透。举头观天恐天漏，此时忧国况思家，不觉红颜坐凋瘦。潼关以西兵气多，胡笳吹尘尘满河，安得一洗空干戈？不然独破杜陵屋，犹能不废啸与歌。世间万事不得意，天寒岁暮空蹉跎。呜呼！奈尔苍生何？

【夜过仲家浅闸】

日维乙未月丙戌，青天无云月东出。

舟人喧豗夜涛发，翻沙转石纷出没。

是时水浅舟在地，闸门崔嵬昼方闭。

闸官醉睡夫走藏，仓卒招呼百无计。

民船弃死争赴闸，楫倒樯摧动交碎。

舟人号豗乞性命，十里呼声震天地。

我时兀坐惊舂撞，揽衣而起心徬徨。

同行无人仆隶散，独与船月相低昂。

攀崖陟磴不得上，咫尺如在天一方。

流行坎止信有数，向来蔑视淮与江。

霜风欺人衣袂薄，呼童酌酒累数觞。

灯残酒醒闸亦过，北斗堕地天茫茫。

【徐州洪苏墨亭书坡老石刻后（有序）】

“郡守苏轼、山人张天骥、诗僧道潜月中游”题名十六字，在徐州百步洪岸石，石半入水，水落辄隐隐见沙沫间，篙师渔人不能识，而崖石险绝，又非士大夫所暇寻阅者，故于世无传焉。成化壬辰，予过徐，放舟洪下，畏险岸行，偶见此字，尝为诗纪之。又八年庚子，予与洗马罗君明仲校文南畿归，工部主事尹廷用实理洪事，邀坐苏墨亭，则此石已为君所伐致，置之亭壁矣。因与明仲各赋一诗遗尹君，留之亭中。九月望日。

我昔彭城初泊舟，岸行百步观洪流。

手披荒藓看古石，上有坡翁旧时刻。

沙冲水啮四百年，字画半灭风神全。

我行见此三叹息，此物乃在风尘间。

冬曹尹君真好事，自扫巉岩凿苍翠。

山灵助喜河伯愁，白日骊珠照平地。

孤亭素壁高巃嵸，登堂见字如见翁。

山人在前僧在后，尚忆扁舟游月中。

崖端刻颂唐宗业，水底沉碑杜预功。

直将谈笑为故事，似与百战争豪雄。

高才直节古今少，片石价比千金同。

由来一代不几见，况我异世怀高踪。

凭君一拓数千本，遍使四海扬清风。

【坠马后柬萧文明给事长句并呈同游诸君子】

我在黄门夜燕归，径驱健马疾若飞。

马蹄翻空身堕地，岂独尘土沾人衣。

徒行却叩黄门宅，主翁醉睡惊倒屐。

东轩大床许借我，筋骨屈强眠不得。

二郎拥臂下中庭，左曳右挈蹒跚行。

西邻乞药走僮仆，东家贳酒来瓶罂。

大郎慰问不停口，以手熨抑重复轻。

黄门对床卧答语，独夜沉沉何限情。

黄门朝回我起坐，南屏潘郎跨驴过。

西台骢马随东曹，复有同官两寮佐。

周郎哭子涕未干，闻疾赴予如拯堕。

群嗟众唁增我忧，独喜南屏向予贺。

忆当堕马城东阿，前有深渠后坡陀。

置身隙地不盈丈，或有神鬼相袴诃。

兹行未必不为福，对酒尽醉且复歌。

诗成臂病不能写，黄门健笔如操戈。

庭空客散日在户，夜踏肩舆代徐步。

道逢东曹送我归，举袂却之犹返顾。

入门强作欢笑声，实恐衰颜惊老父。

闭门稳卧病经月，幸是闲官寡书簿。

高吟朗讽犹舌存，欹坐仄书书屡误。

故人入坐时起迎，拄杖徐行转愁仆。

黄门父子时过问，爱我情多岂予助。

平生骨肉欣戚同，世上悠悠几行路。

宦途夷险似有数，堕马为君今两度。

作诗病起谢黄门，各保千金向迟暮。

【文敬坠马用予韵见遗再和一首】

我马西行东客归，归心落日争分飞。

长安城中一掌地，颠倒鞭鞚随裳衣。

君时别向中书宅，两日吾门断双屐。

宁知此厄忽相遭，怪事惊从武昌得。

东曹旧僦尚书庭，当阶跛曳止复行。

曲身正自凭几杖，伸臂强可持杯罂。

拳如崔家独足鹭，风雨不动垂丝轻。

谁其赏此句独苦，吾荷武昌无限情。

四当轩前花下坐，病足蹒跚为花过。

诗才与病应力争，酒兴乡心复相佐。

归来病剧吟愈工，作势犹疑马前堕。

故将奇事发高怀，众口慰君君可贺。

忆当散发林中阿，扫石自坐青盘陀。

肩行板舆步筇竹，左麈右箑随麾诃。

风樯浪楫见亦惯，仓卒不废啸与歌。

谁令冠屦执羁策，顿觉平地生筼戈。

安乐窝中长闭户，万事茫然入推步。

如何物理异人情，堕甑有时犹却顾。

羊家臂折登三公，塞上髀伤欢老父。

定知时运迭乘除，或者神灵司籍簿。

南人漫作知章嘲，北客善骑宁免误。

嗟予亦是长安人，二十年来几颠仆。

向来病卧苦岑寂，剧饮豪吟赖君助。

言酬德报理则然，况是前车覆同路。

世间堕者亦无数，共说郎官好风度。

即看走马向亨衢，莫待驱驰岁云暮。

【文敬携叠韵诗见过且督再和去后急就一首】

苦欲留君君又归，翻然上马力欲飞。

与君未罄连夕话，复遣僮仆牵君衣。

问君坠卧城东宅，病足几时能著屐。

仓皇不肯戒前车，道上泥深行岂得。

君时坐笑当空庭，笑予亦怯泥涂行。

有如醉者醉初醒，戒客不遣操樽罂。

当时我悔不子戒，我足子肩谁重轻。

世间岂独我与子，慎勿局促伤高情。

黄门筵中客满座，回首光阴如鸟过。

宦途颠蹶亦有之，不见黄门已州佐。

人言官重不如身，我身幸全何害堕。

自断吉凶皆付天，不须重问梁丘贺。

闻君此语唯复阿，如病得医逢扁陀。

亦知身世等梦幻，实恐名教遭讥诃。

孙膑刖膝尚酣战，幼舆折齿还高歌。

何如乐正一伤足，忧心抱痛如创戈。

君方大笑复出户，五十漫劳嗤百步。

试教鲍老复当场，岂免狐疑更狼顾。

昔闻达奚走奔马，曾说此儿还此父。

吾曹岂是驰驱才，自合儒官守文簿。

前言戏君君不知，极辩为予无乃误。

今宵且作风月谈，莫更尘途论兴仆。

君归我坐时独吟，颇觉诗成少神助。

知君此兴正不浅，却似轻车随熟路。

歌长韵险亦有数，我已三赓君两度。

急须走笔偿我逋，莫道诗来天已暮。

【得文敬双塔寺和章招之不至四叠韵奉答】

问君朝回胡不归，西驰急脚走若飞。

云承部檄籍戎伍，岁给纩布颁冬衣。

浮图东望瑜伽宅，尺地西垣懒回屐。

只应官事了痴儿，怪底可人招不得。

想当岸帻坐公庭，东曹号令方风行。

直穷妙思入权度，岂有暇日消盘罂。

栖迟鞅掌自有地，向来笑口未可轻。

闲官饱食太仓粟，使我刺促难为情。

埋头日向书堆坐，岁月都将病中过。

久知筋力负驱驰，我已愧子郎官佐。

今年堕马复病目，目病虽轻不如堕。

并抛笔砚委尘埃，且免墓谀兼厦贺。

两旬面壁西檐阿，禅心不动如祇陀。

门前索文如索债，逊谢不敢加嗔诃。

官稽私负两不办，为君重和堕□歌。

兴来作字大如掌，眼暗仅辨点与戈。

尘多路长不出户，茧足还思堕□步。

淖险真停疋马迎，情深屡枉高轩顾。

卧无小吏惊报衙，行爱娇儿解随父。

拟借东曹度支手，记取玉堂风月簿。

从知身病是闲时，病里不闲诚大误。

嗟予病起身亦健，又被君诗压将仆。

我兼二病君但一，宁不少留为我助。

知君尚有逸驾才，我马虺筜当避路。

七擒八克古有数，白战共君今几度。

我歌又竟君不来，欲效鲁阳挥日暮。

【若虚诗来欲平马讼五叠韵答若虚并柬文敬佩之】

冯郎堕马长安归，身病在床思奋飞。

我时病堕忽两月，几度为渠惊倒衣。

邵郎近堕桥头宅，右足独拳愁蹑屐。

三人堕马渠最伤，毕竟堕同谁失得。

西涯书屋东曹庭，诗筒络绎东西行。

木缘诗堕不为酒，玉山自倒非金罂。

冯郎谈虎色独变，闭口不问重与轻。

吾宗白洲不堕马，亦作堕语真多情。

喧争浪谑两当坐，颇觉风流成罪过。

向来曲直未分明，旁引诸家为证佐。

讼当坐人不坐马，胜负在诗宁在堕。

冯郎欲作旁观人，负汝何悲胜何贺。

白洲老吏直不阿，手持三尺无坡陀。

欲令虞芮成礼让，不遣秦越相讥诃。

不然健讼化劲敌，只恐吴侬围楚歌。

南山一判不可改，昨夜东坛闻止戈。

诗家纷纭各门户，尔我不须分跬步。

世间夷险自有途，騄駬驽骀竟谁顾。

古来相马独孙阳，有子分明不如父。

白洲乃欲卖我马，却付东邻酒家簿。

人虽千虑有一失，我马虽驽亦应误。

君看三马二马良，冯马最良先我仆。

白洲有马夸健强，纵免堕伤为盗助。

诗成我亦判渠归，良马勿与驽争路。

佳辰美景亦有数，莫遣闲情嬲襟度。

急呼邵李招冯郎，下马共醉西涯暮。

【读柳拱之员外严宗哲主事杨应宁舍人倡和长句戏次韵一首】

诗坛森严升复楯，白战雄呼气难忍。

西邻有客兴亦酣，睥睨重围目双眕。

居然地隔如秦越，或者神交同白稹。

故知宫角本谐声，复恐圆方不相准。

向来蹇钝费鞭策，已分驽骀谢祇牝。

灰余万念偶一生，腐木经秋发孤菌。

诸君才力各强健，东飞俊鹘西飞隼。

拟随磅礴共盘旋，弱羽真愁向空陨。

霜天闭门坐不出，背拥寒炉曲成蚓。

强呵冻墨吟小诗，力困冰毫如荷盾。

枯肠夜渴吻亦干，绠短瓶空谁为引。

回首不如年少时，满堂坐客夸聪敏。

韩公道德日已负，后山精力空应尽。

逢场作戏亦偶然，不觉诗成为韵窘。

文章同时不易得，三杰古称吴富尹。

君今并是湖南英，乡邑吾犹限封畛。

闲官未免铅椠累，户外催逋时接轸。

长歌终曲谁使予，歌罢独吟还自哂。

【石鼓歌】

昔闻石鼓在太学，鼓形穹窿石荦嶨。

髫年释褐随班行，未识研覃与扬搉。

始官翰林岁分献，晚以代祀观尤数。

我思古人不可见，健笔雄词两超卓。

宣王谟烈继成康，况有文章存古朴。

是时风俗盖浑灏，其臣拜诵俱坚确。

勒功太庙告中兴，讲武岐阳犹猎较。

于时旋凯奏綍歌，于时扬言播声乐。

灵祇地不爱图书，列石天然谢雕琢。

垂垂股折屋漏痕，隐隐昏星露芒角。

初如淮徐振师旅，壮士当场鸣剑槊。

又如申甫端冠绅，摈相联阶舞于箾。

年深岁长世运改，谁向鸿荒究绵邈。

嬴刘以后无此文，直与混沌分清浊。

骤看笔势寻风骨，细剔苔痕认斑驳。

原抛野掷堕榛菅，冬经雪霜夏冰雹。

疑隳大鼎存铭识，似毁明堂露榱桷。

当时十鼓一为臼，犹幸农家事舂戳。

爱惜应劳神护诃，搜寻不厌山硗确。

暗中摸索亦可知，辨口尚烦泣楚璞。

圣朝天子方好儒，森列戟门护重幄。

闻之兴慕且兴敬，以手摩挲防击扑。

我生学篆希前踪，下视俗书羞龌龊。

家藏旧本出梨枣，楮墨轻虚不盈握。

行年七十始研求，老臂支撑目昏眊。

拾残补缺能几何，以一涓埃裨海岳。

太原宋生生好奇，铁笔为予亲刻斫。

吁嗟往者不复还，庶免方来尽漫剥。

请从祭酒告诸生，诵此衣冠日薰濯。







丙集第二




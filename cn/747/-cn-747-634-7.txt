○疏用忠正

臣闻国之所以兴者，主能信任大臣，臣能以忠正辅主。故忠正者，百行之宗也。大臣忠正，则小臣莫敢不为正矣。小臣莫敢不为正，则天下後进之士皆乐忠正之道矣。後进之士皆乐行忠正之道，是王化之本，太平之事也。今之语者必曰：“知人邪正，是尧舜之所难也，焉得知忠正之人而用之耶？”臣以为察忠正之人，盖有术焉。能尽言忧国，而不希恩容者，此忠正之徒也。夫忠正之人，亦各自有党类，邪臣嫉而谗之，必且以为相朋党矣。夫舜、禹、稷、契之相称赞也，不为朋，颜、闵之相往来也，不为党，皆在於讲道德仁义而已。邪人嫉而谗之，且以为朋党，用以惑时主之听，从古以来，皆有之矣。故萧望之、周堪、刘向谋退许、史，竟为邪臣所胜，汉元帝不能辨，而终任用邪臣，汉室之衰，始於元帝，此不可不察也。故听其言能数逆於耳者，忠正之臣也。虽任之，杂以邪佞之臣，则太平必不能成矣。文宣王曰：“十室之邑，必有忠信如某者焉。”故忠信之人不难有也，在陛下辨而用之，各以类进之而已。臣故曰：用忠正而不疑，则功德成。


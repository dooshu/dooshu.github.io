◇雁赋

鸣则相和，行则接武。前不绝贯，后不越序。齐力不期而并至，同趣不要而自聚。当其赴节，则万里不能足其路。苟泛一壑，则众物不能易其所。临空不能顿其翼，扬波不能氵其羽。排云墟以颉颃，汰弱波以容与。进凌鸾于泰清，退嬉鱼乎玄渚。浮若漂舟乎江之涛，色若委雪于岩之阿。邕邕兮悲鸣乎云间，因飞临虚厉清和。眇眇兮瞥若入清尘，扶日拂翼粲光罗。（《艺文类聚》九十一，《初学记》三十引两条）


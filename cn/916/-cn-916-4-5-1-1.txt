【短歌行（以下四言。）】

置酒高堂。悲歌临觞。人寿（乐府作生。）几何。逝如朝霜。时无重至。华不再阳。（乐府、《诗纪》作扬。六臣本《文选》注云。五臣作扬。）苹以春晖。兰以秋芳。来日苦短。去日苦长。今我不乐。蟋蟀在房。乐以会兴。悲以别章。岂曰无感。忧为（群书校补本作与。六臣本《文选》注云。五臣作与。）子忘。我酒既旨。我肴既臧。短歌有（乐府作可。六臣本《文选》注云。五臣作可。）咏。长夜无荒。（○《文选》二十八。《乐府诗集》三十。本集六。文章正宗二十九。《诗纪》二十四。又《类聚》四十二引觞、霜、阳、芳、长、房六韵。）


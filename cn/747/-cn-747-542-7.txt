○为人作荐刘孟修状

右，前件业传忠厚，雅尚文儒，贞白居心，公勤守职，累曾试用，皆著清廉。顷崔汉衡在晋州日，奏授殿中侍御史，充都防御判官，直道不回，正词无隐，宾僚之内，裨益甚多。知是公才，岂为参佐？屡详疑狱，心尽哀矜。尝判剧曹，事无留滞。臣是以录其劳效，奏请改官。伏蒙圣恩特授前件官，今赴阙下，奉诏旨不敢乞留。臣伏以孟修自有干能，诚堪任使。所知微分，辄敢荐闻。干冒宸严，伏增战越。


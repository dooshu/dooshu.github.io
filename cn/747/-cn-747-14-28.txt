○册郇王素节申州刺史文

维显庆四年，岁次己未，九月乙亥朔二十九日癸卯，皇帝若曰：於戏！经邦之术，寄宗子而维城；御下之方，资懿亲而调俗。缅寻遐载，率修斯道。咨尔上柱国郇王素节，端嶷幼彰，清徽早茂。夙闻《诗》、《礼》之训，式光车服之宠。邑连锺武。壤接平春，合九州之遥涂，控三门之险路。形胜之地，马牧所在。是用命尔为使持节申州诸军事申州刺史，王及勋官并如故。往，钦哉！夫政化之要，礼义为先；臣子之规，忠孝为本。尔其慎修刺举，祗服炯戒。仰鸣谦以自牧，无侈纵而违道。荷兹隆委，可不慎欤！


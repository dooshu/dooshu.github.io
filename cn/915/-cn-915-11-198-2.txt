◇上表自理

臣昔在南，仰餐王化，拥率部曲三千馀家，弃彼边荣，归投乐土，兄弟荼炭，衅结贼朝。高祖孝文皇帝录臣乃诚，授以藩任。方欲仰凭国威，冀雪冤耻，岂容背宠向雠，就险危命。昔郢豫纷扰，臣躬率义兵，拥绝贼路，窃谓诚心，仰简朝野。但任重据边，易招尘谤，致使桃符横加谗毁，说臣恒欲投南，暴乱非一。乞检事原，以何为验？复云虐害番兵，杀卖过半，如其所言，未审死失之家，所讼有几？又云耗官粟帛，仓库倾尽。御史覆检，曾无损折。初代之日，二子鲁生、鲁贤，从子超秀等并在城中，安然无二，而桃符密遣积射将军鹿永固私将甲士，打息鲁生，仅得存命。唱云：「我被面敕，若能得鲁生、鲁贤首者，各赏本郡。」士马围绕，腾城唱杀，二息战怖，实由于此。残害居业，为生荡然，乃复毁发坟墓，露泄枯骸。存者罹生离之苦，亡魂遭粉骨之痛。昔岁朝廷频遣桃符，数加慰劳，而桃符凶奸，擅生祸福，云「唯我相申，致降恩旨」。及返京师，复欺朝廷，说臣父子，全无忠诚，诬陷贞良，惑乱朝听。乞摄桃符与臣并对，若臣罪有状，分从宪网；如桃符是谬，坐宜有归。（《魏书·田益宗传》）


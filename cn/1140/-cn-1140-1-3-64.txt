玉函山记

玉函山在齐郡城南二十里皎然若几案一名卧佛山余乘兴偶出覔笋舆兼策杖径造其巅向之皎然几案者隐然在万山中稍缺其北郡城当之俯视迷离惟明湖荷芰城外流泉浮青缭白?华二山如列眉上有碧霞宫皆石屋南望泰山不甚高若可兄事而指臂聨也世传山有鸟曰王母使者汉武登之得玉函化白鸟飞去事见酉阳杂俎余谓山形差小非登封临幸之所石径巉削无可容辇道世所传殆非也然自有山以及汉武不知几万载矣汉去今又数千载矣汉武即果至亦万古之须臾耳而山以汉武名是何无尽者待传有尽不朽者藉名速朽也天下之山川赖人以显者类如是岂好名之病山川不免与抑人自名之而山川不有与士大夫无独游者余兴至则游不偕宾从尘籁既尽解衣御风嗒然知浮名之非故而造物之冥冥不可得而名也独游之乐视与衆为乐甚也作玉函山记於石屋时已亥夏五月二十有十日


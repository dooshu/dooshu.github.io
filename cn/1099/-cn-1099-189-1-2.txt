○供億艱苦乞早議處客兵疏 【 議撤榆林客兵】

臣聞設兵將以衛民、安內斯可攘外、竊照虜酋擁眾、到於榆林等堡地方、攻燒墩臺、殺擄守保官軍、勢稱猖獗、境用繹騷、特廑禁旅徂征、大張撻伐之武、援兵會集、共成犄角之師、所以為邊方計者、至矣盡矣、夫軍馬所集、芻粮隨之、榆林地本沙漠、多係不毛、歲復凶荒、連遭大歉、前項芻粮、本處糴買既盡、委境般運、亦竭、以艸言之、一束重一十六斤、估銀一錢五分、榆林鎮城止有艸二萬餘束僅彀京軍六七日支用、六七日之外、則何如也、該督餉侍郎張瓚行委員外郎袁淮主事楊銳、及該管粮副使張大用僉事張邦教分廵副使陸杰分守參議魏綸等、分下招易之令、尚無報賣之家、督催之人、道路絡繹、包運之費、閭閻嗷嗷、以前客兵、多是那借主兵粮料艸束支給、主兵權關折色銀兩。誠不得巳而然也。夫對敵殺賊。全恃主兵。專練主兵以省客兵此足餉安邊之急務世庙時屢經申飭而邊將不行不審何故若將本色粮料那給客兵。今日東去買粮。明日西去買艸、是以有賠累之苦矣。安望其出死力奮戰功耶。近該遊擊將軍梁震等仰仗　天威、斬獲首級十五顆、奪獲達馬夷器不等、彼虜驕鋒少挫、桀氣寢消、然賊騎雖離境上、而營帳猶住套中是固有叵測之勢矣、但深入宜在秋高、遠遁必視河凍、若將各處客兵、停勒在鎮、直待冬月彼虜過河、方行班師、自此猶有五六月之期。地方豈堪百數萬之費。竊恐疲眾糜財、賊未勦而我先坐困矣。再照京營官軍、與諸邊軍不同、但當遠布威靈。不可輕犯鋒鏑。即今中堅既馭。先聲巳揚是亦足矣。若復曠日持久。淹留荒徼。雖為攘外安內之謀。將失居重馭輕之體。况今邊地水土不習。人馬氣蒸。疾病易生。尤有可慮者。及照查宣府頗聞有警、其地且遠、某調部下遊兵、亦宜量移、得候徵調、大同原屬相援、其地且近、趙綱部下遊兵、則應仍留協同防守、臣審度機宜、酌量事勢、似當如此爾、故該地方守廵管粮副使等官陸杰張大用魏綸張邦教等呈將宣大寧固陜西人馬等分布隣、境京營人馬早賜掣回。實憂軍餉之需難繼。地方之釁易生故爾。各官又稱專責鎮正奇遊兵與招集勇敢相繼。戰守務出萬全。漸次區畫本色。重恤主戊。此又知本之論、防禦之至計也。伏望　皇上特敕兵部、仍會同各衙門、將副使等官會呈緣由、及臣詳處事理、本於事機、參以廷議、通行奏請早賜施行


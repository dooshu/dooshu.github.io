卷九十二

<集部,别集类,明洪武至崇祯,怀麓堂集>

钦定四库全书

怀麓堂集卷九十二

明　李东阳　撰

文续稿二

南行稿

高祖戊七府君墓表

成化壬辰之春曾孙封翰林院编修淳将归谒曾祖考处士之墓于茶陵玄孙东阳寔自翰林请于上以从曾孙淳乃具述曾祖本末授于玄孙东阳使撰次其辞刻石京师载而归表之墓道以示于凡为宗族邻里乡党者其辞曰呜呼惟我李氏出自临洮谱传为西平忠武王之後王之第十子曰宪为观察使始居江西江西之八世讳余始迁于茶陵之中洲茶陵之九世为我曾祖考处士讳某行戊七时有讳祁元元统初进士及第乡人称为状元者盖族兄弟也状元既避地永新其子位及族兄弟若一源若高清若尚宾若我曾祖考皆留茶陵茶陵之族益广国朝洪武初我祖考处士始以戎迁于京师寔生我先考处士讳允兴以及于淳于泽泽今为金吾左卫所镇抚淳生不及祖考祖妣贺之存尚能道曾祖时事曰吾舅为人敦朴谨厚德浮于言其行吾则不能详然人皆曰是长者也其世吾则不能详然人皆曰是李状元之族也其坟墓吾能知之地曰荷木坪泉曰光泉水曰芝水去中洲五里而近先考之将没也召淳等而命之曰吾父母葬京师吾力不能归吾死其从之然汝辈愼毋忘茶陵淳等泣而谨识之淳伏念生赖先世积累有以至今日惟我曾祖考养不逮祭不造亦惟我同姓父兄保护之勤二三耆旧左右望助之力是赖于数十年灵有攸宅亦有攸待维桑及梓夙夜之所不能忘也呜呼享其泽而不知其所自出者非人也知其所自及而不感且动焉者非人之情也无践我封无剪我树无圮我基址以成我志于不替者是深有望于我後之人于我宗族于凡我邻里乡党也谨?手稽首而表之曰此我曾祖考处士李公之墓

祭高祖处士府君墓文

维年月日孝曾孙封翰林院编修文林郎淳率孝玄孙翰林院编修文林郎东阳谨用刚鬛柔毛庶馐之奠昭告于显曾祖考戊七处士府君之墓曰不肖淳等生长京师于兹三世以祖以孙壮者老稚者壮声音既衰俗尚寖殊盖自先考之存痛念先世坟墓所在未尝不延颈凝睇涕下沾襟也道里既远又属戎役首丘之念至今悲之淳等虽不肖夙夜惊惕不敢忘先世之训曰无忘茶陵曰无忘荷木坪淳生五十有七年家始多蛊中遭大故及东阳稍长遂窃有官秩不敢违离然每得一俸必相与语曰此曾祖考之报也诵一编曰此曾祖考之所遗也见乡邻亲旧必曰此曾祖考之所与通家者也如是者亦数年乃以今年命东阳上疏以展墓请皇上悯其愚诚赐之楮镪舟楫有费祭祀有物使得匍匐墓下倾乌鸟之私淳伏念曾祖考积累之恩圣天子宠赉敦励臣下之德皆足示来世乃命东阳撰次先世本末刻石京师以来用是日吉旦大会宗族孙子树之墓道使凡来世有所瞻式呜呼邱壠不移山川在目瞻望感慕不知所云

祭族高祖提举府君文

彼元氏之既衰兮世混乱而不纲惟贤哲之相遭兮亦怀贞以自藏繄予祖之既敭兮爰引禄而南游曾岁月之几何兮曰归茶陵之故丘结茅菅以为庐兮彼轩冕其犹敝屣思采桑于长江兮値山河之遽改世可晦而为明兮物缁不可使为朱岂不知尧舜之难逢兮寜巢许之为徒丘固各有首兮时固有所値也寜死于永新之土兮曰惟吾心之无愧也彼宏辞与丽藻兮固予祖之所遗盖尝静言以思之兮又何啻乎今世之所希慨愚生之既晩兮奄忽周乎四世喜宗谱其犹未冺兮惧芳风之莫嗣承予告以展省兮扫松楸于荷木之野持一奠而酬兹兮固予心之望者念祖德之莫扬兮在孙子为弗仁彼金石之无文兮愧汗下而沾襟返故庐以为家兮不肖者之志也蹇淹留而无成兮敬陈词以为戒也意悃愊而莫宣兮?髣髴而上征庶九泉之可通兮托哀辞於楚声

宋知潭州李忠烈公祠记

成化五年春正月长沙府知府臣钱澍言臣所守宋潭州地按宋知潭州李芾当元兵之炽始至潭州画地而守日以忠义励壮士人皆殊死战有诱降者辄斩以狥城且陷芾召帐下沈忠遗之金曰吾力竭当死吾家人不可辱于俘汝尽杀之而後杀我忠辞不获命乃醉其家人徧刃之芾亦引颈受刃忠焚芾居还杀其妻子复至火所自杀是时先芾死者知衡州尹谷寓居城中冠其二子与其家人死于火参议杨震死于池後芾死者幕僚陈亿孙顔应焱潭民多举家自尽城无虚井缢于林者相望其事昭晰在史传布扬在天下浃洽在郡人耳目而郡之祀事不立其为阙典甚不细臣已立祠于芾所居故地以尹谷等配请诸祀典仪物使有司永有所遵式事下礼部具春秋祭芾用豕一羊一粢盛备余各羊一制可越三年壬辰东阳展墓归至长沙?公于其祠钱侯以予为潭人且籍属太史氏谓宜为记予惟自古有国家者莫不亡而萎弱困顿可悲痛者宜莫如宋宋之亡也仗节死义者数十人或止一身或连一家或曁其将佐而能使人感教之深且速如李忠烈者亦寡矣宋之後数十年其遗民故老尚隐思之忠烈死潭人至今道其事犹慷慨泣下呜呼是孰强之然哉忠义之在天下盖有不待生而存不随死而亡者苟顺且诚无弗从之矣论者固以为宋三百年之报然当时弃城卖国背位而逃者亦岂少哉微忠烈潭之人未必能死死未必能多忠烈守潭未半年而能感潭人若是及其死举湖以南皆降天下之存亡所系可知也荆楚之间淫祀累千百而忠烈无血食地此岂可以示天下後世也继自今吾郡之人瞻望感厉为臣必忠为子必孝呜呼惟忠烈之风亦惟钱侯之功侯既祠公其岁祀必亲予为之作楚歌以祀公以纾潭人之思歌曰荒江澹兮冥冥悲风起兮洞庭灵之来兮扬舲载风起兮驾云程纷胡马兮如云奋前驱兮我军寜为宋鬼兮生不为胡彼雄而烈兮什伯其徒朝鹤唳兮水滨暮猿啼兮木下莾空城兮落日痛三户兮南楚楚之水兮荆之山灵之去兮奄复还酧桂酒兮三酌泛予泪兮潺湲余怀兮何极公之亡兮誓天与日芬鞠兰兮蕉荔灵飨祀兮终吉

汉长沙王太傅贾公祠记

古所谓大臣者必先大体後庶务皆足以刑天下及後世然其自负甚重不苟合于人人未必能识识之未必能用此治所以恒弗成也汉屈群策豪杰并起而从之高帝之初所不能致者商四翁鲁两生之外天下其无遗贤矣明法律时则有若萧何曹参治兵旅时则有若韩信彭越周勃出入筹策时则有若陈平郦生此皆创业拨乱之所为用非所以经世建统也文帝时可当大臣者惟贾太傅一人少而荐于朝且显矣卒短于大臣困于长沙老于梁呜呼以文帝为君而太傅不得为之相是故汉之礼乐微矣吾观其论天下之所置则先仁义後刑法论天下之势则先夏後夷先身後臂指论吏治则先风俗论世所以长久之术则先太子论大臣则先亷耻此其言皆治乱之大体所在战国而下无能言之者岂不可以为大臣乎哉使太傅竟作相得有所施设必能刮去秦习成汉之一制非萧曹而下可拟也不用而死文帝固未尝仇之天下後世盖自不能无憾而司马迁作史记徒以吊湘之赋遂与屈原同传则亦甚矣太傅在长沙未久长沙人至今习知之其故宅卒为汪伦所居有井存焉成化某年我长沙守钱侯募郡人以财赎其宅地为祠塑像其中请着祀典诏以仲春秋祭用羊一豕一粢盛备复其民一家使共祀事翰林编修李东阳省墓归自京师寔?祠下侯请记其事立石于祠太傅史书之详矣予为之记使後来者知兹祠也建自钱侯始

长沙府学尊经阁记

金坛钱公自给事中擢守吾长沙数年政修而人悦乃作尊经阁于府学明伦堂之後其制宏达壮丽广槩而疏节牖槛相冲甍楹交辉巨岳当其前长江泻其旁登此阁而吾郡之形胜可坐而见也吾郡故藏书皆毁于火公置书数千卷其中国朝所颁定者为先六经次之子史百家又次之居兹阁而天下之图籍可坐而尽也成化壬辰予归自长沙寔与教授梁君恒及诸生登之相与窃叹钱君之功越翼日梁君率其诸生诣予馆请曰惟兹阁不可无述今建且二年而石未立此固有待敢以请予曰诺乃谂于衆曰观治者必观其所尚而治效从之秦任刑法国用亡汉习法律其政杂伯两晋尙黄老卒颓以败梁武氏好佛饿而死唐工词赋而士寡寔行宋虽富儒术而未能用其治亦不古若惟我朝敦德崇礼以经治天下于兹百年治化休着风俗醇美视今较昔其效甚明岂惟有国家以至于郡县皆然钱公之治巍乎其所尚已今年祠贾谊明年祠李芾又明年祠长沙诸贤修先师庙庭以及儒学兹阁之成盖多于前功于是时政事闲暇教化隆美居师儒招俊髦或瞻以登或息以游讲习之暇盖必有感乎其中者矣是故南瞻庙堂之尊思先贤之遗训若严师在前惴焉而不敢肆西望岳麓之高慨考亭故址怀高山之仰悚焉若有所不及北拱宫阙怀江湖之幽思仰答圣天子作养教育之盛意而东望府治则思我公之功无负以能有成功无愧于天下後世则兹阁也岂直游乐为观美而已请与吾乡之善士共朂之衆皆曰诺退相与刻石于阁中兹阁也经始于某年月日成于某年月日越某年月日翰林编修郡人李某记

新寜县石城记

新寜县古夫夷县地也盖自宋绍兴间平杨再兴之乱始即金城村为新寜县隶武冈军元季兵毁国朝洪武初始复为县隶宝庆府正统乙已峒人杨文伯复乱总戎李公某平之其地允不治景泰辛未知县唐荣奏徙治于旧县东二里许筑土为城城且坏成化庚寅右佥都御史吴公琛奉命南廵湖广按察佥事郁公文博议以为修石城便吴公曰然吾志也遂下有司宝庆知府谢侯省状其民寡贫不克事宜勿修便吴公曰然吾不以烦而民止取其人若干乃罚赃为费摘戍为役命都指挥刘侯斌董厥事某卫千户陈纲邵阳县主簿汪玉分理之辇石伐木薙冗补罅墉而扃之既固且完凡广袤若干里崇若干丈经始于是冬某月越明年秋某月成维时论者以为兴废举堕者臬司之职也爱节民力寜彼弗恤者牧守之事也兼采羣策左右而麾指之恩令兼行情法并用各得其所者大臣之能也佥宪之议微都宪莫能用太守之志微都宪莫能容揆厥成功归于吴公公之来廵也暑不张盖险不御舆夙出而夜息地不遗僻郡政不弛末节旄倪仰赖若戴父兄贪官黩流闻者股栗夷獠服其威信流徙悦其抚?士卒先其驱使故兹役也吏胥有治民社有守御侮有备而民无怨声官无殄财功肇于无前患消于未萌使天下司风纪者咸修厥号令以威四方何所不济天下之郡县咸有疆屏何所不守循兹成绩岁视时葺由今日以迄于万年何所不至吴公之名与城无穷宜有记述刻之金石壬辰之夏东阳墓归茶陵获覩公之风裁谢侯者实同舟因叙兹城本末甚悉侯旣归治遣使请于予予湖人也辄先耄稚作为诗歌以颂公以示于後人其诗曰惟郡之墟中有夫夷地险且巇溪回峒旋椎卉为邻以世以年筑块为城其高可乘居人弗寜图初及终伊谁之功惟我吴公惟兹庶官惴後矜先烝民载懽石城凭凭谯楼鼓声城门夜扃山徭野徂不避走趋莫我敢觎彼偏一方远人所望天子之疆圣朝熙熙安弗忘危惟古之规惟公南廵有惠在人兹城嶙嶙亿万为期何以恒之责在有司

贺兴隆传

贺兴隆者长沙安化清塘乡人也元至正壬辰天下大乱民奔走错愕莫相为命兴隆率陈源隆姚廷曙等聚乡人子弟为兵驻镇安寨乡有警辄出御之民始定庚子岁陈友谅兵起授兴隆参军越五年甲辰春二月兴隆率其衆归于我朝太祖高皇帝嘉之仍予之故官徐公逹之取辰州及降沅州诸郡兴隆实在军中攻战抚募厥功惟多是年冬与总制胡海洋克宝庆路获元元帅唐隆遂与衆城守寻授宝庆卫指挥同知又明年乙巳夏四月邵阳贼周文贵等作乱中乡兴隆率兵驻中乡六月与贼遇兴隆径冲其前锋援不至遂力战以死朝廷以玺书褒赠其略曰唐兵未出睢阳之势始孤智伯渐强晋阳之城已浸首虽可折心乃不移未膺大国之封遽见长星之坠赠湖南等处行中书省参知政事仍命有司立祠岁以战没之日祀用特祠在宝庆府太史氏曰古人有言疾风知劲草世乱识忠臣岂不信哉吾观古之仗节死义者未尝不太息焉当元之季海内鼎沸兵革并起士大夫享有民社佩符秉纛者弃位而逃视其民之转徙?溺若秦越人之相肥瘠其身且不自保于民则又何赖兴隆以一布衣伸锄为兵蒸麦为粮出入守望为乡邦保鄣荆楚之南苖裔出入于斯为甚一方之不亡皆其功也天下未定垂趐而附翼不以为耻及夫诞运有主翻然来归名正事成于焉罔愧逮夫事穷势极竟殒其身寜为顺死不为逆生呜呼岂不眞知顺逆大丈夫哉在古祀典曰能扞大患则祀以死勤事则祀若兴隆者不祀谁宜祀耶人不幸生当乱世死于锋镝之下与沙?同腐者何限贺氏独享有祀典崇名焕勅昭耀来世彼俯首缩臂臣妾二姓冒旦夕之荣者万死奚足赎哉予南游湖湘颇搜采贤人义士闻宝庆人道贺公事甚着但其事未有传传録于郡志本末殊不悉不载初授参政为何省官又不载其子孙存亡莫可考见且其祠既久益荒落成化辛卯宝庆知府谢侯始修复之佥谓宜有述侯以为修祀有司事不足记请为贺公传立石于祠以示後人予旣为传且谓侯功诚不可冺又重违侯意因并附于传末云

湘江送别诗序

物之境惟江山为胜而山之在江中者为尤胜然胜矣而人得以尽之者往往以为难君樊小孤诸山皆予所亲历樊山卑浅无丛林茂树小孤虽秀拔恨当江之隘地势不免为岸屈惟君山殊胜絶而又居洞庭浩渺之冲风涛掀簸恒出于所不测虽有好事者多不得尽登临之兴予于诸山咸有遗憾焉独金山屹在大江之中高不减数百尺远不过数里殆造物者所以遗乎人而予犹未能振衣拂袂于兹山之侧是又一恨也自古骚人墨客时出奇句与山争胜求其卓絶者如求此山树影中流见钟声两岸闻差足快意耳天多剩得月地少不生尘非无足观而惊涛溅佛之句且不免徐凝之诮于谈者之口而世之君子犹病其不似予直恐其太似尔扶桑断石弱水长流安得此老辈哉予之归长沙也金山释湛然适来访长沙守钱公公门下士黄华辈以公故壮此僧之归也各赋诗赠之题曰湘江送别公欲得予序予重公之谊且爱此僧之名因呼而问之曰吾将游姑苏过而居诵孙张之作以继兹山之胜留云吞海诸亭能坐我一榻否僧曰诺遂书其卷而归之仆往年侨居镇江馆于佑圣观观之西曰能仁寺湛然所住也因得见此作爱其高古有议论读之数过已而成诵至今凡九年矣偶与西涯道及闻稿已不存遂録而归之予方病目不能作书此乃口授乔生宇代书者也辛丑夏六月廿九日东陵杨一清识

怀麓堂集卷九十二








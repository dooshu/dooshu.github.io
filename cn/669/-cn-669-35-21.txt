21　水母目蝦　去住由人真水母　簞瓢粗足似山雌


「水母目蝦」，見郭景純江賦。欒城次韻王鞏見寄詩云：「去住由人真水母，簞瓢粗足似叢書樓校：「『似』，元板作『亦』。」山雌〔一〕。」

【何云】用法言。

【元圻案】文選江賦注引南越志曰：「海岸間頗有水母，東海謂之蛇，正白濛濛，如沫生物，有智識，無耳目，故不知避人。常有蝦依隨之，蝦見人則驚，此物則亦隨之而没。」〇揚子法言脩身篇曰：「山雌之肥，其意得乎？或曰：『回之簞瓢，臞如之何？』曰：『明明在上，百官牛羊，亦山雌也；闇闇在下，簞瓢捽茹，亦山雌也。何其臞？』」

〔一〕「似」，元刊本、清嘉慶本作「亦」。






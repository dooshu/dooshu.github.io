○卢郎中斋居记

鸿鹄逆清风，陵颢气，翱翔自得於冥冥之间，故虞衡<矢敫>，不能为患。甘刍丰秣，羁絷骏骥，首冠[A14E]锡，身被缨纟襄。力方盛也，骋於康逵；及其殆也，困於鞭策。由是智者高鸿鹄而卑骏骥，岂妄而论之哉？今凶渠假息，五兵未偃，庙堂有风力之臣，征镇皆方召之老，则仁人静士，戢伏自持，各其志也。尚书左司郎中嗣渔阳公卢振，字子厚，奉世德而聿修之，味道风而游泳之。处於九江南郭荒榛之下，不贻害於身，不假力於人。夷堆带，填寻尺无遗材，草木不移植。书堂斋亭，成於指顾；高松茂条，森於门巷。宴然燕居，胜自我得。君子出则行其志也，公以瑚琏之器为郎官，以干将之断宰赤县；君子入则善其身也，公就鸿鹄之冥冥，舍骐骥之驰骋。况大江在下，名山当目，嘉宾时来，携手长望，可以颐神养寿、畅其天和。“浴乎沂，风乎舞雩，吾与点也。”寻阳侨旧，推仁人焉，推智者焉。广德二年四月五日，赵郡李华记。


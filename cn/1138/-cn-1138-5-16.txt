送王钦承侍御按部山左

闻道兰台使，新参补浴功。
神羊元柱下，威凤本河东。
珥笔星辰际，埋轮辇路中。
抗词玄武仗，封事建章宫。
方执中台法，还看大国风。
安澜望蜃市，问俗过龟蒙。
盐铁嗟空轴，干戈有伏戎。
出来思鼓卧，不尽用车攻。
膏雨人驱犊，清霜吏避骢。
岱宗云跌宕，沧海日曈昽。
揽辔莺声送，行春马步工。
好将鸿雁咏，旦夕奏丹枫。


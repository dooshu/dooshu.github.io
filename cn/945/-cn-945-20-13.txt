第三表

臣某言臣近者再陈尺奏愿寝渥恩顒俟帝俞庶逃物议而纶言荐降天听弥高捧对周章魂守飞越臣某中谢窃以持衡之地非贤勿居必须契上玄之心然可委大钧之任是以傅说帝赉之弼乃膺爰立之求吉甫岳降之神式佐中兴之运举协民望伊尹所以格天用非时髦匈奴或至轻汉盖古今之所重垂方策以具存矧乃睿哲承祧百度思理宰衡当国四海式瞻询谋所归责任尤重况今水旱之後多流离转徙之民金革未宁有倔强不臣之虏论兵帷幄首咨决胜之筹议政岩廊先务富人之术苟非通霸王之大略负匡济之宏才何以增三光之明何以慰率土之望如臣者识靡详於国体名不动於朝伦但怀孤直之心实昧经纶之业猥升鼎席式代天工伏枥之姿谅难致远挈缾之量诚合戒盈虽豁达大度之见容顾萋斐羣言之可畏受爵不让恐贻载籍之嗤自知者明敢冒公朝之宠俯偻靡安於下恳再三须黩於至尊伏望尊号皇帝陛下念台宰之司礼秩甚峻当宵旰之际毗倚非轻察下臣量力之心寝外庭已行之命庶具瞻之地无媿於苍生亦窃位之讥不玷於青史臣之愚慊罄尽於斯仰叩宸严必望俞允


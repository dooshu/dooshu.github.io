○贬萧嵩青州刺史制

王者立法，所贵无私，有过必惩，古之令典。太子太师萧蒿，累践清资，尝居重任，身宠茅土，家荣姻戚，人臣之贵莫二，止足之分当知。曾不是思，乃行非道。城南别业，地即膏腴，亩直千金，盖谓於此。遂将数顷，辄遣仙童。名位若斯，恩遇亦甚。昵於庸竖，更欲何求？静言其情，深所未谕。但久经任使，措在朝廷，自不饰观。良用惊听，岂可辅导太子，颉颃正人，宜从贬出，以肃纪纲。可青州刺史。


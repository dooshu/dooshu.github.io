○為陳言邊務情弊疏 【 遼東邊務】

臣以病廢之餘、叨任本兵之佐、其于宣大二鎮、及陜西三邊事務不曾經歷、畧無一知、不敢妄言、若夫京左遼東一帶、則因往歲編發遼東瀋陽衛充軍、首尾四年、以是於彼地方、軍務情弊、耳聞目及、頗知一二、嘗費心思、為彼私畫、而未敢出言、不意今日皆臣本部職務也、雖共間有數事、不係本部掌行者、然人臣之義、知無不言、謹以所見應處事務、條列于後、其最後一事、頗涉機密、伏乞　聖明自行斟酌行止、不必該衙門抄議、以傳泄其事、其餘二十四事、乞敕該部再議施行、

一在京編發遼東充軍之人、俱監左府、半年有餘、積至二十人、方差一官一舍管解、其所差官舍、先揭債銀四五十兩使用幹差、本利倍還而又欲多取肥家皆出此二十人之身、軍犯臨發、親臨送者、為賣房產揭債銀、隨送軍解、沿途守等、每五七日纔至通州、一兩月纔至山海關、必欲足其取盈之數、內有竊盜充軍者、放令墟市、掏摸財物以與之。其軍到彼、不久多死、無益邊衛、竊恐別府解軍、亦有此弊、乞賜禁革、再有犯者、必加重治、

一京差伴送貢回夷人官員、經過遼東一帶、全無紀律約束、每百十人、或三二百人、擁至一處。堡站官先失預備。夷人到彼因無車馬供給。任其留住三二日。出入空城。畧無禁忌。或忿將房舍損壞。或故將門窻燒爨。或自用粗木鞍轎。將馬??目打破。或管官唆令將官馬尾。割與回京賣銀。一過三汊河。夷人竊認小路。即將官馬騎。從小路逕行。超過三五站。故將馬匹騎死。丟棄路傍。官府畧不經意。甚損　國威。亦耗邊馬。且被夷人熟識道路益輕邊衛入寇無忌。事非小失合無今後夷人往來。宜令伴送官分定班次。每五十上下人為一起。每預將名數報知。前路堡站。預備供給腳力。夷人到彼。即將應付打發。前站巳過。報知後站。方許次起夷人起身到彼。亦就打發。不許暫留。經過地方。仍要撥軍嚴整隊伍。守門護送。使彼憚不敢傍覷。再有如前損壞馬匹房舍、及超路徑回等事、嚴禁重治、庶壯國威、免致輕侮、

一軍政莫急于馬、舊聞有禁官馬不許兩並騎。亦不許婦女騎坐。及馱載他物。切見遼東官軍。全不惜馬所關料豆私賣食費。不以喂馬。致馬瘦損。該管頭目。畧不點視。而又不分男婦。出門半里。即便乘馬。或將馱載薪糧行李遠行重壓。而又騎一人在上。以致馬易倒死。虧損公私今宜行彼將官嚴加禁約、如有坐視不禁、或指此為名、因而科害軍士者許撫按守廵官參問究治、

一彼處原無驛逓、止是各堡輪撥邊軍馬匹在堡走逓號稱擺堡、無柰鎮守分廵等官、各有親識伴僕人等、及各衙門公差人役、日逐往來不絕、多討馬匹騎坐、及馱載行李下程、馬易倒死、負累邊軍買補、更又嚇要管堡官多歛窮軍財物、供給酒饌、必欲豐盛、致令邊軍苦不可言、合行彼處撫按守廵官、各堡站每月給與印鈐格眼簿二扇。將輪差馬匹。編號書簿仍定與公差人飯食品數。令其馬匹挨次均撥。即書格眼內。其公差人用過食饌品數、亦令填註格眼、循環吊查、敢有多勒馬匹供給者、即行懲治、其非公差人並不許私給濫與、

一彼處鎮守總兵太監、　朝廷原給與令旗令牌、以備臨陣督戰之用、旗牌所至。即同詔敕。官吏迎伏。無敢違慢。有等無知官軍。謀跟鎮守。聽執旗牌其人名目。即自號旗牌。鎮守官或令出外營辦私事。亦稱旗牌。所至凌嚇官吏。詐勒財物。弊不可言。如欲差彼賫銀邊堡糴糧報納。必與一軍帖以點為名。旗牌一至。守堡官股慄驚怕。即將軍士應支月糧。扣留在倉准作糴買上納之數卻將原銀送還原發衙門。更歛窮軍財物饋送旗牌。以免降禍其害人如此。合無行彼禁約。今後鎮守官非真臨陣督戰。不許擅出旗牌。以褻天威。其公差人出外。非真執欽降令旗令牌者。不許冐稱旗牌。敢有違者。官聽撫按官參究。公差人以矯詐論罪。不許容情姑息。

一聞先年遼東將官、皆令馬軍下馬囊沙繫腿。以習徤步。是以遇敵馬傷即行步鬪進能剋敵退可全生以後馬軍不分遠近。沿路騎馬。再不下走百步。雖穿戴盔甲。亦不慣耐。長令馬馱。以此馬易疲。遇敵馬傷不能行走。多被擒殺。今宜行彼將官如舊操習。騎馬遠行。必欲上下。每騎十里下十里以節馬力。以習徤步。庶幾如昔遇敵馬傷。即能步鬪。進可拒敵。退能全生。不為小補

一遼東城內、原設分守副總兵一員、西備長安等伍堡、墻外朵顏等衛達賊、時日難離、而又東備靉陽等六堡、邊外建州等衛達賊、聞報赴援、往回七八百里、山路峻險、遠不及事徒多走死馬匹、合無行彼鎮廵等官、從長處議、於東邊一帶城堡、相度酌中相應處所、添設守備一員、往來廵察防備、庶免遼陽、顧此失彼、臣又思遼東為京師左掖宣大為京師右掖。於彼三鎮。各添養士馬萬餘。以慣習戰陳。一可備邊威虜。二則京師或中原有事。緩急得以調用。不為無益

一自古將材難得。而起自行伍。慣歷戰陳者。尤為難得。今彼處邊軍衝鋒破敵者。既拘例不得報功而斬獲首級者。又被勢豪奪去。不得報陞官級。至於指揮千百戶。間有謀勇可用者。又或家貧不得營幹管事以顯其材。以是將官起自行伍真能殺賊者不可再得宜嚴敕彼處鎮廵官公心體訪、指揮千百戶中間果有謀勇出眾。家貧不得差遣者。務要公心選任管隊把總掌印備禦等職至於勢豪奪功買功之弊。尤宜痛革。而行伍士卒。果能衝鋒破敵。或斬獲首級者。務實報功次。使其得陞官職。與前選任指揮千百戶、俱令積功漸陞品級、以備將官之選、則在邊將領可得真材、而緩急有備矣、妄意此法、可通行各邊、

一先年京差贊畫參隨到彼勢焰薰灼、邊人凜凜、總鎮官既奪邊軍血戰所得之首級以與之報功。衛所官又剋邊軍忍死所報之糧銀以為之宴賞。且又聽之乘其馬。役其人。鞭笞呵叱。如待囚隸。彼為國家出死力者、俛首喪氣不敢言。其中哀怨何可言也。故昔宸濠之計、調軍遼東、人惛踴躍、思欲南降、向非天命有定。北軍至彼。大事去矣。　皇祖聖訓所戒。賞功不當久則禍生者葢幾踐之。甚可畏也。今後此輩不宜再遣。有欲去者。贊畫官則送本部。面考方畧。參隨官則送彼處廵按。面試弓馬。如果謀勇可取者。則分彼邊堡。當先殺賊。退縮者如古莊賈。即行軍法。以折其驕悍之氣。責其報效之實。果有謀勇出眾。真立戰功者。就陞彼衛職事。使其在彼積功漸多陞職漸崇以備將官之選方為有益。妄意此法亦可通行各邊。

一先年各衛堡備禦、及千把總等官、鎮廵官差遣、各有定價。令其借債買求。往往蒞事不久。筭其科歛。足勾還債本利。即便取回。另差一官。及本官使用。另差一處。皆有定價。凡客商借與銀兩。即隨本官至彼守取。是以坐損軍士。幾不能生。今合行彼撫按痛革前弊、鎮守官同心體國、於前項各職任、必以材選、再不許用錢謀幹、其有借債及借與者、照依吏部聽選官借債事例。重行懲治。庶可少救貧軍之苦。妄意此法亦可通行各邊

一遼東軍職犯罪。該調南方衛所者到彼官少。既得安間尊貴。又得易選軍政。實是置之樂土而彼皆有親戚墳墓。不肯遠離。况彼生長邊方。慣習邊事。比之南人到彼者不同。合無今後此等官犯。止令廵撫便宜量罰邊糧、或令降級、就彼差操、免其調衛、既得俯順人心。又可填實邊衛。　聖恩若念其祖功不忍盡降。則止降其本身以後子孫。仍襲祖職。亦不違碍。□意此法。亦可通行各邊。

一先年禁伐近邊樹木。以制胡馬之衝突。不為無見。惟遼東各邊達賊。止是全進搶擄。多被藏伏樹林內。苦於瞭望不見。以致失事。與他處事情不同。合無行彼查勘。果如臣言。聽其斬伐。不在禁例。

一廣寧至海州一帶路途。每年夏秋水淹傳報應援、為所阻隔、甚為害事、宜行彼撫按守廵官計議。東西各從三??义河兩岸起手。外開丈五之河。可以洩水。可以限狄。可以通舟。而即用此土內築五丈之塘。中高禁車。如北直隸之制。則馬步行無間。而邊塲之守益固矣。其濬築之法。宜於二月集夫。三月興工。計丈分役。其濬必深。其築必崇。每年止開數里。遇雨即止。來歲繼之。期以數年方成。則人不勞事而易舉。其土籃鋤掘。宜學南方置造。庶得用力少而成功多也。

一遼東各邊夷人。止是搶盜人畜。比之西北各邊。頗為易禦。然今地震等項、災異甚多。恐有他慮微聞口西人。多有在彼妖言惑眾者。先雖敗露擒獲。猶恐餘風未沴。宜敕彼處鎮廵官。密切用心訪察禁治。務絕他患。既、不可疏虞誤事。亦不可驚擾激□濫及無辜

此一項端敏公所奏事關机密者也想餉儲通借為戶部職掌恐以事休不便廣議故欲自上行之耶一彼處軍糧常缺。每年奏討。戶部常賦有限。不能多給。合無倣古常平劉晏之法。選差通達有才部属官一員。前去管糧。令其每月預報米價賤貴每歲報田收厚薄如其豐收米賤之時。戶部那借官銀數十萬到彼。多糴米穀貯倉。量用一年糧銀可糴三二年之食以後二三年。卻將彼處應給糧銀那用別處所省甚多。葢亦治家通融之法也但其糴糧。全要差官立法簡便。革弊嚴明。慎不許减價。

皇明經世文編卷之一百三十四終








○皇帝设南斗醮词

伏以三光丽天，照临万有；众星垂象，统御群形。南斗文昌，实掌生，为正阳煦物之本，乃帝王寿命之司。按天元上清等经，若五月五日值丙午之辰，则启福延恩，济生利物，和宁品类，安镇邦家，阳德所资，普享其福。今年以火水金土四星，聚於实沈之墟，又逢日度所经，皆为顺伏。五月合朔，太阳当蚀而不蚀；洎乎既望，太阴当亏而不亏。斯乃五日得丙午之辰，纯阳所应，顾惟寡昧，钦荷元功，惭化理之未周，念声教之未普，敢祈流贶，以及微躬。所愿大道延慈，上天锡，俾九州四海，俗泰民康，年丰而六气均调，候正而四时和畅。弓偃革，归马休牛，咸臻保命之祥，克广好生之德。冥心丹禁，稽首元坛，瞻八景以低临，冀九光之遐烛，鉴兹醮酌，介以祯休。辰辉炳灵，幽赞之功已著；人天交感。协和之气可期。混一车书，大同寰宇，式虔荷，上副元慈。不任。


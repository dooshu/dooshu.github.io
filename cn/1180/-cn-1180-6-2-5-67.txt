与曾确庵计平都蛮善后事


都蛮自擅，不讨之日久矣，岂知王师动于九天，从衽席上攫而取之乎！自冲圣嗣位以来，方内乂安，四夷向风。旃裘之君，厥角稽首，献见恐后。海陬跋扈之俦，山徼陆梁之辈，天戈所向，歼殄无遗。此往籍所希闻，间代而一觏者也。

仆以谫劣，谬司鼎轴，际兹盛会，窃以为荣，可不谓大幸欤！功高赏薄，尚当有待。所示善后事宜，便属所司覆行，更无异议。






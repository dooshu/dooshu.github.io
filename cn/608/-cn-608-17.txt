卷十七 朱之冯、卫景瑗、蔡懋德列传

朱之冯

卫景瑗

蔡懋德

▼朱之冯，顺天大兴籍，南直徐州人；天启乙丑进士。初授户部主事，陞员外；降江西布政司理问。历升刑部郎中，出佥事江西，转山东副使。寻升都察院右佥都御史，巡抚宣府，赞理军务。

甲申三月初一日，昌平兵变，都城戒严；之冯遗书兵部金铉，矢以死殉，且以弟与子见託。李贼至榆林，屠戮最惨，巡抚冯思孔被杀，山西巡抚蔡懋德殉城。初二日，至宣府，宣府叛将白广恩贻姜瓖书约降；监视太监杜勋绯袍八驺郊迎三十里，军民聚谋藉藉。之冯悬赏劳军守城，无一应者；三命之，咸叩头曰：“愿中丞听民纳款！”之冯单骑巡城，见大砲曰：“汝曹试发之，可杀贼数百；虽杀我，我无恨矣！”众又不应。之冯不得已，自起燃火，兵民从后掣其手。之冯乃夺士卒刀，欲自刎；而门开，贼入矣。盖李贼有令，以兵迎者必屠，故所至无敢举一虚砲云。之冯被擒，骂贼见磔。时居庸巡抚何谦，城陷亦自杀。弘光中，赠之冯右都御史，谥「忠壮」。

▼卫景瑗，陕西韩城人；天启乙丑进士。除河南府推官，执法不阿。考授山西道御史，劾阁臣周延儒、铨臣曾楚卿，救工科曹靖元；朝论称之。巡按真定，丁父艰。服阕，补河南道御史，巡太仓，严革陋规。时枢臣杨嗣昌议加剿饷，景瑗上疏言不可；弗听。给事中傅朝佑、李汝璨疏劾首辅温体仁，上怒，下二人诏狱；景瑗为讼冤。会召对，极言「二臣从国家起见，愿皇上赦出，以作敢言之气」！忤旨，左迁行人司正。历尚宝丞、大理丞少卿。

壬午，升都察院右佥都御史，巡抚大同，裁缺丁、铸火器、戢豪宗，声绩甚着。甲申二月，贼李自成陷太原，督臣王继谟望风遁。贼至宁武，镇臣周遇吉告急；瑗趣大同镇姜瓖提兵往救，瓖持两端不行。宁武陷，遇吉死之。三月一日，贼至大同，瓖以城降，执景瑗去见自成，不屈。据地坐，大呼皇上而哭；自成曰：“忠臣也，勿杀！”景瑗起，以头触石，血淋漉。贼拘之营中六日，景瑗自经于海会寺；冠服南面哭，稽首而绝。延安推官顾咸正为之誌曰：“「纲目」书刘公韐自经于金军，以为金不能以威屈韐，而韐自经云尔。卫公有老母，又当贼方阳慕公不杀，若可以无死；而公持义坚决，从容自裁，可不谓之得正矣？若夫封疆之故，盖难言之。其时边兵缺饷已八月，而镇臣内叛；虽有善者，无如之何矣！”南京赠兵部尚书，谥「忠毅」。

▼蔡懋德，苏州昆山人。万历己未进士，任杭州推官。秩满内召，授仪曹郎；出为江西督学。已，备兵嘉、湖。策海寇刘香据温失利，必折入海；豫遣偏裨邀击。香果以三巨舰指盐塔山，见兵盛而退。巨寇屠阿丑流毒四省，以计擒之。其分守湖南，值湖贼窃发，用计先后擒贼渠齐天王等。四省会剿，懋德督率狼兵洗高紫、两源之寇：凡九奏捷音。三年拮据，八城晏然。烈皇帝知其才，召对称旨，擢佥都御史，巡抚山西。

时叛寇警报叠至，悉力防御。壬午冬，方扼守河上，忽北师入口，即整旅勤王；旋奉命扼防龙固。至癸未夏，方撤防回省；及秋而闯贼临河矣。拜疏南驰，驻防蒲、泽。会督师孙传庭以数十万众败于潼关，三秦瓦解；长河二千五百里之防，山西独当之。懋德南北策应，大庆、风陵两挫贼锋。大将高杰领兵入晋，所在劫掠；懋德谕以大义，约士卒以军法，幸免譁叛。至冬，保德州告急，驰归省，守城。河道将闻警奔溃，平阳遂陷；本欲自将往援，为宗绅士民所尼，留守太原。忽奉旨革任听勘，或劝懋德因此解任或移镇候代。懋德不可，遂誓众死守。贼马步号五十万，懋德登陴御贼，杀伤甚众，裨将朱孔训、牛勇战死。已而战东南角楼，砲裂焚燬；风霾徒作，对面莫辨。懋德知事不可为，草遗疏，藏衣幅间。守门将张雄为贼内应，贼遂入城；遂出遗疏授赞画知县贾士璋，引佩刀欲自刎，为众所夺。中军应时盛扶掖上马，欲卫之出城。懋德跃下马，曰：“吾封疆之臣，应死封疆，汝辈自去！”遂至书院三立祠，惟时盛相随；懋德南向自缢，躯轻气未绝，解铁甲覆其身，候气绝，亦自杀。文武将吏，与同死者，方伯、朱忠等四十六人。太原破后四十日，而京师陷。懋德平生学道，以品望重于时；然在封疆屡立战功。晋阳之不守，盖天不祚明，非人力之所能为也！世之论者，谓学道儒生必不娴军旅，岂通论哉！

先是，有随州知州王焘，亦崑山人，万历戊午举人。贼首八大王合众数万围随州，焘亲冒矢石，颇有斩获。后贼众益增，关厢守将王必用先挟家丁遁，城遂陷。焘自缢死，事在崇祯戊寅二月。时朝廷咎其以一死塞责，故无卹典。弘光时，谥懋德「忠襄」，随州亦得谥「忠愍」，赐祠额曰「双忠」，祀于乡。

石匮书曰：闯贼自盟津渡河，长驱直入，真有前途倒戈之势；使无二、三忠烈点缀其间，亦不成其为世界矣！自京师一破，而天津以南绝不闻封疆之臣有死封疆者；则是三中丞之河岳日星聚于半壁，烈帝有灵，亦稍为吐气矣！












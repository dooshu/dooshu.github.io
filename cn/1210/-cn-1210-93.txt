牛求救

道光癸卯年间，吾省汀州，有暑连城尹章鼎轩者，到任甫半载，结积案数十起，鞫讯立判是非，民感之。尤优待士子，德政不胜举。时有密贿以千金者，拒不受，其人曰：“无有知者。”公坚却之，其不苟于财又如此。尝署宅门联云：“欲要为官好结果，除非办事不开花。”实闽省一清官也。是年秋，突有一大牛，竟从县署大门闯入内廨，人有阻之者，撞以角，直至章公案所跪地，眼流泪作求援状。

章公许之，令起，旋命系之外堂。向之见人即撞者，转为驯伏。次日寻牛者至，章公询知是离城三十余里某乡某，买以就屠，临宰时牛拚命奔至此，章公将惩其无故杀牛之罪，某不敢索牛而去。遂养之，放生寺中，月给刍粮，立案以垂久远。

噫！蠢然一牛也，竟向明有司而投生，谁谓物无知也。后章公卓荐赴京，邑人以化及禽兽扁送之，为官者可以劝矣。













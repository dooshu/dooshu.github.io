劝农文

春雨布泽东作伊始太守躬驾于郊以敦本厚俗之道劝尔民职也然不欲广引旧谈姑以今日之事直相告语尔民其敬听之夫上立法以卫民民出力以供上古今常理也皇上翦除暴乱开建太平使尔民得脱锋镝操耒耜以安畎亩之中又念稼穑之艰每嵗亲耕籍田复召父老廷对宣谕唯恐尔民荒逸惰防以陷于罪徳甚厚也近者兼并之家不能体上此意或肆侵剥使尔民有委弃其业者情虽可矜然轻去田里以乏父母之养阙公上之赋其责亦何所归哉故愿尔民相告扵乡令去者归居者安修尔隄防浚尔沟洫力不足则相周器不备则相假各劝播植以待有秋毋坐失其时贻后悔也更能毋作奸毋逐末毋好饮博毋事鬭讼毋弗顺扵父兄毋或干于乡里家给人足礼作义修以无愧扵泰伯过化之邦岂不美欤太守虽老按堵观俗以行赏黜尔民宜相与勉焉


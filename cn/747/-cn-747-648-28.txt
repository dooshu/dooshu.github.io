○授乌重允山南西道节度使制

门下：惟梁州会险形束，襟带皇都，南开蜀国，西控戎落，地宜用武，政必兼文，兹惟信臣，膺是专委。横海军节度使乌重胤，才本雄勇，器惟温茂。承累将之业，不以骄人；历重兵之权，每思下士。沉威不耀，至信自彰，立奇节於遏乱之初，成休勋於荡寇之日，焯然来效，夙简朕心。自经理海邦，训齐戎旅，灾荒之後，安阜为难，政以和均，人斯悦劝，善绩可举，壮猷克宣。是用迁镇近藩，更宏远略，恢复西土，尹正南都。式宠忠勋，宜服荣奖，可检校司空，充山南西道节度使。


○对县令辞疾判

郑胄授山阴令，赴任，行至浙江，遇风涛鼓怒，弭棹而回，辞疾解职。人告诈病。

郑胄家承曳履，职绾鸣弦，将登会玉之山，欲届沈钱之浦。方冀骋牛刀於剑冶，舞鸾磬於锺岩，不孤王阜之能，方继子游之躅。洎乎行穷楚塞，路入吴江，遥山将远树不分，极岸与长天共合。归涛活活，全疑白鹭之飞；去舸遥遥，直似青凫之逝。睹兹艰险，虑有漂沈，方怀鱼腹之忧，岂顾黾肠之毙？情来敛辔，既有慕於王阳；兴尽回舟，亦何思於戴道？行背浙流之右，坐归斋之滨，从此挂冠，颇谐高节。因兹弭棹，未犯彝章，取被告言，殊惊物听。任其罢退，良谓合宜。


○送馬民部先生凱旋序 【 凱旋】

川蜀久罹搗賊之患、其大者雖以次削平、而負固者故自若也、有廖搗者、尤機警、嘗以孤軍嬰我師、四面受敵、卒冐圍而出、奮臂大呼、萬眾響應、執政者厭士馬罷苦。議欲撫之。即謾言曰、聽撫。然出入猶騎乘持戟。夜臥不解甲。見尊官特倨傲無狀。其實非聽撫也。問其所如。謾言曰願得安插臨江市。縣為築葢廬室、皆給薪菜塩豉炊食器、臨江人苦之、不與地、其實不欲得臨江市也會　朝廷憫念總制尚書洪公勌勤、不欲久暴于外、乃命今太子少保都察院右都御史彭公代之戶部主事馬君負圖、則又以彭公之薦、約金幣給餽餉從事軍中、君本洮人、雖起家進士、尤閑邊略、獻謀畫策、往往奇中、故彭公特深、委任焉、正德癸酉春始率榆林洮岷諸鎮官軍三千人、發褒斜、踰保寧、出劍門關、聯山絡谷、猖徉並進、適廖黨亦至自臨江市。相持于漢綿之間。始猶驅所掠□稚與新附者為陳、我師獲俘甚多度弗勝、廼盡出其所謂老酒者與戰既又弗勝、遂拔營而去、越三日、復大戰于綿州、諸將士氣益倍、無不以一當百、殺傷蹂踐、十喪其九、而廖鴇亦斃于群賊、我師無傷焉、先是彭公之初入蜀也、議者皆云蜀道險惡、諸鴇出入谿谷、捷如猨猱師不得遽進、雖進亦罔之功、眾言朋興、牢不可破、官兵縱賊利其金錢以為長策諸土兵又利賊遺金每追及賊得金輒委去蜀父老亦患苦。且以大師之不為厲巳也。公密用君計、排群議以往、首與諸將士約曰、無郤進、無拾遺。無有獲而不復否則戮無赦。故諸將士奮勇先登。所過雖金貲被地。皆莫敢顧竟以有功夫謂其克之難者。姑息勝也謂將士之不能用命者。沒于賂遺也。今君之佐彭公也。令嚴而有義。志斷而能果。使諸所為將士者。進亦死。退亦死。進未必死而有功退而死則身殄而名滅。故人人自奮如此。乃知古之善將將者。必出于有斷。然後能勝。然斷在速速在果此天下偉男子之所為非優柔牽制之士所及也詩曰君子如怒、俾民心闋、彭公以之、又曰、詵詵征夫、每懷靡及、馬君有焉、夏五月凱還入漢南、廵撫大都憲藍公、命應登為文餞之、應登謂君之功烈、行且有功宗記之、太史書之、如應登何足云、然廵撫公之命、不可違也、乃書其梗概以為序云、


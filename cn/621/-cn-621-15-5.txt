尊嘉




【原文】

季春兮阳阳¹，列草兮成行²。余悲兮兰生³，委积兮从横⁴。江离兮遗捐⁵，辛夷兮挤臧⁶。伊思兮往古⁷，亦多兮遭殃⁸。伍胥兮浮江⁹，屈子兮沉湘¹⁰。运余兮念兹¹¹，心内兮怀伤¹²。望淮兮沛沛¹³，滨流兮则逝¹⁴。榜舫兮下流¹⁵，东注兮礚礚¹⁶。蛟龙兮导引¹⁷，文鱼兮上濑¹⁸。抽蒲兮陈坐¹⁹，援芙蕖兮为盖²⁰。水跃兮余旌²¹，继以兮微蔡²²。云旗兮电骛²³，儵忽兮容裔²⁴。河伯兮开门²⁵，迎余兮欢欣²⁶。顾念兮旧都²⁷，怀恨兮艰难²⁸。窃哀兮浮萍²⁹，泛淫兮无根³⁰。

【注释】

¹三月温和，气清明也。

²百卉垂条，吐荣华也。

³哀彼香草，独陨零也。生，一作“萃”，一作“悴”。

⁴枝条摧折，伤根茎也。

⁵忠正之士，弃山林也。

⁶仁智之士，抑沉没也。臧，一作“将”。【补曰】挤，子鸡切，排也。臧音藏，匿也。

⁷惟念前世诸贤俊也。

⁸仁义遇罚，祸及身也。遭，一作“逢”。

⁹吴王弃之于江滨也。

¹⁰怀沙负石，赴汨渊也。

¹¹转思念此，志烦冤也。

¹²肠中恻痛，摧肝肺也。

¹³临水恐栗，畏祸患也。一云“渊沛沛”。【补曰】沛，普贝切。

¹⁴意欲随水而隐遁也。

¹⁵乘舟顺水，游海滨也。榜舫，一作“榜艕”，一作“榜舡”，一作“摘艕”，一作“摘舫”。【补曰】榜音谤，进船也。舫音方，并船也。艕，补孟切，船也。东坡本作“榜舫”。《释文》“榜”作“摘”。摘，取也。

¹⁶涛波踊跃，多险难也。礚，一作“”。《释文》作“磕”。【补曰】并苦盖切，石声。

¹⁷虬螭水禽，驰在前也。又作“文蛇在前也”。一云“蛟龙沃兮”。

¹⁸臣鳞扶己，渡涌湍也。文，一作“大”。

¹⁹拔草为席，处薄单也。

²⁰引取荷华，以覆身也。一云“援英兮为盖”。一云“拔英”。

²¹风波动我，摇旗旛也。旌，一作“旍”。

²²续以草芥，入己船也。以，一作“”。【补曰】蔡，艸也。

²³遂乘风电，驱横奔也。

²⁴往来亟疾，若鬼神也。【补曰】儵音叔。

²⁵水君俟望，开府寺也。

²⁶喜笑迎己，爱我善也。

²⁷还视楚国，思郢城也。

²⁸抱念恚恨，常欲还也。

²⁹自比如苹，生水濒也。萍，一作“蓱”。

³⁰随水浮游，乍东西也。一作“沉淫”，一作“泛摇”。【补曰】揺，当作“淫”，旧音羊瞻切。巴东有淫预石。通作“灎”。又相如赋云：“泛淫泛滥。”泛音冯，浮也。一读作“泛灎”，一读作“冯淫”，皆通。泛，一作“沉”。滛，一作“揺”。皆非是。






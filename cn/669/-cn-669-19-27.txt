27　五色雲爲咎徵


太平御覽以五色雲列於咎徵。宋景平元年，有雲五色如錦，而徐羨之廢帝。集證：「宋書符瑞志：『少帝即位，景平元年四月，有五色雲見西方。』」御覽八百七十七咎徵部「五色雲」，引宋書曰：「前廢帝景平元年，有雲五色如錦。其年五月，司空徐羨之廢帝爲滎陽王。」韓魏公五色雲見之事，不見於國史，疑家傳之增飾也。〔一〕

【何云】此條從閻氏所得鈔本增。

【元圻案】晁氏讀書志：「韓魏公家傳十卷，韓忠彦撰。録其父琦平生行事。」〇家傳曰：「天聖五年，仁宗初臨軒試進士，琦名在第二。時唱名第一甲方終，太史奏日下有五色雲見。」〇是年第一人王堯臣。

〔一〕按此條，元刊本空闕。






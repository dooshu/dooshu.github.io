光州墓怪

光州士人孔元举。居城外数里间。每入城。辄经乱葬垅。常日诣州学。晨往暮归。必过之。一夕归差晚。日犹衔山。闻有人高诵维叶萋萋黄鸟于飞之句。至于再三。审其声当所行道上。少顷差近。则闻声在墓间。回首视之。一物如蹲鸱。毛毵毵覆体。赤目猪喙。瞠视孔生。厉声曰。维叶萋萋。孔大骇。亟步归。即病。旬日死。


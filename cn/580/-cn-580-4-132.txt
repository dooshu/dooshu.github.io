列传第一百三十二 儒林二


△黄超然〔陈应润〕　王埜翁〔谢仲直　钱义方〕　丁易东〔陶元〕　王申子　任士林〔赵采　徐之祥　魏新之　吴霞举　邱富国　郑仪孙〕　董真卿〔张理〕　程龙〔程焕　吴迂〕　雷光霆〔陈深〕　吴鄹　刘整〔陈宏〕　史蒙卿　周鼎　杨璲〔夏泰亨　刘瑾〕　王天与〔王充耘〕　黄景昌　俞皋〔鲁震〕　熊复〔毛应龙〕　乌冲　黄泽　安熙〔焦悦〕　同恕〔第五居仁〕　敖继公〔邱葵　孟文龙　秦玉〕　吴师道〔王余庆〕　陈普　韩性　熊良辅　陈栎　保八　曹元博〔吴仪〕　武恪

黄超然，字立道，天台人。幼有高志，尝游王柏门下，得闻性理之旨，尤深于易，以朱子本义欲再修而未及，乃参订互考，采之先儒以尽其变，本之经义以敛其归，作《周易通义》二十卷。又以读易之法，当先推卦义，以求六爻之情。情有难通则参以象，象有难通则参以位，位有难通则参以三百八十四爻之例，别为《发例》三卷，《或问》《释蒙》各五卷。宋亡不仕，筑西清道院居之。卒，世祖嘉其节，赐谥康敏。

同县陈应润，字泽云。父邦彦，家传易学。应润作《周易爻变义蕴》四卷，谓假老子之学者，创无极太极之论；变炉火之术者，撰先天后天之图。强指阴阳老少为四象，而四象之说不明；妄引《复》《姤》逆顺为八卦，而八卦之位不定。乃示人爻变之法，削去其图，辨正其说。自谓积三十年勤苦而成，黄溍序而行之。

王埜翁，字太古，婺源州人。辟镇江路学正，弃官归，著《见易篇》，极卦画之所以然，而皆本河图洛书自然之法象。既即图书详论画卦作范之故，且援列御寇、子华子、《乾凿度》与《黄庭经》之辞，以证刘长民九为河图之说，复辨孔安国、刘向父子，班固伪关氏易相承之误。又有《周易分注》，主于明象以考变。时尚程朱易说皆骇所闻见。吴澂方为国子司业，见而说之，所注《易纂言》多采其说。

又上饶谢仲直，著《易三图》十卷，以先天八卦圆图为河图，九数而九位；方图为洛书，十数而五位，作五位相得之图。虞集见而善之。

吴兴进士钱义方，作《周易图说》，谓河图本伏羲所取，至洛书之出，在千有余年后。圣人并陈之，不过以龙龟负文而出河洛者，其事同，圣人则之，而即理推数，二者固可相通。因并举之以见义，非谓作《易》兼取洛书也。故其说悉本《河图》而不及《洛书》云。

丁易东，字石潭，龙阳人。宋进士，官编修，入元累征不起。著《周易传疏》十卷，易上下经古既为二卷，通孔子所传十篇为十二卷。至费直分彖象二传附于经后，以便学者，今乾卦是也。后人又附爻象传文于当爻之下，今坤卦以下是也。吕微仲尝正之为十二篇，晁以道又正之为八篇，皆以经、彖、传、文言、系辞、说卦、序卦、杂卦为次。吕伯恭又定为经二卷，传十卷，合王肃本、朱子《本义》用之。吴斗南又谓《说卦》三篇，汉初出于河内女子，今止存其一。又有《系辞》上下二篇，即所谓说卦上中篇，而今所传说卦，特下篇也。乃合彖、大象各为一卷，而以小象分上下系辞传，以今《系辞》合《说卦》为《说卦》三篇，然彖象依《本义》分为二，故上下二经外，十翼之序：彖上一，彖下二，象上三，象下四，文言五，说卦上六，说卦中七，说卦下八，序卦九，杂卦十。其说固似有理，但改《系辞》为《说卦》尚有可疑，而置《文言》于《系辞》前则不可易，易东从其序，而《系辞传》之名则仍依《本义》，考订尤确。尝建石潭精舍教生徒，事闻，赐额沅阳书院，授山长。

时襄阳陶元幹亦尝著《易》，世称“陶易”。

王申子，字巽卿，邛州人。寓居慈利天门山，著《大易缉说》十卷。尝见魏了翁《答蒋得之书》及史学斋《临汝讲义》，皆祖张观物语，以九其图者见后天八卦之象，十其书者具《洪范》五行之数，谓晦庵不及见是书，故谓十图而九书，此读《易》者一大疑事。申子力探其原而正之，取十其图者分纬之以画先天，九其书者错综之以位后天，不假穿凿，可以祛疑辨惑。皇庆二年，征为南阳书院山长。卒。

任士林，字叔实，绵竹人。尝作《中易》，分为上下篇，三陈其卦所以极河洛之数，成大衍之用，体天地之撰盛德大业，显仁藏用，一本坎、离、颐、大小过之妙。既未济、随、蛊之机，井、噬嗑、贲、困之感，屯、鼎、革、蒙之应，推圣人通变立言之旨，最为明确。又《松乡文集》十卷。以荐授安定书院山长。

同时有潼川赵采，字德亮。著《周易折衷》卅三卷，以程朱传义为主，附以己说，间采先儒象数，变互以相发明。

饶州徐之祥，字方塘，有《读易蠡测》，其言象数，取《皇极》于康节，取《太极》于濂溪，而诸卦之中，多详其变。又名《玩易详说》。

桐庐魏新之，著《学易蠡测》，因先儒列卦为方圆图，乃以己意成三隅图，自成一家之言。

休宁吴霞举，字默室。著《周易管见》六十卷，《筮易》七卷，《太玄潜虚图》十卷，虽互有异同，皆盛行于世。

又建安邱富国，字行可，受业朱子之门。宋亡不仕。著《周易辑解》十卷，《学易说约》五篇，《经世遗书》三卷。其徒郑仪孙作《易图说解》《大学中庸章句》。

董真卿，字季真，江西鄱阳人。父鼎，字季亨，私淑朱子门人黄幹，著《尚书辑录纂注》，又疏《孝经大义》，悉遵朱子《刊误》，定为经一章，传十四章。真卿早承家学，复受业于胡一桂、熊禾。著《周易会通》十四卷。

时江西清江人张理，官福建儒学提举，著《易象图说》三卷，《大易象数钩深图》二卷，亦有时名。

程龙，字舜俞，婺源人。宋永嘉县尹，入元不仕，著《尚书毛诗二传释疑》《礼记春秋辨证》及《弄环余说》《补程子三说易图》，并刊行当世。

同时丰城人程焕，字时可，学者称巏山先生。著《易传宗》《书传通》《诗传微》各数十卷。

浮梁人吴迂，字仲迂。少从饶双峰学，人称可堂先生。汪克宽，其门人也。著《易学启蒙》《书编大旨》《左传义例》《诗传众说》等书。

雷光霆，字友光，江西宁州人。家居教授，学士程钜夫、詹天游，皆其徒也。著《九经集义》五十卷，《史辨》三十卷，《诗义指南》十七卷。至元间，遣使征之，未至而卒。学者称龙光先生。

同时平江人陈深，字子微。沈潜问学，著《读易编》《读诗编》及《读春秋》十二卷，与人高谭遗经，亹亹不倦，为一时耆宿。天历间奎章阁臣以能书荐，匿不出。所著诗文名《宁极斋稿》。

吴鄹，永新人。宋末避仇徙山西，变姓名张应珍。注《周易》宗程朱而不为苟同，如参天两地而倚数，鄹谓《本义》：“天圆地方。圆者一而围三，三各一奇。方者二而围四，四合二偶”，似费拟议。盖五生数中，天数一三五，凡参；地数二四，凡两。故圣人参两之以倚数。八封之象：乾坤天地，以太虚言也。震巽，天地之长男女，为雷风有气无形。坎离，天地之中男女，为水火有形无质。艮兑，天地之少男女，为山泽有质确定矣。驸马阔里吉思尝从之质疑，刻其书于平阳路。大德八年，官秘书少监，始更今名。

刘整，字宋举，古田人，自称蒙谷遗老。教生徒百余人，少从合沙郑少禖学《易传》《六十四卦图说》及《春秋元经》。著《易纂图》一卷，甫就而卒。

同邑有陈宏者，元初徙华亭，官同知吴江州事，著《易童子问》《易象发挥》各一卷。

史蒙卿，明州人，宋咸淳进士。志行高卓，时四明之学悉祖陆氏而宗杨袁，及沈焕、舒璘继起，复主其说。能表章朱子之学者，自蒙卿始。初教授江阴，著《小学绀珠》以淑后进。其文曰《静清集》。

周鼎，字仲恒，庐陵人。早从湜溪郭正表游。六经有所疑滞，纵横叩击，多超特之见。谓：“诗分正变，固肇于汉儒，然正中有变，变中有正。其体制音节敻然不侔，策书紊乱，瞭然可见，必各从其类，然后可辨世道升降之由。其诗虽非盛时之作，其人既贤，其词犹为近古，必附小大雅之正者，劝惩之义，庶几有托。”鼎于六经皆有论著，独《诗经辨正》为完书。

杨璲，字元度，余姚州人。服膺朱子之学，著《诗传名物类考》，御史姚黻上于朝。历宁海、缙云学正，卒。

同郡夏泰亨，字叔通，九岁能文。官翰林编修，著《诗经音考》《矩轩集》。

又安城人刘瑾，字公瑾，博通经史，著《诗传通释》二十卷，采录各经传及诸儒所发要义，最为详博。其书盛行于世。

王天与，字立大，江西吉安人。研精覃思，著《尚书纂传》四十六卷，十五年而后成书。虽心薄蔡沈，然亦间择其说。

后江西人王充耘，元统中进士，著《读书管见》二卷，考订蔡传尤为精核焉。

黄景昌，字明远，浦江人。通《尚书》《春秋》之旨，尝言自公谷口说相传，至汉然后著之竹帛，故经有脱编，有错简。学者上畏圣经，下避贤传，讹舛诬漏，莫之敢较。其《春秋公谷举传论》及《三代用正日夜食之辨》，凛凛不可屈。后得巴州阳恪《春秋考正》一卷，言三代悉用夏时，不改月。景昌明其不然，作《周正如传考》三卷，谓周改月，并改时。左传去夫子时近，当如传所云也。

俞皋，字心远，新安人。幼师宋进士赵良钧，得《春秋》大旨。自晋杜氏注《左传》，始有“凡例”之说，取经之事同辞同者，计其数凡若干，而不考其义。唐陆氏学于啖赵，作《纂例》一书，虽分晰详备，亦未尝以义言之。逮程子为传，始分别义例。皋一遵程说，以义同事同辞同者定为例十六条；其有义不同而辞同、事同而辞不同者，则分见各事之下，名《春秋断义》。

又鲁震，字樵南，庐陵人。时设科以《春秋》胡传与三传并用，学者困于翻阅，未有能合为一书者。震次第集之，始左氏、次公、次谷、次胡氏，而取止斋陈氏说附于后。凡胡氏有所引用，皆分注其下，别为类编，以附于卷后，名《春秋五传》。与皋书俱有便于学者。

熊复，字庶可，南昌人。以五经教授乡里，学者称西雨先生。著《春秋会传》，吴澂见而称之，跋其后曰：“邵子曰：圣人之经，浑然无迹，如天道焉。故《春秋》书实事，而善恶形乎其中。世之学者率谓圣人有意褒贬，三传去圣人未远，已失经意，况后之注释者乎！唐儒惟啖赵二家独究圣人之旨，宋清江刘原父其次也。熊君所辑《会传》合之，诸家注释未有能精择审取如此者。”

同县毛应龙，字介石。大德间为澧州教授，著《周礼集传》二十四卷，《周官或问》五卷，总诸儒训释，而断以己意，其学亚于复云。

乌冲，大宁路川州人。祖塔塔儿台，太祖伐金，率军民诣河北迎降，赐名侈稔虎，从太师国王南伐，累官龙虎卫上将军，易州崇宁军节度使，行川州元帅府事。父禔袭父职，充北京路总管，佩虎符，累官河北河南道提刑按察使。冲明经励行，初从容城刘因受业，冠服车骑甚都，改贽见师，三日不返。诸生皆曰：“是岂真实为学者？”翼日，冲服儒服，执经趋席，举动如寒士，诸生啧啧称叹，因亦奇之。冲为学清苦，昼诵夜思，至忘寝食。居丧三年，不入于内家，日落日宴不食，意泊如也。真定安熙欲从因学，不果，冲尽以所得告之，熙卒为名儒。卒，赠秘书省秘书郎。

黄泽，字楚望，本长安人。唐末其远祖舒艺知资州内江县，子孙遂为资州人。父仪可，累举不第。从兄骥子官九江，蜀乱不能归，因家焉。泽生有异质，慨然以明经学道为志，好为苦思，屡以成疾，疾止复思，久之，如有所见，作《颜渊仰高钻坚论》。蜀人治经，必先古注疏，泽于名物度数，考核精审，而义理一宗程朱。作《易春秋二经解》《二礼祭祀述略》。大德中，江西行省闻其名，授江州景星书院山长，使食其禄以施教。又改洪州东湖书院山长，受学者益众。

始泽尝梦见夫子，以为适然。既而屡梦见之，最后乃梦夫子手授所校六经，字画如新。由是深有感发，始悟所解经多徇旧说为非是，乃作《思古吟》十章，极言圣人德容之盛，上达于文王周公。秩满即归，闭门授徒。以养亲，不复言仕。

尝以为去圣久远，经籍残阙，传注家率多傅会。近世儒者又各以才识求之，故议论虽多，而经旨愈晦。必积诚研精，有所悟入，然后可以窥见圣人之本真，乃揭六经中疑义千有余条以示学者。

既乃尽悟失传之旨，自言每于幽闲寂寞颠沛流离疾病无聊之际得之，及其久也，则豁然无不贯通。自天地定位人物未生已前，沿而下之，凡邃古之初，万化之原，载籍所不能具者，皆昭若发蒙，如示诸掌。然后由伏羲、神农、五帝、三王，以及春秋之末，皆若身在其间，而目击其事者。于是《易》《春秋》传注之失，《诗》《书》未决之疑，《周礼》非圣人书之谤，凡数十年苦思而未通者，皆涣然冰释，各就条理。

故于《易》以明象为先，以因孔子之言。上求文王周公之意为主，而其机括则尽在十翼。作《十翼举要》《忘象辩象略》《辩同论》。于《春秋》，以明书法为主，其大要则在考核三传，以求向上之功，而脉络尽在《左传》。作《三传义例考》《笔削本旨》。又作《元年春王正月辩》《诸侯娶女立子通义》《鲁隐公不书即位考》《殷周诸侯禘祫考》《周庙太庙单祭合食说》。作《丘甲辩》，以明古今礼俗不同，见虚辞说经之无益。

尝言：学者必悟经旨废失之由，然后圣人之本意见。若《易》象与《春秋》书法废失，大略相似。苟通其一，则可触机而悟矣。又惧学者得于创闻，不复致思，故所著多引而不发。作《易学滥觞》《春秋指要》，示人以求端用力之方。

其于礼学，则谓郑氏深而未完，王肃明而实浅。作《礼经复古正言》。如王肃混郊丘，废五天帝，并昆仑神州为一；赵伯循言王者禘，其始祖之所自出，以始祖配之，而不及群庙之主；胡宏家学，不信周礼，以社为祭地之类，皆引经以证其非。其辩释诸经要旨，则有《六经补注》。诋排百家异义，则取杜牧不当言而言之义，作《翼经罪言》。

近代覃思之学，推泽为第一。吴澄尝观其书，以为平生所见明经之士，未有能及之者。谓人曰：“能言距杨墨者，圣人之徒也，楚望真其人乎！”然泽雅自慎重，未尝轻与人言。

李泂使过九江，请北面称弟子，受一经，且将经纪其家。泽谢曰：“以君之才，何经不可明！然亦不过笔授其义而已。若余，则于艰苦之余，乃能有见。吾非邵子，不敢以二十年，林下期君也。”泂叹息而去。或问泽：“自閟如此，宁无不传之惧！”泽曰：“圣经兴废，上关天运，子以为区区人力所致耶！”泽家窭贫，且年老不复能教授。岁大祲，家人采木实草根以疗饥，宴然不动，其意惟以圣人之心不明而经学失传若己有罪，为大戚。至正六年卒，年八十七。

安熙，字敬仲，真定藁城人。祖滔、父松，皆有学行。熙既承家学，及闻保定刘因而向慕之，所居相距数百里，将造其门而因已殁，乃从因门人乌冲录其遗书而还。建祠堂以奉四世，冠昏丧祭一遵文公礼书。其教人以敬为本，以经术为先。弟子去来常至百人，出入闾巷，带规佩矩，望而知为安氏弟子。家居教授垂数十年，四方来者多所成就。既殁，乡人立祠于藁城之西。其门人苏天爵辑其遗文，为《默庵集》十卷。虞集序之曰：“使熙得见刘氏，廓之以高明，厉之以奋发，则刘氏之学当益昌大于时云。”

同郡焦悦，字子和，与熙讲说六经之旨，授真定学官，学者称兑斋先生。

同恕，字宽甫，其先太原人。五世祖迁陕西，遂为奉元人。祖昇、父继先，俱有学行。廉希宪宣抚陕右，辟掌库钥。家世业儒，同居二百口无间言。至元间，朝廷始分六部，选名士为吏，属关陕以恕贡礼曹，辞不行。仁宗践阼，即其家拜国子司业，使三召，不起。陕西行台侍御史赵世延请即奉元置鲁斋书院，以恕领教事。延祐六年，以左赞善召，入见东宫，赐酒慰问。继而献书，历陈古谊，尽开悟涵养之道。明年春，英宗继统，以疾归。致和元年，拜集贤侍读学士，以老疾辞。

恕之学长于礼，平居盛暑未尝不冠带，居父丧哀毁，几丧明，祭必如事生。扁所居曰“榘庵”，与人交，虽外无适莫，而中有绳尺。家无儋石之储，而聚书万卷。时萧居南山下，亦以道高当世，入城府必主恕家。恕自京还，家居十三年，海内并称“萧同”。后至顺二年卒，年七十有八。赠翰林直学士，封京兆郡侯，谥文贞。其所著曰《榘庵集》二十卷。

弟子第五居仁，字士安，幼师萧。弱冠从恕受学，博通经史，躬率子弟力农，而学徒满门。尝行田间，遇有窃其桑者，自引避之。邻人借骡而死，偿其直，不取。曰：“物之数也，何以偿为？”乡里高其行谊，率多化服。称曰静安先生。

敖继公，字君善，福州长乐人。后寓平江，筑一小楼，坐卧其中，日从事于经史。赵孟朓，其弟子也。初为定成尉，以父任当得京官，让于弟，寻擢进士。对策忤时相，遂不仕。著《仪礼集说》十三卷。大德中，以高克恭荐，授信州教授，未仕而卒。

又同安人邱葵，字吉甫，著《易解义》《书直解》《诗口义》《春秋通义》《周礼补亡》等书。泰定中，马祖常荐之，未及用而卒。

同时钱塘人孟文龙，字震翁，宋浙东提举。宋亡，平章史弼等荐起之，以死辞，不出户庭者三十年。著《周易大全》二卷。

盐城人秦玉，字德卿，通五经，尤邃于诗。门人私谥孝友先生。

吴师道，字正传，婺州兰溪人。弱冠读宋儒真德秀书，幡然有志于为己之学，又受业于同郡许谦。登至治元年进士，授高邮县丞。明达文法，吏不敢欺。再调宁国路录事，会岁大旱，饥民仰食于官者三十三万人。师道劝富民捐粟三万七千六百石，又言于部使者，请官粟四万石、钞三万八千四百锭振之，饥民赖以存活。迁池州建德县尹。郡学有田七百亩，为豪民所占，师道按其图籍，悉归于学。建德素少茶而榷税重，言于所司，减榷额，民以不病。中书左丞吕思诚、侍御史孔思立荐为国子助教，寻迁博士。六馆诸生，人人自以为得师。以礼部郎中致仕，卒于家。所著有《易诗书杂说》《春秋胡传附辨》《战国策校注》《敬乡录》及文集二十卷。

同郡有王余庆，字叔善，官江南行台监察御史，亦以儒学名重当世。

陈普，字尚德，宁德人。其学以四书五经为本，三辟福州路教授，不起，著《四书句解钤键》《学庸指要》《孟子纂图》《周易解注》《尚书补微》，凡数百卷。尊闻绍言，屹然为朱子嫡派。隐居石堂山，学者称石堂先生。

韩性，字明善，绍兴人，宋魏忠献王琦八世孙也。高祖左司郎中膺胄，扈从南渡，家于越。性七岁读书，日记万言。九岁通《小戴礼》，作《大义》，文意苍古，老生宿学，皆称异焉。及长，博综群籍，文辞博达俊伟，自成一家言。延祐初，以科举取士，学者多请其程式，性告以朱子学校贡举私议，俾从事根柢以应有司之求。性出无舆马仆御，所过负者息肩，行者避道，巷夫街叟，至于童稚厮役，咸称之曰“韩先生”云。宪府尝举为教官，不赴。暮年愈自韬晦。天历中，赵世延以名上闻。后十年，门人李齐为南台监察御史，力举其行义，而性已卒。南台御史中丞月鲁不花尝学于性，为请于朝，赐谥庄节先生。其所著有《礼记说》四卷，《诗音释》一卷，《书辨疑》一卷，《郡志文集》十二卷。

熊良辅，字任重，江西南昌人。延祐中乡贡。早师同县熊凯学《易》，复得进贤龚焕之易学。先是朱子《本义》一遵吕祖谦所订古文，以六十四卦彖爻之辞为上下经，而孔子所释彖、象、文言、及上下系、说卦、序卦、杂卦为十翼。良辅著《周易本义集成》，仍旧本上下经二卷，谓之《集成》，十翼十卷，谓之《附录》。其所采摭，自唐迄元，凡八十四家，其书盛行于世。

陈栎，字寿翁，新安人。其学以朱子为师，自称东阜老人。延祐中，贡于乡，因病固辞，年八十三卒。著《四书发明》《书传纂疏》《礼记集义》等书。崇仁吴澄尝称栎“有功于朱子”。凡来受业者，澄皆谢之，使受学于栎焉。

保八，字公孟，蒙古人。少好学，为黄州路总管。精易理，著《易源奥义》一卷，《周易原旨》六卷。仁宗在东宫，保八进笺曰：“自龙图之画既出，而象数之学肇开，至六十四卦以成书，为百千万年之明鉴。羲、文、孔子，发先天之妙，京、费、王弼，广后世之传。岂但求语下之筌蹄，又当参胸中之关键。凡蠡测管窥，以探精义，皆铢积月累，以用深功。苟得其真，敢私其秘。不揆浅肤之素学，冒干投进于青宫，冀虎闱齿胄之间，特加披阅，在鹤禁延儒之顷，更赐表章。”太子嘉纳焉。

曹元博，以字行，上海人。著《左传序事本末》，杨维桢序其书曰：“左丘明受经仲尼，故作《春秋传》，为圣经之案。后之传左氏者，有铎椒作《钞撮》八卷，虞卿作《钞撮》九卷，惜其文无传。汉张苍、贾谊复传左氏，河间王进于武帝。至成帝时，刘歆校秘书，见而存之，始立《左氏春秋》。逮晋杜预，复表章之，而传有注释。后世言《春秋》者，舍左氏无以为统绪。故止斋陈氏谓著其所不书以见经之所书者，皆左氏功。此章指所由作也。元博既按经以证传，复索传以合经，为《左氏序事本末》，可谓采搜之精，而权衡之审矣。”其为维桢推重如此。

同时金溪人吴仪，字明善。其学以六经为归，晚尤专心《春秋》，谓圣人之经一而家异传，大道榛塞，职此之由。乃著三书曰《裨传》，曰《类编》，曰《五传辨》，辞义严密。每抚卷叹曰：“此书吾积学所致，后有杨子云，其将好之矣。”仪绝意仕进，以寿卒。

武恪，字伯威，宜德人。吴澄为江西儒学提举，荐入国学。明宗在潜邸，选为说书秀才。及出镇云南，而恪从行。明宗至陕西，欲起兵，恪谏曰：“太子南行，于国为君命，于家为叔父命，何可违也！若向京师发一矢，史官必书‘太子反’，不可悔矣。”左右恶其言直，遣之归。隐居教授。文宗知其名，除秘书典簿。秩满，丁忧，再除中瑞司典簿，改汾西尹，皆不就。至正间，泰不华举为沁水县尹，亦不赴。近臣又荐为授经郎。恪阳为疾病，不与人接。或问：“先生之学，以何为本？”恪曰：“以敬为本。”著有《水云集》，卒于家。




○请押班宰相等不随庶官俱拜奏

文武常参官每日於正衙立班，阁门使宣不坐後，百寮俱拜。旧制唯押班宰相押楼御史通事舍人，各缘提举赞扬，所以不随庶官俱拜。自唐天成末，议者不悉朝仪，遽违旧典，遂令押班之职，一例折腰。此则深忽礼文，殊乖故实。且宰相居庶寮之首，御史持百职之纲，严肃禁庭，纠绳班列，虑於拜揖之际，或爽进退之宜，於是凝立静观，检其去就。若令旅拜旅揖，实恐非宜。况事要酌中，恭须近礼。人臣爱主，不在於斯。其通事舍人，职司赞导，比者两班进退，皆相其仪。今则在文班武班之前，居一品二品之上，端笏齐拜，礼实未闻。其押班宰相、押楼御史、通事舍人，并请依天成三年以前礼例施行，无至差忒。


○九日陪刘中丞贾常侍宴合江亭序

井络，万方之奥区也；重阳，四序之佳节也；合江，一都之奇胜也。张此筵者，中丞刘公焉；监此军者，常侍贾公焉。是亭鸿盘如山，横架赤霄，广场在下，砥平云截，而东西南北然也。场中罗崇牙大旆，亭上列雕盘玉。主人与宾，朱紫烂然，相与峨冠揖让而临之。雷鼓震动，壶觞波涌，山川风景，凌轩入坐。地形胜，天气嘉，人心洽，三者既极，遂成欢娱，不知醉之无从也。夫和乐之在人心也，未尝不激於衷而形外，此自然之数。是言也，其故何哉？《礼》曰：“有为而为之。”曩者藩隅变故，主帅殂殁，而子继弟及者有之，毒民杀吏者有之，逐将攘位者有之，兵戈一动，膻腥数岁。今坤维祸起，太尉公薨落，山川之所控引，兵车之所杂蹂，蕃蛮之所连属，师漏於涓滴，衅成於波澜，安危之计，悬在丝发。我常侍沉断元机，发如飙驰，以眄睐之力，移山丘之势；我中丞聪明英杰，动与神遇，承要约，当谈笑间，万形施张，已在灵府。遂乃推大诚，布大赏，诛横猾，拔隽异，息老稚，洗故瑕，一日而声作，浃旬而恩被，盈月而政成，森然万户，与令清净。麾幢之所至也，自耆耋至於童孺，瞻其马首，拜其玉颜，唯恐其不为父母也。故兹会之宴赏，今日之愉乐，与彼登桓景之山，落孟嘉之帽，饮菊酒佩绛囊者，岂同日而言哉？於戏！非常侍无以康护全蜀，非中丞无以恢建盛烈，熊罴二美，辉映一时，若使载事者聆而书之，可以耸忠良而惊奸慝也。载忝幕府之旧，谬亲文翰，凭良会之奇胜，来群情之踊跃，敢竭思虑，纪其风流。至於登临眺听之兴，烟霞草树之状，即存乎大雅六韵之什，此无备焉。


代鸿胪陈少卿谢男知制诰表

臣某言臣第三男秘书省着作郎直史馆尧咨伏奉制命特授右正言知制诰者恩覃贝阙庆集蓬门荷奨擢以非常但兢荣而失?臣某中谢窃以典掌诏令步武掖垣参斑缀於赤墀陪豫游於清跸自非髦彦岂副选抡臣男尧咨学谢淹通才非茂异趋庭禀训慙无诗礼之规束带効官已玷图书之任岂谓尊号皇帝陛下俯垂柬拔特超羣伦俾升鸡省之近司对演龙纶之雅诰况尧咨冠甲科之选早媿非宜通闺籍已来殊为未久便掌大君之书命辄与先生而并行俯偻虽训以益恭负乘且虞於致寇实光生於举族但感极於寸心涕泗不觉以沾濡魂爽更惊於飞越盖念臣孱微绪息丛集宠光长男尧叟忝尘宥密之司翊赞枢机之务虽夙夜之诚益励而乾坤之造弥深次男尧佐冒宠周行兼荣史阁出分忧寄式涖藩垣而臣亚秩象河方惭厚禄趋朝辩色尚玷清班渥泽荐臻鸿私累洽虽籍时来之幸常忧鬼瞰之灾今尧咨又拜命於九重复冒荣於四禁蚊蚋贱质谅何力以负山葵藿微生但倾心而向日聚首唯怀於感咽捐躯誓报於高明


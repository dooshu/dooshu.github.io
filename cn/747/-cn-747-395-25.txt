○对贤良方正策

问：朕闻理国莫尚乎任贤，命官必资乎选众。尧舜以声不以度，考良难；殷周取德兼取言，徵求匪易。朕所以载怀经术之彦，夕遗其寝；虚伫艺能之士，朝忘其饥。子大夫光我弓旌，应斯扬择，为政作法，岂无前范，安人济时，亦有令躅。宜叙立身之志，各言从官之才。至如七辅、八元，施何纲纪？十臣、四老，正何得失？并陈事迹，兼详名氏。夫朝会古礼，登享旧章，九仪式辨其赐，六贽各明所执。雍起自何年？亳社立於何代？天士、地士，此何所封？诸布诸严，彼何所主？又穆邦家而济生死，三圣之教何长？利动植而益黎元，五材之用何要？工商两业，在俗何先？文武二柄，适时何急？凡此数科，不获双美，必去者方於去食，可存者同夫存信。朕将亲览，尔等明言。

对：臣闻时雨作解，靡物不滋；春雷发声，群蛰渐觉。间者明诏咨九牧，辟四门，光烛岩薮，恩覃侧陋。葵藿仰惠以纳景，山川有开而出云。使草茅微臣，幽贱朽质，辱旌贲，陈刍荛，瞻台之穆然，预烟阙而伏对。此臣之鸿造也，敢不沥诚哉！臣闻尧之光宅也，以亲九族，以命百官；舜之登庸也，以察万人，以齐七政。大禹拜皋陶、伯益，惟其昌言；武王问黄帝、颛顼，存乎至道。此四君者，文思哲，恭俭高明，仁以创制，慎乎体国，思借力以任重，简远以安人。故选贤以居位，先事而後爵。则考绩以庸，取人必才，赋纳献可，声度言状，庶存兹矣。伏惟陛下丰功厚利，资始万物以统天；执契含元，富有八方而纂圣。家道以正，庶绩咸凝，师师满火之庭，济济盛龙光之列。尚纡神卷，更天仪，思仁寿之登域，缅前王以作镜。虽轩辕之徇齐藏用，重华之好问察言，未足以扶毂大明，骖乘元圣。臣闻之，游大海者难为水，窥圣门者难为言。陛下侔造化而作法，尊道德以垂范，敬宗庙以示孝，爱臣子以兴仁，怀蛮夷以广德，抑祯祥以崇理。礼经大备，四海共职而朝宗；乐物至和，百兽来庭而率舞。至於为政安人之躅，则微臣何足以知之？其馀备父母之体以立身，钦圣人之化以从官之问，则愿竭其愚。臣惟忠孝可以从官，奉陛下之法以自理，守陛下之职以自安，以之居处则庄，以之战阵则以勇。是陛下轶尧舜之上，愚臣忝比屋之封。臣虽不才，则亦有志矣。昔者风后、力牧，仲容、庭坚，相与谋谟於有熊之朝，弼违於纳麓之运，讲信而睦，肆直而惠和。垂衣裳，作舟楫，分州土，叙星辰，其纪纲也如此。其後闳、散、周、召，园、黄、绮季，镐京得之为心膂，汉储得之为羽翼。终能牧野清明，惠皇不废，其救失也如彼。夫国有五服，朝聘申其贡；礼有五经，享祠肃其首。职方品其远迩，宗伯辨其瑞玉。乃开封，是设方明，锡之以ひ缨衮裳，执之以圭璧羔雁。秦之立雍也，将以其自出；周之居亳社也，亦以戒於不臧。臣又闻先王之制礼法也，以劳定国。汰哉汉武，曾是默神，采少君以端信，庶乐通之贞固。帐甲乙，树旄头，望峄山，祈石室。天士、地士，不治於昏淫；诸布、诸严，何裨於风雨乎？圣策以三教立言，历代弥勤，成轨制以化时，较醇ㄤ而景俗。此圣君合悬解之旨，而小臣惭默识之明，然臣亦尝闻之矣。夫礼者，始诸饮食，盛於冠婚，分而为阴阳，转而为太一，失之者死，得之者生。二氏包虚无而含寂灭，长性灵而已，宜去於斯。《传》曰：“仁义礼智，以信为主；貌言视听，以心为正。”则士德优矣。若乃神农之肇皇业，揉木为耒，弦木为弧。皇帝之开帝功，致天下之人，聚天下之货。器以成务，稼惟人天，利以通财阜国周用。苟能全人，天可违乎？故臣愿抑商而进工也。大哉武之为功，赫矣师之所处。象震耀而举，垂雷以扬，宣威而山河荡容，训誓而烟尘动色。可以定祸乱，可以翦暴强。顷者牝鸡之晨，陛下潜龙或跃，提白蛇之剑，揭翠凤之旗，入於北军，兵皆袒左。氛殄灭，日月光华，此神武之壮观。谨对。

刘清

清，开元五年进士。


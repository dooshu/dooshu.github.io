【乞免明堂陪位札子〈熙宁四年八月〉】

臣伏准今月二日诏书，以明堂大礼，特令臣赴阙陪位者。臣窃惟大飨之礼，国家盛典，千官分职以奉事，万国骏奔而在庭。方以老病衰残，退伏闾里，尚蒙天慈，曲加记录，特赐诏召，俾与侍祠之列。此臣子之至荣至幸，岂臣克堪。而臣不幸早婴灾疾，沥恳累年，近蒙圣恩，许以归老。而自春涉秋，旧苦增剧，脚膝佃瘦，行履拜跪艰难。伏况祠事恭虔，出于强力。而臣迫此疾苦，不获祗赴召命，无以上副君父记录爱怜之恩。臣不胜惶恐。


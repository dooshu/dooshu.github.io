◇曲赦湘巴二郡诏（光大元年十月辛巳）

贼皎舆皂微贱，特逢奖擢，任据藩牧，属当宠寄，背斯造育，兴构奸谋，树立萧氏，盟约彰露，鸩毒存心，志危宗社，扇结边境，驱逼士庶，蚁聚巴湘，豕突鄢郢，逆天反地，人神忿嫉。征南将军量、安南将军明彻、郢州刺史灵洗，受律专征，备尽心力，抚劳骁雄，舟师俱进，义烈争奋，凶恶奔殄，献捷相望，重氛载廓，言念泣罪，思与惟新，可曲赦湘巴二州，凡厥为贼所逼制，预在凶党，悉皆不问。其贼主帅节相，并许开恩出首，一同旷荡。（《陈书·华皎传》）


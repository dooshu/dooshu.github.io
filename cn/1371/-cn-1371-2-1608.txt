嘉定巳巳立秋得膈上疾近寒露乃小愈

独立溪桥看落晖，残芜漠漠蝶飞飞。

从来泽国秋常晚，叹息衰翁已衲衣。



嘉定巳巳立秋得膈上疾近寒露乃小愈

今年病老遂难禁，二竖奔逃岂易寻。



风雨三更僮仆睡，自持残烛检千金。



嘉定巳巳立秋得膈上疾近寒露乃小愈

穷销壮岁功名志，病过新秋赏咏时。



自古世间如意少，天公宁肯为君私？



嘉定巳巳立秋得膈上疾近寒露乃小愈

小诗苦思凭谁赏，绿酒盈尊每独倾。



老境情悰例如此，不须惆怅感余生。



嘉定巳巳立秋得膈上疾近寒露乃小愈

一枕鸟声残晓梦，半窗竹影弄新晴。

屏深室暖秋垂老，粥美蔬香疾渐平。



嘉定巳巳立秋得膈上疾近寒露乃小愈

半饥半饱随时过，无客无书尽日闲。



童子贪眠呼不省，狸奴恋暖去仍还。



嘉定巳巳立秋得膈上疾近寒露乃小愈

粥香可爱贫方觉，睡味无穷老始知。

要识放翁真受用，大冠长剑只成痴。



嘉定巳巳立秋得膈上疾近寒露乃小愈

小诗闲淡如秋水，病後殊胜未病时。



自翦矮牋誊断稿，不嫌墨浅字倾欹。



嘉定巳巳立秋得膈上疾近寒露乃小愈

八月吴中风露秋，子鹅可炙酒新篘。



老人病愈乡闾喜，处处邀迎共献酬。



嘉定巳巳立秋得膈上疾近寒露乃小愈

清泉白米山家有，盐酪犹从小市求。



寸步须扶本常事，细书妨读却闲愁。



嘉定巳巳立秋得膈上疾近寒露乃小愈

束书不观万事休，谁令识字惹闲愁？



胸中作祟知何物，不是当年老督邮。

嘉定巳巳立秋得膈上疾近寒露乃小愈

客疾无根莫浪忧，今朝扫尽不容留。



饭囊酒瓮非吾事，只贮千岩万壑秋。




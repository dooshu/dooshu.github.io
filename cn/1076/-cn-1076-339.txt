卷三百三十九

<史部,诏令奏议类,奏议之属,历代名臣奏议>

钦定四库全书

历代名臣奏议卷三百三十九

明　杨士奇等　撰

御边

宋理宗时李鸣复知枢密院事上奏曰臣比者伏蒙圣慈擢置枢筦继又从宰臣之请以兵财楮币分而为三委之执政臣以缪庸仍获任兵戎之责朝夕惟念大惧无以称塞尝考究其利病窃谓有一时权宜之策有万世经久之虑审思事势而定其应补葺罅漏以周其防此一时策也规模欲其宏远法度欲其整肃此万世虑也自三关失险内郡摧残一时军将荡无纲纪寇来则散而为盗以扰害百姓寇去则聚而为兵以仰食县官其为数至十有三万而蜀之兵不如昔自襄阳不守荆郢继失连岁帅阃急欲堤防创军籍以招无业之民挪饷项以赡无额之兵其为数至二十余万而荆鄂之兵不如昔蜀去天万里阃外之事不可遥制故择两帅以分其忧荆鄂正今要冲列戍分屯权当归一故命督府以緫其势莫远於蜀莫重於上流委寄得人则区处有道赳赳雄断是用出此两淮所以蔽江浙而自浮光陷敌惴惴然常有抱虎之忧长江所以限南北而自淮堧被兵凛凛乎常有饮马之惧故收强壮以实军籍两淮皆然沿江亦然不如是恐反以资寇势实使之不容靳也广科降以修战备两淮皆然沿江亦然不如是恐无以御寇势实为之不容吝也蜀楚之兵虽已溢额而不可骤减江淮之兵虽无亏额而不可不增盖敌势尚强国威未振抚事应变权时施宜凡以为一时备御计尔若曰立国之宏规御戎之上策尽在於是则非也昔太祖受天明命抚有大宝战士不过十余万北御契丹西扞河东犹以其余威开荆楚包湖湘卷五岭吞巴蜀扫江南服吴越太宗继之遂拔晋阳一统四海兵固不在衆也南渡以来诸大将陈兵以扞敌各以数万计事定之後内而三衙外而沿江远而四蜀皆有旨立定军额其溢额人依旧存留惟日後更不作阙额招收而已措置得宜遵承惟谨兵固当有限制也人皆以为今之患在乎兵少不足以强国臣独以为今之患在乎兵多反所以蠧国兵非恶其多也多而不足用不若少而精之为愈也以其不足用也而又求多焉抑惑矣今天下兵数视祖宗时何啻数倍厢禁军散在郡国殿步司拱卫京都御前军分屯要害皆官军也蜀有忠勇襄汉有保捷两淮有义士皆民兵也禁军本以备征战今供杂役矣御前军专以充调遣今多占破矣散在郡国者动干纪律而每怀不逞之志号为御前者屡增劵廪而且有无厌之心竭天下之力以养兵而流弊至此尚足为国哉臣尝伏而思之革积弊者当以渐振颓纲者当以理老弱交杂而力之壮者无以自伸精觕混殽而艺之强者无以自见此今日之弊也吾能明训练之法壮而强者旌而别之使自为一军无事则温饱以养其勇有事则激励以作其气彼既有进取之望则必无非僻之心而所谓老且弱者待之如常阙则勿补将见数年之後天下皆可用之兵而淩犯之风不期而自息矣名隶尺籍而半为市人月破廪给而安居他所此今日之弊也吾能严占破之禁某处投充则仍隶某处教阅某郡支请则仍於某郡居住严加训练而且缓招刺将见数年之後天下皆实在之兵而侥幸之习不令而自消矣由前而论特一时应变之权由後而言实万世常行之理臣愿陛下以万世为虑而勿以一时为安以兵之冗为可忧而勿以兵之多为可恃孜孜然思之断断然行之整今日之新规复先朝之旧观生灵之幸宗社之福也贴黄臣近见田庆宗具到步司所管在寨军一万三千六百余人老病借差约五千有零外止管强壮八千二百四十二人三千人充采石扞御五千人仅可管干寨栅及随番救扑臣窃疑焉问之同列则曰权要借使吏房占破皆於焉取之名存实虚殆无足怪一司如此他可类推也臣曩在会稽尝考核军籍幇请给者三千三百余人而日就教阅日充只应者仅及其半朝士差借虽补外而甲乙相传权贵占留虽易世而执持不遣乡官之借出其为数猥衆浙漕之抽差视他司独多计二百有八人以私仆而挂公籍者有之以虚名而窃实廪者又有之一郡如此他可想见也夫支请有定限虽顷刻不容稽违幇勘有定数虽镪粒不容亏欠上下煎熬为养兵计也文移旁午为养兵设也平居耗不赀之费仓卒无可用之人其可听其自为纵弛而略不加察哉伏乞睿照

贴黄臣窃见平江置戍以拱卫名虑远识高盖有深意但数以万计经始实难欲径从荆鄂召募而或虑其太遥欲分委州郡招收而或疑其纷杂欲且就诸屯抽摘以实其半而二三其说意亦未定以臣观之在内与在边不同徐为之计似亦未晚夫五材并用谁能去兵然兵可止乱亦足兆乱顾所以御之者何如耳御得其道则纪律修明虽旧管之军皆可使为吾用御失其道则风声交扇虽新招之卒安知不重吾忧舍旧以图新而吾之法度纪纲荡然如故恐亦无益也臣谓创军额不如修军政急招刺不如精训练愚见如此并乞睿照

贴黄臣窃见全蜀井分为四而利州一路实为三路屏蔽敌人连岁蹂践自利以上半为盗区去岁有兴洋间土人数十辈赴制司陈状谓敌人屡出榜招安乞急调兵收复某等当为内应不然则无以自活是祖宗德泽在人者深而人心爱戴犹一日也今宜行下本路安抚陈隆之密加搜访择其土人之可任一郡者俾守一郡官得自辟财得自用如能扞御外寇?立隽功当议特许世袭如古方镇之法类而推之京西一路悉仿而行之实当今经理之一策也

贴黄臣闻兵之与财本相为用制司主兵緫司主财欲其专也蜀之财计迩年以来困於供亿之劳司存徙移寇盗劫掠今无一孔之遗矣緫所积弊其端非一戎司虚籍为蠧尤甚若仍旧贯兵财各分财匮而主兵者不知兵增而主财者无以为应已然之弊不容革未然之忧盖未艾也今宣威新建而緫饷乃杨履正制副暂权宜乘此时尽将緫所之权并归宣司以蜀之财养蜀之兵有无虚实皆得以相通兵无虚籍财无横费而蜀庶乎其可为矣所有合置掌财官属并令宣司具名辟奏朝廷审度除授

贴黄臣闻守国之道莫先设险蜀自敌人犯边以来昔之恃以为险者今荡然矣凿斯城以固吾圉非所当讲明者乎益昌旧为制緫置司之地有宝峯山以屏其左有嘉陵江以限其右迩者蜀士聚议谓宜於此郡筑城移沔戎司一屯固守以扼敌骑冲突之路臣已尝移书杨履正陈隆之令相与叶济以图其成未知目即有无已行措置去秋风无几欲乞睿旨行下促令作紧计办外此如潼川重庆府各据两江之会亦乞行下本路监司帅守相度形势若可恃以为险即任责城筑以为节节屯守之计如事力不足仍自朝廷量与科降如此则敌必有所畏而不致长驱吾亦有所恃而可以为守矣

中书舍人袁甫上疏曰臣窃谓今日事势不当论安危当论存亡夫关於国家存亡之最急者莫急於敌人秋高马肥必谋大举传闻将以三路并进昂台吉与逆全妻将自山东窥我淮甸苏卜特将自木波界窥我西蜀布展将自陕州窥我襄汉万一果如所闻国家何以御之布展本主和者也近者淮安叛兵布展举兵相应所以致此者盖亦有说武僊田八敌之深仇襄州轻於接纳已为失策李伯渊又以诈夺爱顶焉由是布展之怒愈甚然则和好已难谐矣始轻战而挑敌中议和而欵师今战既不可和又不成势甚廹矣尚觊和而忘备悠悠度日败在眼中奚止累卵之危而已哉然则为今之计不破拘挛之格显幽拔滞则真才必不出不除张皇之禁披肝露胆则下情必不通不扫尘冗之务一意忧边则神志必不专不去浮淫之蠧舍虚就实则功程必不着不振朝廷之纲信赏必罚则气势必不奋不并江淮之势合异为同则事权必不一不察卒伍之情赈乏賙急则军心必不安此皆通国之人明知其当然而上之人迟疑顾虑不能果於有为者正以未知其职耳夫天下之所以治安者以内外上下各得其职也欲守边人人称职必先任大阃者不失其职欲阃寄人人称职必先台谏给舍不失其职欲台谏给舍人人称职必先庙堂之上不失其职今两淮荆襄四蜀冲要之地处处枵虚色色卤莽身居大阃一不暇问朝夕之所计虑者不过互相猜疑巧为倾陷谋边甚踈谋身甚密外谍甚拙内谍甚工雠敌甚浅私雠甚深帅臣若此边守何责臣所谓必先阃寄不失其职者此也自轻啓兵端经营京洛丧师辱国愁痛尚新耻过作非复事唐宿委弃军实取笑黠敌?以国法罪何可逭而台谏给舍重於抗章国有邱山之损罚无毫毛之加精采既颓折冲何赖臣所谓必先台谏给舍不失其职者此也范葵久处襄淮朝廷未得其代甚类一则杜?二则杜?之说此在庙堂平日储才耳昔之储才者预事先定某死则某代之今事急矣何暇言储败证既形势当更改临敌易将之疑此拘常袭故之论不足信也亟求可代者大作规模并谋合智推诚付托勿掣其肘事力虽匮不可吝财兵难隃度不可中御任责在阃寄而主张在庙堂谗言莫入论议归一庶或有济今阃寄之误国者台谏给舍不敢言而庙堂亦不问使代之者果得其人台谏给舍或以风闻动摇而庙堂又轻信之则国事去矣臣所谓必先庙堂不失其职者此也而臣又有疑而未谕者天下之事缓则缓图急则急着今处呼吸危亡之秋而不厉卧薪尝胆之志习雍容镇静之量而不为捄焚拯溺之举方且牵於常调拘於吏议豢於苟安惑於坐谈大敌临前搏手无措则不得已而行守江之下策淮襄既不可守江其果可守乎今淮襄尚无恙也不肯破拘挛之格不肯除张皇之禁不肯扫尘冗之务不肯去浮淫之蠧不肯振朝廷之纲不肯合江淮之势不肯收卒伍之心坐待北风一起远近响震则财为谁之财民为谁之民与其一掷而轻弃曷若先事而亟为与其疑医而待亡曷若信医而图存自古有病者未必死而讳病者必死今朝廷讳言病矣纵使开不讳之门而未能确然信任可用之人束缚?墨靳吝脂膏不捐反间数万之金反听市虎三至之说臣恐敌不在外而在内兵不动草地而起於萧墙矣抑臣复有愚虑请尽沥衷忱为陛下精言之孟轲曰入则无法家拂士出则无敌国外患者国常亡此言人君当纳其身於戒谨恐惧之地虽有敌国外患乃可为进德之助也敌人廹我人皆忧畏臣独谓陛下进德之机正在於此伏愿陛下杜女谒远阉宦戒旨酒亲忠贤精明不衰则昏怠不起畏忌常存则邪僻莫干凛凛然常有履霜坚氷之念而後可以壮元气消外患强中国御敌人矣臣猥以浅学备数经帷正以推明经义论说古今开导上心为职臣今此疏自庙堂台谏给舍以至阃寄边守皆以不失其职为言臣岂不自知其职乎若陛下乾刚日进敬心匪懈处宫闱如坐朝廷对妃嫔如对儒生则无怠无荒而四夷来王天下将曰讲说之官不失其职如此如或不然纯一有间怠荒乘之缘饰虽多真实反寡则清议将以臣之责人者移而责臣矣岂不甚可惧欤臣赤心爱君不识忌讳尽吐肝膈惟陛下裁赦

甫又奏曰臣闻处事势孔棘之时与常日不同有大斡旋则可以运动事几有大力量则可以镇压人心有大识虑则可以消伏变故史册所载亦可覩矣胡为今日之事独不然耶边遽方闻窘态已露楮币一事耳论说纷起施行仓卒实効未获疑谤先腾臣甚惑焉且克敌一军疽根伏藏久矣诸帅不叶互相猜贰敌情叵测窃窥间隙於是横决而不可制任阃寄者各执所见朝廷持两可而听其所为遂折而归於招之一说然既招之後忧虑万端今边报又急矣敌犯凤州又犯蔡息三道并进已验于此浮光枣阳久阙正守此为何时拱默坐视齐安制阃精锐消耎浔阳江面守备尤踈朝廷非不明知柰何不为拯溺救焚之计而尚尔迁延翫愒耶自古主於绥怀则不轻用武主於敌忾则不屑招纳今既许其剿又许其招杂用错施初无定守有谓秦巩不可弃者矣而又惑於鞭不及马之论有谓秦巩不可纳者矣而又摇於兽穷则搏之说委恢珙以通好於布展然今之窥我者布展也和安可轻信任范葵而加兵於唐宿然今之为吾患者唐宿也兵岂可轻举首鼠两端莫知所决宵旰之忧其有既乎履亩输劵可谓下下之策曩尝议及此矣其时尚畏公论未敢犯此恶名遽改而为鬻祠牒之举已而怨谤譁然亟从寝罢曾几何时今又归于履亩鬻牒信不美也犹有物以予之今履亩则白取矣鬻牒敷配仅及大家今履亩虽云有官之家而七色杂流与已仕而亡殁者咸不免焉则所及者亦泛滥矣一命之微官与故官之子孙伏腊不周事育不继者何限今乃使与穹官显爵家温禄厚者一槩同科州县之吏不能皆良观望回护避贵虐贱有力者顽未应令而追呼廹促破家荡产悲痛无聊者大抵皆中下之户先受其害昔之谋国兴利贻笑千古若括商若僦质若税间架若除陌钱彼岂以为得已不已耶盖亦曰不得已而为之耳然上焉不得已而虐其下则下焉亦不得已而叛其上泾原之变此亦激於不得己之至耳非独前古然也本朝熙丰间若青苖若助役若市易若手实彼其施行之初人言籍籍主国论者惟曰是不足恤也然始於不恤人言而终於不恤国家被害之民在在嗟怨我不恤彼则彼亦不恤我矣王安石误国之罪至於激成靖康之祸皆不恤之一念为之也然则为今边事之计当如何曰临敌虽不可易将宜急择忘身徇国有谋知议之帅以为之储和战虽不可执一说宜痛惩独运秘密之弊使举朝羣臣得以献其谋屏目前常程细务而庙堂谋谟专一以料敌制胜为急令淮襄四蜀之血脉俾与朝廷为一家而无一毫壅阏蒙蔽之患则边事其庶几矣为今楮币之计当如何曰行法自贵近始凡将相勲戚之家断不得夤缘幸免而使贫弱者偏受无穷之毒恢洪朝廷寛恤之意凡产去税存有名无实者一切务从阔略勿为廹促急蹙之态以激天下等死之心昭示大信上下交孚勿使疑吾徒有截凿之空言而终行刓忍桩留之实意收愈多则数愈少数愈少则价愈昂非独国利亦为民利则楮币其庶几矣顾臣迂愚之质实怀体国之忠每见圣上有仁心仁闻而今乃为宁考所未为之事二揆洁已奉公而今乃为故相不屑为之举心诚痛之故尝谓厥今有大患下人轻上幸灾乐祸此风滋长真可寒心若边事区处合宜楮币施行有序尚可弭轻量之心消意外之变如其不然边事摇军心於外楮币摇人心於内内阻外讧不亦岌岌乎殆哉臣之愚策如上所陈吐自肺肝不识忌讳惟陛下财幸

甫又奏乞降诏抚谕西蜀劄子曰臣窃谓敌兵犯蜀忧虑万端今赵彦呐隔在仙人原音问久旷陈隆之离兴元见住米仓山高稼在沔州亦无音耗朝廷就令四川总领安癸仲抚谕军民陛下宜降手札劳勉制帅及抚谕使又宜命词臣草诏具述陛下悯伤蜀民曩经敌人蹂践痛犹未定今又重遭兵祸皆由和战不决举措不审召衅纳侮悔其可追老弱死於流离士卒戕於锋镝惕然愧惧食息靡遑即此大意更加深切庶几远民明知上心亦使军士生其气势臣之愚虑盖见故相当国以言为讳词臣揣摩意见多所避忌语不?恻岂能动人陛下更化以来旷然与天下为公今者诏旨丁宁所贵明白洞达臣不暇远引三代诰命只如汉武末年兵戈不息深陈往悔吐自肺肝与夫唐德宗奉天诏书自谓天谴不悟人怨不知痛心腼面罪实在予下至封敖草阵伤边将诏有云伤居尔体痛在朕躬如此等语颇得王言之体愿陛下明谕词臣使之展意无所依违勅书诞?将见欢声如雷贾勇敌忾敌兵不足虑也僭沥愚忠惟陛下采择

甫又奏备边四事劄子曰臣滥叨班缀赐对便朝窃见陛下轸念边疆忧形玉色微臣恨无良策少济时艰姑竭愚虑画为四条皆至紧至切汲汲行之如拯溺救焚庶克有济

一曰固江陵以重上流之势臣闻去年拨襄鄂随郢复岳德安汉阳信阳属沿江副司而置司於鄂拨江陵均房归峡光化荆门属京湖副司而置司於江陵襄阳距鄂千里而声势不接江陵介居襄鄂之间而孤城无助今德安枣阳随郢襄阳皆破而复与信阳汉阳仅存空城而已均房光化归峡荆门或破或溃而江陵遂成孤立矣顾乃责沿江副司以复襄阳责京湖副司以守江陵地势隔越事权不专彼此牵制决至蹉跌莫若以京湖诸郡仍旧并归一帅緫治江陵且拨湖南九郡隶之庶几形势便顺事力从容经理上流莫急於此

二曰堰瓦梁以壮东淮之防臣闻敌人往年首犯襄境连年遂入西淮至去冬又扰东淮直抵维扬三边之祸岁甚一岁今荆襄已失止守江陵孤城西淮屡扰荡无藩篱可恃傥东淮守御又复不固则敌马饮江而江浙震矣岂容玩视而弗戒乎昔孙吴筑瓦梁堰以抗强魏江南恃以为安者六十年南唐李氏悉力经营堰不及成淮已尽失今制臣建议修复病於工力浩瀚宜从朝廷亟助其费乘此敌退作急经画并日兴工犹可有济

三曰处流民俾复生业臣闻淮民少长习兵为国保障去冬敌骑奄至西淮义勇愤激思闘任边阃者惟恐推锋而怒敌但知撒花以媚寇驱逐老弱焚荡生聚谓之清野重以敌马蹂躏势焰熏赫扶携渡江不可胜计劳来之使中辍赈贷之令徒颁彼留江南别无所得食返江北又无以为生不亟图之非但失扞敌之利必且重萧墙之忧谓宜申饬江淮帅臣亟行赈恤朝廷亦合贴助支费假以资粮俾复生业或团结以助声势或?刺以填阙额或选擢材武优补军职兼此数端实区处淮民之切务

四曰责边阃遣回敌使臣闻比者朝廷已尝戒饬边臣遣回敌使中外之人方幸庙谟坚定不堕奸谋稍有生意但见王檝盘旋窥觇久未出境观听已惑近者传闻犹为可疑岂其不禀朝命道宣歙而来邪朝廷周虑曲防固万无是事不知道路之言何为有此黠敌变诈每得惯便既有轻量之心恐肆玩弄之计今兹复来非前日比包藏叵测必有出於邀索之外者兼边疆効死之臣无非与敌为仇复有讹言煽摇可忧非一傥虑阻遏其来贻祻目即则专在边阃委曲区处岂无良策或谓兹事当密难使户知但恐欲愚国人而人终不可愚耳以臣管见王檝之欲来者乃边臣诿其事於朝廷而止其勿来者在朝廷当专其责於边阃处置少差噬脐何及臣所陈四事辞虽朴拙情实恳至傥陛下以臣言为可采伏乞睿断速赐施行

许应龙进故事曰庆历六年诏曰西北多故敌态难常预备不虞理当先物又诏陕西河东经略司谓西人虽纳欵称臣叵测之心诡谲难信恐诸路罢兵之後渐弛边备其务练兵卒全城壁常若寇至有不如诏者亟以名闻

臣闻先为不可胜以待敌之可胜此用兵之至计也急则仓皇而失措缓则玩弛以苟安事变寇来莫之能御其患有不可胜言者书曰不见是图易曰君子以思患预防此正今日之所当谨也仁宗当天下全盛之日尚虑敌态之不常西人纳欵之後犹恐诡谲之难信况今日敌兵之出没不时而荆襄之败坏已极西蜀之关隘未固而外郡之寇攘间作东支西撑近获少息而根本不立备御无策其可不焦心劳思以求安边固圉之术乎权宜通好意图少安而敌情叵测尤当为自治之谋开边拓境盍监覆辙而量时度力岂宜为轻进之举残破之邵尚费经理归附之卒未易调服傥优游岁月不思处置此去秋高马肥能几何日万一赤白囊交至然後科琐边吏无乃大寒而索裘乎今日之事功其所以弗立者盖由於议论之不定而事权之不一夫议论不定则或进或退莫知适从事权不一则相忌相倾各欲求胜缓急谁复应援兵力遂至单弱是以边陲靡宁上勤忧顾为今日之计莫若先定其规模而使诸将有所禀承先正其体统而使诸阃勿相矛盾如此则上令而下从谋并而智合以守则固以战则胜升平之効日月可冀矣

应龙又进故事曰艺祖命李汉超等守关南凡十七年郭进守西山贺惟忠守易州姚内斌守庆州董遵诲守环州亦十余年管榷贸易悉以给之又使之私募骁勇以为爪牙军中之事复许其便宜二十年间曾无西北之虞真宗朝钱若水上言曰今日之所患在战守不同心伏望陛下选武臣有谋素谙边事者任为边郡刺史令召募武勇为随身部曲官为廪给然後严亭障明斥堠每得事宜密相报示寇来则齐出讨除寇去则不令远追各务安静苟无大过不轻替移傥立微功就加爵赏如此则战守必同心戎人不敢近塞矣

臣谓极边州郡与敌对境烽燧警报无时无之若用文臣则不请战闘或遇侵扰栗栗危惧多至退遁若用武臣则骁勇敢为遇寇不慑惟患无兵可用耳今若令其招募武勇给以廪赐而复久其职任筦?贸易悉以予之俾得以激厉士卒固结其心则孰不思奋而又严斥堠精间谍寇至则互相救应并力扞御寇去则各严备守不务穷追声势既张敌自讋伏朝廷则视其功绩就加旌赏苟无大过不轻替移则士卒相孚同心恊力如手足之扞头目何患疆场之不宁哉今之边郡多任左选兵略素不讲究行陈又非涉历安平无事仅可自保一闻警急率至奔迯间有究心备御差强人意则又委之不专任之不久财用既无积蓄士卒又非素练无一可恃无怪乎边陲之不固也今若遵太祖之策用钱若水之言以为守边备塞之计则兵威振而外侮消矣

礼部尚书魏了翁进故事曰唐陆贽奏议第十六卷兴元贺吐蕃尚结赞抽军回归状右钦溆奉宣圣旨适得浑瑊奏比日尚结赞频使人计会拟自领兵马克期同收京城缘春来蕃军多有疾疫近得探报尚结赞等并抽兵退归不知远近朕意缘吐蕃士马强盛又以和好之义自请将兵助国讨贼朝夕望其成功今忽抽军退归甚失准拟浑瑊李晟等诸军兵马并不至絶多若无蕃军应援深虑被贼冲突卿试料量事势如何者臣质性孱昧不习兵机但以人情揆之时亦偶有所得自承此旨欣贺良深窃谓蕃戎退归乃是社稷遐福昨日已附钦溆口奏讫伏恐未尽愚欵尚劳圣忧谨复披陈庶解疑结彼吐蕃者天性刚强形容魁健员力怙气难诎易骄威之不格抚之不怀虽或时有盛衰大抵常为边患隂诈难御特甚诸夷陛下但举建中以来近事准之则戎心难知固可明矣顷者方靖中夏未遑外虞因其乞盟遂许结好加恩降礼有欲无违而乃邀求寖多翻覆靡定托因细事啧有烦言首尾凡历四年要约竟未坚决立碑才毕复请改移猜矫多端於斯可验逮至盗惊都邑驾幸郊畿结赞緫戎在边因请将兵赴难陛下推诚允纳厚赂招来逗留持疑竟不肯进无济讨除之用但携将帅之心怀光遽至猖狂颇亦由兹促祸及皇舆再驾移跸汉中陛下犹望蕃兵以宁内难亲倚之情弥厚屈就之事亦多叵测为心曾不知感翻受朱泚信使意在观变推移频与诸军克期至时皆不赴会致令羣帅进退忧虞欲舍之独前则虑其怀怨乘蹑欲待之合势则苦其失信稽延既奸且骄曷望成绩非唯变态难测且又妨扰实深戎若未归寇终不灭但愿陛下谨於抚接以奋起忠勇之心勤於砥砺以昭苏远近之望中兴大业旬月可期不宜尚眷眷於异域之人以失将士之情也

臣闻善为天下者不计敌人之盛衰而计在我之虚实中国外国一气耳其盛衰诚无与於我者先王以其叛服去来荒忽无常故虽怀之以德接之以礼未尝逆示猜间然亦岂引而致之倚与为援而略无防虑也德宗每事猜忌虽内焉陆贽外焉李晟犹疑之不释而独於尚结赞乃用其信何哉方其自请入援其情不难知也德宗虑浑瑊李晟兵少幸其可以为即听之不疑至於结赞抽兵自退人情骤失倚仗各怀畏惧则德宗又以为忧以一结赞之来为喜一结赞之去为忧安有堂堂中国而直为此廪廪也陆贽独曰此社稷遐福也拜疏入贺臣以为藉令倚仗结赞幸而成功犹惧无以赏之而况敌心贪很狙诈横生求欲无厌去来自若可以遽为之忧喜乎诗曰夙兴夜寐洒扫廷内维民之章修尔车马弓矢戎兵用戒戎作用逷蛮方古之所谓待边人者亦惟尽吾所以自治之道而已顾舍其在我以资乎人祗见其害未睹其利也结赞既退旋复旧京初无赖乎蕃戎贽之言既信矣而德宗尚眷眷於异域之人以贻後日刧盟之悔为千古笑至是而贽益有知言之名然已无及於损威辱国矣比年以来夏人既约而复渝敌使已来而自郤此正所谓荒忽无常者故臣敢以贽之所言者为今日献愿陛下与大臣力图所以自治之实而常为不可胜之势则叛服去来吾皆有以待之也

刘克庄进故事曰石虎死蔡谟曰虎死实为大庆然度德量力非时贤所及商浩北伐王羲之曰区区江左营综如此识者寒心桓温谋迁洛孙绰曰趋死之忧促返旧之乐賖【出晋书】

臣窃惟居重御轻者安虚内事外者危敌运寖衰士气稍振荆甲捣虚重辟土疆蜀兵攻坚大献俘?向也我师畏敌如虎今遂能袒裼而暴下车而搏虽未遽收卞庄子之功然亦颇奋冯妇之勇矣此皆陛下庙谟雄略长驾远驭所致如闻阃臣忠愤激发荆狃一胜蜀谋再举识者忧之臣观晋人画江自守精兵名将往往分布沿流重镇如庾翼在襄阳陶侃在武昌褚裒在京口桓温在姑孰之类故昔人有长江千里如人七尺之躯护风寒者不过数处之喻而自江以北之地则付之祖逖刘琨辈使自疆理琨握空拳守并逖以素队千人布三千匹渡江不给铠仗晋人能量事力权轻重如此偏安一隅而不害其立国非偶然也今之阃臣握兵柄操利权朝家又抽摘科降以助之适值目前之安静遂有分表之经营比之晋人则似轻堂奥而重极边虚根本而事远略臣不敢援引前古姑以近事言之赵范欲图唐邓唐邓不可得而枣阳先失於是安随郢复均房之境皆为邱墟赵彦呐欲图秦巩秦巩不可得而劒关不守五十四州荡覆岂非外重而不能御内虚而无以守其势必至此欤臣窃私忧过计谓江陵重然後可以援襄樊重庆实然後可以图汉中范与彦呐即吾龟监夫蔡谟王羲之孙绰之言盖英雄豪杰之所诮侮以为怯懦者然自晋至今欲保守金瓯使之无缺者终不能易此论也惟陛下诏阃臣熟筹之

监察御史吴昌裔同台论边防事宜疏曰臣等尝两上章留徐清叟又各上疏乞畀丛祠一无报行日切兢惧自合居家待罪不当复有所陈然事关危急存亡不容自默臣等每谓今日边事蜀中之患不在敌而在秦巩淮襄之患不在敌而在北军昨闻巩州汪世显等已降於敌为之引兵直窥阶文则秦巩之患已有证矣近者访闻襄阳城中北军挟李伯渊以叛半殱南军制帅赵范带亲兵而出仅以身免虽传闻未可尽信若其果尔则是北军之患又有证矣敌惟荆襄东连吴会西通巴蜀古人以为国之西门又谓天下喉襟若为寇贼据其门户扼其喉襟则吴蜀中断自上流渡江直可以控湖湘若得舟而下直可以捣江浙形势顺便其来莫御万一有此则人心动揺望风奔溃虽有勇智将焉用之况自去年以来郭胜叛於唐范用吉叛於均尚全等克敌叛於德安皆以北军相率叛去今李伯渊素号胆勇为三军所推又逐人往来江浙稔知地利若羣凶并啸四叛连衡守我城池据我粮食则其谋深计狡将不止掠抄边疆而已加以敌骑往来不常此辈为之向道则忧在社稷恐有不忍言者昔宣和间黼贯开边郭药师以常胜军来降又招云朔汉儿以为一军谓之义胜厥後金人南牧二军首叛以降遂导敌军俶扰中土时宦官尚閟其事不以上闻竟成靖康之祸臣等读国史至此不胜痛心今日之事虽未遽至是其危证乱阶亦已毕露不知陛下亦尝忧及此乎大臣亦尝以此告陛下乎臣等忝在言责得之风闻若不亟为陛下言之何以自解不忠之罪用敢不识忌讳冒犯奏陈欲望陛下明谕大臣思所以靖难保邦之计若赵范果已离襄急令收聚诸郡余兵固守江陵以为上流扞蔽鄂渚与江陵相近陛下已尝命帅而尚未啓行即宜申命督促疾驰以往如其方命乞改畀有威望忠略之人以镇武昌与江陵犄角并乞行下淮西帅尤焴严作堤备所有淮东之地亦多北军虽闻分戍新复州军然恐闻风相挺而动亦乞下赵葵疾速措置母使噬脐区处既定则守江之策尤不可缓乞专以责之陈韡如战舰军粮防江民兵等宜日下办集以防不测其他所合思患预防之事蚤自庙堂同心区画不可循习故态苟安目前不可畏避张皇谩为覆盖夙夜忧惧惟恐祸至无日而亟图利之庶或可以扶颠持危而不至沦胥以败也臣等不胜忧念恳切之至谨録奏闻伏候敕旨

贴黄臣等昨与清叟以开边论及首相又因发下条具边防事宜见其所具多有踈略已同谏官疏其不可行者以复庙堂但知控竭愚忠不知触忤时忌今外有虎视之狂敌内有?张之叛兵不待秋防患已立至国势凛凛危於缀旒大臣於此不能忧边思职为君父计而乃徒事猜防空掷岁月甚可忧也今清叟既已出台臣等自难安职惟君臣义重冒言及此又将不免庙堂之疑欲乞陛下以社稷大计为念毋以人情牵制为拘若谓臣等不能静嘿安处乞早罢黜或与以祠庶使大臣不以臣等多言为虑专为陛下区处边防臣等虽退归山林实为大幸

昌裔又论三边备御状曰臣闻射不志正虽巧无用药不当病虽良无益臣不量愚分冒进瞽言前疏六条於陛下之心之身家国之事粗陈其槩矣今事有至急至切者又何敢隐情惜已不为陛下终言之臣闻之道路见之谍报窃知敌人聚兵牧马决意南来一渡河洛以窥江淮一由唐邓以窥襄汉一托秦巩以窥四川三道并入衆号百万甚至修搭槗路将带羊皮浮环以为饮江之计兵有先声虽虚实未审然三伍见闻殆有深可虑者胡不以金人之初起观之五月传箭於国中令乡兵备战至八月则点集今秋风已动非草地点集之时乎四月放马入泊逐水草至七八月则取马出淀以备战闘今童马免乳非出牧战闘之时乎汉备匈奴率以秋冬唐遣戍卒谓之防秋中国於秋高马肥之时每每严作堤备如此岂可以候卒流传之缪遂谓疆吏张皇之言欵我边陲懈我守备恃其不来而不恃吾有待之乎绍兴庚申乌珠分四道入寇外则张焘等豫言之内则陈渊等继言之下则京局小官亦言之而秦桧忍耻恃和漫不为战守之备使无刘錡顺昌一捷则铁浮屠必南牧矣绍兴辛巳金人分四道入寇旧相张浚首言之老将杨存中力言之从官金安节等交议之陈康伯虽决战守之策然江沱燕安之久使非敌酋自毙以归则紫茸军必絶江矣以今事力视绍兴时将无河北山西之旧也兵无背嵬铁山之勇也器械无锐首驻队之犀利也舟师无戈船海鳅之坚壮也况京洛溃师以後精锐殱於锋镝粮械委於蒿莱京帑耗於兑楮边储空於生劵四緫所科降之数日积月压无以给其乏然而边民调度之余氷销火燎靡敝不知其几也以空虚无可恃之边备而当飘忽不可测之敌兵脱或哨骑一来直闯篱落则沿边镇戍闻风荡揺惟有卷甲以南趋必不能北向为陛下发一矢矣秦师伐郑蹇叔曰师之所为郑必知之勤而无所必有悖心夫劳师袭远而敌国先知尚且肆其贪残不肯徒返矧并呑无厌鄙我犹憾若知而不为之备则其悖心岂不烈乎今之授任者方敌未有衅则抵掌虚喝欲营分表之功及寇已有萌则搏手周章不为局内之虑我之将士不豫附而乃醲其赏赐过待新附之军我之田野不加辟而乃供其饩牵外招遗烬之衆军实无楚师之儆师乘无晋卿之和端居无事互相猜防万一事会之来而望其首击尾应难矣哉事之急者不可以舒缓图寇之深者不可以浮浅应臣愚欲望陛下少垂圣思明诏二三大臣不拘旦暮延见议事如建炎诏书许令侍从台谏聚议都堂讲明军政如绍兴典故取张守四路帅守之议经理淮甸以为外御之防取表臣七处备御之策控制长江以为里虚之备取允文三重防托之说保护蜀口以为上流之固兵食之数有几当置讲议一司以考登耗之源风寒之处有几当置修攘一局以议攻守之要偏禆材武当有格法逐军事艺当有掌记军书之措画来上者择行之边守之贪懦不职者易置之事事精思日日申儆而又命一重臣视师江上董督诸将以训齐三军如张浚汪澈叶义问故事庶几统体一而国势张思虑集而人心奋臂指服役而精神折冲吾圉有备又何忧寇兵之暴至乎天下之事难平敌人之情难料佳兵者殆忘战者危老师弗戢既一失於前时玩寇养安难再误於今日若频复而数误则国事非矣诗曰犹之未远是用大谏臣不胜拳拳

昌裔又论三边防秋状曰臣闻防秋之说尚矣薇作而遣薇刚而归说者曰周之戍役犹今防秋之兵也瓜时而往及瓜而代传者曰齐之戍期即今防秋之候也盖北敌风俗四月放马入泊令逐水草禁人乘骑八月取马出淀饲以麦豆准备战闘方隆暑则筋解胶缓力不及远至秋高则劲弓折胶锐不可当故汉军备敌率以秋冬唐兵戍北谓之防秋皆时吾战备遏彼寇虐也国家当海东崛起之敌立中国自治之规每於秋时常若寇至靖康有防秋诏建炎有防秋议谓夏已及半去秋不远非早图之则敌又奔突者李纲之疏也谓时已中夏去秋无几惟博谋羣议则尚可扞敌者刘珏之策也谓防秋之期才一两月而控扼守御盖非一涂者张守之言也谓秋防事廹仅有两月而防托战守尚无定谋者叶梦得之请也君臣之间日夜凛凛惟恐一事蹉跌此岂故为是过计哉彻桑牖户之谋折柳樊圃之戒昔人所以无日不申儆於国中也今计秋风不十日矣敌之骠悍过於残金师之出没飘若风雨但闻其以草青为放牧之候枣红为出哨之期则避暑而遁逐凉而来乃敌人之常也不知上之所以忧边思职下之所以料敌御戎者亦有如中兴之深略乎分上下流守浅隘口修战舰阅水军此防江上之秋也敛淮东戍厚淮屯募土豪训义甲此防淮堧之秋也招水手葺海鳅结固民舠选择?长此防海道之秋也援忠勇集流移缮修城壁开浚海柜此防京湖之秋也固三关天险闸诸道支径补兵籍峙军粮此防蜀口之秋也备风寒者不下数处为秋防者非止一条所当爱日惜隂并手合力如扑原火如袽漏舟旦旦而为之犹恐不蔇而今朝廷之上百辟晏然言论多於施行浮文妨於实务后族王宫之冗费列曹坐局之常程羣工闲慢之差除诸道非泛之申请以至土木营缮时节宴游神霄祷祈大礼锡赉藻饰治具亡以异於平时至於治兵足食之方修车备器之事则反皆阙略不暇精讲方且今日一人而出疆进取曰吾将以厚藩篱明日一人而遣使求成曰吾将以寛岁计京湖焚荡者一十四郡而区拨地界之未明蜀口委弃者二十三关而分布司存之未定势均者持意见权扼者快恩雠胆薄者徇顔情气扬者亡纪律蚕食交侵此为何时而泛无规模担阁日子脱或游骑闯陆浮牌渡江而後调兵符科边琐为应急草草之谋则亦晚矣昔靖康之难敌方退师上下恬嬉遂谓无事方建议立东宫开讲筵复春秋罢配飨有言责者日论京黼之党当事任者谋逐许李之贤密院欲追击贼三省欲护出境宣司欲调战士庙堂欲止援师行移二三命令反复玉辂之索争议未定而铁骑已过河矣故当时有不理会防秋却理会春秋等语吁此岂二敌之善战哉亦一时谋人之不臧有以致寇而深之耳昔胡安国有言军政未修既不可战强弱不敌又不可和惟有讲求防守之方以为攘敌之备最为上策臣谓今日之事当置和战不议而专议秋防三省进呈之际尽屏细务非备御不谋枢密本兵之地略去彛章非兵食不讲侍从不拘早晚许以边事请对台谏不限月课时以边警奏闻百僚师师日以敌国外患衡虑而陛下又鉴靖康之所以失法建炎之所以兴屏声色节燕饮常以貂帽思将士之劳抑幸赏减浮费务以金帛代军储之籴躬率内外以弘济时艰则敌来而应可以伸吾威敌去勿追可以成吾信敌虽吞噬诸国横截八荒而终不敢干中华正统之所在矣惟陛下宵旰亟图之宗社幸甚

贴黄臣近收乡人书言戎帅曹友闻得谍者报草地欲以八月入寇则是臣防秋之说於蜀尤不可缓也盖蜀自去冬敌退之後尚留哨骑出没并边或伏草间以待麦熟董鹏飞以守城死时当可以刼寨亡陈瑀以行边执不三月间失三太守皆西陲才勇之人以此边氓愈更畏怯又东有李伯渊窥上津西有汪世显伺仇池种类寔繁景色可畏兵无三万之数粮无十日之储色色筑底惟有民气一髪仅存而数年间捐财以助边荷担以供饷不知其几履亩矣近闻緫所有对籴之法制司有起夫之令臣为之骇然此说果行则民病困极之余将引绳而絶之矣欲望圣慈申勅制緫禁戢科需而於驱磨所之失陷者抚谕司之科拨者官塩户之辍借者留意审核以应支梧庶可寛民一分实非小利所有三太守死事得之公论谓董鹏飞为上时当可次之陈瑀又次之欲乞行下密院等第推赏施行伏候勅旨

昌裔又奏曰准御史台牒轮当十二月一日视朝转对有已见下项事须至奏闻者

一臣比以一介孤愚待罪分察每於时政空臆尽言旁忤宰臣几负大谴尚赖圣恩天广曲赐存全叠拜命卿又兼史事自知无以称塞属当转对其敢隐情惜已而有愧於初心哉臣闻天之所以职覆君之所以司牧不过曰仁而已天之仁在於与民物以为生君之仁在於承天心之所生故好生恶杀三代之所以得人心也大兵大狱汉唐之所以殄国脉也洪惟本朝以仁立国其得天下也不妄杀一不辜其谨刑狱也不误入一有罪其怀远人以恩不加以侮慢不恭之诛其体近臣以礼不坐以暧昧不明之过汉以王恢首边衅兵连不解者踰三十年而本朝谋臣务存大体不曰澶渊郤敌之後十九年不言兵则曰陛下即位之初二十年不可道用兵不曰首兵必有冥谪则曰用兵不是好事盖恐干戈一啓有贻根本之忧唐以林甫陷善良罗织被罪者几数百家而本朝议论务从忠厚不以女奴之伪书而诬正人不以奏邸之傲歌而网名士不以咏桧之诗而终弃奇才不以兴甲之语而深罪旧弼盖恐刑狱一兴有以开荆棘之路此皆列圣仁厚之德大臣深远之虑所以培护元气而祈天永命於无疆也不幸其间小人相继用事以深入之说而啓兵端以隂中之术而造党祸然仁圣相传神武不杀未尝一堕其奸谋故熙河之师王韶实倡之而当宁叹息深咎廷臣之不言泾原之筑李宪实继之而中使奏闻乃痛边民之疲敝鄯湟之复朝廷初无坚决之谋而童贯造衅师败者数十万人燕云之取圣训尝有全师之戒而蔡京首谋兵溃者五十万衆是阶厉者之罪也而何足以伤祖宗之仁华亭之狱安石之子雱为之会上察其诬而事遂寝同文之鞠蔡确之子渭为之会事无其证而计不行元佑之籍等定者三百九人天示其威而碑仆不立矣赵汾之案根连者五十三家天夺其魄而欵具不书矣是执谗者之过也而何足以累祖宗之圣上天有祚我宋之心祖宗无咈人心之事故虽王室屡经多难而国势安若泰山盖其所以贻谋者至深且长也陛下蹈规祖武祗事天明小心抑畏惟恐伤乎民生盛德温恭惟恐咈乎物论咨儒臣以讲学未尝不尽下之情导谏臣以敢言未敢有拒人之色中更大化庶事厉精思欲取浊乱之政习而一新之天下翕然莫不有升平之望矣独惟宰揆非人不能仰承圣意方其始也轻躁寡谋而首兴京洛之师及其久也猜忌深中而隂造缙绅之谤佳兵之祸至于甲卒丧亡膏血沾渍有目者所得而见也而中伤士夫之穽则犹隐而不彰征调之苦至于室家离散哭声流传有耳者所得而闻也而倾陷善类之罟则几发而幸免若非陛下翻然感悟洞烛其非则大兵之後又将醖成衣冠之祸矣夫有司失一死罪责尚不轻今以无罪而驱民於兵凡不附已者谋中以危法安知向夕雷雨之异非其处心积虑之惨有以上干至和乎迩者德音一播丁宁罪己而三边莫不属心廷制一扬奋发拜罢而多士为之吐气所谓兵狱三事皆自惠卿发之者今已昭昭暴白於天下矣然而仁足以回震霆之怒而不能以革敌人之侮心明足以开积潦之隂而未能以释中外之疑虑岂可不求其故乎孟子曰是乃仁术也善推其所为而已矣不杀羔小善尔我真宗推之至於家富人足聿成景德和平之风不践蚁微事尔我哲宗推之至於役减刑清坐辑元佑安静之福今陛下有悔过之大德有洗寃之盛心盍不以其隐之於中者而推之庶政百度耶由是而体行苇之厚以笃兄弟之戚按棠棣之燕以怀死丧之威则亲亲之仁也由是而复胎养之令以培元良之本立内学之敎以选宗藩之英则幼幼之仁也召用衆正勿以好名之嫌而絶为善之路则敬贤之仁也优容言者勿以约閙之说而杜敢谏之门则好善之仁也旧奸宿慝芟夷藴崇勿使是殖是长则恶恶之仁也侨户流民还定安集毋使靡室靡家则爱人之仁也念一觉悟而天下无寃民心一恻怛而万物皆生意则陛下之仁实与天地同其大彼以暴吾以仁彼以嗜杀吾以好生虽草地穷漠之夷亦不能干中国正朔之所在矣先儒程颐有曰充拓得去则天地变化草木蕃充拓不去则天地闭贤人隐惟愿陛下善推而力行之臣不胜拳拳

一臣闻听言之道固不可偏亦不可杂偏则所受狭隘无以公天下之言杂则所听混殽无以一天下之善不失之偏以来衆正不邻於杂以杜多门而後兼听尽天下之美矣且当今急务莫大於朝政边事也在廷则有大命之出纳庶政之废兴百吏之进退在边则有几事之翕张帅权之分合敌情之去来此皆国家之命脉天下之机括所关系也故昔之议朝政也命令必出於人君政本必归於中书令有不当者必使给舍审覆事有不便者必许台谏尽言所以政令详审而朝廷尊行之於天下者无一事之阙议边防也处分必出於庙堂谋谟必参於都省侍从之知兵事者许以论思廷绅之历边任者责以条具所以处置得宜而军情服行之三边者无一筹之误此古今之常理亦祖宗之家法也盖自人君喜独断之名而耳目之司或偏於所寄宰相操独运之说而几事之密或徇於所私於是始有以近习干公议有以小臣与朝政而事权杂出徒为羣下梯进之谋有以私人通密报有以游士与边机而意见背憎适为外臣交贿之地纪纲之所以隳坏而不振血脉之所以壅塞而不通由此其积也臣不敢远引先朝故事姑以乾淳之间闻见之所接者为陛下言之孝宗皇帝睿断明谟虽博采於衆议而虚心旷度实公听於外庭熊克以曾觌荐而权直则宰相入奏言之刘甄夫以王淇荐而得召则政府授牍问之葛掞以内臣荐而欲除要官则宰执又留班奏之是议政之地未尝使小臣与闻也有边事则令侍从两省至都堂会议乏将才则令制领将佐赴枢密院审察议恢复则令朝士之可与大计者令兼局官几密之地未尝许游士请谒也孝宗二十八年之治所以光明俊伟而不可及者岂非朝廷边鄙之事操执纲要而微贱冗散之士不得以辄与其议哉今陛下慨念时艰复置元辅人心固喜政本之有所归大臣留意边事博询廷绅人言亦知国论之无所倚然或者过虑迩言之听不察而小臣密啓犹习於命相之前远犹之告不闻而游士私谒尚狃於前相之旧则体统不明事宜失当其弊反有甚於前日之所为矣臣愿陛下一以孝宗为法政事归於三省而勿以亲信近臣与差除议论公於外朝而勿以远游纎士与边议则小不间大私不胜公朝政清明边尘弭息乾淳之治可坐而致矣伏乞睿断留神天下幸甚

贴黄臣蜀人也向在台时屡言蜀事谓赵彦呐年老智穷所当储代又於秋防一疏论蜀必危而朝堂廷臣之言曾不留意今闻敌骑径破阆中分为两队一沿江至顺庆一絶流指潼川曹友闻以转战败于芭蕉谷刘孝全以食尽溃于鷄翁隘赵彦呐以羸卒退保劒门今又之江油杨恢以无兵御阆寇今已趋东关辛□以按部行项容孙以新除去潼遂顺庆皆无守臣惊移之舟邀截于敌揜面赴江死者以数十万计此得於着作郎李心传十月十七日成都书报如此吁蜀亡矣或者但知以斩将之虚捷告于廊庙而不以败亡之实证闻于朝廷衆议欲除一宣谕从夔门经理今已旬月而未见施行又闻有台臣有言欲斥逐小吏之壅蔽蜀事者公论咸以为快而亦未见检会行遣岂朝廷之议殆类於弃蜀耶夫蜀犹首也荆犹咽喉也江淮则犹股臂也今病在头目日滨危亡而犹翫愒恬嬉不知救疗欲为保其四体之谋抑难矣臣愿陛下明谕大臣亟图以救蜀之策不胜乡国父老之望

右臣前项所奏一论本朝仁政谨刑息兵二论朝政边议贴黄论蜀危急事谨録奏闻伏候勅旨

昌裔又论湖北蜀西具备奏曰臣自就列以来便阅广西经略司据岑邈谢济所申以为敌已破大小云南云南与广西为邻审如所申广西事体直可寒心今庙筭深长必能选有威风大臣控扼广西如招兵积粟等事或通湖南或通广东想皆次第施行筭无遗策矣而臣之愚见则以为上流尤所当备臣十年前闻敌有斡腹之谋欲借路云南图我南鄙当时说者皆以为迂今闻泸州安抚司所申密院事称西蜀南蕃蛮王阿永申敌攻打大理国并杀死姚州高庆节度见在大理国内屯驻四向生蛮悉皆投拜乌蒙国都蛮王阿吕申本蕃鬼婆带领军马往後蕃见敌兵深入攻打卭部川界分便破散小云南国见敌兵在大理国界分驻札言说今冬再回求路要出汉地此皆去岁事也若然则是小大云南悉皆狼狈廹我後户矣讵可不为关防哉试将蜀西湖北之与南蛮接者为陛下条陈之南方诸蛮之大者莫如大云南其次小云南次乌蒙次罗氏鬼主国其他小国或千百家为一聚或二三百家为一族不相臣属皆不足数而其他皆蜀之徼外诸蛮接黎州大度河之对有所谓卭部川卭部川之後即小云南也卭部川之下即两林虚恨蛮虚恨之下即马湖大江蛮之部族夷都蛮也马湖大江蛮每借两林虚恨卭部川路贩马于青羌弥羌时有好马至叙州互市皆得之西方马湖一江自叙州入江至开边寨右去为大江蛮左去为小江蛮小江即乌蒙部落也乌蒙疆界稍大於诸蛮可为云南之次所有之地随小江而上遶出大江两林虚恨之後与小云南相接乌蒙之下即吕告蛮吕告之下即阿永蛮其他皆与蜀之诸郡接由卭部川可通黎州大渡河由虚恨可通峩眉县中正寨由夷都可通犍为县沐川寨由大江蛮可通宣化县崖门及叙之开边寨由吕告可通长寜由阿永河可通泸水之江门寨此皆通行往来之路今小云南已困小云已亡若乌蒙次第皆破则驱诸蛮行熟路嘉定泸叙长宁皆可至矣而臣之所忧又恐其捷於湖右盖阿永与播接而泸之仁怀绥远寨实出播州之境又与思播相连而思播可连南平珍黔以出鼎澧初无关隘止以山箐为限可十日自乌蒙来吕告亦可十日自吕告来阿永可八九日阿永来播州可七八日播至鼎澧亦不过旬日而罗氏鬼主国在思播之後亦可透辰沅万一计出於此不但蜀边腹背受敌而湖右之腹心先溃可不畏哉臣谓广西固当备蜀西之南徼湖北之南鄙尤当备盖广西犹可诿曰炎瘴之毒非彼所宜在蜀西在湖北则并炎瘴无之矣以冀北之马而行於无所障碍之乡其锋何可当耶臣以为叙州两江之会当用桑愈之说增兵屯驻扼塞要冲思播田杨之族当推赤心置其腹中相为犄角以为乌蒙国之籓篱使借兵出汉之谋不得逞则西蜀之南徼屹然如金城之不可抜辰沅之间当用史子翬之策增兵屯鼎澧之间当臣寮之说选择宪守以为罗鬼国之前拒使斡腹旋出之师不可得进则湖北之南鄙截然如中防之制水矣然在蜀者宜申勅蜀帅使之用力关防毋为轻敌之举在湖北者宜亟建荆阃使之尽心区处毋为漫浪之计不然则长江在吾北不足为吾之限制而江以南为其所躏躤宗庙社稷将何地而置安哉臣连疏求去蒙陛下宣谕强顔复留偶闻广西之事其敢自嘿比之经筵虽尝略言其槩犹未详今为陛下底里言之惟陛下密与二三大臣图之臣不胜俟命

金世宗时宗叙尝请募贫民戍边屯田给以廪粟既贫者无艰食之患而富家免更代之劳得专农业上善其言而未行也十七年上谓宰臣曰戍边之卒岁冒寒暑往来番休以马牛往戍往往皆死且夺其农时败其生业朕甚闵之朕欲使百姓安於田里而边圉强固卿等何术可以致此左丞相良弼曰边地不堪耕种不能久戍所以番代耳上曰卿等以此急务为末事耶往岁参政宗叙尝为朕言此事若宗叙可谓尽心於国者矣今以两路招讨司乌库哩石垒部族临潢泰州等路分置堡戍详定以闻朕将亲览上追念宗叙闻其子孙家用不给诏赐钱三千贯明昌五年配享世宗庙庭

金东海侯大安初北兵南向召平定州刺史赵秉文与待制赵资道论备边策秉文言今我军聚於宣德城小列营其外涉暑雨器械弛败人且病俟秋敌至将不利矣可遣临潢一军捣其虚则山西之围可解兵法所谓出其不意攻其必救者也

金宣宗贞佑三年朝廷欲起代州戍兵五千河东路兵马都緫管胥鼎上言岭外军皆已南徙代为边要正宜益兵保守今更损其力一朝兵至何以待之平阳以代为藩篱岂可撤去尚书省奏宜如所请诏从之

鼎为尚书左丞兼枢密副使上言自兵兴以来河北溃散军兵流亡人户及山西河东老幼俱徙河南在处侨居各无本业易至动摇切虑有司妄分彼此或加廹遣以致不安今兵日益盛将及畿甸倘复诱其失职之衆使为向导或驱之攻城岂不益资其力乞朝廷遣官抚慰及令所司严为防闲庶几不至生衅上从其计诏诸道按察司讲究防秋按察转运使卢庸陈便宜曰自鄜延至积石虽多沟坂无长河大山为之屏蔽恃弓箭手以御侮其人皆刚猛善闘熟于地利夏人畏之向者徙屯他所夏人即时犯边此近年深患也人情乐土且耕且战缓急将自奋又曰防秋之际宜先清野又曰掌军之官不宜临时易代兵家所忌将非其人屡代何益无何有言庸老不胜任者即罢之

兴定二年枢密院以海州军食不足艰于转输奏乞迁于内地诏问资德大夫兼三司使尚书右丞侯挚奏曰海州连山阻海与沂莒邳密皆边隅冲要之地比年以来为贼渊薮者宋人资给之故若弃而他徙则直抵东平无非敌境地大气增後难图矣臣未见其可且朝廷所以欲迁者止虑粮储不给耳臣请尽力规画劝喻农民趋时耕种且令煮塩易粮或置塲宿迁以通商旅可不劳民力而办仍择沭阳之地可以为营屯者分兵护逻虽不迁无患也上是其言乃止

元世祖时成都失利帝遣人问所以失之之故及今措置之方昭勇大将军夔东路招讨使李呼喇济附奏曰初立成都惟建子城军民止於外城别无城壁宋军乘虚来攻失於不备军官皆年少不经事之人以此失利四川地旷人稀宜修置城寨练习军马措画屯田规运粮饷创造舟楫完缮军器六者不可缺一又当任贤远谗信赏必罚修内治外战胜攻取选用良将随机应变则边陲无虞矣

中统元年六月郝经备御奏目曰臣经言臣初离阙廷未知朝廷用兵次第虽条奏新政不敢遽言但举备预大略一条而已今闻西北阻命朝廷处置自辽东至于丰靖以及河西其关隘备御必无缺绽未知西域回鹘诸国及土波大理绕出西南尝为备御否其土地广远兵力豪劲且其酋长多变诈惧乘虚作变与西北连衡遏截锡哩大王在所蚁聚转相营惑使有反顾之忧又西蜀两川新集或为摇荡使有意外之变宜遣一大官知兵者选集回鹘诸国土波大理一带军马於好水草险要处驻劄与关西宣抚司肱脾相应是断西北右臂且张声势以接应锡哩大王军马则国势日张西北日沮诸国不敢觊觎两川得以倚重如不为备或有透漏则数千骑可以突出关西河南无结草之拒中原震动矣臣又切见江上退师以来宋人颇有轻中国之心盖彼疮痍未完不敢窥伺然国家不可不为之备四川河南京东山东当置四緫帅西川自成都至兴元接上均州置一帅河南自唐邓至陈颍置一帅京东自睢亳至宿泗置一帅山东自邳徐沂海并东北海口置一帅於陕西河南酌中处置一大行台緫统东西以壮国家藩垣便使宋人请和边备亦当如此臣愚微眇爝火之见不敢自蔽且即入宋不胜恋阙故又及此伏取圣裁历代名臣奏议卷三百三十九








挈牌卖诗



宋隆兴仇万顷未达时，挈牌卖诗，每首三十文。停笔磨墨，罚钱十三。至一富家，方治棺，就以为题，即书云：



梓人所就像纹杉，作就神仙换骨函。



储向明窗三百日，这回抽出也心甘。



又有妇人，持白扇，以扇为题。仇举笔，妇曰：「未也，以红字为韵。」遂书云：



常在佳人掌握中，静时明月动时风。



有时半掩佯羞面，微露胭脂一抹红。



又有妇人，以笺纸出求题曰：「即纸是矣，纸乃芦雁也。」书云：



六七叶芦秋水里，两三个雁夕阳边。



青天万里浑无碍，冲破寒潭一柱烟。



又有妇人，方刺绣，以针为题，以羹字为韵云：



一寸坚钢铁作成，绮罗里面度平生。



若教稚子敲成钩，钓得鱼来便作羹。




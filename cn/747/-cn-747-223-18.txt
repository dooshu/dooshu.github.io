○请置屯田表

臣说言：臣闻求人安者，莫过於足食；求国富者，莫先於疾耕。臣再任河北，备知川泽，窃见斋可以灌巨野，淇水可以溉汤阴，若开屯田，不减万顷，化萑苇为亢稻，变斥卤为膏腴，用力非多，为利甚溥。谚云：“岁在申酉乞浆得酒。”来岁甫迩，春事方兴愿陛下不失天时，急趋地利，上可以丰国，下可以廪边，河漕通流，易於转运，此百代之利也。当今国储未赡，边军未息，静人业农，愿留圣意。亦尝赐前阶之食，承后骑之顾，竟唯唯而无一言者，岂敢隐情于圣主也？正以职在仗卫，忧於部伍，马上非公议之所，囿游非朝廷之事。今昧死上愚见，乞与大臣筹谋，速下河北支度及沟渠使，检料施功，不後农节。谨附贺正使随军前曹州考城县尉同希再奉表以闻。谨言。


○請復常平疏 【 江西常平】

臣聞古無常豐之歲、而民不患於不給、無他、積之有豫也夫民司命者官、而恃以為命者穀、穀不積、民有衣寶玉而死者矣、故預備之計、於民最急、今江西所屬預備倉穀湖口縣不及一千石、彭澤縣不及六百石、石城縣僅二千有奇、泰和大縣、亦僅八千有奇、其餘積蓄俱少臣竊憂之、夫凶則散。豐則歛。官府常規散則樂。歛則怨。人情大致。詭名冒領。適長市道之奸。抵斗追還。竟諧里老之計。公催稍急。則交扇互搖。巧呈哀訴。只得停止。以致數縮于官。有出而無入。約爽于民。有借而無還。出非原泉、運非鬼神、伊阿能繼、今欲公私兩便。惟有常平可復而已。查得近例。一里約積穀一千五百石。江西衛所。姑未槩論。試以有司言之。六十九縣。總計一萬一百四十五里。穀以一里千石計之。尚該一千一十四萬五千石。見在所積。十未及一。約少九百萬石每穀五石。作銀一兩。該銀一百八十萬兩。盡括司府庫藏。不盡一十萬兩糴本羞澀。力難求濟。是外非重罰罪囚。則勒勸大戶。取彼與此仁者不為。况今法日以弊。難開勸罰之門。義日以衰。難求輸助之戶。若棄是不務、則今年直小荒耳、待哺嗷嗷、聚群搶穀、南康起、九江起、饒州又起、熄之復炎、痛之而無畏、萬一大荒、其無尤甚者乎、是正謀國所當預處者也、宋仁宗時、嘗出內庫百萬緡、以助糴本、今日內庫、臣未敢知、若承差吏典納銀之例、又妨正體、彼善之法。冠帶尚義猶可行耳。伏望　聖明軫念江西為控扼楚蜀閩　擁護金陵要地、人民凋瘵之餘、垂仁加卹、特　敕該部計議奏行、布政司招納義民官一千名、除問革官吏外、不拘本省別省客商軍民舍餘老疾監生、廩增附學吏典、及子孫追榮父祖、各聽納銀七十兩者、授正七品、五十兩者、正八品西十兩者、正九品、各散官、二十兩者、冠帶榮身、監生減十之三、廩膳減十之二、陸續填給、收完銀兩、分倀各縣、以資糴本、各該冠帶、雖不免其差役。亦用加之禮貌、毋妄黜罰、毋輕差遣、使絕輘轢、樂於順從、其不願冠帶、願立表義牌坊者、若出穀二百石、亦容葢竪、不限不停以補官之、臣又見凡問口外為民邊遠充軍囚或逃而不去、或去而即逃、徒名治奸、無益事實、乞敕法司計議、除情重外、如扛幫誣告強盜人命不實、誣告十人以上、因事忿爭、執操兇器、誤傷傍人、勢豪不納錢粮、原情稍輕不係巨惡、參審得過之家、願納穀一千石。或七八百五六百石。容其自贖、免擬發遣。其誣告負累平人致死、律雖不摘、情實猶重幷窩藏強盜、資引迯走、抗拒官府不服拘捕、本罪之外、量其家道、勸穀自五百石一百石以警刁豪。俱繇撫廵參詳、無容司属專濫、臣仍與廵按督併二司、專責守令、於囚犯紙米、并應追賍罰工價、逐旋存積、務取數足為期、不容分外科罰、如縣一十里、則積一萬石、二十里、則積二萬石、糴本精選該學行簡富戶、量加領買上上六百石、次四百石、次三百石、又次二百石、不許市民公役冒領侵費、專廒收受、名曰常平、如秋成穀賤。六石糴入。春夏穀貴。五石四斗糶出。秋成五名糴入。春夏四石五斗糶出。每石明扣一斗以備折耗存積。俱令社長社正開報貧民。每丁止買二錢。以杜兼利。前項銀兩、當令前該富戶給領、秋成照價糴入穀貴依前糶出。循環如常。若穀賤年分、不必發糶、仍別查弘治十四十五十六三年、放過饑民稻穀、量追一半、如借一石者、追五斗、另廒收受、審實極貧、倍加賤糶、如時一錢四斗、則與六斗、果甚孤獨無歸、委難自糴、方與賑濟、不必追還、若得過冒領、問罪之外、每穀一石、罰穀十石、衛所常平。亦依此法。衛一萬石、所二千石為則、各該掌印有司考滿定殿最、軍職管事、酌取去留、所貴上下相資、人法並任、同心遠大之圖、用復常平之政、臣再勸社民、各立義倉、與義學義塜例、置名曰阜俗三義。盡一義者。書一義之門。二義三義稱是。義倉之畧、社中富民任其出穀六百石、或四百石、別處一倉、極貧利一分、次貧利一分、春借秋還。轉相周助。民樂表異似亦有從若常平既復。社倉又行。則饑饉有備。而地方可保無虞。此預備至計、子民至急、而江西今日尤為急者、伏惟　聖慈留意、


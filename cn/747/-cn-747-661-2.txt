○除孔等官制

浑金、璞玉、方圭、圆珠，虽性异质殊，皆国宝也。是故能官人者，亦辨而用之。谏议大夫孔，静夺贞白，不涉声利，执言守事，无所依违。驾部郎中薛存诚，廉洁直方，饰以词藻，中立不倚，介然风规。吏部员外郎王涯，端明精实，加之以敏。懿文茂学，尤推於时。并历践朝行，恪勤官次，谏垣、郎署，蔼其休声。宜加公奖，擢在近侍，左右禁闼，可以同升。必能评奏台议，发扬纶诰，临事有立，属词可观。各随所长，法铧以职，祗奉乃事，无替厥猷。存诚并可给事中，涯可兵部员外郎知制诰。


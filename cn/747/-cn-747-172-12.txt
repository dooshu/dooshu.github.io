○吏部侍郎山巨源奏称选人极多缺员全少等邑之色书判不公词学优长选号复少望请判事鉴镂词理酸寒者虽有等级十选并放（吏部二条）

六卿分职，百官总已。周开冢宰之司，汉列尚书之位。铨衡万国，不易其人；藻鉴九流，古难斯任。在魏则荀攸鉴识，毛公方；居晋则裴楷清通，王戎简要。故能辕轮莫弃，玉石咸收。不求备於寰中，无滞才於天下。宏词硕学，不积功劳；浅见狭闻，多求等级。氐如视肉之辈，篌瑟莫分；走骨之徒，狐狸讵辨？食梅衣葛，无以暴其寒酸；咀蘖餐荼，不足方其辛苦。鸷鸟累百，不如一鹗之雄；羊皮数千，不如一狐之腋。镂冰之子，万众不可滥收；画饼之夫，百选犹其堪总。自然私谒之门塞，公平之路开。长闻振鹭之飞，无复促牛之谤。


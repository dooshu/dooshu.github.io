水云居记

京师四方之所走集居人栉比而庐不隙尺地求遐旷之适无有也吴陵刘雨侨扵东城之隅扁其室曰水云居尝请予为之记予间过其居而异之曰子之居前阛阓而后营衞固纷嚣尘坌之区也恶覩夫水与云哉雨曰吾少家江海之上尝观夫洪波东驰浮云飞扬吾则挐舟以娭泝洄澜逐流景与之俯仰而上下心甚乐焉今虽幸处毂下顾以无材不能备世用欲归还乡复从二物者逰而末得也故名吾室以志之先生何疑焉予闻而愈异之因告之曰夫云之与水非隐者之所宜从也予见其滔滔扵江湖悠悠扵寥廓若无事然谓与己适相类也欲狎而与之逰然不知舒布覆被而雨四海者云也奔走放注而溉千里者水也彼皆有泽物之劳焉子乃以无事求之吾恐水逺逝而云高飞皆将去子而不顾尚得而与之逰乎子今逢明时出门即朝廷之上其势易达也当奋扬其光英泳其徳性进用扵世使所施有及于人则二物者皆即在子之身无所往而不与之俱又何求扵漫杳霭之乡乎雨瞿然谢曰先生命我矣遂书留其壁间以为记


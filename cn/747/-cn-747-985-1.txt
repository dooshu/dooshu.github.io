○对璧判

〈璧肉倍好，太常以为度失，将荐不可。〉

大璞不雕，国宝为贵。许田私假，讳朝宿之邑；秦城可易，献章华之台。况祀地郊天，或充礼物，来朝入聘，以表威仪。然则圣人制礼，特崇於飨荐；王者之孝，莫先於崇稷。而三後在天，圣灵浸远；四时成岁，祭典聿修。有事庙庭，载陈璧，太常所主，大礼攸存。凡厥荐陈，须明制度，惟此璧礼，不亏玉书，色侔截肪，肉倍於好。同楚人之鄙识，妄有疵瑕；当鲁礼之明祠，而致违阙。旷其所职，不得无辜。


赵按察宽二首

【行台日暮偶成】

何处萧萧暝色侵，海云将雨过寒林。

间关旅雁天涯路，寂历啼皦岁暮心。

槁木嗒然聊隐几，飞蓬搔尽不胜簪。

松垣深掩黄昏静，惟有炉熏对苦吟。

【题卢沟晓月图】

银河半落长庚明，城高万户皆鸡声。

长桥卧波鳌背耸，上有车马萧萧行。

苍烟淡接平芜迥，沙际朦胧见人影。

举头一望天宇高，残月苍苍在西岭。


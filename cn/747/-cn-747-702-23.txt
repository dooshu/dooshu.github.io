○论盐州屯集党项状

右，党项久为劫盗，须示严刑。比者且务含容，犹可待之恩信，今者自知恶稔，朝廷将欲剪除，必恐转不自安，更怀奸计。出师则鸟散山谷，抽兵则蚁聚塞垣，日往月来，渐成边患。望赐王钊、士诏，及其屯集未散，速令攻讨。如已退散，则须乘此兵力，驱出南山。其打破城堡及於叱利镇屯集者，即且驱出，令於平夏放牧，不得更过山险。切须分别详审，不得枉及无辜，务令边塞永清，商旅无滞。冀因此举，尽获叛徒。未审可否？


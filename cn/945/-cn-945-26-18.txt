谢贤良登科查正言启

某启伏覩拜恩巳伸面贺窃以汉崇儒术始策问于贤良唐设制科多柬求于将相既公卿而表荐亦郡国之计偕延见于白虎之廷召试于紫宸之殿设以三道必人事而直言宾于四门咸茂才而异等由是仲舒鼂错明精祲相荡之源居易微之中才识兼茂之选故西京号为得士贞元谓之尚文烈于圣朝聿修坠典万乘端冕坐于武帐之中羣臣彯缨侍于文石之上设幄幕之九张给简牍之三千赐盛馔于大官示温顔于前席束帛加璧顾未为优筑馆以金曾何足算而某官钦承清问奋发雄才翰动若飞文不加点吾丘之智略辐辏自谓少双平津之条对精详果居第一天子屡形於叹息诸公咸愿于服膺足光仄席之求旋降出纶之命仍于翌日复对两阶天威不违犹恨相得之晩异人间出必立非常之功方偃伏于下风忽捧承于华检仰窥谦退非所克当


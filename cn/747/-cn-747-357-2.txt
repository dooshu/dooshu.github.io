○苍鹰赋

坤灵繁毓，万象周流；综群物之众夥，懿羽族之齐侔。俱含识与哺啄，终愧容於爽鸠；散以瑶光之彩，来自钟岩之邱。周官以司寇比德，汉氏以将军作俦。钩成利觜，电转奇眸；苍姿叠色，元距联。至於长杨大猎，云梦时；寒光送晓，霜气横秋。顿平原而亘弋，截洞壑以张罘；野雾初霁，朝阳尚早。於是排空汉，飞绝岛；奋之鼓之，载击载讨。凌紫气而蔽日，下平皋而覆草。归鸿失四飞之路，狡兔亡三窟之道。夫品汇之功，用之非器；至於表德，颇亦丰致。仙莫过龙，骏莫过骥；鹏垂天以图南，剑断甲以称利。夫其庶类之呈能，未若兹禽之为鸷。固得缃牒再演，史臣攸记。逐彼鸟雀，然明之对国侨；击於殿上，要离之雠庆忌。且般乐之游，君子未适；禽荒是戒，哲王盛绩。太康洛之表，已惊不还；李斯上蔡之门，情何更溺？览二君之丧道，每观事其如惕。幸免射於高墉，愿抟风而上击。


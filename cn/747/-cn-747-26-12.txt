○禁滥借鱼袋诏

章服所施，贵贱攸别，苟容僣越，未为奖劝。承前诸军人多有借绯及鱼袋者，军中卑品，此色甚多。无功赏借，深非道理。宜敕诸军镇，但是从京借鱼袋，及无灼然功军中权借者，并委州军长官，敕到并即收取。待立功日，据功合得，即将已上者委军将先借后奏。其灵武和戎大武幽州镇军，赤水河源瀚海安西定远等军，即临贼冲，事藉悬赏，量军大小，各封赏金鱼袋五十枚，并委军将临时行赏。


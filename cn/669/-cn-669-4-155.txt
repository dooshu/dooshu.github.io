155　魯以后稷配天　齊百庭燎晉請王章


「皇皇后帝，皇祖后稷。」魯以稷配天，周之東遷，始僭禮矣。夫子以爲周公之衰，而史克何美焉。齊百庭燎，晉請王章，習以爲常，禮樂安得不自大夫出乎？

【元圻案】魯頌閟宫箋：「皇皇后帝，謂天也。成王以周公功大，魯郊祭天，亦配之以后稷。」〇禮記禮運：「孔子曰：『魯之郊禘，非禮也，周公其衰矣。』」衞氏集説引蔣氏君實曰：「前輩爲之説曰：『魯不得用天子禮樂，是成王過賜，而伯禽受之，非也。』夫以伯禽受之爲非，而成王之時，禮典未壞，固應有是用之之事乎？識者又從而爲之説曰：『賜非成王，是周之末王賜之也。』昔者魯惠公使宰請郊廟之禮於天子，天子使史角往止之。使成王之時而魯已郊，則惠公奚請？惠公之請，殆由平王以下也。是説然矣。自今言之，聖人觀周道而傷幽、厲，論郊禘而衰周公，則重祭賜魯，豈盛時賢君事？其出於衰世天子諸侯，無疑也。」〇魯頌譜曰：「僖公當周惠王、襄王時，而遵伯禽之法，復魯舊制，國人美之。季孫行父請命於周而作其頌。」正義曰：「駉頌序云：『史克作是頌。』廣言作頌，不指駉篇。」〇禮記郊特牲：「庭燎之百，由齊桓公始也。」注：「僭天子也。庭燎之差，公蓋五十，侯、伯、子、男皆三十。」正義曰：「庭燎者，謂於庭中設火以照燎來朝之臣。」又曰：「此數出大戴禮。皇氏云：『作百炬列於庭也。』或云：『百炬共一束也。』」〇僖公二十五年左傳：「晉侯朝王，王饗醴，命之宥。請隧〔一〕，弗許，曰：『王章也。未有代德而有二王，亦叔父之所惡也。』」

〔一〕「隧」，原作「隊」，據中華本春秋左傳注僖公二十五年改。






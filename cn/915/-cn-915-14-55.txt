◎李德林（一）

德林字公辅，博陵安平人。齐天保八年，举秀才，射策上第，授殿中将军，谢病归。乾明初，徵入议曹。皇建初，授丞相府行参军。太宁初，除奉朝请。河清中，授员外散骑侍郎，天统初，进给事中，直中书参掌诏诰，寻迁中书舍人。武平初，加通直散骑侍郎。寻除中书侍郎，进通直散骑常侍。承光中，授仪同三司。入周，为内史上士。宣政末，授御正下大夫。大象初，赐爵成安县男，为丞相府属，加仪同、大将军。进从事中郎。隋受禅，授内史令、上仪同，进爵为子。袭父爵，进爵安平县公。及平陈，授柱国、郡公。以忤旨，出为湖州刺史，转怀州刺史。开皇十九年卒。赠大将军、廉州刺史。谥曰文。有《霸朝集》五卷，《集》五十卷。（案：《隋书·李德林传》，禅代之际，其相国总百揆，九锡殊礼，诏策、笺表、玺书，皆德林之辞也。又案《霸朝集序》，静帝诏册皆德林作。今据之，编入德林《集》中。其馀，齐天统初至武平初诏诰、入周以後诏诰、开皇初诏诰，未必出一人手，未敢编入。）


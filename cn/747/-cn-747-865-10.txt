○请纂集晋朝实录疏

臣伏睹上自轩昊，下及隋唐，历代帝王，享国年月，莫不裁成信史，载在明文。或编修自於本朝，或追补亦从於来者。曾无漏略，咸有排联。踪迹相寻，源流可别。五运生成之道，於是乎彰明。一时褒贬之书，因兹而昭著。古既若此，今乃宜然。辄敢上言，庶裨有作。伏以晋高祖洎少帝，两朝临御，一纪光阴。虽金德告衰，盖归历数。而炎灵复盛，固有阶缘。先皇昔在初潜，曾经所事。舜有历试之迹，禹陈俾之功。载寻发渐之由，实谓开基之本。近见史臣修高祖实录，神功圣德，靡不详明。述汉之兴，由晋而起。安可遗落朝代，废缺编修。更若日月滋深，耳目不接，恐成湮没，莫究端由。伏惟皇帝陛下德洽守文，功宣下武。化家为国，备观王业之源。续圣继明，益表帝图之美。旧章毕举，坠典聿修。伏乞睿慈，敕史官纂集晋朝实录。


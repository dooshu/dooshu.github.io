3　吕成公論馬援王昶傷人　马援王昶諄諄誡子


吕成公史説謂：「馬援還書，王昶戒子，舉可法可戒者以教之，其心固善。不知所教者本不欲其言人之過，言未脱口而已自言人之過，何其反也？」

【方樸山云】語以泄敗，自其子之過，於還書誡子者何尤？

【又云】書中言愛之重之，未嘗言其過，但不願其子效之耳。

【全云】裴松之注王昶傳中已言之。

【元圻案】後漢書馬援傳：「援兄子嚴、敦並喜譏議，而通輕俠客。援在交阯，還書誡之曰：『吾欲汝曹聞人過失，如聞父母之名，耳可得聞，口不可得言也。好議論人短長，妄是非正法，此吾所大惡也。龍伯高敦厚周慎，口無擇言，謙約節儉〔一〕，廉公有威，吾愛之重之，願汝曹效之。杜季良豪俠好義，憂人之憂，樂人之樂，清濁無所失，父喪致客，數郡畢至，吾愛之重之，不願汝曹效也。效伯高不得，猶爲謹敕之士，所謂刻鵠不成尚類鶩者也；效季良不得，陷爲天下輕薄子，所謂畫虎不成反類狗者也。』」〇三國志魏王昶傳：「昶爲兄子及子作名字，皆依謙實，以見其意，遂書戒之曰：『潁川郭伯益，好尚通達，敏而有知。其爲人弘曠不足，輕貴有餘；得其人重之如山，不得其人忽之如草。吾以所知親之昵之，不願兒子爲之。北海徐偉長，不治名高〔二〕，不求苟得，澹然自守，唯道是務。其有所是非，託古人以見意，當時無所褒貶。吾敬之重之，願兒子師之。東平劉公幹，博學有高才，誠節有大義，然性行不均，少所拘忌，得失足以相補。吾愛之重之，不願兒子慕之。樂安任昭先，淳粹履道，内敏外恕，推遜恭讓，處不避洿，怯而義勇，在朝忘身。吾友之善之，願兒子遵之。』」注：「松之以爲援稱龍伯高之善，言杜季良之惡，致使事徹時主，季良以敗。言之傷人，孰大於此？與其所誡，自相違伐。文舒復擬則文淵，顯言人之失。於舊交則違久要之義，於子孫則揚人前世之惡。於夫鄙懷，深所不取。」〇朱子曰：「馬援之言，自可爲法。削去此段，後生又如何聞而以爲戒乎？」

〔一〕「約」，原作「益」，據中華本後漢書卷二四馬援傳改。

〔二〕「名高」，原作「高名」，據中華本三國志卷二七魏書王昶傳乙正。






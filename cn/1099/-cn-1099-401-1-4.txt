○議經畧提督不必屯駐一處疏

一為謹陳軍中事機、以明進止事、先准兵部咨、欲移住尚州王京等因、復准本部咨將大兵應留應撤緣由俱備咨到臣、准此除留兵撤兵等項遵　旨另行外惟是欲臣移住尚州王京一節、則揆度今日軍中事機、似有不可臣。若不先一明言、則他日叢議、不謂臣為觀望、則謂臣為畏縮矣、臣敢冐昧具陳、臣與提督李如松駐劄隔遠、非相病而實相成、近日倭奴情形、有一言可決之機、無甚難知難行之事、有不必屯駐一處而反誤事機者、伏惟　皇上垂聽焉。葢倭自平壤戰敗合咸鏡黃海等道、屯結之眾、併集王京十有餘萬、彼時巨非不欲與提督乘方張之氣。急務進攻。然東征士卒。不滿四萬餘。勢既懸殊。時復不利。臣是以令如松率大兵扼守開城一帶以防倭奴西犯。臣駐劄義州。催儹芻糧。并未完軍火器械。時時廣布軍聲云。以一為實以一為虛深得牽制之法經畧自遼陽來調集大兵十餘萬不日且至。由是倭不能揣我虛實。識我情形。始有乞哀退歸之狀。既而王京巳復。倭遁釜山臣又非不欲身先士卒。為追襲計也。顧王京以南。忠州鳥嶺尚州善山聞慶大丘一帶。皆倭去歲入犯之路。分眾屯劄之區。今復從此奔歸。久遭兵燹。焚掠盡空。前者大兵皆褁糧尾進。而朝鮮旁邑。負戴搬運。止能足大兵數日之用將領屢稱乏食。臣是以暫住安州。令如松分布劉綎吳惟忠等統兵扼守大丘善山。復令提督撥兵數枝恊守全羅慶尚及鳥嶺等處。其餘大兵聽令撤回王京開城等處分駐就食。葢中國之糧。自朝鮮義州由海運至開城王京間。巳經千有餘里。大海茫茫。風濤險阻。至此巳為極遠。其勢不能再前。而王京以南。如尚州大兵等處。中國糧餉。實難轉輸。須取足於全羅慶尚兩道。而慶尚又皆殘破。今取給者。惟全羅一道耳。近日劉綎等亦屢稱糧食不繼。日督朝鮮搬運。如之何。臣復率眾徒進以耗彼食也矧提督專管兵馬。而臣所經畧。不止兵馬。兼督糧餉。朝鮮之難不難於進兵而難於運餉今日軍中之事。調兵固難。而運餉尤難臣將王京以南。至於釜山。千有餘里。留守士馬糧料。責之朝鮮國王。督催全羅慶尚轉輸尚州一帶王京以北。至於義州。約有千里。分守士馬糧料。責之戶部主事艾維新。督催遼陽海葢諸道。各委官轉輸。平壤一帶。臣則從中催督。而贊畫劉員外率領委官往來其間。清查催儹。夫自朝鮮國中以及遼海二道。不下二千餘里。糧餉轉運。數月以來。不至乏絕者。胥臣等居中調度之力也。且該國聲容文物。雖慕中華。然制度云為。尚猶未備。即如各州郡稱雄鎮者。不過依山斬塹。以為城城卑而曠民舍若曉星錯落。多則百餘家。少則數十家。通無街市。宛若郊原。較之不及中華一村落也。倭酋清正等前住尚州月餘。焚蕩更慘今臣以經畧若率贊畫併中軍旗鼓材官。以及家丁等不下千餘人。往住彼城。而如松係提督。及標下將領軍兵人等。亦不下數千人。若相依屯劄。非惟孤墟。不能住留。糧食不能取辦。而且去釜山不遠。倭奴細作反得覘我情形窺我虛實矣况尚州離王京四百餘里。離平壤一千餘里。離義州鴨綠江一千六百餘里。離遼陽又二千餘里。王京亦畧相似。若臣等盡在尚州王京居住。無論王京以西至於義州千里空虛聲聞不能接續。而尚州東西。且有抄路可達王京。若王京之漢江。開城之臨津江。平壤之大同江。又皆西通大海。皆可抄絕臣等之後。倘釜山倭奴。探知經畧提督。與大兵皆匏繫一隅佯兵大丘等處。以逼於前。而或以輕騎。或以輕舟。遶出臣後。斷我餉道。絕我歸途。是又不可不深為意外之慮也。即觀國王近日以王京雖復。殘破難居。猶遷就於偏僻郡邑間事可見巳。臣是以前令劉綎等住大丘防守。如松居王京統率。臣近復以安州乏糧。與贊畫住定州經理。令主事艾維新專住義州轉輸首尾相連彼此顧盻且兵尚先聲後實。臣與如松聯絡屯駐。振揚兵威。虛張聲勢以壓之此正兵法所謂率然之勢而臣愚以為相成而實不相病者。正謂此也。今且屢奉　明旨以全師退賊為功。閣部不能擔當故部擬閣票俱為兩可之辭以避責此任事者所以愈難也夫欲全師則必不戰欲退賊則又不能不戰今既欲全師。又欲退賊。自古及今。無此良法。惟有坐困一策差可行耳。前者倭出王京。臣即令贊畫劉黃裳。督押劉綎進兵。而屢促如松選撥馬步精銳一二萬前發尾進。扼守要害。一以絕其復來。一以禁其旁掠。不。二。旬而。倭奴盡驅。釜山。夫釜山係海濱盡處。荒僻一隅。假使大兵未撤。依臣分布嚴守慶尚如大丘善山一帶。以防其北犯。恊守全羅若南原晉州一帶。以防其西向則彼若穽中之虎。釜中之魚。何能舉動。坐困方畧。無踰此矣。臣之初意。擬在必行。乃力不從心。事難如願。將領借乏食而議撤。軍士指久暴而思歸。以致倭奴一聞。即行反襲。幸今如。松盡聽臣言。發兵援應。固守全慶要害而倭畏我兵。近報仍退釜山。則全羅似可無慮。自今以往。將此坐因之法。著實舉行。列陣分營。移兵漸逼。若有眾逐虎法然。則蠢茲倭奴。未有不敗而走者。是日前軍事後先相成。不然破平壤。下開城。取王京。臣與如松相去每在千里之外。未始以同城而後能取勝也古有運籌决勝。遠自千里者。臣非其人。而要之事理。自當如是。臣愚以為倭情無甚難知難行。不必拘泥駐劄反誤事機者此也。如謂倭情恐不相聞。臣屢令各將領多遺哨探擺設撥馬見今不時報臣。而如松與臣文移塘報。又逐日往來。初無稽遲阻塞。是今日尚州王京固不宜住。亦不必住也。

皇明經世文編卷四百一終








○赐李石诏意

访闻近日贼中，转更穷蹙，自相杀戮，人心不安。即日军权，多在郭谊，因此诱动，必应事机。李丕是郭谊亲密，尤合相信。卿宜暂追赴使，令与郭谊书，谕以利害，遣其自图刘稹，早务归降，倘效诚款，必重酬赏。卿宜面看李丕手疏，兼令便自封题，分付王逢，遣密作计召军人百姓，送入泽潞。其书草卿宜封进。


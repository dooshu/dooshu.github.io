○申明祖宗成憲疏 【 考試軍丁生員】

題為申明　祖宗成憲事、伏覩　宣宗章皇帝臨御之日、欽准兵部議擬軍政條例、頒布中外、永為遵守、近者　皇上復從兵部申明、奏請通行清軍御史等官、一依軍政條例行事、此誠聖朝良法美意、行之久遠而無弊、所謂先聖後聖、其揆一也、查得條例內開然則巳充生員者不論行第惟別無次丁者乃當議之耳故軍戶下、止有人一丁充生員、起解兵部、奏請翰林院考試。如有成効。照例開豁軍伍。若無成効。仍發充軍。聖朝立法制例。夫豈無自而然。所謂得一軍不如成就一人才為國之用也葢在　太祖高皇帝之時。有生員陳質。　宣宗章皇帝太上皇帝以來。有生員李宗侃沈律張珩等。俱蒙　列聖體念賢才。考試作養。底于有成。其後多由科目。布列仕途。為國効用。由此觀之。　宣宗章皇帝之與　皇上所行。皆所以仰法　祖宗成憲。甚盛德也。頃正統十三年間、始有生員翟麟、亦援前例、蒙發補役、不曾考試、然亦止是一時一人事例。其自　太祖高皇帝以來事例。及軍政條例。昭然可考。至今奉行。近該江西吉安府生員郭源。奏乞照依　太祖高皇帝旨意、并軍政條例考試、兵部因查翟麟事例、擬奏定奪、蒙令補當軍役、臣等欲乞聖明、仍照　列聖以來。各生考試過巳行事例。及軍政條例見行事理。將本生勘實送考定奪。庶使成憲遵行。賢才振勵。謹題、


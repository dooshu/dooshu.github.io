僧清順賦詩多佳句

西湖僧清順，頤然清苦，多佳句。嘗賦十竹詩云：「城中寸土如寸金，高人種竹只十箇。春風慎勿長兒孫，穿我階前綠苔破。」又有林下詩曰：「久服林下游，頗識林下趣。縱渠綠陰繁，不礙清風渡。閑來石上眠，落葉不知數。一鳥忽飛來，啼破幽寂處。」荊公游湖上，愛之，為稱揚其名。坡晚年亦與之游，亦多唱酬。


○出师赋

圣人乘时亏里社鸣，圣人御宇亏天下平，百姓日用而不尽，四方风动而化行。外镇武将，内罗群英，既居尊以体道，思顺文而偃兵，何朔塞之丑类，尚居边而屡惊？皇赫斯怒，授钺四七，告历登坛，选时习吉，流紫泥之明诰，闻黄石之秘术。旌旗翩翻而云，刀剑烁烂而含日，望元塞而徐迈，度青门而迥出。天子整师旅，振威德，班列品类，巾拂勒，杂沓参差，骈阗逼侧，隐隐轸轸，锵锵翼翼，锐兵含气，武士作色。後殿未出於朝廷，前驱已罗乎郊国。大哉圣主，乘时而抚：内修恩德，於以广文；外整兵戈，於以克武。设鱼丽，布鹅鹳，良将劲卒，威武刚断，欲使凶渠斩首，豺狼忄窜，一劳而逸，永清疆畔。尔其有征无战，缣缃所陈，兵不可恃，惟道是亲。昔周君有敌，虽戎衣一解；而夏禹将战，反修德七旬：前君尚以行化而感迷悛，况我皇上圣德通神！别有穷途下客，流落羁栖，书剑不用，山川几迷，失路空叹，亨衢未跻，幸逢明圣，触类归正，既怀投笔之用，希遇封侯之聘。


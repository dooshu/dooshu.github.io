○册颍王独孤妃文

维开元二十五年岁次丁丑七月辛巳朔十日辛卯，皇帝若曰：於戏！树之外屏，义在於展亲，修其内则，礼先於择配。咨尔故右骁卫郎将独孤礼第十二女，轩冕之族，通姻自久；贤明之行，淑问攸归。早习组纟川之功，备详图史之学，实资女士，以俪藩维。今遣使工部尚书同中书门下三品牛仙客、副使行黄门侍郎陈希烈，持节册尔为颍王妃。尔其克慎威仪，无忘孝教，钦承国命，永茂嫔风，不可慎欤！


○答李孟白督餉 【 海運】

頃于玉田道中得展台函、三復大旨、謂陸運未可行、則天津截粮、永平召買、難以達于關外、而不知陸路有關。海中固無關也。同一海??又。形如菱角。登萊天津葢套。各居一角。而舟行其中間。各指其所至而至之。所謂北岸者。猶天津之往登萊。稍傍南岸云爾。實由海中徑望東行。稍向北轉而趨蓋套。甚明白易見也。昨會薊州餉司李君、甚言海運之便、陸運之艱、及會薊州豐潤各州縣官、皆山東人、其說皆與李同、而豐潤李令又云去年每一小車運草五十小束至山海關、給腳價二兩八錢、至典賣車驢不得歸、後增至三兩而車戶俱逃無應者、及問此車可載米幾何、答曰三石、是豐潤去關僅三百餘里。而運米三石。巳費腳價三兩。若自關至遼陽千里。小啟前謂每車三石、止費銀五兩者。猶属窄算。而沿路虜賊搶奪之虞。軍民護送之苦。且勿論也。或曰今年召買原少、故漫言海運、而假途陸運、以見其難、子必沮之、即異日乏興、且有詞于子、而不知目今登萊不數旬、巳運至十數萬石有成效。天津永平直向旅順。以達葢套。亦有舊道海運自可行也。每晤登萊士夫、言彼處米極賤。小錢四十文。僅值銀四分。而易米一斗。當北直三斗。今歲又大熟。順永保河一帶米俱賤。而歲俱熟。召買自可多也。誠使及今設法廣糴、多方募運、以至冬初。奚啻百萬。此區區之愚也。不過欲多運以活軍命。省費以節度支。而實未敢定沮陸運不行也。


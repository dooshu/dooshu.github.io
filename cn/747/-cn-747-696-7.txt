○山凤凰赋（并序）

仰山在郡之坤隅，高松翳景，名所集。有丽鸟殊色（原注：“殊色”出《应瑞鹦鹉赋》），文如缛绣，邑人呼为山凤凰。爱其毛羽，重於身命，虽遭缴，终不奋飞。比夫雄鸡断尾，则殊知异心矣。馀感而赋之，以贻亲友。

懿灵山之岑寂，实珍禽之可依。何文章之英丽，信羽族之所稀。混赤霄而一色，与白日而增辉。焕若玉女携宓妃，凌丹壑兮游翠微。振桂裳兮垂组绶，腾镳驾兮曳鸾旗。粲若夭桃发兮山已春，朝霞烂兮露欲。或饮於涧，或集於矶。糅芙蕖之绛采，掩虹霓之夕霏。既而衡网高悬，虞人合围。身挂纤缴，足履骇机。畏采毛之摧落，不凌厉而奋飞。乃知玉之败也，以致其琼弁；翠之焚也，犹袭其宝衣。何异夫怀禄耽宠，乐而忘归。玩轩冕而不去，惜印绶而无时。嗟乎乘君子之器，与兹鸟而同讥。


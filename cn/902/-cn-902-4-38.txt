送伟南南行兼讯王玠右

壮士赋无衣，孤舟入翠微。
南风渡南海，帆上白云飞。
吴淞（一作松）江上浪花白，故人分手泪沾臆。
海天飞尽故乡云，惟见蛟关暮山碧。
去入长空疾似无，平津东阁紫云扶。
策马争看红靺鞈，驾舟欲钓紫珊瑚。
羡尔千金生意气，芙蓉阙下空群骥。
赤城梁外见王生，幸君道复殷勤意。
附：《国朝松江诗钞》录王光承《家君挂冠避地董村剡东之僻者也侍行》云：「此地称奇僻，缘崖上碧空。弟兄千里外，父子万山中。野店龙王井，深林虎伥风。家君偏啸傲，不肯泣途穷。」


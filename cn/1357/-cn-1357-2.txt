贾凫西鼓词


贾凫西著吴趼人评点裴效维校点





《贾凫西鼓词》序


呜呼！风云扰扰，变态万千，人海茫茫，乱评黑白。成者王侯败者贼，乃史家不二之法门：诛其君而吊其民，为奸雄欺人之饰语。通鉴驮？史籍驮？吾一往复斯言，而不敢尽信也。而况时势变迁，竞争剧烈，谬妄之说，因而从生。吾见夫优胜劣败，实弱肉强食之遁词：天赋人权，惟凶暴残刻者享受。是故善杀人者，一蹴而几于文明：讲礼让者，万人尽讥为腐败。时评欤？舆论欤？吾旷观斯世，亦不敢信以为然也。借曰舆论、时评皆可信，则善噬人者虎狼，何不贡以文明之谥？善攫食者饿鹰，岂亦得为进化之征欤？然而舆论竟如是，是则无可奈何者矣。吾于是揣摩时势，商榷舆论，远观全世界，近观吾宗国：国家如何？呜呼！是皆欲于舆论中求一名誉而不可得者也。然而国家、社会、政治、教育、程度、思想，历数年十数年而终于如是。呜呼！其不可为也。己知其不可而为之，世无孔子，吾其为晨门驮？许由洗耳：未必羞为帝王：箕子佯狂，岂尽心乎君国？时势之所逼，舆论之所攻，迫而为之耳。此吾年来厌世之心所由生也。

贾凫西先生为胜朝遗老，而考遗佚传中无其人，行箧中书籍无多，不及详求矣。撰有《鼓词》一册，书中两叙一跋，亦皆不著姓氏，益无可考。其词则嬉笑怒骂，皆厌世之文，盖当时有所感之作也。同治末年，曾有人以聚珍版印行，其书仅十余页，迄今三十余年，当尽饱蠹鼠矣。三水麦子正臣搜罗得一册，持以见眎。余读而爱之，将以付诸《月月小说》，商诸周子桂笙，桂笙以为旧，曰：“《月月小说》皆新著，忽阑入此，毋乃成瑕？”余乃止。既而愈读而愈爱之，遍索于书肆，非独无有，且多不知有是书者，乃决意重梓之，以公同好。或曰：“当此锐求进化之时代，子乃为此厌世语，提倡此厌世语，君子不将讥为冷血乎？”曰：“冷，吾不敢辞。南北冰洋，冷极矣，然使凿冰洋为隧，而探地球之中点，吾知其热度将十百千万倍于地球外之赤道下者。君子庶几谅余。”

趼人氏序，时光绪丁未二月。






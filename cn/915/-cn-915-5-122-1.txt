◇王澹母出还葬议

《春秋》「原心定罪」，仲尼称「父有争子」。然则论罪不可以不原心，为子不可以不义诤。来书云：「尊亲以不幸遘疾，不任理丧。」《礼》疾饮酒、食肉，盖急于性命而权正理也。夫厚养忘哀，《礼》之所许，况尊亲婴沈笃疾，而被七出之罚乎？向使曩时家有壮子，明证本末，直道而争，岂令慈母以非罪受不义哉？考诸典礼，稽之原情，其昭告先灵，还安域兆。使严父无违礼之举，慈母雪没代之耻，不亦可乎？（《通典》一百二）


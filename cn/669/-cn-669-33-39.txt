39　詩之言承


鶴山鄧公立注黄詩外集序云：「禮於生子曰詩負，於祝嘏曰詩懷，詩之爲言承也。情動於中，而言以承之，故曰詩。」

【集證】禮記内則：「國君世子生，三日，卜士負之，吉者宿齋〔一〕，朝服寢門外，詩負之。」注：「詩之言承也。」儀禮特牲饋食禮：「主人左執角，再拜稽首受，復位，詩懷之。」注：「詩猶承也〔二〕。」

〔一〕「齋」，四庫本禮記注疏卷二八内則作「齊」。

〔二〕「承」，原作「存」，據四庫本儀禮注疏卷一五特牲饋食禮改。






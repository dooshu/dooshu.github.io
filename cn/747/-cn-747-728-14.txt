○批卢钧谢上表

省表具知。负才略者不辞于难事，付重难者思得于才人。朕以上党雄军，壶关重寄。刘悟始以勋力，授之旌旄。而拥郓州凶孽之馀，污潞府忠良之俗，苛法胁众，伪言欺天。洎从谏袭有父兵，坐邀朝命，啸聚奸恶，稔成悖凶。狡竖何知，群逆相济。以卿端厚可以镇俗，诚明可以训戎。举二镇之旌旗，涤五州之污染。果有变节，翻为吾人。今元凶尽诛，旧风可复。已知到镇，用深慰怀。善抚伤夷，务矜凋瘵。俟尔报政，副予所知。


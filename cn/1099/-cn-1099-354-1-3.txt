○咨總督軍門 【 分路會勦】

提督軍門都御史塗、為探報海洋賊情事、本年六月初三日、准總兵官李錫手本、五月二十九日、奉總督軍門劉鈞牌、前　合用手本、煩請轉報督催施行、准此、為照閩南地接廣東、彼省海寇、東擊西遯、故每議夾勦、然夾勦之事、其勢實難、約會之文、往返不易、船在海上往時鎮廵司道。不得親行坐督惟憑將領。較短競長。致生嫌隙。上年吳平之役可見是以前任兩廣軍門吳、咨議寧照封疆為守、如賊在廣則廣自任之。如賊遯閩。則閩自任之。以絕推諉之奸等因。在卷隆慶二年八月、廣賊曾一本突犯玄鍾、閩省大集水陸官兵並進、水兵徑至廣東馬耳等海洋。二次大戰。陸兵徑至馬耳澳沿岸分布防截。廣東不發一船一兵策應合省士夫公論有在。今茲之役、既有貴部總之、又有紀功御史主之、與上年事體萬萬不同或廟堂有見于前欲懲于後也、閩省福塩龍艚八槳等船、俱自去年調征、回□即泊于月港修理、并添辦器械挑選水兵、正月之間、巳報完矣、惟新造巨艦二十餘隻、工程浩大、自去年九月興工、至今年三月初旬、方得盡完、與總兵官俞大猷在洪塘打造福船、會齊開駕、此則俞大猷親見者、原議閩船泊于南岸月港。廣船泊于北岸海滄。四月間到齊、本院先自省城移鎮漳南、至五月初三日、親自泛海至浯嶼舟營、初六日、會同俞李二總鎮、及廵海興泉等道將兩省戰船逐一閱驗、兵夫器械各各點視、不分主客官兵、一樣賞犒、督發二將、初十日自浯嶼開駕、十三日到銅山、合舟?宗停泊、與賊相離。順風一日之程。一則因無東北風。一則候催廣東參將王詔等兵船未到、其後曾一本卒為王詔所擒及查本院巳於四月二十二日五月初一初十日三次差人咨報貴部院、及廣東軍門熊、并催廣東總兵官郭成、速催王詔兵船前來會勦、先准廣東軍門熊、咨稱王詔兵船一百七十五隻、巳於三月二十三日督發久候不到行催、又准咨稱五月初五日、自海豐督發、計至賊所、南風之便、三四日可到、延今仍無聲息、五月十八日、又准總兵官郭成手本、回稱王詔兵船泊在巽寮、六次牌催、稱無奉軍門明文、監不肯發、本官剛愎、令人懊惱等因在卷、續准貴部院咨為兩省合兵預申軍令、以圖併力夾攻、共收全捷事、行准總兵官俞大猷議稱王詔船雖大。然兵弱。恐難為戰。宜以在閩兵船風便進勦。王詔兵船據賊上風宜泊錢澳專遏賊之南遁巳經咨報去後、以遠近論之。王詔兵船見泊巽寮。順風必四日而至賊所在。閩兵船見泊銅山。順風止一日可至賊所。孰遠孰近。果係閩兵待廣。抑係廣兵待閩耶。謂福兵向無消息。致令我兵費糧坐待之詞。得無過實乎。事未舉動而先為不根之言、以圖解釋、以起口舌之端如此、又安能使武弁之屬、和同協力、心服無詞乎、今既稱王詔兵船、事事巳備、人人待戰、直欲長驅攻擊、是可足當一面、如總兵官李錫所議。風色難以兩便。東西亦難齊進。惟以東北一路責之李錫俞大猷。以西南一路責之郭成王詔。各認信地。但順風便。如東北風起則李錫俞大猷兵船直逼賊船攻勦。若賊遁西南則郭成王詔兵船截擊。如西南風起則郭成王詔兵船直逼賊船攻勦。若賊遁東北則李錫俞大猷兵船截擊。如風順不進即為逗遛如賊遁不截則為縱寇各依軍令。萬一賊走。徑出外洋。則三枝兵必合舟?宗窮追。庶幾事有專責。人難推諉。似亦可從。為此移咨貴院部、煩請裁奪施行、


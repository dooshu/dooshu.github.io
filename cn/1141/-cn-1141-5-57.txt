寿方太夫人

有母称邦媛，徽音与世殊。
生来谢庭女，嫁得伯鸾夫。
忠孝元家法，乾坤忽鼎湖。
烽烟埋白日，逋客走苍梧。
负戴从偕隐，分离总畏途。
覆巢无破卵，垂翅自将雏。
避地甘荒峤，潜身裹敝襦。
播迁经五岭，风雨抱三珠。
课读亲丸胆，谋生任辟纑。
时危曾到粤，乱定复还吴。
节并共班劲，名兼钟郝俱。
能书矜笔墨，提瓮习勤劬。
圣善人皆颂，艰贞世所无。
閒心安梵呗，晚计馔伊蒲。
菽水欢能养，杼机义不渝。
到今垂鹤发，鸠杖未须扶。



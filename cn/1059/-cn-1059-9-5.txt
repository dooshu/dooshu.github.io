○黄村匠人

吴山之西黄村，匠者王某夜归，逢一人，青衣白束腰，如隶卒状。问所之，曰：「欲至黄村。」匠人喜曰：「身亦却归黄村，今相得为伴，甚佳。」便与偕行数里，卒指道旁民家，谓匠曰：「君亦思酒食乎？吾能于彼取之。」匠曰：「善。」卒入门，少选，携一旋酒及一熟鸡来，共坐地上食之。毕，谓匠曰：「君姑留此，我入此家，了少公事也。」匠即取旋纳诸柴积中 【 匠即取旋纳诸柴积中　原本「诸」作「着」，据说库本改。】 ，立伺之。俄见窗里掷出一人，手足束缚，继而卒自窗跃出，负之而去，其行如飞，便闻门内哭声。匠知非人，惊而奔回，明日往验之，乃知其家主翁昨夜死矣。问得无失物乎，乃云：「昨祭五圣，失去一旋酒，一熟鸡。」匠告以夜来所见，不信，探柴积得旋，鸡骨犹满地，始悟其为冥卒也。


◇答安南将军甘卓书

季思足下：劳於王事。天纲暂圮，中原丘墟。四海义士，方谋克复，中兴江左，草创始尔，岂图恶逆萌自宠臣。吾以暗短，托宗皇属。仰豫密命，作镇南夏，亲奉中诏，成规在心。伯仁诸贤，扼腕歧路，至止尚浅，凡百茫然。豺狼易惊，遂肆丑毒，闻知骇踊，神气冲越。子来之义，人思自百，不命而至，众过数千．诚足以决一旦之机，摅山海之愤矣。然迫於仓卒，舟楫未备，魏李恒，寻见围逼，是故事与意违，志力未展。猥辱来使，深同大趣；嘉谋英算，发自深衷。执读周复，欣无以量。足下若能卷甲电赴，犹或有济；若有孤疑，求我枯鱼之肆矣。兵闻拙速，未睹工迟。季思足下，勉之勉之！书不尽意，绝笔而已。（《晋书·谯王承传》）


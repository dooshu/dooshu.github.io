薛靈芸傳又見拾遺記　　王嘉

文帝所愛美人。姓薛名靈芸。常山人也。父名鄴。為酇鄕亭長。母陳氏。隨鄴舍於亭傍。居生窮賤。至夜。每聚鄰婦夜績。以蔴蒿自照。靈芸年至十五。容貌絕世。鄰中少年。夜來竊視。終不得見。咸煕元年。谷習世守常山郡。聞亭長有美女。而家甚貧。時文帝選良家子女。以入六宮。習以千金寶賂聘之。旣得。乃以獻文帝。靈芸聞別父母。欷歔累日。淚下沾衣。至升車就路之時。以玉唾壺承淚。壺則紅色。旣發常山。及至京師。壺中淚凝如血。帝以文車十垂迎之。車皆鏤金為輪輞。丹畫其轂。軛前有雜寶。為龍鳳銜百子鈴。鏘鏘和鳴。響於林野。駕靑色之牛。日行三百里。此牛尸塗國所獻。足如馬蹄也。道側燒石葉之香。此石重疊。狀如雲母。其光氣辟惡厲之疾。此香腹題國所進也。靈芸未至京師數十里膏燭之光。相續不滅。車徒咽路。塵起蔽於星月。時人謂為塵宵。又築土為臺。基高三十丈。列燭於臺下。名曰燭臺。遠望如列星之墜地。又於大道之傍。一里一銅表。高五尺。以誌里數。故行者歌曰。赤槐夾道多塵埃。龍樓鳳闕望崔嵬。淸風細雨雜香來。土上出星火照臺。此七字是妖辭也。為銅表誌里數於道側。是土上出金之義。以燭置臺下。則火在土下之義。漢火德王。魏土德王。火伏而土興。土上出金。是魏滅而晉興也。靈芸未至京師十里。帝乘雕玉之輦以望車徒之盛。嗟曰。昔者言朝為行雲。暮為行雨。今非雲非雨。非朝非暮。改靈芸之名。曰夜來。入宮後居寵愛。外國獻火珠龍鸞之釵。帝曰。明珠翡翠。尙不能勝。况乎龍鸞之重。乃止不進。夜來妙於鍼工。雖處於深帷之內。不用燈燭之光。裁製立成。非夜來縫製。帝則不服。宮中號為鍼神也。






◇伐吴进趣之宜封

夫兵动而无功，则威名折于外，财用穷于内，故必全而后用也。若不资通川聚粮水战之备，则虽积兵江内，无必渡之势矣。今江陵有沮、漳二水，溉灌腴之田以千数。安陆左右，陂池沃衍。若水陆并农，以实军资，然後引兵诣江陵、夷陵，分据夏口，顺沮、彰，资水浮谷而下。贼知官兵有经久之势，则拒天诛者意沮，而向王化者益固。然後率合蛮夷以攻其内，精卒劲兵以讨其外，则夏口以上必拔，而江外之郡不守。如此，吴、蜀之交绝，交绝而吴禽矣。不然，兵出之利，未可必矣。（《魏志·王基传》）


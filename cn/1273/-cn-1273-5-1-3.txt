龙山寺序


龙头东渡，婆娑洋别有乾坤；象教西来，瞿云种几盈世界。维茲淡水，寺曰龙山。胜地名高，内外僧徒萃聚；禅堂气静，中央佛座庄严。阶前栽异草奇花，清芳映日；亭外植苍松翠柏，佳木垂阴。峻宇玲珑，雕墙绮丽。南油西漆，遍大雄殿上尽是光芒；佛火神灯，照震旦国中都成灿烂。以玻璃装法界，纸醉金迷；假钟鼓和梵音，声清韵远。斯固游人艳美，善信欢腾者矣。时则暑流槐夏，解愠僧来；凉入兰秋，悲秋室在。仆也，三生杜牧，绮语难消；一部蒙庄，寓言全是。






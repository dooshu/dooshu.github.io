湖舟同诸子送孙喈公之闽中是夜宿笑隐庵分赋二首

其一


湖光不厌扣舷频，况送扁舟指剑津。
黄鸟偏催游子泪，青山能学美人颦。
繁弦急管春方尽，翠黛明霞晚更真。
谁道支公忘色相，骊歌一曲转伤神。

其二

绿鬟白苧木兰船，忆在山阴脩禊年。
襆被未听菡萏雨，布帆去趁荔枝天。
清歌半为周郎误，密坐还因赵女偏。
君到武夷明月夜，登临须寄远游篇。


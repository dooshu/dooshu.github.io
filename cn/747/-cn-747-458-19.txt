○大唐中兴间气集序

诗人之所作本诸心，心有所感而形於言，言合典谟，则列於《风》、《雅》。暨乎梁昭明，载述已往，撰集者数家，榷其风流，正声最备。其馀著录，或未至正焉，何者？《英华》失於浮游，《玉台》陷於淫靡，《珠英》但纪朝士，《丹阳》止录吴人。此由曲学专门，何暇兼包众善？使夫大雅君子，所以对卷而长叹也。唐兴一百七十载，属方隅叛援，戎事纷纭，业文之人，述作中废。粤若肃宗先帝以殷忧启圣，反正中兴，伏惟皇帝以出震继明，保安区宇，《国风》、《雅》、《颂》，蔚然复兴。所谓文明御时，上以化下者也。某不揆菲陋，辄罄讠叟闻，博访词林，采察谣俗。起自至德元年首，终於大历末年，作者数千，选者二十六人。五言诗一百四十首，七言诗附之，列为两卷。略叙品汇人伦，命曰《中兴间气集》。且夫微言虽绝，大制犹存，详略其臧否？尚可拟议。古之作者，因事造端，敷宏体要，立义以全其制，因文以寄其心，著王政之兴衰，国风之善否。岂其苟悦权右，取媚薄俗哉？今之所收，殆革斯弊。但使体格风雅，理致清新，期观者易心，听者竦耳。则朝野通载，格律兼收，自郐以下，非所附丽。凡百君子，幸详至公。


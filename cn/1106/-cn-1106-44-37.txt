○伍员

（《吴语》。员，音云。）

伍员伏剑而死。（鲁哀十一年死。伍员，伍奢之子子胥也，名员，事吴王夫差。夫差起师以伐越王勾践，勾践起师逆之，夫差将许越成，申胥谏之，不听。夫差乃大戒师伐齐。申胥又谏曰：“昔天以越授吴，而王弗受。今伐齐，越人恐来袭我。”不听，遂伐齐，败齐师于艾陵。既胜，乃讯申胥。申胥释剑而对曰：“员不忍称疾辟易，以见王之亲为越之擒也，员请先死。”遂自杀。其后越果灭吴。）

非曰：伍子胥者，非吴之匿亲也。其始交阖闾以道，故由其谋。今于嗣君已不合，言见进则谗者胜，国无可救者。于是焉去之可也。出则以孥累于人，而又入以即死，是固非吾之所知也。然则员者果很人也欤？

柳先生曰：“宋、卫、秦，皆诸侯之豪杰也。左氏忽弃不录其语，其谬耶？（谬耶，一作“何也”。）吴、越之事无他焉，举一国足以尽之，而反分为二篇，务以相乘，凡其繁芜曼衍者甚众，背理去道，以务富其语。凡读吾书者，可以类取之也。《越》之下篇尤奇峻，而其事多杂，盖非出于《左氏》。（“杂盖”字一本作“反”。）吾乃今知文之可以行于远也。以彼庸蔽奇怪之语，而黼黻之，金石之，用震曜后世之耳目，而读者莫之或非，反谓之近经，则知文者可不慎耶？呜呼！余黜其不臧，以救世之谬，凡六十七篇。（东坡报江季恭书云：《非国语》，鄙意不然之，但未暇著论耳。子厚之学，大率以礼乐为虚器，以天人为不相知云云。虽多，皆此类也。至于《时令》、《断刑》、《贞符》皆非是，予谓学者不可不知。）






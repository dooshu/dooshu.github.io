◇竟陵王造释迦像记

夫理贵空寂，虽范不能传；业动因应，非形相无以感。是故日华月彩，昭曜天外。方区散景，咫尺尘方。太祖皇帝濯襟慧水，凝神净域，厌世珍陛，迁灵宝地。竟陵王讳泣明台之下临，恸高山之方远，慕迸王銮，情殷双树。永惟可以炳发神功，崇高妙业，莫若式金写好，资巧传仪。以皇齐之四年日子，敬制释迦像一躯。尊丽自天，工非世造；色符留影，妙越檀香。俾谷林之思，永旌於万劫。用刊徽迹，式垂不朽云尔。（《广弘明集》十六）


宋庠　孟津岁晚十首

我怼流年晚，年将我志违。

终风来北怒，寒日趁西归。

野兽求群骋，离鸿望影飞。

君恩殊未报，愁忆故山薇。

宋庠

宋庠　孟津岁晚十首

地阔山川巑，风高万卉乾。

山烟晨作暝，河气晚催寒。

革眼移前带，梁金晦旧冠。

胡然坐衰靡，无客饷千丸。

宋庠

宋庠　孟津岁晚十首

隐轸分河壤，峥嵘念岁华。

关云沈鞏树，楼月啸羌笳。

要路谁云骋，浮生会有涯。

高哉羡门子，横海挹朝霞。

宋庠

宋庠　孟津岁晚十首

岁籥行周矣，官斋坐悄然。

脩篁全露节，衰柳不停烟。

霜苦云收阵，天斜月控弦。

寸心如斗柄，常在帝车前。

宋庠

宋庠　孟津岁晚十首

曲岸群芳歇，高台倦目留。

晋山青不断，河潦浊难收。

世路功名急，天衢岁月遒。

吾生犹可养，嵩麓是耕畴。

宋庠

宋庠　孟津岁晚十首

戍苦河兼重，星回岁聿悲。

颓云埋雪树，暗水入冰池。

山叠看疑近，楼高倚更危。

吞腥何日了，归去茹华芝。

宋庠

宋庠　孟津岁晚十首

大室东南望，分明鸾鹤飞。

何尝无路往，自是有心违。

隐谷松声淡，仙区药甲肥。

行年六十一，非外更知非。

宋庠

宋庠　孟津岁晚十首

芳序虽摇落，吾生任屈伸。

日催轻璧士，天赦戴盆人。

宵雁多号月，冰鱼暗待春。

自怜麋鹿性，晚节顿缨频。

宋庠

宋庠　孟津岁晚十首

昔日山林愿，今兹轩冕游。

祗惊年苒苒，安议政优优。

小雪烟横野，残笳月背楼。

河边杨树老，不是桂淹留。

宋庠

宋庠　孟津岁晚十首

渥赭随颜罢，飞霜入鬓新。

夜壶寒展刻，冬晷急驰轮。

名美诚堪徇，身闲我独亲。

聊持一樽酒，不为画蛇人。

宋庠


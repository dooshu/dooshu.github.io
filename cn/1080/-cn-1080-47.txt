●大明會典卷之四十七

冊立二

皇太子冊立儀

東宮冊立儀、累朝微有同異。其尤異者、洪武永樂、命至殿上受冊寶。宣德嘉靖、則命使持節至文華殿授皇太子。具列于後供職初定

冊立頒詔

前一日。內使監官陳

御座香案于奉天殿、如常儀。尚寶司設寶案于御座前。侍儀司設詔書案于寶案之前、冊案寶案于殿中。冊案在東。寶案在西。冊寶亭一座于丹陛之東。

皇太子拜位于丹陛上、及御座前、俱北向。授冊寶官位于殿上

皇太子拜位之東、西向。讀冊寶官位于授冊寶官之北、西向。捧進冊寶官位于讀冊寶官之南、西向。受冊寶內使二人位于殿上

皇太子拜位之西。舁冊寶亭內官八人位于丹陛冊寶亭之東。設承制官承制位于殿內之西。宣制位于殿門外東北。捧詔官位于殿內之東。內贊二人位于殿內

皇太子拜位之北。贊禮二人位于丹陛上之南。知班二人位于丹墀中文武官侍立位之南糾儀御史二人位于知班之北、俱東西相向。文武百官齊班位于午門外之東西北上。文官侍立位于文樓之北、西向。武官侍立位于武樓之北、東向。使臣僧道耆老侍立位于文官侍立位之南、俱西向。殿前班指揮司官三人位于丹陛之西、東向。宣徽院官三人位于丹陛之東、西向。侍從班起居注給事中殿中侍御史侍儀使尚寶卿侍立位于殿上之東。侍從班武官指揮使侍立位于殿上之西。拱衛司官二人侍立位于殿中門之左右。典牧官二人位于仗馬之南。宿衛鎮撫二人位于丹墀階前。護衛百戶二十四人位于宿衛鎮撫之南、稍後。護衛千戶八人位于殿東西門之左右。將軍二人位于殿上簾前。將軍四人位于丹陛之四隅。將軍六人位于奉天殿門之左右。將軍六人位于奉天門之左右。俱東西相向。鳴鞭四人位于丹陛之南、北向。引文武官舍人四人位于文武官侍立位之北、稍後、東西相向。引使臣僧道耆老舍人二人位于引文官舍人之下。禮部官同內使監官安奉詔書于殿內案上、及於冊寶亭中匣盝內取冊寶置于殿內冊寶案上。冊在前。寶在後。內使舁冊寶亭就位。禮部官以付內使監官守護。其日清晨。鼓初嚴。金吾衛陳甲士于午門外之東西、旗仗于奉天門外之東西。拱衛司陳儀仗于丹陛之東西、及丹墀之東西。陳車輅于文武樓之南。典牧官陳仗馬于車輅之南、虎豹于奉天門外。和聲郎入陳樂于丹墀之南。所司備鼓樂、儀衛備儀仗于奉天門外、伺候迎送冊寶至東宮。文武百官各具朝服、執事者俱入就位。鼓次嚴。百官齊班于午門外。尚寶卿侍從侍衛官各服其器服、俱詣

謹身殿奉迎。鼓三嚴。侍儀奏中嚴。御用監官奏請上御謹身殿。具袞冕。啟請

皇太子于奉天門具冕服。引班引百官使臣僧道耆老等俱入侍立位。侍儀奏外辦。

上御輿以出。尚寶卿捧寶、及侍儀導從警蹕如常儀。仗動。大樂鼓吹振作。陞座。樂止。將軍捲簾。尚寶卿以寶置于案。鳴鞭。報時訖。引進四人引

皇太子入奉天東門。樂作。陞自東階。由東門入、引進立候于門外。內贊接引至丹陛拜位。引禮分立于左右。樂止。捧受冊寶內使由西陛陞。俱入就

丹陛立位。知班于丹墀中唱班齊。贊禮于丹陛上唱鞠躬。樂作。

太子再拜、興、平身。樂止。內贊唱承制官稍前。承制官前立于殿西。內贊唱跪。承制官跪、承

制訖。由殿中門出、立于門外、稱有制。贊禮唱跪。

皇太子跪。宣

制云。冊長子某為皇太子。宣畢。贊禮唱俯伏、興、平身。承制官由殿西門入、跪于殿西云。傳制畢。復位。贊禮贊鞠躬。樂作。

皇太子鞠躬、再拜、興、平身。樂止。贊禮唱行冊禮。引禮引

皇太子由殿東門入。樂作。引禮立于門外。內贊接引至御座前拜位。樂止。內贊唱跪。

皇太子跪。唱受冊寶。捧冊寶官于案前跪捧冊授讀冊寶官。內贊唱讀冊。讀冊寶官跪讀冊訖。以冊授丞相。丞相搢笏受冊。內贊唱搢圭。

皇太子搢圭。唱受冊。丞相以冊跪授于皇太子。捧受冊寶內使跪于皇太子西。捧冊興。立于皇太子西。捧冊寶官又于案前跪捧寶、授讀冊寶官。內贊唱讀寶。讀冊寶官跪讀寶訖。以寶授丞相。丞相受寶、跪授于皇太子。捧受冊寶內使跪于皇太子西。捧寶興、立于捧冊內使之下。內贊唱出圭。

皇太子出圭。唱俯伏、興、平身。

皇太子俯伏、興、平身。唱復位。引

皇太子出。樂作。內使捧冊寶前導。出至殿東門、引禮引

皇太子復位。樂止。內使以冊寶置于冊寶亭盝匣中。退立于丹陛之東。贊禮贊鞠躬、拜。樂作。

皇太子四拜、興、平身。樂止。內使舁冊寶亭前行。引禮導

皇太子由東階降。樂作。出

奉天門。樂止。引禮引

皇太子詣東耳房伺候于中宮行禮。內使舁冊寶亭東門出至西道。儀仗鼓吹前迎、百官迎送至東宮、安奉冊寶于殿內。初

皇太子降階。禮部尚書跪奏用寶。詣案捧詔書。尚寶卿用寶、以詔書置于案。禮部尚書于殿西跪奏云。捧詔赴午門開讀。興。捧詔官捧詔由中門出。樂作。降自中陛。引禮引文武官迎詔書出

奉天門。樂止。開讀于午門外訖。百官迎詔至中書省頒行。執事入報。侍儀奏禮畢。鳴鞭。

上興。樂作。還宮、樂止

皇太子朝謝中宮

受冊之日。內使監官陳設皇后御座于中宮殿上。

皇太子拜位于殿庭正中。及御座前。內贊二人位于殿上拜位之東西。司贊二人位于丹墀拜位之東西。陳設儀仗于殿庭之東西。擎執于殿上之左右。樂工陳樂于殿庭之南。

皇太子于奉天殿受冊畢。司賓引

皇太子具冕服、至中宮外門、東向立。內使監官啟聞、皇后首飾褘衣出殿。樂作。陞

御座。樂止。司賓引

皇太子由東階陞。樂作。就丹墀拜位。樂止、司賓伏立于前。司贊唱鞠躬拜。樂作。

皇太子四拜、興。平身。樂止。司賓引

皇太子由殿東門入。樂作。至殿上拜位。樂止。內贊唱跪。

皇太子跪。恭謝曰。小子某、茲受

冊命、謹詣

母后殿下恭謝。謝畢。內贊唱俯伏、興。

皇太子俯伏、興、平身。司賓引

皇太子由殿東門出。樂作。復位。樂止。司贊唱鞠躬、拜。樂作。

皇太子四拜。樂止。司賓唱禮畢。內使監官啟禮畢。

皇后興。樂作。還宮。樂止。內官引

皇太子出

諸王賀東宮

皇太子受冊之日、內使監官設皇太子座于東宮。侍儀司設諸王拜位于殿庭階上、及殿上正中。贊禮二人位于殿庭

王拜位之東西。內贊二人位于殿內

王拜位之東西。文武官侍立位于殿庭之東西。將軍六人位于殿門之左右。拱衛司設儀仗于殿庭之左右。樂工設樂于宮門之外。伺

皇太子于中宮行禮畢。引禮引

諸王便服至東宮門外西向立。引進引

皇太子便服出宮。樂作。陞殿。樂止。引禮引

諸王由東階陞。樂作。至殿庭階上拜位。樂止。贊禮唱鞠躬、拜。樂作。

諸王鞠躬、四拜、興、平身。樂止。引禮引

諸王居長者由殿東門入。樂作。引禮立于門外。內贊接引至殿內拜位。樂止。內贊贊禮同唱跪。

諸王皆跪。

長王恭賀曰。小弟某、茲遇長兄皇太子、榮膺

冊寶。不勝忻忭之至。謹率諸弟詣殿下稱賀。賀畢。內贊贊禮同唱俯伏、興、平身。引禮引

長王由殿東門出。樂作。復位。樂止。贊禮唱鞠躬、拜。樂作。

諸王鞠躬、四拜、興、平身。樂止。唱禮畢。引進啟禮畢。

皇太子興。樂作。還宮。樂止。引進引

諸王以次出

諸王賀中宮

皇太子受冊之日、內使監官陳設皇后御座于中宮殿上。

諸王拜位于殿庭正中、及御座前。內贊二人位于殿上拜位之東西。司贊二人位于諸王丹墀拜位之東西。設儀仗于殿庭之東西。擎執于殿上之左右。樂工陳樂于宮門外。

諸王于東宮行賀禮畢。司賓引

諸王俱冕服至中宮外門東向立。內使監官啟聞、皇后首飾褘衣出殿。樂作。陞

御座。樂止。司賓引

諸王由東階陞。樂作。入就丹墀拜位。樂止。司贊唱鞠躬、拜。樂作。

諸王鞠躬、四拜、興。平身。樂止。司賓引

諸王居長者由殿東門入。樂作。至殿上拜位。樂止。內贊司贊同唱跪。

諸王皆跪。

長王恭賀曰。小子某、茲遇長兄皇太子。榮膺

冊寶。不勝懽慶。謹率諸弟詣

母后殿下恭賀。賀畢。內贊司贊同唱俯伏、興、平身。

諸王俯伏、興、平身。司賓引

長王由殿東門出。樂作。復位。樂止。司贊唱鞠躬、拜。樂作。

諸王鞠躬、四拜、興、平身。樂止。司賓唱禮畢。內使監官啟禮畢。

皇后興。樂作。還宮。樂止。內官引

諸王以次出

百官進慶賀表箋

與進賀

中宮受冊表箋儀同

百官進慶賀東宮箋

前期、內使監官陳設皇太子位于東宮正殿、如常儀。侍儀司設箋案位于殿下、及殿上正中。文武官拜位于殿下、文東武西。異位重行、北向。設宣箋官位于殿下箋案之西。展箋官位于宣箋官之下。知班二人位于文武官拜位之北。贊禮二人位于知班之北。內贊二人位于殿上。引文武班舍人四人位于文武班之北、稍後、俱東西相向。是日宿衛陳兵仗于東宮門外之東西。陳旗仗于中門外、東西相向。將軍六人于殿門之東西。拱衛司陳儀仗于殿庭階上下之東西。和聲郎陳樂于文武官拜位之南。內使擎執于殿上之左右。文武官進箋至午門前。禮部以箋(左汀去丁右佩去人)置于案。舍人舉入東宮門外、恭候行禮。文武官于奉天殿行賀禮畢。常服詣

東宮文東武西、分立于門外。受箋官贊禮等執事各就位。引進啟外備。

皇太子常服出宮。至殿門。樂作。陞殿。樂止。舍人舉箋案入。宣箋官展箋官押案置于庭、各就位。引班引文武官亦入就位。知班唱班齊。贊禮唱鞠躬、拜。樂作。丞相以下皆鞠躬、四拜、興。平身。樂止。贊禮唱進箋。受箋官進至案之東北。引班引丞相至案前。丞相跪捧箋興、與宣箋官、展箋官、由西陛陞西門入至殿內。置于案。退立于殿南正中。內贊唱跪。贊禮唱眾官皆跪。丞相與眾官皆跪。內贊唱宣箋。宣箋官詣案前取箋跪宣于殿西。展箋官同跪展箋。宣畢。俯伏、興。退立于西。展箋官以箋復置于案。退立于西。內贊贊禮同唱俯伏、興。丞相與百官皆俯伏、興、平身。丞相與宣箋官展箋官由殿西門出西陛降復位。贊禮唱鞠躬、拜。樂作。丞相以下皆鞠躬、四拜、興、平身。樂止。贊禮唱禮畢。引進啟禮畢。舍人舉箋案出。

皇太子興。樂作。還宮。樂止。百官以次出

內外命婦慶賀中宮

至日、司賓引內外命婦各服其服、俟于中宮門外之左右。俟皇太子入行朝謝畢。內使監官啟聞。司賓二人先引外命婦由西門入、序立于庭中。左右二人引內命婦入就拜位。司贊唱班齊。拜。樂作。內命婦以下皆四拜、興。樂止。司賓引班首由西階陞西門入。樂作。至御座前。樂止。內贊司贊同唱跪。班首以下皆跪。班首稱某封某妾某等、茲遇皇太子榮膺

冊命。恭詣

皇后殿下稱賀。賀畢。內贊司贊同唱興。班首以下皆興。司賓引班首由西門出西陛降復位。司贊唱拜。樂作。班首以下皆四拜、興。樂止。司賓二人引外命婦入就拜位。贊拜。樂作。班首以下皆四拜、興。樂止。司賓引班首由西陛陞西門入。樂作。至御座前。樂止。內贊司贊同唱跪。班首以下皆跪。班首稱賀曰。某封某妾某氏等、茲遇皇太子榮膺

冊命。恭詣

皇后殿下稱賀。賀畢。內贊司贊同唱興。班首以下皆興。司賓引班首由西門出西陛降。司贊唱拜。樂作。班首以下皆四拜。興。樂止。司賓唱禮畢。

皇后興。樂作。還宮。樂止。命婦以次出

謁廟

皇太子擇日恭謁

太廟

永樂二年續定

先期三日齋戒。遣官祭告

天地

宗廟。用香帛酒脯。行一獻禮。前一日。禮部同鴻臚寺官設詔案于奉天殿中。設節冊寶案于詔案之南。節中、冊東、寶西。各以次陳列。設冊寶綵輿于丹陛之東。尚寶司設寶案。錦衣衛設鹵簿儀仗。教坊司設中和韶樂、如常儀。至日、鴻臚寺設皇太子拜位于丹陛正中。設持節等官拜位于丹墀內。引禮啟請

皇太子具冕服于文樓下以俟。

上服袞冕。御華蓋殿。翰林院官捧詔。尚寶司官用寶訖。禮部官捧置于案。執事官行五拜禮畢。鴻臚寺官奏請陞殿。導駕官前導。樂作。

上御奉天殿。樂止。尚寶司官以寶置于案。鳴鞭。文武百官朝服行叩頭禮侍班引禮官六人導

皇太子由東階陞。至丹陛。贊就位。持節等官各就丹墀拜位。贊鞠躬。樂作。四拜。樂止。傳制官跪奏傳制。俯伏、興。由左門出。西向立。稱有制。贊禮贊跪。

皇太子及持節等官皆跪。宣

制訖。贊俯伏、興、平身。引禮導

皇太子由殿東門入。至冊寶案前。內贊贊跪。贊宣冊。捧冊官跪捧冊授宣冊官。宣冊官立宣于皇太子之右。宣訖。贊搢圭。贊受冊。捧冊官捧冊授皇太子受訖以授內侍。內侍跪受。立于西。贊受寶。一如授冊儀。贊出圭、俯伏、興、平身。贊復位。引禮導

皇太子由殿東門出就位。內侍捧冊寶前導、置綵輿中、內贊贊鞠躬。樂作。四拜。樂止。執事者各舁冊寶以次前行。引禮導

皇太子由東階降。持節等官隨之。樂作。至奉天門。樂止。用儀仗鼓樂迎冊寶至文華殿。行禮畢。持節官持節復命。是日禮部官候節冊寶啟行畢。奉詔書至承天門開讀、頒示天下。

皇太子受冊寶畢。具冕服儀仗。引禮導引詣

太廟行謁告禮、如常儀。禮畢。釋服。引禮導引至左順門。具冕服謝恩。

上具皮弁服。御奉天殿。引禮導

皇太子至上前謝恩。樂作。行八拜禮。畢。樂止。導還至右順門。內官導詣

內殿前。

皇后服燕居冠服。陞內殿。

皇太子于內殿丹陛行八拜禮畢。

親王見

東宮。先是、內官設皇太子座于文華殿。鴻臚寺設親王

世子

郡王拜位于殿陛上。教坊司設樂。錦衣衛設儀仗。候

親王

世子

郡王賀

中宮禮畢。引禮導

親王

世子

郡王具冕服。其未冕者便服。序列于文華殿門外以俟。導引官導

皇太子冕服陞座。引禮導

親王

世子

郡王由東階陞。樂作。就殿陛上拜位。樂止。贊鞠躬、四拜。

親王

世子

郡王皆鞠躬、四拜、興、平身。贊跪。

親王

世子

郡王皆跪。鴻臚寺官一人詣殿門外正中跪、致詞曰。某王某等、茲遇皇太子殿下榮膺

冊命。禮當慶賀。致詞畢。贊俯伏、興。四拜。樂作。

親王

世子

郡王皆俯伏、興、四拜、平身。

皇太子駕興。

親王

世子

郡王以次出。是日、皇太子詣

武英殿見

諸叔。行家人禮。四拜。

諸叔西向坐受。見

諸兄行家人禮。二拜。

諸兄西向立受。次日、文武百官進表箋慶賀、如常儀

○二十二年十月冊立。樂設而不作。明日

奉先殿行禮畢。仍詣

凡筵謁告、如常儀 【 □時文皇帝梓宮在殯】

宣德二年、續定

前期、祭告

天地

宗廟

社稷。鴻臚寺錦衣衛陳設、如常儀。

上服皮弁服。御華蓋殿。執事官行五拜、叩頭禮、畢。鴻臚寺官請陞殿。導駕官前導。

上陞座。尚寶司以寶置于案。鳴鞭。文武百官具朝服行叩頭禮。左右侍班。引禮引正副使入就拜位。贊四拜。傳制官跪奏傳制。俯伏、興。執事官舉節冊寶案、由殿左門出、置

御道中。傳制官由左門出、稱有制。贊正副使跪。宣

制曰。某年某月某日、冊立長子某為皇太子。命卿等持節行禮。贊俯伏、興。又四拜。禮畢執事官舉節冊寶置于綵輿中。黃蓋送至左順門外。正副使朝北立。內官捧節冊寶由正門入、至文華殿。內侍引

皇太子出迎。至文華殿。內官以節冊寶置于案。內贊贊四拜。贊宣冊。贊詣冊案前。贊跪。宣冊。內官立宣訖。贊受冊。捧冊官以冊授皇太子、受訖。以冊授內侍。內侍跪受。立于西。贊受寶。捧寶內官捧寶如授冊之儀。贊俯伏、興、平身。復位。贊四拜、禮畢。內官持節、由正門出、至左順門外。以節授正副使、報禮畢。正副使得報。持節復命。其頒詔、如常儀。

皇太子受冊寶畢。內使引詣

奉先殿謁告如常儀、畢。內使引

皇太子詣

皇太后前行八拜禮。次詣上前皇后前、皆行八拜禮。次詣

皇妃前、行四拜禮、畢。還宮。 【 時上以皇太子尚幼。冊使捧冊寶至左順門授內臣捧入。免賀】 次日、文武百官具朝服上表賀。陳設如常儀。

上具袞冕、御華蓋殿。

親王先行八拜禮賀。次執事官行五拜三叩頭禮、畢。鴻臚寺奏請陞殿。導駕官前導。進表行禮、如正旦儀。

親王于上前行賀禮、畢。次詣

內殿

皇太后前賀、行八拜禮、畢。詣

皇后前賀、行八拜禮、畢。又詣

皇妃前賀、行四拜禮。

皇太后

皇后各于內殿、皇妃于宮中、受內外命婦賀禮。外命婦進箋。陳設俱如常儀。文武百官進箋賀

皇太子。陳設亦如常儀

嘉靖十八年續定

前期三日齋戒。至日

上躬詣

南郊、以冊立

皇太子奏告

皇天上帝。

駕回。恭詣

太廟告聞

皇祖。命大臣祭告

北郊、列聖宗廟、太社稷、帝社稷、朝日、夕月、天神、地祇、行事俱用祭服。太常寺辦祭品、通用酒果脯醢。三獻。

上帝

皇祇加一牛。翰林院撰告文。

圜丘祭告、文武陪祀官、各具祭服陪拜。百官各具吉服、并耆老生儒、俱于昭亨門外陪拜。其分遣祭告

北郊等官、俱詣

圜丘陪拜畢。方各詣祭所。

宗廟祭告、文官五品以上、武官四品以上、皇親指揮等官、六科都給事中、俱照例具服陪拜。

郊

廟祭告畢。

上具常服。以冊立告聞于母后。前期、鴻臚寺設節冊寶案于奉天殿中。節中、冊東、寶西。設冊寶綵輿于丹陛之東。教坊司設中和韶樂、及大樂、如常儀。內使設節案于文華殿正中。設冊寶案于節案前。設香案于冊寶案前。設皇太子拜位于香案前。至日、錦衣衛設大駕鹵簿。百官各具朝服。入丹墀內侍立。

上具冕服御華?殿。鴻臚寺官引執事官進至華蓋殿。就次行五拜三叩頭禮。贊各供事。鴻臚寺官奏請陞殿。樂作。導駕官前導。

上陞座。樂止。鳴鞭、報時、雞唱、定時鼓訖。唱排班。文武百官及生儒耆老人等入班。鴻臚寺官贊四拜。樂作。興。樂止。左右侍班。引禮引正副使入就拜位。贊四拜。傳制官跪奏傳制。俯伏興。執事官舉節冊寶案由殿左門出、置

御道中。傳制官由左門出、稱有制。贊跪。正副使跪。傳制官宣

制曰。嘉靖十八年、二月初一日、冊立元子某為皇太子。命卿等持節行禮。贊俯伏、興。又四拜。禮畢。執事官舉節冊寶置于綵輿中。黃蓋遮送。教坊司鼓樂前導。至文華殿。正副使由中門入。至丹陛下停止。保姆奉皇太子迎于文華殿門內。正副使各捧節冊寶置于案。節中、冊東、寶西。內贊導保姆奉皇太子就拜位。贊四拜。保姆奉皇太子拜、興。贊宣冊。贊跪。保姆奉皇太子跪。鴻臚寺宣冊官、取冊立宣于皇太子之左。宣訖。贊受冊。捧冊官以冊授皇太子。內侍官跪代受。以冊授捧冊官。置于冊案。贊宣寶。鴻臚寺宣寶官、取寶立宣于皇太子之右。宣訖。贊受寶。捧寶官以寶授皇太子。內侍官跪代受。以寶授捧寶官。置于寶案。贊俯伏、興。保姆奉皇太子興。贊四拜。保姆奉皇太子拜、興、禮畢。正副使捧節由正門出。于奉天門具本復命。冊立之明日、上恭詣

宗廟、捧德祖神主。

各廟捧主大臣捧列聖神主、奉安畢。

上具常服。率

皇后

貴妃各具禮服、保姆奉皇太子恭行告謝、三獻如常儀、畢。

上具常服。詣

母后謁謝。

皇后率

貴妃各具禮服。保姆奉皇太子詣

上前、皇后

貴妃俱代

皇太子行八拜禮。

貴妃又代

皇太子詣

皇后前行八拜禮。保姆又代

皇太子詣

貴妃前行四拜禮。

上行告謝禮畢。

御奉天殿頒詔天下如常儀。遣官齎捧御書禮物、往各王府報知。及詔諭朝鮮國。是日、文武百官上表行慶賀禮。仍上表賀

皇太后。命婦入內賀

皇后。俱如常儀。百官又以是日進箋賀

皇太子。鴻臚寺官預設案于文華門。班首捧箋置于案。行叩頭禮畢。司禮監官捧進

皇太子妃冊立儀

永樂二年定

前一日、內官設節冊案于東宮內殿。設香案于其南。女樂于內殿。設儀仗如常儀。設內贊引禮女官各二人。至日、正副使等官持節捧冊至左順門。以節冊授內官、入行禮。北向立、俟報。內官持節冊由正門入。將至。內引禮請

皇太子妃具禮服。宮人執扇從衛。引贊導

妃降自東階。出迎于宮門外。比至。

皇太子妃隨至拜位。內官置節冊于案。內贊贊四拜。贊宣冊。贊跪。女官捧冊、立宣于皇太子妃之左。宣畢。內贊贊受冊。贊搢圭。女官取冊授皇太子妃。

皇太子妃受訖。以授女官。女官跪受于皇太子妃之右。內贊贊出圭。贊興。贊四拜。禮畢。內官持節出。

皇太子妃送出宮門外。內官報正副使禮畢。正副使復命。

皇太子妃、乃具禮服詣

奉先殿行謁告禮、如常儀。禮畢。女官導詣宮門。俟上具皮弁服、皇后燕居冠服、陞座。女官導

妃就

內殿行八拜禮、畢、出

○二十二年、冊立。樂設而不作。節冊至。引贊贊妃就拜位。宣冊。授冊畢、行四拜禮。

奉先殿謁告畢、詣

几筵行謁告禮、如常儀 【 時文皇帝梓官在殯】

皇帝

皇后前謝恩禮畢。詣

皇妃前行四拜禮。回宮。詣

皇太子前行四拜禮、畢。導陞座。侍衛如常儀。

王妃、公主、郡主、及宮人女官應賀者、于丹墀內行四拜禮、畢。各退








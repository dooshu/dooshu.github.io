○汉受降城铭（并序）

古之帝天下者，七德震曜，四夷威怀。有汉孝武焉，祖作之，父述之而已，因其资，皇哉铄乎！犹可以颂其馀。昔孔子云：“无忧者其惟文王乎。”然孝武亦庶而俦之，始乎高皇勤功，功阶乎天。累圣重光，光烛乎泉。解殷之罗，要民以轻刑；沃秦之焚，以起民於焦原。故国无困民，民无异心。孝武即既安之朝，而得安其安；驭无为之民，而得为其为。游心大中而陋八区，旁目不庭而叱九军。诏大司马曰：“王师有征，其礼若何？”大司马历级而言：“王师无校，谓莫敌也，征乃可服。柔服以德，所谓善政不战，善战不陈，圣人不易之道也。”帝曰：“吁！周之衰，秦之亡，皆不由之，故龟鼎用迁。”乃出元宫，登皇车骛六龙，建九旒，人马骈驷，戎车击。非六月之师，异瑶池之游，云挠雷厉，风行川浮。震震耀耀，而入於苦寒之陬。胡有高台，登台而观兵，兵不血锋，筑城而受降。阃绝垠而为墉，径空碛而作防。然後回鸣鸢，饰中权，饮至庙庭，勒功於鼎铭，以遗子孙，以恢纪经。壮乎哉！而难断之，尝闻天子有道，守在四夷，知守者非殚师远征，穷徼成城，害元元之生，黩明明之灵。盖在义以讨，仁以扰，虞舜以之归有苗，姬发以之合孟津。秦乃反之，民共愁辛。孝武何哉？复踵是焉，重难蓄之民，城无用之夷，脱内不勤，而外安足保之，不其危欤？夫四极之裔，日月所薄，获其土不可以丰财，俘其人不可以化迁，而王者必绥之，欲其知所尊而不思乱华，何必征而降之？降而城之？若然者，三方之夷皆可降，而城何独一陲？此所谓反无外、伤无私，不可为後王之规。愚忝学古，敢陈铭云。

天长匪民。苍苍有北。穷兵之弊，播德之克。武皇以兵，而不以德。聚师万甲，悬磬四国。男悲远征，女泣夜织。死生其苦，木石其力。古无降城，顾乃重伤。城不可转，夷居无常。前有浊河，浊河自流；後有黑山，黑山自高。堙堑尸委，崩榛乌号。居者匪居，劳者荐劳。我思古人，疾首用搔。


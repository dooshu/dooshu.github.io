149　歐陽修以河圖洛書爲妄　蘇軾曾鞏論圖書可信


歐陽公以河圖、洛書爲怪妄。東坡云：「著於易，見於論語，不可誣也。」語見東坡易傳。南豐云：「以非所習見，則果於以爲不然，是以天地萬物之變爲可盡於耳目之所及，亦可謂過矣。」蘇、曾皆歐陽公門人，而論議不苟同如此。

【元圻案】歐陽公廖氏文集序曰：「秦焚書，六經中絶。漢興蓋久而後出，諸儒因得措異説於其間。如河圖、洛書，其怪妄之尤甚者。」〇曾子固洪範傳曰：「其曰『天乃錫禹洪範九疇』，蓋易亦曰『洛出書』，然而世或以爲不然。原其説之所以如此者，以非其耳目之所習見也。天地之大，萬物之衆，不待非常之智，而知其變之不可盡也。人之耳目之所及，亦不待非常之智，而知其不能遠也。彼以非其所習見，則果於以爲不然，是以天地萬物之變爲可盡於耳目之所及，亦可謂過矣。爲是説者，不獨蔽於洪範之錫禹，至鳳凰、麒麟、玄鳥生民之見於經者，亦且以爲不然。執小而量大，用一而齊萬，信臆決而疑經，不知其不可，亦可謂惑矣。」〇蘇子由撰東坡墓誌曰：「嘉祐二年，歐陽文忠公考試禮部進士。梅聖俞時與其事，得公論刑賞以示文忠。文忠驚喜，以爲異人，欲以冠多士，疑曾子固所爲。子固，文忠門下士也。乃寘公第二。復以春秋對義居第一。」〇蘇詩王注：「子固，名鞏，南豐人。嘉祐二年，永叔知貢舉，子固兄弟四人同登科。」






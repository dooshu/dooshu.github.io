55　關石龢均義　古文尚書始末


周語單穆公引夏書曰：「關石龢均，王府則有。」韋昭注云：「逸書也。關，門關之征也。石，今之斛也。言征賦調均，則王之府藏常有也。一曰：『關，衡也。』」時未見古文，故云逸書。左思魏都賦「關石之所和均，財賦之所底慎」，蓋亦用韋説。李善引賈逵國語註曰：「關，通也。」孔安國謂「金鐵曰石」，未詳。

【元圻案】均，尚書作「鈞」。林氏尚書全解十二：「五權之法，二十四銖爲兩，十六兩爲斤，三十斤爲鈞，四鈞爲石。是鈞與石，又五權之最重也。關，通也。和，平也。關通其石，和平其鈞，守此法度，與天下共守之而不敢失也。」後之説書者皆從之。〇朱子或問：「潘子善問曰：『關石和鈞，恐只是鈞石之名，如周禮嘉量之類。』曰：『恐是。』」〇釋文序録曰：「古文尚書者，孔惠之所藏也。魯共王壞孔子舊宅，於壁中得之，并論語、孝經，皆科斗文字。博士孔安國，字子國，孔子十二世孫，受詔爲傳，值武帝末，巫蠱事起，不獲奏上，藏之私家。江左中興，元帝時，豫章内史梅賾，字仲真，汝南人，奏上孔傳，學徒遂盛。」〇蔡氏集傳曰：「五子之歌，今文無，古文有。」〇隋書經籍志：「春秋外傳國語二十二卷，韋昭注。」〇三國志吴韋曜傳：「曜，字弘嗣，吴郡雲陽人也。孫皓時爲侍中。」注：「曜本名昭，史爲晉諱改之。」〇李善文選注：臧榮緒晉書曰：「左思，字太沖，齊國人。少博覽文史，作三都賦，搆思十稔，門庭藩溷，皆著紙筆，偶得一句即疏之。徵爲秘書，賦成，張華見而咨嗟，都邑豪貴，競相傳寫。」〇唐書文藝傳：「李邕，揚州江都人。父善，有雅行，淹貫古今，不能屬辭，故人號『書簏』。顯慶中，累擢崇賢館直學士兼沛王侍讀〔一〕。爲文選注，敷析淵洽，傳其業，號『文選學』。」

〔一〕「崇賢館」，原作「崇賢觀」，據中華本新唐書卷二〇二文藝中李邕傳改。






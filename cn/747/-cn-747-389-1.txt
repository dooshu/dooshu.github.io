○吏部郎中厅壁记

太微五帝星座後十五星曰郎位，秦汉之君，则而象之，乃建郎官。至魏世祖分尚书曹为六，郎各六人。今之吏部，魏之选曹也，掌选举铨，以正公卿大夫士群吏之品位。凡废置之柄，官府之序，岁终令天下郡县会计致事，而郎官起草立议，操而成之，然后尚书受成於郎中。郎中之选，非楚金百炼、弓六钧弗与也。故居官者不由选曹而进，罔以见其才之馀地，亦犹剑刀之刃，未尝大瓜、切大玉，则虽曰我且必为镆钅耶，人犹疑之。由其途而，必骤周三台，翰飞两掖，登喉舌、秉刀尺者什六七，诸曹郎莫敌也。岁在乙巳，河南贺若公用贞干谅直，实莅厥位。往岁公为员外郎也，东曹朗然如得水镜；治馀杭也，吴人熙熙若逢阳春。今也来斯，八法在手，操割成务，弥纶旧章，悉如初政。尝以前哲轨躅，我之韦弦，而武德以来，廨署鼎新者数，官曹易名者五，若姓不表、年不纪，是废德也，将来何观？故谨而列之，俾我曹之春秋存乎座右。其选部司列天官文部之目，各因其所革时之先後，冠於其首，以为志云。


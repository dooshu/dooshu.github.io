51　忠姦賢否皆有同姓名　唐宋都有蔡京　吴晉都有桓彝　魯有兩曾參趙有兩毛遂　蕭子顯古今同姓名録


唐亦有蔡京，【原注】咸通三年嶺南節度使，以貪虐誅。京始末見雲溪友議。〇何云：「唐之蔡京嘗爲僧，李義山有『白足禪僧』之句。」此姦臣名氏之同者。吴有桓彝，晉亦有桓彝，何云：「桓彝，魏尚書令階之弟。見孫綝傳。」此忠臣名氏之同者。若兩曾參、兩毛遂，則賢否分矣。【原注】兩毛遂，見西京雜記，員半千詩用之。

【閻按】名氏之同之奇者，莫過王莽之前有王莽，朱買臣之後有朱買臣。

【方樸山云】更有奇者，一王匡爲王莽守洛陽，一王匡爲更始攻洛陽。

【集證】雲溪友議：「唐懿宗朝，左庶子蔡京，時相以爲有吏才，奏遣制置嶺南事。爲政苛慘，闔境怨之，貶崖州司户，不肯之官，敕賜自盡。」西京雜記：「昔魯有兩曾參，趙有兩毛遂。南曾參殺人見捕，人以告北曾參母。野人毛遂墜井而死，客以告平原君，平原君曰：『嗟乎！天喪予矣。』既而知野人毛遂，非平原君客也。」

【元圻案】三國志吴孫綝傳：「綝廢亮，以亮罪狀班告遠近。尚書桓彝不肯署名，綝怒殺之。」注：「漢晉春秋曰：『彝，魏尚書令階之弟。』吴録曰：『晉武帝問薛瑩吴之名臣，瑩對稱彝有忠貞之節。』」〇晉書桓彝傳：「彝，字茂倫，譙國龍亢人，補宣城内史。蘇峻之亂，彝以郡無堅城，遂退據廣德。尋王師敗績，彝聞而慷慨流涕，進屯涇縣。峻遣韓晃進軍攻彝，彝固守經年，勢孤力屈，城陷，爲晃所害。」〇李商隱天平公座中呈令狐令公詩云：「白足禪僧思敗道，青袍御史擬休官。」注云：「時蔡京在坐，京曾爲僧徒，故有第五句。」〇朱翌猗覺寮雜記：「士人曾爲僧：南史伏挺〔一〕，唐馬嘉運、許淹、韋渠牟、蔡京、嚴礪。」〇曾參事見史記甘茂傳。平原君客毛遂，爲平原君合從於楚，見史記平原君傳。前王莽見漢書公卿表、劉屈釐傳。後朱買臣見梁書元帝紀，官宣猛將軍。〇唐文粹載員半千隴右途中遭非語詩云：「趙有兩毛遂，魯聞二曾參。慈母猶且惑，況在行路心。」〇宋朱弁曲洧舊聞六：「政和間，常子然、謝在伯、江子我同訪晁伯宇及叔用于昭德之第，因觀蕭子顯古今同姓名録，見有王敦四，王莽二，董卓三，叔用曰：『以此諸人聚於一時，則奈何？』伯宇曰：『無害，吾此有九張良，足以制之。』座上無不大笑。子房至有九人同其姓名而世莫知，可見今人讀書比古人少也。」據此則三董卓、四王敦、九張良則更奇矣。然三董卓、四王敦未必俱不肖，九張良未必皆賢也。惜無從考其所見。

〔一〕「伏挺」，原作「伏挺之」，按南史卷三一、卷五〇、卷五一諸列傳皆載有出家爲僧之「伏挺」之名，皆不書「伏挺之」，「之」字當爲衍文，故删。






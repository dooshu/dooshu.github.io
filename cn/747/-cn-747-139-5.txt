○论时政疏

臣观自古受图膺运，继体守文，控御英杰，南面临下，皆欲配厚德於天地，齐高明於日月，本支百代，传祚无穷。然而克终者鲜，败亡相继，其故何哉？所以求之失其道也。殷鉴不远，可得而言。昔在有隋，统一寰宇，甲兵强盛，三十馀年，风行万里，威动殊俗。一旦举而弃之，尽为他人所有。彼炀帝岂恶天下之治安，不欲社稷之长久，故行桀纣，以就灭亡哉？盖恃其富强，不虞後患。驱天下以从欲，罄万物以自奉。采域中之子女，求远方之奇异。宫宇是饰，台榭是崇。徭役无时，干戈不戢。外示威重，内多隘忌。谗邪者必遂其福，忠正者莫保其生。上下相蒙，君臣道隔。人不堪命，率土分析，遂以四海之尊，殒於匹夫之手，子孙殄灭，为天下之笑，深可痛矣！

圣哲乘机，拯其危溺，八柱倾而复正，四维绝而更张。远肃迩安，不疏於期月；胜残去杀，无待於百年。今宫观台榭，尽居之矣；珍奇异物，尽收之矣；姬姜淑媛，尽侍於侧矣；四海九州，尽为臣妾矣。若能鉴彼之所以亡，念我之所以得，日慎一日，虽休勿休。焚鹿台之宝衣，毁阿房之广殿，惧危亡於峻宇，思安处於卑宫，则神化潜通，无为而理。德之上也，若成功不毁，即仍其旧；除其不急，损之又损。杂茅茨於桂栋，参玉砌於土阶，悦以使人，不竭其力。常念居之者逸，作之者劳；亿兆悦以子来，群生仰而遂性。德之次也。若惟圣罔念，不慎厥终，忘缔构之艰难，谓天命之可恃。忽采椽之恭俭，追雕墙之侈靡；因其基以崇之，增其旧而饰之。触类而长，不思止足，人不见德，而劳役是闻。斯为下矣。譬如负薪救火，扬汤止沸，以暴易乱，与乱同道，莫可则也。後嗣何观？夫事无可观，则人怨神怒；人怨神怒，则灾害必生；灾害既生，则祸乱必作；祸乱既作，而能以身名令终者鲜矣。顺天革命之後，将隆七百之祚，贻厥孙谟，传之万世。难得易失，可不念哉。


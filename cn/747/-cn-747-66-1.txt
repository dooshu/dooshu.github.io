○蠲免京畿悬欠敕

京畿二十有二县，欠元和十四年京百司职田二十二万九十一石束贯等。京畿百姓，闻甚艰贫。顷差搬运军粮，今又修营陵寝，虽因缘驱役，皆给价钱，而屡有牵召，颇妨农亩，岂可更徵悬欠，重使忧愁。其所欠并宜蠲免。其合受纳所欠职田，或见在官班，各请厚俸，或近终考秩，稍可馀资。宜体朕怀，以宽人力。


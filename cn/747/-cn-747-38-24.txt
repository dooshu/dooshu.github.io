○册郢王为皇太子文

维开元三年，岁次乙卯，正月甲申朔四日丁亥，皇帝若曰：於戏！《书》不云乎：“一人元良，万邦以贞。”《易》不云乎：“黄离元吉，得中道也。”将以守监从抚，主器承祧。执经陈东序之容，端冕见南郊之礼。本支百代，宜哉福禄。咨尔郢王嗣谦，忠肃恭懿，元亨利贞。遵在镐之惠慈，禀生谯之祥应。学能知道，孝乃因心。书及春卿，悬推早秀。言穷叔誉，远愧生知。当试象之年，备成人之敏，九元赞命，百姓与能。正位少阳，钦惟大典，是用命尔为皇太子。其在靖恭尔位，聿修厥德。《诗》、《书》、《礼》、《乐》，敦说为本；父子君臣，威仪罔忒。寝门问竖，必视寒暄；望苑招贤，用资端直。使三灵合契，四海系心，延我累圣之业，积尔重辉之庆。必敬必戒，无怠无荒，钦哉，可不慎欤！


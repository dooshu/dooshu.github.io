◇答义宣诏（三月）

皇帝敬问。朕以不天，招罹屯难，家国阽危，翦焉将及。所以身先八百，雪清冤耻；远凭高策，共济艰难。遂登寡暗，嗣奉洪祀，尊戚酬勋，实表心事。秕政阙职，所愿匡拯。而嘉言蔑闻，末德先著。勤王之绩未终，毁冤之图已及。臧质佥躁无行，见弃人伦，以此不识，志在问鼎，凶意将逞，先借附从。扇诱欺炽，成此乱阶。如使群逆并济，众邪竞逐，将恐瞻鸟之命，未识所止。构怨连祸，孰知其极？公明有不照，昔本崇奸。迷昵谗丑，还谋社稷。虽履霜有日，喧议纠纷。朕以至道无私，杜遏疑议；信理推诚，暴於遐迩。虞物变难酬，丑言遂验；是用悼心失图，忽忘寝食。

今便亲御六师，广命群牧，告灵誓众，直造柴桑。枭に元恶，以谢天下。然後警跸清江，鸣銮郢路，投戈袭兖，面禀规勖。有宋不造，家祸仍缠。昔岁事宁，方承远训；冀以虚薄，永弭厥艰。岂谓曾未期稔，复睹斯衅。二祖之业，将坠於渊；仰瞻鸿基，但深感恸。（《宋书·南郡王义宣传》。）


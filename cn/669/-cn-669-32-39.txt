69　司馬光顔太初雜文序　司馬光論詩文化人作用　顔太初詩文多足觀


司馬公序顔太初醇之文曰：「觀其後車詩，則不忘鑑戒矣。觀其逸黨詩，則禮義不壞矣。觀其哭友人詩，則酷吏愧心矣。觀其同州題名記，則守長知弊政矣。觀其望仙驛記，則守長不事厨傳矣。」文鑑惟載逸黨、許希二詩。

【元圻案】司馬温公顔太初雜文序曰：「魯人顔太初，字醇之。讀書不治章句，必求其理；既得其理，不徒誦之以誇誑於人，必也蹈而行之。在其身與鄉黨，無餘於其外則不光，不光先王之道猶翳如也〔一〕。迺求天下國家政理之得失，爲詩歌洎文以宣暢之。景祐初，青州牧有以荒淫放蕩爲事，慕嵇康、阮籍之爲人，當時四方士大夫樂其無名教之拘，翕然效之，寖以成風。太初惡其爲大亂風俗之本，作東州逸黨詩以刺之。詩遂上聞，天子亟治牧罪。又有鄆州牧怒屬令之清直與己異者，誣以罪，榜掠死獄中。太初素與令善，憐其冤死，作哭友人之詩，牧亦坐是廢。」又曰：「世人見太初官職不能動人，又其文多指訐，有疵病者所惡聞，雖得其文，不甚重之，故所棄失居多。余止得其兩卷，在同州又得其所爲題名記，今集而序之。異日有見之者，觀其後車詩，則不忘鑑戒矣云云。」〇宋文鑑十六顔太初許希詩序曰：「針工許希，下蔡人。天聖中，皇躬違裕，有内戚達其姓名，上召見，三進針而疾平，賜與不可勝紀。謝恩畢，西向而拜。上詢其故，曰：『臣拜本師扁鵲也。』上惜其用心不忘本，給錢五十萬，爲立祠，封曰靈應侯。或曰：人生乎世，慎乎習。希失其習者也，使希不習醫而習儒，其遇主之日，不忘先師明矣。若然，則讀書爲儒，乘時取富貴，高冠長劍，昂昂廟堂之上，自負自得，不知素王之力者，許希之罪人也。」〇續通鑑長編一百十七真宗天禧五年：「孔子四十七代孫聖祐襲封文宣公。聖祐卒且十年，無子，遂除襲封。彭城顔太初因許希請立扁鵲廟，作詩指襲封事，諷在位者得路反忘先師。又致書參政蔡齊，齊言於上。景祐二年，詔聖祐弟宗愿襲封。」〇儒林公議：「范諷性疎誕，嘗忤外計，求監舒州靈仙觀。莊獻太后臨朝，聞其俊邁，召拜諫官。好朋飲，高歌噭呼，或不冠幘，禮法之士甚疾之。顔太初作東州逸黨詩以譏之。」〇續通鑑長編一百十四仁宗景祐元年：「三月，濟人黎德潤者，性剛介廉平，嘗知衞真縣，州吏受賕，德潤告之，坐決勒者十餘人。吏因共誣德潤，以罪繫獄，自縊。彭城顔太初賦詩發其冤。范仲淹前使江、淮，請加追卹，於是賜德潤家錢三萬。」〇鳬繹集，陳氏書録解題、晁氏讀書志皆不著録，豈南宋時已佚耶？〇東都事略儒學傳：「顔復，字長道，先師兖公四十八世孫。父太初，爲東魯名儒，嘗爲國子監直講，出爲臨晉簿，再後掌南京學，以卒。」

〔一〕「先王」，原作「先生」，據四庫本傳家集卷六九顔太初雜文序改。






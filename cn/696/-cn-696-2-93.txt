献留都范大司马


其一


尚书高镇石城秋，画戟雕戈耿不收。
旧制上公班太尉，本留东洛领诸侯。
刀环人映麒麟阁，组练江摇鳷鹊楼。
征虏亭边思谢傅，已教前部向中州。

其二


青袍白马尚纵横，淮甸风烟接凤城。
此日夷吾在江左，无烦高密向西京。
鼋鼍不照蛟宫静，龙虎常浮帝座明。
身是刘公门下客，可能分给羽林兵。





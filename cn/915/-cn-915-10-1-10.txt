◇原沈泰部曲妻儿诏（永定二年三月甲午）

罚不及嗣，自古通典，罪疑惟轻，布在方策。沈泰反覆无行，遐迩所知，昔有微功，仍荷朝寄，剖符名郡，推毂累藩，汉口班师，还居方岳，良田有逾于四百，食客不止于三千，富贵显荣，政当如此；鬼害其盈，天夺之魄，无故猖狂，自投獯丑；虽复知人则哲，惟帝其难，光武有蔽于庞萌，魏武不知于于禁，但令朝廷无我负人，其部曲妻儿，各令复业，所在及军人，若有恐胁侵掠者，皆以劫论，若有男女口为人所藏，并许诣台申诉，若乐随临川王及节将立效者，悉皆听许。（《陈书·武帝纪》下。）


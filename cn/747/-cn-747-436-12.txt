○对梢沟判

〈甲通梢沟三十里，主者按兴役不申。甲云：水氵敕之不合申。〉

先王之制，庐井有伍。爰自浍畎，达以沟洫。拯下人之垫溺，变彼汾之沮洳。故河渠式修，焕马迁之典；衡漳既导，美夏禹之绩。今甲之所施，用酌前训，不资穿凿，坐看通引。顾源流之所触，望平畴之有艺。况承兹水氵敕，罔殚众庸；同史起之利人，类王尊之济物。遂使苞萧发咏，无浸彼之虞；汾浍兴言，多流恶之美。既称裨益，闻此损费。自可旌其殊效，劝彼异能；岂宜按以不申，加之底戾？但刑期不僭，令著明文。役且不满千夫，法难从於五罪。既不合上请，即宜原宥。


◇即位改元大赦诏（建元元年四月）

五德更绍，帝迹所以代昌，三正迭隆，王度所以改耀。世有质文，时或因革，其资元膺历，经道振民，固以异术同揆，殊流共贯者矣。朕以寡昧，属值艰季，推肆勤之诚，藉乐治之数，贤能悉心，士民致力，用获拯溺龛暴，一匡天下。业未参古，功殆侔昔。宋氏以陵夷有征，历数攸及，思弘乐推，永鉴崇替，爰集天禄於朕躬。惟志匪薄，辞弗获昭，遂钦从天人，式繇景命，祗月正於文祖，升鬯於上帝。猥以寡德，光宅四海，纂革代之踪，托王公之上，若涉渊水，罔知所济。宝祚初启，洪庆惟新，思俾利泽，宣被亿兆，可赦天下。改升明三年为建元元年。赐民爵二级，文武进位二等，鳏寡孤独不能自存者谷人五斛，逋祖宿债勿复收。有犯乡论论清议，赃污淫盗，一皆荡涤，洗除先注，与之更始。长徒敕系之囚，特皆原遣。亡官失爵，禁锢夺劳，一依旧典。（《南齐书·高帝纪》下）


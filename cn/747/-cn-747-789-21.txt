○禹书下

治天下之野，见之於夏功，而未见先於夏功者久矣。夫八年之间，生聚非不坏也，委积非不耗也。帝忧则民愁，乐则民喜。故以忧乐隐显而助之，常能治其心者。故禹后虽以身先天下，而不以一身负天下之土石，以其得治世之心而易使也。呜呼！必不得和心之人而为可以智治，则岂羽山之下，忍不以智献其父者欤？天下见濡手足之禹，则不见土阶之上以治忧乐者也。故曰心治乎人也，功治乎水也。其可独禹云乎！


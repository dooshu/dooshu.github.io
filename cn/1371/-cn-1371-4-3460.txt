文章

文章如弈棋，分量固有极。



学不尽其才，识者为太息。

古来名世士，亦或堕此域。



至今读其文，曷尝不追惜。



士生千载後，夙慕当自力。

如其不能然，归哉事耕织。

文章

文章本天成，妙手偶得之，粹然无疵瑕，岂复须人为！



君看古彝器，巧拙两无施。



汉最近先秦，固已殊淳漓；胡部何为者，豪竹杂哀丝？



后夔不复作，千载谁与期！



文章

文章在眼每森然，力弱才疏挽不前。



前辈不生吾辈老，恐留遗恨又千年。




答南台谏


承谕欲以拙稿付梓，昨已致书王少方力止之，盖此帙虽无造膝密勿之语，而其中亦多未发科钞布者。若梓传四方，未免掩主德而炫己长，非入告出顺之义也。至于求存翁序首云云，犹不敢当。存翁，吾师也。翁昔以家国见托，今思昔所许者，尚未能力践其一二，何敢以案牍糟粕之词，致辱名笔哉！惟丈俯鉴愚悃，早为停寝。仆此意发自丹愫，绝无矫伪，若舍曰欲之而为之词，则穿窬之行，丈谅仆必不为也。






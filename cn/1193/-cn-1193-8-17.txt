书院开讲祝文　　　　　　　赵崇宪

孔孟既没天其将丧斯文乎斯文之未丧则我先生发挥讲明之功也庐阜之麓濂溪之湄先生之书堂存焉像塑仅设室宇湫隘无以兴起士心先生之道殆犹欝而未宣也崇宪奉天子训辞来守此邦用敢度其堂宇之左偏广筑为学舎二十六区盖将选邦人之俊秀者朝斯夕斯以茂明先生之业惟先生阴惠我多士相协厥居克昌斯文岂惟予末学丕遂徯志异时人材辈出将越我国家万年实嘉赖之


◇又奏

尚书令、冠军抚军、都乡候臣充、散骑常侍、左仆射、长平伯臣、散骑常侍、右仆射建安伯臣恢、尚书关中侯臣怀、守尚书、昌安子臣广等言，诏书如右，臣等暗短，不足以赞扬圣旨，宣畅大义，伏省明诏震惧屏营。辄共寻详，有佛无佛，固非臣等所能定也。然寻其遗文，赞其要旨，五戎之禁，实助王化。贱昭昭之名行，贵冥冥之潜操，行德在于忘身，抱一心之清妙，且兴自汉世，迄于今日，虽法有隆衰，而弊无妖妄，神道经久，未有其比也。夫诅有损也，祝必有益。臣之愚诚，实愿尘露之微，增润嵩岱；区区之祝，上裨皇极。今一令其拜，遂坏其法令，修善之俗，废于圣世，习实生常，必致愁惧。隐之臣心，窃所未安。臣虽蒙蔽，岂敢以偏见疑误圣听，直谓世经三代，人更明圣，今不为之制，无亏王法，而幽冥之路，可无拥滞。是以复陈愚诚，乞垂省察，谨启。（《释藏冠》一，《沙门不拜俗事》一。）


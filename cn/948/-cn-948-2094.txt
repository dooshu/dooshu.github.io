陆游　马上

灯前薄饭陈盐虀，带睡强出行江堤。

五更落月移树影，十月清霜侵马蹄。

荒陂嗈嗈已度雁，小市喔喔初鸣鸡。

可怜万里觅归梦，未到故山先自迷。

陆游

陆游　马上

春残马上意伥伥，纵辔微吟过数坊。

绿树成帷连药市，清流如带绕球场。

城荒鼓角增悲壮，苑废云烟尚莽苍。

堪笑年来向诗嬾，还家古锦只空囊。

陆游

陆游　马上

残年流转似萍根，马上伤春易断魂。

烘暖花无经日蕊，涨深水过去年痕。

迷行每问樵夫路，投宿时敲竹寺门。

不信太平元有象，牛羊点点散烟村。

陆游

陆游　马上

客游多感慨，老病少叹欣。

去年穿村市，翻翻吹帽裙。

天低落平野，雁远入寒云。

渐觉江城近，秋笳马上闻。

陆游


○條覆理鹽法疏 【 鹽法】

照得召中鹽引、飛輓邊儲、夙有成議、邇年各司鹽法阻滯、邊商無利、坐致召納無商、邊餉匱乏、雖鹽銀數萬。計所納粮艸。不及銀易之半。間多停積無售。在運司者難即疏通。在各鎮者須宜調停。庶可稍濟本色之用。臣於移鎮之初。歷查三鎮鹽粮。主兵專責戶部。客兵分責各道。每遇開派。酌城堡之衝緩。為鹽粮之多寡。審年歲之豐歉。定旹估之高下。行有定規。若使旹估適平。召買以時。倉塲禁常例。填勘無淹滯。眾商雖無大利。猶可免賠本之害。但事干貨利。往往上下避嫌。不查鹽引。時價止拘開派定額。不恤腳運轉費。槩依民間時估。遠商鮮至。市戶徧拘。舊報未完。新鹽復坐。或聽商眾指攀。累及小販農家。無益國儲。勞擾軍民。甚非撫安邊氓。導利濟餉之宜。巳行三鎮廵撫、及刊布條約通發管粮郎中各道將主客鹽引、備查歲額、今後開派以十分為率、淮鹽應派幾分。蘆鹽應搭幾分。及查得長蘆鹽引。近年反有微利。議將二司鹽引。各另招報。分別城堡緩急。查各倉塲見在粮料的數。裒多益寡。定擬應派數目。長蘆鹽引。時估應稍加。或派衝遠城堡。淮鹽無利。時估查照近議。比之銀買。寬減四分之一。必以該城時歲豐歉以為時估低昂如二司鹽不便另派。則酌淮蘆之中制。為時估之增減。或通照銀易之估。免與寬減開派之時。先儘各鎮銀易商戶搶中。餘聽遠商報納。無容鹽利歸遠商銀易累土著庶無偏累。如在八月中完。當照上年之估。八月後報。方查當年定估。務要乾潔米豆。無容仍以貨物。兌軍完日。務責該路通判官監收查盤明白。如法收貯。出給倉收。填給勘合。其填勘之法。各倉塲投到實收於戶部管粮郎中撫院。商眾未及均知。多方營探。吏胥得肆求索。填出勘合封發各商。眾不及見。往往鹽粮磨對不明。到司或致駁查。俱貽商累。臣於廵撫寧夏時立法。公門置一牌面。每遇商人投到實收。挨次書牌。懸示眾見。但完及一勘。許商眾赴稟。即與填給。仍將原勘。先不印封。責發眾商。自行磨對無差。送院方為印封。斯吏胥無容科索。商眾曉然自明。免赴司駁查之害。續據三鎮兵備守廵道、併管粮郎中開報、在宣府隆慶四年原派主兵淮蘆鹽一十五萬四千二百六十三引五分五毫、兩淮鹽每引官價五錢、長蘆鹽每引官價二錢、又節年殘鹽一十七萬五千五十引五分二釐五毫、分作六年搭派、本年該攤鹽三萬引、各折不等、該銀六萬四千二百九十九兩一錢二分三釐五毫、客兵該年除部議存積三分外、派發淮鹽二萬九千四百引、蘆鹽一萬九千六百引、共該價銀一萬八千六百二十兩、隆慶五年額派淮鹽四萬二千引、蘆鹽二萬八千引、共該價銀二萬六千六百兩、節年俱巳召納本色通完、在大同、今歲開派主客淮長塩一十一萬八千三百七十九引、共該銀四萬五千六百八十九兩五錢在山西額派主客兩淮鹽六萬六千七百八十一引、五十五斤兩浙鹽四萬八千九百九十九引二兩、每引價銀三錢五分、山東鹽六萬三千六百一十引一十九斤五兩九錢八分六釐三毫、每引價銀一錢五分、三司鹽共一十七萬九千三百九十引七十四斤七兩九錢八分六釐三毫、該價銀六萬八十二兩六分三釐六毫五絲、俱經先後召商、查照臣原議催納陸續報完、並無停閣、未開未報之數、邊餉稍濟、又准山西撫院咨、據各兵備道呈稱、鹽行於運司。而引派於九邊鹽通則引通鹽壅則引壅故引價之貴賤視鹽利之通塞斗頭之多寡視引價之貴賤鹽壅則引不得不賤。引賤則不得不減價以求售。其勢然也。然則疏通鹽法者。當求之運司。而不在九邊。但今之病鹽法者非一端。工本之加派。餘鹽之割沒。各色鹽斤之通行。每官引一道。例該掣正鹽二百引。今可掣三引之鹽。行鹽地方如故。產鹽竈戶未增。而掣鹽數多。何方變賣。且各司坐司大商各收有邊商鹽引。多者數十萬。少者亦不下數萬。足供數年之掣用。一遇邊商鹽勘到司。變賣則無主承買。守支則無資不能挨及。聽其勒減價值。淮鹽費本五錢。止三四錢。浙鹽費本三錢五分。止賣一二錢。山東鹽僅賣五七分。惟長蘆鹽引原額數少。近年直隸各處鹽法疏通。每年用引數十萬。故一時引價。每引比原本尚有微利。此各運司鹽法之大略也。夫商以規利而爭趨。引以遲速為貴賤。果引價增貴。則以五錢之本而賣至七八錢。則在邊原納糧草時估。自可加增。而商無苦難。即爭相報中。可復飛輓之舊。今照各司鹽引壅滯。則不得不減時估。苟求完報以濟歲支也。查得前任屯鹽都御史龐某、曾立邊商司商兼掣之法。定邊商引勘價值之例。責司商承買邊引之規。凡司商告掣。務令續買有新鹽方准挨掣舊引。立蘆鹽歲增之額。一時邊商稍蘇。今本官去任。復為司商在司夤緣更議。無惑乎鹽法之復壅也其邊方買窩賣窩占中之弊。乃鹽引有利之時。豪強圖利之為。今官召無應。坐派不甘。自無占中之弊矣。茲蒙廟議申飭。臣復嚴行各道、并管粮郎中在邊者極力調停、禁革夙弊、及時召納外、在各運司者、伏乞　勑下戶部、通行各廵鹽御史、并運司等官於凡掣鹽割沒之大濫、行鹽壅滯之夙弊、痛行裁革、查照龐都御史原議、定邊商引價之定值分司邊各商兼掣之定例於司商積引之家、務令承買新引、遇掣支之時、須騐有新引、方准掣舊庶邊商不至坐困、塩勘有售主之微利而召中自樂從矣、

皇明經世文編卷之三百十七終








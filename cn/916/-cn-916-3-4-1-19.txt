【艳歌何尝行】

〖《诗纪》云。《宋书》作古辞。乐府作文帝。○逯案。古今乐录引王僧虔技录云。艳歌何尝行。歌文帝何尝、古白皓二篇。知此为魏文帝作。〗

何尝快。独无忧。但当饮醇酒。炙肥牛。（一解）长兄为二千石。中兄被貂裘。（二解）小弟虽无官爵。鞍马[马反]々。往来王侯长者游。（三解）但当在王侯殿上。快独摴蒲六博。对坐（《广文选》作坐对。）弹棋。（四解）男儿居世。各当努力。蹙迫日暮。殊不久留。（五解）少小相触抵。寒苦常相随。忿恚安足诤。吾中道与卿共别离。约身奉事君。礼节不可亏。上惭沧浪之天。下顾黄口小儿。奈何复老心皇皇。独悲谁能知。（乐府云。少小下为趋。前为艳。又云。右一曲晋乐所奏。○《宋书》乐志作古词。《乐府诗集》三十九。《广文选》十三。《诗纪》十二。）


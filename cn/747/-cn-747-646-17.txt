○论许遂振进奉请驿递送至上都状

伏以本置馆驿，缘使命，有司所支食料减刻，已恐不充，今若进奉货财，悉令馆驿递送，岂唯馆驿不济，实虑州县难堪。且财货数多，差夫递送，便须防援，转益劳烦。伏恐人力凋残，物议喧谤。况馆驿所破，并是官钱，虚有省脚之名，实致扰人之弊。傥若有利无害，承前久合行之；脱若诸道悉然，即是制度紊乱。事伤圣政，不敢不言。伏望与遂振诏中处分，且依旧例，庶望公私通济，事体合宜。其诏草未撰，伏望圣旨。


秋感

畏涂历尽百年中，老卧穷阎一秃翁，衣杵凄凉常带月，井桐零落不禁风。



空文久悔雕虫技，大学方施习射功。



万一死前能少进，九原犹可见先公。



秋感

瘦尽腰围白尽头，悲蛩声里落梧秋。



短檠且忍经年别，竖褐犹懹卒岁忧。



天地无私嗟独困，风霜有信又残秋。

顽躯安得常强健，更倚东吴寺寺楼。

秋感

扶杖龙锺迫耄期，江湖木落更堪悲。



醉中光景似得志，梦里朋侪如少时。

落笔龙蛇仲蒙帖，满懹风月季长诗。

前朝名胜凋零尽，百岁关心只自知。



秋感

圣世优容许乞身，归来犹幸齿齐民。



渔家那有悬车地，蔬食何施祝鲠人。



獠婢临溪漂衣絮，蛮童扫叶续炊薪。



生涯如此仍秋暮，赖是从来惯处贫。




○谕普光寺僧众令

盖闻正法没於西域，像教被於东华，古往今来，多历年所。而难陀迦叶，马鸣龙树，既同瓶泻有若灯传，故得妙旨微言，垂文见意。是以三十二相，遍满人天；十二部经，敷扬刹土。由其路者，则高骋四衢之上；迷其途者，则轮回六趣之中。理窟法门，元宗秘藏，非天下之至赜，孰能与於此乎？

皇帝以神道设教，利益群生，故普建仁祠，绍隆正觉，卜兹胜地，立此伽蓝。请赤县之名僧，徵帝城之上首。山林之士，拥锡来游；朝廷之宾，抠衣趋座。义筵济济，法侣诜诜，实聚落之福田，黔黎之寿域。加以丛楹叠杆，宝塔华台，洪钟扣而弗喧，清梵唱而逾静。若夫卢毗那佛坐普光，汉堂灵相，葳蕤肸蚃。

以今方古，闇与冥符，名器之间，岂容虚立。然僧徒结集，须有纲纪，询诸大众，罕值其人。积日搜扬，颇有佥议，咸云纪国寺上座慧净，自性清净，本来有之，风神秀彻，非适今也。至於龙宫宝藏，象力尊经，皆挺自生知，无师独悟，岂止四谛一乘之说，七处八会之谈。要其指归，得其真趣而已。固亦涤除元览，老氏之至言；洁净精微，宣尼之妙义，莫不穷理尽性，寻根讨源。其德行也如彼，其学业也如此，今请为普光寺主，仍知本寺事。法师比者逡巡静退，不肯降重，殷勤苦请，方始克从。但菩萨之家，体尚和合，若得无诤三昧，自然永离十缠，亦愿合寺诸师，共宏此意。其迎请之礼，任依僧法。


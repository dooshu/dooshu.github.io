65　自言所舉之人及其官爵　魯王道堅舉張九齡　糊名易書之法


晁錯對策，首云：「平陽侯臣窋等所舉賢良方正、太子家令臣錯。」見本傳。自言所舉之人及其官爵無所隱，漢制猶古也。自後史無所紀，唯唐張九齡對策，首云：「嗣魯王道堅所舉，道侔伊、吕科，行祕書省校書郎張九齡。」自糊名易書之法密，不復見此矣。道堅，魯王靈夔之孫，本傳稱其方嚴有禮法，是以能舉九齡。而秉史筆者不書於傳，僅見九齡集。

【元圻案】漢書曹參傳：「高祖六年，賜參爵列侯，食邑平陽萬六百三十户。參子窋嗣侯。」〇唐書高祖諸子傳：「魯王靈夔子藹，藹子道堅嗣。道堅方嚴有禮法，閨門肅如也。」又張九齡傳：「九齡，字子壽，韶州曲江人。擢進士，始調校書郎，以道侔伊、吕科策高第，爲左拾遺。」又張説傳：「武后策賢良方正，詔吏部尚書李景諶糊名較覆〔一〕，説所對第一，后署乙等。」〇元盛如梓老學叢談謂「宋自淳化中立糊名之法」，誤也。又云「祥符中立騰録之制」，當更攷。〇容齋續筆十二：「張九齡以道侔伊、吕策高第，以登科記及會要攷之，蓋先天元年九月。」

〔一〕「李景諶」，原作「李景湛」，據中華本新唐書卷一二五張説傳改。






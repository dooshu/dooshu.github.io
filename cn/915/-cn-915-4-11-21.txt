◇赐周冯贵人归园策（延平元年三月。袁宏《纪》作「诏」）

朕与贵人，托配后庭，共欢等列，十有余年。上天不吊（此句从袁宏《纪》补），不获福，先帝早弃天下，孤心茕茕，靡所瞻仰，夙夜永怀，感怆发中。今当以旧典分归后园，相恋之情（此句从袁宏《纪》补），惨结增叹，燕燕之诗，曷能喻焉？其赐贵人王青盖车，采饰辂，骖马各一驷，黄金三（袁宏《纪》作「四」）十斤杂帛三千匹，白越四千端。又赐冯贵人王赤绶，以未有头上步摇、环佩，加赐各一具。（《后汉·和熹邓后纪》又略见袁宏《后汉纪》十五）


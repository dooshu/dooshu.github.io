安陽書生

安陽城南有一亭。不可宿。宿輒殺人。書生乃過宿之。亭民曰。此不可宿。前後宿此。未有活者。書生曰。無苦也。吾自住此。遂住廨舍。乃端坐誦書。良久乃休。夜半後。有一人著皁衣。來往戶外。呼亭主。亭主應曰諾。亭中有人耶。答曰。何者書生在此讀書。適休。未似寢。乃喑嗟而去。旣而又有冠赤幘者來。呼亭主。問答如前。旣去。寂然。書生知無來者。卽起詣問處。效呼亭主。亭主亦應諾。復云。亭中有人耶。亭主答如前。乃問向者黑衣來誰。曰北舍母猪也。又曰冠赤幘來者誰。曰西鄰老雄雞也。汝復誰也。我是老蝎也。於是書生密便誦書。至明不敢寐。天曉。亭民來視。驚曰。君何獨得活。書生曰。促索劍來。吾與卿取魅。乃握劍至昨夜應處。果得老蝎。大如鼙。毒長數尺。西家得老雄雞。北舍得老母猪。凡殺三物。亭中遂安靜也。


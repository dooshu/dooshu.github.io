卷十五

钦定四库全书

续後汉书卷十五　　　　　元　郝经　撰

列传第十二

汉臣

诸葛亮

诸葛亮字孔明琅邪阳都人司隶校尉丰之後也父珪字君贡汉末为太山郡丞亮早孤袁术署亮从父玄为豫章太守玄将亮及亮弟均之官会朝廷更选朱皓代玄玄与荆州牧刘表有旧往依之【原注献帝春秋曰初豫章太守周术病卒刘表上诸葛玄为豫章太守治南昌汉朝闻周术死遣朱皓代玄皓从扬州刺史刘繇求兵击玄玄退屯西城皓入南昌建安二年正月西城民反杀玄送首诣刘繇此书所云与本传不同】玄卒亮居隆中躬耕陇亩好为梁甫吟【原注汉晋春秋曰亮家于南阳之邓县在襄城西二十里号曰隆中梁甫吟曰步出齐东门遥望荡隂里里中有三坟累累正相似借问谁家冢田强古冶氏力能排南山文能絶地纪一朝被谗言二桃杀三士谁能为此谋相国齐晏子或曰此吟专讥晏子以二桃杀三士或谓讥曹操之杀孔融辈虽未必然要亦有所为也按建安十二年昭烈始见孔明十三年曹操杀孔融则抱膝长吟之意固不在融也盖伤汉季名士往往失身于人为阉竖贼臣禁锢骨肉卒之风节委地而汉遂亡所以高卧而不起也】身长八尺姿貌甚伟每自比管仲乐毅时人莫之许也惟博陵崔州平颍川徐庶元直与亮友善谓为信然【原注按崔氏谱州平太尉烈子均之弟也　魏畧曰亮在荆州以建安初与颍川石广元徐元直汝南孟公威等俱游学三人务于精熟而亮独观其大畧每晨夜从容抱膝长啸而谓三人曰卿三人仕进可至刺史郡守也三人问其所志亮但笑而不言後公威思乡里北归亮谓之曰中国饶士大夫遨游何必故乡耶裴松之曰魏畧此言谓诸葛亮为公威计者可也若谓兼为己言可谓未达其心矣老氏称知人者智自知者明凡在贤逹之流固必兼而有焉以诸葛亮之鉴识岂不能自审其分乎夫其高吟俟时情见乎言志气所存既以定于其始矣若使游步中华骋其龙光岂夫多士所能沈翳哉委质魏氏展其器能非陈长文司马仲达所能颉颃而况于余哉苟不患功业不就道之不行虽志恢宇宙而终不北向者盖以权御已移汉祚将倾方将翊赞宗杰以兴徼继絶克复为己任故也岂其区区利在边鄙而已乎此相如所谓鵾鹏已翔于辽廓而罗者犹视于薮泽者矣公威名建在魏亦贵达　张栻忠武侯传沔南黄承彦谓亮闻君择妇身有丑女才堪相配亮许即载送之时人为之谚曰莫学孔明择妇止得阿承丑女　谨案传内引张栻胡寅二书为注与他传体例稍异疑系修永乐大典者所增然考二书皆在郝书之前或系原本所有亦未可定姑仍之】时天下大乱豪杰割据方州辟用知名士亮深自晦匿不求闻达昭烈在荆州访士於襄阳司马徽徽曰儒生俗士岂识时务识时务者在乎俊杰此间自有伏龙凤雏昭烈问为谁曰诸葛孔明龎士元也徽清雅有知人鉴同县龎德公隐德不仕有重名徽兄事之亮每至德公家独拜牀下德公初不令止德公从子统少时朴钝未有识者惟德公与徽重之德公尝谓亮为卧龙统为凤雏徽为氷监故徽与昭烈语称之徐庶见昭烈於新野昭烈器之庶曰诸葛孔明卧龙也将军岂愿见之乎昭烈曰君与俱来庶曰此人可就见不可屈致也将军宜枉驾顾之由是昭烈遂诣亮凡三往乃见因屏人曰汉室倾颓奸臣窃命主上蒙尘孤不度德量力欲信大义于天下而智术短浅遂用猖蹶至於今日然志犹未已君谓计将安出亮曰自董卓以来豪杰并起跨州连郡者不可胜数曹操比於袁绍则名微而衆寡然操遂能克绍以弱为强者非惟天时抑亦人谋也今操已拥百万之衆挟天子以令诸侯此诚不可与争锋孙权据有江东已历三世国险而民附贤能为之用此可以为援而不可图也荆州北据汉沔利尽南海东连吴会西通巴蜀此用武之国而其主不能守此殆天所以资将军也将军岂有意乎益州险塞沃野千里天府之土高祖因之以成帝业刘璋闇弱张鲁在北民殷国富而不知存恤智能之士思得明君将军既帝室之胄信义着於四海总揽英雄思贤如渴若跨有荆益保其岩阻西和诸戎南抚彛越外结好孙权内修政理天下有变则命一上将将荆州之军以向宛雒将军身率益州之衆出於秦川百姓孰敢不箪食壶浆以迎将军者乎诚如是则覇业可成汉室可兴矣昭烈曰善於是与亮情好日密关羽张飞等不悦昭烈解之曰孤之有孔明犹鱼之得水也愿诸君勿复言羽飞乃止【原注魏畧刘备屯於樊城是时曹公方定河北亮知荆州次当受敌而刘表性缓不晓军事亮乃北行见备备与亮非旧又以其年少以诸生意待之坐集既毕衆宾皆去而亮独留备亦不问其所欲言备性好结毦时适有人以髦牛尾与备者备因手自结之亮乃进曰明将军当复有远志但结毦而已邪备知亮非常人乃投毦而答曰是何言与我聊以忘忧尔亮遂言曰将军度刘镇南孰与曹公邪备曰不及亮又曰将军自度何如也备曰亦不如也曰今皆不及而将军之衆不过数千人以此待敌得无非计乎备曰我亦愁之当若之何亮曰今荆州非少人也而着籍者寡平居发调则人心不悦可语镇南令国中凡有游户皆使自实因録以益衆可也备从其计故衆遂强备由此知亮有英畧乃以上客礼之九州春秋所言亦如之裴松之曰亮表云先帝不以臣卑鄙猥自枉屈三顾臣於草庐之中谘臣以当世之事则非亮先诣备明矣虽闻见异辞各生彼此然乖背至是良为可怪蜀志云刘表长子琦亦深器亮表受後妻之言爱少子琮不悦於琦琦每欲与亮谋自安之术亮辄拒塞未与处画琦乃将亮游观後园共上高楼饮宴之间令人去梯因谓亮曰今日上不至天下不至地言出子口入於吾耳可以言否亮答曰君不见申生在内而危重耳在外而安乎琦意感悟阴规出计会黄祖死得出遂为江夏太守】俄而刘表卒表子琮闻曹操来征遣使请降昭烈在樊闻之率衆南行【原注张栻忠武侯传云明年表卒琮立会曹操南侵琮遣使迎降而不以告操兵至宛左将军始闻之亮说左将军曰攻琮荆州可有也左将军不忍乃引去荆人多归之衆至十余万操引精骑急追及於长坂左将军弃妻子独与亮等数十骑走至夏口】亮从之操追及昭烈昭烈弃辎重奔夏口亮曰事急矣请奉命求救於孙将军时权拥军在柴桑观望成败【原注胡寅斐然集曰权夙仰先主大名又覩亮英伟甚敬重之】亮说权曰海内大乱将军起兵据有江东刘豫州亦收衆汉南与曹操并争天下今操芟夷大难畧已平矣遂破荆州威震四海英雄无所用武故豫州遁逃至此将军量力而处之若能以吴越之衆与中国抗衡不如早与之絶若不能当何不案兵束甲北面而事之今将军外托服从之名而内怀犹豫之计事急而不断祸至无日矣权曰苟如君言刘豫州何不遂事之乎亮曰田横齐之壮士尔犹守义不辱况刘豫州王室之胄英才盖世衆士慕仰若水之归海事之不济此乃天也安能复为之下乎权勃然曰吾不能举全吴之地十万之衆受制於人吾计决矣非豫州莫可以当曹操者然豫州新败之後安能抗此难乎亮曰豫州军虽败於长坂今战士还者及关羽水军精甲万人刘琦合江夏战士亦不下万人曹操之衆远来疲弊闻追豫州轻骑一日一夜行三百里此所谓强弩之末势不能穿鲁缟者也故兵法忌之曰必蹶上将军且北方之人不习水战又荆州之民附操者逼兵势尔非心服也今将军诚能命猛将统兵数万与豫州协规同力破操军必矣操军破必北还如此则荆吴之势强鼎足之形成矣成败之机在於今日权大悦即遣周瑜程普鲁肃等将水军三万随亮诣昭烈并力拒操【原注袁子曰张子布荐亮于孙权亮不肯留人问其故曰孙将军可谓人主然观其度能贤亮而不能尽亮吾是以不留裴松之曰袁孝尼着文立论甚重诸葛之为人至如此言则失之殊远观亮君臣相遇可谓希世一时终始之分谁能间之寜有中违断金甫怀择主设使权尽其量便当翻然去就乎葛生行己岂其然?关羽为曹公所获遇之甚厚可谓能尽其用矣犹义不背本曾谓孔明之不若云长乎】大败操于赤壁操引军遁归昭烈遂收江南诸郡以亮为军师中郎将督零陵桂阳长沙三郡调其赋税以充军实【原注零陵先贤传亮时住临蒸】建安十六年益州牧刘璋遣法正迎昭烈使击张鲁昭烈留亮与关羽镇荆州由江州赴成都北讨张鲁自葭萌还攻璋亮与张飞赵云等率衆泝江分定郡县与昭烈共围成都成都平以亮为军师将军署左将军府事【原注张栻忠武侯传云於是并用羣才凡刘璋所尝授任及其婚姻与所排摈忌恨悉别其器能处以显任有志之士无不竞劝　胡寅斐然集建安十六年先主攻益州亮与关羽留镇荆州土居无何亮率张飞赵云等泝江而上分定州郡会围成都刘璋遂降宜成马良致书於亮曰闻雒城已抜此天祚也明公应期赞世配业光国魄兆见矣夫变用雅虑审贵垂明於以简才宜适其时若乃和元悦远迈德天坏使时闲於聼世服於道齐高妙之音正郑卫之声并利於事无相夺伦此乃管弦之至牙旷之调也虽非锺期敢不击节】昭烈外出亮常镇守成都足食足兵亮刑法峻急上下震恐法正谏曰昔高祖入关约法三章秦民知德今君假借威力跨据一州初有其民未垂惠抚且客主之义宜相降下愿缓刑弛禁以慰其望亮答曰君知其一未知其二秦以无道政苛民怨匹夫大呼天下土崩高祖因之所以弘济刘璋闇弱自焉以来有累世之恩文法覊縻互相承奉德政不举威刑不肃蜀土人士专权自恣君臣之道渐以陵替宠之以位位极则贱顺之以恩恩竭则慢所以致弊实此之由今吾威之以法法行则知恩限之以爵爵加则知荣恩荣并济上下有节为治之要於斯而着二十四年曹操来争汉中昭烈拒却之亮以高祖以汉王王汉中出定三秦遂有天下乃率羣下上昭烈为汉中王二十五年献帝废降曹丕篡代羣下劝昭烈正位号昭烈未许亮说曰昔吴汉耿弇等初劝世祖即帝位世祖辞让前後数四耿纯进言曰天下英雄喁喁冀有所望如不从议者士大夫各归求主无为从公也世祖感纯言深至遂然诺之今曹氏簒汉天下无主大王刘氏苗族绍世而起今即帝位乃其宜也士大夫随大王久勤苦者亦欲望尺寸之功如纯言尔昭烈於是即皇帝位策亮为丞相曰朕遭家不造奉承天统兢兢业业不敢康宁思靖百姓惧未能绥於戏丞相亮其悉朕意无怠辅朕之阙助宣重光以昭明天下君其朂哉【原注张栻忠武侯传於是置百官立宗庙祫祭高皇帝以下皆亮实左右之是岁秋帝忿关羽之败帅诸军伐吴以报怨亮留守成都明年春亮闻帝兵败还永安叹曰使法孝直在必能谏上不东行也】亮以丞相录尚书事假节张飞卒後领司隶校尉【原注蜀记晋初扶风王骏镇关中司马高平刘宝长史荥阳桓隰诸官属士大夫共论诸葛亮于时谭者多讥亮托身非所劳困蜀民力小谋大不能度德量力金城郭冲以为亮权智英畧有踰管晏功业未济论者惑焉条亮五事隐没不闻于世者宝等亦不能复难扶风王慨然善冲之言裴松之曰亮之异美诚所愿闻然冲之所说实皆可疑谨随时难之如左其一事曰亮刑法峻急刻剥百姓自君子小人咸怀怨叹法正谏曰云云与前本文同难曰案法正在刘主前死今称法正谏则刘主在也诸葛职为股肱事归元首刘主之世亮未领益州庆赏刑政不出於己寻冲所述亮答专自有其能有违人臣自处之宜以亮谦顺之体殆必不然又云亮刑法峻急刻剥百姓未闻善政以刻剥为称其二事曰曹公遣刺客见刘备方得交接开论伐魏形势甚合备计稍欲亲近刺者尚未得便会既而亮入魏客神色失措亮因而察之亦知非常人须臾客如厠备谓亮曰向得奇士足以助君补益亮问所在备曰起者其人也亮徐叹曰观客色动而神惧神低而忤数奸形外漏邪心内藏必曹氏刺客也追之已越墙而走叹曰凡为刺客皆暴虎冯河死而无悔者也刘主有知人之鉴而惑於此客则此客必一时之奇士也又语诸葛云足以助君补益则亦诸葛之流亚也凡如诸葛之俦鲜有为人作刺客者矣时主亦当惜其器用必不投之死地也且此人不死要应显达为魏竟是谁乎何其寂蔑而无闻　观世期辨冲二事其刺客一节则得之谓法正比昭烈即位已卒且诸葛亮未领益州为不然时昭烈取益州以亮为军师将军署左将军府事镇守成都以为璋父子威令不行将骄卒惰故励威严以兴衰激懦救弊之政也其答正之语得为治之要矣岂必即位领益州然後为之哉】章武三年昭烈於永安病笃召亮於成都托以後事谓亮曰君才十倍曹丕必能安国终定大事若嗣子可辅则辅之如其不才君当自取亮涕泣曰臣敢不竭股肱之力効忠贞之节继之以死【原注蜀志曰先主又为诏敕後主曰汝与丞相从事事之如父孙盛曰夫仗道扶义体存信顺然後能匡主济功终定大业语曰奕者举棋不定犹不胜其偶况量君之才否而二三其节何以摧服强邻囊括四海者乎备之命亮乱孰甚焉世或有谓备欲以固委付之诚且以一蜀人之志君子曰不然苟所寄忠贤则不须若斯之诲如非其人不宜启簒逆之涂是以古之顾命必诒话言诡伪之辞非托孤之谓幸值刘禅闇弱无猜险之情诸葛威畧足以检卫异端故使异同之心无由自起尔不然殆生疑隙不逞之衅谓之为权不亦惑哉　昭烈与亮君臣之间洒落诚尽虽成汤之於伊尹武王之於周公不是过也盛乃谓启篡逆之涂以曹马之心待昭烈其可哉】昭烈崩亮以丧还成都末帝建兴元年封亮武乡侯开府治事顷之又领益州牧政无巨细咸决於亮亮乃约官职修法制发教与羣下曰夫参署者集衆思广忠益也若远小嫌难相违覆旷阙损矣违覆而得中犹弃弊蹻而获珠玉然人心苦不能尽惟徐元直处兹不惑又董幼宰参署七年事有不至至于十反来相启告苟能慕元直之十反幼宰之殷勤有忠於国则亮可少过矣又曰昔初交崔州平屡闻得失後交元直勤见启诲前参军於幼宰每言则尽後从事於伟度数有谏止虽资性鄙暗不能悉纳然与此四子终始好合亦足以明其不疑於直言也【原注张栻忠武侯传幼宰名和尝与亮同署左将军府事伟度亮主簿胡济也自昭烈驻永安吴人惧有後图复来请和会昭烈崩亮方虑恐权有异计尚书邓芝见亮曰主上幼弱新立宜遣大使往申吴好亮曰吾思之久矣未得其人耳今始得之芝问谁亮曰即使君也白遣芝往孙权通好如初亮引一时名士如蒋琬张裔等皆入丞相幕府又妙简旧德使佐益州於是以秦宓为别驾王梁为功曹杜微为主簿谯周为劝学从事皆行义素着乡里敬慕之杜微者节尤高自先主定蜀微常称病聋闭户不出及亮辟置轝而致之既至力求去亮於座与书曰曹丕簒杀自立是犹土龙刍狗之有名也欲与羣贤因其邪伪以正道灭之丕方大兴劳役以向吴楚今因丕多务且闭境劝农育养民物并治甲兵以待其挫然後伐之可使兵不战民不劳而天下定也君但当以德辅时不责君军事何为汲汲求去微乃留亮更荐为谏议大夫】夏?牱大守朱褒据郡反【原注魏氏春秋初益州从事常房行部闻褒有异志收其主簿案问杀之褒怒攻杀房诬以谋反诸葛亮诛房诸子徙其四弟於越嶲欲以安之褒犹不悛遂以郡叛应雍闓裴松之曰房为褒所诬执政所宜澄察安有妄杀不辜以悦奸慝斯殆妄矣】先是益州大姓雍闓反杀太守正昂又执太守张裔与吴吴以闓为永昌太守闓使孟获诱扇诸夷?牱太守越嶲太守夷王高定皆叛应闓亮以新遭大丧故未即加兵【原注胡寅斐然集初孙权闻先主住白帝使大夫郑泉来聘蜀亦遣人相与报答及先主殂殒亮策权有异计谋欲聘之而未发也於是邓芝见亮曰上幼弱初在位宜遣人重申吴好亮答曰吾思之久矣未得其人今日始得之耳芝问其人谓谁亮曰即使君也因遣芝修好於权权果狐疑不时见芝芝表请面陈吴蜀唇齿之计权乃絶魏与蜀申盟自後和亲遂为与国亮将自南征长史王连力谏以为此不毛之地疫疠之乡而丞相一国之望也不宜冒险而行亮度诸将才不及己意欲必往而连言辄恳至故留稽者久之】务农植谷闭关息民民安食足而後用之魏华歆王朗陈羣许芝诸葛璋各以书与亮陈天命人事欲使举国称藩亮不报书作正议曰昔在项羽起不由德虽处华夏秉帝者之埶卒就枭夷为後永戒魏不审鉴今次之矣免身为幸戒在子孙而二三子各以耆艾之齿承伪指而进书有若崇竦称莽之功亦将偪于元祸苟免者邪【原注汉书陈崇为大司徒司直与张敞孙竦相善竦为崇草奏称莽功德崇奏之】昔世祖创迹旧基奋羸卒数千摧莽强旅四十余万於昆阳【原注後汉书莽遣大司徒王寻大司空王邑将兵百万其甲士四十二万人到颍川与严尤陈茂合围昆阳数十重光武将数千兵与营部俱进冲其中坚寻邑阵乱乘鋭崩之遂杀王寻王邑严尤陈茂轻骑遁去莽兵大溃】夫据道讨淫不在衆寡及至孟德以其谲胜之力举数十万之师救张合于阳平势穷虑悔仅能自脱衂其锋鋭遂丧汉中深知神器不可妄获旋反未至感毒而死子桓淫逸继之以篡纵使二三子多逞苏张诡靡之说奉进驩兜滔天之辞欲以诬毁唐帝讽解禹稷徒丧文藻烦劳翰墨大人君子所不为也军诫曰万人必死横行天下昔轩辕氏整卒数万制四方定海内况以数十万之衆据正道而临有罪可得干碍者哉于是遣使聘吴因结和亲相与摈魏三年春亮率衆南征【原注蜀志曰诏赐亮金鈇钺一具曲盖一前後羽葆鼓吹各一部虎贲六十人事在亮集】参军马谡送之亮曰虽共谋之历年今可更惠良规谡曰南中恃其险远不服久矣今日破之明日复反尔今公方倾国北伐以事强贼彼知官埶内虚其叛亦速若殄尽遗类以除後患既非仁者之情又且不可仓卒也夫用兵之道攻心为上攻城为下心战为上兵战为下愿公服其心而已亮纳其言秋七月亮至南中所在克捷由越嶲入斩雍闓及高定使庲【原注力才反】降督益州李恢由益州入门下督巴西马忠由牂牁入撃破诸县复与亮合孟获收闓余衆以拒亮获素为夷汉所服亮募生致之既得使观于营陈之间问曰此军何如获曰向者不知虚实故败今蒙赐观营陈若祗如此即定易胜尔亮笑纵使更战七纵七擒而亮犹遣获获止不去曰公天威也南人不复反矣亮遂至滇地益州永昌?牱越嶲四郡皆平即其渠率而用之或以谏亮亮曰若留外人则当留兵兵留则无所食一不易也夷新伤破父兄死丧留外人而无兵者必成祸患二不易也又夷累有废杀之罪自嫌衅重若留外人终不相信三不易也今吾欲使不留兵不运粮而纲纪粗定夷汉粗安尔于是悉收其俊杰孟获等以为官属出其金银丹漆耕牛战马以给军国之用自是终亮之世夷不复反乃治戎讲武以俟大举【原注张栻忠武侯传十二月亮还至成都治戎讲武以俟大举方是时田畴辟仓廪实法度修立军旅整理工械技巧物究其极吏不容奸人怀自厉强不侵弱朝会不譁道不拾遗亦无罪人其余力所及官府次舍桥梁路道无不缮理五年三月亮统诸军将北驻汉中帝下诏曰朕闻天地之道福仁而祸淫善积者昌恶积者丧古今常数也是以汤武修德而王桀纣极暴而亡曩者汉祚中微网漏凶慝董卓造难震荡京畿曹操阶祸窃执天衡残剥海内怀无君之心子丕孤?敢寻乱阶盗据神器更姓改物世济其凶当此之时皇极幽昧天下无主则我帝命陨越于下昭烈皇帝体明睿之德光演文武应乾坤之运出身平难经营四方人鬼同谋百姓与能兆民欣戴奉顺符?建位易号丕承天序补弊兴衰存复祖业诞膺皇纲不坠於地万国未定早世遐殂朕以幼冲继统鸿基未习保传之训而婴祖宗之重六合壅否社稷不逮永惟所以合在匡救光载前绪未有攸济朕甚惧焉是以夙兴夜寐不敢自逸每崇菲薄以益国用劝分务穑以阜民财授方任能以参其聼断私降意以养将士欲奋劔长驱指讨凶逆朱旗未举而丕复殒没斯所谓不然我薪而自焚也残类余丑又支天祸恣睢河雒阻兵未弭诸葛丞相弘毅忠壮忘身忧国先帝托以天下以朂朕躬今授之以旌钺之重付之以专命之权统领步骑二十万衆董督元戎龚行天罚除患寜乱克复旧都在此行也昔项籍緫一强衆跨州兼土所务者大然卒败垓下死于东城宗族如焚为笑千载皆不以义陵上虐下故也今贼效尤天人所怨奉时宜速庶凭炎精祖宗威灵相助之福所向必克吴王孙权同恤灾患潜军合谋犄角其後凉州诸国王各遣月支康居胡侯支富康植等二十余人诣授节度大军北出便欲率将兵马奋戈先驱天命既集人事又至师贞势并必无敌矣夫王者之兵有征无战尊而且义莫敢抗也故鸣条之役军不血刃牧野之师商人倒戈今旌麾首路其所经至亦不穷兵黩武有能弃邪从正箪食壶浆以迎王师国有常典封宠小大各有品限及魏之宗族枝叶中外有能规利害审顺逆之数来诣降者皆原除之昔辅果絶亲于智氏而蒙全宗之福微子去殷项伯归汉皆授茅土之广此前世之明验也若其沉迷不返奨助乱人不式王命戮及妻孥罔有攸赦广宣恩威诛其元恶吊其残民他如诏书律令丞相其露布天下使称朕意焉亮命张裔参军蒋琬统留府事辟尹默来敏为军祭酒霍弋姚伷等皆入幕府并进文武之士亮称之曰忠益者莫大于进人进人者各务其所尚今姚掾并存刚柔以广文武之用可谓博雅矣愿诸掾各希此事长水校尉廖立见亮举师对蒋琬等以为不然且非谤先帝疵毁衆臣亮奏以为乱政废为庶民徙汶山亮以帝富於春秋忠邪难辩深惟根本至计】四年春亮将出军汉中前将军李严当知後事移屯江州留护军陈到驻永安统属於严五年春三月亮遂讨魏北驻汉中留长史张裔参军蒋琬统留府事临发上疏曰先帝创业未半而中道崩殂今天下三分益州疲弊此诚危急存亡之秋也然侍卫之臣不懈於内忠志之士忘身於外者盖追先帝之殊遇【原注文选无殊字】欲报之於陛下也诚宜开张圣听以光先帝遗德恢弘志士之气不宜妄自菲薄引喻失义以塞忠谏之路也宫中府中【原注文选注宫中禁中府中大将军幕府也】俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也侍中侍郎郭攸之费禕董允等【原注楚国先贤传郭攸之南阳人也以器业知名】此皆良实志虑忠纯是以先帝简抜以遗陛下愚以为宫中之事事无大小悉以咨之然後施行必能禆补阙漏有所广益【原注文选有也字】将军向宠性行淑均晓畅军事试用於昔日先帝称之曰能是以衆议举宠以为督愚以为营中之事事无大小悉以咨之必能使行陈和穆优劣得所【原注文选有也字】亲贤臣远小人此先汉所以兴隆也亲小人远贤臣【原注臣文选作士】此後汉所以倾颓也先帝在时每与臣论此事未尝不叹息痛恨於桓灵也侍中尚书长史参军此悉贞良死节之臣【原注文选有也字】愿陛下亲之信之则汉室之隆可计日而待也臣本布衣躬耕於南阳苟全性命於乱世不求闻达於诸侯先帝不以臣卑鄙猥自枉屈三顾臣於草庐之中咨臣以当世之事由是感激遂许先帝以驱驰後值倾覆受任於败军之际奉命於危难之间尔来二十有一年矣【原注裴松之曰刘备以建安十三年败遣亮使吴亮以建兴五年抗表北伐自倾覆至此整二十年然则备始与亮相遇在败军之前一年时也】先帝知臣谨慎故临崩寄臣以大事也受命以来夙夜忧虑恐托付不效以伤先帝之明故五月渡泸深入不毛今南方已定兵甲已足当奬率三军北定中原庶竭驽钝攘除奸凶兴复汉室还於旧都此臣所以报先帝而忠陛下之职分也至於斟酌损益进尽忠言则攸之禕允之任也愿陛下托臣以讨贼兴复之效不效则治臣之罪以告先帝之灵责攸之禕允等之慢以彰其咎【原注文选无之慢以彰其五字注云蜀志载亮表云若无兴德之言则戮允等以彰其慢今却无此八字】陛下亦宜自谋【原注文选谋作课注引王逸楚辞注曰课试也】以谘诹善道察纳雅言深追先帝遗诏臣不胜受恩感?今当远离临表涕零【原注文选零作泣】不知所言遂行屯於沔北阳平石马【原注郭冲三事曰亮屯于阳平遣魏延诸军并兵东下亮惟留万人守城晋宣帝率二十万衆拒亮而与延军错道径至前当亮六十里所侦侯白宣帝说亮在城中兵少力弱亮亦知宣帝垂至已与相偪欲前赴延军相去又远囘迹反追势不相及将士失色莫知其计亮意气自若敕军中皆卧旗息鼔不得妄出庵幔又令大开四城门扫地却洒宣帝尝谓亮持重而猥见势弱疑其有伏兵於是引军北趣山明日食时亮谓参佐拊手大笑曰司马懿必谓吾怯将有强伏循山走矣後逻还白如亮所言宣帝後知深以为恨裴松之难曰阳平在汉中亮初屯阳平宣帝尚为荆州都督镇宛城至曹真死後始与亮於关中相抗御尔魏尝遣宣帝自宛由西城伐蜀值霖雨不果此之前後无复有阳平交兵事就如冲言宣帝既举二十万衆已知亮兵少力弱若疑其有伏兵正可设防持重何至便如是乎案魏延传云延每随亮出辄欲请精兵万人与亮异道会於潼关亮制而不许延尝谓亮为怯叹己才用之不尽也亮尚不以延为万人别统岂得如冲言顿使将重兵在前而以轻弱自守乎且冲与扶风王言显彰宣帝之短对子毁父理所不容而云扶风王慨然善冲之言故知此书举引皆虚　张栻忠武侯传亮以转漕囘远使子乔亲帅诸将子弟转运於谷中孟逹既北赴魏有李鸿者降蜀为亮言叛人王冲见逹称明公切齿於逹欲收其妻子者逹曰诸葛公见顾有本末必不尔亮复以书遗逹令自抜逹欲举新城郡归蜀亮至汉中逹每通其情会魏司马懿觉引兵诛逹六年正月亮在汉中欲出攻魏与群下谋之丞相司马魏延曰魏夏侯楙少主壻也怯而无谋愿假延精兵五千负粮五千直从褒中出循秦岭而东当子午而北不过十日可至长安比东方相合聚尚二十许日而公从斜谷来亦足以逹如此则一举而咸阳以西可定也亮以为不如从坦道平取为正不用延计扬声由斜谷取郿使将军赵云为疑兵据箕谷魏遣曹真都督关右军郿亮身率大衆攻祁山戎阵整齐号令明肃南安天水安定三郡应亮魏朝恐惧关中响震羣臣莫知计所出魏主叡如长安命将军张合督马步五万拒亮初越嶲太守马谡才器过人好论军计亮深加器异及攻南方谡为亮言攻心为上卒如其计昭烈临终谓亮曰马谡言过其实不可大用亮以为不然谡为参军每引见谈论自昼逹夜及出军祁山谡督诸军在前与张合战于街亭违亮节度举措烦扰舍水上山不下据城禆将王平连规谏不用遂大为合所败士卒离散独平将千人自持收合诸营遗弃而还亮屯去谡数里徐行引退抜西县千余家归汉中收谡下狱戮以谢衆为之流涕自临祭待其遗孤若平生蒋琬後诣汉中问亮天下未定戮智计之士岂不惜乎亮流涕曰孙武所以能制胜於天下者用法明也四海分裂兵交方始若复废法何用讨贼耶亮又诛将军张休李盛夺将军黄龚等兵是时赵云等亦败於箕谷不至重伤贬云位号旌赏王平加拜参军统五部进位讨寇将军对亭侯】六年春亮扬声由斜谷道取郿使镇东将军赵云扬武将军邓芝为疑军据箕谷亮身率大军攻祁山戎阵整齐号令明肃始魏人以昭烈既崩数载寂然无闻畧无备豫卒闻亮出上下震恐天水南安安定三郡皆应亮关中响震曹叡西镇长安遣张合督步骑五万拒亮亮使参军马谡督诸军在前与张合战於街亭谡违亮节度举动失宜大为合所破而赵云邓芝兵亦败於箕谷亮乃抜西县千余家还汉中蜀人或以此贺亮愀然曰普天之下莫非汉人国家威力未举使百姓坠于涂炭一夫有死皆亮之罪以此相贺能不愧乎【原注郭冲四事曰亮出祁山陇西南安二郡应时降围天水抜冀城虏姜维驱畧士女数千人还蜀人皆贺亮亮顔色愀然有戚容谢曰普天之下莫非汉民国家威力未举使百姓困于豺狼之吻一夫有死皆亮之罪以此相贺能不为愧于是蜀人咸知亮有吞魏之志非惟拓境而已裴松之难曰亮有吞魏之志久矣不始于此衆人方知且于时师出无成伤缺而反者衆三郡归降而不能有姜维天水之匹夫尔获之则于魏何损拔西县千家不补街亭所丧以何为功而蜀人相贺乎　或人之贺亮已拒之世期之难未当也】乃戮马谡以谢衆【原注胡寅斐然集云下马谡于狱或说亮曰楚诛子玉二世不竞秦赦孟明遂伯诸侯天下未定不宜戮计谋之士请释之以图後效亮曰古人所以能制胜于天下者用法明也故扬干乱行魏绦戮其仆四海分裂兵交方始若复废法安用讨贼耶遂戮谡以谢衆】以失律上疏请加贬责曰臣以弱才叨窃非据亲秉旄扬以厉三军不能训章明法临事而惧至有街亭违命之阙箕谷不戒之失咎皆在臣授任无方臣明不知人恤事多闇春秋责帅臣职是当请自贬三等以督厥咎于是以亮为右将军行丞相事所总统如前或劝亮更发兵者亮曰大军在祁山箕谷皆多于贼而不能破贼乃为贼所破此不在兵少也在一人尔今欲减兵省将明罚思过校变通之道于将来若不能然者虽兵多何益自今已後诸有忠虑于国但勤攻吾之阙则事可定贼可死功可蹻足而待也于是考微劳甄壮烈引咎责躬布所失于境内厉兵讲武以为後图戎士简练民忘其败矣【原注张栻忠武侯传亮之出祁山天水功曹姜维降亮以其敏於军事心存汉室辟为仓掾吏典军事平三郡有功封亭侯】冬十一月亮闻吴破曹休魏兵东下关中虚弱欲出兵撃魏羣臣多以为疑亮上言曰先帝虑汉贼不两立王业不偏安故托臣以讨贼也以先帝之明量臣之才故知臣伐贼才弱敌强也然不伐贼王业亦亡惟坐而待亡孰与伐之是故托臣而弗疑也臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也顾王业不得偏全于蜀都故冒危难以奉先帝之遗意也而议者谓为非计今贼适疲于西又务于东兵法乘劳此进趋之时也谨陈其事如左高帝明并日月谋臣渊深然涉险被创危然後安今陛下未及高帝谋臣不如良平而欲以长策取胜坐定天下此臣之未解一也刘繇王朗各据州郡论安言计动引圣人羣疑满腹衆难塞胸今岁不战明年不征使孙策坐大遂并江东此臣之未解二也曹操智计殊絶于人其用兵也髣髴孙吴然困于南阳厄于乌巢危于祁连偪于黎阳几败伯山【谨案通志及监本陈志俱作伯山与此合今志作北山】殆死潼关然後伪定一时尔况臣才弱而欲以不危而定之此臣之未解三也曹操五攻昌霸不下四越巢湖不成任用李服而李服图之委任夏侯而夏侯败亡先帝每称操为能犹有此失况臣驽下何能必胜此臣之未解四也自臣到汉中中间朞年尔然丧赵云【谨案赵云传卒于建兴七年散关之役在六年冬而云丧赵云与云传不合此表陈志正文不载】阳羣马玉阎芝丁立白夀刘合邓铜等及曲长屯将七十余人突将无前賨叟青羌散骑武骑一千余人此皆数十年之内所纠合四方之精鋭非一州之所有若复数年则损三分之二也当何以图敌此臣之未解五也今民穷兵疲而事不可息事不可息则住与行劳费正等而不及虚图之【谨案今志注作而不及今图之毛本作及虚与此合通志作乘虚】欲以一州之地与贼持久此臣之未解六也夫难平者事也昔先帝败军于楚当此之时曹操拊手谓天下已定然後先帝东连吴越西取巴蜀举兵北征夏侯授首此操之失计而汉事将成也然後吴更违盟关羽毁败秭归蹉跌曹丕称帝凡事如是难可逆料臣鞠躬尽力死而後已至于成败利钝非臣之明所能逆覩也【原注裴松之曰此表见汉晋春秋亮集所无出张俨默记】亮乃引兵复出散关围陈仓魏曹真拒之粮尽而还魏将王双追之亮击斩双七年亮遣陈戒【谨案陈戒与通志合蜀志作陈式】攻武都隂平魏雍州刺史郭淮率衆欲撃戒亮自出至建威淮退走遂平二郡【原注胡寅斐然集云八年使魏延西入羌中大破郭淮及费瑶于阳豀】诏策亮曰街亭之役咎由马谡而君引愆深自贬抑重违君意聼顺所守前年耀师馘斩王双今岁爰征郭淮遁走降集氐羌兴复二郡威震凶暴功勲显然方今天下骚扰元恶未枭君受大任干国之重而久自挹损非所以光扬洪烈矣今复君丞相君其勿辞夏孙权称帝遣使以并尊二帝来告议者咸以为交之无益而名体弗顺宜显明正义絶其盟好亮曰权有僭逆之心久矣国家所以畧其衅情者求掎角之援也今若加显絶讐我必深更当移兵东戌与之角力须并其土乃议中原彼贤才尚多将相辑睦未可一朝定也顿兵相守坐而须老使北贼得计非算之上者昔孝文卑辞匈奴【原注事见北狄匈奴传】先帝优与吴盟皆应权通变深思远益非若匹夫之忿者也【谨案今本陈志作非匹夫之为分者比册府元龟分作忿毛本比作也皆与此合】今议者咸以权利在鼎足不能并力且志望已满无上岸之情【谨案今本陈志作上进毛本作上岸与此合】推此皆似而非也何者其智力不侔故限江自保权之不能越江犹魏贼之不能渡汉非力有余而利不取若大军致讨彼高当分裂其地以为後规下当畧民广境示武于内非端坐者也若就其不动而睦于我我之北伐无东顾忧河南之衆不得尽西此之为利亦已深矣权僭逆之罪未宜明也乃遣卫尉陈震使於吴贺称尊号权与震约中分天下冬十二月亮徙府营於南山下原上筑汉城於沔阳乐城於成固八年秋魏司马懿由西城张合由子午谷曹真由斜谷寇汉中亮次于成固赤坂以待之召李严将二万人赴汉中会大雨三十余日栈道断絶魏延破郭淮于阳豀曹叡诏真等还九年春二月亮复伐魏命李严以中都护署府事严更名平亮率诸军围祁山以木牛运招鲜卑轲比能比能等来归故北地石城皆应曹叡遣司马懿西屯长安督张合费曜戴陵郭淮等拒亮救祁山亮分兵留攻祁山自逆懿等于上邽懿令郭淮费曜邀亮亮击破之因大芟其麦夏五月辛巳懿自逆亮亮使魏延高翔吴班击之魏兵大败获甲首三千人玄铠五千角弩三千懿还保营六月亮以粮尽退军懿遣张合追之进至木门亮逆与合战乘高布伏弓弩乱发射死合初亮在祁山更下者十二在者八万魏兵始至番兵适交将佐咸以贼衆强盛宜权停下兵张助声埶亮曰吾统武行师以大信为本得原失信古人所惜【原注左氏传晋侯围原命三日之粮原不降命去之谍出曰原将降矣军吏曰请待之公曰信国之实也民之所庇也得原失信何以庇之所亡滋多退一舍而原降】更者【谨案陈志作去者】束装以待期妻子鹤望而计日虽临征难义所不废督遣令去于是去者感悦愿留一战住者愤踊思致死命相谓曰诸葛公之恩死犹不报也及战皆抜刃争先莫不一当百故破司马懿杀张合威声大振出师以来未之有也【原注郭冲五事曰魏明帝自征蜀幸长安遣宣王督张合诸军雍凉劲卒三十余万潜军密进规向劔阁亮时在祁山旌旗利器守在险要十二云云杀张合克宣王一战大尅此信之由也裴松之难曰亮前出祁山魏明帝至长安尔此年不复自来且亮大军在关陇魏人何由得越亮径向劔阁亮既在战塲本无久驻之规而方休兵还蜀皆非经通之言孙盛习凿齿捜求异同罔有所遗而并不多载冲言知其乖剌多矣　世期谓无径行劔阁之理是以更兵番下而亮不失信御衆之道也故衆为尽其死力而亦以为不然非也】亮之攻祁山也李平留後主督运反覆稽误亮表平前後过恶免官削爵土徙梓潼郡复以平子丰为中郎将参军事【原注张栻武侯传八月废中都护李平徙梓潼郡方亮在祁山平掌运事值天霖雨粮运不继平遣参军报亮来还亮承以退平闻军退乃更阳惊曰军粮饶足何以便归又表帝谓军伪退以诱贼亮出其前後手笔书疏本末平顿首谢罪于是亮表平罪恶曰今篡贼未灭社稷多难国事惟和可以克捷不可包含以危大业遂废徙焉平子丰时为亮幕府参军亮与书曰吾与君父子戮力以奬汉室谓至心感动终始可保何图中乖若都护思负一意君推心从事否可复通逝可复还也初平与亮书劝受赐进爵亮执之曰吾本东方下士误用于先帝位极人臣禄赐百亿讨贼未効知已未答而方宠齐晋坐自贵大岂其义乎若灭魏斩叡帝还故居与诸子并升可也】十年亮休兵於黄沙劝农讲武作木牛流马运米集斜谷口治斜谷邸阁息三年而後用之十二年春二月亮复伐魏悉衆十万出斜谷遣使约吴同时大举至郿军於渭南据武功五丈原魏司马懿拒之【谨案语林曰诸葛武侯与司马宣王在渭滨将战宣王戎服涖事使人视武侯素舆葛巾持白旄扇指挥三军皆随其进止宣王服而叹曰可谓名士】亮每患粮饷不继使己志不信乃分兵屯田为久驻之基耕者杂於渭滨居民之间百姓安堵军无私焉夏五月孙权入居巢湖口向合肥新城衆号十万又遣陆逊诸葛瑾入江夏沔口向襄阳孙韶张承入淮向广陵淮隂曹叡亲率诸军拒权亮数挑战懿不敢出相守百余日亮乃遗懿巾帼妇人之服懿怒上表请战曹叡使辛毗杖节为军师以制之护军姜维谓亮曰辛佐治杖节而到贼不复出矣亮曰彼固无战志闭垒以老我尔其表请战示武于其衆也将在军君命有所不受苟能支吾【谨案支吾陈志作制吾】岂千里而请战邪亮使至懿军懿第问其寝食及事之烦简不问戎事使者对曰诸葛公夙兴夜寐罚二十以上皆亲览焉所噉食不至数升懿语其人曰孔明食少事烦其能久乎秋八月亮疾病末帝使尚书仆射李福省侍因语国家大计亮皆奏答遂密授长史杨仪司马费禕护军姜维等身没之後退军节度其夕有星赤而芒角自东北流西南投亮营三投再还往大还小俄而亮薨时年五十四【原注魏书亮粮尽势穷忧恚欧血一夕烧营遁走入谷道发病卒汉晋春秋亮卒于郭氏坞裴松之曰亮在渭滨魏人蹑迹胜负之形未可测量而云欧血盖因亮自亡而自夸大也夫以孔明之畧岂为仲逹欧血乎及至刘琨丧师与晋元帝笺亦云亮军败欧血此则引虚记以为言也其云入谷而卒缘蜀人入谷发丧故也　张栻忠武侯传会秋亮有疾日侵密表帝曰臣若不幸後事宜以付蒋琬时帝亦遣尚书仆射李福省侍因谘以国家大计别去数日复还亮曰知君还意近言语虽弥日有所不尽更来求决耳所问者公琰其宜也福复请亮曰文伟可以继之又问其次亮不答文伟即费禕也初琬为广都长昭烈尝奄至广都琬衆事不治且复沉醉昭烈大怒将加戮亮曰琬社稷之器非百里才其为政以安民为本不事修饰愿加察乃解禕为黄门侍郎亮南征还羣僚迎谒于数十里外年位多在禕右者而亮特命禕同载衆皆易观至是又并称之後相继总政事皆称贤相云】长史杨仪整军而出百姓奔告司马懿懿追之姜维令仪反旗鸣鼓若将向懿者懿敛军退不敢偪于是仪结陈而去入谷然後发丧百姓为之谚曰死诸葛走生仲逹懿闻之曰吾能料生不能料死也懿案行亮之营垒处所叹曰天下奇才也亮遗命葬汉中定军山因山为坟冢足容棺敛以时服不须器物【谨案水经注曰诸葛亮死遗令葬于其山因即地势不起坟垄唯深松茂柏攅蔚川阜莫知墓茔所在】诏策曰惟君体资文武明叡笃诚受遗托孤匡辅朕躬继絶兴微志存靖乱爰整六师无岁不征神武赫然威震八荒将建殊功于季汉参伊周之巨勲如何不吊事临垂克遘疾陨丧朕用丧悼肝心若裂夫崇德序功纪命行諡所以光昭将来刋载不朽使使持节左中郎将杜琼赠君丞相武乡侯印绶諡君为忠武侯魂而有灵嘉兹宠荣呜呼哀?呜呼哀?初亮自表帝曰成都有桒八百株薄田十五顷子弟衣食自有余饶至于臣在外任无别调度随身衣食悉仰于官不别治生以长尺寸若臣死之日不使内有余帛外有赢财以负陛下及薨如其所言初长水校尉廖立有罪亮废为民徙汶山及亮薨立垂泣曰吾终为左衽矣李平闻之亦发病死其用法公恕服人如此【原注张栻忠武侯传亮驾驭诸将曲尽其情昭烈尝命黄忠为後将军亮曰忠名望素非阆马之伦今遽令同列马超张飞亲见其功尚可喻旨羽遥闻之将不悦昭烈不聼顷之策羽为前将军羽果大怒曰大丈夫终不与老兵同列费诗说之始拜命魏延杨仪皆小人之难养者且不相能然延骁勇善抚士仪有干用亮使仪当劳剧延冒险阻皆受命捐躯不敢辞难及亮没乃举兵相图以死亮长史张裔尝称亮曰公赏不遗远罚不阿近爵不可以无功取刑不可以贵势免此贤愚所以佥亡其身也】子瞻嗣爵弟均官至长水校尉瞻有传亮初亡蜀人所在求为立庙朝仪以礼秩不聼百姓遂因时节私祭之道陌上步兵校尉习隆中书郎向克等共上表曰臣闻周人怀召伯之德甘棠为之不伐越王思范蠡之功铸金以存其像汉兴以来小善小德而图形立庙者多矣况亮德范遐迩勲盖季世王室之不坏实斯人是赖而烝尝止于私门庙像阙而莫立使百姓巷祭戎夷野祀非所以崇德念功追述在昔者也今若尽顺民心则渎而无典建之京师又偪宗庙此圣怀所以惟疑也臣愚以为宜因近其墓立庙于沔阳使所亲属以时祭享凡其故吏欲奉祠者皆令赴庙断其私祀以崇正礼帝从之【原注何承天曰周礼凡有功者祭于大烝故後代尊之　以元勲配享充等曾不是式後主又从之并非礼也】景曜六年诏为亮立庙沔阳【谨案氷经注曰定军山东名高平是亮宿营处有亮庙】其秋锺会至汉川祭于庙令军士不得于亮墓所左右刍牧樵采亮襟度奇雅推诚任公不为谲计以规近利深明治体克勤小物节用务本治实而不治名甄抜才干核真课效尽其器使科教严明赏罚必信是以吏不容奸人怀自厉朝会不譁路无醉人风化肃然其治兵统武一用节制出入如宾行不为寇刍荛不猎如在国中戎律整治号令精明是以士卒用命赴死如归其行军安静而坚重安静故易动坚重故不可犯是以其止如山进退如风兵出之日天下震动而人心不忧衆虽数万其所兴造若数十万之功所至营垒井竈藩篱障塞皆应绳墨一月之行去之如始至受六尺之孤摄一国之政事凡庸之君专权而不失礼行君事而人不疑法严而民悦服用民尽其死力而不怨没之日西土之人甚于周人之思召伯至于敌国外夷无不叹惜者【原注胡寅斐然集亮才资文武明睿笃诚英畧絶时而行治纯懿直方守正而应变无穷自为幼童已欲兴微继絶拨乱世反之正其规模大策风定于胷中见诸行事皆平时所藴积者非临危演思尝试其说而行也故翼戴先主于倾覆颠沛之间从容谈笑分割山河兴复汉宗与畴昔语先主于南阳其策无不效者及夫受六尺之孤履危急之地事凡庸之主政由己出而不失臣礼身握强兵而中外无间行法峻严而国人悦服用民尽其力而下不怨劳死之日百姓追思如丧考妣庶几?帝王之辅伊吕之俦度越管萧远矣亮虽雄姿杰出而从谏如流改过不吝都护李平同受遗诏平後挟诈自营无忧国之事侍中廖立徙长水校尉因怏怀恨疵毁乱羣亮表废平立为民平徙梓潼郡立徙汶山郡後闻亮卒平发病卒立垂泣叹曰吾终为左祍矣或谓亮之致廖立垂泣李平致死岂徒伯氏夺邑没齿无怨言而已?于是可谓能用刑矣自秦汉已来未之有也】亮佐二主自克成都及薨凡二十年无赦有言亮惜赦者亮答曰治世以大德不以小惠故匡衡吴汉不愿为赦【原注汉书匡衡上疏曰比年大赦使百姓得改行自新天下幸甚臣窃见大赦之後奸邪不为衰止今日大赦明日犯法相随入狱此殆导人未得其务也　後汉书吴汉病笃车驾亲临问所欲言对曰臣愚无所知识惟愿陛下慎无赦而已】先帝亦言吾周旋陈元方郑康成间每见启告治乱之道悉矣曾不语赦也若刘景升季玉父子岁岁赦宥何益於治?其戒子瞻书曰君子之行静以修身俭以养德非澹泊无以明志非宁静无以致远夫学须静也才须学也非学无以广才非静无以成学慆慢则不能研精险躁则不能理性其自颂曰吾心如称不能为人作轻重是皆三代儒者正心修身之学秦汉而下所未有也【原注袁子曰或问诸葛亮何如人也袁子曰张飞关羽与刘备俱起爪牙腹心之臣而武人也晩得诸葛亮因以为佐相而羣臣悦服刘备足信亮足重故也及其受六尺之孤摄一国之政事凡庸之君专权而不失礼行君事而国人不疑如此即以为君臣百姓之心欣戴之矣行法严而国人悦服用民尽其力而下不怒及其兵出入如宾行不寇刍荛者不猎如在国中其用兵也师止如山进退如风兵出之日天下震动而人心不忧亮死至今数十年国人歌思如周人之思召公也孔子曰雍也可使南面诸葛亮有焉又问诸葛亮始出陇右南安天水安定三郡人反应之若亮速进则三郡非中国之有也而亮徐行不进既而官兵上陇三郡复叛亮无尺寸之功失此机何也袁子曰蜀兵轻锐良将少亮始出未知中国强弱是以疑而尝之且大会者不求近功所以不进也曰何以知其疑也袁子曰初出迟重屯营重复後转降未进兵欲战亮勇而能鬬三郡反而不速应此其疑徵也曰何以知其勇而能鬬也袁子曰亮之在街亭也前军大破亮屯兵里不救官兵相接又徐行此其勇也亮之行军安静而坚重安静则易动坚重则可以进退亮法令明赏罚信士卒用命赴险而不顾此所以能鬬也曰亮率数万之衆其所以兴造若数十万之功是其奇者也所以营垒井竈圊溷藩篱障塞皆应绳墨一月之行去之如始至劳费而徒为饰好何也袁子曰蜀人轻脱亮故坚用之曰何以知其然也袁子曰亮治实而不治名志大而所欲远非求近速者也曰亮好治官府次舍桥梁道路此非急务何也袁子曰小国贤才少故欲其尊严也亮之治蜀田畴辟仓廪实器械利蓄积饶朝会不譁路无醉人夫本立故末治有余力而後及小事此所以劝其功也曰子之论诸葛亮则有证也以亮之才而少其功何也袁子曰亮治本者也其於应变则非所长也故不敢用其短曰然则吾子美之何也袁子曰此固贤者之远矣安可以以备体责也夫能知所短而不用此贤者之大也知所短则知所长矣夫前识与言而不中亮之所不用也此吾之所谓可也　吴大鸿胪张俨作默记其述佐篇论亮与司马宣王书曰汉朝倾覆天下崩坏豪杰之士竞希神器魏氏跨中土刘氏据益州并称兵海内为世覇王诸葛司马二相遭值际会托身盟主或收功於蜀汉或册名於伊雒丕备既没後嗣继统各受保阿之任辅翼幼主不负然诺之诚亦一国之宗臣覇王之贤佐也历前世以观近事二相优劣可得而详也孔明起巴蜀之地蹈一州之土方之大国其战士人民盖有九分之一也而以贡赘大吴抗对北敌至使耕战有伍刑法整齐提步卒数万长驱祁山慨然有饮马河洛之志仲逹据天下十倍之地仗兼并之衆据牢城拥精锐无禽敌之意务自保全而已使彼孔明自来自去若此人不亡终其志意连年运思刻日兴谋则凉雍不解甲中国不释鞍胜负之势亦已决矣昔子产治郑诸侯不敢加兵蜀相其近之矣方之司马不亦优乎或曰兵者凶器战者危事也有国者不务保安境内绥靖百姓而好开辟土地征伐天下未为得计也诸葛丞相诚有匡佐之才然处孤絶之地战士不满五万自可闭関守险君臣无事空劳师旅无岁不征未能进咫尺之地开帝王之基而使国内受其荒残西土苦其役调魏司马懿才用兵衆未易可轻量敌而进兵家所慎若丞相必有以筭之则未见坦然之勲若无筭以裁之则非明哲之谓海内归向之意也余窃疑焉请闻其说答曰盖闻汤以七十里文王以百里之地而有天下皆用征伐而定之揖逊而登王位者惟舜禹而已今蜀魏为敌战之国势不俱王自操备时强弱县殊而备犹出兵阳平禽夏侯渊羽围襄阳将降曹仁生获于禁当时北边大小忧惧孟德身出南阳乐进徐晃等为救围不即解故蒋子通言彼时有徙许渡河之计会国家袭取南郡羽乃解军玄德与操智力多少士衆衆寡用兵行军之道不可同年而语犹能暂以取胜是时又无大吴掎角之势也今仲逹之才减於孔明当时之势异於曩日玄德尚与抗衡孔明何以不可出军而图敌邪昔乐毅以弱燕之衆兼从五国之兵长驱强齐下七十余城今蜀汉之卒不少燕军君臣之接信於乐毅加以国家为唇齿之援东西相应首尾如蛇形势重大不比於五国之兵也何惮於彼而不可哉夫兵以奇胜制敌以智土地广狭人马多少未可偏恃也余观彼治国之体当时既肃整遗教在後及其辞意恳切陈进取之图忠谋謇謇义形於主虽古之管晏何以加之乎】亮有巧思损益连弩木牛流马推演兵法作八阵图【原注魏氏春秋亮损益连弩谓之元戎以钺为矢矢长八寸一弩十矢俱发亮集载作木牛流马法曰木牛者方腹曲头一脚四足头入领中舌着於腹载多而行少宜可大用不可小使特行者十里羣行者二十里也曲者为牛头双者为牛脚横者为牛领转者为牛足覆者为牛背方者为牛腹垂者为牛舌曲者为牛肋刻者为牛齿立者为牛角细者为牛鞅摄者为牛鞭?牛仰双辕人行六尺牛行四步载一岁粮日行二十里而人不大劳也流马尺寸之肋长三尺五寸广三寸厚二寸二分左右同前轴孔分墨去头四寸径中二寸前脚孔分墨二寸去前轴孔四寸五分广一寸前杠孔去前脚孔分墨二寸七分孔长二寸广一寸後轴孔去前杠分墨一尺五分大小与前同後脚孔分墨去後轴孔三寸五分大小与前同後杠孔去後脚孔分墨二寸七分後载克去後杠孔分墨四寸五分前杠长一尺八寸广二寸厚一寸五分後杠与等版方囊二枚厚八分长二尺七寸高一尺六寸五分广一尺六寸每枚受米二斛三斗从上杠孔去助下七寸前後同上杠孔去下杠孔分墨一尺三寸孔长一寸五分广七分八孔同前後四脚广二寸厚一寸五分形制如象靬长四寸径面四寸三分孔径中三脚杠长二尺一寸广一寸五分厚一寸四分同杠耳　晋书初诸葛亮造八阵图於鱼复平沙之上垒石为八行行相去二丈桓温见之谓此常山蛇势也文武莫能识之刘禹锡嘉话录夔州西市俯临江岸沙石下有诸葛亮八阵图箕张翼舒鹅形鹳势聚石分布宛然尚存峡水大时西蜀雪消之际澒涌滉瀁大木枯槎随波而下及乎水落山平万物皆失故态诸葛亮小石之堆行列依然如是迨今六七百年东原录谓孙绍先言武侯夔州八阵图用八以石垒汉州八阵图用六以沙垒皆近千年不泯用六在用八之後以其兵少未能足其数也或谓八阵之势天地风云飞龙翔鸟虎翼蛇蟠也　案八阵蹟荆州图经云在奉节县西南七里又云在永安宫南一里渚下平蹟上有孔明八阵图聚细石为之各高五丈皆棊布相当中间相去九尺正中开南北巷悉广五尺凡六十四聚或为人散乱及为夏水所没及水退复依然如故又有二十四聚作两层其後每层各十二聚成都图经云武侯之八阵凡三在夔者六十有四方阵法也在牟弥者一百二十有八当头阵法也其在棊盘市者二百五十有六下营法也兴元志兴元西县亦有八阵则八阵凡四矣】又作八务七戒六恐五惧皆有条章以训厉臣子其言教书疏及所制作晋平阳侯相陈寿裒为诸葛氏集上之凡二十四篇开府作牧第一权制第二南征第三北出第四计算第五训厉第六综核上第七综核下第八杂言上第九杂言下第十贵和第十一兵要第十二传运第十三与孙权书第十四与诸葛瑾书第十五与孟逹书第十六废李平第十七法检上第十八法检下第十九科令上第二十科令下第二十一军令上第二十二军令中第二十三军令下第二十四凡十万四千一百二十二字後亡其书【原注陈志进表曰臣夀等言臣前在着作郎侍中领中书监济北侯臣荀朂中书令关内侯臣和峤奏使臣定故蜀丞相诸葛亮故事亮毗佐危国负阻不宾然犹存录其言耻善有遗诚是大晋光明至德泽被无强自古已来未之有伦也辄删除复重随类相从凡为二十四篇篇名如右亮少有逸羣之才英覇之器身长八尺容貌甚伟时人异焉遭汉末扰乱叔父方避难荆州躬耕於野不求闻逹时左将军刘备以亮有殊量乃三顾亮於草庐之中亮深谓备雄姿杰出遂解带写诚厚相结纳及魏武帝南征荆州刘琮举州委质而备失势衆寡无立锥之地亮时年二十七乃建奇策身使孙权求援吴会权既宿服仰备又覩亮奇雅甚敬重之即遣三万人以助备备得用与武帝交战大破其军乘胜克捷江南悉平後备又西取益州益州既定以亮为军师将军备称尊号拜亮为丞相録尚书事及备殂没嗣子幼弱事无巨细亮皆专之於是外连东吴内平南越立法施度整理戎旅工械技巧物?其极科教严明赏罚必信无恶不惩无善不顕至於吏不容奸人怀自厉道不拾遗强不侵弱风化肃然也当此之时亮之素志进欲龙骧虎视包括四海退欲跨陵边疆震荡宇内又自以为无身之日则未有能蹈涉中原抗衡上国者是以用兵不戢屡耀其武然亮才於治戎为长奇谋为短理民之干优於将畧而所与对敌或值人杰加衆寡不伟攻守异体故虽连年动衆未有能克昔萧何荐韩信管仲举王子城父皆忖己之长未能兼有故也亮之器能政理抑亦管萧亚匹也而时之名将无城父韩信故使功业陵迟大义不及邪盖天命有归不可以智力争也青龙二年春亮帅衆出武功分兵屯田为久驻之基其秋病卒黎庶追思以为口实至今梁益之民咨述亮者言犹在耳虽甘棠之咏召公郑人之歌子产无以远譬也孟轲有云以逸道使民虽劳不怨以生道杀人虽死不怨杀者信矣论者或怪亮文采不艳而过於丁宁周至臣愚以为咎繇大贤也周公圣人也考之尚书咎繇之谟畧而雅周公之诰烦而悉何则咎繇与舜禹共谭周公与臣下矢誓故也亮所与言尽衆人凡士故其文指不得及远也然其声教遗言皆经事综物公诚之心形於文墨足以知其人之意理而有补於当世伏唯陛下迈踪古圣荡然无忌故虽敌国诽谤之言咸肆其辞而无所革讳所以明大通之道也谨録写上诣着作臣夀诚惶诚恐顿首顿首死罪死罪泰始十年二月一日癸巳平阳侯相臣陈夀上】议曰舜五臣以还暨商周之伊吕周召皆以道佐主而平天下及齐管氏首霸术而周不复王汉兴子房为宗国击秦夷项信复雠之义董公言仁义请讨贼几於汤武之际乃皆假之不久而遽归一用隂谋谲计杂而不纯汉四百余年而有诸葛亮有伊尹之志吕望之畧周公之才出处不苟恢廓正大笃於道义慨然委质昭烈兴复汉室及受遗托益加之共出师讨贼忠顺勤劳继之以死亦圣之任也天假之年粪除凶孽祀汉配天制礼作乐黜二京之杂覇纯於王道可与殷周比隆埶已定胜而夺去之遽惜?陈夀谓亮之为相国也抚百姓示仪轨约官职从权制开诚心布公道尽忠益时者虽雠必赏犯法怠慢者虽亲必罚服罪输情者虽重必释游辞巧饰者虽轻必戮善无微而不赏恶无纎而不贬庶事精练物理其本循名责实虚伪不齿终於邦域之内咸畏而爱之刑政虽峻而无怨者以其用心平而劝戒明也夀见而知之故得其实其谓管萧之亚匹应变将畧非其所长孔明伊吕之俦而自比管乐谦抑之辞也彼寿何人敢为訾评若是?宋朱熹有言亮才高而时不与志大而资不足功烈未就而道德有余土地?小而规模弘远三代而下孟轲以来一人而已可谓知亮矣赞曰命世异人架天高栋龙盘初九泰山不动曾孙有道日角英采载瞻中林翻然而改握乾转坤兴王开国雷厉风蜚诛雠讨贼法立民信政严人爱推诚示公复见三代出师灵关杂耕渭滨定胜罔敌大义益信陨星告终天不祚汉呜呼奇才千古兴叹【原注蜀志曰晋永兴中镇南将军刘弘至隆中观亮故宅立碣表闾命太傅?犍为李兴为文曰天子命我於沔之阳听鼔鞞而永思庶先哲之遗光登隆山以远望轼诸葛之故乡盖神物应机大器无方通人靡滞大德不常故谷风发而驺虞啸云雷升而潜鳞骧挚解褐於三聘尼得招而褰裳管豹变於受命贡感激以回庄异徐生之摘宝释卧龙於深藏伟刘氏之倾盖嘉吾子之周行夫有知己之主则有竭命之良固所以三分我汉鼎跨带我边方抗衡我北面驰骋我魏疆者也英哉吾子独含天灵岂神之祗岂人之精何思之深何德之清异世通梦恨不同生推子八阵不在孙吴木牛之奇则非般模神弩之巧一何微妙千井齐甃又何秘要昔在颠夭有名无迹孰若吾侪良筹妙画臧文既没以言见称又未若子言行并徵夷吾反坫乐毅不终奚比於尔明哲守冲临终受寄让过许由负扆涖事民言不流刑中於郑教美於鲁蜀民知耻河渭安堵匪臯则伊宁彼管晏岂徒圣宣慷慨屡叹昔尔之隐卜惟此宅仁智所处能无规廓日居月诸时殒其夕谁能不没贵有遗格惟子之勲移风来世咏歌余典懦夫将厉遐哉邈矣厥规卓矣凡若吾子难可?已畴昔之乖万里殊涂今我来思觌尔故垆汉高归魄於丰沛太公五世而反周想魍魉以髣髴冀影响之有余魂而有灵岂其识诸王隐晋书云李兴宓之子一名安】








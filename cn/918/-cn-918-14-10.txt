○贺道尊寿

伏以至诚天健配二曜以贞明君子日升合万灵而受祉遥瞻寿域。恭进霞觞佳气浮天欢声动地恭惟台台、德自天生。神从岳降望隆名世应五百载之昌期仁覆穷檐造亿万民之命脉金门曼倩天上岁星采笔青莲人中仙品盛德食玄穹之报。固宣台鼎之崇跻。仁人调元化之偏。自是冈陵之叶祝。某久庇帡幪。深沾培植。覩兹悬弧之令节。曷胜献曝之微忱。谨效虫吟聊申燕贺。伏愿西王屡降频添海屋之筹南极常悬永注蓬莱之籍


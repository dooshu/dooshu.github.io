主一不乱

屠龙子与都黎奕，都黎数败。馆人怜而助之，又败。观者皆愕，胥助焉。从者请已，曰：“吾闻寡不敌众，彼方鸠群知，吾忧子之不胜以圮前劳也。”屠龙子弗应，坐而奕如故。都黎乃大败不能支，助者相顾皆失色，执子以诟。使复之，俱弗敢矣。从者喜曰：“神矣哉，夫子之奕也！”屠龙子曰：“未也，子不观夫斗兽乎？夫兽虎为猛，今以虎斗虎，则独虎之不胜多虎也，明矣；以狐斗虎，则虽千狐其能胜一虎哉？多愈见其自乱也。昔者六国合从以摈秦，辩士之为秦者连衡喻之，六国果不胜，如辩士言。今者之奕，犹是也。吾尝行于野，见两头之蛇，其首一东而一西，二首相掣，终日不能离其处。吾观而悲焉。故为臣室者，工虽多必有大匠焉，非其画不敢裁也；操巨舟者，人虽多必有舵师焉，非其指不敢行也。故视听专而事不偾，是故四海之民听于一君则定，百万之师听于一将则胜。《易》曰：长子帅师，弟子舆尸，凶。《诗》曰：‘如彼筑室于道谋，是用不溃于成。’虽使奕秋为之，犹当败也，而况非奕秋者乎？吾何惴焉？”


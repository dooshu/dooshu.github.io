叶少师向高三首

【题方正学先生祠堂】

燕歌一夜满都城，大内罘罳火彻明。

无复看书延侍讲，仍传天语劳先生。

两朝事往君恩在，十族烟销诏草成。

为问精灵何处是，雨花台畔子规声。

【歌风台】

泗水亭边御辇过，只今人说汉山河。

风云独护兴王地，父老争传击筑歌。

酒散夕阳宫树冷，台临春岸野花多。

最怜楚舞情愁绝，遗恨千秋尚不磨。

【林宗伯见示春曹即事诗依韵奉答】

纶扉重入几星霜，此地相传有病坊。

中使频来催拟旨，门官随到报升堂。

虚言政事归三府，但见文书列两房。

昼漏已沉初下直，看移日影下宫墙。

附见

☆林尚书尧俞（一首）

一别都门十六霜，重来人识老春坊。

词林旧例呼前辈，兰省新衔进左堂。

未览文移先画押，才传云板便归房。

绿阴清昼支颐坐，时见流莺出苑墙。


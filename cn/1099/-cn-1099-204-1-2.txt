○與塗任齋驗封書 【 倭冠】

良俊不敢遽以海圖塵覽、以邇來賊人巳入內地。則沿海未可經畧。今賊人既去。則當事諸公。當親至海上。相度險要。講求矢?見畫。以為善後之計。正在今日。良俊請為先生籌之。沿海一帶。衛所聯絡。墩臺棊置　祖宗巳有成畫。今苟一一議復。功已過半。至于柘林一處。賊人所以據為巢穴。久處而不去者。正以此地去海斥近。既便泊舟。且陸路往北。至閔行渡浦。直抵松江。水路從上橫涇而西。既乏州縣。亦無聚落。去來無禁。直抵嘉興。則南可達湖州杭州。北可達蘇常鎮江。直抵南京。則是柘林雖小。實為七郡之門戶。南都之喉舌也。今可不特加之意哉。先生即與總制諸公詳議。當于柘林地方。特設一衛。或添置一所。一面營建。一面奏聞。仍令海防僉事。督令附近各村訓練鄉兵。每月至本城校閱一次。而沿海一帶。奏復舊矢?見。增築墩臺。日夕瞭望。添設游騎。往來廵邏。則海上有長蛇之勢。氣自百倍。縱虜人佻狡。亦不敢揚帆西向。而東南可保無虞矣。


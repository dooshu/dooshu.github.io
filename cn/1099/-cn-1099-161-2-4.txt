○邊事論四 【 修老營堡】

西北之大邊六。宣府地最狹而兵最多以為京師後門也宣府最為緊要。額兵十二萬。其次大同。額兵八萬。其餘各鎮。其兵俱少。於是華夷一帶界山。自山海至居庸紫荊鴈門寧武寧化。自岢嵐保德偏關直抵黃河岸自北南視如千仞崇垣拔地而起固天所以限華夷也中古始守以險外。以為籓籬。居庸紫荊之外有宣府。鴈門寧武之外有大同。我國家又設老營堡。居庸紫荊鴈門寧武皆設兵將。寧化以西乃略而不備。秦時城址猶在。若考其地而設兵如鴈門等處。虜必不能長驅而入矣。若止從老營堡修至寧武亦不為甚費今虜入中國。惟老營堡地方。乃一大空闕。異時虜妄興異志。以侵內地。惟此塗為便。既過老營地方。而寧化岢嵐等處無守。則天門忻口玄崗陽方之險。不足恃矣。偏關之城。昔在山麓下。若虜乘山而攻。旦夕可破。移於城西。築以甬道。長不過二里。即至山顛上濶二丈高三丈。兩面環一女墻。設數鋪房。虜至以兵守之。金湯之固矣。

皇明經世文編卷之一百六十一終








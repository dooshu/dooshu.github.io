捣衣篇





闺里佳人年十余，颦蛾对影恨离居。[一]忽逢江上春归燕，衔得云中尺素书。[二]玉手开缄长叹息，狂夫犹戍交河北。万里交河水北流，[三]愿为双鸟泛中洲。[四]君边云拥青丝骑，妾处苔生红粉楼。[五]楼上春风日将歇，谁能揽镜看愁发。晓吹员管随落花，夜捣戎衣向明月。明月高高刻漏长，[六]真珠帘箔掩兰堂。[七]横垂宝幄同心结，半拂琼筵苏合香。[八]琼筵宝幄连枝锦，灯烛荧荧照孤寝。有使凭将金剪刀，为君留下相思枕。[九]摘尽庭兰不见君，红巾拭泪生氤氲。[十]明年若更征边塞，愿作阳台一段云。[十一]

[一]颦蛾，蹙眉也。《古诗》：“同心而离居，忧伤以终老。”



[二]江淹诗：“袖中有短书，愿寄双飞燕。”《古诗》：“中有尺素书。”吕向注：“尺素，绢也。”古人为书多书于绢。



[三]《汉书》：车师前国王治交河城。河水分流绕城下，故号交河，去长安八千一百五十里。《元和郡县志》：交河县，本汉车师前王庭也。贞观十四年，于此置交河县。交河出县北天山，水分流于城下，因以为名。按：《新唐书》陇右道有西州交河郡都督府，贞观十四年平高昌，以其地置。开元中改曰金山都督府。天宝元年改为郡，有县五，一曰交河县。自县北出四百余里至北庭都护府，府有瀚海军、清海军、神山镇、沙钵城、耶勒城等处十守捉。其地水皆北流入碛及入夷播海。



[四]《楚辞》：“蹇谁留兮中洲。”王逸注：“中洲，洲中也，水中可居者为洲。”



[五]刘孝绰诗：“未见青丝骑，徒劳红粉妆。”杜审言诗：“红粉楼中应计日，燕支山下莫经年。”



[六]《毛诗正义》：“漏刻，谓置箭壶内，刻以为节而浮之水上，令水漏而刻下，以记昼夜昏明之度数也。”



[七]《十六国春秋》：凉州人胡据盗发张骏墓，得真珠帘箔。《南都赋》：“宴于兰堂。”吕延济注：“兰者，取其芬芳也。”



[八]沈约《为竟陵王发讲疏》：“星罗宝幄，云开梵筵。”《飞燕外传》：“赵婕奏书于后，奉五色同心大结一盘。”谢朓诗：“琼筵妙舞绝。”《法苑珠林》：苏合香，《续汉书》曰：大秦国合诸香煎其汁，谓之苏合。《广志》曰：苏合香出大秦国，或云苏合国。国人采之，笮其汁以为香膏，乃卖其滓与贾客。或云合诸香草煎为苏合，非自然一种物也。《傅子》曰：西国胡言苏合香者，兽所作也，中国皆以为怪。



[九]鲍令晖诗：“临当欲去时，复留相思枕。”



[十]刘孝威诗：“红巾向后结，金簪临鬓斜。”胡三省《通鉴注》：“富贵之家帨巾，率以胭脂染之为真红色，唐之遗俗也。”



[十一]阳台云，用巫山神女语，见二卷注。






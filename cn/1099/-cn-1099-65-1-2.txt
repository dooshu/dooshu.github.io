○論時政疏 【 方術】

臣等伏覩　陛下臨御之初、講學修德敬天勤民。兵所不至、天下之人、皆以為堯舜之治可指日而俟也近年以來、視朝漸遲、或日高數丈、殊非美事、臣等巳嘗屢言、不敢凟論內殿奏事舊制。每日二次。若有緊急事情。不時聞奏。今止一次。遂以為常。批荅之出。動經畧日。各衙門題奏本。或稽留數月。或竟不發出。事多壅滯。不得即行且本朝　列聖。自洪武以至天順年間。時召面儒臣、咨議政事。今朝參之外。不得一望天顏。所以通達下情者。惟在章奏。又不以時斷决其於政體。實為有礙。至於經筵日講。所以明義理是非之端。陳古今治亂之迹。成就君德。裨益治道。惟在於此。今每歲進講。不過數日。去年春夏日講止得三次秋冬經筵止得一次。校之初政。似有不同。臣等竊聞人君之心、必有所繫、不繫於此、必繫於彼、正士既疏則邪說得以乘間而入。向來頗聞有以修齋設醮燒丹煉藥之說進者。夫齋醮之事。乃異端惑世求利之術。聖王之所必禁。宋徽宗崇信道流。科儀符錄。一時最盛。及金兵圍城。方士郭京猶誑稱作法。卒使乘輿播遷。社稷失守。求福未得。反以召禍。今內庭禁地。修建不時。賞賚無筭。黜退道官。復昇真人、賜以玉帶　恩寵服色。過於公卿。遠近傳聞。無不駭異。至若燒煉之事。其害尤慘前代多有此禍可為鑒戒葢金石之藥性多酷烈一人腸腑為禍百端唐憲宗藥發政疾。遂隕其身。雖杖殺柳泌。何救於事。惟漢武帝始雖迷惑。終知悔悟。謂天下豈有仙人。盡妖妄耳。於是文成五利之徒。相繼誅死。故雖海內虛耗。亦以壽終。今龍虎山上清宮神樂觀祖師殿及內府番經厂?敝。皆焚燬無遺。如神有靈何不自保天厭其偽。亦巳甚明。况依方而煉。計日而待。所成者何丹。所騐者何藥。如其無效。則　聖明所照。亦可以洞悟矣。若親儒臣。明正道。行善政。自足以感召嘉祥。培益　聖壽。永享和平之福。何假於彼異端之說哉且自古姦臣妄人。蠱惑君心。以自肆其欲者。必以太平無事為言。禍患一來。悔之無及。唐相李絳有言。憂先於事。可以無憂。事至而憂。無益於事。今承平日久。溺於宴安。自目前觀之。似乎無事。然工役繁興。科派重疊。財穀耗竭。兵馬疲敝。生民困窮。日甚一日。愁嘆之聲。上干和氣。熒惑失度。太陽無光。天鳴地震。草木妖異。四方奏報。殆無虛月。將然之患。誠為可憂。　陛下深居九重、言路之臣、皆畏罪隱默、臣等若復不言、肯誰為　陛下言者、伏願　陛下嚴早朝之節、復奏事之期、勤講學之功、優接下之禮、遠邪佞之人、斥誣罔之說、則　聖德日新　聖政日理、億萬年太平之業、可保無虞矣


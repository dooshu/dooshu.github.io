【回贺杨翰林〈察〉启〈庆历六年〉】

伏审某人荣奉宸恩，入升禁署，伏惟庆慰。恭以某人声猷峻立，德宇宏深。学洞渊源，焕发六经之蕴；文含纯粹，邈追三代之风。雍容侍从之华，柬注喁之眷，亟由星掖，入践銮坡。天邑之雄，虽暂烦于尹正；国钧之重，行即俟于畴庸。事业炳于丹青，勋德光于鼎鼐，实系缙绅之望，非惟祷颂之私。某幸守陋邦，遥闻美拜。迹宜藏密，非敢怠于致诚；恩厚记存，特辱垂于荣问。欣愉感愧，交集难陈。


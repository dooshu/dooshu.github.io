◎罗某

江州罗某，有子五六岁，从乳妪过河干，为狗所骇，误堕于河。妪慌窘，呼救，有某甲见而恻然，遂投江内汨没水底救起，幸无恙，而某甲以是中寒，不久死。甲鳏而无子，亲族为殓，妪往痛哭，如丧所，夫罗某富而鄙，不以为德，以儿失一帽上缀银罗汉，颇值微资，疑甲窃去，晨夕詈妪，及于甲。一日，忽起，骂曰："我一时恻隐，舍命救尔子，转以我为盗耶？我家虽无儋石储，不若尔富翁视一钱如车轮大，得一银罗汉便将老婆舌头舐人口中去也。"呵呵拍笑不止，逾时始苏。有问罗某银罗汉系何人所馈，惭沮不语而已。


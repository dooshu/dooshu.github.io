28　東漢刊誤謂列傳末注陋　注老秃翁爲天翁其誤甚


劉贛父東漢刊誤謂列傳第七十九注最淺陋。章懷注書，分與諸臣，疑其將終篇，故特草草耳。今觀南匈奴論「棄蔑天公」，注引前書云：「『老秃翁何爲首鼠兩端』，秃翁，即天翁也。」其誤甚矣。

【元圻案】南匈奴傳論曰：「竇憲矜三捷之效，忽經世之規，狼戾不端，專行威惠。遂復更立北虜，反其故庭，並恩兩護，以私己福，棄蔑天公，坐樹大鯁。永言前載，何恨憤之深乎！」注曰：「言竇憲斬日逐，刊石紀功，即宜滅其北庭，以資南部。重存胤緒，滋生孽烖。南北俱存，即是並恩兩護。以私己福，乃招其禍〔一〕。斯則棄蔑天公之事也。天公，謂天子也。前書云『老秃翁何爲首鼠兩端』，秃翁即天翁也。高祖云『幾敗乃公事』，乃公即汝公也。惇史直筆，時復存其質言也。」〇惠氏棟後漢書補注：「李殿學曰：『天公非謂天子，猶太公耳。』王懋曰：『注引老秃翁，秃翁何與乎天公？而此云爾，甚不可解。』」〇唐書章懷太子傳：「太子賢，字明允，甫數歲，讀書一覽輒不忘。詔集諸儒，左庶子張大安，洗馬劉訥言，洛州司户參軍事格希玄，學士許叔牙、成玄一、史藏諸、周寶寧等，共注後漢書。」〇晁氏讀書附志：「西漢刊誤一卷，東漢刊誤一卷，劉攽撰。」〇攽，字贛父，其書已佚，略見於吴仁傑兩漢刊誤補遺。

〔一〕「乃招其禍」，原脱，據中華本後漢書卷八九南匈奴傳注補。






○谢试官启（代人作）

伏念鬻鸡为凤，有识咸惊。投砾参琼，良知足鄙。岂可高悬皎镜，迥揭平衡。而乃呈六极之陋容，挂一丝之蔑质。得不临风扇面，对景忡心。然巧冶开炉，莫遗铅铁。精工执斫，不问圆方。又安可内钥言枢，上辜德宇？是敢因依借喻，一二披诚。某蜩甲薄姿，蚁封微状。学虽勤於刻汁，艺则愧於镂冰。徒以献豕辞辽，赍花躬魏。税驾而旋同饮鳖，操弧而果异丽龟。遂至千仞禹门，额蒙点锐。两朝楚国，足被刖空。竟於丰狱以沉埋，谁以蜀桐而激发。伏惟博士鸣岐瑞质，歌郢至音。葱茏而张柳风垂，迥拔而稽松雪峭。自提携江笔，铿掷孙金。投身而倾动龙宫，挥手而震惊蟾窟。时争垫角，俗竟颦眉。今则珠履宾阶，玉京羽驾。欲高飞於魏阙，先下历於虞庠。故得槐市三千，杏坛七十。依於考击，窃彼饰褫。而某邱锦小才，路蒲末学。既非祢鹗，大惧温犀。固当绝望趋隅，甘心灭刺。然则尝弹流水，罔协锺聪。曾蹑浮，莫回乐顾。是亦难参雅调，不号逸群。矧其器乏正声，价悬骏骨。苟叨明试，不偶至公。则异时何路以致身，他日无门而振迹。坐为弃物，立谢明时。是乃洞写血诚，仰祈风鉴。伏以博士曲垂厚顾，猥降隆私。将怜其蚌蛤剖胎，只自回旋於皎月。螗良奋臂，无辞殒碎於高车。非敢染鼋，所希留马。干渎添严，下情不任惶惕屏营之至。


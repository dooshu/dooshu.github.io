童区寄传［1］

柳先生曰：越人少恩，生男女必货视之。自毁齿已上［2］，父兄鬻卖，以觊其利［3］。不足，则盗取他室［4］，束缚钳梏之，至有须鬣者［5］，力不胜，皆屈为僮［6］。当道相贼杀以为俗，幸得壮大，则缚取幺弱者［7］。汉官因以为己利，苟得僮，恣所为不问。以是越中户口滋耗［8］。少得自脱，惟童区寄以十一岁胜［9］，斯亦奇矣。桂部从事杜周士为余言之［10］。

童寄者，郴州荛牧儿也［11］。行牧且荛，二豪贼劫持反接，布囊其口，去逾四十里之虚所卖之［12］。寄伪儿啼［13］，恐栗为儿恒状［14］。贼易之，对饮，酒醉。一人去为市，一人卧，植刃道上，童微伺其睡，以缚背刃，力上下，得绝，因取刃杀之。

逃未及远，市者还，得僮大骇。将杀童，遽曰［15］：“为两郎僮［16］，孰若为一郎僮耶？彼不我恩也。郎诚见完与恩，无所不可。”市者良久计曰：“与其杀是僮，孰若卖之；与其卖而分，孰若吾得专焉。幸而杀彼，甚善。”即藏其尸，持僮抵主人所，愈束缚牢甚。夜半，童自转，以缚即炉火烧绝之，虽疮手勿惮，复取刃杀市者。因大号，一虚皆惊。童曰：“我区氏儿也，不当为僮。贼二人得我，我幸皆杀之矣，愿以闻于官。”

虚吏白州［17］，州白大府，大府召视，儿幼愿耳［18］。刺史颜证奇之［19］，留为小吏，不肯。与衣裳，吏护还之乡。乡之行劫缚者，侧目莫敢过其门，皆曰：“是儿少秦武阳二岁［20］，而讨杀二豪，岂可近邪！”

【注释】

［1］童区寄：童，童子。区：姓；寄：名。

［2］毁齿：换乳牙，儿童大概在七岁时换牙。

［3］觊：觊觎，贪图。

［4］他室：别人家。

［5］鬣：长须。

［6］僮：随从，仆人。

［7］幺弱：幼小柔弱。

［8］滋耗：更为减少。

［9］区寄：人名。

［10］从事：官职名。杜周士：人名。

［11］郴州：地名，一说为柳州。荛牧：打柴放牧。

［12］逾：超过。虚所：集市。

［13］伪：假装。

［14］恒：通常。

［15］遽：急忙，赶快。

［16］郎：仆人称主人为郎。

［17］白：告诉，禀报。

［18］愿：老实。

［19］颜证：人名。

［20］秦武阳：战国时期燕国的勇士，十三岁时就杀了人。








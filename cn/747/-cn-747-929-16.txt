○寿春节进章真人像表

臣某伏以皇图昭永，上帝开祥。北极瑶枢，焕虹光而诞睿；中天玉斗，飞紫电以凝华。万国欢瞻，群心增。

伏惟陛下二仪炳灵，九清集瑞，至化塞乎天地，清明肃於鬼神。肇三十世之宏基，方隆周业；兴四百年之景运，伫越汉图。浸德泽於元儒，鼓薰风於夷夏。今属寿春大节，祝圣昌辰，琛赆驰，梯航波委，咸修芹礼，以继山呼。臣与当院道士等，虔拂华坛，精依秘格，讽琅书宝轴，披雾韫霜罗，克严蠲洁之诚，永广乾坤之福。鉴圣真人昔师道祖，躬受灵篇，传真记於先天，缄琼文於福地，豫明皇业，洞达玄枢。嵩公之识神尧，贞白之知梁武，以之校美，讵可同年？是敢藻缋缣缯，式资瞻仰，庶因焚炷，克嗣祯休。干冒宸严，臣无任祝圣虔切屏营之至。其画像功德数等，谨诣ト门奉进以闻。伏听敕旨。


○为荥阳公上宣州裴尚书启

近已有状，不审诸况比复何如？待诏汉廷，但成老大；留欢湘浦，暂复清狂。思如昨辰，又已改岁。以公美之才之望，固令早还廊庙，速泰寰区。而辜负明时，优游外地。岂是徐公多风亭月观之好，为复孟守专生天成佛之求？幸当审君子之行藏，同丈夫之忧乐，乃故人之深望也。李处士艺术深博，议论纵横，敢曰贤於仲尼，且虑失之子羽。云於江沔，要有淹留，便假以节巡，托之好币，十月初离此讫。末由披尽，勤恋增诚，其他并付使人口述。


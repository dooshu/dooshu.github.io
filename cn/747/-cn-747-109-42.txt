○晓谕夏州将吏百姓敕

近据西北藩镇闻奏，定难军节度使李仁福薨变。朕以仁福自分戎阃，远镇塞垣，威惠俱行，忠孝兼著。当本朝播越之後，及先皇兴创之初，或大剿凶徒，或遥尊圣主，夙夜每勤於规救，始终罔怠於倾输。爰令眇躬，益全大节，协和群虏，惠养蒸民，致朕端拱无为，修文偃武，赖彼统临有术，远肃迩安。委仗方深，凋殒何早！忽窥所奏，深怆予怀，不朽之功，既存於社稷，有馀之庆，宜及於子孙。但以彼藩地处穷边，每资经略，厥子年才弱冠，未历艰难，或亏御驾之方，定启奸邪之便，此令嗣袭，贵示优恩，必若践彼危机，不如置之安地。其李彝超已除延州节度观察留後，前延州节度使安从进却除夏州节度留後，各降宣命，指挥使勒赴任。但夏银绥宥等州，最居边远，久属乱离，多染夷狄之风，少识朝廷之命，既乍当於移易，宜普示於渥恩。应夏银绥宥等州管内，罪无轻重，常赦所不原者，并公私债负，残欠税物，一切并放。兼自刺史已下，指挥使押衙已下，皆勒仍旧勾当，及与各转官资。宜令安从进到日，倍加安抚，连具名衔，分析闻奏。朕自总万机，勤宏一德，内安华夏，外抚夷狄，先既怀之以恩，後必示之以信。且如李从严之守岐陇，疆土极宽；高允韬之镇延，甲兵亦众。咸能识时知变，举族来朝。从严则见领大梁，允韬则寻除钜鹿，次其昆仲，并建节麾，下至将寮，悉分符竹。又若王都之贪上谷，李宾之吝朔方，或则结构契丹，偷延旦夕，或则依凭党项，窃据山河，罔禀除移，唯谋依拒。比及朝廷差命良将，徵发锐师，谋悉万全，战皆百胜，才兴讨伐，已见覆亡。数万骑之契丹，只轮莫返；几千族之党项，一鼓俄平。寻拔孤城，尽诛群党，无远无近，悉见悉闻。何必广引古今，方明利害，只陈近事，聊谕将来。彼或要覆族之殃，则王都、李宾足为鉴戒；彼或要全身之福，则允韬、从严可作规绳。朕设两途，尔宜自择，无贻後悔，有玷前修。今以天命初行，人情未定，或虑将校之内，亲要之闲，幸彼幼冲，恣其荧惑，遂成骚动，致累人灵。今特差州节度使乐彦稠部领马步兵士五万人骑，送安从进赴任，兼以别降宣命，严切指挥。安从进等委以训戒师徒，参详事理，从命者秋毫勿犯，违命者全族必诛，先令後行，有犯无赦。更虑孤恩之辈，乐祸之徒，居安则广造异端，贵令扰乱；临难则却谋相害，自要功勋。宜令李彝超体认朕怀，宣谕彼众，无听邪说，有落奸机。宣布丁宁，咸令知悉。


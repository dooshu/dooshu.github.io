棫朴

五章，章四句


首章讲：此咏歌文王之德。若曰：王者有君师天下之责，而苟德有未至，欲使人心之乐从难也。若我辟王之盛德，感人何如？





芃芃棫朴，薪之槱之。

槱，积也。彼芃芃而盛之棫朴，则人必薪之槱之以为用矣。





济济辟王，左右趣之。

济济，容貌之美。王，指文王。辟，君也。趣，就而附之。况此济济之辟王，其盛德著于容貌，足为斯民之具瞻。故以言其左，则左之人趋之；以言其右，则右之人趋之，而归附之者无或殊矣。

二章讲：然所谓左右趋之者，果何以验之？试自其祭祀之时而言。





济济辟王，左右奉璋。

璋，半圭。但见济济辟王也，以圭瓒祼尸于前，左右则奉璋瓒以裸尸于后，皆将以亲辟王之左右为幸者矣。





奉璋峨峨，髦士攸宜。

峨峨，衣冠盛庄。髦，是美。宜，称职也。且其奉璋者皆威仪盛壮之髦士，而以之奉祭无不宜者也。文王得是人以助祭，莫不极其趋附之诚。如此，则所谓左右趋之者，不于髦士而可见乎？

三章讲：又自其行师之时而言。





渒彼泾舟，烝徒楫之。

渒，舟行貌。泾，水石。烝，众也。彼舟之在于泾也，淠然而行，则舟中之人，无不楫之以共济，盖不待劝而自举矣。





周王于迈，六师及之。

周王，即文王。迈，行也。六师，天子六军。及之，追而及之。况此周王事于征伐而有所往也，则六师之众无不以从行为幸，追而及之，争先而恐后矣。夫行师之事，人之所畏惮也，而六师乐从之如此，则所谓左右趋之者，又不于六师而可见乎？

四章讲：夫文王之德，为人所归如此者，要亦其德之盛，有以振作纲纪、天下之人故耳。





倬彼云汉，为章于天。

倬，是大。云汉，天河也。章，文章。瞻彼云汉，惟其倬然而大，则其为章于天，自昭然莫掩矣。





周王寿考，遐不作人。

文王九十七乃终，故曰寿考。遐，是何。作，是鼓舞意。况我周王年享百岁，而获寿考之休，则德之所薰蒸者久。而人皆日迁善，而不知谁为之者矣，是遐不作人乎？

末章讲：





追琢其章，金玉其相。

追，是雕也。金曰雕，玉曰琢。相，是质。今夫天下之物皆有文，而未必其文之至也。惟夫追之琢之，则文之美者至矣。天下之物皆有质，而未必其质之至也。惟夫金之玉之，则质之美者至矣。





勉勉我王，纲纪四方。

勉勉，如言不已。王，指文王。张之为纲，理之为纪。况凡为治者，皆有纲纪也，而其心不纯者，未必其纲纪之至也。惟勉勉我王也，至诚无息，纯亦不已。但见纲焉常张，有以范围而不过；纪焉常理，有以曲成而下遗。其纲纪四方，不亦至乎？

夫文王之德，有以振作纲纪、天下之人如此，则夫髦士六师，皆其振作纲纪中人耳。其趋向而追及之，不亦宜乎？






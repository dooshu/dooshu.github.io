○授李正已青州刺史制

敕：平卢淄青节度都知兵马使权知节度副使事开府仪同三司试太常卿兼御史中丞上柱国赵郡开国公李正已，蕴经远之方，有尽忠之节，雅擅韬略，尤通政理。任兼文武，诚贯等夷，海岱之间，兵车所会。嘉绩明著，潍淄其义，实藉循良，符节之寄。允兹佥属，必能敬事爱人，以康流弊。宜膺宠授，用副分忧。可使持节青州诸军事兼青州刺史，馀并如故。


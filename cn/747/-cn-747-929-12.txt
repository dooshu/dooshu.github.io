○谢恩赐兴圣观宏一大师张潜修造表

臣某伏睹恩敕，宣赐左街兴圣观宏一大师张潜，令修葺住持者。宠自宸衷，荣臻道域，簪裳增忭，芝术腾辉。臣某中谢。

伏惟陛下道均轩後，圣并放勋，凝怀於姑射之峰，寄梦於华胥之境，卷言大教，理契生津。栖神泯合於无为，属念潜期於有德，化合清静，善利家邦。观宇萧条，像设尘翳，爰敷纶渥，载俾葺崇。伏以前建观地接玉清，昔为道学，寻改贞元之宇，复标紫极之宫。至德年中，易名“兴圣”。前临广陌，东距锦江，宛是灵墟，实惟胜所。况门庭具设，像貌俨存，诚历代之仙踪，乃皇都之福地。今则重加缮饰，尽撤荤腥。拂尘埃於湫隘之中，还瞻玉相；荡瓴甓於蒿榛之内，别筑瑶坛。洒雨露而骞树增荣，荐沈麝而容伊穆。张潜等精专剞劂，恪励住持。夕磬晨钟，祝遐长於圣寿；朝香暮烛，期隆永於皇图。臣某获列教门，躬荣睿泽，不任之至。


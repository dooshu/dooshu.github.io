棘寺棘卿

今人称大理为棘寺，卿为棘卿，丞为棘丞，此出《周礼·秋官》：“朝士掌建邦外朝之法。左九棘，孤、卿、大夫位焉。右九棘，公、侯、伯、子、男位焉。”郑氏注云：“植棘以为位者，取其赤心而外刺也。棘于枣同。”棘之字，两朿相并，枣之字，两朿相承。此所言者，今之枣也。然孤、卿、大夫皆同之，则难以独指大理。《王制》云：“正以狱成，告于大司寇，大司寇听之棘木之下。”料后人藉此而言。《郑注》亦只引前说，此但谓其入朝立治之处，若以指刑部尚书亦可也。《易·坎卦》“系用徽纆，置于丛棘”，以居险阻囚执为词，其义自别。


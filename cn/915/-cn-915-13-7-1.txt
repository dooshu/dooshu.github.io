◇上武帝表助军费

臣闻抚机适运，理藉时来，兼弱攻昧，事资权道。伏惟陛下继明作圣，阐业弘风，思顺天心，用恢武略，方使长蛇外剪，宇宙大同，军民内向，车书混一。窃以龙旗雷动，天网云布，刍杰粮饩，或须周给。昔边隅未静，卜式愿上家财，江海不澄，卫兹请献私粟。臣虽不敏，敢忘景行，谨上金宝等一十六件，少助军资。（《周书·齐王宪传》）


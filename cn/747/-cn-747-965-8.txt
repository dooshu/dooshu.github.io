○请裁减食利本钱奏（元和十一年九月东都御史台）

当台食利本钱，从贞元十一年至元和十一年，息利十倍以上者二十五户。从贞元十六年至元和十一年，息利七倍以上者一百五十六户。从贞元二十年至元和十一年，息利四倍以上者一百六十八户。

伏见去年京畿诸司本钱，并条流甄免，其东都未蒙该及者。窃以淮寇未平，供馈尚切。人力小弊，衣食屡空。及纳息利年深，正身既没，子孙又尽，移徵亲族旁食，无支族散徵诸保。保人逃死，或所繇代纳。纵有嫠老孤独，仰无所依。立限逾年，虚系钱数。公食屡阙，人户不堪。伏乞天恩同京诸司例，特甄减裁下。


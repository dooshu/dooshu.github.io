65　有盜改置社稷而盜止　孰謂古制不可行於今


句容有盜，改置社稷而盜止。下邳多盜，遷社稷於南山之上，盜亦衰息。見陳後山談叢。岳州田鼠害稼，雍明遠曰：「迎貓之祭不修也。」命祭之，鼠隨以斃。見范蜀公集。孟子有「變置社稷」，禮記有「八蜡」，孰謂古制不可行於今乎？

【元圻案】陳後山談叢卷三：「葉表爲句容令，縣有盜，改置社稷而盜止。下邳故多盜，近歲遷社稷於南山之上，盜亦衰息。」〇禮記郊特牲：「八蜡以祀四方。」注：「先嗇，一也。司嗇，二也。農，三也。郵表畷，四也。猫虎，五也。坊，六也。水庸，七也。昆蟲，八也。」〇四庫全書簡明目録子部小説類：「後山談叢四卷，宋陳師道撰。所記皆宋代雜事。」〇范蜀公，東坡爲作墓誌，稱著諫垣集十卷、奏議二卷。攷陳氏書録解題止載奏議二卷，今四庫書目併奏議亦不著録，豈二書俱散佚耶？






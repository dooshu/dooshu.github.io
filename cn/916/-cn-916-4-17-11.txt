【癸卯岁始春怀古田舍诗二首】

在昔闻南亩。当年竟未践。屡空既有人。春兴岂自免。夙晨装吾驾。启途情已缅。鸟弄欢新节。泠（和陶本作冷。）风送馀善。（曾本、焦本云。一作鸟弄新节令。风送馀寒善。曾本又云。令一作冷。）寒草（苏写本云。一作竹。馀本均作竹。又曾本云。一作草。焦本云。一作草。非。案草旧写作草。故讹竹。）被荒蹊。地为罕（曾本、苏写本云。一作幽。焦本云。一作幽。非。）人远。是以植杖翁。悠然不复返。即理愧通识。所保讵乃（曾本云。一作成。）浅。（○本集。东坡先生和陶渊明诗四。《诗纪》三十五。）

先师有遗训。（曾本云。一作成诰。）忧道不忧贫。瞻望（曾本云。一作仰瞻。）邈难逮。转欲患（苏写本作思。《诗纪》作志。曾本云。一作志。又作思。焦本作志。注。一作患。非。）长勤。秉耒欢（苏写本作力。曾本云。一作力。）时务。解颜劝农人。平畴交远风。良苗亦怀新。虽未量几功。即事多所欣。耕种（苏写本作者。注。一作种。曾本云。一作者。）有时息。行者无问津。日入（曾本云。一作田人。）相与归。壶浆劳近邻。长吟掩柴门。聊为陇亩民。（曾本云。一作人。○同上）


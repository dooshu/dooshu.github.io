强：阳气纯刚干干，万物莫不强梁。

初一：强中否贞，无攸用。测曰：强中否贞，不可与谋也。

次二：凤鸟于飞，修其羽，君子于辰，终莫之圉。测曰：凤鸟于飞，君子得时也。

次三：柱不中，梁不隆，大厦微。测曰：柱不中，不能正基也。

次四：爰聪爰明，左右疆疆。测曰：爰聪爰明庶士方来也。

次五：君子强梁以德，小人强梁以力。测曰：小人强梁，得位益忧也。

次六：克我强梁，于天无疆。测曰：克我强梁，大美无基也。

次七：金刚肉柔，血流于田。测曰：金刚肉柔，法太伤也。

次八：强其衰，勉其弱。测曰：强其衰，勉白强也。

上九：太山拨，梁柱折，其人颠且蹶。测曰：山拨梁折，终以猛也。


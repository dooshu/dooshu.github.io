○授卢商东川节度使制

门下。入则掌邦计，操利权，绩虽绵于岁时，事不亏于国用，经费之道，吾所委焉；出则筑斋坛，授戎柄，才可寄于分阃，令可信于贞师，节度之雄，吾将付也。苟非全器，孰谓当人。正议大夫户部侍郎兼御史中丞范阳郡开国子食邑五百户赐紫金鱼袋卢商，天生才能，性禀忠厚，心镜融朗，情田坦夷。固道德于藩篱，服仁义之干橹。早以文行，备由班资。休问溢于台阁，善政行于封部。先朝辍自廷尉，牧于长洲，治成歌谣，声达辇毂。亟长宪署，委登廉车，总十连之阜殷，澄六郡之风俗。由是徵自藩服，历居剧权。贰秋曹而无留狱，大京兆而有馀地。及授其征赋，较其盈虚，属武车在郊，军食继挽。役其心虑，所效则勤；均以劳逸，用旌久次。梓潼据梁蜀之险，红旆饰鼓鼙之严。仗兹变通，允乃文武。训以戎事，修其政经。远俗俟尔而安，皇风俟尔而畅。布政伫闻于盈耳，服荣无黍於建牙。题剑仪曹，持纲宪府。用光朝寄，式壮戎麾。可检校礼部尚书兼御史大夫东川节度使。


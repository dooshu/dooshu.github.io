◎好占便宜

同年林梅友（国士）尝述其某姓戚素狡黠，好占便宜。当搭渡往乡收租，舟狭人众，坐起不便。某适欲溺，恐去之而失其坐，因将胯下舱板私挪一缝，就而溲焉，不顾舱底之尚有货物也。会舟中有所迁移，挪合板缝，某阴受夹，疾声叫号。舟中人莫知颠末，奔问喧杂，语音莫辨，久之，始悉其故，复受众人骂，莫置一辞。是可为好占便宜者戒也。


○議定進貢人數以處夷情以甦驛逓疏 【 夷貢人數】

主客清吏司、案呈卷查女直夷人進貢、近年事例、在海西者、原額止一千名、在建州者、額止五百名、每年進貢一次、陸續赴京、貢畢回還、本司提督會同舘主事一員、同兵部該司主事一員、騐包後、給與勘合照依事畢、先後起發、其伴送員役原奉本部題差、通事序班後、緣差者不稱、題改兵部選擇廉能千百戶等官、伴送欽遵去訖、近該兵部、咨稱據車戶張保等、告海西夷人來貢、先年因夷性兇野、在途聚眾搶掠、擾害驛逓不能禁止、蒙撫按題准事例、以一百名解發逓送定規巳久、深得便益、豈今各夷生奸、止欲二三起合夥希圖乘機為患、伏乞移咨禮部、貢畢回還、查照原來起數、陸續發行、庶便應付等因、兵部抄出海西女直夷人、都指揮那吉哈等、奏奴婢先在永平府驛廩糧米飯、都不與吃、馬不與騎、又差人馬解著奴婢們步行去了、奴婢們苦楚無伸訴、今可憐見比照高麗事例、差序班伴送回去、路上不得陷害、奴婢得以安生行走等因、奉　聖旨、該部知道、欽此備行到司、巳經本部議處覆咨兵部轉行、外查得陝西洮岷等處番族、每三年一貢、每族量為起送數名、其餘存留在邊、聽賞、及查正統三年六月內、該本部題照先年陝西臨洮府等處、免人赴京事例、行移四川鎮守總兵官、并四川布政司都司轉行所屬衛所府州縣今後遇有國師禪師、僧官剌麻僧免其來人赴京、將所進馬匹、辯騐明白、徑自具奏定奪給賞、庶免沿途勞擾、奉　英宗皇帝聖旨、馬匹隨他進貢、至京人只著緊要的來、其餘不緊要的、不許來、庶不往復勞擾、欽此、又查得四川番僧、近該本部建議、每三年來貢、一次、每次該一百名、以上者起送四員名到京、三百名以上者、起送六員名到京、五百名以上者、起送八員名到京、餘俱存留聽賞、奉　聖旨是、欽此、又查得各處進貢夷人、俱有到京存留之數、惟茲女直夷人、一千五百名、盡令赴京、况又一年一次、人數既眾、歲遠弊生、雖貢還每以百人起發、難保沿途無擾。雖該部每次擇人護送、難必應付盡敷。及今不處、恐貽患將來、有難救正者、相應酌議題請、臣等看得女直夷人、每歲一千五百名、盡令赴京進貢、餘無存留在邊非惟驛逓苦於應付、而夷人盡求供給得所、委屬艱難、相應酌處、恭候命下、移咨都察院轉行、遼東撫按衙門集、審該鎮官吏、及知夷情伴送員役、從長計議、務期妥帖、兩不相妨、可行永遠、自隆慶五年為始、每年仍准海西一千名、建州五百名、每名進馬一匹、照數騐收、無容別議、但每起十名內、量起送幾名、各照衛分多寡、或僉緊要頭目、斟酌便宜、立為規則、就令類賫眾夷敕書、赴京聽騐。照例題賞。其存留在邊夷人。如各邊例。給與口糧等項。量加宴勞、省諭守候待到京各夷、同伴送員役、領賞回日、廵撫衙門委官照驗、一體給與、如此則進貢人數、既無損减、而朝廷賞賜、亦無所遺、在驛逓除騷擾之苦。於夷人免往返之累。且京師之糜費、所省不貲矣、奉　聖旨、這進貢夷人起送存留名數、著該鎮撫按官酌議停當具奏、


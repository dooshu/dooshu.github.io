○幸蜀郡大赦文

朕以薄德，嗣守神器，何尝不乾乾惕励，勤念苍生。至於水旱或愆，则祷祠请罪；边鄙微扰，则斋戒思过。聿来四纪，人亦小康，盖祖宗之灵，卿大夫之助也。是以推心将相，不疑於物，而奸臣凶党，负信背恩。创剥我黎元，暴乱我函夏，皆朕不明之过，岂复尤人哉。杨国忠厚敛害时，已肆诸原野；安禄山乱常构祸，尚逋其斧钺。朕用巡巴蜀，训励师徒，命元子北略朔方，诸王分守重镇，合其兵势，以定中原。将汤涤烦苛，大革前弊，思与亿兆，约法惟新。上以奉宗庙神祇，不以宁华夷动植，可大赦天下。其天宝十五载八月一日昧爽已前，大辟罪已下，常赦所不免者，咸赦除之。自兵兴已来，有破家者，一切与雪，流人一切放还。左降官各还旧资，内外文武官节级赐阶爵。安禄山胁从官，有能改过自新，背逆归顺，并原其罪，优与官赏。


○與吳自湖論河復清口 【 河漕】

辱劄諭、兼示河議、俱領至教、昨歲公原議欲還河故道。冀紓淮安患耳。清河以北建閘引淮。則為漕道計也。彼時正慮役巨費夥。措手不易。今河自歸故道。淮自清口出下流仍與河合。即漕舟稍紆曲然比之啟閉閘壩省力多矣民患國計兩得其便、良有天助、當嘉靖末漕臣亦常建議。謂全河南注溢入清口。恐淤墊漸高。淮水不出。擬築堤障清口。引淮東行。自七里店入河。正慮近日之患。今河淮之合。復在清口東。乃昔人所欲不惜工力從事者也。此時伏秋發水期巳過。河淮安流。則高寶湖水必漸稍減提工。行見奏績耳。賢者獨勞、北山所以興剌、然公之茂猷嘉績、則固聖心簡在久矣


○九陇县独孤丞遗爱碑

彭州九陇县丞独孤君，有恭懿之行，柔毅之才，临官以庄，敬事而信，清白苦节，勤恪厚躬，廉而不矜，利以不浼，有特立之操焉。在位四年，无一日自倦精，专力务泽，潜气通天，彭之人陶然大化。居秩岁满，单车告归，邦思其仁，国咏遗爱，树碑刻石，追崇厥庸，既颂叹之，又思福之。以金仙世尊慈善万物，遂贡金铸像，祈祉冥休，悠悠之人，至今称赖。夫官不必贵，政惟其才，独孤丞上迫宰君，下杂群尉，文墨教令，不专在躬，然力行务仁推诚爱物，讴吟者不歌其宰，颂议者必归於丞，岂欺也哉？吾每闻一言可以永宁天下者，在能官人而已，苟谬其任，纲维以颓。感独孤丞智效一乡，惠孚百里，况其大者乎？於戏！官人哉。作颂曰：

於维国家，建官以理。得人则盛，匪人则圮。英英我君，清节素履。恭宽敏惠，将顺其美。礼实在躬，人以知耻。岁秩其暮，薄言归止。祁祁吏人，何嗟及矣。涕恋沱若，遗爱罔已。瞻德树碑，造真祈祉。不有其惠，孰能享此？悠悠彭门，千载有纪。


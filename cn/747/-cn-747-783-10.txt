○尊胜幢记

我生同气者七人，先五後二，兄姊弟妹半之。不吊天降割于我，今年春夏，次妹安国寺大德尼、伯姊前乌程令宏农杨夫人逾月继酷。先是两兄郴州刺史赞、前右补阙贬连州司马质从官於远，员洎弟妹前监察御史河东裴某妻，痛支体一断，终天不续。乃相与鬻衣庀直，揭兹灵幢，愿得轻风微尘，洎日月度影之所及也。深兹至念，惨与之俱。然则巍巍永永，斯乎风土日月，相无极焉。是幢也，实表安国之答、伯姊之隧。贞元六年秋七月七日，前侍御史穆员记。


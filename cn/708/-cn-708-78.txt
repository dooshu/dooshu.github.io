卷七十八 妖怪部


妖怪七（此卷多载水族诸怪）

海上人（出《稽神录》）【眉批】以下水怪。

近有海上人于鱼扈中得一物，是人一手，而掌中有面，七窍皆具，能动而不能语。传玩久之，或曰：“此神物也，不当杀之。”其人乃放置水上。此物浮水而去，可数十步，忽大笑数声，跃没于水。

李汤（出《戎幕闲谈》）

永泰中，李汤任楚州刺史。时有渔人，夜钓于龟山之下，其钓因物所制，不复出。渔者健水，疾沉于下五十丈，见大铁锁，盘绕山足，寻不知极，遂告汤。汤命渔人及能水者数十，获其锁，力莫能制。加以牛五十余头，锁乃振动，稍稍就岸。时无风涛，惊浪翻涌，观者大骇。锁之末，见一兽，状如猿，白首长鬐，雪牙金爪，闯然上岸，高五丈许，蹲踞之状若猿猴，但两目不能开，兀若昏昧，口鼻水流如泉，涎沫腥秽，人不可近。久乃引颈伸欠，双目忽开，光彩若电，顾视人焉，欲发狂怒。观者奔走，兽亦徐徐引锁，拽牛入水去，竟不复出。至元和九年春，陇西李公佐访古东吴，从太守元公锡泛洞庭，登包山，宿道者周焦君庐，入灵洞，探仙书，石穴间得古《岳渎经》第八卷，文字奇，编次蠹毁，不能解。公佐与焦君共详读之：“禹理水，三至桐柏山。惊风走雷，石号水鸣。禹怒，召集百灵，因囚鸿蒙氏、章商氏、兜卢氏、犁娄氏，乃获淮涡水神，名无支祁，善应对言语，辨江淮之浅深，原隰之远近，形若猿猴，缩鼻高额，青躯白首，金目雪牙，颈伸百尺，力逾九象，搏击腾踔，疾奔轻利。禹授之庚辰【眉批】庚辰，神名。以战，颈锁大索，鼻穿金铃，徙淮阴龟山之足下，【眉批】今相传龟山水母是也。俾淮水永安流注海也。图此形者，免淮涛风雨之难。”

刘甲（出《渚宫旧记》）【眉批】以下蛟龙之精。

宋刘甲居江陵，元嘉中，女年十四，姿色端丽，未尝读佛经，忽一日暗诵《法华经》，女所住屋，寻有奇光。女云：“已得正觉，宜作二七日斋。”家为置高座，设宝帐。女登座讲论，词理玄奥。又说人之灾祥，诸事皆验。远近敬礼，解衣投宝，不可胜数。【眉批】有何不妙。衡阳王在镇，躬率参佐观之。经十二日，有道士史玄真识其怪邪，振褐往焉。女即已知，遣人守门，云：“魔邪寻至，凡着道服，咸勿纳之。”真变服奄入。女初犹喝骂，真便直前，以水洒之，即顿绝，良久乃苏。问以诸事，皆云不识。真曰：“此龙魅也。”自是复常，嫁为宣氏妻。

老蛟（出《通幽记》）

苏州武丘【眉批】武丘即虎丘。寺山，世言吴王阖闾陵，有石穴出于岩下，若嵌凿状，中有水，深不可测。或云：“秦王凿取剑之所。”唐永泰中，有少年经过，见一美女，在水中浴，问少年：“同戏否？”因前牵拽。少年遂解衣而入，因溺死。数日，尸方浮出，而身尽干枯。其下必是老蛟潜窟，媚人以吮血故也。【眉批】美女自能使人干枯，不必老蛟。同行者述其状云。

【总评】按岑参《招北客赋》云：“千岁老蛟，化为妇人，炫服靓妆，游于水滨。”

忻州刺史（出《广异记》）【眉批】以下蛇精。

唐忻州刺史是天荒阙，前后历任多死。高宗时，有金吾郎将来试此官，既至，夜独宿厅中。二更后，见檐外有物黑色，状如大船，两目相去数丈。刺史问为何神？答云：“我大蛇也。”刺史令其改貌相见，蛇遂化作人形，来至厅中。乃问：“何故杀人？”蛇云：“初无杀心，其客自惧而死尔。”又问：“汝无杀心，何故数见形躯？”曰：“我有屈滞，当须府主谋之。”问：“有何屈？”曰：“昔我幼时，曾入古冢。尔来形体渐大，求出不得。狐兔狸狢等，或时入冢，方得食之。今长在土中，求死不得，故求于使君尔。”问：“若然者，当掘出之，如何？”蛇云：“我逶迤已十余里，若欲发掘，城邑俱陷。今城东有王村，村西有大树，使君可设斋戒，令人掘树深二丈，中有铁函，开函视之，我当得出。”言毕辞去。及明，如言往掘，得函，归厅开之，有青龙从函中飞上天，径往杀蛇，首尾中分。蛇既获死，其怪绝矣。

李黄

元和二年，陇西李黄，盐城使逊之犹子也。因调选次，乘暇于长安东市，见一犊车，侍婢数人于车中货易。李潜目车中，因见白衣之姝，绰约有绝代之色。李子求问，侍者曰：“娘子袁氏之女，前事李家，今孀居，服李之服，方外除，所以市此耳。”又询：“可能再从人乎？”乃笑曰：“不知。”李子乃出金帛货诸锦绣，婢辈遂传言云：“且贷钱买之。请随到庄严寺左侧宅中，相还不晚。”李子逐犊车而行，抵夜方至所止。犊车入中门，白衣姝下车，侍者以帷拥之而入。李下马，俄见一使者将榻而出，云：“且坐。”坐毕，侍者云：“今夜郎君岂暇领钱乎？不然，此有主人否？且归主人，明晨不晚也。”李子曰：“本无交钱之志，然此亦无主人，何相拒之甚也。”侍者入，复出曰：“若无主人，此岂不可，但勿以疏漏为诮。”俄而侍者云：“屈郎君。”李子整衣而入，见青服老女郎立于庭，相见曰：“白衣之姨也。”坐少顷，白衣方出，素裙粲然，辞气闲雅，略序款曲，翻然却入。姨谢曰：“过蒙垂情，深用忧愧。”李子曰：“彩帛粗缪，不足以奉佳人服饰，何苦指价乎？”答曰：“渠浅陋，不足侍君子巾栉。然贫居有三十千债负，郎君倘不弃，则愿侍左右矣。”李子悦，俯而图之。先有货易在近，遂命使取钱三十千，须臾而至。堂西间门，然而开，饭食毕备。姨遂延李入坐，转盼炫焕。女郎旋至，拜姨而坐。食毕，命酒欢饮，一住三日，饮乐无所不至。第四日，姨云：“郎君且归，恐尚书怪迟，后往来亦何难也。”李亦有归志，承命拜辞而出。上马，仆人觉李子有腥臊气异常，遂归宅，问：“何处许日不见？”以他语对。遂觉身重头旋，命被而寝。先是婚郑氏女，在侧云：“足下调官已成，昨日过官，觅公不得，二兄替过官，已了。”李答以愧佩之辞。俄而郑兄至，责以所往行。李已渐觉恍惚，祗对失次，谓妻曰：“吾不起矣。”口虽语，但觉被底身渐消尽。揭被而视，空注水而已，唯有头存。家人惊慑，呼从出之仆考之，具言其事。及去寻旧宅所，乃空园，有一皂荚树，树上有十五千，树下有十五千，余了无所见。【眉批】先索此三十千何用？问彼处人，云：“往往有巨白蛇在树下，便无别物。”姓袁者，盖以空园为姓耳。

五酉（出《搜神记》）【眉批】以下鱼精。

孔子厄于陈，弦歌于馆中。夜有一人，长九尺余，皂衣高冠，咤声动左右。子路引出，与战于庭，仆之于地，乃是大鳀鱼也。【眉批】小说有颜回擒鬼，化为蛇事，略同。孔子叹曰：“此物何为来哉？吾闻物老则群精依之，因衰而至，此其来也，岂以吾遇厄乎？”夫六畜之物，及龟蛇鱼鳖草木之属，神皆能为妖怪，故谓之五酉。五行之方，皆有其物。酉者，老也。故物老则为怪矣，杀之则已，夫何患焉。

王素（出《三吴记》）

吴少帝五凤元年四月，会稽余姚县百姓王素，有室女，年十四，美貌。邻里少年求娶者颇众，父母惜而不嫁。尝一日，有少年，姿貌玉洁，年二十余，自称江郎，愿婚此女。父母爱其容质，遂许之。问其家族，云：“居会稽。”后数日，领三四妇人，或老或少者，及二少年，俱至。因纳聘财，遂成婚媾。已而经年，其女有孕，至十二月，生下一物，如绢囊，大如升，在地不动。母甚怪异，以刀剖之，悉白鱼子。素因问江郎：“所生皆鱼子，不知何故？”江郎曰：“吾不幸，故产此异物。”其母心独疑江郎非人，因以告素。素密令家人候江郎解衣就寝，收其所著衣视之，皆有鳞甲之状。【眉批】所谓鱼服也。素见之，大骇，命以巨石镇之。及晓，闻江郎求衣服不得，异常诟骂。寻闻有物偃踣，声震于外。家人急开户视之，见床下有白鱼，长六七尺，未死，在地拨剌。素砍断之，投江中。女后别嫁。

昭潭三美女（出《传奇》）

元和中，有高昱处士，以钓鱼为业。尝舣舟于昭潭，夜半不寐，忽见潭上有三大芙蕖，红芳颇异，有三美女，各踞其上，俱衣白，光洁如雪，容华艳媚，莹若神仙，共语曰：“今夕阔水波澄，高天月皎，怡情赏景，堪话幽玄，请言所好何道。”一云：“习释。”一云：“习道。”一云：“习儒。”各谈本教，理极精微。一曰：“吾昨宵梦子孙遭人斥逐，举族流徙，是不祥也。”二子曰：“游魂偶然，不足信也。”三子曰：“各算来晨得何物食？”久之，曰：“从其所好，僧、道、儒耳。吁！吾适来所论，便成先兆，然未必不为祸也。”言讫，逡巡而没。昱听其语，历历记之。及旦，果有一僧来渡，至中流而溺。昱大骇曰：“昨宵之言不谬耳！”旋踵，一道士舣舟将济，昱遽止之。道士曰：“僧偶然耳。吾赴知者所召，不可失信。”叱舟人而渡，及中流，又溺焉。续有一儒生，挈书囊径渡。昱恳曰：“如前去僧、道已没矣。”儒正色而言：“死生，命也。今日吾族祥斋，不可亏其吊礼。”将鼓棹，昱挽书生衣袂曰：“臂可断，不可渡！”书生方叫呼于岸侧，忽有物如练，自潭中飞去，绕书生而入。昱与渡人遽前，捉其衣襟，漦涎流滑，手不可制。昱长吁曰：“命也！顷刻而没三子。”而俄有二客，乘叶舟而至，一叟一少。昱遂谒叟，问其姓字。叟曰：“余祈阳山唐勾鳖，【眉批】唐勾鳖道术附见。今适长沙，访张法明威仪。”昱久闻其道高，有神术，礼谒甚谨。俄闻岸侧有数人哭声，乃三溺死者亲属也。叟诘之，昱具述其事。叟怒曰：“焉敢如此害人！”遂开箧，取丹笔篆字，命同舟弟子曰：“为我持此符入潭，勒其水怪，火急他徙。”弟子遂捧符而入，如履平地。循山脚行数百丈，观大穴明茔，如人间之屋室，见三白猪寐于石榻，有小猪数十，方戏于旁。及持符至，三猪忽惊起，化白衣美女，小者亦俱为童女，捧符而泣曰：“不祥之梦，果中矣！”曰：“为某启先师，住此多时，宁无爱恋？容三日徙归东海。”各以明珠为献。弟子曰：“吾无所用。”不受而返，具以白臾，叟大怒曰：“汝更为我语此畜生，明晨速离此。不然，当使六丁就穴斩之。”【眉批】既力能斩，宜为三教报仇。弟子又去。三美女号恸曰：“敬依处分。”弟子归。明晨，有黑气自潭面而出，须臾，烈风迅雷，激浪如山，有三大鱼，长数丈，小鱼无数周绕，沿流而去。

长须国（出《酉阳杂俎》）【眉批】虾精。

唐大足初，有士人随新罗使，风吹至一处，人皆长须，语与唐言通，号长须国。人物甚盛，栋宇衣冠，稍异中国。地曰扶桑洲，其署官品，有正长、戢波、日没、岛逻等号。士人历谒数处，其国皆敬之。忽一日，有车马数十，言大王召客。行两日，方至一大城，甲士门焉。使者导士人入，伏谒，殿宇高厂，仪卫如王者。乃拜士人为司风长，兼驸马。其主甚美，有须数十根。士人威势烜赫，富有珠玉，然每归，见其妻则不悦。其王于月满夜则大会，后遇会，士人见嫔姬悉有须，因赋诗曰：“花无叶不妍，女有须亦丑。”王大笑曰：“驸马竟未能忘情于小女颐颔间乎？”经十余年，士人有一儿二女。忽一日，其君臣优蹙，士人怪问之，王泣曰：“吾国有难，祸在旦夕，非驸马不能救。”士人惊曰：“苟难可弭，性命不敢辞也。”王乃令具舟，谓士人曰：“烦驸马一谒海龙王，但言东海第三汊第七岛长须国，有难求救。我国绝微，须再三言之。”因涕泣执手而别。士人登舟，瞬息至岸，岸沙悉七宝，人皆衣冠长大。士人乃前，求谒龙王。龙宫状如佛寺所图天宫，光明迭激，目不能视。龙王降阶迎，士人齐级升殿，访其来意，士人具说。龙王即命速勘，良久，一人自外白：“境内并无此国。”士人复哀祈，具言长须国在东海第三汊第七岛。龙王复叱使者细寻勘，速报。经食顷，使者返曰：“此岛虾合供大王此月食料，前日已追到。”龙王笑曰：“客固为虾所魅耳。吾虽为王，所食皆禀天符，不得妄食，今为客减食。”【眉批】贤哉王也！乃令引客视之，见铁镬数十如屋，满中是虾，有五六头色赤，大如臂，见客跳跃，似求救状。引者曰：“此虾王也。”士人不觉悲泣。龙王命放虾王一镬，令二使送客归中国。一夕至登州，顾二使，乃巨龙也。

萧腾（出《南雍州记》）【眉批】龟精。

襄阳金城南门外道东，有参佐廨，旧传甚凶，住者不死必病。萧腾初上，至羊口岸，忽有一丈夫著白纱高室帽，乌布裤，披袍造腾。疑其服异，拒之。行数里复至，求寄载，腾转疑焉。如此数回。而腾有妓妾数人，举止稍异常日，歌笑悲啼，无复恒节。及腾至襄阳，此人亦经日一来，后累辰不去。好披袍缚裤，跨狗而行；或变易俄顷，咏诗歌谣，言笑自若，自称是周瑜。【眉批】山魈托名枚皋，老龟托名周瑜，异类犹知依附名士为重乎？恒止腾舍，腾备为禳遣之术，有时暂去，寻复来。腾又领门生二十人，拔刀砍之，或跳上室梁，走入林中，来往迅速，竟不可得。乃入妾屏风里，作歌曰：“逢欢羊口岸，结爱桃林津。胡桃掷去肉，讶汝不识人。”顷之，有道士赵昙义为腾设坛，置醮行禁。自道士入门，诸妾并悲叫，若将远别。俄而一龟径尺余，自到坛而死，诸妾亦差。腾妾声貌悉不优，咨议参军韦言辩善戏谑，因宴而启云：“常闻世间人道：‘黠如鬼。’今见鬼，定是痴鬼。若黠，不应魅萧腾家。以此而度，足验鬼痴。”

李鹬（出《独异志》）【眉批】鼍精。

唐敦煌李鹬，开元中为邵州刺史，挈家之任，泛洞庭，时晴景，登岸，因鼻衄血沙上，为江鼍所舐，俄然复生一鹬，其形体衣服言语，与其身无异。鹬之本身，为鼍法所制，絷于水中。其妻子家人，迎奉鼍妖就任，州人亦不得觉悟，为郡几数年。因天下大旱，西江可涉，道士叶静能【眉批】叶静能逸事。自罗浮山赴玄宗急诏，过洞庭，忽沙中见一人面缚，问曰：“君何为者？”鹬以状对。静能书一符帖巨石上，石即飞起空中。鼍妖方拥案晨衙，为巨石所击，乃复本形。时张说为岳州刺史，具奏，并以舟楫送鹬赴郡，家人妻子乃信。今舟行者，相戒不沥血于波中，以此故也。

谢二（出《广异记》）【眉批】以下鼋精。

唐开元时，东京士人以迁历不给，南游江淮，求丐知己，困而无获，徘徊扬州久之。同亭有谢二者，矜其失意，恒欲恤之，谓士人曰：“无尔悲为，若欲北归，当有三百千相奉。”及别，以书付之曰：“我宅在魏王池东，至池，叩大柳树，家人若出，宜付其书，便取钱也。”士人如言，径叩大树。久之，小婢出，问其故。云：“谢二令送书。”忽见朱门白壁，婢往却出，引入，见姥充壮，当堂坐，谓士人曰：“儿子劳君送书，令付钱三百千，今不违其意。”及人出，已见三百千在岸，悉是官家排斗钱，而色小坏。士人疑骇，不知钱何处来，用恐有碍，因以告官，具言始末。【眉批】士人腐甚，宜其缀祸。河南尹奏其事，皆云：“魏王池中有一鼋窟，恐是耳。”有敕，使击射之。昆仑数十人，悉持刀枪，沉入其窟，得鼋大小数十头，末一鼋，大如连床，官皆杀之，获钱帛千计。其后五年，士人选得江南一尉，之任。至扬州市中东店前，忽见谢二，怒曰：“于君不薄，何乃相负，以至于斯？老母家人，皆遭非命，君之故也。”言讫辞去。士人大惧，十余日不之官。徒侣所促，乃发。行百余里，遇风，一家尽没。

僧法志（出《潇湘录》）

台山僧法志，游至淮阴，见一渔者，要至草庵中，设食甚谨。法志颇怪，因问曰：“弟子以渔为业，造罪之人，何见敬礼？”答曰：“我昔于会稽山，遇云远上人为众讲法，暂曾随喜，得悟圣教。尔来见僧，即欢喜无量。”僧异之，劝令改业。渔者曰：“我虽闻善道，而滞于罟网，亦犹和尚为僧，未能以戒律为事，其罪一也，又何疑焉？”僧惭而退，回顾，见渔者化为大鼋，入淮，亦失草庵所在。

宋氏（出《稽神录》）

江西军吏宋氏，尝市木至星子，见水滨人物喧集，乃渔人得一大鼋。鼋见宋屡顾，宋即以钱一千赎之，放于江中。后数年，泊船龙沙，忽有一仆夫至，云：“元长史奉召。”宋恍然，不知何长史也。既往，欻至一府，官出迎，与坐曰：“君尚相识耶？”宋思之，实未尝识。又曰：“君亦记星子江中放鼋耶？身即鼋也。顷尝有罪，帝命谪为水族，见囚于渔人。微君之惠，已骨朽矣。今已得为九江长，相召者，有以奉报。君儿某者，命当溺死，名籍在是。后数日，鸣山神将朝庐山，其行必以疾风雨，君儿当以此时死。今有一人名姓正同，亦当溺死，但先期岁月间耳，吾取以代之。君儿宜速登岸避匿，不然不免。”【眉批】不识后期何以免之。宋陈谢而出，不觉已在舟次矣。数日，果有风涛之害，死甚众，宋氏儿竟免。

钟道（出《幽明录》）

宋永兴县吏钟道，得重病初差，情欲倍常。先乐白鹤墟中女子，至是犹存想焉，忽见此女子，振衣而来，即与燕好，是后数至。道曰：“吾甚欲鸡舌香。”女曰：“何难！”乃掬香满手以授道。道邀女同含咀之，女曰：“我气素芳，不假此。”女子出户，狗忽见，随咋杀之，乃是老獭，口香即獭粪，顿觉臭秽。

【总评】悟道后，回视尘世名利，皆獭粪耳。复于獭粪中嗔妒争攫，真可悲也！

薛二娘（出《通幽记》）

唐楚州白田，有巫曰薛二娘者，自言事金天大王，能驱除邪厉，邑人崇之。村民沈某女，患魅发狂，或毁坏形体，蹈火赴水，而腹渐大，若人之妊者。父母患之，迎薛巫。既至，设坛于室，卧患者于坛内，旁置大火坑，烧铁斧赫然。巫遂盛服奏乐，鼓舞请神。须臾，神下，观者再拜。巫奠酒祝曰：“速召魅来。”言毕，巫入火坑中坐，颜色自若，良久，振衣而起，以所烧釜覆头鼓舞，曲终去之。遂据胡床，叱患人令自缚，患者反手如缚，敕令自陈。初泣而不言，巫大怒，操刀斩之，然刃过而体如故。患者乃曰：“伏矣。”自陈云：“淮中老獭，因女浣纱，悦之，不意遭逢圣师，乞自此屏迹。但腹中子未育，若生而不杀，以还某，是望外也。”言毕呜咽，人皆悯之。遂秉笔作别诗曰：“潮来逐潮上，潮落在空滩。有来终有去，情易复情难。肠断腹中子，明月秋江寒。”其患者素不识书，至是落笔，词翰俱丽。须臾，患者昏睡，翌日乃释然，方说初浣纱时，有美少年相诱，因而来往，亦不自知也。后旬月，产獭子三头，欲杀之。或曰：“彼魅也而信，我人也而妄，不如释之。”其人送于湖中，有巨獭迎跃，负之而没。








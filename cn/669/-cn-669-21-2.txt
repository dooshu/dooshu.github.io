2　鄒衍説赤縣神州


鹽鐵論論鄒篇：「大夫曰：『鄒子推終始之運，謂中國天下八十分之一，名赤縣神州。而分爲九州，絶陵陸不通，案：論鄒篇以「九」字斷句，下云「川谷阻絶，陵陸不通」。此所引有脱文。乃爲一州。有大瀛海圜其外，所謂八極而天下際焉。故秦欲達九州，方瀛海，朝萬國。』文學曰：『鄒衍怪説，熒惑諸侯。秦欲達瀛海，而失其州縣。』」愚謂秦皇窮兵胡、粤，流毒天下，鄒衍迂誕之説實啓之。異端之害如此。

【元圻案】史記孟子荀卿列傳曰：「鄒衍深觀陰陽消息而作怪迂之變，終始、大聖之篇十餘萬言。其語閎大不經，以爲儒者所謂中國者，於天下乃八十一分居其一分耳。中國名曰赤縣神州。赤縣神州内自有九州，禹之序九州是也，不得爲州數。中國外如赤縣神州者九，乃所謂九州也。於是有裨海環之，人民禽獸莫能相通者，如一區中者，乃爲一州。如此者九，乃有大瀛海環其外，天地之際焉。」〇史記秦始皇本紀：「三十三年，發諸嘗逋亡人、贅壻、賈人略取陸梁地，爲桂林、象郡、南海。西北斥逐匈奴。自榆中並河以東，屬之陰山。又使蒙恬渡河取高闕、陶山、北假中，築亭障以逐戎人。」






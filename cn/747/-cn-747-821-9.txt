○仙庙兴功记

夫人道阳教，重元妙理，考虚无之迹，合慌惚之言，则有（阙）周灵王太子驾鹤冲天，遗庙之所在也。绵祀千百，与世瞻依。而榱栋倾颓，涂摧剥。肃恭奚展，焚醮无归。今河阳行军怀州刺史仆射清河张公，即留守太保相君之令弟。游心众妙，秉志出尘。省日费之资，出星冠之侣。鸠工合力，易朽为坚。扶曲槛於层峦，正飞甍於绝。容可久，胜事一新。路重开，庶睹宾天之驾。风篁无废，如闻夜月之笙。观主苏尊师以克就厥功，宜刊贞石。谓绰执赵之敬，沐穰苴之仁。猥命撰词，不敢坚挹。时乾宁四年正月三日记。

裴贽

贽，宰相坦从子。第进士，擢累右补阙御史中丞刑部尚书。昭宗立，拜中书侍郎同中书门下平章事。寻兼户部尚书。帝幸凤翔，为大明宫留守，进尚书左仆射，以司空致仕。朱全忠将篡，贬青州司户参军，杀之。


◇筝赋

物顺合于律吕，音协同于宫商。朱弦微而慷慨兮，哀气切而怀伤。（《初学记》十六）

于是急弦促柱，变调改曲。卑杀纤妙，微声繁缛。散清商而流转兮，若将绝不复续。纷旷荡以繁奏，邈遗世而越俗。若乃察其风采，练其声音，美哉荡乎，乐而不淫。虽怀思而不怨，似《豳风》之遗音。于是《雅》曲既阕，《郑》、《卫》仍修。新声顺变，妙弄优游。微风漂裔，（《初学记》作漂震，《文选·广绝交论》注作「票彡撇」。）冷气轻浮。感悲音而增叹，怆憔悴而怀愁。若仍感天地，下动鬼神，享祀宗祖，酬酢嘉宾，移风易俗，混同人伦，莫有尚于筝者矣。（《艺文类聚》四十四，又《初学记》十六引两条，又略见《文选·月赋》注，《陆机猛虎行》注，《谢灵运拟邺中集诗》注，《刘峻广绝交论》注。）


代人祭李白文





曾巩


子之文章，杰立人上。地辟天开，云蒸雨降。

播产万物，玮丽瑰奇。大巧自然，人力何施。

又如长河，浩浩奔放，万里一泻，末势犹壮。

大骋厥辞，至于如此。意气飘然，发扬俦伟。

飞黄駃騠，轶群绝类。摆弃羁馽，脱遗辙轨。

捷出横步，志狭四裔。侧睨驽骀，与无物比。

始来玉堂，旋去江湖。麒麟凤凰，世岂能拘。

古今僻儒，钩章摛字，下里之学，辞卑义鄙。

士有一曲，拘牵泥滞，亦或狡巧，争驰势利。

子之可异，岂独兹文。轻世肆志，有激斯人。

姑熟之野，予来长民，举觞墓下，感叹余芬。






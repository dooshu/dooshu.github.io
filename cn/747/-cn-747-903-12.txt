○辩正论（并序）

有黄巾李仲卿，学谢管窥，智惭信度，矜白鸟之翼，望骇嵩华；负爝火之光，争辉日月。乃作《十异》《九迷》，贬量至圣。余慨其无识，念彼何辜，聊为《十喻》晓之，《九箴》诫之，用指诸掌，庶明达君子，详兹而改正焉。

有考古通人，与占衡君子，观李卿诽毁之论，阅开士辩正之谈，详而议之，发愤兴叹，欲使邪正异辙，真伪分流，定其是非，以明得失，冀後进者，永无疑焉。通人曰：“余观造化，本乎阴阳。物类所生，起乎天地。历三古之世，寻五圣之文，不见天尊之神，亦无大道之像。按《灵宝九天生神章》云：‘气清高澄，积阳成天；气结凝滓，积滞成地。人生也，皆由三元养育，九气结形，然後生也。是知阴阳者，人之本也；天地者，物之根也。根本是气，无别道神。’”君子曰：“道士《大霄隐书》《无上真书》等云：‘无上大道君治在五十五重无极大罗天中，玉京之上。七宝元台，金床玉几。仙童玉女之所侍卫，住在三十二天三界之外。’按《神仙五岳图》云：‘大道天尊治太元之都，玉光之州，金真之郡，天保之县，元明之乡，定志之里，灾所不及。’《灵书经》云：‘大罗是五亿五万五千五百五十五重天之上天也。’《五岳图》云：‘都者睹也。太上大道，道中之道。伸明君最守静，居太元之都。’《诸天内音》云：‘天与诸仙鸣楼都之鼓，朝晏玉京，以乐道君。’推此谬谈，则道君是天之神明。既属州县，则天尊复是天之民伍，如佛家经论三界之外，名出生死，无分段之形；离色心境，何得更有宝台玉山、州郡乡里？虚妄之甚，转复难矜。但道家伪说，无迹可观，习俗生常，为日已久，众邪竞叙，至有不同。如欲正名，理须详悉。今略出缘起，随而判之。按《周礼》：自尧已前，未有郡县。舜巡五岳，始见州名；《尚书·禹贡》，方陈州号。春秋之时，县大郡小，以郡属县；汉高已来，以县属郡。典诰所明，九州禹迹，百郡秦并是也。纵有道在天上，犹应触事无为，何因户属乡居，与凡不异？既有州县，即有官民，州牧郡守，姓何名何？乡长里司，谁子谁弟？并是管学道士，无识黄巾，不悉古今，未窥经史，人间置立州县，亦言天上与世符同，保伪为真，良可羞耻！其根脉本末，并如《笑道论》中委出也。

通人曰：“庄周云：‘察其始而无生也。非徒无生，而本无形；非徒无形，而本无气；恍惚之间，变而有气；气变而有形，形变而有生。’人之生也气之聚，聚则为生，散则为死，故曰‘有’。‘有无相生也，万物一也’。何谓‘一’也？天下一气也。推此而谈，无别有道高，处大罗独称尊贵。”

君子曰：“《阳气黄精经》云：‘流丹九转，结气成精，精化成神，神变成人。阳气赤名曰，元丹阴气黄，名曰黄精，阴阳交合，二气降精，精化为神；精神凝结，上於九天；九天之气，下於丹田，与神合凝，临於命门，要须九过，是为九丹。上化下凝，以成於人。’不云别有道神，能宰万物，使之生也。”

通人云：“古来名儒及河上公解《五千文》，视之不见名曰‘夷’，夷者精也；听之不闻名曰‘希’，希者神也；搏之不得名曰‘微’，微者气也；是谓无状之状，无物之象。故知气体眇莽，所以迎之不见其首；气形清虚，故云随之不见其後。此则叙道之本，从气而生。所以《上清经》云：‘吾生眇莽之中，其幽幽冥冥；幽冥之中，生乎空同；空同之内，生於太元；太元变化，三气明焉。一气青，一气白，一气黄。故云一生二，二生三。’按《生神章》云：‘老子以元始三气，合而为一。是至人法体，精是精灵，神是变化，气是气象。’如陆简寂、臧矜、顾欢、孟智周等《老子义》云：‘合此三乘，以成圣体。’又云：‘自然为通相之体，三气为别相之体。’检道所宗，以气为本。考三气之内，有色有心；既为色心所成，未免生死之患，何得称常？”

君子曰：“原道所先，以气为体。何以明之？按《养生服气经》云：‘道者气也。保气则得道，得道则长存。神者精也。保精则神明，神明则长生。精者血脉之川流，守骨之灵神。精去则骨枯，骨枯则死矣！故庄周云：吹句呼吸，吐故纳新。彭祖修之，以得寿考。’校此而言，能养和气，以致长生，谓得道也。”

通人曰：“纵使有道，不能自生，从自然出。道本自然，则道有所待；既因他有，即是无常。故老子云：‘人法地，地法天，天法道，道法自然。’王弼之言天地王道，立不相违，故称法也。自然无称穷极之词，道是智慧灵和之号，用智不及无智，有形不及无形，道是有义，不及自然之无义也。”

君子曰：“《易·乾凿度》云：‘昔燧人氏仰观斗极，以定方名；庖牺因之而画八卦；黄帝受命，使大挠造甲子，容成次历数，五行九宫之说，自此而兴。’故《说卦》云：‘阳数九者，立天之道，曰阴与阳，阴二阳一，则天有三焉。立地之道，曰柔与刚，刚二柔一，则地亦有三。立人之道，曰仁与义，义二仁一，则人亦有三。三三合九，阴阳相包，以成万物。’不闻别有道神，处太元都，坐高盖天，上罗三清，下包三界，居七英之房，出九宫之上，行神布气，造作万物，岂非惑乱，陷坠人间耶？校功则业殊，比迹则事异，沙门旌德而靡违，道士言行而多过。立不利之遐迹，逮不朽之元猷，洋洋乎弗可尚也，其唯释教欤？岂以坳塘小水，匹冯夷大波者哉！非所类矣。”


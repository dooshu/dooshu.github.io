明处士章献仲墓志铭

处士讳其修字献仲宣之湖北人湖北族大而名者南姥章氏章氏处士之雄曰献仲其先为宋侍郎焘故太傅仔钧公裔也焘生子十人纲纯并乾道中进士族用以张始自南姥分霎溪又十余传至君大父萝塘公讳汴徙居土桥称土桥章氏萝塘生见宇翁讳应科是为君考执亲丧庐墓三年兄遗孤坐仇构几死倾槖中装出之由是得孝友声君其仲子也少有父风用行谊世其家性故好客客坐常满家南湖之滨枕山带水畊渔为俗君独坐一小楼泛览百家及古今名人书画聊取适意不治经生言艇子进鱼则父老昆弟宾客接席列坐举酒烹鲜穷日为懽笑不知尘事之撄怀也以此自号羲皇上人家故不甚贫不喜谈钱谷人告之急则应尝如厠拾遗金需其人归之乃去至今耆旧谈遗事犹交口藉藉焉君生明万历甲午二月十九日卒崇祯甲申六月二十四日年五十一配孙氏吏科给事中襄姊也於章氏之室家内外靡所不宜盖後君三十年以八十考终葬不及祔男子二人长三宾邑诸生文而贤次馆宾称长者女子一人孙男二人逢璿逢尧孙女二人曾孙女一人处士君既不仕罕所表见或曰处士多隐德躬行而不言世莫得闻故自还金而外亡传焉始吾先大父中明府君讲学湖北尝买地治冢衮山之阳盖得之章氏云馆宾氏以铭请其忍辞铭曰

山之隰湖之裔韬厥德有处士人食德翁不言问幽宫惟竹园


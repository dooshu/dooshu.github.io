【与庾冰诗】

〖十三章〗

浩浩元化。五运迭送。昏明相错。否泰时用。数钟大过。乾象摧栋。惠怀凌构。神銮不控。德之不逮。痛矣悲夫。蛮夷交迹。封豕充衢。芒芒华夏。（原误作忧。今从古逸本。）鞠为戎墟。哀兼黍离。痛过茹荼。

天未忘晋。乃眷东顾。中宗奉时。龙飞廓祚。河洛虽堙。淮海获□。业业意兆。相望道著。

天步艰难。蹇运方资。凶羯稽诛。外忧未夷。矧乃萧墙。仍生枭至□。逆兵累遘。三缠紫微。

远惟自天。抑亦由人。道苟无亏。衅故曷因。遑遑遗黎。死痛生勤。（原误勒。今从古逸本。）抚运怀□。（古逸本、适园本作抚□运怀。）天地不仁。□哉我皇。哲嶷自然。远□隆替。思怀普天。明发询求。德音遐宣。临政存化。昵亲尊贤。

亲贤孰在。实赖伯舅。卓矣都乡。光此举首。苟云至公。身非己有。将敷徽猷。仰赞圣后。

义存急病。星驾路次。穆尔平心。不休不悴。险无矜容。（原作务客。今从古逸本。）商无凌气。形与务动。志恬道味。

余与夫子。分以情照。如彼清风。应此朗啸。契定一面。遂隆雅好。弛张虽殊。宫商同调。

无湖之寓。家子之馆。武昌之游。缱绻夕旦。邂逅不已。同集海畔。宅仁怀旧。用忘侨叹。

晏安难常。理有会乖。之子之性。（当作往。）惆怅低徊。子冲赤霄。我戢蓬黎。启兴歧路。慨矣增怀。

我闻为政。宽猛相革。体非太上。畴能全德。鉴彼韦弦。慎尔准墨。人望在兹。可不允塞。

古人重离。必有赠迁。千金之遗。孰与片言。励（古逸本作励。）矣庾生。勉踪前贤。何以将行。取诸斯篇。（○文馆词林百五十七。）


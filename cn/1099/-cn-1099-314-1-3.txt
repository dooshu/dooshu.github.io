○議復抽稅以濟兵糧以備征勦疏 【 抽稅充餉】

臣照得南贛所屬地方、各處流賊竊發。警報日聞、且地方廣濶、賊巢連絡、未遭懲艾、勢漸猖熾、今鄰壤多交通之奸、常操乏精強之技、揆茲事勢、必藉客兵、方可防勦、而本鎮別無堪用錢糧、雖有歲收二分稅銀、一年所入、不足供一年所出、目今府庫空匱、將何支持、各道會議、何項官銀可以動支、何項商稅可以抽取、何前有行、而後乃停寢、可以修復、何昔頗縮、而今有嬴餘、可以增加、多方籌度、徧行咨諏、或按諸往牒或創為新圖、庶公帑稍裕、而緩急有備矣、查得正德年間、兩廣蘇木胡椒象牙瑇瑁漆錫糖鐵等貨。俱從南雄府太平橋及南安府折梅亭抽稅。至贛廠再稅方許下流。後因奉詔停革、葢以比年承平無事。軍餉有餘。故可少緩。邇來地方多事、錢糧不給、師行糧從、勢不可巳、既不可取之于民復不得取之于官。則如昔賢范仲淹所謂孰若取之于商賈。况蘇木胡椒象牙等貨皆係貴物。客商獲利頗大。縱少取之。亦不為病。上可以供軍國之需。下可以免徵派之苦。亦不得巳濟時權宜之策也。去年閩廣寇發、聞各鎮皆以無糧自困、姑從招撫、致其猖决、臣自蒞鎮以來、首以四年鹽稅奏請、荷蒙　皇上俞允、繼而慮其不足、則以南雄商稅潮州鹽稅為請而不知先巳為人所有矣程鄉諸巢。逼鄰江西。盜賊一日未靖。則江西不能一夕安寢。江西不能一夕安寢。則臣鎮不能一日廢兵縱使他年鹽稅盡留。僅可供三千兵之費。而况又有限耶。臣鎮界四省之邊事權不專、特具奏明、又蒙　皇上假臣以有為之權、凡軍馬錢糧俱聽調度、臣亦自謂可以藉此滅賊、以報　聖恩萬一、而孰知有不然者、非獨錢糧各有所司、而處處防盜、處處空虗、自顧不暇、何有于臣、臣雖百口以欽依為詞、徒付空言而巳、新行稅法、歛怨之道前任都御史范欽、本為軍儲、心無所私、而浮言一倡、禍及其身、臣亦知此舉非所以市譽而避怨也。然事勢窮蹙。欲為則不能。欲巳則不可。反復計慮、亦有不得而辭避者、敢為上請、伏望　皇上、軫念邊陲、時艱用詘、敕下工部、俯從所議


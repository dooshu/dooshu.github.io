○与韩宏诏

敕韩宏：任光辅至，省所陈请，具悉。卿文武全略，邦家重臣，自居大藩，厥有成绩，辑宁百姓，严整三军，使予无忧，惟尔之力。省兹章奏，恳愿朝宗，诚嘉深衷，难遂勤请。朕以梁宋之地，水陆要冲，运路咽喉，王室藩屏，人疲易散，非卿之惠不能安，师众难和，非卿之威不能戢。今众方悦附，人又知归，镇抚之间，事难暂辍，虽恋深双阙，积十年而颇劳，然倚为长城，舍一日而不可。勉卿忠力，布朕腹心，宜体所怀，即断来表。


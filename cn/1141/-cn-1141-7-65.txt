稷下吟

总辔踰营丘，振绥度缁川。
请为稷下吟，清商激繁弦。
海岱夹都会，冠带纷蝉联。
华毂隘广陌，修冈亘星躔。
锡茅肇鹰扬，分流暨诸田。
英辟既袭迹，令佐乃骈肩。
技击奋仗剑，文辩竞掞天。
士女斗鸡狗，鱼盐充市廛。
长筵海错列，珠履何翩翩。
一朝委逝波，萧条无人烟。
古墓巢黄狐，崇墉号饥鸢。
延颈呼鲍叔，拍手招鲁连。
寒云睇绝岛，落日悲牛山。
升沈皆灭景，但见空名传。
万古更销歇，方来徒眩然。



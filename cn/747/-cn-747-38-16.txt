○高祖神尧大圣皇帝加谥册文

维天宝八载岁次己丑闰六月癸亥朔四日景寅，孝曾孙嗣皇帝臣隆基，敢昭告於高祖神尧皇帝。伏惟乾坤合德，历数在躬，俯顺人心，肇兴王业。济生灵於涂炭，宏至理於声香，四海乐推，百蛮稽服，故得图应纬协，开国造邦。顾以眇德，缵承丕绩，永惟孚祐，以致太和。顷者玉芝再产，上记阴骘，钦承景命，肃事鸿名。既刻元辰，荐彰嘉应，则有卿云散彩，瑞日重轮。恭惟降鉴，载深兢惕，谨上加尊谥曰高祖神尧大圣皇帝。伏惟俯鉴虔诚，昭升盛烈，祗奉典册，伏增感慰。


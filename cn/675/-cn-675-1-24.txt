卷二十四 感事门上

高力士谪巫州，山谷多荠，而人不食，感之，因作诗以寄意曰：“两京作斤卖，五溪无人采。夷夏虽有殊，气味都不改。”《明皇杂录》

李适之在相位，每退朝则邀宾客谐谑赋诗，曾不备林甫之害。尝为诗曰：“朱门长不闭，亲友恣相过。年今将半百，不乐复如何！”及罢相，又为诗曰：“避权仍罢相，乐圣且衔杯。借问门前客，今朝几个来！”及死非其罪，时人冤之。[《本事诗》]

明皇幸蜀回，至剑门，谓侍臣曰：“剑门天险，自古及今，败亡相继，岂非在德不在险也！”因作诗曰：“剑阁横空峻，銮舆出狩回。翠屏千仞合，丹嶂五丁开。灌木萦旗转，仙云拂马来。乘时方在德，嗟尔勒铭才。”至德二年，普安郡太守贾深勒于石。《开元传信记》

明皇将幸蜀，登花萼楼。使楼前善《水调》者登楼而歌曰：“山川满目泪沾衣，富贵荣华得几时！不见而今汾水上，惟有年年秋雁飞。”顾侍者曰：“谁为此？”对曰：“宰相李峤辞也。”明皇曰：“真才子！”不待曲终而去。《明皇传信记》

唐曲江，开元、天宝中尝有殿宇，因安史之乱遂尽圮废。文宗览杜甫诗云：“江头宫殿锁千门，细柳新蒲为谁绿！”因建紫云楼落霞亭，岁时赐宴，及于两岸建亭馆焉。《春明退朝录》

刘洞尝以诗百余首献李煜，首篇乃《石城怀古》云：“石城古岸头，一望思悠悠。几许六朝事，不禁江水流！”煜览之，掩卷改容。金陵将危，为七言诗，大榜于路旁曰：“千里长江皆渡马，十年养士得何人！”又云：“翻忆潘郎章奏内，愔愔日暮好沾巾。”盖潘祐表云“家国愔愔，如日将暮”也。《江南野录》

韩熙载，高密人，显仕江南，晚年奉贡入梁，都绝知旧。乃题于馆壁云：“未到故乡时，将谓故乡好。及至亲得归，争如身不到！目前相识无一人，出入空伤我怀抱。风雨潇潇旅馆秋，归来窗下和衣倒。梦中忽到江南路，寻得花中归旧处。桃脸蛾眉笑出门，争向前头拥将去。”又云：“仆本江北人，今作江南客。再去江北行，举目无相识。金风吹我寒，秋月为谁白。不如归去来，江南有人忆。”《江南野录》

《后庭花》，亡陈之曲也。杜牧之诗曰：“烟笼寒水月笼沙，夜泊秦淮卖酒家。商女不知亡国恨，隔江犹唱《后庭花》。”故胡曾诗曰：“陈国机权未可涯，如何后主恣骄奢！不知即入宫前井，犹自听吹《玉树花》！”[《鉴戒录》]

《思越人》，亡吴之曲也。胡曾诗曰：“吴王恃霸弃贤才，贪向姑苏醉醁醅。不觉钱塘江上月，一宵西送越兵来。”[《鉴戒录》]

《柳枝歌》，亡隋之曲也。胡曾诗曰：“万里长江一旦开，岸边杨柳几千栽。锦帆未落干戈起，惆怅龙舟去不回。”韩渥诗曰：“梁苑隋堤事已空，万条犹舞旧春风。那堪更想千年后，谁见杨花入汉宫！”《古今诗话》谓此诗是韩琮作。又贺知章诗曰：“碧玉妆成一树高，万条垂下绿丝绦。不知细叶谁裁出，二月春风是剪刀。”罗隐诗曰：“袅袅和烟映玉楼，半垂桥上半垂流。今年渐见枝条密，恼乱春风卒未休。”李涉诗曰：“锦池江上柳垂桥，风引蝉声送寂寥。不必如丝千万缕，只禁离恨两三条。”《鉴戒录》

天成初，明宗召亡蜀旧宰臣王锴等赋《蜀王降唐诗》，惟牛希济为佳，诗曰：“满城文武欲朝天，不觉邻师犯塞烟。唐主再悬新日月，蜀王还却旧山川。非干将相扶持拙，自是君臣数尽年。古往今来亦如此，几曾欢笑几潸然！”

元微之、刘梦得、韦楚客会于乐天之居，因论南朝兴废事，各赋《金陵怀古诗》。梦得方在郎省，元公已居北门。梦得骋其才，略无逊意，满引一觞，请为首唱，一挥而成。白公览诗，曰：“四人探骊龙，而子先得其珠，其余鳞甲将何为？”三公于是罢吟。梦得诗曰：“王浚楼船下益州，金陵王气黯然收。千寻铁锁沉江底，一片降幡出石头。荒苑至今生茂草，古城依旧枕寒流。如今四海归皇化，两岸潇潇芦荻秋。”

杜荀鹤，朱梁时作《时世吟》十首，今录其两首云：“夫因兵乱守蓬茅，麻苎裙衫鬓发焦。桑柘废来犹纳税，田园荒尽尚征苗。时挑野菜和根煮，旋砍生柴带叶烧。前虽见于评论，所载事固不同，姑存其作。任是深山更深处，也应无计避征徭。”“八十衰翁住破村，村中牢落不堪论。因供寨木无桑柘，为点乡兵绝子孙。还似平宁催赋税，未曾州县略安存。至今鸡犬皆星散，日落西山哭倚门。”并同前

内侍张继常为镇戎军钤辖，因题诗于厅事曰：“夜闻碛外铃声苦，晓听城头角调哀。不是感恩心似铁，谁人肯向此中来！”继常能读书，有识，好谈论，知治体。中间入内都知，领郡。《谈苑》

翠微寺在骊山绝顶，旧离宫也。唐太宗避暑于此，后寺亦废。有游人题云：“翠微寺本翠微宫，楼阁亭台几十重。天子不来僧又去，樵夫时倒一株松。”

钟谟，建安人，为李璟奏表称臣于周。孙晟遇害，独赦谟为耀州司马。有诗与州将云：“翩翩归尽塞垣鸿，隐隐寒闻蛰户虫。渭北离愁春色里，江南家事战尘中。还同逐客纫兰佩，谁听缧囚奏土风！多谢贤侯振吾道，免令搔首泣途穷。”后画江为界。世宗诏谟为卫尉卿，放还国。作诗献，其略云：“三年耀武群雄伏，一日回銮万国春。南北通欢永无事，谢恩归去老陪臣。”世宗览而悦之。并同前

元厚之昔随侍在荆南，从学于龙安寺僧舍。后三十年，以龙图阁帅荆州，昔之老僧犹在。一日，访旧斋，而门径池台如昔，怅感久之，因创巨堂，榜曰碧落，题诗于堂曰：“九重侍从三明主，四纪乾坤一老臣。”未几，召还翰林，参熙宁大政，真可谓乾坤老臣也。《古今诗话》

王播，少游扬州惠照寺木兰院，随僧饭，僧颇厌之。后二纪，出镇广陵，因访旧游，向书字已为碧纱笼矣。题二诗曰：“二十年前此院游，木兰初发院初修。而今再到经行处，树老无花僧白头。”“上堂已了各西东，惭愧阇黎饭后钟。二十年前尘扑面，而今始得碧纱笼。”《古今诗话》　《北梦琐言》载后篇段文昌《题江陵佛寺》。

李翱尚书于潭州，席上有舞《柘枝》者，颜色惨沮，侍御殷尧藩即席赠诗曰：“姑苏太守青蛾女，流落长沙舞《柘枝》。满坐绣衣皆不识，可怜红脸泪双垂。”因问之，乃苏州韦中丞爱姬所生女也，因相为之吁叹，即命更其舞衣，于宾榻中择士嫁之。舒元舆侍郎闻之，赠李公诗曰：“湘江舞罢忽生悲，便脱蛮靴出绛帏。谁是蔡邕琴酒客，魏公怀旧嫁文姬。”《古今诗话》

杜甫开元中流窜秦越，有《秦州诗》二十首。其首叙曰：“有弟皆羁旅，无家问死生。寄书多不达，况乃未休兵！”后殁衡州耒阳县。杜牧之常览其集，有诗曰：“杜诗韩笔愁来读，似倩麻姑痒处搔。天外凤凰谁得髓，无人解合续弦胶。”罗隐《题杜甫集》曰：“楚水悠悠浸耒亭，楚南天地两无情。忍教孙武重泉下，不见时人说用兵。”《南部新书》

诗云：“昔日青楼对歌舞，今日黄埃聚荆棘。山川满目泪沾衣，富贵荣华能几时！不见而今汾水上，惟有年年秋雁飞。”李峤作也，明皇深赏之。当时未有太白、子美，故峤辈得称雄尔。意其遭罹世故，不得不尔。雨中闻铃，且犹涕下，峤诗可不如撼铃也？以此论工拙，殆未可也。《苏公诗话》

李士元尝为僧，有《登单于台诗》云：“悔上层楼望，翻成极目愁。路沿葱岭去，河背玉关流。马散眠沙碛，兵闲倚戍楼。残阳三会角，吹白旅人头。”《登华阁诗》云：“乱后独来登大阁，凭阑举目尽伤心。长堤过雨行人少，废苑经秋草自深。破落侯家通永巷，萧条宫树接疏林。总输释氏青莲馆，依旧重重布地金。”《雅言杂录》

张祜素藉诗名，凡知己者皆当世英儒。故杜牧之云：“谁人得似张公子，千首诗轻万户侯。”祜有《华清宫诗》，为世所称，云：“龙虎旌旗雨露飘，凤池歌断玉山遥。明皇上马太真去，红杏满园香自销。”《郡阁雅谈》

李朱崖平泉庄佳景可爱，洛中士人诧于汪遵，遵有诗曰：“平泉风景好高眠，水色风光满目前。刚欲平他不平事，至今惆怅满南迁。”汪过杨相宅，有诗云：“倚伏从来事不遥，无何平地起青霄。才到青霄却平地，门对古槐空寂寥。”《唐贤抒情》

陈乔张俄，重阳日登高于北山湖亭，不奏声乐，因吟杜工部《九日宴蓝田崔氏庄》诗，其末句云：“明年此会知谁健，醉把茱萸仔细看。”员外郎赵宣父时亦在集，感慨流涕者数四，举坐异之。未几，赵卒。《南唐近事》

僖宗幸蜀，有北省官忘其名，避地江左，元昆扈跸在蜀，因寄诗曰：“涉江今日恨偏多，援笔长吁欲奈何！倘使泪流西去得，便宜添作锦江波。”后有朝士，同在外地，《睹野花，追思京师旧游》云：“曾过街西看牡丹，牡丹才谢便心阑。如今变作村园眼，古子花开也喜欢。”《杂志》

钱思公谪汉东，作一曲曰：“城上风光莺语乱，城下烟波春拍岸。绿杨芳草几时休？泪眼愁肠先已断。年华渐变成衰晚，鸾鉴朱颜惊暗换。昔年多病厌芳尊，今日芳尊唯恐浅。”每歌之，酒阑则泪下。时后阁尚有一白发姬，乃邓王俶歌鬟惊鸿也：“吾忆先王挽铎中歌此声，相公其亡乎？”果毙于随。邓王旧曲曰：“帝乡烟雨锁春愁，故国山川空泪眼。”颇相类。《湘山野录》

胡汾，不知何许人，尝隐庐山，《桑落洲》一篇云：“莫问桑田事，但看桑落洲。数家新住处，昔日大江流。古岸摧将尽，平沙长未休。想应百年后，人世更悠悠。”又《月诗》云：“轮中别有物，光外更无空。”《摭言》

元和十三年进士陈标献诸先辈诗曰：“春官南院院墙东，晓色初明月色红。文字一千重马拥，喜逢三十二人同。眼看鱼变辞凡水，心逐莺飞出瑞风。莫怪云泥从此别，总曾怅惆去年中。”同前

余昔在钱唐，一日昼寝宝山僧房，起题其壁云：“七尺顽躯走世尘，十围便腹贮天真。此中空洞浑无物，何止容君数百人？”其后有数小子，亦题名壁上，见者乃谓余诮之也。周伯仁所谓君者乃王茂弘之流，岂此等辈哉！吾尝作《太白真赞》云：“生平不识高将军，手污吾足乃敢嗔！”吾今复此者，欲使后之小人少知自揆也。《百斛明珠》

仆在徐州，王子立、子敏皆馆于官舍，而蜀人张师厚来过。二王方年少，吹洞箫，饮酒杏花下。明年，予谪黄州，对月独饮，尝有诗云：“去年花落在徐州，对月酣歌美清夜。今夜黄州见花发，小院闭门风露下。”盖忆与二王饮时也。张师厚久已死，今年子立复为古人，哀哉！

予素不解棋，因独游庐山白鹤观，观中人皆阖户昼寝，独闻棋声于古松流水之间，意欣然喜之，自尔欲学，然终不解也。儿子过乃粗能者。儋守张中从之戏，予亦隅坐竟日，不以为厌也。诗曰：“五老峰前，白鹤遗址。长松映庭，风日清美。我时独游，不逢一士。谁为棋者，户外屦二。不闻人声，时闻落子。纹枰坐对，谁究此味？空钩意钓，岂在鲂鲤！小儿近道，剥啄信指。胜固欣然，败亦可喜。优哉游哉，聊以卒岁。”并同前









卷一百三十

<史部,诏令奏议类,奏议之属,历代名臣奏议>

钦定四库全书

历代名臣奏议卷一百三十

明　杨士奇等　撰

用人

魏太祖置酒汉滨関内侯王粲奉觞贺曰方今袁绍起河北杖大衆志兼天下然好贤而不能用故奇士去之刘表雍容荆楚坐观时变自以为西伯可规士之避乱荆州者皆海内之隽杰也表不知所任故国危而无辅明公定冀州之日下车即缮其甲卒收其豪杰而用之以横行天下及平江汉引其贤隽而置之列位使海内回心望风而愿治文武并用英雄毕力此三王之举也何夔言於太祖曰自军兴以来制度草创用人未详其本是以各引其类时忘道德夔闻以贤制爵则民慎德以庸制禄则民兴功以为自今所用必先核之乡闾使长幼顺叙无相踰越显忠直之赏明公实之报则贤不肖之分居然别矣又可修保举故不以实之令使有司别受其负在朝之臣时受教与曹并选者各任其责上以观朝臣之节下以塞争竞之源以督羣下以率万民如是则天下幸甚

太祖置校事卢洪赵达等使察羣下法曹掾高柔谏曰设官分职各有所司今置校事既非居上信下之旨又达等数以憎爱擅作威福宜检治之太祖曰卿知达等恐不知吾也要能刺举而办衆事使贤人君子为之则不能也昔叔孙通用羣盗良有以也达等後奸利发太祖杀之以谢於柔

三公无事又希与朝政柔为廷尉又上疏曰天地以四时成功元首以辅弼兴治成汤仗阿衡之佐文武凭旦望之力逮至汉初萧曹之俦并以元勲代作心膂此皆明王圣主任臣於上贤相良辅股肱於下也今心辅之臣皆国之栋梁民所具瞻而置之三事不使知政遂各偃息养高鲜有进纳诚非朝廷崇用大臣之义大臣献可替否之谓也古者刑政有疑辄议於槐棘之下自今之後朝有疑议及刑狱大事宜数以咨访三公三公朝朔望之日又可特延入讲论得失博尽事情庶有裨起天听弘益大化帝嘉纳焉

文帝践阼散骑常侍王象荐杨俊曰伏见南阳太守杨俊秉纯粹之茂质履忠肃之弘量体仁足以育物笃实足以动衆克长後进惠训不倦外寛内直仁而有断自初弹冠所历埀化再守南阳恩德流着殊隣异党襁负而至今境守清静无所展其智能宜还本朝宣力辇毂熙帝之载

明帝即位何曾累迁散骑侍郎汲郡典农中郎将给事黄门侍郎上疏曰臣闻为国者以清浄为基而百姓以良吏为本今海内虚耗事役衆多诚宜恤养黎元悦以使人郡守之权虽轻犹专任千里比之於古则列国之君也上当奉宣朝恩以致惠和下当兴利而除其害得其人则可安非其人则为患故汉宣称曰百姓所以安其田里而无叹息愁恨之声者政平讼理也与我共此者其惟良二千石乎此诚可谓知政之本也方今国家大举新有发调军师远征上下劬劳夫百姓可与乐成难与虑始愚惑之人能厌目前之小勤而忘为乱之大祸者是以郡守益不可不得其人才虽难备犹宜粗有威恩为百姓所信惮者臣闻诸郡守有年老或疾病皆委政丞掾不恤庶事或体性疏怠不以政理为意在官积年惠泽不加於人然於考课之限罪亦不至诎免故得经延岁月而无斥罢之期臣愚以为可密诏主者使隐核参访郡守其有老病不隐亲人物及宰牧少恩好修人事烦挠百姓者皆可徵还为更选代

蒋济迁为中护军时中书监令号为专任济上疏曰大臣太重者国危左右太亲者身蔽古之至戒也往者大臣秉事外内扇动陛下卓然自览万几莫不祗肃夫大臣非不忠也然威权在下则衆心慢上势之常也陛下既已察之於大臣愿无忘於左右左右忠正远虑未必贤於大臣至於便辟取合或能工之今外所言辄云中书虽使恭慎不敢外交但有此名犹惑世俗况实握事要日在目前傥因疲倦之间有所割制衆臣见其能推移於事即亦因时而向之一有此端因当内设自完以此衆语私招所交为之内援若此臧否毁誉必有所兴功负赏罚必有所易直道而上者或壅曲附左右者反达因微而入缘形而出意所狎信不复猜觉此宜圣智所当早闻外以经意则形际自见或恐朝臣畏言不合而受左右之怨莫适以闻臣窃亮陛下潜神默思公听并观若事有未尽於理而物有未周於用将改曲易调远与黄唐角功近昭武文之迹岂近习而已哉然人君犹不可悉天下事以适已明当有所付三官任一臣非周公旦之忠又非管夷吾之公则有弄机败官之弊当今柱石之士虽少至於行称一州智效一官忠信竭命各奉其职可并驱策不使圣明之朝有专吏之名也太和中乐安亷昭以才能拔擢颇好言事散骑黄门侍郎杜恕上疏极谏曰伏见尚书郎亷昭奏左丞曹璠以罚当关不依诏坐判问又云诸当坐者别奏尚书令陈矫自奏不敢辞罚亦不敢以处重为恭意至恳恻臣窃愍然为朝廷惜之夫圣人不择世而兴不易民而治然而生必有贤智之佐者盖进之以道帅之以礼故也古之帝王之所以能辅世长民者莫不远得百姓之懽心近尽羣臣之智力诚使今朝任职之臣皆天下之选而不能尽其力不可谓能使人若非天下之选亦不可谓能官人陛下忧劳万几或亲灯火而庶事不康刑禁日弛岂非股肱不称之明效欤原其所由非独臣有不尽忠亦主有不能使百里奚愚於虞而智於秦豫让苟容中行而着节智伯斯则古人之明验矣今臣言一朝皆不忠是诬一朝也然其事类可推而得陛下感帑藏之不充实而军事未息至乃断四时之赋衣薄御府之私谷帅由圣意举朝称明与闻政事密勿大臣宁有恳恳忧此者乎骑都尉王才幸乐人孟思所为不法振动京都而其罪状发於小吏公卿大臣初无一言自陛下践阼以来司隶校尉御史中丞宁有举纲维以督奸宄使朝廷肃然者邪若陛下以为今世无良才朝廷乏贤佐岂可追望稷契之遐踪坐待来世之儁乂乎今之所贤者尽有大官而享厚禄矣然而奉上之节未立向公之心不一者委任之责不专而俗多忌讳故也臣以为忠臣不必亲亲臣不必忠何者以其居无嫌之地而事得自尽也今有疏者毁人不实其所毁必曰私报所憎誉人不实其所誉而必曰私爱所亲左右或因之以进憎爱之说非独毁誉有之政事损益亦皆有嫌陛下当思所以阐广朝臣之心笃厉有道之节使之自同古人望与竹帛耳反使如廉昭者扰乱其间臣惧大臣遂将容身保位坐观得失为来世戒也昔周公戒鲁侯曰无使大臣怨乎不以言贤愚明皆当时用也尧数舜之功称去四凶不言大小有罪则去也今者朝臣不自以为不能以陛下为不任也不自以为不知以陛下为不问也陛下何不遵周公之所以用大舜之所以去使侍中尚书坐则侍帷幄行则从华辇亲对诏问所陈必达则羣臣之行能否皆可得而知忠能者进闇劣者退谁敢依违而不自尽以陛下之圣明亲与羣臣论议政事使羣臣人得自尽人自以为亲人思所以报贤愚能否在陛下之所用以此治事何事不办以此建功何功不成每有军事诏书常曰谁当忧此者耶吾当自忧耳近诏又曰忧公忘私者必不然但先公後私即自办也伏读明诏乃知圣思究尽下情然亦恠陛下不治其本而忧其末也人之能否实有本性虽臣亦以为朝臣不尽称职也明主之用人也使能者不敢遗其力而不能者不得处非其任选举非其人未必为有罪也举朝共容非其人乃为恠耳陛下知其不尽力也而代之忧其职知其不能也而教之治其事岂徒主劳而臣逸哉虽圣贤并世终不能以此为治也陛下又患台阁禁令之不密人事请属之不絶听伊尹作迎客出入之制选司徒更恶吏以守寺门威禁由之实未得为禁之本也昔汉安帝时少府窦嘉辟廷尉郭躬无罪之兄子犹见举奏章劾纷纷近司隶校尉孔羡辟大将军狂悖之弟而有司嘿尔望风希指甚於受属选举不以实人事之大者也嘉有亲戚之宠躬非社稷重臣犹尚如此以今况古陛下自不督必行之罚以絶阿党之原耳伊尹之制与恶吏守门非世治之具也使臣之言少蒙察纳何患於奸不削灭而养若昭等乎夫纠擿奸宄忠事也然而世憎小人行之者以其不顾道理而苟求容进也若陛下不复考其终始必以违衆迕世为奉公密行白人为尽节焉有通人大才而更不能为此邪诚顾道理而弗为耳使天下皆背道而趋利则人主之所最病者陛下将何乐焉胡不絶其萌乎夫先意承旨以求容美率皆天下浅薄无行义者其意务在於适人主之心而已非欲治天下安百姓也陛下何不试变业而示之彼岂执其所守以违圣意哉夫人臣得人主之心安业也处尊显之官荣事也食千锺之禄厚实也人臣虽愚未有不乐此而喜干迕者也廹於道自强耳诚以为陛下当怜而佑之少委任焉如何反录昭等倾侧之意而忽若人者乎今者外有伺隙之寇内有贫旷之民陛下当大计天下之损益政事之得失诚不可以怠也

景初元年司徒司空并缺散骑侍郎孟康荐崔林曰夫宰相者天下之所瞻效诚宜得秉忠履正本德杖义之士足为海内所师表者窃见司隶校尉崔林禀自然之正性体高雅之弘量论其所长以比古人忠贞不回则史鱼之俦清俭守约则季文之匹也牧守州郡所在而治及为外司万里肃齐诚台辅之妙器衮职之良才也明帝时诏书博求衆贤散骑侍郎夏侯惠荐刘劭曰伏见常侍刘劭深忠笃思体周於数凡所错综源流弘远是以羣才大小咸取所同而斟酌焉故性实之士服其平和良正清静之人慕其玄虚退让文学之士嘉其推步详密法理之士明其分数精比意思之士知其沈深笃固文章之士爱其着论属辞制度之士贵其化略较要策谋之士赞其明思通微凡此诸论皆取适己所长而举其支流者也臣数听其清谈览其笃论渐渍历年服膺弥久实为朝廷奇其器量以为若此人者宜辅翼机事纳谋帏幄当与国道俱隆非世俗所常有也惟陛下垂优游之听使劭承清问之欢得自尽於前则德音上通煇燿日新矣

散骑常侍王肃上疏曰除无事之位损不急之禄止浮食之费并从容之官使官必有职职任其事事必受禄禄代其耕乃往古之常式当今之所宜也官寡而禄厚则公家之费鲜进仕之志劝进仕之志劝各展才力莫相倚杖敷奏以言明试以功能之与否简在帝心是以唐虞之设官分职申命公卿各以其事然後惟龙为纳言犹今尚书也以出纳帝命而已夏殷不可得而详甘誓曰六事之人明六卿亦典事者也周官则备矣五日视朝公卿大夫并进而司士辨其位焉其记曰坐而论道谓之王公作而行之谓之士大夫及汉之初依拟前代公卿皆亲以事升朝故高祖躬追反走之周昌武帝遥可奉奏之汲黯宣帝使公卿五日一朝成帝始置尚书五人自是陵迟朝礼遂阙可复五日视朝之仪使公卿尚书各以事进废礼复兴光宣圣绪诚所谓名美而实厚者也

中领军桓范荐徐宣曰臣闻帝王用人度世授才争夺之时以策略为先分定之後以忠义为首故晋文行舅犯之计而赏雍季之言高祖用陈平之智而托後於周勃也窃见尚书徐宣体忠厚之行秉直亮之性清雅特立不拘世俗确然难动有社稷之节历位州郡所在称职今仆射缺宣行掌後事腹心任重莫宜宣者帝遂以宣爲左仆射

齐王即位曹爽使弟羲为表荐司马懿曰臣亡父真奉事三朝入备冢宰出爲上将先帝以臣肺腑遗绪奨饰拔擢典兵禁省进无忠恪积累之行退无羔羊自公之节先帝圣体不豫臣虽奔走侍疾尝药曾无精诚翼日之应猥与太尉司马懿俱受遗诏且慙且惧靡所底告臣闻虞舜序贤以稷契为先汤武襃功以伊吕为首审选博举优劣得所斯诚辅世长民之大经録勲报功之令典自古以来未之或阙今臣虚闇位冠朝首顾惟越次中心愧惕敢竭愚情陈写至实夫天下之达道者三谓德爵齿也懿本以高明中正处上司之位名足镇衆义足率下一也包怀大略允文允武仍立征伐之勲遐迩归功二也万里旋斾亲受遗诏翼亮皇家内外所向三也加之耆艾纪纲邦国体练朝政论德则过於吉甫樊仲课功则踰於方叔召虎凡此数者懿实兼之臣抱空名而处其右天下之人将谓臣以宗室见私知进而不知退陛下岐嶷克明克类如有以察臣之言臣以为宜以懿为太傅大司马上昭陛下进贤之明中显懿身文武之实下使愚臣免於谤诮

安定太守孟达荐王雄曰臣闻明君以求贤为业忠臣以进宰为效故易称拔茅连茹传曰举尔所知臣不自量窃慕其义臣昔以人乏谬充备部职时涿郡太守王雄为西部从事与臣同僚雄天性良固果而有谋历试三县政成人和及在近职奉宣威恩怀柔有术清慎持法臣往年出使经过雄郡自说特受陛下拔擢之恩常励节精心思投命为効言辞激扬情趣欵恻臣虽愚闇不识真伪以谓雄才兼资文武忠烈之性踰越伦辈今涿郡领户三千?寡之家参居其半比者守兵藩卫之固诚不足舒雄智力展其勤干也反受恩深厚无以报国不胜慺慺浅见之情谨冒陈闻

吴孙权时步隲上疏曰臣闻人君不亲小事百官有司各任其职故舜命九贤则无所用心弹五弦之琴咏南风之诗不下堂庙而天下治也齐桓用管仲被发载车齐国既治又致匡合近汉高祖擥三杰以兴帝业西楚失雄俊以丧成功汲黯在朝淮南寝谋郅都守边匈奴窜迹故贤人所在折冲万里信国家之利器崇替之所由也方今王化未被於汉北河洛之滨尚有僭逆之丑诚擥英雄拔俊任贤之时也愿明太子重以经意则天下幸甚

陆逊拜上大将军右都护上疏陈时事曰臣以为科法严峻下犯者多顷年以来将吏罹罪虽不慎可责然天下未一当图进取小宜恩贷以安下情且世务日兴良能为先自无奸秽入身难忍之过乞复显用展其力效此乃圣王忘过记功以成王业昔汉高舍陈平之愆用其奇略终建勲祚功埀千载夫峻法严刑非帝王之隆业有罚无恕非怀远之弘规也

孙休时西陵督陆胤封都亭侯後转左虎林中书丞华核表荐胤曰胤天姿聦朗才通行洁昔历选曹遗迹可纪还在交州奉宣朝恩流民归附海隅肃清苍梧南海岁有风瘴气之害风则折木飞砂转石气则雾欝飞鸟不经自胤至州风气絶息商旅平行民无疾疫田稼丰稔州治临海海流秋醎胤又畜水民得甘食惠风横被化感人神遂凭天威招合遗散至被诏书当出民感其恩以忘恋土负老携幼甘心景从衆无携贰不烦兵卫自诸将合衆皆胁之以威未有如胤结以恩信者也衔命在州十有余年宾带殊俗宝玩所生而内无粉黛附珠之妾家无文甲犀象之珍方今之臣实难多得宜在辇毂股肱王室以赞唐虞康哉之颂江边任轻不尽其才虎林选督堪之者衆若召还都宠以上司则天工毕修庶绩咸熙矣

孙皓即位楼玄为宫下镇禁中侯主殿中事以应对切直渐见责怒後人诬白玄与贺邵相逢驻立耳语大笑谤讪政事遂被诏诘责送付广州核为东观令上疏曰臣窃以治国之体其犹治家主田野者皆宜良信又宜得一人緫其条目为作维纲衆事乃理论语曰无为而治者其舜也与恭已正南面而已言所任得其人故优游而自逸也今海内未定天下多事事无大小皆当关闻动经御坐劳损圣虑陛下既垂意博古综极艺文加勤心好道随节致气宜得闲静以展神思呼翕清淳与天同极日夜思惟诸吏之中任干之事足委杖者无胜於楼玄玄清忠奉公冠冕当世衆服其操无与争先夫清者则心平而意直忠者惟正道而履之如玄之性终始可保乞陛下赦玄前愆使得自新擢之宰司责其後效使为官择人随才授任则舜之恭已近亦可得晋武帝以刘毅清贫赐钱三十万日给米肉年七十告老久之见许以光禄大夫归第门施行马复赐钱百万後司徒举毅为青州大中正尚书以毅悬车致仕不宜劳以碎务陈留相乐安孙尹表曰礼凡卑者执劳尊者居逸是顺叙之宜也司徒魏舒司隶校尉严询与毅年齿相近往者同为散骑常侍後分授外内之职资涂所经出处一致今询管四十万户州兼董司百僚緫摄机要舒所统殷广兼执九品铨十六州议论主者不以为剧毅但以知一州便谓不宜累以碎事於毅大优询舒太劣若以前听致仕不宜复与迁授位者故光禄大夫郑衺为司空是也夫知人则哲惟帝难之尚可复委以宰辅之任不可谘以人伦之论臣窃所未安昔郑武公年过八十入为周司徒虽过悬车之年必有可用毅前为司隶直法不挠当朝之臣多所按劾谚曰受尧之诛不能称尧直臣无党古今所悉是以汲黯死於淮阳董仲舒裁为诸侯之相而毅独遭圣明不离辇毂当世之士咸以为荣毅虽身偏有风疾而志气聪明一州品第不足劳其思虑毅疾恶之心小过主者必疑其论议伤物故高其优礼令去事实此为机阁毅使絶人伦之路也臣州茂德惟毅越毅不用则清谈倒错矣於是青州自二品已上光禄勲石鉴等共奏曰谨按陈留相孙尹表及与臣等书如左臣州履境海岱而参风齐鲁故人俗务本而世敦德让今虽不充於旧而遗训犹存是以人伦归行士识所守也前被司徒符当参举州大中正佥以光禄大夫毅纯孝至素着在乡闾忠允亮直竭於事上仕不为荣惟期尽节正身率道崇公忘私行高义明出处同揆故能令义士宗其风景州闾归其清流虽年耆偏疾而神明克壮实臣州人士所思准系者矣诚以毅之明格至不言而信风之所动清浊必偃以称一州咸同之望故也窃以为礼贤尚德教之大典王制夺与动为开塞而士之所归人伦为大臣等虚劣虽言废於前今承尹书敢不列啓按尹所执非惟惜名议於毅之身亦通陈朝宣夺与大准以为尹言当否应蒙评议由是毅遂为州都铨正人流清浊区别其所弹贬自亲贵者始

帝以会稽王道子无社稷器干虑晏驾之後皇室倾危乃选时望以为藩屏将擢王恭殷仲堪等先以访王雅雅以恭等无当世之才不可大任乃从容曰王恭风神简贵志气方严既居外戚之重当亲贤之寄然其禀性峻隘无所包容执自是之操无守节之志仲堪虽谨於细行以文义着称亦无弘量且干略不长若委以连率之重据形胜之地今四海无事足能守职若道不常隆必为乱阶矣帝以恭等为当时秀望谓雅疾其胜已故不从二人皆被升用其後竟败有识之士称其知人惠帝时诏群僚举郡县之职以补内官御史中丞傅咸上书曰臣咸以为夫兴化之要在於官人才非一流职有不同譬诸林木洪纎枉直各有攸施故明扬逮于仄陋畴咨无拘内外之任出处随宜中间选用惟内是隆外举既颓复多节目竞内薄外遂成风俗此弊诚宜亟革之当内外通塞无所偏耳既使通塞无偏若选用不平有以深责责之苟深无忧不平也且胶柱不可以调瑟况乎官人而可以限乎伏思所限者以防选用不能出人不能出人当随事而制无须限法法之有限其於致远无乃泥乎或谓不制其法以何为责臣闻刑惩小人义责君子君子之责在心不在限也正始中任何晏以选举内外之衆职各得其才粲然之美於斯可观如此非徒御之以限法之所致乃委任之由也委任之惧甚於限法是法之失非己之尤尤不在己责之无惧所谓齐之以刑人免而无耻者也苟委任之一则虑罪之及二则惧致怨谤已快则朝野称咏不善则衆恶见归此之战战孰与?限法以苟免乎

着作郎陆机荐贺循等上奏曰伏见武康令贺循德量邃茂才鉴清远服膺道素风操凝峻历试二城刑政肃穆前蒸阳令郭讷风度简旷器识朗拔通济敏悟才足干事循守下县编名凡悴讷归家巷栖迟有年皆出自新邦朝无知己居在遐外志不自营年时倏忽而邈无阶绪实州党愚智所为恨恨臣等伏思台郎所以使州州有人非徒以均分显路惠及外州而已诚以庶士殊风四方异俗壅隔之害远国益甚至於荆扬二州户各数十万今扬州无郎而荆州江南乃无一人为京城职者诚非圣朝待四方之本心至於才望资品循可尚书郎讷可太子洗马舍人此乃衆望所积非但企及清涂苟充方选也谨条资品乞蒙简察

怀帝时诏王公举贤良方正刺史王敦以贺循为贤良杜夷为方正乃上疏曰臣闻有唐畴咨元凯时登汉武钦贤俊彦响应故能允协时雍敷崇盛化伏见太孙舍人会稽贺循处士庐江杜夷履道弥高清操絶俗思学融通才经王务循宰二县皆有名绩备僚东宫忠恪允着夷清虚冲淡与俗异轨考盘空谷肥遁匿迹盖经国之良宝聘命之所急若得待诏公车承对册问必有忠谠良谟弘益政道矣

元帝为琅琊王镇建康时安东司马王导进计曰古之王者莫不宾礼故老存问风俗虚已倾心以招俊乂况天下丧乱九州分裂大业草创急於得人者乎顾荣贺循此土之望未若引之以结人心二子既至则无不来矣帝乃使导躬造循荣二人皆应命而至由是吴会风靡百姓归心焉自此之後渐相崇奉君臣之礼始定俄而洛京倾覆中州士女避乱江左者十六七导劝帝收其贤人君子与之图时事荆扬晏安户口殷实帝尝从容谓导曰卿吾之萧何也对曰昔秦为无道百姓厌乱巨猾淩暴人怀汉德革命反正易以为功自魏氏以来迄於太康之际公卿世族豪侈相高政教淩迟不遵法度群公卿士皆餍於安息遂使奸人乘衅有亏至道然否终斯泰天道之常大王方立命世之勲一匡九合管仲乐毅於是乎在岂区区国臣所可拟议愿深弘神虑广择良能顾荣贺循纪瞻周玘皆南土之秀愿尽优礼则天下安矣帝纳焉

元帝称制使各陈时事损益西阁祭酒丁潭上书曰为国者恃人须才盖二千石长吏是也安可不明简其才使必允当既得其人使久於其职在官者无苟且居下者有恒心此为政之较也今之长吏迁转既数有送迎之费古人三载考绩三考黜陟中才处局故难以速成也

元帝时江州刺史应詹上疏曰夫欲用天下之智力者莫若使天下信之也商鞅移木岂礼也哉有由而然自经荒弊纲纪颓陵清直之风既浇糟粃之俗犹在诚宜濯以沧浪之流漉以吞舟之网则幽显明别於变时雍矣弘济兹务在乎官人今南北杂错属托者无保负之累而轻举所知此博采所以未精职理所以多阙今凡有所用宜随其能否而与举主同乎襃贬则人有慎举之恭官无废职之吝昔冀缺有功胥臣蒙先茅之赏子玉败军子文受蒍贾之责古既有之今亦宜然汉朝使刺史行部乘传奏事犹恐不足以辨彰幽明弘宣政道故复有绣衣直指今之艰弊过於往昔宜分遣黄散若中书郎等循行天下观采得失举善弹违断截苟且则人不敢为非矣汉宣帝时二千石有居职修明者则入为公卿其不称职免官者皆还为平人惩劝必行故历世长久中间以来迁不足竞免不足惧或有进而失意退而得分莅官虽美当以素论降替在职实劣直以旧望登叙校游谈为多少不以实事为先後以此责成臣未见其兆也今宜峻左降旧制可二千石免官三年乃得叙用长史六年户口折半道里倍之此法必明使天下知官难得而易失必人慎其职朝无惰官矣都督可课佃二十顷州十顷郡五顷县三顷皆取文武吏医卜不得挠乱百姓三台九府中外诸军有可减损皆令附农市息末技道无游人不过一?丰稔可必然後重居职之俸使禄足以代耕顷大事之後遐迩皆想宏略而寂然未副宜早振纲领肃起羣望

帝以王敦势盛渐踈忌王导等御史中丞周嵩上疏曰臣闻明君思隆其道故贤智之士乐在其朝忠臣将明其节故量时而後仕乐在其朝故无过任之讥将明其节故无过宠之谤是以君臣并隆功格天地近代以来德废道衰君怀术以御臣臣挟利以事君君臣交利而祸乱相寻故得失之迹难可详言臣请较而明之夫傅说之相高宗申召之辅宣王管仲之佐齐桓衰范之翼晋文或宗师其道垂拱受成委以权重终致匡主未有忧其逼已还为国蠧者也始田氏擅齐王莽篡汉皆藉封土之强假累世之宠因闇弱之主资母后之权树比周之党阶絶灭之势然後乃能行其私谋以成篡夺之祸耳岂遇立功之主为天人所相而能运其奸计以济其不轨者哉光武以王族奋於闾阎因时之望收揽英奇遂续汉业以美中兴之勤及天下既定颇废黜功臣者何哉武力之士不达国体以立一时之功不可久假以权势其兴废之事亦可见矣近者三国鼎峙并以雄略之才命世之能皆委赖俊哲终成功业贻之後嗣未有愆失遗方来之恨者也今王导王廙等方之前贤犹有所後至於忠素竭诚义以辅上共隆洪基翼成大业亦昔之亮也虽陛下乘奕世之德有天人之会割据江东奄有南极龙飞海隅兴复旧物此亦群才之明岂独陛下之力也今王业虽建羯宼未枭天下荡荡不宾者衆公私匮竭仓庾未充梓宫沉沦妃后不反正委贤任能推毂之日也功业垂就晋祚方隆而一旦听孤臣之言惑疑似之说乃更以危为安以踈易亲放逐旧德以佞伍贤远亏既往之明顾伤伊管之交倾巍巍之望丧如山之功将令贤智杜心义士丧志近招当时之患远遗来世之笑夫安危在号令存亡在寄任以古推今岂可不寒心而哀叹哉臣兄弟受遇无彼此之嫌而臣干犯时讳触忤逆鳞者何诚念社稷之忧欲报之於陛下也古之明王思闻其过悟逆旅之言以明成败之由故采纳愚言以考虚实上爲宗庙无穷之计下收亿兆元元之命臣不胜忧愤竭愚以闻疏奏帝感悟

明帝时尚书右仆射纪瞻谓郄鉴有将相之材恐朝廷弃而不恤上疏请徵之曰臣闻皇代之兴必有爪牙之佐扞城之用帝王之利器也故虞舜举十六相而南面垂拱伏见前辅国将军郄鉴少立高操体清望峻文武之略时之良干昔与戴若思同辟推放荒地所在孤特衆无一旅救援不至然能绥集残余?险历载遂使凶寇不敢南侵但士衆单寡无以立功既统名州又为常伯若使鉴从容台闼出内王命必能尽抗直之规补衮职之阙自先朝以来诸所授用已有成比戴若思以尚书为六州都督征西将军复加常侍刘隗镇北陈眕镇东以鉴年时则与若思同以资则俱八坐况鉴雅望清重一代名器圣朝以至公临天下惟平是与是以臣寝顿陋巷思尽闻见惟开圣怀垂问臣导冀有毫厘万分之一

成帝咸和末诏公卿举贤良方正直言之士太常华恒举虞喜为贤良会国有军事不行咸康初内史何充上疏曰臣闻二八举而四门穆十乱用而天下安徽猷克阐有自来矣方今圣德钦明思恢遐烈旌舆整驾俟贤而动伏见前贤良虞喜天挺贞素高尚邈世束修立德皓首不倦加以傍综广深博闻强识鑚坚研微有弗及之勤处静味道无风尘之志高枕柴门怡然自足宜使蒲轮纡衡以旌殊操一则翼赞大化二则敦励薄俗穆帝时安西将军桓温荐谯秀表曰臣闻大朴既亏则高尚之标显道丧时昏则忠贞之义彰故有洗耳投渊以振玄邈之风亦有秉心矫迹以敦在三之节是故上代之君莫不崇重斯轨所以笃俗训民静一流竞伏惟大晋应符御世运无常通时有屯蹇神州邱墟三方圯裂兔罝絶响於中林白驹无闻於空谷斯有识之所悼心大雅之所叹息者也陛下圣德嗣兴方恢天绪臣昔奉役有事西土鲸鲵既悬思宣大化访诸故老搜扬潜逸庶式罗於羿浞之墟想王蠋於亡齐之境窃闻巴西谯秀植操贞固抱德肥遯扬清渭波于时皇极遘道消之会群黎蹈颠沛之艰中华有顾瞻之哀幽谷无迁乔之望凶命屡招奸威仍逼身寄虎吻危同朝露而能抗节玉立誓不降辱杜门絶迹不面伪庭进免龚胜亡身之祸退无薛方跪对之讥虽园绮之栖商洛管宁之默辽海方之於秀殆无以过于今西土以为美谈夫旌德礼贤化道之所先崇表殊节圣哲之上务方今六合未康豺豕当路遗黎偷薄义声不闻益宜振起道义之徒以敦流遯之敝若秀蒙蒲帛之徵足以镇静颓风轨训嚣俗幽遐仰流九服知化矣

宋高祖时甯子先上陈损益曰隆化之道莫先於官得其人枚卜之方莫若人慎其举虽复因革不同损益有物求贤审官未之或改师锡佥曰焕乎钦明之诰拔茅征吉着於幽贲之爻晋师有成瓜衍作赏楚乘无入蒍贾不贺今旧命惟新幽人引领韶之尽美已备於振纲武之未尽或存於理目虽九官之职未可备举亲民之选尤宜在先愚欲使天朝四品官外及守牧各举一人堪为二千石长吏者以付选官随缺叙用得贤受赏失举任罚夫惟帝之难岂庸识所易然举尔所知非求多人因百官之明孰与一识之见报咎在己岂容狥物之私今非以选曹所铨果於乖谬衆职所举必也惟良盖宜使求贤辟於广涂考绩取其少殿若才实拔群进宜尚德治阿之宰不必计年免徒之守岂限资秩自此以还故当才均以资资均以地宰莅之官诚曰吏职然监观民瘼翼化宣风则隐厚之求急於刀笔能事之功接於德心以此论才行之年岁岂惟政无秕蠧民庇手足而已将使公路日清私请渐塞士多心竞仁必由己处士砥自求之节仕子藏交驰之情甯子庸微不识治体冒昧陈愚退惧违谬

文帝元嘉九年诏内外百官举才江夏王义恭上表曰臣闻云和备乐则繁会克谐骅骝骖服则致远斯效陛下顺简夤化文明在躬玉衡既正泰阶载一而犹发虑英髦凝情仄陋幽谷空同显着扬历是以潜虬耸鳞伫利见之期翔凤弭翼应来仪之感窃见南阳宗炳操履闲远思业贞纯砥节邱园息宾盛世贫约而苦内无改情轩冕屡招确尔不拔若加以蒲帛之聘感以大伦之美庶投竿释褐翻然来仪必能毗燮九官宣赞百揆尚书金部郎臣徐森之臣府中直兵参军事臣王天宝竝局力允济忠谅欵诚往年逆臣叛逸华阳失守森之全境宁民绩章危棘前者经略伊瀍元戎丧旅天宝北勤河朔东据营邱勲勇既昭心事兼竭虽蒙褒叙未尽才宜并可授以边藩展其志力交址辽邈累丧藩将政刑每阙抚莅惟艰南中夐远风謡迥隔蛮獠狡窃边氓荼炭实须练实以绥其难谓森之可交州刺史天宝可宁州刺史庶足威怀荒表肃清遐服昔魏戊之贤功存荐士赵武之明事彰管库臣识愧前良理谢先哲率举所知仰酬采访退惧瞽言无足甄奨

齐明帝诏求异士始安王遥光表荐王暕及东海王僧孺曰臣闻求贤暂劳垂拱永逸方之疏壤取类导川伏惟陛下道隐旒纩信允符玺白驹空谷振鹭在庭犹惧隐鳞卜祝藏器屠保物色关下委裘河上非取制於一狐谅求味於兼采而五声倦响九工是询寝议庙堂借听舆皁臣位任隆重义兼邦家实欲使名实不违徼幸路絶势门上品犹常裕以清谈英俊下僚不可限以位貌窃见秘书丞琅琊王暕年二十一七叶重光海内冠冕神清气茂允廸中和叔宝理遣之谈彦辅名教之乐故以晖映先达领袖後进居无尘杂家有赐书辞赋清新属言玄远室迩人旷物踈道亲养素丘园台阶虚位庠序公朝万夫倾首岂徒荀令可想李公不亡而已哉乃东序之秘宝瑚琏之茂器除骠骑从事中郎

後魏太武帝时仆射郭祚奏言考察令公清独着德绩超伦而无负殿者为上上一殿为上中二殿为上下累计八殿品降至九未审今诸曹府寺凡考在事公清然才非独着绩行称务而德非超伦干能粗可而守平堪任或人用小劣处官济事并全无负殿之徒为依何第景明二年以来至今十有一载准限而判三应昇退今既通考未审为十年之中三经肆眚赦前之罪不问轻重皆蒙宥免或为御史所弹案验未周遇赦复任者未审记殿得除以不诏曰独着超伦及才备寡咎皆谓文武兼上上之极言耳自此以降犹有八等随才为次今文已具其积负累殿及守平得济皆含在其中何容别疑也所云通考者?縂多年之言至於黜陟之体自依旧来年断何足复请其罚赎已决之殿固非免限遇赦免罪惟记其殿除之

孝文帝太和三年淮南王他奏求依旧断禄文明太后令召群臣议之尚书中书监高闾表曰天生烝民树之以君明君不能独理必须臣以作辅君使臣以礼臣事君以忠故车服有等差爵命有分秩德高者则位尊任广者则禄重下者禄足以代耕上者俸足以行义庶民均其赋以展奉上之心君王聚其材以供事业之用君班其俸垂惠则厚臣受其禄感恩则深於是贪残之心止竭效之诚笃兆庶无侵削之烦百辟备礼容之美斯则经世之明典为治之至术自尧舜以来逮于三季虽优劣不同而斯道弗改自中原崩颓天下幅裂海内未一民户耗减国用不充俸禄遂废此则事出临时之宜良非长久之道大魏应期绍祚照临万方九服既和八表咸谧二圣钦明文思道冠百代动遵礼式稽考旧章准百王不易之胜法述前圣利世之高轨置立隣党班宣俸禄事设令行於今已久苛慝不生上下无怨奸巧革虑闚觎絶心利润之厚同於天地以斯观之如何可改又洪波奔激则堤防宜厚奸悖充斥则禁网须严且饥寒切身慈母不保其子家给人足礼让可得而生但亷清之人不必皆富丰财之士未必悉贤今给其俸则清者足以息其滥窃贪者足以感而劝善若不班禄则贪者肆其奸情清者不能自保难易之验灼然可知如何一朝便欲去俸淮南之议不亦谬乎诏从闾议宣武帝景明初洛阳县获白鼠散骑常侍卢昶奏曰谨案典瑞外镇刺史二千石令长不只上命刻暴百姓人民怨嗟则白鼠至臣闻祯不虚见德合必符妖不妄出咎彰必至是以古之人君或怠端以失德或只变而立功斯乃万古之殷鉴千龄之烱诫比者灾气作沴恒阳亏度陛下流如伤之慈降纳隍之旨哀百姓之无辜引在予之深责举贤黜佞之诏道映於尧先进思纳谏之言事光於舜右伏读明旨俯观徵谴敢布庸瞽以陈万一窃惟一夫之耕食裁充口一妇之织衣始蔽形年租岁调则惟常理此外徵求於何取足然自比年以来兵革屡动荆扬二州屯戍不息锺离义阳师旅相继兼荆蛮凶狡王师薄伐暴露原野经秋淹夏汝颍之地率户从戎河冀之境连丁转运又战不必胜加之退负死丧离旷十室而九细役繁徭日月滋甚苛兵酷吏因逞威福至使通原遥畛田芜罕耘连村接閈蚕饥莫食而监司因公以贪求豪强恃私而逼掠遂令鬻短褐以益千金之资制口腹而充一朝之急此皆由令长牧守多失其人郡阙黄覇之君县无鲁恭之宰不思所以安民正思所以润屋故士女呼嗟相望於道路守宰暴贪风闻於魏阙往岁法官案验多挂刑网谓必显戮以明劝戒然後遣使覆讯公违宪典或承风挟请轻树私恩或容情受贿辄施已惠御史所劾皆言诬枉申雪罪人更云清白长侮上之源滋陵下之路忠清之人见之而自怠犯暴之夫闻之以益快白鼠之至信而有徵矣伏愿陛下垂叡哲之鉴察妖灾之起延对公卿广询庶政引见枢纳博求民隐存问孤寡去其苛碎轻徭省赋与民休息贞良忠谠置之於朝奸回贪妄弃之於市则九官勿戒而恒敬百县不严而自肃士女欣欣人有望矣孝明帝时光禄大夫右丞张普惠上疏曰臣闻明德慎罚文王所以造周咸有一德殷汤所以革夏故能上令下从风动草偃畏之如雷电敬之如明神是以天子家天下绥万国若天之无不覆地之无不载迁都之构庶方子来泛泽所沾降及陪皂宁有岳牧二千石县令丞尉治中别驾及诸军幢受命於朝廷而可不预乎此之班駮云雨之不平谓是当时有司出纳之未允何以明之仰寻世宗书百官普进一级中有朝臣刺史登时襃授则内外贵贱莫不同泽又覆奏称爰及陪皂明无不逮自後人率其心纷纶盈庭嫌少误惑视听限以汛前更为年断六年三年之考以意折之汛前汛後之岁隔而絶之遂使如纶之旨顿於一朝汛前六年上第者全不得泛三年上第者蒙半阶而已泛前泛後合考者隔絶而不得无考者无折而全泛前泛後有考无考并蒙全泛与否乖违勤旧弥屈差若毫厘谬以千里其此之谓乎易曰言行君子之所以动天地可不慎欤言之不从无以抑之遂奏夺牧守外禄全不与泛散官改为四年之考泛前者八年一阶政令不一寃讼惟甚与而复夺其本在兹致使邀驾击鼓者无理以加其罪诽谤公听者无辞以抑其言噂????所由生慢勃所由起夫琴瑟不调挠而更张善人国之本也其可弃乎诗云乐只君子邦家之基尧典曰克明峻德吕刑曰何择非人周官曰官不必备惟其人咎繇曰无旷庶官天工人其代之诗云人之云亡邦国殄悴又曰雨我公田遂及我私孔子曰不患贫而患不均如此则官必择人泛则宜溥请远遵正始元旨近准圣明二泛内外百官悉同一阶不以泛前折考不以散任增年则同云共澍四海均洽如谓未可宜以权理折之易曰圣人之大宝曰位何以守位曰仁春秋传曰一曰择人如此则乃可无泛不可无考守宰之泛既以追夺则百官之泛不应独沾溥泽既收复谁敢怨夫三载之考兴於太和再周之陟通於景明闲剧禄力自有加减陪臣以事省降而考则三年朝官既禄等平曹更四周乃陟考禄参差各称其任且一日从军征戍苦於烦任终年专使决断重於陪臣恒上若通为三载之考无泛隔折则各盈其分亦足以近塞群口远绥四方日昃求贤犹有所失况不遵择人之训唯以停久而进乎自今已後考黜愿以三宅革心选进愿以三儁居德书曰举能其官惟尔之能称非其人惟尔弗任斯周道所以佑辟康民敢不敬守臣忝官枢副毗察寃讼寤寐惟省谓宜追正愚固所陈万无可采尚书右丞吏部郎中迁平东将军光禄大夫辛雄上疏曰帝王之道莫尚於安民安民之本莫加於礼律礼律既设择贤而行之天下雍熙无非任贤之功也故虞舜之盛穆穆标美文王受命济济以康高祖孝文皇帝天纵大圣开复典谟选三代之异礼采二汉之典法端拱而四方安刑措而兆民治世宗重光继轨每念聿修官人有道万里清谧陛下劬劳日昃躬亲庶政求瘼恤民无时暂憩而黔首纷然兵车不息以臣愚见可得而言自神龟未来专以停年为选士无善恶岁久先叙职无剧易名到授官执按之吏以差次日月为功能铨衡之人以简用老旧为平直且庸劣之人莫不贪鄙委斗筲以共治之重托硕鼠以百里之命皆货贿是求肆心纵意禁制虽烦不胜其欲致令徭役不均发调违谬箕敛盈门囚执满道二圣明诏寝而不遵画一之法悬而不用自此夷夏之民将相为乱岂有余憾哉盖由官授不得其人百姓不堪其命故也当今天下黔黎久经宼贼父死兄亡子弟沦陷流离艰危十室而九白骨不收孤茕靡恤财殚力尽无以卒岁宜及此时早加慰抚盖助陛下治天下者惟在守令最须简置以康国道但郡县选举由来共轻贵游儁才莫肯居此宜改其弊以定官方请上等郡县为第一清中等为第二清下等为第三清选补之法妙尽才望如不可并後地先才不得拘以停年竟无铨革三载黜陟有称者补在京名官如前代故事不历郡县不得为内职则人思自勉上下同心枉屈可申强暴自息刑政日平民俗奉化矣复何忧於不治何恤於逆徒也窃见今之守令清慎奉治则政平讼理有非其才则纲维荒秽伏愿陛下蹔留天心校其利害则臣言可验不待终朝昔杜畿寛惠河东无警苏则分粮金城克复略观今古风俗迁讹罔不任贤以相化革朝任夕治功可立待若遵常习故不明选典欲以静民便恐无日

北齐文宣帝时制诏问求贤审官秀州长史樊逊对曰臣闻雕兽画龙徒有风云之势金丹玉马终无水陆之功三驾礼贤将收实用一毛不拔复何足取是以尧作虞宾遂全箕山之操周移商鼎不纳孤竹之言但处士盗名虽云久矣朝臣窃位盖亦实多汉拜丞相便有锺鼓之妖魏用三公乃至孙权之笑故山林之与朝廷得容非毁肥遯之与宾王飜有优劣至於时非蹈海而曰羞作秦民事异出关而言耻从卫乱虽复星干帝座不易高尚之心月犯少微终存耿介之志自我太岳之後克广洪业禹至神宗舜格文祖陛下受天之明命光华日月爰自纳麓乃格文祖仪天地以设官象星辰而布职汉家神凤慙用纪年魏氏青龙羞将改号上膺列宿咸是异人下法山川莫非奇士所以画堂甲观修德日新庙鼎歌钟王勲岁委循名责实选衆举能朝无铜臭之公世絶钱神之论昔百里相秦名存雀籙萧张辅沛姓在河书今日公卿抑亦天授与之为治何欲不从未必稽首天师方闻牧马之术膝行山上始得治身之道但使帝德休明自强不息甲夜观书支日通奏周昌桀纣之论欣然开纳刘毅桓灵之比终自含弘高悬王爵唯能是与管库靡遗渔塩毕录无令桓谭非?官止於郡丞赵壹负才位终於计掾则天下宅心幽明知感岁精仕汉风伯朝周真人去而复归台星拆而还敛诗称多士易载群龙从此而言可以无愧

隋文帝时国子博士何妥上八事以谏其一事曰臣闻知人则哲惟帝难之孔子曰举直错诸枉则民服举枉错诸直则民不服由此言之政之治乱必慎所举故进贤受上赏蔽贤蒙显戮察今之举人良异于此无论谄直莫择贤愚心欲崇高则起家喉舌之任意须抑屈必白首郎署之官人之不服实由於此臣闻爵人於朝与士共之刑人於市与衆弃之伏见留心狱讼爱人如子每应决狱无不询访群公刑之不滥君之明也刑既如此爵亦宜然若有懋功简在帝心者便可擢用自斯以降若选重官必须参以衆议勿信一人之举则上不偏私下无怨望其二事曰孔子云是察阿党则罪无掩蔽又曰君子周而不比小人比而不周所谓比者即阿党也谓心之所爱既已光华荣显犹加提挈心之所恶既已沈滞屈辱薄言必怒提挈既成必相掩蔽则欺上之心生矣屈辱既加则有怨恨谤讟之言出矣伏愿广加逖访勿使朋党路开威恩自任有国之患莫大於此其三事曰臣闻舜举十六族所谓八元八恺计其贤明理优今日犹复择才授任不相侵滥故得四门雍穆庶绩咸熙今官员极多用人甚少有一人兼数职为是国无人也为是人不善也今万乘大国髦彦不少纵有明哲无由自达东方朔言曰尊之则为将卑之则为虏斯言信矣今当官之人不度德量力既无吕望傅说之能自负傅岩滋水之气不虑忧深责重唯畏总领不多安斯宠任轻彼权轴好致颠蹶实此之由易曰鼎折足覆公餗其形渥凶言不胜其任也臣闻穷力举重不能为用伏愿更任贤良分才参掌使各行有余力则庶事康哉其四事曰臣闻礼云析言破律乱名改作执左道以乱政者杀孔子曰仍旧贯何必改作伏见比年以来改作者多矣至如范威漏刻十载不成赵翊尺称七年方决公孙济迂诞医方费逾巨万徐道庆回互子午糜耗饮食常明破律多历岁时王渥乱名曾无纪极张山居未知星位前已蹂藉太常曹魏祖不识北辰今复辚轹太史莫不用其短见便自夸毗邀射名誉厚相诬罔请今日已後有如此者若其言不验必加重罚庶令有所畏忌不敢轻奏狂简其余文多不载

开皇四年治书侍御史柳彧上表曰昔汉光武与二十八将披荆棘定天下及功成之後无所任职伏见诏书以和干子为杞州刺史干子弓马武用是其所长治民莅职非其所解如谓优老可加厚赐若令刺举所损殊多帝善之干子竟免

帝勤於听受百僚奏请多有烦碎彧又上疏谏曰自古帝王莫过唐虞然皆劳於求贤而逸於任使陛下留心治道无惮疲劳乃至营造细小之事出给轻微之物一日之内酬答百司日旰忘食夜分未寝动以文簿忧劳圣躬愿察臣言少减烦务唯经国大事非臣下所能裁断者奏请详汰自余细务责成所司帝嘉之

历代名臣奏议卷一百三十








卷十六

钦定四库全书

续後汉书卷十六　　　　　元　郝经　撰

列传第十三

汉臣

关羽　张飞　赵云【陈到】　黄忠　马超

关羽字云长本字长生河东解人也亡命奔涿郡昭烈於乡里合徒衆而羽与张飞为之御侮昭烈为平原相以羽飞为别部司马分统部曲昭烈与二人寝则同牀恩若兄弟而稠人广坐侍立终日随昭烈周旋不避艰险【原注蜀记曹公与刘备围吕布於下邳关羽启公布使秦宜禄行求救乞娶其妻公许之临破又屡启于公公疑其有异色先遣迎看因自留之羽心不自安此与魏氏春秋所说异也】昭烈袭杀徐州刺史车胄使羽守下邳行太守事【原注魏书云以羽领徐州】而身还小沛建安五年曹操攻昭烈昭烈奔袁绍操禽羽以归拜为偏将军礼之甚厚绍遣将军顔良攻东郡太守刘延於白马操使张辽及羽为先锋撃之羽望见良麾盖策马刺良於万衆之中斩其首还绍诸将莫能当者遂解白马围操即表封羽为汉夀亭侯初操壮羽为人而察其心神无久留意谓张辽曰卿试以情问之既而辽以问羽羽叹曰吾极知曹公待我厚然吾受刘将军厚恩誓言共死不可背之吾终不留吾要当立效以报曹公乃去辽以羽言报操操义之【原注傅子曰辽欲白太祖恐杀羽不白非事君之道乃叹曰公君父也羽兄弟耳遂白之太祖曰事君不忘其本天下义士也度何时能去辽曰羽受公恩必立效报公而後去也】及羽杀顔良操知其必去重加赏赐羽尽封其所赐拜书告辞而奔昭烈于袁军左右欲追之操曰彼各为其主勿追也【原注裴松之曰曹公知羽不留而心嘉其志去不遣追以成其义非有覇王之度量孰能至于此乎实曹氏之休美】从昭烈依刘表表卒操定荆州昭烈自樊将南渡江别遣羽船会共至夏口【原注蜀记曰初昭烈在许与操共猎猎中衆散羽劝昭烈杀操昭烈不从及在夏口飘颻江渚羽怒曰往日猎中若从羽言可无今日昭烈曰造次失之耳若天道辅正安知此不为福耶裴松之曰备後与董承等结谋但事泄不克谐尔若为国惜曹公其如此言何羽若果有此劝而备不肯从者将以曹公腹心亲戚实繁有徒事不宿构非造次所行曹操可杀身必不免故以计而止何惜之有乎既往之事故托为雅言尔】孙权遣兵佐昭烈拒操破操於赤壁昭烈收江南诸郡以羽为襄阳太守荡寇将军驻江北昭烈西定益州拜羽董督荆州事羽闻马超来降书与诸葛亮问超人才可谁比类亮故推重羽答之曰马孟起兼资文武雄烈过人一世之杰黥彭之徒当与益德并驱争先犹未及髯之絶伦逸羣也羽美须髯故亮谓之髯羽省书大悦以示宾客羽尝为流矢所中贯其左臂创虽愈每至阴雨骨常内痛医曰矢镞有毒毒入于骨当破臂作创刮骨去毒然後此患乃除尔羽便伸臂令医劈之适请诸将饮酒相对臂血流离盈於盘器而羽割炙饮酒言笑自若昭烈既得益州孙权遣使求荆州诸郡昭烈不许权遂置长沙零陵桂阳三郡长吏羽尽逐之权大怒遣吕蒙督兵取三郡遂分荆州以湘水为界羽督南郡零陵武陵以西而已二十四年昭烈为汉中王拜羽前将军假节钺是岁羽使南郡太守糜芳守江陵将军傅士仁守公安自率衆攻曹仁於樊曹操遣于禁助仁秋大霖雨汉水泛溢禁所督七军皆没禁降羽将军龎德力战羽禽斩之羽又遣别将围将军吕常於襄阳荆州刺史胡修南乡太守傅芳皆降於羽陆浑氏孙狼等杀县主簿南附於羽羽授狼印给兵还其支党布於梁郏之间皆受印号自许以南往往遥应羽羽威震华夏操议徙许都以避其鋭司马懿蒋济言於操曰于禁等为水所没非战攻之失国家大计未足为损刘备孙权外亲内踈关羽得志权必不愿也可遣人劝权蹑其後许割江南以封权则樊围自解操从之先是权遣使为子索羽女羽骂辱其使不许婚权已蓄怨欲图羽及羽围樊权遣使求助之复敇使勿速进又遣主簿先致命於羽羽忿其淹延又自已得于禁等乃骂曰狢子敢尔吾拔樊不能灭汝邪权闻之遂欲图羽伪以手书谢且许自往【原注典畧云云即上本文裴松之曰荆吴虽外睦而内相猜防故权之袭羽潜师密发按吕蒙传云伏精兵于之中使白衣揺橹作商贾服以此言之羽不求助于权权必不语羽当往也若许相援助何故匿其形迹乎权之手书谢羽许以亲往及匿其形迹皆取伪之术也典畧所载为得其情故取之】及羽以于禁人马数万粮食乏絶擅取权米湘关权大怒为牋与曹操请讨自効遂发兵遣吕蒙等袭羽糜芳傅士仁嫌羽轻已羽之出军芳仁供给军资不悉相救羽言还当治之芳仁咸惧不安於是权阴诱芳仁芳仁使人迎权而曹操遣徐晃救曹仁【原注蜀记曰羽於晃宿相爱遥共语但说平生不及军事须臾晃下马宣令得关云长头赏金千斤羽惊怖谓晃曰大兄是何言邪晃曰此国之事尔】羽不能克引军南还权已据江陵尽虏羽士衆妻子羽自知孤穷乃西保麦城兵皆解散才十余骑权遣将潘璋邀击羽及子平於临沮皆遇害【原注蜀记曰权遣将军击羽获羽及子平权欲活羽以敌刘曹左右曰狼子不可养後必为害曹公不即除之自取大患乃议徙都今岂可生乃斩之裴松之曰案吴书孙权遣将潘璋逆断羽走路羽至斩之且临沮去江陵二三百里岂容不时杀羽方议其生死乎又云权欲活羽以敌刘曹此书不然可以絶智者之口】权遂全据荆州表送羽首於曹操操并求其屍以诸侯礼葬之羽初出军围樊梦猪啮其足语其子平曰吾今衰矣果不得还景曜元年追諡曰忠义羽仪状雄伟岳岳尚义俨若神人好春秋左氏传讽诵畧皆上口然刚而自矜终以取祸云子兴嗣兴字安国少有令闻丞相亮深器异之弱冠为侍中中监军数岁卒子统嗣尚公主官至虎贲中郎将卒无子以兴庶子彛续封景曜末龎德子会从锺邓入寇尽灭关氏家

张飞字益德涿郡人也少与关羽事昭烈羽年长数岁飞兄事之昭烈从曹操破吕布还许操拜飞为中郎将昭烈依刘表表卒曹操入荆州昭烈奔江南操追之一日一夜及於当阳之长坂昭烈闻操卒至弃妻子走使飞将二十骑拒後飞据水断桥瞋目横矛曰身是张益德也可来共决死敌无敢近者故遂得免昭烈既定江南以飞为宜都太守征虏将军封新亭侯後转守南郡昭烈入益州还攻刘璋飞与诸葛亮等泝流而上分定郡县至江州破璋将巴郡太守严顔生获之飞呵顔曰大军至何以不降而敢拒战顔答曰卿等无状侵夺我州我州但有断头将军无降将军也飞怒令左右牵去取头顔色不变曰取头便取头何为怒耶飞壮而释之引为宾主飞所过战克与昭烈会於成都益州既平赐诸葛亮法正关羽张飞金各五百斤银千斤钱五千万锦十疋其余颁赐各有差以飞领巴西太守曹操破张鲁留夏侯渊张合守汉川合别督诸军下巴西欲徙其民於汉中进军宕渠蒙头荡石与飞相拒五十余日飞率精卒万余人从他道邀合军交战山道迮狭前後不得相救飞遂破合合弃马缘山独与麾下十余人从间道走引军还巴土获安昭烈为汉中王拜飞为右将军假节章武元年迁车骑将军领司隶校尉进封西乡侯策曰朕承天序嗣奉洪业除残靖乱未烛厥理今寇虏作害民被荼毒思汉之士延颈鹤望朕用怛然坐不安席食不甘味整军诰誓将行天罚以君忠毅侔踪召虎名宣遐迩故特显命高墉进爵兼司于京其诞将天威柔服以德伐叛以刑称朕意焉诗不云乎匪疚匪棘王国来极肇敏戎功用锡尔祉可不勉与初飞雄猛过於关羽咸称万人敌并有国士之风羽善待卒伍而骄於士大夫飞敬爱君子而不恤小人昭烈常戒之曰卿刑杀既过差又日鞭挝健儿而令常在左右此取祸之道也飞犹不悛昭烈伐吴飞当率兵万人自关中会江州临发其帐下将张达范强杀飞持其首顺流而奔孙权飞营都督表报昭烈昭烈闻张都督之有表也曰噫飞死矣追諡飞曰桓侯长子苞蚤夭次子绍嗣官至侍中尚书仆射苞子遵为尚书随诸葛瞻於緜竹与邓艾战死

议曰羽飞从昭烈啑血起义夙定君臣之分期复汉室百折兴王阚如两虎啸风从龙夹之以飞雄猛震一世号称万人敌羽报効於操致书而去飞瞋目横矛而与操决矫矫义烈上通於天汉于是乎不亡及羽禽于禁飞败张合掎角荆梁蟠亘万里示天下形势贼不足平也羽威震许雒权操堕胆枭潜鼠伏阴谋揜袭壮哉乎为汉家一死无憾也羽以死事昭烈昭烈与飞以死报羽君臣三人始终不渝共死一义古所未有也

谨案赵云传阙

黄忠字汉升南阳人也荆州牧刘表以为中郎将与表从子磐共守长沙攸县及曹操克荆州假行禆将军仍就故任统属长沙太守韩玄昭烈南定诸郡忠遂委质随从入蜀自葭?受任还攻刘璋忠常先登陷阵勇毅冠三军益州既定拜为讨虏将军建安二十三年於汉中定军山击夏侯渊渊衆甚精忠摧锋必进劝率士卒金鼔振天欢声动谷一战斩渊渊军大败迁征西将军是岁昭烈为汉中王欲用忠为後将军诸葛亮说昭烈曰忠之名望素非关马之伦也而今便令同列马张在近亲见其功尚可喻指关遥闻之恐必不悦得毋不可乎昭烈曰吾自当解之遂与羽等齐位赐爵关内侯明年卒追諡刚侯子叙早没无後

议曰云忠缱绻御侮始终不渝为汉爪士功烈志胆曹樊之俦云尤识虑经远壮而不疏每进忠益辄中几会其谏昭烈之讨权较其轻重固宜先魏後吴谓国贼曹操非孙权则有未尽者夫恶莫大于党贼故春秋深治贼党贼而无党则为恶者孤乱臣贼子惧焉是以释州吁而诛宋公之伐郑置华督而贬诸侯之成乱也【原注春秋隐公四年春王二月戊申卫州吁弑其君完夏宋公陈侯蔡人卫人伐郑秋翬帅师会宋公陈侯蔡人卫人伐郑桓公二年春王二月戊申宋督弑其君与夷及其大夫孔父三月公会齐侯陈侯郑伯于稷以成宋乱】权知昭烈汉室之胄有英雄之畧帝王之器蹙操之後终不以荆州相奉乃袭杀关羽劝操代汉称说天命既又称臣於丕志於偷窃名号据江东南面自帝则其险诈无耻又甚於操奬簒与贼罪浮於丕汉贼不在魏而在权矣矧於昭烈与羽义同生死苟雪雠耻虽以国毙无所於憾先吴後魏未为失也王者之所为衆人顾岂识哉【谨案伐吴之役赵云谏曰国贼乃曹操非孙权也及猇亭之败诸葛亮曰使法孝直在必能制主上东行则是伐吴之失当时已有定论此议所谓苟雪雠耻虽以国毙无所於憾者可谓得昭烈之心而谓先吴後魏未为失也则於情事为不合矣】

马超字孟起卫尉腾之长子也【原注三国志超右扶风茂陵人也父腾灵帝末与边章韩遂等俱起事於西川初平三年遂腾率衆诣长安汉朝以遂为镇西将军遣还金城腾为征西将军遣屯郿後腾袭长安败走退还凉州】腾为李傕所败而还凉州也袁尚遣所置河东太守郭援与并州刺史高干匈奴南单于共攻河东发使与腾等连兵腾等阴许之司隶校尉锺繇令冯翊张既说腾为言利害逆顺腾乃遣超将兵万余人与繇会繇署超为司隶校尉督军从事讨援干於平阳超为流矢所中囊足以战大破之超将龎德斩援纳头鞬中以献繇操乃表超为徐州刺史拜谏议大夫後腾与韩遂不和求还京畿於是徵为卫尉以超为偏将军封都亭侯领腾部曲【原注陈志又拜超弟休奉车都尉休弟铁骑都尉徙其家属皆诣邺惟超独留】超既统衆遂与韩遂合从及杨秋李堪成宜等相结进军据潼关操自击之与超等夹关而军操欲自蒲阪渡超谓韩遂曰宜於渭北拒之不过二十日河东谷尽操必走矣遂曰可听令渡蹙於河中顾不快耶超计不得施操闻之曰马儿不死吾无葬地矣操与遂单马语超负其多力阴欲突前捉操【谨案江表传曰超负其多力尝制六斛米囊东西走马辄掣米囊以量太祖轻重太祖闻之曰几为狡虏所轻】左右将许禇瞋目盼之超乃不敢动操用贾诩谋离间超遂更相猜疑因纵击大败之斩宜堪等遂超奔凉州操退至安定会北方有事引军东还诛腾夷三族【原注典畧曰建安十六年超与关中诸将侯选程银李堪张横梁兴成宜马玩杨秋韩遂等凡十部俱反其衆十万同据河潼建立营阵是岁曹公西征与超等战於河渭之交超等败走超至安定遂奔凉州诏收灭超家属】杨阜说曹操曰超有信布之勇甚得羌胡心若大军还不严为备陇上诸郡非国家有也操还超果率羌胡击陇上郡县皆应之杀凉州刺史韦康据冀城尽有陇右之衆超自称征西将军领并州牧督凉州军事康故吏民杨阜姜叙梁寛赵衢等合谋击超阜叙起於卤城超出攻之不能下寛衢闭冀城门尽杀超妻子超不得入进退狼狈乃奔汉中依张鲁【原注通监纲目献帝建安十八年八月马超入凉州杀刺史九月参军事杨阜起兵攻之超奔汉中注操还超率羌胡击陇上诸郡取之惟冀城固守自正月至八月救兵不至刺史韦康及太守欲降杨阜号哭谏曰阜等率父兄子弟以义相励有死无二以为使君守此城今奈何弃垂成之功陷不义之名乎康等不听开门迎超超入遂杀康曹操使夏侯渊救超逆战败之会杨阜丧妻求假以葬阜外兄姜叙拥兵屯历城阜见叙及其母歔欷悲甚叙曰何为乃尔阜曰守城不能完君亡不能死亦何面目以视息於天下马超背父叛君虐杀州将岂独阜之忧责一州士大夫皆蒙其耻君拥兵专制而无讨贼之心此赵盾所以书弑君也超强而无义多衅易图耳叙母慨然曰咄伯奕韦使君遇难亦汝之负岂独义山哉人谁不死死於忠义得其所矣但当速发我不以余年累汝也叙乃与赵昂尹奉等合谋又使人至冀结梁寛赵衢使为内应时超以取昂子月为质昂谓妻异曰吾谋如是当奈月何异厉声应曰雪君父之大耻丧元不足为重况一子耶九月阜与叙昂奉讨超衢因谲说超使自出战而与寛闭门尽杀超妻子超袭历城得叙母并赵月皆杀之与阜战败奔汉中依张鲁】张鲁以超为都讲祭酒欲以女妻之或谓鲁曰有人若此不爱其亲焉能爱人鲁乃止初超小妇弟种留三辅及超败种先入汉中正旦种上夀於超超搥胸呕血曰阖门百口一旦同命今二人相贺邪十九年超从张鲁求兵北取凉州鲁许之还围祁山夏侯渊遣张合救之超败走复还汉中知鲁不足计事又鲁将杨昂等【谨案杨昂陈志作杨白查霍峻传作杨帛】数害其能超内怀於邑昭烈时围成都使建寜督邮李恢往说之超遂从武都逃入氐中密书请降昭烈喜曰我得益州矣乃使人止超而潜以兵资之超建旗鼓列军士径趋城下城中震怖一旬而成都溃以超为平西将军督临沮因为前都亭侯【原注山阳公载记超因见备待之厚与备言常呼备字关羽怒请杀之备曰人穷来归我卿等怒以呼我字故而杀之何以示於天下也张飞曰如是当示之以礼明日大会请超入羽飞并杖刀立直超顾坐席不见羽飞见其直也乃大惊遂止不复呼备字明日叹曰我今乃知其所以败为呼人主字几为关羽张飞所杀自後乃尊事备裴松之曰超以穷归备矣受其爵位可容傲慢而呼备字且备之入蜀留关羽镇荆州羽未尝在益土也故羽闻马超归降以书问诸葛亮超人才可谁比类不得如书所云羽焉得与张飞立直乎凡人行事皆谓其可也知其不可则不行之矣超若果呼备字亦谓於礼宜尔也就令羽请杀超超不应闻但见二子立直何由便知以呼字之故云几为关张所杀乎言不经理深可忿疾也袁暐乐资诸所记载秽杂虚谬若此之类殆不可胜言也】昭烈为汉中王拜超左将军假节章武元年迁骠骑将军领凉州牧进封斄卿侯策曰朕以不德获继至尊奉承宗庙曹操父子世载其罪朕用惨怛疢如疾首海内怨愤归正反本暨於氐羌率服獯粥慕义以君信着北土威武并昭是以委任授君抗扬虓虎兼董万里求民之瘼其明宣朝化怀保远迩肃慎赏罸以笃汉祜以对于天下二年薨时年四十七临没上疏曰臣门宗二百余口为曹操所诛畧尽惟有从弟岱当为微宗血食之继深托陛下余无复言追諡超曰威侯子承嗣岱位至平北将军进爵陈仓侯超女配安平王理超之入蜀也其庶妻董及子秋留依张鲁鲁败曹操得之以董赐阎圃以秋付鲁鲁手杀之【原注陈夀评曰关羽张飞皆称万人之敌为世虎臣羽报效曹公飞义释严顔并有国士之风然羽刚而自矜飞暴而无恩以短取败理数之常也马超阻戎负勇以覆其族惜哉能因穷致泰不犹愈乎黄忠赵云强挚壮猛并作爪牙其灌滕之徒欤】

议曰马超父子勇冠西州与韩遂颉翥为寇残灭三辅垦伤汉室董卓因之肆其蛇豕汉遂以亡天下分裂不能归命有德卒堕操手阖门诛夷偾踣不悔有勇无义君子悼诸然潼关之役操几不免孤剑来归即厠关张之列超亦人豪也哉

赞曰扼腕建义夹辅复汉死生不渝扞主於难羽以义强飞以勇闻挥斥风云撼揺乾坤视操如狐视权如鼠莫我敢当夫孰予侮仡仡云忠载纂武功超几获操一时之雄








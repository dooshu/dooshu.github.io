○有唐君子郑公墓志铭

贞元十一年岁次乙亥某月某日，清源郡晋江县君子郑公年若干终于其居。州闾亲识，远近涟涕，重吉人也。呜呼！杞梓植于深林，人虽不知，不妨其为天下之材也；珠玉碎于重泉，人虽未玩，不妨其丧天下之宝也。公之生则深林之材，公之殁则重泉之宝，不知而有，未玩而亡。哀哉！

公讳晚，字季实，其先宅荥阳，永嘉之迁，远祖自江上更徙于闽，今为清源晋江人。曾祖某官，祖某官，父某官。太夫人同郡颖川陈氏，育者三男三女，公则长男也。自七八岁，则明敏严洁，无复童心；洎十二三，则温良贞亮，有成人之德。既冠，仪表可观，孝悌惠和，侔于前哲。人望无间，时誉皆归。凤不近腥，龙多自盘。优游仁里，四十不试。詹有若人之妹，获配于公。公大夫人早世，妹不逮事，则见公霜露之感，蒸尝之敬。公尊府君近捐甘旨，妹及同养。则见公晨昏之爱，斩之至，奉公居闺门乡党者十有五年。顾詹于公善良，内外兼得。受命不永，其如命何！兰芬蕙馨，或亦中败。惜哉！

子二人，皆幼，公在日名之曰彦方、彦章。詹既在京师，不遂抚慰。来人有述，实孺能号，妻亦闻哀有过人，礼不逾制。窆取远日，堂殡三年，以贞元十二年某月日，永厝于郡城东偏闻儒里常熟湖之北原，礼也。妹有远告，咨予题志，既忝真懿，实旧知人。江岭则遐，想像不昧，取思芳茂，为铭以寄。铭曰：

有斐秀实，君子之祯。忠信温良，自幼而行。少不改任，长更推诚。材植远林，宝产遐壤。无知无玩，自生自丧。骨肉归土，用瘗斯原。呜呼斯原，永栖君子之魂。


○人魂出游

葑门有百姓为里长，以索役钱，适齐门钱万李桥 【 适齐门钱万李桥　说库本作「适齐门万里桥」。】 ，暑月从一童奴早行，少憩人家檐前。奴坐阶下，有顷便熟寐，主亦颇思睡，朦胧间见一小儿戏舞于奴身，俄下地，从一板过隔溪菜畦中。良久，主蹵奴不起，至溪边掣其板，儿还不能渡，临水彷徨，仍置板原所，乃得过，复还上奴体而没，遂醒。主诘之，云：「适梦乘桥入一苑中，乔木千章，戏游甚适，及归，被人掣桥板，几不得渡。」主方悟所见小儿是其魂也。

又嘉定有士人尝访一僧，值其方睡，因坐榻前待之，忽见一小蛇自僧鼻窍中出，蜿蜒至地。其人异之，取几上小刀插地，蛇至其侧，如有所畏者，俟拔起，乃复行。其人唾地，蛇餂食之，出户外水潭中，偃仰久之，冉冉过花药栏，仍寻旧路登榻，自鼻窍而入。僧睡觉，为其人言：「适梦出行，遇盗植刃道上，几不能免。见道旁水如甘露，食之甚美，浴于海中，乐甚，乃入花园，游适而返，不知何所感也。」其人唯唯，竟不告以所见而罢。尝闻人魂能出游，以此二事验之，信然。


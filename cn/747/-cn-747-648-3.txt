○授韦审规等左司户部郎中等制

敕：尚书郎会天下之政，上可以封还制诰，下可以升负牧守，居可以优游殿省，出可以察视违尤，非第一流，不议兹选。守职方郎中上骑都尉韦审规等，皆历践台阁，娴达宪章，或满岁当迁，或择才斯授，皆极一时之妙，足为三署之光。於戏！提纪纲而分命六聪，左右司之职甚重；登生齿以比董九赋，人曹郎之任非轻。勉竭弥纶之心，勿虚俊茂之举。可依前件。


仙源歌赠邵徵君镇之

仙源近在黄山下三十六峯真可把徵君高卧栖翠微乘兴行吟过白社少年词翰纷陆离射策公车明盛时论心尽是顾厨辈结友羞称游侠儿蹭蹬天门不得上风尘世事堪惆怅南陔爱日罢南宫青门扫蹟归青嶂前朝旷典徵贤良羣英吐气争翺翔诏起先生出蓬荜身随渔父歌沧浪是时姑山有一老【谓沈畊岩先生】同郡同徵与君好国是官常重制科采山饮谷甘怀宝转眼人间万事非沧江不改钓鱼矶八十着书从皓首北山笑指孤云飞耆旧年来嗟逝水典型不坠存遗轨有道谁旌通德门聚星差抵高阳里咫尺思君见面难采芝努力还加餐好凭七尺青藤杖同向莲花顶上看


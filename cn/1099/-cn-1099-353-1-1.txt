○請設大城參將疏 【 增設參將】

議得海防之策、惟在設備周密、將領得人、南澳地屬廣東、原設水寨、移入柘林、又以兵變廢掣、遂致海寇縱橫、生民荼毒、臣等卷查嘉靖四十一年十一月二十五日、准江廣紀功監察御史?顧言題為條陳三省善後事宜等事、隨該兵部覆議、內開南澳實廣東衝要之地、原設把總駐劄、不知何年潛移柘林、棄險於賊、委為失策、合行移咨兩廣總鎮官將大金門把總、仍舊移駐南澳、督率官軍修補戰船、專備海寇等因題奉欽依在卷事在隔省、未知曾否遵行、然明命見存、昭然可考、近該鎮守福建總兵官戚繼光、奉敕兼管惠潮、亦為直言地方利害條陳戡定事宜等事、議欲南澳東西二路、廣東福建各設兵船一枝、選委把總一員統領、仍設水路參將一員駐劄大城所、統督防禦、誠為防海要策、本官巳經條疏具題、見該兵部議覆上請臣等恭候　明旨欽遵施行、


○对矫节用兵判

〈矫节使边，逢诸国有难，遂以兵革平之。议不加赏。〉

受命以出，惟德之恭；见可而行，亦仁之勇。矫节何者，从兹使乎？夙驾载驰，异将军之授律；饮冰言迈，逢邦国之交仇。同楚君之用兵，且闻观衅；殊羽父之能请，因见出师。爰发干戈，以祈尔爵，克宁边鄙，肇敏戎功。事贵从宜，赏期当物。必也不虞或至，拒寇爰来。灭虏地之烟氛，息汉庭之烽堠，专则可也，赏宜及之。如或胡尘自飞，我疆不耸，空勤远略，终匪臧谋。苟免戾而已多，何议功之敢望？进退二理，庶乎一隅。


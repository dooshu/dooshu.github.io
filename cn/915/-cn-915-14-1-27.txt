◇发使巡省风俗因下诏（开皇三年十一月己酉）

朕君临区宇，深思治术，欲使生人从化，以德代刑，求草莱之善，旌闾里之行。民间情伪，咸欲备闻。已诏使人，所在赈恤，扬镳分路，将遍四海，必令为朕耳目。如有文武才用，未为时知，宜以礼发遣，朕将铨擢。其有志节高妙，越等超伦，亦仰使人就加旌异，令一行一善奖劝於人。远近官司，遐迩风俗，巨细必纪，还日奏闻。庶使不出户庭，坐知万里。（《隋书·文帝纪上》）


○荅內閣宣大入援兵馬有無實用書 【 援兵馬】

承問宣大入援一節、謹據實以對、嘗謂薊遼宣大、皆邊方也、雖遠近之分有不同、而攻守之勢實相資、一鎮有警、各鎮策應、禦戎之策、無愈于此、但調度失宜、是以坐縻粮餉、狥名忘實、查薊鎮大舉之寇。多自宣大而來。虜入結聚。常在數十日之前在宣大哨夜無不預知者。宣大與虜為鄰邊堡之卒多有通虜者督撫止聞其聲。而邊堡無不知詳。凡有東犯薊鎮的信。率多隱匿不報。幸其不入本境而巳。是以寧為入援之兵。而不肯為先事之報。其情何所為也。葢以入援者不惟成他鎮追勦之功抑且免本鎮失守之罪將兵入援。此亦宣大之所樂為者也連年整入援之師者。不過狥其名以振其先聲耳。而入援之實効恐亦臨敵之所難必者也所以前疏欲行宣大為搗巢之計者。葢欲預發其通虜之謀以冀其入援之功耳又恐人之所見不同孰不曰門庭之寇。尚不能支。而欲選將出師。直擣長驅投虎穴以建破賊之績其言似乎妄也殊不知搗巢者相之天時。酌之人事。搗其不備之巢。用其不用之兵耳。亦非如總兵胡鎮出邊邀擊之說何也。虜之入寇我為主而彼為客其地利皆軍士之所素熟者尚不能以收一戰之功。亦云虜東行後行伐魏救趙之策耳豈當擊其首乎而虜之精騎數萬。聚眾東行。在我出一旅之師。以邀擊塞垣之外。恐亦理勢之所未能者也。葢以本職在大同時、沿邊貧軍、往往願告盜馬刼營者眾。正兵家所謂貪可使者此也予之所謂用不用之兵此也乘其春冬、胡馬羸弱之時。就令彼輩為之。兵家所謂出其不意者此也。予之所謂搗不備之巢者此也不煩兵糧之力。自可以坐收攻虜之謀。在上者不過張搗巢之令。以寒虜人之心牽其內顧之情而奪其長驅遠掠之志而巳。在邊鎮則以功為名。在薊鎮則以守為實。庶彼攻此守。虛實莫測聲勢相聯以為依倚雖不入援薊鎮。實所預為薊鎮援也或者又曰搗巢固所以為薊鎮援而虜不免與宣大為仇又將如之何哉。此皆庸將俗吏之常談。借口支吾之拙計耳。而虜之不忘情于薊鎮者誰為之仇乎。去秋本職出雲中之貧卒。奪馬千匹。斬級五十餘顆。上谷出塞亦斬首一百餘顆。曾聞虜人有復仇之事乎。此又其明驗也。今諸邊各為目前苟安之計、陰與虜合、而陽為入援俟其虜聚而後為之哨報則其哨報亦晚矣。俟其既入而後為之應援則其應援亦晚矣且又不較中國之與胡虜。天時各有長短。人事各有強弱。地利各有險夷、坐守以待敵人之攻。俟其秋高馬肥。敵人恃所長聚眾以為攻然後驅其弱卒。分散以為戰。則其戰亦晚矣。不惟無益于薊鎮。抑且無益于宣大矣。况兵家之變態不常、虜勢之出沒不定、至于察虛實之故、决聚散之机、皆當事者臨時之經畫、又非廟堂之所能遙度而預定者也、今將前疏搗巢一欵、再謄呈覽、伏乞行令本兵、早為咨催以觀彼中之動靜。則入援之誠偽。可得其槩矣。


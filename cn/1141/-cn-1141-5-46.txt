陈母张太夫人挽诗（学士说岩先生母也。）

良臣为国重，保训本家成。
不有徽柔德，何由俊彦生。
母仪今绝少，壸范痛难名。
书受班姬诫，才同谢韫鸣。
深闺爱彤管，杂佩尚琼莹。
佐馂晨昏事，闻鸡昧旦情。
鸿妻方嬿婉，骥子早峥嵘。
正色胎存教，传经手课程。
何烦机杼断，时挽鹿车行。
群盗曾攻堡，夫人竟作城。
劻勷明大义，巾帼佐英声。
肯羡床堆笏，羞称金满籯。
身膺翟茀贵，养谢板舆迎。
性是簪蒿俭，官因却鲊清。
起居誇矍铄，职事厉忠贞。
岂谓劬劳久，俄令疾病并。
蓼莪肠断绝，风木泪纵横。
慰谕来中使，咨嗟出至诚。
朝廷崇孝治，生死备哀荣。
纶綍新恩锡（时进封淑人。），杯圈旧恨盈。
冻云凄繐帐，积雪洒铭旌。
永诀违含饭，坚留实圣明。
美应钟郝并，贤与孟陶争。
史氏谁为传，凭将报九京。



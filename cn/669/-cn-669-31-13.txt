13　辨摶力句卒之文出處


韓文公曹王皋碑云：「王親教之摶力、句卒、嬴越之法。」考異謂：「秦紀、越語、世家皆無『摶力句卒』之文。」愚按：左傳哀十七年「三月，越子爲左右句卒」，注云：「鉤伍相著，别爲左右屯。」此即謂句卒也。摶力必秦法，未見所出，新唐書作「團」。

【閻按】姚令威集注「句卒」已引左傳，又引商子農戰篇：「凡治國者，患民之散不可摶也，是以聖人作壹摶之。」又曰：「摶民力以待外事，然後患可以去，而王可致。故明君脩政作壹，去無用，止浮學，事淫民壹之農，然後國家可富，而民力可摶也。」「摶力」出此。令威，名寬，剡州人。

【元圻案】新唐書曹王皋傳：「自將五百人，教以秦兵團力法，聯其賞罰，弛張如一。」〇韓文公碑云：「王字子蘭，謚曰成。其先王明，以太宗子國曹；絶復封，傳五王至成王。成王嗣封，在玄宗世。」〇朱子原本韓文考異，但摘正文一二字大書，而所考夾注於下。至宋末王伯大始取而散附句下。今四庫全書二本皆著於録。






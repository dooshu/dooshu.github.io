187　左傳一終猶今俗語一匝　淮南子數雜之雜注曰匝


「是謂一終，一星終也。」襄九年。今俗語云「一匝」。「匝」，閻本作「帀」。淮南子詮言訓：「以數雜之壽，憂天下之亂，猶憂河水之少〔一〕，泣而益之也。」【原注】文子作「數集」〔二〕。〇集證：「今本符言篇作『數算』，白帖引作『數集』。」注：「雜，匝也。人生子，從子至亥爲一匝。」【原注】俗語出於此。

【集證】今本高誘注無「人生子」三字。吕氏春秋圜通篇：「天道之圜也，精氣一上一下，圜周復雜，無所稽留。」高誘注：「雜，猶匝也。」廣韻二十七合「雜」字下注云：「雜，匝也，集也。」

〔一〕「河」，原作「洪」，據元刊本、清嘉慶本改。

〔二〕「文子」，原作「朱子」，據元刊本、清嘉慶本改。






○贺平奚契丹表

奚及契丹，尤近边鄙，侵轶是虑，式遏成劳，臣庶常情，欲其防御，所谓长策，无出此者。陛下独断宸襟，高夺群议，以为顿兵塞下，转粟边军，旷日持久，役无宁岁，若不因利乘便，一举遂平，使迁善者自新，为恶者就戮，事若不尔，无息我人。且命大兵临之，凶徒必溃，不出此岁，当并成擒。臣等初奉圣谋，高深未测，及闻凯捷，晷候不差，两蕃遗噍，莫不稽颡，缘边戍卒，咸已返耕，卧鼓熄烽，诚自此始。斯皆陛下睿谋先定，神算非常，观变早於未萌，必取豫於无象。臣伏以成功不宰，君人所以为量；有美不宣，臣子所以成罪：臣虽蒙瞽，安敢无言？既豫闻始谋，又幸见成事，岂可使天功虚往，日用不知？竹帛相传，复纪何事？请具状宣付史馆，垂示将来，仍许将吏等刊石立颂，以纪功德。臣耀卿等不胜区区跃之至，谨奉状以闻。谨奏。


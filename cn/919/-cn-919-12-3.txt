料简

凡血得热则淖溢，故鲜；得寒则凝泣，故瘀。当审其风热风冷二证，与蛊利大别，外有血痔、血枯、内衄、酒利、肺疽、肠胃蓄瘀、远近血等，各有门类，不可混杂。古方云：积冷积热，及水谷实而下利者，并以大黄芪汤下之。《养生方》亦云：大则疏涤之。更不知有寒热风湿虚实之不同，后人寻即妄用，被害者多矣。吁，可伤哉。


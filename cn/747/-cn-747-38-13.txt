○遗诰

惟天鉴下，享年有期；惟人奉天，获没为善。予嗣承丕业，敬守宗祧，中暱憸人，几沦大宝。赖皇帝拨乱反正，戡难济时，幸以暮年，复兹安养，常惧有悔，以羞先灵。今病既弥留，殆将不寤，其国务之事，非予所图，哀制之间，兹审遣训者。皇帝不务（疑）厥疾未瘳，礼贵适时，或无封（疑）执。宜令天下吏人，令到出临三日，皆释服。无禁婚娶祠祀饮酒音乐。其殿中当临者，晓夕各十五举音，礼毕而罢。皇帝宜三日而听政，十三日小祥，二十五日大祥，二十七日而释服。以日易月，固有前闻。人子之念，皆所未忍，而艰难之际，万国事殷。其葬送之仪，尤须俭省，特宜裁改，无守常规。呜呼万方，勿乖予志。


30　星始見於辰終則伏於戌　堯典中星舉四時　月令中星舉十二時　鄭樵中星辨


星始則見於辰，終則伏於戌。自辰至戌，正於午，中於未。堯典舉四時之正，以午爲中。月令舉十二時之中，以未爲中。【原注】以火星論之，以午爲正，故堯典言「日永星火，以正仲夏」。以未爲中，故月令言「季夏昏火中」。至申爲流，故詩曰「七月流火」。以辰爲見，以戌爲伏，故傳曰「火見於辰，火伏而蟄者畢」。諸星亦然。詩定之方中亦以十月中於未也。朱子曰：「堯時昏旦星中於午。月令差於未，漢、晉以來又差。今比堯時似差及四分之一。」

【元圻案】此條正文及注，皆取鄭樵六經奥論中星辨之文，朱子説則王氏所續。〇鄭氏中星辨云：「言天文者，以斗建，以昏中，皆定戌時。如此則六經之書，凡言見者，見於辰也；凡言正者，正於午也；凡言中者，中於未也；凡言流者，流於申也；凡言伏者，伏於戌也。中星之説，雖經傳無明文，要之其説有二。有正於午者謂之中，有中於未者謂之中。堯典四仲迭建之星，則以午爲中。月令昏旦之星，則以未爲中。以午爲中者，謂人君南面而聽天下，考中星以正四時，故以午爲中。若以論星辰之出没，則又不然。天傾西北，地不滿東南，天勢東南高而西北下。凡星辰之運，始則見於辰，終則伏於戌，自辰至戌正於午、中於未焉，故以未爲中。且以火星論之，維其以午爲正，故堯典言『日永星火，以正仲夏』；維其以未爲中，故月令言『季夏昏火中』；維其至申爲流，故詩曰『七月流火』；維其以辰爲見、以戌爲伏，故傳曰『火見於辰，火伏而後蟄者畢』。不特火星爲然，諸星亦然。如詩曰『定之方中』，亦以十月取中於未也。大抵巳、午、未皆南方，則以午爲中，辰、巳、午、未、申、酉、戌爲火伏見之始終，則以未爲中，兩言盡之矣。堯典則舉四時之正而言之，月令則舉十二時之中而言之，此其所以不同也。」






○乞解职表

臣内顾微躬，自量拙人，无片善可取，无一事可称。皆缘际会，参务军国，尸荣窃位，公责所归。且智小谋大，鲜不败事，福过祸生，常然之理。一自婴瘵，旬朔未瘳，大减服食，晦明异候。窃料气力衰惫，恐先朝露，乞遂退，庶安形神。且臣素以疵贱，敢期贵远？尝虑薄质，不胜重任。今禄位俱极，过逾涯量，致此沈疴，得非害盈，思自损益，冀通神理。又不亲政事，卧受宠荣，废公旷时，益增惭惧。所以尘黩旒，至於再三，情迫於兹，敢有所隐？愚朴之性，陛下素知，渐加危顿，岂容矫饰？伏望罢其所授，贷以残生。昔汉魏近臣，有暮年多疾，则赐告就第，或再起复位。若大限未尽，羸疴渐平，圣慈不弃，驰策非晚。重得珥貂彤庭，锵玉紫墀，则竭力之日长，乞恩之时少也。如或殆至深虑，何必暂荣？傥生遂其志，没无所恨矣。实冀皇天听用於上诉，太阳回舍於至诚，俯纳诚祈，退令摄卫。衰年馀齿，殊私曲全，受赐则多，生涯之幸。


杨万里　月夜阻风，泊舟太湖石塘南头四首

到得松江每不欣，何曾晴快遇清真。

此行作意追胜境，入夜阻风还闷人。

万里青天一轮月，三更雪浪太湖春。

若教白日来经此，不见新熔万顷银。

杨万里

杨万里　月夜阻风，泊舟太湖石塘南头四首

动地颠风政打头，吴江未到且维舟。

五湖波起众山动，一片月明千里愁。

且更放迟些子睡，看他盛怒几时休。

阳侯要与诗人敌，未必诗人输一筹。

杨万里

杨万里　月夜阻风，泊舟太湖石塘南头四首

过湖未得匹如闲，何幸湖心泊画船。

宇宙中间都是月，波涛外面更无天。

谁知造物将奇观，不与伧人付谪仙。

管领渠侬无一物，镂冰剪雪作新篇。

杨万里

杨万里　月夜阻风，泊舟太湖石塘南头四首

新年乘兴看春风，来过垂虹东复东。

谁有工夫寒夜底，独寻水月五湖中。

今宵顿觉乾坤大，下笔惟愁造化穷。

太白青山谢公海，可怜一笑偶然同。

杨万里


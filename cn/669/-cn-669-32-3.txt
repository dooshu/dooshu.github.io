33　大同哀辭引陳蕃華歆事　陳蕃事見御覽引搜神記　華歆事見列異傳


又大同哀辭序曰：大同字仁洽，予之第十九子也。生於仲秋，殞於冬末。客有謂予曰：「陳蕃所憩之家，久記玄録之歲；華歆所聞之語，已定北陵之期。」按搜神記陳仲舉宿黄申家，列異傳華子魚宿人門外，皆因所宿之家生子，而夜有扣門者言所與歲數。

【集證】按仲舉事，今本搜神記無之。太平御覽三百六十一引搜神記〔一〕：「陳仲舉微時，嘗宿黄申家，婦方産，夜有扣門者。須臾，門裏有言：『客堂下不可進。』曰：『當從後門往。』有頃還，留者問之曰：『何等名？可與幾歲？應以何死？』答曰：『男也，名奴，得十五歲，當以兵死。』仲舉告其家，父母不使執寸刃。年十五，有置鑿於梁上，其末出，奴以爲木，自下鈎之，鑿墮，陷腦而死。」〇三國志華歆傳注引列異傳：「歆爲諸生時，嘗宿人門外。主人婦夜産。有頃，兩吏詣門，便辟易卻，相謂曰：『公在此。』躊躇良久，一吏曰：『籍當定，奈何得住？』乃前向歆拜，相將入。出並行，共語曰：『當與幾歲？』一人曰：『當三歲。』天明，歆去。後欲驗其事，至三歲，故往問兒消息，果已死。歆乃自知當爲公。」

【元圻案】文苑英華九百九十九載大同哀辭云「陳蕃所憩之家，久傳紀録之歲」云云，今作「久記玄録之歲」，蓋從藝文類聚。陳蕃事亦見幽明録，太平廣記三百十六卷載之云〔二〕：「阿奴十五歲爲人作屋，落地死。」

〔一〕「三百六十一」，原作「三百六十三」，據四庫本太平御覽卷三六一人事部二産改。

〔二〕按太平廣記卷一三七亦載之，題陳仲舉。






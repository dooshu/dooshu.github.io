146　前命官投狀敘理可復命　郭恕先賦詩見志　不就新恩敘理官


建隆初，詔五代時命官投狀敘理，復命之。郭恕先詩云：「爲逢末劫歸依佛，不就新恩敘理官。」此詩全篇已佚。飛龍在天，利見大人，而猶不屈其志如此。

【何云】此亦自喻也。

【全云】郭恕先歷仕諸朝，非一行傳中人物也。深寧特有嘅於仕元之徒耳。末劫歸佛，遂爲近日虞山口實〔一〕。

【元圻案】東坡郭忠恕畫贊敘曰〔二〕：「忠恕，字恕先，以字行，洛陽人。少善屬文，及史書小學，通九經，七歲舉童子。漢湘陰公辟從事，與記室董裔争事，謝去。周祖召爲周易博士。國初與監察御史符昭文争忿朝堂，貶乾州司户，秩滿，遂不仕。太宗聞其名，召除國子監主簿，益縱酒肆言時政。語聞，流登州。」〇宣和畫譜：「忠恕作篆隸，淩轢晉、魏，喜畫樓觀臺榭，皆高古。謫官江都，逾旬，失其所在。後閲數歲，與陳摶會于華山，而後不復聞，蓋亦仙去矣。」

〔一〕「實」，原作「舌」，據清嘉慶本改。

〔二〕「贊」，原作「像」，據中華本蘇軾文集卷二一郭忠恕畫贊改。






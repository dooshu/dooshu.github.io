○僧时蔚

吴西山圣恩寺僧时蔚，号万峯，温州乐清金氏子，元末名僧长千严高弟也。初学成，请于师出游，师谓曰：「汝逢汝名即住。」至苏，止于邓尉山东麓，曰：「玄墓建大蓝若。」初未尝识字，既超悟禅乘，遂能作书，偈语皆可诵。虽僧服而不去须发，自为赞，有「束发辨头陀，留须表丈夫」之句。洪武辛酉，朝廷闻其名，使征之。使未至之七日，蔚已前知，谓其徒无念曰：「吾与之无缘，汝当应召，吾今去矣。」遂沐浴入湼盘，遗命毋焚尸，越十三日肢体犹温，以瓦缸覆尸而葬。无念入觐，大被宠锡，后住湖广之九峯寺，与蔚埒望焉。蔚素精堪舆家学，尝言玄墓形势为三龙三凤，胜绝天下，卜葬者多扣之，蔚未尝轻答也。老患痰气，语其徒曰：「吾当服城中沈以潜药，吾与之有缘也。彼在京师，今夕且归矣，宜往速之。」徒如教，至沈氏，则以潜初未归也。返命，仍遣之往，及夜，因寝其家门下待之。二皷，以潜果归，闻之异焉，即往治，疾即瘥。蔚谓曰：「荷君治疾，无以为报，有地于此，请奉以为尊夫人寿域。」因指示竺山后一穴，稍下六尺，云：「是虽微劣，至六十年后，家当大发。」后以潜竟用以葬其母。至成化间，以潜诸孙廛等，皆以富甲其里，布政、杰谕、德焘相继取科第，门户赫奕，距葬时恰及六十年矣。予闻诸以潜末孙注者如此，然「留须」云云，实石室僧语，意蔚非蹈袭，殆是偶合耳。


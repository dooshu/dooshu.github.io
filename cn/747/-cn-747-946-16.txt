○对括州贡士判

〈括州（括州即括苍也。大历十四年改为处州）申贡士少。〉

诸侯列土，贡士有差。称彼地灵，登之天府，括州水乡遐服，台岭仙区。梓漆标材，几驰声於俊造；竹箭为美，亦飞誉於东南。顷以充赋上京，颇规前古。在褰帷而未失，何直绳之见欺？然则国家猎异搜奇，招弓顿网。移邓林之茂树，接影槐庭；掩泽国之瑰材，连芳芸阁。既惟新而制典，何昔礼之云称？廉使此推，盖申期宪。州将虽拒，有昧随书。


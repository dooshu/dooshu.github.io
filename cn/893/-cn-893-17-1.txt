送鲁郡刘长史迁弘农长史





鲁郡即兖州，弘农郡即虢州，俱属河南道，为上州。上州刺史、别驾之下，有长史一人，从五品。



鲁国一杯水，难容横海鳞。[一]仲尼且不敬，况乃寻常人。白玉换斗粟，黄金买尺薪。闭门木叶下，始觉秋非春。闻君向西迁，地即鼎湖邻。[二]宝镜匣苍藓，[三]丹经埋素尘。[四]轩后上天时，攀龙遗小臣。及此留惠爱，庶几风化淳。鲁缟如白烟，五缣不成束。[五]临行赠贫交，一尺重山岳。[六]相国齐晏子，赠行不及言。[七]托阴当树李，[八]忘忧当树萱。[九]他日见张禄，绨袍怀旧恩。[十]

[一]《抱朴子》：寸鲋游牛迹之水，不贵横海之巨鳞。谢世基诗：“伟哉横海鳞，壮矣垂天翼。”



[二]《史记》：黄帝采首山铜，铸鼎于荆山下。鼎既成，有龙垂胡髯下迎黄帝。黄帝上骑，群臣、后宫从上者七十余人，龙乃上去。余小臣不得上，乃悉持龙髯。龙髯拔，堕，堕黄帝之弓。百姓仰望黄帝既上天，乃抱其弓与龙髯号，故后世因名其处曰鼎湖，其弓曰乌号。《通典》：弘农郡湖城县，故曰胡，汉武帝更为湖县。有荆山，黄帝铸鼎于荆山，其下曰鼎湖，即此也。



[三]《太平广记》：黄帝铸十五镜，其第一，横径一尺五寸，法满月之数也，以其相差各校一寸。《路史》：“黄帝范十有二镜，六乳四兽，变异得以占焉”。罗苹注：应十有二次，随有得者，以占日蚀，刻分无差。



[四]《抱朴子》：黄帝陟王屋而授丹经。《路史》：黄帝回驾王屋，启石函，发玉笈，得九鼎飞灵神丹诀。



[五]《汉书》：强弩之末，力不能入鲁缟。颜师古注：缟，素也。曲阜之地，俗善作之，尤为轻细。《说文》：缣，并丝缯也。琦按：二句相承而言，上句既用缟字，则下句不当又用缣字，疑缣乃兼字之也。《六书故》：二丈为端，二端为匹、为两、为兼，兼、匹、两之义一也。今人犹以匹为兼，是五兼者为五匹欤?郑玄《周礼注》：十个为束。又《仪礼注》：凡物十曰束。胡三省《通鉴注》：唐制，帛以十端为束。今止五匹，故不成束也。



[六]《后汉书》：德重山岳，泽深河海。



[七]《晏子春秋》：曾子将行，晏子送之曰：“君子赠人以轩，不若以言。吾请以言乎?以轩乎?”曾子曰：“请以言。”晏子曰：“婴闻之，君子居必择居，游必就士。择居所以求士，求士所以避患也。婴闻汩常移质，习俗移性，不可不慎也。”



[八]《说苑》：树桃李者，夏得休息，秋得其实焉。树蒺藜者，夏不得休息，秋得其刺焉。



[九]《诗·国风》：“焉得谖草，言树之背。”毛传曰：谖草，令人忘忧。徐勉《萱草赋》：“惟平章之萱草，欲忘忧而树之。”上言长史以鲁缟五匹见赠，下言己无所答，而效晏子以言赠行。“托阴当树李”二句，即所赠之言，盖勉以树人之义。李以喻人之有德能，可以庇荫者。萱以喻人之有才华，可以欣赏者也。



[十]《史记》：范睢既相秦，秦号曰张禄，而魏不知。魏闻秦且东伐韩、魏，使须贾于秦。范睢闻之，为微行，敝衣间步至邸，见须贾。须贾意哀之，留与坐饮食，曰：“范叔一寒至此哉!”乃取一绨袍以赐之。《索隐》曰：“绨，厚缯也，音啼，盖今之絁也。”《正义》曰：“绨袍，今之粗袍。”






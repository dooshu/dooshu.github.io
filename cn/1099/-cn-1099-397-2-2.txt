○復王道尊 【 均攤荒熟】

大要江南之困、葢重于雜派之多、而雜派之可以詭影而冐破者、莫如料價、即以敝邑常熟一縣言之、嘉靖中、　國家煩費極多、于時每歲料價不過八千二百餘兩耳。近二十餘年稍增至一萬六千九百餘兩。此其故葢由有餘米之名。故歲歲增加。又諸有司憚于握算。積書奸吏。樂于加派。因之乾沒故于每歲所報山塲蕩田諸不等升科糧田。不以減槩邑錢糧。或攤免坍江板荒諸額稅。而悉以歸之料價。故于料價之甚可緩者。皆盡數徵解。即如敝邑書冊中有聽派料價一欵。此其端略可見矣。又如頃歲因淮河衝決蘇州一府。驟加料價四萬。原議于河堤條築完日免派。今堤完巳閱數年。而此銀未嘗少減。况漕河修堤巳于輕齎一錢三分內。每石扣銀一分。為河上之用。敝府漕糧六十五萬。每年得六百五十兩。通計各府均扣。似可足用。何必獨于敝府重加四萬金耶。又頃見撫按兩臺、深憫板荒之為害、議于熟田均攤荒糧不佞居田中最久、稍識此弊、葢敝處土壤、高低懸絕、有高鄉板荒。有低鄉板荒。高處有一等田最瘠者。即布種不甚發生。遂為棄地。然此不過百中之一耳。其他因人少而荒者。每畝可得草束銀錢少許。業主頗樂于此。低處有第五六?等田最卑窪積水。歲不能熟者。其他有茭草魚鰕可采。利略與高鄉相等。又奸猾詭因荒田一畝。報作數畝者。官府何嘗履畝親量。若槩與攤稅熟田。恐將來拋荒不數年且倍于今日其害有不可勝言者。愚意以為凡此板荒。俱宜量免一半。地方之人。必且歡然承受。即有賠補。糧長亦當甘心。但所免一半。當為議補。敝邑往時人丁十萬。工部坐派四司供料銀二千七百餘兩。每丁共徵銀二分七釐。其後因敝邑餘積數多。免派丁銀。改于餘積項下出辦。歷年巳來。所告升科沿江新漲沙田。豈必顆粒皆征于官。豈必分毫皆補于正額哉。誠令詳覈其數。且將倍于五千四百石者。愚以為即以此補板荒所免之半。猶且餘其半矣。此一說也。不然則如修河所派四萬金者。必不盡蠲。宜以二萬免派。槩七邑均之。每縣可得減三千金。為米六千餘石。其于補板荒之半裕如矣。此又一說也。


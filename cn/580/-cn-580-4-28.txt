列传第二十八 阿剌浅等


△阿剌浅　阿剌瓦而思〔不别　斡都蛮〕　哈只哈心　昔思钤部〔爱鲁　小钤部〕　赵阿哥潘〔重喜〕　塔本〔阿里乞失铁木儿　迭里威失　锁咬儿哈的迷失〕　曷思麦里

阿剌浅，西域赛夷氏。赛夷者，西域族长之名，因以为氏。又称札八儿火者，火者其官名也。太祖在巴泐渚纳，阿剌浅自汪古部驱驼羊，沿额而古涅河易貂鼲，遇太祖，倾心归附，为饮巴泐渚纳水十九人之一。

太祖灭王罕及乃蛮太阳罕，欲伐金，乃遣阿剌浅使于金以觇之。金人不为礼，然往返之间，尽得金人虚实，及道路之险易，太祖遂自将伐金。金人恃居庸之险，冶铁锢关门，布铁蒺藜百余里，以精兵守之。太祖召阿剌浅问计，对曰：“从此而西有间道，曰紫荆口，骑行可通，臣尝过之。若勒兵出此，一日便至。”太祖留喀台、布札与金守将相持，令阿剌浅前导，疾趋紫荆口。

金人闻之，遣奥敦分兵拒守，比至，太祖兵已度隘。逆战于五回岭，大破之。时喀台等亦入居庸关，遂尽得金之险要。后太祖入中都，览山川形势，谓左右曰：“朕得至此者，阿剌浅之功也。”又谓阿剌浅曰：“汝引弓四射，随箭所落，悉以地畀汝。”

太祖北还，留阿剌浅与石抹明安等守中都，授黄河以北铁门以南天下都达鲁花赤，赐养老一百户。

栖霞道士邱处机，太祖闻其名，遣使征之。路过宣德，皇太弟斡赤斤遣阿剌浅迓之，并命护送至行在。及处机东归，又命阿剌浅送至中都。时山东新附，人多反侧，阿剌浅欲与处机弟子尹志平同往招谕之，处机不允。阿剌浅曰：“若大兵一到，杀戮必多，愿真人救之。”处机良久曰：“虽不能救，犹愈坐视其死。”乃为招谕书，俾志平与阿剌浅同往焉。处机语阿剌浅：“我尝识公。”阿剌浅曰：“我亦尝见真人。”他日，处机问：“公欲极一身贵显，抑子孙蕃衍？”阿剌浅曰：“身后富贵安在，有子孙以承宗祀，足矣。”处机曰：“闻命矣。”后果如其言。

阿剌浅长身美髯，雄勇善骑射，每战被重铠，驰突如飞。兼通蒙古、汉语，前后凡九使金，皆得要领。太宗即位，设诸色站赤，命阿剌浅与脱忽察儿董其事。卒，年百十有八岁。赠推忠佐命功臣、太傅、开府仪同三司、上柱国，追封凉国公，谥武定。二子：阿里罕、明里察。

阿里罕，从父出入行阵，勇而善谋。宪宗伐蜀，为兵马都元帅。子哈只，湖南宣慰使，赠推诚保德功臣、金紫光禄大夫、司徒、凉国公，谥安惠。哈只子养安，陕西行省平章政事；阿思兰，太府监丞；补孛，太仆寺丞。养安子阿葩实，太仆寺卿。明里察赠开府仪同三司、上柱国，追封凉国公，谥康懿。子亦不剌金，户部尚书；哈剌，陕西行省参知政事。

阿剌瓦而思，回鹘八瓦耳氏。仕回鹘为千夫长。太祖驻跸八瓦耳之地，阿剌瓦而思率其部众来降。从太祖征西域，卒于军。子阿剌瓦丁，从世祖北征有功。至元二十九年卒，年一百二岁。子赡思丁，有子五人：乌马儿，陈州达鲁花赤；不别，隆镇卫都指挥使；忻都，监察御史；阿合马，拱卫直司都指挥使；阿散。

不别骁勇善骑射，历事成宗、武宗、仁宗，计前后所赐楮币四十万缗，他物称是。阶荣禄大夫、三珠虎符。子斡都蛮袭职，致和元年，自上都来降。丞相燕帖木儿以为裨将，率壮士百人，围灭里帖木儿等于陀罗台，擒以献，赐衣一袭，及秃秃马失甲、金束带各一，白金百两，钞二百锭。天历元年九月，充同佥行枢密院事。十月，从击忽剌台、马紥罕等军于芦沟桥，败之，追至紫荆关，多所俘获，以功赐所籍倒拉沙子泼皮宅。二年，进同知枢密院。三年，以隆镇卫都指挥使兼领拱卫司，卒。

哈只哈心，阿鲁浑氏，西域人。太祖征西域，哈只哈心扼阿母河，筑垒坚守，力屈始降。太祖按剑问之，先断其发，将戮之。哈只哈心正色对曰：“臣各为其主，非罪也。死不过污一席地，何恨，但恐无名尔。”太祖壮而释之。因进言：“失剌子城坚固，不易攻，请往招之。”太祖驻兵马鲁城，使哈只哈心单骑至失剌子，谕以祸福，其酋遂内附。以功擢领怯怜口。既班师，隶皇孙旭烈兀部下。至元五年，卒，年一百十七岁。

子阿散，大名路税课提领。阿散子昭都剌，大都路警巡达鲁花赤；凯霖，彰德路达鲁花赤。哈只哈心娶于荀氏，阿散二子皆以荀为氏。

昔里钤部，河西人。自其父答尔沙必吉以上，七世相西夏。必吉，译言宰相也。其先本沙陀部长，从唐赐姓为李氏，以别于西夏国姓，为小李，后又讹为昔里。答尔沙官肃州钤部，生子以官配姓，名曰昔里钤部，又名益立山。在西夏累官沙州钤部。其兄以肃州钤部来聘，与馆接使察罕深相结纳，输诚内附。及太祖围肃州，射书城外，约以城降，事觉，全家被害。太祖二十一年，昔里钤部遂率部曲来降，隶国王木华黎帐下。

二十二年，与忽都帖木儿招谕沙州，其守将伪以牛酒犒师，伏发，忽都帖木儿马踬，追兵垂及，以己所乘马授之，使先奔，自乘踬马为殿。木华黎壮其勇，问曰：“汝临死地而易马与人，何也？”曰：“我新附者，战死不足轻重，不可陷国之宿将。”帝闻而嘉之。从克沙州，帝怒城久不下，欲屠之。泣请曰：“臣亲属咸在，愿赐全宥。且抗命者数人，若屠城，恐坚未降者心。”许之，城人赖以获免。

太宗七年，从诸王征西域，至宽田吉思海。又从拔都征斡罗斯，攻拔也里赞城。十一年，至阿速灭怯思，城坚守不降。率死士十人，蹑云梯先登，大呼曰：“城破矣。”众蚁附而上，遂拔之。赏西京名马，赐号拔都。十二年，班师，授千户，赐只孙为四时宴服。寻命佐也马赤为其部断事官。

定宗即位，授大名路达鲁花赤，先后与断事官合达及卜只儿同署燕京行省。宪宗元年，复为大名路达鲁花赤，佩金虎符。凡监大名十有四年，号令明肃，豪右屏息。一日，释菜庙学，见礼殿且圮，喟然曰：“泽宫若此，何以兴善于民。”即日完茸之。其邮传、官署皆以次修举。漳水岁泛溢，夹岸为堤，植槐柳于上以固崩啮，且充材木之用，后公私赖之。卒年六十九。追赠太师，谥贞献。三子：爱鲁；次罗合，大名路行军万户；次小钤部。

爱鲁袭大名路达鲁花赤，佩虎符。至元五年，诸王忽哥赤镇云南，使爱鲁将卫士从之。讨金齿诸部蛮，以射手五百人歼其众数千，诸部慑服。六年，再入金齿，定其租赋，招降火不麻等三十四寨。七年，改中庆路达鲁花赤，兼管爨僰军。十年，赛兴赤行省云南，使爱鲁疆永昌田。十一年，使阅中庆户籍，皆核其隐匿，增入甚多。

初，世祖征云南，假道吐蕃，嫌其回曲。十三年，思、播二州平，改道从蜀入，命爱鲁开两道，陆出乌蒙，水由马湖江。乌蒙合都掌圈豕鹅夷诸种拒命，累战始服。自是水陆邮传皆达叙州。又开左右两江道达于邕州，平溪洞蛮獠五十余州。十三年，忙部也可不薛叛，爱鲁讨平之。迁广南西道左右两江宣抚使，兼招讨使。十六年，迁云南诸路宣慰使、副都元帅。

十七年，复立云南行省，拜参知政事。诏将万人，合湖广、四川兵讨罗氏鬼国，平之。十八年，乌蒙白水蛮杀万户阿忽以叛，复讨平之。十九年，入觐京师，擢右丞。亦奚不薛再叛，与四川都元帅也速答儿、湖南行省脱理察合兵进讨，也速答儿以地炎瘴转输不继，奏请旋师，诏许之，留药剌海屯其地。久之，亦奚不薛纳款，仁普诸酋皆降，得户四千。二十二年，乌蒙阿谋杀宣抚使以叛，爱鲁与右丞拜答儿讨之。拜答儿知爱鲁习山川道理，命诸将悉听指授，分道进兵，禽阿谋以归。二十四年，进右丞，改尚书右丞。

镇南王征交趾，诏爱鲁将六千人会之。自罗罗斯入交趾境，败其兵四万于木兀门，平三十八栅，先大军一月至王城。其王与世子皆乘舟遁于海。明年，师还，感瘴疠卒，年六十三。爱鲁不吝赏赉，能得人死力，大小百余战，未尝败衄，为一时名将。赠银青光禄大夫、平章政事，谥毅敏。皇庆元年，加赠乘忠执德威远功臣、开府仪同三司、上柱国、太师，封魏国公，谥忠节。

三子：教化，特进中书平章政事，孝友有蕴藉，临事精核。也先帖木儿，江西行省平章政事。骨都歹，大名路达鲁花赤。小钤部袭大名路达鲁花赤，冬猎民不堪，命监察御史姚天福按之。赂侍御史安兀失纳，天福又搜获其赂，奏闻，小钤部论死。

赵阿哥潘，土播思乌思臧掇族氏。始附宋，赐姓赵氏。世居临洮。祖巴命，富甲诸羌。父阿哥昌，貌甚伟，有勇力。金贞祐中，以军功至熙河节度使。金亡，保莲花山，以其众来归。皇子阔端承制以阿哥昌为叠州安抚使。时兵兴，城无居人，阿哥昌招抚流民，立城垒，课耕桑以安辑之。年八十，卒于官。

阿哥潘事亲以孝闻，从伐蜀，与宋都统制曹友闻屡战，胜负相当。以破大安功最，授同知临洮府事。破朝天关，从嘉陵江至阆州，获战船三百艘。攻利州，生得其刘太尉，败宋师于潼川。宋制置使刘雄飞进攻青居山，阿哥潘击之，宵溃，四川大震。进逼成都，略嘉定，平峨眉太平寨，擒其将陈侍郎、田太尉，余众悉降。大小五十余战，皆先登陷阵。

宪宗初，世祖以皇弟南征大理，道出临洮，见而奇之，命摄元帅，城益昌。时宋兵屯两川，堡栅相望，矢石交击，历五年而城始完。宪宗伐蜀，以阿哥潘为选锋，攻西安，下之，赐金符，授临洮府元帅。帝驻钓鱼山，合州守将王坚夜来斫营，阿哥潘率壮士逆战，手杀数十人，坚引去。明日陛见，帝喜曰：“有臣如此，朕复何忧。”赏黄金五十两，赐号拔都。

中统元年，诏还镇临洮。岁饥，发私廪粟二千余石、芜菁子百石，以赈贫乏，人赖不饥。郡当孔道，传置旁午，有司弊于供给。阿哥潘以私马百匹充驿骑，羊千口代民输。帝闻而嘉之，诏京兆行省酬其直。阿哥潘曰：“我岂以私惠而邀公赏耶。”卒不受。以军事赴青居山，道为宋兵所邀，战殁。

阿哥潘好畜良马，岁择五驷贡于朝，子孙遵之不替。先是勋臣子孙为祖父请谥者，帝每靳之，至是敕大臣锡以美谥，曰：桓勇。

子重喜，始给侍皇子阔端，为亲卫。从世祖征哈剌章，数有功。中统元年，浑都海反，从总帅汪良臣引兵至拔沙河纳火石地逆战，以功授征行元帅。四年，从讨忽都、达吉、散竹台等，克之。诸王只必帖木儿承制，使袭父职为元帅。入觐，赐金虎符，为临洮府达鲁花赤。时解军职而转民官者，例纳所佩符。有旨：“赵氏世世勤劳，其金符勿拘常例，使终佩之。”

重喜在郡，劝农兴学，省刑敦教，以善治闻。请致仕，不许，诏其长子官卓斯结袭为达鲁花赤，擢重喜巩昌二十四处宣慰使。卒，谥桓襄。官卓斯结性静退，辞官闲处二十余年。仁宗闻其名，召不起。子德寿，云南行省左丞。

塔本，伊吾庐氏。以好扬人善，人称之曰扬公。父宋五设托陀，托陀者，其国主所赐号，犹华言国老也。

塔本初从太祖讨诸部，复从围燕京，下平滦、白霫诸城。军士有妄杀人者，塔本戒之曰：“国之本，民也。杀人得地，何益于国。且杀无罪以坚敌心，非上意。”太祖闻而善之，赐金虎符，俾镇抚白霫诸郡，号行省都元帅，管内得承制除县吏，死囚得专决。久之，徙治兴平。

兴平经兵火后，民户凋残。塔本召父老问所疾苦，为除之，民大悦，归者四集。塔本始至，户止七百，不二三年，乃至万户。出己马以宽驿人；官吏贷银，其子钱不能偿者，焚其券。与贫农耕牛，比岁告稔，民用以饶。太宗二年，诏以中山府、平定州及德州之平原县隶行省。六年，盗李仙、赵小哥作乱，塔本止诛首恶，宥其诖误。乃马真皇后称制二年，卒，遗命葬以纸衣、瓦棺。赠推诚定远佐运功臣、太师、开府仪同三司、上柱国，追封营国公，谥忠武。子阿里乞失铁木儿。

阿里乞失铁木儿，嗣父职，为兴平等处行省都元帅。其为治一遵先政，虽同僚不敢私役一民。从大军伐高丽。宪宗六年卒，赠宣忠辅义功臣、荣禄大夫、平章政事、柱国，追封营国公，谥武襄。子阿台。

阿台当袭父职，适罢行省为平滦路总管府，宪宗命阿台为平滦路达鲁花赤。始至，请蠲银、盐、酒等税课八之一，细民不征。世祖即位，来朝，赐金虎符。诸侯王道出平滦，供给费银七千五百两，户部不即偿，阿台自陈上前，尽取偿以归。置甲乙籍籍民丁力，民甚便之。

至元十年，进怀远大将军。岁饥，发粟赈民，或持不可，阿台曰：“朝廷不允，愿以家粟偿官。”僚属始至，阿台必遗之盐、米、羊畜、什器，曰：“非有他也，欲其不剥民耳。”姻族穷者，月有常给。民有丧不能葬者，与之棺椁、布帛、资粮。滦州为古孤竹国，庙祀伯夷、叔齐，以励风俗。

二十一年，进昭武大将军。二十四年，乃颜叛，献马五百匹佐军，世祖大喜，已而得乃颜银瓮，亟以赐之。二十五年，入朝，以疾卒。赠推忠宣力功臣、资德大夫、中书右丞、上护军，追封永平郡公，谥忠亮。子迭里威失。

迭里威失，少好读书。成宗时入宿卫，授河西廉访司佥事，拜监察御史，迁淮西廉访副使，召为中书左司员外郎，改枢密院参议，迁判官。延祐四年，授翰林侍讲学士，出为河间路总管。属岁饥，出俸金及官库所积赈之，活数十万人。河间当水路要冲，四方供亿皆取给焉，迭里威失立法调遣，民便之。复建言增置便习弓马尉一人，益逻兵之数，于是盗贼屏息。陵州奸民结党横行，迭里威失收系狱中，悉杀之，一郡肃然。后拜辽阳行省参知政事。子锁咬儿哈的迷失。

锁咬儿哈的迷失，年十二，宿卫英宗潜邸，掌服御诸物。英宗即位，拜监察御史。首言：“国家政柄总归中书，不得隔越奏事，凡有奏行布告，并从中书省送国史翰林院，评定可否。”廷议韪之，著为令。

至治元年春，诏起大刹于京西寿安山，锁咬儿哈的迷失与御史观音保、成珪、李谦亨上章极谏，以为“东作方始，而兴大役，以耗财病民，非所以祈福也。且岁在辛酉，不宜兴筑”。初，司徒刘夔妄献浙右民田，冒领内帑钞六百万贯，丞相帖木迭儿分取其半，监察御史发其奸，遂嫉台臣。至是帖木迭儿之子琐南为治书侍御史，密奏曰：“彼宿卫旧臣，闻事有不便，弗入告，乃讪上以扬己之直，大不敬。”帝遂杀锁咬儿哈的迷失与观音保，杖珪、谦亨，黥而窜之。

泰定初，赠锁咬儿哈的迷失资德大夫、御史中丞、上护军，追封永平郡公，谥贞愍。赐其妻子钞五百贯、良田千亩，仍树碑于墓道以旌之。

曷思麦里，西辽虎思斡儿朵人。事西辽主直鲁古，为柯散城八思哈长官。太祖遣哲别伐西辽，时乃蛮太阳罕子古出鲁克已篡直鲁古之位，者别至垂河，曷思麦里率柯散等城官吏迎降。者别以曷思麦里为前锋，引大军逾葱岭，追斩古出鲁克于撒里黑昆，传首徇未下诸城，皆望风款服。

太祖十四年，从者别渡阿母河，入呼拉商，追货勒自弥苏尔滩战于秃马温山，追至可疾宁城西可隆堡，射伤苏尔滩之马，收其珍宝而还。中途攻破玉儿堡，获苏尔滩之母、妻，又取谷德痕城。未几，可疾宁亦降。乘胜略西北邻部阿在儿拜展，其酋鄂思贝克降，遂驻冬于麦加，招降西南山中曲儿忒种人，略曲儿只部。十五年，者别再入曲儿只，曷思麦里仍为前锋。以道路险阻，退而东行，渡古尔河，破设里汪之沙马起城。进攻打耳班，逾太和岭，败阿速军，乘胜入奇卜察克。明年冬，自阿速履冰渡黑海，入于撒吉剌之地，招降黑林城。十七年，乞卜察克以斡罗思援军至，大军与战于孩儿桑，大败之，事具《者别传》。

十九年，大军凯旋，者别中道卒，曷思麦里率所部东还。会太祖亲征西夏，曷思麦里以所获珍宝及七宝伞觐帝于阿剌思不剌思行在所，帝顾谓群臣曰：“者别尝称曷思麦里之功，其躯干虽小，声闻甚大。”就以所进珍宝，听称力自取，仍命与薛赤兀儿同为必阇赤。曷思麦里言：“向所招降人尚留亦剌八里，愿率以从征。”许之。

太宗三年，从车驾伐金，次怀孟州，命领奥鲁事。明年，从败金人于三峰山，授怀孟州达鲁花赤，佩金符。五年，金中京留守强伸来寇，曷思麦里与昔里吉思、锁剌海等力战，却之。又遣蒲察寒奴、乞失里札鲁招降金总帅范真。是年，太宗以曷思麦里宣劳西域有年，命其二子捏只必、密里吉分袭怀孟达鲁花赤、必阇赤，曷思麦里以札鲁忽赤归西域，行省帖木迭儿奏留之。明年，进怀孟河南二十八处都达鲁花赤，所隶州县不从命者，承制得籍其家。宪宗元年卒。密里吉袭怀孟达鲁花赤，中统三年，从征淮西，战殁。

史臣曰：曷思麦里，西辽旧臣也。藉蒙古之兵，枭古出鲁克，以复故国之仇，可谓义烈。虽功名逊于者别，其忠于所事，则非者别所及也。




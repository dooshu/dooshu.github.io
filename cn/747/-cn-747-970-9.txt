○请下所司抄录诏书送馆奏（天成二年九月史馆）

伏奉九月八日敕：国祚中兴，已逾五载。皇基统嗣，爰及两朝。其有纪年之书，行事之纪，未闻编录，实谓旷遗。所司既不举明，史官又无起请，因循斯久，阙漏转多。宜令史臣先修太祖武皇帝、庄宗两朝实录，速具奏呈。新朝日历行事，亦可精专纂录，无使废堕者。伏以简编事重，久阙鉴修。须循广记之规，以备必书之要，馆司或有阙漏公事，尽令提举施行。

伏自陛下赴难雒京，以副人望，宰臣百辟，诸道藩侯，各贡笺章，请临宝位。群情尤切，三让弥坚，且行教令之规，先进代王之号。既从俞允，寻就缵承，皇泽播於万方，圣功超於千古。伏自大驾临至德宫，宰臣百官，诸道侯伯，各上劝进笺表。及圣旨谦让批答，兼宣谕诸道教令诏书，及宝册文，并自天成元年四月後至今年九月以前，内降诏书。陛下日亲时政，金口所宣。去弊除奸，及近日敷奏省费从宽之事，并请下所司，各检抄录送馆。所冀编修，总无漏略。


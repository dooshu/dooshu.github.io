萧崱


崱字则山，号大山，临江人。绍定五年（1232）进士。以太府丞奉祠。各书又载其名为山则，未知孰是，俟考。

朝中措

半山社雨欲黄昏。燕子不过门。杨柳染深绿意，海棠啼损红痕。

绮寮妆束，宝钗歌舞，玉枕温存。一段旧情有味，十分新恨无言。

恋绣衾

倚阑闲看燕定巢。旧弹筝、因病久抛。画不尽、残眉黛，被东风、吹在柳梢。

晓来暗理伤春曲，把金钗、枕畔细敲。书寄与、天涯去，并相思、红泪一包。

满江红

和陈漕使仙湖韵

莫是西湖，分一派、残波胜碧。闲问著、莺仙丹事，老榕知得。荇水带长鸥踏损，柳风絮暖鱼吞入。只前山、依旧汉时青，晴还湿。

亭疏好，何消密。花少好，无多植。听黄鹂三请，要诗翁出。消渴泉斟寒玉液，留题石剥苍苔色。欢而今、翻羡□南春，乾坤窄。








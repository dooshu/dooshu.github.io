○永州龙兴寺息壤记

永州龙兴寺东北陬有堂，堂之地隆然负砖甓而起者，广四步，高一尺五寸。始之为堂也，夷之而又高，凡持插者尽死。永州居楚越间，其人鬼且礻几。由是寺之人皆神之，人莫敢夷。《史记·天官书》及汉志有地长之占，而亡其说。甘茂盟息壤，盖其地有是类也。昔之异书，有记洪水滔天，鲧窃帝之息壤以湮洪水，帝乃令祝融杀鲧于羽郊，其言不经见。今是土也，夷之者不幸而死，岂帝之所爱耶？南方多疫，劳者先死，则彼持锸者，其死于劳且疫也，土乌能神？予恐学者之至于斯，征是言而唯异书之信，故记于堂上。


○請用翰林官更番侍直疏 【 詞臣入直】

臣等伏覩　皇上近日以來、留神翰墨、一切嬉遊無益之事、悉屏去不御、仰惟　聖學該洽、　睿志清明、臣等不勝慶忭夫人主一心。乃萬化從出之原。亦眾欲交攻之會。必使常有所繫。弗納于邪。然後縱逸之念不萌。而引誘之奸不入。故雖筆札小技。非君德治道所關。而燕間游息之時。藉以調適性情。收歛心志亦不悖于孔氏游藝博文之指。比之珍奇玩好。馳騁放佚之娛。則相去遠甚。未必非　皇上進德養心之一助也。但臣等竊見前代好文之主。皆有文學之臣載筆操觚。奉侍清燕。如唐有天策瀛洲之選供奉待詔之員。宋有秘閣待制二館著作。或承詔登答。或應制賡酬。皆于語言文字之中。微寓風勸箴規之益。即今之翰林官是也。國朝建置翰林。于一榜進士中。拔其英儁特異者。除授此官。固欲儲養德望。以備啟汏。任樞機。然文史詞翰。撰述討論。亦其本等職務　皇上即有任使。不必他求。如日講諸臣。皆文學優贍。臣等選任以充。見今充注起居。自古權臣欲專其君者最忌人主選擇文學近臣恐乘間進謀因開他徑且觀此知江陵之無他志也日逐在館供事外其餘見任翰林各官。亦皆需次待用者。臣等擬令分番入直。每日輪該四員。與同日講官。祇候　皇上萬幾之暇。如披閱古文。欲有所采錄。鑒賞名筆。欲有所題詠。即以屬之諸臣。令其撰具草藁。送臣等看定。然後繕寫。進呈　聖覽。或不時召至御前面賜質問。令其發攄蘊抱。各見所長因以觀其才品之高下他日量能擢才自可斷于　聖衷且諸臣因此。亦將自慶遭逢。益圖稱塞。爭相淬勵。以求見知于上。其于　聖明辨材審官之道。亦默寓于中矣。臣等不勝惓惓願忠之誠。


26　虞書作服十二章　諸籍所載服制


虞書「作服」，天子自日月而下十二章。鄭康成注周禮春官司服謂：「周以日月星辰畫於旌旗，而冕服九章。」注禮記郊特牲「祭之日，王被衮以象天」，謂：「有日月星辰之章，此魯禮也。」二禮之説，自相背馳。魯秉周禮，周、魯之禮其有異乎？

【元圻案】書益稷孔傳：「天子服日月而下，諸侯自龍衮而下至黼黻，士服藻火，大夫加粉米。」正義曰：「天子服日月而下，則三辰畫之於衣服，又畫於旌旗也。周禮司服云：『享先王則衮冕。』衮者卷也，言龍首卷然，以衮爲名，則所畫自龍以下，無日月星也。郊特牲云：『祭之日，王被衮冕，以象天也。』又曰：『龍章而設日月，以象天也。』鄭玄云：『謂有日月星辰之章，設日月畫於衣服旌旗也。』據此記文，衮冕之服亦畫日月。鄭注禮記言郊特牲所云，謂魯禮也。要其文稱『王被服衮冕』，非魯事也。或當二代，天子衣上亦畫三辰，自龍章爲首，而使衮統名耳。」〇林之奇書解曰：「舜觀古人之象，畫日月星辰山龍華蟲於衣，繡宗彝藻火粉米黼黻於裳，以彰天子之盛德，能備此十二物也。歷代之制，莫不皆然。説者謂周登三辰於旗，服惟九章，何其異也？蓋不過據左氏三辰旂旗之文。左氏謂『旗有三辰』，何嘗謂衣無三辰耶？況又謂上公九章，而王服亦九章，何周公制禮，乃至於無别與？此云『祭之日，王被衮以象天』，則十二章備。鄭氏謂『有日月星辰之章，此魯禮也』，夫被衮以象天，周制固然，何魯之足云？豈有周制止九章，魯乃加以十二之禮乎？」〇宋劉彝中義曰：「康成泥司常職『日月爲常』之文，遂謂周人以日月星辰畫於旂旗，而冕服止九章，非也。交龍爲旂，周之衣不去其龍，熊虎爲旗，周之裳不去其虎，何獨日月爲常，而去其衣服之日月星辰乎？」






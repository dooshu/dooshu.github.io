○请更定应举保人例奏（会昌四年十月中书门下）

朝庭设文学之科，以求髦俊，台阁清选，莫不繇兹。近缘实不在於乡闾，趋名颇杂於非类。致有跋扈之地，情计交通，将澄化源，在举明宪。

臣等商量，今日以後，举人於礼部纳家状後，望依前三人自相保。其衣冠则以亲姻故旧，久同游处。其有江湖之士，则以封壤接近，素所谙知者为保。如有缺孝弟之行，资朋党之势，迹繇邪径，言涉多端者，并不在就仕之限。如容情故，自相隐蔽，有人纠举，其同保人并三年不得赴举。仍委礼部明为戒励，编入举格。


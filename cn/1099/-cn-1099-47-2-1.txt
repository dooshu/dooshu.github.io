○論大臣不以邊事為念疏 【 彈劾大臣】

公時更有疏請朝南宮并復沂王　太子遂偕章恭毅下錦衣獄栲訊萬狀卒無一言竟死于獄上皇復辟始得贈官山屍圜土顏色如生

比者定州署都指揮吳玉并新樂縣禽獲達賊二人各奏送道臣訊問之俱曰也先令來覘視北京軍馬若何、臨清買賣若何、黃河深濶若何、擬夏秋間、大率虜眾、從居庸關入、至臨清徑往河南、且也先帳下多有南人、如山西榆次李員外、亦在彼處、中國虛實、靡不知之、臣聞此言、深為寒心、而朝廷大臣、皆恬不介意、昔秦伐趙而諸侯自若、獨子順諫燕王曰、燕雀乳哺、子母煦煦然相得、竈突炎上、燕雀不知禍將及巳而顏不變、當是時皆以子順之言為狂、後燕果敗而子順之言騐今言不知變者。大臣且然。况群臣乎。臣今言之、不以為狂、必以為謬、且臣居草茅時、問內臣搆惡、戕戮忠臣劉球、由是諫官鉗口、當時使有數人委身直諫。必能止　太上皇之行、而無今日達賊之禍。既而　皇上中興、誅強梁、旌忠直、親命六師、禦敵于郊、不戰而三軍之氣自倍、達賊喪氣、俛首北歸、臣謂　皇上有堯舜之仁孝、湯武之智勇、周文之小心足以鞭撻四夷、坐致太平、柰何達賊甫退、瘡痍未復而侈心遽生、伏望　皇上鑒前車之覆轍。奮今日之有為。親庶政以總威權。敦倫理以厚風俗。辯邪正以專委任嚴賞罰以彰善惡。崇風憲以專彈劾。去無益之費。罷冗雜之員。禁僧道之蠹民。擇賢將以養軍。無狥于貨色。無甘於遊戲。然後親率羣臣。躬禱　郊廟。謝過如成湯之六事。自責若太宗之十漸。即以延攬英雄。講明方畧。如此則　天意可回。中國可安。而達賊可徐圖之矣。不然灾異之來。猶不止此。而禍患之作。殆難逆料。且如昔者命將師各言方畧。經旬踰時。互事推托。及柳溥石亨有言。又不過庸人孺子之計。而無經世遠久之慮。夫平時將帥且如此。達賊之來又何長策以制之乎。此臣所以涕泗交下。而為今妨賢病國者醜之。夫禦達賊之方。莫先于用賢才。賢才之出。何代無之。顧用之何如耳。昔者韓信出于餓夫樊噲出于屠犬。張良出于亡命。衞青出于人奴。皆能樹功勳以扶國家。攄忠赤以靖邊難。盖由上有若高祖能用之。下有若蕭何能薦之。今　皇上雖求賢如渴而大臣之排抑尤甚。故雖屢命選。而所舉者皆膏梁厚祿之人。親戚朋舊之子。其屈抑在下者。曾何能薦之耶。噫達賊陸梁如此。朝臣欺誑如此。此臣所以撫膺長嘆而恐他日噬臍無及也。臣父復昔任翰林院修撰、臣又職當言路、父子兩世、叨蒙　國恩、今臣又研審達賊姦細、而有所感發于心、寧忍緘默、

皇明經世文編卷之四十七終








卷十三 隐佚部

陶庵曰：自古箕山颖水，凡有隐士之名者，皆不成其为隐士也。何者？身既隐矣，焉用名之？使人知有箕山，知有颖水，则许由、巢父已遂不得自隐矣。王君公避世墙东，侩牛自隐，市嚣廛杂，日日相见，而孰测其为兼山之遁乎？故曰：“小隐在山林，大隐在城市。”集隐佚第十三。

龙潭老人潜心古学，与吴康斋相友善，篱落蓬门，无人知识。陈白沙尝以《周易》疑义质康斋，康斋曰：“过清江可叩龙潭老人。”白沙如其言往谒，适老人雨中蓑笠犁田。乃延至家，与之对榻信宿，辨析疑义。白沙叹服而去。老人语儿辈曰：“吴康斋非爱我者。”

朱逸，泰州人。樵柴易麦糈，择精者供母，糗其粝秕以樵。一日，过道学王东崖闾，行吟曰：“离山十里，薪在家里；离家一里，薪在山里。”东崖谓其徒曰：“小子听之，人病不求耳！”

虞原璩博涉经史，隐居瑞安，郡守何文渊时时乘小舟诣之，称莫逆。一夕忽至，坐谈久之，不觉夜半，村落无所觅酒。太守曰：“酰可代也。”璩遂出新酰，侑以蔬韭，对酌剧谈，时人谓之醋交。

王麟州官关西，见二叟策杖而行，状貌甚古，王问：“何以得此？”一叟曰：“力田收谷，可供饘粥；酿泉为酒，可留亲友。临野水，看浮云，世事百不一闻。”一叟曰：“浚池养鱼，灌园艺蔬，教子读书。不识催租吏，不见县大夫。”王作而谢曰：“真太古之民！”

李茇号岣嵝，武林人，住灵隐韬光山下。造山房数楹，尽架回溪绝壑之上，溪声淙淙出阁下，古木蓊翳，大有幽致。山人居此，孑然一身。好诗，与天池徐渭友善。客至，则呼僮驾小舟荡桨于六桥、西泠间，散发箕踞，淡然啸歌。自磥石为圹，死则瘗于山房之侧。

王元章携妻孥隐九里山，种梅千树，题其居曰“梅花书屋”。春时，梅子结实卖钱，每一树若干钱，以纸裹识之。逐日支用，则记曰食梅几树。大雪，赤足上炉峰，四顾大呼曰：“天地间合成白玉，使人心胆澄澈，便欲仙去！”

伍云居新会山，南有大江，自以意为钓艇，买瑟一张，设供具其中。遇良夜，皜月当空、乘艇独钓。或备茗果，招友人共啜，悠然坐艇尾赋诗，扣舷赓和，不知天壤之大也。后即以所居北岩筑草屋三楹，名曰“寻乐往来居”。

张诗自号昆仑山人，居北平。所居一亩之宅，择隙地种竹。每遇风雨飘萧，披襟流眄，相对欣然，命酌就醉。兴到，跨蹇信所之，虽中途遇风雨、受饥寒，不改悔。所著《骂鬼》、《诘发》、《笑琳》等集，雄奇变怪，览者不敢以今人目之。字画放劲，得其一幅，揭之壁间，可以惊人，亦足驱鬼。

孙宜弱冠举贤书，五上公交车而五踬，因不复应制。自号洞庭渔人，人呼之“渔人”则应，他呼之则不应。渔人薄有世业，尽斥为园圃、台榭，购异书、名画、古器实其中，而园中多植奇卉怪木。素嗜酒，乃益酿酒。客来，毋问贵贱辄留饮，饮辄醉，醉则不问客所去。遇佳辰日日如之。

高濲自号石门子，善画。家贫，嗜酒，日酣饮，醉则狂叫放歌；醉甚，即散发赤脚，轩轩起舞。又自号鬔仙。里有宋子者，与濲善，病疟一岁，濲往问之，宋强起就榻，因饮之酒。酒酣，濲染笔画菊数本，倒垂悬崖，香姿隐隐，有飘拂流动之致。宋泠然疏爽，因再请。复写奇石亭立，双竹凌空，萧萧数叶。宋跃起视之，毛发俱竦，是日疟遂差。时人为之语曰：“少陵有佳句，不若鬔仙笔。”

陆包山家支硎旁，所居有山水之胜。艺菊数百本，五色相鲜。佳客至，辄解衣伏雌斗酒，弥日夜不倦。有腴田数顷，忽尽弃之，留以供客，以此自老。

陈海樵鹤营二别业：在山者为息柯亭，在水者为曲池。山人好古，买奇书、名画、鼎、彝、樽、罍，所藏皆三代法物。既善诗文，复精书画。座上宾客常满。山人多材多艺，觞举酒酎，其所戏弄者：弹琴、拨阮、鼓瑟、吹笙、品箫、度曲、蹴踘、投壶、双陆、围棋、说书、演剧；琐至吴歈、越曲、梵咒、道章、伐木、挽石、忏辞、傩逐、万舞、偶戏，乐师蒙瞍口诵而手奏之者，一遇兴至，辄自为之，靡不穷态极调。四方之人得接见颜色，丰颐美髯，眉目如画，望而知为神仙中人。

杨铁崖老居泖湖，驾春水宅往来苕霅之间。有小海生贺公为“江山风月神仙福人”，且貌公小像，题其上曰：“二十四考中书令，二百六字太师衔，不如八字‘神仙福人风月湖山’一担担。”

杨铁崖晚年卧起小蓬台，不复下。直榜于门曰：“客至不下楼，恕老懒；见客不答礼，恕老病；客问事不答，恕老默；发言无所忌，恕老迂；饮酒不辍乐，恕老狂。”其诞情傲世如此。

王光庵遁迹西山，姚少师以旧好访之，谓曰：“寐寐空山，何堪久住！”答曰：“多情花鸟，不肯放人。”

王阳明塾师许半圭为姚江隐士，阳明十四岁即从之学。每当风雨晦冥、雷电交作，令阳明独行城上，缘城走四十里，以练其胆力。尝授阳明以武侯阵法。一日，阳明闭户用赤白豆垒阵图未完，呼侍午膳，先生大惊曰：“尔作何事，面上杀气如许？”阳明告以实。先生喜曰：“尔便解此耶！”更进以遁甲诸书。海日公尝夜至书舍，见阳明跃水上，不敢叫而去。及阳明巡抚江西，别先生，先生曰：“勿错认帝星。”盖楚分野邻江右，世宗在楚，恐其错认宁王也。阳明至江西，宁王将举事，先生令其子贻阳明以枣、梨、江豆、西瓜子四物，阳明惊曰：“此先生教我蚤离江西也！”遂有查乱兵之行，得不与濠难。后阳明封新建伯归，冕服往拜。先生方与老妻磨麦，呼阳明磨前立，曰：“完此斗麦，与汝语。”阳明植立不敢动。先生磨麦完，阳明肃拜，先生第举手小俯之，徐自汲水，令老妻做麦饼款阳明而别。

卓彦恭尝过洞庭，月下有渔舟棹其傍。彦恭问：“有鱼否？”答曰：“无鱼有诗。”乃鼓枻而歌曰：“八十沧浪一老翁，芦花江水碧连空。世间多少乘除事，良夜月明收钓筒。”问其姓氏，不答。

徐文长作《镇海楼记》，胡少保酬以百二十金，文长谢侈不敢受。少保曰：“我愧晋公子，于是文乃遂能愧湜？倘用福先寺事数字以责我酬，我其薄矣，何侈为？”文长乃持归，买城南地十亩，有屋二十有二间，小池二，以鱼以荷，木之类，果、花、材三种，凡数十株。长篱亘亩，护以枸杞。外有竹数十个，笋迸云。客至，网鱼烧笋，佐以落果，醉而咏歌，颜其堂曰“酬字”。

陶庵晚年号六休居士，白岳问其说，陶庵曰：“粗羹淡饭饱则休，破衲鹑衣暖则休，颓垣败屋安则休，薄酒村醪醉则休，空囊赤手省则休，恶人横逆避则休。”白岳曰：“此大安乐法也。”

敖清江曰：“金溪胡九韶学《易》洁修，每日晡，焚香顿首，谢天赐一日清福。妻笑日：‘一日三餐菜粥，何名清福？’九韶日：‘吾生无兵祸，家无饥寒，榻无病人，门无讼事，非清福而何？’予童时闻而笑之。逮正德辛未被华林之寇，己卯遭宸濠之变，避难山中，饥渴颠踣，始信九韶之言良然！”













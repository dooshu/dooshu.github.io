答中丞孙槐溪


得仪真书，已报。得九月七日书，知洞兵遂大破贼，可喜。

大丈夫遘艰难之运，弃家忘身，以殉国家之急，固已难矣。又以数千之兵，抗盈万之众，策羁旅之师，当积年之寇。片帆一指，楼橹星驰，长戟才交，鲸鲵电扫。自非忠勇所激，天人助顺，孰得胜算奇功，若斯之盛乎！

然古人云：“成功非难，处成功尤难。”今兹度彼中事，犹有五虑，为台下献焉。我兵新胜，贼已破胆，宜乘破竹之势，捣其巢穴，殄其丑类。而当事者，或不能同心趋便，但多张首虏，以幸功级，令残夷得便，以成反覆，可虑者一也。狃于一胜，防御必疏。猾贼尽力以窥伺我，若遗烬复然，贻祸未已，虑者二也。东南招募，已及数年，师老财匮，效无尺寸。今公以数千士兵，决胜一旦，功名之际，谁肯推助，可虑者三也。狼、处、吴等兵，斩首虏虽多，而摧锋陷坚，则永顺似宜首论。若但较捕斩之功，不揣难易先后之势，则夷人怨愤，必不用命，责以后效，恐难收功，可虑者四也。克敌之后，议论必烦。若功赏不明，事体盩戾，则人心不劝，或致他虞，可虑者五也。

夫锐始者必图其终，成功者先计于始。杞人过计，聊复缕，惟知己采焉。荆人望公，如霖雨之思公旦。冀早旋征旆，以慰氓黎。






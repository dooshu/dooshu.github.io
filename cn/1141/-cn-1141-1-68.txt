哭梅雨吉

雨吉死，余哭之泪尽，欲作挽诗，数以哀废。壬辰春，舟过楚中，读圣俞先生集，忽忆雨吉奇才，惜其夭而未成，又平生交最欢，不自知其泪渗渗也。其妻陈氏年三十，抱遗孤称未亡人已十年矣，千古肠断岂独阮元瑜寡妇哉！且督其孤甚严，必能世其学，乃为诗寄其兄子先、子翔，使焚之于墓，或椟而藏之。（顾青翎按：序据《使粤纪行》补）
独负才无敌，为君兄弟难。
前生定长吉，后死倘都官。
玉树人间尽，青衫地下寒。
空流嫠妇泪，坟土不曾乾。



◎姚伯昂先生述二事

姚伯昂先生曰：门人汤海秋侍御（鹏）之夫人唐氏以产难殁，是日适有折差回湖南，汤作家书，时迫，草草数行至其外舅，不及叙病之颠末。其外舅乡居，去城远。得书，痛女，甚悲而不得病原。是夕，设乩问焉。少顷，乩动，则女至，言海秋前生为四川绵竹令，渠为幕友，宾主极相得。曾用主人银，将及万，今世应转男子身，以主人之银未还而情未答也，特现女子身以报。今缘尽当死，不可留也。病之原委，叙之特详。此道光甲午年事也。世谓人世妻子有还账者，有索账者，余因忆前有妹，五岁豆危，呻吟甚哀，数日夜不绝声。张太夫人谓其何不早去，乃大言曰："尚负八千文，未曾偿清，我即去耶。"先赠光禄公遣余告之曰："必以此钱为之棺殓，再加千文为焚楮镪，是宜速去，何茹苦乃尔？"余告之，是夕即死。然则还账索账之说不爽也。又曰：河南彰德营参将，忘其名，得奇疾，医不知为何病。日惟自语诟詈，若索债者。其属穆守备齐贤有口才，往解之，病者大呼曰："我前世为四川总督，某为总兵，负我万金不偿。物色之数十年，今始迹得之，某负心实甚，不能解也，必索其命。"穆曰："参戎负债不偿，无怪大人之怒，但隔世事，今参戎一贫至此，焉能偿。即索其命去，于大人有何利焉？不如令其备冥镪如数，焚以奉偿，可乎？"病者许诺。乃购冥镪焚之，病者曰："银色太差，平亦太短，不能抵也。"穆乃集赀购金银箔，属众折为锭，焚之。病者曰："此次银色大好，惟尚短平若干。"穆请再补，病者曰："不必，君此番亦辛苦，短者即以酬劳。"道谢而去，参戎病亦愈。然则冥镪其可抵真银乎？


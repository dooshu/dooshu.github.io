携妓登梁王栖霞山孟氏桃园中





《一统志》：栖霞山，在兖州单县东四里，世传梁孝王尝游此。



碧草已满地，柳与梅争春。[一]

谢公自有东山妓，[二]金屏笑坐如花人。

今日非昨日，明日还复来。

白发对绿酒，强歌心已摧。

君不见梁王池上月，昔照梁王樽酒中。

梁王已去明月在，黄鹂愁醉啼春风。[三]

分明感激眼前事，莫惜醉卧桃园东。

[一]陈后主诗：“三春桃照李，二月柳争梅。”



[二]谢安在东山畜妓，见十卷注。



[三]黄鹂，今谓之黄莺儿，见六卷注。






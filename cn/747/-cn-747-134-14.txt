○请诛元昌奏

王者以四海为家，以万姓为子，公行天下，情无独亲。元昌苞藏凶恶，图谋逆乱，观其指趣，察其心府，罪深燕旦，衅甚楚英，天地之所不容，人臣之所切齿，五刑不足申其罚，九死无以当其愆。而陛下情屈至公，恩加枭獍，欲开疏网，漏此鲸鲵。臣等有司，期不奉制，伏愿敦帅宪典，诛此凶慝，顺群臣之愿，鹰之心。则吴楚七君，不幽叹於往汉；管蔡二叔，不沈恨於有周。


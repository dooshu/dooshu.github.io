陆游　新凉

初卷含风八尺漪，井桐已复不禁吹。

蝉声未用催残日，最爱新凉满袖时。

陆游

陆游　新凉

家住山阴剡曲傍，一番风雨送新凉。

亦知病得清秋健，无奈愁随独夜长。

日落川原横惨淡，月明洲渚远苍茫。

老民无复忧时意，齿豁头童只自伤。

陆游

陆游　新凉

尽道新凉好，无如昼漏长。

奇文窥楚屈，妙理玩蒙庄。

静卧贫犹乐，高歌醒亦狂。

翩翩双蝶子，也似惜年光。

陆游

陆游　新凉

由居谢来客，病体喜新凉。

幽草上墙绿，落花沾土香。

捐书心自息，听雨梦偏长。

菰叶邻人饷，欣然独举觞。

陆游

陆游　新凉

月入楸梧径，风生芦荻林。

脱巾凉入发，临水爽披襟。

寒暑推移久，江湖感慨深。

功名虽已矣，犹得寓孤吟。

陆游

陆游　新凉

菰首初离水，姜芽浅渍糟。

粳香等炊玉，韭美胜炮羔。

露下残芜湿，风生万木号。

从今更何事？痛饮读离骚。

陆游


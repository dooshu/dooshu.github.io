○马惜锦障泥赋（以“因立路旁，愁濡美饰”为韵）

王武子所驭之驹，障泥特殊。念美锦以斯制，对深泉而不逾。拂玉镫以双垂，常怜焕烂；突金羁而屡顾，岂忍沾濡。始夫骏骨是求，奇踪斯得。将以革之盛，遂备连钱之饰。莫不价重千金，丝分五色。初倾豪贵，矜夸之意则多；谁谓骅骝，顾惜之心亦极。观其萋菲荧煌，霞舒翼张。隐映桃花之色，鲜明紫贝之章。况乎还乡曾衣，照地出光。得不春苑闲游，愁露湿於花下；长衢载骤，恐尘侵於道旁。若夫喷玉柳堤，扬鞭兰路。通步障以齐美，映流苏而掩雩。瞻前顾後，虽无还淖之虞；时止时行，似有渐车之惧。一旦漾将涉，权奇少留。诚浅深之未测，眄侍从以如愁。频顿红缨，虽造父而宁知所以；潜忧绿地，纵孙阳而莫究其由。武子於是探彼柔心，察其深旨。善知之欲，必为蒲桃之美。令左右以解之，果腾骧而济矣。然覆被其身，旁迷绣轮。夹汗沟而绮丽，排{马中}尾以花新。向若轻华，焕渡ち沦。则王氏枥中，空有代劳之用；晋朝书上，全无称德之因。懿夫特禀超奇，非由服习。苟嘶风之性斯惠，岂恋主之名空立。若论彼滋侈，则锦障非所急。


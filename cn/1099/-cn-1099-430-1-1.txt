○專職掌廣言路以防阻塞以杜專擅疏 【 專職掌廣言路】

臣惟國家張官置吏、以為民極、獨有官守言責二者而巳、官守佐天子以理天下。而其職欲專。不專則散且亂。亂則竊弄者得而收其柄。言責佐天子以正天下。而其路欲廣。不廣則隘且私。私則僥倖者得而逃其奸。臣自通籍以來、此數言意指江陵也竊見閣臣侵部院之權、臺諫象閣臣之指、官失其守、言失其責、識者傷之久矣、賴　皇上易置輔臣、嘉與天下更始、於是事權歸六部、公論聽科道、舉朝欣欣、各思自勵、或亦易亂而治之幾也、廼者以建言非人、嚴旨切責、因謂近來士習好言、是時攻江陵者皆致顯擢皆因以言獲罪者、往往驟致通顯、今後還要辨別真偽、較量人品、稽查職業、無徒取其空言、以啟僥倖、信斯言也。必朝廷無過動。大臣無過舉而後可不然。其阻塞言路之階乎。又輔臣建議、欲各部會議會推、著九卿科道掌印官類奏、以杜專擅、信斯言也、必宮府皆正人、盈庭皆君子而後可、不然、其收攬威權之地乎、在輔臣或以一時意見之誤、而勢之所趨、有不至收、攬阻塞不止者、臣請為　皇上終言之、我　太祖罷中書省。而設六部以分庶務。恐其專也。而官各有職。職各有掌。不相侵奪。不相干越。則又惟恐其不專。葢以一事而任一官則專非為害。即以一官而敗一事亦罪有所。歸斯　祖宗分職之意也。今一則曰各衙門各書所見。一則曰類奏以聽上裁、則始以一部之權。分而散之於諸司。究也以諸司之權。合而收之於禁密。道旁築舍、三年不成、即有誤者、誰執其咎、聽自上裁、旨由閣票、或有私意奸其間者。內托上意。外諉廷言。又誰執其咎。又設有馮保張居正者此則別有所指、夤緣為奸、授意外廷、小人趨承、符同罔上、朝廷不得察其非、當官不能爭其是、又誰執其咎、且會推發單之說、前者巳行、以勢不可而止、奈何於今而復欲行之乎、臣竊謂職掌自各部專之。則非以為專擅。而不專則必有專之者乃所以資專擅故曰類奏取裁之議。不可為法也。是收攬威權之漸也、我朝設六科司言。十三道司察。而又令科道官得以風聞言事。專其言也。至於百工技藝之人亦得直至御前奏事。而又未嘗禁人之言。葢其人是而其言亦是固裨益於朝廷。苟其言是而其人即非。亦何傷於國體。斯　祖宗求言之意也。今一則曰觀望成風、一則曰空言僥倖、則是以一人之非、而欲盡廢其言、以一人之言之非、而欲併廢直言之人、借如大臣奪情、一時五諫臣七翰林之疏、俱非臺諫、其謂之職業耶。空言耶非耶。奪情抗疏諸臣、致身卿相、豈曰無人、而鄒元標伏在下僚、同於禁錮、其謂之通顯耶非耶。抑量其人品耶。即今經畧大臣、借任事以逃公論、人知其非、而御史郭實竟以直言見謫、其果真耶偽耶、抑非其職業耶、且禁止建言、積非一日、人心痛恨、莫切於斯、奈何此時復以一言者非人、而遂欲效之乎、臣竊謂言官有意辨之則害貽於君子。即不辨之而天下自有辨之者。倖必不及於小人。故曰觀望僥倖之言。不可為訓也。是阻塞言路之階也。語曰毋為禍始、毋為亂階、又曰、不見其形、願察其影、昔仁宗命夏原吉擬旨、原吉輒擬某部知道、或以問原吉、答曰、予奪之柄。非臣下所敢專。故付之六部定其可否而後取自上裁則事有所分權不下移噫此大臣欲專職掌之遺意乎。英廟朝、曹吉祥擅權、有投書指斥時事、吉祥請榜購告捕者官三品、大學士岳正呂原諫曰、為政有體。朝廷豈可自榜購募。秦始皇下妖言令。竟不聞其過以亡國乞以秦為戒。事遂止。此閣臣欲廣言路之遺意乎。而孟子之稱樂正子曰、其為人也好善、好善優於天下、故一巳之善其善小、能容天下之善其善大、倘臣言可采、亦輔臣優於天下之資也、且輔臣亦嘗建言矣嘗欲以政事歸各部矣、必懷原吉之慮、存岳呂之心、臣之言、期於共成其是而已、非與之論是非、爭可否也、伏惟聖明垂察焉、


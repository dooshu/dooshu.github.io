与家研山侍御

吾家本东鲁，高弟列洙泗。
汉唐代有人，家学未失坠。
我派分吴兴，山县久憔悴。
虽嗜班张徒，颇怀曾闵志。
晚欢骨肉情，怡然若同气。
平生羞傍人，爱君执高义。
谠言天下闻，抗声非喜事。
揽辔游河东，太行挹空翠。
威凤翔九天，饮冰旧风味。
以余一日长，垂老不相弃。
触热数过从，将别还把臂。
蛰蛇与应龙，迹殊心不异。
凉风吹绿樽，烂熳取重醉。



陈造　寄严文炳

故人千里远，论心未遐弃。

不谓江淮隔，尺书雁能寄。

春风生展掩，满慰别后意。

陈义凛凉霜，不独相思字。

陈造

陈造　寄严文炳

只影秋鸿惊，独夜秋叶零。

离索歨五霜，搔首听此声。

岂无金石友，相避参辰星。

安得木作肠，与世无复情。

陈造

陈造　寄严文炳

子云草玄宅，门径积莓苔。

昨梦凭诗说，新雨无客来。

衮衮手可炙，自诧甘寒灰。

蜀庄寂寞者，念我首独回。

陈造

陈造　寄严文炳

乌墅两冯君，风霆蔼休问。

自昔从之游，诗力借馀润。

夫君凛一敌，鸿笔上群俊。

旧坛今寻盟，得句毋我靳。

陈造

陈造　寄严文炳

严子老於菟，彪炳踞贤关。

可怜五车学，仅博九品官。

客程望至喜，江阔山丛攒。

缅怀造物心，念子讵能安。

陈造

陈造　寄严文炳

善忘常憎医，独者自尊足。

严子肮脏面，如我不谐俗。

世情趣操间，憎爱岐珉玉。

饶舌夸我贤，祗取白眼辱。

陈造

陈造　寄严文炳

联镳行乐地，挽仰成古今。

可但捧觞人，贯珠无复音。

缱绻棋酒伴，电泡半销沈。

何时两衰翁，话旧同清斟。

陈造

陈造　寄严文炳

赵侯当赐环，倔强耻媚灶。

张侯鸣琴手，戍期几时到。

何郎偕贤书，论价未足道。

多烦问何如，好语君一报。

陈造

陈造　寄严文炳

石湖良乐眼，收士冀北空。

嗟我孤所期，经世老无庸。

一庄赖芥庵，报厚艾亦丰。

宾实得美谥，表表无终穷。

陈造

陈造　寄严文炳

严子从我时，修竦峙双鹄。

章绶裹瘦躯，此相胡宜肉。

当嗣溧阳尉，苦语叩哀玉。

宁当苏门翁，清啸答幽谷。

陈造


吕望非熊

自李瀚《蒙求》有“吕望非熊”之句，后来据以为用。然以史策考之，《六韬》第一篇《文韬》曰：“文王将田，史编布卜曰：‘田于渭阳，将大得焉。非龙非彲，非虎非罴，兆得公侯，天遗汝师。’文王曰：‘兆致是乎？’史编曰：‘编之太祖史畴，为禹占得皋陶兆。’”《史记》云：“吕尚穷困年老，以渔钓干西伯，西伯将出猎，卜之，曰：‘所获非龙非彲，非虎非罴，所获霸王之辅。’”后汉崔駰《达旨》，云“渔父见兆于元龟”，注文乃引《史记》“非龙非彲，非熊非罴”为证。今之《史记》，盖不然也。“非熊”出处，惟此而已。


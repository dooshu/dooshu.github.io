○第八疏 【 寧夏事情】

寧夏事情、已經二次具奏、自是以來、督臣魏學曾、信臣之真、而臣亦憫學曾之苦相與約誓同心滅賊、臣感其忠誠、盡心計議、學曾每夜露香跪禱、願以餘生贖一城生命。魏督臣於討逆甚有功以□緩被逮不旬日而西事竟平新督葉公勿如也彼此布置。事有端緒。除一切瑣屑。不敢凟陳外。自七月二十一日。開閘放水。城被浸壞。四面各數十丈。軍心踊躍。以為必克。三十日夜。賊駕船十一隻。偷穵參將達雲所守堤岸。擒縛軍士。被提督李如松。冲退斬獲一十六名。至八月初一日。參將來保。所築堤岸。被水冲決。遂棄前功。幸初六日。賊據教塲。麻貴奮勇占奪。初七日賊修東城。俞尚德親往擒斬。自此喪氣。不敢復出。城中糧盡。樹皮敗靴。悉以充食。飢民擁賊。早求招安。賊因紿之曰。朝廷已有鐵牌招安。奈諸將匿之。欲盡殺爾輩。愚民盡為所惑我軍亦以為言臣知其然。于十二日大出榜示。略云許朝等既求招安先將城內飢民開報。限三日內。迎大兵入城。分別賑濟。如有疑畏。先將飢民赴河西寨給領。至十五日。又出一示云。三曰巳滿。既不開門。又不放出支領。顯是各賊原無求招實意。要將闔城餓死又令我軍勞苦。軍民之心。始共恨賊十六日魏學曾。遣千總潘宗把總劉祿到城。跪稱鐵牌巳到。誘其出迎。暗約諸將。出即擒制。或進而圖之。葉夢熊亦差標兵百餘。暗伏接應事機可成。謀洩而止。二十日著力兔打正把都兒。合黨助賊。先該魏學曾調有防堡人馬、李如松又遣遊擊李寧、往鎮北堡勦殺、二十一日、虜又渡河、從李剛堡進入、離城僅三十餘里、臣見事急。欲待督撫傳示、遠不及事。欲自行調遣。又嫌侵越。惟令標下把總張澤等、領兵百人、先往埋伏後、臣中軍李如樟、挺身願往、臣壯而遺之。令其約會麻貴李寧王通李有昇等。領兵三千。李如松恐其有失。親領千人。手馘虜首。虜眾大敗。各賊失望。我軍懽聲雷動。皆云希有之捷原任總兵劉承嗣、又將決隄修補、水復到城。督臣葉夢熊許約撫臣、至期親督攻打、以賊勢度之、內絕民食、外無虜援、水一到城。必多頹壞。萬無不克之理。倘不如意。惟有坐困。但恐軍民。盡為餓莩、各賊尚支一年、邊地早寒、八月巳雪、三軍野宿、何能久存、不徹則恐生他變、勢必散屯各堡、無奈將心漸離、皆稱有病、臣與蔡可賢蕭如薰再三調停、尚不能挽、倘人心一弛、則虜賊復合、著打已被殺敗、莊吉求撫未得、賊知其有恨于我。而以重幣購之。東西並進。腹背受敵。不惟喪其前功。抑且有後患。此臣之所甚恐也。雖事權與臣無干、而狗馬之心、不能自巳、謹條為六議、惟　陛下察之、一議恩澤、昔越王投醪、而三軍心醉、楚莊拊循而十人挾纊、葢誠意之感人深、而衣食之及人淺也、　陛下端居九重、慮周萬里、何嘗一日忘西征將士哉。顧屢蒙皇賞。皆視為常例。不知所自。似宜特發綸音。念將士寒苦。即以在軍銀兩。各給冬衣。容臣等宣諭。使人人明知聖意。則一時鼓舞。奚啻紫貂裘帽之賜哉。三議塘報刪第二條。從來各邊軍情。皆據將官塘報。臣在軍中。極知其弊。如虜本數十。則曰數百數千。本未見虜。則曰彼此砍殺。止獲一二首級。則曰殺死數多。盡被扛去。軍士多被殺掠。則曰中傷軍丁。尚未查數。如臣在營中、查問我軍有無被擒。皆曰無有。忽賊放回竇元等十一人。皆節被擒縛。獨非軍乎。問賊徒有無出城。皆曰無有。及捉獲奸細王羊等數人。皆從城內出邊。其未獲者。尚有數十。獨非賊乎。諸如此類。難以枚舉。此臣之具奏。必查核明白。不敢止據塘報。自同欺罔。如沙湃之敗。雖在河東。與臣無與。但禦虜軍士。皆討賊之數。據報麻貴損兵一百八十。今未到者三百餘名。苗兵死者六百五十。今全軍未見一人。即如李如松張亮堡之戰。從來所無。因臣未查實。未敢報。葢無功之罪小。而欺君之罪大也。宜專委賢能司道。親在軍中。專查功罪。庶欺蔽無所容。而賞罰亦得其實也。四議賞罰、將帥之所以鼓舞人心者。惟賞與罰。必賞當功。罰當罪。而後人心悅服。諸葛亮罰二十以上。必親覽焉。誠恐以不當而失人心也。行罰如此。則行賞可知。今之人才。不知視諸葛何如。而所謂賞罰皆非親見。或主以偏係之私。而決之于左右之口。多置伺察以為耳目。不知諸將巧于彌縫。小人易以利動。耳目愈多。而是非愈亂似宜親在行間。不厭詳慎。若行之任意。恐有功不賞。已難示勸。况不賞而反罰。誰不怨望。有罪不罰。巳難示懲。况不罰而反賞。適啟倖門。此不可不嚴為之防也。五議冐功、軍中斯罔。其事非一。而最可恨者。冐功為甚。有自圓陞賞贖罪而買他人首級者。有實未出門。而竄名督陣者。有畏其勢力。而奪彼與此者。有以民為賊。以中國為夷狄者。甚至見人獲功。殺而奪之。併所奪首級。與所殺獲功之首。而成二功者。及委官視驗。不過全憑塘報。即再四查覈又以初勘為凖。人冐死以得功巳安坐而攘之至妄殺平人者。不以抵命足矣。反從而賞之如天理何人心離散。以致覆敗。率由于此相沿已久。難以盡革。惟隨其發覺而重法繩之。或可警一而懲百也。以上六條刪第六條、皆有所據、但用人之際、不宜輕洩、恐激他害、伏乞敕下該部、查議採擇施行、不惟西夏有賴、凡于軍政、未必無小補也


○為修飭武備以防不虞事疏 【 京師武備】

此篇論武備數事最為詳切

切惟天下之安危、係武備之修否、武備、修、則四夷知懼、盜賊歛跡、而天下安、否則四夷恣橫、奸雄窺伺、而天下危矣、黃殷高奮武於荊楚、周宣講武於洛邑、故詩書稱之以為盛事、洪惟我　太祖高皇帝、膺天眷命、以武功定天下、以文德綏太平、雖當投戈息馬之期、未忘練武防胡之念、故私役一軍者有重罰。私借一馬者有禁例凡有興造竟不勞軍三十餘年。四夷賓服。海內晏然。迨我　太宗文皇帝、嗣承大業、遷都北平。密邇胡虜。其于武備。尤為注意。彼時精兵數十萬。健馬數萬匹。親閱教練。無少怠忽。故出塞千里。腥膻遠遁。威武之振。前代罕及。自宣德年間以後。老將宿兵消亡過半。武備漸不如初。至正統年間、天下無事、民不知兵、而武備尤廢、所以十四年有土木之厄、至今讐恥未雪、邇來軍士消耗、十去四五。雖嘗差官前去清理、亦多上下因循、虗應故事、終不能充足原數、矧京衛軍士。內府各衙門匠役。占去數萬之上。見在不滿七八萬。江南之兵。大半運糧。其餘多在沿海備倭。江北之兵。亦有運糧之數。其餘俱各來京操備。而陝西山西之兵。亦多戍守各邊。所以腹裏衛所城池空虗。無軍防守。一遇小寇。多不能支。往年京師之兵。俱在五軍三千神機三大營操練若平時操備宜還三大營若有急調遣宜立團營此居守征行利害之定制也後因征調一時不能齊足所以設立團營常有精兵十二萬分為十二營不許別項差役專一蓄養銳氣遇有征進就便啟行此外天下再無兵馬可調重加優恤。尚以為遲近年以來。多撥做工。每占一二萬之上。其工有一年不完者。甚至二三年不完者。每名雇工等項。月用銀一兩一二錢。行糧糶賣不得食用。負累疲弊。率多迯亡。見在者強弱相半。在京軍士疲困。未有甚于此時也。且武備之修。固在乎軍。尤藉乎馬。洪武永樂年間。京衛于空野官地。置立牧馬草塲。而在京各營草塲。不下數千餘頃。夏秋之間。足堪牧放。春冬又全支料艸。以備餵飼。所以馬皆肥壯。堪以調用。即今京營牧馬草塲。俱被勢要之家。或　親王占為巳有亦有被軍民開耕占種者。凡遇馬匹下塲牧放。無處存住。未及一二月。即那往西山一帶四散趁牧。中間多有潛回原衛之數。一時調用。卒不能齊。秋冬雖支料豆一石。軍士艱難。多有預賣與人。况六箇月止關草二箇月。每月止折與銀二錢。通不彀一月支用。且人無食必死。馬無艸必斃。天下糧儲以供京軍。天下艸束以供戰馬。二者缺一不可。今軍俱支糧。馬不支艸。夏秋既無草塲牧放。冬春又無草束餵飼軍士艱難。無力辦草。欲馬之不死。實亦為難。所以團營馬匹。常死二萬之上。雖有朋合椿頭銀兩。亦不能買補十分之二、見操馬雖有三萬餘匹。中間老病不堪騎操者亦多。戰馬消耗。莫有甚於此時也。且克敵制勝。固在乎士馬精強。尤在甲兵之堅利。近年在京盔甲廠所造軍器。每見守衛軍人披帶盔甲。其甲中不掩心。下不遮臍。葉多不堅。袖長壓肩。全不合式。盔尤太重。即今京衛軍士常操弓矢。多係自置弓力不過一二斗。矢長不過七八把。平昔尚不能射遠。加以披甲在身。手不能舉。新關之弓。豈能開射。縱射不過數十步而止。其刀尤短小。亦無鋒刃。別無長兵。可以禦敵。雖有神鎗。習亦未精。凡遇大敵。率多敗北。天下衛所成造軍器。除沿邊宣府大同遼東寧夏甘凉陝西山西四川雲南兩廣外、其餘浙江福建江西河南山東南北直隸。衛所軍器料價、多被管局官員侵欺入巳、間有成造者、徒費物料、多不堪用、兵器不精。亦莫有甚于此時也。雖軍馬充足、兵甲堅利、若將不得人、尤難制勝、方今將官、除京營總兵外、其餘各邊將官、雖有曾經戰陣、謀勇兼資、操持可取、善撫士卒者、但中間多有貪利害軍、年老有疾、而士論不歸者、本部巳嘗奏行天下各該大小衙門官員。各舉將材。以備任用。近有舉到之數亦不過常流求其堪任大將者甚少。將不得人。亦莫有甚于此時也。夫使軍馬甲兵充足。將官得人。若操練無方。兵無節制。又何以成克敵之功哉。今京營教塲操練軍士。射箭舞牌之日多。走陣下營之日少。所以坐作進退之不知。攻殺擊剌之不熟。雖習舞刀而刀法未諳。雖習放鎗而鎗法不知。至于馬匹。猶未操演。葢四月下塲。十月赴營。未久天寒。即為住操。所以馬多生拗。臨敵之時。欲北而南。欲東而西。求如胡馬之閑熟。葢亦霄壤之不侔。矧鞍轡銜勒。無一可取。操練未精。亦莫有甚于此時也。且國家所恃以安者。惟在軍馬精強。甲兵堅利。將官得人。數者而巳今既如此。謂之內治之修。誠未之信。况近日北虜大眾近邊逓送番書。要來進貢。中間詞語驕倨。必以三千人俱入。不要減去一人。似有啟釁之意。既而俱各遁去。不露形跡。且北虜之性。小盛則掠。大盛則侵。今既不來進貢。又不侵掠安知其不示我以弱而緩我邊備以潛蓄大舉入寇之謀乘隙而動乎夫京師以大同宣府為藩籬。大同宣府至京師不過數日之程。邊墻之外。即係虜地。至若密雲薊州。尤為密邇。本邊軍馬雖強。然亦分守各路。兵分勢寡。理之自然。倘賊大舉入寇。全藉京兵以為應援。今天下武備廢弛、巳甚。而京師武備又復如此若不早為修飭。誠恐年復一年。愈加廢弛。不無有誤國家大事也


沧州值同年何省斋南归时予赴官山左联舟信宿诗以录别

其一
予将东征时，是子南归日。
握手何泫然，惆怅事非一。
君昔官石渠，英年奋健笔。
至尊为开颜，嗟咨问家室。
侍从岂不荣，退朝惟抱膝。
予性苦龃龉，与君则胶漆。
知子恋丘园，未谓即相失。
鸾鹄羽差池，徘徊眷俦匹。
送子不能寐，伏枕长唧唧。

其二
君家旧丞相，阀阅冠南都。
三十为侍中，出入承明庐。
兄弟大小山，不数专城居。
二亲尚强饭，三子皆璠玙。
康庄展骥足，万里无崎岖。
胡为耽寂寞，中怀郁不舒。
滑稽鄙曼倩，晚退嘲二疏。
古人未足尚，今人复何如。

其三
昨日辞城阙，今日来津门。
同心二三子，出饯开芳尊。
延州义更切，老去交情敦。
洒落一千言，长歌声欲吞（吴梅村学士有送行百韵。）。
嗟予气郁结，执手惟销魂。
东西既岐路，川路方骏奔。
龙剑忽已合，水宿同朝昏。
予怀尔偃息，尔勖我腾鶱。
陶陶过夜半，缠绵难具论。
何以定久要，丛桂有芳根。



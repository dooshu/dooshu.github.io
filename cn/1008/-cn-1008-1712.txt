赵蕃　五月十七日谒伏波庙四首

万里才传却瘴方，药囊翻谓橐中装。

谗人不敢投豺虎，空见壶头石室荒。

赵蕃

赵蕃　五月十七日谒伏波庙四首

仰视飞鸢始欲愁，要之乐死胜怀忧。

功名慷慨吾无志，所愿平生马少游。

赵蕃

赵蕃　五月十七日谒伏波庙四首

邬江江上祀陶公，亦以吾孙靖节从。

我谓辰州升德庙，要当并写少游容。

赵蕃

赵蕃　五月十七日谒伏波庙四首

几从江上望朱栏，今日扁舟径往还。

潢潦傥收应易耳，白汀翠竹最相关。

赵蕃


○耕籍親蠶疏 【 重農桑】

耕籍親蠶之事。三代以下。非無行之。而草率文具。不足稱述。獨漢文帝二年詔開籍田。又賜民田租之半。故其時。衣食滋殖。刑罰罕用。伏望　皇上。取以為法因此二事。而思小民衣食之孔艱。皆以重本抑末為主。燕閒之際。見帷幄服御之類。即思曰。得無有製錦繡。逞淫巧。以害女工者乎見器用車騎之類、即思曰得無有進珠玉事侈靡以病農工者乎。享玉食之豐即思曰。凶年飢歲。得無有困衣食而不安于田里者乎。有思以成獄上讞者。即思曰得無有刑罰過于德化。使赤子無所措手足乎。察中外臣工實心愛民者進之虛浮無實者黜之、又籍田隙地皆可耕種。官道之傍。皆可植桑。自近京邊海。推而廣之、至于天下。申飭有司。田地荒蕪者。召人承佃。而寬其租賦、逃移失所者招回復業。而貸以牛種。有益于農桑者、無一不舉。有妨于農桑者。無一不去則衣食足而禮讓興教化隆而刑罰措矣。

皇明經世編卷之一百一終








舒岳祥　夏日山居好十首

夏日山居好，清风报断梅。

林深蚊却退，山合鸟飞回。

一霎过云雨，数声深水雷。

绕园寻蠹笋，聊以荐山杯。

舒岳祥

舒岳祥　夏日山居好十首

夏日山居好，吟来亦自豪。

焚香诵周易，痛饮读离骚。

莫讳无三甲，吾今已二毛。

芜编三日卷，空费一生劳。

舒岳祥

舒岳祥　夏日山居好十首

夏日山居好，还思童冠时。

汗流修举业，浴罢间题诗。

边事廷绅奏，朝除邸报驰。

槐花时节近，新说合新知。

舒岳祥

舒岳祥　夏日山居好十首

夏日山居好，茅檐水饼香。

蕉衫身俭洁，纱帽顶清凉。

润叶桑藏井，新梢笋过墙。

莫言炎热苦，胜处苦寒乡。

舒岳祥

舒岳祥　夏日山居好十首

夏日山居好，凉风树下生。

三茶还可瀹，二韮尚堪烹。

永日闲言语，平生实讲明。

前空飞赤电，燕坐不须惊。

舒岳祥

舒岳祥　夏日山居好十首

夏日山居好，清溪一笛风。

瘦躯便褐短，寡发爱梳忪。

细雨明归鹭，斜阳饮远虹。

有时吟未稳，饮步自书空。

舒岳祥

舒岳祥　夏日山居好十首

夏日山居好，鸡鸣桑柘烟。

笋摇知狖过，草偃觉鹅眠。

休问田园计，聊随饮食缘。

经营空自苦，烦恼更谁怜。

舒岳祥

舒岳祥　夏日山居好十首

夏日山居好，虫鸣山更幽。

青鞋紫藤杖，玉醴绿翁瓯。

飞露吹黄葛，凉风洒白头。

已知时雨顺，更有虎狼忧。

舒岳祥

舒岳祥　夏日山居好十首

夏日山居好，日长宜学文。

金门堪避世，亩亩不忘君。

林宿三冬雪，岩藏万里云。

屈伸吾道在，何必杂人群。

舒岳祥

舒岳祥　夏日山居好十首

夏日山居好，藤床面北林，

荷心风百顷，秧底月千寻。

幽鸟珍毛羽，流泉响磬琴。

此中多乐事，客至亦能吟。

舒岳祥


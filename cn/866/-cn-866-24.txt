吴郡志卷第二十四


人物五

张裕，字茂度，敞之子。为广州刺史，绥静百越，岭外安之。解职还家，征为都官，固辞以疾，就加金章紫绶。茂度内足于财，自绝人事。经始本县之华山为居止，优游野泽，如此者七年。为会稽太守，有吏能，职事甚理。卒于官守，谧曰恭子。子演，位太子中舍人。弟镜、永、辩、岱，俱知名，时谓张氏五龙。

＊

张镜，裕之次子。少与颜延之邻居，延之常谈义，饮酒喧呼。镜静默无言声。后镜与客谈，延之从篱逞闻之，取胡床坐听。辞义清深，延之心服。谓客曰：“彼有人焉。”由是不复酣叫，仕至新安太守。

＊

张永，字景云，裕之第三子。涉猎书史，能为文章，善隶书。骑射杂艺，触类兼善，又有巧思。大为文帝所知。纸墨皆自营造，上每得永表，启辄执玩，咨嗟自叹供御者不及。授扬威将军，都督诸将、经略河南，后为青、冀二州刺史。统诸将讨薛安都，封孝昌县侯。改吴郡太守，迁南兖州刺史，加都督。永少便躯驰，志在宣力。其为将帅，能与士卒同甘苦。年虽老，志气不衰。子镶，仕齐。

＊

张岱，字景山，裕之幼子，仕为东迁令。殷冲为吴兴太守，谓人曰：“张东迁栖迟下邑，名器方显，终当大至。”历临海、豫章、晋安三王府咨议，自谓一心可以事百君。我为政端平，待物以礼。悔吝之事，无由而及。徙益州刺史，益上安其政。齐建元初，为吴郡太守。高帝知岱历任清直，至郡末几，手敕曰：“大郡任重，未欲回换。但总戎务殷，宜须望实。今用卿为护军，加给事中。”岱拜竞，诏以家为府。武帝即位，复为吴兴太守，更以宽恕著名。迁南兖州刺史，未拜。卒溢贞。

＊

张邵，字茂宗，裕之弟。初为晋琅邪内史王诞龙骧府功曹，桓玄徙诞于广州，亲故咸离弃之。唯邵情礼弥谨，流涕追送。时寇乱年饥，又资缉其妻子。武帝以邵勤练忧公，补州主簿。邵悉心政事，精力绝人。帝受命，以佐命功封临沮伯。卒谧曰筒。遣命：祭以菜果，苇席为轿车，诸子从焉。子敷。

＊

张敷，字景胤。生而母亡，年数岁，问之，便有感慕之色。求母遗物，唯得一扇，缄录之。每感思，辄开笥流涕。性整肃，风韵甚高。好请玄书，兼属文论。少有盛名，帝见而爱之。与高士宗少文谈系象，少文曰：“吾道东矣。”于是名价日重。宋武帝召见，奇之。曰：“真千里驹也。”仕至黄门侍郎、后军司徒、左长史。父亡，十余日始进水浆。葬毕，不进盐菜，毁瘠成疾，未期而卒。孝武旌其孝，追赠侍中。名其所居曰孝张里。

＊

张畅，字少微，讳之子。少与从兄敷、演、镜齐名，为后进之秀。元嘉中，累迁安北长史。魏太武南侵，至彭城。畅于城上，与魏尚书李孝伯语，吐属如流，音韵详雅，风仪华润。魏人相视叹息。改为南谯王义宣长史。元凶杀逆，义宣举兵。畅哀容俯仰，荫映当时，见者皆愿为尽命。事平，封夷道县侯。义宣有异图，畅遣门生苟僧宝下都，因颜竣陈义兴〔宣〕衅状。义宣败，畅见原，转侍中、会稽太守。卒谧曰宣。

＊

张绪，字思曼，演之子。少知名，清筒寡欲。从伯敷及叔父镜，并贵异之。镜语人曰：“此儿今之乐广也。”谢敷云：“是我辈人。”宋明帝每见绪，辄叹其清谈。袁粲谓有正始遗风。出为吴郡太守，齐建元初，为中书令。素望甚重，太祖深加敬异。王俭尝云：“北士中觅张绪，过江未有人。不知陈仲弓、黄叔度能过否？”长于《易》，言精理奥，见宗一时。吐纳风流，听者皆忘饥疲。见者肃然，如在宗庙，虽终日与居莫能测焉。益州献蜀柳，状若丝缕。武帝植之灵和殿前，赏玩咨嗟。曰：“此杨柳风流可爱，似张绪当年。”时每朝见，世祖目送之。谓王俭曰：“绪以位尊我，我以德贵绪。”其见赏如此。绪口不言利，有财辄散之。清言端坐，或竞日无食。门生见绪饥，为之办飧，然未尝求也。死之日，无宅以殡。遗命作芦葭需车引，柩上置杯水香火，不设祭焉。溢简子。子充，仕齐。

＊

张镶，字逸祖，永之子。仕宋，不欲前兄璋处禄，免官不拜。遭永丧，还吴。升明元年，刘秉有异图。弟遐为吴郡，潜相影响。齐高帝密令镶取遐，诸张世有豪气，镶与叔恕领兵十八人入郡，斩之，郡内莫敢动者。（事捷）。告张冲曰：“镶以百口一掷，出手得卢（矣）。”（即）授吴郡守，锡以嘉名，封义成县侯。郡人顾皓、陆闲，少年未知名，镶引为纲纪，后并立名，皆以为知人。镶以既有国秩，不取郡俸。高帝敕上库别藏其俸，以表其清。郁林之废，朝臣参承明帝，镶托脚疾不至。见朝廷多难，屡启还吴。梁天监中卒。弟稷，子率，并仕梁。

＊

张冲，字思约，敷弟，东之子。母戴颐女，有仪范，张氏内取则焉。冲少有至性，仕齐为青、冀二州刺史。冲父初卒，遗命曰：“祭我必以乡土所产，无用牲物。”冲在镇，四时还吴取果菜，流涕荐焉。后迁郢州，封定襄侯。梁武帝起兵，手书喻意，又遣辩士说之，冲确然不回。明年，梁兵围之，冲固守不出。病将死，属府僚以诚节，言终而卒。赠散骑常侍、护军将军。

张融，字思光，畅之子。弱冠有名，神明俊出，机辩如流。道士同郡陆修静，以白鹭羽尘尾扇遗之。曰：“此既异物，以奉异人。”仕宋，为封溪令。路经嶂崄，獠贼执融将杀食之。融神色不动，方作洛生咏。贼异之，而不害也。融风止诡越，见者惊异聚观。齐高帝素爱融，常笑曰：“此人不可无一，不可有二。”善草书，常自美其能。帝曰：“卿书有骨力，但恨无二王法。”答曰：“非恨臣无二王法，亦恨二王无臣法。”义宣之乱，官军欲杀融父畅，张兴世以袍覆畅而坐之，得免。兴世卒，融著高履，负上成坟。兴世子欣，时坐罪当死。融又启竟陵王欲代欣时死，王义之。建武中病卒。遗令建白无，不设祭。三千买棺，无制新衾。有《玉海集》行于世。张氏前有敷、演、镜、畅，后有充、融、卷、稷。弟宝积。

＊

张宝积，何点谓为保家之主。永元中，乘腰与谒萧颖胄，举动自若。颖胄问何至之晚？答曰：“自本朝危乱，四海横流。既不能为比干之死，实末忍为微子之去，是以至晚。”颖胄深善之。后仕御史中丞。

＊

梁张稷，字公乔，镶之弟。幼有至性，所生母丧，常设神坐。出告反面如事生，州里谓之淳孝。父母没，庐墓六年。性疏率明悟，有才略。仕齐街尉卿，东昏之难，为梁武佐命，然常愧之。徐道角作乱，见害。奉禄皆颁亲，故家无余财。与族兄充、融、卷并知名，时号四张。子嵊，侄率，率弟盾。

＊

张卷，字令远，稷族兄。少以和理著称，能清言。仕至都官尚书。

＊

张嵊，字四山，稷子。少笃孝，年三十余，犹斑衣受稷杖。方雅有志操，能清言，感家祸，终身蔬食布衣，不执刀刃，不听音乐。仕梁湘东王长史，王为之筮，得节卦，谓嵊曰：“卿后当东人为郡，恐不得终其天年。”嵊曰：“贵得其所耳。”为吴兴太守，侯景图建邺，遣弟伊率兵赴援，贼将刘神茂遣使说嵊，嵊斩其使。景遣侯子鉴击嵊，嵊车败，释戎服，坐听事。贼临以刃，不屈。执送景，将舍之。嵊曰：

“速死为幸。”与子孙同遇害者十余人。景欲存其一子，嵊曰：“吾一门已在鬼录，不就尔处求恩。”于是皆死。元帝追赠开府仪同三司，谧忠贞子。弟睾。亦知名。

＊

张率，字士简，镶之子。性宽雅，十二能属文。每日限为文一篇，至年十六，凡作二千余篇。陆少玄家有书万卷，率尽读之。齐建武中，举秀才，沈约目为南金。梁武帝时，为文德待认。帝见其文，曰：“相如工而不敏，枚皋速而不工，卿可谓兼二子之全矣。”又谓曰：“卿东南物望，名家奇才，若复以礼律焉意，便是宰相才，秘书丞，天下清官。东南望胄，未有为之者。今以相处，为卿定名誉。”寻以为秘书丞，出为新安太守。率嗜酒，于家务尤忘怀。自少属文，《七略》及《艺文志》所载诗赋，今亡其文者，并补作之。所著《文衡》十五卷，《文集》四十卷，行于世。

＊

张盾，字士宣，率之弟。以谨重称，为湘东王记室。出监富阳令，廓然独处，无所用心。身死之日，家无遗财，唯有《文集》并书千余卷，酒米数瓮而已。

＊

张种，字士苗，永从孙。祖辩，宋大司农。父略，太子中庶子。种少恬静，居处雅正，傍无造请。时人语曰：“宋称敷、演，梁则卷、充。清虚学尚，种有其风。”仕梁始丰令。母卒，毁瘠过甚。又迫凶荒，未葬。服虽毕，居家饮食，常若在丧，景平初，王僧辩以闻，起为中从事。并为具葬礼，葬讫。方即吉，陈武帝受禅，累迁中书令。种沈深虚静，识量宏博，时以为宰相之器。卒赠特进，溢元子。种虽历显位，家产屡空。终日晏然，不以为病。

＊

张棱，仕梁。种之弟，清静有识度，位司徒左长史、光禄大夫。

＊

张充，字延符，绪之子。少好逸游，尝臂鹰牵狗吴西郭中。年三十，便修改，多所该通，尤明《老》《易》，能清言。与从叔稷，俱有令誉。仕齐，历尚书殿中郎。王俭用事，方聚亲宾，充毅巾葛帔，至便求酒。言论放逸，一坐尽倾。迁义兴太守，为政清净，人为侍中。梁武帝兵至建邺，东昏遇祸。百官集西钟下，召充，充不至。历梁吏部尚书，居选以平允称。迁尚书仆射，顷之，为吴郡太守。卒谧穆子。

＊

张绎，字士和，郡人。学道讲经，理致深密，词端华辩，当时所宗。梁武帝雅相钦赏。时陶隐居著《法检论》，明释老二教。绎往复讨论，甚有条理，隐居嘉焉。专心道法，居贫守约。善八体书，别制云篆。作《茅山南洞碑》，甚工。【《太平经》】

＊

张昭，字德明；弟干，字元明，吴人。昭幼至孝，父叹病消渴，嗜鲜鱼，昭结网捕鱼以供。弟干，聪敏好学，亦有至性。父卒，兄弟并不衣绵，不食盐醋，日食一升麦屑粥。每感恸，必欧血。父服未终，母陆氏又卒。兄弟毁瘠骨立，家贫未得大葬。布衣蔬食，十有余年。衡阳王伯信临郡，举干孝廉，固辞。兄弟因毁成疾，昭一目失明，干亦中冷苦癖。年未五十，并终于家。嗣息俱绝。

＊

张仲，字叔玄，郡人。仕陈左中郎将。好覃思经典，撰《春秋义略》、《丧眼》、《孝经》、《论语义》、《前汉音义》。官至汉王侍读。

＊

张后胤，字嗣宗，昆山人。祖僧绍，梁零陵太守。父冲，陈国子博士。入隋为汉王谅并州博士。后胤以学行禅其家，以经授太宗，封新野县公。终散骑常侍，谧曰康。

＊

张承休，后嗣〔胤〕孙。张说撰其《墓志》云：“后嗣〔胤〕之子小师，小师生承休。承休希言笃行，去华崇实。非法不由，非礼不动。精于理物，敏于从政。历朝议大夫、上柱国、恒州刺史。”说之文曰：“昌〔阊〕门一分，辉我诸侯。”盖居昌〔阊〕门云。

＊

张镒，字季权，后嗣五世孙。父齐丘，朔方节度使，东都留守，谧贞献。镒累殿中侍御史，将救卢枞死，白其母曰：“枞免而镒贬。默则负官，贬则为太夫人忧。”母曰：“儿无累于道，吾所安。”遂执正其罪，坐贬抚州司户。建中二年，拜中书侍郎平章事。卢杞忌镒刚直，挤之，出为凤翔陇右节度使。帝幸奉天，镒罄家资，将自献行在。营将李楚琳尝事朱泚，夜率其党作乱，遂遇害。史臣曰：“镒暴忠王室，为贼奸所乘，以殁其身。盖福善祸淫之训，有时而挠。要躬可陨，而名与岱、嵩等矣。”

＊

张从师，郡人。张说撰其《墓志》云：河南府法曹参军，有唐逸士吴郡张从师，冲和纯粹，辩博闳达，卓荦好古，傥荡逸群。秀才高第，历官五政。忘怀乐道，如浮云无心，野鹤独立。上元二年终，葬虎丘西原。子惟俭、惟静，弱岁皆精《左氏》、《台梁》、《春秋》。弟从申，时为秘书省正字。从师祖损之，隋侍御史水部郎。损之生泫，硕学丽藻，名动京师，从师之父也。从申自有时名，书法甚高。

＊

张旭，吴人。草书嗜酒，每大醉呼叫狂走，乃下笔。或以头濡墨而书。既醒，自视以为神，不可复得也。世呼张颠。初仕为常熟尉，有老人陈蝶求判，宿昔又来，旭怒其烦。老人曰：“观公笔迹奇妙，欲以藏家尔。”旭因问所藏，尽出其父书。旭视之，天下奇笔也，自是尽其法。后人论书，欧、虞、褚、陆皆有异论，至旭无非短者。传其法，惟崔邈、颜真卿。文宗时，诏以李白歌诗、裴曼剑舞、张旭草书为三绝。

＊

张仅，字几道。与里人顾棠，字叔思，皆客于王荆公。公作《三经义》，二人与焉。仅至著作佐郎卒。方于通作挽诗，极哀楚，诵者为出涕。吴人因门子通为方挽诗。

吴郡声名顾舆张，龙门当日共升堂。

青衫始见登华省，丹旐俄闻入故乡。

含泪孤儿生面垢，断肠慈母满头霜。

可怜十载人间事，不及南柯一梦长。








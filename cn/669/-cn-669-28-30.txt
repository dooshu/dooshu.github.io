30　唐書無韋應物傳　沈作喆作韋應物傳有誤


韋應物，史逸其傳。沈作喆爲應物傳，敘其家世云：「敻之孫待價，仕隋爲左僕射，封扶陽公。」蓋據林寶姓纂。唐書韋待價乃挺之子，武后時拜文昌右相。豈二人同名歟？當攷。

【閻按】晉尚清言，而晉書無許珣傳；唐尚詩歌，而新、舊唐書無韋應物傳。

【何云】按新唐書宰相世系表：敻第七子沖〔一〕，隋户部尚書；沖生挺，象州刺史；挺生待價，相武后；待價生令儀，令儀生鑾〔二〕，鑾生應物。蓋作喆誤也。

【元圻案】唐書文藝傳敘云：「若韋應物、沈亞之、閻防、祖詠、薛能、鄭谷等，其類尚多，皆班班有文在人間，史家逸其行事，故弗得而述云。」〇宋姚寬西溪叢語載吴興沈作喆作韋應物補傳云：「應物少遊太學，當開元、天寶間，充宿衞，扈從遊幸，頗任俠使氣。兵亂後，流落失職，乃更折節讀書。由京兆功曹累官至蘇州刺史、太僕少卿兼御史中丞，爲諸道鹽鐵轉運、江淮留後。年九十餘，不知其所終。〔三〕」〇唐書韋挺傳：「子待價，高宗儀鳳三年，檢校涼州都督，兼知鎮守兵馬。召還，封扶陽侯。」補傳云仕隋，封扶陽公，亦不合。令儀生鸞，宰相世系表作「鑾」。〇李肇國史補云：「應物爲人性高潔，鮮食寡欲，所居焚香掃地而坐。其爲詩馳驟。建安已還，各得風韻。」〇宋朱長文吴郡圖經續記上：「韋公以清德爲唐人所重，天下號曰韋蘇州。當貞元時，爲郡於此，人賴以安。又能賓儒士，招隱獨，顧況、劉長卿、丘丹、秦系、皎然之儔，類見旌引，與之酬唱。其賢於人遠矣。」〇沈作喆，字明遠，號寓山，湖州人。紹興五年進士，以左奉議郎爲江西漕司幹官。

〔一〕「第七子沖」，原作「第十七子沖」，衍「十」字。按新唐書卷七四上宰相世系表四上，載敻八子，沖排在第七位，翁注顯誤，兹據新唐書改。

〔二〕「鑾」，原作「鸞」，據中華本新唐書卷七四上宰相世系表四上改。下同。

〔三〕按此段文字節録於四庫全書總目韋蘇州集。據余嘉錫四庫提要辨證稱：「姚寬西溪叢語雖嘗考訂韋應物事迹，但並未載沈作喆補傳，其文實載於趙與旹賓退録卷九，明刊本韋蘇州集多附刻焉，提要蓋從明本見之，而誤以爲叢語也。」






杨按察基《眉庵集古今诗一百一十二首

【感怀（十四首）】

璞玉宜深藏，白雪乃寡和。

和寡非所悲，衒玉徒取祸。

奈何刖足者，抱璞不知过。

进非烈士忠，退耻愚夫懦。

佣春匪利直，贩鬻欲自涴。

山中一尺雪，且复掩扉卧。

清霜凋百草，亦令脆者坚。

士不遇患难，智虑何由全。

玄德髀肉生，重耳十九年。

一为三国雄，一称五霸贤。

苟不辨菽麦，何足揽大权。

至今巴蜀人，叹息后主禅。

邓禹南阳来，仗策归光武。

孔明卧隆中，不即事先主。

英雄各有见，何必问出处。

孙曹与更始，未可同日语。

向非昭烈贤，三顾犹未许。

君子当识时，守身如处女。

蝮蛇冬未蛰，裛草寒更生。

阳光泄为电，地雷忽有声。

上天号令乖，致此灾异并。

不然多杀伤，兵气之所成。

汉廷免三公，毋乃非政刑。

愿言调玉烛，仰见三阶平。

三人乃成虎，众口能烁金。

流言虽不多，足移君子心。

人心本无疑，理与势所侵。

奈何形似间，构结已骎骎。

入耳即契合，不待间者深。

陈平虽云智，羽有隙可寻。

高祖诚豁达，卒亦诛淮阴。

营营青蝇诗，示古犹示今。

位卑谏勿直，直谏君心疑。

交浅言勿深，深言友谊亏。

谔谔众所恶，况复违逆之。

岂不利于行，吐蘗而含饴。

朝登千仞岗，振我身上衣。

丈夫贵自洁，毋论他人非。

一女不得织，三人叹无衣。

一夫不暇耕，八口皆啼饥。

饥寒迫于身，谁能不为非。

西伯善养老，仁人为己归。

霜寒草木落，禽鸟相背飞。

民心亦何求，在于得所依。

此理勿暂失，君子慎其微。

鹊巢知避岁，终为鸠所居。

巧者劳不足，拙者安有余。

溪翁夜结网，山人朝煮鱼。

隆准入关中，不读半卷书。

当时微张韩，乃与胜广俱。

大拙乃至巧，巧者复何如。

骅骝日千里，亦在御者功。

向无造父能，乃与凡马同。

韩彭{西乏}驾材，驱策遇沛公。

增本渥洼儿，意不与项通。

岂独知马难，所贵御马工。

驾御苟失宜，鲜不败乃翁。

萧萧帐下骓，千驷何足雄。

鞲鹰敛六翮，栖息如鹪鹩。

秋风飒然至，耸目思凌霄。

英雄在承平，白首为渔樵。

匪无抟击能，不与狐兔遭。

长星亘东南，壮士拭宝刀。

落落丈夫志，悠悠儿女曹。

善斗须扼吭，善战须抟膺。

楚不都关中，卒为汉所倾。

洛阳非用武，况乃居彭城。

曹公失荆州，致使吴蜀争。

五马渡江南，神孙终莫平。

元师破襄阳，宋社忽已更。

制胜在得势，勿云险可轻。

剑可敌一人，书足记姓名。

学之十二年，书剑两不成。

归来吴楚间，豪杰已起兵。

揽镜照须眉，一二白发生。

老母在高堂，未敢即远行。

太息长在夜，鸡鸣星斗横。

浮云从何来，本是山川气。

寸阴不终朝，一雨浩无际。

江河会交流，草木奋妍丽。

但知润泽功，不识真宰意。

天风吹玄阴，白日照厚地。

理乱自有常，千载可坐致。

东邻夜从军，西邻晓上官。

一为死别愁，一为知己欢。

欢者承新恩，拂拭头上冠。

愁者嘱妻孥，结束跨下鞍。

悲欢何不同，一危复一安。

黄尘障东华，平地生波澜。

朝荣夕赐死，转盼异暑寒。

寄语承恩人，莫叹从军难。

【陈平】

陈平素无行，终为汉相国。

阴谋固可鄙，奇计凡六出。

后来诸吕难，卒赖陆贾力。

岂缘富且贵，临事意反诎。

智者犹若斯，请为愚者说。

【秋夜言怀（二首）】

鲜鲜篱边菊，摵庭下蕙。

蕙气日已销，黄花自妍丽。

复恐清商激，幽芳亦凋瘁。

褰衣步广除，露白月在地。

鹊飞林影空，虫语墙阴细。

昔贤悲丝染，往圣叹川逝。

少壮不我留，临风发长喟。

雅志谅难酬，蹉跎老将至。

西斋近寒径，枯苇接深筿。

秋风飒然至，索索鸣不了。

抛书坐孤榻，眼涩灯晕绕。

窗破斜隙明，漏断余更悄。

平生所欣遇，此夕纷内扰。

假寐入冥思，南枝有归鸟。

【送谢雪坡防御出郭团练】

朝催筑城夫，暮点团结兵。

民民皆动摇，一日十数惊。

所赖官长贤，抚劳得众情。

防御出郊来，父老拜且迎。

垂髫及戴白，罗列车下听。

官家百万师，自足与寇争。

汝自守汝乡，汝自保汝生。

闲暇苟不虞，仓卒恐见倾。

我当徼汝劳，薄尔赋税征。

父老共感激，阗然动欢声。

旌旗洎甲矛，五色稍鲜明。

岂惟备抄掠，大敌固可婴。

问君何能然，子弟卫父兄。

平川雨初收，马嘶鼓厓厓。

相送不同往，极目秋鹰横。

【送陈资深归广】

丈夫轻别离，投老欲入广。

奈何干戈际，万里涉沆漭。

兹城颇阜庶，有女供奉养。

世乱得粗安，胡劳问乡党。

君言苦无家，一夕魂九往。

乡书昨日至，捧读屡泚颡。

四丧寄浅土，未得掩诸圹。

虽云弊庐在，谁复修祀享。

感兹归意迫，无力犹勉强。

齿发固已衰，尚足婴扰攘。

敢忘乡土情，偷安恋兹壤。

吾闻重感激，惜别复加赏。

天寒霜露繁，摵摵枯叶响。

水宿慎蛟螭，山行避魍魉。

田园虽荒芜，果实罗栗橡。

邻居喜均还，相邀具醅盎。

酒薄不得醉，且复歌慨慷。

人生还乡乐，无物堪比彷。

喜极继以悲，欢戚同反掌。

番思苏台月，照女夜绩纺。

此时父子情，两地同惚恍。

安得混车书，妻孥共罗幌。

兹事竟难期，泪眼一凄怆。

我家嘉陵江，踪迹久飘荡。

亦欲问前途，逡巡觅西瀼。

【赠跛奚（杨铁笛奴也）】

人笑跛奚蹩，我爱跛奚跛。

蚿虽百跂速，夔亦一足可。

履平疑屐絜，历险若箕簸。

立如鹭联拳，行类鳖跛丱。

形欹裙长前，肩胁鞲短左。

非斫涉寒胫，岂刖献玉踝。

附娄济水厄，哂郤构兵祸。

疢同哀骀佗，怒及赵女婐。

触屏屡思倚，守户每得坐。

戒奚勿躁步，世路方坎坷。

【登灵岩和韵周左丞伯温饶大参介之】

单舻集群英，席窄坐每盍。

烟横半掩寺，木落全见塔。

斜流出渠分，曲径转溪合。

村妆妍丑并，野话悲笑杂。

童操吴音闻，僧作梵偈答。

霜苔滑难跻，露棘朽易拉。

磴纡蚁缘树，扉敞蜗启阖。

娱宾列五豆，礼佛过三匝。

晴崖暝忧雨，秋洞寒疑腊。

窗攀盗果猿，檐入避鹯鸽。

掬池萍沾袖，憩石藓污衲。

琴忘荒台弄，屟响回廊踏。

值险虑思筇，得奇即倾榼。

感深怒须磔，愁极衰鬓飒。

华年倏川驶，雅量浩海纳。

啸歌激欷歔，雄辩肆交沓。

禅寂虚无量，道祖清静盖。

讼嚣蜗触蛮，变幻雀化蛤。

狂游类饮酎，薄宦避嚼蜡。

终当谢尘鞅，扫屋分坐榻。

【赠别龚行义】

楚龚风云姿，璞素玉不琢。

只身蹑双屐，十载食破研。

麻衣阅冬春，睥睨狐貉贱。

胸中何所蓄，经史子集传。

酒酣文思涌，强弩机发箭。

清真谢铅锸，越女巧笑倩。

纡盘珠九曲，精粹金百炼。

粲如星森罗，勇若军后殿。

吾党多英雄，气索皮肉战。

西风忽归来，尘土吹满面。

从容问所历，摇首不复辩。

但云秋水清，吴松净如练。

方同华表鹤，遽作幕上燕。

去住何太轻，弗得绊以线。

君材匪樗栎，名字已交荐。

渊泉暂蠖屈，雾雨终豹变。

贤达坎坷多，豪杰穷乏先。

嗟予书中蠹，髀消两目眩。

朝骑瘦马出，夕饱藜与苋。

志惭点尔狂，质匪由也喭。

猥遭周秦厄，不识舜禹禅。

因君动遐想，翅塌足若罥。

螺卮白瓷罂，聊为江渚饯。

回首芙蓉花，纷纷落红片。

【与陈时敏别】

近别会有期，远别易惨凄。

一人失意行，众宾颜色低。

相顾各无语，握手立大堤。

白沙飞轻烟，赤草漫路蹊。

灶户八九家，皮肉瘦且黧。

再拜谒官长，鹄立无所赍。

孤厅如荒邮，壁落新补泥。

日没官吏散，角角野雉啼。

归来对寒灯，儿女相孩提。

虽云去乡国，喜不闻鼓鼙。

官卑职易称，牛刀用割鸡。

回首华亭鹤，月白露凄凄。

【雨中效韦体寄道衍】

丛林翳重冈，迢递僧居独。

凭轩一怅望，春雨蘼芜绿。

泉香花落涧，窗暝松围屋。

忆尔讽经余，袈裟坐深竹。

【初夏过宁真道院】

偶来高树下，独坐青苔石。

涧雨落余霏，衣裳淡生碧。

道因微物悟，理向玄言析。

习静自无营，何妨处嚣寂。

【赋得净瓶送衍上人】

虚瓶湛灵泉，行住一钵友。

红簪天女花，碧插大士柳。

中圆涵真虚，外洁照万有。

自盛甘露浆，不贮声闻酒。

衍师时出定，提挈每在手。

词锋当建瓴，禅寂宜守口。

【赋得山逐放舟迟送王主簿】

舟行山亦移，山尽舟亦住。

青山无故人，行人自来去。

初辞逶迤谷，复接参差树。

柁转暮色分，帆驶秋岚度。

俄停风暂弱，既远烟重护。

别意即山情，依君屡回顾。

【观鱼】

池阴树影凉，白小纷成队。

吹絮圆沤续，触荷清露碎。

俄沉静却浮，忽遇惊还退。

幸免钓丝忧，江鲈日充跂。

【赋得萍赠陈久中】

浮踪散寒星，一夕生无数。

鱼跳翠乍开，沤过青还聚。

微风和影去，急雨连根露。

惆怅别君时，杨花满衣絮。

【季迪病目医令止酒因作此劝之】

病目须饮酒，饮酒调微疴。

气血郁不舒，赖此酒力和。

所以雷公方，制药用酒多。

活血必酒洗，散郁须酒磨。

制药既用酒，饮酒良匪他。

酒可引经络，酒能驱病魔。

病目不饮酒，此盖医者讹。

李白好痛饮，不闻目有痤。

子夏与丘明，不为饮酒过。

饮酒既无害，不饮如俗何。

清晨呼东家，买置数斗醝。

烂醉瞑目坐，满目春风酡。

陶然物我忘，梦见孔与轲。

此药岂不佳，而乃止酒那。

我今劝君饮，君意无媕婀。

庸医或见责，请示眉庵歌。

【赠毛生】

丈夫遇知己，胜如得美官。

栖栖无聊中，握手意便欢。

古来豪杰人，所就非一端。

狂言与危行，初若不可干。

从容两阵间，一语九庙安。

狐貉不外饰，而足御大寒。

嗟嗟陇西李，愿识荆州韩。

【长洲春】

縠波流暖云，花光艳绿薲。

津头洗红女，蝴蝶上罗裙。

罗裙秋水上，明珰摇白桨。

飞下双鸳鸯，溘溘潮水响。

【横塘晚】

川气夕氤氲，愁云凝晚绿。

兰舟荡秋水，东向横塘宿。

横塘花正开，红桃间竹栽。

谁家织白苎，机声度水来。

【梧宫夜】

桐阶白露下，湿萤光炯炯。

铜盘烧蜡黄，秋衾梦魂冷。

粉泪铅华滴，云鬓秋蝉整。

何处玉銮声，芙蓉笑孤影。

【枫陵秋】

枫树落清晓，野烟结愁阴。

声传烧竹火，人语沧波深。

凫飞秋水黑，蛩吟凉露白。

江月参差光，芙蓉照芳魄。

【越来溪】

远岫如蛾眉，紫菱盖绿漪。

小娃木兰桨，采菱溪上归。

溪风摇白芷，撩乱勣花起。

疑是越兵来，旌旗照秋水。

【沧浪波】

入苑绿泱泱，縠纹融暖光。

东风吹白浪，照见赤龙堂。

龙堂负贝阙，阴火春波热。

鲛人卖髯绡，夜夜唱明月。

【绮川游】

川水东北流，川花照青楼。

龙船载凤吹，日来川上游。

沙明属玉止，苕香翡翠留。

渔郎蒲叶底，网得双吴钩。

【茂苑思】

辇路秋蓬满，野香团绿湿。

嫔娥粉黛愁，嫣花铅露泣。

莺声旧时好，玉砌秋归早。

东家胡蝶飞，烟姿满芳草。

以上元末在吴作。

【食烧笋留题陈惟寅竹间】

春雷一声万簪玉，参差乱迸莓苔绿。

斩来扫叶当径烧，何异燃萁煮秋菽。

登盘查牙玉版肥，焦尾碎剥苍龙皮。

山人大嚼无以报，写作林间烧笋诗。

【咏七姊妹花】

红罗斗结同心小，七蕊参差弄春晓。

尽是东风儿女魂，蛾眉一样青螺扫。

三姊娉婷四妹娇，绿窗虚度可怜宵。

八姨秦国休相妒，肠断江东大小乔。

【清溪渔隐】

清溪秋来水如练，历历鱼虾皆可见。

绿蓑酒醒雁初飞，风急芦花吹满面。

溪南一带是青山，逢着垂杨便可湾。

谩道白鸥闲似我，渔舟更比白鸥闲。

【闻蝉】

眉庵四十未闻道，偶于世事无所好。

寻常惟看东家竹，屈指十年今不到。

微躯之外无长物，寒暑一裘兼一帽。

妻孥屡叹升斗绝，不独无烟亦无灶。

身轻自笑可驾鹤，眼明岂止堪窥豹。

人情世故看烂熟，皎不如污恭胜傲。

有瑕可指未为辱，无善足称方入妙。

此意于今觉更深，静倚南风听蝉噪。

【赠故人全王孙】

兄为柱国弟开府，门吏纷纷皆绣斧。

敕赐龙河百亩宫，画戟丹弓映朱户。

金凤盘胸白锦襦，面如红玉紫虬须。

六宫晓逐诸王入，八府春随宰相趋。

东风忽念江南好，宝骑看花踏春草。

茂苑莺声醉里听，建章柳色愁中老。

回首瀛洲草木新，苍颜白发照乌巾。

都将秋水蛇纹剑，赠与长安游侠人。

【白头母吟】

白头母，乌头妇，妇姑啼寒抱双股。

妇哭征夫母哭儿，悲风吹折庭前树。

家有屋，屯军伍，家家有儿遭杀虏。

越女能嘲楚女词，吴人半作淮人语。

东营放火夜斫门，白日横尸向官路。

母言我侬年少时，夫妻种花花绕蹊。

夫亡子去寸心折，花窦花窠成瓦埒。

十年不吃江州茶，八年不归姊妹家。

兰芽菊本已冻死，惟有春风荠菜花。

只怜新妇生苦晚，不见当时富及奢。

珠帘台榭桃花坞，笙歌院落王家府。

如今芳草野乌啼，鬼火磷磷日未西。

侬如叶上霜，死即在奄忽。

新妇固如花，春来瘦成骨。

妇听姑言泪如雨，妾身已抱桥边柱。

纵使征夫戍不归，芳心誓不随波去。

【春风行】

春风吹花快如剪，柳条婆娑颜色浅。

四更急雨作轻寒，零落余香上苔藓。

街泥污人不出户，强以一樽聊自遣。

西家酒熟复苦贵，收拾春衣倩人典。

斋厨久断鱼肉腥，细嚼芹菹胜禁脔。

时平戚戚恐寒饥，况乃厄运愁不免。

丑妻念我忧无薪，私爨破箦炊户楗。

客来嗟吁但枯坐，惭愧不得具茶荈。

今朝棠梨开一花，天气自佳日色篽。

西南诸峰宛在望，暖霭晴烟张翠筜。

去年骢马虎丘前，醉折樱桃随步辇。

只今咫尺烽火隔，高栅长营依堑转。

极目郊原草树空，那得锄犁到沟畎。

东吴自经五世乱，四百余年绝兵燹。

物盛还衰满则亏，此理甚明知者鲜。

嗟予亲老诸弟隔，昼夜蹙额眉不展。

巷哭邻呼不敢闻，何暇谆谆问牛喘。

楼前旌旗芳草阔，紫燕未归帘半卷。

呼儿插花向晴昊，手把短须吟更拈。

准拟青鞋到处游，绕堤蒲柳春泥软。

【春愁曲】

小楼十日听雨卧，春云作团拂帘过。

金黄杨柳晓初匀，雪白梨花春半破。

东家胡蝶飞无数，西邻燕子归两个。

玉关万里尺书稀，春风不似春愁大。

【结客少年场行】

情如飞絮任悠扬，心与游丝共短长。

花底若教连日醉，座中犹可少年狂。

新调锦瑟争传谱，巧制罗囊别贮香。

衣以凤翎分缝织，带将蛇角遍軿装。

豪名独擅秋千社，狭气平欺蹴踘场。

白璧一双酬剑客，明珠百斛买胡娼。

金丸挟弹章台左，宝骑闻筝太液傍。

梅子短墙羞掷果，桃花深坞笑分浆。

每嘲春比人先老，不信愁如海叵量。

犹有旧时桃李梦，尚随胡蝶到辽阳。

【球场曲】

软红十里平如掌，马蹄踏沙轻不响。

金袍玉带五陵儿，飞骑击球珠作赏。

身轻擘捷马游龙，彩仗低昂一点红。

倏忽飞星入云表，据鞍回袖接春风。

有时随地香尘滚，杨花乱扑桃花粉。

就窝夺得笑归来，月牙轻旋骊珠稳。

一生娇贵厌朝天，不信人间有倒悬。

但得花间风月好，打球场上自年年。

【废宅行】

弓刀挂墙旗拂瓦，行人过门须下马。

日暮将军纵酒归，白棒横街人乱打。

朱门一闭春草积，官印斜封泥涴壁。

守卒收釐屋后池，邻翁晒麦阶前石。

帘幕当年尽绮罗，网丝颠倒腐萤多。

杏梁风雨丹青湿，时有野鸠来做窠。

楼台易成还易废，前年犹是桑麻地。

【雪中柳】

春雪晚萧萧，随莺上柳条。

渐将丝共结，终与絮俱飘。

泪粉凝啼眼，珍珠压舞腰。

东风自怜惜，留映赤栏桥。

【雪中燕】

燕雪两差池，相兼拂绣帏。

玉楼迷故垒，珠箔见乌衣。

斜讶冲花落，轻疑掠絮飞。

晓寒人未起，还认画梁归。

【秋斋杂赋（五首）】

刘表知先主，怀王识沛公。

未闻收夏口，先已入关中。

今古车书异，兴衰历数同。

方惊鸡作凤，当信鹜非鸿。

今日长洲苑，秋风列羽旗。

不图新约法，复见旧威仪。

鼓舞儿童乐，歌谣父老悲。

烟埃方衮衮，禾黍正离离。

叹息冯唐老，吁嗟李广贤。

穷通元有命，生死讵非天。

鼓角西风里，江湖短发前。

南飞有鸿雁，一字若为传。

晚树霜犹碧，秋花雨未黄。

戎衣轻绣锦，旅食尚糟糠。

驿路千山隔，河流一苇航。

毋忧兵不战，已定法三章。

逻卒去不返，行人愁未回。

正须犀作甲，毋用玉为杯。

清泪寻常落，丹心早晚灰。

交仍期管鲍，书或似邹枚。

【秋日舟中见蝶】

趁暖戏晴川，依人上画船。

粉销烟翅薄，香冷露须拳。

野菜疏篱外，山花小径边。

夜深桃李梦，犹在绮罗筵。

【荷叶】

圆的破蓬苞，孤茎上藕梢。

雨撑栖鹭屋，风卷荫龟巢。

溪友裁巾帻，虚人作饭包。

小娃曾已折，新月里湖坳。

【雨】

雨急愁云黑，窗虚爱竹青。

石泉流细细，山鸟去冥冥。

醉里倾荷叶，饥来煮茯苓。

不知刘道士，何用换鹅经。

【偶题】

身懒交游绝，时危感慨新。

清江催短鬓，芳草怨归人。

花落纵横雨，莺啼淡荡春。

欲摇舟楫去，波浪没平津。

【赠沈真仲征士】

花落满烟莎，兰舟喜见过。

壮心丹未已，愁鬓绿无多。

小燕斜斜舞，新莺婉婉歌。

都将旧游意，一笑付江波。

【送王仲容之上海】

薄宦依东海，孤城隔戍烟。

花疏寒食后，人远暮帆前。

深巷编蒲履，斜岗种木绵。

毋烦厌荒寂，微禄有畬田。

【寄叶德彰戴叔能】

江远树层层，蒲荷叶渐增。

酒樽池阁雨，棋局夜船灯。

竹净删逾瘦，花疏扫未能。

亭亭川上鹄，风雨看飞腾。

【寄海盐杨寨官】

海屿通村险，边城出敌遥。

旗灯秋雨塞，铃柝夜沟潮。

士饱争投石，农闲数舞箾。

毋令废收获，高陇有枯苗。

【赠婉素】

同祀碧鸡神，丝萝又结姻。

文如谢道韫，书逼卫夫人。

冀缺终相敬，梁鸿不厌贫。

还能事荆布，归钓五湖滨。

【方氏园居（七首）】

北墅花连屋，东园菊绕庄。

病长陪客坐，老不厌人狂。

鹅鸭双陂雨，楂梨小树霜。

他年倘相遇，里邑定名方。

多水少尘埃，经年不扫苔。

竹繁频洗菜，松老别求栽。

雪窦看碑入，云窗晒帖开。

徐文与张羽，乘月想能来。

秋气入郊墟，新凉似雨余。

囊收试验药，稿集著成书。

酒熟知愁减，花开觉病除。

何曾废钱买，山果及溪鱼。

解佩酬琴价，将书当酒赀。

竹楼听雪夜，梅屋看花时。

女嫁为农妇，儿从作圃师。

邻翁无奈俗，招饮岂能辞。

旧物嗟孤剑，春风别五陵。

未衰先遣妾，已静更疏僧。

往事真骑虎，中年得纵鹰。

两溪千顷月，谈坐不须灯。

由来种瓜地，随处即青门。

习俗羞营利，甘贫耻受恩。

挂蓑秋树湿，濯足晚溪浑。

欲访龆年友，漂零只自存。

回汀兼复渚，迢递入渔邦。

有港皆通楫，无山不到窗。

疏烟春陇犊，深雪夜篱厖。

过客停舟问，而翁恐姓庞。

【送路季琏问聘河东时东驾出师太原】

三晋封疆拱帝圻，两河山色照戎衣。

青虹贯日随星出，赤鸟如云夹电飞。

使者梅花春后折，王孙芳草梦中归。

入朝若问东南事，积粟如山万马肥。

【闻官军南征解围有日喜而遂咏（二首）】

两河精骑向襄阳，全蜀材臣出凤翔。

天下风云争会合，江东子弟谩抢攘。

人皆厌乱思平世，谁不将归说故乡。

我有先茔依古井，十年不奠一壶浆。

官军闻说下扬州，梦里扶摇赋远游。

天运未容人力胜，民心须顺物情求。

遭逢丧乱生何补，见得升平死即休。

沽取一壶花下酌，弟兄儿女笑相酬。

【寄杨铁厓】

不见云间杨铁史，寮中七客近如何。

老来诗句疏狂甚，乱后文章感慨多。

长笛参差吹海凤，小琼杨柳舞天魔。

春明且尽嬉游乐，莫解梁鸿《五噫歌。

先生所居名七者寮。

【怀悼朱秦仲总制】

力尽戈籥援不回，犹挥赤手搏风雷。

波涛失意蛟龙伏，肝胆如杠虎豹摧。

谩使张辽说关羽，谁将全武易秦裴。

烦君更缓须臾死，要对春风酒一杯。

【郡斋养疴呈醉樵内史（二首）】

江云倏忽暝还收，五月犹寒著弊裘。

芳草斜阳看易晚，绿荷疏雨听如秋。

池塘空阔蜻蜓喜，帘幕萧条燕子愁。

不是无言成独坐，暂将心事静中求。

小轩新沐喜神清，短帻单衣觉渐轻。

松下琴书晴亦润，竹西窗户晚犹明。

愁来对酒心先醉，病后看花意懒行。

却忆故山深处立，绿萝千树叫流莺。

【和谢雪坡钱塘见寄】

经旬不见谢宣城，小楷乌丝寄远情。

黄篾楼高春梦破，绿罗衣薄暮寒生。

鹤临沙渚鸥俱浴，花落江泥燕与争。

亦欲雨蓑摇短楫，西湖新水荡空明。

【赤山书事寄龟巢谢隐君君南兰陵人今避兵居吴长洲之独树湖】

曾向溪南看艺麻，竹杠兜子一肩斜。

秧苗尚短仍含谷，荷叶才高已上花。

蚕屋柘烟朝焙茧，鹊炉沉火昼薰茶。

而今风雨成抛绝，卧听西园两部蛙。

【闻雪坡将还吴门】

桑叶重重戴胜飞，行人多报故人归。

鬓从别后星星出，花到春深树树稀。

诗喜官闲能不废，身缘谋拙事多违。

便须出郭相迎迓，遮莫南风雨满衣。

【江村寒食】

预折杨枝插绕檐，豆糜香软麦饧甜。

春衣未染新丝织，午篆犹分旧火添。

小雨送花青见萼，轻雷催笋碧抽尖。

不因人远伤离别，那得春愁上短髯。

【春日杂咏（二首）】

偶自循篱出径苔，刺桐花落野棠开。

一年春已无多在，几个人曾有暇来。

浸谷陂塘科斗乱，浴蚕时节杜鹃哀。

买山莫种闲花柳，多觅松栽与柏栽。

陋巷荒芜野趣浓，小溪春水恰船通。

无边草色犹春雨，有几梅花更晚风。

文体敢期卢骆并，交情惟许范张同。

欲将浪迹随沤鸟，错比溪南是瀼东。

【残雪】

庭雪半消残，犹存旧腊寒。

春风如有意，留待隔年看。

【陌上桑】

青青陌上桑，叶叶带春雨。

已有催丝人，咄咄桑下语。

【隔帘听歌】

低处最多情，声迟拍转停。

坐中肠亦断，况乃隔帘听。

【花开】

花开醉不休，花谢莫深愁。

纵使花长在，东风也白头。

【壶中二色桃花】

素颊映红腮，西园共折来。

怜渠竟先落，知是最先开。

【折花赠内并代答（二首）】

人面玉娟娟，花枝更可怜。

凭从画眉手，折寄镜台前。

一朵折春风，花浓意更浓。

而今映花面，不似向时红。

【瓶中插梨杏桃李四花有咏】

各自媚春光，轻红映浅妆。

日融花气暖，忘却是谁香。

【弹琴高士】

江静月在水，山空秋满亭。

自弹还自罢，初不要人听。

【白云泉】

泠泠白云泉，流向白云边。

泉水流不断，白云飞上天。

【夜坐】

窗寒雪乱飞，雁带边声过。

对影却增愁，吹灯暗中坐。

【示杨水西】

亲远更家贫，将归未有因。

相逢难说与，君是故乡人。

【即景（四首）】

长眉短眉柳叶，深色浅色桃花。

小桥小店沽酒，新火新烟煮茶。

今年去年酒债，三月两月春愁。

看山看水出郭，听雨听风倚楼。

东家西家燕飞，明日后日春归。

多愁多病送客，无酒无钱典衣。

桃花杏花红白，蒲叶芷叶参差。

飞高飞下蝴蝶，行去行来鹭鸶。

【天平山中（予家赤山，相去不五里许）】

细雨茸茸湿楝花，南风树树熟枇杷。

徐行不记山深浅，一路莺啼送到家。

【称称初度】

我年六六鬓如丝，见汝三龄却两期。

愿得汝长并我老，太平还说乱离时。

【红绿蕉二仕女图】

两树红蕉隔禁扉，晓凉携伴试罗衣。

金铃小犬迎人吠，应怪秋来出院稀。

【十二红图】

何处飞来十二红，万年枝上立东风。

楚王宫殿皆零落，说尽春愁暮雨中。

【故山春日（四首）】

千花万萼委尘埃，只有荼裛独自开。

应是邻家更零落，过墙蝴蝶又飞来。

梨花两枝春可怜，下马折花山径边。

山中人家改新火，隔树吹来榆柳烟。

寂寂青山一鸟啼，紫藤花落午风微。

不知刻漏长多少，但觉桐阴半日移。

春来芳草踏成蹊，半是车轮半马蹄。

多谢清明三日雨，旧痕新绿一般齐。

【寄陈惟寅惟允】

坐有重毡食有鱼，眼能识字手能书。

山于秋水船头看，家在春波门外居。

【二美人图】

半晌无言却敛眉，玉簪斜堕翠鬟欹。

相逢莫说伤心事，才入深宫自得知。







甲集第七




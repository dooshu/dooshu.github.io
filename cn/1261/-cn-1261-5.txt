北游錄紀文


去古昔日以遠。獨場屋之文。盛行于世。豎子勝衣以上。或脫穎登籍。即本其場屋。稍易句格。曰此古文詞也。士群而趨之。余所見往往然也。而居恆不善場屋。偷布衣以老。會入長安。度未能謝掌記之業。間觸興寄。深欲自晦。如食而梗忤。得一嘔之為快。于是所病。瞭然于人。期吾黨共見之。倘其可療。雖膏肓何患焉。故紀文。

故宮賦

朔風乍慄。飛沙漫漫。金臺弛策。薊丘解鞍。雲迷塞上。水咽桑乾。求荊高于市筑。溯騶衍之舌瀾。狗屠不再。碣石已殘。白虹流影。素琴解懽。徘徊起坐。仰天獨歎。于是二三友人。侈述長安。導以游娛之樂。申以鉅鹿之觀。僕未悉數。略奏其端。維天地壽。維日月明。昔者幽陵定鼎。涿鹿載平。驅斥遠漠。攸宅二京。左縈滄海。右拔太行。枕居庸而襟河濟。席磐石而勢建瓴。卜我郟鄏。重拓帝城。神木自效。燕石相迎。皇穹肇宇。鬼躍神營。模建康之隆構。法紫極之崇閎。羅楚蜀之枬梓。呈滇黔之丹青。曰廟曰社。朝門建衡。干樓矗矗。受捷告成。進為三殿。奉天朝正。 【 奉天、華蓋、謹身三殿。嘉靖間改皇極、中極、建極。】 二順二極。 【 左順門改會極門。右順門改歸極門。】 更開華英。 【 左文華殿。右武英殿。】 日精月華。乾清坤寧。 【 坤寧宮左日精門。右月華門。】 在禮路寢。沉沉穆清。掖庭永巷。時百其名。弋獲古訓。動稟先型。端凝懋勤。昭仁弘德。 【 并乾清宮內殿。】 敬天法祖。聲色恭默。鞀鐸怦怦。德隅抑抑。脫簪當熊。淑儀克翼。承乾翊坤。鍾粹兼飭。 【 承乾、翊坤、鍾粹俱宮名。居貴妃等。】 聞雞鳴而交警。鄙羊車而不軾。寧慶為養尊之地。 【 慈寧、慈慶、仁壽等宮。俱奉皇太后。】 興龍為儲教之祥。 【 東宮。】 豳風示重農之旨。 【 後苑豳風亭。】 太液分銀漢之光。 【 西苑。】 津聯星布。薇垣蒼蒼。虹梁雲棟。藻榱碧當。瑤階琪樹。繚繞琳琅。罘罳靜御。屈戍嚴裝。秋霜零而柿獨豔。炎歊散而槐欲涼。 【 大內長庚橋柿樹一株。內承運庫槐株。并茂密可愛。】 西苑邃靚。陋彼長揚。虎圈屏嗇夫之喋喋。雉場來南越之荒蔉。然而師禹之儉。戒秦之狂。大朝大饗。超越未央。金莖輟潤。露臺息壤。故明堂致頌。靈囿鳴鏘。才如子雲。不賦其校獵。地如樗杜。不騁其驌驦。奉琛球于無外。走梯航于萬方。嘗梟南越之首于北闕。組老上之頸于藁街。扶拔天祿。蹲伏廷階。貫胸鑿齒。靡遠不懷。鐘鼓赫濯。澤及枯荄。緬想全盛。終于山厓。聽之哽噎。置予殷霾。井桐如昨。宮梧猶陰。草根墜露。蛩際疎砧。牡箝設而不固。虡栒懸而失音。祀姑之幡久仆。爵鷇之炙奚尋。或問上皇于鸚鵡。或傳帛書于上林。忽忽今古。追恨何深。儀不司隸。歌不黍離。臺游麋鹿。苑茂蒺藜。月落空沼。霜侵彤帷。華鯨閉響。羽林罷圍。止輦思諫。垂堂慮危。煌煌廊廟。杳不可追。寒螿社燕。惘然無知。仍續芳泥于舊壘。發餘韻于遺墀。增悲加悼。情何能持。勉綴其事。少忬疚思。屈宋過慨。班張靡□。嗟哉故宮。天或鑒之。

萬歲山賦 【 有序】

萬歲山俗稱煤山。相傳漠北有山。徵異氣。金時。輦致其土于燕積成。今北亙禁籞。繚以周廬。天樞拱護。綿亙鉤陳。嘗自安定門度鐘鼓樓。仰眺其外。負陰抱陽。索索濯濯。在春如秋。在晝如寐。淚倏承睫。更不忍瞬。嗟乎。叢臺罷舞。蕪城興悲。故國之戚。諒非一人。況哀纏松柏之下。跡值鼎成之時。殉未三良。憯隃九五。枯涕難宣。命楮申意。賦曰。

翳運會之不常兮。俄見折□國楹。方隕空之霾霧兮。天夢夢而未醒。走神鹿于咸陽兮。墜傳璽于洛城。今紫極之沉沉兮。仍萬歲以為名。溯鬱葱之王氣兮。竟镺蔓之交橫。羌喬灌之餘陰兮。日霮?而欲傾。祈陳辭以囁嚅兮。先抆淚以吞聲。曰社稷之為重兮。惟先皇之守經。非成都奉天之難追兮。亦乾侯之不我輕。陋望夷之黔首兮。恥椒蘭之劍攖。雖柱維之崩陷兮。猶比烈于星霆。覽興亡于千祀兮。禪漢晉而來秦嬰。淚淫淫以不收兮。慨鴻鈞之失平。克邦家之儉勤兮。何昏夙之稍寧。自佞宰之讇極兮。始其禍于烏程。又武陵宜興之襲舛兮。曾不慮乎民萌。寘鼙鼓而罔□兮。任疥癬以不爭。迨潢池之湍潰兮。更蹛林之兼并。恃軍容于朝恩兮。出神策之禁兵。兢有司之繭絲兮。毆盜賊于飢氓。上求言之日切兮。下積蔽之彌生。累至尊於一擲兮。決終古之英聲。知義憤之耿耿兮。駕虹霓以上征。將百身之莫贖兮。觸遺弓之怦怦。仰窮碧落下黃泉兮。終龍髯之易零。移茲山于蒼梧兮。豈湘流之能清。哽胸臆之摧裂兮。煩精衛于東瀛。目遙遙而佇眙兮。徒結恨于崇閍。亂曰。丘夷淵寔。景命淪兮。春秋繻葛。于焉甚兮。傾廈危棟。誰枝柱兮。身殉社稷。昭三光兮。左驂格澤。鼓蜚廉兮。六龍促轡。遽濛汜兮。神農虞夏。奄忽徂兮。何山不童。炎精爐兮。睠彼高岡。血漣如兮。峨峨萬歲。莫之與京兮。

愬突賦 【 有序】

游燕更臈。俄館人薦飴云。祀竈之餕也。土風觸目。愴然興慨。淵明乞食。萊蕪生塵。窶士之突。嘗不得黔。況僕髮種種。枵延餘息。煮經烹史。久慚媚竈。道里遼遠。度未我諒。俗云臈日竈告神成事于帝。果其對越。我罪伊何。酉陽雜俎。竈神曰張隗。又名單字子郭。神號彰灼。或嘉惠曲學。宥其涼薄。不以疎外見討。因作愬突賦。其詞曰。

翳余生之弗辰兮。履康莊以中桎。騖脩塗之懸阻兮。行歲盡之悽溧。闢商律之地戶兮。值嘉平之載聿。羌漢臈之遞更兮。竟我躬之未恤。粵昔人之媚竈兮。亦鄉俗之共述。虔愚氓之潔齋兮。媿鯫生之獨失。何冷突之沉沉兮。嘗經旬而煬七。採藜藿以不飽兮。稻粱十不得其一。枉子郭之長禦兮。類陳蔡之見嫉。匪晉陽之產蛙兮。終唐風之蟋蟀。彼阿衡之割烹兮。能負鼎于何日。況少君之黃金兮。云祀竈而即溢。汝稟賦之譾劣兮。甘傭廁之雜匹。釣淮陰之潰波兮。樵會稽之橡栗。曾侏儒之飫望兮。徒縹緗之膠漆。倘蠹魚之可粲兮。何翳桑之足疾。嗟汝行之多違兮。勉轍迷而一出。仰天庖之餘瀝兮。恥雉膏之不實。歷原憲之三旬兮。守曾參之任質。推極量于西山兮。抑燧人之改秩。苟素志之或諒兮。雖茹荼而猶暱。五侯不足為鯖兮。禁臠不足為飶。開鍊珍之堂兮。檢食經之逸。炙晉臺之熊蹯兮。薦楚尹之水蛭。充富貴之奢情兮。祇一飽而已畢。鳴飢腸而私喟兮。恆強顏以抱膝。乞大神之降鑒兮。毋炎炎之概詰。屑榆糜以為糧兮。揚糠竅于土室。甯殘喘之待盡兮。庸盜泉之敢繘。彼蠟薪之上豪兮。既山甲而海乙。今炊煙之垂絕兮。無燼餘之萬一。余自閉其侗顓兮。寶康瓠于萬鎰。謹陳辭以矢罪兮。企南天而衷怵。曰薄譴之可原兮。求真宰之仰悉。恃瓦釜之僅存兮。庶我秔而我秫。莫墮甑之少顧兮。乞土塊其誰叱。呼黃衣而昭告兮。容卒歲于叢帙。

賢人訓序 【 代作未用】

宣尼繫易曰。可久則賢人之德。可大則賢人之業。繇是言之。德業非賢者不立也。必期于久大而後足以副之。否則一節一事。取異流俗。亦曲學中材等耳。曷足賢哉。維聖達節。維賢守節。賢與聖相去一間耳。三代而下。聖人吾不得見之矣。賢人未始乏也。傳曰。國將昌。賢人附。其樹績廊廟。流澤生民者。多著人耳目。不待言矣。而或有隱德遺業。其身未即用。用未即顯。而道範文心。迥非時雋所及。德以基之。行以防之。才以恢之。智以研之。各因其所就。分量稍有偏全。其為賢同也。禮稱上賢以崇德。又曰。賢者狎而敬之。畏而愛之。方遍徵其人。于是先輯往牒。臚列品行。斯誠可久可大者哉。言規行矩。揭標以求。誰甘自棄者。蒙養之初。君子以果行育德。蓋所造于聖賢。如此其切也。勉之哉。仰法千古。以為諸賢勸。

榮命馳壽序 【 代作未用】

涿鹿相國上章言。臣母侯氏。春秋八十有七。日安里舍。陽月懸帨。容臣暫輟直侑爵。天子嘉異。謂自昔上袞靳之。特諭其請。門下諸史氏為祖道。復推語某曰。宰臣調元協和。胥當世而壽之。今酌大斗。燮玉衡。籍重相國。太平無象。太夫人篤為人瑞。誠格天之左契也。願有以彰之。某起謝曰。猗與盛哉。是未易數數見也。人臣崛起側陋。致位卿輔。大都鼎軸之日深。庭幃之日淺。古名相拔身耕釣傭吏間。佐縣官成一統之業。豈無色養。而史氏佚之。猶推其所自出。其顯名于親。何如也。宋初丞相有母則范質。明時興化李文定、常熟嚴文靖、江陵張文忠並雙壽。顧其壽或遜之今日。上而千古。下而相國。隻哉其選矣。且也黼黻皇猷。煦枯潤槁。亭萬類而濡九垓。士庶喁喁引領而額曰。今之日起家讀書。佐太平於馬上。伊其人哉。惟相國以也。相國簡在最早。施澤于民久。載馳載驅。載色載笑。有太夫人以儀之。太和在宇宙間。受茲介福。于其王母。宏天子孝治之意。蓋至深且廣也。今觴太夫人。必問天下大計。則備述治狀。社稷之福也。諸大夫之力也。臣獲奉熊丸畫荻之教。以毋敢失墜。則太夫人色益開。必勉相國曰。吾老人。幸健匕箸。爾其脂轄入直。以仰承天子之休命。敢不竭蹶趨事。茲一役也。有三善焉。揚我帝貺。則錫類之仁也。君道也。迪我家慶。則燕喜之篤也。子道也。出而娛彩。入而俶駕。夙夜匪懈。相國所以慰罔極而報靡盬者。詎有量哉。臣道備見之矣。諸史氏職在紀載。宜特書以彰其盛。某無能為役。倘他日述異典者。庶權輿于此矣。

賀御史中丞曹秋壑榮任序 【 代】

日者天子廣言路。許中外條國家大計。納言秋壑曹公首應詔。規畫剴切。章十上。情深而慮周。上大是之。次第褒答。有咨警之風焉。亡何。晉曹公御史中丞。舉朝動色相慶曰。上明于知人。朝夕恪勤。合宮之訪于幽遐無遺者。矧在交戟之內。跬頃三九。藻鏡在心。而又齋祓以承之。韋弦以規之。勗哉中丞。固天子所以鼓勵當世。為言路勸也。或曰。上素知公。當不盡于此。自阪泉以來。反首茇舍。率先鱗翼者。公也。誕敷文教。芟闢草昧。迄今多士思皇者。公也。國家起于瀚海。駃騠騊駼稱最盛。其西方盡白。東方盡青駹。北方盡烏驪。南方盡騂。古閭牧所未有。公再佐其政。秉心塞淵。可知也。尋典屬國。貳容臺。白雉旅獒之貢。皂囊綠綈之封。並旦夕彙次不敢休。以仰副嘉命。而今中丞及之矣。遞任遞進。上毋為積薪。公亦毋為傳舍。況中丞佐天之憲。天之所左亦左之。天之所右亦右之。其秩雄峻。外我公莫適任也。于是舉朝又動色相望曰。今而後嶽峙淵渟。培根護元。俾善類恃以無恐者。繄我公也。愚聞之。為君必君。為臣必臣。寬肅宣惠。君也。敬恪恭儉。臣也。今天子本固而功成。施遍而民阜。其何事不徹。敬所以承命也。恪所以守業也。恭所以給事也。儉所以足用也。觀于我公。全之矣。得全全昌。其何任不堪。上任事而徹。下能堪其任。所以為令聞長世也。今之日于我公卜休徵焉。漢法。御史大夫與丞相等重。或攝行丞相事。如韓安國。中丞二在內。則掌蘭台。祕受公卿奏事舉劾按章。今御史大夫為合肥龔公。萬夫之望也。同德鈞量。偕公于法豸之上。自昔鮮遘。更足慶矣。于是諸大夫登公堂。賦天保之三章。公拜手曰。主上之明也。百爾君子。有同幸焉。某不敏。未之敢任。諸大夫復更端。賦緇衣。公悚謝曰。某敬拜諸大夫之不貳也。辟之草木。君之臭味也。敢不承命。諸大夫將出。賦嘉樂。公逡巡避席曰。某始願不及此。抑諸大夫之衷言。在夙夜匪懈。以事一人。某所自效。在振鷺之卒章矣。諸大夫善其答。備書之于簡。

賀都諫雨嵐王公榮擢序 【 代】

國家開天之始。即設諫院。析垣有六。出入禁闥。補過拾遺。皇皇乎如有求也。嘗採中外之望。授其曹已。左之右之。歷效。稱上旨。拜都諫。綰方寸之篆。領垣事。崇論閎議。諸瑣屬目。且駸駸鄰卿貳。步槐棘。自耳目而心膂焉。無難也。往吾鄉雨嵐王公。由內史超次吏垣。感荷知遇。謇謇諤諤。齊人生不媕婀。而王公益無有孤介行。一意可否。不惟其眾惟其當。每松林之下。僉執甲乙。賴公而定。封事朝上而夕可。止輦轉圓。曰俞曰吁。非天子明聖不及此。而公實有以成之。今尋都諫。為戶垣。夫國家大計。孰隃于擇吏安民。吏非其人則塗雜。民不安其生則本撥。故統以部大臣。而諫院隨之。為彌縫其闕而匡救其失。非備官而已也。今版圖初定。戶口尚殽。徭賦待覈。錢穀期會。或未中程。又水旱萑苻。間為守令憂。以柅元元之命。咸于公平裁之。司農任其割。戶垣任其和。奉之一人。而萬姓斯食矣。公所寄綦重。其悉志矢報。上以為社稷計。餘以光我鄉國。豈俟予言之贅也。余不敏。從枌榆間稔知公。又悉其家世沁州。先生號廉惠。啟心經世之業。其弟孝廉君及諸子。連翩鵲起。集慶而駢輝。王氏之興。未有量也。而公新除。適禮闈之後。所拔雋若而人。幸公漸柄用。布羔雁致賀。余謂公所就大矣。雖鄉曲。義毋以私溷。故原典制。規國計。見公方惓惓為國家效。即善知人能得士。亦一節耳。其下及于二東者。公之餘也。余不敏。何足以盡之哉。

跋王紫崖出塞記

南人不跡遼瀋者三十二年。今紫崖氏割絜馬兔而東走。啖灤河之嘉魚。覩海上之飛鶴。虎嘯狼呼。與夜柝相應。亦東游之快事也。其敘道里。述聞見。潔而不蕪。或今昔之感。如人絕壘空。遺妍桃柳。時發荒屯頹塢間。征人羈客過之。不引淚如絣縻。惟有鼻吸三斗醋耳。昔郃陽令胡嶠為遼蕭翰掌書記。隨入其□。當周廣順二年。亡歸記云。自幽州西北入居庸關。明日又西北入石門關。又三日至可汗州。南望五臺山。又三日至新武州。西北行五十里有雞鳴山。明日入永定關。唐故關也。又四日至歸化州。又二日登天嶺。四望冥然。明日再行。迂徐數月。乃至榆關。至儒州。又皆漢地矣。論者謂嶠所歷數州。計程甚多。而武州即為歸化。儒州逼近可汗。自古俱為中土。不出二百里間。而嶠云云。以遠域侈之耳。歐陽氏輕採之五代史。周廣順去石晉時頗近。所傳聞固已如此。今車書混一。而東陲隔久。人勿敢輕試足焉。讀紫崖氏記。知不作胡嶠之罔。則時異之也。竊為紫崖氏幸矣。

張使君賑飢冊序 【 代】

昨津門不歲。有蜚鴻之感。轉運森岳張使君適弭節其地。割俸勸分。焦然不寧。蒿其目。殫其力。所以軫念之無遺策。津門之人。塗歌巷詠。其聲徹于長安。不佞得逖聽。作而歌曰。河內不得汲長孺。則河內槁。青州不得富彥國。則青州殫。然青州雖使相。其職也。河內。其陲也。恆情于專職則不敢不勉。稍非其任。或手而袖焉。猶不曰秦越人之視也。故在汲長孺尤難。雖然。幸官有餘廩。得矯制發賑。設公儲不繼。長孺其如之何。將河內之父老子弟。索于枯魚之肆矣。長孺之以河內著。亦時之遭也。張使君主鹽筴。其所部雖煮海之氓。自有司牧。方萬口喁喁。仰籲于當路。初不曰必張使君袵我哺我也。而使君是時食不甘味。宵不安寢。念彼仳離啼號者。孰非吾同體也與哉。天之芻狗極矣。耳目之前。疇其忍之。一粟一糜。俱使君精思區畫。未嘗膜隔其民也。奪之于魚腹。起之于溝瘠。雖鳩形鵠面。然不填委于道墐。其德倍于翳桑萬萬也。津門之人能誦之。而不佞則早徵之于吾婺。蓋使君日者守吾婺。創夷甫定。化刀劍為牛犢。化蓬藋為弦誦。飾閟宮而禮英舊。婺之人思之無已時。而在吾婺。則猶富彥國之青州也。本秩也。今弭節津門。不異漢之廷遣。噓植其民。且不費官鏹。事與汲長孺較。烈而進之矣。鹽筴之興。首管大夫。管子天下才。用齊齊重。桑、孔、劉晏、李巽之徒。無不資鹽筴。有能推德宇下。加惠元元如使君者乎。春秋之義。大夫出疆。有可以利社稷者得為之。則使君蓋行古之道。不佞據史漢之已事。述吾婺之近見。以為津門侑。猶囿于方之內也。

朱方菴詩稿序 【 代】

詩始三百篇。今讀三百篇。遂可以稱詩乎。白首窮經。呫焉嗶焉。食生而不化。或梯榮獵華。頡頏世資。于風人之義。無當也。雅頌寢以遠。今學士大夫雖稱詩。禘漢祖唐。禰宋嗣元。各就其質之所近。琢而瑩之。啜醴者易飫。擷芳者易渝。于是人相襲而代相訾。曰彼竽之濫。曰此帚之敝。問其源。未嘗以三百篇入也。古今異時。今房中之歌。秋風之詞。源于雅頌。採葛白石。扊扅箜篌。源于風。李杜巨擘一代。供奉長于寄興。工部長于比事。其託賦一也。詰其指歸。要不能外三百篇而馳之。吾方菴故善毛鄭之業。制義流布。人人膾炙。而靈心獨闢。更工吟詠。其抒寫性情。陶鑄萬象。俱本興觀群怨之意。或離境以標素。或錯采以貞遇。或率旨而任潔。或役思而極變。出之途無窮。按其嫡系。則童而習之之三百篇也。噫。吳人比屋稱詩。甲旗鼓而乙壇坫。非瑯琊、歷下之糟粕。即公安竟陵之腥腐也。邾莒未賦。曹鄫無訊。如吾方菴賈其餘勇。必奪蝥弧以登矣。古者太史觀風採詩。弟媿非其人。異時者清廟明堂之什。並隆千古。疇其任之。必吾方菴以也。

贈司城章瑞生序 【 代】

長安浩穰。其人雜寰宇而萃之。百業並驁。機巧奸利。嘗不可窮詰。攷漢時至探赤白丸。桴鼓時起。晉王丞相云。無此不成京都。蓋示宏輦轂。而吏于其上徼繩隱伏。相習為禮。不亦難乎。國家特遣豸史彈壓之。豸史威望尊重。不能毛舉瑣末。又以司城分地而任。纖介之事。得以專決。其重且鉅者。輒白之豸史。故不與他散秩等。日者會稽章瑞生任北城。於官為亞。而統轄坊曲。簿領繁雜。視其長。不甚懸也。且今之任北城。異于往代。往代署都城之內。今外之。雖曰外之。而都城之內為舊屬。猶遙領焉。以貴戚勳閥之下。固俱奉法循理。萬一奴客傭保。飲食細故。詬誶凌忤。如漢霍氏蹋門。諱之不可。詰之不能。所謂河南不可問。在漢皇子猶知之。而為司城計。殊未易塞其責也。瑞生筮倅霸州。又領工部將作。五斗折腰。並在輦轂。則于都人情偽。九市馴悍。洞如觀火。吾知其不下堂而治矣。雖然。古人有言。君門遠于萬里。今幸地之近。儼在尺咫。果克稱厥任。里無伏奸。案無滯牘。且也飱無私璧。立可奏最超次。稍或失當。即豸史不能蒙之。況于上乎。願瑞生益自勉。周行非垣。孟門非險。謹于自持而已也。諸鄉戚雅善瑞生。屬予一言。予方有厚望。故述其大指如此。期毋與俗同也。

賀張中甫鄉薦序 【 代】

近制廣科目之登。凡在牙下。自國俗蒙古以及遼左之士。並試京兆。如前元左右榜。今秋右榜。遼左張子中甫預焉。知戚交忭。謂中甫潁異沉修。宜其遇也。或以告不佞。則目擊盛事。竊謂闢門籲俊。國家于賢書。有非以恆格待者。不佞既列掌故。嘗瀏覽往牒。試得而詳言之。士人應舉。唐宋雖省試合格。南宮稍迕。則棄之如遺。即甲榜才十數人。可指而數也。其後漸以拓。終不能如今額。遼金亦然。前元自太宗始占中原。用耶律楚材。以科舉選士。至世祖定天下。王鶚獻議。許衡立法。事未果行。及仁宗皇慶二年。始定科舉。然終元之世百餘載。惟皇慶四年。延祐二年、五年。順帝至元二年、十四年、十六年。六科而已。每一舉不及百人。如江浙行省統三十路數千里之地。解額僅蒙古五人，色目十人。南士二十八人。士無可進之路。多俛首椽史。又鄉貢多二名。漢其名。蒙古其諱。蓋往代之艱遇如此。今息戈韔弓以來。即行賓興禮。歌鹿鳴而進之。凡五矣。唐宋愜其額。前元?其目。惟今日亟亟于多士。遼之獲雋者六十人。于古無有也。中甫少年乘時奮庸。非遭逢之極際乎哉。聞中甫先人守濟南。伯氏宰祁門。祁門之子士偉。亦乙榜。門祚顯榮。且繇是而上之。射策取上第。致身青雲之上。豈有量哉。雖然。科目見長猶易耳。士所當為者不止是。韓昌黎文起八代之衰。僅預鄉貢。其子昶。進士第一人。以不辨金根。世無能舉其名。則科目未能盡重人。待人而重也。文運方隆。願中甫自期待。毋與俗同。以副國家得人之盛。故不佞備述掌故。惕厲休烈。將來知戚。更層斝而竢之矣。

張生乙榜膺貢序 【 代】

令甲。秋闈乙榜。許貢太學。于是遼左張□□應其格。或曰。惜也入之彀中。限之額外。或曰。此金僕姑也。一發飲石沒羽。不欲以魯縞薄之。蓋附毛達龜之技也。魏舒所以見奇耳。繇二說相提而論。並隅見也。夫人之際會。何常之有。一雲一泥。一龍一虵。故遇則依日月而拔霄漢。否則乘下澤之車。射獵南山足矣。未為不適也。張子在通塞之間。而年始隃冠。方窮經績學。矻矻亹亹。脫去凡近。擬型先喆。政其時也。闈牘之甲之乙。甲非遂軒。乙非遂輊。軒輊在俗。吾心不受焉。朝咿夕唔。誰禁我者。且令甲待乙榜良不薄。俾肄太學。需次錄用。更應舉如初。漢制最重太學。辟天下鋒潁之士。列橋門璧水之內。交湔互礪。公卿大夫莫不折節致禮焉。豪傑僻遠。嘗翹首企足。歎未得受業其地。如李邰、符融輩。幸一致為快。今張子蒙主司賞識。進之成均。詎可謂非遇乎哉。張子需次。其阿大中郎歌鹿鳴之首章。彬彬一門。咸籍安玄。髣髴千載。則賓客交賀。有以也。異日者策名兢爽。橋門璧水。直嚆矢耳。豈足以九仞哉。勉旃張子。實拭目望之矣。

賀薛□□進士高第序 【 代】

大河以北。山川延袤。其氣磅礡恢博。不劌不滔。流為人文。朗朗揭日月。廓榛莽。蔚然儒宗。如唐韓退之氏、元許平仲氏。隻于往代。學士大夫慕說之。謂詞（上范下土）理自鄒魯後。不數數得也。退之進士解褐。子昶亦舉進士第一。平仲官祭酒。開有元絕學。子師敬亦祭酒。盛德必世。似之續之。今又見于河陽薛竹塢先生。先生追琢隆古。精說奧篇。洋洋灑灑。冠代之才也。適會興運。師表成均。自先生始遠接平仲。眎退之四門博士。時軼之矣。既蒸變多士。而于家學甚督厲。六籍為菑畬。百氏為閫閥。登其門。絃誦之聲。琅徹金石。今冢君□□上南宮。對策高第。聞者快之。曰。薛先生之德世矣。其代興宜也。夫良弓而子箕。良冶而子裘。沿其故而善成之。天下讓習焉。或執本以齊末。漸非其初矣。李文饒相業顯當世。不屑甲第。竟任子起家。則弓冶之說也。薛先生咀仁枕義。韄禮飴樂。方陶鑄一代。起退之、平仲而合其轍。何論弓冶哉。然家學漸漬。速消而神應。斌斌奕奕。其門駟馬。其里鳴珂。天雖有以亶厚之。而先生所自植。亦豈有涯量哉。大行王屋。蜿蜒數千里。縈以大河。鍾以清濟。稱中州奧區。退之、平仲先後四百年間。值今其時也。于先生三之。名位懸合。所以紹明令德。而推其緒于無窮。吾且重為□望直今日高地乎哉。諸門故于先生篤世誼。布羔雁稱賀。以余同籍。嘗道中州。稔知先生為原本山川。模行古昔。有繇來矣。

賀陳抑之新居序 【 代】

越人陳抑之。僑津門有年矣。治鹽筴起家。夫越人善賈。其天性也。計然少伯且以強富佐偏霸。于一家乎何有。津門舟車輻輳。尤今日之陶也。其人多煮海。秦晉諸豪。趨利如騖。產于南者。毋敢以錐刀競。而陳氏操其奇贏。旋宿旋售。眎他轉販諸縣道者較捷也。于是積其羨。大起第宅。自門而屬之廡。自廡而屬之堂。自堂而屬之寢。並易以規制。增堅加壯。塗劉甓墁之工。未易月日舉者。陳氏次第應之。抑何裕也。越人雖善賈。類縮口節腹。諱土木而謝藻績。余閑游越中。舊閥鼎鼎。受之上世。一榱一桷。毋或妄溢焉者。宋元以來。一二考槃。尚可指而數也。何言締造哉。非締造之艱也。多重視其橐。稍足以蔽風雨。支堂構。蓽門圭竇。亦任之矣。其走四方。廉賈三之。貪賈五之。智盡能索。恆以其居為蓬蔂。不之侈也。頃者遭革運。通都大邑。號為神皋隩區。門列戟而里鳴珂。高臺曲榭。便房廣除。往往春燕不及梁。秋蛩不及砌。于是諸富人墐朱提之出孔。相務為樸滿。輒曰環堵可安。美哉輪。美哉奐。嘻。其甚矣。以彼株守。未之或非也。然用財如流水。與其涓涓。不如瀚瀚。丈夫亦為所欲為耳。安在容膝之為經。而閎構之為費乎。一勞永逸。一創永守。陳氏卜宅。豈無意哉。豈無意哉。以陳氏土斷利津門。而輕去其越。直甌脫耳。語有之。雖有絲麻。毋棄管蒯。吾且以新居為晉大夫之祝。

壽太常熊伯甘五十序 【 代】

壬辰。溯江之右。謁太常進賢熊水鑑先生。儆佩諄切。且反棹。適先生始艾。為留一昔。時旅裝如洗。或問所以壽先生者。對曰。龍沙之讖。于江右最著。遙遙仙籍。雖千百年。代應其期。自非卓犖瑰瑋者不與焉。以今臆之。必先生儔也。敢以玄廕壽。先生聽然而笑曰。果爾。凡江之右。俱可祝也。寧獨不佞。于是某更端以進曰。仙靈惝恍。其事不經。獨不聞蓮社之諸賢。鹿洞之二大儒乎。其人名隱也。其書理閾也。千秋萬歲。誰能越此。先生方儉德閎議。敢以耆舊壽。先生曰。子休矣。晉宋寥寥。古今人豈相及哉。某循墻久之。乃前曰。熊氏之德。世矣。神明之冑。實冠南服。逮明三百年。纍纍若若。埒于揚、袁、王、謝。而大司馬之勳望。不異圻父。先生繼之。旂常在前。藝苑在後。敢以鼎閥壽。先生起謝曰。不腆弓裘。諸大夫之力也。先司馬之教也。予不敏。僅亦守府。方懼隕越。以為子史氏辱。未敢聞命。某再拜颺言曰。蕞爾烏傷。往先生釋褐涖焉。春風風人。春雨雨人。紳氓銜戴。某無似。獲進而教之。門桃李而野甘棠。今之日。秋毫皆先生賜也。敢以遺愛壽。先生逡巡避席曰。日者屬多故。非蜰（虫遺）。則莞蒲。媿未起溝壑而肉之。子史氏之言溢矣。寧規無誣。某益主臣。手一巵曰。先生毋多讓。名位可以自致。盛德大業。不關圭組也。先生甫水部而侍養。甫太常而不社。寖尋驚飈駭燧之間。九天九地。寢食自如。更以遺型餘藻。漱千古而淑來禩。裔是往。皋比六籍。壇坫騷雅。俾操觚之士。息斤輟翰。毋或岐其趨。于冥山者。先生之近轍。不其猶龍乎。先生曰。子所望不淺。勉旃不佞。敬舉子史氏之觴。于是交斝無筭。某退而序之。始解維以東。

壽胡太公序 【 代】

日者縣官修憲老之典。下郡國賓禮耆宿。蓋三代之教也。摩厲當世于齒讓。德莫先焉。竊計守若今虔奉尺一毋敢後。第或山澤之癯。以當于康衢擊壤。庶其人哉。萬一天子臨辟雍。引五更三老環橋門。拭目者無萬數。疇為任之。竊屈指豫計。則吾山陰胡太公毋或隃之者。何也。顏冉遺其年。松喬遺其秩。莊列遺其嗣。天之徵于人者。百不兼也。華之祝備矣。不曰貴。箕之疇尤備之矣。不曰壽。非貴壽之相為避也。古之人亦曰造物閟此久矣。能析不能合。析之即景慶之值也。合之即齒角之全也。駢臻而輻輳。世不恆有。我太公不嘗佐縣事乎。百里之邑。代綰其綬。孑孑斯名。羯羠未均。更創殘彫瘵之餘。煦覆而齒息之。登其民于春臺之上。尋晉司城。輦轂浩穰。至不可窮詰。肅然而秋。盎然而春。桴鼓銷于衽席。聲徹都下。竟掛冠去之。時伯子方席木天。載筆禁近。應名士之運。經術譽望。煌煌哉聲聞于天。簡在倚毗。旦晚間謨謀密勿。以展我太公未究之蘊。胥天下待命焉。獨一邑一城之為僅僅也。然而太公抽其緒。猶江河之源也。導之無聯。注之無竟。演漾淪瀰。浩浩渾渾。走千萬里而莫之上。淵哉太公。其盛德蓋若斯之深且廣也。故自太史下。二惠兢爽。麟而趾。螽而羽。浙河以東。餘慶孰如太公。遐邇聞之。意太公必杖玉鳩。茹紫芝。齒髮非故。而太公春秋財四十有七。不啻少壯。得全全昌。天所私于太公者。豈其微哉。懸弧之日。在閏夏。太公方游淮上。某適南至。諸大夫授簡于某。因私幸橐德如太公。雖在縣尊。勝于二千石之官。雖在盛年。勝于數百載之筭。矧循此而往。日衍日裕。蒲車安輪。徵諸朝廷脩國老故事。至尊降割。乞言垂憲。以式都人士。繄太公是望。則今之日。直嚆矢云爾。故樂書之以開當代之盛。

壽一品夫人曹太母七十序 【 代】

以余觀于曹太母。豈不為瑰瑋特立。厚邀于天者哉。何言瑰瑋特立也。先都督以良家子出入行間。樹功塞垣。備位樞密。袞玉封蔭。至穹貴矣。其佩橐仗劍。不問家人生產。一切內柄。委重太母。都督曰。孫、吳、尉繚之書。可治戎報國。太母曰。司馬穰苴之法。兼可御臧獲。督耕農。于是晨興。寢門闢。傳呼外舍。某專閽若何。某專役若何。田幾租。肆幾廛。聘問幾道。下至廁養卒牛馬走。皆有程。又賓客雜至。上者不使彈鋏。下者不使割馬韉。終夕而畢。都督公餘。祇問酒槍。捲白波耳。都督雖不家于官。其殖日以進。則太母以也。諸子習都督之遺風。冢君為太母之自出。今謝環衛。益治經術。而任俠自喜。漁陽大豪。三河少年。傾慕之如市。太母不以晦處為解。勉冢君曰。季心名聞關中。鄭莊千里置郵。汝其慎哉。此皆卓卓可紀。所謂瑰瑋獨立者非耶。今春王正月。太母年七十矣。諸子稱觴。重茵累豆。奉太母堂上。孫次之。婿又次之。宗婣以遞列。羅拜無餘地。至于戺下。或獻帨。或進履。布帀充階。太母至不勝答。頷之而已。一時觀者侈之。從子孝廉君來以告。余囅然曰。太母之邀于天厚矣。非人之所及也。才可以致卿相。而不能贏一日之筭。力可以富晉楚。而不敢必百年之榮。如彼衛、霍、卓、鄭。山澤之癯。或得策杖而傲之。矧太母身受翟綍。春秋奉中宮朝賀。屣倍恆等。而酌此春酒以介眉壽。指目前貴髦而屈數之。如太母者幾也。天乎。非人之所及矣。夫徵事則瑰瑋特立。太母自為壽也。徵券因天而祝之。余雖不文。敢不從孝廉君之後。效其巵辭哉。

六十自壽序。

癸巳十月癸亥朔。癸酉抵長安。明日為覽揆之辰。周一甲子矣。居恒侗逋。嘐嘐慕古。遇事好徵引往昔。今人起家百金以上。于初度。客麕至而觴之。是于義何居也。崧高之詩。臣子于其君有殷望焉。非流虹繞電之日也。漢祖初置酒長樂宮。群臣以次上壽。又武安侯起為壽。坐皆避席伏。凡酌者之辭俱云壽。通主客言之。而觴齊年者。未知其所始。必古人不專重。意秦漢間人臣朝賀。其後王公卿士。浸以成俗。蓋習見朝典而然也。噫。累俎崇爵。彈絲竹。極一日之懽而後可。中下之家。終歲菽藿。至期益市牛酒。夜灑埽張具至旦。令門下候客。至日中未敢嘗食。豪長者據席。竊睨笑之。末俗流倣。往往然矣。貴富亦未盡生而致之也。方其潛蒿萊之下。同貧等賤。衛將軍求免于笞罵。朱買臣寢及于溝壑。雖生之日也。疇為壽乎。故壽而富貴。幸也。非情也。記甲申正月既望。御史大夫陽城張藐山先生初度。遍齊、梁、吳、晉之士。余首坐劇飲。先生顧諸客曰。冠進賢而來者。趾高氣揚。僕視其中無所有也。雖一窮褐。胸中有書若干卷。深相禮重。噫。先生往矣。而余益衰暮。童習之書。尚不能舉其句。猶飽人苜蓿。引伏道左。誠天之逋民也。即嘐嘐慕古。能以隻語仰附于先型乎。無有也。耕夫之粟。吾得而糜之。工女之帛。吾得而敝之。忽忽六旬。無尺寸自樹。旦夕間委之道路。猶下為螻蟻辱。何言壽哉。何言壽哉。因省諐而識之如此。

思陵記

西蜀吳□國變錄云。先帝后葬于貴妃田氏園。心竊疑之。凡自燕來。輒問狀。己丑夏。邑人計元忠令瑜云。昌平諸生某葬之。李舒章能言其名氏。癸巳秋。臨清會吳經歷。曰。方亂時。昌平人趙一桂署州目。吾從子給事幕中。預方中之役。今從子滯永平未反也。甲午春。武康韋人龍曰。疑塚哉。遺弓不可問也。蓋得之寺人云。因約秋謁。嘗告吳駿公先生。曰。否否。吾師豫章李太虛貳禮部。實任改卜。其說人人殊。尋韋南還。決獨往。八月朔。昧爽。走宣武門二里待啟。又十二里德勝門。山色謀面。忘其竭蹶。六里土城灣。土城。古薊丘也。十二里清河。三十里沙河。俱石梁如虹。列肆殷屯。沙河行宮。僅謁陵一。昔萬曆中城之。曰鞏華。千雉翼翼。恐長楊五柞。甘泉翠微。雖游蹕。未盡城也。以足骫。策蹇。甚安之。二十里宿昌平南門。會驟雨。貰酒一升。中夜星射。知不負吾屐。蚤啖（食不）飥。出西門。群山奔向。惟銀泉山之是問。謂蛻龍處也。旋折十二里。平疇曠徑。漸入小紅門。其門圯左。山崷崒。循麓披榛。丹甍在望。卑其制。直越而過之。俄問塗之人。曰。思陵也。若銀泉山。隃此尚三里。回觀殿額。金書思陵。于是反步。灌莽及于膝。故司禮太監王承恩投繯死。順治乙酉四月。陪葬思陵之坤隅。勒其旌勑于石。相距三十尋。圍垣如長印。彤門平墄。右扃其戶。先是。于山下值老閹。拱問余何往。曰。銀泉山。曰。銀泉山頹甚。客何眖焉。遽南去。塗之人曰。此思陵守璫許公也。至是徘徊陵門外。悔交臂失之。第泣拜再四。其前垣得六十武。仍泣拜而下。道旁憩一菴。適前閹許公在。余歎曰。積恨十載。重繭百里。而咫尺不即叩。孤生豈有幸哉。許氏曰。吾先朝老奴。旦夕奉祠。而牧圉之不戒。遂食息于西園。西園者。所殯世廟諸妃也。距思陵里許。客能遠至。吾豈敢愛其門牡。命隸者持自西園。于是余仍趨而前。啟右鐍。為饗殿三楹。奉先帝木主。內殿加峻。其碑懷宗端皇帝陵。首篆大明金書。殿額思陵亦金書。進為思陵。所至泣拜。噫。南宋世祖貴人殷氏卒。長史江智淵諡曰懷。上以不盡嘉號。後幸南山。乘馬至殷氏墓。以鞭指石柱謂智淵曰。此上不容有懷字。今一抔之土。鞠為茂草。酸棗數本。高不四五尺。求一號烏之樹不可得。以此言懷。曰楚曰晉。誰其受之。因伏門下問所葬。許氏曰。故貴妃田氏園也。再閱歲。昊天不弔。大盜委先帝后梓宮于昌平。昌平之紳褐合力襄事。明年。始有新命加窀穸。祠春秋。吾獲灑埽于茲。非改卜也。祀田六頃。閹人二。陵戶八。清明霜降日。薦羊豕致胙巡守。己丑。裁田僅一頃。以歲之不給三其牲。然不敢褻也。合祀諸陵于大紅門。具羊豕。本陵如庶人禮。朔望然寸蠟。爇片香。正旦、七月望、冬至。各蔬茹私薦。非出田租也。老奴力瘁。昨朔日。二十錢市燭。獻茗甌三。告曰。官家。節屆中秋矣。聽之淚淫淫不自禁。又雜以他語。負陵之山如覆敦者何也。曰。俗云金碧。似無據。客從東南來。石坊峨峨。自紅門達于長陵二十里。有河前繞。分左右而南。諸陵並河北。皇子妃主園並河之南。□長陵天造。籠蓋寓內。客獨無意諸陵乎。余謝不敏。別去。還逆旅。主人曰。脫貴妃未即土。遽及于難。千秋萬歲後。螻蟻何慕焉。余聞其言益痛。嗟乎。先帝不諱。數有適然。雖錮南山石為槨。錮陳夏絮漆其間。于大行無裨萬一。驪山之穴。穹窿如下。天泄于暴楚。至牧監煆其骨。秦人不之哀也。今愁雲荒隴間。行人追悼幽宮之側。淚無乾土。隕空沈陸。群情銜切。豈徒然哉。故反覆往說而按之曰。遺髯初墮。狐擾犬狺。遑問橋山。其委而去之。勢也。乘輿道路。三尺之嬰。痛心疾首。紳褐同義。情也。洊及鼎革。推沾霜露。又時也。十年之疑。豁于一旦。事不身涉。曷足信乎。或曰。先帝異時詔稱思宗烈皇帝。而余所據以北上。志目也。

游郗山記

郗山蓋滕之南鄙也。古滕最褊小。幅員不五十里。今山距邑三舍而遙。則詘于分茅而贏于編戶矣。山嘗屬沛。見金大定二十年石刻。安知春秋時山不更有屬也。晉郗說等為臨沂著姓。滕近沂。故山以郗名。山周三里。高二十餘尋。距運河里許。最便陟。而例以卑淺置之。余出燕以來。習河伯而疎巨靈。見一培塿。嘗色動。于是攬衣以登。則數百武耳。巔平廣可數十畝。吉貝出土二寸。大似吾鄉物。意其先廢寺也。南望微山湖。隔運河一隄。山據湖中。如伏虬。如隱虹。吞若郗山者八九。遠波溔汗。膏沐黛泓。與天無際。郗山藉之增其勝。不當軒彼而輊此也。山南彌陀寺。俗傳即木蘭寺。為宋相呂文穆乞食處。舟人共指為奇蹟。而實非也。文穆微時。于洛陽之龍門利涉院土竇中與溫仲舒讀書。今傳破窯本此。揚州木蘭寺為唐相王播隱處。齊東耳食。溷于文穆。雖郗山藉重。寔迷其祖矣。寺金元石刻二。俱重修彌陀院記。金承安三年立。其上都省公牒。則滕陽軍申請付院僧者。門殿堂廚若干。佛像尺寸若干。一一備列。元碑則滕州所記。銜先寺僧。右吏。右吏目某。右判官某。右知州某。右校尉。蓋夷文左行。非卑先于尊也。金元遺制。不意于村院徵之。且記曰東有郯子之城。西有漢祖之鄉。蓋微山以南。豐、沛、徐、邳諸山相屬。赤帝子之所興也。龍文五采。寓目隱映。其鄒、費、臨沂諸山。蜿蜒于左。郯子之城。余先世所以受氏也。余不敏。僅亦守府。不可以不書。

周易輯要序

古易彖傳爻象各自為次。宋朱子作本義。始比附而合之。學者宗焉。而漢以來。諸家訓故並廢。然刻本兼程傳行之。成化間。奉化教諭成矩專刻本義。而程傳又廢。今朱氏無不家戶喻之也。其說無可議。而童習白紛。始焉筌蹄。繼焉糟粕。或剽剝支離。以見其長。夫羲文之旨雖奧古。周孔之憂雖殷切。而其道易簡。炳如日星。今舍易而艱求之。舍簡而繁引之。譬康莊在前。更穿穴闢徑。非如砥如矢之周道也。烏傷朱義儒手錄本文。微有增損。期為制舉之嚆矢。適與易簡之道合。不墮入雲霧中也。噫。宣尼以假年之力。韋編三絕。而後人膚眎之。尋行數墨。甚者庋之高閣。勉旃義儒。可以語易矣。朱子筮易而得遯。余方以自託。豈足為義儒道哉。

游西山記

予結髮慕燕之西山也。幸身當其地。昨冬苦寒。今春苦水。及秋而往。毋失也。八月意獨往。友人朱義儒請與俱。壯之。舍蹇而徒。出西便門。北即夕月壇。松柏多瘁。郊原雨沐。飛塵不揚。禮神街當西直門。而西。非精廬則佳城也。有靖遠伯王氏墓。其忠毅公後人乎。至八里莊為劇聚。慈壽寺。故璫谷大用地。萬曆丙子。孝定皇后以祝釐建寺。立浮屠。戊寅成。帝制閎傑。旁摩訶、法藏二菴。尤沉邃。歷二里。高家莊。宜北。竟以西。其道紆。凡十餘里。見頹寺。黃瓦丹楹。似一二尼。心異之。已知為黃村之保明寺也。俗曰皇姑寺。又西若干里。土瘠而萊。山色初在睫。轉行轉渺。豈山隨我而移也。晡後風逆。其南橫一山。不相附。且盡其程。問塗之人。不一值。將畏塗是戒。俄自天仙廟北。久之。沿其麓。曠閒蕭瑟。徒見幢壁。經司禮楊顯名墓。壯甚。又失道。入慈仁菴。僧引徑。歷佛光寺。白松二。懼夕。亟問碧雲寺。久之。松徑板橋。澗聲出屐下。從寺門而左。修廡若干楹。鐫砌三寸。引泉如綫。下注于澗者也。砌又列柿相屬。實纍纍如懸藜。宿藏經閣之左廂。詰朝登閣。翼以翠微。朝爽加鮮。其艮隅為園。石壁四圍。卓錫泉出壁間。浡湧垂怒。故監軍御史吳阿衡大書龍湫。似溢。北堂多細竹。亭其南。神祖書楣。水天一色。蒼松古柏。今匿去。階石刊弈枰二。左鐫草書不能詳。右鐫詩。莫怪追懽笑語頻。尋思離亂可傷神。閑來屈指從頭數。得到清平有幾人。黃鶴樓前吹笛時。白蘋紅蓼滿江湄。衷情欲訴無人會。只有清風明月知。先生詩正德丁卯孟秋刻。又南。銀杏樹圍三人。甲于西山。偪崇垣。不克展。園地雖數十弓。洞天沉沉。冬月藏花。別為石室。園右。陟山之麓。故司禮于經墓。經侍武宗。怙寵。治窀穸。立寺。窮極土木。欲邀蹕不果。墓祠六。經曰旌勞。司禮曹□、劉吉祥、孫暹。其祠曰表忠。曰獎勞。曰忠勤。並次旌勞之西。其東清直祠。則孫□並勑建。又左。祠而未額。樹碑二。無字。心疑之。稍進石門。故罪閹魏忠賢塚先焉。問之。則名下葛九思嘗掠于建州。甲申從入長安。瘞魏氏衣冠也。並列虛祠。因歎李林甫砍棺于身後。逆賢招魂于穢餘。雖非定論。在彼奸。後亦難料也。各塚十九俱因于經門似續。噫。若敖氏雖餒。終過之矣。還禮大雄殿。出池上。憑石梁。朱魚游泳。萬曆壬午戊子。神祖再幸。張幄。飯于石梁。時寺僧俱匿鳳凰山。神祖入祖師殿。嫌袞像。亟搜寺僧。對曰。此西域國王太子出世東來始祖達摩也。始色解。遺黼座焉。今廢。已游壽安寺。東距五里。間道度絕壑。石細碎。為刃為鏃。砰砰礚礚。經弘化寺。故惠安伯張襄靖偉墓。並毀。抵壽安寺。門若天闕。峙以浮屠。勢固雄而裒相現矣。飢僧二三人。踏落葉。守敗椽。娑羅二。在殿前。右圍三人有奇。左殺。其一垂蔭半畝。又臥佛殿丈六金身。右臂支頤而臥。神祖以錦衾覆之。像自有唐與娑羅同植。明僧濟舟重立。萬曆丙戍。上碑之。按王渼陂九思集云。盩厔縣西山普緣寺。殿前石塔。塔中空。塑二病佛。側臥且死。諸羅漢按摩哭泣籲摶。備極情態。康德涵戲曰。佛亦此無常耶。夫示疾固不礙正法。而庾元規所謂疲于津梁。更可會也。還□飯。少頃。趨香山。則碧雲西南三里也。隧道踵接。惠安伯張氏、司禮王之心氏並著。王氏尤偉。白松葱蒨。歷香山之永安寺。流泉瀦于方池。梁其上。游鰷閑出。亞于碧雲。嵐樹叢幽。穹階挽繘而上折。登藏經閣。備南北二刻。稍左來青軒。與閣俱東向。而軒當其坳。平虛蕩。闢重嶂。掖拱前。曠如也。嘉靖丙申三月。駕幸一。萬曆駕幸再。曰來青軒。曰清雅。俱神祖書徑尺。又曰望都亭。曰鬱秀。略次之。並揭于楣。楹帖金陵朱侍郎之蕃題。恐壞雲根開地窄。愛看山色放墻低。又給諫□□□題聖祖當年稱獨翠。神孫特幸寫來青。金章宗祭星台址。當前山。出過無量殿旁墓。司禮張誠。又司禮李恩。俱萬曆間巨璫。北邙整潔。張氏白松十。並斗大。入弘光寺。雖褊小。千佛閣趾。八稜而圓。其制環像不逾尺。永樂中。朝鮮國王李昫進閹人鄭同。歷太監提督雁門等關。四使朝鮮。卒成化初。所建寺閣。從國制云。下階緣磴道。螺旋十折。崖屬于肩。樹屬于巔。層陰次蔽。赫曦不下。出寺門。又永安寺之石梁也。日薄桑榆始還。夜夢後。聞香山鐘聲。起步月下。山空犬吠。庭卉被露漬。滴作微響。似蘇子瞻呼張懷民游承天寺竹柏。昨夕亦然。永懷不寐。何羨秉燭哉。已假榻。晨別寺僧而東。就北道。以南迴遠也。明懷獻、悼恭、哀冲、莊敬、憲懷、獻懷。故太子七。衛、許、忻、申、蔚、岳、景、潁、戚、薊、均、靖、邠、簡、懷、悼。故王十七。殤主二十六。仁廟妃三。宣廟妃一。英廟妃□。憲廟妃十二。並葬金山。袤于北道。丹碧傾圯。榛翳填塞。游魂天絕。塊然無知。何足多恨。第託體□室。禮次至尊。一旦飄埃。驚塵紛突。幽寢申悵。零落玉盌。人間能無痛乎。景皇帝陵直金山口。距碧雲十里。松楸在望。經金山之脊。東里許大功德寺。久廢。門以內僅古松數十章。遺殿供木毬佛前。毬彩漆。大于斗。繪四金剛像。宣德初僧雪峰所製。不脛而走。遍扣朱門。財施雲集。故寺成最鉅麗。世廟以金剛塑像獰惡。毀之。臥佛來衾。金剛來斧。一隆一替。疇為測之。金山連玉泉山。泉出為西湖。支流縈亘二十里。經高樑橋入都城。寺之南。支流所縈也。水清可鑑。菰蒲疎淺。度板橋。沿隄稻田如吾鄉秋色。行久之。水絀而土贏。旱農多菽稷。歷洪慈宮。萬壽、延慶二寺。俱雄。駙馬萬氏白石莊前。為白石閘。臨流數柳。差存風概。尋入阜城門。 【 元平則門。】 自宣武門 【 元順承門】 出。薄暮歸邸中。以北道眎南較捷矣。向者渴西山。荏苒不自決。及賈余餘勇。朝發而夕至。昨邁而今還。語有之。孟賁之猶豫。不如匹夫之竭蹶也。

談遷曰。余于碧雲信宿矣。其山聚寶。右鳳凰。以形似之。壽安寺山亦曰壽安。凡山皆髠。稍鬣者香山。湼而未骨。往時多虎豺。天啟中得豹。今安于髠。獵師亦何利之有。崇禎己巳。東人深入山中。逋民百餘立白斾二于山上。彀弩引滿。惟敵之是竢。東人遽退。扼險守要。亦其一徵矣。惠安伯張慶臻死最烈。宗人某流滿洲無存者。前歲。故貴妃袁氏、□妃□氏。聞葬西山。各賻五十緡。問山僧。曰。否。一函香骨。安所得青塚哉。且遍行諸中貴塚間。廣隧崇墉。十倍思陵。生為萬乘雄。沒不逮蒿里。以彼準此。淚如絣縻矣。玉泉山故金章宗行宮及芙蓉殿。我明宣宗有亭。擬移武而失之。渺焉白雲中。煙散霾迷。至于景帝陵。在昔痛之。何論今日哉。何論今日哉。陵北二里。天下大師之墓。仁和郎瑛曰。建文君墓也。大師有知。已無子圉、重耳之嫌。而睠顧宗國。松耶柏耶。非嘉桑再宿所為解矣。

貢市記

矣。為言異時忠順王黃台吉之貢市也。曹家寨貢夷二十三家。而轄于黃酋。黃酋每貢。抵塞下。屯帳彌望。其婦孺先至。舌人以抵關上馬□□下馬報。我撫夷官凡三致榼焉。亡何。宴撫夷公館。則參將儼然臨之。參將駐曹家寨。城距寨十里。列校及撫夷官並寨。尺咫耳。當市期。吏卒列旂鼓。軍容甚都。黃酋自雄長。不遽入。遣妻女子婦入館。引騎相屬。婢百餘。至門及庭。及階。及簷。我軍夾隊聲諾者四。其及簷也。胡婦三人稍竚竢。諭舌人曰。我儕于將軍猶兒女。獨不能起迎乎。時參將坐堂皇不下。舌人前跽致。不許。胡婦徐步將及之。參將起立。仍坐。胡婦又徐步及坐側。手圍其腰。參將亦手其肩且頰。屬不為褻。而胡婦頗色赤。其姿豔隃等。黃酋婦曰滿旦比辟。?義烏沈立綱。萬曆中以材官蹶張。領薊鎮西路曹家寨者十年。今七 【 音支。】 其女字他不能。夷語倘不浪也。一子婦。各冠固姑。頂簇大珠。成佛字。雙鳳夾之。衣錦貂。束以鞶帶。餘婦冠俱黃白金佛。最下以銅。于時參將中席。守備左之。黃酋婦右之。其媳女以次下席。並南向。彩幕流蘇。簋二十有四。蔬半之。進羹餌白粲三焉。每進。奏笳角。參將命舌人曰。朝廷恩待。勸娘子倍飲。舌人跽致胡婦前已。謝曰。蒙厚視。兒女輩過當飫之矣。然終席注目不飲啜。所受輒賜從婢。毋越次。笳角三奏。參將起去。胡婦始出。而黃酋之宴。携致之不欲內也。倘不內。飲啜兼人。餘部賜酒豕。備故事而已。幹吏恣為奸利。酒一升。水三倍之。豕一體。雖重三十斤。水滲其十。胡眾得酒不可嚼。割豕。水淫淫濕俎上。嘗為之嚙指。嚙指者。恚極也。各部或盜竊。則革其賞。至悔謝。攢刀設誓。大帥坐撫夷臺。臺即塞垣之上。夷部陣百步外。交刃五層。舌人賷楮錢。罪夷牽犬俛出刃下。謂渝此盟。為神所殛。雖犬不食其餘也。又受九九之罰。其罪巨則輸牛羊馬騾布釜。布有紫綠青紅。各八十有一。輕則各九之。仍許貢市。所貢馬多羸瘠。而我布亦疎紕不堪御。以幹吏乾沒。非制閫意也。蓋貢市之概如此。余因而思之。黃酋嘗妻其父妾。所云三娘子。部事皆聽之。今所云主婦。豈即其人耶。其冠固姑戴佛。則因俺答迎西僧。浸以成俗也。黃酋素善用兵。控弦數萬。桀驁飛揚。莫可控馭。自隆慶末。以忠順之寸印。縻俺答于鞭箠之下。浸尋日久。黃酋之鴟音。亦從革矣。其操縱寔胡婦主之。冒頓雖強。終以閼氏解白登之圍。黃酋遠在冒頓下。見愚胡婦。固其所也。第塞上藉貢市以安其枕。謂世世可亡恙也。一朝不戒。並雉媒而失之。豈非狃治而忘其備哉。噫。塞上積玩久矣。如彼瓦刺。梵唄四十年。坐令鐵騎精甲。朽鈍荒飽。壯者老。雛者嬉。而日以衰。則浮屠氏分其驕。貽其弱。尤表餌所不及料也。自蔓自斵。竟其始末。亦邊事得失之林矣。故感沈氏說而記之。

大悲菴記

屆禾城之左。灌荒彌望。頃者。僧□□卜數楹于睥睨之下。習梵唄。爇旃檀。像設未及全。瓦礫未盡除。磬魚鐘鯨之聲。未遽徹禾人之耳。有里魁起而詰之曰。此向者璧司徒之銳士蝥弧在焉。雖一朝不戒于火。楚幕有烏。未可乘也。若闕剪我故壘。謂不復以一矢加遺耶。僧聞之起謝曰。佛氏以身世為旅泊。嘉桑不三宿。矧修我矛。立我干。敬聞命矣。敢避君三舍。于是得近地□□徙菴而西。土木瓴甓。增堅而加庀。金容嚴潔。風旛旎旖。禾之人咸耳而目之。曰。茲一菴也。大悲不易其名。而地易矣。易其地而名仍大悲。何也。佛氏有時節因緣。時之未至。雖達摩東渡。不能感有漏之梁武。迨值其時。雖石勒之暴。姚泓之惛。而能事佛圖澄、鳩摩羅什。噫。五惡濁世。自隆自替。自智自愚。而佛氏悲閔則一也。王舍城東。有老母惡見佛。俄開目亦見。閉目亦見。了不能避。菴即西徙。佛氏悲閔。在西猶在東也。疆埸之事。一彼一此。何常之有。而佛之悲閔為常。浸假而兔葵燕麥。不貶其慈。浸假而同泰永寧。不增其德。昔人云。願檀越安穩。彼亦無恙。最得之矣。漢永明初。竺法[蘭、攝摩]騰西來。寓洛陽白馬寺。此中國招提之始。今又化為禾黍蓬藋之區矣。石火電光。何足論哉。菴而創。創而徙。目前轉轂。于佛事亦眇小者耳。而轉念當日壁壘傾蕩之後。燐青碧血。靜夜哀豗。吾佛悲閔之甚。雖曰易地。豈忍一日少忘之哉。冤親平等。吾為茲菴見之矣。故記其始末如此。

王介人傳

檇里南三十里曰梅溪。里以布衣稱詩。則吾友王介人也。今夏道卒。王子往時嘗屬予傳。卒卒無以應。今無祿。介人即世。豈有食言談仲子乎。而傳成。疇為聽之。念介人不吾暝。即地下猶待目焉。介人名相。父業染。少不治帖括。塾師蘭陰唐生能詩。聆其緒論。尋廢學。日坐肆門紹父業。則手書不輟。淫思刻至。粗研如砥。隃糜之汁。濡楮特莊謹。人以錢帛問。忽忽漫應。稍折閱。一市人皆笑以為狂。又同里之閥。悞謂王生佻達。有微詞。殊不長者。速之訟。而介人性疎豁。其稱詩齕齕少所可。于陰陽捭闔。非其素也。田租三十鍾。足支伏臘。益治詩數百篇。驟得之。儼若一敵國。尋見于李氏所。被褐極論。雖銅盤會食。猛然欲戟鉅鹿下。自後數過從。詩日進。兼工詞曲。高自標目。雛視諸名家。下士聞之。渺若河漢。仍謂王生狂。而終不貶口。奮膺決臆。聽者彌駭。出者彌戇。然介人才特俊。字組句烹。姿媚橫生。朝霞夕煙。霏霏筆墨間。琢以天斧。潤以清渭。其詩若詞。洵足傳矣。又傳奇雜劇數種。雄麗極變。王敬夫、盧次楩而在。未之或先也。既詩著。紳弁絡繹相引重。徒謬為恭敬。不能充君橐。嘗浮江淮。弭節彭城之上。觀楚漢戰場。僅納履而去。又渡錢塘。上禹穴。司理陳臥子大善之。序其詞。推冠當代。今見平露堂集中。會鼎革。土人相尋以兵。或謂梅溪可屠也。一軍盡甲。介人夕不及哺。馳告所善司理嚴正矩。得諭止之。買妾得俘婦。知其海鹽故夫在。尋歸之。不問直。其重然諾□緩急人。惟力是視。而或求多于介人曰。夫[人]也。雌黃在口。噫。程詩也。非程人也。何言雌黃哉。隃五旬不子。婦晚妬。又坐他累大破其產。心邑邑不樂。族弟庭守廣州。遂游粵。道值暴客。盡失其稿。迨至廣州。日哦詩。為鼠所蠹。不可句。嗟乎。咎徵見矣。癸巳。還宿排灣。有雅噪于舟檣。語笑自如。中夜暴卒。介人服膺杜甫。甫飲耒陽令。牛炙白酒。一夕死。其然。豈其然乎。介人舟中語廣州守子□曰。果吾亡。子當祔先人墓。樹以白楊。題以詞客夜臺。魂而有知。猶戀此風月也。噫。孰題墓門之石者。非廣州守即予耳。介人年五十二。詩稿雖失。友人周公禎、朱錫鬯頗錄十之七。其詞佚不存。又隅史二卷。亦雋永可喜。其如綠林何。介人素善謔。惜不以李益語之。彼地下得毋胡盧我乎。

論曰。介人無子不足恨。所覃精詩若詞二十餘年。一盜一鼠。並佐其妬。文士見忌。何獨寮、倉、絳、灌哉。雖然。自昔傳播。或累袠不為多。或片楮不為少。彼盜彼鼠。能耗介人之富。不能澌而滅之。則制勝者有在也。予齒先介人一飯。嘗宿其所。菽乳一器。市沽一瓿。語輒至乙夜。介人知我不淺。粵游時聞惓惓我。念今出京口。問排灣。不數里。車過腹痛。天乎。果其詘才。當不令介人獨死。毋如予憒憒何也。

傳成旬餘。八月既朔。夜夢介人踉蹌至李楚柔所。面慘沮。少坐。語笑如恆時。予言及若詩稿毋慮。色津津喜。末曰。有一近事可附雜俎。纔三四語。驚寤。嗟乎。一傳豈足慰君地下耶。念之彌痛。時舟次清江浦。

黃石齋先生遺事

秋日過吳駿公先生所。時伏枕語次往事。及漳浦。歎曰。吾登朝見諸名流。如錢牧齋、陳臥子、夏彝仲。即才甚。可窺其跡。惟漳浦吾不能測。殆神人也。在京邸嘗携榼四器造飲。先生僅一童。常不襦。劇論深夕。或出白麪一甌。不加（艹邊）也。室無長物。書纔數帙。選宮寮獨不及先生。楊伯祥廷麟被命。上章推讓。先生疏謝非其任。所注洪範□□□□可備乙覽。謹敬進之。其書四函。函各二帙。先正文夾注。字大如指。楮博八寸。高尺有二寸。並手書。雜引經史百氏之言。條源析委。從空几上三月辦此。藁本亦雅潔。稍塗乙句字耳。既廷忤脫獄。謫江右幕而南。吾適游西湖返棹。赴馮元飈少司馬之命。同泊塘栖。忽傳福建黃太史至。意為先生也。同舟道覓。果見小（舟句）。冪以席。吾兩人登其首。蹲蓆外。蓋舟輕不可竚足。少司馬語其童以名。先生大喜。延謝橐饘。四拜訖。前被杖雙股猶作楚。吾兩人各坐一橫木。先生坐板上。即寢處也。述近況四五語。即極言時事幹濟。憂危救傾。娓娓不止。吾兩人欲少致慰藉。無可著語。注易二帙。云得之羑里。蓬櫳跼蹐。見襆被外。硯一。筆三四。餘無毫纖。其童挹河水瀹茗。坐久之。紹興司理陳臥子、湖州司理陳達情。俱以門人至。獨身入舟。語中夜而別。明日先生遺書千餘言相勗。今思之。廉直學行。著人耳目。先帝嘗面稱先生者三。此元輔所不能專望者。 【 閣臣例呼先生每。】 而先生自視直尋常人。無介詞。無傑色。暇輒弈。吾不善弈。先生強之曰。第隨吾下子。又能繪人物。善八分書。遇山水。策杖日數十里。不告骫。實未見其挾冊洛誦也。聞微時緣樹啖松實累日。父覓以歸。編蓬為室。盡寘天下書。穴通飲食。三年。出應試。戊午乙榜。天啟辛酉聯雋。意其學少年得力。噫。以朱雲、耿育之戇。兼信國、疊山之氣。以京房、翼奉之奧。兼董仲舒、劉向之文。曾不得一端名之。殆神人也。吳先生敘竟。俄起坐曰。足下嘐嘐道古。如才學直節。兼至並詣。求之千載。寧幾人哉。予舌撟而不能下。俄青衣進葡萄。啖幾盡。歸書之燭下。

設侯公說項羽書

項羽寘漢太公于廣武俎上。漢王患之。遣辯士侯公說羽。詣行營。未即見。于是上書曰。日者連兵不解。再歲之間。白骨柅道。車不得馳。馬不得驟。耕績流輟。黔首怨黯。仰詛天日。大王亦知其故乎。楚嘗德于漢。其何仇之有。今暴骸中原。漢百敗而志不懾失。不盡于漢也。人莫親于父子。有父而違之。婦孺為虜。此骨仇也。斷一指得天下。凡人不為。今雖圉牧。不能為大王釋。且彭城以來。生得太公。矢刃淩雜。即出不意。以絕其望。疇為大王制者。大王不其然。俾日聞于漢。以有今日也。劍?相撞。漢王之肉易糜耳。不以糜漢王。而太公之是狥。則褻楚而張其暴也。于大王左矣。事且無及。或卒焉太公犯霜露不諱。尤非所幸。漢人食敖倉之粟。守成皐之險。終不我下。誓激吏卒曰。吾為太公死報也。如是漢日堅。楚日劬。大王何不思之甚也。大王欲自完。莫若終德漢。歸太公及呂氏。解怨為懽。吏卒服義。反戈而不敢向大王。拱揖而天下定矣。若猶未也。曲不在楚。諸侯聞之。聲漢而責其罪。庸竢大王之致師哉。臣愚竊為大王計。非為漢也。羽得書。頗善之。後竟如其言。

擬蘇武報武帝書

漢昭帝元始六年春。中郎將蘇武歸自匈奴。詔武以一太牢謁武帝園廟報反命。武因奏書曰。臣亡尺寸功。緣先人緒餘。荷戟周廬。承匱北遣。出朔方並陰山而遙。匈奴徂伏。漏命之日久。所送胡使。駢躍就部。而單于顧益驕。淹恤我使臣。脫羈我鞅靷。副中郎將張勝。先不自飭。一二奸人左謀連坐。故叛將衛律逞志于一劍。非死則降。臣何足言。屈節辱命。污累先人以偷此七尺。義之所不出也。往見幽絕。羶酪屏廢。冬深積雪。常沒馬目。僵體擊齒。死不足忌。北海之上。陽烏斷翼。沙黃日昏。水草違候。先凍後榮。群羝觸嚙。甘瞑窮漠。以昭大漢之明德。始假吏常惠等百餘人連鑣深入。一旦盪析。臣身影相依。食不得飽。寐不得安。明年。中郎將李陵被陷。臣聞之摧悼。以陛下威德。失鞭箠之用。使戰士填骨有廟。勝臣少時故習。陵射獵歌呼。日莫不輟。來過臣所。敘臣家禍。兄弟譴終。臣母違養。送葬至陽陵。臣痛切于心。忍涕不下。思肝腦塗地。殺身自效。歲月流積。俘口傳殿下宮車宴出。逖聽天末。洒血長號。生違禁衛。歿隔哀臨。萬里疚思。試朽螻蟻。更復何日。今單于悔禍之延。天誘其衷。臣得入塞。邊城不閉。牛羊野牧。惟陛下之神武。寔式臨之。遠離闕廷。十有九年。負臣壯盛。終不自達。萬歲之後。殆絕瞻望。迄奉新命。靦謁山陵。松柏森肅。零露瀼瀼。陛下神明。與天無極。臣齒髮衰墮。喘僅旦晚。敢特牲報命。臣之節孑矣。犛牛之旄。其能久乎。臣愚昧死再拜。以告成事于陛下。

上大司農陳素菴書

聞魏勃埽門于平陽。退之拒門于宰執。雲霄之上。東閣雖開。而徒褐易阻。芒蹻相隔。遷不自揆。萍梗之蹤。遂隆吐握。嶽峙淵涵。高深如故。蒙以涓埃。覺倍倫等。更諭云。有一代之興。必有一代之制。體國經野。容在後畫。遷伏而思之。元太宗甲午正月滅金。越十九年壬子。北籍始定。世祖至元丙子正月平宋。越十五年庚寅。南籍始各給戶券。今開國十年矣。薈撮全利。深維無窮之計。立法定制。政其時也。往喆創建。代不數人。尹、旦躬元聖之資。房、杜繇龍門之學。蕭何、張蒼。雖不籍詩書。手闢章程。終漢不廢。元得一耶律楚材。定其根柢。百年之間。卓然不搖。屬者舉世。喁喁望歸。計相乘今之日。蒐郡國之長便。湔生靈之極□。或興或除。奏勒成書。昭示日月。後即有饕司墨屬。□府猾吏。窮貪恣詭。或巵之漏。不竈之煬。當代鴻裁。孰隃于此。噫。喪亂以來。毒我黔首。非創於兵。則嚙于吏。非劊于寇。則枵于年。疇昔災黎。僅在下戶。今江南溫室。或不能飽其孥。罄宅殫田。鬻子女而填囹圄。指不勝數也。蘇、松、嘉、湖。夙號腴畝。價隃十金。近委以與人。不得下直。哀哀生民。始困于明季。劇于今日。幸仁人君子。念切痌（疒眾）。又居得為之地。負大有為之志。語曰。需者事之賊也。日復一日。或轉期于後之人。後之人誰超計相之乘而上之哉。遷雖惛。感切厚覬于計相。何以言之。學足以濟才。識足以生膽。學不足則為桑弘羊之平準。識不足則為王介甫之新法。耳目之前。兼長倍量。惟計相耳。請先列東南民艱。曰兌漕。曰白糧。曰現年。曰芻牧。得一一而悉之。往制。轉漕正糧一石。加耗四斗。又加尖耗二斗六升。又加過江腳米六升。其後漕卒凌誶不馴。隆慶六年。定百石加尖潤共九石八斗。併前之加羨。又正糧也。限十月開倉。十一月交兌。十二月離次。正月過淮。二月過洪。明季漸隳。悍卒屢訌我浙。改九石八斗。徵十七金六錢四分。民大苦之。今增修舡盤運襯墊等費。每石加一錢八分。綱司二分之三。十七金六錢四分。又漕卒月糧四十金。行糧十六金。行糧資漕卒鹽菜。每石徵銀五錢。取于條賦。必渡淮給之運弁。曰輕賷。各處不同。或二斗四升。或二斗六升。湖廣則三斗六升。故曰二四輕賷。曰三六輕賷。江南皆二六也。明季改徵本色。民又苦之。先朝南京倉米。民自輸挽。必兌漕訖。或半歲或一歲而後竣事。今先漕而徵。吾邑距省會僅百里。每石輒羨費六七錢。由近推遠。其費彌甚。閭閻之繁瘁如此。漕卒之溢羨如彼。而左民右卒者。動曰軍匱。夫軍之匱。非匱于漕也。本弁朘之。筦糧道廳嘬之。淮河各鎮廳脅之。借叢倚窟。群吮互嚅。費倍于明季者三四。雖屠民以啖之。不給也。計相稔聞。何俟贅述。而遷猶嘵嘵者。冀行糧仍折色。稍優其直。南糧既地近。宜減十之一二。于軍裁其各項私例。如本省糧道護出境。止于江淮。漕儲道居中檄催。毋遠役。遷所妄議者一也。民運白糙粳糯。隆慶二年。奏定府佐一人領之。州縣佐一人副焉。正月解維。六月告納。否則罰。六年。許同軍舡輓進。蘇州百二十七艘。糧七萬六千五十七石。松江九十四艘。糧六萬一千六百四十石。常州百二十七艘。糧三萬三千一百二十五石。湖州八十二艘。糧□萬□千□百□十石。嘉興百二十九艘。糧六萬五千七百五十石。嘉、湖專供光祿寺酒醋局。餘供內府。弘治間。安吉知州舒城鄭昌奏除安吉白糧。噫。惟正之供。民自無辭。第募舟守凍之艱。舍長府胥之黠。收支苛索。浮費百出。號為素封。頓至傾橐。甚者隕身杖下。游魂不歸。今嘉、湖改官運。津帖尤重。噫。明季遼餉。以漕卒便帶。若量定津費。派之漕卒。彼樂得厚糈。而免官民之跋涉。遷所妄議者二也。現年法。即古衙前之役。舊十年間。一兌漕。一現直。時官司稀簡。物力殷賑。今車騎絡繹。民一僉點。垂罄亡論。且箠楚莫必。其命寅檄卯集。申傳酉候。稱貸猝窮。百穴難避。又宴必華飾。舟必供帳。廚傳之外。金幣無耗。竣事輒四百金。田經十年。如同再置。工作泛役。益無究詰。前杜按台欲裁之。有司因循。未副其望。誠申以尺一。郵傳雜辦。俱額設支應。毋及簷篰。遷所妄議者三也。牧芻先朝實錄載。如赦浙西。免米麥若干。草若干。則已入賦額。且舊有曆日、胖襖、藥材、筋角、顏料、金漆、箭弓、紙筆、皮張、絹匹等項。畝各幾釐幾毫。枝冗目棼。隆慶中。南海龐尚鵬按浙。總其數。定條鞭法。海內倣行已久。忘其條例。宋程琳為三司使時。患民稅多名目。恐吏為奸。欲除其名而合之。琳曰。合為一而沒其名。一時之便。後有興利者復增之。是重困民也。後蔡京行方田之法。盡併之。始追思其言。今馬草入額。順治初。徵芻于糧長。五年。加每畝七釐二毫。而糧長又輸草如故。無歲不然。無戶不複。此豈當道之本意耶。非嚴示明綸。度不能革。遷所妄議者四也。遷本迂朽。獲覩計相毅然以天下為己任。沸者待沃。壓者待起。公餘清燕。出其神匠。規九有于掌上。籠百禩于一旦。擘贏酌枯。列之象魏。仰溯周官。曠代一睹也。遷入都以來。聞募屯遼陽。又楚中某邑貢茶。因竊謂先朝召商墾邊。輸粟中鹽。邊無曠土。今若召商墾田遼陽中。淮、浙、長蘆之引。似亦易致。角羽齒革。茶漆蜃石。布繒紵葛。京師輻輳。便于召買。或盡徵折價。江南先朝例貢鰣魚、天鵝、鷀、鴇、梅、枇杷、筍、榴、柿、柑、橘、蔗、荸薺、薑、芋、藕、香稻、苜蓿等項。而北產殊勝于南。或盡捐其額。以蘇民困。蓋周人什一而稅。孔孟稱之。漢人二十稅一。宋時賦徵八分。版曹住催其賦。平江粟二□萬。元人減之僅百萬。凡開國刑賦恆輕。衰末刑賦恆重。歷代肇興。並從簡約。當元之初。閩、廣稍警。旋即安枕。吳、浙宴然。以苦宋公田之累。如釋重負。有祝而無詛。則輕徭薄賦。實冇以招徠而深結之也。芻蕘妄議。知突尊嚴。第恃枌榆之舊。祈垂矜詧。管仲柄齊。樂聞讜切之言。蕭何佐漢。乃設書過之吏。況計相偉略雅度。恢宏廟筭。有進于此者乎。遷無似。謹皇恐竢罪。

上太僕曹秋壑書

日枉駕過存。款語殷洽。此自門下隆詣。非鯫生所敢望也。蒙諭史例。矜其愚瞽。許為搜示。私衷啣切。靡可言喻。何也。遷本寒素。不支伏臘。購書則奪于饘粥。貸書則輕于韋布。又下邑褊陋。薄視緗芸。問其鄴架。率資帖括。于是問一遺編。卑詞仰懇。或更鼎致。靳允不一。嘗形夢寐。即檇李鼎閥間。亦匍匐以前矣。推諒頗少。惟門下窮覽丘索。獵隱弋潛。有安世、茂先之博贍。兼向、歆、次道之蒐羅。欲提鉛奉槧。執鞭供楮。少效一日之役。沒齒亡憾。計其宿指。早鑒徹于門下。今北游萍梗。復獲趨侍。而向且未即前者。自分躡屩擔簦之賤。瀆及左右。今日曰某書我渴。明日曰某書我療。屢犯清燕。開罪何極。居停傳命。忭舞欲狂。以迂癖如遷。鄙鄉涕唾之餘。輒見虛左。列于九九。遂可飫儉腹。豁矇目矣。嗟乎。頃遭兵燹。訪採尤難。時刻充棟。類非所急。若關切要。彌加鐍秘。明初危學士太樸修元史。携果餅勞一老兵。與言舊事。元初王學士鶚有志金史。于故金部令史竇祥得二十餘條。于司天提點張正之得災異十六條。于張承旨家得五條。于尚書楊雲翼家得日錄四十條。于陳老得三十條。頗多重複。太原元好問採亡金事。寸紙細書。錄至百萬餘言。今所傳中州集、壬辰雜編。今史多本之。古今人不相及。遷更譾劣。舍逢掖而謀朱墨。祗見其望洋也。幸大君子曲閔其志。託在後乘。假以程限。廣賜携閱。旁徵側彙。犬馬之齒。猶堪策厲。祈門下毋我煩褻。其榮施豈有暨哉。先朝召對事述。云在朱都諫子美處。及秘錄。公卿年表等。萬乞留意。祠曹或素所厚善者。于宗室薨賻。大臣賁卹。月日可詳。特難于萃輯耳。希望萬一。企踵竢之。噫。遷不自量。妄干奎壁。罪甚。罪甚。然素有私誓。此生不讀書。已矣無所限。第來世得獻吉、元美輩重生。為其侍史。手致筆墨。勝玉皇香案吏也。今得即事門下。實出意表。諺云現報。知非誑語。冒突尊嚴。昧死以聞。

寄吳默寘太史書

遷本蔬屩。雖同梓里。被褐自阻。暴腮無繇。庚寅獲謁。庶慰生平。頃因旅食。暫逐長安。擊當路。纁旌交驁。徵隱弋潛。磊磊江表。屢北其轍。方興之朝。仰佐新運。非曰羽鱗。寔難跧伏。顧良禽擇木。不慕鄧林。至寶在（石菐）。不求泣血。此固門下所明也。日者東南素望。翔集一時。名位赫奕。輿情群矚。龍門非高。鼎呂非重。顧盼之際。價溢青萍。齒頰之餘。身增羽翼。于是人人擅公輔之器。字字挾風霜之嚴。賓客填門。丹青並譽。悠悠千載。舉目超乘。一朝不戒。零霜未萎。猶攬結聲華。鞭弭牛耳。鞲橐輕浮。奔走相屬。心竊異之。獨門下墐足西湖之上。囂塵如蛻。祭則漢臘。谷則王官。梁燕去來。堂非王謝。芳草晨暮。地似澧沅。向不涉李□之舟。今不負明夷之晦。誠哉。始終一致。污隆同道也。嗟乎。先民蹇運。何代不有。銷聲埋跡。願腐草木。周秦以來。度不勝數。未嘗邀西山之餘甘。斟牛口之遺溉也。若呶呶焉號于人曰。我荊南。我西陵。安知荊南西陵非遺民之捷徑乎。古人信心之語。較然不欺。廬陵設遂其黃冠。自一瓢一笠。以終其身。其傾家募士。在真州奔播之日則可。在燕京羈旅之後則未可也。末俗拘論。略無轉諒。凡得志則並律以莘渭。凡鼎革則並繩以首陽。嗟乎。出處道義。各有本末。事未易一二為眾人言也。突梯首鼠。營逐輕肥。一離槐棘。眉目俱喪。故蘇威隨之佐命。逆拜王世充于馬前。即且甘帶鴟梟。嗜鼠原其積性。不足怪也。或樹怨深于漚麻。怵禍同于舐犢。百口未保。闔門易危。因之借面彈冠。改舌誓墓。諱匹夫之小諒。效時貴之馳驅。亦其一也。若夫介不違物。貞不沿流。負君宗之望。而無標榜之累。抱眉山之才。而無戲謔之嫌。閉門合轍。清議樂推。使九鼎未淪于泗水。大命稍遲于幹難。鹽梅霖楫。早集門下。事會不常。遜荒行野。翟陂少鴻隙之謠。枋頭鮮次骨之恨。俯仰天壤。衾影並適。前預薦剡。足符國論。然白駒繼于逐鹿。鳴鶴和于瞻烏。身名離合。得喪秒忽。月旦在其前。史鉞在其後。門下屏居。籌之熟矣。夫留夢炎、王積翁之與馬廷鸞、家鉉翁也。並日而論之。判不相入。在當日若曰夢炎、積翁合伊尹之五就。在今後則曰廷鸞、鉉翁合邵平之青門。矧錢江帶水。澄之不清。撓之不濁。林下一人。罕見其匹。猿驚鶴怨。何煩逆計。而遷猶忘其疎賤。神馳左右。誠以滔滔者易逝。嶽嶽者難搖。義熙已革。僅存甲子之書。德祐久亡。或錮眢井之史。事有相反而實相成者。桐江不明光武之大。箕潁不全堯舜之隆乎。第今布衣帶索之流。閶闔懸隔。偶拈楚歌。漫擊燕筑。海日江潮。賡賓王之逃敗。隻鳧乘雁。類溟渤之浮游。輒欲較鈞石于權衡。挈尋丈于矩度。竊嗤其人。蠛蠓蟭螟。方茲為眇。彼冠冕人倫。領袖士類。自屬鉅材。尺寸銖兩。毫不可借。雖非其時。彌貴彌寡。一節一行。風斯下矣。遷仰止殊切。羽便唐突。倘蒙垂詧。宥以深誅。月卿薶銘。先傳枋得之心。丞相生還。詎俟炎午之牘。迂戇妄陳。嗣還荊謝。主臣。主臣。

上吳駿公太史書

昨蒙延誨。略示紕謬。深感指南。有逾傾蓋。遷自恨繩樞甕牖。志浮于量。腸肥腦滿。妄博流覽。尤于本朝。欲海鹽、豐城、武進之後。嘗鼎血指。而家本儋石。飢梨渴棗。遂市閱戶錄。嘗重趼百里之外。苦不堪述。條積匭藏。稍次年月。矻矻成編。而事之先後不悉。人之本末未詳。間見邸抄。要歸斷爛。凡在機要。非草野所能窺一二也。如天之幸。門下不峻其龍門。輒垂引拔。謂葑菲可采。株朽亦薪。遷即愚矇。敢于隳阻。古人著述。嘗求一代之鼎呂而質成焉。史事散落。更貴蒐訂。王隱見輕于晉紀。湘山祇成其野錄。正以舛悞過甚。蕪僻自安也。門下以金匱石室之領袖。聞見廣洽。倘不遽棄。祈于紕謬。椽筆拈出。或少劄原委。蓋性好涉獵。過目易忘。至於任耳。經宿之間。往往遺舛。故於今日。薄有私懇。非謂足辱大君子之糾正。而曲學暗昧。隕塹赴谷。意亦門下所矜閔而手援之者也。密邇壇坫。凡有祕帙。藜隙分青。彌切仰企。記室所抄春明夢餘錄宮殿及流寇緣起。乞先假。啣謝不既。

又

日袖大集。迨昏而竟。迴環抽繹。遂涉連辰。竊有私旨。臨文勃露。不敢輒匿。謹質之大君子。當代文囿。實藉瑯琊。雖前有北地。並有歷下、新都。而門風孤峻。承流頗少。惟瑯琊隃冠操觚。家三戟而身八座。鮮華映帶。傾動宇內。顧劉子威時地同孫文融。馮元成、湯若士輩生稍晚。俱外葵丘之盟。窺彼諸公。不無悻悻。而王氏之學。堂奧難窮。閫域易獵。所避唐宋人之輕靡。而不能盡謝其縝密。第以秦漢之紀律部伍之耳。孫武子用三駟。有一敗二勝。瑯琊之謂也。一時附麗而起者。如雨如雲。及身而已。並腐草木。非此曹子不自為扶餘也。學王氏而局之。優孟其衣冠。人人抵掌。至於盜狐白裘解齊相之幬。猶未易才。況能冶及九鼎。哀及長城乎。噫。何瑯琊後之寥寥也。歲星在吳。文不終厄。牧齋得其漪蘭。臥子得其豪筋。而門下之風骨。又蛻瑯琊。出之入之。讀者不知為王氏學也。二三百里間。五六十年內。婁江再興。而餘皆其分身。或小有差別。總不離其胎息。蓋末俗薄惡。知以所短詆王氏。不知以所長變王氏。虞山、雲間。俱善變也。虞山工于轉擊。臥子工于直入。門下不吐不茹。設端合轍。妙極匠心。靈腕全應。借瑯琊而在。有不慰比鄰之望哉。嘗嘆瑯琊愛弟。已添同軌。哺糟啜醨。頓還今日。誠末流之快事也。讀王畹仲、吳志衍等志。始知粵蜀之陷、書宋九青遺事。深合史意。因念近來英流。不幸衰季。或早獲牖下。或適與禍會。文殘獻缺。飲恨泉壤。祈門下握掾。據所見聞。綴緝另帙。如陳同父之中興遺傳。程篁墩之宋遺民錄。則袞開幽籍。光回蠹簡。敢以進之門下。本欲躬奉。決踵未泥。妄肆其臆。知有以原之也。

上霍魯齋大理書

公卿不下士久矣。倒屣入幕。輒豔流聞。況虛左于夷門。率先於壟上乎。求諸往牒。駕不多屈。而遷非其人。特荷軒蓋。枯木朽株。先容無徑。及摳趨階墄之下。諭其始末。以檇李曹太常齒餘。遽加剪拂。夫術莫賤于九九。不礙延納。事莫輕于馬骨。或可市駿。懿躅代興。會逢望外。日者。門下惓惓示不朽之業。垂引末學。竊謂千秋非遠。關中獨霸。闢茫開混。北地前無古人。德涵、允寧、渼陂、浚谷。並奔軼一時。掉鞅六合。其後齊、吳、江、楚之才。旂鼓相向。亦奉銅盤于關中。未嘗摩壘而致師也。前聞于曹太常曰。北人于山見華嶽。于水見黃河。于野見長城荒塞。古戍雄關。于人物見鐵騎輕車。橐駞騊駼。無一纖靡之氣。淆其心目。南人雖秀羸。而文出于菰蘆之間。土輕水淺。風氣靡靡。較之于北。大不相侔也。噫。旨哉言乎。才因地生。實為篤論。王右軍遙慕於成都。遷亦神馳於三輔。而蹇駑不力。略似蠹魚。黽勉涉獵。志隃于量。觀書（名隹）陽之市。僦宅春明之坊。有靦面目。徒抱私歉。今門下徵文攷獻。踵至有日。稍自慰藉。倘因是償其宿負。究竟初志。貴于官千石。富于積猗頓。豈虛語哉。名世在上。誼當蟄默。而忘其愚且賤。以干于下執事者。誠迫桑榆之景。限斥鷃之卑。慶其遭而懼其晚也。既辱知遇。何敢卒諱。日夕引領。以望秘籍。曰。庶撫我乎。如矜其狂瞽。凡奧帙微言。悉得頒示。將來啣報之誠。或有華陰楊氏之已事在。又所呈殘稿。篳門圭竇之人。安知掌故。性好採摭。草次就錄。浹歲以來。句聞字拾。繁如亂絲。卒未易理。幸逢鴻匠。大加繩削。尊諭云。史非一手一足之力。允佩良規。翹企以待。

寄張元岵書

十月抵燕。謁吾鄉計相。述門下近狀。即以出山問。答之曰。渠髮種種。自夢斷長安。計相笑謂部檄已下。恐不能卻。愚無敢復言。退而思之。富春羊裘。加以束帛。遼東皁帽。致之安車。鼓鞲一時。逖聽為快。第清泉白石。相需已久。驟而聞之。非所以慰薜（上西下維）而安松菊也。且搜岩剔壑。事方創始。硜硜之節。有司未諒。煮鶴爨琴。強為勸駕。則門下何以應之。古人三徵九辟。終得自由。移語今日。頗煩秘畫。凡保有簻軸。貴于相成。引年避疾。概緣高蹈。文俟容以鑿坏。豫州全其冰鑑。形跡潛孚。未嘗勢督。今或尺一尊嚴。堅祈赴道。築土室之為晚。卻蒲輪以無從。事容有之。何能逆計。又涇殊于渭。鷺奪于烏。同黨之間。嘗分畛域。于是慫恿群符。敦導使指。吳市難託。牛口欲污。是俱揣求在曲全。上之不拂白駒之心。下之不違紫芝之志。權衡尺寸。與化推移。諒高明獨得。非下士所可預也。愚因旅食。頗悉時情。弓旌之招。各有根委。緇衣見詠。如我門下。指不多屈。北羽常便。冀于計相處懇桑榆之景。弛軺傳之期。彼若降心。似為得策。矇瞶之甚。竊恃道契。披呈本末。餘非所及。未敢縷聞。

寄徐道力書

談遷頓首道力太史足下。日兩別已。從還役得登舟狀。嗣後絕無聞問。念笳吹金奏之間。擊鼓其鏜。盡除措大習氣。獨不可祛疾乎哉。諒為足下私愉快也。自行後。長安弈棋。頃刻異狀。巧非有餘。拙非不足。弟從旁觀。雖柯爛無益。第指其口呼醇酒耳。足下當嗤我迂腐。繇今覘之。吾鄉二三君子。方其孔棘。逃俎脫鑊之不暇。則區區敝貂。未可謂天之薄報也。足下今之頡世資。而弟以此言進。又咄咄狂奴故態矣。館課譯字。御試者再。初賜衣三人。邑子預焉。其次大不稱旨。致霆怒。假足下在。度必筏喻。而往惜麻衣如雪。今此曹子。坐破花磚耳。聞東南嫁娶殆盡。一時誤傳鴛鴦七十二。一一自成行。□其遭也□史二卷。行便附候起居。冬寒珍攝。疇昔弟思家惓切。有寸楮□□寄。幸甚。

寄張連侯書

記乙酉春仲。遠侍函丈。遂接芝宇。款洽累夕。更申來約。菊芳蘭秀。秋以為期。奄忽不造。各乖羽翰。荏苒久之。值友人蕪陰之便。郵致玉璽。尋聞山頹木壞之耗。即為位而哭。吳、晉路阻。冥鑑非隔。又聞世丈果諧仙耦。扶櫬故土。兵燹以來。弓裘莫問。有能支傾維墜。不喪匕鬯。天之佑善。亦非淺鮮。平泉之石。午橋之松。清蔭餘芳。得還疇曩。幸之幸也。倘不其然。直當委運。不足膠轕神明。煩我真宰。第太夫人春秋已高。百無可恃。仰慰垂白。自軫台念。又先師詩若文種種。尊公嘗刊其詩于金陵。後此未續。其文潔古有法。型（上范下土）往喆。出以靈銳。伐毛滌髓。尺牘信腕。吐納雲霞。膠州高相國推為近代第一。祈力加搜彙。付之剞劂。或時詘工艱。乞錄副本三四。備萬一之虞。不佞今□游燕。冀乘利便。炙雞絮酒。酬先師之墓。以畢宿負。政恐途窮路左。掃壟無日。因寓□陵覓劉氏。敬勒狀起居。餘不能盡。

與浦江鄭維持書

少讀國史。輒仰名閥。謂安得身至浦陽。蒐其遺範。忽值門下。如見典型。既恨其晚。又自顧疎跡。欲前且卻者屢矣。尋懼終外。則壽張百忍之規。江州御廩之勸。唐宋難追。目前未失。故冒突行幄。果蒙垂誨。歸夢俱恬。非可云喻。第餘徽未悉。倘不見吐。祈筆示涯略。更慰飢渴。又宋景濂後裔。雖在蜀之華陽。而貴里尚有其人乎無也。並賜裁教。自揣赧色。而就質勤篤。或不我嫌。倒囊開諭。九鼎大呂。榮感為重。

寄李楚柔書

便鴻縷縷。所以不輒附者。跡于襲也。故寧靳其羽。今道力苴而南矣。擬託泛于李郭之後。居停堅留。不能引決。遂少滯也。嗟乎。知我者貴。每與道力劇論。輒嘆足下貧。雖烏衣門第。今人誰慰藉者。等困吾輩。謀生之戚。薄于寢丘。古詞有婦病行。厄士值此。尤足耗志。今之日度井臼之色。愉如也。小郎當外塾矣。向平之累方始。足下嘗欲遠游。豈勝僕。即僕亦泥塗之人也。載浮載沉。深自安于譾劣。世有唾我者。且張吻而受之。庸竢其著面哉。口既拙訥。年又遲暮。都門游人如蟻。日伺貴人門。對其牛馬走。屏氣候命。辰趨午俟。旦啟昏通。作極欲死。非拘人所堪。于是杜門永晝。而借人書重于卞氏璧。不復可得。主人鄴架。頗同故紙。目翳不開五步之外。飛埃襲人。時塞口鼻。惟報國寺雙松近在二里。佝僂卷曲。隃旬輒坐其下。似吾塵中一密友也。去秋謁思陵。訪西山。近七月末。走三十里游故外戚李氏園。興勃勃思酒。傾火酒一升。委頓而反。浹歲行踪止此。霍司馬八月勘河往淮、汴間。吳駿公先生雖善病。雅善名理。故不廢玉柄麈尾。賴以撥悶。更訂史論。頗得張僧繇點睛法。秘不示人。餘詩若文。觸感輒成。亦秘不示人。其代斵者焚稿。嗟乎。僕文無可稱。往日惟張藐山先生極加賞目。近值婁江。與足下三耳。足下名不出閭里。然知我者無貴賤異也。餘俱以面皮相許。非其實矣。頃者益究先朝史。凡片言隻行。犁然有當于心。錄之無遺。擬南還後。作記傳表志。三年為期。所不敢輒語人。私為足下道也。明春市沽。又費君家錢若干。萬不約爽。

與詹去矜書

談遷頓首去矜足下。吾兩人齒髮衰墮。而僕甚之。萍梗之踪。各不相問。倏焉創合。得窺鴻製。深自感愧。僕顛毛種種矣。又何足言。覽足下自敘。歷落感慨。為僕寫照矣。是以輟弦之嘆。尚未絕音。寡和之曲。或堪同調也。嗟乎。今為何時。而侶謝翱于方鳳。埒淵明于遺民。僕非其人。何敢僭擬。雖然。僕雖不肖。嘗奉教于君子矣。況□淵蹈海。慚謝古人。而遼東皁帽。吳市監門。今亦惡遜。諒足下擊筑之餘。當為共悼也。噫。生平已矣。無可言矣。私衷哽咽。見嘔心如足下。胥江之濤。即三日不流。未足宣其鬱也。明農集謹歸上。幸簡入。





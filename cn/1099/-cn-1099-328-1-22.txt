○答總兵戚南塘授擊土蠻之策 【 薊鎮軍情】

前順義部下酋長、密報土蠻入犯消息、即馳語薊遼軍門戒備、數日以來、警息沓至、西酋所報不虛矣、不穀料此賊必闚灤東。今日之事。但當以拒守為主。賊不得入。即為上功。薊門無事。則足下之事巳畢。援遼非其所急也。賊若得入。則合諸路之兵。堅壁以待之。毋輕與戰。我兵不動。賊亦不敢開營散搶。待之數日。賊氣衰墮。然後微示利以誘之。乘其亂而擊之。庶萬全而有功。足下經營薊事十年。今乃得一當單于。勉之勉之。辱示破虜為巳任、具見許國之忠、但古之論戰者。亦不全恃甲兵精銳。尤貴將士輯和。和則一可當百。不和雖有眾弗能用也。時戚公所恃者南兵恐薊人不恊故切言之窃聞北人積憤于南兵久矣。今見敵則必推之使先。勝則欲分其功。敗則不相救。是足下之士。能戰者無幾耳。軍情乖離。人自為心。鼓之而弗進。禁之而弗止。雖有嚴刑峻法。將安所施。羊羹之事。可為明戒。足下宜深思之。時時查軍情向背布大公。昭大信。毋信讒言毋狥私情。毋以喜行賞。毋以怒用罰。部署諸將宜令食多而養厚者當先毋令失職怨望者當劇處虛心受善。慎毋偏聽。察軍中如有隱鬱亟與宣達。平日號令。如有未妥。不妨改圖士卒毋分南北一體煦育而拊循之。與最下者同甘苦。務使指臂相使、萬眾一心。知愛護主將。如衛頭目。則不待兩軍相遇而决勝之機在我矣。如是乃可以一戰望成功也。惟足下預圖之。不穀平生料事往往幸中、凡所與足下言者、須句句體認、不可忽也、


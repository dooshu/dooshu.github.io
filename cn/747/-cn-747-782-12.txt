○重祭外舅司徒公文

呜呼哀哉！人之生也，变而往耶？人之逝也，变而来耶？冥寞之间，杳惚之内，虚变而有气，气变而有形，形变而有生。今将还生於形，归形於气，漠然其不识，浩然其无端，则虽有忧喜悲欢，而亦勿能措於其间矣！苟或以变而之有，变而之无，若朝昏之相交，若春夏之相易。则四时见代，尚动於情，岂百生莫追，遂可无恨！倘或去此，亦孰贵於最灵哉？

呜呼！公之世胄勋华，职官扬历，并已托於寄奠，备在前文。今所以重具酒牢，载形翰墨，盖意有所未尽，痛有所难忘。以公之平生恩知，曩昔顾盼。属纩之夕，不得闻启手之言；祖庭之时，不得在执绋之列。终哀且痛，其可道耶？呜呼！七十之年，人谁不及？三公之位，人谁不登？何数月之间，不及从心之岁；闻天有恸，方登论道之司。时泰命屯，才长运否。为善何益，彼苍难知。昔泽怪既明，告敖释桓公之病；阴德未报，夏侯知丙吉不亡。何昔有其传，今无其证？岂人言之不当，将天道之或欺！虽北海悬定薨期，长沙前觉灾至。偃如巨室，去若归人。处顺不忧，得正之喜。在公之德斯盛，在物之痛何言！矧乎再轸虑居，屡垂理命。简子将战之誓，惟止桐棺；晏婴送死之文，宁思石椁。素车朴马，疏巾弊帷。成一代之清规，扬百年之休问。所谓有始有卒，高明令终。

呜呼！往在泾川，始受殊遇。绸缪之迹，岂无他人？樽空花朝，灯尽夜室。忘名器於贵贱，去形迹於尊卑。语皇王致理之文，考圣哲行藏之旨。每有论次，必蒙褒称。及移秩农卿，分忧旧许，羁牵少暇，陪奉多违。迹疏意通，期赊道密。衣缟带，雅贶或比於侨吴；荆钗布裙，高义每符於梁孟。今则已矣，安可赎乎？呜呼哀哉！千里归涂，东门故第。数尺素帛，一炉香烟。耿宾从之云归，俨盘筵而不御。小君多恙，诸孤善丧。登堂辄啼，下马先哭。含怀旧极，抚事新伤。植玉求归，已轻於旧日；泣珠报惠，宁尽於兹辰。况邢氏吾姨，萧门仲妹。爱深犹女，恩切仁兄。抚嫠纬以增摧，阖孀闺而永恸。草ぼ土梗，旁助酸辛。高鸟深鱼，遥添怨咽。

呜呼！精神何往，形气安归？苟才能有所未伸，勋庸有所未极，则其强气，宜有异闻。玉骨化於锺山，楸柏实於裘氏。惊愚骇俗，伫有闻焉。呜呼！姜氏怀安之规，既闻之矣；毕万名数之庆，可称也哉！箧有遗经，匣藏传剑，积兹馀庆，必有扬名。愚方遁迹邱园，游心坟素，前耕後饷，并食易衣。不忮不求，道诚有在，自媒自炫，病或未能。虽吕范以久贫，幸冶长之无罪。昔公爱女，今愚病妻。内动肺肝，外挥血泪。得仲尼三尺之喙，论意无穷；尽文通五色之毫，书情莫既。呜呼哀哉，公其鉴之！


陈造　次韵高宾王见投四首

残年病眼苦眵昏，尽屏甘腴誓绿樽。

龙树难逢刮膜手，孟公顾有独醒孙。

颇烦十吏供挥扫，无奈诸峰役梦魂。

友义惟公记衰疾，新编肯到雀罗门。

陈造

陈造　次韵高宾王见投四首

病念还家可奈愁，客中日月急梭投。

土花晕壁迎梅雨，海燕将雏送麦秋。

沾袖正怜珠陨睫，关门能复玉为舟。

搘头合膝高舂卧，黄妳青奴共此楼。

陈造

陈造　次韵高宾王见投四首

簷花如雾湿黄昏，犹梦君前白兽樽。

但有红尘染衣袂，更堪碧草思王孙。

逃威正坐齐竽谬，歲舞难招楚客魂。

回首仙曹云雨上，谁云九虎踞天门。

陈造

陈造　次韵高宾王见投四首

知君斲句为祛愁，得句须防有暗投。

我病床头但周易，人谁皮里著阳秋。

骑驴久袖推门手，载酒慵移捉月舟。

只命君诗作三益，伴翁听雨卧徐楼。

陈造


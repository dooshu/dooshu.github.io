天延阁诗序

才之相去古今人不甚远也古人之取之也博用之也约其学不惟诗歌文词也而所为乃絶工商周以下洎乎魏晋之作者可考而知也唐以诗为业矣李杜数家而外以集名者卷帙不多以彼一代之制竭其平生之勤存者不逮什一又不敢备体其矜慎如此今人束髪受举子业父师之所督侪友之所切劘胥是焉在犹患不工及壮长通籍或中年放废始涉笔於诗稍顺声律便登简帙以不专之业兼欲速之心弋无涯之名怀难割之爱固宜出古人下也吾观前辈刻意矜慎者或不幸而无传以其磨耗精力刿肾抽肝冀万一不朽於来世藏之箧笥不肯轻出年既迟暮中更世故十九散逸盖又有足悲者白香山编长庆集成作诗自快有以也吾友梅渊公有事于诗久矣今删择诸编合为天延阁集其肆力以博而守之以约者邪渊公名家子生长阀阅姿仪朗秀有叔宝当年之目其时揷架万卷歌呼自适酒徒词客常满坐已而遭乱家落弃举子业屏迹稼园窜身岩谷郁郁无所处始出应乡举用是知名驱车而北再上春官不得志往还周览燕齐梁宋之间游接日繁而其诗凡数变其始年壮气盛叱咤成篇久之日见不足杯罢夜阑辄取旧所为讐挍删过半其沉至纒绵之意则见之崎岖丧乱岩栖旅食者为多读其诗可以考其时徵其地焉咏歌之余间作墨画下笔盘礴多奇气予自少交渊公溪园接近数相就视当时渊公从子杓司诗辞通儁独喜自负渊公奋全力相驰骤已而杓司?弛病废倦於诗又佯狂喜触忌讳尝刻其响山集属叙余谢不敏今览其遗诗翩翩可诵而其墓木拱矣吾与渊公俯仰上下慨盛名之难立?日月之易流未尝不相顾三叹而渊公顾益渟演积累风发泉涌睥睨前人梅氏诗盛自都官渊公之所为若此固宜克称其家也感杓司平生之言故因叙而及之


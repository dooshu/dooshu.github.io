【同前（六章）】

思乐芳林。言采其菊。衡薄遵涂。中原有菽。登彼修峦。在林寤宿。彷佛佳人。清颜如玉。

予美亡此。谁为适道。容与俟之。玄发方皓。踯躅山阿。玩此芳草。愿餐其颖。庶以遗老。

□□嘉时。飘忽弃予。有瞻逝深。永叹潜浒。登愿（韵补作愿登。是。）扶桑。抑结飞晷。伊人匪存。遗芳孰与。

精气为物。或降或升。徂落攸往。神奇有登。死生为徒。存亡曷胜。谓予不信。遗籍有徵。

间居外物。静言乐幽。绳枢增结。瓮牖绸缪。和神当春。清节为秋。天地则尔。户庭已悠。

嗟我怀人。悠悠其潜。念昔先烈。有怀所钦。骇情玩世。当允南金。琼辉邈矣。谁适为心。明发兴言。慷慨芳林。（○本集二。《诗纪》二十七。）


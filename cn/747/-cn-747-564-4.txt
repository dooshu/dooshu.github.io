○处上卢君墓志铭

卢处士讳於陵，其先范阳人。父贻，为河南法曹参军。河南尹与人有仇，诬仇与贼通，收掠取服。法曹曰：“我官司也，我在，不可以为是。”廷争之以死。河南怒，命卒ㄏ之。法曹争尤强，遂并收法曹，竟奏杀仇，籍其家而释法曹。法曹出，径归卧家，念河南势弗可败，气愤弗食，呕血卒。东都人至今犹道之。

处士少而孤，母夫人怜之，读书学文，皆不待强教，卒以自立。在母夫人侧，油油翼翼不忍去。时岁母夫人既终，育幼弟与归宗之妹，经营勤甚，未暇进仕也。年三十有六，元和二年五月壬辰，以疾卒。有男十岁，曰义；女九岁，曰孟；又有女生处土卒后，未名。于其年九月乙酉，其弟浑以家有无，葬以车一乘于龙门山先人兆。愈于处士，妹婿也。为其志，且铭其后曰：

贵兮富兮如其材，得何数兮。名兮寿兮如其人，岂无有兮。彼皆逢其臧，子独迎其凶。兹命也耶！兹命也耶！


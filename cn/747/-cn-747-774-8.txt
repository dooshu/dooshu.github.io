○为荥阳公上门下李相公状

伏见恩制，伏承屡贡昌言，请均兼职。副天道福谦之旨，遵元元象易之文。果降丝纶，式光钧轴。永言欣荷，难以铺陈。且《诗》戒从事独贤，《传》美同班相恤，知者甚众，行之实难。苟未研味道枢，探详物理，则安得尽贤哲之至赜，合经典之大猷？凡在含生，罕不伏义。况朝廷道先报本，业重承祧。必用亲贤，以奉宫庙。若华委照，仙李垂阴。恢大君无忝之功，禀圣祖永存之庆。某早蒙恩异，虽远拜辞，击节向风，抚床窃，末由陈贺，攀恋伏深。


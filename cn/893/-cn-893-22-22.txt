王右军





《晋书》：王羲之起家秘书郎，征西将军庾亮请为参军，累迁长史。亮临薨，上疏称羲之清真，有鉴裁。为右军将军、会稽内史。性爱鹅，山阴有一道士养好鹅，羲之往观焉，意甚悦，因求市之。道士云：“为写《道德经》，当举群相赠耳。”羲之欣然写毕，笼鹅而归，甚以为乐。



右军本清真，潇洒在风尘。[一]山阴遇羽客，要此好鹅宾。扫素写道经，[二]笔精妙入神。[三]书罢笼鹅去，何曾别主人!

[一]孔稚圭《北山移文》：“潇洒出尘之想。”



[二]郑玄《礼记注》：“素，生帛也。”



[三]江淹《别赋》：“渊云之墨妙，严乐之笔精。”蔡邕《篆书势》：“体有六篆，妙巧入神。”《古诗》：“新声妙入神。”






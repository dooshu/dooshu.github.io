●大明會典卷之二十七

會計三

漕運

國朝自永樂定都於北。軍國之需、皆仰給東南。漕運之法、日益詳備。諸凡事例禁令、具列于後洪武五年、命率舟師海運、以餉遼、歲七十萬石

○永樂元年、令於淮安、用船可載三百石以上者、運糧入淮河、沙河、至陳州潁岐口跌坡下。用淺船可載二百石以上者、運至跌坡上。別以大船載入黃河、至八柳樹等處、令河南車夫、運赴衛河、轉輸北京

○二年、令海運糧到直沽。用三板划船裝運至通州等處交卸。海船回還、又以水路閣淺遲誤。令於小直沽起蓋蘆囤二百八座、約收糧一十萬四千石。河西務起蓋倉囤一百六十間、約收糧一十四萬五千石。轉運北京

○三年、令總督糧儲官於天津城北、造露囤一千四百所

○五年、令山東布政司、量起夫車、將濟南府并濟寧州倉糧、送德州倉。候衛河船接運

○六年、令海運船運糧八十萬石於京師。其會通河、衛河、以淺河船相兼轉運

○八年、令湖廣、江西、浙江、三處倉糧、除本處支用。其餘糧、本部差官、督各該司府起運

○十二年、令湖廣造淺船二千隻。歲於淮安倉支糧、運赴北京。其舊納太倉糧、悉改納淮安倉收貯

○又令北京、山東、山西、河南、中都、直隸徐州等衛、俱選官軍運糧

【 此漕運之始】

○十三年、濬復會通河。奏罷海運。令浙江嘉湖、杭、與直隸蘇、松、常、鎮等府秋糧。除存留、並起運南京及供給

內府等項外。其餘盡撥運赴淮安倉。揚州、鳳陽、淮安三府秋糧內、每歲定撥六十萬石。徐州、並山東兗州府秋糧內、每歲定撥三十萬石。俱運赴濟寧倉。以淺河船三千隻、支淮安糧、運至濟寧。二千隻支濟寧糧、運赴通州倉。每歲通運四次。其天津並通州等衛官軍、於通州接運至北京

○又令浙江都司、並直隸衛分官軍、於淮安運糧至徐州、置倉收囤。京衛官軍、於徐州運糧至德州、置倉收囤。山東、河南都司官軍、於德州運糧至通州交收

○十六年、令浙江、湖廣、江西布政司、並直隸蘇、松、常、鎮等府稅糧、坐派二百五十萬石。令糧里自備船隻、運赴通州河西務等處上倉

○二十一年奏准、每歲漕運、以兩運赴京倉。一運赴通州倉交收

○宣德二年、令浙江、江西、湖廣、並直隸蘇松等府、起運淮安徐州倉糧、撥民自運赴通州倉。其運糧軍士、於淮安南京倉支運

○四年、仍令江西、湖廣、浙江、民運糧一百五十萬石。貯淮安倉。蘇、松、寧國、池州、廬州、安慶、廣德、民運糧二百七十四萬石。貯徐州倉、應天、鎮江、常州、太平、淮安、揚州、鳳陽、及滁和二州、民運糧二百二十萬石。貯臨清倉。令官軍支運山東、河南、北直隸府州縣糧、徑赴北京。其儹運軍船、量地遠近、與糧多寡。如淮安上糧民船十抽其一。徐州十三抽一。臨清十五抽一。給與官軍、兼舊船運載赴京

○五年、令河南南陽、懷慶、汝寧、三府糧運於臨清倉、開封、彰德、衛輝、三府糧運於德州倉、交收

○又令江南民糧、兌撥附近衛所官軍、運載至京

【 此兌運之始】

○六年奏准、浙江、江西、湖廣、蘇、松、常、鎮、太平等府、僉撥民丁、及軍多衛所、添撥軍士、與見運軍士、通二十四萬。分兩班、更替儹運

○七年議准、民運多失農月、及官軍空船往還艱苦。著例、民糧加耗腳、各於附近水次、兌與軍運

○九年、令官軍運糧五百萬石。以三分為率。通州倉收二分。京倉收一分。各該兌軍處、布政司委堂上官二員、按察司一員總理

○正統元年、令民運糧至□淮。就令揚州淮安府衛委官、並該倉官攢、見數交兌

○六年、令各衛兌軍民糧、兌完、就出通關。如路途窵遠衛所、於本都司出給通關、填給勘合

○九年、令各處民糧、每歲該起運京師之數、先儘本都司衛所兌運。其不盡者、布政司坐撥各府州縣、輪流運送於淮安、徐州、臨清、德州等倉、交收

○十三年、令兌軍糧料、於東安等門、並五府、六部、都察院等衙門、及京倉收六分。通州倉收四分。支軍糧料、於淮安、徐州、臨清、德州等倉關支、於通州倉收。遮洋船運、於東店倉收十萬石。林南倉收五萬石

○又奏准、各處原坐兌軍京糧。或有災傷免徵者、許於原坐徐州、淮安、南京、該納糧。改撥輳兌

○十四年、令運糧旗軍、留京操練。明年糧、改委有司官、督糧里人等上納

○又令蘇州府委官、督糧里、及殷實大戶人等、自運京儲。退回旗軍操守

○天順三年議淮、兌運糧米。不許以一州縣、分作三四衛。亦不許一衛、分作三四州縣。以近派遠、以遠派近

○成化六年、奏罷蘇松等府民運糧。仍舊軍運

○八年、定歲運米四百萬石

【歲額至是始定】

○又以揚州河道乾淺、恐遲糧運。奏准募車支運通州倉糧、以完京倉之數。待糧船到日、將該運京糧、照數補還通倉

○十一年、罷民運淮、徐、臨、德等倉糧。令軍船徑赴水次領兌、運送京通二倉交納

【此改兌之始】

○二十年奏准、河道淺阻、糧運遲滯。運到京者、悉免曬颺。每石加耗米四升。未到者、令在京各衛所官軍人等、於通州張家灣等處地方、臨倉預支三箇月。每石加腳價米三升。河西務七升。其所兌糧、每石兌運該收耗米五升、并免曬颺米四升、俱作正數支放。如無本色者、每斗折銀五分、送太倉庫。其兌支未盡者、俱送通州倉上納

○二十三年、令改造遮洋運船為淺船。從新河攢運。其運糧并人夫、亦照淺船例均派、每船旗軍十名

○正德元年奏准、遮洋總下額運糧三十萬石。內改兌糧六萬石、免徵本色。每石折銀六錢、解太倉銀庫交收

○三年以廬州府原起解鳳陽倉米二萬五千石。山路崎嶇、不通漕運。令照舊於鳳陽倉上納

○九年議准、山東坐運德州倉小麥。不拘有災無災。俱每石折收銀六錢

○十六年奏准、各處原派臨清倉民運糧七萬六百石。今後照數徵完。就於各水次、聽漕運衙門撥到軍船交兌。不必民運到倉

○嘉靖五年、令以顯陵衛原運湖廣正糧二萬三千九百三十四石七斗。折銀解赴太倉收納。船隻、派與無船衛分撐駕

○六年奏准、開濬通惠河、修理閘座、築堤、立壩、造船盤剝、以便糧運每年二月、戶部請敕給赴通倉坐糧員外、會同巡倉御史督理

○八年議准、儹運郎中、遇河道水淺、阻礙船隻、就便起集挑淺隄溜、及各泉源挑濬等項夫役、併力疏通。如工程浩大、設法起夫、協同管河管閘等官整理

○十一年題准、遮洋額運薊州倉本色米一十萬石內。將四萬石、每石連耗徵價銀九錢。與本色相兼放支。太平寨燕河營等窵遠去處、官軍每石折銀六錢五分。扣除銀兩、通融支放

○十二年議准、安陸衛、改承天衛、其原運江西改兌糧七千五百二十八石三斗。轉行江西布政司。自嘉靖十四年為始。均派所屬府縣、照例每石連蓆耗共折銀六錢。差官協解太倉銀庫交收

○又奏准、輕齎銀兩、各州縣徑自差人、隨同運船、押解赴淮。聽漕運衙門驗封、交付運官、隨幫前進。不必解府類總、展轉稽延

○十九年、又以荊州左衛、改

顯陵衛、題准原運湖廣正糧一萬三千八百石。江西正糧八千石。每石連蓆耗折銀七錢。解赴太倉交納

○隆慶元年題准、漕糧四百萬石。內除薊州三十萬石、係原議外、其嘉靖十一年以後、顯陵承天二衛免運、改折江西糧石、仍改復本色。二十九年以後。因北虜侵犯。改薊州班軍行糧、及昌密二鎮糧餉、俱改正輸納京通二倉。以復歲收原額三百七十萬之數

○萬曆元年題准、江南多兌運。江北多改兌。令移吳浙船於江北。南京船料難處。江浙輕齎有餘。令改南京船於江浙。江西有過湖七升、浙江有修船六升、令均派一半。兌運有輕齎帶納。改兌無輕齎、令穵貼相均。仍以疲衛附於劇縣。令稍相資。以重幫定於本省、親臨管束

督運官員 【凡漕運官、各年添革不一。今書、見存者於前、而附各事例於後】

總督

都御史一員　　　　總兵官一員

把總 【舊有遮洋總一員、萬曆元年革】

南京二員　　　　　中都留守司一員

浙江二員　　　　　江西一員

湖廣一員　　　　　山東一員

江北直隸二員　　　江南直隸二員

監兌

戶部主事五員 【每歲於漕運議事畢。選差請敕、分詣山東、河南、南直隸、浙江、江西、湖廣、督軍民有司、依期交兌、催儹起程。南運督至儀真、與儹運官交接明白。即將各兌完起程、并交接日期、報部查考。回日、仍將兌完日期具奏】

儹運

御史一員 【舊用戶部郎中一員、三月奏差。今改差御史】

押運

參政一員 【舊有協同漕運參將二員、今革。以一參政領漕務】

理刑

刑部主事一員 【或員外郎、三歲代。萬曆二年革、十一年、復差】

永樂二年題准、設總兵官、副總兵官、統領官軍海運

○十二年、令北京、山東、山西、河南、中都、直隸徐州等衛、俱各選都指揮一員、統領官軍運糧

○十六年、令沿河壩閘、每三處、差御史一員儹運

○十七年、令侍郎都御史、並武職大臣、各一員。催督糧運。各部郎中、員外、分投整理

○宣德二年、差侍郎五員、都御史一員、催督浙直等府軍民糧運

○四年題准、差侍郎、都御史、少卿、郎中等官儹運

○十年、令漕運總兵官、八月赴京、會議次年運事

○正統十一年、題差主事一員、往各司府等處、提督交兌

○景泰元年、設淮安漕運都御史、兼理通州至儀真一帶河道

○五年、令河南山東布按二司官督理兌運

○天順元年、令總兵官兼理河道

○又題准、添參將一員、協同督運

○又令各處監兌民糧司府州官、每歲承委後。先行本部知會。徑赴總督漕運官處比較

○二年題准、設漕運理刑主事

○成化八年議准、差在京各衙門堂上官一員、催儹糧儲

○二十一年、令每年戶部差官一員、於山東、河南。南京戶部差官四員、於浙江、江西、湖廣、南直隸地方。督同各司府州縣正官、並管糧官徵兌

○弘治二年議准、每歲於戶部郎中、員外郎、主事內、推選一員、領敕催儹運船

○三年、取回各處監兌主事等官、止令各該管糧官監兌

○七年、令兩京戶部、仍差主事等官於湖廣、江西、浙江、山東、河南、及南直隸各府、催督監兌民糧

○十二年、令監兌儹運官、將各衛所掌印、並運糧官賢否。遞年開送漕運都御史總兵官。三年彙送、以憑考察

○十三年題准、各省守巡道、直隸各府佐貳官、督理糧運

○十五年題准、行天津等處管糧部官、但遇糧船到彼、即各照地方接連嚴限催儹

○正德六年題准、照例於左右侍郎內、差一員儹運

○七年題准、改委戶部屬官四員、分往南直隸、浙江、江西、湖廣地方監兌

○十一年題准、監兌官兌完起程、交接明白。仍回原兌水次整理下年糧運。候交代回京

○十五年題准、天津兵備副使、帶管白河漕運

○嘉靖四十四年題准、南直隸、浙江、江西、湖廣、等處監兌官。各給關防一顆

○隆慶三年題准、兩浙巡鹽御史、兼督浙江杭、嘉、湖三府、直隸蘇、松、常、鎮四府、漕務、革監兌官

○四年題准漕船起行。都御史坐鎮淮安。參將移駐□儀。總兵駐徐州。各分經理催督船糧

○又題准、給儹運把總關防

○又議准、南京巡屯御史、兼督應天、太平、寧國、安慶、池州五府、及廣德州、糧務

○五年題准、差御史儹運

○又題准、裁革參將。設參政一員。每年正月、移駐□儀。經理糧船過閘過壩、管押到京

○又令兩淮巡鹽御史、兼督廬、鳳、淮、揚四府、及滁、徐、和三州、糧務

○六年議准、徽、寧、池、太兵備、兼管糧務

○又題准、給儹運郎中關防

○萬曆五年題准、仍差主事一員、往蘇、松、常、鎮、監兌

○六年、停差儹運郎中

○又令南京二總各衛運官。俱與軍政僉書、更番領運。責成掌印官、先期料理。仍差南京兵部主事一員、專管選補軍旗事務

○九年、復差主事一員、往浙江監兌

○十二年、令兩浙巡鹽御史、仍帶管漕糧。止行文督催。免其押送鎮江

運糧官軍

南京把總二、各領衛十三

錦衣衛　　　　　　廣洋衛

江陰衛　　　　　　龍虎衛

鎮南衛　　　　　　神策衛

豹韜左衛　　　　　龍江右衛

金吾後衛　　　　　虎賁左衛

留守左衛 【 以上把總一員領】

旗手衛　　　　　　府軍左衛

金吾前衛　　　　　府軍後衛

興武衛　　　　　　瀋陽右衛

應天衛　　　　　　橫海衛

水軍左衛　　　　　水軍右衛

龍虎左衛　　　　　龍江左衛

羽林左衛 【 以上把總一員領】

江南直隸把總二、領衛所十九

建陽衛　　　　　　新安衛

安慶衛　　　　　　九江衛

宣州衛　　　　　　鷹揚衛

豹韜衛　　　　　　武德衛

留守右衛　　　　　虎賁右衛 【 以上上把總領】

鎮江衛　　　　　　太倉衛

蘇州衛　　　　　　鎮海衛

留守中衛　　　　　驍騎右衛

羽林右衛　　　　　嘉興守禦千戶所

松江守禦千戶所 【 以上下江把總領】

江北直隸把總二、領衛所十五

淮安衛　　　　　　大河衛

泗州衛　　　　　　邳州衛

壽州衛 【 以上把總一員領】

揚州衛　　　　　　高郵衛

儀真衛　　　　　　廬州衛

六安衛　　　　　　滁州衛

通州守禦千戶所　　泰州守禦千戶所

鹽城守禦千戶所　　興化守禦千戶所 【 以上把總一員領】

中都把總一、領衛所十一

留守左衛　　　　　留守中衛

鳳陽衛　　　　　　鳳陽右衛

鳳陽中衛　　　　　懷遠衛

長淮衛　　　　　　宿州衛

武平衛　　　　　　潁川衛

洪塘湖屯千戶所

浙江把總二、領衛所十三

杭州前衛　　　　　杭州右衛

紹興衛　　　　　　海寧衛

海寧守禦千戶所　　湖州守禦千戶所

嚴州守禦千戶所 【 以上浙西把總領】

寧波衛　　　　　　台州衛

溫州衛　　　　　　處州衛

衢州守禦千戶所　　金華守禦千戶所 【 以上浙東把總領】

山東把總一、領衛所十九

臨清衛　　　　　　平山衛

東昌衛　　　　　　濟寧衛

兗州護衛　　　　　東平守禦千戶所

濮州守禦千戶所 【 以上係本總原領】

徐州衛　　　　　　徐州左衛

歸德衛　　　　　　德州衛

德州左衛　　　　　天津衛

天津左衛　　　　　天津右衛

通州左衛　　　　　通州右衛

定邊衛　　　　　　神武中衛 【 以上係裁革遮洋、併入本總數】

湖廣把總一、領衛所十 【 舊有荊州左衛。嘉靖間、改顯陵衛。舊有安陸衛、改承天衛、俱免運】

武昌衛　　　　　　武昌左衛

蘄州衛　　　　　　黃州衛

荊州衛　　　　　　荊州右衛

岳州衛　　　　　　襄陽衛

沔陽衛　　　　　　德安守禦千戶所

江西把總一、領衛所十一

南昌衛　　　　　　袁州衛

贛州衛　　　　　　吉安守禦千戶所

安福守禦千戶所　　永新守禦千戶所

撫州守禦千戶所　　建昌守禦千戶所

鉛山守禦千戶所　　廣信守禦千戶所

饒州守禦千戶所

凡官軍選補。宣德三年奏准、各都司衛所、選委指揮等官、專一運糧。不許別項差操。軍士缺、即為撥補。如有不差原選委官、及軍缺不補者、官並首領官、俱罰俸半年

○五年、令巡按御史、布按二司、及漕運都指揮、選舉管運官員。軍多衛分、指揮二員。少者一員

○六年奏准、差給事中、御史、於南京各衛、會同該府堂上官、在外會同各都司、按察司堂上官、及中都留守司、直隸衛所、點選運軍。其管運官員、不能撫卹、以致逃故者、從總兵官處治。所虧糧、仍令補還

○七年、增撥南京豹韜左等衛、及各都司、直隸衛所軍餘、並見運官軍、共一十六萬。儹運糧儲

○十年、令各處運糧官軍、但有軟弱事故者、於見操屯田官軍內兌補。其提督運糧都指揮等官。許乘糧船一隻、量帶官糧

○成化十二年、令各該運糧衛所。今後不許將運糧旗軍、捏故掣回改差。如果逃故、先儘見在選補。若正軍數少、方許將殷實餘丁點輳。其月糧、行糧、並賞賜。在京在外、俱照本衛所運糧正軍事例關支。若逃故正軍復役、即令上運、替回餘丁改差。月糧住支。仍將選補運糧餘丁、俱照南京戶部所擬。造冊轉送查考

○二十一年、令運糧官員、老疾不勝任者、赴漕運衙門告驗。聽把總官開報取補。若無相應官、許於軍政佐貳內取補。規避運糧官員、仍發上運。旗軍不上運、或逃避者、究問、仍發運糧

○弘治十二年、令戶部會同兵部、及漕運都御史等官、考察運糧各衛所指揮千百戶。廉幹有為者、存留管事。貪婪無為者、革退。另選相應官代補

○正德五年題准、運官交糧完日、務嚴督軍人、將本幫船隻、督押回還。其軍丁有恃頑不行上運、不候交兌。及雖交兌、即棄船逃走者。將行糧賞鈔、盡追入官、仍問發邊衛充軍。另拘戶丁補伍

○嘉靖七年、題定考選運官、三年一次

○又議准、淮安清江浦管廠指揮。聽漕運衙門填注賢否。送戶兵二部、與漕運官、一體考察去留

○八年議准、江北直隸等總。係南京衛分者、南京兵部選委主事一員。係布政司者、各該巡按御史會同監兌守巡兵備等官。嚴督各該衛所軍政掌印官、通查原額運軍逃故缺少者、先將掌印住俸。另選正伍內精壯旗軍補役。正軍不足、於空閒餘丁、或別差下選補。該衛所無丁、同衛所撥補。本衛無丁、於本總衛所撥補。發各把總官處審驗上運。如有已撥上運、又復改差。及老弱不堪、詭名搪塞等弊。聽漕運衙門、並巡按御史、及各委官、照例參究。仍將撥過姓名數目、造冊送戶兵二部查考

○九年題准、運糧官員、聽漕運衙門坐名調取。不許擅自補換

○十四年題准、運糧把總衛所總等官。每三年一次、戶兵二部會同考察、分別去留等第。奏請定奪、千百戶鎮撫等官。亦三年一次、漕運衙門考選。南京兵部、及各省撫按衙門、遇有申告運官一切患病年老緣事等項。必須會行漕運衙門勘實。方許替換。若遇考選軍政之期、查係戶兵二部原考定者、不得擅為紛更。各處衛所總官有缺、於領運及各衛所僉書軍政等官、素有才力者、選補。其餘管事缺官、不許擅掣運官。其各該運官。如有科擾侵欺等項實跡。悉聽漕運衙門、監兌官、並巡按御史、指實參究黜罰。不在三年考察之限

○凡衛所運軍不足。限一月之內、照名補完。若限外不完。百戶十名以上、千戶二十名以上、指揮三十名以上、住俸督補直至完日、方許收俸

○凡衛所差撥旗軍。或正、或餘。俱選丁力相應之人。照例量免幫貼。遇有逃故等項、移文行取、隨即撥補。押發上運。不許過違十日

○凡逃故軍士。各該衛所不行僉補者。比照京操官軍該班不到事例、參究

○二十一年議准、凡把總等官。三年以上、果有廉能幹濟、依期完糧、不至借債者。准令於實職上、陞一級

○二十二年議准、管船旗甲。於見役旗軍揀選丁力相應者、充當。如見運數內不堪者。許將在衛城操屯種相應人丁僉補

○四十四年題准、各總衛所掌印官、先期料理下年糧運。不得規避延捱。其舊運官完掣通關、即令掌印。間有掛欠、另選以備更番

○隆慶六年題准、運糧衛所各掌印官、會同運官、將各船旗甲、逐名精選身家有力者。選完、開造花名長單二張、送附近府州縣正官覆審相應。不堪者、即與更換。用印鈐蓋。掌印領運官各分一紙。後有壞事損失。掌印責陪。有司另處。原單、淮南繳報漕司。淮北投天津兵備類繳

凡官軍行糧賞鈔。洪武二十六年、令海運官軍、自三月十五日起、至九月十五日止。每人日支口糧二升

○二十七年、令日支四升

○永樂十三年令運糧官軍行糧。不分遠近、俱支三石

○宣德元年、令各衛所官軍行糧、止給二石

○正統元年、令浙江、湖廣、江西、山東、河南、中都留守、並南直隸衛所官軍行糧。皆於本處官倉支給。如倉無見在。於存留糧內、平斛兌支。南京各衛。於應天府原定各衛秋糧內兌支。增為二石七斗。山東、河南、北直隸、路近者不增

○又題准、給賞官軍鈔錠。指揮八錠。千百戶鎮撫六錠。旗軍四錠

○五年奏准、賞運糧官軍鈔。指揮八錠。千戶衛鎮撫六錠。百戶所鎮撫五錠。旗軍四錠。如本處無鈔。許齎本部勘合。徐州迤南衛分、於淮安所屬州縣關支。徐州迤北衛分、於衛輝府官庫關支

○景泰七年、令揚州迤南衛所運糧官軍、每員名支行糧三石。淮安迤北衛所、每員名支二石

○天順七年定、浙江、江西、湖廣衛所。本布政司關支。南京並淮南迤南衛所。於淮安揚州課程鈔內關支。邳州迤北衛所。於臨清課鈔內關支

○成化三年、定官軍行糧、浙江、江西、湖廣、南直隸、各總衛所、俱於本處倉、南京各衛、於兌糧水次倉、各支米三石。江北總、安慶衛、於本處倉、支米麥二石八斗。鳳陽等八衛所、並直隸廬州、安慶、六安、滁州、泗州、壽州、儀真、揚州、高郵、淮安、大河、武平、宿州、及河南潁川衛、潁上千戶所、俱於淮安倉、支米麥二石八斗。邳州、徐州、徐州左、歸德衛、俱於徐州倉支米麥二石六斗。前項江北衛所、並安慶衛官軍內、摘撥江南水次交兌者。照依江南衛所事例、各於原定倉分、支米麥三石。遮洋船、南京水軍左等八衛、俱於南京各衛倉、支米麥三石。大河等五衛、於淮安倉、支米麥二石八斗。山東官軍、於臨清倉。德州天津等九衛、於德州倉、各支米麥二石四斗

○十年、令運糧都指揮、並把總指揮軍伴。於相應軍餘內、撥二十名。就令駕船俱照運糧軍餘、一例關支行糧賞鈔

○十七年奏准、南京運糧官軍行糧。令江西、蘇松等處、將該納南京倉糧、就同兌運。帶去□洲淮安扣支。每米一石、增水腳價一斗五升

○弘治十七年議准、浙江領運官行糧。限十二月以裏、俱於本處照數放支。如本處缺糧、就於杭嘉湖三府該兌糧米關支。如亦缺、布政司每石折銀四錢。給散運軍

○十八年題淮、南京二總官軍行糧。將浙江、並直隸蘇松等處各府縣、應運南京倉糧、照數收完。扣留本處。候二總兌糧時。齎冊同在水次、照數支領○正德二年題准、江西二總。每船旗軍十名、例支行糧三十石。中途逃故者、止扣安家月糧。所遺行糧、准給與旗軍。以償雇募

○十五年議准、今後各衛運軍行糧。務與正糧、一時兌支完足。如無糧者、就支府庫官銀。每石五錢折算。仍報漕運、並該巡撫衙門查考。過期未完、查參究問

○嘉靖三年、令各該監兌官員、督放旗軍行糧。務要各船旗甲親領。不許冒名代支。如各總衛所領運官軍、有侵扣運軍月糧行糧。並聽被害旗軍具告。照例參奏

○又議准、水軍左等八衛運船、改江南府州縣糧米者。行糧於水次倉支領○八年議准、江南下江總所屬鎮江等衛月糧。俱於鎮江、蘇州、太倉等府州關支

○又議准、運軍行糧。除遮洋一總、每船額該旗軍一十二名外。其浙江等一十一總衛所。每正糧三十石七斗二合、扣軍一名。查各運正糧若干、照數支與。如有數外多開者、即便革去

○十七年議准、今後運軍月糧。各該撫按官、先將應徵存留糧斛、依期徵給。如徵有不及、或災傷停免。聽各倉庫別項錢糧、預行通融處給。不許刀蹬留難。其行糧。例該本處關支者。雖派別省兌運。仍舊在於本處。若兌本省原議水次者、俱要預期徵完、同正糧併兌。不許先儘正糧、將行糧落後○四十年題准、山東總除運京通二倉外。該運密雲等鎮運軍行糧。照江北總事例、每名四斗。其薊州運軍行糧。照穵運密雲事例、每名亦加四斗。各共二石八斗

○四十四年題准、官軍行糧、例該本處。雖派別省兌運、仍舊本處。如徵收不齊。江浙湖廣、每石折銀五錢。揚州等衛、該鳳淮二倉支給者、每石折銀四錢。許於庫貯別項銀兩借支補還。違誤者、俱聽漕司照例參究。如一月不給者、掌印管糧官、各住俸半年。二月不給者、各住俸一年半。三月不給者、各降二級。半年之上不給者、從重議處

○萬曆二年題准、以後漕運衙門、給發南京各衛全單。先期咨送南京戶部。照單扣算行糧、另給紙牌。連原單發與運官。前赴兌糧水次支領。及行各巡撫。責令府州縣。南糧耗米、蓆竹、驢腳等項。通作正數給軍。仍將給過行糧數目。並衛所官軍姓名。冊報南京戶部查考

○五年題准、將河南徵收行糧、改在小灘者。徑赴臨清倉上納。而以臨清廣積二倉、新舊貯米、抵作運官行糧。通融支給

漕運總數

凡漕糧。先年俱民運淮、徐、臨、德、四倉。軍船接運入京通二倉。名為支運。永樂末、始令民運赴淮安□洲。補給腳價、兌與軍船領運。名為兌運。其四倉、仍十之三四。後兌運漸增、又令軍船各回附近水次領兌。民加與過江腳價。視遠近為差。成化十一等年、改四倉米七十萬石。令各軍徑赴水次領兌。名為改兌。其兌運中。又分支運米。與天津、薊州、密雲、昌平、其正額外。又有預備米。貯於臨德二倉。歲運米四百萬石。北糧、七十五萬五千六百石。南糧、三百二十四萬四千四百石。內兌運三百三十萬石。改兌七十萬石。除例折外。每年實通運正耗糧、五百一十八萬九千七百石

兌運米

浙江六十萬石

江西四十萬石

湖廣二十五萬石 【 內折色三萬七千七百三十四石七斗】

應天府一十萬石

蘇州府六十五萬五千石

松江府二十萬三千石

常州府一十七萬五千石

鎮江府八萬石

寧國府三萬石

池州府二萬五千石

廬州府一萬石

淮安府二萬五千石

太平府一萬七千石

安慶府六萬石

鳳陽府三萬石

揚州府六萬石

徐州三萬石

山東二十八萬石 【 內折色七萬石】

河南二十七萬石 【 內折色七萬石】

收兌米

江西一十七萬石

應天府二萬八千石

蘇州府四萬二千石

松江府二萬九千九百五十石

廣德州八千石

鎮江府一萬石

淮安府一萬一百五十石 【 以上舊俱運淮安府常盈倉】

浙江三萬石

揚州府三萬七千石

鳳陽府三萬三百石

徐州一萬八千石

鎮江府一萬二千石

淮安府六萬九千石 【 以上舊運徐州廣運倉】

山東二萬六百石

河南五萬石 【 以上舊運臨清廣積倉】

山東七萬五千石

河南六萬石 【 以上舊運德州德州倉】

支運米六十四萬四千八十三石三斗

天津倉米六萬石

薊州倉本色米十萬石。折色米一十四萬石

密雲鎮米一十五萬四千八百一十石八斗

昌平鎮米一十八萬九千二百七十二石五斗 【 以上即上兌運內數】

預備米一十九萬四千四百石

臨清廣積倉。山東五萬四百石。河南六萬石。德州德州倉。山東六萬石。河南一萬石

【 以上凡有災傷府分停免。就於鄰近府分照數輳補。候成熟徵還。如遇各府俱有災傷。就將二倉貯備米內支運。務不失四百萬石額數】

腳耗輕齎

國初民運、無腳耗等項。至宣德間、令民糧兌與軍運。成化間、將徐、淮、臨、德、四倉支運、亦改兌軍。皆給路費。始各有耗米。兌運米、俱一平一尖收受、故有尖米。耗尖米、除隨船給運外。餘折銀、謂之輕齎。備運軍盤剝費用。改兌無尖米、以耗米二升折銀、謂之折易輕齎。費不足、則於兌運輕齎內穵貼。後通惠河成、省腳價、始立減扣法。扣留者、以備修理通惠河閘。量減者、以寬民力

兌運加耗米、一百七十五萬一千一百九十五石九升八合

兩尖米、三十一萬二千二百二十六石五斗三升

輕齎銀、四十四萬五千二百五十七兩零

江西、湖廣、浙江、每石加耗米六斗六升。又兩尖米一斗。共七斗六升。內除四斗隨船作耗。餘米三斗六升、折銀一錢八分。名三六輕齎。今於三斗六升內、減去二升。止徵三斗四升。改為三四輕齎。於內仍扣留銀二分

應天、蘇州、松江、常州、鎮江、太平、寧國、池州、廬州、安慶、每石加耗米五斗六升。又兩尖米一斗。共六斗六升。內除四斗隨船作耗。餘米二斗六升、折銀一錢三分。名二六輕齎。今減去二升。止徵二斗四升。改為二四輕齎。於內仍扣留銀一分。鳳陽、淮安、揚州、徐州、每石加耗米四斗六升。尖米一斗。共五斗六升。內除三斗隨船作耗。餘米二斗六升。折銀一錢三分。名二六輕齎。後改為二四。與應天等府相同。山東、河南、每石加米三斗一升。尖米一斗。共四斗一升。內除二斗五升隨船作耗。餘米一斗六升、折銀八分。名一六輕齎。內俱無減扣。河南、每石再加耗米三升。山東府屬縣、在小灘交兌者、亦再加耗米三升。俱折銀一分五釐、給軍以資盤費

過湖米。九江府每石徵米七升。饒州、廣信、建昌、鉛山、撫州、五所兌本省糧者、每石亦徵四升。折銀一分二釐、給軍作過湖腳耗、及什物等用

腳米。江北三總、並南京浙江下江等總、每石徵腳米六升。折銀給運官、同有司為買辦物料修船之費。鎮江、廬州二衛、亦加腳米六升。其江寧、上元、江浦、六合、句容、五縣腳米六升。將三升量給船戶、三升給軍盤剝修(舟念)改兌加耗米。二十萬四千九百三十七石五斗。浙江、江西、每石俱加耗米四斗二升。應天、蘇州、松江、鎮江、廣德、每石俱三斗二升。鳳陽、淮安、揚州、每石俱二斗七升【以上各加耗內、各折米二升、易銀一分。名折易輕齎。餘俱本色】徐州、每石二斗二升。山東河南、每石一斗七升。俱本色、無折銀【凡改兌、俱無尖米盤剝之費。折易輕齎如不敷。於本總屬下、各衛所兌運輕齎銀內、穵貼應用】永樂十三年、令儹運糧、每石俱兩平斛收放。官軍儹運、止一尖一平。定為例

○宣德六年、令兌運官軍。量其遠近、給與路費耗米

○八年題准、兌軍腳耗。每石湖廣八斗。江浙七斗。南直隸六斗。江北淮揚鳳陽五斗。徐州四斗。北直隸河南山東三斗。若民自運至□淮兌者、四斗

○十年、令湖廣、江西、浙江、耗米俱六斗。江南直隸五斗。江北直隸四斗。徐州、山東、河南、二斗五升

○正統元年、奏准加耗。江北淮安、鳳陽、四斗五升。浙江、蘇松等府、民自運至□洲者、三斗七升。淮安者、三斗。餘如舊

○又令各處解納京通倉糧、並民運臨清淮安倉糧。俱每石一尖一平斛收。兩平斛放支。官軍儹運臨清等四倉糧。俱一尖一平斛支。赴京通二倉交收

○人令湖廣江西浙江加耗、俱六斗五升。江南直隸五斗五升。江且揚州、淮安、鳳陽、四斗五升。河南民糧、於蕭縣水次兌者、四斗。民自運至□淮等處兌軍運者、二斗。其兌運料豆加耗、亦准此例

○景泰元年、令蘇松常鎮等府民糧、自運至□洲兌軍者、加耗四斗五升。淮安者、四斗

○成化七年、令□淮官軍、過江兌運。除加耗外。每石添給腳米六升

○八年題准、腳價耗米、就令彼處收糧委官、折收解部候用。每石腳價米九升

○十年、將徐淮臨德四倉、民運兌與軍者、隨其遠近、加與耗米領運

○又令湖廣、江西、浙江、加耗每石四斗。應天并江南直隸二斗五升。徐州二斗。山東河南、一斗五升

○十三年題准、進倉糧米兌運、每石明加八升。支運淮安等倉、照原例一尖一平

○弘治二年、令官軍上納京通二倉。兌運者、加耗七升。改兌者、四升。支運并遮洋、仍一尖一平收受。

【 今遮洋加耗六升】

○十五年題准、江西糧米、不拘兌運改運。每石加過湖米七升

○正德七年題准、過江腳米、江北五升。江南仍六升

○又題准、將兌軍餘耗、每石折銀五錢。收貯在官、各總掌管、以備到京車腳等用。如有餘、漕運衙門查收、以備急缺支補

○又題准、輕齎銀兩。各司府州縣、每年務隨正糧、一併兌完。方許出給通關

○嘉靖六年、令各總輕齎銀兩。照例驗給。扣省腳價、解送太倉銀庫、以備修河等項支用。羡餘銀兩、給散運軍

○八年議准、輕齎銀兩、解赴漕司驗兌。每幫先給十分之三、備沿途起剝支費。其七分鞘封到京、候完扣算。其山東、河南、輕齎銀、不先給

○又議准、江西九江府民糧、照舊徵過湖米七升。通兌與該衛運軍。內扣三升、作行糧

○又議准、官軍過江領兌蘇州等處者、江北三總、并廬州衛、每石腳米一斗三升。南京兩總、并鎮江衛、每石七升。其廬州衛本府兌者、七升

○又議准、河南兌軍秋糧、每石加米三升。折銀一分五釐

○十六年、令遮洋運船、該運薊州糧者。經涉海道、程途險遠。每石先給輕齎銀一分

○又議准、兌運糧米、照舊分派。京倉七分。通倉三分。改兌京倉四分。通倉六分。合貼腳價、於輕齎銀兩穵給

○二十八年題准、江西、饒州、撫州、建昌、廣信、鉛山、五所、每石加過湖米四升。折銀一分二釐

○三十年題准、蘇州等府腳米。將七升有司自雇民船、交與官軍裝糧扺壩。其餘六升、仍給官軍、過壩修船

○萬曆元年題准、江北三總派兌南糧、原定腳米一斗三升、雇覓江船。今□洲建閘、徑赴水次聽兌。蠲免七升。止徵六升。其南京各衛通到水次。原徵七升。今免一升。止徵六升

○二年題准、各處隨糧輕齎銀。通解漕司。內將三分給運官。其七分、選定解官、秤驗明白。各令入鞘。類至十萬上下。裝入標船。星夜越幫前進。送通倉坐糧郎中。秤過寄庫。候該幫船到、驗給運官完糧。其山東河南者、原不過淮。責成臨清兵備、差官陸路解進

○七年、令輕齎銀兩、照議單分為三七。以三分給本幫備船、沿途穵貼等費、其羡餘、兌給回南旗軍一分。餘候完掣通關之日、查無掛欠、亦便與運官領回分給。不必扣貯

○十一年、以江西饒州等五所淺船、改併進賢水次修造。免徵過湖米銀

○十三年題准、輕齎羡餘銀、舊例一分解淮。二分給軍。今照萬曆七年例、惟山東遮洋二總。每船仍止給銀一兩。中都、錦衣、旗手、上江、下江、淮、大、揚州七總、原議每船一兩五錢、今增五錢、共二兩。浙東、浙西、湖廣、江西四總。原議每船三兩、今增一兩、共四兩。其扣省銀兩。京倉八項、通倉六項、照舊扣除

漕規

凡水次交兌。宣德七年、令官軍運糧、各於附近府州縣水次。江南民運糧、於□洲淮安二處交兌。河南所屬民運糧、至大名府小灘、兌與遮洋船官軍領運。山東糧、於濟寧交兌

○正統九年、令江南漕糧、於九江水次交兌

○成化七年、令□淮水次兌運官軍、下年俱過江、就各處水次兌運

○二十一年、令各司府州縣正官、並守巡管糧等官。將原會兌軍糧米徵完、俱限十二月以裏、運赴原定水次倉交兌。不完者、各管糧官住俸。次年正月不完者、革去冠帶。經該官吏、管糧委官、俱拏問。管兌官、亦照例革去冠帶住俸。若民糧已到。領兌官軍來遲、或刁蹬者。領兌官一體候兌完日參問

○正德元年議准、湖廣水次、於長沙漢口交兌

○三年、令移河南山東兌糧、於臨清水次

○嘉靖十一年議准、遮洋山東二總、歲運河南糧。仍舊在小灘鎮水次交兌

○十二年議准、湖廣糧俱赴蘄州、漢口、城陵磯、三處水次交兌

○十四年題准、一應兌軍改兌秋糧、務在及時徵派、依例開倉。如限運赴水次、聽候交兌。若正月終、有司無糧、軍衛無船者。府州縣掌印管糧官、領運指揮千百戶、行巡按提問。各住俸半年。二月終無糧無船者。各提問、住俸一年。其船糧不到之數、俱以三分之一為限。仍先各革去冠帶、待罪催攢。若三月終船糧不到。各提問、降二級。四月終糧船不到。不分多寡、連布政司掌印管糧官、領運把總、通行提問。各降二級。文職起送吏部別用。軍職發回原衛、帶俸差操

○又題准、五月終船糧不到水次者、併參衛所掌印官

○十六年題准、江西吳城水次原兌糧、改進賢水次交兌

○四十三年題准、兌運漕糧、務要遵照例限。十月開倉徵收。十二月完足。聽候官軍一到、即與開兌。如過限無糧者。許領運官旗、具呈監兌主事、先行從重參究

○隆慶四年題准、漕糧定限。十月開倉。十二月終兌完開幫。如十二月終、有司無糧、軍衛無船。糧道與府州縣掌印管糧官、及領運把總指揮千百戶、住俸半年。違正月終限者、各住俸一年。違二月終限者、各降二級。布政司掌印官降一級

○萬曆元年題准、湖廣衡永、荊、岳、長沙、漕糧、原在城陵磯交兌者、改併漢口水次

○十一年、改漢口交兌、於金沙洲陳公套水次

凡樣米。宣德十年題准、各處起運京倉、大小米麥、先封乾圓潔淨樣米、送部、轉發各倉、收候運糧至日、比對相同、方許收納

○弘治十三年議准、各處兌運衙門、解送樣米、山東直隸、限三月以裏。江北直隸鳳陽等處、限五月以裏。南京並江南等處、限六月以裏。浙江湖廣江西、限七月以裏到部。如有故違遲誤、先將差來人役送問。承行並管糧官吏、行各該巡按御史、一體究治

○萬曆四年議准、各處樣米、山東河南限正月。江北直隸限二月。江南直隸限三月。浙江湖廣限四月。各分頭幫解送總督衙門、收候運糧到日、轉發各倉比對

凡運糧程限。正德五年、令漕運衙門以漕運水程日數、列為圖格、給與各幫官員收掌。逐日將行止地方、填注一格、同原給幫票送部查考。事完、送漕運衙門查繳。無故違誤、運官住俸問罪

○嘉靖八年議准、江北官軍、兌本府州縣糧者、限十二月裏過淮。南京江南直隸官軍、兌應天等府州縣糧者、限正月以裏過淮。湖廣浙江江西三總官軍、兌本省糧者、限三月以裏過淮。山東北直隸二總官軍、兌本處糧者、限正月以裏完報。遮洋官軍、兌山東河南糧者、限三月以裏。違者、聽儹運官參治

○又議准、淮徐等五倉、收糧部官、遇糧船到彼、定與水程、令齎到前路部官處、照限查考

○萬曆二年題准、舊例湖廣、江西、浙江、三總、限三月過淮者、多與黃水相值。今定限二月過淮。如違、查久近、分別、治罪

凡完糧期限。成化八年、令運糧至京倉、北直隸並河南山東衛所、限五月初一日。南直隸並鳳陽等衛所、限七月初一日。若過江支兌者、限八月初一日。浙江江西湖廣都司衛所、限九月初一日。其把總都指揮及千百戶等官違二十日以上、住俸待罪儹運。若連三年違限者、遞降一級。二年不違限者、獎勵。三年者、旌擢。俱奏請定奪

○正德十四年、令京通二倉坐糧員外、並薊州管糧郎中、將各總衛所運官、違限久近、查明送部。行各巡按。自把總以下、通提到官。查係限外三箇月上完糧者、問罪住俸半年。五箇月上完糧者、問罪住俸一年。各照舊領運、若至次年二月終不完、及一年以上不赴運者、俱問罪降二級、回籍閒住

○嘉靖二年、令部倉查各官到部完納月日。比先早一月者、指揮等官行原官司量加犒勞。以後三次俱早一月、准於實職上陞一級

○八年議准、山東北直隸所屬衛所、限四月初一日完。江北直隸鳳陽等處、並遮洋總所屬衛所、限五月初一日完。南京江南直隸所屬衛所、限六月初一日完。浙江江西湖廣衛所、限七月初一日完。違限者、聽總督、並巡倉、監督監兌、坐糧、撫按等官提問參究

○又議准、監兌官、會參過違限運官戶部參覆、劄付下年監兌官、到彼提問歸結

○三十七年題准、上倉期限、比舊例俱移前一月。四月初者、限三月。五月初者、限四月。六月初者、限五月。七月初者、限六月。違者、總巡衙門、分別參究、罰俸降級。若南京並江南直隸各衛所、兌江浙二省糧米、江北衛所兌江南各府糧米、領運官違限、查照二省、並江南事例、參治

凡寄囤。弘治十二年奏准、把總官所管運船、俱以十分為率。若有一半以上違限、寄放德州等處不到倉者、令漕運都御史提問、降一級。納米完日、照舊管運。一半以下者、參來提問

○嘉靖二年題准、運官故違期限、寄囤守凍、把總至三千石、指揮至二千石、千戶至一千石、百戶至五百石者、每一次降一級。若所寄不及石數者、照常發落。旗甲不服催儹、在途延捱者、發邊衛充軍。仍於本戶勾補。民運委官提問

凡起糧腳價。弘治十八年、令張家灣水兌糧米腳價、每石原定一錢者、減作八分。天津衛寄收糧米腳價、每石原銀一錢五分者、減作一錢二分。其扣下京衛事故官軍兌支不盡正耗之數、及明加免曬折蓆等項、有米者、俱准運赴通倉上納。無米者、每石折銀五錢、與腳價銀兩、俱送太倉銀庫交收

○正德九年、奏定起旱腳價、自張家灣至京倉、晴乾日、每銀一兩、起載糧米一十七石。陰濕一十三石。天色初晴、道路猶濕、一十五石。張家灣里兒寺至通倉、每銀一兩、起載三十三石。長店兒至通倉四十石。灘子里至通倉五十石。自十年以後、各總運船到灣之日、即將前項腳價、於戶部委官處驗封交收、以憑支給

○嘉靖八年議准、通惠河經紀船腳、每糧一石、銀二分一釐一絲八忽二微。六閘水腳、每石銀九釐一毫三絲九忽一微、車戶車腳、每石銀一分四釐八毫四絲二忽七微。京通倉歇家包囤、每石銀八釐五毫。曬夫飯米、每船一兩一錢。小腳抗糧到囤、每石四釐。雇人抱籌抬斛打捲、每石七毫。買墊囤葦把、每船二錢。買掀掃把斗、每船三錢。軍斗籌價、每石銀五釐。京倉蓆板、隨船帶至大通橋。蓆令車戶帶運備雨。每板一片、木一根、各准米一石。起腳京通倉運官交糧紙劄銀、每處二兩。官軍房水銀、指揮三兩。千百戶各二兩。旗軍每船京倉一兩二錢。通倉一兩。各該把總遇糧運到倉、呈驗輕齎之後。先將前銀交送京通二倉坐糧員外收貯。提督官給發印信文簿各二扇。一扇查收。一扇查給。在運官者、運官領用。在倉中者、歇腳領用

凡優恤官軍。洪熙元年、令運軍除正糧外、附載自已什物、官司毋得阻當

○天順三年題准、淮、徐、臨、德、濟寧、通州等處藥局官、給藥餌、遇官軍患病、隨即調治

○成化元年奏准、各處運糧旗軍、附帶土宜物貨。河西務、張家灣等處、免其稅課

○八年題准、被凍官軍、給與口糧。每軍三斗。去德州迤南者、給一箇月。天津迤北者、給兩箇月。明年上運、將該年口糧、照數扣除還官

○九年奏准、官軍盤剝費用、正糧不敷、總督等官、出給印信文憑、付把總官、於太倉折草等項銀內、借與完納。下年照數送還

○弘治五年、令運糧官旗借貸、係三年以前者、盡革罷。近年者、止照律出息。果有窮困衛所、缺少腳價者、許於太倉量借銀兩完納。下年送還

○十五年題准、附帶土宜、不得過十石

○正德六年、令運軍果有餘米、准令置買隨船弓箭鎗刀等件支銷。仍行漕司、候船回過淮查點

○十一年題准、在運官軍身故、寄歸遺骸、官給銀三兩。軍給二兩。仍存卹二年。本軍應支月糧羨餘、通行給與○嘉靖三十九年題准、工部抽分廠、凡遇糧船、除土宜四十石外。許驗客貨。如無、放行。不許立掛號名色、以誤期限

○隆慶二年題准、糧銀無欠、完掣通關、就將本總本幫給軍羨餘銀、分給把總二十兩。指揮十兩。千戶六兩。百戶四兩。餘仍給軍、以資回南

○萬曆七年題准、每船許帶土宜六十石。多者盡數入官。如遇淺起剝、自備腳價、先將土宜起盡、舟再難行、方許動給官銀。敢有破冒、照例參治

○八年題准、領運等官、應給盤纏、但經以贓私不法參論者、盡行停給。完報違限三月以上、而過淮先期、依期、與完糧不違限、而過淮後期。及淮北例不過淮、而完糧違限三月以上、各給一半。過淮後期、完糧違限三月以上、給與三分之一。完糧違限五月以上、不論過淮先期、盡行停給。運軍應得羨餘、姑准給與。其停扣銀兩、俱類解太倉

○十二年議准、運軍中途病故、預支安家月糧、俱免還官。仍優卹二年。其遺下行糧、給本船旗軍、以充雇募。免下年扣除。若中途脫逃者、獲日問罪、仍追安家月糧還官

○又議准、運軍土宜、監兌糧儲等官、水次先行搜檢。督押司道、及府佐官員、沿途稽查。經過儀真聽儹運御史盤詰。淮安天津、聽理刑主事、兵備道盤詰。六十石之外、俱行入官。前途經盤官員徇情賣法、一併參治。其餘衙門、俱免投文盤詰凡漂流。正統七年、令漕運官軍、若一衛有數船遭風漂流者、委官覈實、全衛改撥於通州、及天津倉上納

○天順八年、令官軍運糧、或遭風水不測、損壞船糧。若在百里內者、務要府州縣正官。在百里外者、許所在有印信官司勘實。結申總兵等官處。如有詐妄、罪坐原勘官。糧米仍依原定分數交納

○成化十二年、敕總兵官各衛所、果有遭風。所在官司驗實。打撈濕米。就令該管指揮等官、分派各船食用。抵換原帶食米上倉。不許故意單幫在後。凡漂流補除腳價、俱要當年完足。若延至下年者、管運衛所官員、通行住俸。糧完方許關支。管運官旗、雖經補完、仍照例查送法司問罪

○十六年、令遮洋船運糧薊州者、如遇風水漂流。照淺河船例、該撥補數

○弘治二年奏准、漕運糧遭風漂流者、勘實具奏。將兌運京倉、減除通倉上納。如漂流十石、減除一百石。每石省腳價米一斗、以補漂流之數。正糧照例加耗。所省米兩平收受。若通倉缺廒、仍令赴京倉上納。每漂流一百二十石、免曬。一千石、亦兩平收受。每石計省曬折米五升、並耗米七升、共一斗二升、以補漂流之數。前項米石、俱不挨陳、先行放支

○三年、令漂流糧米萬石以上、都御史總兵官、俱聽科道糾劾。戶部具奏定奪。千石以上、提問把總官。千石以下、提問本管官旗。各該巡撫、遇本境漂失數多者、照漕司事例參究

○嘉靖八年議准、沿途遇風損壞船隻、漂流糧米、許赴所在官司陳告。掌印官親詣漂流處所、勘實具奏。仍候本部、轉行巡按御史、覈勘明白、方與除豁。如有乘機侵盜、扶同勘報、就將漕運官軍、並有司官吏、通行參送法司問罪、俱發邊衛充軍

○二十二年議准、今後過洪閘遇風淺等項、船存糧漂者、審果不係官軍侵盜費用。就將該幫官旗、應給羨餘銀兩、給與該總把總官、領發損失官旗、責限買米上納。或買不便、就將前銀、每石扣銀七錢、徑解各該倉庫收支、折糧應用。如該幫官旗、羨餘銀數不足、損失米價、將該衛該總運內、扣除。務要當年補足原數。如扣除餘剩、照舊給軍

○三十九年題准、運官漂流糧米、許將本衛羨餘銀、相兼處補。聽候補還。若至二年之外、仍不處補、即行查解太倉。查解之後、雖有應補掛欠、俱不准與處豁。假捏漂流、及別衛者、不許混告輳補

○四十四年題准、小患漂流、止以二百石為率、該總勘結呈報准行。若出二百石外。仍照大患漂流事例、具奏勘明、方與准處

○隆慶二年題准、輕齎銀兩、驗後、總計某總下、某衛某幫、大患漂流若干。免曬減除等項、補過若干。小患漂流若干。本船腳費等項應補若干。其各不敷、小患先儘本幫、次及本衛。大患先及本幫本衛、次及本總。如數足於本幫、同衛別幫者、照常給軍。數足於本衛、同總別衛者、照常給軍。如遇非常大患、扣及概總、均派各衛所、數足亦照常給軍

○六年題准、把總等官、原運糧二萬石、漂去一千石以上。或二千石、漂去一百石以上。降一級。如原運糧一萬石、漂去一千石以上。或二千石、漂去一百石以上。降二級。俱於祖職上實降、不得復職。若能自補完、不費別軍處補者、免罪

○萬曆元年議准、凡官旗漂流船糧、即赴所在、督押司道陳告。當日委官親勘具奏。收糧之日、減除免曬處補。若未經奏到、雖有執照、即係假捏、不得一概混支。其起欠掛欠、明係侵欺、與漂欠不同。不得妄援前例

○六年題准、如遇漂流在揚子江者、先赴催儹把總處具告。一面赴督押司道官處、告委有司、相去一百里者、限二日。一百里外者、限四日。勘實、呈漕司、即與具奏除豁。如有違限扶捏等弊、即將勘官參問。官旗分別捏報漂欠虛數多寡、問擬重罪。其河道漂流者、責令本幫補納。不敷、量動概幫潤米攤補。不得一概奏豁

○十二年議准、漕運官軍、如有水次折乾、沿途盜賣、自度糧米短少、故將船放失漂流。及雖係漂流、損失不多、乘機侵匿、捏作全數。賄囑有司官吏、扶同奏勘者。前後幫船、及地方居民、有能覺察、告首督運官司、查實、給賞輕齎銀十兩。官軍不分贓數多少、俱照例發邊衛、永遠充軍。有司官吏、從重問擬。仍行原衛所、將失事之人家產、變賣抵償。不許輕扣別軍月糧、以長姦惡。前後幫船、知而不舉、一體連坐。仍於正犯所欠錢糧內、責令幫陪十分之三

○又議准、漂流糧米三千石以上、提問把總官。不及數者、止提問本管官旗

○又議准、漕運把總指揮千百戶等官、如有漂流數多、把總三千石、指揮及千戶等官。全幫領運者、一千石。千戶五百石。百戶鎮撫二百五十石。俱問罪。於見在職級上降一級。有能自備錢兩、不費別軍羨餘、當年處補完足者、免其問降。若願隨下年糧運補完、亦准復職、止完一半、准復一級。三年內儘數補完、亦准復原職

凡掛欠。正德十四年題准、把總官、掛欠糧一萬石以上。或銀二千兩以上。於違限上、各遞降一級。每糧一萬石、或銀二千兩、各加一等。指揮以下、掛欠糧一千石以上、或銀五百兩以上、亦俱於違限上、各遞降一級。每糧一千石、或銀五百兩、各加一等。把總指揮千戶、降至總旗而止。百戶、降至小旗而止。掛欠不及數者、照常論罪。候下次能補完、許復原職。以十分為率、完能五分以上者、准復原降一級。三年內全完者、亦准復原職。若延至三年外、全不完者、終身不准。後子孫亦止於降級上承襲

○隆慶四年題准、掛欠官旗、有先期逃回者。移文漕司、並各巡按、嚴限提解。監追完日、仍照棄撇船糧逃回例、問擬發遣○六年題准、運官欠糧千石以上、旗甲百石以上、參送法司。不及數者、嚴限比併、完有次第、押發漕司追併。其在逃者、運官四百石以上、旗甲五十石以上、嚴提來京、送法司監追問擬。若旗甲欠不及數、輒棄在逃。許令運官、即時呈部。行漕司提問

○萬曆二年題准、掛欠官員、果故絕無人承襲。將原欠糧銀、除豁免追。以後把總官任內、如分毫顆粒掛欠。縱陞遷、不許離任敢有朦朧赴任者、參提革任、問罪監追

○十二年議准、運糧官旗、掛欠數多、把總名下三千石、或銀一千五百兩以上。指揮名下、及千戶等官、全幫領運者、一千石、銀五百兩以上。千戶五百石、銀二百五十兩以上。百戶鎮撫等官、二百五十石、銀一百二十兩以上。各遞降一級。每一倍、加一等。有能當年補完者、通免降級。如下年補完、及三年內全完者、准奏復原職。其一應提問官旗。各省及直隸江南衛分、行各該巡按御史。南京並江北衛分、行漕運衙門。各就近提問、以便完結

凡官軍罪犯。宣德九年、令漕運官軍有犯。罰運淮安徐州倉糧、赴京贖罪。流罪五十石。徒罪五等、自四十石、至十五石。杖罪每一十、一石。笞罪每一十、五斗

○正統三年、令各衛所運糧官、有比試違限者、俱住俸、於淮安倉支該運米數、赴京完納復俸

○又令犯罪罰運者、仍運該運之數。無力者、發極邊衛分

○四年、令運糧官軍、雜犯死罪者、比流罪加納米三十石、共八十石、於淮安徐州倉支運

○景泰七年、令運糧官軍犯罪者、照例納米收贖。罷罰運淮徐糧例

○嘉靖八年議准、淮安、清江浦、各管廠指揮千百戶等官有犯。比照運糧官員事例、聽漕運衙門提問。若犯該充軍、為民、降級、調衛罪名、問完之日、奏請發落

○又議准、湖廣、浙江、江西、江南等五總、但係考定。或委官造船官員。自指揮以下、有犯。照依江北清江廠事例、徑自提問

漕船

永樂十二年、令湖廣造淺船二千餘隻、於淮安各倉支運

○宣德五年奏准、運糧官軍船隻、南京、中都留守、及直隸衛所、於淮安修理。有司給與材料

○正統八年、令糧船損壞、撥附近地方木料辦納、於清江提舉司修造。工部差官一員監督。各衛所仍差撥官軍蓋立廠房、相兼匠作用工、及貼辦物料

○十三年題准、遮洋船三百五十隻、原係南京淮揚等衛官軍駕使、每歲由直沽以東三汊河過、赴林南東店等倉交納。梁闊底深、閘河水淺難行。以後糧完日、仍在臨清閘下灣泊、於衛河提舉司關支物料修(舟念)

○天順二年題准、衛河、通州、淮安、船廠、修造船隻。松木二年小修、三年大修、五年改造。杉木三年小修、六年大修、十年改造。小修者、軍士自備修理。大修及改造者、撥支木料、於各衛運糧官軍數內、摘留在廠、同清江衛河二提舉司官匠修造。仍催未到木料、拖欠班匠應用

○成化十六年題准、將浙江、湖廣、蕪湖、三處抽分木植。大者盡送清江衛河提舉司。小者變賣、准作腳價。餘數解部。每年該兌民糧三百三十萬石。每石加耗一斗。著落各把總官員、照時價賣銀、解二提舉司給軍。其有司木料價銀停止

○二十三年議准、該造遮洋運船、照依淺船裏河木料、一例打造

○正德十四年題准、運船料價。以十分為率、軍辦三分。民辦七分

○嘉靖三年題准、輕齎羨餘銀、差官解淮安府、聽漕司將漂流船隻、次第補造。俱限百兩一隻。查有缺船衛所、先將本衛補足、方通融於本總、定日給領。至灣、聽巡倉坐糧官看驗印烙

○十四年、令上運船隻、原定行糧三十三石。其有損壞、就將行糧存省、解赴漕司、聽作小修工費

○又題准、各衛運船、遇有損壞、修理不完者、一體俱作存省。各船旗軍、俱令在衛查照漕規、辦料、解赴漕運衙門、聽作小修工費。如糧多、船隻不敷、許令各船分載。不許借支存省旗軍行糧

○二十年題准、將南京戶部貯庫鹽引紙價積餘銀、每年支一千七百四十八兩。兵部武庫司收貯缺官柴薪銀、每年支一千兩。聽候總督漕運差官、支領造船

○二十四年題准、將軍三民七船料、責令有司軍衛、依期徵扣。八月以裏、給發興工。如至九月終不完者、住俸半年。十月終不完者、住俸一年。應造船隻、限十月終駕赴水次。如十月以裏、造船不完、底船不到廠。管廠各委官住俸半年。十一月終不完、不到。各住俸一年。十二月終不完、不到。各降二級

○三十二年議准、漕運各總、原額淺船、一萬二千一百餘隻。分隸各廠管造。自今年為始。比照軍船不到水次事例、如過年正月終船造不完、底船不到廠者、將管廠並押底船官、各住俸半年。二月終不完、不到廠者、將領運指揮、該廠造船千百戶、並押底船官、各住俸一年。若至三月終不完、不到廠者、連管廠把總、並廠運指揮千百戶、各提問降二級。俱聽漕司勘明、覈實具題參降。其造船完日、具呈漕運衙門、驗明印烙、給軍領駕。若湖廣等廠路遠、隨幫過淮、一體查驗印烙。或有釘稀板薄、造不如式、侵費料價底板、船不能完者、坐以贓罪、從重問擬。干礙把總官、一體參究

○三十八年題准、浙江糧船、行令北新關設廠。工部抽分主事、兼理打造

○隆慶六年題准、上江總四衛淺船、在安慶廠打造聽新設副使提調。九江衛在本處打造。聽九江道提調。下江總六衛、在蘇州廠打造。聽糧儲參政提調。原設把總等官、盡行裁革

○萬曆九年議准、浙江漕船、先因□洲車壩、將雜木作底五年一更。後因建閘、得免車盤、改限七年。今改楠木、計價一百二十七兩。必駕運十年以外、方許另造

漕禁

宣德二年、令運糧軍船、工部及諸衙門、不許撥載他物、致誤儹運

○成化六年、令提督漕運等官、嚴加巡察、若有運糧官軍、沿途糶賣糧米者、就便拏問。及行京通等處、管糧巡倉等官、禁約各倉鄰近之家。不許收買糧米囤放。賣與運糧官軍、有犯拏問。並把總各衛所該管官員、一體治罪

○十年、令漕運軍人許帶土產、換易柴鹽。每船不得過十石。違者盤檢入官

○二十一年題准、管運指揮等官、有借債至一千兩以上者、革去冠帶。五千兩者、住俸。一萬兩者、降一級。不許管軍管事

○弘治三年奏准、各處兌過糧米、務照原兌樣米上納。若官軍人等、將原兌好米、沿途糶賣。卻糴陳碎、及插和沙土、糠秕麤穀等項抵數者、驗出、將各該指揮等官、參送。旗軍徑送刑部、查照侵盜邊糧事例問擬。仍換好米上納

○十二年奏准、把總等官、縱容旗軍、花費腳價、及私下還債、以監守自盜論罪。立功滿日、帶俸差操。債主以盜官物論罪。勢豪官員、奏請發落。家人伴當、發廣西煙瘴衛分充軍

○十三年、令運糧衛所、各置文簿一扇。凡兌過糧數、並腳米多寡、一應盤費使用、及侵欺債負等項、逐一附寫。事完之日、送漕運衙門查究

○又奏准、官軍漕運、將正耗糧米、照數交兌。不許折收輕齎、及中途糶賣。違者、軍餘欠十石、小旗欠五十石、總旗欠一百石以上者、俱問發邊衛哨瞭。百戶欠三百石、千戶欠五百石、指揮欠一千石、把總都指揮等官、欠三千石以上、俱問發原衛帶俸差操。若總欠數多、總督漕運總兵等官、另行奏請定奪。原賣官糧、責付領運交納。所得價銀入官

○凡勢豪舉放私債、交通運糧官、挾勢擅拏官軍、縛打淩辱、強將官糧、准還私債者、問罪屬軍衛者、發邊衛充軍。屬有司者、發口外為民。運糧官、參究治罪

○凡漕運船隻、除運軍自帶土宜貨物外。若附帶客商勢要人等、酒麵、糯米、花草、竹木、板片、器皿、貨物者、將本船運軍、並附載人員、參問發落。貨物入官。其把總等官、有犯、降一級、回衛帶俸差操。民運船、不在此例

○凡楊村、蔡村、河西務等處、如有用強欄截民運糧船在家、包雇車輛、逼勒多出腳錢者、問追給主。仍發邊衛充軍

○十七年題准、把總等官、敢有指稱打點饋送、計船科取。許被害旗軍、具告漕司提問。如將已物、稍派各船希圖覓利。或攬客商貨物、取其雇值。或寄裝在京勢豪人等土產、負累旗軍、出陪腳價。亦許首告所在官司。照例盡數入官

○正德十五年議准、運糧官員到灣之時、腳價不敷。許赴漕運官處告理。如有私自借債、累軍償還者。漕運衙門、徑自訪察、從實參奏

○又議准。凡將尚堪撐駕運船、捏作損壞通同盜賣、得價脫逃、及勢豪強奪拆卸者、監陪完日、查照盜賣錢糧事例問罪

○嘉靖六年議准、管運官旗人等、上納糧米、驗與原樣米不同者、官候糧完類參、行各巡按御史提問。旗軍過淮之日、漕運都御史提問

○又議准、運糧入倉、不許門官、歇家、伴當、光棍人等掯留糧袋、索要銀錢。緝事衙門訪出、照依打攪倉場事例、問擬發遣○七年、令漕運衙門、各總衛所、不許剋取行糧輕齎等項、及置辦酒米(土商)疋紗羅、並各土宜饋送、交通賄賂。事發拏問重治

○八年議准、司府州縣管糧官、各於水次。同兌運官、將成化十五年原頒永為法則字樣鐵斛、與依式成造印記木斛、較量相同、就便交納。如有將私造大斛大斗、用強交兌者、監兌官、及撫按官、依律照例拏問

○又議准、遮洋船由海道經涉梁城守禦千戶所、寶坻縣

皇莊白龍港、新舊倉、龍王堂、一帶地方。居民、弓兵、官校人等、敢有在於河路、張布罾網、阻礙船隻、及稱盤詰、因而集眾搶奪財物者、撫按衙門、及鄰近管糧管河郎中主事等官拏問。搶奪財物、滿貫以上者兇犯枷號一箇月、照例發落

○又議准、經紀把持閘壩、及光棍指稱勢要名目、詐騙漕運軍船財物。或刻關防私記、號為條子錢等項名色、橫行索取。或在車營等處、包攬起剝、因而勒掯、加增腳價者、巡倉御史、管倉員外、及所在官司究問。照例從重議擬、奏請發落

○又議准、官軍通同無籍光棍、盜賣軍船、各從重追問。監陪原船完日、問罪發落

○又議准、把總指揮千百戶等官、索要運軍常例銀兩、及科索至十兩以上者、問罪降一級。二十兩以上者、降二級。三十兩以上者、降三級。四十兩以上者、降三級。發原衛帶俸差操、再不推用。至五十兩以上者、問發邊衛充軍。跟官書算人等、科索軍士銀物、侵欺入已、至十兩以上者、問發永遠充軍

○又議准、侵盜在官糧米、至四十石、銀二十兩、錢帛等物、值銀二十兩者、俱問罪發邊衛永遠充軍。糧至百石、銀至百兩以上者、斬

○又議准、京倉軍民運糧到日、聽其自行雇覓各倉囤基、囤放糧米不許抽錢、以為伴當官攢斗級常例。亦不許運官旗軍、饋送土宜。若小腳歇家、營求在官、指稱公用為由、索取囤基等項財物、及別項求索情弊。於本倉門首、枷號一箇月。滿日、送法司依律問擬。軍發邊衛充軍。民發口外為民。干礙內外官員、奏請定奪

○又議准、領運官員、如有侵扣運軍月糧行糧、多索船料等項銀兩者、查出贓私、俱照監守自盜事例、問擬發落

○又議准、運糧官軍人等、犯罪經提三次不到官問理。皆准照原供贓罪、行令該衛追贓。完日仍申巡按御史。各照前例、擬罪發落

○又議准、運官違限、內總督、並內監督衙門、有擅科一磚、罰銀一錢者、聽戶部與提督御史、指實參究

○十三年奏准、今後運軍脫逃。分別次數。初逃一次者照常發落。二次者、枷號一箇月。方許收運食糧。三次者、照依操軍事例、俱調衛

○又議准、把總都指揮指揮等官、如遇漕運衙門差委查盤、止許催儹該管衛所船隻。不許營求別差、以圖賄賂。亦不許假以該管衛所借債為由、令其買賣負累軍士、遲誤糧運。違者、聽總提督衙門、並巡倉巡河御史等官、參奏拏問

○二十年議准、今後進倉糧米、仍令運官、照舊摯斛進完報曬。若有臨倉掛欠、照數陪補治罪。不許守門官軍人等、假以合子米為由、徇情故違、一概擾害

○二十二年議准、今後司府州縣、受理軍民詞訟、干礙運糧官軍。如係強盜人命重情、備行知會漕司、委官拘問。其餘。贓私小事、將原詞抄行漕運衙門、照例候交糧完日、發理刑主事問理。不許徑自拘繫

○萬曆九年題准、備行各監兌官、及兼理漕糧御史。將該兌糧米、眼同州縣官、並運官、看驗明白交兌。取具有司結狀。運官領狀。備將緊要數目字樣、用印鈐蓋。各一樣四本。一存監兌委官。一送漕運衙門。一送戶部。一送總督衙門。案候收糧。如米色與結狀不同。即係官旗插和。若有司縱容糧長、將爛米搪塞、不肯從實結報。各從重參究

○十二年議准、軍旗有欲呈告運官不法事情者、許候糧運過淮、並完糧回南之日、赴漕司告理。如赴別衙門挾告詐財者、聽把總官、就拏送問。犯該徒罪以上、調發邊衛充軍。另拘戶丁補伍

○又議准、凡漕運官軍、敢有水次折乾、及中途糶賣、以致抵壩起欠、及臨倉掛欠者、即係侵欺。除正犯查照律例問擬外。其餘官旗、仍各總計名下欠數、總小旗欠一百石、問發哨瞭。百戶鎮撫欠二百五十石、千戶欠五百石、指揮及千戶等官、全幫領運者、欠一千石、把總官欠三千石、俱問罪降一級。發原衛所帶俸差操。有能臨時設法買補完足、止作折賣正犯、各官旗免罪。其雖不係侵盜、但有虧折、俱照前例擬斷。若總欠數多、及麤惡不堪、至三萬石以上、總督總兵等官、另行奏請定奪

○又議准、漕運把總指揮千百戶等官、索要運軍常例、及指以供辦等費為由、科索、並扣除行月糧、與船料等項、值銀三十兩以上者、問罪立功。五年滿日、降一級、帶俸差操。如未及三十兩者、止照常科斷。其跟官書算人等、指稱使用、科索軍人財物入已者、計贓論罪。如至二十兩以上、發邊衛充軍

○又議准、衛所官完糧後、備造支銷數目、呈報稽考。若有造報不明、及侵欺靠損情弊。許運軍指實首告。各查照律例、從重問擬。把總官失於覺察、參問治罪

○又題准、凡漕運錢糧、有侵盜銀三百兩、糧六百石以上、俱照侵盜本律、仍作真犯死罪。係監守盜者斬。係常人盜者絞

民運

正統十三年題准、白糧船編置字號。送沿河各官催督。及行磚廠、免帶磚

○成化六年奏准、蘇松等府、運糙白糧米、係官造船隻。每船僉撥納戶五六名、多不過十名。領駕來京。行收糧衙門、驗無糠穀沙土、免其曬揚、即與收受

○弘治七年題准、行河西務、遇白糧米剝船到關。俱免納料、即時放行。仍行各鈔關、一體驗放

○嘉靖元年題准、民運白糧、照兌運事例。每十月終徵完。委官十二月以裏、運至□洲。聽儹運郎中催儹。次年正月終不完者、將府州縣管糧官、提問。住俸半年。三月終不完者、住俸一年。仍令戴罪催徵。若延至五月終不完者、將府州縣掌印等官通提、各降二級。蘇松常三府、限正月以裏過淮。八月初一日完納。若限外三箇月上完者、住俸半年。五箇月上完者、住俸一年。至次年二月終不完者、問罪降二級

○隆慶二年題准、民運糧、行各撫按、委府佐貳官一員、為總部。州縣佐貳官一員、為協部。正月以裏、督行開船。定限六月以裏完納。如部運官不依期催解。違七月終限者、住俸三月。違八月終限者、住俸半年。違九月終限者、住俸一年。違十月終限者、降級。歲終不到者、比罷軟例罷斥。各掌印官、遞降一等

○六年題准、民運白糧、責令糧長設處船隻、同運官幫次開程、過淮洪入閘。漕務參政督催、與軍船一體輓拽。仍許量帶土宜四十石、免其納稅

○萬曆九年議准、行漕司、及各巡撫。將江南五府應運白糧。令各糧長、仍雇五百料中船。勿令夾帶私貨。應得水腳、當官議定、先給一半。其餘印封、船過徐州、總部官驗給

○又題准。每歲解京白糧。務點殷實糧戶、正身解納。不許棍徒包攬。應運米數、先儘本名。如有官戶銀米、責令運送倉庫、轉給領解。以杜短少陪累。船隻許令糧長自雇五百料中船。每百石、定給銀三十三兩。埠頭等役、悉行查革。經過鈔關、如果止於土宜四十石。免其納稅。糧至丁字沽以北。河西務主事即照軍糧所定腳價、撥船起剝。徑交經紀、搬抗過壩。不許仍前寄囤。如有積棍攬解、歇家科擾等弊。聽巡視科道參究。糧完之日、解戶批單、給發部運官、領回類繳。各有司不必監比家屬。仍利稽弊文票、聽巡倉御史、查給稽覈

穵運

成化二十年題准、遮洋支兌三十萬石。除天津等倉六萬石外。將薊州二十四萬石內、改撥十萬石豐潤倉交收。以備山海遠衛官軍支給

○弘治九年題准、運本色十萬石、赴薊州倉上納。折色十四萬石、運送永平庫收貯。以便官軍月糧

○嘉靖二十九年、命撥漕糧二十萬六千餘石、接濟密雲昌平兵馬

○三十年題准、薊州班軍六萬七千員名、該行糧十三萬四千石。於漕糧內撥運

○三十四年題准、密雲主客糧米內。量改六萬石、給昌平支用

○三十五年、減免密雲昌平、原撥漕糧五萬石

○三十九年題准、令運官將漕糧運密雲鎮七萬石。昌平鎮三萬石。並行糧一十四萬四千三石三斗。徑運該鎮。歲以為常

○四十四年、以薊永分鎮、撥薊鎮本色十萬石、折色八萬四千石。撥永平折色五萬六千石

○隆慶三年題准、除原派薊鎮倉糧船隻照舊外。仍將臨清德州、各水次應兌漕運、坐派昌密二鎮。以便北衛所軍船就近派兌。工部設廠。戶部委官監收。就與領運。以免進倉出倉繁費。其應用腳價盤剝、該扣米一萬一千六百一十二石。每石五錢。行令有司徵銀一萬八百六兩。隨糧起解、以備穵運

○六年、以潮白二湖通。令密雲漕糧、舊發一十萬石外。加增五萬石。由新修河道、運赴該鎮隆慶等倉交納。仍於該鎮客兵年例銀內。每石扣銀七錢、存留太倉

○又令鞏華城官軍月糧、并先額漕糧四萬石。俱由通河運至奠靖倉。將薊鎮永鞏昌標四營軍糧、九箇月本色。并

長陵等八衛、別項官軍月糧。俱由奠靖倉、就近關支

○萬曆九年題准、奠靖倉原撥漕糧十五萬石。內將二萬石、自沙子營陸運、改撥居庸倉收貯。輳放居庸、黃花、橫嶺、三路官軍月糧。以免召商勞費。其搬運腳價。奠靖倉每石銀四分。今每石加一分。共加銀二百兩。責令殷實商役領運

○十一年議准、營州左屯衛官軍月糧、遠赴通倉不便。自萬曆十二年為始。每年漕糧到日。通州管糧郎中、撥發二千五百石。就令昌鎮運糧經紀、自通州水運至順義縣小東莊。每石給腳價銀三分七釐五毫。自小東莊陸運至城、每石給銀五釐。俱在隨糧輕齎銀內動支。該衛官軍、逐月關領








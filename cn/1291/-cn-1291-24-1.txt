【怨诗】

〖怨歌行〇玉台、《文选》注作怨诗。《文选》、《乐府诗集》作怨歌行。〗

新裂齐纨素。鲜洁如霜雪。裁为合欢扇。团团似明月。出入君怀袖。动摇微风发。常恐秋节至。凉飚夺炎热。弃捐箧笥中。恩情中道绝。

（〇《文选》二十七。玉台新咏一。《类聚》四十一、又六十九引作扇诗。《白帖》四引作咏扇诗。《乐府诗集》四十二。合璧事类外集六十不著撰人。文章正宗二十九。《诗纪》二。又杜公瞻编珠一引雪、月二韵。文镜秘府论西卷引雪、月二韵及雪一韵。《初学记》一月部引雪、月二韵、又风部引雪、月、发三韵。《初学记》二雪部引雪、月二韵、又霜部引雪一韵。又《白帖》一月部引雪、月二韵、雪部引雪一韵作咏扇诗、霜部引雪一韵作扇诗。又《白帖》二引雪一韵。又《文选》三十和王主簿怨情诗注引雪、月二韵。又三十一杂体诗注引雪、月二韵。岁华纪丽三引热、绝二韵作纨扇诗。《御览》七子二引雪、月、发三韵作扇诗，又八百十四引雪、月二韵。黄氏集千家注杜工部诗史补遗五薄游诗注引月韵一句。事类赋扇赋引雪、月、发三韵作扇诗。〇逯案。玉台此诗有序云。昔汉成帝班婕妤失宠。供养於长信宫。乃作赋自伤。并为怨诗云云。此玉台编者语也。又梁元帝谢东宫赉辟邪子锦白褊等启云。鲜洁齐纨。声高赵谷。似梁时此诗皎仍作鲜。又《类聚》五十徐陵裴使君墓志铭云。明月团团似班姬之扇。则团圆者原应作团团。此诗盖魏代伶人所作。附此俟考。）





卷三



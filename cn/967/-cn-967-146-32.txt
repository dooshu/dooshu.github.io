李流谦　吊无为照老三首

弹指超然一念初，从儒从佛两遽庐。

十年向走半天下，万卷不称行秘书。

故自高怀嫌入俗，不妨儿辈共憎渠。

临行半偈如何道，裂转虚空最起予。

李流谦

李流谦　吊无为照老三首

记得三溪溪上春，瘦筇容我夜敲门。

一生几见此人物，十日九从师笑言。

閒得得来非有意，冷湫湫去若为论。

古山第一烟云窟，好驻高人雪月魂。

李流谦

李流谦　吊无为照老三首

六尺岩岩铁石姿，可怜一病不支持。

荒榛半垅独归处，暝霭数峰无见时。

未割尘缘聊洒涕，欲寻陈迹但哦诗。

萧萧秋雨山中夜，负他他年对榻期。

李流谦


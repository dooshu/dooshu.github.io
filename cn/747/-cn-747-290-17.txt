○别韦侍御使蜀序

予之友曰韦侯，始以才进，中而遇坎，自廷尉评为益州刺史。行欲美也，玉映而山辉；善无小也，鹤鸣而天听。俄自谪宦，假其察视，奋飞泥蟠，皇华原隰，为持斧之吏，受负弩之礼。非其明义清节，高迈卓绝，时辈所美，朝议推多，亦焉得利其往蹇，而振其废滞？而今而後，予有以见举德之，为神之介，虽不本於利，而终享其实者有矣夫。火中暑徂，使车云迈，心同道合，旨酒有践，或席次林园，或觞临郊岐，风流相从，日夕以继者，於若人如此其厚也。佥以为无欲而自致，韦子之谓道；有善而不扬，友朋之为过。然则今之所至，莫近於诗，盍赋一章，以美吾友？故有斯作也。


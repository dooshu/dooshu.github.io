巧团圆/梦中楼 - (明清)李渔







一名《梦中楼》。戏曲。清李渔撰。三十三出。渔有《笠翁传奇十种》已著录。此乃十种之一,约于康熙七年(1668)成书。故事与作者所著小说《十二楼》中《生我楼》相同。写锦衣卫千户尹厚之子幼年被拐卖与汉阳布商姚家为子，名姚继。布商死，姚继孤身处世，常梦见自己出生地一小楼及床后幼时一玩具箱。梦中又得某老人告知，其祖传玉尺，与婚姻有关。其邻居姚器汝原在四川做官，因李自成起兵天下动乱而辞官隐居，改名曹玉宇。有女长成，欲招姚继为婿。姚继与曹女互以玉尺和诗帕定情。郧阳人尹小楼早年丢失幼儿，年老时欲寻一真心愿做继子的人，即插标“卖身为父”，被姚继买回，当作父亲供养。尹妻及曹女被李自成部下掳去，装于布囊中发卖，皆被姚继买回。尹小楼夫妻相逢，姚继与曹女结婚，一同至尹家。姚继见尹氏所居即自己梦中小楼，玩具箱亦在，始知尹小楼夫妻原是亲生父母。曹玉宁被朝廷起用，督师经过此地，与女儿女婿相见并同尹氏认了亲家。剧中写人情至性较亲切。




序

笠翁之著述愈出而愈奇，笠翁之心思愈变而愈巧。读至《巧团圆》一剧，而事之奇观止矣，文章之巧亦观止矣！笔笔性灵，言言精髓。吐人不能吐之句，用人不敢用之字；摹人欲摹而摹不出之情，绘人争绘而绘不工之态。然此非自笠翁始也。古来文章不贵因而贵创，自“六经”以至《南华》、《离骚》、《盲传》、《腐史.，无不由创而传，从前无是格也。若仅依样沿袭，陈陈相因，作者乏呕心雕肾之功，读者亦无惊目动魄之趣，覆瓿之外，乌所用之？今日诗文之病，坐是也。故生面忽开，即院本俳词，尽堪脍炙；臼窠再见，即高文典册，亦属唾余。知此，而后可读古人之书矣；知此，而后可读笠翁之传奇矣。

然世尽有好为新奇，无奈牛鬼蛇神，幻而不根；凿空羽化，妄而鲜实。自为捧心之妍，而徒令观者掩鼻。非不务创，以其有创之心，无创之具也。笠翁则诚有其具矣！锦心烂焉，绣口灿焉，生花之笔又复滋而蔓焉。不必陈言之务去，而鲜葩竞发，秀萼怒生，一切朽箨残苞，望而却走。是天固纵之使创，彼腐般迂倕，乌得而绳墨之？

是剧于伦常日用之间，忽现变化离奇之相。无后者鬻身为父，失慈者购妪作母，凿空至此，可谓牛鬼蛇神之至矣！及至看到收场，悉是至性使然，人情必有，初非奇幻，特饮食日用之波澜耳。

至观其结想摛词，段段出人意表，又语语仍在人意中。陈者出之而新，腐者经之而艳；平者遇之而险，板者触之而活。不独此也，事之真者能变之使伪，伪者又能反而使之即真；情之信者能耸之使疑，疑者又能使之帖然而归于信。神乎，神乎！文章三昧，遂至此乎！由烂漫以造恬雅，自炉锤而臻浑化，上搴元人之旗，下夺临川之席。吾不意天壤间，竟有此等异人著此等异书供人快读。今而后，吾不敢复以烟火文人目笠翁矣！

康熙戊申之上巳日，樗道人书于瑁湖僧舍








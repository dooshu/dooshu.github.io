读周栎园诗有钞书续旧忘之句广其意和韵四首时中秋后二日也

其一


何地非嘉月，偏于此夜凉。
开箱寻裋褐，散帖卧匡床。
官罢真能懒，愁多况善忘。
秋虫灯下语，客意若为量。

其二

孤帆闻过雁，敢告候初凉。
忽忆沧洲梦，应閒白石床。
鹭鸥眠自稳，魑魅笑相忘。
莫测皇天意，书空且自量。

其三

枫林摇白露，一叶掠船凉。
归燕晓辞幕，寒螀夜到床。
长贫知仆性，百感对僧忘。
婚嫁欣无累，将从达者量。

其四

万井砧声里，天风为客凉。
浊醪难独醉，好友忆连床。
海曲归何晚，山阴兴不忘。
残生须自卜，詹尹岂能量。


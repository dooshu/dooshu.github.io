○上熊鏡湖議處林賊書 【 議處林賊】

邇聞　臺下有事於林賊、乃鄙人之所至願、但恐用兵日久、師老而卒怠、曾賊巳擒、功成而將驕、况事未舉而機巳洩。兵未集而賊先迯。恐非兵家之勝筭也如取此賊或以力。或以智。必預定而後可以施行。所謂以力者。乘此兵船既集。諸將未散。機不洩而密擒之。此其一也。所謂以智者。乘其有功之後。令彼散其黨與。分其船隻。隨舟?宗剿賊。擒其首惡。宥其脅從。此又其一也。故兵法謂智將勝而後戰、敗將戰時求勝、雖勝亦倖也、而况未必能勝乎、今不决機于未戰之先率爾妄動、倘不如意。撫之則疑不釋。剿之則力不勝是又遺地方之大患也。况此賊前日用之。今日勦之雖小信不可拘。恐觀望者眾也。且曾賊既平。兵威巳振。此賊雖不敢必其為善。而目前且不敢為惡。從容以伺其變。再為雲夢之遊未為遲也。務使兵出有名。事乃可濟。萬一輕敵僨事。撫剿俱失。不免為先聲之累。


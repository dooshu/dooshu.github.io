问答录





问答录叙录


《问答录》，又名《东坡问答录》《东坡佛印问答录》，一卷，旧本题宋苏轼撰。是书凡二十七条，所记皆与僧佛印往复之语，以及商谜、行令并叠字诗。前有万历辛丑常熟赵开美之《题辞》。《四库全书总目》卷一四四认为，其语“诙谐谑浪，极为猥亵。又载佛印《环叠字诗》及东坡《长亭诗》，词意鄙陋，亦出委巷小人之所为。伪书中之至劣者也。”然书中故事流传颇广，兹姑录存。本书现存版本有：《宝颜堂秘笈》本（万历本、民国石刻本）、《丛书集成初编》本。本次整理据《丛书集成初编》本收入。





东坡问答录题辞


东坡以世法游戏佛法，佛印以佛法游戏世法。二公心本无法，故不为法缚。而诙谐谑浪，不以顺逆为利钝，直是滑稽之雄也。彼优髡视之，失所据矣。刻《东坡佛印问答录》。

万历辛丑九月日，海虞清常道人赵开美识。





问答录


与佛印嘲戏


佛印未为僧日，乃儒家流，群书无不遍读，滑稽应对，当时无出其右者。与东坡厚善，会饮必相谐谑。在神庙朝，因祷旱，乃诏在京各僧入内修设道场、演经说法，东坡乃戏谓佛印曰：“君素喜释教，窃闻诏僧供奉，盍不冒侍者之名入观盛事？”佛印信之。既入，上适见之，状貌魁伟，遂赐披剃，佛印不得已而顺受，实非本意，亦颇衔恨。后东坡宴而戏之曰：“向尝与公谈及昔人诗云：‘时闻啄木鸟，疑是扣门僧。’又云：‘鸟宿池边树，僧敲月下门。’未尝不叹息前辈以僧对鸟，不无薄僧之意，岂谓今日公亲犯之？”佛印曰：“所以老僧今日得对学士。”东城愈喜其辨捷。





纳佛印令


东坡与佛印同饮，佛印曰：“敢出一令，望纳之：不悭不富，不富不悭。转悭转富，转富转悭。悭则富，富则悭。”东坡见有讥讽，即答曰：“不毒不秃，不秃不毒。转毒转秃，转秃转毒。毒则秃，秃则毒。”





佛印讥谑


东坡一日携宅眷游西湖，因往灵隐，适见佛印临涧掬水，怡然忘机。坡诘之，答曰：“闻此中有花纹小蚌可爱，欲得数枚，置之盆池，间以供闲玩，犹恨未获。”东坡戏之曰：“佛印水边寻蚌吃。”佛印应声答云：“子瞻船上带家来。”“蚌”与“家”二字借意也。坡颇恨之，各分散而去。





题僧诗轴


佛印令一僧每于东坡前言诗，公甚鄙之。一日，僧乃携诗轴求公为序，正所谓“持布鼓过雷门”也，公戏题之曰：“大杜之下有小杜，小杜之下，翘然杰出，非吾师而谁？”





为佛印真赞题答


东坡一日会为佛印禅师题真赞云：“佛相佛相，把来倒挂，只好擂酱。”别一日，佛印禅师却与东坡居士题云：“苏胡苏胡，比上不足，比下有余。”盖子瞻多髯也。





联佛印松诗


东坡过天竺谒佛印，款语间，因言窗前两松，昨为风折其一，怅怅成一联，竟未得续其后，举以示坡云：“龙枝已逐风雷变，减却虚窗半日凉。”坡续云：“天爱禅心圆似镜，故添明月伴清光。”佛印喜其敏捷，叹服不已。





游藏春坞


东坡居西山日，有徐都尉于所居之背面山辟一花坞，广植奇花异木，名曰“藏春坞”。时值芳春，争妍竞秀，盛称一时。东坡召佛印同往访之，徐以他出不遇，洞门锁钥，无以启扃者。忽见楼头有一女，艳妆凭栏凝望，坡遂索笔题诗于门曰：“我来亭馆寂寥寥，镇镇朱扉不敢敲。一点好春藏不得，楼头半露小花梢。”佛印用坡韵复题其后曰：“门掩青春春自饶，未容取次老僧敲。输他蜂蝶无情物，相逐偷香过柳梢。”徐归见所题诗，明日乃约二人来访，久而不至，因用前韵以足之曰：“藏春日日春如许，门掩应防俗客敲。准拟款为花下饮，莫教明月上花梢。”须臾，东坡同佛印至，徐乃出家姬侍宴，遍赏红紫，真胜集也。酒酣，坡即席赠词于姬曰：“满院桃花，尽是刘郎未见，于中更一枝纤软。仙家日日，笑人间春晚。浓醉起，惊落红千片。　　密意难窥，羞容易见。平白地，为伊肠断，问君终日，怎安排心眼？须信道司空自来见惯。”徐乃即席和坡词，付姬歌此以劝，坡大醉而去。词云：“小苑藏春，信道游人未见。花脸嫩，柳腰娇软，停觞缓引，正夕阳逗晚。莺误入，惊触海棠花片。　　只恨春心，当时露见。小楼外，曾劳目断。樽前料想，也饥心饱眼。从此去萦心有人可惯。”【原案】词名《人娇》。





联句嘲僧


东坡与子由、佛印同饮于水阁，偶见一妇人浣衣脚白，东坡曰：“可联句。”坡云：“玉箸插银河。”印云：“红裙蘸碧波。”子由大笑，戏后二句云：“更行三五步，浸着老僧窠。”





与佛印答问


东坡得杭州倅，一日过天竺，与佛印遇于九里松。握手纵步，坡见一峰峭拔稍可爱，因问何山。佛印曰：“此飞来峰也。”坡曰：“何不‘飞去’？”印曰：“一动不如一静。”坡曰：“若欲静，‘来’作么？”答曰：“既来之，则安之。”及寺门，见捏塑金刚壮丽，问佛印曰：“二金刚何者为重？”印曰：“握拳者尊。”及至殿，见有奉佛者斋供罗列，香烛具陈，复询曰：“金刚尊大，斋供不及，何也？”印曰：“彼司门户，恃势张盛，降魔护法，无预斋供。所以时人有诗嘲云：‘撑肩努眼恶精神，捏合从来假似真。刚被法门借权势，不知身自是泥人。’”后至上天竺，见观音手持数珠，坡曰：“观音既是佛，持念珠果何意耶？”印曰：“亦不过念佛号耳。”复询念何佛号，印曰：“亦只念观音佛号。”坡曰：“彼自是观音，自诵其号，未审何谓？”印曰：“求人不如求己。”复见座前致经一卷于其上云：“咒咀诸毒药，所欲害身者。念彼观音力，还著于本人。”坡喟然叹曰：“佛仁人也，岂有免一人之难而害一人之命乎？是亦去彼及此，与夫不爱者何异也？”因谓佛印曰：“今我体佛之意而改正之可乎？曰‘咒咀诸毒药，所欲害身者。念彼观音力，两家都没事。’”佛印曰：“善。”坡赞云：“南海大士真奇绝，手持数珠一百八。始知求己胜求人，自念‘观世音菩萨’。”





因扪虱诘辨


东坡闲居，日与秦少游夜宴，坡因扪得虱，乃曰：“此是垢腻所生。”秦少游曰：“不然。绵絮成耳。”相辨久而不决，相谓曰：“明日质疑佛印，理曲者当设一席以表胜负。”及酒散，少游竟往扣门，谓佛印曰：“适与坡会，因辨虱之所由生，坡曰生于垢腻，愚谓成于绵絮。两疑不释，将决吾师。师明日若问，可答生自绵絮，容胜后当作音不饦音托会。”既去。顷之，坡复至，乃以前事言之，祝令答以虱本生于垢腻，许作冷淘。明日果会，具道诘难之意，佛印曰：“此易晓耳，乃‘垢腻为身，絮毛为脚’，先吃冷淘，后吃饦。”二公大笑，具宴为乐。





佛印纳东坡令


东坡、王介甫设一令，各人预先言之，取其外无可言者，以难佛印。谓要令中有“三百六十”字，又有“牛”字。东坡云：“天下有三百六十军州，惟有秦国出金牛。”介甫云：“一年有三百六十日，惟有春日打春牛。”佛印云：“人身有三百六十骨节，惟有丑生人肖牛。”亦应之巧妙也。

东坡、黄鲁直、佛印禅师三人同在百花亭上赏花饮酒，至数杯后，佛印起去小解。子瞻遂问去那里，佛印答云：“小僧忙，片时至。”佛印来坐，子瞻道：“我今行个‘忙’令。”便先道云：“我有百亩田，全无一叶秧。夏已相将半，问君忙不忙。”黄鲁直云：“我有百箔蚕，全无一叶桑。春已相将老，问君忙不忙。”佛印曰：“和尚养婆娘，相牵正上床。夫主外面入，问君忙不忙。”

苏子瞻在正堂置酒会客，时黄鲁直、佛印禅师俱在。饮酒数杯，子瞻要行一个“急急”令，当先道令曰：“急急急，穿靴水里立。走马到安邑，走马却回来，靴里犹未湿。争几多？二三分。”黄鲁直云：“急急急，把箭射粉墙。走马到南阳，走马却回来，箭头未点墙。争几多？二三尺。”佛印云：“急急急，娘子放个屁。走马到慈刹，走马却回来，孔门犹未闭。争几多？三五寸。”





的对


东坡之妹，少游之妻也。一日妹归集宴，因食煨栗，妹谓坡曰：“栗破凤凰见。”坡思之：“天下未尝无对。”数日竟思，未能还之。佛印来访，问坡有何著述，坡曰：“欲琢一对，未能也。”因举前事。佛印应声曰：“何不云‘藕断鹭鸶飞’？”佛印复云：“正如‘无山得似巫山秀’，此亦同音两意。”坡即对云：“何叶能如荷叶圆。”子由曰：“不若曰‘何水能如河水清’，以水对山，最为的对。”

东坡与子由夜雨对床，子由因举曰：“尝见鬻术者云：‘课卖六爻，内卦三爻，外卦三爻。’思之亦未易对。”一日同出，坡见戏场有以棒呈戏者云：“棒长八尺，随身四尺，离身四尺。”坡曰：“此语正可还前日枕上之对。”子由曰：“触机而发，诚佳对也。”





佛印因坡见罪


东坡诋毁大臣变新法，由是获罪。当时遂置东坡于乌台按鞫，其平昔所与交游者一时连坐，谪斥废秩者不下一二百人，累及佛印，遂法加编配。有与其厚善者，皆至慰劳，且伤其刺字之苦，佛印怡然叹曰：“我佛胸题万字，老僧面带两行。”佛印后至一州，太守怜之，使健卒二人肩舆以送往，佛印戏谓健儿曰：“健儿，你辈抬我，便是夹颂底《金刚经》，面面皆有字。”闻者莫不大笑。





与佛印商谜


东坡即拾一片纸，画一和尚右手把一柄扇，左手把长柄笊篱。与佛印云：“可商此谜？”佛印沉吟良久：“莫是《关雎》序中之语欤？”东坡曰：“何谓也？”佛印曰：“‘风以动之，教以化之’，非此意乎？”东坡曰：“吾师本事也。”相与大笑而已。





佛印与东坡商谜


佛印持二百五十钱示东坡云：“与你商此一个谜。”东坡思之，少顷，谓佛印曰：“一钱有四字，二百五十个钱乃一千个字，莫非《千字文》谜乎？”佛印笑而不答。





佛印与东坡墨斗说


佛印持匠人墨斗，谓东坡曰：“吾有两间房，一间赁与转轮王。有时放出一线路，天下邪魔不敢当。”东坡答云：“我有一张琴，一条丝弦藏在腹。有时将来马上弹，弹尽天下无声曲。”





与佛印起令


东坡谓佛印起令曰：“要头是曲名，尾是二十八宿，四个字不间。”东坡曰：“黄莺儿扑蝴蝶不著，虚张尾翼。”佛印应声答曰：“二郎神绕佛阁相视，鬼奎危娄。”





佛印题茶诗与东坡


“穿云摘尽社前春，一两平分半与君。遇客不须容易点，点茶须是吃茶人。”东坡答佛印云：“嫩蕊馨香两味过，感师远赠隔烟罗。试烹一盏精神爽，好物元来不须多。”





因月素行令


东坡谪官黄州，一日佛印来访，居佛印于雪堂而寝食焉。官妓月素者，坡喜其能诗，凡会席必命至焉。坡方宴佛印，月素适从外来，坡问：“汝来何为？”对曰：“适过门，闻宴客，敢来求一杯酒。”坡曰：“汝来掇坐，我作一令，汝能还之，令汝预坐。”坡曰：“要一物不唤自来，下用两句诗。”坡出令云：“酒既清，肴又馨，不唤自来是青蝇。不识人嫌生处恶，撞来筵上敢营营。”佛印即口还令云：“夜向晚，睡思浓，不唤自来是蚊虫。吃人嘴脸生来惯，枵腹贪图一饱充。”月素云：“只将自身还令得否？”坡曰：“人亦天地一物尔，何害？”乃还令云：“绮席张，日将暮，不唤自来是月素。红裙一醉又何妨，未饮便论文与字。”坡大喜其以己自喻，意亦美也，因命入坐，遂同饮焉。





宴同官行令


东坡在翰林日，春宴同官，适八人预焉，佛印亦居其内。中席，东坡谓众客曰：“某行一令，上以二字重说，下用一诗句协韵以状其意。”东坡令云：“闲似忙，蝴蝶双双过粉墙；忙似闲，白鹭饥时立小滩。”王介甫云：“来似去，潮翻巨浪还西注；去似来，跃马番身射箭回。”秦少游云：“动似静，万顷碧潭澄宝镜；静似动，长桥影逐秋波送。”又客云：“难似易，百尺竿头呈巧艺；易似难，执手临歧话别间。”佛印云：“悲似乐，送葬之家喧鼓乐；乐似悲，送女之家日日啼。”又一客云：“有似无，仙子乘风送太虚；无似有，掬水分明月在手。”永叔云：“贫似富，艄子满船金玉渡；富似贫，石崇著得敝衣裙。”吴客云：“重似轻，万斛云帆一霎经；轻似重，柳絮纷纷铺画栋。”又客云：“‘难似易’，不若云‘少年一举登高第’。”又曰：“‘富似贫’，不若云‘恋恋绨袍有故人’。”





借意状物名令


东坡令云：“水林檎，未是水林檎，芰荷翻雨洒鸳鸯，恁时方是水林檎。”少游云：“清消梨，未是清消梨，夜半匆匆话别时，恁时方是清消梨。”坐客云：“清沙烂，未是清沙烂，六幅裙儿留半片，恁时方是清沙烂。”又客云：“红娘子，未是红娘子，凝脂二八谁家女，恁时方是红娘子。”佛印云：“荔枝儿，未是荔枝儿，夜半婆娘生下子，恁时方是荔枝儿。”永叔云：“肉苁蓉，未是肉苁蓉，暮□□□朝食龙，恁时方是肉苁蓉。”又客云：“地骨皮，未是地骨皮，万顷良田买断时，恁时方是地骨皮。”





坡妹与夫来往歌诗


东坡之妹，聪慧过人，博学强记，尤工为文。有欲以秦少游议亲者，妹索其所业，视之曰：“秦之文粗足以敌吾子由之才。”遂得偕伉俪。后子瞻在翰林日，妹往省行之，适佛印以长歌寄坡，有勉其退休之意。坡读之尤少凝思，妹从旁适见之，一览了然。叹曰：“使汝作男子，名位必在我上。”妹因喜得纵观翰苑未见之书，乃遣价报书于秦，姑迟其归，因录佛印歌以示秦云。歌曰：

野野　鸟鸟　啼啼　时时　有有　思思　春春　气气　桃桃　花花

发发　满满　枝枝　莺莺　雀雀　相相　呼呼　唤唤　岩岩　畔畔

花花　红红　似似　锦锦　屏屏　堪堪　看看　山山　秀秀　丽丽

山山　前前　烟烟　雾雾　起起　清清　浮浮　浪浪　促促　潺潺

湲湲　水水　景景　幽幽　深深　处处　好好　追追　游游　傍傍

水水　花花　似似　雪雪　梨梨　花花　光光　皎皎　洁洁　玲玲

珑珑　似似　坠坠　银银　花花　折折　最最　好好　柔柔　茸茸

溪溪　畔畔　草草　青青　双双　蝴蝴　蝶蝶　飞飞　来来　到到

落落　花花　林林　里里　鸟鸟　啼啼　叫叫　不不　休休　为为

忆忆　春春　光光　好好　杨杨　柳柳　枝枝　头头　春春　色色

秀秀　时时　常常　共共　饮饮　春春　浓浓　酒酒　似似　醉醉

闲闲　行行　春春　色色　里里　相相　逢逢　竞竞　忆忆　游游

山山　水水　心心　息息　悠悠　归归　去去　来来　休休　役役

秦少游答短歌

未及梵僧歌，词重而意复。字字似联珠，行行如贯玉。想汝惟一览，顾我劳三复。裁诗思远寄，因以真类触。汝其审思之，安表予心曲。

并叠字诗一首



秦之书记既，到值坡与妹游湖上，得秦诗且会其意，因睹物用其体，即成《采莲歌》云。

坡妹《采莲叠字》诗一首：



东坡亦和叠字诗一首：



东坡书字意成诗，比虏使至，每以能诗自矜，朝廷议以东坡馆伴之，使者索赋诗，坡曰：“赋诗易事，观诗稍难耳。”因出《长亭诗》以示之。诗云：



环叠字诗及东坡效体诗，精敏者一见固可以决，又恐有如虏使终日疑思不辨者，今逐一明解于下：

佛印长歌云：“野鸟啼，野鸟啼时时有思；有思春气桃花发，春气桃花发满枝；满枝莺雀相呼唤，莺雀相呼唤岩畔；岩畔花红似锦屏，花红似锦屏堪看；堪看山山秀丽，秀丽山前烟雾起；山前烟雾起清浮，清浮浪促潺湲水；浪促潺湲水景幽，景幽深处好；深处好追游，追游傍水花；傍水花似雪，似雪梨花光皎洁；梨花光皎洁玲珑，玲珑似坠银花折；似坠银花折最好，最好柔茸溪畔草；柔茸溪畔草青青，双双蝴蝶飞来到；蝴蝶飞来到落花，落花林里鸟啼叫；林里鸟啼叫不休，不休为忆春光好；为忆春光好杨柳，杨柳枝枝春色秀；春色秀时常共饮；时常共饮春浓酒，春浓酒似醉；似醉闲行春色里，闲行春色里相逢；相逢竞忆游山水，竞忆游山水心息，心息悠悠归去来；归去来休休役役。”

秦少游诗云：“静思伊久阻归期，久阻归期忆别离；忆别离时闻漏转，时闻漏转静思伊。”

东坡妹《采莲诗》云：“采莲人在绿杨津，在绿杨津一阕新；一阕新歌声嗽玉，歌声漱玉采莲人。”

东坡诗云：“赏花归去马如飞，去马如飞酒力微；酒力微醒时已暮，醒时已暮赏花归。”

东坡《长亭诗》云：“长亭短景无人画，老大横拖瘦竹筇。回首断云斜日暮，曲江倒蘸小山峰。”





登厕讥行者


东坡与佛印最厚，往来不常。一日去访佛印，语言酬答，不觉坐久，东坡仓皇登厕，有一行者会意，便随后送些茅纸与之。东坡喜其会事，次日以一本度牒舍与披剃。一寺僧行骇然，才知其因送茅纸之有功也。后东坡又访佛印，因而再至厕所，众行者喧闹相争，各将茅纸进前。东坡在厕所，闻外面嘈杂作声，遂问其故，左右以实对。东坡笑曰：“行者们，自去腹上增修字，【原案】以‘福’字代‘腹’字。不可专靠那屙屎处。”






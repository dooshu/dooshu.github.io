○重建提督軍務行臺記 【 鄖陽提督】

明萬曆之二載、都御史臣應鰲言、臣幸得奉　璽書領大藩、以時布　天子威德、吏民貌共寢事事小間、然寔不勝卒逖之慮、臣所領鄖鎮、北抵華陽、南跨江漢、西踰嶓冡、而遙、東盡滍水、寔割秦楚梁三藩之垂、而又間錯蜀、以不時縻屬、兵事罷則巳、所領名為提督撫治、而不恒受符節、不得從軍興法、以便宜從事、雖亦用考功計吏、顧三方之撫臣寔共之、而其黠桀者陽受束而陰嬈以左支右吾、甚或借軀椎埋姦鑄亡命之徒、出一探丸而繁醜糜至蜹附、距弘治於今未百年、而叛者十三、一殺倅、二殺令、三殺尉、而禍未巳竟也、則豈其先臣之咸弗事事、毋亦縣官之所以委任之者未盡歟、臣不勝過計、竊以當　武宗朝、贛實据江閩嶺海要害數困賊。而都御史守仁以提督軍務請。詔許之。一切便宜從事。守仁用是得募卒蒐伍繕甲庀訾。三載。而夷環贑之險以千里計。諸盜?若洗。至以其餘勁掃竊號之強王。而國家無亡鏃之費。臣不佞不敢望守仁、請鄖一切得比贑、制下尚書兵部議、尚書兵部議如都御史言、請更　璽書為提督軍務兼撫治者、請給軍令為旗為牌若節鉞者十、制曰可、於是都御史拜受命乃為檄檄諸道曰、荊襄。汝以楚之被甲組練左右廣六卒長來。曰南陽。汝以韓之少府谿子龍淵革抉其勁士若長來。曰金商。汝以秦之厹矛鋈錞虎韔鏤膺緄縢之騎步若長來。曰漢中。汝以巴賨叟兵白髮黃頭若長來。既集則為之飭前茅、慮無中權後勁、為之置魚麗鸛鵝之陣而親鼓之、又三令五申之、俾各受約束、以歸勒部士乃咸歎曰吾鄖自是有帥哉。盖前是孫公以撫治之節來填鄖、率厲文武士西刈巨憝、欲申是請、會念其二尊人移疾去、去而使院有不儆於災者、?新之、凡更二使者、院告新而公復至、始拜命名之曰提督行臺、有司礱石以記請、而公用治行第一、入卿大理、顧謂其代者世貞曰、志之、毋忘所繇更也世貞謝不敏不可、退而思之、當成化時、國家盡西南之兵力、以僅勝諸流人而始服。崇郡僑邑居之而猶不足。為置閫。閫不足為置臺。然其指乃在撫而不在督。何也。今天下方治平。荒服解辮。鄖四履之地。皆大鎮。其民逮曾玄以至耳孫。不復知所繇勦。顧撫不足而以督請。又何也當成化時。其人猶困獸飢鳥然。思一就栖食之地而無其道。苟有以藉之則立耳。是謂無治形。有治端。其用不得不撫。今天下號為平。而文恬武熙蘗牙之萌。盖日夜其間。是謂無亂形。有亂端。其用不得不改而督。是故晉武之銷兵。巨源進而陳諷。頴考退而媮食。有以也。孫公不以且得代諄諄言地方大筴、手成事而授之、不佞、乃猶狥治人治法之說云、即不佞烏能使是官重、書曰、知之非艱、行之惟艱、以俟後之君子、相與??雙然顧名圖踐哉、

皇明經世文編卷之三百三十四終








89　禮主其減樂書減作謙　禮有報讀爲禮有褒　石聲磬之磬當爲罄


「禮主其減」，史記樂書作「禮主其謙」。【原注】王肅曰：「自謙損也。」〇案：肅又曰：「禮自減省，所以進德修業也。」「禮有報而樂有反」，鄭注：「報，讀爲『褒』。」孫炎曰：「報，謂禮尚往來，以勸進之。」王、孫二説，俱見史記樂書集解。「石聲磬」，鄭注：「磬，當爲『罄』。」樂書作「石聲硜。【原注】口鼎反。硜以立别。」【原注】史記正義：「樂記，公孫尼子次撰。」

【集證】按説文：「減，損也。」王肅云：「謙，自謙損也。」是減與謙，皆有損義。周禮春官太祝職「九」，八曰「褒」，注云：「褒，讀爲報。報拜，再拜是也。」是「報」與「褒」通也。説文：「硜，古文磬。」何晏注論語「硜硜」云：「此硜硜者，謂此磬聲也。」是「磬」與「硜」通也。

【元圻案】漢書藝文志「儒家」：「公孫尼子二十八篇。七十子之弟子。」〇隋書樂志：「樂記取公孫尼子。」






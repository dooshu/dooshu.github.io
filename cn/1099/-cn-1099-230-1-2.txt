○陳募兵便宜疏 【 募兵便宜】

切惟逆軍負固、蕞爾孤懸、德威布昭、靖服可俟、惟猾虜黠深、侵當未巳、又六鎮之兵、所至單弱、強邊固圉、嬰愚慮久矣、以賊久未平下詔募勇敢仰奉綸音、豈勝宗社之幸、伏惟　陛下臨御以來、子惠元元、加志黔首、至德涵育、淵深地厚、今邊陲多警、宵旰廑懷、正臣子枕甲懷戈、捐軀報主之時也、明詔所至、固當有聞風而嚮應者、數萬之眾、不過崇朝一呼而集矣、臣復何慮哉、然聞君子死義、小人死利、仗忠勤義之節、可責於縉紳士大夫、而不可責之細民、效死敢戰之勇、可責於素教之士、而不可責於新集之傭夫、往者虜寇延綏。　陛下嘗懸募兵之令矣卒無一人應詔者。豈其民不可以義激耶。葢議擬之太儉。而奉行之或過也。臣懲思往事。偶有六愚、日重購以示之恩、曰明論以示之信、曰倡名以導之義、曰參伍以教之習、曰廣募以備其選、曰徵練以濟其急、六者舉而民無不從、事無不濟矣、何也、人情莫不貪生而惡死、樂室家而重去故鄉。今欲使民捐親戚。棄土壤。委身鋒鏑之下。而不有重購厚利。誰則從之。今之議募兵者曰、人與銀三兩、衣甲器械官給之。夫官府所藏甲冑弓矢。虛器文具。其實不足。用也。必加淬而厚餙之。大率費募錢三之一。又遠者米價高翔。餘貲不過易粟六七斗。小民雖至愚。又安能以五斗之粟。易七尺之軀哉。近者京兵西征。官給銀二兩。布二疋。夫京兵固國家所世蓄以備緩急者也。彼小民者。曾不蒙一朝之飬。及驅而之戰。其所賜賚。廼與素養之士等。其不邇於人情亦甚矣。或謂虜不再至。則費為無經。夫重之則耗國。輕之則民不應。臣以為宜如弘治年間例。人給銀五兩。應募之初。先給三兩。征調時則全給之。如虜不至。則未給者固在也。如此則民有後利之冀。或勇於應命。而我有臨事之美。則財不漫費矣。故曰重購以示之恩。然利可以驅齊民。而不可以致義士。傳曰貪夫狥利。烈士狥名。古稱燕趙多慷慨豪俠之士。今富家巨室。壯夫俠客。高。名義而慕位號者不少宜下令募之。有能率其親戚子弟大者百人。少或數十人。以勤國家者。官一體優給之。功成之日。首倡義者得併功論拜。無功者亦量賜冠帶以示勸異。若不煩官帑。自備資募者。則鍚之武秩。以兵之多寡為之第。終其身不襲。有功而陞者。則襲其功。則眾有統而易制。財不費而兵集。故曰倡名以導之義。夫戌役所以待有罪。今之法。殊死以下者乃得戌。是故一隸尺伍。近或終其身。遠或世為子若孫患。故戌也者。民之所甚畏者也。况無辜之民乎。往歲募兵之令。亦令得事寧歸農矣。卒乃籍其名不復除。是示民不信。而教民議令也。今之議固許事寧之後。聽其歸業。且令奉使諸臣。會同撫按榜示之。慮亦甚周矣。然二三臣工。皆奉命將事之人。民固疑其不敢擅也。又國家榜制、凡奏狀文移悉具、動累千萬言、浮文複語、即宿儒讀之且得首忘末、况無知之愚民乎、殷盤周誥、固當時大臣傳王命而致之民者也今觀其詞、曾不過二三百言、是故文簡而民易喻、且榜由中出、固民所習信啫也、今募兵榜。宜令兵部櫽括大意毋得過三百言。庶明簡易曉。及令二三將命之臣。別刻小票。以與民為質。凡應募者人給之許其事平之後。執是為後信。則民不疑而敢於赴募矣。故曰明諭以示之信。地廣民聚。則大眾易集。而精擇有人。兵部議令沿邊招募。固可以得士。然西北諸邊。地曠民稀。恐一時未能得大眾。臣愚以為宜令兵部將各邊近地如山西北直隸山東等處。分令奉使諸臣。附近併募不限以地。有願赴募者。一體兼收之。眾既集而吾得慎揀精擇。則無非藝勇矣。故曰廣募以備其選。夫士不服習者。不可與臨敵。戰不預料者。不可以先恃。驅未戰之卒。以抗方張之虜。恃未獲之眾。以紓旦夕瘁至之患。是猶驅群羊以逐猛虎。汲遠水以沃斤焚。勢必無幸矣。今邊報方殷。虜寇或旦夕猝至新募之眾。號召不可期。且訓練未久。金鼓不習。一旦驅而之戰。是曰棄之。兵之勝負安危係焉、不可不慎也。臣愚以為宜預令各鎮將見操及防邊將士。揀其精勇擇善將將之。勤訓以待。或虜寇卒至。則朝聞警而夕可就道矣。若其新募之眾。安土重離者。則錯列本邊。參伍戍守。以習征戎彼內得顧其私外猶獲公家之利將爭趨之矣夫戰守難易。勢不可同日語。士卒新故。勇怯亦黑白相越也。徵練兵以赴敵。分新募以守邊。則民便而兵利。若如今議。必待募卒以從事。臣恐北虜巳渡河矣。故曰徵練以濟其急參伍以教之習。迂疏之見惟　聖明垂鑒


张埴　初夏湖山

重台栀子玉攒花，初夏湖山一供嘉。

三嗅馨香几欲泣，年时曾食故侯瓜。

张埴

张埴　初夏湖山

今朝二供亦相宜，眼底忘忧粲是诗。

有恨春风不相待，山林着在日长时。

张埴

张埴　初夏湖山

三供飞来个白鸥，炯然点破一池幽。

午阴小扇人回首，何许白蘯江上愁。

张埴

张埴　初夏湖山

山灵浑不倦差排，四供相随好雨来。

花木成行新膏沐，麻鞋更上一层台。

张埴

张埴　初夏湖山

五供翛然可是鲜，一生只抱石头眠。

死应不恨为冯剑，夏日攸山二十年。

张埴

张埴　初夏湖山

六供菖阳气味真，还教绳墨百年身。

幅巾清脱山风外，都等离骚说众人。

张埴


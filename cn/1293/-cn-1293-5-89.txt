○谭献词

武林谭仲修孝谦［献］，薄游闽中，余未之识。杨君卧云以所刊复堂词见示，笔情逋峭，小令尤工。人月圆云：“春来未有晴时候，风雨闭重门。今朝折柳，明朝飞絮，几个黄昏。一灯上了，帘前瘦影，销也无魂。青衫湿处，看来却是，点点啼痕。”青门引云：“人去阑干静。杨柳晚风初定。芳春此後莫重来，一分春少，减却一分病。离亭别酒终须醒。落日罗衣冷。绕楼几曲流水，不曾留得桃花影。”御街行云：“苔花楚楚生香砌，屐齿少、庭如水。珍珠帘下玉阑边，都是旧经行地。斜阳一尺，凝眸还盼，忘却人千里。眼前不饮心先醉。江上雨，楼头泪。银荷叶冷绣床闲，事事寻思无味。绿杨枝外，无情画角，日暮还吹起。”踏莎行云：“雨滴瑶阶，烟笼玉树。分明梦到闲庭宇。一重帘幕对西风，离愁不共浮去去。来雁惊秋，吟蛩向暮。江乡景物还如许。几番残月又新霜，当时折柳人何处。”


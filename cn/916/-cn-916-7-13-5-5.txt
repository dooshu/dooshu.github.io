【相逢行】

相逢夕阴街。（玉台误作阶。）独趋尚冠里。高门既如一。甲第复相似。凭轼日欲昏。何处访公子。公子之所在。所在良易知。青楼出上路。渐台临曲池。堂上抚流徽。雷樽朝夕施。橘柚芬（乐府作分。《诗纪》同。）华实。朱火燎金枝。兄弟两三人。冠（玉台作裾。）佩纷陆离。朝从禁中（《诗纪》云。一作门。）出。车骑并驱驰。金鞍马脑勒。聚观路傍儿。入门一顾望。凫鹄有雄雌。雄雌各数千。相鸣戏羽仪。并在东西立。群次何离离。大妇刺方领。中妇抱婴儿。小妇尚娇稚。端坐吹参差。丈夫（乐府作人。）无遽起。（《类聚》作丈人幸无遽。）神凤且来仪。（○玉台新咏六。《乐府诗集》三十四。《诗纪》七十九。又《类聚》四十一引里、似、子、知、池、离、驰、儿、儿、差、仪十一韵。）


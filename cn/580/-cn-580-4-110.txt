列传第一百十 吕思诚〔武祺〕　成遵　贾鲁


吕思诚，字仲实，平定人。父允，佥汉中道廉访司事。母冯氏，梦见神人，及寤，思诚生，有光照室，人异之。长从萧学，擢泰定元年进士第，授同知辽州事。未赴，丁内艰，改景州蓚县尹。差民户为三等，均其徭役，刻孔子象，令社学遍祀之。春行田，树畜勤敏者，赏以农器。印文簿，畀社长季月报县。不孝弟不事生业者，悉书之，罚输作。胥吏豪猾者，窜名职田户，思诚悉革之。天历初，军兴，豫贷钞于富民，造兵器，事先集而民不扰。天旱，道士持青蛇曰：“卢师谷小青龙也，祷之雨。”思诚杀蛇笞道士，即日雨。擢翰林国史院检阅官，俄迁编修。

文宗在奎章阁，敕取国史阅之，院长不敢言，思诚独跪阁下，争曰：“国史纪当代人君善恶，天子无阅之者。”事遂寝。累擢国子监丞司业，拜监察御史。与斡玉伦徒等劾中书平章政事彻里帖木儿变乱朝政，疏留中不下，思诚纳印绶殿前，遂出。佥广西廉访司事，巡行郡县，土官于元帅恃势陵人，恐事觉，遣其子迓思诚于道，思诚缚至县，痛惩之，一道震肃。移浙西道，达识帖睦迩为南台御史大夫，与江浙省臣有隙，嗾思诚劾之。思诚曰：“吾为天子耳目，非台臣鹰犬。”不听。已而闻平章左吉贪墨，思诚劾其罪，流之海南。

复召为国子司业，迁中书左司员外郎。盗杀河南省臣，诖误者三十余人。思诚言于朝，皆释之。迁左司郎中，俄以事罢。起为右司郎中，拜刑部尚书。科举复行，与佥书枢密院事韩镛为御试读卷官，改礼部尚书。御史台奏为治书侍御史，总裁辽金宋三史，擢侍御史，枢密院奏为副使，御史台又留为侍御史。会平章政事巩卜班不法，监察御史劾之，御史大夫也先帖木儿曰：“姑徐之。”思诚趣入奏，罢巩卜班。也先帖木儿衔思诚甚，思诚即谒告，朝廷知其事，出为河东道廉访使。未几，召为集贤侍讲学士，兼国子祭酒，拜湖广行省参知政事。中道授湖北道廉访使。

五年，入拜中书参知政事。六年，迁左丞。九年，转御史中丞，再任左丞，知经筵事，提调国子监，兼翰林学士承旨，知制诰，兼修国史，加荣禄大夫，总裁《后妃、功臣传》，会粹《六条政类》，赐玉带。又为枢密副使，仍知经筵事，复为中书左丞。御史大夫纳麟诬参政孔思立受赇，或欲连中思诚。纳麟曰：“吕左丞有廉名，勿及之。”遂止。拜集贤学士，仍兼国子祭酒。

吏部尚书偰哲笃、右司都事武祺等，建言更钞法，以楮币一贯文省权钱一千文为母，铜钱为子，诏命廷臣集议。思诚曰：“中统至元，自有母子。上料为母，下料为子。譬之蒙古人以汉人子为后，皆人类也，尚终为汉人之子，岂有纸币为父而以铜钱为子者？”一座咸笑。思诚又曰：“钱钞用法，以虚换实也。今历代钱、至正钱、中统钞、至元钞、交钞，分为五项。若商贾藏其实而弃其虚，恐不利于国家。”偰哲笃曰：“至元钞多伪，故更之。”思诚曰：“至元钞不伪，人为伪尔。交钞若出，亦有为伪者。且至元钞犹故戚也，家之童奴识之。交钞犹新戚，人未识也，其伪滋多。况祖宗之成宪，岂可轻改？”偰哲笃曰：“祖宗法弊，亦可改。”思诚曰：“汝辈更法，又欲上诬世祖，是汝与世祖争高下也。且自世祖以来，诸帝皆谥曰孝。改成宪，可谓孝乎？”偰哲笃曰：“钱钞兼行，何如？”思诚曰：“钱钞兼行，轻重不伦。何者为母，何者为子？汝不通古今，徒道听涂说耳。”偰哲笃忿曰：“我等策不可行，公有何策？”思诚曰：“我有三字策，曰行不得。”丞相脱脱见思诚言直，狐疑未决。御史大夫也先帖木儿独曰：“吕祭酒之言亦是，但不当在庙堂上大声厉色尔。”监察御史承望风旨，劾思诚狂妄，夺其诰命并所赐玉带。

十四年，出为湖广行省左丞，遣太医院宣使秦初即其家迫遣之。初窘辱不遗余力，思诚不为动。贻书参议龚伯遂曰：“去年许可用为河南左丞，今年吕思诚为湖广左丞。世事至此，足下得无动心乎？”未几，召还为中书添设左丞，进光禄大夫，兼司农卿。思诚去二日，武昌陷，为御史所劾，遂罢职。十五年六月，御史桑哥等复办思诚无罪，诏给还宣命玉带。十七年三月卒，年六十五。追封齐国公，谥忠肃。有文集、《两汉通纪》行于世。

与思诚争钞法者为偰哲笃、武祺。偰哲笃附见《仳理迦帖木儿传》。祺字子春，太谷人，由掾吏迁知桐城县，果断有能名，入为户部左司都事。建言议钞法，曰：“钞法自世祖时已行之，后除拨支料本，倒易昏钞，以布天下，外有合支名目，于宝钞总库料钞转拨，所以钞法疏通，民受其利。比年以来，失祖宗原行钞法本意，不与转拨，故民间流转者少，致伪钞滋多。”廷议韪之。凡合支名目准于总库转支。至正十年，丞相脱脱锐意变法，祺与吏部尚书偰哲笃请更钞法，以楮币一贯文省权铜钱一千文为母，铜钱为子，脱脱从祺等议，立宝泉提举司，铸至正通宝铜钱，印造交钞，通行天下。未几，以军兴赏犒，印钞日不暇给，物价腾涌逾十倍，度支益绌。祺寻授参议中书省事，转户部尚书，拜甘肃参知政事。以疾卒。

成遵，字宜叔，南阳穰县人。年十五丧父，贫不废学。至顺元年至京师，受《春秋》于夏镇，遂入国子监为诸生。助教陈旅数以语学士虞集，集方有目疾，见遵来，迫而视之，曰：“公辅器也。君当自爱重。”元统改元，登进士第，授翰林国史院编修官。明年预修泰定帝、明宗、文宗三朝实录。后至元四年，擢应奉翰林文字。至正初，擢太常博士，转中书检校，寻拜监察御史，扈从至上京。上封事言：“天子宜慎起居，节嗜欲，以保养圣躬，圣躬安则宗社安。”言甚迫切，帝改容称善。又言台察四事，一曰差遣台臣，越职问事；二曰左迁御史，杜塞言路；三曰御史不思尽言，循叙求进；四曰体覆廉访，声迹不实，贤否混淆。帝皆嘉纳之，谕台臣曰：“遵所言甚善，皆世祖风纪旧规也。”特赐上尊旌之。遵又言江浙火灾，宜赈恤。劾平章火鲁忽赤不法十事，宜罢斥。皆从之。复上封事言时务四事：一曰法祖宗，二曰节财用，三曰抑奔竞，四曰明激劝。奏入，命中书议行。

三年，自刑部员外郎出为陕西行省员外郎，以母病辞归。五年丁母忧，八年擢佥淮东肃政廉访司事，改礼部郎中，奉使山东、淮北，察守令贤否，荐循良九人，劾罢贪懦者二十一人。九年，改刑部郎中，寻迁御史台都事。台臣嫉赃吏以父母之忧获免，建议官吏凡被劾赃私，虽父母死，不许归葬。遵曰：“贪吏固可恶，然与人伦孰重？国家以孝治天下，宁失罪人，勿使为吏者不葬父母。”御史大夫是其言。擢户部侍郎。十年，迁中书右司郎中。刑部狱久不决者积数百，遵与同僚分阅之，共议轻重，各当其罪。时输粟补官者匿罪，得七品杂流，为怨家所告，有司议不问。遵曰：“卖官鬻爵，已非盛典。况卖与有罪之人乎！必夺其敕，著为令。”省臣从之。

除工部尚书。先是，河决白茅，郓城、济宁皆为巨浸。漕运使贾鲁言：“必疏南河，塞北河，使复故道。役不大兴，害无已时。”廷议莫能决，乃命遵偕大司农秃鲁行视河，议其疏塞之方以闻。十一年春，自济宁、曹、濮、汴梁行数千里，掘井以量地之高下，测岸以究水之深浅，谓故道不可复。其议有八，而丞相脱脱先入贾鲁之言。及遵与秃鲁至，力陈不可，且曰：“济宁、曹、郓，连岁饥馑，民不聊生。若聚二十万人于此地，恐后日之忧有重于河患者。”脱脱怒曰：“汝谓民将反耶？”自辰至酉，辩论终不能入。明日，执政谓遵曰：“丞相意已定，且有人任其责矣，公幸毋多言。”遵曰：“腕可断，议不可易也。”由是，出为大都河间等处都转运盐使。

十四年，调武昌路总管。时大江上下皆剧盗，米直翔涌。遵言于省臣，假军储钞万锭，募勇敢之士，且战且行，籴粟于太平、中兴，民赖以济。会省臣出师，遵摄省事，乃远斥候，塞城门，籍民为兵得五千余人。设万夫长四，配守四门，号令严肃。贼船往来江中，终不敢近岸。十五年，擢江南行台治书侍御史，召拜参议中书省事。时河南贼数渡河，焚掠郡县，上下视若无事。遵率左右司诣丞相言曰：“天下州县丧乱过半，河北之民稍安者，以黄河为之障，贼不能飞渡。视河南之民，犹得保其家室故也。今贼北渡河而官军不御，是大河之险已不能守，河北之民复何所恃？河北民心一摇，国势将如之何。”语未毕，哽咽不能出声，丞相已下皆为挥涕，乃入奏。诏遣使责防河将帅，自是守御始固。

湖广贼倪文俊质威顺王之子，遣人请降，求为湖广行省平章。廷议欲许之，遵曰：“平章职亚宰相。承平时，虽德望汉人抑而不与，今逆贼挟势要求，轻以与之，如纲纪何！”或曰：“王子，世皇嫡孙也。不许是弃之与贼，非亲亲之道。”遵曰：“项羽执太公欲烹之，以挟高祖，高祖尚以分羹答之。奈何以王子故，废天下大计。”廷议不能夺。除治书侍御史，俄复入为参知政事。十七年，擢中书左丞，阶资善大夫。是年九月，改除御史中丞。与中书右丞也花不先奉使宣抚彰德、大名、广平、东昌、东平、曹濮等处。

十八年，复拜中书右丞。时太平为右相，以事忤皇太子，皇太子深衔之。以遵及参知政事赵中皆党于太平，遵与中去，则太平势孤。十九年，用事者承望风旨，嗾宝坻县尹邓守礼弟邓子初等诬遵与参政赵中、参议萧庸等六人受赃，皇太子命御史台大宗正府等官杂问之，锻炼成狱，遵等俱坐杖死，中外冤之。二十四年，御史台臣辩明遵等诬枉，诏给还所授宣敕。

贾鲁，字友恒，泽州高平人。幼负志节，既长，才气过人。泰定初以乡贡授东平路儒学教授，历行省掾，除潞城县尹，选丞相东曹掾，擢户部主事。未上，一日觉心悸，寻得父书，即辞归。及至家，父已得疾，未几，卒。鲁服阕，起为太医院都事，会诏修辽金宋三史，召鲁为宋史局官。书成，选授奉使宣抚幕官，考最，迁中书省检校官。上言：“十八河仓，近岁没官粮百三十万斛。其弊由富民兼并，贫户流亡，非先正经界不可。然事体重大，宜处置尽善，勿轻发。”书累数万言，切中其弊。俄拜监察御史，奏御史言事，应专达圣聪，不宜台臣先为可否。擢都事，迁山北道廉访副使，复召为工部郎中。

至正四年，河决白茅堤，又决金堤，立行都水监，专治河防数年，不就。九年，白茅河东注，沛县成巨浸，帝患之，遣使体验，仍督大臣访求治河方略。特命鲁行都水监，鲁循行河道，往复数千里，备得要领，为图以进，且献二策。其一，筑北堤，以制横溃，功省；其一疏塞并举，挽河复故道，功数倍。会迁右司郎中，议未及上，又疏言时政二十一事。调都漕运使，复修上漕运二十事，朝廷取其八：一曰京畿和籴，二曰优恤漕司旧领漕户，三曰接连委官，四曰通州总治豫定委官，五曰船户困于坝夫，海运坏于坝户，六曰疏浚运河，七曰临清运粮，万户府当隶漕司，八曰宣忠船户付本司节制。

既而河水北侵安山，湖入运河，延袤济南、河间，将隳漕司盐场。太傅右丞相脱脱复相，乃集廷臣议之，言人人殊。鲁复以前二策进，脱脱韪其后策，与鲁定议，以河事属鲁，固辞。脱脱曰：“此事非子不可。”乃入奏，大称帝旨。十一年四月，命鲁以工部尚书总治河防，使进秩二品，领河南北诸路军民，发汴梁大名十三路民夫一十五万，庐州等戍十八翼军二万供役，一切从事大小军民官咸受节度。十一月，诸埽诸堤成，水土工毕，河复故道。事见《河渠志》。帝遣使报祭河伯，召鲁还京师。鲁以河平图献，超拜荣禄大夫，集贤大学士，赏赉金帛，敕翰林学士承旨。欧阳玄制《河平碑》，具载鲁之方略，且宣付史馆。

十二年，拜中书左丞，从脱脱平徐州。明年，脱脱旋师，命鲁剿余贼，攻濠州，同总兵官平章月可察儿督战，鲁誓师曰：“吾奉旨统八卫汉军，已顿兵七日，尔诸将同心协力，必以今日巳午时克其城，然后食。”鲁上马指麾，抵城下，忽头眩，下马，戒兵弗退。病亟，却药不肯汗，未几卒。年五十七。赐钞五百锭以给葬事。

初，颍川妖贼刘福通埋石人于黄陵冈，且为童谣曰：“石人一只眼，挑动黄河天下反。”及鲁治河，掘得石人，役夫转相告语，民心震骇。福通等遂煽惑其众以叛。议者谓元之亡由治河然。是时群盗蜂起，即无治河之役，天下亦大乱。鲁固不任咎云。

史臣曰：“脱脱为宰相，慨然以天下为己任。其变钞法，复黄河故道，皆是也。吕思诚、成遵迂儒，固不足言。然变法，钞之弊愈甚；河平，盗贼之乱日起。何则？不治其本，而治其标，欲以疗膏肓之疾，吾知为扁仓所窃笑也。




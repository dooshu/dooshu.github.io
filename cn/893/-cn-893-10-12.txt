赠从孙义兴宰铭





唐时，常州晋陵郡有义兴县，属江南东道。



天子思茂宰，天枝得英才。[一]朗然清秋月，独山映吴台。落笔生绮绣，操刀振风雷。[二]蠖屈虽百里，鹏鶱望三台。[三]退食无外事，琴堂向山开。[四]绿水寂以闲，[五]白云有时来。河阳富奇藻，[六]彭泽纵名杯。[七]所恨不见之，犹如仰昭回。[八]

[一]谢朓诗：“茂宰深遐眷。”王僧孺文：“天枝峻密，帝叶英芬。”



[二]操刀，用子产语，见九卷注。



[三]潘尼诗：“蠖屈固小往。”《晋书》：“三台六星，两两而居。起文昌，列抵太微。一曰天柱，三公之位也。在人曰三公，在天曰三台，主开德宣符也。西近文昌二星，曰上台，为司命，主寿；次二星，曰中台，为司中，主宗室；东二星，曰下台，为司禄，主兵。所以昭德塞违也。”



[四]《诗·国风》：“退食自公。”杨齐贤曰：“宓子贱为单父宰，弹琴不下堂，而单父治。故后世以宰之室为琴堂。”



[五]张协诗：“荒庭寂以闲，山岫峭且深。”



[六]《晋书》：潘岳才名冠世，出为河阳令。岳美姿仪，辞藻绝丽，尤善为哀诔之文。卢照邻诗：“知君振奇藻。”



[七]《晋书》：陶潜为镇军建威参军，谓亲朋曰：“聊欲弦歌，以为三径之资，可乎?”执事者闻之，以为彭泽令。在县，公田悉令种秫谷，曰：“令吾常醉于酒足矣。”



[八]《诗·大雅》：“倬彼云汉，昭回于天。”《朱传》曰：“云汉，天河也。昭，光也。回，转也。言其光随天而转也。”



元恶昔滔天，疲人散幽草。惊川无恬鳞，[一]举邑罕遗老。誓雪会稽耻，[二]将奔宛陵道。[三]亚相素所重，[四]投刃应《桑林》。[五]独坐伤激扬，[六]神融一开襟。[七]弦歌欣再理，[八]和乐醉人心。[九]蠹政除害马，[十]倾巢有归禽。壶浆候君来，聚舞共讴吟。农夫弃蓑笠，蚕女堕缨簪。[十一]欢笑相拜贺，则知惠爱深。

[一]《书·康诰》：“元恶大憝。”《晋书》：“臣猾滔天，帝京危急。”潘岳《西征赋》：“牧疲人于西夏。”殷仲文《解尚书表》：“洪波振壑，川无恬鳞。”“元恶滔天”二联，指上元中宋州刺史刘展举兵为乱，连陷扬、润、升、苏、湖、濠、楚、舒、和、徐、庐诸州，凡三月始平。其事详后二十七卷注。常州与苏、湖、扬、润四州地界相接，其乱离不遑安处，概可知矣。



[二]《春秋繁露》：“大夫蠡、大夫种、大夫庸、大夫睾、大夫车成，越王与此五大夫谋伐吴，遂灭之，雪会稽之耻。”



[三]宛陵，即宣城也。唐时，宣州宣城郡，理宣城县，本汉之宛陵县地。



[四]太白原注：“亚相李公重之以能政，中丞李公免罢以移官。”盖铭以刘展称兵，避难奔走失官，因二公而复职者也。唐时御史台有大夫一员，正三品；中丞二员，正四品。亚相，谓御史大夫，独坐谓中丞。《海录碎事》：御史大夫谓之亚相，盖御史大夫，汉时位为宰相之副，故唐人谓之亚相。



[五]《庄子》：“庖丁为文惠君解牛，手之所触，肩之所倚，足之所履，膝之所踦，砉然响然，奏刀騞然，莫不中音，合于《桑林》之舞，乃中《经首》之会。”陆德明注：“《桑林》，司马云：汤乐名。崔云：宋舞乐名。”“投刃应《桑林》”，言其治民之材，如投刃得法，绰然有余地也。



[六]《后汉书》：光武特诏御史中丞与司隶校尉、尚书令会同，并专席而坐。故京师号曰三独坐。激扬，激浊扬清也。



[七]潘岳《西征赋》：“开襟乎清暑之馆。”



[八]弦歌，用子游宰武城事。因免罢移官，故曰“再理”也。《汉书·张禹传》：“后堂理丝竹管弦。”如淳曰：“今乐家五日一习乐为理乐。”



[九]《世说注》：“《名士传》曰：阮咸，字仲容，陈留人。太原郭奕见之心醉，不觉叹服。”



[十]《庄子》：“牧马小童曰：夫为天下者，亦奚以异乎牧马者哉?亦去其害马者而已矣!”



[十一]《曲礼》：“女子许嫁，缨。”孔颖达《正义》：“妇人质弱，不能自固，必有系属，故恒系缨。缨有二时：一是少时常佩香缨，二是许嫁时系缨。何以知然者?《内则》云：男女未冠笄，紟缨。郑以为佩香缨，不云缨之形制。又《昏礼》：主人入，亲说妇缨。郑注云：妇人十五许嫁，笄而礼之，因着缨，明有系也。盖以五采为之，其制未闻。又《内则》云：妇事舅姑，紟缨。郑云：妇人有缨，示系属也。以此而言，故知有二缨也。”



历职吾所闻，[一]称贤尔为最。[二]化洽一邦上，名驰三江外。[三]峻节贯云霄，[四]通方堪远大。[五]能文变风俗，好客留轩盖。[六]他日一来游，因之严光濑。[七]

[一]《蜀志》：“卫继敏达夙成，学识通博，进仕州郡，历职清显。”



[二]《后汉书》：“牟融以司徒茂才为丰令，视事三年，县无狱讼，为州郡最。”《晋书》：“郑袤为黎阳令，吏民悦服，太守班下属城，特见甄异，为诸县之最。”



[三]《史记索隐》：“韦昭云：三江，谓松江、钱塘江、浦阳江。”今按《地理志》，有南江、中江、北江，是为三江。其南江从会稽吴县南，东入海；中江从丹阳芜湖县东北，至会稽阳羡县东入海；北江从会稽毗陵县东北入海。《太平寰宇记》：《郡国志》云：《禹贡》三江，吴郡南松江、钱塘江、浦阳江是也。



[四]峻节，高节也。颜延年诗：“峻节贯秋霜。”李善注：“贯，连也。”



[五]《汉书》：“通方之士，不可以文乱。”颜师古注：“方，道也。”



[六]《梁书》：“尚书令沈约，当朝显贵，轩盖盈门。”



[七]《水经注》：自桐庐县至于潜，凡十有六濑。第二是严陵濑，濑带山，山下有石室。汉光武时，严子陵之所居也。故山及濑，皆即人姓名之。山下有盘石，周围十数丈，交枕潭际，盖陵所游也。






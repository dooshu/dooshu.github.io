107　孝經作者


致堂謂：「孝經非曾子所自爲也。曾子問孝於仲尼，退而與門弟子言之，門弟子類而成書。」晁子止讀書志謂：「何休稱子曰『吾志在春秋，行在孝經』，則孔子自著也。今首章云『仲尼居』，則非孔子所著矣，當是曾子弟子所爲書。」馮氏曰：「子思作中庸，追述其祖之語乃稱字，是書當成於子思之手。」

【全云】馮氏説混。

【元圻案】錢氏大昕曰：「馮椅有古孝經輯注一卷。」〇孝經序正義曰：「按劉炫述義，其略曰：『炫謂孔子自作孝經，本非曾參請業而對也〔一〕。』假使獨與參言，言畢參自集録，豈宜稱師字者？」

〔一〕「業」，原作「義」，據四庫本孝經注疏卷首孝經序改。






174　漢志無劉歆説樂語録誤記


朱子語録云：「漢禮樂志，劉歆説樂處亦好。」漢志無劉歆説樂，此記録之誤。近思續録亦誤取之。【原注】隋牛弘引劉歆鍾律書，出風俗通。

【元圻案】隋書牛弘傳：「弘，字里仁，安定鶉觚人也。開皇九年，詔改定雅樂。弘上議曰：『劉歆鐘律書云：「春宫秋律，百卉必彫。秋宫春律，萬物必榮。夏宫冬律，雨雹必降。冬宫夏律，雷必發聲。」』」〇弘所引劉歆語，與風俗通聲音篇同。






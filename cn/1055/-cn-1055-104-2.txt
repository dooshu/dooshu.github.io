【论保明举人行实札子〈嘉二年〉】

臣伏睹近降敕命更定科场条制，内一节令本县令佐、知州、通判保明举人行实委无玷缺，若因事彰露，只罪令佐、知州、通判，所断刑名，并用旧制，虽去官经恩不得原减者。伏缘旧制刑名甚重，今来去官经恩不得原减，则官吏所责不轻。而玷缺之累，中人所不能免，小过微累皆为玷缺，难以必用深刑责官吏保其所不能尽知者。若谓止坐大事，则又无明文。窃虑后有犯者，难用必行之法。臣今欲乞指定举人玷缺事状，如事亲不孝，行止逾滥，冒哀匿服，曾犯刑责，及虽有荫赎而情理重者。以上事节，苟犯其一，并不得收试。如违，必用旧制刑名。所贵事简而易遵，法严而必用。如允臣所请，乞下礼部贡院施行。今取进止。


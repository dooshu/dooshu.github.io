◎陈宗洛

桃源县秀才陈宗洛，秉性慈善，家极贫。其乡旧有育婴堂，因缺资久废，陈欲募修，就里中劝捐。有一守财虏，不特靳于解囊，且对陈谩骂，曰："一介酸儒，殊不量力。我等之钱，岂是铳打来者，肯与若修五脏庙乎？"陈气忿而归，对家人曰："愧吾之志不能行于一乡，愿一家之中妻妾子女及弟侄等体吾志而行之。"皆应曰："谨受教。"陈曰："自吾父派下男女，世世子孙，共守今日之誓。"凡得人遗弃之女，必收付有乳者养之。若有乳者怀中已满，不得已付无乳者，以蜜饼饲之（蜜饼养成者，已七名，且体气充实，非若俗说欠乳者多孱弱云）。至周二三岁时，有贫乏而忠厚者，或愿取作童养之妇，听之，只要将本姓上加一字曰陈某氏，盖欲如陈氏所出。约此女长成，仍要分乳不育之女，是以绵绵滋蔓，救活甚多。陈举行时，年三十六，前年九十寿诞，子孙富贵双全。所称陈某氏者，都如亲戚，称觞膝下。已有一百七十六名。陈对客大笑曰："古云为善最乐，不信然乎？人情爱拜干儿女，能如寒家所称之陈某氏否。惜当时骂我者已死三十余年，欲拜谢其激成之恩，不可得矣。"客曰："前骂君者自系谨守之家，未知今其后人尚能保其富否？"陈曰："说他可怜，此人五十外，三子尽夭，疾病、死亡、讼事、盗贼接踵而至，家财耗散，贫乏不能自存。某年，余馆于绿萝山，因与同乡乞为馆僮。余亦不念旧恶，怜而收之，卒之不甘为人下，至十月而去，后竟沿门觅食。"客曰："倘当时反谩骂之意，转为乐善之心，后虽贫乏，君亦必谋所以全之。"陈曰："不然，夫富者，天之所以助人为善，倘此人乐善，天必不夺其富，又奚待余全之？"客曰："非君，见不及此，愿长持此说，勉人法陈君之贫而富，无若骂陈者之富而贫也。"


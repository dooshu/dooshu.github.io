◇上书驳左雄察兴议

臣闻君以兼览博照为德，臣以献可替否为忠。《书》载稽疑，谋及卿士；《诗》美先人询于刍荛。国有大政，必议之于前训，咨之于故老，是以虑无失策，举无过事。窃见尚书令左雄议，郡举孝廉，皆限年四十以上，诸生试章句，文吏试笺奏。明诏既许，复令臣等得与相参。窃惟王命之重，载在篇典，当令县于日月，固于金石，遗则百王，施之万世。《诗》云：「天难谌斯，不易惟王。」可不慎与！盖选举因才，无拘定制。六奇这策，不出经学；郑、阿之政，非必章奏甘、奇显用，年乖强仕；终、贾扬声，亦在弱冠。汉承周、秦，兼览殷、夏，祖德师经，参杂霸轨，圣主贤臣，世以致理，贡举之制，莫或回革。今以一臣之言，剡戾旧章，便利未明，众心不厌。矫枉变常，政之所重，而不访台司，不谋卿士。若事下之后，议者剥异，异之则朝失其便，同之则王言已行。臣愚以为可宣下百官，参其同异，然后览择胜否，详采厥衷。敢以瞽言，冒干天禁，惟陛下纳焉。（《后汉·胡广传》，「尚书令左雄议改察举之制，广复与敞、虔上书驳之。」）


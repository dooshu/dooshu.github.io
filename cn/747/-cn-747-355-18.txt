○对持论攻击判

慎到遇接子於路因持论遂攻击人谓之狂生，自云非狂生。

讲学崇儒，语郊先礼。《诗》、《书》之奥，以伫言扬；元妙之门，方求理辨。初闻慎接，具析精微。既遇於途，讵为倾盖之厚；各持其论，以争重席之功。汤池铁城，取言词而自困；焚舟夷灶，庶攻击而无回。设喻指之纵横，不闻三倒；语折角之胜负，方持两端。孔某听歌，知接舆之有德；汉高挥洗，见郦生之不狂。拘系之端，冶长何在？言谈之下，甯越无辜，恭论两贤，请从一释。








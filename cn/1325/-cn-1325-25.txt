邻邑伸冤


孙大令宰合肥时，有庐江某甲者，故家中落，沦至为人佃。有姊，适同邑某素封家。姊夫行颇不谨，其翁卒，所遗数千金，悉以付其姊曰：“谨守之，毋为不肖儿败去也。”甲侦知之，诣其姊曰：“弟思佃人之田，终无发迹日。幼学货殖，颇自信，奈乏资本，徒负此志耳，姊盍为我图之？”姊出数百金予之，乃经营设一米肆，逾年，居然获利。乃复诣姊曰：“借姊之助，既获利矣，计当偿还母金。而迩日有某货，忆其值当涨，计尽所有子母，犹不足以尽储之，惟有小试耳。苟得再千金，获利且倍蓰也。”姊又以千金予之。他日又谓姊曰：“某物，奇货可居也，苟得如千金，当可垄断也。”姊又信之，如数予之去。如是数四，姊之金既尽。甲本善经营，数年间，居然致富，报捐职衔，俨然绅矣。

又数年，姊之儿女长，谋婚嫁，念弟已富，当可谋归母金。谓其夫曰：“儿女债，动需多金，盍商之于吾弟？”夫如言往，言及婚嫁事，渐露求助意。甲遽曰：“日来生计大难，力不能为也。”夫归，怼其妇。姊疑曰：“弟殆疑吾夫之犹昔也耶？”乃亲造之，求还母金。甲怫然曰：“是何言也？昔者甥辈稚，弟故稍佽助，以存亲谊，今乃诬我借金耶？”姊大骇，与之辩数四，甲置不理。不得已，讼于庐江令。甲冠服至案，辩曰：“甥辈幼稚，因尝佽助之。今婚嫁矣，乃欲取资于我。此各人门户事，力不能为，故辞之，姊乃以是诬我也。”令问券据，无有；问中证，无有；问过付，无有也。姊遂不得直，号哭而归。

或语之曰：“县君愦愦，不足与决疑难。合肥令孙公，神明父母也，盍往诉之？当得直。”姊曰：“邻邑可控耶？”曰：“是固不可，第往哀之，孙公慈祥，必不负汝。”姊乃诉于孙大令。大令曰：“汝庐江事，何为而诉于我？”曰：“庐江愦愦，不我直也。闻诸人言公神明，故诉之。”曰：“虽然，吾不便越俎也。”姊哀之不已。乃问其当日交涉事，及其母族家世甚悉。曰：“汝姑待之，吾当为汝取偿。”姊谢而退。

大令于狱中取盗犯之罪较轻者二人至，谓之曰：“纵尔，为我办一事，当宽尔罪；苟逸，则罪加一等。尔愿乎？”曰：“愿甚，不敢逸。”乃授以计。先以一犯衣华服，至酒肆中，伪为相识而久别者，絮絮与谈贸迁，故作筹画状。甲以为贩运者也，款以酒饭。正言笑间，次犯囚首垢面，狂奔而入，直闯席间。合肥县役，坌息追至，狂呼逸犯，径入扭之。突见前至一犯，故唶曰：“尔亦在是耶？何都在此？”则指甲曰：“此吾主人也，胡为不来？”役擒二犯去，反命。

大令故升座问之，则曰：“某甲，吾等主人也。”大令曰：“是窝主也。”亟移文庐江，传甲至，令二犯与之对质，甲力辩。犯曰：“若何必辩？若十年前，犹佃人之田，使无我辈，汝有今日耶？”甲曰：“天乎！冤哉！吾之至今日，吾姊实有以助之。”问姊适何人，具以对。问：“助汝几何？”曰：“数百金。”曰：“数百金之母，十年乃能至是耶？”曰：“继之者且若干也。”乃呼其姊至。姊顿首白其图赖状。甲舌挢不敢再辩。大令笑谓之曰：“吾固知汝非盗党，然不如是，汝不吐实。今既无可狡展矣，则汝一身之外，皆汝姊物，当尽归姊；汝十年经营之劳，凭汝姊酌酬之。苟不遵断，且褫汝职衔而惩汝矣。”甲乃状罪遵断退。

野史氏曰：人心不古，伦常乖谬，家庭骨肉之间，自起变故者，盖所在皆有之矣。如此案者，姊弟授受之间，绝无他人可为证见，言语则出此口，入彼耳；资财则此手授，彼手受。世无鬼神，乌从而论断其真伪曲直哉。孙公其神乎！吾不知彼西国之侦探名家，遇此等案，又将从何下手也？






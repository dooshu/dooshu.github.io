揭清河轨一十六首

【夏日留田家】

停午暂休骑，道暍投田家。

风株带暝姿，高树乱啼鸦。

田翁喜客至，为摘园中瓜。

解鞍藉莓苔，移席扫落花。

相留至夜分，烟月石林斜。

相如方病渴，归路茂陵赊。

【秋日汴京同马希穆登上方琉璃塔】

东出榛莽间，宫城何窈窕。

悲凉金故都，秋日荒台沼。

浮屠出苑边，上跨清虚表。

琉璃半莓苔，五色犹皎皎。

罘罳映落花，觚棱却飞鸟。

昆仑倚户阴，海色当窗晓。

佩声河汉落，屐齿天香绕。

野夫方留滞，万染何时了。

去汉春已深，游梁秋又抄。

登高慨摇落，令我忧心悄。

飘飘茂陵客，高兴秋天杳。

彩毫不胜寒，仙露知多少。

落日望江南，一点青山小。

【东征（二首）】

束发结豪俊，客游在京都。

风尘一浩荡，志欲效驰驱。

身许孙讨逆，气凌李轻车。

一朝不自保，空愧为丈夫。

家乡既荡尽，焉用独全躯。

流光信冉冉，抚髀将何如。

郊野积玄阴，白日忽沦没。

惊风西北来，虏骑何驰突。

悲君贞白姿，永诀在仓卒。

玉颜膏野草，何处收汝骨。

恩爱岂不怀，贞烈谁能越。

萧条风尘日，纪载多所阙。

曷以照君心，惟应城上月。

【甲辰三月归西村】

官舍柳花飞，羁人谢病归。

干戈未定息，俎豆焉可为。

以兹理还策，归卧南山陲。

东皋花雨过，流水绿生陂。

聒聒青蛙响，嘤嘤黄鸟啼。

到家能几何，又告将农时。

山田与弟耕，春酒任妇携。

逍遥田野间，日暮返柴扉。

庞公鹿门志，刘表安能移。

【枣亭春晚】

昨日花始开，今日花已满。

倚树听嘤嘤，折花歌纂纂。

美人浩无期，青春忽已晚。

写尽锦笺长，烧残红烛短。

日夕望江南，彩云天际远。

【题王金吾所藏徐熙秋荷鸳鸯翡翠图】

江南画史谁第一，徐熙写生妙无敌。

宝轴多藏卫霍家，香奁尽贮金张室。

忆昨华清水殿西，夜深轻辇随风移。

清香冉冉落歌佩，秀色娟娟侵舞衣。

晓来宫阙秋风起，翠倒红欹玉池里。

不禁摇落恨无穷，惊叹年华逝流水。

芙蓉小苑曲江头，烟景萧疏异昔游。

披香露冷鸳鸯怯，太液波寒翡翠愁。

将军留客多幽暇，清簟疏帘时看画。

就中宋玉最多情，秋思都将彩毫写。

【白沙送别】

当年小邑盛繁华，叠榭层台夹白沙。

竹深时听尚书履，花密频过相国家。

夜月霜明九华帐，春风雪点七香车。

临水佳人拾翠羽，隔帘娇燕逐飞花。

奄忽草堂巢翡翠，重来胜地入蒹葭。

豪华一去如云往，空有寒沙对惆怅。

征南驻马立西风，落日寒烟起渔唱。

【题孙氏遗墨轩】

宣文学士吾季父，草书往往追怀素。

玉堂多暇日临池，方驾长沙美无度。

闻道尊公居豫章，亦以能书相颉颃。

锦囊长纸霜玉洁，清醉时时临数行。

云霄恍若鸾凤翥，风雨欻起蛟龙骧。

宣文已矣君未老，一字可直黄金榼。

山阴别后惊捐馆，零落狸毫并象管。

白鹅池冷绿苔深，铜雀砚寒清露满。

吾庐兵后住江村，玉堂佳帖无一存。

却忆君家文献在，香奁犀轴付诸昆。

【题大长公主林馆】

主家林馆御沟西，杨柳芙蓉映舞衣。

玉沼萍开鱼上跃，绣帘花妥燕低飞。

微风翠辇宫中去，淡月霓旌苑外归。

四海升平当此日，万年行乐莫相违。

【春阴】

梨花门巷泥活活，杨柳窗户绿阴阴。

轩车不来又几日，风雨相思劳寸心。

舒州红稻宜晚饭，采石碧酒堪幽寻。

故人何可久不见，我有新诗思共吟。

【过燕都故宫】

八月金舆度玉关，芙蓉零落后庭闲。

西宫无复羊车过，南苑犹疑凤吹还。

承露金盘留海上，广寒琼户琐人间。

翠华此日知何在，黄叶潇潇万岁山。

【晚归】

苑外金波映水天，归骢蹀躞暮江边。

凤凰台阁初含雨，燕子人家又禁烟。

诗写桃花歌扇里，酒携杨柳舞楼前。

请看秋雨胭脂井，好醉春风玳瑁筵。

【秋思】

绮窗红烛淡秋光，凤帐流苏减夕香。

机杼隔花闲翠户，辘轳临水冻银床。

秋风紫塞书千里，夜月清砧泪数行。

望断金鞍秋又杪，芙蓉零落玉池霜。

【宴南市楼（二首）】

帝城歌舞乐繁华，四海清平正一家。

龙虎关河环锦绣，凤凰楼阁丽烟花。

金钱锡宴恩荣异，玉殿传宣礼数加。

冠盖登临皆善赋，歌词只许仲宣夸。

诏出金钱送酒垆，绮楼胜会集文儒。

江头鱼藻新开宴，苑外莺花又赐酺。

赵女酒翻歌扇湿，燕姬香袭舞裙纡。

绣筵莫道知音少，司马能琴绝代无。。”


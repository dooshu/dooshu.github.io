○赐薛应辞诏

卿等素挺至诚，克彰奇节，举灵旗而誓众，顾狡穴以生威，每振军声，实扬我武。今者烟尘未息，羽檄尚飞，相彼交锋，终宵疚虑。况逾年稔祸，连岁兴师，念其战阵之劳，深究拊循之意。将士等皆争功用命，悉力摧凶，唯坚抵捍之心，共雪宗祧之耻，哀兹疮痛，不舍朝昏，尔宜各励始终，速收城阙。殊功上赏，延子及孙，带砺之言，神明不昧。


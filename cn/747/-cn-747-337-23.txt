○送福建观察使高宽仁序

国家设观察使，即古州牧部使之职，代朝廷班导风化，而宣布德意，振举万事，而沙汰百吏者也。民俗之舒惨，兵赋之调发，刑狱之冤滥，政治之得失，皆得以观察而行之，其任可谓重矣。江西贵溪高君宽仁初举明经，历任中外，克勤职务，政绩昭著，升福建观察使。夫君子之仕，不以位尊为荣，而以尽职为贵。福建大藩也，其地东带沧溟，南接交广，居民若是其众也，政务若是其烦也。职乎州郡者，果皆循且良，尚不能保其无一事之不举，矧未必皆循良乎？弱之食，强之取，饥寒颠沛而渔夺之不厌，则亩亩之民，若之何能求其安也？自古为民之病者多类此，是以居高位而欲下之安，其道难也。故众皆以位高为宽仁喜，子独以尽职为宽仁勉。所以尽职者无他，正已格物而已，忠君爱民而已。子与宽仁交久且厚，予所以望於宽仁者，岂但在於政事文字之间而已哉？振肃风纪，表仪一方，尽致君泽民之道，使声名流芳史册。兹行是望，於是乎书。


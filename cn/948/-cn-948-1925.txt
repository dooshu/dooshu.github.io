陆游　老叹

一齿危将坠，双瞳久已昏。

谋生赖蔬圃，养拙闭柴门。

多病从来惯，虚名不足论。

自怜余一念，犹欲济元元。

陆游

陆游　老叹

八十未满七十余，山巅水涯一丈夫。

长鸣未免似野鹤，生意欲尽如枯株。

临安宫阙经营初，银鞍日日醉西湖。

不须细数旧酒徒，当时儿童今亦无！

陆游

陆游　老叹

事与年俱往，心於世转疏。

曼肤销欲尽，鬷发变无余。

野店通赊酒，邻翁伴荷鉯。

尚嗟余习在，梦课吏钞书。

陆游

陆游　老叹

步迟腰伛偻，面瘦骨峥嵘。

贫病消前业，耕樵乐太平。

有歌悲易水，无酒醉湖城。

何许容身得？门前钓艇横。

陆游

陆游　老叹

百年逝不留，万事本难料。

夜行钟漏迫，但取贤达笑。

颇疑功名事，造物付年少。

归休莫问人，晓镜勤自照。

陆游

陆游　老叹

齿发衰残久退休，衡茅荒寂更禁秋。

一年用力身犹倦，百不关心梦亦愁。

远浦卧看凫泛泛，深林时听鹿呦呦。

天台日有游僧过，白术黄精不待求。

陆游

陆游　老叹

人生易衰老，万事海涛翻。

但恨芳尊迮，宁悲雪鬓繁？

诸儒轻古学，遗虏盗中原。

有语谁能听？毋矜舌尚存。

陆游

陆游　老叹

老翁终日饱还嬉，常拾儿童竹马骑。

食为齿摇艰咀嚼，冠因发少易倾欹。

鸟乌歌罢人谁问？咄咄书成自不知。

堪笑残生似蒲柳，秋风未到已先衰。

陆游


◇谢解禁止

臣言：被宣令解臣禁止。天光郑重，不可胜逢。飞走知感，矧臣人类。臣闻获过於神，或凭尸祝以清；得罪於君，可因左右而谢。臣自惟孤贱，盗幸荣级。暗涩大义，猖狂世礼。奇非阮籍，无保持之助；才惭冯衍，有甚禀之困。自非圣朝超然览臣於视听之外，则今日渥泽，更成妄遭，来辰萎叶，终先朝草。小人岁暮，知能何报，徒厚恩华，忧惧叹息，不住下情。谨诣拜疏以闻。（本集）


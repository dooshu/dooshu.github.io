友放



王相起，长庆中再主文柄，志欲以白敏中为状元，病其人与贺拔惎为交友，惎有文而落拓。因密令亲知申意，俾敏中与惎绝。前人复约敏中，为具以待之。敏中欣然曰：「皆如所教。」既而惎果造门，左右绐以敏中他适，惎迟留不言而去。俄顷，敏中跃出，连呼左右召惎，于是悉以实告。乃曰：「一第何门不致，奈轻负至交！」相与欢醉，负阳而寝。前人睹之，大怒而去。恳告于起，且云：「不可必矣。」起曰：「我比只得白敏中，今当更取贺拔惎矣。」




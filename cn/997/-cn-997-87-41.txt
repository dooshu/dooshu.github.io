徐铉　奉和御制岁日二首

运历三元正，升平及古同。

五侯皆辑瑞，四海尽占风。

圣政乾行内，群生寿域中。

撞钟元会罢，晃朗日升东。

徐铉

徐铉　奉和御制岁日二首

正仗临轩万国来，汉仪周礼尽堪咍。

光浮云盖青龙转，香透椒花白兽开。

庆赐应时均亿兆，卜年从此数京垓。

群臣共感文明运，况是天言诫懋哉。

徐铉


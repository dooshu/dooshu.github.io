12　李常寧劉行簡對策名言　天下至大百年成之不足　宗室至重一日壞之有餘


李常寧曰：「天下至大，宗社至重，百年成之而不足，一日壞之而有餘。」【原注】元祐中對策。〇案：蔣芾嘗舉此四語以告孝宗，孝宗以爲名言。劉行簡曰：「天下之治，衆君子成之而不足，一小人敗之而有餘。」【原注】紹興中奏疏。皆至論也。

【元圻案】林少穎尚書伊訓解曰：「本朝元豐中，李常寧以進士對策爲第一，其言曰：『天下之大，社稷之重，百年成之而不足，一日毁敗之而有餘。』某嘗三復斯言，以爲得伊尹所以訓太甲之意，雖晁、董、公孫之策，皆不及也。」案：秦少游李狀元墓誌曰：「元祐三年春三月，上始臨軒策士，而廩延李君爲第一。君諱常寧，字安邦。君於斯時，年逾知命，釋褐授宣義郎，簽書鎮海軍節度判官。是歲以疾卒。」與王氏原注合。林氏以爲元豐對策，誤也。〇劉行簡語，乃上殿論用君子小人之説，與第一卷所引「夬以五君子決一小人」云云同一疏。陳振孫稱其「居瑣闥僅百餘日，忤秦檜罷去」。著非有齋類稾五十卷，今本作苕溪集五十五卷。






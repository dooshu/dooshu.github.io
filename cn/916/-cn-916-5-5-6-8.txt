【应诏观北湖田收诗】

〖集曰：元嘉十年也。〗

周御穷辙迹。夏载历山川。蓄轸岂明懋。善游皆圣仙。帝晖膺顺动。清跸巡广廛。楼观眺丰颖。金驾映松山。飞奔互流缀。缇彀代回环。神行埒浮景。争光（草堂诗笺作交映。六臣本《文选》注云。五臣作交映。）溢中天。开冬眷徂物。残悴盈化先。阳陆团精气。阴谷曳寒烟。攒素既森蔼。积翠亦葱芊。（李善本选作阡。）息飨（《诗纪》作响。）报嘉岁。通急戒无年。温渥浃舆隶。和惠属後筵。观风久有作。陈诗愧未妍。疲弱谢陵遽。取累非纟墨牵。（○《文选》二十二。《诗纪》四十六。又草堂诗笺二十一。玉台诗注作应诏诗。引天、芊二韵。）


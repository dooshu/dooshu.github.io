○为山南薛从事谢辟启

杰逊启：今月某日，伏蒙辟奏节度掌书记敕下。徒有长裾，曾无彩笔，初疑误听，久乃知归。感激惭惶，不知所喻。某受天和气，而鲜雄才，幸承旧族之华，遂窃名场之价。顷者湮沦孤贱，绵隔音尘。其後从事梓潼，经涂天汉。初筵末席，披雾睹天。自尔以来，怀恩莫极。郑元之腰腹，若挂丹青；崔炎之须眉，常存梦寐。方思捧持杖屦，厕列生徒；岂望便上仙舟，蘧尘莲府？尚书士林圭臬，翰苑龟龙，方殿大藩，将求记室。是才子悬心之地，词人效命之秋。岂伊疏芜，堪此选擢。思曾、颜之供养，念陈阮之才华，自公及私，终荣且忝，伏以家室忧繁初解，山川跋涉未任，须至季秋，方离上国。抚躬泣下，尚遥郭隗之门；闭目梦游，已入孔融之座。下情无任攀恋铭镂之至。


○进九州图并别录通录表

臣闻楚左史倚相能读《九邱》，晋司空裴秀创为六体；《九邱》乃成败之古经，六体则为图之新意。臣虽愚昧，夙尝师范，累蒙拔擢，遂忝台司。虽历践职任，诚多旷阙，而率土山川，不忘寤寐。其大图外薄四海，内别九州，必藉精详，乃可摹写，见更缵集，续冀毕功。然而陇右一隅，久沦藩寇，职方失其图记，境土难以区分。辄扣课虚微，采掇舆议，画关中、陇右及山南九州等图一轴。伏以洮湟旧墟，连接监牧，甘凉右地，控带朔陲。歧路之侦候交通，军镇之备御冲要，莫不匠意就实，依稀像真。如圣恩遣将护边，亲书授律，则灵庆之设险在目，原会之封略可知。其诸州诸军，须论里数人额；诸山诸水，须言首尾源流。图上不可备书，凭据必资记注，谨撰《别录》六卷。又黄河为四渎之宗，西戎乃群羌之帅，臣并研寻史牒，翦弃浮词，罄所闻知，编为四卷。《通录》都成十卷，文义鄙朴，伏增惭悚，谨随表奉进。


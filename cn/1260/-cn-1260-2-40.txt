师赞徒


馆师欲为固馆计，每赞学生聪明。东家不信，命当面对课。师曰：“蟹。”学生对曰：“伞。”师赞之不已。东翁不解，师曰：“我有隐意，‘蟹’乃横行之物，令郎对‘伞’，有独立之意，岂不绝妙？”东翁又命对两字课，师曰：“割稻。”学生对曰：“行房。”师又赞不已。东家大怒，师曰：“此对也有隐意，我出‘割稻’者，乃积谷防饥。他对‘行房’者，乃养儿待老。”






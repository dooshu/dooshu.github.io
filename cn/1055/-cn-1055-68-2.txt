【尹源字子渐序】

奉礼尹君之将西也，称古仁者送人之义，责言于其交之所尝厚者，其友人渤海欧阳修在饯中，率然曰：余无似，虽不能窃仁者之号，奈尝辱君之道义切靡刂为最深，是以不能无言。然君之文行，余既友慕钦揖之不暇，顾岂有遗忽乏少之可以进于言邪！因姑请更君之字，以塞其求云。

君之名源，而字子渊。夫源发于渊，深且止也，于诂训既不类，又无所表发其名之美，甚非称。据礼家之说曰：“三王之祭川也，先河而后海，或源也，或委也。盖谓其源发而渐进于广大，委其注积也。扬子曰：“百川学海，而至于海。”今君之学也，皆古文字圣贤之事业，至其尤深而钜者，又乌止渊之譬邪？然亦欲君之渐进不已，而至深远博大之无际也，请字之曰子渐。

古者男子之生，举以礼而名之。年既长，见庙筮宾而加元服，服加而后字，示尊其名以隆成人也。夫君子所以自厚重其名字，如此之甚也，诚以其贤否丑美，必常与名字相上下而始终。邾娄一小国君，片善可称，《春秋》褒之曰仪甫。解者谓国不如名，名不如字，以为极美之谈是也。子渐行矣，勉之。


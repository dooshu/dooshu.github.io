112　師曠驟歌北風又歌南風　律是候氣之管氣則是風


師曠驟歌北風，又歌南風。襄十八年。服氏注：「北風，無射、夾鍾以北。南風，姑洗、南吕以南。律是候氣之管，氣則風也。」

【元圻案】服注云云，見周禮二十三正義，「無射夾鍾」作「夾鍾無射」。襄十八年杜注：「歌者吹律以詠八風，南風音微，故曰『不競』也。師曠唯歌南北風者，聽晉、楚之强弱。」正義曰：「律吕雖有十二，其風有八。八風者，乾風不周，坎風廣莫，艮風調，震風明庶，巽風清明，離風景，坤風涼，兑風閶闔。八方之風，風别先有音曲，總吹律吕以詠八方音曲。今師曠以律吕歌南風音曲，南風音微，不與律聲相應，故云『不競』。服虔以爲卯酉以北律吕爲北風，以南爲南風。與杜八風義違。」蓋即指周禮疏所引之説也。周禮疏但曰「注云」，不著名氏，厚齋因左傳正義而知爲服氏注。






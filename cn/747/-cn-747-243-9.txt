○为纳言姚等贺瑞桃表

臣某等言：伏见内出灵桃，四实共同一蒂。禁园芳果，仙庭奇树，名珍杏柰，族茂樱胡，鲜花发於上春，嘉实成於早夏。四而为一，表四夷之一君；异而为同，明异方之同贯。汉宫留核，曾所未窥，卫国报琼，何能窃似？殊祥灵应，叠贶骈臻，凡在见闻，孰不欢跃？臣等谬当枢近，累觌休符，喜之情，实万恒品。无任欣庆之至，谨奉陈贺以闻。


○再赐三姓葛逻禄书

三姓葛逻禄大漠都督特进朱斯阴山都督谋雒匐鸡元池都督实力胡鼻等：卿积代以来，为国藩捍。比缘默啜侵扰，中间屡阻款诚。遂能改图，不远而复，每思忠节，嘉叹实深，已频遗书，当达此意。然金山安置，虽是旧居，未知初来，并得好否？默啜凶忍，神怒天亡。岂惟不识朕恩，亦乃负於卿等。复雠雪耻，今正其时。度卿等忠勇之诚，校彼残遗之孽，取之有同拾芥，灭之何异摧枯？兵威暂临，必自面缚，故命鸿胪卿郑嘉祚赉告身袍带等驰往宣慰，便与卿等计会，乘其衰弱，早就翦除。如或因循，更令聚结，非直有妨於此，亦是不利於卿。进退筹量，固在於速。其能捉获默啜者，已立赏格，付嘉祚将往，宜各勉思，以赴朝委。今寄卿等锦袍钿带，并刀子砺石，至并可领取。


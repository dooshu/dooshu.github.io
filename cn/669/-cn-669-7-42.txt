68　養老諸説記禮者兼取之　大傳之春子吕覽作春居


「養老」，在家語則孔子之對哀公，在書大傳則春子之對宣王，記禮者兼取之。王制、内則。宣王問於春子案：今本大傳作「子春」。曰：「寡人欲行孝弟之義，爲之有道乎？」春子曰：「昔者衞聞之樂正子曰：『文王之治岐也』云云。」吕氏春秋恃君覽驕恣篇：「春居問於齊宣王曰：『今王爲太室，群臣莫敢諫。敢問王爲有臣乎？』王曰：『爲無。』春居曰：『臣請辟矣。』趨而出。王曰：『春子，春子，反，何諫寡人之晚也！』」此即大傳所謂春子，但其名不同。【原注】大傳名衞，吕氏春秋名居。

【元圻案】家語：「孔子曰：『虞、夏、殷、周，天下之盛王也，未有遺年者焉。高年者貴於天下也久矣，次於事親，是故朝廷同爵而尚齒。七十杖於朝，君問則席；八十則不仕朝，君問則就之，而悌達乎朝廷矣。其行也，肩而不並，不錯則隨，斑白者不以其任於道路，而悌達乎道路矣。居鄉以齒，而老窮不匱，强不犯弱，衆不犯寡，而悌達乎州巷矣。古之道，五十不爲甸役，頒禽隆之長者，而悌達乎蒐狩矣。軍旅什伍同爵則尚齒，而悌達乎軍旅矣。』」〇大傳略説：「宣王問於子春曰：『寡人欲行孝弟之義，爲之有道乎？』子春曰：『昔者衞聞之樂正子曰：「文王之治岐也，五十者杖于家，六十者杖于鄉，七十者杖于朝，注：「朝當爲國。」見君揖杖。「揖」當爲「去」。八十者杖于朝，見君揖杖。揖，挾也。君曰：『趣見客毋俟朝。』以朝椉車輲輪御爲僕，送至于家，而孝弟之義達於諸侯。九十杖而朝，見君建杖。君曰：『趣見毋俟朝。』以朝車送之舍。天子重鄉養，卜筮巫毉御于前，祝饐祝鯁以食，椉車輲輪胥與就膳徹，送至于家。君如有欲問，明日就其室以珍從，而孝弟之義達于四海。此文王之治岐也。」』」〇新序刺奢篇亦載春居諫齊宣王爲太室事，與吕覽同。春居作香居，蓋因字相近而誤。






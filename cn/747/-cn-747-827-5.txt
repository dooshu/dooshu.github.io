○授朱崇节河阳节度使制

门下。朕闻天垂星纬，王者象之以设官。地裂山河，历代定之以建国。所以咽喉中夏，藩屏皇家。非威望不足以镇宁，非仁惠不足以抚养。其有勋劳夙著，宜申胙土之恩。韬略素精，屡委殿邦之任。二者兼备，斯为得人。国有彝章，我复何爱。前昭义军节度使潞慈邢等州观察处置等使特进检校司空兼潞州大都督府长史御史大夫上柱国沛县开国子食邑五百户朱崇节，雄略纵横，忠诚贯直。夙著总戎之术，常韬靖乱之谋。临危不屈於壮心，多难益全其大节。去病辞第，誓彰锺鼎之勋。王翦请田，非为子孙之计。日者平阳求瘼，冯翊颁条。隰川竟保於孤城，汝海将绳其弊俗。其後孟津分阃，上党临戎。智谋潜契於著龟，义烈弥坚於金石。拥众而出，陈兵以行。指挥而神气激扬，叱咤而寇仇惕息。今则乡闾顾慕，士卒讴歌。庑金咸伫於窦婴，竹马思迎於郭。是用再兼五教，重委双旌。既资董众之能，仍举畴庸之典。於戏！功名易守，自伐者必颠。富贵可图，怀骄者难保。失道则祸生旋踵，守义则福贻後昆。勉尔令图，服我明训。可依前检校司徒充河阳节度使，散官如故。


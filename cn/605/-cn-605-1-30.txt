一卷冰雪文后序

余选《一卷冰雪文》而何以附有诗也？余想诗自《毛诗》为经，古风为典，四字即是碑铭，长短无非训誓。摩诘佞佛，世谓诗禅；工部避兵，人传诗史。由是言之，诗在唐朝，用以取士，唐诗之妙，已登峰造极。而若论其旁引曲出，则唐虞之典谟，三王之诰训，汉魏之乐府，晋之清谈，宋之理学，元之词曲，明之八股，与夫战国之纵横，六朝之华赡，史汉之博洽，诸子之荒唐，无不包于诗之下已。则诗也，而千古之文章备于是矣。至于余所选文，独取冰雪，而今复以冰雪选诗者，盖文之冰雪，在骨在神，故古人以玉喻骨，以秋水喻神，已尽其旨；若夫诗，则筋节脉络，四肢百骸，非以冰雪之气沐浴其外，灌溉其中，则其诗必不佳。是以古人评诗，言老、言灵、言隽、言古、言浑、言厚、言苍蒨、言烟云、言芒角，皆是物也。特恨世无解人，其光华不得遽发耳。

昔张公凤翼刻《文选纂注》，一士夫诘之曰：“既云‘文选’，何故有诗？”张曰：“昭明太子所集，于仆何与？”曰：“昭明太子安在？”张曰：“已死。”曰：“既死不必究也。”张曰：“便不死亦难究。”曰：“何故？”张曰：“他读得书多。”余藉斯语亦以解嘲，故仍题之曰《一卷冰雪文》。


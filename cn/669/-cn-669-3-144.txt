144　王粲難鄭玄尚書事


顔氏家訓云王粲集中難鄭玄尚書事，今僅見於唐元行沖釋疑。【原注】王粲曰：「世稱伊、雒以東，淮、漢以北，康成一人而已。咸言先儒多闕，鄭氏道備。粲竊嗟怪，因求所學，得尚書注，退思其意，意皆盡矣，所疑猶未諭焉，凡有二篇。」館閣書目：粲集八卷，詩賦論議垂六十篇。

【何云】觀仲宣之難康成，則建安才子尚有意於經學也。

【元圻案】顔氏家訓勉學篇曰：「吾初適鄴，與博陵崔文彦交遊，嘗説王粲集中難鄭玄尚書事。崔轉爲諸儒道之，始將發口，懸見排蹙，云：『文集止有詩賦銘誄，豈當論經書事乎？且先儒之中，未聞有王粲也。』崔笑而退，竟不以粲集示之。」〇元行沖釋疑曰：「子雍規玄數十百件，守鄭學者，時有中郎馬昭，上書以爲肅謬。」又曰：「自此之後，唯推鄭公。王粲稱『伊、洛以東，淮、漢之北，一人而已，莫不宗焉。咸云先儒多闕，鄭氏道備，粲竊嗟怪，因求其學，得尚書注。退而思之，以盡其意，意皆盡矣，所疑之者，猶未喻焉』。凡有兩卷，列於其集。又王肅改鄭六十八條，張融覈之，將定臧否。融稱玄注泉深廣博，兩漢四百餘年，未有偉於玄者。然二郊之祭，殊天之祀，此玄誤也。其如皇天祖所自出之帝，亦玄慮之失也。」〇唐書儒學傳：「元澹，字行沖，以字顯。初，魏光乘請用魏徵類禮，帝命行沖與諸儒集議作疏，上于官，留中不出。行沖疑諸儒間己，因著論自辯，名曰釋疑。」〇隋經籍志「王粲尚書釋問四卷」，唐藝文志云：「王粲問，田瓊、韓益正。」






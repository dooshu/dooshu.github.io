○新築劍江堤記 【 劍江築堤】

豊城治濱于江、以雷煥得劍、故江以劍名、章貢袁吉臨瑞之水、必經其壖而後入豫章、以瀦彭蠡、是江為匯、禹迹不及、故道無廻折、眾流淙潀、擊刺著岸、廼善崩、崩則齦齶之跡、削崖剖甕、割廛廬而入江者、先後無紀。或曰劍雖去而遺光上燭夜干星斗、蛟螭濳窟、時起而奪其精曜、亦能作怪颶妖濤、益江之害也、令是者、咸知宜堤、不曰勞甚則曰費甚、不曰于時議則曰吾傳舍也、卒弗舉、某年某來令、斬斬有見、廼曰前吾令弗為也、後吾令又弗為也、民其魚矣乎、遂屬耆老召匠石而計所以為堤者。沿江之民。踴躍聽令。供役無避丁。伐石于山。斷材于林。畚土于隆岡隱阜。無公私之域。???糧財用既具。基址既畧。厚薄既揣量其工而命之。日趨者孔棘。間投沉鐵。使蛟螭不近而材者輳以矗。石者壁以立。畚者實之。登登許許。達旦暮弗有咨者。越一歲告成延袤數百丈其崇如雲。江流循堤而底定。民以殿居者。咸德令曰。令居我也。方礱石請紀其績令適以事忤上。竟坐以堤之費。有浮于籍者。遂解官去民代辯弗聽懼泯令也。請益篤。予曰是不可無記也江之害果江耶。果蛟螭耶。皆天也。堤成而害息人勝之也彼令之害人也。以一令而巳。天之害民以一邑之民而不能免人之害。令亦天地。是所以敗天下愛民之令也然予聞開洪州者。有韋公堤築捍江功尤博也。廼以笞卒之誣弗及辨。而卒以韓公之銘白于後。後之思公者曰。非公。吾屍入海矣故廟祀翼如也豊城洪州部也。文亦有体要令去而思以不泯思之未巳。終必廟也若是而人之勝者大矣可以起天下愛民之令故不可無記也

皇明經世文編卷之一百五十四終








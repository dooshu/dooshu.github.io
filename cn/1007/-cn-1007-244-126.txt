张元干　挽梦锡机宜寺簿

零落梁溪客，何堪郑子悲。

闭门专学易，拥鼻爱哦诗。

臭味方投合，行藏罕遇知。

他年乡饮酒，扬觯相威仪。

张元干

张元干　挽梦锡机宜寺簿

太府坚辞掾，平阳顷著功。

清贫名教乐，静退昔贤风。

俛首稠人里，甘心正论中。

胡然成鬼录，骨相本三公。

张元干

张元干　挽梦锡机宜寺簿

问疾方旬浃，殊惊不起传。

所钦期异日，何意遽终天。

图籍嗟空富，生涯众漫怜。

保家宜有后，一角傥称贤。

张元干


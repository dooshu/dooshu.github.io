【戕竹记】

洛最多竹，樊圃棋错。包箨时笋之赢，岁尚十数万缗，坐安候利，宁肯为渭川下？然其治水庸，任土物，简厉芟养，率须谨严。家必有小斋闲馆在亏蔽间，宾欲赏，辄腰舆以入，不问辟疆，恬无怪让也。以是名其俗为好事。

壬申之秋，人吏率持镰斧，亡公私谁何，且戕且桴，不竭不止。守都出令：有敢隐一毫为私，不与公上急病，服王官为慢，齿王民为悖。如是累日，地榛园秃，下亡有啬色少见于颜间者，由是知其民之急上。

噫！古者伐山林，纳材苇，惟是地物之美，必登王府，以经于用，不供谓之畔废，不时谓之暴殄。今土宇广斥，赋入委叠，上益笃俭，非有广居盛囿之侈。县官材用，顾不衍溢朽蠹，而一有非常，敛取无艺。意者营饰像庙遇差乎！《书》不云“不作无益害有益，”又曰“君子节用而爱人”。天子有司所当朝夕谋虑，守官与道，不可以忽也。推类而广之，则竹事犹末。


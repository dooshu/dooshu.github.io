○人不学不知道赋（以“学然後知不足”为韵）

君子之为道也，敦诗书，说礼乐，俾其润身而浴德，克巳而志学。亦犹嘉肴在器，良玉抱璞，肴之知味，既因於尝；玉之成功，必由於琢。物既肖旃，士亦宜然，知此道者，必勤学焉。若夫即其讲肆，齿以胄筵，儒风是习，素业斯传。以三坟五典为本，以八索九邱为先，存乎博奥，究其精研，渔猎乎六籍之内，牢笼乎百氏之前。得用而行，将陈力於休明之代；自︹不息，必苦节於壮之年。於是慎择其师，审取其友，师之严则尊敬而靡懈，友之直则切磋而可久。志有所立，言无所苟讲道德必探其本原，进礼乐必尽其先後。故业就而青紫可拾，器成而瑚琏自负。


夕照庵记

庵曰夕照郡同守会稽唐公所名也旵山高数千仞夕阳倒射层峯烂然泾志所谓旵山夕照者其一胜也而是庵适面焉故以名也其始盖茶亭茶亭之始又官祠也祠既墟而门楼数椽独存蜀僧太如者因而葺之於是乎有茶亭之役然大风雨弗蔽也寻且倾圮其踵而庵之者弟子慧目落成於丁已经始於乙卯为屋两重拓以五楹其有助斯役者四方之仁人君子其居高以倡则知泾县清湘邓公也余道出於此僧请为记庵之左盖古楼舗寜徽两郡之周道宣泾之界也山涂旷阻少居民行旅喘汗之人渇无以饮疲无以憩日暮风雨或且惧虎豹而忧暴客此地之为病於涂人也积有年所矣今作是庵也以饮以憩且有所依以无恐庵寜独为僧计哉吾闻比丘之教以无为为法以兼爱利济人物为功始太如之为亭也盖见夫负纸而被雨者恻然悯之而其後用能张大其事使士大夫推是心也不惟仁覆一方矣故辍辔而为之书


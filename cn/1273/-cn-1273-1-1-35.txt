梦蝶园　三首（限东、真、阳韵）


二百年前老道人，曾从此地托闲身。草鸡已叹雄图改，花蝶犹寻旧院春。

心事自同黄蘖苦，遗民犹见白衣新。如何栗主无人祀，有客伤心荐藻苹。

赤嵌城外客游春，半亩荒园寄慨频。南峤飘零唐义士，西台痛哭宋遗民。

骑鲸正拓红彝地，化蝶来居白帽人。故里新昌残碣尽，大书特为表贞珉。

烽火神州战伐同，有人遗蜕在瀛东。结茅鸡爪生番外，种菜牛皮旧壤中。

一卷金经参梦幻，廿年火宅托英雄。问伊议祀浮梁邓，书院何如此地崇。






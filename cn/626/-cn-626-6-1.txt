高按察叔嗣一百一十一首

《考功稿·自叙曰：“嘉靖三年，余由工部营缮主事调补吏部稽勋，已而再调考功，时三原今光禄卿马伯循为郎中，钧州今江西按察使张子鱼为员外郎，武城今国子祭酒王纯甫同为主事，海内方更化，学士大夫相与讲文艺之事翕然甚著，而三先生皆当时号大儒，余日闻所未知，翰墨间作。其后各以官迁替去，而余出为山西参政，盖一纪于今。余于时取往日所为诗读之，凡所作裁，如旦夕间尔。精神憋恍，因以太息。何则？余少窃不自度，思建功业垂不朽之誉，今已稍陵迟，上睹日月之易迈，下悼齿发之将衰。感古之豪士能自树名，坚莫逾金石矣，丰碑彝鼎，一旦化为砂砾，载绩史册，后至有未尝见其书者，名岂足言邪？且夫同室之人衔杯酒笑，语犹不能相信，而欲俟百世之后邪？年壮气盛，回思颇自笑。此身譬如落叶，随风东西，因时荣枯，草木何择焉。方其吐英擢秀，流诧谱牒，与贤士何异，何所加损哉？固知亦不足叹矣。时方徙居冀宁道，初秋朔，稍亡事，因次其语，载之篇首，观者知余怀所繇起云。”）

【秋夜直省中】

鹊绕瞻阶树，鸡栖入省台。

蒙烟仙署合，悬月琐闱开。

伏枕南天远，听笳北地哀。

潘生应发变，司马倍肠回。

为木同先伐，积薪异后来。

无言秋夜永，申旦自徘徊。

【再调考功作】

引疾三上书，微愿不克谐。

徙官复在兹，心迹一何乖。

轩裳日待旦，阊阖凌云排。

入属金马籍，出与群龙偕。

积贱讵有基，履荣诚无阶。

但惜平生节，逾久浸沉埋。

既妨来者途，谁明去矣怀。

鸟迷思故林，水落存旧涯。

唯当寻素业，归卧守荆柴。

【岁暮作】

旦夕兹岁改，萧条旅思多。

云物媚晴宇，气候属妍和。

峥嵘新阳至，故景实蹉跎。

感时岂不怀，二纪倏焉过。

栖身惭择木，望道叹伐柯。

如匏吾自系，匪玉孰为磨。

有发日就长，心短独若何。

但云毕夙志，唯力岂知他。

【秋情】

凉风吹庭树，萧然已暮秋。

岁运空云往，客行胡久留。

良时每易失，微志果难求。

余光傥可积，但恐成山丘。

【生日】

年往望空除，时来循虚至。

明两无留晷，吹万有逸气。

我行淹一周，辰适再值。

束发岁更七，算齿纪将二。

少怀沧洲心，壮损青霞志。

淮禽终异化，魏瓠始同弃。

五游存予欢，三费亡吾忌。

达生庶不疚，乘流随所寄。

【古歌】

荆和当路泣，良璞为谁明。

茫然大楚国，白日失兼城。

燕石十袭重，鱼目一笑轻。

古来共感叹，今予益吞声。

【病起偶题】

空斋晨起坐，欢游罢不适。

微雨东方来，阴霭倏终夕。

久卧不知春，茫然怨行役。

故园芳草色，惆怅今如积。

【行至车骑关河南界尽处与亲知别】

山河未可尽，行处与春长。

驿路沙俱白，关门柳欲黄。

亲知还自反，离别各相望。

且缓征车发，中心恋故乡。

【安肃县寺病居汉阳董玄亮见过时董奉使还阙】

门前易水路，下马汉阳人。

野寺天晴雪，他乡日暮春。

相逢一尊酒，久别满衣尘。

不惮王程急，应怜伏枕身。

【寓居慈仁寺游览】

终日仙宫掩，青松绕殿遮。

到来长春草，行坐落天花。

閤上王城尽，门前官路斜。

微身随处是，何敢叹无家。

【与王庸之饮】

旅舍背都门，春风酒一尊。

坐看芳草路，回忆故山村。

为客谁称意，逢人未敢言。

留君须醉倒，无奈日黄昏。

【归自萧氏园作】

到来日已暮，归去恋柴门。

空自山当舍，其如酒满尊。

心知柳叶长，愁见桃花繁。

立马一回首，令人思故园。

【毗卢閤上同伍畴中诸公西望】

客来常一上，对此西山平。

向夕檐楹立，凭空閤道行。

杨花飞暮野，雨色动春城。

却恋同携手，都忘羁旅情。

【寒食日毗卢閤上寄茂钦】

高楼晴出帝城南，杨柳千家夜雨含。

欲换春衣惊客久，况逢寒食思谁堪。

门前归路愁心绕，槛外群峰僻性耽。

凭报故人应相笑，微身何事恋朝簪。

【晚出都门登寺閤】

柳叶桃花雨夜干，今年寒食在长安。

淹留不为依双树，蹭蹬合应笑一官。

行出都门常日暮，到来客舍已春阑。

芳菲满眼心无奈，祇上毗卢閤上看。

【送别家兄张掖门时谪开州】

垂泣一相送，临途无限情。

功名何物是，流落此心惊。

梦里窥乡树，愁边滞帝城。

终朝谁复语，犹去恋尘缨。

【简子阳廷评】

终日祇缘此，微官奈若何。

世情堪叹息，身计任蹉跎。

客鬓凉风早，乡心夜雨多。

故交谁复在，无厌数来过。

【被言后作】

高材多负忧，洁身易招累。

余生本顽疏，何取当年忌。

守官郎署间，恒若临高坠。

分过每自惊，名微久知愧。

中岁反故丘，三载甘斥弃。

秉操苟不坚，出处成二致。

复此还京邑，长路果颠踬。

赫赫明圣朝，贤俊骈足次。

悬爵待天庭，但非通时器。

人言敢谁尤，默默伤夙志。

【简袁永之狱中】

本同江海人，俱为轩冕误。

子抱无妄忧，余有多言惧。

昔来始青阳，今此已白露。

岂乏速进阶，苟得非余慕。

罪至欲何言，直以愚慵故。

众女竞中闺，独退反成怒。

追诵古时人，蒙冤谁能诉。

皇心肯照微，与子齐归路。

【送别永之】

怜君方迁戍，况我婴愁疾。

一别若流云，相从竟何日。

生平托交游，弱冠弄篇帙。

书愿藏名山，功期铭石室。

安知事不就，跌宕情如一。

已矣复谁陈，今亦反蓬荜。

【送别德兆武选放归】

燕郊秋已甚，木叶乱纷纷。

失路还为客，他乡独送君。

罢归时共惜，弃置古常闻。

莫作空山卧，令人望白云。

【送皇甫博士重补曲周】

辞邑初耽寂，攻诗每晏居。

贫家满坐客，闭户一床书。

襆被情何忝，腰章意已疏。

问君趋府处，高兴复何如。

【中秋同栗梦吉饮】

罢酒俱不乐，开帘望北轩。

寒星出户少，秋露坠衣繁。

散步怜新咏，平居想故园。

空庭今夜月，客思岂堪言。

【送管平田先生颁封秦府归省】

五等周分国，三王汉世家。

日闻敦帝族，时见遣皇华。

剪土仍鹑首，疏邦自犬牙。

秦关通使节，灞水渡征车。

过邑恩难屡，堂登礼更嘉。

何如北山客，行役动长嗟。

【送大宗伯介溪公南都十二韵】

露板承欢渥，天书拜宠灵。

春官典邦礼，风后佐王庭。

出入登三事，遭逢起一经。

持衡人莫眩，讲殿帝亲听。

妙思黄华句，雄篇绣补铭。

龙文生赤汗，鸾翮奋青冥。

暂枉神都远，同追祖帐停。

二京分化理，八座备仪形。

仙棹花催发，官途柳为青。

微生荷剪拂，孤迹困飘零。

空谢伸眉日，多愁短发星。

公还众所祝，强饭念朝廷。

【岁暮答许武部廷议怀归】

掩閤日愁晚，他乡岁已深。

未能逃世网，岂是恋朝簪。

以我不如意，怜君同此心。

故园春事及，归路傥相寻。

【再移居】

僦居屡傍禁垣西，曲巷重渠路转迷。

万事无能心尽懒，一官何补首常低。

行冲落日时驱马，起伺朝天每听鸡。

跼迹自伤非宦业，纶竿终有故山溪。

【送抑之侍御谪兴国】

别离无奈客心烦，直道南迁荷主恩。

临路加餐好自爱，平居握手更何言。

连山楚雨迷官舍，隔县乡音认故园。

君到江州定回首，同游霄汉几人存。

【至日省中】

惯逐官僚后，欣逢郊礼嘉。

蒙恩赐冬假，拜手庆年华。

暂亦休朝马，闲唯待暮鸦。

人言郎署好，毕竟未如家。

【斋居偶题】

自免知何病，重来尚此身。

愁多长畏客，官拙竟随人。

日销空庭印，风添满儿尘。

山田薄亦好，不去岂关贫。

【壬辰生子】

客贺当长至，渠生履岁和。

更衣起自庆，醉酒坐同歌。

身世浮沉甚，田园芜秽多。

吾今只若此，知尔复如何。

【春夕同李考功道旧】

下马春庭夕，明灯夜雨深。

人多新岁感，日有故园心。

磨灭名题柱，凄凉卖赋金。

十年同省旧，谁念各如今。

【送陈永和钧改官之真定学曩府君教处】

厌事尝疑抛县印，之官又见向儒宫。

城临沱水新桥在，路绕恒山旧驿通。

乍到士人应认姓，试询父客几成翁。

经中更废蓼莪讲，坐处青毡恨颇同。

【初去都夜】

泛舟当日落，解佩及春归。

病比相如是，情方叔夜非。

暖云蒸海气，残月吐洲晖。

今夕孤怀客，谁云伴少微。

（《读书园稿·自叙曰：“《老子有言：‘知我者希则我贵。’夫人不期于世之知，而何较贵贱邪？余素弗攻于辞，戊子以吏部郎中谢病归于家，开封当郡县孔道，应接称烦，余于是徙之城东田中，依旧庐稍葺治以居。家贫，遂力农事，月裁三四至城而已。当是时，李空同先生方盛，邑子之属出其门，撰为文辞，模放古人，若宋苏轼、唐韩愈薄不为也。余私心不能无慨慕，时时窃撰一二篇。庚寅岁，所著独多。逾年，余既上京师，斯事乃罢。夫本非所长，而强力慕之，度必取袴于众，然其篇笥中。甲午，余分守冀南，将按县。晚出文水、方初冬，新雨已，车行村虚，景色如故园，余恍然太息。其夕宿汾州，烧烛披取笥中诗，事历历在目，低回久之，夜不能寐，非特感于诗也。曩者不能取容，故退而耕于野，丘园之乐，使人忘老。而余不自持，复日苟焉干禄，淟于今，犯诗人胡颜之诟，其知于人也盖希矣。然则余岂贵邪？老子之言明其玩世也已。”）

【始至读书园】

疲薾违时好，归来践夙欢。

田园深自托，朋旧肯相宽。

挂壁寻耕耒，刈林选钓竿。

亦知身寂寞，长冀赏心观。

【元日同谷子延赋】

雄都盛宾客，车马争驰骛。

芳辰启初年，宴饮多所务。

不知灌园身，何为迷方误。

郊馆抗空壑，山扉启峻路。

良朋平生欢，就我今朝步。

城因并舍登，径为穿林度。

微阴原上明，片日云中露。

青霞照深池，白雪停幽树。

共贪岁欲新，不厌日旋暮。

农田方在兹，君岂数能顾。

【子脩侍御见过时谢病】

郊扉临巨壑，野日照晴空。

柳色春衣上，波光晓镜中。

当轩留驷马，出户倚双童。

欲问朝簪懒，人今卧病同。

【酬蔚士量见过】

勿以归来早，其如疾病何。

朝朝故园里，寂寂古城阿。

自入深林牧，闲当大道歌。

知非蒋生径，求仲尔来过。

【移树道上】

春园就芜秽，杂树生蒙密。

不知雨露功，长养何多术。

娑婆使人怜，斩伐终余恤。

乘时聊徙植，于以托吾室。

交生两相当，列映直如一。

转令门巷新，遂放鸡豚出。

修修原上风，团团村边日。

纷吾本蹇劣，兼尔抱忧疾。

敢学成都桑，而谋荆州橘。

愿及垂阴成，初志傥此毕。

【寄亳州薛考功】

少年不识字，持戟仕金门。

万事蹉跎岂自料，一官憔悴与谁言。

上书昨日辞天子，还从阙下归田里。

束缚始自重为人，激昂尚欲酬知己。

不悟名轻世果然，翻嫌计晚身如此。

便尔深林学遁栖，家贫那免伏耕犁。

腰镰暮向夷门北，倚仗朝过莘野西。

伐木手营一茅宇，披榛力灌几药畦。

箧中笔砚无时把，肘后诗书坐懒题。

往往顽痴众所疑，悠悠端合困明时。

闻君解语五千字，宅畔仙窟定所知。

此日低头应笑我，平时开口却为谁？

【晚步】

出门还自笑，复此欲谁亲。

惆怅村头树，归来路口人。

风声兼乱叶，日气抱游尘。

岂不躬耕苦，东看是有莘。

【观游人】

大道通游游，倾邑出车马。

玉管移高堂，金鞭临旷野。

尽踏芳草中，时歌花树下。

浩荡春思盈，留连莫愁写。

回看岩石间，憔悴躬耕者。

【寄忆茂钦员外】

闲居已可欢，况复乘嘉月。

山莺日自鸣，园树皆争发。

出从草际归，行傍村头歇。

临流或嗽齿，倚仗乃散发。

此时正忆汝，振珮趋丹阙。

【霍开府载酒见过】

列坐青郊映，容门画戟雄。

晴原猎骑外，春草舞筵中。

玉珮邀皆至，金尊狎与同。

无将灌园意，错讶楚三公。

【少年行】

死士结剑客，生年藏博徒。

里中夷门监，墙外酒家胡。

有时事府主，无使击匈奴。

虎颈一侯印，猿臂两雕弧。

誓使名王侍，羞闻边吏诛。

长驱随汗马，转斗出飞狐。

蒲类遂破灭，莎居不支吾。

甲第起北阙，蛮邸开东都。

岂学骠姚将，椒房仗子夫。

【春日行】

大堤花欲然，芳郊草不歇。

冶服谁家子，良辰争驰突。

宝剑本侯家，金鞭自侠窟。

共矜百金装，相夸千里骨。

云散欢未终，月明还城阙。

朱门徒御稀，青楼歌管发。

倡女尽朱唇，贵主俱鬒发。

衣向车中更，烛从坐上没。

谁论墙东生，白面羞干谒。

【与客游宋戴楼城门九老泉上】

草郤相携处，田家水郭间。

林风动衣带，泉色照容颜。

软草留堪坐，芳花折与还。

春城一散罢，车马更难攀。

【答谷司仆见问】

幸自返中园，非关逃微禄。

方因疾病余，黾勉供樵牧。

春至东郭田，夏来北林木。

时从远原上，日纵平郊目。

野老逢与言，道书间能读。

何为共世人，无事相追逐。

劳君问出处，日暮掩茅屋。

【与客集和氏园】

惟君游每接，自余居多暇。

留连上客筵，款曲中园驾。

赋诗芳泉侧，举爵茂阴下。

放心安知忧，携手不能罢。

日气淡将夕，云影垂方夏。

为农信可欢，世自薄躬稼。

【晓还城休左氏庄】

与君枕堤口，共结东城庐。

日出苍林背，回看十里馀。

柴门通大道，村巷隔平墟。

主人心无事，见客头未梳。

累言惟农务，一饭但园蔬。

方当数来往，肯为容篮舆。

【得张子家书】

晚日照余晴，荒亭暗复明。

归云度深树，飞雨过高城。

蹇劣惭当代，栖迟笑此生。

空持一书札，长叹故人情。

【东原晚望答李鸿渐】

东原晚望草烟齐，久卧无心出路迷。

闲立秋风看木落，独行斜日听乌啼。

一官已谢於陵后，百亩才开莘野西。

此地故人应念我，逢人昨有数行题。

【初秋谷司仆杏山别业】

田庐元自接，谈笑竟相从。

是日当农暇，秋风动客容。

开尊临积水，解带挂常松。

欲去城东陌，留连听暮钟。

【逢李淮安】

怅别各千里，忽逢指寸心。

明镫不自意，故国乃相寻。

寒馆鸣秋雨，高城结暮阴。

胡为畴昔愿，江海尚如今。

【扬州门主人】

空林一叶落，茅屋几家秋。

对酒凉风至，开帘古树幽。

相看还自笑，欲去为谁留。

正此夷门下，休猜姓是侯。

【雨后有怀子延】

骤雨新秋晚，微晴墟落间。

悠然抱藜杖，率尔倚柴关。

空壑才容水，流云故满山。

遥知城市里，应羡此身闲。

【和汝南见过】

晚日留仙辔，凉风劝客尊。

偶然击筑伴，依旧抱关门。

树落千重叶，蓬吹万里根。

病身一如此，谁念在孤村。

【东壁偶题】

皂帽辽东客，青门汉代瓜。

宁知汴水上，更有野人家。

巾服临秋换，壶觞自远赊。

闲身与逸兴，并向物情夸。

【九日登城楼宋故都门】

佳节倚秋城，朋曹晚相逐。

窃怜坎廪心，暂寓登临目。

日落故乡杯，霜寒游子服。

百里览山河，千年看陵谷。

生欣盛时康，追叹亡王促。

帝功颓九五，霸气消百六。

犹能识宫观，但见登樵牧。

纵酒在高楼，悲歌对乔木。

身同司马病，怀异步兵哭。

举头望长天，万里来鸿鹄。

默寻阶除降，独去归茅屋。

【友人设饮病不赴】

荒村犹病卧，空愧故交深。

复有高堂宴，无如伏枕心。

寒郊悬日影，平楚带秋阴。

向夕东城望，宁知伫立吟。

【送别萧司勋】

柴门夜语罢，惆怅出前林。

晓日孤村映，秋风落木深。

别来生白发，归去换思心。

还复茅檐下，朝朝鸟雀吟。

【偶题】

久为南亩客，况此北窗时。

翻笑陶元亮，应多归去辞。

凉风昨夜起，残雨夕阳移。

坐卧身无事，茫然生远思。

【晓起】

惆怅空堂晓，萧条秋气阴。

悬窗对疏雨，落叶满重林。

长往怀仙事，端居养道心。

谁知岁复晚，高志莫能寻。

【晓出前林】

理栉听鸣禽，搴帷望朝旭。

快然登前林，烟芳纷满瞩。

秋晴带余阴，夜雨生新绿。

道胜绝纷华，情惬关幽独。

在天羡白云，凌风慕黄鹄。

赏心久已违，感此劳中曲。

【夏夜同袁德延骑出宿村家】

景落息炎氛，轻策稍相试。

微风送林木，皓月临平地。

路远忘前期，情惬随所至。

田父止我宿，茅屋劝客醉。

起步叩天空，仰对明星次。

一贪鸡黍筵，三叹前贤意。

轩冕愁束缚，江海伤憔悴。

且愿为老农，敢谓辞高位。

明发返故墟，努力看身事。

【酬左舜齐林中冬夕见寄之作（二首）】

霜叶落渐空，暝鸟飞俱罢。

出门岁已阑，倚树人方暇。

映月眺烟郊，了自见茅舍。

下有饭牛朋，商歌满初夜。

携手自京都，归心乃畴昔。

岂不恋明恩，久持金门戟。

今日故园身，残岁空堂夕。

含情亦何言，尘耒挂东壁。

【晚出曹门北道】

晚日郊关迥，寒冬筋骨劳。

不知临旷野，何事走平皋。

斜路孤村引，空园乱木高。

岁阑今去卧，谁认在蓬蒿。

【西园再酬谷子延】

茅屋还相见，冬郊那可闻。

荒城连冻浦，落照与寒云。

远树行时倚，归途到处分。

留君终日语，犹自日思君。

【谷司仆田黄门诸公见过】

山林高士驾，鸡黍野人心。

不避家贫馔，难忘岁暮寻。

寒城云际拥，晴树雪中深。

谁念平生意，幽栖独至今。

【次韵田水南见过之作】

夜雪连穷巷，朝来片日晖。

故人停驷马，问我掩双扉。

自出知谁是，相看能尔稀。

家僮酿酒熟，猎伴射禽归。

草具成宾馔，木绵对客衣。

岁寒心不浅，日暮意难违。

客兴催花发，农功候鸟飞。

期君前浦泮，预指钓鱼矶。

晋阳稿

（《自叙曰：“嘉靖癸巳，余始出为山西参政。春去都，繇漕河溯汳归，上苏门山，以其秋杪乃履官。属岁饥，奉役往来辽、沁、汾、潞之间，无宁日。逾年冬，朝京师。其明年归，复自汳入晋，轨辙所临殆遍焉，亡不再至者。复逾年，乃转为湖广按察使，可谓久矣。余本农夫，每造山田林壑，蓄志所感，慨然太息，归心萌作，发为篇咏。又多戎马边陲之警，其诗率著于驿壁，吏从旁书之，都为一卷，略无去取，观之可以考岁月动定所繇。自余之出，友朋亡省记余在山西者，纵记之，岂复知其劳且久者乎？虽余亦且忘其久，何则？居间亡事，优游暇豫，则视日舒长，今卒卒簿书，朝也疲于应事，夕则偃卧于室，扰扰不知梦所之，少暇不过玩日自解，如此而岂复知时久速耶？夫吾且忘我，而又谁之求。取观所作篇，恍不自忆。虽然，苟书是以视同游，庶尝有省记余者。诗凡九十首。是岁丁酉仲夏望日。”）

【归途大名晚行】

客心冀早安，川涂争晚涉。

水宿阻风湍，宵行问舟楫。

时见远村明，月出荒城堞。

良时余幸遭，青琐官常摄。

已多绛灌毁，而无金张业。

来往路将疲，出入心独怯。

夜梦守旧闾，劳怀先已惬。

【至苏门山】

空山暑气少，临水夏云多。

照影人将老，愁心在夕波。

【权店晚行】

孤城吹角罢黄昏，归马萧萧向驿门。

衰柳更添霜后色，残流初耗雨余痕。

求田未果青山愿，出守仍衔紫禁恩。

转入乱峰行不进，投身空馆寂无言。

【十一月朔孝义道】

山城风物岁将阑，行县初因问俗安。

授历漫惊违一载，趋朝尚记逐千官。

烟钟动阙天微曙，火树熏庭夜不寒。

久忝恩私今始悟，簿书催急驿程难。

【文水县驿壁读王司仆德徵诗因和其韵】

长涂无骥足，短发有渔舟。

感叹如同日，羁牵自去秋。

寒灯知客意，鸣柝乱人愁。

屏上山川记，何因认汴州。

【交城县壁】

汲黯匡君意，颜延出守情。

凭高无处语，寒日下孤城。

【至日晋府拜朝同曹仲礼】

王庭肃穆映朝晖，圭景才长暖力微。

此日预沾新岁酒，同时应认旧朝衣。

暂开宫殿陪仙仗，端望云霄拜帝闱。

不到边城时作吏，向来恩遇未知稀。

【灵石山行】

长路天俱远，高山日易昏。

强余疲马意，垂首恋君恩。

【再次权店】

摄官强四月，被役乃三来。

把炬寻山路，传餐就水隈。

忧荒早头白，忍事竟心灰。

客姓途人记，官程驿吏催。

梁园即此路，何恋不南回。

【褫亭闻边事用壁间李川甫韵川甫大梁人】

北来烽火震边州，春兴无聊客鬓秋。

得丧此身真是马，姓名与世任为牛。

晴天乱雪吹空壑，落日黄云暗道周。

但有乡心随处似，题诗人满驿前楼。

【奉酬姜侍御见赠之韵】

探奇曾禹穴，能赋岂天台。

长自羞知己，徒言谢上材。

忧加年近老，名在毁重来。

欲去犹增恋，归心寄草莱。

【寒食定兴雪中】

二月莺花少，千家雨雪霏。

可怜值寒食，犹未换春衣。

积水生空雾，高城背落晖。

忍看杨柳色，从此去王畿。

【定州道】

夹岸新杨映广津，客行无绪独愁人。

故园亦有千头树，二月中旬汳水滨。

【再次真定城别陈秉中时自京西还】

经途雨雪涉冬春，仓卒重过奈此身。

客舍留人酒瓮熟，官桥系马柳枝新。

河山半折北来路，烽火全惊西望尘。

别去定知头白尽，边隅谁念一征轮。

【星轺驿雨中别林八南还】

驿外阴云合，窗中宿雨含。

深岩龙自斗，险路马能谙。

短发星星甚，长愁日日堪。

休将南望泪，归傍二亲谈。

【避雨五巉山】

鸣雨断还续，连山下复高。

疏慵元自惯，登顿为谁劳。

问馆投身促，防崖著足牢。

客程怜若此，终念反林皋。

【再过紫岩寺】

受事方从北，持车还向西。

青林含日影，赤坂造天倪。

宦味同鸡肋，官程任马蹄。

苍崖摩遍认，随岁几行题。

【太安阻雨有怀都下诸友】

苍苍云木变川原，黯黯客愁独掩门。

卧听远舂白日静，起看阴壁绿苔繁。

官名薄劣惭新侣，郎署迟回念旧恩。

强欲题诗报同舍，便应投劾去乡园。

【雨后柏井同方体易】

疏馆余晴片日晖，阴移高树晚凉微。

自窥水槛人将老，转念山扉客未归。

天畔绿虹临户映，风回白雨过村稀。

荒庭一醉拚君共，呼取村醪兴莫违。

【宿八角】

严更金柝起，杪岁玉关寒。

行侣时相问，边城进更难。

归心惟日夜，客鬓已星残。

仰悟中林羽，投枝亦未安。

【晚趋忻口】

云峰聊极目，立马独愁心。

岂直关山远，其如雨雪深。

笳声先入夜，边气迥生阴。

畴昔长征意，蹉跎力不禁。

【仲春山行】

春事殆过半，客行殊未闲。

流云开白日，微雨点青山。

身世本迟钝，林皋当早还。

烟郊草色长，感此奈愁颜。

【三月二日交城大雪】

建辰开此月，上巳预今朝。

柳絮寒应未，雪花晚故飘。

轻盈对山榭，点缀爱芳条。

若伴边愁客，经春总不消。

【南关晚行】

笳声入晚不堪闻，驿路山腰向此分。

洞壑空濛秋雨雪，岩崖突兀石生云。

愁心胡马方频入，寓目冥鸿定几群。

归兴转从今日尽，将因沙塞著微勋。

【沁州张源铺】

去国三年意，还家此日心。

天寒客路永，日暮众山深。

沙塞人偏老，风霜马不禁。

如何更万里，投迹楚江阴。

入楚稿

【量移湖南用文谷韵】

岁暮边隅客，归来见此身。

马蹄穿欲尽，虎穴到为邻。

漳水经涂旧，湘潭去路新。

我生岂断梗，逐处任飘沦。

【阳曲湾作二首】

闲庭芳草日分长，疏雨高槐夏转凉。

一片乡心千里目，青山无数晚苍苍。

胡天杳杳夏吹风，凉雨濛濛夜已空。

梦入梁园樵采路，觉来身在戍楼中。

【襄县城东即事】

春晴汝岸曲，夜雨襄祠东。

日出冥濛雾，天垂断续虹。

关梁临水闭，驰道与山通。

旦夕龙舆度，千城望幸中。

【吕潭境】

连山望不极，况复楚云长。

万树含春色，孤村带夕阳。

解鞍当古戍，投袂及空堂。

去国日方远，怀君意敢忘。

【汉江春日】

汉皋微雨点人衣，江路南冲雁北归。

寓目不堪愁远涉，投身方自愧高飞。

缆牵蘅杜多春气，船泊云霞变夕晖。

未许笠蓑同楚父，来逃荣禄守渔矶。

轶稿

【东郊雨中柬士量】

闲居甘绝迹，疏雨对芳原。

念欲开青眼，谁还共绿尊。

林烟旁舍午，野色远村昏。

自笑平生意，无人空闭门。

【秋郊雨后】

空阔容秋望，虚徐步晚曛。

夷门新夜雨，太室半晴云。

犊放前王地，身野闲客群。

鸟来幽兴惬，谁语遣相闻。

【题东门壁】

试走夷门道，徘徊念此身。

抱关空有客，虚左竟何人。

【驾出】

帝出南郊日，言观黄屋尊。

选神役风伯，徙乐具《云门。

驰道青阳丽，斋宫紫气屯。

九朝祠礼秘，归待从臣论。

【赴晋渡黄河】

王程不可缓，去此故园难。

晚日临晴渚，秋风动早寒。

山田十亩废，蓬鬓几丝残。

顾影真成笑，驰驱为一官。

【夏日雨后步至白石冈冈人争迎致知余卧前村姓名】

落日长原独客行，郊园暑歇正新晴。

林悬宿雨千村似，禾入凉飙四野平。

尊酒笑从田父饮，柴门静识古人情。

翻愁人拟陶元亮，前径初无五柳名。

【秋夕忆兄】

一树秋风落渐多，高天窥鸟莫双过。

欲将远字愁难送，正把新诗闷自歌。

云外楚山移使节，雨中梁苑对耕蓑。

柴门此日谁怜病，情极湘江万里波。

【星轺驿】

万山诘曲此孤亭，远客西行暂所经。

生事不堪头早白，世情无赖眼常青。

深林落日凭轩望，乱叶吟风隔坐听。

寄谢蔚罗当日者，高飞今已入冥冥。

【宿香山僧房】

遽愁春草歇，驱马春山中。

夜宿香深处，闲谭梦复同。

风生近谷满，月照前湖空。

明日西行去，回望此寺东。


列传第四十 石珪〔天禄〕　王珍〔文幹〕　杨杰只哥　刘通〔复亨　渊〕　刘斌〔思敬〕　赵柔〔晟〕　耿福〔继元〕


石珪，泰安新泰人，体貌魁伟，倜傥不羁。金末，渡河率少壮据险自保，与滕州陈敬宗破张都统等兵于龟蒙山，又败宋将郑元龙于亳州，乘胜引兵入盱眙。会宋贾涉诱杀涟水忠义军统辖季先，众迎珪为帅，称为太尉。太祖十三年，使葛不罕与宋议和。明年，珪令麾下刘顺觐太祖于塔什干城，太祖慰劳顺，且敕珪曰：“如宋和议不成，吾与尔为一家，勿忧不富贵。”顺还告珪，珪感悦，日夜思降。十五年，宋果渝盟，珪弃其妻孔氏、子金山，仗剑渡淮，宋将追之曰：“太尉还，完汝妻子。”珪不顾，宋将沉珪妻子于水，遂率顺及李温等归木华黎，木华黎承制拜珪光禄大夫、济兖单三州兵马都总管、山东诸路行元帅府事，佩金虎符，便宜从事。后金弃东平，珪与严实分守，收辑济、兖、沂、滕、单诸州。十八年，加金紫光禄大夫、东平兵马都总管、山东诸路都元帅。秋七月，珪攻克曹州，与金将郑从宜战，马仆为所获。送至汴，金主壮其为人，诱以名爵，曰：“吾身事大朝，官至光禄，复能受封他国耶！假我一朝，缚尔以献。”金主大怒，蒸杀于市，珪怡然就死，色不变。其部下立祠兖州祀之。子天禄。

天禄袭父爵，授龙虎卫上将军、东平路元帅，佩金虎符。时宋将彭义斌取大名及中山，天禄从孛里海败之；又败金将武仙，屡立战功，国王孛鲁奏迁金紫光禄大夫、都元帅。太宗四年，从皇太弟拖雷伐金，率战船夜至归德城下，袭其营，杀三百余人。金将陈防御来追天禄，回军复战，金兵退走。明年秋九月，破考城，复围归德。冬十二月，归德降。六年，入觐，改授征行千户、济兖单三州管民总管。七年从紥剌温火儿赤渡淮，攻随州，至襄阳夹河寨，败宋兵。又从攻蕲、黄等州。时诏天禄括户东平，军民赋税并依天禄已括籍册，严实不得科收。天禄病不任职，以子兴祖袭。明年，卒，年五十四。子十人。兴祖袭千户，官武略将军，从伐宋，攻鄂州。至元四年，由宿州率所部抄沿淮诸郡，俘获甚多，统军司赏马二十匹、银五百两、锦二十端。十二年，攻常州，为先锋，功在诸将上。宋亡第功，擢宣武将军、管军总管，戍温州，平土贼林大年等，招辑南溪山寨，归农者三万余户。十六年，晋显武将军，佩金虎符。十九年七月，卒于军。子琏嗣。

王珍，字国宝，大名南乐人。金末，所在盗起，南乐人杨铁枪聚众保乡里，珍从之。大兵略地河朔，铁枪迎降，署珍军前都弹压。铁枪战死，众推苏椿代领其众，宋将彭义斌侵大名，椿战不利，降之，义斌遂据大名。珍弃其家，间道走还军中，按只吉歹大王嘉其诚心归附，以为义子。复从速鲁忽击走义斌，苏椿以大名降，归珍妻子珍语之曰：“吾非弃汝辈，诚不以私爱夺吾报国之心。”闻者称叹。授镇国上将军、大名路治中、军前行元帅府事。俄迁辅国上将军，复授统摄开曹滑濬等处行元帅府事，兼大名路安抚使。苏椿有异志，珍觉之，与元帅梁仲先发兵攻椿，椿开南门遁。国王斡真授仲行省，珍骠骑卫上将军、同知大名府事，兼兵马都元帅。从速不台经略河南，破金将武仙于郑州，复与金人战于萧县，斩其将。顷之，仲死，国王命仲妻冉守真权行省，珍为大名路尚书省下元帅，将其军。国用安据徐、邳，珍从太赤及阿术鲁攻破之，授同签大名行省事。从伐宋，破庐、寿、滁等州，珍常身先诸将。宋城五河口，珍帅死士二十人夺之，乘胜连破濠、泗、涡口。太宗二年，入朝，授总帅本路军马管民次官，佩金符。珍言于帝曰：“大名困于赋调，贷借西域贾人银八千锭，及逋粮五万斛，若复征之，民无生者矣。”诏官偿所借银，复尽蠲其逋粮。已而朝廷议分蒙古、汉军戍河南，以珍戍睢州，修城隍，明斥候，宋兵不敢犯。定宗三年，入朝，晋本路征行万户，加金虎符。在镇九年，卒，年六十五。子文幹。

文幹，善骑射，袭为行军万户。从世祖攻鄂州，先登，中流矢，赐良马、金帛。李璮叛，从哈必赤大王讨平之，论功第赏，文幹曰：“增秩则荣及一身，赐金则恩逮卒伍。”乃以白金二千两、器皿百事、杂彩数百缣赏之，文幹悉颁于军中。中统三年，制父兄子弟并仕者，罢其子弟，文幹弟文礼为千户，文幹自陈愿解己官而留文礼，诏从之，改同知大名路总管府事。累迁河东山西道提刑按察副使。近臣言其鄂州之功，晋佥东川行枢密院事，历金州、卫辉、东平总管，改江东建康道提刑按察使。卒于官，年五十八。发其箧中钱仅七缗，贫不能归葬，人以此称之。

杨杰只哥，大兴宝砥人。少有勇略，大兵略地燕、赵，率族属降附。从攻辽东，又从元帅阿暐鲁克西夏诸城，有功。太宗元年，皇太弟拖雷赐以金币，命从阿暐鲁攻信安，阿暐鲁知其材出诸将右，命裁决军务。信安城四面阻水，其帅张进数月不降，杰只哥曰：“彼恃巨浸，我师进不得利，退不得归，不若往说之。”进见其来，怒曰：“吾已斩二使，汝不畏死耶？”杰只哥无惧色，从容言曰：“今齐、鲁、燕、赵地方数千里，郡邑皆闻风纳款，独君恃此一城，亡可立待。为君计，不如归附，可以保富贵。”进默然曰：“姑待之。”凡三往乃降。三年，大名守苏椿叛，讨获之，众议屠城，杰只哥曰：“怒一人而族万家，非招来之道也。”众是其言。由是滑、濬等州皆下。四年，大军攻徐州，阻河不得济，杰只哥率劲卒凭河夺贼舟楫，众遂毕渡，获河南诸郡降人三万余户。进围徐州，金将国用安拒战，杰只哥率百余骑突阵，大败之，皇弟拖雷赐名拔都，授金符，命总管新附军民。七年，太宗特赐杰只哥种田民户租赋。九年，从阿暐鲁攻归德，杰只哥麾诸将缚草作筏，渡濠抵城下，梯城先登，拔之，乘胜得五州十县四堡二寨。十年，宋兵至，杰只哥率舟师击之，转战中流，溺死，年四十。子孝先、孝友。孝先，佥江北淮东道肃政廉访司事；孝友，镇江路总管。

刘通，字仲达，东平济河人。初，从严实来归，收濮、曹、相、潞、定陶诸州县，实荐于太师木华黎，以通为齐河总管，寻授镇国上将军、左副都元帅、济南知府、德州总管、行军千户。太宗赐金符，擢上千户。宋将彭义斌攻齐河城已登陴，通率六七人鼓噪而进，宋人惊坠溺死者甚众。明日，复围城三匝，通令守陴者植槊如栉，俄撤去，宋人惧其出攻，遂引退。九年，迁德州等处二万户军民总管。卒。子复亨。

复亨，袭行军千户，从严实略安丰、通、泰、淮、濠、泗、蕲、黄、安庆诸州。宪宗西征，复亨摄万户，统东平军马攻钓鱼山苦竹寨，有功。师还，兼德州军民总管。中统元年，率所部戍和林，还，授虎符，进武卫军副都指挥使。李璮叛，遣使招复亨，复亨斩之。时诸军乏食，复亨出其私蓄以济师，世祖嘉之，赐白金五千两，复亨固辞。至元二年，进左翼侍卫亲军都指挥使。四年，迁右翼。九年，加昭勇大将军、凤州等处经略使。十年，迁征东左副都元帅，统军四万、战船九百征日本，由博多舍舟登陆，屡败日本兵，进至今津，战于百道原，复亨披赤甲，纵横指挥，锋锐甚。日本将三郎景资射复亨，坠马，乃引军还，事具日本传。十二年，授昭信路总管。十四年，迁黄州宣慰使。十五年，改太平路总管，俄授镇国上将军，为淮西道宣慰使、都元帅。二十年，加奉国上将军。三月，卒。五子，浩、泽、澧、渊、淮。浩，中统四年袭千户，至元八年殁于兵；泽，由近侍出为荆州湖北道宣慰使；澧，知长宁州，俱蚤卒。

渊，至元十一年，佩金符，授进义副尉，为徐、邳屯田总管下丁庄千户。九月，领兵巡逻泗州，至淮河九里湾，遇宋兵，夺其船三十余艘。十二年三月，与宋安抚朱焕战于清河，败之，擒十四人，夺其辎重。九月，从右丞别里迷失攻淮安。十三年，与宋人战于昭信军南靖平山。俱有功。十四年，入觐，进武略将军、管军总管。十五年，从元帅张宏范征闽、广诸州，以功授武德将军。十六年，从攻崖山，宏范命渊领后翼军，水战有功。十七年，进安远大将军，为副招讨。二十一年，迁颍州副万户。二十四年，从征交趾，镇南王脱欢命别将二万人，攻万劫江，又攻灵山城，大败贼众，还师。讨浙东土寇，平之。三十一年，兼领绍兴浙江五翼军，守杭州。大德十一年，卒。子无晦，至大元年，袭授昭信校尉、颍州副万户。延祐五年，以病免。六年，改河南江北行省都镇抚。泰定四年，加宣武将军。卒。

刘斌，济南历城人。少孤，鞠于大父。有勇力，从济南张荣起兵，为管军千户。太宗四年，以功授中翼都统，从攻归德，军杏堆，距陈州七十里，闻金兵屯州城外，斌率众夜破之。又袭败太康兵，拔其城。移屯襄阳，军乏食，斌知青陵多积谷，陈可取状，众难之，斌叱之曰：“青陵前阻大泽，彼恃险不设备，可必胜也。”乃率百骑夜发，行大泽中五十余里，遇敌兵，斌挥槊突击，败之，获其粮数千斛。从攻六安，先登，破其城。擢济南推官，授本道左副元帅，擢济南新旧军万户，移镇邳州。宪宗九年，病，谓其子曰：“居官当廉正自守，毋黩货以丧身败家。”语毕而逝，年六十有二。追赠中奉大夫、参知政事、护军、彭城郡公，谥武庄。子思敬。

思敬，赐名哈八儿都，袭父职为征行千户。世祖南征，从董文炳攻台山寨，先登，中流矢伤甚，帝亲劳赐酒，易金符。中统二年，授武卫军千户。从讨李璮，赐银六十锭。四年，授济南武卫军总管，捕盗有功，又赐银千两。至元三年，授怀远大将军、侍卫亲军左翼副都指挥使。四年，命筑京城。八年，授广卫将军、西川副统军，佩金虎符。九年，宋嘉定守臣昝万寿乘虚袭成都，哈八儿都邀击之，战于青城，宋兵大败，夺所俘二千人还。十二年，转同佥行枢密院事，复攻嘉定，取之。泸、叙、忠、涪诸郡及巴县筹胜、龟云、石笋等寨十九族，及西南夷五十六部，悉来降。十三年，围重庆，败宋将张万，得其舟百余。六月，泸州复叛，杀哈八儿都妻子，哈八儿都讨擒其将任庆，攻破盘山寨，俘九千余户，又获其将刘雄及王世昌等，夜入东门，巷战，杀王安抚等，遂克泸州。复攻重庆，其将赵牛子降。十六年，蜀平，拜中奉大夫、四川行省参知政事。行省罢，改四川北道宣慰使。十七年，授正奉大夫、江西行省参知政事。平吉、赣盗，民赖以安。二十年，卒，年五十三。赠推忠宣力果毅功臣、平章政事、柱国，封滨国公，谥忠肃。

弟思恭，字安道，累官昭毅大将军、右卫亲军都指挥使；思义，宣武将军、昌国州军民达鲁花赤。

赵柔，易州涞水人。父世英，金易县令。柔有胆略，金末避兵西山，栅险自保，同县刘伯元、蔡友资、李纯等亦各聚众数千，闻柔信义，共推为长。柔明号令，严赏罚，人多服之。大兵入紫荆关，柔以众降，行省札八儿奏闻，授涿、易二州长官，佩金符。时群盗并起，柔单骑遍入贼寨，说降其众，以功迁真定涿州等路兵马都元帅，佩金虎符，兼银冶总管。太宗二年，命兼管诸处打捕总管。八年，加金紫光禄大夫。卒。至顺元年，追封天水郡侯，谥庄慎。四子，守赟、守信、守纯、守政。守赟二子，谦，袭打捕鹰房总管；晟，最知名。守信二子，简，洺水尹，赠荣禄大夫、柱国、魏国公，谥忠宪。简子世安，中书平章政事。守纯子千闾，提领打捕鹰房。守政子允，保定总管府通判密大名打捕鹰房府总管。

晟，字子昌。以伯父守赟荫累官秀容县尹。秀容民家女为妖所冯，术士劾之辄投以瓦石，晟至妖不复作，其家绘晟象祀之。转新城尹。时太保曲枢圉人牧马于新城，践蹋田禾，晟收系之，曲枢怒使其长史持刑部牒按治晟，卒无所得。至治元年，诏举守令，部使者以晟应，改中山尹，又转安鳷，所至有能名。以台臣荐，拜陕西行台监察御史、佥四川道廉访司事。天历元年，召拜监察御史。首言：“天下已定，不当有彼此之分，上都官吏宜序用。”劾平章政事速速恃功骄恣，帝亲祀太室，速速为礼仪使称疾不出，又亵服入斋宫，不敬；又劾参知政事也先捏将兵御西军，逗挠不进，擅杀万户张景武兄弟二人，皆以罪废。除山东道廉访司副使，改燕南道，迁同知储政院事，拜燕南道廉访司使。以年老致仕，不允，拜翰林直学士。至顺三年，大雨雪，晟上言：“雨水，正月中气；春分，二月中气。四阳上行，卦为大壮。今自正月雨雪至二月未已，阳和弗兴，阴凝不释。阳为君子，为善；阴为小人，为恶。宜预防其变。”中书以其言下礼部。是年，晟卒，年七十四。明年，赠集贤直学士，追封天水郡侯，谥惠肃。

耿福，字伯禧，祁州束鹿人。沈鸷寡言，善骑射。大兵入中原，河朔盗起，令遁去，束鹿民推福摄县事，号令明信，境内晏然。太祖八年，木华黎徇地至束鹿，福以众降。九年春，木华黎以冀州不纳使者，命福讨之，福请：“先招之，果不来，兴师未晚。”乃遣福持檄往谕，守将犹疑，曰：“若遣亲信来，我即降。”福使其妻兄往，守将迎降，冀州平。谒太祖于行在，赐金织衣一袭、名马二，拜镇国上将军、安定军节度使、行元帅府事，佩金虎符。是年秋，武仙悉众来攻，福逆击之，仙不能克，乃以火炮攻北门，城中火起，福祷于真武庙，反风灭火，大雨如注。俄闻刘仲禄以兵迎邱真人，行次安平，福宣言于师曰：“刘便宜率精兵援我，期以明日破贼。”诸军闻之，胆皆壮。是夜，分兵三队攻贼，仙弃营走；福追击，斩首数千级，仙仅以身免。顺天帅张柔上其功。加辅国上将军。明年二月，卒，年四十九。子孝祖，袭束鹿军民长官，赠吏部尚书，追封高阳郡公；绍祖，束鹿县尉；孝祖，子继元。

继元，字舜臣。幼英悟好学，年十八以质子入宿卫，袭束鹿县尹。官制行，改固安州判官。移锦州，有剧盗据山险，继元至，掩捕无遗，境内以安，民号其山曰耿公山。累官葛城、大同、河间县尹，同知绛州事。卒。子焕，由中书掾累官监察御史都事，拜治书侍御史。至元元年，以户部尚书晋中书左丞。二年，迁侍御史，拜御史中丞。六年，赐上尊束帛。致仕，卒。




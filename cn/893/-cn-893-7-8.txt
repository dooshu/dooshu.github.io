元丹丘歌





元丹丘，爱神仙，朝饮颍川之清流，[一]暮还嵩岑之紫烟，三十六峰常周旋。[二]长周旋，蹑星虹，[三]身骑飞龙耳生风，横河跨海与天通，我知尔游心无穷。

[一]《水经》：颍水出颍川阳城县西北少室山。郦道元注：《山海经》曰：颍水出少室山。《地理志》曰：出阳城县阳干山。今颍水有三源岐发：右水出阳干山之颍谷，其水东北流；中水导源少室通阜，东南流径负黍亭东，与右水合；左水出少室南溪，东合颍水。



[二]《河南通志》：嵩山，居四岳之中，故谓之中岳。其山二峰，东曰太室，西曰少室。南跨登封，北跨巩邑，西跨洛阳，东跨密县，绵亘一百五十余里。少室山，颍水之源出焉，其山有三十六峰，曰朝岳，曰望洛，曰太阳，曰少阳，曰石城，曰石笋，曰檀香，曰丹砂，曰钵盂，曰香炉，曰连天，曰紫霄，曰罗汉，曰七佛，曰来仙，曰清凉，曰宝胜，曰瑞应，曰璚璧，曰紫盖，曰翠华，曰药室，曰紫微，曰白道，曰帝宇，曰卓剑，曰白云，曰金牛，曰明月，曰凝璧，曰迎霞，曰玉华，曰宝柱，曰系马，曰白鹿，曰灵隐。



[三]星虹，字出刘孝标《辨命论》“星虹枢电，昭圣德之符”。然彼是用《春秋元命苞》“大星如虹，下流华渚，女节梦意，感生朱宣”事，太白则指星宿虹霓而言，文同而义殊矣。






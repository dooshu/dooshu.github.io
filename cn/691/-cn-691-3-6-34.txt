◎平阳二事

浙江平阳县村民某，夫妇二人素行善事，中年无子，祷于神，甫得一男。其妇未产之先一月，村民以事须出外，留洋银十元付妇，以备生产之用，妇藏之橱中。次月，妇娠得男，延稳婆收生，稳婆向妇乞一旧衣为谢。妇曰："我不能下床，汝自向橱中取一领去。"稳婆开橱，适见银，遂暗窃其五而去。次日，其夫归，检银失其半，妇知为稳婆所偷。第三日，稳婆以洗儿来，向之索银不承，遂至口角。稳婆怀恨暗以小针插入儿发际，儿啼哭不休，既而奄奄一息，妇愤极而缢，幸邻妇急救而苏。是日，天气晴明，忽阴云四合。雷电交作，则稳婆某跪于门外，手执洋银五元、针一枚自首，余实窃某洋银，不应将针刺入儿囟门，今拔之可活也。言方已，竟击毙户外矣。于是喧传其事，达县署，并据地邻报县收埋。时知县事者，为浦城刘宝树（钟琪，）三十年前家大人掌教时旧徒也。此道光二十四年夏间事。是冬，宝树引退归里，因得闻其详云。宝树又云：平阳县内有某氏，兄弟二人，家颇饶裕而妯娌不睦。妯有子而娌尚未育，年届四旬，怀孕，忽丧所天。妯恐娌生男而分其产也，乃谋诸收生婆某曰："若女则致生之，若男可致死之。愿以洋银十二元为谢资。"及产，则男也，收生婆某于断脐时，将手指掐入儿脐中，立毙。产妇痛儿之不育，遂自经。因谋产而顷刻杀二命，虽假收生婆之手，实则某妯杀之也。越日晚，雷电交作，收生婆某与某妯同时被雷击。天以二命偿二命，天之报施不爽如此。然则平阳之收生婆甚可畏哉。此二十四年七月十四日事也。


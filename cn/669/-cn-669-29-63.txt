63　富鄭公使還辭遷秩　倪文節論屈己盟戎　澶淵之役天子下詔罪己


富文忠公使虜還，遷翰林學士、樞密副使，皆力辭，願思夷狄輕侮之恥，坐薪嘗膽，不妄修政。嘉定初，講解使還，中書議表賀，又有以和戎爲二府功，欲差次遷秩。倪文節公思曰：「澶淵之役，捷而班師，天子下詔罪己，中書樞密待罪。今屈己盟戎，奈何君相反以爲慶？」乃止。

【何云】寇公真大臣。

【元圻案】東坡富鄭公神道碑曰：「公使契丹還，除吏部郎中、樞密直學士，懇辭不受。尋遷翰林學士。公見上力辭曰：『增歲幣，非臣本志也，特以朝廷方討元昊，未暇與虜角，故不敢以死争，其敢受乎！』慶曆三年三月，遂命公爲樞密副使，辭之愈力。改授資政殿學士兼翰林侍讀學士。七月，復除樞密副使。公言：『虜既通好，議者便謂無事，邊備漸弛，虜萬一敗盟，臣死且有罪。非獨臣不敢受，亦願陛下思夷狄輕侮中原之恥，坐薪嘗膽，不忘脩政。』因以告納上前而罷。」〇宋史倪思傳：「思字正甫，湖州歸安人。乾道二年進士，中博學宏辭科。官禮部尚書，謚文節。」此事本傳不載。






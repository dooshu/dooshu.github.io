○同州刺史谢上表

臣稹言：伏奉今月三日制书，授臣使持节同州诸军事守同州刺史兼本州防御使。臣罪重责轻，忧惶失据，虑为台府迫逐，不敢徘徊阙廷，便自朝堂匍匐进发，谨以今月九日到州上讫。臣某辜负圣朝，辱累恩奖，便合自求死所，岂宜尚忝官荣？诚恐诚惭死罪死罪。

臣八岁丧父，家贫无业，母兄乞丐，以供资养，衣不布体，食不充肠。幼学之年，不蒙师训。因感邻里儿稚，有父兄为开学校，涕咽发愤，愿知《诗》《书》。慈母哀臣，亲为教授。年十有五，得明经出身。自是苦心为文，夙夜强学。年二十四登吏部乙科，授校书郎。年二十八蒙制举首选，授左拾遗。始自为学，至於升朝，无朋友为臣吹嘘，无亲党为臣援庇，莫非苦己，实不因人。独立成性，遂无交结。任拾遗日，屡陈时政，蒙先皇帝召问延英。旋为宰相所憎，贬臣河南县尉。及为监察御史，又不敢规避，专心纠绳。复为宰相怒臣不庇亲党，因以他事贬臣江陵判司。废弃十年，分死沟渎。

元和十四年，宪宗皇帝开释有罪，始授臣膳部员外郎。与臣同省署者，多是臣初登朝时举人；任卿相者，半是臣同谏院时拾遗、补阙。愚臣既不能低心曲就，辈流亦以望风怒臣。不料陛下天听过卑，知臣薄艺，朱书授臣制诰，延英召臣赐绯。宰相恶臣不出其门，由是百计侵毁。陛下察臣无罪，宠奖逾深，召臣面授舍人，遣充承旨学士，金章紫服，光饰陋躯，生人之荣，臣亦至矣。然臣益遭诽谤，日夜忧危，唯陛下圣鉴照临，弥加保任，竟排群议，擢备台司。臣忝有肺肝，岂并寻常宰相？况当行营退散之後，牛元翼未出之间，每闻陛下轸念之言，微臣恨不身先士卒。所问於方计策遣王友明等救解深州，盖欲上副圣情，岂是别怀他意？不料奸人疑臣杀害裴度，妄有告论，尘黩圣聪，愧羞天地。臣本待辨明一了，便拟杀身谢责。岂料圣慈尚在，薄贬同州，虽违咫尺之颜，不远郊畿之境。伏料必是宸衷独断，乞臣此官，若遣他人商量，乍可与臣远处藩镇，岂肯遣臣俯近阙庭？

臣所恨今月三日尚蒙召对延英，此时不解泣血仰辞天颜，便至今日窜逐。臣自离京国，目断魂销，每至五更朝谒之时，臣实制泪不已。臣若馀生未死，他时万一归还，不敢更望得见天颜，但得再闻京城钟鼓之音，臣虽黄土覆面，无恨九原。臣某无任自恨自惭攀恋圣慈之至。

然臣一日未死，亦合有所陈论。或闻党项小有动摇，臣今谨具手疏陈奏，伏望恕臣死罪，特留圣览。臣此表并臣手疏，并请留中不出。谨遣差知衙官试殿中监马宏直奉表谢罪以闻。


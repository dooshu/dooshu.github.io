菽园孝廉五百石洞天挥麈序


按：本文原载新加坡一八九八年七月十一日《天南新报》。

《五百石洞天挥麈》者，菽园孝廉纪谈之作也。孝廉以陆生入洛之年，善为才语。上计甫罢，庐居多暇，方温温而无所试，由是著等身书以问世，前方镌梨，后已脱草。述作之勇，方今罕畴。读其书者，方以为耆旧之作，而不知其固惨绿少年也。其才与学，洵不易及，而其年则尤不可及也。

洞天者，其说出道书，假神灵之居，标文章之目。列仙之儒，其称已久，若宋人之《洞天清录》，固其例耳。孝廉前著《菽园赘谈》，已风行海内外。曰“赘谈”，则质言之，曰“挥麈”，则文言之，而仍纪谈之作也。盖以古之谈者则挥麈云尔也。其书以谈诗为主义，然标举襟灵之外，慷慨时事，尤为天下有心人所同许。嗟乎！菽园第以著述遣壮心，而岂漠然于经世者哉？

虽然，吾于麈也，窃有世变之感焉。盖谈者之必挥麈也，自汉以前罕有闻者。西京之风节既衰，东都之清谈遂盛，而麈尾出焉。与隐囊[8]方褥，世咸推为王谢家物。于时麈之用大著，为卿大夫者操玉柄而自命谈宗，裙屐少年靡然从风，若陶侃之瓮、祖逖之楫，虽出于志士，而世且以俗物目之。盖自南风煽祸，苍鹅[9]告灾，五胡迭起，分裂中原，遗患百数十年，阅晋、宋、齐、梁、陈，至隋而后已，则皆南朝人士挥麈时也。唐人奋起，胡越来庭，武功之盛，几轶炎汉，功成作乐，郁乎文哉！其凌烟功臣，多半武夫悍将，于长枪大戟为宜，不能用麈，无足怪者。若瀛洲学士，则皆方雅之流，乃今考之载籍，念之图画，亦鲜觏然。盖唐方全盛，麟遂中衰，拂子宗风，惟演别派于禅门道流耳。乃天下无学之士，媚古之徒，犹以麈为口实，称道弗衰。至于宋人且不惟其实而惟其名焉，则又何焉？方宋德之中微也，荆舒始祸，蜀洛肆争，钩党之馀，遂摇国本，则麈史出。迨夫金人入汴，泥马渡江，天水之祸益烈，时则挥麈前后录出；于是，贼桧当国，今日议和，明日割地，胡患之在中原者，亦阅百数十岁而后已。

呜呼！异矣！天下事吾愚不敢知，乃今日菽园之书，则固以“挥麈”名，吾用是不能不重有感也。菽园之□方富，而已以经世为心，他日出其宏才博学，属车豹尾，间珥笔以待顾问，润色鸿业，匪异人任；若夫秉旄作镇，奉盘莅盟，济变之略，当不世出，吾于著书之勇徵之焉。《赘谈》吾既前为之序，此书之成，菽园复遥以相属。因敢其心之倾倒于菽园者以为言，而观物感世之微旨亦附著于篇。

光绪戊戌夏五月端午台湾宗弟逢甲仲阏父序于潮州心太平寄庐






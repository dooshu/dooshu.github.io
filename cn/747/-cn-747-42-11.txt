○授彭王仅等节度大使制

古之哲王，宅中御宇，莫不内封子弟，外建藩维。故周称百代，抑闻麟趾之美；汉命六王，亦树犬牙之制。历考前载，率由旧章。朕以薄德，缵承鸿绪。属豺狼未殄，金革犹虞；赖文武荩臣，协心同德。庶克清於元祲，期永保於皇图。且授钺分符，义已先於用武；维城作翰，道方宏於建亲。咨尔分阃之崇，成余磐石之固。彭王仅等，银潢育庆，璿萼分辉，忠孝禀於天成，文武称其备用。今三秦之地，万国来庭，诚宜列皇子以建封，崇懿藩而制胜，资其固本，委以临戎。彭王仅可充河西节度大使，兖王僴可充北庭节度大使。泾王侹可充陇右节度大使，邵王偲可改封蜀王，充邠宁鄜节度大使，杞王倕可充陕西节度大使，兴王佋可充陇右凤翔节度大使，必能辑和戎律，慎守封疆，外协樽俎之谋，中为社稷之卫。是以分麾命社，革故取新，用叶天地之符，俾膺家国之任。共蕃王室，可不慎欤。


卷九十九



卷之九十九

洪武八年夏四月庚寅朔，改建奉先殿成。行祭享礼，祝文云：“四时之礼，皆于太庙，以未足尽事生之意，乃建奉先殿于内，以伸朝夕罔极之思。而旧制狭隘，爰命更创，今工告成，奉安神位，永严祀礼。”

除应天卫卒李彦才籍。彦才，潼川遂宁人，尝从元将万户卜花征北，与其子添禄相失。已而彦才归附，为应天卫卒，几二十年矣，而添禄以有司荐任澧州石门税课司副使，访求累年，始知父母所在，奏乞给侍，上怜之，命除其父军籍，俾就其子禄养。

辛卯，颁《御注道德经》及玄教仪。

上幸中都，次滁州，遣官祭滁阳王庙。文曰：“在昔群雄并起，民不堪命，王乃奋臂定远，力拔濠城。朕方从戎，几于被害，王能活我，致有今日。天下已定，大业既成，再生之恩，没世不忘，兹道经滁上，茔祠斯在，故遣官致祭。”

丙申，命靖宁侯叶昇巡行温、台、福、兴、漳、泉、潮州等卫，督造防倭海船。

丁酉，享太庙，皇太子摄行祀事。

庚子，庆远府那地县土官罗貌来降，以貌知县事。

辛丑，将有事于方丘，皇太子摄告于仁祖庙。

以献州为献县，清州为清县，俱隶河间府。

甲辰，皇太子摄祭皇地祇于方丘，天下山川神祇俱更设登一、铏二，每位增设酒、斝，岳镇、海渎俱十五，天下山川神祇俱三十，始用上亲制乐章。初，圜丘、方丘乐章皆翰林学士朱升等所撰，其文过深而词藻丽，遂更制之。其迎神曲云：“仰皇祇兮驾来，川岳从迎兮威灵备开，香烟缭绕兮神临御街，渐升坛兮穆穆霭，瑞气兮应结楼台，以微衷兮率职，幸望圣悦兮心谐，但允臣兮固请，愿嘉烝民兮永怀。”奠玉帛云：“臣奉兮以筐，玉帛是进兮岁奠以常，百辟陪祀兮佩声琅琅，惟南薰兮解愠映，燎炎兮煌煌。”进俎云：“庖人兮净汤，大烹牲兮气霭而芳，以微衷兮献上，曰享兮曰康。”初献云：“初献行兮捧觞，圣灵穆穆兮洋洋，为烝民兮永昌，鉴丰年兮耿光。”亚献云：“杂殽羞兮已张，法前王兮典章，臣固展兮情悃，用斟醴兮载觞。”终献云：“爵三献兮礼将终，臣心眷恋兮无穷，恐殽羞兮未具，将何报兮神功。”彻馔云：“俎豆彻兮神熙，鸾舆驾兮旋归，百神翼翼兮云衣，敬奉行兮弗敢违。”送神云：“祥风兴兮悠悠，云衢开兮民福留岁，乐烝民兮大有，想洋洋兮举觞载酒。”望瘗云：“殽羞玉帛兮瘗坎中，遥瞻隐隐兮龙旗从，祀事成兮尽微衷，感厚德兮民福雍雍。”

上驻中都，祭告天地于圜丘。文曰：“昔元政不纲，英雄并奋，民不堪命。皇天后土悯民命之多艰，授命于臣，锡以文武、材能、人民、土地，八年以来，除民祸殃，实蒙上帝后土之恩。当师旅渡江之时，臣每询儒者之言，皆曰：‘有天下者，非都中原不能控制。’臣心不忘，洪武初年，平定中原，臣即至汴，意在建都，以安天下。及观民生凋弊，转输艰难，恐益劳民，遂命群臣会议，皆曰：‘濠地，古之钟离，于此建都，庶合古今之宜。’以此两更郡名，今为凤阳，建立都城，土木之役，实劳民力，功将告成，惟上帝后土是鉴。”

乙巳，仁祖淳皇帝忌日。上躬诣皇陵致祭，文曰：“思往昔之艰难，痛今朝之忌日，音容杳绝，三十二年，罔极之恩，何从以报？谨献牲醴于陵下，伏惟昭鉴。”

置金州卫指挥使司，隶定辽都卫，命袁州卫指挥同知韦福、赣州卫指挥佥事王胜领兵屯守。

旌表故千户陈存信妻程氏贞节。初，王师攻常州，丹阳翼千户陈存信死焉，程氏时年二十七，闻之号恸几绝。兵退，行求其尸，归葬之。子寿嗣为江阴卫百户，后从征闽中，还过兰秀山，为盗所杀，存信遂无嗣，而程氏守节不渝。至是事闻，上嘉之，诏旌表其门。时又有真定府饶阳县民赵彦良妻王氏、祁州民吴伯恭妻段氏、温州瑞安县民卓朝宾妻胡氏、太平府当涂县民洪贞妻杨氏、常州府江阴县民邵福一妻陆氏、徐福一妻张氏俱早寡守节，于是皆旌表其门曰贞节。

山东历城县地震。

遣官致祭开平王常遇春之祠曰：“思尔相从于今，二十有二年矣，尔之去世，焂经五载。追惟往昔，接尔容，听尔声，仅十有七年，其间东征西伐，栉风沐雨，奋不顾身，恢拓疆宇。朕知尔心，至于严号令，帅三军，摧坚抚顺，英风冠世，海内知名，其为大丈夫也，信矣！生也开国，没也封王，名位既称，祖宗亦显，子袭公爵，女事青宫，自古若是者，甚不多见。今年夏四月，朕亲至中都，验功赏劳，公侯扈从者咸在而班行之中，独不尔见，使朕恻然，因祠在斯，特以牲醴享尔，灵其不昧，尚来享之。”

丙午，遣曹国公李文忠祭于外祖扬王之墓，文曰：“外孙元璋，起布衣于淮甸，致群雄之来从，凡二纪于兹，摧坚抚顺，慑服豪雄，平祸乱于寰宇，播声教于八埏，安黔黎于九有，是以尊称华夏，统御六军，握九伐之威以镇顽，积四海之利以赏善。兹非穹祇昭鉴，海岳效灵，我祖及外祖累世积德，奚能若是？每念外祖之灵，亟欲躬诣致奠，日思月积，终不遂行，盖为国事浩繁，弗克前诣。今特命甥曹国公李文忠，以牲醴之仪，奠于坟所，灵其不昧，鉴我衷诚。”

丁未，五色云见。

戊申，皇第二孙济熺生，晋王长子也。

辛亥，皇妣淳皇后忌日，上躬诣皇陵致祭。

甲寅，钦天监言：“日上有背气，在赵分，恒山以北，北夷、辽东之地。”上遣使往北边，谕頴川侯傅友德并定辽等处都指挥使司训戎练兵，严饬守备。

丁巳，上还自中都。

河南彰德府安阳等县、北平大名府内黄等县蝗。

陕西临洮、平凉、河州三府雨雹伤麦，诏免其租。

诏罢中都役作。初，上欲如周、汉之制，营建两京，至是以劳费罢之。

赐六部尚书及各省参政公田禄米各一百石。

诚意伯刘基卒。基字伯温，处州青田人，幼敏悟绝伦，读书过目，輙领其要。元至顺癸酉，以明经登进士第，除高安丞。初，基于都市书肆见天文书一帙，借阅之翊日，谈诵若流，其人大惊，欲以授基。基谢弗受，曰：“己得之矣。”及丞高安，有进贤人邓祥甫者通天文、术数之学，见基而奇之，以其术授焉。基治高安有能声，江西行省辟为掾，未几辞去。寻起为江浙儒学副提举，尝与鲁渊、宇文公谅等游西湖，适有异云起西北，光照湖中，渊等以为庆云，将赋诗纪之。基独纵饮不顾，徐言曰：“此天子气也，应在金陵十年后，当有王者起其下。”时杭城犹全盛，渊等大骇，以为狂人，亦无能知者。及方国珍兄弟起兵海上，元行省左丞朵儿只班讨之，反为国珍所执，胁令请于朝使，以诏招降，行省不能制。或有荐基之才者，行省遂辟基为浙东元帅府都事，俾图国珍。基出募兵，平山寇吴成七等，改行枢密院经历，与参知政事石抹宜孙守处州，以拒国珍。迁行省郎中，经略使李国凤巡抚江南，上其功执政，不省，止授基处州路总管府判官。基以其非所欲，不肯受，逃归青田山中。上既取婺州，定括苍，闻基名，遣使以束帛徵之。基素以金陵当有王者兴，而上之威德日益盛，今来召，适当其时，遂与龙泉章溢、丽水叶琛等三人由间道诣金陵，陈时务十八策。上见之甚喜，嘉纳其言，谓曰：“先生倘有至计，毋惜尽言。”是时陈友谅将入寇，诸将议欲上自将御之，纷纷莫能定。上曰：“今天道后举者胜，若伏兵江岸，俟其至而击之，可以成功。”基适从外至，因赞曰：“上言是也。”已而友谅果至，伏发，友谅大败去。岁辛丑，上将复讨友谅于九江，以问基。基曰：“今天象，金星在前，火星在后，此天命也。”上大喜，即命出师。会攻皖城，自旦至昏，不拔。基请径进，取江州。上悉军西上，友谅率众走湖广，江州降，洪都守将胡廷羙使其子约纳款，先请禁止数事，基赞许之。后基以母丧，归过衢，值苗军叛杀金华守将胡大海、处州守将耿再成、孙炎等。夏毅时守衢州城中，或有谋应贼者，毅惧无所措，基徐为画计，且以祸福晓谕诸军，众乃定。复使人通婺、处二郡，属县令各固守，遂与平章邵荣等复处城，擒其首贺、李二寇。时方氏据温、台、明三郡，素畏基威名，遣人致书问基，基因宣上威德，讽使归顺。上时使人以书访国事，基随问条答，悉合机宜。及还京，道经建德，会张士诚兵寇其城，守将李文忠欲奋击之。基止之曰：“不出三日，贼当自走，追击之，可悉擒。”至期，果如基言。是时，张士诚据浙西，陈友谅据湖广，或谓苏、湖地肥饶，又逼近金陵，当谋先取。基曰：“友谅居上流，且名号不正，宜先伐之。陈氏既灭，张氏如探囊中物耳。”继而友谅复攻洪都，上亲征之，大战于鄱阳，胜负未决。基请移军湖口，期以金木相犯日决胜，上从基言，遂克之。其后，上决策取士诚，北收中原，以定天下，基密谋居多。上或时至基所，屏人语，移时乃去，拜基为太史令。一日，基见日中有黑子，言于上曰：“东南当失一大将。”已而参军胡深攻福建，果败没。他日，上谓基曰：“吾昨梦三人头上有血，以土傅之，此何应也？”基曰：“三人头上有血，众字象也，以土傅之，乃得众得土之兆。后三日，当有报至。”越三日，海宁果以城降。张昶、杨宪等欲乱政，乃使人上书，称颂功德，劝上及时为娱乐。上以示基，且曰：“是欲为赵高也。”基曰：“诚如圣见。”宪等知之，使人伺察基阴事，欲诬陷之，未及发而昶、宪相继诛。有司奏定处州七县田赋，亩税一升。上以基故，特命青田县亩止徵其半。后基乞归乡里，且行，言于上曰：“凤阳虽帝乡，然非天子所都之地，虽已置中都，不宜居。扩廓帖木儿虽可取，然未可轻。愿圣明留意。”其后定西失利，扩廓帖木儿竟北走沙漠。上尝手诏叙基勋伐，且召基还京，赉赐甚厚，追封其祖、父皆为永嘉郡公。洪武三年，授弘文馆学士，封诚意伯。四年，赐归乡里。初，基言于上曰：“瓯括间有隙地，号谈洋，抵福建界之三魁。元末，顽民负贩私盐，因挟方寇，致乱累年，民受其害，至今遗俗未革，宜设巡检司，以镇其地。”上从之，及设巡检司，民以其地属温州，实民业，非隙地，拒不予。适茗洋亡卒作乱处，宿吏持郡县，事匿不以时闻。基令长子琏赴京，径诣上前奏之。时胡惟庸为左丞，掌省事，与基有宿憾，以琏不先白中书，怒之。及刑部逮至所奏宿吏，因诉基始图谈洋为墓地，民弗予，故建议设巡检司，实欲逐民，以规取其地。惟庸具言于上，上以基勋旧，赦其罪勿治，但令夺其禄。省部犹欲送琏狱，上时已敕琏归，竟弗问。基乃入朝，自引咎谢，遂居于京师。先是，杨宪既败，汪广洋为相，未几贬广东，乃相胡惟庸。基忧愤，尝谓人曰：“使吾言不验，苍生之福也；使吾言验，其如苍生何？”居无何，疾作。八年正月，惟庸以医来视疾，基既饮药，若有物塞腹中，自是疾笃。三月，上以基久疾，命给驿传，遣使送还乡里，御制文以赐之。其略曰：“尔基括苍奇士，英才伟器，海内知闻，方元季世，群雄竞起，孰辨雌雄，卿能仰观俯察，独断无疑，千里相从，言合计用。天下既定，论功行赏，特加显爵，俾垂令名，仍赐归乡里，冀永寿祺。何图咎生乡曲，有干国宪，重在勋旧，俯从议章，故但夺其禄，而不夺其名，此国之政体，不得不然也。卿能不辨，即趋于朝，非善自处，何以能之？今卿年迈，老病日侵，筋力益衰，久客京邸，朕甚悯焉。夫禽鸟生于丛林，羽翼成而扬去，时顾旧巢，犹必回翔情不能已，况于人乎？卿既病笃，可即还乡里，以终天年，庶称朕优待勋旧之意。”基居家一月而卒，年六十五，上痛悼之，赙遗甚厚。基未卒前数日，以所藏天文书授琏，使服阕以进，且戒之曰：“勿令后人习也。”复语次子仲璟曰：“吾欲奉遗表，不及矣，且欲劝上修德省刑，祈天永命，为政宜以宽猛相济，天下诸要地，宜使与京师形势连络。吾死后，上如问我遗言，当以是密奏之。”基为人刚毅，慷慨有大节，每论天下事，是是非非，无少回曲。上察其诚，任以心膂，基亦自谓不世遇，知无不言，言无不用，急难之时，计画立就，外人莫能察，累赞成大功。上临朝称之，基輙逡巡，退避家居，惟饮酒奕棋，遇天象有变，则累日不乐。所著有《郁离子》十卷、《覆瓿集》二十四卷、《写情集》七卷、《犁眉公集》五卷，并行于世。








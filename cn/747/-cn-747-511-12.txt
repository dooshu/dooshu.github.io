○观太学射堂赋（以“事变仪存，犹以识礼”为韵）

观射堂之攸设，知射侯之有以。非取善於主皮，盖绎心而正已。故王用制之，而诸侯是务，择以习焉。而射宫观美，莫不比乎礼乐，和其容止，将申明於德行，必审固夫弓矢，皇家之阐化也。稽古议，酌前修。兹宇既启，兹道惟休。职备乎司射，事集乎司裘。采苹采蘩，乃施有度。以熊以豹，实命不犹。是用外直诸体，内正乎志。循声而发彼有的，得祭而益乎尔地。苟斯义罔取，或承之羞，既於德可观，则无不利。岂徒称善者五，举正者四。诚有国之恒规，而择贤之盛事。曩者天下无虞，羯胡生变。动摇我区域，辛螫我方面。救弊者权，必反常以合道；靖难者武，故训人以知战。於是大阅礼行，大射义息。司马无祭侯之事，梓人罢栖鹄之职。盖弛张之道因时，而沿革之宜可识。方今寰海谧如以无事，射堂岿然而独存。彩侯不张而远国来属，贡士不习而盛德必敦。故夫五帝殊仪，三王异礼。咸登太和与至理，莫不雍雍而济济。是知崇乐非钟鼓之器，立德为正鹄之体也。鄙生乎尧日，选乎璧池。达弓矢之妙旨，伟栋宇之宏规。傥斯道而可复，庶当见择之刑仪。


文集卷六十七


与孟亨之


黄州

某启：今日斋素，食麦饭笋脯有余味，意谓不减刍豢。念非吾亨之，莫识此味，故饷一合，并建茶两片，食已，可与道媪对啜也。卷五八





与程彝仲　一


以下俱密州

某启：奉别积年，因循不修书问，每以为愧。递中辱手书，问劳勤厚，感戴不可言也。承以科诏入都，跋履之余，起居佳否？老兄循习既久，文行愈粹，决无终否不振之理。更少贬以就绳墨，即当俯拾也。未缘披奉，惟冀以时自重。不宣。谨因乡人李君行，奉启布问。卷五八





与程彝仲　二


得圣此行，得失必且西归，计无缘过我。而东武任满，当在来岁冬杪，亦无缘及见于京师矣。此任满日，舍弟亦解罢，当求乡里一任，与之西还。近制既得连任蜀中，遂可归老守死坟墓矣。心貌衰老，不复往日，惟念斗酒只鸡，与亲旧相从尔。星桥别业，比来更增葺否？因便，无惜一二字。卷五八





与程彝仲　三


以下俱湖州

近省榜到郡，首承高过，欢慰可量。沉困累年，行业充富，乡曲荣耀，交游喜快，甚休甚休！春气暄和，奉计即日起居安胜。御试必更在高等。盘桓都下，为况何如，惟顺时珍爱。卷五八





与程彝仲　四


某去秋因乡人自高密过此，托致手书，不知达否？奉违累岁，无缘一接谈笑，倾仰殊甚。榜中乡人，所识惟吾兄一人，其余岂尽新俊耶！车马必稍留都下，因风，无惜惠问。卷五八





与程彝仲　五


黄州

某启：阔别永久，多难流落，百事废弛，不复通问。独吾兄不忘畴昔，时枉远书，感怍不可言。仍审比来起居佳胜。又读别纸所记园亭山水之胜，废卷闭目，如到其间，幸甚幸甚！吾兄潜德晚遇，当遂光大。惟厚自爱，慰朋友之望。谨附手启上谢，不宣。卷五八





与程彝仲　六


轼与幼累皆安。子由频得书无恙。元修去已久矣，今必还家。所要亭记，岂敢于吾兄有所惜，但多难畏人，不复作文字，惟时作僧佛语耳。千万体察，非推辞也。远书不欲尽言。所示自是一篇高文，大似把饭叫饥，聊发千里一笑。会合无期，临书凄然也。轼上。卷五八





与孙正孺　一


数日前，因来人奉书必达。比日，伏想履兹余热，起居佳胜？某已八上章乞郡，旦夕必有指麾。且辍忙为公作得送行诗跋尾，以先祖讳故，不欲作冠篇也。未由会合，千万保爱。卷五八





与孙正孺　二


某顽健稍胜昔。老兄眠食不衰否？阔远无他嘱，惟倍万保啬而已。勿将作泛泛常语过耳也，千万千万！入石时，莫用边花栏界之类。古碑惟石上有书字耳，少着花草栏界，便俗状也。不罪不罪！偶与子由饮半盏酒，便大醉，不成字。卷五八





与李端伯宝文　一


以下俱杭州还朝

自附启河朔，尔后纷纷，不获继问左右。比日，伏审镇抚之暇，台候万福。蜀中本易治，而或者扰之，公既深识民情，而民亦素服公政。切想下车以来，谈笑无事，行春之乐，无由托后乘陪宾客之末，但深想望。舍弟锁宿殿庐，未及奉状。卷五八





与李端伯宝文　二


张君房助教，陵井人。本治儒学，已而为医，有过人者。识病通变，而性极厚，恐欲知之。某宠禄过分，碌碌无补，久以为愧。近屡请郡，未获，若得归扫坟墓，遂得望见，岂胜厚幸。但恐政成，促召在旦暮尔。冗中，不尽区区。卷五八





与李端伯宝文　三


邑子每来，稔闻岂弟之政，西南泰然，不肖与受赐多矣。幸甚幸甚！小侄千之初官，得在麾下，想蒙教诲成就也。曾拜闻眉士程遵诲者，文词气节，皆有可取。不知曾请见否？卷五八





与欧阳知晦　一


以下俱惠州

某启：近日屡获教音。及林增城至，又得闻动止之详，并深感慰。桃、荔、米、醋诸信皆达矣，荷佩厚眷，难以言喻。今岁荔子不熟，土产早者，既酸且少，而增城晚者绝不至，方有空寓岭海之叹。忽信使至，坐有五客，人食百枚，饱外又以归遗。皆云其香如陈家紫，但差小尔。二广未有此，异哉异哉！又使人健行，八百枚无一损者，此尤异也。林令奇士，幸此少留，公所与者，故自不凡也。蒸暑异常，万万以时珍啬。不宣。卷五八





与欧阳知晦　二


合药须鹅梨，岭外固无有，但得凡梨稍佳者，亦可用。此亦绝无。治下或有，为致数枚，无即已。栗子或蒙惠少许，亦幸。卷五八





与欧阳知晦　三


闻公服何首乌，是否？此药温厚无毒，李习之传正尔，啖之。无炮制，今人用枣或黑豆之类蒸熟，皆损其力。仆亦服此，但采得阴乾，便杵罗为末，枣肉或炼蜜和入木臼中，万杵乃丸。服，极有力，无毒。恐未得此法，故以奉白。卷五八





与欧阳知晦　四


某乏人写先状，不罪不罪！去思之声，喧于两郡，古人之事，复见于今矣。贵眷各惟安胜。卷五八





与欧阳晦夫　一


黄州

某启：辱答教，感服。风月之约，敢不敬诺。庾公南楼所谓老子于此兴复不浅，便当携被往也。卷五八





与欧阳晦夫　二


北归

愁霖终日，坐企谈晤，不审尊候佳否？《地狱变相》已跋其后，可详味之，似有补于世者。并字数纸，纳去。某所苦已平，无忧。闻少游恶耗，两日为之食不下，然来卒说得灭裂，未足全信。非久，唐簿必有书来言。旦夕话别次，仁人之馈，固当捧领。但以离海南，儋人争致赡遗，受之则若饕餮然，所以一路俱不受。若至此独拜宠赐，则见罪者必众。谨令驰纳。千万恕察，仍寝来耗，幸甚幸甚！卷五八





与欧阳元老


北归

秋暑，不审起居佳否？某与儿子八月二十九日离廉，九月六日到郁林，七日遂行。初约留书欧阳晦夫处，忽闻秦少游凶问，留书不可不言，欲言又恐不的，故不忍下笔。今行至白州，见容守之犹子陆斋郎云，少游过容留多日，饮酒赋诗如平常，容守遣般家二卒送归衡州。至藤，伤暑困卧，至八月十二日，启手足于江亭上。徐守甚照管其丧，仍遣人报范承务。范先去，已至梧州。范自梧州赴其丧。此二卒申知陆守者，止于如此，其他莫知其详也。然其死则的矣，哀哉痛哉，何复可言！当今文人第一流，岂可复得！此人在，必大用于世，不用，必有所论著以晓后人。前此所著，已足不朽，然未尽也，哀哉哀哉！其子甚奇俊，有父风，惟此一事，差慰吾辈意。某不过旬日到藤，可以知其详，续奉报次。尚热，惟万万自重。无聊中奉启，不谨。某再拜元老长官足下。九月六日。卷五八





与杜道源　一


以下俱黄州

某启：谪寄穷陋，首见故人，释然无复有流落之叹。衰病迂拙，所向累人，自非卓然独见，不以进退为意者，谁肯辱与往还。每惟此意，何时可忘。别来又复初夏，思企不可言。远想，即日尊候佳胜。两辱手书，懒不即答，计已获罪左右，然惟故人能知其性气，盖懒作书者有素矣。中实无他也，更望宽之。知到官，又复对换，想高怀处之，无适而不可。江令竟不肯少留，健决非庸人所及也。无由面言，以时自重。谨奉启，不宣。卷五八





与杜道源　二


某无人写得启状，即用手简，甚属简慢，想恕其不逮也。令子孟坚，必已得县。向者小累，固知无事，然非君相之明，不照其情也。可贺可贺！九郎兄弟为学益精，犹复记老朽否？爱孙想亦长进，每想三人旅进折旋俯仰之状，未尝不怅然独笑也。此中凡事如昨，其详，托江令口陈。必须作数日聚会于京口，奉羡奉羡！儿子蒙批问，感感。江令处甚有竹石可取，看比旧何如。卷五八





与俞奉议


某启：回教，拜示先志，得见前人遗烈，幸甚幸甚！又蒙分遗珍食，以荐冥福。在家出家，古有成言，有发无发，俱是佛子。公能均施凡陋，如斋佛僧，只此功德，已无边际。但恨檀越未送衬钱，是故老僧只转半藏。人还，聊此一噱。卷五八





与杜孟坚　一


以下俱黄州

某启：前日方欲饮茶道话，少顷，忽然疾作，殊不可堪忍。欲勉强出见，竟不能而止，惭悚不可言。辱手教，重增反侧。稍凉，起居何如？承明日解舟，病躯尚未能走别，非久当渡江奉见也。不一一。卷五八





与杜孟坚　二


某乏人写大状，必不深罪。郡中凡百如旧，每见同僚及游从题壁处，未尝不怅然怀想也。侍下无事，必多著述，无缘请观，为恨尔。今岁亲知相过，人事纷纷，殊不如去年块处闲寂也。卷五八





与杜孟坚　三


朱守饷笋，云潭州来，岂所谓猫头之稚者乎？留之，必为庖僧所坏，尽致之左右。馔成，分一盘足矣。卷五八





与岩老


黄州

船中弯卧一日，便言闷杀，不知如何净瓶里澡洗去。某在东坡，深欲一往。示疾未瘳，聊致一问而已。法鱼一瓶，恐欲下饭。卷五八





与陆秘校


扬州

某再启：颍州人回，曲蒙书示，感怍不已。窃惟才美过人，晚乃少达，勿致毁灭，以就显扬之报，区区之祷也。卷五八





与杜幾先


黄州

某启：奉别逾年，思企不忘。不审比日起居佳否？去岁八月初，就逮过扬，路由天长，过平山堂下，隔墙见君家纸窗竹屋依然，想见君黄冠草屦，在药墟棋局间，而鄙夫方在缧绁，未知死生，慨然羡慕，何止霄汉。既蒙圣恩宽贷，处之善地，杜门省愆之外，萧然无一事，恍然酒醒梦觉也。子由特蒙手书累幅，劳问至厚。即欲裁谢，为一老乳母病亡，而舍弟亦丧一女子，悼念未衰，复闻堂兄之丧，忧哀相仍，致此稽缓，想未讶也。承六月中官满赴阙，不知今安在？托子骏求便达此书尔。未由会面，万万以时自重。不宣。卷五八





与周文之　一


惠州

某启：近蒙寄示画图及新堂面势，仍求榜铭。岭南无大寒甚暑，秋冬之交，勾萌盗发，春夏之际，柯叶潜改，四时之运默化，而人不知。民居其间，衣食之奉，终岁一律，寡求而易安，有足乐者。若吏治不烦，即其所安而与之俱化，岂非牧养之妙手乎？文之治循，似用此道，故以“默化”名此堂，如何？可用，便请题榜也。卷五八





与周文之　二


以下俱儋耳

某启：昨暮已别，回策凄断，谨令小儿候违。来年春末，求般家二卒，送少信至子由，乞为选有家而愿者，至时当别奉书也。喧聒为愧，不罪。卷五八





与周文之　三


惠栗极佳，梨，无则已，不烦远致也。惠米五硕，可得醇酒三十斗，日饮一胜，并旧有者，已足年计。既免东篱之叹，又无北海之忧，感怍可知也。食米已领足，今附纳二十千省还宅库足外，余缗尽用致此物，幸甚。来年食口稍众，又免在陈，不惟软饱，遂可硬饱矣。浙中谓饮酒为软饱。仆有诗云：“三杯软饱后，一枕黑甜余。”以代相对一笑。卷五八





与周文之　四


郑君知其俊敏笃学，向观所为诗文，非止科场手段也。人去，忙作书，不及相见，且致此意。李公弼亦再三传语，承许远访，何幸如之！海州穷独，见人即喜，况君佳士乎？林行婆当健，有香与之，到日告便送去也。八郎房下不幸，伤悼。卷五八





与李亮工　一


以下俱北归

某启：特沐专使手书，具审起居佳胜，甚慰驰仰。江路滩涩，寸进而已，更半月乃可造谒。未间，乞保卫。人还，布谢草草，不宣。卷五八





与李亮工　二


某乏人修状，手启为答，幸望宽恕。见孙叔静言，伯时顷者微嗽，不知得近信否？已全安未？余非面莫究。卷五八





与李亮工　三


某启：近别，起居佳胜。向者匆匆，不一诣违，至今为恨。旌旆之还，想已新岁，伏冀尊重以迎多福。临行冗迫，不宣。卷五八





与李亮工　四


某启：近辱书，承比日起居佳胜。仍示和诗，词指高妙，有起衰疲，幸甚幸甚！某更旬日乃行，逾远，怅望！意决往龙舒，遂见伯时为善也，余惟万万以时自重。不宣。卷五八





与李亮工　五


伯固必频见，告致恳南华师，亦略道意。行役未休，疲厌甚矣，何时复见一洗濯耶？或转示此纸，幸甚幸甚！卷五八





与李亮工　六


曾见伯固言，欲炼钟乳，果然否？告求少许，或只寄生者亦可。为两儿妇病，皆饵此得效也。陈公密来时，可附致否？卷五八






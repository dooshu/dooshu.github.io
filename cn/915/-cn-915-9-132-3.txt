◇为孔导辞建安王笺

士实涂泥，美非竹箭。昔逢际会，忝申名质。悠悠汉水，独鹜轻舟。虽慕义如归，而暗投多惧，遂礼频上席，爱比後车。感此隆遇，久知轻死，轩盖出内，历念陪游，府朝升进，随事多幸。赐馀论於颜色，奉德音於宴和，藉此增荣，遂延缪价。今便除名，复足在宽，身非木石，恋同犬马，虽朝夕曳裾，无违接侍，而职务一离，有同宾客，瞻阶下拜，屑涕无从，永言僚故，载怀罔已。颉颃之禽，惭悲於出幕，蒙茸之兽，结志於首丘。


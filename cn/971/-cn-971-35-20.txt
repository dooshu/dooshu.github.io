刘黻　次酬胡编校赋竹屋

癖为看书借壁光，肯随鹏鷃论行藏。

听僧鱼鼓斋粮办，留客茶杯礼数常。

小屋槃姗贫巷静，矮檐伛偻笑身长。

黄花也识人寥落，不待重阳已吐香。

刘黻

刘黻　次酬胡编校赋竹屋

紫气曾临屋有光，老僧相对说修藏。

貌癯渐觉衣冠古，交淡谁知道谊常。

文类锦机君独艳，才如袜线我无长。

近来司得安心法，菜饭蒲团一炷香。

刘黻

刘黻　次酬胡编校赋竹屋

一屋中含万象光，掩关独坐类龟藏。

梧桐弄月思康节，枫柞吟秋忆履常。

晤到中年心更懒，人从多难识应长。

几回梦觉南窗下，闻得邻家煮稻香。

刘黻


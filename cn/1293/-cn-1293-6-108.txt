○柯纫秋词

柯心兰女史［纫秋］，余友陈紫筠司马［汝枚］室，胶州易堂大令［培元］女。幼承家学，好韵语，著有香芸阁稿。词非所习，仅附虞美人一阕云：“梦回频听春鸡唱。催得银屏亮。搴帏生怕晓寒侵。觉朝来难撇是鸳衾。庭前玉树枝相向。日影雕阑漾。隔墙风送卖花声。不道柳丝搓就又清明。”女史年未四十亡。紫筠亦工诗，顾闲关戎马，以武功擢权泰宁令，卒於任。传其殁後为邵武城隍神，或疑阴间取才，与阳世殊。余谓紫筠生年不矜细行，而中怀坦白，无机械心，此其所以得为神欤。


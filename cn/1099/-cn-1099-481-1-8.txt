○與閻副憲海道

【 買馬宣大】

宣大張家等市口。九邊大馬市也。夷中最信喇嘛僧。僧每年易換夷馬。或一二百匹三四百匹為一羣。至則總估其直。以六七兩科算。即中有直二三十兩者。亦不另價。彼中官民轉相貿易。挾為重利。有言夷馬不可用者有言夷馬實可用者葢各見其一端不知貢馬市馬之不同耳故雲中大帥有馬販子之號。而人乃有言其進墻即死者。此忠順營所貢之馬。非僧馬也。貢馬有定價。不論老病瘦小。但可支撐入墻。即得領分官價。而僧馬則皆肥滿臕色與民間市易者若果如人言。則今非燕臺索駿之時。彼中將帥。與各處商人。市此死骨。何處發遣乎。然而遼中官。只欲護住馬價。買撫賞以媚夷。遼中人只欲留買本地。勒高價以圖利。往往持前說相混。而當事不知者。亦深信以為然。此惟軍門與寧道曾宦于其地者知之。宜他人有所不知也。去秋差左都司往買八百餘匹。皆粗蹄大項。寬腰厚膊。最耐奔走。冬春之間。大得其用。今查守道所轄各營舊馬。缺至千匹。騎兵營新募兵一千六百餘人。及清河募兵。尚無一匹。而王鎮守官副將內丁共八百人。亦皆無馬兌給。頃坐買官民自養騎馬應急。然僅得三四百匹。價甚高而馬又不耐。此外復無可覓時處。萬一秋冬虜復大舉。徒步之人。何以應敵。今當發銀一萬五千兩。往宣大速買之。擇其高大者入伍抵價外。而以稍矮小者發驛。及市與民間。猶不失半倍利。此最便宜事也。然一向躊躇。無人可託。惟萬副將化孚善相馬、宣大又其生長宦遊地方、熟經夷市、不受牙行欺、且與彼中各將俱相識、能以情讓、而其人又停妥、其家又素封、非以此為利者、今夏防將竣、當遣之往、而第以遼陽一閑將為之輔行、併隨行員役速速詳報、以便早發、轉盻夏盡秋來、胡兒又至、舊道巳去、舊撫將行、新撫鎮尚無消息、遼陽半壁惟弟與一病副將耳、不得不身任其事、預為料理也、


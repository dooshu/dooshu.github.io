○曲赦凉甘等九州诏

朕恭膺宝命，绥静氓黎，思俾宇内，跻於仁寿。而河湟之表，比罹寇贼，勾连凶丑，壅隔朝风。元元之民，匪遑宁宴，夙兴轸虑，旰食忘疲。重劳师旅，不令讨击，驭以遐算，且事招怀。而慕化之徒，乘机立效，兵不血刃，费无遗镞。今凶狡即夷，西垂克定，远人悦附，政道惟新，宜播惠泽，与之更始。可曲赦凉、甘、瓜、鄯、肃、会、兰、河、廓九州，自武德二年五月十六日以前，罪无轻重，已发系囚见徒，悉从原免。桀犬吠尧，非无前喻，弃瑕荡秽，列圣通规。有恶言不顺，及邪谋惑计者，并从洗涤，一无所问。


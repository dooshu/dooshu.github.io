【跋学士院题名〈嘉八年〉】

余向在翰林七年，尝以谓宰辅有任责之忧，神仙无爵禄之宠。既都荣显，又享清闲，而兼有人天之乐者，惟学士也。自顷以来，叨被恩私俾，俾参政议，力疲矣而勤劳不得少息，心衰矣而忧患浩乎无涯。却思玉堂，如在天上。偶因发箧，闲览题名，不觉慨然，遂书于此。嘉八年中秋日。

熙宁四年正月二十九日，载览至“却思玉堂，如在天上”之语，因思余作《内制集序》，亦为此语，英宗皇帝尝加称赏，为之泫然感涕不能止也。六一居士书。


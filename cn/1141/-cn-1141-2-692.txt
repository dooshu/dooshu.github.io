奉柬王大宗伯

其一

太傅园林在帝城，杖藜池馆有馀清。
六卿半历诸曹长，两世重兼八座名。
习静琴尊甘遁迹，怀人湖海怅含情。
朱弦旧忝钟期赏，十载徒添白发生。

其二

书签诗帙未全閒，七十常留冰雪颜。
自有文章悬上国，肯将丝竹老东山。
看云白昼从舒卷，放鹤高秋信往还。
我已思归梦岩穴，清欢能得几追攀。



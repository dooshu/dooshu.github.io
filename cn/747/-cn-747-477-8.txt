○尚书省官议

议曰：昔尧试舜於大麓，领录天下事，是其任也，周之司会，又其职焉。秦时少府遣吏四人，在殿中主发书，故谓之尚书，尚犹主也。汉承秦置，及武帝游宴後庭，始用宦者主中书，以司马迁为之，中间遂罢其官，以为中书之职。至成帝建始四年，罢中书宦者，又置尚书五人，一人为仆射，四人分为四曹，通掌图书秘记章奏之事，及封奏宣示内外而已，其任犹轻。至後汉则为优重，出纳王命，敷奏万机，盖政令之所由宣，选举之所由定，罪赏之所由正，斯乃文昌天府，众务渊薮，内外所折衷，远近所禀仰。故李固云：“陛下之有尚书，犹天之有北斗，斗为天喉舌，尚书为陛下喉舌。斗斟酌元气，运平四时，尚书出纳王命，赋政四海。”令及左丞，总领纪纲，无所不统，仆射及右丞，分掌廪假钱谷。汉初尚书虽有曹名，不以为号，及灵帝以侍中梁鹄为选部尚书，於是始见曹名，总谓之尚书台，亦谓之中台。大事八座连名，而有不合，得建异议，二汉皆属少府。魏置中书省，有监令，遂掌机衡之任，而尚书之权渐减矣。晋以後所掌，略同八座，丞郎初拜，并集都省，交礼迁职，又解交本汉制也。至於晋宋，唯八座解交，丞郎不复解交也。宋曰尚书寺，居建礼门内，亦曰尚书省，亦谓之内台，每八座以下入侍，门生随入者各有差，不得杂以人士。凡尚书官，大罪则免，小罪遣出，百日乏代人，听还本职，其令及二仆射出行分道之制，与中丞同，令仆各给威仪十八人。自晋以後，八座及郎中多有不奏事，梁天监元年诏曰：“自礼闱陵替，历兹永久，郎署备员，无取职事，糠秕文案，贵尚虚闲，空有趋墀之名，了无握兰之实，曹郎可依昔奏探。”自是始奏事矣，又诏尚书中有疑事先於朝堂忝议，然後启闻，旧尚书官不以为赠，唯朱异卒，特赠右仆射，武帝宠之故也。自魏晋重中书之官，居喉舌之任，则尚书之职，稍以疏远。至梁陈，举国机要，悉在中书，献纳之任，又归门下，而尚书但听命受事而已。後魏天兴元年，置八部大夫於皇城四方四维，面置一人，以拟八座，谓之八国，各有属官，分尚书三十六曹及诸外置，令大夫主之，四年，又复尚书三十六曹。天赐元年，复罢尚书三十六曹，别置武归、修勤二职，分主省务，至神元年，始置仆射左右丞及诸曹尚书十馀人，各居别寺。北齐尚书省亦有录令仆射，总理六尚书，谓之都省，亦谓之北省。後济北王以太子监国，立大都督府，与尚书省别理众事，仍开府置佐。後周无尚书，隋及大唐皆有，其制略同，凡尚书省事无不总。龙朔二年，改尚书省为台，咸亨初复旧，光宅元年，改为文昌台，垂拱元年，又改为都台，咸通初复旧，长安三年，又改为中台，神龙初，复为尚书省。都台居中，左右分司，都堂之东，有吏部户部礼部三行，每行四司，左司统之；都堂之西，有兵部刑部工部三行，每行四司，右司统之。凡二十四司，分曹共理，天下之事尽矣。谨议。


○谏张茂宗借吉尚主疏

伏见驸马都尉张茂宗，犹在母丧，圣恩念其亡母遗表所请，许公主出降，仍令茂宗借吉就婚者。伏以夫妇之义，人伦大端，所以《关雎》冠《诗》之首者，王化之先也。天属之亲，孝行为本，所以齐斩居服之重者，人道之厚也。圣人以二端为训人之本，不可变也。故制婚礼曰：纳采问名，纳吉纳征。皆主人几筵，听命于庙。称事立礼，谓之嘉。所以上承宗庙，下继后嗣也。又制丧礼曰：创巨者其日久，痛甚者其愈迟。三年之丧，二十五月而毕。称情立文，通谓之凶。所以送死有已，复生有节也。然后夫义妇顺，父慈子孝，川致不失，臻于太和。历代宝之，以为致敬。

昔者鲁侯改服，晋襄墨，事至重於夺情，义亦许其权变。又兵法凿门而出，以凶礼处之。以情相因，体或为类。若茂宗释服而衣冕裳，去垩室而行亲迎，虽云辍哀借吉，是亦以凶渎嘉，岂惟失先王之重典，抑亦为国家之爽法。傥茂宗留俟免丧，则日月非远，今公主指期下嫁，又仪注有嫌。固不可废重而就轻，舍大而取小。

伏惟皇帝陛下体无抚运，统人立法，何常不守先王之至德，圣哲之明谟。下尽群言，上留无鉴，彝伦式叙，懿范昭明。所以八表肃清，四夷归化，方宏礼义之日，大敦名教之时。于无为之朝，有异议之事。众情未达，疑惧交深。

伏愿抑茂宗亡母之诚，顾典章不易之义，待其终制，然後赐婚。收天情於至难，察有司之恳守，垂之史册，圣德弥光，则天下幸甚。臣谬备礼官，惧於失职，不胜致君爱礼之至。


191　吕氏春秋論十子所貴　荀子論四子所見所無見　墨子兼愛陽朱爲我


吕氏春秋審分覽不二篇曰：「老耼貴柔，孔子貴仁，墨翟貴廉，關尹貴清，子列子貴虚，陳駢貴齊，案：高誘注：「陳駢，齊人也。作道書二十五篇。貴齊，齊生死、等古今也。」陽朱貴己，孫臏貴勢，孫子有勢篇。王廖貴先，兒良貴後。」注：「王廖謀兵事，貴先建策也。兒良作兵謀，貴後。」荀子天論曰：「慎子有見於後，無見於先。楊倞注：「莊子論慎到曰『塊不失道』，以其無争先之意，故曰見後而不見先也。」老子有見於詘，無見於信。注：「其意多以屈爲伸，以柔勝剛，故曰見詘而不見信也。」墨子有見於齊，無見於畸。注：「畸，謂不齊也。墨子著書有上同、兼愛，是見齊而不見畸也。」宋子有見於少，無見於多。」注：「宋子名鈃，宋人也。下篇云：『宋子以人之情爲欲寡，而皆以己之情爲欲多，爲過也。』據此説則是見少而不見多也。」墨子有見於齊，兼愛也。陽朱貴己，爲我也。吕氏以孔子列於老氏之後，秦無儒故也。






●大明會典卷之一百二十三

軍務

按諸司職掌。軍務條、有開設衛所、整點軍士。今衛所詳載職方司。軍士載職方車駕二司。其職掌舊文存此、而以聲息附、總之為軍務云

凡開設衛所。洪武二十六年定、天下要衝、及邊方去處、奉旨刱立衛所。即便行移禮部、鑄印作缺、入奏請旨、除調官員。仍行所在官司開設、撥軍守禦★詳具職方司城隍條下☆

凡整點軍士。洪武二十六年定、內外衛所軍士隊伍、俱有定數。如是奉旨差人點視、真給勘合戶由、於內明寫收軍來歷緣由。除開設衙門原有旗軍外。其續後調到補伍軍士、必須窮究原伍旗軍下落明白、庶不迷失軍伍。如是伍內空歇、未填勘合、亦須咨呈該府、著令勾補、以憑填給。其新收軍人應關戶由者、一體照戶出給勘合戶由★詳具識方司及車駕司守衛條下☆

凡聲息。洪武二十六年定、腹裏邊境險要去處、或有嘯聚者、飛報聲息到部、火速入奏。毋得遲滯★詳具職方司☆

功次

國初、論功行賞、皆臨時取

旨。差次重輕、不預為令。承平以來。意存激勸、率以首功定賞格。條例漸廣。凡官及軍有功。查勘明白、造冊到部。當陞賞者、各照立功地方則例、具奏陞賞。其論功、以擒斬北虜為首。遼東女直次之。西番及苗蠻又次之。內地反賊又次之。詳列于後功賞勘合字號

神威精勇猛　　　強壯毅英雄

克勝兼超捷　　　奇功奮銳鋒

智謀宣妙略　　　剛烈效忠誠

果敢能安定　　　揚名顯大勳

永樂以來。俱用此四十字編號。用

寶。印綬監收貯應用。其嘉靖元年、新編垂拱等字號、題准不用

達賊功次★遼東女直附☆

甘肅寧夏、陜西、延綏、偏頭關、大同、宣府、山海關、一帶虜賊。成化十四年申明、一人擒斬一名顆、陞一級。至三名顆、陞三級。二人共擒斬一名顆、為首、陞一級。至三名顆、陞三級。驗係壯男、與實授。幼男婦女、與署職。為從、及四名顆以上、俱給賞

○正德十年奏定、一人獨斬一顆、陞實授一級。不賞。三人共斬一顆、為首者、陞署一級。為從、給賞。四人五人六人共斬一顆、為首者、給賞。為從、量賞。二人共斬幼小賊一顆、為首者、陞署一級。為從、量賞。不願陞者、每實授一級、賞銀五十兩。署職、二十兩。陣亡及被賊殺死夜不收墩軍人役、亦陞實授一級不願陞者、賞銀三十兩。重傷回營身故、陞署一級。不願陞者、賞銀一十五兩

○嘉靖二十三年題准、各項人等、如遇虜賊入邊。但有能出邊擒斬賊首一顆者、除照例陞級外。仍賞銀三十兩。所得馬匹等物、盡給本人

○隆慶元年題准、薊鎮與大眾達賊血戰、臨陣擒斬賊級一顆者、超陞二級。★今亦止陞一級☆不願陞者、賞銀一百兩。所獲馬牛貨物、盡給本人。各邊不得援以為例

○萬曆十二年題准、以後斬獲達賊。巡按御史詳加查覈。如真正聞名夷酋頭目、方准照例陞賞。若平時未聞姓名、止係斬後認出者、量陞實授二級。不願陞者、賞銀一百兩如原非賊首、官軍賂買通事妄報者、查究問罪。首級止照常陞賞。其例前襲過、有不係賊首者、子孫襲替日查革

凡斬獲達賊領軍官。成化十四年申明、把總領官軍五百人、部下擒斬達賊五名顆、陞一級。每五名顆、加一級。領軍一千人者、十名顆、陞一級每十名顆、加一級

○嘉靖十五年題准、千總領官軍五百人、部下斬獲達賊十名顆、陞一級。每十名顆、加一級。領軍一千人者、二十名顆、陞一級。每二十名顆、加一級。凡把總千總加級、俱至三級而止。二級實授、一級署職。若係都指揮使以上、止陞署職二級。其餘加賞。★今都指揮獲功。止賞、不陞。☆別種寇賊、推類而行。已陞之外、功次更多、并不及數者、止給賞。不陞

凡虜中逃回人口。嘉靖四十二年題准、有自虜中逃回、能率其黨類歸順者、計其眾寡、以次犒賞。如十人、即與小旗。百人、即與百戶。三十名口以上、與做冠帶總旗。仍各給官銀三十兩安家就令管束降眾、隨營截殺。願歸者、應付還家

○四十三年題准、各邊虜中逃回人口。每歲總兵官、招至七百人以上、參將、至四百人以上、守備把總備禦官、至三百人以上、各陞一級

○隆慶元年題准、總兵官七百名外再多者、止計數加賞

○二年議准、大同山西二鎮副總兵所轄地方、招徠降人至五百名以上、准陞一級。不及數者、照常給賞

○萬曆四年題准、守備備禦等官、招徠人口、照舊以三百名陞一級。分守參遊各官倍之。副總兵係加銜、仍管分守參遊事者、如參遊例。協守副總兵八百名、鎮守總兵官一千名、准各陞一級。然亦止陞一級。多者、與不及數者、各照前數、以三分為率、二分以上者、加賞。一分以上、給賞。半分以上、量賞。其各該招徠人口、止令解赴該管兵備道驗發。該道季終、類報巡撫。歲終類題。覆行巡按御史、查弔各道卷。或就近摘拘數名、審覈明實、題請加恩

○九年議准、臨陣救回被虜二名口者、照首級一顆例、賞銀五十兩

凡哨夜軍丁。嘉靖二十五年題准、夜不收哨探虜情得實、照斬首一顆例、賞銀三十兩

○四十二年題准、果能傳報的實、防守有賴。各邊者、陞世襲一級。薊鎮獨石者、陞世襲二級。被殺者、各邊、陞世襲一級。賞銀五兩、布五疋。薊鎮獨石、陞世襲二級。賞銀十兩、布十疋。如虛捏誤事者、以軍法重治

○隆慶元年題准、薊遼鎮夜不收、深入虜營、哨探得實。如果賊犯、保障無失、或挫斬虜首七十顆以上。其哨探之人、比照獲功事例、陞一級。不願陞者、賞銀五十兩。如出境哨探、被賊殺傷、亦照陣亡陣傷例、優卹陞賞

凡遼東女直。成化十四年申明、一人擒斬二名顆、陞一級。至六名顆、陞三級。驗係壯男、與實授。幼男婦女、與七名顆以上、并不及數者、俱給賞。不陞★今亦照達虜例☆

番賊功次★苗蠻倭賊附☆

凡陜西、甘肅、四川、貴州、湖廣、兩廣、番賊。苗蠻。成化十四年申明、一人擒斬三名顆、陞一級。至九名顆、陞三級。驗係壯男、與實授。幼男婦女、與十名顆以上、并不及數者、俱給賞

○萬曆三年題准、陜西番賊功次、如成化中例。陞至三級而止。餘功扣賞。又一人為首、二三人為從、擒斬三名顆、為首者、陞署一級。為從、加賞。陣亡者、陞一級。征傷者、量賞。其不願陞者、驗果壯大首級、每顆、賞銀十兩。幼男婦女、俱照舊例給賞

○四年題准、一人為首、二人三人四人為從、斬首二顆。為首、給賞。為從、量賞。一人為首、二人三人為從、斬首一顆。為首、量賞。為從、不賞

凡斬獲番賊領軍官。萬曆三年題准、千總領五百人、部下斬獲三十名顆、陞一級。領一千人者、六十名顆、陞一級。把總領五百人、部下斬獲十五名顆、陞一級。領一千人者、三十名顆、陞一級。俱至三級而止。除參遊以上不許報功外。其千把總等官、果係奮勇當先、親自擒斬、紀功官隨軍紀驗明白者、一體敘論

凡南方蠻賊。宣德九年定、斬首三顆以上、及斬獲首賊者、俱陞一級。斬首二顆、俘獲一二人、斬從賊首一顆以上、及目兵兵款有功者、俱加賞。不陞

○正德十六年題准、兩廣等處。一人擒斬三名顆、至五名顆、俱陞實授一級。不賞。六名顆以上、亦止陞一級。★近陞二級☆仍計餘功加賞。不及數者不陞

○嘉靖十二年題准、不分官軍漢土達舍頭目各色報效人員、但二人以上、共擒斬四名顆以上者、給賞。二名顆以下者、量賞。其功微者、撫按衙門、動支無礙官銀犒賞

○萬曆四年議定、征山斬從賊首一顆、賞銀一兩。生擒者、二兩。不願賞者、每三功、當一級。斬有名小賊首一顆、賞銀十兩。生擒者、一十五兩。不願賞者、每二功、當一級。若斬奏內有名大賊首者、賞銀二十兩。生擒者、三十兩。不願賞者、陞實授一級

凡斬獲苗蠻山賊領軍官。正德十六年題准、領軍領哨把總等官、部下擒斬一百名顆、陞署一級。三百名顆、陞實授一級。俱不賞。四百名顆以上、亦陞一級。仍計餘功加賞。不及數者、不陞

○萬曆十一年議准、雲南夷賊窺犯、擒斬功次、照倭功事例陞賞

凡倭賊。洪武二十九年令、各衛指揮千百戶、獲倭船一艘及賊者、陞一級。賞銀五十兩、鈔五十錠。在船軍士、生擒殺獲倭賊一人者、賞銀五十兩。陸地交戰、生擒殺獲一人者、賞銀二十兩

○嘉靖三十五年議准、凡水陸主客官軍民快、臨陣擒斬有名真倭賊首一名顆者、陞實授三級。不願陞者、賞銀一百五十兩。獲真倭從賊一名顆、并陣亡者、陞實授一級。不願者、賞銀五十兩。獲漢人脅從賊一名顆者、陞署一級。不願者、賞銀二十兩。如在海洋遇賊、有能邀擊沈溺船隻、或追逐登山、使賊不得近港。如賊已近港、有能奮勇堵截、使賊不得登岸。如賊已登岸、有能衝鋒破陣、奪其聲勢、或追出境、或逼下船、使地方不致被禍。或所部兵少、而擒斬多者。均以奇功論

○萬曆十二年定、賊七八百人、至千人、船十餘隻、至二三十隻、擒斬有名大賊首一名顆。陞實授三級。不願陞、賞銀一百五十兩。擒斬真倭從賊一名顆。陞實授一級。不願陞、賞銀五十兩。擒斬漢人脅從賊一名顆。陞署職一級。不願陞、賞銀二十五兩。若二名顆者、當一級。以上為第一等。須賊勢大舉、血戰成功者、方許開列。其餘不得擅擬。賊至三百人之外、船至五隻以上、擒斬賊首一名顆者。陞實授一級。獲真倭從賊一名顆。賞銀十五兩。每三名顆、當一級。不及數者、給賞。獲漢人脅從賊一名顆、賞銀十兩。多者、加賞。不陞。以上為第二等。須對陣擊殺、兩相鏊戰者、方許開列。如賊不過百餘人、船不過一兩隻、賊首不過一船、立能斬獲一名顆者、賞銀十五兩。真倭從賊一名顆、十兩。漢人脅從賊一名顆、五兩。通不議陞。以上為第三等

凡斬獲倭賊領軍官。武官自守備把總以下、文官自海防民兵同知以下、所領五百人、部下臨陣斬獲倭賊五名顆、陞一級。十名顆、加一級。領一千人者、五名顆、陞署一級。十名顆、陞實授一級。二十名顆、加一級。俱至三級而止

○萬曆二年題准、海洋征戰、部下擒斬百名三百名以上、如苗蠻山賊例、不論海賊倭賊、勘是奇功、與世襲。功非奇者、照常陞賞

○三年題准、都司參遊守備以上、仍前不許報功。若把總以下將領、果能身先士卒、破敵摧鋒、斬獲首功、為眾知見者、准照級陞賞

○十二年題准、部功照獲功難易、扣數陞賞。仍依北虜例、領兵官不得自報首功。部下應陞職級、止終本身。以前陞過者、候子孫襲替日減革

凡奪回被虜人口。萬曆四年議定、無論水陸官軍、但有臨陣擊敗賊夥、奪回被虜男子、成丁強壯者、每名、賞銀一兩。十五歲以下、并婦女、每名、賞銀五錢。通計部下奪回被虜、至一百名口者、本管將官、守備以上、陞署一級。三百名口以上、實授一級。不及數者、不陞

反賊功次★流賊附☆

凡內地反賊。成化十四年申明、一人擒斬六名顆、陞一級。至十八名顆、陞三級。驗係壯男、與實授。幼男婦女、與十九名以上、并不及數者、俱給賞

凡流賊。正德七年題准、一人為首、一人為從、就陣擒斬有名劇賊一名顆、為首者、陞實授一級、世襲。不願陞者、賞銀三十兩。為從者、給賞。就陣擒斬以次劇賊一名顆、為首者、陞署一級、世襲。不願陞者、賞銀十兩。為從者、量賞。就陣擒斬從賊三名顆。為首者、陞實授一級、世襲。不願陞者、賞銀十五兩。為從者、給賞。緝獲者、不在此例。就陣擒斬從賊一名顆、為首者、賞銀五兩。二名顆、為首者、賞銀十兩。為從者、量賞。緝獲者、不在此例。前項功次、係一人自擒斬、不分首從、照前陞賞。六名顆以上、至九名顆者、止陞實授二級、世襲。不願陞者、賞銀三十兩。不及六名顆者、除實授一級外。扣筭賞銀。為首二人、或三人四人五人、俱為從、共斬賊級一顆者、不必分別首從、共賞銀五兩均分。陣亡者、陞實授一級、世襲。不願陞者、賞銀十兩。重傷回營身故、陞署一級。不願陞者、賞銀七兩。一人擒斬隨從賊人十五六歲幼小首級一名顆者、量賞。二名顆、給賞。三名顆者、加賞。當先破敵被傷者、給賞。其不係臨陣、緝捕從賊一名顆者、賞銀四兩。二名顆者、賞銀八兩。三名顆者、賞銀十二兩。四名顆者、陞實授一級、世襲。不賞。一人為首、或二人三人四五人為從、緝捕從賊一名顆者、賞銀四兩。不分首從均分

○又題准、斬割耳記一副者、量賞。二副者、給賞。三副者、陞署一級、世襲。若耳記二副、又有首級一顆、或二顆者、俱陞署一級、世襲。不賞。斬割耳記四副者、及二副、又有首級二顆、或三副、又有一顆者、俱陞實授一級。世襲。不賞。斬割耳記五副者、及三副、又有首級二顆、或四副、又有首顆者、陞實授一級、世襲。量賞。斬割耳記六副者、及四副、又有首級二顆、或三副、又有三顆者、或二副、又有四顆者、俱陞實授一級、仍署一級、世襲。不賞。斬割耳記七副者、及五副、又有首級二顆、或四副、又有三顆、或三副、又有四顆者、俱陞實授一級、仍署一級、世襲。再與給賞。斬割耳記八副、及七副、又有首級一顆者、或六副、又有二顆者、俱陞實授二級、世襲。不賞。所擬應陞功次、亦止於陞實授二級、世襲。其餘再有九副、十副者、俱止扣算、與量賞、給賞、加賞。其正德五年、寧夏功。嘉靖元年、江西功。俱題准、照流賊例陞賞凡斬獲流賊領軍官。正德七年題准、把總等官部一擒斬有名劇賊五名顆以上、陞實授一級。擒斬從賊七十名顆以上、陞署一級。不賞。五百名顆以上、陞實授一級。不及數者、俱止給賞、量賞。若斬割耳記、首級、共輳七十顆副以上、及五百顆副以上者、例同

功次通例

凡頭功奇功官軍人等。有計謀膂力過人、眾所推信者、編入行伍、當先破賊、斬首數多、不能挾持者。聽從征軍官保結。撫按覈實。名為頭功、奇功。不必看驗首級、量賊之多寡、捷之大小、具奏。超格陞職。有世襲字樣、准與世襲

○洪武三十五年令、官軍對敵之際、能立奇功者、陞二級。頭功、陞一級。次功、不陞

○成化十四年申明、陣前當先、殿後、斬將搴旗、擒斬賊首等項奇功。臨時奏擬陞賞

○嘉靖二十二年題准、聽總督大臣通行各鎮、另設衝鋒破敵一科。揀選強悍有力情願死敵者、各數千人、為前鋒。專一破陣。賊退之後。衝鋒破敵者、為首。隨後斬首級者、為從○萬曆元年題准、果能奮勇先登、摧鋒陷陣、雖無斬獲、即論奇功。列之上等。乘夜砍營、斬取首級、得以併敘。如隨後斬取殺死賊級、及零碎老弱、俱為次等。巡按御史覈勘、分別大敵、小敵、大勝、小勝。上等、擬陞。願賞者、從厚。次等、擬賞。不許一概擬陞

凡俘獲等功。成化十四年申明、俘獲賊屬人口、奪獲頭畜器械、并齊力助斬者、量賞。人口、就給俘獲原主

○嘉靖五年令、被虜人口、能獲賊首復回者、如戰陣擒斬例、量陞一級

凡功陞職級。成化十四年申明、軍人有功、陞一級、至小旗。舍人陞一級、至冠帶小旗。★今舍人、亦止陞小旗小旗陞一級、至總旗。冠帶小旗陞一級、至冠帶總旗。總旗陞一級、至試百戶。冠帶總旗陞一級、至實授百戶。★今冠帶總旗、亦止陞試百戶☆試所鎮撫陞一級、至實授所鎮撫。實授所鎮撫陞一級、至實授百戶。實授百戶、陞副千戶。副千戶、陞正千戶。正千戶、陞指揮僉事。僉事、陞指揮同知。同知、陞指揮使。該陞都指揮、都督者、類推而行。其軍人舍人至小旗、小旗至總旗、舍人至試所鎮撫、總旗至試百戶、俱無署職。★今所鎮撫、無試職、有署職。試百戶、亦有署職。惟報捷舍人、仍陞試所鎮撫☆惟百戶以上、聽以次署陞。其署職至實授、亦作一級。有緣事該降、即准此遞降★今署職降級、仍降署級☆

○正德十六年奏准、署職獲功一級、照例止與實授。不許通算遞加

○嘉靖五年題准、旗軍獲功署一級者、總旗改陞署試百戶、食總旗名糧。所鎮撫試百戶、陞署實授百戶。止支舊俸。其署試百戶獲功一級、與做實授試百戶。署實授百戶獲功一級、與做實授百戶。俱支本等職俸

○四十三年題准、軍職立功、陞至都督等官、後又有功、奉旨加陞、無階可加者。行取應繼兒男、廕冠帶總小旗。就補原衛食糧差操

○又議准、軍職患病致仕、其子替職、後又能自立軍功二級者、本官照例陞級。致仕。身終之日、准襲。不願陞者、內將一級加陞其子。一級加賞。如止獲功一級、其子加陞。不賞

○又議准、分守參將部下斬獲、該陞署二級、或實授一級、未經陞授病故、應陞職級、又係流官、子孫不許襲陞者。賞銀二十兩。給付其家凡軍官部功。成化十四年申明、出師、監督總兵等官、并鎮守總兵巡撫紀功供給等官、班師之日、兵部照功次冊、具奏陞賞。凡遠年功次、不許奏擾

○弘治元年令、領兵守備官、不得自報功次。所部旗軍斬獲、不及五名顆者、領軍官不准陞賞★今北功、守備不議、南功、守備議陞☆

○嘉靖十八年題准、領軍部下斬首功次、務要審實千把總的確職銜、及各官領軍數目、地方斬首功次、年月日時、各查明白。造冊送部。議擬陞賞。不許將守備以上官員、冒報領軍功次、及將千把總部下功次、重復開報、或各處不及數、混開一處報功

○萬曆十三年議准、都指揮使陞級陞俸者、例不加授都督職級。應陞職一級者、照舊給賞銀五十兩。應陞俸一級者、賞銀二十五兩

凡奏帶報功。弘治十三年奏准、跟隨內臣將官頭目、不分有無職役、若非奏帶、不許報功。果係奏帶獲功、該陞職役、只合注於本管衙門。不許希求、注於錦衣衛。違者、該陞職役、俱革罷。扶同勘保者、參究治罪

○嘉靖六年令、各衛帶俸差操立功等項空閒指揮、不係管軍管事者、聽編入行伍、并家人子弟圖報者、亦先具冊籍驗明。俱隨軍殺賊、有功、一體陞賞。其領軍領哨把總官、及非空閒、曾編行伍、并原未報官家人子弟、所獲功次、俱不准

○又題准、查革各邊贊畫、毋令冒功

凡軍旗民人等獲功。天順元年令、總小旗、係總兵等官及各衛編置、不經兵部奏補者、有功、止依軍人等陞賞

○成化六年令、凡民人獲功、不願陞總小旗者。給與冠帶終身

○又例、凡總小旗嫡派幼小、次房子孫暫補、後獲功陞一級者。嫡派改襲祖役。本人准軍餘例、充小旗

○正德十六年詔、武職并舍人舍餘旗校納銀等項、授職、并冠帶者、獲功、止許於實授職役上加陞

○嘉靖二十年議准、近邊地方壯夫、若有斬獲功。除照例陞級外。每顆、仍賞銀五兩。照顆遞加

○隆慶元年題准、有司民兵、編成行伍、遇警出剿零賊、若有生擒斬級。照依軍人、每功、陞一級、世襲。不願陞者、賞銀五十兩。堡民得功。其堡長副、亦照軍職部下擒斬例陞賞

凡立功贖罪。軍職為事問擬充軍、已到衛所收伍、奉文立功贖罪者。指揮、親自擒斬四名顆、千戶、三名顆、百戶、二名顆、俱准贖罪。仍復本職。若指揮、獲功三名顆、止得復副千戶。獲功二名顆、止得復試百戶。指揮千百戶、各獲功一名顆、俱准開贖。不給冠帶。聽回原衛所閒住。若係永遠軍、照前擬、各遞加一名顆、方准開贖復職、回衛閒住。願在邊方立功者、聽。若係領兵部下獲功、每五名顆、亦准一級。本身不許報功。此外已經揭黃、永不許襲替。近犯永遠充軍、次房已襲祖職者、並不得援此為例。如未經發遣著伍、奉文立功贖罪、亦照前擬、各遞加一名顆、方准贖復職。若犯調衛、并立功贖罪、不拘已未發遣、如煙瘴衛所、親自擒斬二名顆、附近衛所立功徒罪、一名顆、俱准贖回衛還職。本犯不許輒自奏告赴邊方立功。其旗合餘丁民兵人等、為事問擬充軍立功徒罪、不拘已未發遣、奉文立功贖罪者。係永遠軍、親自擒斬三名顆、終身軍、二名顆、立功徒罪、一名顆、俱准贖罪開伍。餘功、照例加陞。若舉監生員吏典、犯前項各罪者。止照前擬開贖。餘功扣賞。永不許復○嘉靖二十六年題准、大小將官、除因地方失事、充軍降級、本身及家丁奉例立功外。如有犯該私罪、假名立功自贖者、不准錄論

○二十七年題准、軍職免死充軍、取赴軍門立功贖罪者。尋常親斬首級、照軍役為始陞授小旗。再次斬獲、以漸遞加。率領家丁斬獲者、照依領軍官例陞級。家丁、仍照軍役、分別首從陞賞。如大虜壓境、有能出謀制勝、陷陣摧鋒、立有奇功。總督撫按據實奏保、贖罪還官推用。不在此限

○萬曆十二年題准、軍職問擬終身充軍、已到衛所著伍立功者、俱照舊例、贖復原職。其獲功多者、止扣算加賞。不許再行議陞。永遠充軍、不拘已未發遣、一概不准贖罪。若果有勇力超眾、真能臨陣破敵、擒斬有功者、候巡按御史覈實、照軍人斬首例、以次加陞。即注充發衛所。不許援引終身軍例、告回原籍凡舉監生員吏承人等獲功。正德十年議定、舉人、監生、依親獲功實授一級者、免其坐監歷事、就與上選。二級者、就與選用。歷滿上選、獲功實授一級者、起送赴部選用。二級者、於考定資格上、仍加一級。若選期已到者、於考定資格上、遞加二級。中間坐監歷事等項日期未滿、扣算滿日、方與准論。廩膳生員、獲功實授一級、准令入監。二級者、免其入監歷事、就與上選。給引照回。增廣、附學、獲功二級、准令入監。一級、准令補廩。不願候補者、准與冠帶榮身。省祭、獲功實授一級者、起送赴部、就與選用。二級者、於考定資格上、仍陞一級。若選期已到、獲功二級者、於考定資格上、加二級。承差聽缺、獲功實授一級者、就撥見役。二級者、免役、起送辦事。見役、獲功實授一級者、起送辦事。二級者、免其辦事、就與選用。吏典、獲功實授一級者、農民、免初考。初考役滿、免轉參。二考役滿、免辦事。辦事聽撥、免當該。二級、各遞加。其辦事、一級、免當該。二級、免考試。皆給冠帶、辦事滿日、給引照回。省祭本等資格選用。二級者、就與選用。若轉參辦事等項、日月未足、扣算滿日、方與准論。以上各項獲功事宜、級數多者、止與二級為止。若餘功、加署一級。係是半級、難以論陞、止加賞。或有二署級者、准作實授一級

○嘉靖二十五年奏准、凡有官員舉監生員義民人等、督領家丁、赴軍門、隨賊截殺、得獲功次、及仗義輸粟濟軍者。俱聽軍門、及撫按官、臨時酌擬奏請、從厚陞賞。至於耆民統領沙兵、或屬把總、或屬府縣官管轄、其所獲功次、仍照部下功、論擬陞賞

○萬曆四年議定、鄉官舉人監生生員。省祭吏承人等、統率鄉夫殺賊、設謀出奇調度、及親自臨陣斬獲首級者、照例一體陞賞

凡土官有功、無陞例。成化十四年申明、各照地方例、陞散官、至三級而止。其餘功次、與土人、俱厚賞不陞

凡擒獲奸細。嘉靖二十二年議准、凡擒獲真正奸細一名者。不分官旗軍民、照擒斬例、陞一級。賞銀十兩。不願陞者、賞銀五十兩。仍追究奸細從何地方進入、將官司查提問罪、敢有與虜交通。潛為內應者。全家處死

凡陣亡。洪武十九年令、從征官沒於陣所者、子孫襲職、陞一等

○永樂四年令、一家陣亡二三人者、陞二級

○景泰四年令、父在而子孫隨軍陣亡、別無應繼者、陞其父二級

○五年令、自已獲功該陞、而同籍親人有陣亡無嗣者、許併其功於見存之人、通論陞賞

○成化十四年申明陣亡官軍、與哨探被殺夜不收人等、俱陞一級

○嘉靖七年題准、武職陣亡無子、應該承襲之人、止許承襲祖職。將陣亡所陞之級。追贈陣亡之人

○三十年題准、凡陣亡者、免行勘

○萬曆四年題准、指揮使陣亡者、除給卹典、襲祖職外。仍取次男、或次孫、一人、與做冠帶總旗。查係生前有功、死難獨慘者、與做試百戶。俱世襲

○五年題准、旗軍舍餘、陣亡無子者、照武職官例、追贈一級。★舍餘軍丁、贈冠帶小旗。小旗、贈冠帶總旗。總旗、贈試百尸☆不許同籍併功

凡奇功陣亡。成化十四年題准、凡官軍陣前當先殿後、斬將搴旗、擒斬賊首等項、立有奇功、後又陣亡者。子孫襲陞三級。仍立祠、加祭、廕子。若止是衝鋒陣亡、生前不曾立有奇功、襲陞二級。如不係衝鋒、止照陣亡例、襲陞一級凡夜不收出境哨探、被賊殺死者。成化六年、令陞賞依陣亡例。奪去馬匹免追

○嘉靖三十一年題准、哨探被殺夜不收子孫、不願陞者、賞銀三十兩

○四十二年、令夜不收被賊殺死者、巡撫冊奏、本部即查議陞職。不必再行查勘。優恤銀兩、照例速給。如無子孫者、官為歛葬。每年終、都司官於鎮城無祀壇內致祭

凡文官陣亡。贈諡、祭葬、立祠、廕子、移咨禮部。取自上裁

凡查覈功次。成化十四年申明、功次須驗不係一日一處者、方准如例陞級。若係一日一處之數、止擬一級。其餘給賞

○嘉靖十四年議准、今後凡遇各邊獲功。巡撫官務即委該道官、親詣戰陣地方查勘、轉送巡按衙門、體勘是實、即便如式造冊

○四十二年、令各處巡按御史、今後勘報功次。大功、限兩月以裏。小功、限一月以裏不許稽遲

○隆慶五年題准、如遇大舉官軍交戰。巡按御史移住近地、督併稽查。零騎對敵斬獲、該道親臨紀驗是否真正、仍查對食糧文冊、有無姓名。無名者、即係買冒、革祿不敘。仍行究遣。如遇家丁隨征獲功者、務審原係何衛所軍民舍餘、今頂何軍名糧、及將陣亡員役、有無兄弟子孫、各明註本名腳下、造冊。一留備照。一繳部。兵部查覈明實、覆請陞賞。隨將應陞官旗、一面移文該府、照舊將勘合徑行各該都司衛所、遵照給帖。一面備細開咨都察院、轉行原勘御史、查對原冊相同、方准授職。以後告併斬首陣亡功級。但係年遠、不係已名、或故祖父名者、備查案冊無名、即係詐冒、俱不准理

○六年題准、九邊官軍、獲有擒斬功次。本處巡按御史、速行覈實。一面查收貯庫撫按贓罰、或別項應動銀兩、就將願賞者、照數給賞。一面速將覈冊、奏繳兵部、即行題請陞賞。候禮部送銀到部。兵部即便差官齎送、以補前數。其一應動支補還出入之數、俱聽巡按御史徑自查理、造冊交代。督撫官不許干預。巡按先將應動銀兩、具數奏知。沿海腹裏地方、賞給銀兩。原不由

內府給發。各該巡按照九邊例、一體先行給賞

○又題准、各邊海去處。除係大敵決勝、一鼓成功外。其陸續零斬功次、覈勘之時、寧多擬賞、毋多提陞

凡要報功次。成化二年、令官軍妄報、冒受陞賞者、事發革去。仍降原職役一級。調衛差操

○十四年申明、官軍人等、爭奪擒斬功次者、不許紀錄。其詐冒功次者、勘問、降一級。功次不准

○弘治十三年奏准、臨陣報有斬獲賊級、紀功官從公審驗。若用錢買、及賣者、俱問罪。係官旗、即於本衛、係軍、發邊衛、民、并軍丁人等、發附近衛、俱充軍。若虜寇犯邊、官兵明知被虜人口、遺棄在彼、因而妄殺、冒作賊級者、與殺平人一體論斷

○凡擅殺平人報功。其本管將官頭目失於鈐束者、量所殺多寡、輕則降級調衛。重則罷職充軍。俱奏請定奪

○正德十六年詔、在京在外官旗軍舍、但係例外奏帶、及稱報效、或各邊、各處、或一人數處、或一時兩三處、報功、及併功、陞授官旗者。除原祖職役照舊。其餘盡行除革。妄奏者、俱問發邊衛充軍

○又詔、近年軍職人等、在各邊不曾斬有首級、巧立當先衝鋒等名色、及斬首不及數、兵部擬賞、奉旨陞級世襲者。通查革

○嘉靖十三年令、凡係奏帶冒功陞授人員、不論例內、都查革。還指名參奏重治

○萬曆十年、令各巡按御史查革邊海報效冒功人員。自首者、免罪改正。不首者、查出重處。以後凡遇征勦。有稱報效聽用之人、即係夤緣僥倖。各總督鎮巡官不許收用。有輕徇請託、致冒功次者、該科將督撫官參奏

○十二年題准、各處官軍獲功、俱將本名從實開報。如有捏造祖名等項另報者、一概不准併授。將官隨任子姪、果有年力強壯、可以戰陣殺賊者、預將姓名年歲、開報督撫及領軍官處、隨軍操練。臨陣有功、方許照例陞賞。如有將襁褓子起名報功、及遇殀故、另一人頂名承職者、覈功御史、指實劾奏。并其父兄治罪

○又題准、各處將領、及四外軍民人等、不係本省本鎮真正籍貫、但無本部咨文、自投邊海各鎮報功者、俱查革不敘。若總兵官容令無藉四外商賈星相人等、捏作本處軍民、買功賣功、以致濫陞者。聽巡按御史查究。如造冊到部、別行查出、本部及該科參究

凡報捷。成化十四年申明、報捷官舍人等、以斬獲虜賊多寡為次。七十名顆以上、賞衣服一套。九十五名顆以上、賞鈔一千貫、陞一級。一百十名顆以上、賞衣服一套、陞試所鎮撫。別種賊寇遞加。女直三倍。番賊苗蠻六倍。反賊十倍

○嘉靖十六年議准、一百十名顆以上、係舍人小旗者、俱照例陞試所鎮撫。係總旗以上、各止擬陞一級

○四十四年題准、獲功一百十名以上、總督鎮巡等官有陞廕者、報捷人照例陞賞。若止賞賚。報捷人亦止賞、不陞

賞格

按諸司職掌。凡奉特旨賞賜軍官、須憑來文開寫姓名職事衛所。

欽賞銀鈔(土商)疋等項數目、審對明白、具本引奏給賞

凡軍功賞賜之等有三。曰加賞。曰給賞。曰量賞。俱查照功次、移文禮部、照例施行。其軍前激賞勘合銀牌、遇有奏討、臨時請旨關給

給賞

陜西三邊。都指揮、每員銀五兩、綵(土商)一表裏。指揮、每員銀三兩、綵(土商)一表裏。千百戶、鎮撫、每員銀二兩、絹二疋。旗軍舍餘總小甲人等、每名銀二兩、布二疋

大同。宣府。與陜西三邊同

遼東。都指揮、每員銀二兩、綵(土商)一表裏。指揮、每員銀一兩、絹布各二疋。千百戶、鎮撫、每員絹布各二疋。旗軍舍餘人等、每名絹二疋

雲南。都指揮、每員鈔一千貫、綵(土商)三表裏。指揮、每員鈔八百貫、綵(土商)二表裏。千戶、衛鎮撫、每員鈔六百貫、綵(土商)一表裏。百戶、所鎮撫、每員鈔五百貫、絹三疋。旗軍舍餘、每名鈔二百貫、絹布各一疋

四川。指揮、每員鈔六百貫、綵(土商)一表裏。千戶、每員鈔五百貫、絹三疋。旗軍、每名鈔三百貫、絹布各一疋

湖廣。都指揮、每員鈔八百貫、綵(土商)二表裏。指揮、每員鈔六百貫、綵(土商)一表裏。千戶、衛鎮撫、每員鈔六百貫、絹三疋。百戶、所鎮撫、每員鈔五百貫、絹一疋。旗軍人等、每名鈔三百貫、絹布各一疋

廣東。貴州。與湖廣同

加賞

各照地方則例、於正賞外、仍加一倍

量賞

陜西三邊。應得銀兩綵(土商)表裏者、減去綵(土商)表裏、加絹二疋。應得銀兩絹布者、減去絹布

大同宣府。都指揮、每員銀三兩、綵(土商)一表裏。指揮、每員銀二兩、絹一疋。千百戶等官、每員銀一兩、絹一疋。旗軍人等、每名銀一兩、布一疋

遼東。都指揮、每員銀一兩、絹布各二疋。指揮、每員銀一兩、絹布各一疋。千百戶等官、每員絹二疋。旗軍舍餘人等、每名絹布各一疋

雲南。指揮、每員鈔七百貫、綵(土商)一表裏。千戶、衛鎮撫、每員鈔五百貫、絹三疋。百戶、所鎮撫、每員鈔四百貫絹二疋。旗軍舍餘人等、每名鈔二百貫、布一疋

四川。應得鈔貫綵(土商)絹布者、減去鈔貫

湖廣。廣東。貴州。與四川同

文職。按察使、照都指揮例。知府、及土官知府、宣慰、宣撫、照指揮例。同知、通判、知州、推官、知縣、及土官千戶、安撫、長官、照千戶例。經歷、知事、檢校、縣丞、主簿、教諭、訓導、典史、巡檢、大使等官、照百戶例。掾史、省祭官、義官、陰陽生、醫生、千夫長、百夫長、吏舍、老人、總小甲、民壯、民款、土舍、達軍、黎兵人等、照旗軍例

嘉靖十一年題准、京營官軍、調征邊鎮。如有樹立奇功。不論官旗人等、每名先賞銀五兩、布二疋

○十二年題准、西官廳哨領備征官軍、每名先給銀一兩、置買軍裝

○十三年題准、寧夏奇兵官軍、前赴大同應援、遇到、先行查照遼東延綏調來官軍例。官、每員賞銀三兩。軍、每名二兩

○二十九年題准、非重大征進、例應紀功、軍前激賞者、勿得輒干賞典。大約以五千里外、一年以上、為一等。三千里外、八箇月以上、為一等。一千里外、六箇月以上、為一等。五百里外、三箇月以上、若達官達舍、無糧操餘、為一等。多者、每員給銀五兩、或三兩、或二兩。少則每名止給銀七

職方清吏司

郎中、員外郎、主事、職掌天下地圖、及城隍、鎮戍、營操、武舉、巡邏關津之政








○石砚赋（以“山水辉映，墨妙笔精”为韵）

有子墨客卿，从事於笔砚之间，学旧史之暇日，得美石於他山。琢而磨之，其滑如砥，欲精研而染墨，在虚中而贮水，水随晕而环周，墨浮光而黛起，明而未融，是以为用，久而不渝，故以为美。器成上吉，徵阙里之素王；匠法增华，会稽之内史。且王言惟一，道心惟微，於以幽赞，由之发挥。从人之欲，委质莫违，代若遐弃，文将畴依？肃观光而雾集，赖设色而烟霏，实将振文而为邦，岂惟韫玉而山辉者哉！君无谓一拳之石取其坚，君无谓一久之水取其净，君其遂取，我有成性。苟有辅於敷阅，固无辞於蕴映，惟圣人有大宝，昊天有成命。莫不因我以载形，以我而施令，志前王之事业，作後人之龟镜。夫物迁其常，天运不息，水有涸兮石有泐。代贵其不磷，我则爱其白；代贵其不染，我则爱其黑。象山下之泉，为天下之式，因碌碌於俗间，类栖栖於孔墨。呜呼！辞尚体要，文当绝妙，虽濡翰其不疲，无繁文以取诮。爰贡君子，以其劲质，或升之堂，或入之室，对此大匠，厕诸鸿笔，见珍於杀青之辰，为用於草元之日。夫气结为石，物之至精，攻之为砚，因用为名。事若可久，代将作程，斯器也，不独坚之为贵，谅於人之有成。


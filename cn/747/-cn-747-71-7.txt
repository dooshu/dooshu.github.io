○绝王庭凑进奉诏

朕初抚天下，实在便安，故委同捷节旄，处以华壤，顾彼童孽，岂宜当之。然蔑弃君亲，不合容覆，忠臣义士，咸同忿嫉，非朕生事，至於兴戎。镇州王庭凑，承累朝恩荣，据四郡士众，将为率先问罪，以图策勋。而乃影援逆寇，干犯王旅，诸道使命，絷为累囚。内兵沧州，抗战四境，交支郡之管籥，弃邻好之姻亲，无恩於家，忘义於国。而犹特遣中使，许其转祸，词旨坚执，曾无少悛。近日又令宰臣遗书，许以效顺。王诰一去，寂尔无闻。朕以成德一军，代建勋力，聆风拭目，待之实殊，岂为庭凑一人，致使伤及百姓。今迫藩臣恳请，连章继来，朕犹不能独断，宣示群公卿士，参详可否，以观众情，义不容诛，列状斯在。今亦酌其简便，以适事机。亦以尝在先朝，曾效忠悫，宠奖逾等，骤至三公。开其自新，以全臣节，朕之恩义，亦不负矣。其诸道与镇州邻接处，宜并绝其进奉，严加警备。其有突犯，及随指挥并合，宜依诏旨处分。诸道须有移军出界，并不得焚烧庐舍，横加残害。归投者抚之，拒命者御之。如有忠臣义士，以一州或城镇降者，并依讨沧州例处分。其上都进奏院，宜令御史台京兆府切加守捉，禁其出入，待后敕处分。如庭凑翻然改悔，乞效忠勋，上表陈诚，须有闻奏。亦委邻界，当时转与进上，不得停留。於戏！朕示帝王至仁，以安兆庶，以黄老清净，用宁寰宇。文诰屡施而不从，兵革在郊而未弭，德不能洽，诚有未孚，致此费辞，良多愧叹。


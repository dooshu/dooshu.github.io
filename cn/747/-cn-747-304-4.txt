○上符瑞封事

谨案：魏典及北齐，至後魏太平真君年中，内学者奏言：“上党有天子气，在壶关大王山。”於时太武南巡，亲幸上党，掘山封石，将以厌之。亦犹秦始皇东游，望气者云“五百年後，金陵有天子气”，始皇及改金陵为秣陵，堑北山以绝其势。孙权僭号，吴人以为当之。孙盛《晋阳秋》云：“从始皇东游之岁，至孙权僭号之时，中间四百三十七年。”权数未当应及。晋元帝南渡，始有五百二十六年，以彼金行，奄居四海。金陵之瑞，其在兹乎？又按太武之後百有馀年，高欢以内学业之言，复欲妄干符命，因勒兵马，来在晋阳，舍於壶关，六旬而去。更有上党百姓，从在晋阳，因名上党之坊，实曰晋阳之地。欢又居此，伪以应之。论其僭应，则高欢不异於孙权；语以虚攘，则太武有同於嬴政。暗於时运，岂不惜哉！臣等恭寻符命，壶关天子之气，正是陛下当焉。元穹上卷，符命下锺，故使历试潞州，所以用当其应，此天意也，岂人事乎？然而一幸潞州，三移灰，壶关之地，岁时为狩之场；大王之山，朝夕即豫游之所。始能龙潜上党，寻乃凤举咸宁，内学之言，果合符契。又按内学所奏符应年月太平真君，太平则叶今辰，真君则更明陛下。自唐至魏，三百馀年，触类而推，无不验应。伏愿陛下上承天意，下谕人心，昭造寰瀛，编列国史。臣等沐道醉心，观洋骇目，披图逖听，旷古无闻。实庆生涯，亲承旦暮。

崔涵

涵，开元六年官秘书少监。


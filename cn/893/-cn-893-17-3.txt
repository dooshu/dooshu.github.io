鲁郡东石门送杜二甫





《居易录》：孔博士东塘言：曲阜县东北有石门山，即杜子美诗《题张氏隐居》所谓“春山无伴独相求”，《刘九法曹郑瑕丘石门宴集》所谓“秋水清无底”者是也。李太白有《石门送杜二甫》诗“何时石门路，更有金樽开”，亦其地。山麓今尚有张氏庄，相传为唐隐士张叔明旧居。张盖与太白、孔巢父辈同隐徂徕，称竹溪六逸者也。山不甚高大，石峡对峙如门，故名。中有石门寺，寺后曰涵峰，峰顶有泉，流入溪涧，往往成瀑布。



醉别复几日，登临遍池台。何时石门路，重有金樽开?秋波落泗水，[一]海色明徂徕。[二]飞蓬各自远，[三]且尽手中杯。

[一]《元和郡县志》：泗水，源出兖州泗水县东陪尾山，其源有四，四泉俱导，因以为名。《一统志》：泗水源发陪尾山，四泉并发，循泗水县北八里始合为一，西经曲阜县，贯兖州府城下，至济宁分流南北。南流入徐州境，北流入会通河。



[二]《水经注》：《邹山记》曰：徂徕山，在梁甫、奉高、博三县界，犹有美松。亦曰尤来之山。《一统志》：徂徕山，在泰安州东南四十里，上有紫原池、玲珑山、独秀峰、天平东西三寨。



[三]《商子》：飞蓬遇飘风而行千里。






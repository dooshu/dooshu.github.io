寄李叔则秦中

举世仍兵革，章逢多老瘦。
烈士卷壮心，悲歌倚岩岫。
泻为江海流，激与雷霆斗。
未尝需苦吟，何事费雕镂。
信手作飞白，鶱腾轶篆籀。
弃官囊无钱，诗草满双袖。
旅食家广陵，文酒日辐辏。
赠答勤篇章，洪钟无虚扣。
一朝测祸乱，早计决去就（君自扬州西归，次年扬遂苦兵。）。
驱车返函谷，种菊开山囿。
关河自兹隔，道远阻朋旧。
侧闻太华奇，思揽莲峰秀。
物役羁我身，何时裹粮糗。
驰情望西笑，离思缠宵昼。



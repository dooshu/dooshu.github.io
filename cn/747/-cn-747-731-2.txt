○百步穿杨叶赋（以艺精意专发必能中为韵）

有美一人兮，操其矢，献其艺。发兹手敏，与彼心契。广场爰设，砥平乎百步之中；众目所瞻，星流乎片叶之际。恒规规而月满，乍肃肃而风厉。是时也，固当审毫厘，分巨细。槁木斯立，自应往昔之无；贯珠而来，孰谓後难为继。岂非妙归至习，道合惟精。积少之多而无失，以小观大而有程。克中之时，吃诟不能以施力；造微之处，离娄不得以争明。不然，则一矢之短，宁期乎必至；一叶之微，若有乎馀地。谅有开而必先，故无往而不利。然後知射也。舍耳而任目，外形而专意。出乎一札，焉知来者之不如；中乃百全，勿虑前功之尽弃。且夫禀绝伦之技，当明试之前。为众所推，发不可不中；冀君所赏，情不可不专。由是舍矢而破，固叶是穿。翻光而白雪驰羽，振响而清风激弦。名加彻札，术异攻坚。非後来之居上，信直道而无偏。夫然，则习艺者不得暂阅，控弦者不可不察。弦不发则吾何以述，艺不修则尔亦无必。安得穷五善之妙，出百夫之能。积时之功且弃，必获之美徒称。嗟夫！今之习射则多，选材斯众。若穿杨叶者，旷千载而一中。


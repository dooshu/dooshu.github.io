姚勉　送周县尉满秩归

清浮寒露在冰壶，一节三年更不渝。

莫道来时琴鹤在，而今琴鹤一齐无。

姚勉

姚勉　送周县尉满秩归

采棒年来可怕人，先生一念只慈仁。

吏奸却立晴冰晓，民瘼皆甦化日春。

姚勉

姚勉　送周县尉满秩归

乡户生愁役破家，买田助义息纷哗。

从今闾里皆安业，男课犁锄女绩麻。

姚勉

姚勉　送周县尉满秩归

自古高安欠学宫，新庠赞立竟谁功。

青青子佩争弦诵，总在先生化育中。

姚勉

姚勉　送周县尉满秩归

方今天下少贞廉，廉有如公岂暂淹。

见说东皇思柄用，姓名已向玉瓶拈。

姚勉


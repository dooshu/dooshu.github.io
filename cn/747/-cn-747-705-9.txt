○条疏边上事宜状

一、缘回鹘犹在云州，颇扰边境，据二州踪迹，必无深远之谋。所虑边上奸人，走投回鹘，为其设计，令在云朔等州断天德、振武驿路，切须有备。防患未萌，望速令度支差使於河西路潜为准拟。

一、元和八年，回鹘回过碛南，取柳谷路打吐蕃，天德防御使周怀义奏到，朝廷未测其故，人情无不忧恐。臣德裕先臣奏，请自夏州至天德复置废馆十一所，以通急驿，又请发夏州兵士五百人，於故经略军应接驿路，兼护党项。臣等未知此路旧馆，今已废毁，为复犹有存者？望赐忠顺诏，於此路量事再修旧馆，以通天德奏事驿路。

一、访闻麟胜两州中间，地名富谷，人至殷繁，盖藏甚实。望令度支拣干事有才人充和籴使，及秋收就此和籴，於所在贮蓄。且以和籴为名，兼令与节度使潜计会设备。如万一振武不通，便改充天德军运粮使。胜州隔河去东受降城十里，自东受降城至振武一百三十里，北路有粮，东可以壮振武，西可以救天德。所冀先事布置，即免临时劳扰。


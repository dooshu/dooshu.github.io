【与蔡交一通〈皇五年〉】

某启。人至，辱书，感慰何已。且承春序履况清休。范公襄事，修以孤苦哀困中杜门郊外，殊不知端息，情礼都阙。但得淮西寄到志铭，岂任感涕。文正平生忠义道德之光见于志谥，为信万世，亦足慰也。神刻谨如所谕，敢不尽心。某忝以拙讷，获铭当世仁贤多矣，如此文，复何所让？但以礼制为重，亦不迟年岁中贵万全，无他议也。悉察悉察。《述梦后序》，更当勘寻史传续报，然亦当慎。文正所虑至深，某亦疑其有意不用此篇，果如所料矣。试期不远，伫奉贺，加爱加爱。某再拜。





卷一五一·书简卷八


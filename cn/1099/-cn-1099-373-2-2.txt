○與王鑑川論貢市第八書 【 貢市】

部議既得旨不允復留連數日、今晨始上、大要皆如舅議、唯貢使俱留邊。所以欲令虜使入朝者此邊臣欲示信于中朝也然其入朝或別生事端不如留之于邊為省便耳此亦極便士大夫中無見識人多。異日或虜由居庸入犯必競為危言相射若虜使絕不入則嘵嘵者無所藉口矣今早講筵中、內閣面奏、石老致詞、謂北虜請和。雖未可永保。但得一年。則有一年之便。臣等以為當許。　皇上荅云、卿等議處停當行、出而諸公俱欣欣相視。亦勝事也。此事今番大定矣、且免小人閒言、真是可喜、但甥頗有杞人之憂、今貢使有定額。錫封有定員。則禮部撫賞必有定則、即如昨因那吉賣馬得利。各帳物娘子。即紛紛來求討。將來之事不可不謹慮預防杜其端釁也互市雖以入貢為期。或再本時、說大交易在入貢時。其時常虜眾或三五來市、驗有俺答把都真正番文。亦許隨便與市。如此方妙。庶可久行。且無他虞耳。前見老把都與黃酋書。似皆有輕中國意。練兵勵馬。時不可忽。須知其必畔則我之為備有餘虜之畔盟或五七年或十數年不可期而我之防之當如在旦夕庶有備無患。且可先事而伐其謀也


◇詹事徐府君集序

君禀灵川岳，悬精辰象，早照璋，夙表岐嶷，孝睦天禀，友爱冥深，故以事显家庭，声著同族，年十八，见召为国子生，曳裾持卷，实华庠璧，有均闭户，靡因馀灶，每摄齐函丈，左右属目，蓄以邻几之性，加以入神之资，闻一知二，师逸功倍，游魏阙而不殊江海，入朝廷而靡异山林，未尝投刺权门，驱车戚里，遨游梁董，去来贾郭。时春秋犹少，人爵未崇，而清风嘉誉，震灼朝野，非直俯致贵仕，故可坐享通侯。而纟世马悬车，闭门高枕，聊为诡遇，识此行藏。及皇运聿兴，重氛载廓，君藏器待时，合犹符契，陵扶摇而高鹜，排阊阖而容与，故位随德显，任与事隆，重以姿仪端润，趋眄淹华，宝佩鸣风，丰貂映日，从容帷，绰有馀辉，自绸缪轩陛，十有馀载，温树靡答，露事不酬，省中之言无漏，席下之迹不疑，故以主圣臣贤，应同亻玺，以石投水，如鳞纵壑，行称表缀，言成模楷，犹复忌彼丰愉，安兹素薄，衣同屡补，食等三杯，车服不事鲜明，室宇畏其雕奂，九德无遗，百行备举。至於专心六典，精赜必深，汛游群籍，菁华无弃，搦札含毫，必弘靡丽，ゼ绮谷之思，郁风霞之情，质不伤文，丽而有体。（《艺文类聚》五十五。）


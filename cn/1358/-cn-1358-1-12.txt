山石句

元遗山《论诗三十首》，内一首云：“有情芍药含春泪，无力蔷薇卧晚枝。拈出退之山石句，始知渠是女郎诗。”初不晓所谓，後见《诗文自警》一编，亦遗山所著，谓“有情芍药含春泪，无力蔷薇卧晚枝”，此秦少游《春雨》诗也。非不工巧，然以退之山石句观之，渠乃女郎诗也。破却工夫，何至作女郎诗？按昌黎诗云：“山石荦确行径微，黄昏到寺蝙蝠飞。升堂坐阶新雨足，芭蕉叶大卮子肥。”遗山固为此论，然诗亦相题而作，又不可拘以一律。如老杜云：“香雾云鬟湿，清辉玉臂寒。”“俱飞蛱蝶元相逐，并蒂芙蓉本自双。”亦可谓女郎诗耶？


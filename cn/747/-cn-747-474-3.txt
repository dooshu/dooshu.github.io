○奏议窦参等官状

右。希颜奉宣进止：“窦参结朕左右，兼有阴谋，皆有凭据，事不暧昧，只缘连及处多，不可推按。卿等更宜商量，若谓恐事体不稳，即且流贬向绝远恶处。窦申、窦荣、李则之，首末同恶，无所不至，又并微细，不比窦参，宜便商量处置。其窦参等所有朋党亲密，并不可容在侧近，宜便条疏，尽发遣向僻远无兵马处。先虽已经流贬，更移向远恶处者。”

伏以窦参罪犯，诚合诛夷，圣德含宏，务全事体，特宽严宪，俯贷馀生。始终之恩，实足感於庶品；仁育之惠，不独幸於斯人。所议贬官，谨具别状。其窦荣、窦申、李则之等，既皆同恶，固亦难容。然以得罪相因，法有首从，首当居重，从合差轻。参既蒙恩矜全，申等亦宜减降。又於党与之内，亦有淑慝之殊，稍示区分，足彰劝励。窦荣与参，虽是近属，亦甚相亲。然於款密之中，都无邪僻之事，仍闻激愤，屡有直言，因此渐构猜嫌，晚年颇见疏忌。若论今者阴事，则尚未究端由，如据比来所行，必应不至凶险，恐须差异，以表详明。臣等商量，窦荣更贬远官，窦申、则之并除名配流，谨具别状进拟庶允从轻之典，以洽好生之恩。夫趋势附权，时俗常态，苟无高节出众，何能特立不群。窦参久秉钧衡，特承宠渥，君之所任，孰敢不从？或游於门庭，或结以中外，或偏被接引，或骤与荐延，如此之徒，十恒七八。若听流议，皆谓党私，自非甚与交亲，安可悉从贬累。况窦参罢黜，迨欲周星，应是私党近亲，当时并已连坐人心久定，不可复摇。今者再责窦参，特缘别有结构，陛下亲自寻究，审得事情，所与连谋，固知定数。今若普加谴斥，则恐翻类沦胥，罪地指名，谁不疑惧，中外汹汹，殊非令猷。臣等商量，除同谋阴邪事状分明者，其馀一切，更无所问，将为稳便。未审可否？








雨后湖亭分韵三首

其一


放衙无一事，岸帻出孤城。
柳重低烟色，荷枯碎雨声。
凉云依岫断，秋水照衣明。
欲采芙蓉去，高楼暮笛横。

其二

秋原新霁后，藉草爱长堤。
桥影眠花鸭，波光浴竹鸡。
好峰青可数，远树碧俱迷。
问字诸生在，清樽为我携。

其三

秦山如吏俗，晴望转悠哉。
把酒分青盖，行吟选绿苔。
波閒鸥不去，风急雁将来。
屐齿频相过，山僧亦见猜。


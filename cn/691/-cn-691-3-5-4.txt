◎践坟惨报

漳州之邺山书院，即前明黄石齐先生讲学地也。院门前有六堆废坟，夹杂当衢。乾隆间，掌教黄某子名衍，赋性桀骜，年几弱冠矣。出入间，以废坟碍行走，尝以靴尖踢诸坟上。久之，践如平地，白骨暴露。一日，适友人见之，急以善言劝阻，衍稍知悔，无何归家，娶妻，竟不复记忆。明年，产一男，周岁余，其妻又胎孕，生男，如是连举六子。衍喜若狂，及渐次长成，日习赌荡，始犹盗取小物，赔偿戏债，继则抢夺强分，无所顾忌。衍反惧其凶，终不敢一言叱责。家赀破耗殆尽。子由是多病亡，其存者亦莫知所之矣。戚友劝衍螟蛉一子，衍泣言从前毁坟夙孽，适符六子之数，宜受此报。养子恐亦无成。未几，夫妇相继殁矣。夫无主之坟，有力者崇而封之，无力者从而掩之，乃矜恤同类之道，恶可以枯骨无知，视若草芥耶？卒之我能使鬼一死而再死，鬼亦能使人有嗣而绝嗣。呜呼报亦惨矣。


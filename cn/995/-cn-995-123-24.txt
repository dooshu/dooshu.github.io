吴泳　桂

南之山丛丛，桂树生也直。

朱华自成林，不杂众芳植。

上有青鸾栖，因之为羽翼。

移根上林苑，零露滋晓色。

岂不罹凝寒，高标竦孤特。

丹心能自渥，身性不加饰。

所以离骚词，嘉其秉炎德。

相观穹壤间，人统形气识。

阳根为刚明，阴质为暗塞。

灵均莫能招，聊与花辩惑。

吴泳

吴泳　桂

团团玉叶振天芳，清澈琼楼午夜光。

元是小山分钟去，移来西蜀作甘棠。

吴泳


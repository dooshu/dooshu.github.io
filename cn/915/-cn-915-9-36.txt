◎顾宪之

宪之字士思，吴郡吴人，宋镇军将军觊之孙。孝建初举秀才，历太子舍人、尚书比部郎、抚军主簿。元徽中，为建康令，迁车骑功曹、晋熙王友。齐高帝执政，以为骠骑录事参军、太尉西曹掾、齐台中书侍郎。及受禅，除衡阳内史。永明初，为太尉从事中郎，历随王东中郎长史，行会稽太守，迁巴陵王南中郎长史，行婺州事，历给事黄门侍郎，兼尚书吏部郎中，出行南兖州事。建武中，迁太子中庶子，出为晋陵太守。永元初，历豫章太守。中兴末，徵为扬州别驾从事，未拜，梁受禅，引疾归，天监二年就家授太中大夫，八年卒，年七十四。


苦雨篇

阶前不合蛟龙走，瀑布飞腾穿户牖。
屡惊骤雨怒翻盆，更看飞雹大如斗。
九衢万户皆洪涛，苍穹下坠滹沱高。
垣倾壁塌知何限，但闻野哭声嘈嘈。
我栖客馆作官署，屋漏更无容膝处。
儿童狼藉坐泥中，叠架匡床暂箕踞。
老夫食性怕炊煤，河鱼疾发腹轰雷。
寸薪尺壁那可得，蛙生尘釜空徘徊。
北尝苦旱南苦雨，防河掘尽中州土。
竹竭山平瓠子愁，幽燕又见商羊舞。
淫淫日夜忧如何，海陬未息长鲸波。



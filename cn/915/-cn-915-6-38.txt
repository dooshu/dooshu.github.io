◎汝南王亮

亮字子翼，宣帝第四子。仕魏为散骑侍郎，封万岁亭侯，拜东中郎将，进封广阳乡侯，免。寻拜左将军，加散骑常侍，假节监豫州军事，五等建。改封祁阳伯，转镇西将军。武帝受禅，封扶风郡王，持节、都督关中雍凉诸军事，坐事贬为平西将军，免。寻拜抚军将军，延宁初进卫将军，加侍中。三年徙封汝南王，出为镇南大将军、都督豫州诸军事开府，寻徵为侍中、抚军大将军，领後军将军，迁太尉，录尚书事，领太子太傅。武帝寝疾，以为大司马、大都督、督豫州诸军事，出镇许昌。元康初徵为太宰，与太保卫辅政。贾后矫诏，使楚王玮杀之。玮诛，追复爵位，谥曰文成王。


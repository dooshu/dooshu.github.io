46.山丹

一名连珠，一名红花菜，一名红百合，一名川强瞿。根似百合，体小而瓣少，可食。茎亦短小。叶狭长而尖，颇似柳叶，与百合迥别。四月开花，有红、白二种，六瓣，不四垂，至八月尚烂熳。又有四时开花者，名四季山丹，结小子，燕齐人采其花晒干，名红花菜。气味甘凉无毒，治疮肿、惊邪，活血。一种高四、五尺，如萱花，花大如碗，红斑黑点，瓣俱反卷，一叶生一子，名回头见子，花又名番山丹。一种高尺许，花如硃砂，茂者一干两、三花，无香，亦喜鸡粪，其性与百合同，色可观，根同百合，可食，味少苦，取种者辨之，须每年八、九月分种则盛。

种植：一年一起，春时分种。取其大者供食，小者用肥土如种蒜法，以鸡粪壅之则茂，一干五、六花。

【诠释】

山丹（Lilium concolor）与小卷丹（Lilium leichtlinii）、白花百合（Lilium brownii var. viridulum）等几种，鳞茎可供食用、制淀粉，亦可入药。


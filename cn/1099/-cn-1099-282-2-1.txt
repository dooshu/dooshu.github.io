○禦倭五事疏 【 禦倭】

一絕亂源、夫海賊稱亂、起於負海奸民通番互市、夷人十一。流人十二。寧紹十五。漳泉福人十九。雖槩稱倭夷。其實多編戶之齊民也。臣聞海上豪勢。為賊腹心。標立旗幟。勾引深入。陰相窩藏。展轉貿易。此所謂亂源也。曩歲漳泉濱海居民。各造巨舟。人謂明春倭必大至臣初未信。既乃果然。故禦盜之標。在腹裏防守。弭盜之本。當邊海制之邊海諸處。漳泉福為始。而寧紹次之。其一禁放洋巨艦、其二禁窩藏巨家、其三禁下海奸民、三法者立。而亂源塞矣。倭寇之擾以土人為之窩主浙直亦然而閩為甚即使舊賊未盡殄滅然而後無所繼其勢自孤退無所止?帚其情知惧與今日往來自若者必不同矣。二防海口、夫海固涯涘無際。然賊泛海來犯。放洋則衝濤入口則起陸非可絕險而徑渡也故其往來所由出入。可設險防拒者。姑自浙東西大江以南。濱海數郡言之。入平陽港。則近金鄉。入黃花澳則近盤石。而逼溫州。入海門。則越新河而寇台州。入寧海関。入湖廣頭湾。則窺象山定海。而瞰寧波。入三江口則搖尾於紹興。入鱉子門。則垂涎於杭州。入乍浦硤。則流毒於嘉興。入吳淞江則犯松江。入劉家河。入七丫港。則寇蘇州。此其大勢也。中間經行。或潛形於馬蹟山。或遯跡於大七洋。及大小衢上下川。則其要害也。此沿海諸郡之通患也。故守平陽港。拒黃花澳。據海門之險。則不得犯溫台、塞寧海関。絕湖頭澳。遏三江之口。則不得窺寧紹。把鱉子門。則不得近杭州。防吳淞江。備劉家河七丫港揚威馬跡大七洋大小衢上下川諸險。則不得掩蘇松嘉興。此皆險地。一處失守蔓延各處不可以彼此分遠近異也且賊長於陸戰短於水鬪以其船不敵而火器不備也、在我宜用所長棄所短。則莫若恃海舡。請以見在把摠舡隻。通行查齊。不足則令福建如法添造、或即令沿邊地方買補。每大小舡百隻。或五十隻。號為一舟?宗。募以慣習柁工水梢。而充以原額水軍。于前諸海口。各量緩急以為置船多寡。又為遊艟數舟?宗。分布上流。往來要害。海軍芻粮衣甲之給。比陸軍加優。令其更番廵邏。併力捍禦。來遏其衝。去擊其惰責以毋令賊入。賊入而力拒。有功者陞賞。其失備者重究。此禦寇之長筭也。故法不可不厲也。臣聞倭之入也。豈盡無軍之患。盖有有軍而移入便地者矣有失于廵哨者矣。甚有買渡報水。受其鉤餌者矣。若此則地方奚賴焉。夫百處守之、一處失之無益也。千日防之。一日疏之、無益也。事在督撫。及海道諸臣。明信其賞罰耳。正責守令。夫荷戈戟、載介冑、爭鋒死刃者、將士之能也。保封域。固郊圻。全境安民者。守令之任也。今之守令。不肖者棄城守走矣。非但倭寇即以禦劇賊俱然其賢者大率遇警。則嬰城守耳。其関廂村落。委之無可柰何。夫城之外。獨非赤子乎。且邊海孤城卒然無備。猶可諉也。腹裡巖都。江南奧壤。虜非可長驅而卒至者。顧不能設險預防。使徜徉去來。若履無人之境。則國家建邦設邑。張官置吏。將焉用耶。自今江南守令之職當以訓練土兵保全境土為殿最仍敕吏部凡遇沿海守令員缺。必慎擇其才且賢者。然後授之。庶保障足賴耳。四議調發。近日徵調各處兵民。遠近四集。徐邳山東永保川廣。及軍門編調各府義勇。無慮數萬。然師老財殫。竟不見膚功之奏者。臣請指諸臣不善用兵之弊陳之。夫古者用兵。潛机密計。電馳霆擊。進退倏忽。妻子莫聞所以能有成功也今則先發後行。剋期始動。前軍未啟。而先聲巳聞。其弊一也。古者名將。筭不百勝。不敢輕動。今也謀不預成。計不先定。倭奴最善用伏即一一人皆有伏冥行突進。動陷伏中。其弊二也。守不據險。屯不列要。奔急救難。賊逸我勞。其弊三也。法曰夜戰聲相聞。足以相救。晝戰目相見。足以相識。惟愛之心足以相死。言兵之貴熟習也。今也兵不專一。主客雜聚。卒遇狡賊易衣變飾突然來前不能別識其弊四也。兵無素統。將不預設。一遇有警。卒然命官。本以烏合之人。帥以未經識面之將。其弊五也。夫三軍之眾。所以冐白刃蒙矢石。至死而無敢卻顧者。威行之素也。今法令姑息。紀律不肅。進有必死之恐。退無伏金?貭之慮。是以畏敵而不畏將。其弊六也。地形不習。險易不識。趨利不及。避難不早。其弊七也。粮糗不儲。料理不周。遠兵勞役。撫恤未至。枵腹待爨。窮愁思歸。其弊八也。士不精選。勇怯無辨。前擊後解誰然而散雖悍夫勇士。或以無援而力屈。或見先奔而膽喪。其弊九也。地狹人眾。不能旋轉。互相排擠。雖有勇敢。無以效其所長。其弊十也。十弊不去。雖頗牧操刃。賁育執戈。莫能濟矣。近日汀州如賴百戶兵敢死先登。足當一面。以不善用之。使頭領陣亡。軍士逃遯。如此則徵兵雖多。亦何益哉。夫賊非有遠略大志。約束號令。不過群聚為奸。利在貪滛耳。所以制禦之。則非兵少之憂而實寡算之患盖欲防盜者必知盜情Q欲Y制盜者必存盜心故必詳謀而熟計之。然後成功可期也。五作勇敢。沿海如沙民塩徒。打生手及村庄悍夫。皆勇敢可用。然多樂效用於私室而不樂報名於公家何者以公家勢遠而文繁也豪民以之保村里則有餘以之充行伍則無益何者以行伍之多而心力渙也然則順其情。相其宜。以振作皷舞之。必有術矣。乞敕下各該有司、通諭豪家大族、及里巷豪傑、各為身家、併力拒守、其有能團結鄉民、保固村鎮者、先與免其粮里押運重役。及均徭一應雜差、獲功者一體陞賞其有願受文職。審其果能保障一方。及斬首十顆以上。民得比輸粟例入監。係有職役者並得起送赴部。與本等常選陞授。閭里之人並得以其功累增至赴部實選。其不願官爵者。則重給賞優恤之。或亦制賊之一策也。近蘇松嘉湖之民常有糾集智勇。乘賊怠玩。或掩其昏暮。間能殺賊。奪其輜重。隨為官軍刼其財而奪其功。夫居民出百死之力。卒被刼奪。曾不獲分毫之報。不亦激眾怨而失民心乎。又有村民團結。自相防獲。志在全家保妻子耳。有司轍謂其能。遂報名入官。以致人各畏避。不敢復謀拒賊。此又沮民之氣而抑其忿也。請諭地方官、凡義民不願在官者、不得一切附報、且嚴禁官軍、不得攘奪民功、則民見利而動、無畏而奮、將各思所以自效矣

皇明經世文編卷之二百八十二終








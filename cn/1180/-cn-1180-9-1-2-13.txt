何彼襛矣

三章，章四句


首章讲：此美下嫁之王姬作也。若曰：以王姬而适藩国，荣宠极矣，而能忘其名分以联情好，则姬德之甚茂不可诬也，何则？





何彼襛矣？唐棣之华。

彼襛襛而盛者，果何华乎？乃唐棣之华也。





曷不肃雍？王姬之车。

王姬，周姬姓，故其女曰王姬。此何不异日肃肃而敬，雍雍而和以执妇道者？果何人乎，乃王姬之车也。盖王姬育德于思斋之范者深，观化于窈窕之风者久，自无挟贵之意。吾虽未尽窥其蕴也，然即车而想其人，则其能和敬，不可以逆睹哉？

二章讲：夫以王姬有和敬之德如此，则其匹配之际，何者不见可美乎？自其男女之称言之。





何彼襛矣，华如桃李。

彼襛然而盛，果何华也？实维桃与李也，二物盖烨然其并盛矣。





平王之孙，齐侯之子。

况下嫁者乃平王之孙，派出天潢之尊也。上娶者乃齐侯之子，爵膺五等之贵也。下嫁不为屈，上娶不为僭，男女二人何有不称哉？

末章讲：自其男女之合言之。





其钓维何？维丝伊缗。

彼其钓维何？实惟丝合之以为纶也，二物盖灿然其相比矣。





齐侯之子，平王之孙。

况此上娶者，乃齐侯之子，男得女以为室也。下嫁者乃平王之孙，女得男以为家也。以女为室者，资其内助之益；以男为家者，赖其刑于之化。男女二人何有不合乎？要之王姬惟有肃雍之德，故族类之相称，婚姻之相合，无一而不可美如此也！文王、太姒之教，乌可诬哉？






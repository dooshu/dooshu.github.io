◇又议

案《礼》大功至则辟琴瑟，诚无自奏之理。但王者体大，理绝凡庶。故汉文既葬，悉皆复吉，唯县而不乐，以此表哀。今准其轻重，侔其降杀，则下流大功，不容彻乐以终服。夫金石宾飨之礼，箫管警途之卫，实人君之盛典，当阳之威饰，固亦不可久废於朝。又礼无天王服嫡妇之文，直後学推贵嫡之义耳。既已制服成丧，虚悬终窆，亦足以甄崇冢正，标明礼归矣。（《宋书·礼志》二，《通典》八十二。）


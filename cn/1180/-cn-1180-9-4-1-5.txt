烈文

一章十三句


首节讲：此祭于宗庙而献诸侯助祭之乐。言人君之福，非助祭，谁与锡之？人臣之福，非道德，谁以承之？故图报之道与自修之职，吾君臣宜交相勉焉。试言之。





烈文辟公，锡兹祉福。

烈，是光。文，文彩。辟公，是诸侯。锡，是与。祉，是福。我向者之祭，辟公竭和敬以相祀，于是神明感通，多福降焉。则兹祉福也，虽神锡之，实我烈文辟公锡之也。





惠我无疆，子孙保之。

无疆，言福之久。保，是守。但见惠我以无疆之休，使我子孙世世保之，而长守其富也，长守其贵也，盖历万世而不改矣。

二节讲：夫辟公锡福之功如此，我岂可不思所以报之哉？





无封靡于尔邦，维王其崇之。

封，是专利以自封殖。靡，是侈汰。崇，尊崇。我念尔之在国也，赋有常法，不专利以自封，恪守吾周家九赋之规；费有常经，不侈汰以自靡，克遵吾周家九式之法则，王当遵崇女矣。





念兹戎功，继序其皇之。

戎，是大。功，锡福之功。序，子孙相传之序。皇，亦大也。况今在庙有此锡福之大功，而保我之子孙，则当使尔之子孙，继序而益大之。山河带砺之盟不改，与我子孙而相为无疆矣。

末节讲：然有功固我所当报，而道德亦女所当修。





无竞维人，四方其训之。

无，是莫。竞，是强。人，是人道。训，效法。今世之人，固有以威力为强矣，然此未足以言强也。语莫强者，其维人之道乎！女诚能尽道焉，吾见道为天下之共由，四方不以之为训哉？





不显维德，百辟其刑之。

百辟，是诸侯。刑，取法。亦有以爵位为显矣，然此大足以言显已。语莫显者，其维人之德乎！女诚能修德焉，吾见德为人心之同得，百辟不以之为刑哉！





於乎，前王不忘！

乎，叹词。前王，指文、武。不忘，当思念意。吾尝征之前王矣。於乎！前王所以能使人既没世而思念之不忘者，正以其能尽人之道，备君之德故耳。女辟公可不知所勉哉？盖道德者，所以居功也，使于道德有不修，则恃功而骄者，乃所以丧其功。王朝报功之典，岂能保其常乎？凡我辟公尚其懋哉！






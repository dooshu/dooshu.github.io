○送薛处士序

处士之名，何哉？潜山隐市，皆处士也。在山也。且非顽如木石也；在市也，亦非愚如市人也。盖有大知不得大用，故羞耻不出，宁反与市人木石为伍也。国有大知之人，不能大用，是国病也，故处士之名，自负也，谤国也，非大君子，其孰能当之，薛君之处士，盖自负也。果能窥测尧、舜、孔子之道，使指制有方，弛张不穷，则上之命一日来子之庐，子之身一日立上之朝。使我辈居则来问学，仕则来问政，千辩万索，滔滔而得。若如此则善，苟未至是而遽名曰处士，虽吾子自负，其不为矫欤？某敢用此赠行。


钱时　岁寒杂咏

一把寒茅四柱亭，客来只道省经营。

虽然受用无花巧，五十余年造得成。

钱时

钱时　岁寒杂咏

箨龙罗立已斑斑，亭锁梅阴翠屋间。

王母飞轻频拂水，黄公声远暮还山。

钱时

钱时　岁寒杂咏

无窗无户四边空，月透疏林水透风。

砌下嚘嚘鸣蟋蟀，细论心曲可山翁。

钱时

钱时　岁寒杂咏

森森多愿长琅玕，相伴山翁老岁寒。

雨后箨龙添几许，儿童欢喜报来看。

钱时

钱时　岁寒杂咏

弯弓稍稍舒双肘，圆竹频频运两骭。

觅得养生书一卷，只留梁上不曾看。

钱时

钱时　岁寒杂咏

笋入栏干曲透茅，青琅玕脱紫文苞。

晚来拆草验生意，一夜能添二尺高。

钱时

钱时　岁寒杂咏

生疏只是自生疏，志若专时定不粗。

世事从来不两大，莫教错了用工夫。

钱时


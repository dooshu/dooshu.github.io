【汝南鸿隙陂童谣】

〖《汉书》曰：汝南旧有鸿隙大陂。郡以为饶。成帝时。关东数水。陂溢为害。翟方进为相。与御史大夫孔光共遣掾行视。以为决去陂水。其地肥美。省堤防费而无水忧。遂奏罢之。及翟氏灭。乡里归恶。言方进请陂下良田不得而奏罢陂云。王莽时。常枯旱。郡中追怨方进。时有童谣云云。子威。方进字。〗

坏陂谁。（《后汉书》作败我陂者。《水经注》作败我陂。《类聚》作怀我陂。）翟子威。饭（《后汉书》作饴。）我豆（《类聚》脱豆字。）食（后《汉书》作大豆。）羹（《后汉书》作亨我二字。《御览》误作美。）芋葵。（后《汉书》作魁。《类聚》、《白帖》、《御览》并同。）反（《白帖》作及。）乎（《白帖》无乎字。）覆。陂当复。谁云（《白帖》作言。《御览》同。）者。（《白帖》无者字。）两黄鹄。（○《汉书》翟方进传。《白帖》二。《御览》七十二。《乐府诗集》八十八作王莽时汝南童谣。《文选补遗》三十五。《诗纪》八作鸿隙陂童谣。又《后汉书》许杨传引威、魁、复三韵。水经淮水注引威、复二韵。《类聚》八十七引威、葵二韵。《御览》九百七十五引威、魁二韵。○逯案。此歌《后汉书》引作歌谣。是也。又《后汉书》引文较原歌为略。惟饭我豆食句。《后汉书》竟作饴我大豆。亨我芋魁。此可异者。逯谓歌中我字皆虚声。因记录有详略。故有小异。实则此三言之歌也。）


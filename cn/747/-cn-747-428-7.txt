○送穆司法赴剑州序二首

法曹掾穆侯，理行归於剑。十月寒矣，艰哉是行。休於嘉陵之阳，日与樵牧为伍，面吾子言涉江水，至於室庐。告之期，不远千里。然则取诸羽翮，击彼风水。时之来也，鸣可惊人，而爱亲之道，敬养为切。安得择仕而以三语为屈哉？东江剑门，又足助兴。地气初闭，河风稍严，青冥为空，黄落向尽，感物论别者，庶存乎歌诗。


○唐铙歌鼓吹曲十二篇

（并序一本序在篇末。铙，如铃，无舌有秉。又曰：铙，小钲也。军法，卒长执铙。《古今注》：汉乐有黄门鼓吹，天子所以宴群臣。短箫铙歌，鼓吹之一章尔。亦以赐有功。《说文音律》，管埙之乐也。《月令》：令乐正入学习吹。注：秋冬重吹。铙，女交切。吹，尺伪切。）

负罪臣宗元（一无负罪二字。）言：臣幸以罪居永州，（元和元年十一月，公贬永州司马。）受食府廪，窃活性命，得视息，无治事，时恐惧，小闲，（音闲。）又盗取古书文句，聊以自娱。（元俱切。）

伏惟汉、魏以来，代有铙歌鼓吹词，（见下注。）唯唐独无有。臣为郎时，以太常联礼部。（公为礼部员外郎，与太常寺联事。）尝闻鼓吹署（闻，一作问。）有戎乐，词独不列。今又考汉曲十二篇，（《晋志》云：汉时有短箫铙歌之乐，其曲有《朱鹭》、《思悲翁》、《艾如张》、《上之回》、《雍离》、《战城南》、《巫山高》、《上陵》、《将进酒》、《君马黄》、《芳树》、《有所思》、《雉子班》、《圣人出》、《上邪》、《临高台》、《远如期》、《石留》、《务成》、《玄云》、《黄爵行》、《钓竿》，凡二十二曲，列于鼓吹，多序战阵之事。序云十二篇，岂公之所取者，止于是耶？唐欧阳询载梁沈约鼓吹曲十二首云汉第一曲《朱辂》，今《木纪谢》；汉第二曲《思悲翁》，今《贤首山》；汉第三曲《艾如张》，今《桐柏山》；汉第四曲《上之回》，今《道亡》；汉第五曲《翁离》，今《抗威》；汉第六曲《战城南》，今《汉东流》；汉第七曲《巫山高》，今《鹤楼峻》；汉第八曲《上陵》，今《昏主》；汉第九曲《将进酒》，今《石首扃》；汉第十曲《有所思》，今《期运集》；汉第十一曲《芳树》，今《於穆》；汉第十二曲《上邪》，今《大梁》。公云汉曲十二篇，疑本于此也。）魏曲十四篇。（魏受命，改其十二曲，使缪袭为词，述以功德代汉。改《朱鹭》为《楚之平》，言魏也。改《思悲翁》为《战荥阳》，言曹公也。改《艾如张》为《获吕布》，言曹公东围临淮擒吕布也。改《上之回》为《克官渡》，言曹公与袁绍战，破之于官渡也。改《雍离》为《旧邦》，言曹公胜袁绍于官渡，还谯，收藏死亡士卒也。改《战城南》为《定武功》，言曹公初破邺，武功之定，始乎此也。改《巫山高》为《屠柳城》，言曹公越北塞，历白檀，破三郡乌丸于柳城也。改《上陵》为《平南荆》，言曹公平荆州也。改《将进酒》为《平关中》，言曹公征马超定关中也。改《有所思》为《应帝期》，言文帝以圣德受命应运期也。改《芳树》为《邕熙》，言魏氏临其国，君臣邕穆，庶绩咸熙也。改《上邪》为《太和》，言明帝继体承统，太和改元，德泽流布也。其余并同旧名。魏乐亦二十二曲，今云十四篇。）晋曲十六篇，（及晋武帝受禅，令傅玄制为二十二篇，述以功德代魏。改《朱鹭》为《灵之祥》，改《思悲翁》为《宣受命》，改《艾如张》为《征辽东》，改《上之回》为《宣辅政》，改《雍离》为《时运多难》，改《巫山高》为《平玉衡》，改《上陵》为《文皇统百揆》，改《将进酒》为《因时运》，改《有所思》为《惟庸蜀》，改《芳树》为《天序》，改《上邪》为《大晋承运期》，改《君马黄》为《金灵运》，改《雉子班》为《於穆我皇》，改《圣人出》为《仲春振旅》，改《临高台》为《夏苗田》，改《远如期》为《仲秋田》，改《石留》为《顺天道》，改《务成》为《唐尧》，改《黄爵行》为《伯益》，《钓竿》依旧名。其改者辞各有所指，犹魏之改汉也。今云十六篇，意见上。）汉歌词不明纪功德，魏、晋歌功德具。今臣窃取魏、晋义，用汉篇数，为唐铙歌鼓吹曲十二篇，纪高祖、太宗功能之神奇，因以知取天下之勤劳，命将用师之艰难。每有戎事，治兵振旅，幸歌臣词以为容，（容，谓容貌威仪也。《汉书》：鲁徐生善为颂，苏林注：不知经但能盘辟为礼容。师古注：颂，读为容。）且得大戒，宜敬而不害。臣沦弃既死，言与不言，其罪等耳。犹冀能言，有益国事，不敢效怨怼默已。（怼，亦怨也。《左传》：以死谁怼。怼，直吏切，又音队。）谨冒死上。


编次先公文集凡例敬题


［明］张嗣修等





先公文集在旧记室所者，自嗣修等逢难，十余年后，始得完归。存者十八，逸者十二。如少年所作诸赋，全逸。应制诗、敕撰文，逸十之二。谨据存者编次之，凡为诗六卷，为文十四卷，为书牍十五卷，为奏对十一卷。合之则为全集，离之亦可四种。

嗣修等虽不能读父书，然窃见先公诗拟盛唐十二家，而亦未专事模拟；文拟两汉，而亦未全师汉语；若书牍，则极其意所至；奏对，则极其情所敷，皆精诚之所独注也。律之以才人之致，则非雕龙篆刻，自矜其才；律之以事功之臣，则非椎鲁质直，不显其才。大雅则无奇，而炫奇者，又似不及。盖由质以征奇，则其抱负奇、结构奇、践履奇、得祸亦奇。由奇以征实，则见其抱负实、结构实、践履实、得祸亦实。总之未可以常品目之。昔向、歆著书，父子异议。不肖等老矣，且就木焉，而一班之见不敢有异议于先公，乃私评之如此，托梓诸以备家乘。

倘旂常大老，文章巨公，搜逸阐幽，留心国故，得赐一言以冠诸首，则白日贲于覆盆，青云起夫枯骨，违众非以一是，即一是以万年。死者不朽，存者不朽，非不肖小子辈所敢望也。

此外著述，尚有《帝鉴图说》《四书直解》《书经直解》《通鉴直解》，板俱在内阁。而《四书》《书经直解》又皆词林名公体贴《大全》撰集，而先公裁定，极切与学业者。又有《谟训类编》《大宝箴注》《贞观政要解》，皆以进御，家无存稿。因并记于此。






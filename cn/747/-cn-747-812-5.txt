○授陵州谢兼御史中丞前舒州司马倪徽端州刺史制

敕。某官谢等，钦惟汉宣帝以英主御无事之朝，尚思良二千石以之共理。伊予冲昧，适丁艰难，每以一麾假人，既重且慎。每闻谢以勇诛暴而去害，以义利物而移内，傥愿得之於一年，宜用试之於千里。闻尔倪徽久从进宦，皆著任能，委以方州，冀为良牧。吁！含哺鼓腹，是安人之谋。留犊悬鱼，乃洁已之操。惟一二之事，皆古之贤刺史所行。以为尔资，庶洽予意。有以宪丞宠官摄之任，貂迁刺史之班。予於疲黎，无所爱惜。吁往哉！可依前件。


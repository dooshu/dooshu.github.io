◇为秦破从连横献书楚王

秦地半天下，兵敌四国，被山带河，四塞以为固。虎贲之士百馀万，车千乘，骑万匹，粟如丘山。法令既明，士卒安难乐死，主严以明，将知以武，虽无出兵甲，席卷常山之险，折天下之脊，天下後服者先亡。且夫为从者，无以异於驱群羊而攻猛虎也。夫虎之与羊，不格明矣。今大王不与猛虎而与群羊，窃以为大王之计过矣。凡天下强国，非秦而楚，非楚而秦，两国敌侔交争，其势不两立。而大王不与秦，秦下甲据宜阳，韩之上地不通；下河东，取成皋，韩必入臣於秦。韩入臣，魏则从风而动，秦攻楚之西，韩、魏攻其北，社稷岂得无危哉？且夫约从者，聚群弱而攻至强也。夫以弱攻强，不料敌而轻战，国贫而骤举兵，此危亡之术也。臣闻之，兵不如者，勿与挑战；粟不如者，勿与持久。夫从人者，饰辩虚辞，高主之节行，言其利而不言其害，卒有楚祸（《史记》作秦祸。）无及为已，是故愿大王之熟计之也。秦西有巴蜀，方船《史记》作大船积粟，起於汶山，循江而下，至郢三千馀里。舫船载卒，一舫载五十人，与三月之粮，下水而浮，一日行三百馀里，里数虽多，不费马汗之劳，不至十日而拒扦关。扦关惊，则从竟陵已东，尽城守矣。黔中、巫郡，非王之有已。秦举甲出之武关，南面而攻，则北地绝。秦兵之攻楚也，危难在三月之内，而楚恃诸侯之救，在半岁之外，此其势不相及也。夫恃弱国之救，而忘强秦之祸，此臣之所以为大王之患也。且大王尝与吴人五战，三胜而亡之，陈卒尽矣；有偏守新城，而居民苦矣。臣闻之，攻大者易危，而民弊者怨於上。夫守易危之功，而逆强秦之心，臣窃为大王危之。且夫秦之所以不出甲於函谷关十五年以攻诸侯者，阴谋有吞天下之心也。楚尝与秦构难，战於汉中，楚人不胜，通侯执死者七十馀人，遂亡汉中。楚王大怒，兴师袭秦，战於蓝田，又却，此所谓两虎相搏者也。夫秦、楚相弊，而韩、魏以全制其後，计无过（《史记》作危）於此者矣。是故愿大王熟计之也。秦下兵攻卫阳晋，必开扃天下之匈。大王悉起兵以攻宋，不至数月而宋可举。举宋而东指，则泗上十二诸侯，尽王之有已。凡天下所信约从亲坚者，苏秦封为武安君而相燕，即阴与燕王谋破齐，共分共地，乃佯有罪，出走入齐，齐王因受而相之，居二年而觉，齐王大怒，车裂苏秦於市。夫以诈伪反覆之苏秦，而欲经营天下，混一诸侯，其不可成也，亦明矣。今秦之与楚也，接境壤界，固形亲之国也。大王诚能听臣，臣请秦太子入质於楚，楚太子入质於秦，请以秦女为大王箕帚之妾，效万家之都以为汤沐之邑，长为昆弟之国，终身无相攻击，臣以为计无便於此者。故敝邑秦王使使臣献书大王之从车，下风须以决事。（《战国策》十四，又《史记。张仪传》，少未廿一字。）


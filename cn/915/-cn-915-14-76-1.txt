◇奏录文帝龙潜时言表

臣闻智谋造化，二仪无以隐其灵，明同日月，万象不能藏其状。先天弗违，实圣人之体道，未萌见兆，谅达节之神机。伏惟陛下特挺生知，徇齐诞御，怀五岳其犹轻，吞八荒而不梗，蕴妙见于胸襟，运奇谋于掌握。臣以微贱，早逢天眷，不以庸下，亲蒙推赤。所奉成规，纤毫弗舛，寻惟圣虑，妙出蓍龟，验一人之庆有徵，实天子之言无戏。臣亲闻亲见，实荣实喜。（《隋书·宇文庆传》）


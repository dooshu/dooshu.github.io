已落重收



顾非熊，况之子，滑稽好辩，陵轹气焰子弟，为众所怒。非熊既为所排，在举场三十年，屈声聒人耳。长庆中，陈商放榜，上怪无非熊名，诏有司追榜放及第。时天下寒进，皆知劝矣。诗人刘得仁贺诗曰：「愚为童稚时，已解念君诗，及得高科晚，须逢圣主知。」



元和九年韦贯之榜，殷尧藩杂文落矣；杨汉公尚书，乃贯之前榜门生，盛言尧藩之屈，贯之为之重收。或曰：「李景让以太夫人有疾，报堂请暂省侍，路逢杨虞卿，恳称班图源之屈，因而得之也。」



贞元中，李缪公先榜落矣；先是出试，杨员外於陵省宿归第，遇程于省司，询之所试，程探靿中得赋稿示之，其破题曰：「德动天鉴，祥开日华。」於陵览之，谓程曰：「公今年须作状元。」翌日杂文无名，於陵深不平；乃于故策子末缮写，而斥其名氏，携之以诣主文，従容绐之曰：「侍郎今者所试赋，奈何用旧题？」主文辞以非也。於陵曰：「不止题目，向有人赋次韵脚亦同。」主文大惊。於陵乃出程赋示之，主文赏叹不已。於陵曰：「当今场中若有此赋，侍郎何以待之？」主文曰：「无则已，有则非状元不可也。」於陵曰：「苟如此，侍郎已遗贤矣。乃李程所作。」亟命取程所纳，面对不差一字。主文因而致谢，於陵于是请擢为状元，前榜不复收矣，或曰」出榜重收」。




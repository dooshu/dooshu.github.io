62　拔茅茹以其彙絶句


泰初九：「拔茅茹，以其彙，征吉。」本義云：「郭璞洞林讀至『彙』字絶句，下卦放此。」愚按正義曰：「『以其彙』者，彙，類也，以類相從。『征吉』者，征，行也。上坤而順，下應於乾，已去則納，故征行則吉。」亦以「彙」字絶句。泰之「征吉」，引其類以有爲；否之「貞吉」，絜其身以有待。

【元圻案】唐李鼎祚周易集解引虞翻曰：「彙，類也，初應四，故拔茅茹以彙。」洞林、正義蓋皆本於仲翔。〇晉書郭璞傳：「璞字景純，河東聞喜人。撰前後筮驗六十餘事，名爲洞林。」〇唐仲友帝王經世圖譜卷二：「泰不拔茅，則君子无繼，无以保泰。否不拔茅，則君子將盡於小人，无以傾否。拔茅於初九，引其類而有爲，故曰志在外也。拔茅於初六，愛其身以有待，故曰志在君也。」






○授韩皋吏部尚书赵宗儒太常卿制

敕：今天下官人之道，或几乎息矣。礼乐之用，又安能施设於俗化哉？是以选贤与能之柄，或碍於胥徒；冠婚丧祭之仪，不行於卿士。蠹理害教，斯孰甚焉！改而更张，我则未暇；就为之制，其在於选任素重之望以镇之乎？金紫光禄大夫检校尚书右仆射韩皋银青光禄大夫守吏部尚书赵宗儒等，仕宦台阁，周环六僚，或三四朝，或五十载。新进趋风之士，更至迭处於将相间，而皋等精义不渝，物务尢劲，事朕小子，犹吾祖宗，肆予冲人，庭实彪炳。夫铨镜万品，不无倦勤，箫韶九成，颇延颐养，更用旧老，以均劳逸。至於官业，非予敢知，祗听法仪，庶用咨禀。换保傅之重，仍端揆之荣，唯恐不多，无以优异。皋可检校尚书右仆射兼吏部尚书，宗儒可守太子少傅兼太常卿事，散官、勋封如故。


畏鬼

荆人有畏鬼者，闻槁叶之落与蛇鼠之行，莫不以为鬼也。盗知之，于是宵窥其垣作鬼音，惴弗敢睨也。若是者四五，然后入其室，空其藏焉。或侜之曰：“鬼实取之也。”中心惑而阴然之。无何，其宅果有鬼，繇是物出于盗所，终以为鬼窃而与之，弗信其人盗也。郁离子曰：“昔者赵高之谮蒙将军也，因二世之畏而微动之。二世之心疑矣，乃遏其请以怒恬，又煽其愤以激帝。知李斯之有谏也，则揣其志而先宣之，反覆无不中。于是君臣之猜不可解，虽谓之曰‘高实为之’，弗信也。故曰‘谗不自来，因疑而来；间不自人，乘隙而入’。繇其明之先蔽也。”


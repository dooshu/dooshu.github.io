○重祭柳员外文

呜呼！自君之没，行已八月。每一念至，忽忽犹疑。今以丧来，使我临哭。安知世上，真有此事！既不可赎，翻哀独生。呜呼！出人之才，竟无施为。炯炯之气，戢於一木。形与人等，今既如斯。识与人殊，今复何托？生有高名，没为众悲。异服同志，异音同欢。唯我之哭，非吊非伤。来与君言，不成言哭。千哀万恨，寄以一声。唯识真者，乃相知耳。庶几傥言，君傥闻乎？呜呼哀哉！君有遗美，其事多梗。桂林旧府，感激生持。俾君内弟，得以义胜。平昔所念，今则无违。旅魂克归，崔生实主。幼稚甬上，故人抚之。敦诗退之，各展其分。安平来，礼成而归。其他赴告，咸复於素。一以诚告，君傥闻乎？呜呼痛哉！君为已矣，予为苟生。何以言别，长号数声。冀乎异日，展我哀诚。呜呼痛哉！尚飨。


梅尧臣　自和

沉水香焚金博山，杜陵谁复与车还。

马寻绮陌知何曲，人在珠帘第几间。

法部乐声长满耳，上樽醇味易酡颜。

更贫更贱皆能乐，十二重门不上关。

梅尧臣

梅尧臣　自和

忽思湖上趣，水阔似南州。

地接过从易，人闲取次留。

絮轻递吹卷，蒲嫩匝堤幽。

落果知禽入，行莎觉履柔。

莲为游女曲，藤系野人舟。

晚笋长过筱，春秧绿满畴。

赏心曾卜昼，望岫最宜秋。

款款穿丛蝶，涓涓败堰流。

风埃无入座，笳鼓或惊鸥。

下客林泉性，时能梦寐游。

梅尧臣

梅尧臣　自和

陶公种五柳，华氏戏五禽。

达性与养生，共得古人心。

佳果能御暑，致之意何深。

河朔存故事，助饮莫惮斟。

梅尧臣


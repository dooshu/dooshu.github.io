◇之罘刻石

维廿九年，时在中春，阳和方起。皇帝东游，巡登之罘，临照于海。从臣嘉观，原念休烈，追诵本始。大圣作治，建定法度，显著纲纪。外教诸侯，光施文惠，明以义理。六国回辟，贪戾无厌，虐杀不已。皇帝哀众，遂发讨师，奋扬武德。义诛信行，威单旁达，莫不宾服。烹灭强暴，振救黔首，周定四极。普施明法，经纬天下，永为仪则。大矣口哉，宇县之中，承顺圣意。群臣诵功，请刻于石，表垂常式。（《史记。秦始皇纪》「大矣」下脱一字，「表垂」下衍「于」字，今校正。）


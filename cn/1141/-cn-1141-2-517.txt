奉赠梁大司农棠村

其一

中朝曳履荷宸恩，复有悬书在国门。
楚粤军储时仰屋，应刘词客夜开尊。
多才历遍诸曹长，秘本看馀万卷存。
岁俭茧丝民力尽，含情赈贷向谁论。


奉赠梁大司农棠村 其二

驱车曾到尉它城，粤峤争传陆贾名。
玉节坐销豺虎乱，涂歌时和鹧鸪声。
汉廷钱赋增缗算，禹甸关山尚甲兵。
天下安危公等在，犹烦推毂及书生（公曾持节使粤，有《岭南集》。）。



9　藝文類聚多格言法語　道遠知驥世僞知賢　女誡女典庭誥諸書格言　諸儒誡子法語　卞蘭座右銘　諸儒書論詩文中名言


藝文類聚鑒誡類多格言法語，如曹植矯志詩曰：「道遠知驥，世僞知賢。」荀爽女誡曰：「七歲之男，王母不抱。七歲之女，王父不持。親非父母，不與同車。親非兄弟，不與同筵。非禮不動，非義不行。」程曉女典曰：「麗色妖容，高才美辭，案：句下有「貌足傾城，言以亂國」八字，應補入。此乃蘭形棘心，玉曜瓦質。」姚信誡子曰：「古人行善者，非名之務，非人之爲，險易不虧，終始如一。」諸葛武侯誡子曰：「非學無以廣才，非志無以成學。」顔延之庭誥曰：「性明者欲簡，嗜繁者氣昏。」卞蘭座右銘曰：「求高反墜，務厚更貧。閉情塞欲〔一〕，老氏所珍。周廟之銘，仲尼是遵。句下有「無謂冥漠，人不汝聞」八字，應補入。無謂幽冥，處獨若群。不爲福先，不與禍鄰。」司馬德操誡子曰：「論德則吾薄，説居則吾貧。勿以薄而志不壯，貧而行不高。」王脩誡子曰：「時過不可還，若年大不可少也。言思乃出，行詳乃動。」羊祜誡子曰：「恭爲德首，謹爲行基。無傳不經之談，無聽毁譽之語。」孫氏星衍曰：「案晉書本傳，祜無子，兄發長子倫，次暨，次伊，次篇，當題誡兄子也，藝文類聚脱『兄』字耳。」徐勉與子山松書曰：「見賢思齊，不宜忽略以棄日。非徒棄日，乃是棄身。」王粲安身論曰：「君子不妄動也，必適於道；不徒語也，必經於理；不苟求也，必造於義；不虚行也，必由於正。憂患之接，必生於自私，而興於有欲。自私者不能成其私，有欲者不能濟其欲。」晉書潘尼傳載尼著安身論，與此文同。類聚作王粲著，未知孰是。凡此，皆可爲治心齊家之法。若馬援、王昶之誡，馬誡兄子書、王昶誡子書俱載後漢書、三國志本傳。張茂先之詩，崔子玉之銘，張華勵志詩、崔瑗坐右銘皆載文選。見於史傳、文選者，不復紀。

【元圻案】藝文類聚一百卷，唐歐陽詢等奉敕撰。〇鑒誡類又載吴陸景誡盈曰：「居高畏其危，處滿懼其盈。富貴榮勢，本非禍始，而多以凶終者，持之失德，守之背道，道德喪而身隨之矣。」晉戴逵申三復贊曰：「嗜好深則天機淺，名利集則純白離。」亦名言也。

〔一〕「閉」，原作「閑」，據元刊本、清嘉慶本改。






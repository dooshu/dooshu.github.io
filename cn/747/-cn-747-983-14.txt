○对为父杀牛判

〈韩孝随父行，牛惊抵人。恐损父，遂以刀杀牛。牛主论告，孝请价赔填事。〉

天经地义，道冠生灵，立身扬名，德光终始。见危授命，宣尼以为美谈；临难捐躯，马迁述其遗烈。韩孝忝曰人子，先随父行。逢莹角之初惊，似冲燕垒；遇奔蹄之暂跃，若走秦郊。仓黄贻性之忧，倏忽虑庖之患。霜锋一举，若庖丁之刃游；冰锷聊挥，似宰夫之断割。原始虽称犯罪，要终未可论辜，既符名教之规，还申壮勇之节。酬价匪亏公理，与直有惬私家，庶叶平反之词，以表从轻之典。


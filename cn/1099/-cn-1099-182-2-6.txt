○陝西圖序

陝西古雍州地。山河四塞。形勝甲于天下。然平凉固原 【 平凉屬州】 一帶。畜牧蕃滋。外乏屏蔽。胡騎漸巳侵入鞏 【 鞏昌、】 鳳 【 鳳翔、】 之墟。若延 【 延安、】 慶 【 慶陽、】 則原野蕭條。兵亦精勁。寧夏則跨有賀蘭山黃河之險。虜難馳驟。故為備差易。葢本朝開拓以來。受降故城。 【 唐張仁愿嘗築三受降城于河外以禦虜、】 久棄不守。自移鎮榆林。 【 延綏鎮城、】 河套 【 延安北境是、】 盡為虜有。烽火遂達于內郡矣。甘 【 甘州、】 涼 【 涼州、】 以西。左番 【 西番、】 右達。 【 北虜、】 而肅州尤孤。故土魯番 【 在肅州西北二千餘里、】 輒肆侵犯。以為河西憂。洮岷西寧。則地入西羌。 【 西番、】 實與四川、同患苦。且亦不剌 【 北虜小王子枝將、】 以殘孽竄居西海。 【 在西寧西境、】 番人漸以南徙。 【 今松潘月?章腊地方是、】　國家既失茶馬之利。 【 每歲番人獻馬易茶、頗資其利、】 而逋寇生齒日繁則西境腹心之禍也。若漢中之襟喉巴蜀。潼關 【 在西安府東南、】 之保障全陝。並稱重地。而險者在我矣。然所在罄力以供邊。奉宗室。而平凉尤甚。閭閻愁苦。又何加焉。


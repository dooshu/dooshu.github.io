○册齐国公无忌为司空文

维贞观某年月日甲子，皇帝若曰：於戏！开府仪同三司齐国公无忌，设官分职，允代天工，致治兴邦，实资台辅。永览前哲，咸在得人，故能成寅亮之功，宏变理之业。惟尔识宇冲邈，风范光昭，才称栋干，器惟瑚琏。协赞皇基，克隆鼎业，譬彼舟楫，同兹鱼水。任重礼闱，则玑衡以穆；位班职衮，则风雨不愆。固已同轨前烈，齐声往彦，襃德美功，有国常典。经邦论道，佥曰尔谐，是用命尔为司空。往，钦哉！其光荣宠命，可不慎欤！


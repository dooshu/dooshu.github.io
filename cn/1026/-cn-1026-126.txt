董嗣杲　官廨凉夕醉成

湓江城里九江驿，今作分司主人宅。

我脱富池榷茶责，借住宽閒忘主客。

移栽庐山竹半百，障得西厢斜日赤。

西风摇影失半壁，梦觉只疑泥土窄。

呼酒当天聊复适，说诗正可凉风夕。

银河万顷閒琼色，旷放莫名狂太白。

留此亦好归亦得，免使向人说离拆。

月明酒醒尘绝迹，直欲骑鲸泛空碧。

董嗣杲


秋浦感主人归燕寄内





霜凋楚关木，始知杀气严。[一]寥寥金天廓，[二]婉婉绿红潜。胡燕别主人，[三]双双语前檐。三飞四回顾，欲去复相瞻。岂不恋华屋，[四]终然谢珠帘。我不及此鸟，远行岁已淹。寄书道中叹，泪下不能缄。

[一]《月令》：“仲秋之月，杀气浸盛。”江淹诗：“杀气起严霜。”刘良注：“杀气，寒气也。”



[二]陈子昂诗：“金天方肃杀，白露始专征。”



[三]《尔雅翼》：“胡燕比越燕而大，臆前白质黑章，其声亦大。巢悬于大屋两榱间，其长有容匹素者，谓之蛇燕。”



[四]谢灵运诗：“华屋非蓬居。”吕向注：“华，画饰也。”






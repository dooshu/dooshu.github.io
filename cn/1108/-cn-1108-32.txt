卷三十二

钦定四库全书

柳河东集卷三十二

唐　柳宗元　撰

书论政论服饵四首

答元饶州论政理书【前有与元饶州论春秋书今复与之论政理且曰辱示政理之说及刘梦得书往复甚善求之刘梦得集亦有答饶州论政理书大率其意皆同韩宣英晔也亦以坐王叔文党贬饶州司马饶州举宣英以代已以前书考之此亦在元和六年後作】

奉书辱示以政理之说及刘梦得书往复甚善类非今之长人者之志【长展两切】不唯充赋税养禄秩足巳而已独以庶富且教为大任甚盛甚盛孔子曰吾与囘言终日不违如愚然则蒙者固难晓必劳申谕乃得悦服用是尚有一疑焉兄所言免贫病者而不益富者税此诚当也【一本无贫字】乘理乱之後固非若此不可不幸乘弊政之後其可尔耶夫弊政之大莫若贿赂行而征赋乱苟然则贫者无赀【即移切】以求於吏所谓有贫之实而不得贫之名富者操其赢【音盈】以市於吏则无富之名而有富之实贫者愈困饿死亡而莫之省富者愈恣横侈泰而无所忌【横去声】兄若所遇如是则将信其故乎是不可惧挠人而终不问也固必问其实问其实则贫者固免而富者固增赋矣安得持一定之论哉若曰止免贫者而富者不问则侥幸者衆皆挟重利以邀贫者犹若不免焉若曰检富者惧不得实而不可增焉则贫者亦不得实不可免矣若皆得实而故纵以为不均何哉孔子曰不患寡而患不均不患贫而患不安今富者税益少贫者不免於捃拾【捃音窘】以输县官其为不均大矣非唯此而已必将服役而奴使之多与之田而取半或乃出其一而收其二三主上思人劳苦或减除其税则富者以户独免而贫者以受役率输其二三与半焉是泽不下流而人无所告诉其为不安亦大矣夫如是不一定经界核名实而姑重改作其可理乎夫富室贫之母也诚不可破坏然使其太幸而役於下则又不可兄云惧富人流为工商浮窳【以主切】盖甚急而不均则有此尔若富者虽益赋而其实输当其十一犹足安其堵虽驱之不肯易也检之愈精则下逾巧诚如兄之言管子亦不欲以民产为征故有杀畜伐木之说今若非市井之征则舍其产而唯丁田之问推以诚质示以恩惠严责吏以法如所陈一社一村之制逓以信相考安有不得实不得其实则一社一村之制亦不可行矣是故乘弊政必须一定制而後兄之说乃得行焉蒙之所见及此而已永州以僻隅少知人事兄之所代者谁耶理欤弊欤理则其说行矣若其弊也蒙之说其在可用之数乎因南人来重晓之其他皆善愚不足以议愿同梦得之云者兄通春秋取圣人大中之法以为理饶之理小也不足费其虑无所论刺故独举均赋之事以求往复而除其惑焉不习吏职而强言之宜为长者所笑弄然不如是则无以来至当之言盖明而教之君子所以开後学也又闻兄之莅政三日举韩宣英以代已宣英达识多闻而习於事宜当贤者类举今负罪屏弃凡人不敢称道其善又况闻於大君以二千石荐之哉是乃希世拔俗果於直道斯古人之所难而兄行之宗元与宣英同罪皆世所背驰者也兄一举而德皆及焉祁大夫不见叔向今而预知斯举下走之过大矣书虽多言不足导意故止於此不宣宗元再拜

与崔饶州论石钟乳书【饶州讳简字子敬先刺连州後移永未上而被罪卒於元和七年公尝为作权厝志集又有祭简文云悍石是饵元精以渝是简卒以钟乳致败也书多作於元和七年以前云】

宗元白前以所致石钟乳非良闻子敬所饵与此类又闻子敬时愦闷【愦古对切心乱也】动作宜以为未得其粹美而为麄矿惨悍所中【矿古猛切说文铜铁朴石也惨七感切据文言钟乳麄矿惨悍惨疑当作燥】惧伤子敬醇懿仍习谬误故勤勤以云也再获书辞辱徵引地理证验多过数百言以为土之所出乃良无不可者是将不然夫言土之出者故多良而少不可不谓其咸无不可也草木之生也依於土然即其类也而有居山之隂阳或近水或附石其性移焉又况钟乳直产於石石之精麄踈密寻尺特异而穴土之上下其土之厚薄石之高下不可知则其依而产者固不一性然由其精密而出者则油然而清烱然而辉其窍滑以夷其肌亷以微食之使人荣华温柔其气宣流生胃通肠夀善康宁心平意舒其乐愉愉由其麄踈而下者则奔突结澁乍大乍小色如枯骨或类死灰淹顇不发【顇音卒】丛齿积纇重浊顽璞食之使人偃蹇壅鬰泄火生风戟喉痒肺幽关不聪心烦喜怒肝举气刚不能和平故君子慎焉取其色之美而不必惟土之信以求其至精凡为此也幸子敬饵之近不至於是故可止御也必若土之出无不可者则东南之竹箭【尔雅东南之美有会稽之竹箭焉】虽旁岐揉曲皆可以贯犀革北山之木虽离奇液?【奇音覊?谟官切庄子以为门户则液?从木谟奔切】空中立枯者皆可以梁百尺之观【古玩切】航千仭之渊冀之北土马之所生凡其大耳短脰拘孪踠跌【脰音豆踠於远切跌徒结切】薄蹄而曳者皆可以胜百钧驰千里【马生於冀州之地也】雍之块璞皆可以备砥砺【黑水西河为雍州厥贡球琳琅玕注球玉名琅玕石而似珠砥砺即砥砺砮丹】徐之粪壤皆可以封太社【尚书海岱及淮惟徐州厥贡惟土五色注王者封五色土为社建诸侯则各割其方色与之使立社焘以黄土苴以白茅】荆之茅皆可以缩酒【荆及衡阳为荆州包匦菁茅注茅以缩酒】九江之元龟皆可以卜【九江纳锡大龟九江荆州地也】泗滨之石皆可以击【泗滨浮磬泗水名徐州地也】考若是而不大谬者少矣其在人也则鲁之晨饮其羊关毂而輠轮者皆可以为师儒【家语鲁之贩羊有沈犹氏者常朝饮其羊以诈市人】卢之沽名者皆可以为太医【杨子扁鹊卢人也而毉多卢】西子之里恶而矉者【矉音宾】皆可以当侯王【庄子西施病心而矉其里之丑人见而美之归亦捧心而病其里之富人见之坚闭门而不出贫人见之挈妻子去之走】山西之冒没轻儳?贪而忍者皆可以凿凶门制阃外山东之稚騃朴鄙【騃语骇切】力农桑啖枣栗者皆可以谋谟於庙堂之上【谓山西出将山东出相也语见赵充国赞】若是则反伦悖道甚矣何以异於是物哉是故经中言丹砂者以类芙蓉而有光言当归者以类马尾蚕首言人参者以人形黄芩以腐肠附子八角甘遂赤肤类不可悉数若果土宜乃善则云生某所不当又云某者良也又经注曰始兴为上次乃广连则【一有连】不必服正为始兴也今再三为言者唯欲得其英精以固子敬之夀非以知药石角技能也若以服饵不必利已姑务胜人而夸辩博素不望此於子敬其不然明矣故毕其说宗元再拜

答周君巢书【书月日而不年然观其书辞谓罪大摈废盖在永州时作】

奉二月九日书所以抚教甚具无以加焉丈人用文雅从知已日以惇大府之政甚适东西来者皆曰海上多君子周为倡焉敢再拜称贺宗元以罪大摈废【摈必仭切】居小州与囚徒为朋行则若带纆索【纆音墨一作若带徽纆】处则若关桎梏彳亍而无所趋【彳丑亦切小步也亍丑玉切步止也】拳拘而不能肆槁焉若枿【音孽伐木余也】隤焉若璞【隤徒回切】其形固若是则其中者可得矣然犹未尝肯道鬼神等事今丈人乃盛誉山泽之臞者【臞权俱切瘠也】以为夀且神其道若与尧舜孔子似不相类焉何哉又乃曰饵药可以久寿将分以见与固小子之所不欲得也尝以君子之道处焉则外愚而内益智外讷而内益辩外柔而内益刚出焉则内外若一而时动以取其宜当而生人之性得以安圣人之道得以光获是而中虽不至耉老其道夀矣今夫山泽之臞於我无有焉视世之乱若理视人之害若利视道之悖若义我夀而生彼夭而死固无能动其肺肝焉昧昧而趋屯屯而居【屯音谆】浩然若有余掘草烹石【掘其月切】以私其筋骨而日以益愚他人莫利已独以愉若是者愈千百年滋所谓夭也又何以为高明之图哉宗元始者讲道不笃以蒙世显利动获大戮用是奔窜禁锢为世之所诟病【诟古候切】凡所设施皆以为戾从而吠者成羣已不能明而况人乎然苟守先圣之道由大中以出虽万受摈弃不更乎其内大都类往时京城西与丈人言者愚不能改亦欲丈人固往时所执推而大之不为方士所惑仕虽未逹无忘生人之患则圣人之道幸甚其必有陈矣不宣宗元再拜

与李睦州服气书【愚溪作於元和之五年吴武陵谪来永州在元和之三年今云愚溪之游且及间一日吴武陵先作书云云则此书当在五年後作集又有同吴武陵送李睦州诗序睦州亦永之迁客也】

二十六日宗元再拜前四五日与邑中可与游者游愚溪上池西小丘坐柳下酒行甚欢坐者咸望兄不能俱以为兄由服气以来貌加老而心少欢愉不若前去年时既言皆沮然眄睐【上莫见切下洛代切眄睐斜视也】思有以已兄用斯术而未得路间一日濮阳吴武陵最轻健先作书道天地日月黄帝等下及列仙方士皆死状出千余字颇甚快辩伏覩兄貌笑口顺而神不偕来及食时窃睨和糅燥湿【糅女救切杂也】与啖饮多寡犹自若是兄阳德其言而隂黜其忠也若古之强大诸侯然负固怙力敌至则诺去则肆是不可变之尤者也攻之不得则宜济师今吴子之师已遭诺而退矣愚敢砺鋭擐坚【擐音患】鸣钟鼓以进决於城下惟兄明听之凡服气之大不可者吴子已悉陈矣悉陈而不变者无他以服气书多美言以为得恒久大利则又安能弃吾美言大利而从他人之苦言哉今愚甚呐【讷字亦从口】不能多言大凡服气之可不死与不可欤夀欤夭欤康宁欤疾厉欤若是者愚皆不言但以世之两事已所经见者类之以明兄所信书必无可用愚幼特尝嗜音见有学操琴者不能得硕师而偶传其谱读其声以布其爪指蚤起则嘐嘐譊譊【嘐大苞切譊馨么切】以逮夜又增以脂烛烛不足则讽而鼓诸席如是十年以为极工出至大都邑操於衆人之座则皆大笑曰嘻何清浊之乱而疾舒之乖欤卒大慙而归及年少长则嗜书又见有学书者亦不能得硕师独得国故书伏而攻之其勤若向之为琴者而年又倍焉出曰吾书之工能为若是知书者又大笑曰是形纵而理逆卒为天下弃又大慙而归是二者皆极工而反弃者何哉无所师而徒状其文也其所不能传者卒不可得故虽穷日夜弊岁纪踰远而不近也今兄之所以为服气者果谁师耶始者独见兄传得气书於卢遵所伏读三两日遂用之次得气诀於李计所又参取大施行焉是书是诀遵与计皆不能知然则兄之所以学者无硕师矣是与向之两事者无毫末差矣宋人有得遗契者密数其齿曰吾富可待矣兄之术或者其类是欤兄之不信今使号於天下曰孰为李睦州友者今欲巳睦州气术者左袒不欲者右袒则凡兄之友皆左袒矣则又号曰孰为李睦州客者今欲已睦州气术者左袒不欲者右袒则凡兄之客皆左袒矣则又以是号於兄之宗族皆左袒矣号姻娅则左袒矣入而号之闺门之内子姓亲昵则子姓亲眤皆左袒矣下之号於臧获仆妾则臧获仆妾皆左袒矣出而号於素为将率胥吏者则将率胥吏皆左袒矣则又之天下号曰孰为李睦州雠者今欲已睦州气术者左袒不欲者右袒则兄之雠者皆右袒矣然则利害之源不可知也【一无不字】友者欲久存其道客者欲久存其利宗族姻娅欲久存其戚闺门之内子姓亲昵欲久存其恩臧获仆妾欲久存其生将率胥吏欲久存其势雠欲速去其害兄之为是术凡今天下欲兄久存者皆惧而欲兄速去者独喜兄而为不巳则是背亲而与雠夫背亲而与雠不及中人者皆知其为大戾而兄安焉固小子之所懔檩也【檩音廪】兄其有意乎卓然自【一有更字】使讐者失望而懔亲者得欲而忭则愚愿椎肥牛撃大豕刲羣羊以为兄饩【许既切】穷陇西之麦殚江南之稻以为兄夀盐东海之水以为咸?敖仓之粟以为酸【?呼蹄切酸味也】极五味之适致五藏之安心恬而志逸貌美而身胖【蒲潘切】醉饱讴歌愉怿欣欢流声誉於无穷垂功烈而不刋不亦旨哉孰与去味以即淡去乐以即愁悴悴焉肤日皱肌日虚【皱侧救切】守无所师之术尊不可传之书悲所爱而庆所憎徒曰我能坚壁拒境以为强大是岂所谓强而大也哉无任疑惧之甚某再拜

柳河东集卷三十二








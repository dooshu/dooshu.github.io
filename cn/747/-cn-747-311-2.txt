○册信成公主文

维开元二十五年岁次丁丑八月癸卯朔十五日丁巳，皇帝若曰：於戏！《易》著于归，《诗》称下嫁，所以正风化、厚人伦也。咨尔信成公主，淑慎由衷，聪明形外。训以师氏，颇详环佩之仪；修其妇功，更习纟延之艺。日徵先近，年及有行，宜锡徽章，俾膺茂典。今遣使金紫光禄大夫兵部尚书兼中书令集贤院学士修国史上柱国晋国公李林甫、副使中大夫守中书侍郎集贤院学士徐安贞，持节册尔为信成公主。尔其光昭阃德，宏长国风，无怠厥心，就绥介福，可不慎与！


○條陳軍務疏 【 處置衛軍】

看得總督侍郎翟鵬廵撫李珏題稱山西招募土兵、檄下期年、無人應募、乞要將河南山東四川湖廣浙江江西福建廣東廣西雲南貴州等處之軍、停止清解、責成布按二司清軍官嚴督府州縣掌印等官逐一清出、不必解發、存留本省、撥發就便衛所食糧差操、人情順便、邊防得用、各一節為照　國初充軍人犯。南北交相編發。原為重懲奸惡行至今日。在軍士則有不服水土之苦。在里甲則有解人紛擾之害王弇州亦有此疏若不為常例存留本處征操。不惟人情便利。亦且營伍充實。一舉兩得。誠為通變宜民之政。况今山西地方連年虜患、極其殘破、比之各鎮緩急、尤為不同、今募兵討賊不知何日是足兵之期且多方招募期年未集就近存留人心樂從。又查有前例所據前項亟復改編事宜、既該總督侍郎翟鵬都御史李珏具奏前來、原經三司官員會議攸同、相應依擬、合候　命下備行翟鵬李珏暫將山西應解河南山東等處軍人、免其清勾、撥發附近衛所就便食糧操練、精壯者盡行責付新設四處參將統領、多餘之數、分發守城邊操等項應用、其宣大各鎮、亦照例施行、事完各該廵撫都御史仍將存留軍人姓名、備造文冊二本、一本　奏繳、一本送部轉發各該衛所開豁原伍。以後再不許勾擾。但係干舊例臣等不敢定擬、伏乞　聖裁、


○授李石荆南节度使制

翼亮之臣，寄任攸重。九功未叙，则宜立於庙堂；百度既贞，则兼制於方岳。中外迭处，式宠才贤。银青光禄大夫守中书侍郎同中书门下平章事充集贤殿大学士上柱国李石，元精降祥，河岳锺秀，文含大雅，学茂全经。赡智通理乱之源，达识究古今之变，望郁人杰，居为国桢。顷者嘉其多能，俾调鼎实，动必循道，知无不为。每竭虑於谋猷，思致予於尧舜，尝司转漕，仍总征财。盘错之难，锥刀不滞，增台辉之光彩，扬凤沼之波澜。坠典咸修，远方毕服，夙夜匪懈，光我知臣。近者情在进贤，愿辞衮职，诚不易夺，朕所难违。乃眷荆门，东南巨镇，山川重险，舟车要冲。比罢节符，是遵权便，台臣往莅，宜复前规。俾登大将之坛，仍持上相之印，尹正望府，兼视雄藩，增荣峻阶，无忝朕命。可中书侍郎同中书门下平章事兼江陵尹充荆南节度管内观察处置等使，勋如故。


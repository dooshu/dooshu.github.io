○均文武俸料敕

文武二柄，国家大纲；东西两班，官职同体。咸匡圣运，共列明廷，品秩相对於高卑，禄俸皆均於厚薄。不论前代，祗考本朝，太宗皇帝以中外臣寮，文武参用，或自军卫而居台省，亦由衣冠而秉节旄，足明於武列文班，不令分清浊优劣。近代浮薄相尚，凌蔑旧章，假偃武以修文，竞弃本而逐末。虽蓝衫鱼简，当一见而便许升堂；纵拖紫腰金，若非类而无令接席。以是显扬荣辱，分别重轻，遽失人心，尽隳朝体。致有今日，实此之由，须议改更，渐期通济。文武百官自一品以下，逐月所给料钱，并须均匀。数目多少，一般支给，兼差使诸道，亦依轮次差遣。既就公平，必期开泰，叶群情於天下，崇故事於国初。凡百臣庶，宜体朕怀。


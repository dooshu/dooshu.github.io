○议沙门不应拜俗状

爱敬之道，义极於君亲；恭和之德，事昭乎释老。岂有生因覆载，将抗礼於人天；质禀发肤，遂齐尊於父母？眷言方外，未离天地之间；顾惟俗表，尚处阎浮之域（事如司卫寺议中弹）。而为不拜天子，类严遵之不臣；长揖至亲，似宋人之名母。何以津梁品汇，导引凡庶？圣智之教，岂至於斯（弹曰：易称藉用白茅，又云巽在床下。纷若之吉，为无咎，未有抑令致拜，复曰津梁，尊而辱之，何以去取）！奉敕议闻，伏请令拜。谨议。

张约

约，龙朔中官司更寺丞。


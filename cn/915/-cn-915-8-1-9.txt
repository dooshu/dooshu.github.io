◇甄叙遗才诏（建元元年十月）

朕婴缀世务，三十馀岁，险阻艰难，备尝之矣。末路屯夷，戎车岁驾，诚藉时来之运，实资士民之力。宋元徽二年以来，诸从军得官者，未悉蒙禄，可催速下访，随正即给。才堪馀任者，访洗量序。若四州士庶，本乡沦陷，簿籍不存，寻校无所，可听州郡保押，从实除奏。荒远阙中正者，特许据军簿奏除。或戍边役，末由旋反，听於同军各立五保，所隶有司，时为言列。（《南齐书·高帝纪》下）


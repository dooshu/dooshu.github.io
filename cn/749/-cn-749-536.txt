王自中


自中字道甫，平阳人。绍兴四年（1134）生。淳熙中登进士乙科。官怀宁主簿、分水令。王蔺荐其才。召对称旨，改籍田令，迁通判郢州、知光化军。光宗朝，召为郎，固辞。命知信州，再知邵州。庆元五年（1199），终知兴化军。

念奴娇

题钓台

扁舟夜泛，向子陵台下，偃帆收橹。水阔风摇舟不定，依约月华新吐。细酌清泉，痛浇尘臆，唤起先生语。当年纶钓，为谁高卧烟渚。

还念古往今来，功名可共，能几人光武。一旦星文惊四海，从此故人何许。到底轩裳，不如蓑笠，久矣心相与。天低云淡，浩然吾欲高举。








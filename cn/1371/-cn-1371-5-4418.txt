园中杂书

萧萧慈竹鸟呼风，宛似山光小阁东。

剩欲杖藜寻昨梦，更添红绽绿阴中。

园中杂书

北窗看镜意凄然，梦断梁州已七年。



猎猎彩旗春日晚，不堪花外见秋千。



园中杂书

笋生密密复疏疏，来看偏宜晓雨余。



乞与人间作图画，幅巾短褐小篮舆。

园中杂书

残花委地笋掀泥，香碗诗囊到处携。



幽梦欲成谁唤觉，半窗斜日鹧鸪啼。




◇　难盖天八事

其一云：日之东行，循黄道，昼中规，牵牛距北极北百一十度，东井距北极南七十度，并百八十度，周三径一。二十八宿周天，当五百四十度。今三百六十度，何也？

其二曰：春秋分之日正，出在卯，入在酉，而昼漏五十刻，即天盖转，夜当倍昼。今夜亦五十刻，何也？其三曰：日入而星见，日出而不见，即斗下见日六月，不见日六月，北斗亦当见六月。不见六月，今夜常见，何也？

其四曰：以盖图视天河，起斗而东入狼弧间，曲如轮。今视天河，直如绳，河也？

其五曰：周天二十八宿，以盖图视天。星见者当少，不见者当多。今见与不见等，何？出入无冬夏，而两宿十四星当见，不以日长短故见有多少，何也？其六曰：天至高也，地至卑也，日托天而旋，可谓至高矣。纵人目可夺，水与景不可夺也。今从高山之上，设水平以望日，则日出水平下，影上行，何也？若天体常高，地体常卑，日无出下之理。於是盖天无以对也。

其七曰：视物近则大，远则小。今日与北斗，近我而小，远我而大，何也？

其八曰：视盖□□与车辐间，近杠毂即密，益远益疏。今北极为天杠毂，二十八宿为天□□辐，以星度度天，南方次地星间当数倍。今交密，何也？（《隋书·天文志》一，又《开元占经》二。）




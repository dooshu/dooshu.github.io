○苏州贺赦表

臣某言：伏奉二月十三日敕下，垂拱临轩，亲受典册，大赦天下，与人更始，中贺。伏惟元和圣文神武法天应道皇帝陛下用人情为田，播殖万类，细彻微妙，灵通幽神。洗荡危疑，开释罪罟，酬劳而倾尽府帑，贬用而大减租入，逋负除而馁者自活，力役省而耕者倍功。继绝存亡，忠贤饮德於黄壤；弃瑕肆眚，夺魄再丽於遗骸。极天地之欢心尽帝，皇之上事。疲史臣之笔，编简难书；涸诗人之思，讴谣绝路。臣总集黎老，伏读德音，不寤微生，坐阶仁寿。不胜庆之至。


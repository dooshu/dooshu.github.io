鞠歌行





乐府平调曲，见四卷注。



丽莫似汉宫妃，[一]谦莫似黄家女。[二]黄女持谦齿发高，汉妃恃丽天庭去。人生容德不自保，圣人安用推天道。君不见，蔡泽嵌枯诡怪之形状，[三]大言直取秦丞相。又不见，田千秋才智不出人，[四]一朝富贵如有神。二侯行事在方册，泣麟老人终困厄。[五]夜光抱恨良叹悲，日月逝矣吾何之?

[一]《世说》：汉元帝宫人既多，乃令画工图之，欲有呼者，辄披图召之。其中常者，皆行货赂。王明君姿容甚丽，志不苟求，工遂毁为其状。后匈奴来和，求美女于汉帝，帝以明君充行，既召见而惜之，但名字已去，不欲中改，于是遂行。



[二]《尹文子》：齐有黄公者，好谦卑。有二女皆国色，以其美也，常谦辞毁之以为丑恶，丑恶之名远布，年过而一国无聘者。卫有鳏夫，时冒娶之，果国色。然后曰：“黄公好谦，故毁其子不姝美。”于是争礼之，亦国色也。国色，宝也；丑恶，名也。此违名而得实矣。



[三]《史记》：蔡泽，燕人也。曷鼻、巨肩、魋颜、蹙齃、膝挛。西入秦，秦昭王与语，大说之，拜为客卿。范睢免相，昭王新说蔡泽计划，遂拜为秦相。



[四]《汉书》：车千秋，本姓田氏。卫太子为江充所谮败，久之，千秋上急变讼太子冤，武帝见而悦之，立拜千秋为大鸿胪。数月，遂代刘屈牦为丞相，封富民侯。千秋无他材能术学，又无伐阅功劳，特以一言寤意，旬月取宰相封侯，世未尝有也。



[五]《孔丛子》：叔孙氏之车子曰锄商，樵于野而获兽焉，众莫之识，以为不祥，弃之五父之衢。冉有告夫子曰：“麇身而肉角，岂天下之妖乎?”夫子曰：“今何在?吾将观焉。”遂往，谓其御高柴曰：“若求之言，其必麟乎?”到视之，果信。言偃问曰：“飞者宗凤，走者宗麟，为其难致也。敢问今见其谁应之?”子曰：“天子布德，将致太平，则麟凤龟龙先为之祥。今宗周将灭，天下无主，孰为来哉?”遂泣曰：“予之于人，犹鳞之于兽也，鳞出而死，吾道穷矣!”乃歌曰：“唐虞世兮麟凤游，今非其时来何求?麟兮麟兮我心忧。”



《文苑英华》二百三卷太白“玉不自言如桃李”之后载此一首，失录作者姓名，后人遂编入太白遗诗。右十七首见《文苑英华》。前十四首皆注太白姓名于下。后三首录于太白诗之后，空白其下，不书姓名。后人以为皆太白之作也，编太白遗诗者遂并及焉。今因之，附录于此。《沧浪诗话》：《文苑英华》有太白《代寄翁参枢先辈》七言律一首，及晚唐之下者。又有五言律三首，其一《送客归吴》，其二《送友生游峡中》，其三《送袁明府任长江》，集本皆无之，其家数正在大历、贞元间，亦非太白之作。又有五言《雨后望月》一首，《对雨》一首，《望夫石》一首，《冬日归旧山》一首，皆晚唐之语。又有“秦楼出佳丽”四句，亦不类太白，是皆后人假名也。






○白朝宰群公沙门不应拜俗启

君父事理深远，非浅情能测。夫以出处之迹，列圣齐规；真俗之科，百王同轨。干木在魏，高枕而谒文侯；子陵居汉，长揖而寻光武。彼称小道，尚怀高蹈之门；岂此沙门，不乘放之美？但以三宝响位，用敷归敬之仪；五众陈诚，载启福田之道。今削同儒礼，则佛非出俗之人；下拜君父，则僧非可敬之色。是则三宝通废，归戒绝於人伦；儒道是师，孔经尊於释典。在昔晋宋，备有前规，八座详议，足为龟镜。僧等荷国重寄，开放出家，奉法行道，仰承圣则。忽令致拜，有累深经，俯仰栖遑，罔知投庇。谨列内经及以故事，具举如前。用简朝议，请垂详采。敬白。


○授崔昭宣州团练使制

敕：宣城彰郡，有牛渚采石之险，江左多以护兵之臣镇焉。国家旧制，即廉制即廉使之部，任兼将守，寄切於今，始务靖人，中符朝美。银青光禄大地人守右散骑常侍博陵县开国子崔昭，长才大略，浚发无前，纳忠事君，强学济吏。何剧之不处，何难之不居，尝领雍洛，属当残弊。令简讼平，官曹肃给，惩奸摄暴，都鄙以清。风化可行於四方，歌谣岂止於千里，敬事忧国，始终端诚。再列貂行，久承顾问，从容喻旨，轩闼增华。主赖於左右羽仪，以之匡益，中外逶遇，共分一也。急在要重，晨而迭之，察俗训戎，归於辨理。参执闲邪之宪，仍加驭贵之爵，奉法遵职，俾人易从。可使持节宣州诸军事宣州刺史兼御史中丞充宣歙池等州都团练守捉及观察处置等使并采石军，仍进封博陵县侯，食邑一千户，散官如故。


13　齊詩先采蘋後草蟲　鄉飲酒歌詩合樂


詩正義曰：「儀禮歌召南三篇，越草蟲而取采蘋，蓋采蘋舊在草蟲之前。」曹氏全云：「曹侍講放齋，名粹中，李莊簡公壻。」詩説謂：「齊詩先采蘋而後草蟲。」

【元圻案】鄭詩譜序正義曰：「儀禮鄉飲酒工歌鹿鳴、四牡、皇皇者華，笙由庚；歌南有嘉魚，笙崇丘；歌南山有臺，笙由儀。合樂周南關雎、葛覃、卷耳〔一〕，召南鵲巢、采蘩、采蘋。燕禮用樂，與鄉飲酒文同。」又曰：「儀禮歌召南三篇，越草蟲而取采蘋，蓋采蘋舊在草蟲之前，孔子以後簡札始倒，或者草蟲有憂心之言，故不用爲常樂耳。」〇經義考：「曹氏粹中放齋詩説，宋志三十卷，未見。」紀聞引曹氏説詩三條，皆其説也。〇曹粹中，字純老，定海人。所著詩説，今四庫書目不著於録，蓋已佚矣。

〔一〕「周南」，原脱，據四庫本毛詩注疏卷首詩譜序補。






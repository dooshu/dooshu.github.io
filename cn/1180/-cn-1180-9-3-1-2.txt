大明

八章，四章章六句，四章章八句


首章讲：此亦周王戒成王之诗。若曰：人君继天而为之子，所可畏者惟天也。人惟不观于天人之际，而始以天为不足畏矣，自我言之。





明明在下，赫赫在上。

明明，德之明。在下，赫赫，指君命之显。上，指天。德修于人，而未始不动于天；命主于天，而未始不通于人。故在下者，健刚中正，笃实光辉，而有明明之德。斯在上者，帝心简在，历数攸归，而有赫赫之命。苟下无是德，则上亦无是命矣。





天难忱斯，不易维王。

忱，信也。斯，不易，是难也。王，为君也。达于上下，去就无常，天命亦难信哉！盖有德则予，无德则夺矣，为君亦不易哉！盖命予之则为君，夺之则为独夫矣。





天位殷適，使不挟四方。

天位，天子之位。殷適，殷之嫡子。持而有之曰挟。不观之殷纣乎？彼位不尊者，人得而废之。纣所居则天位，其势为至尊矣，统不正者，人得而代之。纣则殷之嫡嗣，其统为至正矣。此宜可以抚有天下也，乃使之不得挟四方而有之者，何哉？盖以无明明之德，故无赫赫之命也。信乎，天之难忱，而命之不易矣！

二章讲：夫有明德，斯有显命如此。然则文、武之受命，孰有不本于德哉？彼我周之业基于文王，而文王之生，岂无所自乎？





挚仲氏任，自彼殷商，来嫁于周，曰嫔于京。

挚，国名。仲，中女。任，挚国姓。殷商，商之诸侯。嫔，为妇。京，周之京。盖王季，天下之贤王，难乎其为配也。惟挚国以其仲女氏任者，自彼殷商诸侯之国来嫁于周，而为京室之妇焉。





乃及王季，维德之行。

王季，文王之父。维德之行，此句言以德相配也。但见在王季也，明类长君之德，真足以修男教；而在太任也，端庄诚一之德，亦足以彰妇顺。太任也，乃及王季也，均之维德之行也。





大任有身，生此文王。

大任，文王母。身，怀孕。夫惟一德咸有，则和气攸钟。太任于是有身，而生此文王焉。是文王之圣，盖自父母之贤而已然矣。

三章讲：夫文王之圣，既有所自，则其德之盛，果何如耶？





维此文王，小心翼翼。昭事上帝，聿怀多福。

翼翼，恭慎。昭，是明。怀，是来。维此文王也，缉熙敬止，小心翼翼然以昭事上帝，静与俱，动与游，而对越之匪懈焉。故虽无心于得天也，但见皇天无亲，惟敬是亲，盛大之福于是而毕集矣。





厥德不回，以受方国。

回，是邪。方国，四方来附之国。且是敬德也，妙于中正，无有回邪，静至正动，明达而非僻之不于焉。故虽无心于得人也，但见民罔常怀，怀于有德，四方来附之国，于是而咸受之矣。夫敬足以得天人如此，所谓有明明之德，则受赫赫之命，而我周一代之业，不自此基哉？

四章讲：我周之业，成于武王，而武王之生，岂无所自哉？





天监在下，有命既集。

监，视也。命，天命。彼天虽高高在上，而监福实在于下。以我周世德之盛，足以膺天与之眷也，而假哉之命，既集于我周矣。





文王初载，天作之合。在洽之阳，在渭之涘。

初载，初生文王之年。作，定也。合，配也。洽，水名。渭，水名。然不生圣子，命何由承？不生圣配，子何由生？故于文王初生之年，天已为之默定其配。在彼洽之阳也，在彼渭之俟也，实其为诞育窈窕之区矣。





文王嘉止，大邦有子。

嘉止，行婚礼之时。大邦，指莘国。子，大姒也。是故当文王将婚之期，而大邦有子，可以为君子之好逑也。

五章讲：





大邦有子，伣天之妹。

伣，譬也。大邦有子，其德则何如哉？但见天有刚健中正之德，彼亦有柔顺中正之德，譬则天为之兄，而彼为之妹也。盖天为文王而生之，故畀以如是之淑德耳。





文定厥祥，亲迎于渭。造舟为梁，不显其光。

文，是纳币之礼。祥，是吉。亲迎，文王亲往迎大姒。造，是作。梁，是桥。光，光彩。文王于是卜得其吉，而以纳币之礼定其祥，所以成婚礼之始也。亲迎于渭，而造舟以通其往来，所以成婚礼之终也。夫以圣人而得圣女以为之配，一德相成，真旷世之善匹也，岂不显其光乎？

六章讲：夫文王既得圣配，宁不由是而生圣子乎？





有命自天，命此文王，于周之京。

彼有命自天，既命文王于周之京，而王业之兴勃焉，其莫遏矣。





缵女维莘，长子维行，笃生武王。保右命尔，燮伐大商。

缵，是继。女，女事。莘，国名。行，是嫁。笃，厚也，既生文，又生武，便是笃厚于周。燮，顺也。而克缵太任之女事者，惟此莘国以其长子来嫁于我。圣子之生，端于斯人有赖矣。故天又笃厚我周，使斯人生武王之明圣，保之以安其身，右之以利其行，命之以隆其宠，使之顺天命以伐商焉。盖天命既归周，则不得不生武王，而命以伐商之事也。

七章讲：





殷商之旅，其会如林。矢于牧野，维予侯兴。

旅，军师。会，屯聚。如林，言多也。矢，是陈。予，指周师。侯，是维。兴，奋发。于是武王承上天之命，为伐商之举。当时殷商之旅，会集有如林之众，以拒我周，则与我周之师，皆陈于牧野之地。以众寡论之，势虽若在于纣矣，然纣众虽多，而皆离心离德。惟我之师，同心同德，为有兴起之势也。





上帝临女，无贰尔心。

女，是众指武王。贰，疑也。尔，指武王。以此伐商，何有于不克乎？然众心犹恐武王以众寡之不敌，而有所疑也，故勉之曰：事之不出于天者，或可以力胜。今商罪贯盈，周德方兴，上帝之所监临，实在于汝矣。汝当躬行天讨以顺天命，不可以众寡之不敌，而有所疑贰于心也。要之武王之心，非有所疑也，盖众人愤纣之虐，欲其速亡，故言此以赞其决耳。若是则武王之伐纣，乃顺天应人之举，岂得已哉？

八章讲：以伐商之事言之。





牧野洋洋，檀车煌煌，驷彭彭。

檀车，以檀木为车。骝马白腹曰。牧野之地洋洋而广大，盖截然为王师之所矣。以言其师众，则檀车煌煌而鲜明，驷彭彭而强盛，师众之盛何如耶？





维师尚父，时维鹰扬，凉彼武王，肆伐大商，会朝清明。

师，太师。尚父，太公之号。鹰扬，鹰鸟飞扬。凉，佐助。会朝，会战之旦。清明，秽涂而昭明。以言其将帅，则官太师而号尚父者，奋神武之威，有如鹰之飞扬而将击，将帅之贤何如耶？以将帅之贤，统师众之盛，凉彼武王，肆伐大商，以除其秽浊。但见会战之旦，而天下于是清明矣，我周王业于是而成矣！所谓有明明之德，斯有赫赫之命也。享成业者，可不法文、武以修其德哉？






○迁都议

古王者不常厥居，皆观天地兴衰，随时制事。关中隋家所都，我实因之。凡三百岁，文物资货，奢侈僭伪皆极焉。广明巨盗，陷覆宫阙。局署帑藏，里井肆。所存十二，比幸石门华阴。十二之中，又亡八九，高祖太宗之制荡然矣。夫襄邓之西，夷漫数百里。其东汉兴凤林为之关，南菊浑环屈而流属於汉。西有上洛重山之险，北有白崖联络。乃形胜之地，沃衍之墟。若广浚漕渠，运天下之财，可使大集。自古中兴之君，去已衰之衰，就未王而王。今南阳，汉光武虽起而未王也。臣视山河壮丽处多故都，已盛而衰，难可兴已。江南土薄水浅，人心虚浮轻巧，不可以都。河北土厚水深，人心强愎狠戾，不可以都。惟襄邓实惟中原，人心质良。去秦咫尺，而有上洛为之限，永无夷狄侵轶之虞。此建都之极选也。

张弧

弧，将仕郎试大理评事。


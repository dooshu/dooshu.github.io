观宋牧仲比部家藏赐画歌

宋侯世胄称词伯，网罗墨迹有奇癖。
自矜手眼会摩挲，家藏赐画皆拱璧。
锦囊绣带重包束，堆案黄金不肯粥。
临发江关要我看，讶许光芒满书屋。
玉女湘娥翩绝伦，瑰姿奇服难具陈。
精移神骇看不定，谛视方知是洛神。
千年人物推周昉，妃子撚花注幽想。
鹦鹉前头无片言，愁见东风自来往。
写生更有山鹧图，差池群雀声喧呼。
猩红小玺周四角，宣和谱载非模糊。
平坡大麓来狮子，母顾其儿若狂喜。
电眸斗尾蹴寒空，振壑摧林势未已。
近时西域贡天家，至尊色动都人誇。
按图比质毋乃是，青天黯淡扬风沙。
此皆坐卧可十日，片时过眼徒咨嗟。
于乎，文康相国调羹日，召对有时前至膝。
诏颁珍画宠三公，宋元旧物宫中出。
相国平生室如罄，宝此丹青时啸咏。
墨庄画舫皆等閒，赐出先皇臣所敬。
可怜能事惨经营，浩劫频过光怪生。
什袭埋藏等弃置，无人得见伤人情。
此日东南半豺虎，销沉粉绘如尘土，君当秘此归何许。
往渡黄河好护持，毋使蛟龙横攫取。



13　先王之制諸侯無史　周衰而諸侯有史　朱文公辯諸侯無史説


薛士龍春秋旨要序謂：「先王之制，諸侯無史，天子有外史掌四方之志，而職於周之太史。隱之時，始更魯曆案：魯曆，書録解題作周曆。而爲魯史，諸侯之有史，其周之衰乎！費誓、秦誓列於周書，甘棠、韓奕編之南、雅，烏在諸侯之有史也。晉乘始於殤叔，秦史作於文公，史記秦本紀：「文公十三年，初有史以紀事，民多化者。」王室之微，諸侯之力政焉耳。」文在浪語集卷三十。止齋後傳因之。朱文公語録以爲：「諸侯若無史，外史何所稽考而爲史？古人生子則閭史書之，見禮記内則。閭尚有史，況一國乎？」【原注】愚謂酒誥曰「矧太史友、内史友」，則諸侯有史矣。

【閻按】成王封伯禽，有史有典策，春秋之制也。

【元圻案】陳氏傅良「春王正月」傳曰：「古者諸侯無私史。有邦國之志，則小史掌之，而藏周室。魯人所謂『周人御書』，晉人所謂『辛有之二子董之，晉于是有董史』者也。是故費誓繫于周書，漢、汝、江、沱，至於譚大夫下國之詩，皆編入于南、雅。自三史作而國自爲史矣。」自注：「本常州先生薛氏。」〇楊氏簡春秋解自敘：「吕氏大圭春秋或問亦從薛常州説。」〇隋書經籍志云：「古者天子諸侯，必有國史以紀言行。夏、殷以上，左史記言，右史記事，周則太史、小史、内史、外史分掌其事，而諸侯之國亦置史官。」〇書録解題：「春秋經解十二卷，指要二卷，知常州永嘉薛季宣士龍撰。其序專言諸侯無史。季宣博學通儒，不事科舉。陳止齋師事之。」〇黄氏仲炎春秋通説一：「荀悦亦云：『古者天子諸侯有事，必告於廟。廟有二史。』」






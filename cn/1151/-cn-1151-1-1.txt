●容台文集卷之一

华亭董其昌玄宰甫着　冢男祖和

海上叶有声居实甫较冢孙庭　辑

序（一）

◆序（一）

本草纲目序

刘向说苑序（馆课）

八大家集序（馆课）

苏黄题跋序

合刻罗文庄公集序

重刻王文庄公集序

冯少墟集序

皇华集序

石居士诗选序

方众甫汝上集序

参知陈公遗集序

邢子愿法帖序

超然堂藁序

青藜馆诗集序

江西乡试录序

素雯斋集序

陶白斋稿序

何士抑居庐集序

沈公路文集序

芝山集序

消暍集序

诒美堂集序

睢阳人物志

漕抚奏议序

榆林杜日章三教逸史序

程氏墨苑序

人日诗后序

袁伯应诗集叙

期赠篇序

樾馆诗选序

鳯凰山房稿序

叶黄门奏议序

北海张公记叙

○本草纲目序

郡国立医学祀三皇神农黄帝是皆有当于医庖羲氏则未有知其繇来者也吾闻五帝之书谓之三坟三坟言大道也道莫大于易近取诸身则为素问远取诸物则为本草盖说卦所谓于木为坚多心科上稿者即本草之鼻祖也且夫药不过五行五行之变为五色为五味为五气为五性为五用而五者之变不可胜穷圣人以卦气得五行之情故曰一日尝七十毒者此物此地也神膏传疮灵丸疗疾非常之事圣人不贵一毒妄攻五兵莫惨伤生之事圣人慎之慎之必自身始圣人亦人耳如以其腹为甞蹈必死之域以捄世名之为神愚莫甚焉岂足信哉知禹之言神也以九畴治水则知农之言神也以八象甞药审矣陶隐居深于医乃语上古圣人方药主治以识识相因夫不以腹甞而以识甞相去几何哉亦未为笃论也秦燔六经惟易附于医卜所以不废故曰执之皆术不执皆道谓本草为神农氏之易可也厥初药分三品以三百六十五种应周天之数自汉以后代有增益为图为注为音义事类者凡数十家至近世蕲州李某悉加结集又以经史稗官之书广引曲证凡四十卷可谓勤且博矣会西蜀陈文献公请修一代正史有　诏求天下遗书厥子文学某进之阙下天子为报闻书藏文渊阁时方拟撰方伎传丁酉三殿灾史事中辍其副本一锲于江右楚方伯四明薛公曰此楚人之有也不当楚人得之乎遂挍雠缮写以锾金剞劂薛公以内艰去三山杨公继为左辖寔终其事书成属余序之余尝驱车楚之隋州过厉山见有神农祠则又大医王之自出又读张文潜明道杂志去蕲州庞安时随症絜方辄有神验乃知医统故在楚楚又着于蕲矣然神农之佐有桐君雷公所著书巳湮灭不传而庞安时惟伤寒一论传于世又未尝进御为君父之効今读李君纲目而古今之医有所总萃焉且藏之天府行之四方而薛杨二公相继表章以寿楚者寿海内不可谓不遇矣李君有子为循令以明经起家余故衍三坟之旨而推本于易敢曰能为神农之言也哉

○刘向说苑序（馆课）

西汉之着书者自陆贾以下凡六家而卯金子居其二淮南王安则有鸿烈解中垒挍尉向则有说苑新书云淮南之书俶诡超忽世所称挟风霜饮沆瀣者盖文士多沈酣焉而向之说苑二十篇网罗旧闻应规入矩似非好奇者所急也兹颛刻说苑何也曰向之此书其合于立言之指者有三而文词之尔雅不与焉禆用一也述圣一也献谠一也有一于此皆可传也矧兼至焉者乎夫语称公输子巧于为舟车而拙于为木鸢以非所常御也顾长康易于貌神鬼而难于貌狗马以众所习见也向之说苑自君道臣术迄于修文返质其标章持论凿凿民经皆有益天下国家而非雕尘镂空纵谈六合之外以动覩听者是为禆用可传也汉承秦后师异道人异学自仲舒始有大一统之说然世犹未知宗趋向之此书虽未尽洗战国余习大都主齐鲁论家语而稍附杂以诸子不至逐流而忘委是以独列于儒家是为述圣可传也元成间中官外戚株连用事向引宗臣大义身撄谗吻顾所谓三独夫者共忧社稷怀忠不效又进说苑以见志吾读其正谏一篇盖论昌陵论外戚封事之余音若缕焉是为献谠可传也此三者鸿烈有之乎岂惟鸿烈陆大夫有向之丽而无其实贾太傅有向之辨而无其识董江都有向之醇而无其达杨子云有向之诣而无其节知言者必能折衷矣或曰史载子政自言得淮南王枕中秘书以黄金不成获罪则好鸿烈者宜莫如向故曾子固讥其言不深纯是不然夫子政固少好淮南书者及其义甘不调龃龉忧患之徧尝而学术意见巳一变矣日桺河东文师国语而非国语曾南丰文师子政而诋子政文人反攻固耳可尽信哉

○八大家集序（馆课）

文之有家尚矣六藉以降作者代兴至班固艺文志始诠别流类为儒家道家名法家纵横农杂家彼其持之有故其言之成理瑰玮俶诡自立堂堂总之所谓家也乃远识之士上下千载文章之变欲罢黜百家而独有当于唐宋八子者目为大家而行之何居重经术也杨子云不云乎六经为羣言之郭而刘勰文品首揭宗经经之于文也祖也譬之家然有族有祖而后支分派列或以官或以地有亢厥宗者为大家若箴铭赋颂祖之诗者也序记秦疏祖之书者也为文者卒未有释此而可训者也夫八家者材人人殊乃其渊源所渐则皆宗经者巳昌黎平淮西碑说者称其序似书词似诗而子厚明允生平蕴藉见于与韦中立田枢密之书若王介甫之新经字说曾子固之洪范解欧阳永叔之童子问二蘓之易传古史不谓之本原六经不可也故其蕴酿也厚其镕裁也雅其造义也深其于三代之典型犹有存者而世不得以意废之盖文之有本者如此明兴洪永之间犹知宗尚仿苏家则有若方逊志仿欧曾家则有若杨东里诸集可考也自德靖而后士务速化好钓奇于是置经术弗问而取秦汉诸子之文句比字栉以相色泽曰是可超唐宋之乘吁吾不知此八家者其力固不能尔邪抑其能之而薄不为耶且所为罢斥诸子者为其畔于经也畔于经矣而瑰玮俶诡自立堂堂则犹之有家也若袭秦汉诸子之余而寄其门庑之下是乃向者江左西昆之习而韩欧数公所奴仆命之者矣何以家为故雠挍八大家集授剞劂氏俾承学者知通经学古之指焉

○苏黄题跋序

苏门四友惟山谷学不纯师东坡事之隐然敌国文章气节之外戒行精洁平生辠此于露坐科头者祗小艳词耳此真东坡之所畏也其为文仿兰亭叙题跋书画寥落短篇出于刘义庆世说虽偏师取奇皆超出情量动中肯綮而广川之藻长睿之博顾不无逊席焉亦得坡公熏染力耳当宣和时党禁苏黄及其翰墨凡书画有两公题跋者以为不祥之物裁割都尽乃以进御盖论世者兴嗟焉岂知五百年后小玑片玉尽享连城如侍御杨公裒成此集也耶山谷尝为子弟言士生于世可百不为惟不可俗俗便不可医也临大节而不可夺者不俗也宋人之以为不祥也俗也侍御公之结集也医俗也世有不俗者定不作书画观矣

○合刻罗文庄公集序

成弘间师无异道士无异学程朱之书立于掌故称大一统而修词之家墨守欧曾平平尔时文之变而师古也自北地始也理学之变而师心也自东越始也北地犹寡和而东越挟勋名地望以重其一家之言濂洛考亭几为摇撼乃太宰罗文庄先生独折之曰禅葢先生束发登朝即以扶世觉民为巳任尝坐蒲团拈公案与老衲同参久而见所谓清净法身者乃知无善无恶之旨果与诗之秉彛书之恒性辨在毫芒灼然不乱此困知录之所为作也嗟乎拯溺者不赴水捄焚者不蹈火惧其入而不能出也使先生入而不能出则亦慈湖横浦之续矣有心哉先生之卫道乎昔杨子云着书若法言训纂酒箴骚赋皆丽以则闳以肆而其所自喜者惟太玄然玄学不大显而世所传者乃其所悔为雕虫小道者也先生居承明著作之庭薄文人不为而大雅之音舂容平淡记序之文赡而有体铭赞之文质而不夸奏对之文谠而不激而书牍二卷所与诸君子论难往复尤辅语录而行所谓有德之言造道之言并立而双美者也先生且追洙泗而翼之何敝敝焉规摹秦汉哉神祖朝有以先生从祀请者疏留中不报方今主上营精理道寤寐真儒讲幄侍臣有推崇先正之绪言以资启沃者旷典若有待矣先生之曾孙珽仕刻此编于旧京而余适以纂修之命至固以序请念表章正学有禅世教非直珽仕率祖之孝巳也僭为序之

○重刻王文庄公集序

王文庄公仕于弘正之朝是时海内谈道者东越未出谈艺者北地未着自杨文贞而下皆以欧曾为范所谓治世之文正始之音也文庄公崛起天地之中循习先民之矩其诗文以自得为宗自然为趣其才无所不骋而驭之以法不为战国之纵横其学无所不窥而束之以裁不为六朝之雕绘于境无所不收而以情附境不为庄列之虗恢于情无所不摹而以礼定情不为屈宋之怨诽盖率尔泛应不离典型寂寥短篇各标闳巨若入清庙所见无非法物若骤广陌所践无非坦途奚以句比字栉用非圣之书气尽语竭逞无穷之辨为哉试取其合作置诸庐陵南丰两先生集中曾可区别否公有言古来文人持论但以自快其臆不必合于当日之事情诤臣之献纳苟出于植党沽名则有溷国是而不恤者盖百年之前巳洞见其端而今始验也非渊识不至此嗟乎当德靖以来作者如林以师心拟古上说下教正始之文几于暑之裘冬之葛鲜有过而问者功成不居公亦何能自异及夫模拟之力巳穷千秋之论未定而后人人知循其本则公之文始悬衡天下神明再还日月重朗是集也盖词场之赤帜非王氏一家之天球巳也公之孙王大夫较雠授梨张皇贻厥绍闻德言公侯之后必复其始世家之宝祖砚者吾必以大夫为冠冕矣

○冯少墟集序

在昔巳丑之岁庶常吉士二十有二人天子命少宗伯田公为之师而金陵焦弱侯以理学端门为领袖是时同侪多壮年盛气不甚省弱侯语惟会稽陶周望好禅理长安冯仲好好圣学时与弱侯相激扬仲好冷面骨人也尝端居宴坐茹淡寡交文字之饮鲜所征逐吾党爱周望之简易而惮仲好之矜庄不敢以狎进私戏之曰此食生??屯肉者谓其有意于两庑之间也余既以请急归越岁还　朝遇南昌刘幼安于淮阴为仲好五岳方寸也曰三秦大邦仲好修士且阁试之甲乙不在人后而有上下其间者竟得西台何也余曰子休矣谓石渠东观足满仲好志耶居久之有　诏屏逐诸贤者而仲好亦坐废且二十年矣仲好无几微牢骚不平之气而益湛思于学脉盖寤寐洙泗折衷濂洛虽一禀承于先儒而独证独剏自为一家之书今所刻语录纪叙尺牍诗謌杂着十余万言是巳异时讲学先生微言不乏而征信或希仲好独以躬行为券学者观其詶应取与细微之际无不心折故翕然宗之曰关西夫子而朝士想闻其风时以入告冀备　细旃之听夫康斋以布衣召见文清以陈臬爰立坐论之任岂复借资于官秩而况仲好固文学侍从之臣乎哉吾以仲好卜世道矣余回环参究全集宗旨若有悟入而诸序者业先之不复庞贽独以诸君子所见者江汉吞天浴日之后而余所见者岷嶓发源滥觞之初盖仲好学为圣人之志定于庶常时而今之充实光辉不离本来色相也崔侍御六千里外属余为序余既幸附不朽又以慨周望幼安皆不及覩也嗟呼士固有百不为多一不为少吾己丑同馆得仲好足称盛矣

○皇华集序

在昔穆庙隆庆元年岁丁卯吾师太傅许文穆公时以翰林简讨奉使朝鲜　赐一品服乘四望车玉山暎照彩笔纵横彼邦惊叹谓天际真人片纸只字珍若瓌宝及公之行贡球称币修郊饯礼如故事公一切谢遣鲜人尤叹服作亭颜之曰却金纪盛美昭示世世永勿谖也又五十八载为今皇帝天启四年岁在甲子公之幼子立礼复以中书舍人奉使觇彼邦请封情事于时辽左沦丧舍人虽得舆无所用之乃绝海而渡间关鼍宫蛟窟骇浪惊涛几两月而达鲜之父老逮见五十年前天使者啧啧快覩如文穆再来也舍人还贡球称币郊饯甚谨舍人指郄金亭而谢遗之惟是彼邦所锓皇华集一册再拜登受归而视不佞昌曰立礼生三岁而失怙不省先公音容何状既展读此集若传神照若开生面即海外君长奉为瓌宝况吾许氏子孙乎方当刻寘家庙子不可以无记盖余尝走新安吊文穆公之墓文穆诸子皆如寒畯无厚业惟清白忠孝之遗独厚耳而舍人尤以白眉着且陆贾使尉佗橐中装至千金不以伤廉讥舍人再世再郄金令绝域知　圣朝有投珠抵璧之臣真不辱命者至条上方略米聚山川箸筹石画天子下　诏褒美天官氏纪录当有不次之擢与张博望言多凿空者岂可同论也文穆公之家教世泽得此集而益彰而舍人之恢弘遗绪不愧于李赞皇范忠宣者端在是矣敢识之末简

○石居士诗选序

石居士诗选者今大中丞楚阳石公作也古不有开府诗乎曷称居士盖海内之知石居士久矣公始为二千石守长以强直失当途驩中丞台以乘墉而攻无弗胜者竟夺于清议咋舌自免去当是时公一似披裘翁此一居士也公既自吴郡移守会稽铨宰念淮鹾为天下膏脂处不有修士谁酌贪泉于是公以宪职领鹾使会有监司以苛礼裁公不为屈趣解印归当是时一似柴桑翁又一居士也公归而草衣木食大忘人世台察守相干旄踵门罕所容接惟以古道素风为乡闾表当是时一似辽东皂帽又一居士也公沉冥踰一纪澡修阅一世以有此居士譬之乔木焉封植护持自拱把以至于参天大不易矣而奚以崇膴者重公之诗乎公结发称诗以唐为范其论本朝诗以高扬张徐为正始虽与七子同世未尝有所附丽今读其古风近体五七言诸什气骨苍劲格律沉雄往往规摹少陵即溢为变体亦在昌黎樊川间乃其主盟风雅惟是有绝俗之识试举其槩如林泉之作歌衡泌而适考盘故其怕也自公为之则目营四海心洞九流非名人贞士不以怀非存教维风不以纪一字阳秋亦诗亦史斯巳超矣塞垣之作宣鬯威灵铺张功实故其怕也自公为之则箸筹庙算米聚山川悯征戍之苦辛愤犁庭之汗漫盖其原出于采薇枤杜而前后出塞之什成于主帅之手抑又奇矣要以诗品如此自可无翼而飞孤行宇宙即一丘一壑且方驾襄阳况清德盖世勋猷炳焉若为之鞶帨乎此之谓不朽巳公名位逾进文魄逾强取于世者甚寡而斟酌于古人者甚博是编而后未见其止锡以嘉名必曰居士后集公之故吾在是知其无以易之矣

○方众甫汝上集序

汝上集者方众甫守汝时所著诗若古文也众甫不尝刺冀乎独称汝何也凡众甫有所撰造率取吏治之余冀之坚汝之瑕也始众甫举孝廉尝恨不得决去经生之藩而一意千秋之业既解褐意且怒而飞矣然众甫不敢易冀曰吾天子之拨烦吏也词客也与哉若之何以挟策者亡羊也筮仕者以吏为师以律令为春秋以案牍为史籍吾何得独异当是时众甫篇什用希意有所至而爱有所遗也及且补官为汝直游刄治之矣州将视事三月老椽吏抱疑牍尝之一再不效欺绐意销于是讼堂閴然翰墨间作耆旧传可续也山水经可广也行春有贡俗之篇怀人有招隐之赋吊二刘之故垒访空同之遗迹向所谓一意千秋业者至汝乃得之而其工力之深意度之旷雕刻万象陶铸往哲微独临汝之政天下高等方驾西京乃其撰造亦两司马间矣夫州县劳人临汝剧郡他刺史戴星出入惧不赡举何问风雅即闭阁赋诗如简书何无论不得如众甫工也众甫信自才抑可谓知务矣在昔汉之盛其大夫能赋者惟辽东河内传耳犹有不列于循良所学所用各有当也间者天下之网至密矣以绳文吏有过无不及焉见谓此属流连景光厌薄簿领无与百姓之急自众甫之集行而课功实者乃今绝訾于文人乎众甫入为司马即忧边思职日夜讨石画襄庙算西人既巳就馘而东征将士复伸威真番乐浪之外夫韩之碑桺之雅司马子长之朝鲜叙传于以纪成功而师后事者是在众甫而众甫兹未暇也且以汝上集求之

○参知陈公遗集序

国子博士陈公应　召行有日矣手诗若文一编以视余曰此先君子之遗集也先君子仕于肃皇之朝为名御史

神祖时江陵相夺情议起台谏列名以请举朝不与者二人先君子与焉以是中考功法江陵败凡抗疏受谴者皆复故官寻有不次之擢先君子耻自列不大有所表异繇县令平进盘旋藩臬所至有惠政尸祝者不衰以参知引退乐志着书覃思雅道五十年如一日也生平为诗若文随手散去家藏所萃十不得七将授梨而传诸世子其为我叙之余惟撰造之事非名心甚厉者不能钩深抽秘极其才情之所如又非名心甚恬者不能驰域外之观而俟千秋之鉴先生盛年力古专精靡他而实际闇然知希为贵彼如近世词家一吟一咏辄自标置若建鼓招摇而博一时之声誉者于先生何远也语曰惟其有之是以似之且夫忤柄臣之意如汲大夫而不以气节名修百姓之急如朱桐乡而不以循卓名若此者不谓先生之恬不可不谓先生之文亦不可也文人刳心雕肾抉造化之精类鲜遐算李杜韩桺是巳惟白香山在九老中年及八十韦苏州经历三唐几及百岁今先生所享大年居两公伯仲间而其诗品之苍澹文章之真率与两公方驾而驰不知谁当让席者此又公之取于世者尠而天以期颐成公不朽之盛事也可以传矣国子先生司铎吾庠谆谆以育材为务所得奉入以浚百年久淤之泮水既巳临发又采形家言崇台杰阁悉还旧观此方士子之去思犹靖江士民之祠先生也先生尝令靖江云

○邢子愿法帖序

余为庶当时馆师田公宗伯病且剧同馆议以一人行者余为请急卒成挂剑之游子愿太仆曾为近体一章推余意气论交自此始巳余出春明过德平子愿驰百里觞余张太学之第曰此地不乏百舫今日乃仙人过耳余既久卧山中而冯元成时以小草往来燕齐得与子愿谈对两君皆作五君咏谓李本宁王百谷冯元成子愿与余也余愧不能当未有和歌子愿亦复千古今王司封结集其书刻成五卷见寄且所取惟晚年行押尺牍不矜庄而自合者尤为具眼夫子云之玄待知异世林宗之鉴直取神情岂特翰墨之林一叚奇事耶子愿书名满海内非授梨致石之难惟是自谓大好者若水乳和合莫为拈出耳得司封此举如子愿复生俾余闻广陵旧曲真翰墨中一叚奇事亦非直翰墨中一叚奇事也嗟叹不足书此以附不朽

○超然堂藁序

曩余读书檇李孙简肃公犹在悬车余耻为游人大不获奉函丈乃吾乡龚黄门为余言孙公天下长者其它懿行甚备抑其谦世无与比盖覩公之一体云而公有子孝廉君自称谦所则所谓或得其骨或得其髓者矣巳而更称超然子昔之谦今之超将无同乎左太冲曰郁郁涧底松离离山上苗以彼径寸资荫此百尺条地势使之然繇来非一朝而桺氏家训以奕世席宠为可畏曾不如荜门圭窦足自见其所长者盛满之难持如此君简肃肖子孝友天笃画地而蹈鱼鱼雅雅无衡气无慆心庶几万石之有庆建太丘之有二方哉乃其砥砺行业攻苦食淡有寒畯所不能望者故经明获隽物望益起夫杨滇南之博雅近世鲜俦犹为家世所掩以君方之悬矣在易之言谦曰利用征伐天之道其犹张弓乎君之谦也于是乎能超矣君自以世受国恩志在报主非肥遯林薮厌弃缨緌而一切迯之人外者至其辄业以废蓼莪故耳余尝谓丹朱之傲不必如末世凶德当繇轻世肆志不肯以天下为桎梏想当洗耳赴渊之流有此学术而滥觞于庄生横决于嵇阮遂以风流故诞为事迹于超而失之莫斯为甚何则不谦故也舜之慎徽禹之克俭尼父赞之曰巍巍乎则超矣君之超然以此请以质诸君之子弘范以为得乃翁心事否

○青藜馆诗集序

唐以诗取士而诗无当于名公卿何则凡诗之工必颛意一行不他迁业与之相终始而后成一家故穷而工则为孟浩然杜甫而不必以诗昌其身也贵而工则为宋之问王维而不必以诗重其人也盖终唐世而称名公卿者贽以谠泌以智三百年无几而曾不能以短篇只语挂于间气英灵诸谈艺之口而曲江庶几焉其相业固鼎姚宋而其诗名亦伯仲诸王矣抑何寥寥也夫为名公卿则无所事诗即为诗而令穷工者能傲之以不专于全才何有耶　明兴尊尚经术而不以诗程士惟文学侍从之臣以之为本业然非有兴庆龙池之赓歌明河轻烟之宠异如唐者其迫而后应不过中书省试巳耳春明送别巳耳皇华纪行巳耳且也其官渐贵其去诗渐远石室编摩则又远代言视草则又远讲幄横经则又远至于学士春卿润色天子礼乐之事至繁且巨当是时而欲与词人墨客腐毫刻烛争长于四声五字之间岂惟不暇巳耶浒西金齿竟以穷工怀麓钤山遂成绝响离合之故与唐一揆矣君子有遗憾焉少宗伯刘衡野先生以异才奥学冠冕词林周践清途二十余载高文大册播于四方忠言嘉谟动毘庙社戊戌春首倡伏　阙之议请立　东宫天子虽下　诏切责以此知中外心率奉宸断成羽翼功而先生在南宫所条上诸疏皆凝然独立不茹不吐为羣小侧目世咸以敬舆长源归先生先生虽归海内比之惠州衡山而以出处为世轻重若无敢以诗人词客求先生者先生乃未尝一日而废诗沉酣六代函括三唐色泽高华兴寄萧远内无涸思外无遗象其伯子裒集所为青藜馆集者虽不见先生之全哉要皆极其才情之所诣以穷诗家之变故谓先生为延清摩诘而不得谓先生为敬舆长源而亦不得谓先生以人地重其诗而不得谓先生以文章功业重其诗而亦不得其曲江之流乎自先生之集行而唐以来名公卿所为媿色于诗穷之士者此堪吐气矣先生尝自言杨子云薄雕虫不为而美新文何敢与吾家中垒外戚封事并故自署其馆曰青藜将尚友于古之三益而余比于曲江诸君子者借唐论诗也

○江西乡试录序

臣惟　国家之求士可为勤矣而　累朝功令至皇上乃始大备先时郡国诸生饩于胶庠者尝以二十余年得观辟雍之盛盖发种种短矣皇上采礼官议有非时之贡着为令世世守之先时　国家有大庆典若　皇子生　东宫册立间一广举额以示特恩皇上采成均议两京益二十五人着为令世世守之先时令京朝官典省试盖其慎也一再举行旋即报罢皇上采科臣议一如两京成事着为令世世守之此三者议如聚讼盖亦有言不便者矣悉格不行且皇上神明独断百司建白非尽得请也顾议及宾兴无弗奉　俞旨者吁俊右文之意懃懃恳恳甚休甚厚岂不千载盛际哉夫　国家之法以简为功以繁为病以纷更为扰惟是兴贤选士自疏而密遇变则通真才辈出靡不繇此乡比之制　累朝更定至皇上大备而又自今岁始今岁其得士乎顾臣何能为役臣东海孤生也遭上拔擢簪笔史馆皇上视朝臣承乏传　册皇上御讲幄臣承乏横经五年所矣皇上居严处深臣未尝得一陪法从惟索长安米是愧若藉衡文以报万一斯臣殚竭驽钝之日也其敢弗勉臣自少时臣父授以江西诸君子之书往岁奉　命封　藩吉府出豫章之境问所为走庐陵南丰道者皆与王程不属末繇涉其山川瞻拜祠下有远想慨然耳若诸士之于欧曾犹水木之有本源云仍之有谱牒也彼其操觚命牍者夫非二先生之绪言余韵也耶臣得受而纵读之录其尤雅驯者上诸　天府即神理绵绵典刑不冺于生平尚友之怀甚惬其又何敢不勉在昔岁戊子司衡江右者臣之房考也兹役也江右人士意且厚望臣曰夫夫也其知人得士能不愧师门否乎臣又何敢不勉虽然臣所勉竭驽钝者挍文耳而臣实不习于文臣之所习者应主司者也非身为主司者也主司而知文即取之帖括与取之德行道艺无以异盖韩昌黎举欧阳詹曰读其书知于慈孝最隆也文信国对策王应麟知贡举评之曰忠肝贯金石古谊列龟鉴此皆遗其皮肤得其骨髓有神者告之轶常度远矣臣实安能而几以甄识真才敦在三之义乎乃臣有以信之诸士者夫士不自负然后能不负君亲不负君亲然后能不负朋友砥节砺名肩宏任巨士自得之其声光及举主者皆其余也士宁爱其余不借臣以知人知文之誉而本末即丧徒困臣以所不能非友谊所有臣可幸无罪矣此乡先正若杨文贞以布衣起为名相况苏州以掾史起为名臣彼不阶贤科声实踔绝岂其取士功令十倍草昧而得才逊焉者又安事取　累朝科指纷更之为诸士亦勉乎哉

○素雯斋集序

昌黎论文谓王公大人非性能而好者不易以为是何言与前代无论矣近世若北地关中规摹左史毗陵晋江步武欧曾作者如林是不一族岂必穷而工哉何性能而好者之众也原夫撰造之事以经国为用以涉境为功玄圭乘载禹贡是陈赤舄秉成周官用作五方谣俗每待輶轩之求故府图书岂但闭门之造或江山为助或朋簪胜读故有一行塞垣骨力遂老既游剑外绳削不烦者此其征矣素雯斋集者宪大夫福生吴公之所著也公隽才天授奥学人师皋比多问字之宾通都传杀青之业有日矣迨乎平进王涂郎潜民部尽发金版仰佐玉铉纡衡而谈世务矢笔而进嘉猷摛雕龙炙毂之词折弘羊盐筴之议且请蠲左藏以恤东垂于时羽檄交驰公亦祝庖兼应令严先甲野绝呼庚后事为师前筹必验觉根居胥之可封而十六卫之可复也至督饷云中纂云纪四卷考经按传援古竳今察九塞夷落之情抒帝王万全之策读其书老马皆可识途用其谋天狼不难坐剪非夫膏肓之砭石俭岁之稻粱哉吾尝谓博综之士弗列于艺苑者束于才也入理之谈弗艳于词家者薾于体也公腹笥渊渟笔铓电掣自子史空玄之学莫不观其会通精于拟议攻其坚而不攻其瑕用其新而不用其故立一义则连环遂解搜一隐则华表先愁如水也因地而异形如雪也值物而赋象故夫骚赋古律之什箴铭记序之文皆得心应手仗境生情体齐梁之绮靡兼燕赵之悲壮东南之美尽在是矣闻公之试宏词科也偶以鲁鱼之误缺然金马之酬当事者至今惜之然勋猷日甚名位日隆阅历日多酝酿日厚藏山之副未见其止騄耳驰于天廐步骤益闲黄流荐于明堂符采倍耀继素雯而行者吾不知其所变化矣不佞昌二纪还朝三都卒业感足音之再聆叹至美之不餙聊弁之简端试以质之知言者

○陶白斋稿序

陶白斋稿者余友章公觐行卷中之什一其弟子敬所手录而挍梓者也何以曰陶白斋者公觐生平雅慕彭泽香山两公故颜其斋以见志即稿中一片瓣香白传六时顶礼柴桑是巳余往同冯咸甫辈结社斋中晨集构经生萟各披赏讫即篝灯眼韵人赋诗几章每夜分狂饮狂歌辄抵掌曰此非少陵耶此非长庚耶此非摩诘耶乃公觐奋袂起曰我何如彭泽何如香山其弟子敬乃从旁睨视曰玄宰得当少陵之骨咸甫得当长庚之韵我长公其季孟之间乎而不佞亦何如孟襄阳云尔时俱少年负意气不相下阳浮慕古人谬自誉诩人且侧目呼为狂生而公觐负时名年稍长执牛耳而盟吾党吾党兄事之呼吾党曰狂生庶几尚友古人哉母第若而兄堇堇希陶白两先生尔也公觐且先吾党前茅矣会子敬挍梓成而谓不佞当有言嗟夫非不佞何当有言乃言吾党二三知巳社中之繇来乃尔若夫公觐之诗恬澹闲雅类陶旷达豪寄类白则俟知音者若夫公觐神情类两公而色泽象貌有不必尽类两公者则亦俟知巳者毋吾党二三知巳污私所好犹然少年时阳浮慕古人而谬自誉诩尔也

○何士抑居庐集序

吾友何士抑居父丧甚谨尝曰汉原涉有云先人坟墓俭约非孝也乃大治冢舍于鳯凰山之麓宾客会葬如云马踣地悲鸣不得前松栢楸梧俨然林立盖士抑之产半挫而哀思终无穷每当凄霜寒月呼号墓头不忍去间为诗歌文词以纾写之而赓和应酬之章亦复不废则居卢草是也自古丧言无文故东坡居丧谢宾客绝诗文晦翁亦以为知礼而实有不必尔者昔右军诸帖半出于问病吊唁从哀戚中结法所谓泪渍老笔者其书独垂至今古孝子白华之什三百篇不载束晳补之读者终以未见逸诗为恨则又何怪乎士抑之有居庐草也余有伤弓之痛每置不忍读即读之亦不忍竟然而文词辛酸声气悲婉如哀螀劳雁使人闻而泣下将无清欢之言难拟而愁苦之语易工耶虽然士抑发乎情止乎礼义盖古孝子之道志也况其言尔雅韶丽卓然可传余职史清授之乐官以次于白华逸篇之后

○沈公路文集序

余往与陶周望论文人之病惟达为甚周望曰阮公咏怀何郁郁奇也余曰岂未见苏门时什乎晋人每谓使我有身后名不如生前一杯酒斯语也用之功名之途则大善不可为著作之林道也彼潘陆沈谢者流得一佳语如下一敌国商一稳字如遇一导师专似癖莽似痴多取似贪不让似怒烈士殉名与夸士死权等不如是何以传不朽乎盖周望恬于进力于古以余为笃论惜其无年而兹又有慨于沈公路也公路家承世美才擅幼清既游竹素之樊亦涉园林之趣性复狷介深居简出不为大人游不悬高门簿其于称诗直酬夙好何悖尊生而广心浩大不遗余力缠绵险韵层累连篇牍发百函箴盈九士諰諰焉尝虑日摄者之当吾前而唇稽者之议吾后也中岁善病身名孰亲然药褁与诗筒杂然并进吐出肝肺捻断髭须不惟若癖若痴若贪若怒且兼为四愁为八苦而著作之兴迄不衰止谁实迫之坚守怕度乃尔耶籍令公路策足王途旴衡词垒将其道益广其气益扬送别怀人不止眼前俦侣登高吊古不止封内山川骋妍抽秘着书满家当必有富于兹集者矣斯文人之习气志士之深必乎嗣子谷似博雅绍闻结集授梨传之海内俎豆于孙太白王履吉之间嗟乎公路生矣

○芝山集序

芝山集者丽江世守生白木公之所著也德靖间李何边康扬扢雅道海内向风巳东渐西被矣未南暨也自杨用修远戍碧鸡张愈光鸣皋和鹤滇洱诸侯有雪山公者起而应之大历典刑杜陵膏馥宛然肖也时则翰墨之场进荒服而上国化鬼方而神州丝视染金视铸岂不信哉三传而为生白公承雪山之绪而益恢弘之以忠勤报国以止足禔躬祖砚可思书种方茂枕经藉史与寒畯争劳抽秘骋妍即词人寡和今其集具在张宗伯称其清新俊逸澹宕精深周学士称其触景情生才高调雅庶几锺爃之定评玄晏之笃论矣乃余读公集而更有异焉夫用修虽博综四部而内典诸书取材犹俭李于鳞自谓秦汉以后弃之若遗纵旁引竺乹祗收绮语求如唐之梁补阙宋之苏端明无有也其视公寒山和诗及偈颂俪语皆盘旋了义皈向大乘作频伽妙音具贝多本色且不废小果不住无为岂直文人慧业隐然开士宿根盖染则犹是也为六铢之天衣铸则犹是也为八琏之法物有进于诗若文者矣宜其脱屣轩裳而独游埃壒之天表也丽江去吴万里公间关遣使以序见属感交道之有神叹豪杰之无待聊书此以附两史公之末简云

○消暍集序

品诗者莫不艳灵运而高渊明渊明之咏荆轲一似为谢客耶子房奋而仲连耻谈何容易是向者鲁勾践所叱也乃桃源托于避秦义熙不书甲子脉脉乎黍离之悲过于秦庭哭斯亦剑术之精者巳澄江夏茂卿今之柴桑翁也毘山之隐四十余年太夫人在不敢以身许人固矣太夫人以天年终而蓼莪御痛誓墓益坚世莫能窥其际迨夫大珰扇虐江左诸贤畴昔所兄事茂卿师事茂卿者不能以身体发肤还之所受而始知坚卧之孝与鬼神合其吉凶故以遗荣尽陶公而以孺慕尽茂卿者皆目睫论也两君子出处之际一如闲云一如介石一如连林之独树一如在谷之幽兰而间有小异不害为善学者博极羣书穷探幽眇而不必不求深解也礼法自将出言必雅而不必酣歌恕醉也缁衣好笃求友情敦问奇之客日进倒屣之礼有加而不必息交绝游也万卷可遗良玉必琢雍穆之范在躬弦诵之声在室而不必五男任运也藉令生同时居同地则把臂入林不再屈指矣史家独行文苑传每不相兼盖忠孝名贤踞百行之上游见谓撰造亦细事又或束于才情困于物务即巳遵途未能登极而茂卿性灵与日力足订千秋之业专精靡他美成在久其文则可信可传其诗则可兴可怨忠??皿之篇南史笔楚臣些郁勃恢奇助宣名教颜光禄之五君咏杜少陵之八哀诗皆在酝酿中此可以知茂卿矣集名消暍试快读数过当有甘露醴泉从舌本间溢出不觉躁心之释者

○诒美堂集序

昔刘邵人物志以平淡为君德撰造之家有潜行众妙之中独立万物之表者淡是也世之作者极其才情之变可以无所不能而大雅平淡关乎神明非名心薄而世味浅者终莫能近焉谈何容易出师二表表里伊训归去来辞羽翼国风此皆无门无径质任自然是之谓淡乃武侯之明志靖节之养真者何物岂澄练之力乎六代之衰失其解矣大都人巧虽饶天真多覆宫商虽叶累黍或乖思涸故取续凫之长肤清故假靓妆之媚或气尽语竭如临大敌而神不完或贪多务得如列市肆而韵不远乌覩所谓立言之君乎京兆耳刘祝先生覃精艺苑垂四十年方其壮岁登　朝为时曾几即依亲子舍衡泌栖迟菽水之余翰墨间作神皇帝嘉其纯孝起之田间洊历华要即不必种桑八百株辞宫八十日而身立四虗神游八极东山之志始终不渝故其撰造皆肖心而出即规摩西京出入王谢兼词人之长犹其剩技惟是冲夷其度苍劲其骨游乎自然之途而化其镕裁之迹则文品之最真者先生有焉近代名家此秘鲜覩矣语曰穷则变变则通自隆万以来历下琅琊悬衡天下横诋前人几无余地滔滔末流且过其历一二君子有意挽之乃盘盎之水不能起粘天之波祗为河伯所笑先生之集出而谈艺者有所折衷焉变之此为时矣余且奉研削以从不自知其才之尽也

○睢阳人物志

睢阳人物志者刘文学瓒所撰次也自元勋大臣至节妇为凡例者十有九盖本其祖参知公之绪而咨询润色积有岁年卒成未竟之志斯巳勤矣杀青既竟以一帙视余属弁其首忆余承乏史局西蜀陈文宪公疏修正史诏求遗书遗书大出而郡乘之可采者惟徐大宗伯学谟所修楚志余皆悠悠耳神祖晚年臣下章奏十九留中独山阴贡士王应遴修志两疏皆下所司应遴待诏阙下即授中舍于一统志之外几增过半会有实录之役其议遂寝及余副春卿领总裁事海内书籍益复集于礼部发而观之如大官之馔品味虽广无当邭厨求如古之先贤志耆旧传足备金匮石至之旁搜者无几也假令郡国所在有刘文学之善着书将错综人物彬炳琬琰者在在睢阳岂非史家取材之一快耶文学之言曰此邦名巨盟带砺而铭金石者世宜无不知惟是闾巷布衣闺帏茕嫠苦一世而敦行甘九死以殉节有子将月旦之所不闻士元风励之所未收者吾是以表其微过于表其显识其小过于识其大嗟乎文学之用心乃尔庶几美人伦厚风俗之纲要也其所禆益宁史哉宁史哉

○漕抚奏议序

宋时韩魏公名德之盛在希文永叔右而魏公自言生平未尝以胆许人胆之为言孙思邈以前固未着也抑曾之大勇孟之浩气非圣贤之胆乎遗大投艰非胆不任当机应变非胆不决建威销萌非胆不振古社稷臣见理明造事审意所谓可即赴以全力遗宠辱忘赞毁独往独来独断独行虽有樗里不及回智虽有鬼谷不及造次非夫骨刚而气完孰当此者乎今大司徒宪葵王公其人巳公自为仪曹郎巳引义直谏力争建储不惮九死神祖鉴其精忠国本遂定天下壮之既繇卿寺领节钺开幕府畿南文武具宜不名一器三辅重地屹焉长城会淮抚衡阳陈公予告归公用廷推受特简总漕事则七省将吏闻畿南之风烈禀约束惟谨若李临淮入子仪之军旌旗一变盖陈公之政用简公之政用肃云是时淮北荐饥中使四出加以辽师失律奸人生心飞刍发粟征兵航海事有至难十倍往昔公观其窽会屡上封章如请澄汰请蠲赈请宽宗狱请抑珰横请复漕规请罢海运诸所条陈更仆不数而与当事往复不难十反谓明主可以理喻善人能受尽言宁直无婉宁方无圆为洞辟之门不为旁出之窦为离弦之矢不为处后之錞为四九之龙不为两端之鼠为上殿之虎不为辕下之驹虽批鳞齿马足为难端裭墨惩贪谁非怨府稍一顾瞻辄生回互公孤忠自信百虑皆袪竟收获上信友之效有如魏公同世不以胆许公谁许哉吾闻神祖时数以军国重事　命九列大臣杂议于廷既咸造相顾默然莫适先发此皆国之典刑明而习于事者岂汶汶无成算哉则宠辱赞毁柴其中而刚大之气隐也继自今所谓建必然之画以破循默之陋者有桂圭在矣昔魏公命其子忠彦集谏草七十篇分为三卷曰庶几彰吾君从谏之美且为后事师乎公之锓奏议意亦如此

○榆林杜日章三教逸史序

榆林杜冠军自榆阳一再寓书于鄂曰吾三教逸史也多病息机坐进此道矣愿子为我精言之余曙冠军之多癖也抑冠军无乃非情语乎哉夫达人所以觉世者词人未尝过而问也彼毕力穷年呕肝刻肾片言轻诋白刃相仇亦大为名所愚矣虽然不朽盛事以巧成以愚入使其名心一解即五霸之所争犹傲然不屑于著述何有焉为邹鲁言者曰诗赋小道也为苦县言者曰名与身孰亲也为竺干言者曰绮语业也各有所遗则各有所立所遗者能令人意尽所立者能令人业迁则晋之江左是巳逍遥往复酬难百出支许之玄大畅也而潘陆之业中衰矣风雅陆沉将无达之为助耶吾闻冠军之先有征南者好左氏学世比之马癖钱癖又三百年为少陵有佳句癖自谓语不惊人死不休夫冠军之病亦若此矣冠军其亦以两君子之癖为病乎非耶不以为病则安取而以三教之微言为药譬如猛士赴敌一鼓作气不巨鹿之天地震动则不快不昆阳之虎豹股栗则不快而倏焉引桐练丝求所谓广陵之曲者非其伦矣冠军而为儒将为侠客为名士为幽人吾无所不与而未以三教史许者知其沾沾于二祖之癖而未肯解也有代冠军折余者子言晋事则渊明非晋人乎桃源莲社讵必降诗格也子何不少自为地余不应能应

○程氏墨苑序

物之可传者若三代之鼎彛籕之鼓欧之剑斯之玺何之瓦宋之陶与研皆托于金玉土石之殊质以久存于世而世亦处之于藏与玩之间惟墨不然其试之也如吹竿必一一而吹之其既用也如噉蔗至委而不厌其密移也如火消膏而不知其成功也如春蚕之作茧而归于乌有以速朽之材当必磨之会几无寿类矣而李廷珪以久特闻当是时以德寿重华两宫之购仅得一笏其收名定价与历代重器埒而胶煤茎草之寿亦可以销金玉而铄土石者岂不诚尤物也哉虽然吾以廷珪者利于墨亡而无利于墨存也墨亡则虗无之乡较量不到如梁鹄之书弗兴之画形模永绝名字独行耳其何赖于墨存吾闻廷珪之后有蒲氏之墨有赵氏之墨林氏之墨叶氏之墨皆与之相及而所谓一点如漆百年如石者独以归廷珪他人无称也则赏鉴之家有揭竿而先之者矣今程氏之墨满天下同能者宜悉力而与之角乃数年来不闻有超乘而先者即诸公詶赠以为横绝四海不减奚超矣百年以后无君房而有君房之墨千年以后无君房之墨而有君房之名吾于何乎知之于当世之赏会乎知之君房其无改玉也哉君房曾有所不释方氏而欲穷其伎故殚精于此以一丸塞其关男子不具刚肠但可悠悠视息何成一事君房有心人也哉其墨之传也以此君房游吾郡无他过从独索余试墨是日池水尽黑而余为作墨苑序

○人日诗后序

翰墨之事良工苦心未尝敢以耗气应也其尤精者或以醉或以梦或以病游戏神通无所不可何必神怡气王造物乃完哉世传张旭号草圣饮酒数斗以头濡墨纵书壁上凄风急雨观者叹愕王子安为文每磨墨数升蒙被而卧熟睡而起词不加点若有鬼神此皆得诸笔墨蹊径之外者今观察王先生当人日病不饮酒莫廷韩馈以内府良药辄据枕作诗二十余章谢之皆风骚鼓吹也乃与彼二子鼎足立矣先生性高简恬淡构百尺楼绝尘表有遗世之意更自称九霞子今读其诗黄庭内景之微言多有存者夫先生既巳为飧霞人矣宁俟内府之药足起其泉石之膏肓哉藉有烦疴之士披览是诗五内清凉不啻饮上池水然则先生病与非耶是又进于诗者

○袁伯应诗集叙

客岁重九余既为袁公伯应制义小引以专门名家相勖矣今秋伯应自睢阳寄近体诗一帙亦以重九至且属余序余与伯应尊公少司马同举于兰阳陆先生之门司马居恒授余教儿法曰伯乐相千里马而教其子相国马以为千里马不常即善相无所用之如伯应之好称诗无乃非司马公意乎虽然时至事起何可执也盖隆万之间士子尺寸功令宋人注疏之外一步不窥二十年来破觚为圆浸淫广肆子史空玄旁逮稗官小说无一不为帖括用者若以诗之才情而为文吾知其俛拾青紫无疑也且夫以制举义论瞿王登坛信阳北地曾不得方驾非才不敌拘于时束于制也假令今有李何降格而为制义过都历块绝尘而奔岂顾问哉司马公海市诸什所谓清新开府又建威消萌声震大荒之外世故有文武具宜者何恠伯应之以制义兼称诗也若伯应之诗郁郁唐人世有锺嵘自能鉴定无所俟余评矣

○期赠篇序

期赠篇者吾党为陆伯生六十赠言也百年曰期六十亦称耆吾谓伯生得称百年期也凡词人之年不数甲子昔老氏着不亡之寿太易贵可久之业客养之躯贤愚同尽惟言立而名成则与天地絜算而日月齐光伯生其人矣夫大年之不必兼小年往往是也前代勿论　国朝词人如高子业何大复徐昌谷皆不及下寿顾其名则所谓彭祖为夭者虽然使骐骥而展十程之力梧槚而长参天之干笔与年俱老智以耄逾练是三子者即西京盛唐诸名家不足匹也伯生乃兼得之矣其苦心刻肾一似拂卫生之经其抉指凿窍一似犯造物之忌而神理殊超容颜弥泽其诗文翰墨则六十化矣而其人乃始壮也顷者方括赤县之内山经地志萃为一编曰吾自此褁吾足矣吾不户而行天下矣庶几达人有道者乎余谓伯生得称百年期以此忆余弱冠时尝与陈太史伯求论天下士太史至伯生则曰夫夫所谓自致青云者非附青云而名者也伯求巳千古矣而其悬记之语伯生竟能不愧盖自琅琊好以名宠后进二十年来吴中谈萟之士无弗伏轼结靷走娄江道者琅琊又数以言擢伯生伯生游道甚广独卷其业不以一刺进巳而琅琊赏誉之士各自以其所诣受名不以有琅琊故重而伯生乃以无琅琊故益重也伯求可谓知人矣余故采其言附于期赠篇中且以贻长公道冲使识世交之谊焉若余之所欲言者诸士大夫先之矣言止矣余无以加矣

○樾馆诗选序

汉武帝房中乐府取唐山夫人所进十五章当时枚马在廷岂无隽向曾不以被管弦而摐金石抑何鉴裁之超也文君以白头吟少许胜长门赋多多许故相如心死倦游不复走茂陵道良以远山之黛每与时徂而才情丽藻千载不化彼宋玉陈王之赋摹艳质而遗修能未为具眼矣当今闺秀作者不得不推草衣道人观其新集如贻桐汭五言古四篇绰有韦司直之古淡而代陶琴代庄蝶等命篇亦复独创大都闰秀之诗虽饶于才致而俭于取境未有若道人之凿空者岂直缘情绮靡为宛转之歌十离之什巳耶吾又闻道人竖精进幢被忍辱铠师月上而友南岳不欲仅以诗人传何论唐山文君吾过矣吾过矣

○鳯凰山房稿序

举业之变至今极矣未有知其繇来者也盖自宋元佑中程苏为洛蜀之争后百余年考亭出而程学胜又三百年姚江王伯安出而苏学复胜姚江非尝主苏学也海内学者非尽读苏氏之书为苏氏之文也不主苏学而解粘去缚合于苏氏之学不读苏氏书而所嗜庄贾释禅即子瞻所读之书不作苏氏文而虗恢谐谑澜翻变幻蒙童小子齿颊笔端往往得之所谓有大力者负之而趋虽　朝家功令莫能挽也嘉隆间有归熙甫者庶几豪杰之士观其所著古文前非李何后非晋江毘陵卓然自为一家之书时人不具眼稍为王李所掩终当行于异世今亦如岷江之滥觞矣熙甫于举业亦自奇主司以意求之常误收他人为举首云余友何士抑其蚤成名数见困悬书满海内主司收而复失之无一弗类熙甫者第熙甫自据甚坚不能迁业士抑才多而体备无所不变化是为异耳士抑阡其先公于鳯凰山之原即依山筑室绝迹城市着书其中曰鳯凰山房稿虽极瑰奇哉而王唐矩矱森然故在也殆神化至耶士抑于当世闻人掇科之作少所可意余尝谓之曰此事自有主者政繇坡公为政耳君能夺其帜乎吾请从壁上观战因读鳯凰山房稿理此语弁之

○叶黄门奏议序

其昌尝奉勑修三朝实录虽有营绪未毕者而起居日注及六曹章奏诸书皆获翻阅盖深有慨于逆珰之事云魏珰初附阿保阑出禁中物直一盗臣耳是时光宗新政内臣王安有赞助功大得众誉魏珰倾之死无讼冤者声势遂张成内外釜鬲之势及杨左发难执政不能救而众正相次赐玦大狱兴矣谐臣佥壬布列要路台谏陈事必兼以颂德故结舌者即为正人而珰所望恩泽尔侯尔公必于军功得之宁锦之役正其丹书带砺时也吾乡叶公官礼垣在礼言礼可不跳而谈兵而弹事有云疆场赤白其羽幕府卫霍其勋枢臣迫之反规为颂而公不应深中珰恨又王安时顾命大臣珰欲中以危法会公荐某公为职方故尝与旧辅小有言者珰拟旨遣诃大臣夫科臣自荐贤逆珰自剪忌且吕范不嫌解仇文唐不嫌再合而况刻舟之求飘瓦之讙何为乎是皆公之所以去国者而未尽也公所贵不闻不见之功而所弭有不闻不见之祸珰既伯进而侯侯进而公其欲未餍而纶扉之地有朕与厂臣之旨则晋史所云政繇桓氏祭则寡人者千载一契矣珰之党宣言于朝且加王爵公于众中叱之岂六垣无一血气男子耶而舐糠及米乃尔吾得此弹事生色矣反正之后有荐公者述其始末予从邸报中得之公未尝呶呶向人言而予始服公之深远也公陛见时有所陈列诏嘉其劲节大哉王言三旌何足荣哉予故读其奏议而特书于奏议之外以为谏官法焉

○北海张公记叙

壬申春东莱初发难贼党纔千人当事者亟檄关宁兵倍道疾驰易解散耳乃当事者以抚养乱令贼得望屋而食厚其捆载牛羊用人泥沙用赏所收皆百金之雄我之债帅孱卒如驱羊故虎于是东莱受围且八阅月犹赖士大夫画地乘埤破家享士铁笼之谋玉壁之智无所不用竟得全于膏血之余虽奉宸断终用关宁非士大夫恊谋不及此余时在辇下闻东方来者传张考功北海以忠孝奖率三军墨守作气诵言于朝者甚众乃北海所记日历曾不自功愧其深远难得而测也尝考宋靖康时有孤臣洫血录日历方粘罕兵环列汴城之外尚有锐师六万竟为虏所恫喝敛兵不战北辕之日惟驱赵氏同姓者靡有孑遗而百司庶府无及焉及知虏善用间宋多卖国缓则桧急则刘豫邦昌呜呼不有君子其能国乎千古烱鉴矣皇上勤思将帅之臣不惜以宫端铨部都谏名贤伸武闱功令北海居铨司岂非人伦标准顾急病让夷孰与守莱着社稷功而圣主睿思在彼取效在此几见师武臣有伟于张许者岂非天授哉岂非天授哉

孙男庭

广

廙仝阅

容台文集卷之一终








卷十 雅什门上

王安国平甫作诗多使酒楼。语宋次道曰：“杨文公诗有酒楼：‘江南堤柳拂人头，李白题诗遍酒楼。’钱昭度亦有一酒楼：‘长忆钱塘江上望，酒楼人散雨千丝。’今子诗有几酒楼？”次道曰：“吾诗有二酒楼：《九江琵琶亭》云：‘夜泊浔阳宿酒楼，琵琶亭畔荻花秋。云沉鸟没事已往，月白风清江自流。’又《送客西陵》云：‘若耶溪畔醉秋风，猎猎船旗照水红。后夜钱塘酒楼上，梦魂应绕浙江东。’”《青箱杂记》

西方琥，东州人，郑毅夫榜登第。期集处，告毅夫曰：“榜中琥最少年，乞作探花郎。”毅夫云：“已差二人。”琥曰：“此无定员，添一员何损？”公吏曰：“前日琥第三甲，合出铺地钱二十缗，若作职事，则不出钱。”琥曰：“愿出钱。”毅夫从其请。琥已受符，不出缗钱，毅夫切责之，而倍其罚。琥白毅夫曰：“晚进未尝工诗，愿状元先为之，以为楷式。”毅夫曰：“绿袍不怕露痕湿，直入闹花深处来。”他日复见毅夫曰：“一见雅诗，不敢下笔，翌日当再进诗，愿公代之。”毅夫复云：“朝来已与碧桃约，留住春风不放归。”闻者叹服。《翰府名谈》

成都慈光寺尼《乘舟夜行》一篇亦佳，云：“水色连天色，风声益浪声。旅人归思苦，渔父梦魂惊。举棹云先到，移舟月遂行。旅吟诗句罢，犹自远山横。”[《鉴戒录》卷十]

京师曹氏，家藏《阮步兵诗》一卷，唐人所书，与世所传多异，有数十首集中所无。其一篇云：“放心怀寸阴，羲和将欲冥。挥袂抚长剑，仰观浮云行。云间有立鹄，抗首扬哀声。一飞冲青天，强世不再鸣。安与鹑鷃徒，翩翩戏中庭。”又云：“嘉木不成蹊，东园损桃李。秋风吹飞雀，零落从此始。繁华有憔悴，堂上生荆杞。驱马舍之去，去上西山址。一身不自保，况复恋妻子。零霜被野草，岁暮亦云已。”诗语皆类此，非后人明矣。孔宗翰亦有本，与此多同。(《诗史》)

海州东海县临海悬崖上，有隋王谟摩崖题名并诗，字方数寸，诗云：“因巡来到此，瞩海看波流。自兹一度往，何日更回眸。”孙巨源云：“此诗工夫不少。”刻之石。

吴人方子通作《古柏诗》云：“四边乔木尽儿孙，曾见吴宫几度春。若使当时成大厦，也应随例作埃尘。”又作《滟滪堆诗》：“湍流怪石碍通津，一一操舟若有神。自是世间无妙手，古来何事不由人！”舒王见而奇之。《云斋广录》

舒王得请金陵，寓定力院，题一绝于壁间云：“溪北溪南水暗通，隔溪遥见夕阳春。思量诸葛成何事，只合终身作卧龙。”

天圣中，礼部郎中孙冕记三英诗：刘元载妻、詹茂光妻、赵晟之母《早梅》《寄远》《惜别》三诗。刘妻哀子无立，詹妻留夫侍母病，赵母惧子远游。孙公爱其才以取之。《早梅诗》云：“南枝向暖北枝寒，一种春风有两般。凭仗高楼莫吹笛，大家留取倚阑干。”《寄远诗》云：“锦江江上探春回，消尽寒冰落尽梅。争得儿夫似春色，一年一度一归来？”《惜别诗》云：“暖有花枝冷有冰，惟人没后却无凭。预愁离别苦相对，挑尽渔阳一夜灯。”《金华瀛洲集》　又《摭遗》记《梅花诗》是女仙题蜀州江梅阁

王元字文元，桂林人，苦吟风月，终于贫病。妻黄氏，共持雅操，每遇得句，中夜必先起然烛，供具纸笔，元甚重之。有《听琴诗》曰：“拂琴开素匣，何事独颦眉！古调俗不乐，正声公自知。寒泉出涧涩，老桧倚风悲。纵有来听者，谁堪继子期？”好事者画为图。《郡阁雅谈》

僧虚中，宜春人，游潇湘山，与齐己、颜栖蟾为诗友，住湘江西宗成寺。潭州马氏子希振侍中，好事，每出，即延纳于书阁中，好烧柴火，烟昏彩翠。去后复节《题马侍中池亭》云：“嘉鱼在深处，幽鸟立多时。”集首《寄华山司空图侍郎》云：“门径放莎垂，往来投刺希。有时开御札，特地挂朝衣。岳信僧传去，天香鹤带归。他时周召作，无复更衰微。”司空侍郎有诗言怀云：“十年华岳峰前住，只得虚中一首诗。”同前

唐大清宫使翰林学士钱起，多作佳篇。人收起诗不过百首。有钱蒙仲得《江行无题》一百绝，皆人家藏本所无。有云：“霁云疏有叶，雨浪细无声。稳放扁舟去，江天自有程。”又：“憔悴异灵均，非谗作逐臣。如逢渔父问，未是独醒人。”又：“烟渚复烟渚，画屏还画屏。引惹天末去，数点暮山青。”又：“堤坏漏江水，地拗成野塘。晚荷从不折，留取作秋香。”《诗史》

权常侍《题山寺》曰：“万叶风声利，一山秋气寒。晓霜浮碧瓦，薄日度朱栏。”又：“得即高歌失即休，多悲多恨漫悠悠。今朝有酒今朝醉，明日愁来明日愁。”

王驾，大顺中擢第，为礼部员外郎，弃官，号守素先生。与司空图、郑谷为诗友，所为诗少传者。《晴景》一篇最佳，云：“雨前不见花间叶，雨后全无叶底花。蜂蝶飞来过墙去，应疑春色在邻家。”

柳彦涂《塞上》云：“鸣骹直上几千尺，天静无风声更干。碧眼胡儿三百骑，尽提金勒向云看。”都下好事者画为图。

欧阳文忠公酷爱鲍溶诗，《山中寒思》一篇最佳，云：“山深多悲风，败叶与秫齐。门径非世路，何人念穷栖！哀风破山起，夕雪误鸣鸡。巢鸟侵旦出，饥猿无声啼。晨兴动烟火，开云伐冰溪。老木寒更瘦，阴云晴亦低。我负自力求，颜色常低迷。时想灵台下，游子正凄凄。”文忠晚得，恨见之迟。今人少爱溶诗者。

闽人谢伯初，字景山，天圣、景祐之间以诗知名。余谪夷陵，景山为许州法曹，以长韵见寄，颇多佳句，有云：“长官衫色江波绿，学士文华蜀锦张。”余答曰：“参军春思乱如云，白发题诗愁送春。”盖景山有“多情未老头先白，野思到春如乱云”之句，故余以此戏之。景山诗颇多，如“自种黄花添野景，旋移高竹听秋声”；“园林换叶梅初熟，池馆无人燕学飞”：皆无愧唐贤。仕宦不偶，终以困穷而卒。其诗今已不见于世，其家亦流落不知所在。其寄余诗，迨今三十五年矣，余犹能诵之。盖其人不幸既可哀，其诗沦弃亦可惜，因录于此云：“江流无险似瞿塘，满峡猿声断旅肠。万里可堪人谪宦？经年应合鬓成霜。长官衫色江波绿，学士文华蜀锦张。异域化为儒雅俗，远民争识校雠郎。才如梦得多为累，情似安仁久悼亡。下国难留金马客，新诗传与竹枝娘。典辞县待修青史，谏草当留集皂囊。莫为明时轻谴谪，便将缨足濯沧浪。”《欧阳公诗话》

郑相肇牧庐州，日以诗酒为娱。《题郡斋》曰：“九衢尘里一书生，多幸逢时拥旆旌。醉里眼开金使字，紫旗风动耀昆明。”后代者薛沆郎中到郡，《题藏舟浦花》一联云：“也知别有风光主，蓓蕾枝枝似去年。”又《别后寄席中三兰》三人名中并曰兰：“淮淝两水不相通，隔岸临流望向东。千颗泪珠无寄处，一时弹与渡前风。”郑多佳句，如“冻瓶粘柱础，宿火陷炉灰”，人皆称之。《南部新书》

廖凝字熙绩，善吟讽，有学行，隐居南岳三年。江南受伪官为彭泽令，迁连州刺史，与升州李建勋为诗友相善，有集，盖见行于世。咏《中秋月》与《闻蝉》为绝唱。《中秋月》云：“九十日秋色，今宵已半分。孤光吞列宿，四面绝微云。众木排疏影，寒流叠细纹。遥遥望丹桂，心绪正纷纷。”《闻蝉》云：“一声初应候，万木已西风。偏感异乡客，先于离塞鸿。日斜金谷静，雨过石城空。此处不堪听，萧条千古同。”凝居南岳，韦鼎有诗赠曰：“居与白云邻，生涯久忍贫。姓名高雅道，寰海许何人！岳气秋来早，亭寒果落新。几回吟石畔，孤鹤自相亲。”初宰彭泽，有句云：“风清竹阁留僧宿，雨湿莎庭放吏衙。”解印有句云：“五斗徒劳谩折腰，三年两鬓为谁焦？今朝官满重归去，还挈来时旧酒瓢。”江左学诗者，竞造其门。

刘昭禹字休明，婺州人。少师林宽，为诗刻苦，不惮风雪。诗云：“句向夜深得，心从天外归。”言不虚耳。《怀萧山隐者》云：“先生入太华，杳杳绝良音。秋梦有时见，孤云无处寻。神清峰顶立，衣冷瀑边吟。应笑干名者，六街尘土深。”尝与人论诗曰：“五言如四十个贤人，乱着一字，屠沽辈也。觅句者若掘得玉匣，有底有盖，但精求，必得其宝。”在湖南，累为宰，卒于桂府幕。有诗行于世。《郡阁雅谈》

廖融字元素，隐于衡山，与逸人任鹄、王正己、凌蟾、王元皆一时名士，为诗相善。湘守杨徽之代归阙，枉道出南岳，宿融山斋，留诗曰：“清和春尚在，欢醉日何长！谷鸟随柯转，庭花夺酒香。初晴岩翠滴，向晚树阴凉。别有堪吟处，相留宿草堂。”融《赠天台逸人》云：“移桧托禅子，携家上赤城。拂琴天籁寂，欹枕海涛生。雪白寒峰晚，鸟歌春谷晴。又闻求桂楫，载月十洲行。”又《题寺古桧》云：“何人见植初，老对梵王居。山鬼暗栖托，樵夫难破除。声高秋汉迥，影倒月潭虚。尽日无僧绕，清风长有余。”《梦仙谣》云：“琪木扶疏系辟邪，麻姑夜宴紫皇家。银河旌节摇波影，珠阁笙箫吸月华。翠凤引游三岛路，赤龙齐别五云车。星稀犹倚虹桥立，拟就张骞搭汉槎。”《退宫妓》云：“神仙风格本难俦，曾从前皇翠辇游。红踯躅繁金殿暖，碧芙蓉笑水宫秋。宝车钿剥阴尘覆，锦帐香消画烛幽。一旦色衰归故里，月明犹梦按《梁州》。”左司谏张观过衡山，留诗曰：“未向漆园为傲吏，定应明代作徵君。家传奕世无金玉，乐道经年有《典》《坟》。带雨小舟横别涧，隔花幽犬吠深云。到头终为苍生起，休恋耕烟楚水濆。”融卒，刺史何承矩葬之，进士郑铉表其墓。(《雅言杂载》)

刘相公邺，因白令公维持，方入翰苑，仍赐及第，为同列所轻。因作诗曰：“曾是江波垂钓人，自怜深厌九衢尘。浮生渐老年随水，往事曾闻泪满巾。已觉远天秋色动，不堪闲夜雨声频。多惭不是相如笔，虚直金銮接侍臣。”《待漏院吟》曰：“玉堂帘外烛迟迟，明月初沉契勘时。闲听景阳钟尽处，两莺飞上万年枝。”才调清高，终秉钧衡。卢瓌《抒情》

薛尚书钊，为河东从事，乞假归宁，《题侯馆》曰：“仆带雕弓马似飞，老莱衣上着戎衣。邮亭不暇吟山水，塞外经年皆未归。”后镇徐州，《咏柳》曰：“高出军营远映桥，曾逢兵火一时烧。风流性在终难挫，暖日还生万万条。”又有雅句：“坐久仆头出，语多僧齿寒。”《南部新书》

吴门陆畅郎中尝和人《雪诗》，落句曰：“天人宁底巧，剪水作花飞。”又《山斋玩月》云：“野性平生惟好月，新晴半夜睹婵娟。起来自擘书窗破，恰漏清光落枕前。”后因云安出降，百僚举畅为傧相，奉诏作《催妆诗》云：“云安公主贵，出降五侯家。天母看调粉，日兄怜赐花。催铺百子帐，待障七香车。借问妆成未？东方欲晓霞。”《古今诗话》

潘浪《归钱塘》云：“久客见华发，孤棹桐庐归。新月无朗照，落日有余辉。渔浦风水急，龙山烟火微。时闻沙上雁，一一皆南飞。”人谓不减刘长卿。同前

韦承贻，咸通中策试夜潜纪长句于都堂南壁，云：“褒衣博带满尘埃，独上都堂纳卷回。蓬巷几时闻吉语，棘篱何日却重来。三条烛尽钟初动，七转丹成鼎未开。残月渐低人扰扰，不知谁是谪仙才。”又云：“白莲千朵照廊明，一片升平雅韵声。才唱第三条烛尽，南宫风月画难成。”同前

徐休雅，长沙人，因马希范夜宴迎四仪夫人，赋诗云：“云路半开千里月，洞门斜掩一天春。”又作《宫词》云：“内人晓起怯春寒，轻揭珠帘看牡丹。一把柳丝收不得，和风搭在玉栏干。”曾献《家宴堂十首》，时称冠绝。《郡阁雅谈》

文宗诏礼部侍郎高锴作贡举，试《霓裳羽衣曲诗》，时宗子李肱诗最佳，诗曰：“开元太平时，万国贺丰岁。梨园献旧曲，玉座流新制。凤管递参差，霞衣竞摇曳。宴罢水殿空，辇余芳草细。蓬壶事已久，仙乐功无替。讵肯听余音，圣明知善继。”

抚州蔡牧尝作《责四皓诗》云：“秦末家家思逐鹿，商山四皓独忘机。如何鬓发霜相似，更出山来定是非？”及假节交邕，道经湖口，零陵太守郑史，同年也，远以酒乐相迎。坐有琼枝者，守之所爱，夺之而去。泊《中兴顷》下，僶俛不前久之。到邕，御制失律，伏法。湘川权厝，二子延近，终丧而逝。论者谓妄责四皓而欲买山于浯溪之间，不徒言哉！诗曰：“停桡积水中，举目孤鸿外。借问浯溪人，谁家有山卖？”《云溪友议》

举子尉迟正，梗概士也。献诗于右坐李林甫，有《暮行潼关》云：“明月飞出海，黄河流上天。”《观内人楼上踏歌》云：“芙蓉初出水，桃李忽无言。”《塞上曲》云：“夜夜月为青冢镜，年年雪作黑山花。”右坐鉴此句云：“得非才子乎？”[《云溪友议》卷中]

徐安正侍郎，久居中书堂，参李右丞之论。恐罪累，乃隐衡山，为东林掇菜行者。李北海邕，游岳，过寺，观其题诗处，曰：“不知徐公乃在此！”握手言曰：“朝列于公，论已息矣。”遂解布褐而释以簪裳，谓徐曰：“曾吟《岘山诗》曰：‘岘山思驻马，汉水忆回舟。’又云：‘暮雨船犹湿，春风帆正开。’”徐曰：“暗哑之日，尝亦默诵之。”遂同载归长沙。[《云溪友议》卷中]

贞元五年置中和节，德宗制诗，朝臣奉和，诏写本赐戴叔伦于容州，天下美之。诗云：“中和变梅柳，万汇生春光。中和纪月令，方与天地长。耽乐岂不尚，懿兹时景良。庶遂亭育恩，同致寰海康。君臣永终始，交泰符阴阳。曲沼水新碧，华池桃稍芳。胜赏信多欢，戒之在无荒。”《广卓异记》

唐黄损，龙德二年登进士第，喜作诗吟。《读史》云：“逐鹿走红尘，炎炎火德新。家肥生孝子，国霸有谋臣。帝道云龙合，民心草木春。须知烟阁上，一半老儒真。”《雅言杂载》

李洞，唐诸王孙。游西川，慕浪仙为诗，作铜像其仪，事之如神。为《终南诗》二十韵，有“残阳高照蜀，败叶远浮泾”。复曰：“砍竹烟岚冻，偷湫雨雹腥。远看丹凤阙，冷射五侯厅。”全篇皆绝唱。又《赠司空侍郎》云：“马饥餐落叶，鹤病晒残阳。”又曰：“卷箔青溪月，敲松紫阁书。”《送僧》云：“越讲迎骑象，蕃斋忏射雕。”《赠高仆射》云：“征南破虏汉功臣，提剑归来万里身。闲傍凌烟金柱看，形容消瘦老于真。”《送人归日本》云：“岛屿分诸国，星河共一天。”但诮其僻涩而不知贵其奇峭。惟吴子华深知之。子华才力浩大，八面受敌。以百篇示洞，洞曰：“大兄所示百篇中有一联绝唱。《新亭》曰：‘暖漾鱼遗子，晴游鹿引麑。’”子华不怨所鄙而喜其所许。洞三榜裴公，第二榜策夜帘献曰：“公道此时如不得，昭陵恸哭一生休。”寻卒于蜀。裴公无子，人谓屈洞所致。《摭言》

周贺少从浮屠，法名清鉴，遇姚合而返初。与贾岛、无可齐名。岛《哭柏岩禅师》曰：“苔覆石床新，师曾占几春？写留行道影，焚却坐禅身。塔院关松雪，房廊露隙尘。自怜双泪下，不是解空人。”贺诗曰：“林径西风急，松枝讲妙余。冻须亡夜剃，遗偈病时书。地燥焚身后，堂空着影初。此时频下泪，曾省到吾庐。”同前

孟宾于《蟠溪怀古》云：“良哉吕尚父，深隐始归周。钓石千年在，春风一水流。松根盘藓石，花影卧沙鸥。谁更怀《韬》术？追思古渡头。”又《怀连上旧居》云：“闲思连上景难齐，树绕仙乡路绕溪。明月夜舟渔父唱，春风平野鹧鸪啼。城边寄信归云外，花下倾杯到日西。更忆海阳垂钓侣，昔年相遇草萋萋。”《雅言系述》

曹邺字业之，桂林人，为《四怨》《三愁》《五情》诗。其《怨》云：“庭花已结子，岩花犹弄色。谁令生处远，用尽春工力！”其《愁》云：“别家鬓未生，到城须似发。朝朝临水望，灞水不入越。”其《情》云：“空城野雀饥，咬咬复飞飞。忽见官仓粟，官仓无空时。”为舍人韦悫所知。力荐于主司，乃中第。看榜日，谢主司云：“一辞桂岩猿，九泣都门月。年年孟春至，看花不如雪。”《杏园宴上呈同年》云：“贤路非在天，十年行不至。一旦公道开，青云在平地。”又云：“故衣未及换，尚有去年泪。”又云：“永持共济心，莫起胡越意。”

刘章字克明，江左人，事湖南马氏。有《蒲鞋诗》云：“吴江浪浸白蒲春，越女初挑一样新。才自绣窗离玉指，使随罗袜上香尘。石榴裙下从容久，玳瑁筵前整顿频。今日高楼鸳瓦上，不知抛掷是何人。”

黄损，连山人。作《公子行》云：“春草绿绵绵，骄骖骤暖烟。微风飘乐韵，半日醉花边。打鹊抛金弹，招人举玉鞭。田翁与蚕妇，平地看神仙。”又《出山吟》云：“来书初出白云扃，乍蹑秋风马足轻。远近留连分岳色，别离呜咽乱泉声。休将巢许争喧杂，自共伊皋论太平。昨夜细看云色里，进贤星座甚分明。”并同前









◇春分拜日诏

觐礼，天子拜日东门之外，反礼方明。朝事议曰：「天子冕而执镇圭，率诸侯朝日于东郊。」以此言之，盖诸侯朝天子，祀方明，因率朝日也。汉改周法，群公无四朝之事，故不复朝于东郊，得礼之变矣，然旦夕常于殿下东向拜日。其礼太烦。（《晋志》、《宋志》作「烦」，）亵似家人之事，非事天交神之道也。今采周春分之礼，损汉日拜之仪，又无诸侯之事，无所出东郊，今正殿即亦朝会行礼之庭也。宜常以春分于正殿之庭拜日；其「夕月」文不分明，其议奏。（《南齐书·礼志上》永元元年何佟之议引，又略见《晋书·礼志上》，《宋书·礼志一》，《通典》四十四）


送纪秀才游越





海水不满眼，观涛难称心。即知蓬莱石，却是巨鳌簪。[一]送尔游华顶，[二]令余发舄吟。[三]仙人居射的，[四]道士住山阴。[五]禹穴寻溪入，[六]云门隔岭深。[七]绿萝秋月夜，相忆在鸣琴。

[一]《初学记》：《玄中记》曰：东海之大者有巨鳌焉，以背负蓬莱山，周围千里。巨鳌，巨龟也。



[二]《一统志》：华顶峰，在天台县东北六十里，周围百余里，高万丈。绝顶东望沧海，俗名望海尖。草木熏郁，都非人世，夏有积雪。



[三]王粲《登楼赋》：“庄舄显而越吟。”见九卷注。



[四]《艺文类聚》：孔晔《会稽记》曰：县东南十八里，有射的山。远望的的有如射候，故谓之射的。射的之西，有石室，可方二丈，谓之射室。传云羽客之所游憩，土人常以此占谷食贵贱。射的明，则米贱，暗则贵。谚曰：“射的白，斛一百；射的玄，斛一千。”又云：孔灵符《会稽山记》曰：射的山西南水中有白鹤，常为仙人取箭，曾刮壤寻索，遂成此山也。



[五]《书断》：王羲之性爱鹅，山阴昙壤村有一道士，养好者十余，王清旦乘小船往看之，意大愿乐，乃告求市易。道士不与，百方譬说，不能得之。道士言性好道，久欲写河上公《老子》，缣素早办而无人能书，府君若能自屈书《道德经》各两章，便合群以奉。羲之停半日，为写毕，笼鹅而归，大以为乐。



[六]《方舆胜览》：禹穴，在绍兴府龙瑞宫之侧，东荚云大石中断成罅，殊不古。殆非司马子长所探也。《辍耕录》：会稽阳明洞天，在秦望山后，禹庙之西南，云即古禹穴，越之胜境也。诸峰环耸，郁盘空曲。施宿《会稽志》：会稽山与宛委相接，宛委山即禹穴，号阳明洞天。按旧经引《吴赵春秋》：东南天柱，号宛委，乃禹藏书处，在会稽山南三里，则宛委别一山也。



[七]《水经注》：山阴县南有玉笥、竹林、云门、天柱精舍，并疏山创基，架林裁宇，割涧延流，尽泉石之好。施宿《会稽志》：云门山，在会稽县南三十里。旧经云：晋义熙二年，中书令王子敬居此，有五色云见，诏建寺，号云门。山有谢敷宅、何公井、好泉亭、王子敬山亭、永禅师临书阁。






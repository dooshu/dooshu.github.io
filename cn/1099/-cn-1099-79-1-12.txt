○條列軍伍利弊疏 【 軍伍利弊】

在衞官軍。苦于出錢。其事不止一端。如包辦秋青草價。給與勇士養馬。比較逃亡軍匠。責令包工雇役。或幫貼錦衣衞夷人馬匹。或加貼司苑局種菜軍人。內外官員造墳。皆用夫價。接應公差車輛。俱費租錢其他使用。尚不止此。又管營內外官員。率于軍伴額數之外。摘撥在營操軍役使。上下相襲。視為當然。又江南軍士。漕運有修船盤剝之費。有監收斛面之加。其他掊克。難以枚舉。以致逃亡日多。則撥及全戶。使富者日貧。而貧者終至于絕。江南官軍。每遇京操。雖給行粮。而往返之費。皆自營辦。况至京。即撥做工。雇車運料。而雜撥納辦。有難以盡言者。又粮運初徵之里胥納于官府。轉兌運舟。及到京倉。耗折之費。率五石而致一石。今京師投充勇士軍人。收充幼匠廚役。每月坐支一石。是一人坐費軍民五石矣又官馬出于民間牧養。或凑合買補。公私草料之費。一馬或至數十金。而私撥借人。畧無忌憚。又鎮守守備等官。恃勢貪婪。無所不至。勢要者。則冒功以獲陞賞。而邊軍不敢與爭。請謁者多懷賂以入權豪。而守衞不敢加詰。凡此俱乞俯賜施行。嚴加釐革、


○覆减祀祭用犊奏

今月十二日，伏蒙宸慈召对，面奉圣旨，以每年祀祭，多用太牢，念其耕稼之勤，更备牺牲之用，比诸豢养，特可愍伤，令臣寻讨故事，可以他牲代否。臣仰禀纶言，退寻礼籍。三牲八簋之制，五典六乐之文，著在典彝，迭相沿袭，累经朝代，无所改更。臣闻古者燔黍捭豚，尚多质略。近则梁武面牲笋脯，不可宗师。虽好生之德则然，於奉先之议太劣。盖礼主於敬，孝本因心。黍稷非馨，鬼神飨德，不必牲牢之巨细，笾豆之方圆。苟血祀长保於宗祧，而牲俎何须於茧栗。但以国之大事，儒者久行，易以他牢，恐未为便。以臣愚见，其南北郊宗庙社稷朝日夕月等大祠，如皇帝亲行事，备用三牲，如有司摄行事，则用少牢以下。虽非旧典，贵减牺牛。


○论救杨嗣复李珏陈夷直状

右，臣等闻向外传说纷然，陛下皆遣中使，未测其由，臣等相顾忧惶，不知死所。嗣复等所涉议论，实负圣明，臣等所以显书其罪，不为末减，只望止於窜逐，用戒群邪。古人称“刑人於市，与众共弃”，陛下若以嗣复等罪状必不可容，伏望且降使臣，就彼鞫问，待得其罪，显戮不迟。如便遣使，必遗後悔。文宗只缘贬宋申锡，更不按问，至今人以为冤。臣等於嗣复等，实无情故，所利者宗庙，所惜者圣明，不欲令一事骇听，失天下之望。若使四方将相，或以此为词，臣等避罪不言，无以塞责。伏望陛下特回宸虑，下纳愚忠，臣等馀年，方敢自保。陛下若以臣等事君不尽，情涉容奸，先罪臣等，实所甘分。辄陈肝血，不避严诛，不任恳切兢惶之至，谨俯伏待罪，望速降敕旨。


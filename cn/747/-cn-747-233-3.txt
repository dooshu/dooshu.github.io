○奉敕赤帝坛祈雨文

维开元十年岁次壬戌四月壬申朔十四日乙酉，曾臣侍中源乾曜、中书令张嘉贞、兵部尚书张说，谨以清酌昭告於赤帝：自冬涉春，至兹夏首，宿麦将秀，时雨未洽。皇帝降服减膳，避正废悬，恐害粢盛，是忧黎庶。仁旨之勤已极，兆人之感未通，何辜於天，而此不惠？曾臣乾曜等同力圣日，无敢怠荒，薄才比政，多所不及，神则不雨，或此之由？内讼忄匡惶，莫知启处。曾臣等若上无补衮，下不利人，妨功害能，负恩窃位，惟神临照，简择其心，降祸厥身，坠禄陨命。三臣当咎，足谢天责，万姓何辜，俾失农望？今因夏享，展礼既终，上杼圣衷，恳祈人命。至诚必感，伫流嘉液，旨酒献诚，神其尚飨。


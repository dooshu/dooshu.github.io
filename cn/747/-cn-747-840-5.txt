○授王常山郡王罗宏信长沙郡王刘仁恭彭城郡王制

门下。五岳承天，共振横霄之力。四溟纪地，咸施润下之功。所以国之献臣，时之哲辅。亦如华崧衡霍，登九命而冠三公。海渎江河，辑六瑞而逾五等。居牧伯之位，秉桓信之圭。苟非茂绩昭宣，殊勋荐洽。岂可膺兹并命，用叶佥谐。我有三臣，实全七德。爰举畴庸之典，式符进善之经。具官王，夙绍弓箕，丕承堂构。袭重侯之积庆，允武允文。奉先王之成规，克勤克俭。刚简而无傲虐，栗直而务温宽。言必有章，动不逾矩。具官罗宏信，将星瑞彩，卿月祥光。常竭力於公门，每推心於王室。保大有九三之盛，任重而不危。守中孚六四之贞，致远而不泥。既为良帅，复号吏师。具官刘仁恭，气薄天，义形霜雪。秘元符於腹笥，机术无俦。运黄略於意筌，弛张有度。以恬养智，用壮处谦。三军敬之若神明，百姓仰之如膏雨。居然侯度，屹若国桢。而皆道迈殷贤，名齐汉杰。洞达总戎之要，翦起扶轮。精通育物之源，龚黄拜手。犬牙而理，人心以宁。屏蔽一隅，缭长城於瀚海。蕃垣中夏，布横（一作贰）落於天田。畴咨协恭，奋庸熙载。或奠兹冀土，成阜安於大名。或宅彼幽都，共绥怀於有北。骈阗勋绪，照灼简书。敷进律之殊恩，奖殿邦之美化。真相正三台之位，掌武居一品之尊。增实封以锡圭田，升虚邑而光宝节。酬功报德，惟恐不多。勉竭乃诚，各膺休命。


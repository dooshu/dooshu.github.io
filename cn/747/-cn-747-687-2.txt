○寿颜子辨

土与水、火、风，杂为千品万殊：大凡太虚之中，形而有者，皆主於土；挥而动者，皆主於风；液而通者，皆主於水；跃而养者，皆主於火。天地之与ㄗ米，醯鸡之与应龙，虽殊大小，必质四者。具四者之性，然後为一物。抑四者能为质，不能为知者也。动焉四，不动焉四。四者能质不能知，有虚而灵者合焉，以为物知。凡四者之合而有也，而合乎是为知，若角若鳞，若飞若走，举为其属；不合於是为无知，若草若木，若金若石，举为其属。最灵者人，人之中为心，心之知为神。人之生也，质乎土、风、水、火，而心乎知。其于死也，气旋於虚，而反於土、风、水、火之性，各旋其所，质固化而无矣；若心之知，则未知其处焉。而人见其质之化也，谓知亦从而亡，岂不愚甚矣哉！彼繇心所以知者虚而灵，其不可为无也较然矣。其质也，游冥而化迁者也。夫心犹水也，水清则挠而浊者不存，存则不清；心犹镜也，镜明则尘埃不止，止则不明。圣与愚，受於初一也，圣人莹其心而窒其诱，是以能照天下之理，故其心清而定，愚者负其心而薄於外，是以闭天下之理，故其心尘而结。清而定者，离其质也，玲珑乎太虚之中，动而合，则为文王、仲尼，顺而安，则必始终天地。尘而结者，离其质也，狂攘兮太虚之中，转而合於有，则为禽为兽，其於人也，为愚为凡，於草木者，无所不为矣，虽欲少安，得乎？推是而言，则彭祖为夭，而颜子为寿，盗跖为杀，而比干为终。


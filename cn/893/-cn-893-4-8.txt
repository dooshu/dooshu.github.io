于阗采花





胡震亨曰：《于阗采花》，陈、隋时曲名。本辞云：“山川虽异所，草木尚同春。亦如溱、洧地，自有采花人。”太白则借明妃陷虏，伤君子不逢明时，为谗妒所蔽，贤不肖易置无可辨，盖亦以自寓意焉。《汉书·西域传》：于阗国王治西城，去长安九千六百七十里。《周书》：于阗国，在葱岭之北二百余里，东去长安七千七百里。



于阗采花人，自言花相似。明妃一朝西入胡，胡中美女多羞死。乃知汉地多明姝，胡中无花可方比。丹青能令丑者妍，[一]无盐翻在深宫里。[二]自古妒蛾眉，胡沙埋皓齿。[三]

[一]《西京杂记》：元帝后宫既多，不得常见，乃使画工图其形，按图召幸之。诸宫人皆赂画工，多者十万，少者亦不减五万，独昭君不肯，遂不得见。后匈奴入朝求美人为阏氏，于是上按图以昭君行。及去，召见，貌为后宫第一，善应对，举止闲雅，帝悔之，而名籍已定，重失信于外国，故不复更人。乃穷案其事，画工皆弃市，籍其家资皆巨万。《野客丛书》：晋文帝讳昭，以昭君为明妃。



[二]《新序》：齐有妇人，极丑无双，号曰无盐女。其为人也，臼头深目，长指大节，昂鼻结喉，肥项少发，折腰出胸，皮肤若漆。行年三十无所容人，炫嫁不售，流弃莫执。于是乃拂试短褐，自诣宣王。谓谒者曰：“妾，齐之不售女也。闻君王之圣德，愿备后宫之扫除，顿首司马门外，唯王幸许之。”谒者以闻。宣王方置酒于渐台，召而见之。无盐女扬目衔齿，举手拊肘曰：“殆哉，殆哉。”如此者四。宣王曰：“愿遂闻命。”无盐女对曰：“今大王之君国也，西有衡秦之患。南有强楚之仇，外有三国之难，内聚奸臣，众人不附，春秋四十，壮男不立，一旦山陵崩弛，社稷不定，此一殆也。渐台五重，黄金白玉，琅玕龙疏，翡翠珠玑，莫落连饰，万民疲极，此二殆也。贤者伏匿于山林，谄谀强于左右，邪伪立于本朝，谏者不得通入，此三殆也。酒浆流湎，以夜续朝，女乐俳忧，纵横大笑，外不修诸侯之礼，内不秉国家之治，此四殆也。故曰‘殆哉，殆哉’。”宣王喟然而叹曰：“痛乎，无盐君之言。吾今乃一闻寡人之殆，几不全。”于是立停渐台，罢女乐，退谄谀，去雕琢，选兵马，实府库，四辟公门，招进直言，延及侧陋，择吉日，立太子，进慈母，拜无盐君为王后。而国大安者，丑女之力也。



[三]《吕览》：“靡曼皓齿。”高诱注：“皓齿，《诗》所谓‘齿如瓠犀’者也。”琦按：昭君事，本是画工丑图其形，以致不得召见。太白则谓“丹青能令丑者妍，无盐翻在深宫里。”熟事化新，精采一变，真所谓圣于诗者也。






○書蘇伯修御史斷獄記後 【 斷獄】

劉公性剛直國初長御史臺見此文亦可見

往歲朝廷慮天下斷獄之未審、用中書御史臺議、遣官審覆論報、僕時居山間、聞人言之山嶽震疊、如雷雨之將至、陰風鳴條、飛電爍目、豪民猾吏、竄伏如鼠俱自期不能免、而銜冤抱痛之民莫不伸眉引項、若稿葉之待滋潤、及其至則風止雨霽、望者如敗軍之歸。而畏者如鷹隼之脫絛而得扶搖也。則怪而問于老成更事之人苟僅視成案何名平反然成案每不可得反反之又有失出之咎耳咸曰斷大獄必視成案。苟無其隙不得而更焉因退自太息曰、苟如是。烏用是審覆者為哉。於是大信刀筆之真能生死人矣既又聞諸人曰、非朝廷意也。奉命者之不恪耳。及觀國子博士黃先生所敘御史蘇公慮囚湖北所平反事。曷嘗拘於成案哉然後知賢人所為。固與眾人異矣。夫以一湖北之地。公一廵歷。而所平反者八事。所擿豪右之持吏而尼法者又數事。豈他道之無冤民耶。無蘇公而巳矣僕往嘗觀于牧民之以簡訟名者。之其庭草生於階視其几塵積于牘徐而訪于其鄉。察其田里之間則彊梁橫行。怨聲盈路問其故曰、官不受詞無所訴受之而巳矣。大吏至則曰官能不生事。民譁非官罪也。則皆扶出之訴者悉含詬去。則轉以相告無復來者。由是卒護簡訟之名。嗚呼。輿圖廣矣。不皆得蘇公彼上報于朝廷者。又將獲簡事之賞。然後怨憤之氣、拗而為鬪殺、激而為盜賊、鬱為災沴、上應乎天誰之咎哉嗚呼使人人如蘇公、刑期于無刑、不難矣明天子在上。庶其見之則求諸老成以為典刑舍是編其奚適哉。

皇明經世文編卷之三終








○仙鹅池祈真观记

崇仁县古巴陵之府，隋开皇中降为县。县之西北有祈真观者，山水回合，实列仙之攸馆。岁月电谢，碑石罹於兵火。置观之由，不吾知也。其所闻者，耳目相接。传云太和年中，住持道士杜仙兴，嚼玉蕤，嗽金髓，烧五色药，望三素云。本郡杜使君师仁闻其名，就观修黄斋。忽有仙鹅七只，下门外池中。因是名曰仙鹅池。逮仙兴羽化，仙磬响沈。玉宇琳房，鞠为茂草。至保大初，有道士刘道肱者，亦精严法之流耳，言慕幽迹，贲然来思。繇是斤斧云峰，放出杉松。曾不崇朝，化为灵宫。紫篁清节，一皆新之。噫！能拂凄凉之地，重为朝礼之庭。若非修道之辈，孰至是哉。悲夫！自太和中至乾德初，约四百十岁，而仙鹅一去，池树毵毵。晴山似画，著水如蓝。非灵羽有不愿之心，盖人世无至诚之感。

乾德元年岁终癸亥四月，彭城刘司直元载字简能，好奇之名士也。制锦是邑，询故事得仙鹅之实。翌日焚香，觊灵禽之来。愿言之抱，如影随形。是月十八日，有仙鹅二百馀只，萃於观之松篁。一鹅殊伟，若蜂蚁之有王。皆玉衿绛趾，丹觜零翎。不饮不啄，宿而後飞。二之年四月二十三日，三之年四月二十八日，有百馀只而至。於时五月初二，忽群飞於县邑，盘旋久之，如留恋焉。是岁刘君自南宫承制，经於旧邑，税驾祈真东之佛舍。明日，有仙鹅五十只於池南。自兹一去，又隔三年。迨开宝三载，岁在庚午四月十九日，有仙鹅三十只现於池北。於当月二十五日，又百馀只过於郊郭。时扶风马司空宪弦歌此邑。马君湘潭玉叶，好事之君子也。亦尝命驾祈真，祈祷真迹，果一月中仙禽两现。余家於邑中，熟谙本末。已曾为简能撰仙鹅记，甚得详悉。今请告南归，道肱又以观记见请。不可不重道仙鹅之来去矣。昔杜师住之日仙鹅少，今刘师住之日仙鹅多。由此而论，刘之道缘，优於往也。又念巴水之地，名迹实繁。自观之东抵县，县有景观，则萧子云侍郎书牌额之所。观东北接五峰山，山前有百鸟汤。观之北近高富山，山前有过至孝墓。予惜其少於传记，恐隙驷不留，将来之人，不得知矣。今染翰之次，得以丛而附焉。甚愧不文，直书其事云耳。


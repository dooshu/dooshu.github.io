望日楼同扬登州张蓬莱看日出

日初出时，一线横袤，长可竟天。有顷，作方幅棱角，色深赤如丹砂。已而燄如火，外有绛帷浮动，眩目万状。久之赤轮涌出，厥象乃圆，光彩散越。不弹指，离海数尺，其大如镜，其色如月矣。
烛龙夜半开大荒，羲和振辔严晨装。
珊瑚十丈横天出，乍看弦直忽已方。
动如万马飏朱旗，烂如金屋堆琉璃。
鲛绡菡萏作帷幛，髣髴隐见无端倪。
车轮烨烨从中跃，赤乌飞起彩云落。
光铓倒射鼋鼍宫，扶桑枝罥蓬莱阁。
客云日出光不同，阴晴百变随神工。
连朝霾雾今日霁，使君天许开鸿濛。
数言未毕日千尺，翻如素月城头出。
天明万里从此生，安得长绳系白日。



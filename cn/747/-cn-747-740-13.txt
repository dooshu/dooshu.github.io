○第五表

臣闻树之元後，以牧蒸人。犹日月之照临，不可以少旷；如天地之覆育，不可以暂亏。故历代明王，取鉴於此，必屈已以徇物，遂抑哀而不从宜。期为彝章，行於往古。圣心哀迫，未体至公。群臣忧疑，罔知所措。伏惟皇帝陛下温恭允塞，迈德文明。承二百年之丕图，当十三圣之大业。生灵所属，负荷不轻。岂宜直（疑）貌棘心，蹈小节而自遂；宝符神器，委大计而未临。且万几事殷，九有望切。运当克构，政在惟新。禺禺苍生，日有所冀。伏乞皇帝以安黎庶为念，以保社稷为心。对越上元，克扬顾命。俯从人愿，用答天休。臣之，实在於此，况万国将至。七月非遥。须务山陵，以申孝敬。在於营奉，不可旷违。抑有前规，固无徇已。伏惟特膺顺变，允叶情文。抑至性而副群诚，略小善而章大道。则天下幸甚，宇内和宁。臣等生忝明时，位当枢轴。敬同群品，重启宸严。悃忄之诚，至於死请。


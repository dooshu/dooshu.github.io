【善哉行】

〖《诗纪》云。此篇《宋书》乐志亦作古辞。或以此为子建诗。按子建拟善哉行为日苦短云当来日大难。则此非子建作矣。〗

来日大难。口燥唇乾。今日相乐。皆当喜欢。（一解）经（《类聚》作径。韵补同。）历名山。芝草翩翩。（《类聚》作翩翩。韵补同。）仙人王乔。奉药一丸。（二解）自惜袖短。内手知寒。惭无灵辙。（《类聚》、乐府、广《文选》并误作辄。）以报（《宋书》作救。《类聚》同。）赵宣。（三解）月没（《宋书》作落。韵补同。）参横。北斗阑干。亲交（《宋书》作友。《类聚》、《初学记》、《御览》同。）在门。饥不及餐。（《初学记》作忘寝与餐。《御览》同。四解）欢日尚少。戚日苦多。何以（乐府作以何。）忘忧。弹筝酒歌。（五解）淮南八公。要道不烦。参驾六龙。游戏云端。（六解乐府云。右一曲魏晋乐所奏。○《宋书》乐志。《乐府诗集》三十六。《广文选》十二。《诗纪》六。《类聚》四十一作魏陈思王曹植。引乾、欢、翩、丸、寒、宣、干、餐八韵。《初学记》十八引干、飧二韵。《御览》四百十引干、餐二韵。吴棫韵补二作曹植。引宣、干二韵。又翩、丸二韵。）


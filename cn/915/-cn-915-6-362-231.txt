○诸侯孝传赞（周公旦　鲁孝公　河间惠王）



周公旦，武王之弟。成王幼少，周公摄政，制礼作乐，郊祀后稷以配天，宗祀文王于明堂以配上帝。是以四海之内，各以其职来祭。《诗》曰：“於穆清庙，肃雍显相。”言诸侯乐其位而敬其事也。仲尼曰：“孝莫大于严父，严父莫大于配天。”则周公其人也。贵而不骄，位高弥谦，自承文武之休烈，孝道通于神明，光被四海，武王封之于鲁，备其礼乐，以奉宗庙焉。鲁孝公之为公子，周宣王问公子能道训诸侯者立之。樊穆仲称其孝曰：“肃恭明神，而敬事耆老。赋事行刑，必问于遗训，咨于故实，不干所问，不犯所咨。”王曰：“然则能训理其民矣。”乃命之于夷宫，是为孝公。夫宗庙致敬，不忘亲也，有国不亦宜乎，汉河间惠王，献王之曾孙也。西京藩臣，多骄放之失，其名德者唯献王，而惠王继之。《汉书》称其能修献王之行。母薨，服丧尽礼，哀帝下诏书褒扬，以为宗室仪表，增封万户，礼古之人皆然。至于末俗衰薄，固已贤矣。贵而率礼又难，其见褒赏，不亦宜乎？赞曰：贵骄殊途，不期而会。周公劳谦，乃成光大。二侯承鲁，遵俭去泰。河间率礼，汉宗是赖。（本集）




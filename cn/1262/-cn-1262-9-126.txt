圣泉：

贵州城西五里，泉出石罅，汇为方池，一日百盈百竭，《弇州录》名「百刻泉」。郭中丞子章往观，倏盈竭。偶雨集井溢，仆夫趣归，言百举成数也。《一统志》称「圣泉」。长史刘汝楫记曰：「宇内名泉，若汤泉、火井、瀑布、趵突诸类，洎陆羽所品次，靡可缕指，特壤界色味稍殊，而无潮汐。惟漳浦蜡湖，侯官潮泉，钟山应潮，建州潮泉，固亦消息有期。而其地濒海，乃缘海为潮汐，泉不得与也。若池阳潮泉，章贡三潮，安宁海眼，乐平凤游，荆门蒙泉，郴州潮泉，吾乡龙驿潮井，去海悬绝，似与圣泉为伍。第彼潮候，仅再至三至，亦未有百刻消长，别具一橐签者。则圣泉之灵且异，在别境宁复有此乎？」




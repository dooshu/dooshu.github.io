○答監軍道邢參議 【 守瀋排兵】

承教丈地用人三排者、此數步之內、兵刃交接法也、不得不密、今倚城作營、內高而外低、壕深而岸峻、而又匝以不易填之壕、不能動之柵、柵外之矢。不能及城。城下之砲。可及柵百步之外。賊且不敢近柵一步、覺前算擺守之法、力盡有餘、如必用三排。假如交接于數步之內。不將丈地十排而後可耶。且今止用兩排者。兵法陣疏而戰密惟其能疏所以能密也正欲其疏以為遊兵地也。如一面有急。則遊兵即于其疏處。補以大砲及火鎗手。而兩排之兵。仍占信地。不動不亂。若兵巳排實。雖有遊兵。無越戰車排兵。而向外射打之理。勢必那動排兵。讓一射打之地。而排兵亂矣。善陣者止是整耳夫整則少可對多亂則多亦見少若必那動排兵。讓地射打。又不如竟將遊兵補足疏空。以免倉皇那移之亂。但其法太板而欠圓動耳。即定以三排排五層。則此一千丈之空。只須五千人。而兩鎮及毛兵除前擺法外。尚餘萬人。即于其內撥補疏空。尚餘五千餘人。即除跟隨哨撥差使二千餘人。尚有三千可充遊兵者。若無此數。是將官隱匿逃故不報。而徒持虛籍為侵餉計也。仔細籌度、還以丈地兩排疏活為當。遊兵二千太少。須定四千人。平時散居四面。有事聚在一二面。即于所餘萬人之中。擇其精者充之。亦自彀用。無巳則將守垜一千六百八十人撤下排營。而以南衞兵每垜二名充數亦可。至于守虎皮奉集為瀋聲援斷不可遲况目今粮運車牛人夫往來商民絡繹道路。而馬匹撒放野甸者。又遠近彌望。萬一賊以二三千精騎徑衝大路。疾來疾去。風吹草動。其為驚擾沮喪。所關尤非小可。頃聞柴帥人馬盡赴瀋陽。虎皮奉集所以聯絡遼瀋也遼瀋一百二十里。竟成中斷。大是憂惶無措。即使陸續此?夕須兵到。亦須留作奉集之用。况遼城之大。兩倍于瀋有奇。戰車僅五丈地一輛。而城下擺守不及八千餘人。川兵又要騰那活動別用。有兵無兵、此門下所深悉、非不佞有所恡吝于其間也。


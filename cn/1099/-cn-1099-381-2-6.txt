○雜記

雲南緬夷莽達剌、恃其險遠、兵力強盛、常侵逼三宣而隴川多氏、為岳鳳父子煽誘、折入緬中、順寧土舍罕虔為莽內應、于是據隴川、破順寧、滇中大震大臣中策緬事者、謂余往年麓川之役。此靖遠末年之事師雖有功而議者籍籍王靖遠提兵十萬徵旁省粮餉。請官監軍紀功。數歲僅乃克之。此巳事之驗也。余曰今財力殫詘。大異昔時。若爾則西南騷動。國家受其敝。非計也。滇南萬里。向來文罔闊疏。武備單弱奸人勾弔遠夷。乘隙而動。若選擇守將。率兵禦之。并調上司募徤卒。自足固內而捍外。無過慮也乃與本兵議調鄧子龍劉綎、各領三千兵赴之。令相機戰守。子龍先復順寧擒罕虔、詔斬以狥、綖亦以計誘岳鳳、及其子曩烏縛獻闕下、　上御午門樓受俘、磔諸市、緬兵遂不敢出而緬兵亦安。是舉也調兵不過六千。餉取諸蜀中。及南戶部。費不過二十萬。葢　上留意邊疆。以滇中用兵。敕總鎮五日一報。按臣覈功稍遲。則先發賞賚以勵士心。故能成功如此。然滇中無餉無兵或調兵防守。半歲即撤撤時皆不給餉。兵皆散去。緩急不能猝集。數為夷寇所乘。余故與撫臣議屯田養兵之策。騰越逼三宣。近緬地。皆肥饒而多閒曠。可以列屯課種。儲蓄以待軍興。而遠方守令。多闒茸不任事。嘗語按臣督察之。卒無成效可嘆也尋邊人有持緬地二番錦入見撫鎮。詭云緬酋欲求入貢。撫臣書來欲奏聞。余答曰。近時暹羅入貢。特遣人用金葉表文奏御。今第以一人持二錦來。真偽未可必。宜審寔而善遣之。非得金葉表文。不當為代奏也。撫臣乃止。巳卒無驗。求其人。則亡去矣邊事夷情安可輕信而漫為之哉。

萬曆丁亥秋江南稍熟臨穫時、淋淫不止、漕船蟻集水次、使者刻期督趨、民輸輓倉卒、米皆濕潤、巳入艘經月、管倉部臣不肯受輸、若爾民間破家者此屋矣欲卻回抵易、漕卒洶洶、余謂石司徒、江南歲輸止有此數、無可易者、勢必責民間賠補、是一歲而責兩歲之輸、民力何堪、恐急則生變矣、以愚論當權宜措畫、往時漕粮入倉。京師十七。通州十三。恐京軍以米色惡。譁不可制。宜小為變通。以十三輸京師餘皆留之通倉可也。故事出放以廒經為次第。今歲稍更月日。則不可復食。強授之恐坐他端不若隨到隨發。廒經且可勿拘。令下諸軍猶有難色。司徒急索釜甑。對眾炊飯皆可食。諸軍以次支給。寂無譁者。是舉也。江南免責償之苦。國儲不至朽腐。軍不致鼓譟。處置似為得宜。未可與拘方者道也。

川貴土司、首安氏、次楊氏、皆以兵力盛強、蓄積富厚相雄長、諸土司皆憚之、安氏在嘉隆間、小有反側、朝廷下詔切責、第令服罪削職、取羈縻而巳、惟楊氏世稱恭順、而應龍稍桀黠、自其祖父時頗招納內地游俠、及犯罪逋竄者、為之羽翼腹心、凡七家、皆有室廬田產、長子孫成大姓、應龍心惡之、既襲職、皆擯不用、更虐使之、或加誅戮、七姓咸怨、率迯入五司中、五司故隸播州、而諸長官怨應龍特甚、七姓者、復從中慫恿、乃數奏應龍罪惡、部覆行兩臺會勘、兩臺所委府佐、及兩司首領、皆以土官為奇貨。多所需索。數以計困之。嘗期以某日入境候勘應龍如期至。委官故遷延不行。度應龍且去則猝至。以跋扈不服罪之。必得重賄乃巳、以故應龍每赴勘。若就刑僇。然兩省有徵調。朝奉檄而夕發兵。毋敢後時。未有不臣之迹也。時貴州撫臣喜事者。入五司膚愬。欲用兵。偕按臣以疏請。余力止之。謂應龍雖殘虐。但行于所部。未有逆節于　朝廷　祖宗朝。從來羈縻。不以漢法治也、部中遂寢其奏。久之。蜀撫以他事檄召應龍。下之獄。獄吏卒備加窘辱。取索不訾。應龍大恚恨。會東征事起石司馬請釋應龍。令帥所部兵立功自贖。既而罷之撫臣復召應龍就獄。辭不至。乃遣兵深入逮捕。應龍據險拒敵、殺傷官兵甚眾。尋攻破綦江、勢甚猖獗。詔發三省兵。及調旁近土司討之。復添設撫臣。開府辰沅。加蜀撫總督軍務。踰年遂平播州設遵義府。然三省財力。耗費以巨億計。楚蜀之間繹騷甚矣。向使委官不索賂。應龍不繫獄。調必赴。召必來。何至稱兵叛逆乎。挑釁起禍。必有任其責者。文定老成持重不喜用兵故好事喜功。窮兵殫財非國家之利。已事可永鑒也。

京東諸州縣、多卑窪。京師本澤囯也或謂地高水少者大謬沮洳彌望。或云可開水田。如江南耕耨法。歲牧自倍。而徐尚寶貞明主其說。具在潞水客談。余深是之、乃請　上旨下近京郡縣酌量修舉。以尚寶兼憲職董其事。尚寶從河間經始。工費無所出。至令人募化築堤捍水。頗有緒。乃之薊州、招南兵之習農者。使畫地耕作。仍給之餉。一時農兵大集墾田以億計。畝收一鍾。撫臣及司道。方次第開報。而北人官京師者。倡言水田既成。則必倣江南起稅。是嫁禍也。可恨乃從中撓之。御史王之棟疏請罷役而中官在左右者。多北人。爭言不便。會　朝畢。　上召余及同官干皇極門。諭以水田當罷。余對言高田宜黍麥。下田宜粳□。今民間遊惰、下田俱棄。不耕故議開墾非盡廢巳熟之田也。　上云。荒田可開。水田不可做余退而上疏。極陳利便。而以擾民。而初議盡格矣。彼中間墾巳成。收穫甚富。一聞　詔下。盡毀堤山??斥為閒田。垂成而廢。良可惜也余歸巳二十年。鄉人北來者云、京東稻田頗廣、白粲輒輸京師。供　上用其直減于往時。葢農兵自行開墾不關有司。而人亦無撓之者。乃知民可與樂成。難與慮始甚矣夫任事之難也。

洮河邊外與虜隔絕、　國初設茶馬司與番為市、每歲納馬易茶、常為中國偵伺。虜至則與邊人并力禦之、虜或挫衂以去、自封貢後虜常鈔掠諸番、番不能支、則俛首屈服、歲有輸納、名曰忝巴、于是虜騎數至番中、而火落赤者尤桀點、入于莽剌川就水草、時掠漢人畜邊將或就索。輒復得之。副將李魁者、方大醉、軍士報虜侵掠、魁即單騎赴之、不介而馳、虜人方持鞚自白、魁輒拔刀斫之、虜眾大譟、射魁創甚、還營宿昔而死督臣檄大帥劉承嗣擊之、不勝、遂入犯洮河副將李聯芳出戰敗沒、廷議紛紛。謂虜巳渝盟。順義寔助逆、洮河且陷、臨鞏且陷危若累卵。因歸咎本兵并論余失策。余備陳邊事虜情。請下九卿會議議定余復請　上命戎政尚書鄭洛為七邊經畧使切責順義趨之東歸。而聲火酋之罪。逐之使去。于是莽刺川無虜。而他酋真相據捏土川。與火酋表裏者。亦遠徙。時甘肅撫臣欲誘殺番人報功。廵茶御史不可。乃止。一時幸災喜功者。皆攘臂談邊。然邊事卒無恙洮河晏然。而火酋窺伺舊川。卒未有能創之者。談何容易。

內臣張維者、好文雅、能詩、　上愛任之、呼為秀才、命掌兵仗局、駕常幸局觀兵器。偶玩弄之。維奏言兵凶器。非至尊所宜操。　上笑而止。因令內臣勝兵者咸肄習之。或言　先朝有內教塲。以歲時演習武備。葢指　武宗時也。　當時不過飾觀而巳近者內操實因虜患而設上欣然舉行乃摘選內豎二千、分班操練、每以五皷從東華門入、及晨而散閣臣以為言、　主上令傳諭不久當罷、主事董基言極剴切、　上怒謫外任、閣臣深以為憂、乃因文書房傳語司禮諸大璫云、此事關係禁廷。諸人怕擐甲荷戈、未明入內、設奸人竄入其中。為害叵測。即有緩急外廷不得聞宿衛不得入。吾輩大臣。束手無計。此皆公等剝膚之患也諸璫皆竦然。乘間力奏。　上乃命撤止。使外廷諍之。未必便回　上心。乃知顯諫不若潛移為妙也。

皇明經世文編卷之三百八十一終








送钱塘施辉修太庙乐器序

至正二十三年四方粗平大藩逺夷悉効职贡天子以惟列圣降祐用克康济斯难将有事扵太室以告成功以答灵贶而乐器故敝惧无以格神召和乃命春官某驰传江南爰求善工以修制之于是钱塘施辉以斲琴应诏昔我世皇受命既定海宇肇造一代之乐时辉之祖实以是艺进得官而归今辉能世其业际中兴之运复得用扵宗庙之间是可嘉矣虽作乐之意所谓崇徳象烈者非其所喻然制作中程发响应律备搏拊之用合咏歌之声使云车风马洋洋而来下者亦岂可少哉故其行也士大夫咸饯以诗而俾启为之序启窃有所感焉盖闻诸董子曰琴瑟不调甚者必解而更张之乃可鼓也为政而不行甚者必变而更化之乃可理也是天下之政犹琴瑟尔今国家承大乱之后纪纲纵弛凡百年所行之法其久而敝若此器者亦多矣茍得大工以修举之则其感和顺之气格顽蠢之心也何难焉书曰工执艺事以諌辉能以此一言乎


◇上晋安帝表

上天降祸，四海分崩，灵曜拥於南裔，苍生没於丑虏。陛下累圣重光，道迈周汉，纯风所被，八表宅心。臣虽被发边徼，才非时俊，谬为河右遗黎。推为盟主。臣之先人，世荷恩宠，虽历夷，执义不回，倾首朝阳，乃心王室。去冬益州刺史朱龄石遣使诣臣，始具朝廷休问。承车骑将军刘裕秣马挥戈，以中原为事，可谓天赞大晋，笃生英辅。臣闻少康之兴大夏，光武之复汉业，皆奋剑而起，众无一旅，犹能成配天之功，著《车攻》之咏。陛下据全楚之地，拥荆扬之锐，而可垂拱晏然，弃二京以资戎虏，若六军北轸，克复有期，臣请率河西戎卒为晋右翼前驱。（《晋书·载记·沮渠蒙逊传》，又《十六国春秋》九十四。）


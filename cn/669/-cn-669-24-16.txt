16　秦用范雎遠交近攻策　秦取六國謂之蠶食　韓用韓玘魏廢信陵之害


晉、楚之争霸在鄭，秦之争天下在韓、魏。林少穎謂：「六國卒并於秦，出於范雎遠交近攻之策。」取韓、魏以執天下之樞也。其遠交也，二十年不加兵於楚，四十年不加兵於齊。其近攻也，今年伐韓，明年伐魏，更出迭入無寧歲。韓、魏折而入於秦，四國所以相繼而亡也。秦取六國，謂之蠶食，蓋蠶之食葉，自近及遠。古史云：「范雎自爲身謀，未見有益於秦。」愚謂此策不爲無益，然韓不用韓玘，魏不廢信陵，則國不亡。

【閻按】韓玘亡韓，事不經見，僅李斯上書短趙高云：「宋子罕劫君，齊田常取國，繼以信高之志，若韓玘爲韓安相也。」斯與同時，事定有據。而王氏用此，亦新矣哉！

【元圻案】史記范雎列傳：「夫穰侯越韓、魏而攻齊綱、壽，非計也。少出師則不足以傷齊，多出師則害於秦。王不如遠交而近攻，得寸則王之寸，得尺亦王之尺。今夫韓、魏，中國之處而天下之樞也。王其欲霸，必親中國爲天下樞，以威楚、趙。楚强則附趙，趙强則附楚，楚、趙皆附，齊必懼矣。齊懼，必卑辭重幣以事秦。齊附而韓、魏因可虜也。」〇林少穎史論曰：「秦之所以能并諸侯者，其實出於遠交近攻之策。是謀也，出於司馬錯，成於范雎。」〇蘇子由古史四十九范雎蔡澤列傳：「蘇子曰：『范雎相秦，其所以利秦者少而害秦者多。以魏冉之專，忘其舊勳而逐之可也，而并逐宣太后，使昭王以子絶母，不已甚乎！及雎任秦事，殺白起而用王稽、鄭安平，使民怨於内，兵折於外，實不若魏冉之一二。以予觀之，范雎、蔡澤自爲身謀取卿相可耳，未見有益於秦也。』」〇史記李斯列傳：「上書言趙高之短曰：『高有邪佚之志，危反之行，如子罕相宋也；私家之富，若田氏之於齊也。兼行田常、子罕之逆道，而劫陛下之威信，其志若韓玘爲韓安相也。』」索隱曰：「玘，亦作『起』，並音怡，韓大夫弑其君悼公者。」






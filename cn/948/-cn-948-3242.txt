陆游　太息

太息重太息，吾生谁与归？

那知暮景迫，但觉故人稀。

避祸归犹困，忧谗默亦非。

今年贫彻底，拟卖旧渔矶。

陆游

陆游　太息

闲将白发照清沟，太息年光逝不留。

勋业无期著书晚，此生与世判悠悠。

陆游

陆游　太息

太息重太息，吾行无终极。

冰霜迫残岁，鸟兽号落日。

秋砧满孤村，枯叶拥破驿。

白头乡万里，堕此虎豹宅。

道边新食人，膏血染草棘。

平日铁石心，忘家思报国。

即今冒九死，家国两无益。

中原久丧乱，志士泪横臆。

切勿轻书生，上马能击贼。

陆游

陆游　太息

太息贫家似破船，不容一夕得安眠。

春忧水潦秋防旱，左右枝梧且过年。

陆游

陆游　太息

早岁元于利欲轻，但余一念在功名。

白头不试平戎策，虚向江湖过此生。

陆游

陆游　太息

祷庙祈神望岁穰，今年中熟更堪伤。

百钱斗米无人要，贯朽何时发积藏？

陆游

陆游　太息

凄凄复凄凄，山路穷攀跻。

仆病卧草间，马困声酸嘶。

脱兔截道奔，穷狖上树啼。

崩湍一何哀，下落万仞溪。

昏黑投孤戍，洗我衣上泥。

下愚不可迁，大惑终身迷。

仕宦十五年，曾不饱糠粞。

客路少睡眠，月白闻号鸡。

欲行且复止，虎来茆叶低。

陆游

陆游　太息

书生忠义与谁论？骨朽犹应此念存。

砥柱河流僲掌日，死前恨不见中原。

陆游

陆游　太息

北陌东阡有故墟，辛勤见汝昔营居。

豪吞暗蚀皆逃去，窥户无人草满庐。

陆游

陆游　太息

自古才高每恨浮，伟人要是出中州。

即今未必无房魏，埋没胡沙死即休。

陆游

陆游　太息

关辅堂堂堕虏尘，渭城杜曲又逢春。

安知今日新丰市，不有悠然独酌人？

太液黄鹄歌汉始元元年春二月，黄鹄下建章宫太池中。公卿上寿，赐诸王列侯宗室金钱。予夜读汉书，追作歌一首。

建章宫里春风寒，太液水生池面宽。

中人驰奏黄鹄下，龙旗豹尾临池看。

芹香藻暖鹄得意，左右从官呼万岁；

须臾传诏宴公卿，髈声如雷动天地。

时平宫省游乐多，黄鹄刷羽涵恩波。

小臣珥笔龙墀下，愿继前朝天马歌。

陆游


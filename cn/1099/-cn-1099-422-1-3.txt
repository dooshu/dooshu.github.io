○議復開市撫賞疏 【 復開原馬市】

議照開原一路。孤懸天末。三面環夷。如黑子之著面。葢九邊最危地也。乃向來被兵。反比之別路差少。則亦有說。其地小而民貧。其人悍而善鬬。其馬市為夷貨流通之府。胡漢之人。胥仰藉焉。搶掠所獲不足以當市易之利夷人以市為金路。惟恐失之。而我亦借此以為羈縻。故開原事體。與別處不同。撫馭得。夷情順。則可不煩兵革而坐享謐寧。因利制權。存乎其人耳矣。乃慶雲堡之事。始以買貨未至。而久稽馬市之賞。遂啟戎心。繼以煖兔入犯而質留伯言之夷。益犯眾怒。此其撫馭機括。固巳失之。然而　國體猶自尊也。乃王鳳翱始則認賊作子。繼乃以身嘗禍。則夷情遂變。而　國體亦大傷矣。迨夫奉　明旨革市賞、議剿處、兵連禍結、其勢則然、顧我不能力制其死命。而彼亦不肯輕就我罰服。大舉零竊。在所而有。夷人失利。而我亦數蒙其害。結局葢未有期也。所幸鎮武之戰。兇酋被戮。瀋陽之出。擒斬百餘。虜始懾於　天威。而就我羈靮。臣等猶以煖兔未剿。阿剌寨未獲。欲從窮治以正法伸威於龍荒之外。始無遺憾。乃據該道所呈煖兔原止搶掠。無預殺官之事。阿剌寨亦為主所使。又非下手之人。亦自不必苛求而久待者。况原擬縳獻阿剌寨。葢以伯言酋首必不可得。故及其次耳。乃今伯言敗死矣。遮昧鏟漢把都兒縳獻矣。即附殺人之比。則造意者戮。下手者誅。巳無不正之條。矧論馭夷之機。則殲其渠魁。宥其脅從。自是大公之道。原情按法。審時度勢。慰諸夷之心。紓一方之禍。無傷　國體。永彌邊釁。寔維此時。曷可失也。


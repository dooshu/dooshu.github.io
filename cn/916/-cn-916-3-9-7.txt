【答二郭诗三首】

〖本集作五言诗三首二郭。〗

天下悠悠者。不能（《诗纪》作下京。）趋上京。二郭怀不群。超然来北征。乐道托莱（本集作蓬。）庐。雅志无所营。良时遘其愿。遂结欢爱情。君子义是亲。恩好笃平生。寡智（《诗纪》作志。）自生灾。屡使众衅成。豫子（《诗纪》云。一作让。）匿梁侧。聂政变其形。顾此怀怛惕。虑在苟自宁。今当寄他域。严驾不得停。本图终宴婉。今更不克并。二子赠嘉诗。馥如幽兰馨。恋土思所亲。能不（《诗纪》作不知。）气愤盈。（○本集一。《广文选》十。《诗纪》十八。）

昔蒙父兄祚。少得离负荷。因疏遂成懒。寝迹北山阿。但愿养性命。终己靡有他。良辰不我期。当年值纷华。坎凛（本集作懔懔。）趣世教。（《诗纪》作务。）常恐婴（本集作缨。）网罗。义农邈已（本集作以。）远。拊膺独咨嗟。朔（本集误作明。）戒贵尚容。（本集误作用。）渔父好扬波。虽逸亦已难。非余心所嘉。岂若翔区外。餐琼漱朝霞。遗物弃鄙累。逍遥游太和。结友集灵狱。弹琴登清歌。有能从我（《诗纪》作此。）者。古人何（《诗纪》作岂。）足多。（○同上）详观凌世务。屯险多忧虞。施报更相市。大道匿不舒。夷路值枳棘。安步（本集作心安。）将焉如。权智相倾夺。名位不可居。鸾凤避尉罗。远讬昆仑墟。庄周悼灵龟。越稷（《诗纪》作穆。注云。一作稷。案稷穆皆搜字之讹。）畏（《诗纪》作嗟。）王舆。至人存诸己。隐璞（本集作朴。）乐玄虚。功名何足殉。乃欲列简书。所好亮若兹。杨氏叹交衢。去去从所志。敢谢道不俱。（○同上）


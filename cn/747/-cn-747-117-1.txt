○示百寮御札

朕猥以眇冲，式承眷命，虽宵衣旰食，不敢怠荒，而一日万几，有虞旷阙。应在朝文武臣寮等，早外班序，并蕴器能，怀康济之才，展经纶之术，既逢昌运，宜罄谠言，须务救时，各思举职，勿取容而避事，勿尸禄以旷官。或时经未叶於和平，必思献替；或命令未谐於允当，必在箴规。苟有敷陈，并当开纳，俟汝匪躬之节，副予仄席之求，凡在朝廷，共裨寡德，咨尔卿士，宜体朕怀。


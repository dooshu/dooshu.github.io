○为战阵处立寺诏

门下：至人虚己，忘彼我于胸怀；释教慈心，均异同于平等。是知上圣恻隐，无隔万方；大悲宏济，义犹一子。有隋失道。九服沸腾，朕亲总元戎，致兹明罚，誓牧登陑，曾无宁岁。老弱被其桀犬。愚惑婴此汤罗。衔须义愤，捐躯抗节，各徇所奉，咸有可嘉。日往月来，逝川斯远。虽复项籍方命，封树纪於邱坟；纪信捐生，丹青著於图史。犹恐九泉之下。尚沦鼎镬；八难之间，永缠冰炭。愀然疚怀，用忘兴寝，思所以树其福田，济其营魄。可於建义以来交兵之处，为义士凶徒陨身戎阵者，各建寺刹，招延胜侣。望法鼓所震，变炎火於青莲；清梵所闻，易苦海於甘露。所司宜量定处所，并立寺名，支配僧徒，及修造院宇，具为事条以闻，称朕矜愍之意。


◇请徵谢フ何胤表

夫穷则独善，达以兼济，虽出处之道，其揆不同，用舍惟时，贤哲是蹈。前新除侍中、太子少傅フ、前新除散骑常侍、太子詹事、都亭侯胤，羽仪世胄，徽猷冠冕，道业德声，康济雅俗。昔居朝列，素无宦情，宾客简通，公卿罕预，簪绂未褫，而风尘摆落。且文宗儒肆，互居其长，清规雅裁，兼擅其美，并达照深识，预睹乱萌，见庸质之如初，知贻厥之无寄，拂衣东山，眇绝尘轨，虽解组昌运，实避昏时，家膺鼎食，而甘兹橡艾，世袭青紫，而安此悬鹑。自浇风肇扇，用南成俗，淳流素轨，馀烈颇存，谁其激贪，功归有道，康俗振民，朝野一致，虽在江海，而勋同魏阙。今泰运甫开，贱贫为耻，况乎久蕴瑚琏，暂厌承明，而可得求志海隅，永追松子？臣负荷殊重，参赞万机，实赖群才，共成栋干，思挹清源，取镜止水，愚欲屈居僚首，朝夕谘诹，庶足以翼宣寡薄，式是王度，请并补臣府军谘祭酒。（《梁书·谢フ传》，高祖平京邑，进位相国，表请フ胤）


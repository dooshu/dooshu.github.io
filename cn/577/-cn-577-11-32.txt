岁暮


岁暮远为客，边隅还用兵。烟尘犯雪岭〔一〕，鼓角动江城。天地日流血，朝廷谁请缨。济时敢爱死，寂寞壮心惊。

〔一〕雪岭：《元和郡国志》：雪山在松州嘉城县东八十里，春夏常有积雪，故名。又云：傍便山与青城山连接，当吐蕃之界，溪谷深邃，夏积冰雪，此山所以隔中外也。《元和郡国志》：乾元元年，维州没于西戎。《九域志》：维州南至雪岭二百六十里。






李伯质太守士彬屡牍乞退归志决矣相处四稔不能无言　三首


海上频驰乞退章，天涯归梦绕蕲黄。右军誓墓心何切，吏部来潮道已光。

风味五湖忆莼菜，云阴四载托甘棠。看山久羡南天柱，预约寻公旧草堂。

满目横流忍便归，迟留初愿恐相违。文章公已谋收局，富贵人犹羡绣衣。

沧海眼看桑树长，故山心恋药苗肥。独嗟《乞米》平原客，仁祖行时尚苦饥。

名场卌载角雌雄，世态纷纷冷眼中。乞郡章重上坡老，《归田录》早著欧公。

春江行舫摇新绿，夕照留花护晚红。我不出山君欲去，海天无际两冥鸿。






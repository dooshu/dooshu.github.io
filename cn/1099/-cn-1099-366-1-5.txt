○擇將帥 【 試士騎射】

臣觀蘇洵之論將帥曰、將特一大有司耳、非相比也、豈不然哉。雖然、王良造父。天下之善御者也。使以躄駟而駕敝車。骨苦筋勞。躑躅而不能進。非長於尺而短于寸也其所病者敝車非任重之資。而躄駟非致遠之器也。則將固非相比。亦烏可不慎擇乎哉。方今　天子憂勤於上、大臣宣播於下、而甘澍之灑、不能及於覆盤、輦轂之地、泳沬闓懌、而邊郡之氓、肝腦塗荒墟、膏液潤腐草、老稚係累、父子夫婦不相保、此將吏不肖也、昔我　太祖皇帝以馬上得天下。擐甲厲劍。與諸公並馳於中原者十餘年。御將之道。籌之審矣。都司衞所。繡錯宇內。要害之處。置鎮戍焉。閫外之寄。悉屬武臣。以為指刅揮兵。搴旗陷陣。非豎儒所能辦也。昇平既久。法令益弛。成祖時黃公為交阯二司猶以屬官禮事黔英二公觀其書札可見紈袴之子。豢於酲醲甘月?毳之中。沉於絲管娥姣之際。肌節駑緩智識鈍眊。故　仁宗皇帝命文臣臨鎮。治文書。議機密。參軍務。理邊儲。前稱參謀後稱提督此文武官輕重之所繇變後皆改都御史稱提督矣。天下治安。縉紳用事。介冑之夫。俛首下氣。唯唯聽命。是以總副參遊。有將之名。束縛而不能振軍旅。大權上歸提督。下屬備兵。屹然將帥之任矣。故此兩者。不可不慎擇也。今之所任者誰也。章句小生。持方幅之紙。搖手而攫高第。安坐數年。富貴逼人。遂據而有之。入則列兵而居。出則陳戟而遊。擊鮮飲醇。葢光寵富厚矣。盜賊滿山。耳聵而不聞。百里之內。攻下鄉聚。屠戮黔首。虜掠子女。目眙而不見。巢奪民田。虧損國賦。心懵而不知。惴惴然幸不攻城刼庫。自可數日而遷。畫隍以外。委以啖賊。倍力為巧詐匿不上聞。餙虗功。執空文。以誷主上。此民之所以哀籲而無告也。豈其與賊暱而利民死哉。身家重而勇畧微讋然一豎儒耳。鷙悍跿跔。奮臂而善鬬者壯士也。婦人女子。緩步柔聲。珥璣曳縞。聞閧則閉戶縮頸矣。柰何令婦人女子鬬哉臣觀三代之時。多以車戰。故士自少即學射御。司徒大比。亦以是而興之。與德行禮樂書數同選。用之於戰。皆能致師。非苟而巳。是以　太祖皇帝洪武三年定科舉格、中者後十日試以騎射。意念深矣。非大聖人孰能如斯。臣欲令鄉會中式舉人、願試騎射者、如洪武三年例、試中注於其籍、授官時以為捕盜通判、即如此銓注以上第者視之竟同左官矣誰肯以騎射自見者乎兵部主事、使之治寇行道、邊講方畧、習韜鈐、以待備兵提督之用、然而論者。以為騎射一人敵耳、不足以得大將。殊不知武之弓矢驟馳。猶儒之槧觚揖讓也。善槧觚揖讓者。未必能為聖賢。未有聖賢而不善槧觚揖讓。善弓矢驟馳者。未必能為將帥。亦豈有將帥而不善弓矢驟馳哉。論者不稱太公之膺揚。而稱張良之似婦人。不稱孔子之卻菜。而稱杜預之不穿札。皆獵取一二以自解說其無能而已。且夫軍旅之事。以志為主。以氣為用者也。章縫之人。而善騎射之技。其志深。其氣壯矣。備兵提督。固不必出入行陣。與敵角一技之間。然而定議運謀。鼓銳制勝。非志氣何繇哉。駕萬斛於大海。楫之櫓之。非長年也。而惟其命之聽。苟不常習。聞洪濤而股慄。見巨浪而心悸。尚安敢置身其中。左顧右盼。示水道乎。科舉之學。較士於槧觚揖讓。本不足以得人。豪傑繇之而出。何况弓矢驟馳。使天下之人。知　上意之所在。必有剨然響應者。方今武舉雖設。但其所得。不過挽強引重之麤材。入耳出口之腐語。且待之甚輕即至總副參遊要亦命於人非命人者若又合文於武。則其智識足以料敵。勇畧足以當患。而勢可以有為。夾贊董責。誰不聽命。又使訓練武官。歲時比試。以俸而制賞罰。其踴躍者必至矣。今勳臣教讀。既成虗文。武官訓練。率皆弛廢至居閫外所聽命者又豎儒也國家何賴焉。


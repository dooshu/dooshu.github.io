祭朱公文


导漾挺灵，大别储精，葱茏蕴结，郁生人英。惟公幼怀瑰玮，早继簪缨。执殳胄甲，腹心干城。心驰瀚海，志勒燕铭。遘兹时之偃武兮，爰嘉遁以辞荣。弋冥鸿于碣石兮，招黄鹤乎秋冥。遥弭节于梦渚兮，长绝意于青门。惜猛志之既蹶兮，终崛起于后昆。笃生侍御，乘时策名。分符岭表，揽辔都亭。猗猗令望，赫赫厥声。怀陟岵之遐思兮，冀瓜期之既及。秣昼游之骢马兮，振斑斓以晨夕。何寸草之方殷兮，伤大椿之遽靡。驰遥想于重云兮，结长悲于万里。呜呼哀哉！公厌世兮，释累而离氛。骖驾苍螭兮，谒云中之君。仙杳而难即兮，灵御俨其缤纷。羡华胥之不返兮，哀人生之长勤。彼生死同于旦暮兮，又何修短之足云。

某等追随令子，挹公余芬。莫能走哭于宾位兮，悲讣音之远闻。寄愁心于楚水兮，托哀响于江云。瑶席兮玉瑱，桂醑兮兰馨。瀹江兮荐璆，缬芷兮燔薰。灵之来兮不来，使我心兮殷殷。






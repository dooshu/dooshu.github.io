文集卷一百三十五


牛酒帖


今日与数客饮酒，而纯臣适至。秋熟未已而酒白色，此何等酒也？入腹无赃，任见大王。既与纯臣饮，无以侑酒。西邻耕牛适病足，乃以为䏑。饮既醉，遂从东坡之东直出，至春草亭而归，时已三鼓矣。《春渚纪闻》卷六





韶州月华寺题梁


天子万年，永作明主。敛时五福，敷锡庶民。地狱天宫，同为净土。有性无性，齐成佛道。《鹤林玉露》乙编卷三





偶题


惟陈季常不肯去，要至庐山而返。若为山神留住，必怒我。《雪山集》卷七《东坡先生祠堂记》





偶题


今日借得西寺《法华经》。其僧欲见遗，吾云：“汝须得，我不须得。”《雪山集》卷七《东坡先生祠堂记》





偶题


黄幡绰告明皇，求作白打使，此官亦快人意哉！涵芬楼铅印本《说郛》卷四引陆游《老学庵续笔记》





记黄鲁直语


黄鲁直云：“士大夫三日不读书，则义理不交于胸中，对镜觉面目可憎，向人亦语言无味。”轼。《晚香堂苏帖》





偶书赠陈处士


或对一贵人弹琴者，天阴声不发。贵人怪之，曰：“岂弦慢耶？”对曰：“弦也不慢。”《渑水燕谈录》卷四





书结绳砚


客将之端溪，请为予购砚。轼曰：“余惟两手，其一不能书，而有三砚，奚以多为？”今又获此龙尾小品，四美具矣，而惭前言于客。且江山风月之美，坌至我前，一手日不暇给，又惭于砚，其以贻后之君子。将横四海兮焉穷，与日月兮齐光。庶不虚此玉德金声也。东坡居士识。《西清砚谱》卷八





记苏秀才遗歙砚


苏钧秀才取歙民女为妻，宜得歙石之佳者。寄遗此砚，殆亦非绝品，盖寒士无力致之也。然亦发墨滑润，此外当复何求！物既以拔群为贵，则论者不当较精粗于流品之外。不然，行阳公所谓吏人磨瓮片，最快便也。此墨予所制，盖用高丽煤、契丹胶也。元祐四年十二月二十四日，东坡居士书。《大观录》卷五





书茶与墨　一


近时，世人好蓄茶与墨，闲暇辄出二物校胜负，云：茶以白为尚，墨以黑为胜。予既不能校，则以茶校墨，以墨校茶，未尝不胜也。《稗海》本《志林》卷一〇





书茶与墨　二


真松煤远烟，馥然自有龙麝气，初不假二物也。世之嗜者，如滕达道、苏浩然、吕行甫。暇日晴暖，研墨水数合，弄笔之余，少啜饮之。蔡君谟嗜茶，老病不能复饮，则把玩而已。看茶而啜墨，亦事之可笑者也。《稗海》本《志林》卷一〇





治易洞磨崖


圣作《易》，晦其数。刘传吴，识《易》祖。《蜀中广记》卷一一





书云成老


云成老来雪堂，日日昼寝。会东坡作陂，喧喧不复成寐。吾能于桔槔之上，听打百面腰鼓，一畔䶎。且吃茶罢，当传此法也。《稗海》本《志林》卷一二





白鹭亭题柱


东坡居士自黄适汝，舣舟亭下半月矣。江山之乐，倾想平生。时与□德□□□。元丰七年七月十四日，苏子瞻题。《古刻丛钞》





楚颂帖


吾来阳羡，船入荆溪，意思豁然，如惬平生之欲。逝将归老，殆是前缘。王逸少云：“我卒当以乐死。”殆非虚言。吾性好种植，能手自接果木，尤好栽橘。阳羡在洞庭上，柑橘栽至易得。暇当买一小园，种柑橘三百本。屈原作《橘颂》，吾园若成，当作一亭，名之曰“楚颂”。元丰七年十月二日书。《省斋文稿》卷一九《书东坡宜兴事》





舣舟迎恩亭题


早发宜兴，饮酒一醺然竟醉(1)。置拳几上，垂头而寝，不知舟之出。门外究观风味，使人千载想像。《东坡书院志略》





大慈极乐院题名


至和丙申季春二十八日，眉阳苏轼与弟辙来观卢楞伽笔迹。《舆地纪胜》卷一三七





大池院题柱


自老翁井还，偶憩。治平丁未十二月七日，子瞻。《舆地纪胜》卷一三九





石屋洞题名


陈襄、苏颂、孙奕、黄灏、曾孝章、苏轼同游。熙宁六年二月二十一日。《梁溪漫志》卷四





佛日净慧寺题名


祖志入山之十三日，述古赴南都，率景山、达原、子中、子瞻会别于此。熙宁七年八月十三日。《咸淳临安志》卷八一





灵鹫题名


杨绘元素、鲁有开元翰、陈舜愈令举、苏轼子瞻同游。熙宁七年九月二十日。《咸淳临安志》卷八〇





密州题名


禹功、传道、明叔、子瞻游。《潜研堂金石文跋尾续》卷四





登云龙山题名


元丰元年九月十七日，张天骥、苏轼、颜复、王巩，始登此山。《补注东坡编年诗》卷一七引石刻





武昌西山题名　一


江，苏轼，杜沂，沂之子传、俣游。元丰三年四月十三日。《湖北金石志》卷九





武昌西山题名　二


苏轼、李婴、吴亮、赵安节、王齐愈、潘丙，元丰五年二月二十二日游。□十日，婴□来。《湖北金石志》卷九





师中庵题名


元丰七年二月一日，东坡居士与徐得之、参寥子，步自雪堂，并柯池入乾明寺观竹林，谒乳姥任氏坟，锄治茶圃；遂造赵氏园，探梅堂；至尚氏第，观老枳偃蹇，如龙蛇形。憩定惠僧舍，饮茶任公亭、师中庵，乃归。且约后日携酒寻春于此。《稗海》本《志林》卷一〇





题名


元丰七年九月二十三日，眉山苏某同参寥禅师登楼观雨。《日涉园集》卷二《宿慧日寺》





相国寺题名


苏子瞻、子由、孙子发、秦少游同来观晋卿墨竹。申先生亦来。元祐三年八月五日。老申一百一岁。《癸辛杂识》别集卷上《汴梁杂事》条引罗寿可《再游汴梁记》





龙井题名


元祐庚午，辩才老师年始八十。道俗相庆，施千袈裟，饭千僧。七日而罢。眉山苏轼子瞻、洛阳王瑜中玉、安陆张金翁、九江周焘次元，来馈芗茗。二月晦日书。《咸淳临安志》卷七八





龙华题名


苏轼、王瑜、杨杰、张同游龙华。元祐五年，岁次庚午，三月二日题。《六艺之一录》续录卷五





韬光题名


苏轼、张、杨杰、王瑜。元祐五年三月二日，同游韬光。《咸淳临安志》卷七九





麦岭题名


苏轼、王瑜、杨杰、张同游天竺，过麦岭。《西湖志》卷二七





南昭庆寺题名


明夫、子方、明弼、康道、嘉甫、子瞻同游南昭庆。庚午八月日题。《二老堂杂志》卷四





龙井题名


苏轼、钱勰、江公著、柳雍同谒龙井辩才。元祐六年正月七日。《咸淳临安志》卷七八





定州祷雨岳庙题名


苏轼祷雨岳庙，同李之仪、李士龙、鄗长卿、孙敏行、□□、贾温之。《求古录》





三涧岩题名


东坡居士自海南还，来游。武陵弓允明夫、东坡幼子过叔党同至。元符三年九月廿四日。道光《广东通志》卷二〇九





游广陵寺题名


东坡居士渡海北还，吴子野、何崇道、颖堂通三长老、黄明达、李公弼、林子中，自番禺追饯至清远峡，同游广陵寺。元符三年十一月十五日。《粤东金石略》卷三





杂书琵琶　一


唐僧段和尚善弹琵琶，制《道调》。梁州国工康昆仑求之不得，后于元载子伯和处得女乐八人，以其半遗段，乃得之。予家旧有婢，亦善作此曲。音节皆妙，但不知“道调”所谓。今日读《唐史·乐志》云：高宗以为李氏，老子之后，故命乐工制《道调》。《曲洧旧闻》卷五





杂书琵琶　二


今琵琶有独弹，不合胡部诸调，曰某宫，多不可晓。《乐志》又云：《凉州》者，本西凉所献也。其声本宫调，有大遍、小遍。贞元初，乐工康昆仑寓其声于琵琶，奏于玉宸殿，因号“玉宸宫调”。予尝闻琵琶中作《轹弦薄媚》者，乃云是玉宸宫调也。《曲洧旧闻》卷五





徐寅


徐寅，唐末号能赋。谒朱全忠，误犯其讳。全忠色变，寅狼狈走出。未及门，全忠呼知客，将责以不先告语，斩于界石南。寅欲遁去，恐不得脱，乃作《过太原赋》以献。其略曰：“千金汉将，感精魄以神交；一眼胡奴，望英风而胆落。”全忠大喜，遗绢五百匹。全忠自言：梦见淮阴，使受兵法。“一眼胡奴”，指李克用也。寅虽免一时之祸，殊不忧“一眼胡奴”见此赋也？可笑。《稗海》本《志林》卷七





潞公


潞公坐客有言新义极迂怪者，公笑不答。久之，曰：“颇尝记明皇坐勤政楼上，见钉校者。上呼曰：‘朕有一破损平天冠，汝能钉校否？’此人既为完之。上曰：‘朕无用此冠，以与汝为工直。’其人惶恐谢罪。上曰：‘俟夜深闭门后，独自戴，甚无害也。’”《稗海》本《志林》卷一〇





孟仰之


余谪居黄州，州通判承议郎孟震字仰之，颇与余相善。光州太守曹九章以书遗予，云：“朝中士大夫谓之孟君子。”予徐察之，真不忝此名也。震，郓人，及进士第，无他才能。然方京东狂人孔直温以谋反下狱，事连石介守道之子，一旦捕去，且四出捕人不已。震与守道虽故，素不识韩魏公，以书抵公，具言直温狂人，无能为，而守道以直道死，其故家流风，决非与狂人通谋者。魏公感叹，即为上疏如震言。以故直温狱不深究，人皆庆。其所全活甚众。震厅宇中，有一泉甚清，大旱不竭。余因名之“君子泉”，而子由为之记。元丰六年十一月七日记。《六艺之一录》卷四〇五





帖赠杨世昌　一


仆谪居黄冈，绵竹武都山道士杨世昌子京，自庐山来过余，□□年乃去。其人善画山水，能鼓琴，晓星历骨色及作轨革卦影，通知黄白药术，可谓艺矣。明日当舍余去，为之怅然。浮屠不三宿木下，真有以也。元丰六年五月八日，东坡居士书。《苏文忠公诗合注》卷二一《次韵孔毅父久旱已而甚雨三首》题下引施元之《注东坡先生诗》注文





帖赠杨世昌　二


十月十五日夜，与杨道士泛舟赤壁，饮醉。夜半，有一鹤自江南来，翅如车轮，嘎然长鸣，掠余舟而西，不知其为何祥也，聊复记云。《苏文忠诗合注》卷二一《次韵孔毅父久旱巳而甚雨三首》题下引施元之《注东坡先生诗》注文





苏州僧


近在苏州，有一僧旷达好饮，以醉死。将瞑，自作祭文云：“唯灵生在阎浮提，不贪不妒。爱吃酒子，倒街卧路。想汝直待生兜率天，尔时方断得住。何以故？净土之中，无酒得沽。”《侯鲭录》卷四





书药方赠民某君


药方有兵部手集者，唐宰相李公绛所编。方无不验者。疗折伤骨破碎，或五脏内损垂死者，用生地黄捣取自然汁，和热酒服之；骨破碎者，自大便下，复生新骨补故处；有瘀血者，立取下即平复。云天设此法，以救人命。地黄滓以酒和，傅伤破或肿处。予在儋耳，民有相殴内损者，不下粥饮，且不能言。予以家传接骨丹疗之，乃能言；又以南岳活血丹授之，下少黑血，乃能食。然尚呻号不能转动也。小圃中有地黄，然地瘠，根细如发，乃并叶捣治，饮、傅之，取血块升余，遂能起行。此人与进士黎先觉有亲，乃书以授之，使多植此药，以救人命。戊寅十二月五日。《宝真斋法书赞》卷一二





脉说


俗降久矣，虽巫医百工之事亦不竞。甚神而圣者，吾不得而见之矣，得见工巧者，斯可矣。夫脉也者，气血之几也，合阴阳之和，顺四时之宜，以其不病形彼之病，故曰全神守气，听于眇微，决死生期，德如蓍龟。……中虚则天母胶于先，物物自然，是谓上玄。盖医家之所当事，而亦岂可以易易能也。《番昜仲公李先生文集》卷二六《题杨抚州所书东坡脉说后》





记松


松之有利于世者甚博。松花、脂、茯苓，服之皆长生。其节，煮之以酿酒，愈风痹，强腰足。其根、皮，食之肤革香，久则香闻下风数十步外。其实，食之滋血髓，研为膏，入漓酒中，则醇酽可饮。其明为烛，其烟为墨。其皮上藓为艾纳，聚诸香烟。其材产西北者至良，名黄松，坚韧冠百木。略数其用于世，凡十有一。不是闲居，不能究物理之精如此也。《曲洧旧闻》卷五





芍药与牡丹


吕稚卿言，芍药不及牡丹者，以重耳戴芍药一枝，比牡丹三四花间犹当着数品。盖有其地而无其花，譬如荔子之与温柑也耶！

《稗海》本《志林》卷八





书食蜜


余少嗜甘，日食蜜五合，尝谓以蜜煎糖而食之可也。……吾好食姜蜜汤，甘芳滑辣，使人意快而神清。《瓮牖闲评》卷六





论食


烂蒸同州羊羔，灌以杏酪，食之以匕不以箸；南都拨心面，作槐芽温淘，渗以襄邑抹猪，炊共城香粳，荐以蒸子鹅；吴兴庖人斫松江鲙。既饱，以庐山康王谷帘泉，烹曾坑斗品茶。少焉，解衣仰卧，使人诵东坡先生《赤壁》前、后赋，亦足以一笑也。东坡在儋耳，独有二赋而已。《曲洧旧闻》卷五





献蠔帖


己卯冬至前二日，海蛮献蠔，剖之，得数升肉与浆，入水，与酒并煮，食之甚美，未始有也。又取其大者，炙熟，正尔啖嚼，又益□煮者。海国食□蟹□螺八足鱼，岂有献□？每戒过子慎勿说，恐北方君子闻之，争欲为东坡所为，求谪海南，分我此美也。《大观录》卷五





书煮鱼羹


予在东坡，尝亲执匕，煮鱼羹以设客，客未尝不称善，意穷约中易为口腹耳！今出守钱塘，厌水陆之品。今日偶与仲天贶、王元直、秦少章会食，复作此味，客皆云：此羹超然有高韵，非世俗庖人所能仿佛。岁暮寡欲，聚散难常，当时作此，以发一笑也。元祐四年十一月二十九日。《稗海》本《志林》卷九





记梦赋诗


轼初自蜀应举京师，道过华清宫，梦明皇令赋太真妃裙带词，觉而记之。今书赠柯山潘大临邠老，云：“百叠漪漪水皱，六铢云轻。植立含风广殿，微闻环佩摇声。”元丰五年十月七日。《东坡志林》卷一





徐十三帖


徐十三秀才相见辄求字，度其所藏，当有数千幅，然犹贪求不已。今日方病，对案不食而求字不衰。吾不知此字竟堪充饥已病否？此蔽殆不可解也。上海图书馆藏宋拓《郁孤台法帖》





半月泉题名


苏轼、曹辅、刘季孙、鲍朝懋、郑嘉会、苏固同游。元祐六年三月十一日。请得一日假，来游半月泉。何人施大手，擘破水中天。东坡。同治《湖州府志》卷五三



* * *



(1)　“一”下疑有脱字。






◎李翁义举

余随任桂林，与水部郎李芸圃先生（秉绶）过从最密。芸翁之先德口诚封翁本江西临川人，少时极贫困，尝除夕避债族人家，值其家为献岁之供，就其岁盆温火，为奴辈所斥，负气出，以一袱一伞谋食于粤西。稍得赢余，而素性任侠，随手辄罄其所有。后随客辗转至交趾，市肉桂归售于两粤间，往返数四，得八千金而归。途遇太平郡某丞，素所善也，见其颜色惨沮，诘之，泫然曰："我权某县时，因公挪移库项八千金，今为新任所揭，被檄至省，行将参革监追，身家性命恐不能保耳。"翁曰："吾所携囊中金适符此数，君可将去，无戚戚也。"丞曰："君半生辛苦始得此，则素手而归，我何以安？"翁曰："我无此金，可图再举，君无此金，则身陷不测，将有不忍言者矣。"竟委金于丞，疾驰而去。丞得金，事遂解。翁归，乃改为猗顿之术，不数年富甲一郡，连举丈夫子十余人，芸翁其最少者。其长孙春湖先生（宗翰）早岁成进士，以翰林出身，官至侍郎，尝典试吾闽，督学浙江，儒林文人，天下仰之。


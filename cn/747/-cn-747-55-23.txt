○命皇太子摄位诏

朕承九圣之烈，荷万邦之重。顾以寡德，涉道未明，虔恭畏惧，不克祗荷。常恐上坠祖宗之训，下贻卿士之忧，夙夜祗勤，如临渊谷。而积疢未复，至於经时。怡神保和，尝所不暇。永惟四方之大，万物之殷，不躬不亲，虑有旷废。加以山陵有日，霖潦逾旬，是用儆於朕心，思答天戒。其军国政事，宜权令皇太子纯勾当，百辟群后，中外庶僚，悉心辅翼，同厎於理。宣布朕意，咸所知闻。


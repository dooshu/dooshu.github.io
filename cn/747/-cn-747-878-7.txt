○张居咏制

门下：昔在先王，任贤尚齿。出将入相，所以任贤也。尊师重传，所以尚齿也。况乎择藩屏之寄，膺转导之求。高步承华，诞扬师训。克堪其选，我有人焉。某负贞干之才，禀纯厚之德。亟更庶尹，历事累朝。升元始基，赖其献纳。故陟鸾台之位，爰立作相。保大逾岁，藉其绥怀。故委龙节之权，受于社。懋乃嘉绩，叶於朕心。殿邦政成，辑瑞来觐。方图位著，爰得佥谐。而昔自故相，已尝为保。重烦耆德，俾傅东朝。尊敬之仪，典章斯在。噫！昔者叔孙疏广，善於其职。克继来躅，可不慎哉！勉著嘉猷，以副时望。可。


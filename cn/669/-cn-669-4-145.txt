145　詩音舊有九家　唐陸德明論書音之作


吴才老詩叶韻補音序曰：「詩音舊有九家，唐陸德明原文此下有「以己見」三字。定爲一家之學。」開元中修五經文字，「我心慘慘」爲「懆」，【原注】七到反。「伐鼓淵淵」爲「鼝」，【原注】於巾反。皆與釋文異。乃知德明之學，當時亦未必盡用。

【元圻案】陸德明經典釋文自序曰：「夫書音之作，作者多矣。漢、魏迄今，遺文可見。或專出己意，或祖述舊音，各師成心，製作如面。加以楚、夏聲異，南北語殊，是非信其所聞，輕重因其所習。後學鑽仰，罕逢指要，遂因暇景，救其不逮。研精六籍，采摭九流，搜訪異同，校之蒼、雅等音，合爲撰集五典、孝經、論語及老、莊、爾雅等音，合爲三十卷。」〇敘録曰：「爲詩音者九人，鄭康成、徐邈、蔡氏、孔氏、阮侃、王肅、江惇、干寶、李軌。」〇四庫全書總目經部小學類：「韻補五卷，宋吴棫撰。棫，字才老。書録解題詩類載棫毛詩補音十卷，注曰：『棫别有韻補一書，不專爲詩作。今補音已亡，惟此書存。』」〇武夷徐蕆爲韻補序曰：「才老與蕆同里有連，其祖後家同安。才老登宣和六年進士，嘗召試館職，不就。除太常丞。忤時宰，斥通判泉州。」〇書録解題三經解類：「五經文字三卷，唐國子司業張參撰。大曆中，刻石長安太學。」






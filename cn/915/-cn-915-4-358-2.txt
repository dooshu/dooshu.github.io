◇上书请准古王畿制

臣闻先王分九圻以远及近，《春秋》内诸夏而外夷狄。《诗》云：「封畿千里，惟民所止。」故曰天子之居，必以众大言之。周室既衰，六国力征授赂，割裂诸夏，镐京之制，商邑之度，历载弥久，遂以暗昧。秦兼天下，政不遵旧，革划五等，扫灭侯甸，筑城万里，滨海立门，欲以六合为一区，五服为一家。关卫不要，遂使陈、项作难，家庭临海，击柝不救。圣汉因循，未之匡改，犹依古法。颍川、南阳，陈留、上党，三海近郡，不封爵诸侯。臣愚以为千里国内，可略从《周官》六乡、六遂之文，分比北郡，皆令属司隶校尉，以正王赋，以崇帝室。役自近以宽远，繇华贡献，外薄四海，揆文奋武，略有典书。（袁宏《后汉纪》》三十九，「建安九年九月，大中大夫孔融上书」云云。）


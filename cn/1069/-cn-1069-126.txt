卷一百四十六

永乐十一年十二月丙午朔  皇太子奉  命省牲于南郊

○戊申夜太白在月南

○己酉交趾布政司右布政使王平卒平光州息县人洪武中由国子生擢江西道监察御史升狭西按察使  上即位召为都察院佥都御史坐事降卫经历用荐升福建布政司左参政命从英国公征交趾事平升交趾右布政使时清化府蛮贼梗化平与都督黄中往镇其地民赖以安还至交趾卒平为人气刚不容物临政刻薄而所至不受私馈及在交趾颇以酒色自纵云

○壬子  命都督朱崇等于山西都属卫选官军二千操练候命是日交趾总兵官英国公张辅黔国公沐晟命军讨贼至顺州贼党阮帅等屯爱子江设伏辅等列阵以进贼亦据昆传山险分三队拒战各列象当前贼众随之辅策马率众先薄贼左队冲入中坚引弓射象奴之仆之再中象鼻象遽退走蹂贼阵阵乱指挥杨鸿等奋勇齐进引强弓射贼之贼大败都督同知朱广等当贼右队鏖战辅调指挥薛聚益之贼又败斩伪少尉阮山生擒伪将军潘径阮徐阮原熊黄原可及伪校尉阮度等伍十六人并贼众八百七十人追至爱母江得阮帅所遗伪内检校太傅并乂安新平顺化三镇骠骑大将军印贼余党溃散不复能聚邓镕亲弟伪卿亭侯邓铁伪金吾等卫将军潘暮潘勤等伪知州制巨彻等相续出降伪大将何粟潘溪亦遣子送款

○癸丑腊日赐文武群臣宴

○甲寅和宁王阿鲁台遣使阿剌帖木儿等贡马贺明年正旦

○乙卯夜月犯昴宿

○丙辰  命平江伯陈瑄充总兵官都督宣信副之帅领舟师漕运粮储赴北京

○丁巳  赐国子监琉球云南四川生怀德等四十六人冬衣靴袜

○庚申行在户部臣言四川龙州土民言本地不产盐乞以潼川等处富石益轩永富青埧竹溪五井开煎资土民之用岁纳官盐十万斤今已差官覆实可行从之

○四川汉州卞邡县言县民自永乐五年至十年亏官茶十六万六百五斤乞折输钞  上谕行在户部臣曰此因近岁役民伐木妨其采办如又令纳钞民不能堪况蕞尔小邑亏茶动以万计累年所负取偿一时有司逼迫之必有鬻田产子女以免责者其悉蠲所亏

○壬戌擢进士钱述为浙江按察司佥事陈鉴徐则宁为福建按察司佥事陈奇刘选黄翰梁谦顾巽为江西按察使司佥事曾鼎郭公绪饶安张思安为狭西按察司佥事陈仪刘长吾陈赏为广西按察司佥事朱与言罗贵素为湖广按察佥事于庭颐刘成扬勋为四川按察佥事章睿为广东按察佥事吴赐为河南按察佥事钱遂志葛回为山东按察佥事郑柱为山西按察佥事涂克敏张志文邝野彭慎陈治刘琏周常欧阳和为监察御史监生牛麟田纲为给事中

○麓川平缅宣慰使思任发遗头目刀弄发等贡象六马百匹及金银器四等物谢恩

○癸亥湖广沔阳州言比岁水灾没民田三千四百七十一顷税粮无徵乞折输钞帛从之

○丙寅册中军左都督刘谦孙女为岳阳王孟爟妃太原左护卫百户杨荣女为广昌王济熇妃

○己巳设北京宛平县之芦沟桥石港口齐家庄王平口四巡检司

○庚午谕侯伯都督各卫指挥曰瓦剌残虏既弑其主又拘杀朝使侵掠边境违天虐人义所伐当伐尔等其秣马励兵以俟大举作尔志奋尔勇共成大功毋或慢令以干军法

○癸酉  命李茂昌为光禄寺少卿茂昌朝鲜国人初其父文命来朝授光禄寺少卿既卒茂昌承其父志来朝故复授是职

○甲戌朝鲜国王李芳远遣陪臣崔荣苏琉球国中山王思绍遣使威巴鲁等贡马及金器皿等物贺明年正旦

○乙亥享  太庙命皇太子行礼

○行在兵部奏明年春太仆寺当选孳生马诣北  上曰此非两月不能到军民送者亦劳苦其令太仆寺凡送马者人予钞五锭

○是月置辽东铁岭卫红泊喜鹊窝暗了下塔清河口烟墩五所

○是岁天下户九百六十八万四千九百一十六口五千九十五万二百四十四赋税粮三千二百三十五万二千二百四十四石布帛一百八十七万八千八百二十八疋丝绵二十二万六千九百六十八斤绵花绒三十八万九千三百七十斤课钞一千八百二十三万一千一百九十八锭金五十两银二十七万一千二百二十六两铜二千八百四十八斤铁八万八百五十九斤铅一十万九千九百九斤朱砂一千二百四十四两海贝巴三十三万八千六百八十九索茶一百九十九万七千八百八斤盐一百四十一万三千一百二十二引屯田籽粒九百一十万九千一百一十石马二十三万四千八百五十五匹  馈遗北京粮二百四十二万一千九百七石








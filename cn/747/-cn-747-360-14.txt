○祭远祖当阳君文

维开元二十九年岁次辛巳月日，十三叶孙甫，谨以寒食之奠，敢昭告於先祖晋驸马都尉镇南大将军当阳成侯之灵：初陶唐出自伊祁，圣人之後，世食旧德。降及武库，应乎虬精。恭闻渊深，罕得窥测，勇功是立，智名克彰。缮甲江陵，清东吴，建侯於荆，邦於南土。河水活活，造舟为梁。洪涛，莽汜，未始腾毒，《春秋》主解，膏隶躬亲。呜呼笔迹，流宕何人？苍苍孤坟，独出高顶，静思骨肉，悲愤心胸。峻极於天，神有所降，不毛之地，俭乃孔昭。取象邢山，全模祭仲，多藏之诫，焯序前文。小子筑室，首阳之下，不敢忘本，不敢违仁。庶刻丰石，树此大道，论次昭穆，载扬显号。于以采蘩，于彼中园，谁其尸之？有斋列孙。呜呼！敢告兹辰，以永薄祭。尚飨！


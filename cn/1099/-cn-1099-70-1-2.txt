○邊方事宜 【 安邊事宜】

一選才能以撫番夷、國家撫有西番。因其習俗。分其族屬。官其渠魁。給以金牌。而又選土官才能者授以重職以鎮撫之。是以數十年間。番夷效順。西陲晏然近年以來。革去西寧鎮守之官。不與通貨。茶馬夷民無所拘束。往往越境搶掠。殺害官軍。皆由守備非人。撫治乖方。侵漁過甚所致。乞勑該部行令鎮守等官推訪不分內外漢土軍職有名譽素著夷人信服者一員職專撫治。遇警就俾率領番兵征勦。庶使邊境軍民獲安。一移邊堡以保居人。切見西寧所屬?溝一堡。內有驛逓軍夫牛馬。及各家私產人畜俱賴城池保障緣本堡山易登而汲水遠不如大路舊站北邊山坡。陡峻險固。堪以居守。請勑鎮守總兵等官。移堡于此。庶使邊軍樂業。地方無虞。一設學校以訓邊氓。肅州衛所俗雜羗夷。人性悍梗。往往動觸憲綱。葢由未設學校以教之故也。請如山丹等衛例。開設儒學。除授教官。就軍選其俊秀餘丁。以充生員。及各官弟男子姪。俱令送學讀書。果有成效。許令科貢出身。其餘縱不能一一成材。然亦足以變其性習不數年間。禮讓興行。風俗淳美矣。一決功賞以激人心。各處征戰。有功官軍。臨敵捐軀。出萬死得一生。鎮守等官造冊報功進繳。報功文冊大抵不能速結以致虛實多寡不能公平所以人無勸勉兵部又行廵按御史覆勘。但御史所廵地方廣濶。事務浩繁。日延一日。倏爾更代。又將交與下年接廵者。是以二三年間未得完報致使有功官軍。垂首喪氣。歸咎朝廷。而圖報之心。十減七八。倘再有警。何以鼓激人心。乞敕該部。遇有造報功冊到部。應覆勘者。即差給事中御史各一員。徑往彼處體訪查勘。隨與決斷。如此則賞不踰時。而人知所以感發奮激矣。一任勇智以固封守。甘肅所屬莊浪地方最為衝要。今同守莊浪地方都指揮僉事趙英、城守有餘。出戰不足。而守備紅城子堡都指揮使魯鑑。雖係土官。素有智勇。所守紅城子堡。距莊浪七十餘里。非要害之地。請將魯鑑掣回莊浪。仍令趙英恊同操練。遇警相机戰守。別選能幹指揮一員。守備紅城子堡。如此庶邊事寧帖守備得人。一廣賢路以資任使、陝西行都司及山丹凉州莊浪西寧各衛、俱有儒學選官軍俊秀子弟以充生員、而衛學之設、止許科舉。不得食廩充貢。乞如府州縣學例、定撥廩膳生員月給廩米五斗、科舉外挨次歲貢出身、則人才不遺于邊方矣、


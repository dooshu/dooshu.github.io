甫田

三章，章四句


首章讲：此戒躐等作也。言：天下之事，躐等者无功，惟循序者有成。吾尝譬之物而知其然矣。





无田甫田，维莠骄骄。

田，即耕治。莠，害苗之草。彼田之大者，则其力必多人，其无田甫田乎！田甫田而力不给，则维莠骄骄而张王矣。甫田其可田耶？





无思远人，劳心忉忉。

忉忉，忧此也。人之远者，则其至必难，人其无思远人乎？思远人而人不至，则劳心忉忉而徒劳矣。远人其可思耶？

二章讲：





无田甫田，维莠桀桀。

甫田不可田也，田甫田而力不给，则莠之桀桀所不免矣。何为不量力而欲田之乎？





无思远人，劳心怛怛。

远人不可思也，思远人而人不至，则心之怛怛所不免矣。何为不度势而妄思之耶？然则人之于事，厌小而务大，而大终不成；忽进而图远，而远终不就。何以异是哉？

末章讲：夫躐等固鲜益矣，而能循序，岂无有成哉？





婉兮娈兮，总角丱兮。

婉、娈，少好也。角，两角貌。彼婉娈之童子，总角为饰。而有丱然之容，夫固为幼者之仪也。





未几见兮，突而弁兮。

突，是忽然高出貌。弁，冠名。然我见之未几，则突然戴弁，而有高出之象矣。固已为成人之饰也，此岂躐等而强求之哉？盖童子为成人之渐，而总角有戴弁之期，循其序而势有必至耳。然则天下之事，小之可大也，迩之可远也。人能循其序而修之，可以忽然而至其极者，其理亦无异是矣。又何为躐等，以取欲速不达之弊哉？






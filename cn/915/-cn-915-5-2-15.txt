◇感物赋（并序）

丧乱以来，天下城郭丘墟，惟从太仆君宅尚在。南征荆州，还过乡里，舍焉，乃种诸蔗于中庭。涉夏历秋，先盛后衰。悟兴废之无常，慨然永叹，乃作斯赋：

伊阳春之散节，悟乾坤之交灵。瞻玄云之蓊郁，仰沈阴之杳冥。降甘雨之丰霈，垂长溜之泠泠。堀中堂而为圃，植诸蔗于前庭。涉炎夏而既盛，迄凛秋而将衰。岂在斯之独然？信人物其有之。（《艺文类聚》三十四）


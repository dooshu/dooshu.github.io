○早夏於将军叔宅与诸昆季送傅八之江南序

《易》曰：“观乎人文，以化成天下。”穷此道者，其惟傅侯耶？侯篇章惊新，海内称善，五言之作，妙绝当时。陶公鬼田园之能，谢客惭山水之美。佳句籍籍，人为美谈。前许州司马宋公，蕴冰清之姿，重傅侯玉润之德，妻以其子。凤凰于飞，潘、杨之好，斯为睦矣。仆不佞也，忝於芳尘，宴同一筵，心契千古。清酌连晓，元谈入微，欢携无何，旋告睽拆。将军叔英略盖古，英明洞神，天王贵宗，诞育贤子。八龙增秀以列次，五色相辉而有文。会言高乐，晓饯金门，洗德弦觞，怡颜朱明。草木已盛，且江嶂若画，赏盈前途，自然屏间坐游，镜裹行到，霞月千里，足供文章之用哉！征帆空悬，落日相迫，二季挥翰，诗其赠焉。


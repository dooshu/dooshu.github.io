◇改元大赦令（建武元年三月）

令：昔我高祖宣皇帝，至备应期，受天明命，玄石著瑞，肇基帝道；景皇纂戎，文皇扇烈，重离宣曜，庸蜀稽服；武皇受终，登陟帝位，光宅天下，九州顺轨；惠、怀多难，帝主不造，夷狄豺狼，肆其暴乱，京都倾覆，宗庙为墟。孤悼心失图，靡知所措，缮甲修兵，补结天网，将以雪皇家之耻，荡鲸鲵之害，然後谢责象魏，归身藩臣，生死之志毕矣。今百辟卿士亿兆之人，上陈灵符，下称人情，同见翼戴，若影响焉。孤誓心不回，至於三至於四，有司固请，所守有辞，志不可夺。孤逼於群吏之议，用上奉蒸尝，虔祀祖考，明告灵神，以休命。今立宗庙，备百僚，所以奉先帝，传晋祚，总九牧，保生灵也。惟尔股肱爪牙之佐，文武不贰心之臣，其各立功立事，以扶我帝室。其与天下荡涤瑕衅，改往自新，同率子来，致天之罚；其大赦天下，孤老不能自存者赐帛二匹，其杀祖父母及刘载、石勒，不从此令。有能斩获载首者封郡公，食邑五千户，金二百斤，绢万匹；斩勒首者封郡侯，食邑三千户，金百斤，绢五千匹。其为载、勒所诖误者，赦书到日，解甲散兵，各还所属，一无所问。有能率众从顺，随本官及所领多少，论其爵位。被书後百日，若故屯结，遂附贼党，诛及三族。改建兴五年为建武元年。（《文馆词林》卷六百九十五）


○二 【 兵將】

適蒙　諭問重城、臣具以所知見　上對、伏蒙　答諭、可示禮實為之、所謂永益、臣謹傳示禮遵行、蒙諭至如各處邊墻、若肯堅築、豈得易毀、可見無人整理臣惟各處邊墻旋築旋毀、委由無人整理、然聞往時修邊之銀。一半不曾出京。夫銀既侵費。安能堅築。大抵內外通同為奸。只欺瞞　皇上而巳蒙諭戎務一件、燾疏云京兵也要精練為本、此似是一端、　成祖初制四十萬、怎的止剩八九萬可歎臣惟京兵衰耗、誠為可歎、然使此八九萬者、箇箇得用、猶足以威服四夷、今卻徒能喫糧無一足用、此則尤可歎之甚者也亦見世宗留心邊將蒙問西邊有一魯姓者、如今不聞所以、汝知否、臣聞魯姓係陜西莊浪衛指揮。其家舊有名於西邊。號曰魯家人馬。後因人疑之謗之。不敢收養家丁。漸亦衰弱。近年有魯聰者。任古北口參將。頗驍勇。被劾革任。凡武官之善戰者。多麄率。而撫按兵備等專要責其奉承。一不如意。便尋事論劾。輕者罷官。重者問軍問死。曩楊照存日。人皆欲殺之。今卻謂既失楊照。遼東難守。如此類者。甚可恨也。


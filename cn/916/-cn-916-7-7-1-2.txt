【奉和竟陵王郡县名诗】

〖王融、范云同赋。〗

西都富轩冕。南宫溢才彦。高阙连朱雉。方渠渐游殿。广川肆河济。长岑绕崤□。曲梁济危渚。平皋骋悠眄。清渊皎澄彻。（《类聚》作澈。）曾山郁葱茜。阳泉濯春藻。阴丘聚寒霰。西华不可留。东光促奔箭。望都游子怀。临戎征马倦。既豫平台集。复齿南皮宴。一窥长安城。羞言杜陵掾。（○《类聚》五十六。《诗纪》七十三。）


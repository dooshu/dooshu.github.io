38　春秋甚幽而明無傳而著　詩無達詁春秋無達例　樓鑰謂董子得夫子心法


春秋繁露曰：「春秋甚幽而明，無傳而著。」此竹林篇文。又曰：「易無達吉，何云：「吉，疑作占。」〇集證：「按説苑奉使篇引傳曰：『詩無通故，易無通吉，春秋無通義。』如説苑所引，則仍當作『達吉』。」詩無達詁，春秋無達例。」閻按：「今繁露『例』兩作『辭』。」陸農師稱之。又曰：「不由其道而勝，不如由其道而敗。」此俞序篇文。攻媿閻按：「攻媿，樓鑰號。」謂「真得夫子心法」。

【元圻案】陸農師答崔子方書曰：「夫經一而足，春秋之傳不係舊史存否可知〔一〕。若聖人作經，又待魯史而傳，是二而足也。故曰：『春秋甚幽而明，無傳而著。』其設方立例，不可以一方求，亦不可以多方得。譬如天文森布，一衡一縮，各有條理，久視而益明。易曰：『化而裁之存乎變，推而行之存乎通，神而明之存乎其人。』豈獨易也哉！故曰『詩無達詁，易無達吉，春秋無達例』，要在變而通之耳。」〇樓攻媿繁露後序曰：「仲舒對策爲古今第一。余竊謂惟仁人之對曰：『正其誼不謀其利，明其道不計其功。』又有言曰：『不由其道而勝，不如由其道而敗。』此類非一，是皆真得吾夫子之心法，蓋深於春秋者也。」〇春秋繁露，注見卷五十八頁〔二〕。

〔一〕「可知」，原作「何如」，據四庫本陶山集卷一二答崔子方秀才書改。

〔二〕按見本書卷五第四四「春秋繁露言爵五等」條注。






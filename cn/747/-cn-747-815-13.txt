○上池州卫郎中启

某启。某闻哲匠搜材，不遗於榱桷。至公选士，无间於蒿莱。苟求其文行高明，岂计其人材仄陋？故王裒之临益部，首荐郡人。杜密之理太山，先推县吏。咸齿公侯之爵秩，郁为文学之宗师。若某者，早寓乐郊，实为编籍。数间萤牖，犹存於去兽江边。一叶渔舟，尚系於还珠岸下。顷者不量名分，学玩缣缃。足履春闱，肩随贡士。争先路狭，角力材微。伏膺於孔砚江毫，终愧於秦鸡辽豕。加以中堂千里，丹禁九重。空吟招隐之诗，谁买长门之赋。寒同冰子，久迷温燠之途。穷类偶人，更轸漂流之叹。伏念自随乡荐，便托门墙。每以芜词，常干藻鉴。必谓秉持刀尺，流品生徒。岂期来暮兴歌，乱绳思理。辄提郡竹，俄掷省兰。宁知出刺之邦，又是维桑之地。伏以郎中含香望重，覆锦才高。辍自南宫，出临偏郡。池鱼官犊，既济於公私。纶阁琐闱，已形於佥瞩。某近得弟霄状报，窃知曲敦奖劝，俯念孱微，深嘉甯越之辛勤，仍悯郦生之落魄。大垂恩煦，下荫宗亲。儿童知激励之风，骨肉咸饣糊之赐。伏以秦吴阻隔，江岭萦回。不获奔走阶庭，拜阵感激。随车在御，空怀轼下之熊。无翼凌虚，更羡边之隼。


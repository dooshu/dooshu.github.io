○请择史官表

国之要者，在乎记事之官。是以五帝元风，资其笔削；三王盛事，藉以垂名。此才之难，其难甚矣。

何以知其然？昔平王东迁，历年数百。齐桓之九合天下，晋文之一战诸侯，秦穆远霸西戎，楚庄利灵南海，礼乐人物，阒尔无闻，今之所存，独载鲁史。向者鲁无君子，记传则遗，雄霸远图，必坠於地，可不惜哉？只如齐周小国之主，尚能留意於史册，齐神武尝谓著作郎魏收曰：“卿勿见陈元康、杨遵彦等在吾目前趋走，谓吾以为勤劳，我後代声名，在於卿手。最是要事，勿谓我不知。”及文宣即位，又尝敕收曰：“好直笔，勿谓惧。”我终不作魏太武诛史官，又周文帝之为相也。纳柳虬之说，特命书法不隐，其志在惩劝如此。

伏以陛下圣德鸿业，诚可垂范将来，傥不遇良史之才，则大典无由而就也。且董狐南史，岂知生於往代，而独无於此时？在乎求与不求，好与不好尔！今若访得其善者，伏愿勖之以公忠，期之以远大，更超加美职，使得行其道，则天下幸甚。


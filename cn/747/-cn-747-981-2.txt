○对鬻缯不利度木为业判

〈丙鬻缯不利，度木为业。邻告惰农。〉

利百变法，功十易器，地平天成，罔有降格。为农服贾，厥道何常？丙市井其心，负贩为业。以贫求富，则农不及工；朝盈夕虚，乃末胜於本。提缃入肆，见无利於冰纨；操斧登山，更求材於霜刃。去彼取此，亦以有之。在於四人，于时（一作时则）度木。顾惟迁货，何必守株？邻人有言，告者非是。


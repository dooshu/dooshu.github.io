小星诗

《诗序》不知何人所作，或是或非，前人论之多矣。唯《小星》一篇，显为可议。《大序》云：“惠及下也。”而继之曰：“夫人惠及贱妾，进御于君。”故毛、郑从而为之辞，而郑笺为甚，其释“肃肃宵征，抱衾与调”两句，谓“诸妾肃肃然而行，或早或夜，在于君所，以次序进御。”又云：“裯者床帐也，谓诸妾夜行，抱被与床帐待进御。”且诸侯有一国，其宫中嫔妾虽云至下，固非闾阎贱微之比，何至于抱衾而行？况于床帐，势非一己之力所能致者，其说可谓陋矣。此诗本是咏使者远适，夙夜征行，不敢慢君命之意，与《殷其雷》之指同。


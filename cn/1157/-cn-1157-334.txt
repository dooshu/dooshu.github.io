●卷三百三十四　四裔考十一

○葱茈羌

燉煌西西域之南山中，从婼羌（婼，而遮反）西至葱岭数千里，有月氐馀种葱茈羌、白马羌、黄牛羌，各有酋豪，北与诸国接，不知其道里广狭。传闻黄牛羌种类，孕身六月生，南与白马羌邻。并魏时闻焉。

○吐谷浑

吐谷浑本辽东鲜卑也。西晋时，酋帅徒何涉归有二子，长曰吐谷浑，少曰若洛廆（胡罪反）。涉归死，若洛廆代统部落，别为慕容氏。浑庶长，廆正嫡，父在时，分七百户与浑。浑与廆二部俱牧马，马斗相伤，廆怒，遣使谓浑曰："先公处分，与兄弟异部，牧马何不相远，而令马斗。"浑曰："马是畜生，食草饮水，春气发动，所以致斗，斗在於马，而怒於人邪，乖别甚易，今当去汝於万里之外矣。"於是拥马西行，乃西附阴山（今朔方之北），属永嘉之乱，始度陇西，止於枹罕。而後子孫擄有甘松之南、洮水之西、南極於白蘭在益州西北（甘松山在今合川郡境，今临洮、和政郡之南及合川郡之地）。其地四时常有冰雪，唯六七月雨雹甚盛，若晴则风飘沙砾。有麦无榖。其青海周回千馀里，海中有小山，每冬冰合後，以良牝马置此山，至来冬收之，马有孕，所生得驹，号曰龙种。吐谷浑尝得波斯草马，放入海，因生骢驹，能行千里，故时称青海骢焉。至其孙叶延，以《礼》云"公孙之子得以王父字为氏"，吾祖始自昌黎，先宅於此，今以吐谷浑为氏，尊祖之义也。自吐谷浑至叶延曾孙视罴，皆有才略，知古今，司马、博士皆用儒生。至其子阿豺，自号车骑将军、沙州刺史。部内有黄沙，周回数百里，不生草木，因号"沙州"。阿豺兼并氐、羌，地方数千里，号强国。升西强山，观垫江源，问於郡寮曰："此水东流，更有何名？由何郡国入何水也？"其长吏曾和曰："此水经仇池，过晋寿，出宕渠始号垫江，至巴郡入江，度广陵会於海。"阿豺曰："水尚知归，吾虽塞表小国，而独无所归乎？"乃遣使南通宋，献方物，宋少帝封为浇河公。文帝元嘉中，又加朝命，遣使入朝贡。阿豺有子二十人，病谓其母弟慕利延，取箭一只折之。慕延折之。复命取十九箭折之。慕延不能折。阿豺曰："汝曹知不？单者易折，众则难摧，戮力一心，社稷可固。"既卒，弟慕跂立。遣军击乞伏茙蔓，败之（茙，音戎），东奔陇右，慕跂据有其地。其时赫连定据长安，为後魏主所攻败，拥秦雍、户口十馀万，西次罕开，慕跂拒击，大破之，生擒定，送於魏。後弟慕延立，魏太武帝遣军击延，大破之。慕延率部落西奔白兰，攻破于阗国，南依罽宾。七年，乃还旧土。慕延死，阿豺兄树洛于子拾寅立，始邑於伏罗川。至元孙夸吕立，自号为可汗，理伏俟城，在青海西十五里，有地方数千里。其西北诸杂种谓之阿赀虏（赀，即移反）。其南界陇涸城，去成都千馀里。大城有四，一在清水川，一在赤水，一在浇河，一在吐屈真川，皆子弟所理。其主理慕贺川，西有黄沙，南北百二十里，东西七十里，不生草木，虽有城郭不居，而随逐水草。官有王公、仆射、尚书及郎中之号。其主椎（直追反）髻，以皂为帽。其妻衣织成裙，披锦袍，辫髻於後，首戴金花。丈夫衣服略同於华夏，多以幂罗为冠，亦以缯为帽；妇人皆贯珠，束髪，以多为贵。兵器有弓刀甲槊。国无常赋，须则税富室、商人以充用焉。父兄亡，妻後母及嫂等，与北狄俗同。死者亦皆埋殡。其服制，葬讫则除之。性贪婪，忍於杀害。後周明帝武成初，夸吕寇凉州，诏贺兰祥率兵讨破之，又攻拔其洮阳、况和二城，置洮州（今临洮郡地）而还。武帝天和初，其龙涸王莫昌率众降，以其地为扶州（今同昌郡地）。二年，复遣皇太子征之，军度青海，至伏俟城，夸吕遁走，虏其馀众而还。隋开皇中，夸吕侵弘州（在今安化郡马岭县界）遣上柱国元谐击之。贼悉发国中兵，自曼头至於树敦，甲骑不绝。谐频击破之。夸吕率其亲兵远遁，其名王十三人各率部落而降。夸吕在位且百年，死以後还以慕容为姓。其子伏允立。炀帝初，伏允遣子顺来朝。帝令铁勒袭，大败之。伏允东走保西平（今西平郡）；帝复令观王雄以掩之，大破其众。伏允遁逃，部落来降十万馀口，伏允惧，南遁於山谷间。其故地皆空，自西平临羌城以西，且末以东，祁连以南，雪山以北，东西四千里，南北二千里，皆为隋有。置郡县镇戍，发天下轻罪徙居之（其地在今西平郡之西，张掖、酒泉郡之北，隋氏置西海、且末、河源等郡）。於是留顺不之遣。伏允无以自资，率其徒数千骑客於党项。大业末，天下乱，伏允及顺复其故地。唐武德初，顺以兵助击李轨，自号为大宁王。太宗时，遣使入朝，未还，即寇鄯州，又掠岷州，寇凉州，乃命段志元等讨之，得牛羊二万还。九年，复命李靖、侯君集等击之。伏允远遁，为左右所杀。子顺降。於是重建其国，封顺为西平郡王，仍加趉（巨屈反）胡吕乌可汗之号。旋又为其下所杀。十年，立顺子诺曷钵为河源郡王，主其国。自是衰弱，而吐蕃强盛，与相攻，俱来请师，诏不许。遣大将军苏安定为安集大使，平两国怨。後吐蕃遂有其地。咸亨元年，以薛仁贵、郭待封等总兵五万讨吐蕃，且纳诺曷钵於故廷。王师败於大非川，举吐谷浑地皆陷，诺曷钵与亲近数千帐才免。三年，乃徙浩亹水南。诺曷钵以吐蕃盛，势不抗，而鄯州地狭，又徙灵州，帝为置安乐州，即拜刺史，欲其安且乐云。诺曷钵死，子忠立。忠死，子宣超立，圣历三年，拜左豹韬员外大将军，袭故可汗号，馀部诣凉、甘、肃、瓜、沙等州降。宰相张锡与右武卫大将军唐休璟议徙其人於秦、陇、丰、灵间，令不得畔去。凉州都督郭元振以为："吐谷浑近秦、陇，则与监牧杂处；置丰、灵，又迩默啜；假在诸华，亦不遽移其性也。前日王孝杰自河源军徙耽尔乙句贵置灵州，既而叛，乃入牧坊掠群马，瘢夷州县，是则迁中土无益之成验。往素和贵叛去，於我无损，但失吐谷浑数十部，岂与句贵比邪？今降虏非疆服，皆突矢刃，弃吐蕃而来，宜当循其情，为之制也尝甘、肃、瓜、沙降者，即其所置之，因所投而居，情易安，磔数州而势自分。顺其情，分其势，不扰於人，可谓善夺戎心者也。岁遣镇遏使者与宣超兄弟抚护之，无令相侵夺，生业固矣。有如叛去，无损中国。"诏可。宣超死，子曦皓立。曦皓死，子兆立。吐蕃复取安乐州，而残部徙朔方、河东，语谬为"退浑"。贞元十四年，以朔方节度副使、左金吾卫大将军慕容复为长乐都督、青海国王，袭可汗号。复死，停袭。吐谷浑自晋永嘉时有国，至龙朔三年吐蕃取其地，凡三百五十年，及此封嗣绝矣。

○乙弗敌

乙弗敌，後魏闻焉，在吐谷浑北。国有屈海，其海周迥千馀里。众有万落，风俗与吐谷浑同。然不食五榖，唯食鱼与苏子。苏子状如中国苟杞子，或赤或黑。西有契翰一部，风俗亦同，士特多狼。白兰山西北又有可兰国，风俗亦同。目不识五色，耳不闻五声，是夷蛮戎狄之中醜类也。土无所出，直大养群畜，而户落亦可万馀。人顽弱不知斗战，忽见异人，举国便走。性如野兽。体轻工走，逐不可得。

○宕昌

宕昌羌，後魏时兴焉，亦三曲之允，与先零、烧当、罕开诸部姓别，自立酋帅，皆有地分，不相统摄，宕昌即其一也。俗皆土著，居有栋宇，其屋织氂牛尾及羖羊毛覆之。无法令，又无徭赋。唯征伐之时，乃相屯聚，不然则各事生业，不相来往。皆衣裘褐。牧养氂牛、羊、豕，以供其食。俗有蒸报。无文字，但取木荣落以记岁时。三年一相聚，杀牛羊以祭天。俗重虎皮，以之送死。有梁勤者代为酋帅，得羌豪心，乃自称王。其界自仇池以西，东西千里，席水以南，南北八百里（仇池山在同谷郡上禄县，席水在今天水上傢县）。地多山阜，部众二万馀落。至其孙弥忽，始遣使於後魏，大武帝拜为宕昌王。七叶孙弥秦皆受南、北两朝封爵（宋、齐、梁及魏，并各羁縻之）。後见两魏分隔，永熙末，种人企定乃引吐谷浑寇金城（今郡地）。後企定弟弥定寇石门戍。周武帝大和初诏，大将军田弘讨平之，以其地为宕州（今怀道郡）。

○邓至

邓至，羌之别种也。後魏时兴焉。有像舒理者，代为白水酋帅，因地名为号，邓至王，其地自千亭以东，平武以西，汶岭以北，宕昌以南（今怀道郡之南，通北郡之北，交川、临翼、同昌郡之地也）。风土习俗与宕昌同。自舒理至十代孙舒彭附於後魏孝文，帝封甘松县子、邓至王。宋文帝及武帝时，俱遣使南来修贡，受其官爵。後数代，西魏恭帝初，其主檐术因乱来奔，周文帝遣兵送还，自後无闻。邓至之西有赫羊国，初，其部内有一羊，形甚大至鲜赤，故为国名。又有东亭卫、大赤水、寒岩、石河、薄陵、下习山、仓骧、覃等诸羌国，风俗粗犷，与邓至国不同，魏时遣使贡献，皆假以杂号将军、子、男、巨帅之名。

○党项

党项羌，三苗之後，在古析支之地。汉西羌之别种，有宕昌、白狼，皆自称。猕猴种魏晋以降，西羌微弱，周灭宕昌、邓至之後，党项始强。有佃封氏、费听氏、往利氏、颇超氏、野律氏、房当氏、米禽氏、拓跋氏，而拓跋最为强族。其人多寿，年至百五六十岁。其地东接临洮、西平，西拒叶护，南北数千里，处山谷间。每名别为部落，大者五千馀骑，小者千馀骑。织氂牛尾及羖〈羊歷〉毛为屋。服裘褐，披毡为上饰。俗尚武力，无法令，各为生业，有战阵则屯聚。无徭役，不相往来。养氂牛、羊、猪以供食，不知稼穑。其俗淫秽蒸报，於诸夷中为甚。无文字，但候草木以记岁时。三年一聚会，杀牛羊以祭天。人年八十以上死者，以为令终，亲戚不哭。少者死则为天枉，共悲哭之。有琵琶、横吹，击缶为节。魏、周之际，数来扰边。隋文帝为丞相时，中原多故，因此大为寇掠。蒋公梁睿既平王谦，请因还师讨之。开皇元年，有千馀家归化。五年，拓跋宁丛等各率众诣旭州内附，授大将军，其部下各有等差。十六年，复寇会州，诏发陇西兵讨之，大破其众。人相率降，遣子弟入谢罪。帝谓曰："还语尔父兄，人生须有定居，养老幼。乃乍还乍走，不羞乡里邪！"自是朝贡不绝。唐贞观三年，其酋细封步赖举部降，以其地为轨州，即授步赖刺史。其後诸酋悉内属，以其地为崌、奉、岩、远四州，即首领拜刺史。其後拓跋赤辞等，又举部降，以其地为懿、嵯、麟、可三十二州，以松州为督府，擢赤西戎州都督，赐姓李，贡职不绝。於是自河首积石山而东，皆为中国地。後吐蕃浸盛，拓跋畏裕頖肽卺悖蕝稼韝熘葜镁脖叩è处之。地乃入吐蕃，其处者皆为吐蕃役属，更号弭药。至德末，为吐蕃所诱，使为乡导寇边，俄悔悟，来朝。乾元间，中国数乱，因寇邠、宁二州，肃宗诏郭子仪、杜冕、桑如珪分二队讨之。子仪至，党项溃去。上元元年，在泾、陇部落十万众诣凤翔节度使崔光远降。二年，与浑、奴刺连和，寇宝鸡，杀吏民，掠财珍，焚大散关，入凤州杀刺史萧〈忄曳〉，节度使李鼎追击走之。明年，又攻梁州，刺史李勉走，进寇奉天，大掠华原、同官去。诏臧希让代勉为刺史，於是归顺、乾封、归义、顺化、和宁、和义、保善、宁定、罗雲、朝凤凡十州部落诣希让献款，丐节印，诏可。仆固怀恩之叛，诱党项、浑、奴刺入寇，众数万，掠凤翔、盩厔，大酋郑廷、郝德入同州，刺史韦胜走，节度使周智光破之登城。闰月又入同州，焚官私室庐，壁马兰山。郭子仪遣兵袭之，退保三堡，子仪遣慕容休明谕降廷、德。子仪以党项、吐谷浑部落散处盐、庆等州，其地与吐蕃滨近，易相胁，即表徙静边州都督、夏州、乐容等六府党项於银州之北、夏州之东，宁朔州吐谷浑住夏西，以离沮之。召静边州大首领、左羽林大将军拓跋朝光等五刺史入朝，厚赐赉，使还绥其部。先是，庆州有破丑氏族三、野利氏族五、把利氏族一，与亡暮姻援，赞普悉王之，因是扰边凡十年。子仪表工部尚书路嗣恭为朔方留後，将作少监梁进用为押党项部落使，置行庆州。且言："党项阴结吐蕃为变，可遣使者招慰，芟其反谋，因令进用为庆州刺史，严逻以绝吐蕃往来道。"代宗然之。又表置静边、芳池、相与三州都督、长史，永平、旭定、清宁、宁保、忠顺、静塞、万吉等七州都督府。於是破丑、野利、把利三部及思乐州刺史拓拔乞悔等皆入朝，宜定州刺史折磨部落、芳池州野利部并徙绥、延州。大历末，野利秃罗都与吐蕃叛。招馀族不应，子仪击之，斩秃罗都，而野利景庭、野利刚以其部数千人入附鸡子川。六州部落，曰：野利越诗、野利龙儿、野利厥律、儿黄、野海、野窣等；居庆州者号东山部，夏州者号平夏部。永泰後稍徙石州，後为永安将阿使那思暕赋索无极，遂亡走河西。元和时复置宥州，护党项。至太和中浸强，数寇掠，然器械钝苦，畏唐兵精，则以善马购铠，善羊货弓矢。鄜坊道军粮使李石表禁商人不得以旗帜、甲胄、五兵入部落，告者，举罪人财畀之。至开成末，种落愈繁，富贾人赍缯宝鬻羊马，藩镇乘其利，强市之，或不得直，部人怨，相率为乱，至灵、盐道不通。武宗遣使招之，功不就。宣宗大中四年，内掠邠、宁，诏凤翔李业、河东李拭合节度兵讨之。羌乃破殄，馀种窜南山。後唐同光二年，其首领薄香来贡良马。天成二年，河西党项如连山等来朝，共进马四十匹。宰相奏："党项之众竞赴都下卖马，常赐食禁廷，醉则连袂歌其土风。凡将到马无驽良，并云上进国家，虽约价直以给之，而计其馆给赐赉，不啻倍价耗蠹国用，请止之。"上以为国家常苦马不足，今番官自来中国，锡赐乃朝廷常事，不足言费。自是番部羊马不绝於路。长兴元年、二年俱入贡，授其首领以官。三年，以西路党项部族劫掠使臣及外域进奉，诏邠州节度使乐彦稠等率步骑七千讨之，诛其二十族七百馀人，获其大首领六人，党类二千人，駞马牛羊数千计。周广顺二年，以府州党项泥也等之族大首领为大将军。宋时，灵、夏、绥、麟府、环、庆、丰州，振戎、天德、振武军并其族帐。建隆二年，代州刺史折乜埋来朝。乜埋，党项之大姓也，世居河右，有捍边之功，故授以方州，召令入觐而遣还。开宝元年，直荡族首领啜佶等引并人入寇府州，为王师所败，招降之。太平兴国六年、七年，府州、丰州党项族首领俱来贡。雍熙初，诸族渠帅附李继迁为寇。诏判四方馆事田仁节及閤门使王侁等相继领兵讨击，并赐麟、府、夏、银、丰州及日利、月利族敕书招谕之。二年四月，侁等於银州北破悉利诸族，斩首三千六百馀级，生擒八十人，俘蕃汉老小一千四百馀口，器甲一百八十六，枭伪署代州刺史折罗遇并弟埋乞，获马牛羊三万计。五月，又於开光谷西杏子平，破保寺、保杏族，追奔二十馀里，斩首八百馀级，枭其首领乜埋己等五十七人，生擒四十九人，系其老小三百馀人，获牛羊马驴凡四千馀计。又破保、洗两族，俘三千人，降五十五族，获牛羊八千计。侁等又言，麟州及三族寨羌人二千馀族皆降，番官折御乜等六十四人献马首罪，愿改图自效，为国讨贼，遂与部下兵浊轮川斩贼首五十级，酋豪二十人。李继迁及三族寨监押折御乜皆遁去。命内客省使郭守文自三交乘驿亟往，与王侁等同领边事。其後侁等又破银州浪悉讹等族，及夏州岌伽罗腻等族。又招降银、麟、夏等州三族寨诸番一百二十五族，合万六千一百八十九户，乃赐敕书以安抚之。端拱二年，夏州赵忠言，准诏市马，已获三百匹，其宥州御泥布等族党附继迁，不肯卖马，臣已领兵掩杀二百馀人，擒百馀人，其族即降。诏书抚谕之。淳化四年，郑文宝献议禁青盐。番族四十四首领引骑万三千人入寇环州石昌镇，知环州程德言等击走之。因诏弛盐禁，由是部族宁息，自是朝贡不绝，官其首领，赐锦袍银带茶采以抚慰之。景德元年，麟府路言："附契丹戎人言泥族拔黄太尉率三百馀帐内属。拔黄本大族，居黄河北古丰州，前数犯边，阻市马之路。其首领勇黠难制，契丹结之，署为太尉，令悉众款塞。"诏府州厚赐茶采，给公田依险居之，计口赋粟，毋得侵扰。三年，府州折堆昌言，兀泥族大首领名崖从父盛佑族，为赵德明白池军主，密遣使来谕名崖云，德明虽外託修贡之名，而点阅兵马尤急，恐必劫掠山界，名崖以告。上嘉之，降诏抚谕，就赐锦袍银带。十一月，镇戎军曹玮言，叛去蕃官苏尚娘复来归附。诏报玮曰："尚娘反覆无信，特恐狙诈，以误边吏，又使德明缘此为词，不可纳也。"自後讫天禧之末，番族来归朝贡者不绝，每加拊慰，或补官赐器币，羁縻之恩有加焉。

○白兰

白兰，羌之别种。东北接吐谷浑，西至叱利摸徒，南界那鄂，风俗物产与宕昌同。周武帝保定元年，朝献使至。有胜兵万人，勇於战斗。唐武德二年，使者入朝，以其地为维、恭二州。贞观六年，与契墪数十万内属。永徽时，特浪生羌卜楼大首领冻就率众来属，以其地为剑州。龙朔後，白兰、春桑及白狗羌为吐蕃所臣，籍其兵为前驱。白狗与东会州接，胜兵才千人。在西北者，天授中内附，户凡二十万，以其地为朝、吴、浮十州，散居灵、夏间。

○吐蕃

吐蕃在吐谷浑西南，不知有国之所由，或云秃髪利鹿孤有子樊尼，其主傉檀为乞伏炽盘所灭。樊尼率馀种依沮渠蒙逊。其後，子孙西魏时为临松郡丞（今张掖郡张掖县界），与主簿皆得众心。因魏末中华扰乱，招抚群羌，日以强大，遂改姓为窣（苏骨反）勃野。至今故其人号其主曰赞府，贵臣曰主簿。又或云始祖赞普自言天神所生，号鹘隄悉补野，因以为姓（窣勃野与悉补野言讹，其实一也。或云本姓弃苏农也）。其国出都城五百里，过乌海，入吐谷浑部落弥多弥、苏毗及白兰等国，至吐蕃界。其国风、雨、雷、雹，每隔日有之，盛夏节气如中国暮春之月，山有积雪，地冷瘴，令人气急，不甚为害。其俗重汉缯而贵瑟瑟，男女用为首饰。其君长或在跂布川，或居逻婆川，有小城而不居，坐大毡帐，张大拂庐，其下可容数百人。兵卫极严，而衙府甚狭。俗养牛羊，取乳酪供食，兼取毛为褐而衣焉。不食驴马肉，以麦为面。人死，杀牛马以殉，取牛马积累於墓上。其墓正方，累石为之，状若平头屋。其臣与君自为友，号曰共命人，其数不过五人。君死之日，共命人皆日夜纵酒，葬日，於脚下针，血尽乃死，便以殉葬。又有亲信人，用刀当脑缝锯，亦有将四尺木，大如指，刺两肋下，死者十有四五，亦殉葬焉。设官，父死子代，绝嗣即近亲袭焉。非其种类，辄不相服。其官章饰有五等，一谓瑟瑟，二谓金，三谓金饰银上，四谓银，五谓熟铜，各以方圆三十，褐上装之，安膊前以辨贵贱。法令严肃。兵器有弓、刀、楯、槊、甲胄，每战，前队皆死，後队方进。人马俱披锁子甲，其制甚精，周体皆遍，唯开两眼，非劲弓利刀之所能伤也。其战必下马列行而阵，死则递收之，终不肯退。枪细而长於中国者弓，矢弱而甲坚，人皆用剑，不战亦负剑而行。其驿以铁箭为契，其箭长七寸，若急驿，膊前加著一银鹘。有草名速古芒，叶长二寸，状若斜蒿。有鼠，尾长於常鼠。其国禁杀鼠，杀鼠者加其罪。有可跋海，去赤岭百里，方圆七十里，东南流入蛮，与蛮西二河合流而东，号为漾鼻水，又东南出，会川为泸水焉。自赤岭至逻婆川绝无大树木，唯有杨柳，人以为资。置大论、以统理国事。无文字，刻木结绳为约。徵兵用金箭，寇至举燧。与其臣下一年一小盟（用羊、狗、獮猴），三年一大盟（用人、马、牛、驴）。以麦熟为岁首。其国都号为逻婆城。用法严整，议事则自下而起，因人所利而行之，此其所以能强且久也。重壮贱老，母拜於子。重兵死，恶病终，以累代战殁者为甲门，临阵奔北者悬狐尾於其首，表其似狐之怯。其赞普弄赞，雄霸西域。隋开皇中，其主论赞索弄赞都〈牜羊〉牱西疋播城己五十年矣，国界西南与婆罗门接。自唐初有胜兵数十万，号为强国，男女皆辫髪毡裘，以頳涂面。无器物，以手捧酒而饮之，屈木令圆，以皮作底，就中而食。俗多金及小马。党项、白兰诸部及吐谷浑、西域诸国咸畏惧之。至其主弃苏农赞，贞观十五年正月，以宗室女封文成公主降於吐蕃赞普，命礼部尚书江夏王道宗送之。赞普亲迎於河源，见王，执子婿礼甚谨。叹大国服饰礼仪之美，俯仰有愧沮之色，谓所亲曰："我祖父未有通婚大国者，今我得尚大唐公主，当筑一城，以夸後代。"仍遣酋豪子弟请入国学，以习《诗书》。至高宗初，封賨王。苏农死，其子早卒，以孙代立，号乞梨拔布，幼小，大相禄东赞摄知国事。总章中，以兵临吐谷浑，吐谷浑告急。咸亨中，高宗令将军薛仁贵、郭待封等率众十馀万伐之。至大非川，为大论钦陵所败，因遂灭吐谷浑。钦陵姓薛氏，其父禄东赞婆晓兵术，吐蕃赞府以国事委之，讲兵训师，雅有节制。吐蕃之并兼诸羌，雄霸西土，东赞有力焉。有子五人。及东赞死，钦陵兄弟复专其国。上元中，寇鄯、廓等州。仪凤二年，遣工部尚书刘审礼为洮河军总管，率兵十八万以讨之，战於青海，军败，没於阵。调露二年，中书令李敬元战於大非川，又败绩，续遣黑齿常之袭击，破之。武太后如意初，武威军总管王孝杰，大破吐蕃，复龟兹、于阗、疏勒、碎叶四镇。至万岁通天初，又寇凉州，执都督许钦明。钦陵兄弟有才略，钦陵多居中，诸弟分镇方面，诸蕃惮之。二年，吐蕃大论钦陵遣使请和，武太后遣前梓州通泉县尉郭元振往，至野狐河与陵遇，元振曰："东赞事朝廷，誓好无穷，今猥自绝，岁扰边，父通之，子绝之，孝乎？父事之，子叛之，忠乎？"陵谢曰："天子许和，罢两国戍守，以便百姓，岂不休哉！然以西十姓突厥、四镇诸国，或时附蕃，或时附汉，斯类皆多翻覆，乞圣恩含弘，拔去镇守，分离属国，多建君长，使自为守，既不款汉，又不属蕃，人免忧虑，荒陬幸甚。"元振曰："唐以十姓、四镇抚西土，为列国主，道非有他，且诸部与吐蕃异，久为唐编人矣。"钦陵曰："使者意我规削诸部为唐边患邪？我若贪土地财赋，彼青海、湟川近矣，今捨不争何哉？突厥诸部碛漠广莽，去中国远甚，安有争地万里外邪？且四夷唐皆臣并之，虽海外地际，靡不磨灭，吐蕃適独在者，徒以兄弟小心，得相保耳。十姓五咄陆近安西，於吐蕃远，俟斤距我裁一碛，骑士腾突，不易旬至，是以为忧也。乌海、黄河，关源阻奥，多疠毒，唐必不能人。则弱甲孱将易以为蕃患，故我欲得之，非闚诸部也。甘、凉距积石道二千里，其广不数百，狭才百里，我若出张掖、玉门，使大国春不耕，秋不获，不五六年，可断其右。今弃不为，亦无虞於我矣。青海之役，黄仁素约和，边守不戒，崔知辩径俟斤掠我牛羊万计，是以求之。"使使者固请，元振固言不可许，后从之。钦陵专国久，常居中制事，诸弟皆领方面兵，而赞婆专东境几三十年，为边患。兄弟皆才略沈雄，众惮之。赞普子器弩悉弄既长，欲自得国，渐不平，乃与大臣论岩等图去之。钦陵方提兵居外，赞普託言猎，即勒兵执其亲党二千馀人杀之，发使者召钦陵、赞婆，钦陵不受命，赞普自讨之，未战，钦陵兵溃，乃自杀，左右殉而死者百馀人。赞婆以所部及兄子莽布支等款塞，遣羽林飞骑迎劳，擢赞婆特进、辅国大将军、归德郡王，莽布支左羽林大将军、安国公，皆赐铁券，礼慰良厚。赞婆即领部兵戍河源，死，赠安西大都护。又遣左肃政台御史大夫魏元忠为陇右诸军大总管，及陇右诸军大使唐休璟出讨。方虏攻凉州，休璟击之，斩首二千级。於是论弥萨来朝请和。赞普自将万骑攻悉州，都督陈大慈四战皆克。明年，乃献马、黄金求婚。而虏南属帐皆叛，赞普自讨，死於军。诸子争立，国人立弃隶蹜赞为赞普，始七岁，使者来告丧，且求盟。又使大臣悉董热固求婚，未执。会监察御史李知古建讨姚州蛮，削吐蕃向导，诏发剑南募士击之。蛮酋以情输虏，杀知古，尸以祭天，进攻蜀汉。诏灵武监军右台御史唐九徵为姚嶲道讨击使，率兵击之。虏以铁絙梁漾、濞二水，通西洱蛮，筑城戍之。九徵毁絙夷城，建铁柱於滇池以勒功。中宗景龙二年，还其婚使。明年，遣使入贡，可敦又遣宗俄请婚，帝以雍王守礼女为金城公主妻之，赐主锦缯、杂伎甚厚。公主至吐蕃自筑城以居。拜杨矩为鄯州都督。吐蕃虽外和而阴衔怒，即厚饷矩，请河西九曲为公主汤沐，矩表与其地。九曲者水甘草良，宜畜牧，近与唐接。自是虏益张雄，易入寇。元宗开元二年，其相坌达延上书宰相，乞载盟文，定境於河源，帝令姚崇等报书，命解琬持神龙誓书往，书吐蕃亦遣其臣来。未几而以兵十万寇临洮，入攻兰、渭，掠监马。杨矩惧，自杀。诏薛讷、王暖等讨之，斩首万七千，获羊马无虑二十万。又战长子，虏大败，和枕籍死，洮水为之不流。宰相建言："吐蕃本以河为境，以公主故，乃桥河筑城，置独山、九曲二军，距积石二百里。今既负约，请毁桥，复守河如约。"诏可，遣左骁卫郎将尉迟环使吐蕃，慰安公主。然小小入犯边无闲岁，於是郭知运、王君（ ）相继节度陇右、河西，以扞之。吐蕃遣宗俄因子到洮水祭战死士，且请和。然恃盛疆，求与天子敌国，语悖傲。使者至临洮，诏不内。金城公主书求听修好，且言赞普君臣欲与天子共署誓刻。吐蕃又遣使者上书言："孝和皇帝尝赐盟，时唐宰相豆卢钦望、魏元忠、李峤、纪处讷等凡二十二人及吐蕃君臣同誓。孝和皇帝崩，太上皇嗣位，修睦如旧。然唐宰相在誓刻者皆殁，今宰相不及前约，故须再盟。比使论乞力等前後七辈往，来蒙开许，且张元表、李知古将兵侵暴甥国，故违誓而战。今舅许湔贷前恶，归於大和，甥既坚定，然不重盟为未信，要待新誓也。"帝谓昔己和亲，有成言，寻前盟可矣，不许复誓。礼其使而遣之，且厚赐赞普，自是岁朝贡不犯边。十年，攻小勃律国，其王没谨忙贻书北廷节度使张孝嵩曰："勃律，唐西门。失之，则四方诸国皆堕吐蕃。"孝嵩乃遣步骑四千，与没谨忙兵夹击吐蕃，败之，复尤城故地。勃律王来朝。置绥远军以扞吐蕃。欲假道勃律以攻四镇。十四年，悉诺逻兵入大斗谷，遂攻甘州，陇右节度使王君（ ）遣兵追蹑之，多所俘获。时中书令张说，以吐蕃出入数十年，胜负略相当，甘、凉、河、鄯之人调发困甚，愿听其和。帝不从，未几，悉诺逻等陷瓜州，遂攻玉门军，安西副都护赵颐贞击却之。乃命萧嵩、张守珪城瓜州，屡破吐蕃，置振武军，献俘於朝。诏军士掩战能擒其王者，授大将军，士益奋。吐蕃乃求和，忠王友皇甫惟明等请许之。帝乃以书赐金城公主，赞普大喜，遣人随使者入朝，表言："甥以文成、金城公主，敢失礼乎？曩特以冲幼，枉为边将谗乱。如蒙澄亮，死且万足，千万岁不敢先负盟。"且献怪宝。上礼其使，遣御史大夫崔琳报聘。吐蕃又请交马於赤岭，互市於甘松岭。宰相裴光庭曰："甘松中国阻，不如许赤岭。"乃听以赤岭为界，表以大碑，刻约其上。又请《五经》，敕秘书写赐，并赐物万计。吐蕃遣人谢。明年，又上宝器数百具，制治诡殊。其後吐蕃西击勃律，勃律告急，帝谕令罢兵，不听，卒残其国。於是崔希逸为河西节度使，镇凉州，故时疆畔皆树壁守捉，希逸谓虏戍将乞力徐曰："两国约好，而守备不废，云何？请皆罢，以便人。"乞力徐曰："公忠诚，无不可，恐朝廷未皆信，脱掩吾不备，其可悔？"希逸固邀，乃许。共刑白犬盟，而後悉撤障壁，虏畜牧被野。明年，傔史孙诲奏事，妄言"虏无备，可取也"。帝采之，诏内竖赵惠琮共往按状。小人欲徼幸，至凉州因共矫诏，诏希逸发兵袭破吐蕃青海上，斩获不赀，乞力徐遁去。吐蕃恚，不朝。二十六年，大入河西，希逸拒破之。希逸既而深自愧以失信，悒怅至死，诲亦坐事诛。乃命萧炅、杜希望、王昱等分道经略，碎赤岭碑。希望破吐蕃军三万，昱以剑南兵入攻安戎城，次蓬婆岭，吐蕃尽锐来攻，昱大败，士死凡数万。吐蕃攻维州，不得志。遣使请和，不许。虏乃悉众四十万攻承风堡，臧希锐破之。又袭廓州，攻振武军，皇甫惟明、哥舒翰等破之，俘其大酋。是时吐蕃与蛮閤罗凤联兵攻泸南，剑南节度使杨国忠方以奸罔上，自言破蛮众六万於雲南，拔故洪州等三城，献俘口。哥舒翰破洪济、大莫门诸城，收九曲故地，列郡县，实天宝十二载。於是置神策军於临洮西、浇河郡於积石西，及宛秀军以实河曲。後二年，苏毗子悉诺逻来降，封使义王，赐姓李氏。苏毗，强部也。是岁，赞普乞黎苏笼腊替死，子挲悉笼腊赞嗣，遣使者修好，诏京兆少尹崔光远持节赍册吊祠。还而安禄山乱，哥舒翰悉河、陇兵东守潼关，而诸将各以所镇兵讨难，始号行营，边候空虚，故吐蕃得乘隙暴掠。至德初，取嶲州及威武等诸城，入屯石堡。其明年，使使来请讨贼且修好。肃宗遣给事中南巨川报聘。然岁内侵，取廓、霸、岷等州及河源、莫门军。使数来请和，帝虽审其谲，姑务纾患，乃诏宰相郭子仪、萧华、裴遵庆等与盟。宝应元年，陷临洮，取秦、城、渭等州。明年，使散骑常侍李之芳、太子左庶子崔伦往聘，吐蕃留不遣。破西山合水城。明年，入大震关，取兰、河、鄯、洮等州。於是陇右地尽亡。进围泾州，入之，降刺史高晖。又破邠州，入奉天，副元帅郭子仪御之。吐蕃以吐谷浑、党项兵二十万东略武功，渭北行营将吕日将战盩厔西，破之。又战终南，日将走，代宗幸陕，子仪退趋商州。高晖导虏入长安，立广武王承宏为帝，改元，擅作赦令，署官吏。衣冠皆南奔荆、襄，或逋栖山谷，乱兵因相攘钞，道路梗闭。光禄卿殷仲卿率千人壁蓝田，选二百骑渡滻，或绐虏曰："郭令公军且来！"吐蕃大震，会少将王甫与恶少年伐鼓譟苑中，虏惊，夜引去。子仪人长安，高晖东奔至潼关，守将李日越杀之。吐蕃留京师十五日乃走，天子还京。吐蕃退围凤翔，节度使孙志直拒守，镇西节度使马璘以千骑战却之，吐蕃屯原、会、成、渭间，自如也。是岁，南人松、维、保等州及雲山新笼城。明年，还使人李之芳等。剑南严武破吐蕃南鄙兵七万，拔当狗城，会仆固怀恩反，自灵武遣其将范志诚、任敷合吐蕃、吐谷浑兵攻邠州，白孝德、郭晞婴垒守，乃入居奉天西。子仪入奉天，按军不战，郭晞以锐士夜捣其营，斩首数千级，夺马五百，取四将，吐蕃引去。是时，严武拔监州，又战西山，取其众八万。虏围凉州，河西节度使杨志烈不能守，跳保甘州，而凉州亡。永泰元年，吐蕃请和，诏宰相元载、杜鸿渐与虏使者同盟。怀恩不得志，导虏与回纥、党项羌、浑、奴刺犯边，吐蕃大酋尚结息赞摩、尚悉东赞等众二十万至醴泉、奉天，邠将白孝德不能抗，任敷以兵略凤翔、盩厔，於是京师戒严。天子自率六军屯於苑。吐蕃逼奉天，使朔方兵马浑日进率勇士驰之，左右击刺，皆应弦仆，虏大惊，乃夜攻其营，斩千馀级。又战马嵬，凡七日，破贼万人，斩获甚众。会怀恩死，虏谋无主，遂与回纥争长。回纥怒，诣子仪，请击吐蕃自效，子仪许之，使白元光合兵攻吐蕃於灵台西，大破之，帝乃班师。永泰、大历间，再遣使者来聘，诏户部尚书薛景仙往报。又诏宰相与吐蕃使者盟。俄寇灵州，灵州屯兵破之。复略邠州，马璘、白元光等再破其众。天子以虏数入塞，诏治守障，徙当、悉、柘、静、恭五州，皆据险以守。八年，侵灵州，进寇泾、邠，浑瑊与战，不利。马璘以兵掩之，郭子仪又破其众十万。九年，帝遣谏议大夫吴损修好，虏亦使使者入朝。明年，复攻临泾、陇州。又明年，崔宁破其兵，斩首万级，俘获甚众。吐蕃不得志，入掠黎、雅，於是剑南兵合南诏与战，破之，擒其大酋。十三年，虏以四万骑寇灵州，又合南诏众二十万攻茂州，略扶、文，遂侵黎、雅。诏发幽州兵与战，大破之。初虏使数至，留不遣，所俘虏口，悉部送江南。德宗即位，以岁与虏战，亡获相偿，谋绥怀之，遗太常少卿韦伦持节归其俘五百，厚给衣褚，切敕边吏护亭障，无辄侵虏地。吐蕃始闻未信，使者入境，乃感畏。时乞立赞为赞普，即发使者随伦入朝，又遣使献方物。明年，殿中少监崔汉衡往使，赞普曰："我与唐舅甥国，诏书乃用臣礼，卑我。"又请雲州西尽贺兰山为吐蕃境，且引景龙诏书曰"唐使至，甥先与盟，蕃使至，舅亦将亲盟"。赞普曰："其礼本均"。帝许之，以"献"为"进"，"赐"为"寄"，"领或"为"领之"。并约地於贺兰。其大相尚悉结嗜杀人，以剑南之败未报，不助和议次相尚结赞有谋，固请休兵，赞普卒用结赞为大相，乃讲好。约盟境上。约："唐地泾州右尽弹筝峡，陇州右极清水，凤州西尽同谷，剑南尽山大度水。吐蕃守镇兰、渭、原、会，西临洮，东成州，抵剑南西磨些诸蛮、大度水之西南。尽大河北自新泉军抵大碛，南极贺兰橐驼岭，其间为闲田。二国所弃戍地毋增兵，毋创城堡，毋耕边田。"帝又命宰相、尚书与虏使盟长安。朱泚之亂，吐蕃請助讨贼，诏遣使持节慰抚，渾瑊用論莾羅兵破泚将韓旻於武亭川，初與虜約得长安以泾、灵四州畀之。会大疫，虏辄引去。及泚平責舊約求地。天子薄其勞，第赐诏书，偿结赞、莽罗等帛万疋，於是虏以为怨。贞元二年，虏犯泾、陇、邠、宁，掠人畜，败田稼。尚结赞屯上砦原，遣使请盟。李晟遣部将王佖以锐兵三千入汧阳，薄其中军，虏惊溃走，结赞仅自脱。虏众三万侵凤翔，晟又击却之。又攻盐、夏，陷之。天子以边人残没，下诏避殿自责。诏骆元光经略盐、夏。虏得二州，皆戍以兵，乃自屯鸣沙，然馈饷数困。於是骆元光、韩游瓌滨塞而屯，马燧次石州，跨河相掎角。结赞惧，屡请盟，天子不许，乃厚赂乞和於燧，燧以为情，身入见天子。结赞又使言，若许盟，当以盐、夏还。唐乃以浑瑊为盟会使，约盟平凉。结赞伏精骑三万於西，纵瑊等就幄，虏三伐鼓，众譟而兴，瑊遁得免，副使崔汉衡等皆被执。始结赞欲擒瑊等，捣虚入寇，及见汉衡等坐帐中，慢言："浑瑊战武功，我力也。许裂地偿我，而自食其言。吾既作金枷，必得瑊以见赞普，今失之，徒致公等，无益也。"虏戍盐、夏，涉春疫大兴，皆思归。乃火其庐舍，颓郛堞而去。结赞归汉衡等而却其使。结赞乃以兵犯凤翔，入宝鸡，焚掠而去。又剽汧阳、华亭，掠牛羊率万计，泾陇邠之民荡然尽矣。诸将曾不能得一俘，但贺贼出塞而已。四年五月，虏三万骑略泾、邠、宁、庆、鄜五州之鄙，焚吏舍民阎，系执数万。又寇宁州，转剽鄜、坊。五年，韦皋以剑南兵与战，杀其将，西南少安。不三年，尽得嶲州地。久之，北廷沙陀别部叛，吐蕃因是陷北庭都护府，安西道绝。独西州人尚为唐守。八年，寇灵州，又寇泾州。诏城盐州，以兵戍之。时韦皋屡破其兵，俘馘三万，降其首领。十二年，寇庆州及华池。是岁，尚结赞死。明年，赞普死，其子足之煎立，使使来请好，朝廷以其无信，不受。十四年，韩全义破虏於盐州。十七年，寇盐州，陷麟州。韦皋屡破其兵，因定昆明诸蛮。皋围维州，赞普引兵十万援之。皋率南诏薄之，擒其酋，献京师。明年，吐蕃使论颊热来，右龙武大将军薛伾往报。二十年，赞普死，诏遣使吊祭。其弟嗣立，使使入朝。顺宗立，以田景度等持节往使。永贞元年，来归金币、牛马助崇陵。宪宗初，遣使者修好，且还其俘。其後比年来朝贡。又款陇州塞，丐互市，诏可。十二年，赞普死，遣使吊祭。吐蕃使论矩立藏来朝，未出境，吐蕃寇宥州，与灵州兵战，不胜，斩首二千级。郝玭又破其兵二万。诏留矩立等不遣。十四年，乃归之。吐蕃又遣兵十五万围盐州，不能拔。朔方将史敬奉以奇兵大破之。复攻沙州，陷之。穆宗即位，复通使。虏引兵入屯灵武，灵州兵击却之。又寇泾州。长庆元年，遣使来朝，且乞盟，诏许之。盟京师西郊。又遣使就盟其国，虏遣论悉诺息等入谢，天子命左卫大将军令狐通等报之。比岁，使者献金盎、银冶犀、鹿，贡牦牛。宝器至太和，再遣使者朝。五年，维州守将悉怛谋挈城以降，剑南西川节度使李德裕受之。州南抵江阳岷山，西北望陇山，一面崖，三涯江，虏号无忧城，为西南要扞。会牛僧孺当国，议还悉怛谋，归其城。吐蕃夷诛无遗种，以怖诸戎。自是比五年虏使来，必报。所贡有玉带、金皿、獭褐、牦牛尾、霞傆、马、羊、橐驼。赞普立几二十年，病不事，委任大臣，故不能抗中国，边候晏然。死，以弟达磨嗣。达磨嗜酒，好畋猎，喜内且凶愎少恩，政益乱。开成四年，遣太子詹事李景儒往使，吐蕃以论集热来朝，献玉器羊马。自是国中地震裂，水泉涌，岷山崩，洮水逆流三日，鼠食稼，人饥疫，死者相枕藉。鄯、廓间夜闻鼙鼓声，人相惊。会昌二年，赞普死，论赞热等来告，天子命将作监李璟吊祠。无子，以妃綝兄尚延力子乞离胡为赞普。始三岁，妃共治其国大相结都那见乞离胡不肯拜，曰："赞普支属尚多，何至立綝氏子邪？"哭而出，用事者共杀之。别将尚恐热为落门川讨击使，姓求，名农力，"热"犹中国号"郎"也，谲诡善幻，约三部得万骑，击鄯州节度使尚婢，婢地至渭川，与宰相尚与思罗战薄寒山。塞思罗败走松州，合苏毗吐浑、羊同兵八万，保洮河自守，恐热谓苏毗等曰："宰相兄弟杀赞普，天神使我举义兵诛不道，尔属乃助逆背国邪？"苏毗等疑而不战，恐热麾轻骑涉河，诸部先降，并其众至十馀万，禽思罗缢杀之。婢婢姓没卢，名赞心牙，羊同国人，世为吐蕃贵相，宽厚，略通书记，不喜仕，赞普强官之。三年，国人以赞普立非是，皆叛去。恐热自号宰相，以兵二十万击婢婢，鼓鼙、牛马、橐驼联千馀里，至镇西军，大风雷电，部将震死者十馀人，羊、马、橐驼亦数百。恐热恶之，按军不进。婢婢闻之，厚币诒书约驩。恐热大喜曰："婢婢书生，焉知军事，我为赞普，当以家居宰相处之。"於是退营大夏川。婢婢遣将击之，败其兵，恐热遁。明年，恐热复攻鄯州，婢婢拒守，恐热兵败。兵拏连岁不解，婢婢与恐热相持，婢婢粮尽，引众趋甘州西境，以拓跋怀光居守，恐热麾下多归之。恐去热掠鄯、廓、瓜、肃、伊、西等州，所过捕戮，积尸狼籍，麾下咸怨，欲图之。乃扬声将请唐兵五十万共定其乱，保渭州，求册为赞普，奉表归唐。宣宗诏太仆卿陆耽持节慰劳，命泾原、灵武、凤翔、邠宁、振武等兵迎援。恐热既至，诏尚书左丞李景让就所欲。恐热倨夸自大，且求河渭节度使，帝不许。还过咸阳桥，咄叹曰："我举大事，觊得济此河与唐分境。"於是复趋落门川收散卒，将寇边，会久雨粮绝，恐热还奔廓州。於是凤翔节度使李泚復清水，涇原節度使康季榮復原州，取石門等六關，得人畜幾萬。靈武節度使李钦取安乐州，诏为威州；邠宁节度使张钦绪复肃关；凤翔收秦州；山南西道节度使郑涯得扶州。凤翔兵与吐蕃战陇州，斩首五百级。是岁，河、陇高年千馀见阙下，天子为御延喜楼赐冠带，皆争解辫易服。因诏差赐四道兵，录有劳者。三州七关地腴衍者，听民垦艺，贷五岁赋。温地委度支榷其盐以赡边。四道兵能营田者为给牛种，戍者倍其资饟，再岁一代。商贾往来於边者，关镇毋苛留，兵欲垦田，与民同。初，太宗平薛仁杲，得陇上地；虏李轨得凉州；破吐谷浑、高昌开四镇。元宗继收黄河碛石、宛秀等军，中国无斥候警者几四十年。轮台、伊吾屯田，禾菽弥望。开远门揭候署曰"西极道九千九百"，示戍人无万里行也。乾元後，陇右、剑南、西山三州七关军镇监牧三百所皆失之。宪宗尝览天下图，见河湟旧封，赫然思经略之，未暇也。至是，群臣奏言："王者建功立业，必有以光表於世者。今不勤一卒，血一刃，而河湟自归，请上天子尊号"。帝曰；"宪宗尝念河湟，业未就而殂落。今当述祖宗之烈，其议上顺宪二庙谥号，夸显後世。"又诏："朕始息民，其山外诸州，须後经营之。"明年，沙州首领张义潮奉瓜、沙、伊、肃、甘等十一州地图以献。始义潮阴结豪杰归唐，一日，众擐甲譟州门，汉人皆助之，虏守者惊走，遂摄州事。缮兵甲，耕且战，悉复馀州。以部校十辈皆操挺，内表其中，东北走天德城，防御使者赍诏收慰，擢义潮沙州防御使，俄号归义军，遂为节度使。其後河、渭州虏将尚延心以国破亡，亦献款。秦州刺史高骈诱降延心及浑末部万帐，遂收二州。拜延心武卫将军。骈收凤林关，以延心为河渭等州都游奕使。咸通二年，义潮奉凉州来归。七年，北延回鹘仆固俊击取西州，收诸部。鄯州城使张季顒与尚恐热战，破之，收器铠以献。吐蕃馀众犯邠宁，节度使薛弘宗却之。会仆固俊与吐蕃大战，斩恐热首，传京师。八年，张义潮入朝，为右神武统军，赐第及田，命族子淮深守归义。十三年卒。沙州以长史曹义金领州务，遂授归义节度使。後中原多故，王命不及，甘州为回鹘所并，归义诸城多没。浑末亦曰偗末，吐蕃奴部也。虏法，出师必发豪室，皆以奴从，平居散处耕牧。及恐热乱，无所归，共相啸合数千人，以偗末自号，居甘、肃、瓜、沙、河、渭、岷、廓、叠、宕间，其近蕃牙者最勇，而马尤良云。唐末，瓜沙之地复为所隔，然吐蕃自是衰弱，族种分散，大者数千家，小者百十家，无复统一矣。自仪、渭、泾、原、环、庆及镇、戎、秦州，暨於灵、夏皆有之，各有首领，内属者谓之熟户馀谓之生户。凉州虽为所隔，然其地自置牧守，或请命於中朝。








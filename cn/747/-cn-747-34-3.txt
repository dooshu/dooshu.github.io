○平戎告庙敕

边境为患，莫甚於林胡；朝廷是虞，几烦於将帅。车徒屡出，刍粟载劳，使燕赵黎氓，略无宁岁；而山戎种落，常为匪人。近有野心，穷而归我，曾是怀附，每所绥柔，而不变枭声，辄为兽搏。幽州节度副大使张守珪等，乘间电发，表里奋讨，积年逋诛，一朝翦灭。则东北之祲，便以廓清，河朔之人，差宽征戍。皆上凭九庙之略，下仗群帅之功，今其凯旋，敢不以献。宜择吉日告九庙，所司准式。


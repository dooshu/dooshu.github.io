○天台法门议

论曰：修释氏之训者，务三而已，曰戒、定、慧。斯道也，始於发心，成於妙觉；经纬於三乘，导达於万行，而能事备焉。昔法王出世，由一道清净，用一音演说，机感不同，所闻益异。故五时、五味、半满、权实、偏圆、小大之义，播於诸部，粲然殊流，要其所归，无越一实。故经曰：“虽说种种道，其实为佛乘。”又曰：“开方便门，示真实相。”喻之以众流入海，标之以不二法门。自他两得，同诣秘密。此教之所由作也。

洎鹤林灭而法网散，神足隐而宗途异，各权所据，矛盾更作。其中或三昧示生，四依出现，应机不等，持论亦别。故摄论、地持、成实、惟识之类，分路并作，非有非空之谈，莫能一贯。既而去圣滋远，其风益扇，说法者桎梏於文字，莫知自解；习禅者虚无其性相，不可牵复。是此者非彼，未得者谓证。慧解之道，流以忘返，身口之事，荡而无章。於是法门之大统，或几乎息矣。

既而教不终否，至人利见，慧闻、慧思，或跃相继，法雷之振未普，故木铎重授於天台大师。大师像身子善现之超悟，备帝尧大舜之体相，赞龙树之遗论，从南岳之妙解。然後用三种止观，成一事因缘；括万法於一心，开十乘於八教。戒、定、慧之说，空、假、中之观，坦然明白，可举而行。是故教无遗法，法无弃人，人无废心，心无择行，行有所证，证有其宗。大师教门，所以为盛。故其在世也，光昭天下，为帝王师范；其去世也，往来上界，为慈氏辅佐。卷舒於普门，示现降德，为如来所使。阶位境智，盖无得而称焉。

於戏！应迹虽往，微言不坠。习之者犹足以抗折百家，昭示三藏，又况子闻而能思，思而能修，修而能进，进而不已者欤？斯人也，虽曰未证，吾必谓之近矣。今之人正信者鲜，启禅关者或以无佛无法、何罪何善之化化之。中人以下，驰骋爱欲之徒，出入衣冠之类，以为斯言至矣，且不逆耳，私欲不废。故从其门者，若飞蛾之赴明烛，破块之落空谷。殊不知坐致焦烂，而莫能自出，虽欲益之，而实损之。与夫众魔外道，为害一揆。由是观之，此宗之大训，此教之旁济，其於天下，为不侔矣。自智者传法，五世至今，天台湛然大师中兴其道，为予言之如此，故录之以系於篇。


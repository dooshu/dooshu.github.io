◇萧太傅谢追赠父祖表

臣公言，即日兼谒者仆射姓名奉宣诏书，追赠臣亡祖某太常卿，亡父某为散骑常侍、特进左光禄大夫。宠辉泉扃，恩凝松石，奉渥铭心，祗光恸虑。臣行阻玄，躬早荼棘，如创之痛，昃日不追，终身之恤，霜露弥感，虽惭曾舆乔木之敬，实抱仲路华毂之哀，自谬籍金，空贻组绂，爵侈於公，禄盈於私，何尝不静欷共结，默慕交深？不悟睿孝动天，昭性旷古，惠被远纪，泽演庆世，丹情靡谅，峻册愈凝，大荣集身，尚惊异施，况宠洽山柏，特振殊造，销骨沥命，犹不胜谢，不任鲠泗荷之诚。（《本集》。）


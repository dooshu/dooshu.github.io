◎盗妹

李春潭观察言：苏州有某甲，在杭州作贾，美丰姿，年十八九，遵父母命回苏完娶。路过太湖，觅船以进，船户兄弟二人，乃大盗也，盗有一妹，年十七八，色美而能武。某登舟后，见女少艾，心动，频目之，女亦目注不已。少刻，船户三人赴岸拉纤，舟中惟女与某。四目相视，女忽问曰："子何以视我？"某婉答之，语带调笑。女曰："子今夜恐不妙。"某尚不觉，女以手去板，出白刃示之，刀光闪烁可畏，某始投地求救。女因问曰："尔曾娶妻否？"某告以未娶，并言奉亲命回苏完婚，女乃不言。少刻，船户回船少憩，又登岸。某又哭泣求救，女情动，乃问曰："尔箱中有多金否？"某白以无，女为设计，可佯病呼痛，付匙与二船户开箱觅药，冀可免祸。迨船户回舟，某如其言，船户果开箱细视，以无药告，某自言误记。二人又登岸，另坐小舟，女告某曰："子虽无银，衣服甚华好，恐终不免。因授以刀，使伏暗中，俟其钻首而进，即手刃之。时已昏暮，某手颤，浑身战栗。女乃进舱持刃，少顷，某长兄果钻首进，女即手刃之。其次兄见无声息，疑客有备，不敢入。趋至船头，女跃上蓬，持刀刺之，次兄亦死。某欲逃，女含涕告曰："事已如此，子将何往？吾当与尔同首官。"因手持一包袱，内皆伊兄所杀之人发辫也。到官后，应言其兄平日凶暴杀人状，今日之事实出不得已，因泣涕请死。官既见发辫累累，又检查旧案，二船户实系江湖大盗。女子虽有杀兄之罪，然大盗因此而殄，功不可没。悯其齿稚无归，命某妻之，以报其活命之恩。某自言有室，且见其手刃二兄，心怀惴惴。官乃谆谕再四，并给以执照，令携之归。某之岳闻某已有妻，遂另婚，女乃随某至家成夫妇。女事翁姑孝，德性柔顺，伉俪亦相得，称贤妇。此女见某年少，彼此目成，其连刃二兄，固不得谓之大义灭亲。然其兄劫人货财，杀人如草芥，为王法所必诛，则其妹之以白刃相加，或众怨鬼附于其身，亦未可知。迨女已嫁之后，全无暴戾之气，克全妇道以终，其身是亦有足取者。故记之。


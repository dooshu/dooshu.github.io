东瀛识略 - (清)丁绍仪








东瀛识略 作者:丁绍仪





清丁绍仪撰。同治十二年(1873)刊本。八卷。一建置、疆域,二粮课、税饷, 三学校、习尚,四营制、屯隘,五海防、物产,六番社、番俗,七奇异、兵燹,八遗闻、外纪。作者游台湾,就所见闻之记录。

  

●周序●自序●东瀛识略卷一●东瀛识略卷二●东瀛识略卷三●东瀛识略卷四●东瀛识略卷五●东瀛识略卷六●东瀛识略卷七●东瀛识略卷八




●周序
凡人读书立说，咸思有裨于用。寻章摘句，固不足贵；即镕铸经史，发为伟词，而于朝章政典、今昔形势、闾阎风尚与夫因革损益诸端委，不能察微知著、洞悉利病，甚或喜新非故、专务严刻，昧大体而炫私智，纵言之娓娓动听，而用之适足害道，则亦等之卮言，君子无取焉。若杏舲丁丈东瀛识略一编则异是。丈昔游台湾，就所见闻，笔志而论列之，仅五万余言，而台事已包罗备具；意在厚民生、移习俗，防微杜渐，奠岩疆于磐石。彼时丈年方壮，坐而言者将起而行之。乃仕闽未久，擅责大吏，舆人为所愠，会中丞檄丈带兵解泉州围，指为违例夤缘，被劾去。知者咸为丈惜。然以丈之才而自甘永遁不复出，濂独深为斯民惜耳。是书久秘笥中，今值濂自台内渡，命加参订，且言将付之梓，供他日覆瓿之需。濂承乏鹿港、淡水近两年，簿书鞅掌，不克有所建树，亦不遑有所记述，愧无以副委嘱；请缀数语，用广丈意。夫瓿蓄酱器也，有物覆之，则酱不败。即小喻大，其为用也，乌可少哉？又岂小补已哉！质之通儒，当不以鄙言为谬。时同治癸酉春三月中浣，愚侄浚周式濂拜序。


●自序
道光丁未秋，余以归妹至彰化；及冬礼成，省黄浣云师于台湾郡廨。时守台者父执同涧南太守适兼台湾道篆，嘱余襄理度支，并佐浣云师稽核台郡文册，勾留者八阅月。凡台事之堪资谈助者，入耳经目，辄笔识之，并附缀管窥所及，竟得八卷。内渡后，弃置箧衍，久不省记。戊辰夏，禧儿承乏噶玛兰；将行，因检录数条畀之。会张焕堂观察邀办通商笔墨，得于案牍中略稔时事，复墨数行于后。去岁归省松楸，次婿钟伟臣请任刊资；随遣佛奴三十辈来，爰即付之手民。古人言儒者胸怀当上下三千年、纵横一万里；今所识地不越千里、时不及二百年，而笔又冗弱，顾乃灾及枣梨，非敢谓足备志乘之采，聊供覆瓿而已。时同治十二年癸酉夏四月，丁绍仪识于福州寓庐。

书刊未半，资已不敷，禧儿又以邻封及民捐事横罹降秋，心情烦劣，谋食方艰；剞氏频催，力无以应。黄星樵妹婿惜其半途而废，慨然以番银三十枚见助，乃克告成。时已越秋徂冬，虹藏不见矣。绍仪又识。





●东瀛识略卷一
无锡丁绍仪杏舲纂


○对家庙失祭判

〈为大夫家庙初成，将享之夕，牲死。人告其违礼，甲称“本牲”，不伏。〉

宗庙为先，是营宫室，牺赋为次，则备牲。甲运偶光华，羽成仪饰，必复其始，遂见称家，利涉大川，爰假有庙。一昭一穆，伫列尝；经之营之，旋终黝垩。详夫衅礼，崇彼仪，方有闻於容声，何不务於丰洁？且始养为畜，卜日曰“牲”。未就质明之期，忽毙致斋之夕。万化先往，宁侯刳？三庙便陈，实忘严敬。用过乎俭，诚不在斯！事神则难，深宜舍此。祭器不鬻，明君子之虽贫；牲毙则埋，乃先王之制礼。靡寻典训，苟务所怀，纵匪若敖之忧，终近晏婴之隘。祭则受福，义必阙如；刑以正邪，孽何可逭？以本牲而文过，岂精意而为心？实昧惟馨，宜惩彼黩。


○讨吴少诚诏

淮西节度使吴少诚，非次擢用，授以旌旄，秩居端揆之荣，任总列城之重。期申报效，奉我典常，而秉心匪彝，自厎不类。凶狡成性，扇诱多端，外肆矫诬，内怀疑阻，毁忠废信，弃德崇奸，擅动甲兵，屡越封境。寿州茶园，辄纵凌夺；唐州诏使，潜构杀伤：干黩国章，已在无赦。朕以王者之德，在乎好生；人君之体，务於含垢。宁屈己以宥罪，不残人以兴师。是以上稽宗社之威，外抑忠贤之请，庶其悛革，当议优容。今更幸邻境之丧，逞贪乱之志，焚掠县邑，残暴平人。朕犹冀其知非，为之忍耻，亟颁诏令，未许出师。至内遣军，攻逼许州，肆其虿毒，恣行杀戮。流害黎蒸，恶稔祸盈，人神同弃，兴言致讨，实悼予衷。

宜令宣武军、河阳三城、郑、滑等州节度东都、汝州等军，犄角相应，同逼申、光、蔡州，常、冀、幽州、淄、青、魏、博、易、定、泽、潞、太原、淮南等州，徐泗、山南东道、鄂岳等军，各发士马，逐便犄角齐进，同为讨伐。大军四合，计日歼夷，嗟我忠良，受兹诖误。或心存愤激，而力屈凶威，玉石俱焚，良增悯恻。其所收得少诚管内州县百姓官吏等，宜切加慰抚，各示安存；淮西将士等，夙著勋庸，素怀忠义，为其胁制，深可哀矜。若能因事建功，舍逆效顺，朕当复其职位，待以官封。其吴少诚在身官爵，并宜削夺。其有叶心同谋，擒斩少诚者，先有官未有官者，并授御史中丞大夫，封异姓王，赐实封五百户，赏钱万贯，庄宅各一所，子孙永为功臣；先有御史中丞异姓王及刺史者，即超转三资，改赐官赏；其才器行业，为众所推者，便授节度使。如有心怀忠愤，谋斩少诚，被其屠戮者，先无官者追赠三品官，赐实封二百户；先有官者赠二品官，赐实封三百户，仍各与一子正员五品官；已有官者超三资与正员官。其所在百姓，能团结士众，讨除枭斩少诚者，准例封赏。人臣之所保者忠，天地之所助者顺，报功宥善，朕不食言。

於戏！朕司牧黎元，为之宗极，化有所未洽，信有所未孚，致兹兴戎，增用愧悼。然不暂劳无以逸俗，不诛暴无以安人，咨尔藩镇方州，列辟连帅，所宜戡翦大憝，永康兆人，其戮力一心，以副朕意。应诸道准敕赴蔡州许州将士等，皆竭忠诚，尽心奉国，并怀感激，叶力勤王。若能枭斩少诚者，亦准前例官赏。策勋之典，朕所必行。如少诚平后，应赴行营将士，超三资改官，其赏物节级当续有处分。其将士月粮，在后回给家口。宣示中外，咸令知悉。


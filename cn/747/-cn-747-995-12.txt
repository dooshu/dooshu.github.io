○唐故云麾将军行右龙武军将军上柱国开国侯南阳张公墓志铭

鸟能飞万里，其有鹏乎？鱼能吸百川，其有鲲乎？夫鲲鹏之处者，非沧海而不居，非扶摇而不动，岂秋潦夕吹，而能加其志焉？士有佐世之才者，非艰难而不投，非明君而不事，岂斗筲凡类，而能效其节焉？则我南阳张公，功可著矣！

公讳安生，谱谍清华，门多高士，汉有留侯秘略，晋有司空博识，累叶冠冕，晖曜相继。祖讳泰，考讳贞，并儒素隐躬，遁迹不仕，田园蕴道於高尚，诗书袭德於风雅。後因公列爵，追赠考扶风郡司马，父因子贵，以忠彰孝。公骏骨天资，伟貌神秀，拔奇材於众外，先武略於群右。景中，属韦氏窃权，群凶暴溢，扰我黔庶，残我王室。公乃叶忠谋为佐弼，识潜龙必跃於霄，知牝鸡伏诛於斧质，提一剑而直入，扫九重以殄谧，再清京兆之天，重捧长安之日。谋深於周邵，功越於平勃，古往已来，莫之与匹！公以功高职卑者志士之让，初退後进者达人之渐，故辞公侯之封，就戈戟之任，毕能身荣於紫绶，门曜於丹戟，得冯异大树之名，免萧何小过之责。有始有卒，其惟公乎？遂解褐授果毅，二迁折冲，一拜郎将，再转中郎，毕於龙武将军矣！食邑九百户。公历官无亏，公务有要，处事有则，人莫能犯。或帝居内宫，则警卫严肃；或驾行外仗，则旗队克齐。其动也若鹰鹗迥迅，其止也，状师虎群怖。电转星流比其速，云回霞卷处其事。暨乎晚载，自强不息者，ム公而已，以天宝十三载冬十一月十日，扈从薨於昭应县之官第也，享载七十有一。

初，公染疾城中，将赴汤所，左右留劝，作色不从。曰：“吾亦知难保者命，但殒随君侧，以表忠诚。亦知易殁者身，但死在营间，用彰勤节，使魂归帝乡之路，心存皇阙之下，愿之足矣！汝等勿违。”言毕，扶疾即行，到遂终彼，所谓临事无苟惮，临困无苟免。及回榇於路，谁不伤悼？嗣子庭训等，侍疾而捧药泪枯，返柩而攀舆气辍。夫人太原郡君王氏，先公近殁，苫庐犹新，重举，泣地未绝，号天更哀。又以翌载春二月十二日，别兆葬於龙首之原。礼也。素坟上筑而永固，元堂下而深坚。白云孤飞，招将军之勇气；绿柏旁植，表武士之高节。恐陵谷有迁，刻铭以记。铭曰：

鹗之迅兮飞已绝，士之勇兮谋且决。临难不惧兮忠臣节，奉我明後兮诛暴蘖。贵兮雁行列，花萼忽凋兮一枝缺。独有功名兮千载存，刻石诜铭兮记坟阙。


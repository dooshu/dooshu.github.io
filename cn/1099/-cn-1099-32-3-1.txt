○送張鳴玉詩序 【 諸生脫戌籍】

祖制軍籍不得擅脫其以諸生應補者上其名試之學可就成則免葢自國初以來至今其以諸生免者不數人也軍法必世繼、繼絕以嫡、嫡絕以支、支絕以同姓、不奉上詔旨、不得遽自免免者非國戚黨、必左右大臣、不爾亦親幸眷愛最貴重者、不戚黨、不左右大臣、不親幸眷愛最貴重者冠方冠被褐布衣、徒馮其所脩、掉三寸之舌、談笑而免焉、此其人也、顧不可常乎哉、張生名珩字鳴玉世居錢塘、錢塘人有居於黔者、絕世無繼。有司以鳴玉父為同姓當往、鳴玉曰柰何有親不得朝夕繼養、乃令坐苦萬里戍邪。請代以行、主者以故事育德郡膠者不必遽遣。貢于大司馬大司馬上于　天子、天子若曰、昔者明王立賢無方。尚旁求俊彥於污賤。而致拔擢焉。顧可重辱吾士而內之尺藉哉。詔近臣試其藝。詔大司馬去其籍、詔黔守臣罷其役。生乃得復故膠。卒業待用。嘗與游者。樂生茲舉之盛。相與送之、作為歌詩。圖其大意。彙次為書。謂正宜序所以作之者之故。正不佞、竊頌　天子之德、喜儒者之足貴、而著士之所脩果不相負如是也、於是乎書、


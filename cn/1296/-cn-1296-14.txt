○马奉忠

唐元和四年，宪宗伐王承宗，中尉吐突承璀获恒阳生口马奉忠等三十人。驰诣阙，宪宗令斩之于东市西坡资圣寺侧。斩毕。胜业坊王忠宪者，属羽林军，弟忠弁，行营为恒阳所杀。忠宪含弟之仇，闻恒阳生口至，乃佩刃往视之。敕斩毕，忠宪乃剖其心兼两髀肉，归而食之。至夜，有紫衣人扣门，忠宪出见，自云马奉忠。忠宪与坐，问所须。答：“何以苦剖我心，割我肉？”忠宪曰：“汝非鬼耶？”对曰：“是。”忠宪云：“我弟为汝逆贼所杀，我乃不反兵之仇，以直报怨，汝何怪也？”奉忠曰：“我恒阳寇是国贼，我以死谢国矣。汝弟为恒阳所杀，则罪在恒阳帅，我不杀汝弟，汝何妄报吾？子不闻父子之罪尚不相及，而汝妄报众仇，则汝仇极多矣。须还吾心，还吾髀，则怨可释矣。”忠宪如失理云：“与汝万钱，可乎？”答曰：“还我无冤，然亦贳公岁月可矣。”言毕遂灭。忠宪乃设酒馔纸钱万贯，于资圣寺前送之。经年，忠宪两髀渐瘦，又言语倒错惑乱，如失心人。更三岁而卒。则知志于报仇者，亦须详而后报之。（《太平广记》卷一二二）


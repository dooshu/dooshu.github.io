○对斫街树瘿造枕判

〈人有告木奇，斫街树瘿，云：“拟将造枕进。”金吾劾之。〉

通衢四会，奇树众郁，布夏叶以成帷，耸云柯而似盖。日来月往，鸟剥虫穿，或拥肿而不材，未施功於匠石，或轮而载瘿，疑见题於杜预。相彼木奇，心规草窃，挥雪锋而斯就，抵霜简而何逃。事有可通，情或宜恕。按以刑典，恐多违於献芹；原其情志，夫何妨於进枕？枕虽未造，诚即可嘉。伊此木奇，造进生於意表；欲申刍议，赏罚懵於愚衷。请更斫根，庶宽抑曲。


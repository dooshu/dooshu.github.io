五游篇

朝登五岳巅，仰首视上清。
不能在其下，竦身云中行。
下舄履玄玉，上冠婴赤琼。
白鹄交翠凤，华旗杂霓旌。
迎我入天路，恍忽摇目精。
苍冥不可步，蹑足清泓泓。
拜谒紫微殿，游戏玄都城。
云笈传吾道，秘箓署我名。
玉女顾我笑，艳逸多光明。
子登八琅璈，双成云和笙。
天乐固幻眇，感触令人倾。
何时阊阖开，尘世难为情。





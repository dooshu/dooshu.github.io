175　周書言諸亡國名


周書史記篇「穆王召左史戎夫，取遂事之要戒」，案：孔晁注：「戎夫，左史名；遂，成也。集取要戒之言。」言皮氏、華氏、夏后、殷商、有虞氏、平林、質沙、三苗、扈氏、義渠、平州、林氏、曲集、有巢、有鄶、共工、上衡氏、南氏、有果氏、畢程氏、陽氏、穀平、阪泉、縣宗、玄都、西夏、績陽、有洛之亡。【原注】國名多傳記所未見。

【元圻案】竹書紀年：「帝不降三十五年，殷滅皮氏。」〇路史國名紀：「華氏，六韜作莘氏〔一〕。」又按九域志，平林在隨縣東北，即詩「會伐平林」，後漢「平林盜起」。又質沙，帝魁所伐，世本之夙沙也。後有夙氏、夙沙氏、宿沙氏。〇紀年：「武乙三十年，周師伐義渠，乃獲其君以歸。」〇路史國名紀：「義渠，春秋之義渠戎，秦昭滅之爲北地，今慶州。平州，盟會圖疏：平州在汾州介休西。有林，六韜林氏國出騶經，與葛鼠近。預云『中牟林亭』，非。曲集，今符陽郡有集，云萬山所集，六韜作西譙，州氏伐之。」〇路史前紀有巢，注云：「或以爲夏、商之間，特起於一方者，蓋上古有巢氏之後。」有鄶，攷之潛夫論，即祝融後也，今鄶城，六韜曰會氏。南氏，世本有男氏，潛夫論作「南」，周書之有南也。有果，今果州。畢程，長安志引孟子「文王卒於畢程」，吕覽十八「武王常窮於畢程」。陽氏，夫國以「陽」名者多矣，如陝有上陽、下陽，晉、魯、鄧、越皆有東陽、南陽，難可悉數。穀平，一作平氏。阪泉，姜姓，其後蚩尤彊霸，今懷戎涿鹿城東一里阪泉是。縣宗，六韜作懸原。〇紀年：「帝舜四十年，玄都氏來朝，獻寶玉。」〇路史國名紀：「玄都，少昊氏。諸侯外傳云：玄都氏黎國，或謂重黎，非也。」西夏，今鄂，故大夏，有夏水、漢水也。

〔一〕「莘氏」，原作「辛氏」，據四庫本路史卷二九國名紀六古國改。






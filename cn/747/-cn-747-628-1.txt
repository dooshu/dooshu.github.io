○送薛大信归临晋序

先师曰：“益者三友。”吾能得之，岂惟直谅多闻而已。可以旁魄天人，谈尧舜之道，则有吾族兄皋；可以根本性情，语颜、夷之行，则有太原王师简；可以发扬古训，论三代之文，则有河东薛大信。此三君子，或道以乐我，或行以约我，或文以博我。遭时则有光，遁世则无闷。其为益也，不亦大乎！大信与予最旧，始以孝弟馀力，皆学於广陵之灵岩寺，云卷其身，讨论数岁。常见大信述作，必根乎六《经》，取《礼》之简，《乐》之易，《诗》之比兴，《书》之典刑，《春秋》之褒贬，《大易》之变化，错落混合，峥嵘特立。不离圣域，而逸轨绝尘；不易雅制，而瑰姿万变。有若起日观，尽成丹霞；峰折灵掌，无非峻势。皆天光朗映，秀气孤拔，岂藻饰而削成者哉。圣上方欲观人之文，润色鸿业，秉笔者如三光得天，每贺大信有其时矣。无何，予被乡曲之誉，赋於阙下，以文乖时体，行失俗誉，再为有司所黜。此时大信亦与计偕，知机全高，匣刃不试。昔赵杀鸣犊，仲尼临河而逝；予之见黜，子亦逡巡。事虽不同，其所感一也。岁八月，以岵屺之感告予于归。予思古人有处有赠，乃语之曰：“吾闻贤者志其大者。文为道之饰，道为文之本。专其饰则道丧，反其本则文存。且使不存，又何伤矣。彼邦是尧舜之遗俗，唐叔之所理，必有忠信如君者焉。问安之暇，可与之处，琢磨仁义，浸润道德，考皇王治乱之迹，求圣哲行藏之旨，达可以济乎天下，穷何以摅其光明，无为笔砚间也。行矣大信，苟非同志，勿矢予言。”


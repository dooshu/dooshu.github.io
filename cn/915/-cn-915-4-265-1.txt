◇周髀算经序

夫高而大者，莫大于天；厚而广者，莫广于地。体恢洪而廓落，形修广而幽清，可以玄象课其进退，然而宏达不可指掌也。可以晷仪验其长短，然其巨阔不可度量也。虽穷神知化不能极其妙，探颐索隐不能尽其微，是以诡异之说出，则雨端之理生，遂有浑天、盖天，兼而并之。故能弥纶天地之道，有以见天地之颐，则浑天有灵宪之文，盖天有周髀之法，累代存之，官司是掌，所以钦若昊天，恭授民时。爽以暗蔽，才学浅昧，邻高山之仰止，慕景行之轨辙，负薪馀日，聊观《周髀》。其旨约而远，其言曲而中，将恐废替，濡滞不通，使谈天者无所取则，辄依经为图，诚冀颓毁重仞之墙，披露堂室之奥，庶博物君子，时迥思焉。（宋本《周髀》。案赵爽，相承以为汉人，今据序言「浑天有《灵宪》之文」，「累代存之」，则其人在张衡后数代也。）



卷六十三


【白□歌九首】

〖七言〗

歌儿流唱声欲清。舞女趁节体自轻。歌舞并妙会人情。依（文苑作调。注云。一作依。《诗纪》云。一作调。）弦度曲婉（文苑作惟。注云。一作婉。）盈盈。扬蛾（文苑作扬眉。又注云。扬。一作蛾。）为态谁目成。（○玉台新咏九。文苑英华百九十三。《乐府诗集》五十五。《诗纪》七十九。）

妙声屡唱轻体飞。流津染面散芳菲。俱动齐息不相违。令彼嘉客澹忘归。时久玩夜明星稀。（○玉台新咏九。《乐府诗集》五十五。《诗纪》七十九。）

日暮搴门望所思。风吹庭树月入帷。凉阴既满草虫悲。谁能离别长夜时。流叹（文苑作寐。注云。一作寝。）不寝泪如丝。与君之别终何知。（文苑作如。《诗纪》云。一作如。○文苑英华百九十三。《乐府诗集》五十五。《诗纪》七十九。）

秋风鸣（乐府作萧。注云。一作鸣。文苑云。一作萧。）条露垂叶。空闺光尽坐愁妾。独向长夜（《诗纪》云。一作独问长安。）泪承睫。山高水深（乐府作照。）路难涉。望君光景何时接。（○同上）

遥夜方（文苑作风。）远时既寒。秋风萧瑟白露团。佳期不待岁欲阑。念此迟暮独无欢。鸣弦流管增长叹。（○同上）夜寒湛湛夜未央。华灯空烂（乐府作兰。）月悬光。从风衣起发芬香。为君起舞幸不忘。（○《乐府诗集》五十五。《诗纪》七十九。）

列坐华筵纷羽爵。清曲未终月将落。歌舞及时酒常酌。无令朝露坐销铄。（○同上）

愁来（乐府、《诗纪》并云。一作多。）夜迟犹叹息。抚枕思君终反仄。金翠钗环稍不饰。雾□流黄不能织。但坐空闺思何极。欲以短书寄飞翼。（○同上）

遥夜忘寐起长叹。但望云中双飞翰。明月入牖风吹幔。终夜悠悠坐申旦。谁能知我心中乱。终（文苑作中。）然有怀岁方晏。（○文苑英华百九十三。《乐府诗集》五十五。《诗纪》七十九。）


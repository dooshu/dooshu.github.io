龟孽


大足初，虔州获龟，六眼，一夕而失。

肃宗上元二年，有鼍聚于扬州城门上，节度使邓景山以问族弟珽，对曰：“鼍，介物，兵象也。”

贞元三年，润州鱼鳖蔽江而下，皆无首。

大和三年，魏博管内有虫，状如龟，其鸣昼夜不绝。近龟孽也。

秦宗权在蔡州，州中地忽裂，有石出，高五六尺，广袤丈余，正如大龟。

鸡祸。

垂拱三年七月，冀州雌鸡化为雄。

永昌元年正月，明州雌鸡化为雄。八月，松州雌鸡化为雄。

景龙二年春，滑州匡城县民家鸡有三足。京房《易妖占》曰：“君用妇言，则鸡生妖。”

玄宗好斗鸡，贵臣、外戚皆尚之，贫者或弄木鸡，识者以为：鸡，酉属，帝生之岁也；斗者，兵象。近鸡祸也。

大中八年九月，考城县民家雄鸡化为雌，伏子而雄鸣。化为雌，王室将卑之象，反雌伏也。汉宣帝时，雌鸡化为雄，至元帝而王氏始萌，盖驯致其祸也。

咸通六年七月，徐州彭城民家鸡生角。角，兵象，鸡，小畜，犹贱类也。

下体生上之痾。

咸通十四年七月，宋州襄邑有猎者得雉，五足，三足出背上。足出于背者，下干上之象；五足者，众也。

青眚青祥。

贞观十七年四月，立晋王为太子，有青气绕东宫殿。始册命而有祲，不祥。十八年六月壬戌，有青黑气广六尺，贯于辰戌，其长亘天。

大和九年，郑注箧中药化为蝇数万飞去。注始以药术进，化为蝇者，败死之象。近青眚也。乾元三年六月，昏，西北有青气三。






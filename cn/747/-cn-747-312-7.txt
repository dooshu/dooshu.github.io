○送蒋胄曹充陇右营田判官序

古之使臣，必有命介，所以谋阙计事、类能撰功。蒋侯之往佐轩，盖其义也。夫其敏行精识。长才博闻，克荷《诗》、《礼》之训，聿修清白之业。故妙年从官，已著老成之风；卑飞未骋，共许垂天之翼。是行也，必能使田有封洫，事著典常。储峙孔殷，甲兵不顿，爱人许国，何以尚兹？时中丞公亢宠天朝，而子勤役边鄙。岂不以策名委质者，义方之大训，出入顾复者，常情之小慈，不贵垂堂之说，还嗤倚门之望，懿乎哉！又闻君子之远其子也。河陇先秋，鹰隼方击，赞成纠慝，今也其时。群公题之，赋诗以赠。


○处分朝集使敕（九）

敕朝集使等：宏风善俗，寄於良吏；求瘼恤隐，职在亲人。朕并建藩牧，择其师长，钦若古训，俾人用康，而教化或未洽，黎或未宁，攘窃者或有犯禁，逋亡者闻复业。岂朕敦谕之道尚缺，而牧宰之训未明欤？永念於此，不忘旰昃。卿等咸承朝寄，分掌外台，共理之道，期於康济。至若率身以正，驭众以仁，而下不化者，未之有也。卿等还州，宜禁侵渔，绝浮惰，茕独鳏寡，尤资惠育，盗贼袄讹，特宜禁断。其征镇人家，每须优当，科敛之事，必在均平。顷者水灾，荐及河朔，朕思无不至，忧彼元元，发仓廪、漕江淮以赈之，蠲租税、停征役以安之。今属春阳布和，农事方起，虑有乏绝，致妨农桑，虽已遣使安抚，或恐事未周赡。如有不支济者，即便量事赈给，诸道有损之处，亦宜准此。朕不欲一物失所，众情不遂，纳群生於仁寿，跻大化於平。卿等各宜恭守朝章，宣布朕意，虽万方有罪，敢忘在予。而三载考绩，须徵行事，安人称职，可不勉欤？并宜好去。


◇学宫颂（并序）

自五帝典绝，三王礼废，应期命世，齐贤等圣者，莫高于孔子也。故有若曰：「出乎其类，拔乎其萃。」诚所谓性与天道，不可得而闻矣。由也务学，名在前志；宰予画寝，粪土作戒。过庭子弟，诗礼明记。歌以咏言，文以骋志。予今不述，后贤曷识。

於铄尼父，生民之杰。性与天成，该圣备艺。德伦三五，配皇作烈。玄镜作鉴，神明昭晰。仁寒宇宙，志陵云霓。学者三千，莫不俊。唯仁可凭，唯道足恃。赞仰弥高，请益不已。（《艺文类聚》三十八）

言为世范，行为时矩。（《文选·沈约〈齐安陆王·碑文〉》注）


○会昌五年六月二十九日就宅宣并谢恩问疾表状

高品骆遂泰至，奉宣圣旨者。臣承命兢皇，不知所处。臣缘抱疾岁久，服药过多，形体虚羸，筋力不逮，实恐妨废机务，转积愆尤，所以辄献恳诚，愿辞繁剧。每於延英奏事，陛下常假慈颜，心肺肝怀，无所不尽，更无他故，须有上陈，只以衰羸，自忧颠仆。况臣四海之内，孤独一身，唯将赤诚，仰戴明主，岂敢辄怀愿望，上负天慈？伏望更许两日将息，即冀朝谒。臣不任云云。


孙教授华四首

【凤山怀古（三首）】

宋家事业如汉晋，遗史班班今尚存。

南渡衣冠元帝纪，中山庙社靖王孙。

海门龙去秋潮横，宫树乌啼夕磷繁。

已恨无人似诸葛，生憎何物学桓温。

王气中流甲马营，残星还绕凤凰城。

斯文自可同三代，诸老犹能语二京。

稚帝有车将白璧，太皇无舰载苍生。

只今薄海渐声教，共戴尧天乐太平。

天兵压境，陈宜中启请太后，欲请三宫浮海，且云舟航已具。后曰：“临安十万百姓，能尽载否？”遂迎王师。

莫向登临起叹吁，故宫今是梵王都。

麒麟馺娑荒荆棘，鹦鹉频伽张苾刍。

辇道久无黄曲盖，寝垣谁置白浮屠。

望江亭子依然好，时有胡僧置酒壶。

【枫桥夜泊】

画船夜泊寒山寺，不信江枫有客愁。

二八蛾眉双凤吹，满天明月按《凉州。


【送晋熙公别诗】

太行君失路。扶摇我退飞。无复红颜在。空持（文苑、《诗纪》并云。一作将。）白首归。色移三代服。尘化两京衣。道穷方识（文苑云。一作体。）命。事云乃知非。西候追孙楚。南津送陆机。云薄鳞逾细。山高翠转微。气随流水咽。泪逐断弦挥。但令寸心密。随意尺书稀。（○文苑二百六十六作送留熙公别。《诗纪》百二十六。○逯按。文苑留字率写作留。留晋易讹。）


卷四

钦定四库全书

翰林记卷四　　　　　　明　黄佐　撰

文华堂肄业

洪武六年开文华堂禁中以为储材蓄德之所乡贡举人至京师诏免会试择年少俊异者俾肄业其中正月甲寅有司以河南第一人张唯等名上召见便殿亲命题俾赋诗诗成称旨唯及王辉李端张翀皆擢编修萧韶为秘书监直长赐带冠衣服又明日以山东第三人王琏等见召试如之琏及张凤任敬马亮陈敏皆擢编修赐予之受命入堂读书诏词林名臣分教之太子赞善大夫宋濓太子正字桂彦良等与焉上谓曰昔许鲁斋诸生多为宰辅卿其勉之于是听政之暇辄幸堂中取其文亲评优劣命光禄寺日给酒馔每食皇太子亲王迭为之主唯等侍食左右冬夏赐衣时赐白金弓矢鞍马宠锡甚厚濓辈虽司启迪顾诸生皆上所亲教不敢以师道自居一日侍燕间询及肄业孰进益濓对曰无如张唯者因备述其隽才请録为弟子员上笑而许之盖同时进者凡十有七人又选成均之秀入武英堂俾练习政事方徵彭通宋善王惟吉等皆拜给事中礼遇虽不及唯等然侍从车驾应制备顾问未始异也其後多至执政有声光云

文渊阁进学

永乐三年正月壬子先是太宗命学士兼右春坊大学士解缙等新进士中选材质美敏者俾就文渊阁进学至是缙等选修撰曾棨编修周述周孟简庶吉士杨相王训王直吾绅彭汝器刘子钦余学夔童朴卢翰熊直王道罗汝敬沈升柴广敬王英全鼎杨流洪顺段民杨勉章敞李时勉倪维哲陈敬宗袁添禄二十八人入见上谕勉之曰人须立志志立则功就天下古今之人未有无志而能建功成事者汝等简拔於千百人中为进士又简拔於进士中至此固皆今之英俊然当立志远大不可安於小成为学必造道德之微必具体用之全为文必并驱班马韩欧之间如此立心日进不已未有不成者古之文学之士岂皆天成亦积功所至也汝等勉之朕不任尔以事文渊阁古今载籍所萃尔各食禄日就阁中恣尔玩赏务实得於已庶国家将来皆得尔用不可自怠以孤朕期待之意时庶吉士周忱自陈年少愿进学上喜曰有志之士也命增忱为二十九人遂命司礼监月给笔墨纸光禄寺给朝暮膳礼部月给膏烛钞人三锭工部择近第宅居之且命缙领其事数召至便殿问以经史诸子故实或至抵暮方退五日一休沐使内臣道之校尉备驺从人莫不歆其荣艶上时搜奇书僻事以验所学棨等多对诵如流上甚喜之多所奬赉恒顾羣臣曰秀才辈性子直可亲近缙尝以锺山蟠龙诗试诸人甚称彭汝器所作一日上问捕蛇者说汝器即朗诵於前上奇其才王训以大江遶金陵赋进上最称之且程试课业大严赏罚之典而王英王直尤为侪辈所推让云盖是时庶吉士隶本院者尚多如孙子良洽顺李昌祺萧省身江銕张宗琏田忠等无虑数十人皆不得与其与者皆被选者也後上尝亲征廵狩虽有庶吉士之选诏如甲申例车驾不及亲莅焉宣庙末年锐志储材合临御以来三科进士数百人拔其尤者凡二十八人以应二十八宿时癸丑丙辰诸进士发各衙门观政或既奉使出外矣诏追还选之皆入文渊阁进学其优礼给赐一循永乐甲申之制仍赐御制诗以示劝励

东阁进学

景帝兴自藩邸议者谓与太宗同故在御恒思复太宗之旧景泰二年诏选庶吉士并首甲柯潜等二十八人命进学於东阁赐居第给大官酒馔及膏烛纸费命内阁大臣典领之盖不别立师不出就外公署一如永乐初科故事然车驾未尝亲莅教也五年亦选庶吉士暨首甲孙贤等十八人遂遵正统时例矣

公署教习

庶吉士在外公署教习始自正统初年大明会典云凡庶吉士内阁奏请学士等官二员教习本院仍行户部给灯油钱兵部拨皂隶刑部给纸劄工部拨房屋顺天府给笔墨光禄寺给酒饭内阁按月考试俟有成效送吏部铨注本院并除各衙门职事窃谓庶吉士教习寖与文华堂文渊阁时旧规不同其所拨给第虚应故事耳本院不以上请朝廷曷由知之自今宜依祖宗时入禁中侍燕屡承顾问上以储才蓄德而为教则下亦必涵养进修而自朂不惟人才造就而君德赞辅有攸赖焉若不得已就外教习领其事者宜奏请专使校讐中秘书日令有所撰述以为九重之献暇则演习经筵讲章日久与之讨论古今商确经史同异得失且究竟名理归诸身心以行谊相砥励务得真儒以为国家之用若其学业高下宜默识之其或求见邀名则斥而退之勿收匪人以招物议则非惟育材有成效抑亦奉祖宗之遗训也苟舍大纲而先末艺以诗文记诵为学而道德政学则忽弃焉授受之际既近於学究而乃设会簿稽勤惰惟严声厉色以督责之亦浅乎哉其待士矣正统以来在公署读书者大都从事词章内阁所谓按月考试则诗文各一篇第其高下俱揭帖开列名氏发本院立案以为去留之地致使卑陋者多至奔竞有志者甚或谢病而去不能去者多称病不往将近三年则纷然计议邀求解馆最可笑也弘治癸丑学士李东阳程敏政教庶吉士至院阅会簿悉注病假而去乃赋一絶云回廊寂寂锁斋居白日都消病历余窃食大官无寸补緑隂庭上看医书其流弊一至於此又闻之前辈云天顺甲申庶吉士次年相率入内阁求解馆大学士李贤谓曰贤辈教养未久奈何遽欲入仕计礼抗声对曰今日比永乐时何等教养且老先生从何处教养来贤稍责之即曰吾辈教习虽例该三年已烧却一年矣谓癸未春闱灾故也贤怒甚明日请旨各授职罚礼观政刑部又数月拜南京刑部主事礼之言虽近不恭然不可谓无稽者观此则教法不复祖宗之旧其能服英俊之心乎作人秉钧者宜加之意

庶寮召试

圣祖时南昌县学训导朱善以学行闻本府以名上於朝陞教授洪武八年起取天下教职曾被荐擢者赴京师上廷试之擢善第一除修撰十六年十月东昌府学教授冯献考最召试称旨除左赞善二十年十一月戊子以河南府学训导葛钧为侍讲学士钧学行着闻上召试之果不谬故有是命三十年六月召试行人司副陈性善行人陈成称旨皆擢检讨他如傅藻袁涣雎稼唐肃等擢应奉孙蕡等擢典籍皆起自州县庶寮召试云壬午太祖闻桐城知县胡俨有文学召试之称旨改除检讨仁宣以後无闻焉惟正统四年进士钱溥由楷书得为检讨自云召试非其实也

文华殿考艺

永乐中召试庶吉士文艺多在文华殿宣德八年冬宣宗御文华殿召诸庶吉士诣文渊阁试以诸葛孔明可与兴礼乐论亲第其高下取十三人翰林以徐珵为首赐宝镪百锭余有差盖因永乐之旧也已而别选尹昌等六人萧鎡等二人及斋宫所选者八人以足二十八人之数时多需次於家及在诸司观政俱得召试云正统元年诏以前二十八人分等第官中外复宣德故事於新科进士百人中选十四人补其处而考艺则大臣司之自是遂为例

斋宫考艺

宣德五年三月诏取庶吉士三十人分隶近侍诸衙门如洪武乙丑之制次日引入斋宫御试与进士九十七人命题出取士何以得真材论止选八人入翰林萨琦为首次第皆上亲裁在前列者赐白金五两紵币五十缗余有差其隶六科为庶吉士者有廖庄之属杨宁等令归乡读书至八年复合前後科进士二十八人入翰林焉正统後庶吉士止隶翰林然考艺出於当宁者自是罕矣

幼童教习

会典云凡各处举到幼童奉旨送本院读书习字者月给米食内阁稽考课业俟有成效奏请擢用其愿科举出身者听按奇童被荐入翰林读中秘书者始自英宗朝兵部尚书程信之子敏政後以本院秀才中顺天府郷试第二名成化丙戌进士及第第二人继而云南奇童杨一清亦以荐为本院秀才中成化辛卯顺天府乡试高等明年登进士第成化末崇仁洪锺七岁善书有司以奇童荐宪宗召见嘉叹命入翰林充秀才读中秘书弘治己酉中顺天府乡试第六明年举进士授中书舍人时年十八云

选充秀才

秀才之选始自太祖时然未始隶翰林也英宗时始选奇童及善书者充本院秀才天顺时有姜立刚之属

俸粮

凡本院官吏及带俸官俸粮旧於礼部带支後奏准本院自行收支学士正五品月支米十六石岁该一百九十二石侍读学士侍讲学士从五品月支米十四石岁该一百六十八石侍读侍讲正六品月支米十石岁该一百二十石修撰从六品月支米八石岁该九十六石编修正七品月支米七石五斗岁该九十石检讨从七品月支米七石岁该八十四石五经博士正八品月支米六石五斗岁该七十八石典籍从八品月支米六石岁该七十二石侍书正九品月支米五石五斗岁该六十六石待诏从九品月支米五石岁该六十石其内阁大臣随所带职衔支俸不在此例洪武中俱给全俸其後始有折色永乐十九年以行在衙门裁革令随从在京官员一品至五品三分米七分钞六品至九品四分米六分钞而本院官有被特恩全支本色者二十年始定每司给米一石於折钞内扣除余以椒米折钞若南京翰林院官吏俸粮与本院同宣德六年始有折绢之令七年始有赃罚库物件折俸之令正统七年始定仍给本色之令天顺元年始定照旧於南京本色之令七年始定折绢为四月五月之数成化四年令折色俸钱钞兼支三分钞四分钱钱二文准钞一贯十六年折俸钱折支三梭布每一疋折米二十石弘治十年始定三分四分本色俸自後每石折银七钱而凡在任患病三月者住俸公差无家小者明白开报囬日补支詹事府春坊司经局官吏俸粮景泰三年始令於本衙门收放详见会典

供需

会典云凡内阁官光禄寺日逐给料物拨厨役制造酒饭司礼监拨匠作装制书籍纸劄工部轮拨班匠供役本院官酒饭俱於光禄寺支给宣德以前讲读史官岁拨班匠一名其後寝凡内阁合用笔墨及雌黄朱墨俱於司礼监关给纸劄本监及刑部关给木炭惜薪司及工部关给南京翰林院合用匠役於南京工部拨给詹事府合用纸劄每月於刑部关给笔墨印色顺天府买办送用若食盐每日例支一筋乃祖设各衙门以来常例本院该吏於各官处先各领银三钱送户部折钞谓之扛擡费

兼职支俸

国朝设官有兼职者如本院学士承旨兼吏部尚书之类其俸皆二职兼支洪熙初元杨士奇黄淮杨荣金幼孜皆以三孤或太子三少兼尚书及大学士三俸例皆兼支始士奇固辞尚书不拜上厉色曰黄淮杨荣金幼孜皆三职卿独二职人将谓何卿勿辞因请辞俸上曰卿於朕劳勤二十年故賙以此禄何用辞士奇曰尚书月俸六十石可养壮士六十人臣受二俸已过分安敢复加时尚书蹇义在侧言宜听士奇辞学士俸士奇言辞禄当辞厚何用取虚名上曰朕成卿志及听辞顾义谓曰亷贪之风士奇有焉於是黄淮亦辞户部尚书俸其後内阁大学士带衔三孤仍兼太子三师与尚书凡四俸兼支或止支二俸用士奇故事也其本院官与詹事府坊局互兼职者支俸或兼或否悉取自上裁

分俸养亲

洪武四年诏许中外官员有父母者分俸於原籍供奉养仁宗即位诏复因之遂为令时大学士黄淮父性进封少保奏请分俸於乡如例上从之宣德初侍讲学士王英奏乞分俸养母於家上亦从之自是多所祈允不能悉记

办事带俸

本院办事带俸官以书办为职起自内阁三杨用事时於制诏制勅二房听用多由秀才儒士译字生举任始授鸿胪寺序班稍迁至中书舍人陞授大理寺卿正寺副评事尚宝司卿少卿司丞太常寺卿少卿寺丞各部左右侍郎郎中员外主事等职至三品而止独华亭沈度善书驰声永乐时自典籍累迁学士景泰中中书舍人赵昂陞编修进通政司参议为特异其後亦有由官生及举人进士入者弘治中林章官至三品遇恩加勲阶至荣禄大夫前此未有也

吏役

本院司吏一名由在外州与县司拨詹事府令史二名由在外府司吏拨左右春坊司吏各一名经局司吏一名其由拨俱与本院同办事旧制以三年为限後递减至二年若急办拨与本院及詹事府坊局各官者不限在外府州县司典或多至五六人以一年为限有互相借用者其在内阁则又益多矣庶吉士及本院办事带俸官每员止拨一名

皂隶

皂隶之役出自兵部拨送宣德间令随从皂隶系不愿应当者每名月办柴薪银一两说者谓出於大学士杨士奇所建议正统间定五品六品四名七品至九品二名内本院编修检讨中书舍人系近侍官各加一名本院译字官一名其後奏准庶吉士钦与一名本院直堂十五名詹事府左春坊直堂各八名右春坊直堂五名司经局直堂六名詹事府主簿厅直厅一名制勅房看朝房皂隶四名若内阁大臣则随所带衔拨与非复本院例也成化初修撰罗伦独不受皂隶柴薪银尝论咎杨东里之失或谓出自君命受之无害於义然或有署印互争直堂至成隙者有之其视伦贤不肖抑又远矣

舆马

本院官皆乘马迁至三品例乘肩舆独掌署南京院印者与三品同盖旧规也前辈质朴庶吉士多步行或有乘驴者若途次相遇洪武中学士遇公侯引马却避四品引马侧立三品分道而行永乐以後本院虽六品以下官惟前辈在内阁官尊者引马侧立余举手而已成化中有史官遇尚书为所呵内阁闻而使人让之谢过乃已盖本院职虽卑而倚任则重故与公卿抗礼而不避自太宗时始也虽然行修名彰足为舆卫谁敢侮之若过自贬损怯媚权势则不可尔

翰林记卷四








○山瞑孤猿吟赋（以“吟起残晖，客颜悄恻”为韵）

白日光沉，青山影深。伊万籁以俱寂，有孤猿而忽吟。隔树初传，切切而来当暮景。随风更远，声声而飞下烟岑。当其叠嶂凌空，微阳送晷。拥条之响俄发，命侣之音迥起。扬清引浊，如含庄舄之愁。吐怨流哀，不为养由之矢。增怅望兮动辛酸，建阳小兮凝晚寒。逾绝壑兮度鸣湍，悲风飒兮零雨残。涧草萋绿，花陨丹。此处则临岸爰笑，攀萝永叹。几多之去棹来舟，惊迷岛屿。无限之离魂别绪，飞挂林峦。感东西而怨行役，三峡山光峭空碧。冒悬流而跻绝壁，苦露结兮寒烟白。望帝冤魂，苌宏怅魄。此处则抱树惊晓，号风向夕。峨嵋高兮剑峰绿，愁杀巴人。锦江暮兮筇竹秋，悲缠楚客。山隐隐，水渺渺，孤猿吟兮何悄悄。野骇麋鹿，林栖群鸟。往往於松萝谷口，啸得烟昏。时时向薛荔峰前，啼摧月皎。断续相催，声长韵微。千林之红叶虽堕，万岭之愁云不飞。嘹嘹敫々休未休，如迎静夜。历历啾啾起又起，似送残晖。足令掩耳傍亻皇，吞声太息。何彼韵之增起，欲我听之暂息。则知边城雁兮高柳蝉，未若听吟猿而惨恻。


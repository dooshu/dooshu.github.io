纵鹊毁巢


唐史纪：太宗时，尝有白鹊构巢于寝殿之上，合欢如腰鼓。左右称贺。上曰：“我常笑隋帝好祥瑞。瑞在得贤，此何足贺？”命毁其巢，纵鹊于野外。

唐史上记：太宗时，尝有白鹊结窝巢于寝殿之上。其巢两个合而为一，有合欢之形，又两头大，中腰小，恰似那乐器中腰鼓的模样。左右侍臣都说道：“凡物相并，则不能相容。今两鹊为巢，合而为一，形状殊常，实为稀有。此盖天地和气所钟，主上圣德所感，理当称贺。”太宗说：“不然，昔隋帝不好贤人而好祥瑞，至于亡国。我尝笑他。以我看来，只是得贤臣、理政事、安百姓，使天下太平，这才是真正的祥瑞。至于珍禽奇兽，不过一物之异耳。何足为瑞而称贺哉！”遂令人毁其窝巢，而纵放白鹊于野外。

夫天地之间草木鸟兽，形质间有殊异者，皆气化偶然，不足为奇。人主不察，遂以为瑞，于是小人乘机献谄，取悦于上，至有以孔雀为鸾凤而诬上行私者矣。人主好尚，可不谨哉！唐太宗纵鹊毁巢，诚为超世之见，而瑞在得贤，尤万世人君之龟鉴也。






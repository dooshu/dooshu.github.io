○人为牛

苏城大鹿巷唐豆腐家，以磨面为生。其子妇陆氏有弟，死四年矣。唐之季子尝昼假寐，梦陆子来语之曰：「予不幸死，被罚为牛，今卖于君家。君以亲故，幸善遇我，视眼上有白翳者，乃我也。」惊觉，问之其家佣工，两日前正买二牛，一小者目果有白翳。后卖者来，说此牛适四岁矣。陆子平日与唐交易，负其直，不时输，尝誓云：「我若欠钱，应作畜生偿汝。」至是人以为果报云。

又嘉定富人王全者，尝梦其亡父曰：「吾生时欠江阴某甲钱，今托生其家为牛以偿，且满矣。尔往赎吾归，诸牛惟吾身白，善记之，慎无论价。」全寻到其家，视栏内果有一白牛，求市之，其家惜此牛徤而善运，不许，倍价乃得载归。覆以帷幙，择刍豆精好者饲之，数岁死。


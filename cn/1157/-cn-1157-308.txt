●卷三百八　物异考十四

○人异

按传曰："皇之不极，厥罚常阴，时则有下人伐上之痾。"昌邑王时，霍光将议废立，而夏侯胜援此以谏王出游，光与张安世疑谋已泄，而惊异其说。然则所谓下人伐上之痾，乃犯上反叛之谓。然历代史志只谓之人痾，而所载者则形体之妖异，或举动言语之狂惑，或化为异物，或已死复生，殊不及叛逆之事。盖人痾者，妖也；叛逆者，其应也。又下而犯上，臣而背君，其妖孰甚焉！故总谓之人痾云。

《春秋》文公十一年，"败狄于咸（师古曰："咸，鲁地也。"）。《榖梁》、《公羊传》曰，长狄（师古曰："防风之後，漆姓也，国号鄋暪。鄋音所求反。暪莫干反。"）兄弟三人，一者之鲁（师古曰："侨如也。来伐鲁，为叔孙得臣所获。"），一者之齐（师古曰："荣如也。齐襄公二年伐齐，为王子成父所获。"），一者之晋。（师古曰："焚如也。宣十五年，晋灭潞国而获之。"）皆杀之，身横九畮（师古曰："畮，古亩字。"）；断其首而载之，肩见於轼（师古曰："轼，车前横木。"）。何以书？记异也。刘向以为是时周室衰微，三国为大，可责者也。天戒若曰，不行礼义，大为夷狄之行，将致危亡。其後三国皆有篡弑之祸（师古曰："谓鲁文公薨，襄仲弑恶及视而立宣公；齐连称、管至父弑襄公而立无知；晋栾书、中行偃弑厉公而立悼公。"），近下人伐上之痾也。刘歆以为人变，属黄祥。一曰，属臝虫之孽。一曰，天地之性人为贵，凡人为变，皆属皇极下人伐上之痾云。京房《易传》曰："君暴乱，疾有道，厥妖长狄入国。"又曰："丰其屋，下独苦（师古曰："丰其屋，《易》、《丰卦》上六爻辞。丰，大也。"）。长狄生，世主虏。"

史记，魏襄王十三年，魏有女子化为丈夫。京房《易传》曰："女子化为丈夫，兹谓阴昌，贱人为王；丈夫化为女子，兹谓阴胜，厥咎亡。"一曰，男化为女，宫刑滥也（如淳曰："宫刑之行大滥也。"）；女化男，妇政行也。

赧王三十一年，齐有人当阙而哭者，求之不得，去则闻其声。时燕昭王伐齐，齐湣王出奔，为楚将淖齿所弑。史记秦始皇帝二十六年，有大人长五丈，足履六尺，皆夷狄服，凡十二人，见於临洮（师古曰："陇西之县也。音吐高反。"）。天戒若曰，勿大为夷狄之行，将受其祸。是岁，始皇初并六国，反喜以为瑞，销天下兵器，作金人十二以象之。遂自贤圣，燔《诗》、《书》，阬儒士；奢淫暴虐，务欲广地；南戍五岭，北筑长城以备胡越（师古曰："五岭，解在《张耳陈馀传》。"），堑山填谷，西起临洮，东至辽东，径数千里。故大人见於临洮，明祸乱之起。後十四年而秦亡，亡自戍卒陈胜发。

秦始皇三十六年，郑客从关东来，至华阴，望见素车白马从华山上下，知其非人，道住止而待之。遂至，持璧与客曰："为我遗滈池君（长安西北有滈池，君则池神也。江神告之）。"因言"今年祖龙死（祖，始也。龙，人君象。谓始皇也）。"忽不见。客奉璧，始皇使御史视之，即二十八年过江所湛璧也，默然良久，曰："山鬼不过知一岁事也。"

汉高祖为亭长，送徒骊山，被酒，夜经泽中，有大蛇当径，乃拔剑斩蛇。後人来至蛇所，有一老妪夜哭，人问之，曰："吾子，白帝子也，化为蛇，当道，今者赤帝子斩之，故哭。"人以妪为不诚，欲苦之，妪因忽不见。後人告高祖，高祖心独喜，自负。诸从者日益畏之。景帝二年九月，胶东下密人年七十馀，生角，角有毛。时胶东、胶西、济南、齐四王有举兵反谋，谋由吴王濞起，连楚、赵凡七国。下密，县居四齐之中；角，兵象，上乡者也；老人，吴王象也；年七十，七国象也。天戒若曰，人不当生角，犹诸侯不当举兵以乡京师也；祸从老人生，七国俱败云。京房《易传》曰："冢宰专政，厥妖人生角。"　武帝征和元年，上居建章宫，见一男子带剑入中龙华门，疑其异人，命收之。男子捐剑走，逐之弗获。上怒，斩门候。冬十一月，发三辅骑士大搜上林，闭长安城门索，十一日乃解。巫蛊始起。　哀帝建平中，豫章有男子化为女子，嫁为人妇，生一子。长安陈凤言此阳变为阴，将亡继嗣，自相生之象。一曰，嫁为人妇生一子者，将复一世乃绝。　哀帝建平四年四月，山阳方与女子田无啬生子（师古曰："方与者，山阳之县也。女子姓田，名无啬。方与音房豫。"）。先未生二月，儿啼腹中，及生，不举，葬之陌上，三日，人过闻啼声，母掘收养。　平帝元始元年二月，朔方广牧女子赵春病死（师古曰："广牧，朔方之县也。姓赵，名春。"），敛棺积六日（师古曰："敛音力赡反。棺音工唤反。"），出在棺外，自言见夫死父，曰："年二十七，不当死。"太守谭以闻。京房《易传》曰："'幹父之蛊，有子，考无咎（韦昭曰："蛊，事也。子能正父之事，是为有子，故考不为咎累。"师古曰："《易》、《蛊卦》初六爻辞也。"）。'子三年不改父道，思慕不皇，亦重见先人之非（师古曰："言久有不善之事，当速改之，若唯思慕而已，无所变易，是重显先人之非也。一曰，三年之内，但思慕而已，不暇见父之非，故不改也。重音直用反。"），不则为私，厥妖人死复生。"一曰，至阴为阳，下人为上。六月，长安女子有生儿，两头异颈面相乡，四臂共胸俱前乡（师古曰："乡读曰乡。"），尻上有目长二寸所。京房《易传》曰："'睽孤，见豕负涂（师古曰："《易》、《睽卦》上九爻辞也。睽孤，乖刺之意也。涂，泥也。睽音苦携反。"）'，厥妖人生两头。下相攘善，妖亦同。人若六畜首目在下，兹谓亡上，正将变更。凡妖之作，以谴失正，各象其类。二首，下不一也；足多，所任邪也；足少，下不胜任，或不任下也。凡下体生於上，不敬也；上体生於下，媟渎也；生非其类，淫乱也；人生而大，上速成也；生而能言，好虚也。群妖推此类，不改乃成凶也。"

王莽始建国二年，甄丰子寻坐伪作符命诛，党与死者数百人。寻手理有"天子"字，莽解其臂入视之，曰："此一大子也，或一六子也。六者，戮也。明寻父子当戮死也。"　是岁，池阳县有小人景，长尺馀，或乘车马，或步行，操持万物，大小多相称（车马及物皆称人之形。），三日止。　天凤四年，连率韩博上言："有奇士，长丈，大十围，来至臣府，曰欲奋击胡虏。谓巨毋霸，出於蓬莱东南，五城西北昭如海濒（昭如，海名也）。轺车不能载，三马不能胜。即日以大车四马，建虎旗，载霸诣阙。霸卧则枕鼓，以铁箸食。乞迎之於道，京师门户不容者，开高大之，以视百蛮。"

後汉灵帝建宁三年春，河内妇食夫，河南夫食妇（臣昭曰："以夫之尊，在河之阳，而阴承体卑，吞食尊阳，将非君道昏弱，无居刚之德，遂为阴细之人所能消毁乎？夫为家之主，而乃自食正内之人。时宋皇后将立，而灵帝一听阉宦，无所厝心，宋后终废。天戒若曰，徒随嬖竖之意，夫啖其妻乎？"）。　二年，雒阳上西门外女子生儿，两头，异肩共胸，俱前向，以为不祥，堕地弃之。自此之後，朝廷霿乱，政在私门，上下无别，二头之象。後董卓弑太后，被以不孝之名，放废天子，後复害之。汉元以来，祸莫逾此。四年，魏郡男子张博送铁卢诣太官，博上书室殿山居屋後宫禁，落屋讙呼。上收缚考问，辞"忽不自觉知（臣昭曰："魏人入宫，既夺汉之徵，至後宫而讙呼，终亦祸废母后。"）。"中平元年六月壬申，雒阳男子刘仓居上西门外，妻生男，两头共身。　灵帝时，江夏黄氏之母，浴而化为鼋，入於深渊，其後时出见。初浴簪一银钗，及见，犹　在其首（臣昭曰："黄者，代汉之色。女人，臣妾之体。化为鼋，鼋者元也。入於深渊，水实制火。夫君德尊阳，利见九五，飞在於天，乃备光盛。俯等龟鼋，有愧潜跃；首从戴钗，卑弱未尽。"）。献帝初平中，长沙有人姓桓氏，死，棺敛月馀，其母闻棺中声，发之，遂生。占曰："至阴为阳，下人为上。"其後曹公由庶士起。　建安四年二月，武陵充县女子李娥，年六十馀，物故，其家以杉木槥敛，墓於城外数里上，己十四日，有行者闻冢中有声，便语其家。其家往视闻声，便发出，遂活。七年，越嶲有男子化为女子。时周群上言，哀帝时亦有此异，将有易代之事。至二十五年，献帝封於山阳。建安中，女子生男，两头共身。

魏文帝黄初初，清河宋士宗母化为鳖，入水。　明帝太和三年，曹休部曲邱奚农女死复生。时有开周世冢，得殉葬女子，数日而有气，数月而能言，郭太后爱养之。又，太原人发冢破棺，棺中有一生妇人，问其本事，不知也。视其墓木，可三十岁。按京房《易传》曰："至阴为阳，下人为上。"宣帝起之象也。汉平帝、献帝并有此异，占以为王莽、曹操之证。　青龙元年，并州刺史毕轨送汉故渡辽将军范明友鲜卑奴，年三百五十岁，而言品饮食如常人。奴云："霍显，光後小妻。明友妻，光前妻女。"时京邑有一人，失其姓名，食啖兼十许人，遂肥不能动。其父曾作远方长吏，官徒送彼县，令故义传供食之，一二年中，一乡辄为之俭。　三年中，寿春农民妻自言为天神所下，命为登女。当营卫帝室，蠲邪纳福。饮人以水，及以洗创，或多愈者。於是立馆後宫，下诏称扬，甚见优宠。及景初二年，帝疾，饮水无验，以致大渐，於是斩焉。　元帝咸宁二年八月，襄武县言，有大人见，长三丈馀，迹长三尺二寸，髪白，著黄巾、黄单衣，拄杖，呼王始语曰："今当太平。"晋寻代魏。

吴孙休时，乌程人有得困病，及瘥，能以乡言者，言於此而闻於彼。自其所听之，不觉其声之大也。自远听之，如人对言，不觉声之自远来也。声之所往，随其所向，远者所过十数里。其邻人有责息於外，历年不还，乃假之使为责让，惧以祸福。负物者以为鬼神，即颠倒畀之，其人亦自不知所以然也。

按此事《晋史》置之言不从条下，然此妖异也，故今移置之人痾门云。

孙休永安四年，安吴氏陈焦死七日复生，穿冢出。干宝曰："此与汉宣帝同事。乌程侯皓承废故之家，得位之祥也。"孙皓宝鼎元年，丹阳宣骞母，时年八十，因浴化为鼋。兄弟闭户卫之，掘堂上作一大坎，实水其中。鼋入坎游戏，一二日恒延颈外望，伺户小开，便轮转自跃，入於远潭，遂不复还。此与汉灵帝时黄氏母事同。吴亡之象也。

晋武帝泰始五年，元城人年七十，生角。殆赵王伦篡乱之象也。　咸宁二年十二月，琅邪人颜畿病死，棺敛已久，家人咸梦畿谓己曰："我当复生，可急开棺。"遂出之。渐能饮食屈伸视瞻，不能行语。二年复死。京房《易传》曰："至阴为阳，下人为上，厥妖人死复生。"其後刘、石僭逆，遂亡晋室，下为上之应也。　惠帝元康中，安丰有女子周世宁，八岁，渐化为男子，至十七八而气性成。京房《易传》曰："女子化为丈夫，兹谓阴昌，贱人为王。"此亦刘、石覆荡天下之妖也。　元康中，梁国女子许嫁，己受礼聘，寻而其夫戍长安，经年不归。女家更以適人，女不乐行，其父母逼强，不得巳去，寻病亡。後其夫还，问其女所在，其家具说之。其夫迳至女墓，不胜哀情，便发冢开棺，女遂活，因与归家。後婿闻知，诣官争之，所在不能决。秘书郎王导议曰："此是非常事，不得以常理断之，宜还前夫。"朝廷从其议。　惠帝世，杜锡家葬，而婢误不得出。後十年，开冢祔葬，而婢尚生。始如瞑，有顷渐觉。问之，自谓再宿尔。初，婢之理年十五六，及开冢更生，犹十五六也，嫁之有子。

光熙元年，会稽谢真生子，头大而有髪，两蹠（之石反）反向上，有男女两体。生便作丈夫声，经一日死。此皇之不极，下人伐上之痾，於是诸王有僭乱之象也。惠帝之世，京洛有人兼男女体，亦能两用人道，而性尤淫，此乱气所生。自咸宁、太康之後，男宠大兴，甚於女色，士大夫莫不尚之，天下相仿傚，或至夫妇离绝，多生怨旷。故男女气乱，而妖形之作也。　怀帝永嘉元年，吴郡吴县万祥婢生子，鸟头，两足马蹄，一手，无毛，尾黄色，大如枕。此亦人妖，乱之象也。　五年五月，枹罕令嚴根妓産一龍、一女、一鵞。京房易傳曰："人生他物，非人所见者，皆为天下大兵。"是时，帝承惠皇之後，四海沸腾，寻而陷於平阳，为逆胡所害，此其徵也。愍帝建兴四年，新蔡县吏任侨妻产二女，腹与心相合，自胸以上，脐以下，各分。此盖天下未一之妖也。时内史吕会上言："按《瑞应图》，异根同体谓之连理，异亩同颖谓之嘉禾。草木之异，犹以为瑞，今二人同心，《易》称'二人同心，其利断金'。盖四海同心之瑞也。"时皆哂之。俄而四海分崩，帝亦沦没。　元帝太兴初，有女子其阴在腹，当脐下，自中国来至江东，其性淫而不产。又有女子阴在首，渡在扬州，性亦淫。京房《易传》曰："人生子，阴在首，天下大乱；在腹，天下有事；在背，天下无後。"於时王敦据上流，将欲为乱，是其徵。　三年十二月，尚书驺谢平妻生女，堕地濞濞（匹备反）有声，须臾便死。鼻目皆在顶上，面处如项，口有齿，都连为一，胸如鳖，手足爪如鸟爪，皆下勾。此亦"人生他物，非人所见者"。後二年，有石头之败。明帝太宁二年七月，丹阳江宁侯纪妻死，经三日复生。成帝咸康五年四月，下邳民王和侨居暨（居未反）阳，息女可年二十，自云上天来还，得徵瑞印绶，当母天下。晋陵太守以为妖，收付狱。至十一月，有人持柘（之夜反）杖绛衣诣止车门，口列为圣人使求见天子。门候受辞，辞称姓吕名赐，其言王和女可右足下有七星，星皆有毛，长七寸，天今命可为天下母。奏闻，即伏诛，并下晋陵诛可。　康帝建元二年十月，卫将军营督过望所领兵陈渎女台，有文在其足，曰"天下之母"，灸之愈明。京都諠譁，有司收系以闻。俄自建康县狱亡去。明年，帝崩，献后临朝，此其祥也。　孝武帝宁康初，南郡州陵女唐氏渐化为丈夫。　安帝义熙七年，无锡人赵未年八岁，一旦暴长八尺，髭须（上即移反，下相俞反）蔚（音尉）然，三日而死。义熙中，东阳人莫氏生女不养，埋之数日，於土中啼，取养遂活。义熙末，豫章吴平人有二阳道、重累生。

恭帝元熙元年，建安人阳道无头，正平，本下作女人形体。

刘聪子约死，一指犹暖，遂不殡殓。及苏，言见元海於不周山，经五日，而遂复从至昆仑山，三日而复返於不周，见诸王公卿将相死者悉在，宫室甚壮丽，号曰蒙珠离国。元海谓约曰："东北有遮须夷国，无主久，待汝父为之。汝父後三年当来，来後国中大乱相杀害，居家死亡略尽，但可永明辈十数人在耳。汝宜还，後年当来，见汝不久。"约拜辞而回，道过一国曰猗尼渠馀国，引约入宫，与约皮囊一枚，曰："为吾遗汉皇帝。"约辞而归，谓约曰："刘郎後年来必见过，当以小女妻之。"约归，置皮囊於机上。俄而苏，使左右机上取皮囊开视之，有一方白玉，题文曰："猗尼渠馀国天王敬信遮须夷国天王，岁在摄提，当相见也。"驰使呈聪，聪曰："若审如此，吾不惧死也。"及聪死，与此玉并葬焉。苻健时，新平有长人见，语百姓张靖曰："苻氏应天受命，今当太平，外面者归中而安泰。"问姓名，弗答，俄而不见。新平令以闻，健以为妖，下靖狱。会大雨霖，河、渭溢，浦津监寇登得一屐於河，长七尺三寸，人迹称之，指长尺馀，文深一寸。健叹曰："覆载之中何所不有，张靖所见定不虚也。"乃赦之。

宋明帝泰豫元年正月丁巳，巨人迹见西池冰上。

梁武帝时，海中浮鹄山，去馀姚岸可千馀里，上有女人年三百岁，有女官道士四五百人，年并出百，但在山学道。遣使献红席，帝方捨身时，其使適至，云此草常有红鸟居下，故以为名。观其图状，则鸾鸟也。时又有男子不知何许人，於大众中自割身以饲饥鸟，血流遍体，而颜色不变。又沙门智泉铁钩挂体，以燃千灯，一日一夜，端坐不动。　太清元年，丹阳有莫氏妻，生男，眼在顶上，大如两岁儿。堕地而言曰："儿是旱疫鬼，不得住。"母曰："汝当令我得过。"疫鬼曰："有上官，何得自由。母可急作绛帽，故当无忧。"母不暇作帽。以绛系髪．自是旱疫者二年。扬、徐、兖、豫尤甚。莫氏乡邻，多以绛免，他土效之无验。晁文大宝二年，京口人於藏儿，年五岁，登城西南角大楼，打鼓作《长江擂》。鼓，兵象也。时侯景乱江南。元帝承圣元年十二月，天门山获野人，出山三日而死。

陈武帝永定三年，有人长三丈，见罗浮山，通身洁白，衣服楚丽。京房《易传》曰："长人见，亡。"後二岁，帝崩。　後主为太子时，有妇人突入东宫而大言曰："毕国主。"後主立而祚终之应也。　至德三年八月，建康人家婢死，埋之九日而更生。有牧牛人闻而出之。　祯明二年，有神自称老子，游於都下，与人对语而不见形，言吉凶多验，得酒辄釂之，经三四年乃去。有船下，忽闻人言曰："明年乱。"视之，得死婴儿，长三尺而无头，明年陈亡。

後魏太武大延元年，有鄙妇人持方寸玉印诣潞县侯孙家，既而亡去，莫知所在。印有三字，为龙鸟之形，要妙奇巧，不类人迹，文曰"旱疫平"。

後齐文宣天保中，临漳有妇人产子，二头共体。是後政由奸佞，上下无别，两头之应也。　武成河清四年，有神见於後园万寿堂前山穴中，其体壮大，不辨其面，两齿绝白，长出於唇，帝直宿嫔御已下七百人咸见焉。帝又梦之。　後主武平五年，大旱，晋阳得死魃，长二尺，面顶各二目。帝闻之，使刻木为其形以献。

後周武帝保定三年，有人产子，男阴在背上如尾，两足指如兽爪。阴不当生於背而生者，阴阳反覆，君臣颠倒之象也。人足不当有爪而有者，将致攫人之变也。时晋公护专政，征伐自己，阴怀篡逆。帝诛之。　武帝时，有强练者，佯狂，持一瓢至晋荡公护门而击破之，曰："身尚可，子苦矣。"时护专政，因朝太后，帝击杀之。发兵捕其诸子，皆备楚毒而死。强练又行乞於市，人或遗之粟麦，辄以无底受之，因大笑曰："盛空。"未几，周灭，高祖移都，长安城为墟矣。

隋高祖开皇六年，霍州有老翁化为猛兽。　七年，相州有桑门变为蛇，尾绕树而自抽，长二丈许。　仁寿四年，有人长数丈，见於应门，其迹长四尺五寸。其年帝崩。

炀帝大业元年，雁门人房回安，母年百岁，额上生角，长二寸。《洪范五行传》曰："妇人，阴象也。角，兵象也。下反上之应。"是後天下果大乱，阴戎围帝於雁门。四年，雁门宋谷村有妇人生一肉卵，大如斗，埋之。後数日，所埋处雲雾尽合，从地雷震而上，视之洞穴，失卵所在。六年，赵郡李来王家，有婢产一物，大如卵。　七年正月朔旦，有盗衣白练裙襦，手持香花，自称弥勒佛出世，入建国门，夺卫士仗，将为乱。齐王暕遇而斩之。後三年，杨元感作乱，引兵围洛阳，战败乃伏诛。八年，有澄公者，若狂人，於东都大叫唱贼。帝闻而恶之。明年，元感作乱，举兵围洛阳。至十二年，澄公又大叫贼。李密逼东都，孟让烧丰东都市而去。　九年，帝在高阳。唐县人宋子贤，善为幻术。每夜，楼上有光明，能变作佛形，自称弥勒出世。又悬大镜於堂上，纸素上画为虵为兽及人形。有人来礼谒者，转侧其镜，遣观来生形像。或映见纸上他形，子贤辄告云："此罪业也，当更礼念。"又令礼谒，乃转人形京之。远近惑信，日数百千人。遂潜谋作乱，将为无遮佛会，因举兵，欲袭击乘舆。事泄，鹰扬郎将以兵捕之。夜至其所，绕其所居，但见火坑，兵不敢进。郎将曰："此地素无坑，止妖妄耳。"及进，无复火矣。遂擒斩之，并坐其党与千馀家。其後复有桑门向海明，於扶风自称弥勒佛出世，潜谋逆乱。人有归心者，辄获吉梦。由是人皆惑之，三辅之士，翕然称为大圣。因举兵反，众至数万。官军击破之。京房《易飞候》曰："妖言动众者，兹谓不信。路无人行。不出三年，起兵。"自是天下大乱，路无人行。

唐高祖武德四年，太原尼志觉死，十日而苏。太宗贞观十九年，卫州人刘道安头生肉角，隐见不常，因以惑众，伏诛。角，兵象；肉，不可以触者。高宗永徽六年，淄州高苑民吴威妻、嘉州民辛道护妻皆一产四男。凡物反常则为妖，亦阴气盛则母道壮也。　显庆三年，普州有人化为虎。虎，猛噬而不仁。仪凤三年四月，泾州献二小儿，连心异体。初，鹑觚县卫士胡万年妻吴生一男一女，其胸相连，馀各异体，乃析之，则皆死；又产，复然，俱男也，遂育之，至是四岁，以献於朝。永隆元年，长安获女魃，长尺有二寸，其状怪异。诗曰："旱魃为虐，如惔如焚。"是岁秋，不雨，至於明年正月。　二年九月，万年县女子刘凝静衣白衣，从者数人，升太史令厅，问比有何灾异，令执之以闻。是夜，彗星见。太史司天文、历候，王者所以奉若天道、恭授民时者，非女子所当问。　武后载初中，涪州民范端化为虎。　神功元年二月庚子，有人走入端门，又入则天门，至通天宫，阍及仗卫不之觉。时来俊臣婢产肉块如二升器，剖之有赤虫，须臾化为蜂，螫人而去。久视二年正月，成州有大人迹见。长安中，郴州左史因病化为虎，欲食其嫂，擒之，乃人也，虽未全化，而虎毛生矣。　睿宗太极元年，狂人段万谦潜入承天门，登太极殿，升御床，自称天子，且言："我李安国也，人相我年三十二当为天子。"　元宗开元二十三年四月，冀州献长人李家宠，八尺有五寸。代宗大历十年二月，昭应妇人张产一男二女。　德宗贞元八年正月丁亥，许州人李狗儿持杖上含元殿击栏槛，伏诛。　十年四月，恒州有巨人迹见。　十五年正月戊申，狂人刘忠诣银台，称白起令上表，天下有火灾。　十七年十一月，翰林待诏戴少平死十有六日而苏。是岁，宣州南陵县丞李嶷死，己殡三十日而苏。　宪宗元和二年，商州洪崖治役夫将化为虎，众以水沃之，不果化。　穆宗长庆四年三月，民徐忠信潜入浴堂门。　敬宗宝历二年十二月，延州人贺文妻一产四男。　文宗太和二年十月，狂人刘德广入含元殿。　懿宗咸通七年，渭州有人生角寸许。占曰："天下有兵。"　十三年四月，太原晋阳民家有婴儿，两头异颈，四手联足。此天下不一之妖。是岁，民皇甫及年十四，暴长七尺，馀长啜大嚼，三倍如初，岁馀死。　僖宗乾符六年秋，蜀郡妇人尹生子首如豕，目在腋下。占曰："君失道。"　光启元年，隰州温泉民家有死者，既葬且半月，行人闻声呼地下，其家发之，则复生，岁馀乃死。　二年春，凤翔郿县女子未龀化为丈夫，旬日而死。京房《易传》曰："兹谓阴昌，贼人为王。"　昭宗大顺元年六月，资州兵王全义妻如孕，觉物渐下入股，至足大拇，痛甚，拆而生珠如弹丸，渐长大如杯。天祐二年五月，颍州汝阴民彭文妻一产三男。

蜀王建元年，巨人见青城山。

南汉刘鋹时，南海民妻生子，两首四臂。

宋自太祖建隆元年至真宗天禧四年，郡县上言民妻产三男者凡一百九，产四男者凡三，产一男三女者二，产二男一女者一。　太祖建隆三年，齐州、晋州大旱，民家多生魃。　太宗太平兴国九年，扬州扬子县民妻生男，毛被体半寸馀，面长，顶高，鸢肩，眉毫粗密，近髪际有毛两道，软长眼，微紫唇，红厚耳鼻，大类胡僧。至三岁，画图以献。　晁化元年八月，汾州悉达院僧智严头生角，可长三寸。　真宗天禧四年七月，衡州耒阳县民张中妻产三男，其一额有白痣方寸馀，上生白髪。　仁宗天圣至英宗治平，妇人生四男者二，生三男者四十四，生二男一女者一。说者曰："天下安宁，人民蕃息之验也。"

神宗熙宁元年，距元丰七年，郡邑民家生三男者八十四，生四男者一，二男一女者一。　元丰八年至哲宗元符二年，生三男者十八，生四男者二，三男一女者一。元符三年至钦宗靖康，生三男者十九，四男者一。　徽宗宣和六年，都城有卖青果男子，孕而诞子，蓐母不能收，易七人，始免而逃去。又有酒肆号丰乐楼，酒保朱氏子之妻，可四十馀，楚州人，忽生髭，长仅六七寸，蔬秀而美，宛然一男子，特诏度为女道士。　高宗绍兴三年，建康府桐林湾人产儿，肉角有齿。角，兵象；肉，不可以触者。是岁，人多产鳞毛，皆人痾也。　二十年八月，洋州真符县民家一产三男。　孝宗隆兴元年，建康民流寓行都产子，二首具羽毛之形。　乾道五年，衡、湘间有人化为虎者。与《唐志》显庆三年人痾同占。馀杭县民妇产子。青而毛，二肉角，又有二家妇产子，毛角亦如之，皆连体两面相乡（乡与乡同）。三家才相去一二里，痾气同所锺也。又潮州城西妇孕过期产儿，如指大，五体皆具者百馀，蠕蠕能动。人痾之异也。　晁熙十年，鄱阳南乡民产子，两肘各有二臂，长十五岁，每斗则六臂并运。　十三年，行都有人死十四日复生。十一月辛未，邓家巷民妇产肉块三，其一直目而横口。　十四年六月，临安府浦头民产子，生而能言，四日，暴长四尺。光宗绍熙元年，平江府昆山县石工采石而山摧，工压焉。三年六月，他工采石邻山，闻其声呼，相应答如平生。报其家，凿石出之，见其妻，喜曰："久闭乍风，肌如裂。"俄顷，声微噤不语，化为石人，貌如生。宁宗庆元元年，饶州乐平民产子，人体，有尾。永州民产儿，首有角，腋有肉翅。　二年七月，隆兴府进贤县民产子亦如之，而面有三目。嘉定元年四月，镇江後军妻生子，一身二首四臂。《晋志》谓中原分裂，应此人痾也。後数年，金人失中原。








○起复张重政诏

前昭义军泗州行营衙前兵马使太中大夫试太子宾客兼监察御史张重政，门有勋力，性推义勇，夙闻克家之美，常称抚众之才。近者其父初亡，群小扇惑，诱以奇计，俾执军麾，而重政与其母兄，号泣固拒。遂全恳愿，奔告元戎。不为利回，成其先志。於家为孝子，在国为忠臣，军政乂安，行义昭著。念兹名节，感叹良深，宜洽恩荣，俾宏激劝。礼无避於金革，理当由於权夺，戎章宪府，式示兼崇。可起复云麾将军守金吾卫大将军员外置同正员检校太子詹事兼御史中丞，仍委淮南节度使与要职事任使。


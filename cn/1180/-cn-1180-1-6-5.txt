牧誓


牧是地名，在商之郊外，即今河南卫辉府城南地方。武王伐纣，兵至牧野，临战之时，誓戒将士。史臣录其语为书，以“牧誓”名篇。





时甲子昧爽，王朝至于商郊牧野，乃誓。王左杖黄钺，右秉白旄以麾，曰：“逖矣，西土之人！”

甲子，是二月初四日。昧爽，是天将明未明之时。杖字、秉字，都解做持字。黄钺，是黄金装饰的大斧。旄，是旄节。逖，是远。

史臣记说：二月甲子日黎明时候，武王引兵到了商之郊外牧野地方，将与商兵交战，乃发誓命以戒勉将士。武王左手持着黄钺，右手持着白旄，以指麾众将士说道：“尔等皆西土之人，我以伐暴救民之故，率尔远行至此。”这是武王将誓而先慰劳之辞。





王曰：“嗟！我友邦冢君、御事、司徒、司马、司空、亚、旅、师氏、千夫长、百夫长，及庸、蜀、羌、髳、微、卢、彭、濮人，称尔戈，比尔干，立尔矛，予其誓。”

友邦冢君、御事，已解见《泰誓》上篇。司徒、司马、司空，是三卿，此时武王尚为诸侯，故未备六卿。亚，是大夫，以其为卿之次，故谓之亚。旅，是士，以其人众，故谓之旅。师氏，是官名，掌扈从宿卫之事。千夫长，是统领千人的将帅。百夫长，是统领百人的将帅。庸、蜀、羌、髳、微、卢、彭、濮，是西南夷八国名，是时武王仗大义以伐商，故蛮夷之长都率兵来会战也。称，是举。戈、矛，都是枪类，戈短而矛长。比，是并列。干，是盾，即今之遮牌。

武王将发誓命，先叹息历呼从征之人以告之说：“我邻国的诸侯，与我本国的治事之臣、司徒、司马、司空、亚大夫、众士、师氏之官、千人之长、百人之长，及庸、蜀、羌、髳、微、卢、彭、濮八国之人，举执汝之戈戟，排列汝之干楯，树立汝之长矛，我将发誓命以告汝，宜审听之。”





王曰：“古人有言曰：‘牝鸡无晨。牝鸡之晨，惟家之索。’今商王受惟妇言是用，昏弃厥肆祀弗答，昏弃厥遗王父母弟不迪；乃惟四方之多罪逋逃，是崇是长，是信是使，是以为大夫卿士，俾暴虐于百姓，以奸宄于商邑。

牝鸡，是母鸡。晨，是报晓。索，是萧索。妇，指妲己说。肆，是陈。答，是报。王父，是祖。母弟，是同母之弟。迪，是道。

武王誓师说：“我闻古人有言：‘鸡之为物，虽所以司晨，然牝鸡无晨鸣之理。若人家有牝鸡晨鸣，则阴阳反常，妖孽见兆，其家必主破败萧索。’可见阴阳有定分，内外有定体，妇人不可以预外事，亦犹牝鸡不可司晨也。今商王受，乃惑于妲己之嬖，好恶常罚皆决于其口，惟其言之是用，是所谓牝鸡而司晨者也。因此心志昏迷，政事缪乱，将郊庙的大祀都废弃了，不知天地祖宗之当报；将先王所遗同祖之弟，与同母之弟都弃绝疏远，不以道善遇之；却于四方多罪逃亡之人，乃尊崇而长养，亲信而任使，以是人为大夫卿士，分布要地，使之胁权肆毒，加暴虐于百姓，倚势犯法，为奸宄于商邑。其政事之昏乱，一至于此，皆以荒于女色，不恤国政之故。夫牝鸡晨而家索，妇言用而国亡，此理之必然者矣。”





“今予发惟恭行天之罚。今日之事，不愆于六步、七步，乃止齐焉。夫子勖哉！不愆于四伐、五伐、六伐、七伐，乃止齐焉。勖哉夫子！

发，是武王名。愆，是过。夫子，称众将士。勖，是勉。

武王说：“商王受之肆行无道，神人共愤，乃天讨之所不赦者。今我小子发，兴兵伐商，惟以敬行天罚而已，非得已而用之也。故今日之战，当以节制为尚，不以多杀为功。其进而迎敌，不过于六步、七步，即便止驻以整齐部伍，然后复从而进焉。尔将士勉哉！无或乘胜而轻进也。其战而杀敌，少不过于四伐、五伐，多不过于六伐、七伐，即便止驻以整齐部伍，然后复从而伐之。勉哉尔将士！无或乘怒而贪杀也。”





“尚桓桓，如虎如貔，如熊如罴，于商郊。弗迓克奔，以役西土。勖哉夫子！

桓桓，是威武的模样。虎、貔、熊、罴，是四样猛兽。迓，是迎击。奔，是走来投降。

武王又说：“兵不勇则无以克敌。尔将士庶几振桓桓之威，如虎如貔，如熊如罴，以奋击于商郊之地，不可有所退怯也。然过勇则不免滥杀，惟当于凶残者取之，抗拒者诛之。若有能知顺逆之理，奔走来降者，即当容纳，勿一概迎击之，以劳役我西土之人。勉哉尔将士！其武勇是奋，而杀降是戒可也。”





“尔所弗勖，其于尔躬有戮！”

武王誓师将终，又戒敕之说：“尔等将士，若于我之命而有所不勉，或轻进，或贪杀，或无勇而杀降，是违号令而失纪律也。则军有常刑，必戮及尔身，罔有攸赦矣。可不戒哉！”

按：此篇武王之所以誓师者，皆本之以仁义，而出之以节制，行阵有礼，赏罚有信。夫以至仁伐至不仁，而谨戒如此，此其所以为王者之师也。






97　微生高漢書作尾生高


微生高，漢古今人表作「尾生高」。【原注】蓋即莊子所謂尾生。東方朔曰：「信若尾生。」然尾生之信，非信也。

【集證】莊子盜跖篇「尾生」，釋文云：「一本作微生。」戰國策作尾生。高誘注以爲魯人。又按尚書「鳥獸孳尾」，史記五帝紀作「字微」，釋名云：「尾，微也。承春之末，稍微殺也。」是「微」、「尾」二字古通。

【元圻案】人表「尾生高」，列「中中」，師古曰：「即微生高。」






九峰诠禅师

禅师名道诠。生刘氏。吉州安福人也。童子便弃家。师事思禅师。思为剃落。受具足戒。闻长沙慧轮禅师道价。思一见之。时马氏窃据荆楚。与建康接壤。诠年二十余。结友冒险造焉。会马氏灭。刘言有其地。以王逵代刘言领其事。逵见诠辈。疑以为江表谍者。捕缚欲投江中。诠怡然无怖。逵异之。以问轮曰。此道人视死如见鼻端。何种人乃能尔。轮曰彼盖为法忘躯之人。闻老僧虚名。故来决择耳。逵释之加敬。诠傲然而去。依延寿十年。轮殁诠还庐山。乾德初。庵于东南牛首峰之下。开宝五年。洪帅林仁肇。请住九峰。赐大沙门。僧问。承闻和尚。亲见延寿来。是否。诠曰。山前麦熟也未。问九峰山中还有佛法也无。诠曰有。曰如何是九峰山中佛法。诠曰石头大底大。小底小。问如何是学人自己。诠曰床窄先卧。粥稀后坐。问古人云。不是风动。不是幡动。如何。诠曰明日路口有市。太平兴国元年。南康牧张南金。迁以居归宗。雍熙二年十一月二十八日中夜。跏趺辞众而化。阅世五十有六。坐三十夏。








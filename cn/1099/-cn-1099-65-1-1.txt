○論選庶吉士疏

比給事中涂旦、建議欲選新進士、改庶吉士、入翰林院讀書、惟庶吉士之選、自永樂二年以來、或間科一選或連科屢選、或數科不選、或合三科同選、初無定限、每科選用、或內閣自選、或禮部選送、或謂吏部同選或限年歲、或拘地方、或採譽望、或就廷試卷中查取、或別出題考試、亦無定制、自古帝王、皆以文章關乎氣運、而儲才於館閣、以教養之、本朝所以儲養之者。自及第進士之外。止有庶吉士一途。凡華國之文與輔世之佐。咸有賴于斯。然而或選或否。則有才者、未必皆選。而所選者又未必皆才。若更拘于地方年歲。則是巳成之才。或棄而不用。而所教者又未必皆有成請。自今以後、立為定制、一次開科。一次選用。庶常之選今巳停罷若復舉行則比論為允待新進士分撥各衙門辦事之後。俾其中有志學古者。各錄其平日所作文字。如論策詩賦序記之類。限十五篇以上。于一月之內。赴禮部呈獻。禮部閱試訖。編號封送翰林院考訂。其中詞藻文理。有可取者。按號行取。本部仍將各人試卷記號糊名封送。照例于東閣前出題考試。其所試之卷。與取投之文相稱。即收以預選。若其詞意鉤棘、而詭僻者。不在取列。中間有年二十五以下。果有過人資質雖無宿構文字。能于此一月之間。有新作五篇以上亦許投試若果筆路頗通、其學可進、亦在備選之數、每科不必多選。所選不過二十人。每選不必多留。所留不過三五輩。如此則所選者。多是巳成之才。有所論撰。便堪供事。將來成就。必有足賴者。如是則預列者無狥私之弊。不預者息造言之謗。臣等皆出自此途、引進後賢、儲之館閣、以報國厚恩、乃其職也


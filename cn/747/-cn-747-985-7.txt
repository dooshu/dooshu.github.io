○对盗瓜判

〈常州申称：钱客每以种瓜为业，遂被伶人洪崖盗食其瓜并尽，为客所擒。遂作术化出满田是瓜。客乃放之。崖去後，了无复瓜，客诣县告崖是妖贼。〉

钱客家邻白社，业在青门。米实葱花，光浮五色；蓝皮密理，美至三摇。长怀洗玉之珍，方有致金之望。洪崖行乖夔足，道契狼心，不能李径遗冠，翻乃瓜田蹑履。徇兹猿臂，因采掇而全空；眷彼龙蹄，随指挥而忽见。宁劳宋灌，自含冰谷之文；不假曾锄，俄结火山之实。钱既迷於术化，洪乃集彼回邪，於是释此妖人，将殊盗者。初观带母，似逐仙来；後察空苗，疑因梦失。幻人为幻，幻已去而无瓜；迷者知迷，迷既祛而有悟。论妖疑切，诲盗情深，虽陈莠口之词，莫辨讹言之实。洪崖不在，丹笔何施？客告未晓真虚，崖实未知；州县更宜寻问，方可裁量。


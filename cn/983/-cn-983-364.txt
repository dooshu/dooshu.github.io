宋祁　荷花

别岸香风起，横塘夕雾开。

歌须静婉至，步忆贵妃来。

折藕冰丝剩，翻荷孔盖回。

曾经佛图咒，解厌柏梁灾。

盛府开为幕，骚人借作媒。

谢才方丽句，卓寡比愁腮。

有薏缘谁苦，名莲固自猜。

簪形侵宝髻，烛柄近宫煤。

游羡龟巢密，看防漏叶催。

使君迷已久，落晚且徘徊。

宋祁

宋祁　荷花

晚雨跳珠万盖匀，红房高下照池新。

采时双艇须加桨，行罢微波不见尘。

解把清香贻密坐，忍将芳意付萧晨。

如何老帅残风味，三占秋英作主人。

宋祁


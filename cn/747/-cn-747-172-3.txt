○通事舍人崔暹奏事口误御史弹付法大理断笞三十徵铜四斤暹款奏事虽误不失事意不伏徵铜

崔暹风神爽俊，词采抑扬；雅调疏通，清音朗彻。裴楷之英姿肃肃，朝野羽仪；魏舒之容止堂堂，群寮领袖。自可曳裾紫禁，伏奏青规。助朝廷之光辉，赞明时之喉舌。芝泥发彩，宣凤藻而腾文；兰检浮香，润龙缣而动色。岂容金马之对，未被誉称；神羊之威，俄闻奏劾？罚金既罹於疏网，辨璧无舍於明珠。过误被弹，止当笞罪；不失事意，自合无辜。虽触凝霜，理宜清雪。


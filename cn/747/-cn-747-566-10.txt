○崔评事墓志铭

君讳翰，字叔清，博陵安平人。曾大父知道，仕至大理司直；大父元同，为刑部侍郎，出刺徐相州；父倚，举进士，天宝之乱，隐居而终。

君既丧厥父，携扶孤老，托于大江之南。卒丧，通儒书。作五字句诗，敦行孝悌，诙谐纵谑，卓诡不羁。又善饮酒，江南人士多从之游。贞元八年，君生四十七年矣，自江南应节度使王栖曜命于州。既至，表授右卫胄曹参军，实参幕府事。直道正言，补益宏多。既去职，遂家于汝州，汝州刺史吴郡陆长源引为防御判官，表授试大理评事。十二年，相国陇西公作藩汴州，而吴郡为军司马，陇西公以为吴郡之从则贤也，署为观察巡官，实掌军田。凿浍沟，斩茭茅，为陆田千二百顷，水田五百顷。连岁大穰，军食以饶。幕府以其功状闻，使者未复命。以十五年正月五日，寝疾终于家，年五十有六矣。陇西公赙赠有加。自始有疾，吴郡率幕府寮属，日一至其庐问焉；其既甚也，日再往问焉；其终也，往哭焉；比小敛大敛，三哭焉。于敛之二十一日，其妻与其子以君之丧旋葬于汝州，其二月某日，遂葬于某县某乡某原。

君内仁九族，外尽宾客，于其所止，其来如归。苟亲矣，虽不肖收之如贤；苟贤矣，虽贫贱待之如贵人。是故其殁也，其吊者与其哭者，其声也必哀尽焉。妻郑氏也，有子二人女一人。吾闻位不称德者有后。呜呼！君其终有后乎！铭曰；

朝之言嘻嘻，夕之言怡怡。偕入而出乘马驰，一日不见而死。吁其悲。


越中郡斋送徐圣期还松江

丘樊移曩志，遂与世网寻。
眷言生平彦，祖饯揽予襟。
亮无衾枕分，谢以瑶华音。
惟尔同携手，历此越山岑。
通材觏时干，清辉映国琛。
文案虽盈目，寝兴良慰心。
如何双翔翮，逝我还旧林。
归宁不惆怅，留者若飞沈。
驾騑乱心曲，理楫更悲吟。
分索何飘忽，次且仍滞淫。
勖哉茂弘矩，贞确道所钦。
引领谷水阳，日侧共鸣琴。





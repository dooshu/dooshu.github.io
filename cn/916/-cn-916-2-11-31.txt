【饭牛歌】

〖甯戚饭牛车下。叩角而商歌曰云云。齐桓闻之。举以为相。○逯案。此篇原失题。今据《诗纪》标之。又案。《吕氏春秋》、《淮南子》皆及甯戚叩角商歌以干齐桓公事。然皆无歌辞。后汉高诱注吕览。以为即诗经硕鼠篇。至《史记》、《淮南子》各注及三齐略记、琴操等始出七言饭牛歌。可知皆汉人伪托。各歌大同小异。今并附之。〗

南山矸。（《类聚》作研。）白石烂。生不逢尧与舜禅。短而单衣裁至骭。长夜漫漫（《类聚》作冥冥。）何时旦。（○琴操补遗。《类聚》九十四。《诗纪前集》一。）


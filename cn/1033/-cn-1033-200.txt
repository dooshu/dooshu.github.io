洪咨夔　和何伯温见寄二首

问字无人过草堂，昨非今日两俱忘。

鹤何肮脏寒方警，梅许凄凉静更香。

万古江山穷太白，一帘风月老张苍。

多君不作炎凉语，识我平生铁石肠。

洪咨夔

洪咨夔　和何伯温见寄二首

青山流水晓葱胧，读遍黄庭万境空。

羔瓮无缘浇舌本，貘屏有分护头风。

人谋历历既未济，民力班班大小东。

陶写此怀须好句，殷勤时与寄来鸿。

洪咨夔


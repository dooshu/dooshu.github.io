○答裴光庭诏

朕虔守宗祧，祗膺历数，夙夜兢惕，惧不克胜。求贤臣而委之谋猷，延学者而咨其博洽，用扶不逮，雅致咸和，既内平而外成，且刑清而讼息。端拱多暇，留意典坟，以为道者元妙之宗，德为教化之本，讲讽微旨，稽详秘文，庶无为而政成，不宰而物应。岂敢比德尧舜，论功禹汤者哉！然必先正其心，深思逮於遐迩；务惟齐俗，亦欲申於兆庶。必若同归清净，共守元默，所陈编示，良用多惭。


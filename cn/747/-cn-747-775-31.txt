○上李舍人状

伏承寻到东洛，不审尊体何如？伏计不失调护。近数见崔刍言协律，伏承已卜江南隐居，转贴都下旧宅。道心归意，贯动昔贤，然外以安危所注，内以婚嫁之累。窃惟时论，或阻心期。况古之贞栖，固有肥遁，衣食不求於外，药物自有其资，乃可谢绝尘间，栖迟事表。傥犹未也，或挠修存。若更驻岁华，稍优俸入，向平无家事之累，葛洪有丹火之须，然後拂衣求心，抗疏乞罢。东都帐饮，见疏傅之云归；勾曲楼居，乐陶公之不返。亦可以光昭紫籍，振动元门，留孤风以动人，垂雅裁以镇俗。饮德归义之士，所望在兹，伏惟更赐裁度。某识虽蒙，业继元虚。一官一名，祗添戮笑；片辞只韵，无救寒饥。实於浮泛之中，早有潜藏之愿。异时仰陪仙装，（去声）归从元游。庶或收杨许之灵文，纂成《真诰》；按乌张之药法，薄驻流年。丹赤之诚，造次於是。其他并令羲叟口启，不敢繁有谘具。


◇悬书宫门

龙欲上天，五蛇为辅。龙已升云，四蛇各入其宇。一蛇独怨，终不见处所。（《史记。晋世家》：「文公反国，赏从亡者。介子推不言禄，禄亦不及，与其母偕隐。从者怜之，乃悬书宫门。」）

有龙矫矫，顷失其所。五蛇从之，周遍天下。龙饥无食，一蛇割股。龙反其渊，安其壤土。四蛇入穴，皆有处所。一蛇无穴，号於中野。（《说苑。复恩》：「文公即位，赏不及推，至死不复见。推从者怜之，乃悬书宫门。」案《吕氏春秋》、《新序》、《琴操》并作歌，其词互异。《说苑。复恩》又载此为舟之侨陈辞，盖同一事而三说不同。故于《新序》存一说，于《说苑》并列两说，不能定断其孰是也。）


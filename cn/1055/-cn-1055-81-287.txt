【赐翰林学士兼侍读学士尚书户部郎中知制诰知审刑院胡宿诏〈三月三日〉】

敕胡宿：省所奏“据大理寺日奏司申，二月二十一日已前下寺公案，并已断奏了毕，无见在事”，具悉。朕欲斯民足衣食、知礼让，而窃攘争斗之狱犹滋；欲吾吏慎刑罚、尽情伪，而傅予轻重之文不一。卿以儒学之职，总评谳之繁，克勤其官，曾不留事，实副予意，惟时可嘉。若乃使天下囹圄空虚而风流笃厚，是亦论思献纳者之志，其勉助我，以共臻焉。仍依奏宣付史馆。故兹奖谕，想宜知悉。


169　儒服帶劍衆耕戰之士寡　公孫龍爲堅白同異辨　鄧析子有無厚篇


又問辨篇云：「儒服帶劍者衆，而耕戰之士寡；堅白無厚之詞章，而憲令之法息。」愚謂「堅白」，公孫龍之言也；「無厚」，鄧析之言也。

【元圻案】漢書藝文志「名家」：「公孫子十四篇。」列子釋文：「龍字子秉，趙人。」〇史記荀卿傳：「趙亦有公孫龍，爲堅白同異之辨。」平原君世家：「公孫龍善爲堅白之辯，及鄒衍過趙，言至道，乃絀公孫龍。」〇鄧析子無厚篇：「天不能屏勃厲之氣，全夭折之人，使爲善之民必壽，此於民無厚也。凡民有穿窬爲盜者，有詐僞相迷者，此皆生於不足，起於貧窮，而君必執法誅之，此於民無厚也。堯、舜位爲天子，而丹朱、商均爲布衣，此於子無厚也。周公誅管、蔡，此於弟無厚也。」






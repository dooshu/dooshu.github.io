江汉

六章，章八句


首章讲：宣王命召公平淮夷之夷，诗人美之。曰：戢乱者，人臣之弘功；报功者，人君之大典。我召虎今日之成功而获报，果何如哉？





江汉浮浮，武夫滔滔。

方召虎承王命之重，而为平淮之行，其所涉之江汉则浮浮而水盛矣，所率之武夫则滔滔而顺流矣。





匪安匪游，淮夷来求。

是行也，六师之众，皆怀敬戒之心，不敢安游，而曰：淮夷倡乱，天讨所当加；我之来也，将以求正淮夷之罪焉耳。





既出我车，既设我旟。

非车无以制敌，我车则既出矣；非旟无以统众，我旟则既设矣。





匪安匪舒，淮夷来铺。

铺，陈师。是行也，三军之士皆恃戒惧之心，不敢安舒，而曰：夷肆侮王法，所当诛；我之来也，将陈师以伐淮夷耳。使淮夷无可伐之罪，则王朝岂为无名之师哉？

二章讲：夫淮夷当行，则天讨斯行。





江汉汤汤，武夫洸洸。

但见遵江汉以有行，则汤汤而水盛矣；率武夫以从事，则洸洸而武勇矣。





经营四方，告成于王。

成，成功。于以经营淮夷之四方，凡发谋出虑以为荡平之策者，罔不尽也。但见一指顾而淮夷屈服，则南征之功有成，遂持檄以告于王矣。





四方既平，王国庶定。时靡有争，王心载宁。

夫王国以四方为安危者也，四方既平，则国家不摇而王国庶定矣；人心视四方为向背者也，四方既平，则人心知戢而时靡有争矣。若然则土宇如故，人心攸同，而天子南顾之忧以释矣。王心不因之而载宁乎？

三章讲：夫经营既成，则疆理斯举。





江汉之浒，王命召虎，式辟四方，彻我疆土。

浒，水涯。虎，召穆公名。辟，开除，指侵地言。彻，是井其田。故即此江汉之浒，王命召虎以四方为淮夷所侵扰，而疆土因之以紊也，于是命之以式辟四方之侵地，而以彻法正疆界焉。





匪疚匪棘，王国来极。

疚，病也。棘，急也。极，居中之表。夫经营而且疆理无有宁日，非不恤困苦而以病民也，经营而即疆理曾不后时，非更张无渐而以急欲也。盖以彻法乃王国中正之法，其辟而彻之者，惟欲四方皆来取正于王国，而无有贪暴兼并之患，斯已矣。





于疆于理，至于南海。

召虎乃承王命，往而疆之，而画其大界；往而理之，而别其条理，直至于南海而止焉。盖无一处之疆土而不彻省矣。

四章讲：夫经营疆理告成，召虎之功懋矣，而王岂无所以报其功乎？





王命召虎，来旬来宣。

旬，是遍。宣，是布。盖昔淮夷倡乱之时，王命召虎来此江汉之浒，经营疆理，而遍洽其事，以布王命焉。





文武受命，召公维翰。

召公，即康公奭。翰，是干。因勉之曰：昔我文、武受命，尔祖召公循行南国，辟国百里，实为周之桢干，今其事犹可稽也。





无曰予小子，召公是似。

小子，宣王自称。似，继也。尔今淮南之行，毋曰为予小子之故也，维尔召公之事是似耳。盖忠以为国，即孝以承家也。





肇敏戎公，用锡尔祉。

肇，是开。敏，是速。戎，是汝。公，是功。锡，是予。祉，是福。尔诚肇敏戎功，无愧于召公之翰文武，则我当用锡尔祉，无异于文武之报召公矣，是其当临遣之时，期以立功，而欲厚报之如此。

五章讲：乃今功既成矣，而王锡祉以报之何如哉？





厘尔圭瓒，秬鬯一卣。

厘，赐也。圭瓒，是酒器。秬鬯，酿酒之物。卣，酒尊。但见圭瓒秬鬯已得而专也，则厘尔圭瓒秬鬯一卣，使之以祀其先祖焉。





告于文人，锡山土田。

文人，是先祖有文德者。山川土田已不得而专也，则告于文人锡山土田，使之得广其封邑焉。





于周受命，自召祖命。

周，岐周。自，从也。召祖，即康公。然此策命之词，不徒使之受于朝廷之上而已也。盖以岐周之地，乃文王命召公而召公受命之所也。王又使之往受命于岐周，从其祖受命于文王之所焉，一以昭我周之有世臣，一以昭康公之有贤胤。其所以宠异之者，不亦至乎？





虎拜稽首，天子万年。

稽首，是头至地。天王策命之隆如此，召虎受之，将何以报谢哉？于是致拜乎稽首之恭，而惟社天子以万年，欲其永为天地臣民之主也已。

末章讲：





虎拜稽首，对扬王休。

对，是答。扬，是称。休，是美。夫召虎既拜赐于周矣，及其归而献之于庙也，复拜于稽首，以答天子之美命，昭君赐也。





作召公考，天子万寿。

考，成功也。乃作召公之庙器，以勒王策命之词，而纪其成功。且其所勒之词，祝天子以万寿，盖欲使君寿考与庙器相为悠久矣。





明明天子，令闻不已。

然不特此也。明明天子，今日经营疆理，卓有成功，令闻固洋溢矣，又必始如是终亦如是，而令闻为之不已焉。





矢其文德，洽此四国。

矢，敷陈。文德，礼乐之属。洽，是遍。今日淮夷之服，四方之平，武功既丕振矣，又必矢其教化之文德。自朝廷而江汉，以洽于四国之远焉，则至治垂于无疆，而令闻延于有永矣。不然，武以戡乱，虽足以成一时之闻，而文德不敷，治日以替，令闻如何能不已哉？此固虎之深愿，而报谢之意至此其少罄矣乎！

吁！宣王之报功臣也，必致其宠锡之隆；召虎之答君恩也，必极其报称之意。君臣之间，可谓两无负矣！






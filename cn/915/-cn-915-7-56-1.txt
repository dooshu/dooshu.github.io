◇答何衡阳书

敬览高话，辞切证明，所为彼上人者，难为酬对者也。然如来穷理尽性，因感成教，故五善思启，戒品为之设，六蔽待祛，般若为之照，薰以十善，净以无漏，毕竟解脱，至菩提而已矣。斯末之所以明，而本之不昧者邪。孔以致孝为务，则仁被四海，释以大慈为首，则化周五道。导物之迹，非乃冥邪？但应有粗精，终然自殊耳。凡览《般若》诸经，不以无孔为疑，何独诵丘之书，有见弃之言乎，以龙鬼之陋，尚感圣而至，诱掖得信，岂季俗而已哉？足下据见在之教，以诘三世之辨，奢迂之怪，固不待言。若许因果不谬，犹形之与影，征要之效，如合符也。若日月之行，幽明之信，水火之降，风云之作，皆先因而後果，不出感召之道。故缘起鉴能致水，缘灭燧不招火，一切诸法，从缘起灭耳。若鹅之就毙，味登俎鼎，燕之获免，无取盐梅。故鹅杀於人，犹虫死於燕，鹅虫见世受，人燕未来报，报由三业，业有迟疾。若人入孝出悌，扬於王庭。君亲无将，将则必诛，此见报之疾，著乎视听者也。若忠为令德，剖心沉渊，劫掠肆杀，有幸而免，此後报之迟，疏而不失者也。善恶之业，业无不报，但过去未来，非耳目所得，故信之者寡，而非之者众耳。科法清净，涤尘开慧，中国弗思，谓为隐阱，非我无谋，秦勿用也。劝人为善，诚哉斯言。然权者谓实，非假设也。故文王废伯邑考而立武王，权也，周适非王，发有天命，礼是疏制，理固从实，伯邑废立，实也，各从其实，德用交归，自非大智，孰能预之。经云：善权方便，亦复如是耳。夫民生而杀，性之欲也，饮血席毛，在上皇之世矣。圣人去杀，非教杀也。但民教未尽，而化宜渐损，虽将享三品，尊荐厚宾，然汤开其网，孔钓不网，诗翼五，礼弗身践，据兹而观，作者之心见矣。今忍不食，诚已慈之心。若推不忍於视听之表，均不食於见闻之内，其至矣哉，其至矣哉！藉来谇，申以管窥，实相无言，言成戏论。既不自是，想亦同非。若高明之譬，请俟诸君子。（《广弘明集》二十。）


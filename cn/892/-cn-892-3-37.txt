文集卷三十七


代滕甫论西夏书


臣幼无学术，老不读书。每欲披竭愚忠，上补圣明万一，而肝肺枯涸，卒无可言。近者因病求医，偶悟一事，推之有政，似可施行，惟陛下财幸。臣近患积聚，医云：据病，当下，一月而愈；若不下，半年而愈。然中年以后，一下一衰，积衰之患，终身之忧也。臣私计之，终不以一月之快，而易终身之忧。遂用其言，以善药磨治半年而愈。初不伤气，体力益完。因悟近日臣僚献言欲用兵西方，皆是医人欲下一月而愈者也。其势亦未必不成。然终非臣子深爱君父欲出万全之道也。以陛下圣明，将贤士勇，何往而不克？而臣尚以为非万全者。俗言彭祖观井，自系大木之上，以车轮覆井，而后敢观。此言虽鄙而切于事。陛下爱民忧国，非特如彭祖之爱身。而兵者凶器，动有存亡，其陷人可畏，有甚于井。故臣愿陛下之用兵，如彭祖之观井，然后为得也。

臣窃观善用兵者，莫如曹操。其破灭袁氏，最有巧思。请试为陛下论之。袁绍以十倍之众，大败于官渡，仅以身免。而操敛兵不追者，何也？所以缓绍而乱其国也。绍归国益骄，忠贤就戮，嫡庶并争，不及八年，而袁氏无遗种矣。向使操急之，绍既未可以一举荡灭，若惧而修政，用田丰而立袁谭，则成败未可知也。其后北征乌丸，讨袁尚、袁熙，尚、熙走辽东，或劝操遂平之。操曰：“彼素畏尚等。吾今急之则合，缓之则自相图。其势然也。”遂引兵还。曰：“吾方使公孙康斩送其首。”已而果然。若操者，可谓巧于灭国矣。灭国，大事也，不可以速。譬如小儿之毁齿，以渐摇撼之，则齿脱而小儿不知。若不以渐，一拔而得齿，则毁齿可以杀儿。故臣愿陛下之取西夏，如曹操之取袁氏也。

方元昊强时，谋臣猛将，尽其智力，十年而不敢近。今者主弱臣强，其国内乱。陛下使偏师一出，已斩名王，虏伪公主，筑兰、会等州，此真千载一时，天以此贼授陛下之秋也。兵法有之：同舟而遇风，则吴越相救，如左右手。今秉常虽为母族所篡，以意度之，其世家大族，亦未肯俯首连臂为此族用也。今乃合而为一，坚壁清野以抗王师，如左右手。此正同舟遇风之势也，法当缓之。

今天威已震，臣愿陛下选用大臣宿将素为贼所畏服者，使兼帅五路。聚重兵境上，号称百万，搜乘补卒，牛酒日至。金鼓之声，闻于数百里间，外为必讨之势，而实不出境。多出金帛，遣间使辩士离坏其党与，且下令曰：“尺土吾不爱，一民吾不有也。其有能以地与众降者，即以封之。有敢攘其地、掠其人者，皆斩。”不出一年，必有权均力敌内自相疑者。人情不远，各欲求全，及王师之未出，争为先降，以邀重赏。陛下因而分裂之，即用其酋豪，命以爵秩，棋布错峙，务使相仇。如汉封呼韩邪通西域故事。不过于要害处筑一城，屯数千人，置一将以护诸部，可使数百年面内保境，不烦城守馈运，岂非万全之至计哉？臣愿陛下断之于中，深虑而远计之。

夫人臣自为计与为人主计不同。人臣非攘地效首虏，无以为功，为陛下计，惟天下安、社稷固否耳。陛下神圣冠古，动容举意，皆是功德。但能措太山之安，与天地等寿，则竹帛不可胜纪，而尧、舜、禹、汤不足过也。议者不知出此，争欲急于功名，履危犯难，以劳圣虑，臣窃不取。古人有言：“省功不如省事，省事不如清心。”刘洎谏唐太宗曰：“皇天以不言为贵，圣人以不言为德。老子称大辩若讷，庄子言至道无文。且多记则损心，多言则耗气，心气内损，形神外劳，初虽不觉，后必为累。须为社稷自爱。”人臣爱君，未有如洎之深至者也。臣窃慕之。虽谪守在外，不当妄言，然自念旧臣，譬之老马，虽筋力已衰，不堪致远，而经涉险阻，粗识道路，惟陛下哀愍其愚而怜其意。不胜幸甚。卷三七





代滕甫辩谤乞郡状


臣闻人情不问贤愚，莫不畏天而严父。然而疾痛则呼父，穷窘则号天，盖情发于中，言无所择。岂以号呼之故，谓无严畏之心？人臣之所患，不止于疾痛，而所忧有甚于穷窘，若不号呼于君父，更将趋赴于何人？伏望圣慈，少加怜察。中谢。

臣本无学术，亦无材能，惟有忠义之心，生而自许。昔季孙有言：“见有礼于其君者，事之，如孝子之养父母也。见无礼于其君者，诛之，如鹰鹯之逐鸟雀也。”臣虽不肖，允蹈斯言，但信道直前，谓人如己。既蒙深知于圣主，肯复借交于众人！任其蠢愚，积成仇怨。一自离去左右，十有二年，浸润之言，何所不有！至谓臣阴党反者，故纵罪人，若快斯言，死未塞责。

窃伏思宣帝，汉之英主也，以片言而诛杨恽；太宗，唐之兴王也，以单词而杀刘洎。自古忠臣烈士，遭时得君而不免于祸者，何可胜数。而臣独蒙皇帝陛下始终照察，爱惜保全，则陛下圣度已过于宣帝、太宗，而臣之遭逢，亦古人所未有。日月在上，更何忧虞。但念世之憎臣者多，而臣之赋命至薄，积毁消骨，巧言铄金，市虎成于三人，投杼起于屡至，傥因疑似，复致人言，至时虽欲自明，陛下亦难屡赦。是以及今无事之日，少陈危苦之词。

晋王导，乃王敦之弟也，而不害其为元臣；崔造，源休之甥也，而不废其为宰相。臣与反者，义同路人。独于宽大之朝，为臣终身之累，亦可悲矣。凡今游宦之士，稍与贵近之人有葭莩之亲，半面之旧，则所至便蒙异待，人亦不敢交攻。况臣受知于陛下中兴之初，效力于众人未遇之日，而乃毁訾不忌，践踏无严，臣何足言，有辱天眷。此臣所以涕泣而自伤者也。

今臣既安善地，又忝清班，非敢别有侥求，更思录用。但患难之后，积忧伤心，风波之间，怖畏成疾。敢望陛下悯余生之无几，究前日之异恩。或乞移臣淮浙间一小郡，稍近坟墓，渐谋归休。异日复得以枯朽之余，仰瞻天日之表，然后退伏田野，自称老臣，追叙始终之遭逢，以托乡邻之父老。区区志愿，永毕于斯。伏愿陛下怜其志、察其愚而赦其罪，臣无任感恩知罪激切屏营之至。卷三七





代李琮论京东盗贼状


元丰□年

右臣伏见自来河北、京东，常苦盗贼，而京东尤甚。不独穿窬祛箧，椎埋发冢之奸，至有飞扬跋扈割据僭拟之志。近者李逄徒党，青、徐妖贼，皆在京东。凶愚之民，殆已成俗。自昔大盗之发，必有衅端。今朝廷清明，四方无虞，而此等常有不轨之意者，殆土地风气习俗使然，不可不察也。汉高帝，沛人；项羽，宿迁人；刘裕，彭城人；黄巢，宛朐人；朱全忠，砀山人。其余历代豪杰出于京东者、，不可胜数。故凶愚之人，常以此藉口，而其材力心胆，实亦过人、。加以近年改更贡举条制，扫除腐烂，专取学术，其秀民善士，既以改业，而其朴鲁强悍难化之流、，抱其无用之书，各怀不逞之意。朝廷虽敕有司别立字号，以收三路举人，而此等自以世传朴学，无由复践场屋，老死田里，不入彀中，私出怨言，幸灾伺隙。臣每虑及此，即为寒心。

扬雄有言：“御得其道，则天下狙诈咸作使；御失其道，则天下狙诈咸作敌。”而班固亦论剧孟、郭解之流，皆有绝异之姿、，而惜其“不入于道德，苟放纵于末流”。是知人之善恶，本无常性。若御得其道，则向之奸猾，尽是忠良。故许子将谓曹操曰：“子，治朝之能臣，乱世之奸雄。”使韩、彭不遇汉高，亦与盗贼何异？臣窃尝为朝廷计，以谓穷其党而去之，不如因其材而用之。何者？其党不可胜去，而其材自有可用。昔汉武尝遣绣衣直指督捕盗贼，所至以军兴从事，斩二千石以下，可谓急矣。而盗贼不为少衰者，其党固不可尽也。若朝廷因其材而用之，则盗贼自消，而豪杰之士可得而使。请以唐事明之。自天宝以后，河北诸镇相继僭乱，虽宪宗英武，亦不能平。观其主帅，皆卒伍庸材，而能于六七十年间与朝廷相抗者，徒以好乱乐祸之人，背公死党之士，相与出力而辅之也。至穆宗之初，刘总入朝，而河北始平。总知河北之乱，权在此辈，于是尽藉军中宿将名豪如朱克融之流，荐之于朝，冀厚与爵位，使北方之人，羡慕向进，革去乱心。而宰相崔植、杜元颖，皆庸人无远虑，以为河北既平，天下无事。克融辈久留京师，终不录用，饥寒无告，怨忿思乱。会张弘靖赴镇，遂遣还幽州，而克融等作乱，复失河朔。

今陛下鉴唐室既往之咎，当收京东、河北豪杰之心。臣伏见近日沂州百姓程棐，告获妖贼郭进等。窃闻棐之弟岳，乃是李逄之党，配在桂州，豪侠武健，又过于棐。京东州郡如棐、岳者，不可胜数。此等弃而不用，即作贼，收而用之，即捉贼，其理甚明。臣愿陛下精选青、郓两帅，京东东西职司，及徐、沂、兖、单、潍、密、淄、齐、曹、濮知州，谕以此意。使阴求部内豪猾之士，或有武力，或多权谋，或通知术数而晓兵，或家富于财而好施，如此之类，皆召而劝奖，使以告捕自效。籍其姓名以闻于朝，所获盗贼，量轻重酬赏。若获真盗大奸，随即录用。若只是寻常劫贼，即累其人数，酬以一官。使此辈歆艳其利，以为进身之资。但能拔擢数人，则一路自然竞劝。贡举之外，别设此科，则向之遗材，皆为我用。纵有奸雄啸聚，亦自无徒。但每州搜罗得一二十人，即耳目遍地，盗贼无容足之处矣。历观自古奇伟之士，如周处、戴渊之流，皆出于群盗，改恶修善，不害为贤。而况以捉贼出身，有何不可？若朝廷随材试用，异日攘夷狄，立功名，未必不由此涂出也。非陛下神圣英武，不能决行此策。臣虽非职事，而受恩至深，有所见闻，不敢喑默。谨录奏闻，伏候敕旨。卷三七





代吕大防乞录用吕诲子孙札子


元祐元年

臣窃见故御史中丞吕诲，忠于先朝，极陈谠论，致忤时宰，继死外藩。臣等皆尝与之同官，备闻论议，一切出于至诚，而有不挠不回之节。虽处散地，未尝一日有忘朝廷之意。忧伤愤疾，以致殒没。临终之日，召司马光面托后事，无一言及其家私，惟云朝廷事犹可救，愿公更且竭力。历观前后谏臣，忠勤忘身，少见其比。今其家甚贫，诸子仕于常调。欲望圣慈特赐矜悯，优加赠典，录用诸子之才者，以旌名臣之后。取进止。奉圣旨，吕由庚除太常寺太祝。卷三七





代宋选奏乞封太白山神状


伏见当府郿县太白山，雄镇一方，载在祀典。案，唐天宝八年，诏封山神为神应公。迨至皇朝，始改封侯，而加以济民之号。自去岁九月不雨，徂冬及春，农民拱手，以待饥馑，粒食将绝，盗贼且兴。臣采之道途，得于父老，咸谓此山旧有湫水，试加祷请，必获响应。寻令择日斋戒，差官莅取。臣与百姓数千人，待于郊外，风色惨变，从东南来，隆隆猎猎，若有驱导。既至之日，阴威凛然，油云蔚兴，始如车盖，既日不散，遂弥四方，化为大雨，罔不周饫。破骄阳于鼎盛，起二麦于垂枯。鬼神虽幽，报答甚著。臣窃以为功效至大，封爵未充，使其昔公而今侯，是为自我而左降，揆以人意，殊为不安。且此山崇高，足亚五岳，若赐公爵，尚虚王称，校其有功，实未为过。伏乞朝廷更下所司，详酌可否，特赐指挥者。卷三七





论宰相用人之术不正疏


臣窃见前者台官论朱服不孝，因此乞外官，宰相除服直龙图阁知润州。服因人言，反获美命。盖宰相上欺朝廷，下困台谏，习用此术，久已成例，不可不察。《嘉定镇江志》卷一二





论高强户应色役疏


元祐元年八月

诸路多称高强户同是第一等，而家业钱数与本等人户大段相远。若止应第一等色役，显属侥幸，有亏其余人户，乞下详定役法所相度申尚书省，应高强户随逐处第一等家业钱数如及一倍外，即计其家业，每及一倍，即展所应役一年，除元役年限外，展及五年为止。投募衙前，即依展年法，将展年应本等合入诸般色役。假如本处以家业及二千贯为第一等，其高强户及四千贯以上计其家业，又及四千贯，即展役一年。通计家业及二万四千贯，即展五年以上，更不展。如投募衙前，亦自四千贯以上计其家业，不及四千贯，方应诸般色役一年，仍以五年为止。其休役年限，依本等体例。《宋会要辑稿》食货一三之二八（第六册第五〇三三页）





荐毛滂状


翰林学士、朝奉郎、知制诰、兼侍读臣苏轼：右臣伏睹新授饶州司法参军毛滂，文词雅健，有超世之韵；气节端丽，无徇人之意。及臣尝见其所作文论骚词，与闻其议论，皆于时可用。今保举堪充文章典丽可备著述科。如蒙朝廷擢用后，不如所举，甘伏朝典，不辞。谨录奏。《东堂集》卷六《再答苏子瞻书》附录





荐陈师锡状（残）


学术渊源，行己絜素。议论刚正，器识靖深。德行追踪于古人，文章冠绝于当世。《注东坡先生诗》卷三二《送陈伯修察院赴阙》注文

神宗擢师锡第三人及第，有意大用。后为台官，因论举人试律则害道德之教，不合时议，遂出补外。寻罢试律。先帝首与牵复，大用之意愈坚。《续资治通鉴长编》卷三四一元丰六年十二月壬申纪事注文引

有名贤之德行，追踪古人；有西汉之文章，冠绝当世。《永乐大典》卷三一四五引《建安志·陈师锡传》





举毕仲游自代状（残）


学贯经史，才通世务，文章精丽，论议有余。自台郎为宪漕，绰有能声。《昭德先生郡斋读书志》卷四下





乞致仕状


臣轼先自端明殿学士、兼翰林侍读学士、朝奉郎、定州路安抚使，蒙恩落职，降授承议郎、知英州，道贬宁远军节度副使、惠州安置。经涉四年，又蒙责授琼州别驾，昌化军安置。又三年半，该陛下登极大赦，量移廉州安置。又经皇子赦恩，移舒州团练使，永州居住。臣以老病，久伏瘴毒，顿赴道途。未到永州，复蒙圣恩，复授臣朝奉郎、提举成都府玉局观，外州、军任便居住。臣素有薄田，在常州宜兴县，粗了粥，所以崎岖万里，奔归常州，以尽余年。而臣人微罪重，骨寒命薄，难以授陛下再生之赐，于五月间至真州，瘴毒大作，乘船至润州，昏不知人者累日。今已至常州，百病横生，四肢肿满，渴消唾血，全不能食者，二十余日矣。自料必死。臣今行年六十有六，死亦何恨，但草木昆虫有生之意，尚复留恋圣世，以辞此宠禄，或可苟延岁月，欲望朝廷哀怜，特许臣守本官致仕。《重编东坡先生外集》卷二四





皇帝达太皇太后贺大辽正旦书


元祐元年十月二日

正月一日，侄孙、大宋皇帝谨致书于叔祖大辽圣文神武全功大略聪仁睿孝天祐皇帝。原注：阙下。肇易岁元，发新荣于万物；仰遵慈诲，修旧好于两朝。远饬使轺，肃将礼币；庶迎寿祉，式副愿言。今差朝请大夫、右谏议大夫、太原县开国伯、食邑九百户、赐紫金鱼袋王陟臣，皇城使、上骑都尉、赞皇县开国伯、食邑九百户李嗣徽，充太皇太后正旦国信使副，有少礼物，具诸别幅，专奉书陈贺，不宣，谨白。卷四三





皇帝贺大辽皇帝正旦书


元祐元年十月

献岁发春，共讲三朝之庆；宝邻继好，茂膺五福之祥。申饬使车，往陈信币。永言欣颂，曷罄谕陈。卷四三





皇帝达太皇太后回大辽皇帝贺正旦书


元祐二年正月五日

百年之好、，既讲于春朝；万寿之仪，兼陈于幄殿。恭因省侍，具述来音。感怿之怀，言宣莫罄。今因利州观察使萧睠等回、，专奉书陈谢，不宣。谨白。卷四三





皇帝回大辽皇帝贺正旦书


元祐二年正月五日

东风协应，感徂岁之更新；远使交驰，导欢言而如旧。粲然礼币，申以书词。欣怿之深，敷陈罔究。卷四三





皇帝达太皇太后回大辽皇帝贺坤成节书


元祐二年七月

嘉月令辰，笃生寿母；珍函重币，交庆宝邻。已恭致于德音，复钦传于慈旨。其为感怿，未易名言。卷四三





皇帝回大辽皇帝问候书


元祐二年七月

四牡载驰，远勤于使介；尺书为问，申讲于邻欢。方履素秋，克膺纯福；益祈保护，式副愿言。卷四三





皇帝达太皇太后贺大辽皇帝生辰书


元祐二年

寒律既周，诞辰载纪。恭被慈闱之诲，俾修庆币之仪。永介寿康，式符颂祷。更祈调卫，以副愿言。卷四三





皇帝贺大辽皇帝生辰书


元祐二年

大吕还宫，摄提正丑。载协诞弥之庆，永膺寿考之祥。临遣使轺，往陈信币。其为欣祷，莫尽名言。卷四三





皇帝达太皇太后贺大辽皇帝正旦书


元祐二年

岁律肇新，邻欢载讲。恭被慈闱之诲，远通庆币之诚。益冀保颐，永绥寿嘏。卷四三





皇帝贺大辽皇帝正旦书


三阳朋来，庆二仪之交泰；两朝继好，纳万民于阜昌。申敕使车，肃将礼币。愿符善祷，永介纯釐。卷四三





皇帝回大辽皇帝贺兴龙节书


元祐二年十月

诞日载临，邻欢岁讲。封疆虽远，晷刻不逾。惟信睦之交修，识情文之两至。益深雅好，良极欣悰。卷四三





皇帝达太皇太后回大辽皇帝问候书


元祐二年十月

嘉平纪月，震夙惟时。属兹庆使之来，重以慈闱之问。寻因省侍，悉致诚言。欣感之深，敷陈罔究。卷四三





皇帝回大辽皇帝贺正旦书


元祐三年

献岁发春，方祝永年之庆；睦邻敦好，益修奕世之欢。信币精华，书词温缛。再维雅契，良极欣悰。卷四三





皇帝达太皇太后回大辽皇帝贺正旦书


元祐三年

正岁履端，远勤于华使；慈闱申庆，重领于珍函。省侍之余，诚言已达。永惟欣感，莫究言宣。卷四三





皇帝回大辽皇帝贺兴龙节书


世睦宝邻，申以无穷之好；岁驰华使，及兹载夙之辰。阅词币之兼隆，识情文之备至。愿言欣感，难悉究陈。卷四三





皇帝达太皇太后回大辽皇帝问候书


遣使为寿，既欣邻好之修；因书见诚，兼致慈闱之问。侍言有次，来意毕陈。感怿之深，敷陈罔既。卷四三





皇帝达太皇太后回大辽皇帝贺坤成节书


元祐四年七月

星火西流，庆慈闱之诞日；皇华北至，讲邻国之诚言。既达来音，俾修报礼。感铭之素，敷述难周。卷四三





皇帝回大辽皇帝问候书


元祐四年七月

轺车重币，已修交庆之仪；尺素好音，复讲久要之信。属临素节，允迪纯禧。益冀保颐，式符企咏。卷四三





判幸酒状


道士某，面欺主人，旁及邻生。侧左元方之盏，已自厚颜；倾西王母之杯，宜从薄罚。可罚一大青盏。卷六四





判营妓从良


五日京兆，判状不难；九尾野狐，从良任便。《渑水燕谈录》卷一〇





判周妓牒


慕周南之化，此意虽可嘉；空冀北之群，所请宜不允。《渑水燕谈录》卷一〇







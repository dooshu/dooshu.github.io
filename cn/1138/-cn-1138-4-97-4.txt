其四 蛎黄

蛎黄生海滨石上，戴壳为屋，累累如蜂房。渔人于潮落时，以针敲其罅而取之，投釜中一沸而熟，益以姜桂，味甘而不腻。吾邑邢村一带，所产甚夥，然不若登郡之肥美，大者如鸡卵也。莱州之东有神山，予幼时尝登其巅，石上蛎房栉比，乃悟海水桑田之说，未尽虚诞，然岁久不腐，其殆化为石也欤？

悬崖簇簇缀蜂房，醒酒偏宜子母汤。
何物与君堪娣姒，江瑶风味略相当。


神签


光绪壬午八月，得先君书，诏赴宁波省疾。时余年甫十七，家母恐年稚不习风涛，使卜于神。乡有灵应祠，祀玄武，载在祀典，云极灵验。往卜之，得一签，语曰：“天昏地暗雨来急，如此风波不可行。”大惧。念以此归，则母必阻不使行，而父病何可缓？商于庙祝，易一上吉签以归，乃成行。以十九日登舟展轮，出虎门，即遇大风雷雨，舟几覆，颠簸于海上者十日，至二十九日乃抵吴淞。不可谓非验也。






18　李翱面數宰相之過　謂李翱求知制誥乃誣辭　世之淺者以利心量君子


舊史敬宗紀：「李翱求知制誥，面數宰相李逢吉過。」愚謂：翱爲韓文公之友，此逢吉所深忌也，面數其過，可爲直矣。求知制誥，乃誣善之辭。案：新書本傳：「翱性峭鯁，論議無所屈，仕不得顯官，怫鬱無所發，見宰相李逢吉，面斥其過失。」荆公嘗辯之曰：「世之淺者，以利心量君子。」

【全云】荆公辯之亦欠透。

【元圻案】舊唐書十七敬宗紀：「寶曆元年正月辛卯，以前禮郎中李翱爲廬州刺史，以求知制誥〔一〕，面數宰相李逢吉之過也。」〇王介甫書李文公集後曰：「文公非董子作仕不遇賦，惜其自待不厚。文公論高如此，及觀於史，一不得職，則詆宰相以自快。今吾於人也，聽其言而觀其行，不可獨信久矣。雖然，彼宰相者實固有辨。彼誠小人也，則文公之發，爲不忍於小人可也，爲史者獨安取其怒之以失職耶？世之淺者，固好以利心量君子。」〇唐書李翱傳：「翱，字習之。始從昌黎韓愈爲文章，辭致渾厚，見推當時，故有司亦謚曰文。」李逢吉傳：「逢吉，字虚丹，系出隴西。元和時同平章事。」韓愈傳：「愈轉吏部侍郎，時宰相李逢吉惡李紳，欲逐之，遂以愈爲京兆尹兼御史大夫，特詔不臺參，而除紳中丞。紳果劾奏愈，宰相以臺府不協，遂罷愈爲兵部侍郎，而出紳江西觀察使。」

〔一〕「知」，原脱，據中華本舊唐書卷一七上敬宗紀補。






溪园閒兴得书字二首

其一

沿溪十亩抱吾庐，旧业桑麻五世馀。
借木稍编颓去壁，随身时带读残书。
雨过深树来黄鸟，风定清池见白鱼。
谁道先生高枕得，闭门频枉故人车。

其二

归田真作野人居，恨少红亭傍碧渠。
篱畔春添侵径竹，花间手种半园蔬。
病残转悔空耽药，老罢才谙未读书。
看我拙勤徒若此，儿曹懒去复何如。



○南郊享寿星赋

玉露初降，金风正秋。有寿星之发彩，出离方而若浮。太史於是奏时令，赞天休，谓三光之丕显，盖万乘之勤修。天子乃命有司，灌郁鬯，登灵坛以蒇事，敬南极而延望。当其气凝雾寝，烟消霞旷，循大象之昭回，见孤光之寥亮。月来岁往，常居赤帝之前。目击心祈，空仰碧霄之上。所欲精诚斯感，潜交。瞩神灵兮心驰箕斗，奠椒奖兮酌满陶匏。事异乞言，殊养老於东序。祭惟合礼，同祀月於西郊。时也阴阳正位，昼夜平分。思荐祉於人寿，遂大享乎天文。则知秩天宗，用郊祀。斯祭也，象在角亢，坛当戊己。月皎皎而清汉波流，夜萧萧而白榆风起。斋心既洁，蘩之荐已申。寿域先开，龟鹤之年可俟。祀事既，道之南，恍惚兮光临俎豆，依稀兮气动烟岚。由是见星躔之不爽，知君德之相参。彼牛女迢递以增思，参商隐见而差失。处圆灵兮徒分炳焕，於敬授兮未为贞吉。曷若我冠众星而称老，当三秋而迥出。既有补於乾坤，讵废书於时日。是宜执牺象，展鸡彝，召冯相而司历，命祝史以陈辞。如此则所谓一人有庆，而兆民赖之。

欧阳比

比，咸通十年进士。


○贞观公私画史序

虑牺氏受龙图之後，史为掌图之官，有体物之作，盖以照远显幽，侔列群象，自元黄萌始，方图辨正，有形可明之事，前贤成建之迹，遂追而写之。至虞夏殷周，及秦汉之代，皆有史掌。虽遭罹播散，而终有所归。及吴魏晋宋，世多奇人，皆心目相授，斯道始兴。其於忠臣孝子，贤愚美恶，莫不图之屋壁，以训将来。或想功烈於千年，聆英威於百代，乃心存懿迹，默匠仪形。其馀风化幽徽，感而遂至，飞淤腾窜，验之目前，皆可图画。且夫艺有精深，学有疏密，前贤品录，益多其流。大唐汉王元昌，天植其材，心专物表，含运覃思，六法俱全，随物成形，万类无失。每燕时暇日，多与其流商确精奥。以余耿尚，存赐讨论，遂命魏晋以来前贤遗变所存，及品格高下，列为先後。起於高贵乡公，终於大唐贞观十三年，秘府及佛寺并私家所蓄，共二百九十八卷，屋壁四十七所，目为《贞观公私画录》。又集新录官库尽总二百九十八卷。三百三十卷是隋室官，十三卷是左仆射萧进，二十卷杨素家得，三卷许善心进，十卷高平县行书佐张氏所献，四卷褚安福进，近十八卷先在秘府，亦无所得人名，并有天和年月，其间有二十三卷恐非晋宋人真迹，多当时工人所作，後人︹题名氏。时贞观十三年八月望日序。

韩瑗

瑗字伯王，雍州三原人。贞观中累官兵部侍郎，袭爵颍川公。永徽中迁黄门侍郎同中书门下三品，拜侍中兼太子宾客，为许敬宗、李义府所谮，左授振州刺史。显庆四年卒，年五十四。神龙元年，武后遗制复其官爵。


药谱





药谱小序





语云，为人臣不可不知医，为人子不可不知医。昔范文正愿为良医，而陆忠宣罢相日，惟闭门集古方书，岂非以医也者，死生之系、人鬼之关哉。每见世之俗医且不知有《本草》，无问《难经》《素问》矣。间取诸药形性及所疗治而著之册，即不敢妄拟二公，或亦二公之遗意也。作药谱。

济南王象晋荩臣甫题





药谱首简





李时珍《论药》

天造地化而草木生焉，刚交于柔而成根荄，柔交于刚而成枝干叶。萼属阳华，实属阴。得气之粹者为良，得气之戾者为毒。故有五行焉，曰金、木、水、火、土。有五气焉，曰香、臭、臊、腥、膻。有五色焉，曰青、赤、黄、白、黑。有五味焉，曰酸、苦、甘、辛、咸。有五性焉，曰寒、热、温、凉、平。有五用焉，曰升、降、浮、沉、中。神农尝而辨之，轩岐述而著之。汉魏唐宋诸名贤良医，参酌而增损之。第三品虽存，淄渑交混，诸条重出，泾渭不分。苟不察其精微，审其善恶，其何以权七方、衡十剂而寄千万世之死生耶。于是剪繁复，绳缪遗，析族类，振纲分目，凡得可供医药者，共若干种，列之于编。

李时珍《本草源流》

昔炎皇辨百谷，尝百草，而分别气味之良毒。轩辕师岐伯，尊伯高而剖析经络之本标，遂有《神农本草》三卷，《艺文》录为医家一经。及汉末而李当之始加校修。至梁末而陶弘景益以注释。古药三百六十五种，以应重卦。唐高宗命司空李勣重修，长史苏恭表请复定，增药一百一十四种。宋太祖命医官刘翰详校。宋仁宗再诏补注，增药一百种，召医唐慎微合为《证类修补众本草》五百种。自是人皆指为全书，医则目为奥典。夷考其间，玼瑕不少。有当析而混者，如葳蕤、女萎，二物而并入一条。有当并而析者，如南星、虎掌，一物而分为二种。生姜、薯蓣，菜也，而列草品。槟榔、龙眼，果也，而列木部。八谷，生民之天也，不能明辨其种类。三菘，日用之蔬也，罔克的别其名称。黑豆、赤菽，大小同条，硝石、芒硝，水火混注。以兰花为兰草，卷丹为百合，此寇氏《衍义》之舛谬。谓黄精即钩吻，旋花即山姜，乃陶氏《别录》之差讹。欧浆、苦胆，草菜重出，掌氏之不审。天花、栝楼，两处图形，苏氏之欠明。五倍子，耩虫窠也，而认为木实。大薮草，田字草也，而指为浮萍。似兹之类，不可枚陈。略摘一二，以见错误。若不分别品类，何以印定群疑。





药谱






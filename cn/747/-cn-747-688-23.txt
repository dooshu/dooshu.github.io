○答李巽第三书

专使孟温朝至，再蒙示及，招诱诲谕，激切倍剧前书之赐。议者云：“得地千里，不如一士。”阁下以泰山之高，就蚁蛭之卑，损折威重，一至於此，是何节士义夫之不投心服体，是何藩臣方伯之不师谦降礼，是何浇风弊俗之不易邪蹈正，是何奸臣贼子之不悛暴畏义？君子动气，小人手，熙熙相贺，如见中古。如载之不肖，犹夫人也，常侍之引遇也如是，况今有贤於载者乎？是知剧辛赵往，邹衍齐来，抑有以也。夫丈夫处世，诚宜种道德，树勋绩，颓年急节，慨如不及。然才短而好进者败，谋人而不审己者危，三尺童子，明详斯旨。伏览书示，阁下又许与过以远图，伏计俯示，鄙人实恐孤负聪明，视听失所，以铅刀为重器，以散木为良材，反覆思量，益用惭惕。是以前後勤恳，少求退息，欲磨钝使利，拂昏冀明，蹄涔之内，灌泻涓滴。料新营山居，松桂未盈尺，圩墁未快乾，即阁下已在凤池矣。此不揆懦劣，敢希提携，助君治国，裨补万一，若素尚饱满耳。某昧於机要，识且迂疏，敢恃深知，累竭肺腑。傥允遂鄙志，从容林壑，野人之诚也，敢不欢愉以受赐？或固使愚陋，周旋幕府，诸侯之礼也，敢不恭以俟命？此进退之分，系於主不系於客也。意有虔切，不觉费词，伏惟再垂览察，幸甚幸甚。


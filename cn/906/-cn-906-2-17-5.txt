群臣酒行歌


剑佩俨如林，齐倾拱北心。渥恩颁美禄，《咸》、《护》听和音。一德君臣合，重瞳日月临。歌时兼乐圣，唯待赞泥金。

万国咸归禹，千官共祝尧。拜恩瞻凤扆，倾耳听《云》、《韶》。运启金行远，时和玉烛调。酒酣齐抃舞，同贺圣明朝。

令节陈高会，群臣侍御筵。玉墀留爱景，金殿蔼祥烟。振鹭涵天泽，灵禽下乐悬。圣朝无一事，何处让尧年。






○與舒中陽開府第二書 【 治河】

國家借黃河為運道、上自茶城、下至淮安、方五百餘里、治之豈不易易、乃茶城有倒淤之患。徐州有淹城之危。邳州有游塞决口之虞。地方父老、俱言往歲未有此患、自嘉靖末年、河水大發、淮口海沙、壅塞成阜、今則屹然如山矣。自淮而上。水勢漸緩。邳州淺房邨之决。呂梁洪平茶城流逆。皆繇于此。夫禹之治水掘地而注之海耳。今不自下流通沙以就其深乃從上流築堤以防其高舛也。宋熙寧有獻濬川耙法者、其製與耒相似。以圓木八尺橫于中。以鐵為齒。齒列三行。兩端有輪。以舟駕之。淺處舟行過。則泥去。深處綆不及。則不必耙。此古人巳試之法也。今訪而用之。何有于淮口之沙耶。此就五百里內言之耳。若論全河之勢、上遡潼關。上迄淮安。弘治以前、四支分流。一繇孫家渡經壽州。一繇渦河經亳州。俱出懷遠縣。會淮人海。一繇趙皮寨。經睢州。出宿遷小河口。一繇梁靖口經碭山。出徐州小浮橋。俱入運河。以後遷徙不常。尚存一二支。勢猶稍分。未為大患。今則四支俱湮。全河東下。瀰漫洶湧。望若滔天。而以一淮受之欲疏其怒萬無是理茲建議于徐邳築遙堤。以約攔水勢。使不至漫漲。于近海去處。通草灣魚溝新洋雙港諸口。搃以分其勢而殺其怒以廣入海之路使無壅滯。淮河則開通濟天妃閘。以杜黃流之內入高寶則增築石堤于東岸之外。開支河以導淮水之外出無非多為委以殺其流使不梗運道。不嚙陵寢焉耳。要之論五百里之淤塞。當急去淮口之沙。論全河之要害。當開復四支之道。築高堤以防潰。乃一時權宜之計。濬下流以就高。為萬世永賴之謀。惟當事者胸中有全河。然後能下手耳。


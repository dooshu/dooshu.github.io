○摄山栖霞寺明徵君碑铭

朕闻锺山玉阙，羽驾之所巡游；昆岳金台，蜺衣之所翔集。虽复真宗窅眇，神理希微，犹居三界之中，未出九天之外。唯有乘如广运，妙觉圆明，因无生以济有生，就无象而成大象。道隔去来之际，筌系靡得其端，理忘动寂之机，随迎罕窥其奥。得其门者，如髻宝之希逢；臻其极者，似昙花之难遇。

南齐徵君明僧绍者，平原人也。仲雍诞其绵允，井伯播其灵苗，芳源肇於孟明，因即以明为姓。曾祖忱，晋著作郎。祖玩，晋建威将军。凤经流誉，雅韵隆於八儒；豹略申威，香名高於七校。父略，宋平原太守中书侍郎。朱明出抚，扬惠化而傍霑；紫诰攸司，罄忠规而奉上。徵君早植净因，宿苞种智。悟真空於绮岁，体法性於青襟。照与神通，心将道合。遗荣轩冕，少无尘杂之情；讬志林岩，自叶幽贞之趣。亭亭秀气，掩璧月而架丹霄；皎皎清衿，漱琼湍而凌碧濑。即相非相，指万象为虚空；无我无人，等四流於寂灭。加以学穷儒肆，该综典坟，论极元津，精通《老》、《易》。至若鹿野龙宫之秘，猿江鹤树之文，莫不递贯清衷，总持丹府。班荆坐樾，独神王於亭皋；朗啸长吟，乃情超於宇宙。蒲轮每至，攀桂之节逾高；玉帛屡陈，枕石之诚弥固。遂乃缅怀飞遁，抗迹崂山；托岫疏阶，凭林结栋。纫兰制芰，方轻藻火之衣；爽籁风松，自代管弦之响。横经者四集，请益者千馀，高凤愧以韬光，张超谢其成市。於时南风不竞，东土构屯，人厌豺狼之毒，家充虵豕之铒。盗仍有道，望境归仁，共结盟誓之言。不犯徵君之界，岂非至诚攸感，木石开心者乎。及元历告终，青光启祚，齐高祖希风伫德，侧席傍求，屡下徵书，确乎不拔。其后又移居郁洲掩榆山栖云精舍，情亲鱼鸟，志狎烟霞，蜕影樊笼，萧然独往。齐建元元年，又下诏徵为散骑侍郎，又不就。既而济岱沦胥，公私荡覆，稽天之浸，将湮蹈海之居；燎原之火，欲烬藏山之璞。乃鸿骞凤举，腾万仞以高翔，择木选君，相九土而遥集。凌江迥憩，遂届南京。负杖泉邱，游睨林壑，历观胜境，行次摄山，神谷仙岩，特符心赏。夜间披榛薙草，定迹深栖，树槿疏池，有终焉之志。此山其状如繖，故亦号曰繖山。丹穴红泉，共星河而竞泻，珠林镜巘，与月桂而交辉。鸟哢严虚，猨吟涧静。松门杳霭。去来千里之云，花楥丰茸，含吐十枝之日。实息心之胜地，乃宴坐之名区。爰集法流，於焉讲肄。音容秀澈，宇量端凝，投论会奇，兴言入妙。若洪锺之虚受，有击必扬；似明镜之忘疲，无来不应。於时元儒兼阐，道俗同归，俱号净名，以旌至德。先是山多猛噬，人罕登临。昇岩有仙谷之危，越涧等凭河之险。徵君心不忤物，总万类以敷仁，故使物乃革心，屏三毒而归惠。兴风敛暴，遽承探鲠之恩；游雾含辛，自埒报珠之感。於时齐道方修，寤寐求贤。永明元年，又徵为国子博士。徵君隐居求志，义越乎由光；不降凝心，迹高於园绮。凿坏贞遁，漱石忘归，鹤版载临，豹姿逾远。俄有法师僧辩，承风景慕，翼徒振锡，翻然戾止。法师业隆三藏，道迈四依，戒行坚明，律轨严净。欣然一遇，叶契干龄。子琴为莫逆之交，温雪岂容声之友。因即邻岩构宇，别起梵居。耸峤飞柯，含风吐雾，栖霞之寺，由此创名。

福地裁基，肇发初心之誓；法门构邃，遽锺后说之辰。安居顷之，辩师迁化。六年顶拜，虽开青石之坛；千日威光，未建紫金之岳。徵君积缘登妙，至感入微。尝梦法身，冠於曾巘，后因垂眺，屣步林亭。乃有浮磬吟空，写圆音於帷树；飞香散迥，腾宝气於炉峰。又睹真颜於岩之首，神光骇瞩，若登灵鹫之山；妙力难思，如游瞽龙之邑。岂止无垢佛国，独荫珠云；净德王家，方承珂雪。是知不行而至，冥通应感之符；为法而来，实昭光启之福。非夫慧因宿植，其孰与於此哉！於是拜受嘉徵，愿言经始，将於岩壁，造大尊仪。乃眷为山，未遑初篑。遽而西州智士，与晓岳而俱倾；东国高人，随夜星而共没。琼瑶落彩，峰岫沈晖。永明二年，奄迁舟壑。第二子临沂公仲璋，顾慕曾峦，既崩心於岵望；徘徊曩构，更泣血於楹书。遂琢彼翠屏，爰开叶座，舍兹碧题，式建花宫。上宪优填之区，仰镂能仁之像；校美何充之宅，遽兴崇德之闱。逖彼萧宗，大宏释典，文惠太子及竟陵王，或澄少海之源派，朝宗於法海；或茂本枝之颖发，萌柢於禅枝。咸舍净财，光隆慧业。时有沙门法度，为智殿之栋梁，即此旧基，更兴新制。又造尊像十有馀龛，及梁运载兴，锐心回向，大林精舍，并事庄严。临川王载剖竹符，宣化惟扬之境；言寻柰苑，兴想拔茅之义。以天监一十五载造无量寿像一区，带地连光，合高五丈。满月之瑞，湛珠镜以出云崖；聚日之辉，昇璧轮而皎烟路。参差四注，周以鸟翅之房；迢遰千寻，饰以鱼鳞之瓦。击鸣乾於爽籁，则步影齐归；丽停午於高曦，则息心攸萃。逾锦城而特建，掩银界而孤标。良由积慧所符，大士著甚深之业，用能遥诚克果，永代增希有之缘。以旷劫之隆因，开舍生之至福。伟哉壮观，无得而称。

朕肃纂祯图，丕承宝历，澄九溟而有截，宴八表而无为。紫塞丹岑，接封畿於上苑；白门青野，款賝贽於仙闱。将使率土苍生，镇昇仁寿之域，普天黔首，永蹈淳古之源。崇庆越於两仪，景运逾於万劫。属以冕旒多暇，物色傍求，瞻江海而载怀，咏林泉而兴想。钦风味道，恨不同时。古往今来，抚运化而虽寂，德崇业著，眷神理而犹存。寤寐遗尘，有兼前烈，瞻言胜轨，叹伫唯深。今故於彼度人，常满七七，各兼衣钵钱二百贯，绢二百匹，苏参拾斛，绣像织成像新旧翻译一切经一藏，并幡华等物。凭幽寻之曩迹，光显德门；托嘉遁之名区，追崇仁里。就福宇而延福，即祥基以缔祥。冀缘金囿之庭，近叶珠囊之耀，所愿通因法岸，契果禅林，九鼎与元极同安，七庙与紫微齐固。总三千之净土，并沐薰歌；罄百亿之恒沙，长为寿算；铁围之所苞括，玉烛之所照临，常餐六气之和，俱藻一音之听。夫象以尽意，意非象而不申；言以会情，情非言而不畅。是以发挥二谛，宏演四依，迥讬莲花之峰，遥刻芝英之字，庶海桑频变，孤超弇岳之碑，城芥屡空，独跨稽岑之篆。式陈茂实，乃作铭云：

悠悠法界，总总含生。轮回欲海，起灭身城。俱安大夜，共习无明。爱尘岳聚，毒树云平。（其一）

邈矣遍知，超然独悟。遽乘五演，高被六度。大空善说，中天巧谕。引彼迷途，归之觉路。（其二）

猗欤净行，育彩昆田。家承珪组，代著忠贤。戒支宿习，种智斯圆。栋梁三宝，薰修四禅。（其三）

爰始筮宾，薜萝攸整。蹈海沈迹，栖岩灭影。天地构屯，干戈互警。北林罔庇，南辕载骋。（其四）

翻飞泽国，历考山图。言瞻碧磴，自韫元珠。凭峰架室，枕壑通衢。鳣庭广跨，马帐宏敷。（其五）

同气相求，善邻遥讬。道符久敬，心均常乐。对辟金园，并疏银阁。谷停帝马，峦归梵鹤。（其六）

空分瑞塔，地积香台。珂月霄暎，珠云旦来。千光雾起，七净霞闻。谷边飞锡，涧下乘杯。（其七）

桂巘参差，松亭隐霭。石坛照锦，瑶泉泻籁。岫接香炉，峰承宝盖。翔凫演法，毒龙销害。（其八）

梵宫既启，福海长深。噬虺忘穴，飞鸮革音。群生普戴，奕祀同钦。不有高节，宁符宿心。（其九）

御扆多闲，闻风逖想。茂轨遐劭，清晖遽往。伫契业於圆明，冀崇缘於方广。镂飞篆於曾岳，齐胜基於穹壤。（其十）


147　皇極經世學之師承


上蔡謝子爲晁以道傳易堂記後序，言：「安樂邵先生皇極經世之學，師承頗異。安樂之父，昔於廬山解后文恭胡公，從隱者老浮圖遊。隱者曰：『胡子世福甚厚，當秉國政；邵子仕雖不耦，學業必傳。』因同授易書。」上蔡之文今不傳，僅載於張稘書文恭集後。康節之父伊川丈人，名古，字天叟。

【元圻案】四庫書胡文恭集四十卷，從永樂大典裒録，無張稘書後文，蓋已佚矣。〇胡文恭公，名宿，字武平，常州晉陵人。天聖二年進士，歷官樞密副使，以太子少師致仕。文恭，其謚也。宋史有傳。〇朱子上蔡語録後序曰：「先生名良佐，字顯道，學於程夫子昆弟之門，篤志力行，於從遊諸公間，所見最爲超越。」〇晁氏讀書志一〔一〕：「邵古周易解五卷。古，康節之父也，世本范陽。治平初，卒於洛，年九十七。其學先正音文云。」

〔一〕按下引文，見於郡齋讀書後志卷一。






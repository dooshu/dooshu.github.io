文集卷十六


谢除侍读表　一


臣轼言：今月一日蒙恩除臣兼侍读者。学术本疏，老复加于謇讷；官联愈近，职专在于讨论。退省其愚，莫知所措。中谢。伏以天威咫尺，顾末技以何施；圣敬日跻，岂群臣之可望。非张禹、宽中之笃学，无量、怀素之懿文，则何以奉天子五学之游，求王人多闻之益。如臣愚暗，何与选抡！此盖伏遇皇帝陛下卓然生知，辅以好学。方高宗恭默之后，正宣帝励精之初。众论并陈，悉洞照其情伪；陈编一览，已周知于废兴。察臣衰病而无求，庶可亲近而寡过。故兹拔用，骤及疲驽。臣敢不温故知新，粗办有司之职；见危致命，更输异日之忠。臣无任。卷二三





谢除侍读表　二


臣轼言：今月一日蒙恩除臣兼侍读者。北门视草，已叨儒者之极荣；西学上贤，复玷侍臣之高选。省循非称，愧汗交怀。中谢。窃惟讲读之臣，止以言语为职。考功课吏，无殿最之可书；陈善闭邪，有膏泽之潜润。岂臣愚陋，亦所克堪！此盖伏遇太皇太后陛下忧思深长，德业久大。受先帝投艰之托，为神孙经远之谋。故选左右前后之人，罔非吉士；使知兴亡治乱之效，莫若多闻。谓臣虽无大过人之才，知臣粗有不欺君之实。故使朝夕与于讨论。奉永日之清闲，未知所报；毕微生于尽瘁，终致此心。臣无任。卷二三





谢赐御书诗表


臣轼言：今月十五日赐宴东宫，伏蒙圣恩，差中使就赐臣御书诗一首者。玉斝金尊，霈若云天之泽；宝章宸翰，焕乎奎壁之文。喜溢心颜，光生怀袖。臣轼诚感诚惧，顿首顿首。伏念臣猥缘末技，获玷清流。早岁数奇，已老江湖之上；余生何幸，得依日月之光。入侍燕闲，与闻讲学。卒桓荣之业，因人而成；登刘洎之床，则臣岂敢。夫何珍赐，亦及微躯！此盖伏遇皇帝陛下道本生知，才惟天纵。文不数于游、夏，书已逼于锺、王。心慕手追，陋文皇之曲学；笔纵字大，笑宋武之未工。知臣遭遇之难，欲以显荣其老。镂之金石，庶传玩于人人；付与子孙，俾输忠于世世。臣无任。卷二三





谢三伏早出院表


臣轼言：君逸臣劳，固上下之分；金伏火见，亦消长之常。乃缘异恩，而许夙退。中谢。伏念臣等误缘末技，待罪禁林。戴星而朝，虽粗输其勤拙；穷日之力，卒无补于丝毫。遽蒙假借之私，得遂委蛇之乐。此盖伏遇太皇太后陛下严于恭己，恕以驭臣。事既省于清心，日自长于化国。朝而不夕，前追静治之风；伏当早归，下遂疏愚之性。臣无任。卷二三





谢除龙图阁学士表　一


臣轼言：伏蒙圣恩，以臣累章请郡，特除臣龙图阁学士知杭州者。中禁宝储，上应奎壁之象；先朝谟训，远同河洛之符。隶职其间，省躬非据。臣轼诚惶诚恐，顿首顿首。伏念臣学非有得，愚至不移，虽叨过实之名，卒无适用之器。少时忘意，盖尝有志于事功；晚岁积忧，但欲归安于田亩。属圣神之履运，荷识拔之非常。犹冀桑榆之收，遽迫犬马之疾。力求闲散，庶免颠挤。岂谓皇帝陛下圣度包荒，天慈委照，察其才有所短，不欲强置之禁严；知其进不由人，故特保全其终始。遂加此职，以贲其行。臣敢不仰缘末光，益励素守。往何适而不可，中无愧之为安。但未死亡，必期报塞。臣无任感天荷圣激切屏营之至。卷二三





谢除龙图阁学士表　二


臣轼言：伏蒙圣恩，以臣累章请郡，特除臣龙图阁学士知杭州者。北扉清密，久愧素餐；内阁深严，复膺殊宠。以荣为惧，有䩄在颜。臣轼诚惶诚恐，顿首顿首。伏念臣赋命数奇，与人多忤。遭遇仁祖，忝窃贤科；继蒙英庙之深知，尤荷裕陵之见器。而流离若此，穷薄可知。晚亲日月之光，常恐瓶罍之溢。故求闲散，以避灾迍。岂谓太皇太后陛下天高听卑，坤厚载物。爱惜臣下，固无异于子孙；委任官师，本不分于中外。致兹衰病，不失清华。然臣辞宠而益荣，求闲而得剧。虽云稍远于争地，尚恐终非其久安。敢不磨钝自修，履冰知戒；庶全孤节，少答殊私。臣无任。卷二三





谢赐对衣金带马表　一


臣轼言：伏蒙圣慈，特赐衣一对，金腰带一条，金镀银鞍辔一副，马一匹者。出笥之珍，已华朽质；解骖之赐，益耀众观。顾惟何人，亦被兹宠。臣轼诚惶诚恐，顿首顿首。伏念臣少而拙讷，老益疏愚。山野之姿，非文绣之所及；疲驽之质，虽鞭策以何加！方祈冗散之安，更忝便蕃之锡。此盖伏遇皇帝陛下缉熙儒术，网罗人材。不爱车服宠数之章，使为吏民瞻望之美。据鞍有愧，束衽知荣。敢不奉以牧民，永思去害之指；施之大邑，庶无学制之伤。臣无任。卷二三





谢赐对衣金带马表　二


臣轼言：伏蒙圣恩，特赐衣一对，金腰带一条，金镀银鞍辔一副，马一匹者。命服斯皇，《诗》咏周宣之德；康侯用锡，《易》称王母之仁。惠泽所加，臣工知劝。臣轼诚惶诚恐，顿首顿首。伏念臣资材朽钝，学术空疏，矧兹衰病之余，岂复光华之羡。荷宠章之蕃庶，人以为荣；顾形影之支离，臣惟自愧。此盖伏遇太皇太后陛下知人尧哲，遍物舜仁，时遣拾遗补过之臣，出为承流宣化之任。子衣安吉，不待请而得之；我马虺，盖知劳而赐者。敢不勉思忠荩，务报恩勤。永惟厩库之珍，莫非民力；无忘狱市之寄，以副上心。臣无任。卷二三





笏记　一


臣轼言：隶职宸居，承流阃寄；自知衰朽，有玷宠光。此盖伏遇皇帝陛下总揽群材，靡遗片善；曲收顽钝，俾处清华。徒倾草木之心，莫报乾坤之施。臣无任。卷二三





笏记　二


既尘美职，复玷名藩；荣宠过情，省循知愧。此盖伏遇太皇太后陛下仁均动植，明烛幽微，特示宠章，以旌眷遇。恩勤莫报，生死难忘。臣无任。卷二三





杭州谢上表　一


臣轼言：伏奉制书，除臣龙图阁学士知杭州，臣已于今月三日到任上讫者。始衰而病，岂非满溢之灾；乞越得杭，又过平生之望。臣轼诚惶诚恐，顿首顿首。伏念臣起自废黜，骤登禁严。毕命驱驰，未偿万一；怀安退缩，岂所当然？盖散材不任于斧斤，而病马空糜于刍粟。故求外补，以尽余年。岂期避宠而益荣，求闲而得剧！此盖伏遇皇帝陛下刚健中正，缉熙光明，无为盖虞舜之仁，笃学有仲尼之智。而臣猥以末技，日奉讲帷，凛然威光，近在咫尺。惟古人责难之意，每不自量；方陛下好问之初，遽以疾去。推之理数，可谓奇穷。荷眷遇之不移，窃恩荣而愈重。虽雨露之施，初不择物；而犬马之报，期于杀身。臣无任。卷二三





杭州谢上表　二


臣轼言：伏奉制书，除臣龙图阁学士知杭州，臣已于今月三日到任上讫者。入奉禁严，出膺方面，皆人臣之殊选，在儒者以尤荣。臣轼诚惶诚恐，顿首顿首。伏念臣受宠逾涯，积忧成疾，既思退就于安养，又欲少逃于满盈。仰荷至仁，曲从微愿。江山故国，所至如归；父老遗民，与臣相问。知朝廷辍近侍为太守，盖圣主视天下如一家。鞭扑未施，争讼几绝。臣之厚幸，岂易名言！此盖伏遇太皇太后陛下天地之仁，贤愚兼取；日月之照，邪正自分。每包函其蠢迂，欲保全其终始。兄弟孤立，尝亲奉于德音；死生不移，更誓坚于晚节。臣无任。卷二三





杭州谢放罪表　一


臣轼言：臣近以法外刺配本州百姓颜章、颜益二人，上章待罪，奉圣旨特放罪者。职在承宣，当遵三尺之约束；事关利害，辄从一切之便宜。曲荷天恩，不从吏议。臣轼诚惶诚恐，顿首顿首。伏念臣早缘刚拙，屡致忧虞。用之朝廷，则逆耳之奏形于言；施之郡县，则疾恶之心见于政。虽知难每以为戒，而临事不能自回。苟非日月之明，肝胆必照，则臣岂惟获罪于今日，久已见倾于众言。恭惟皇帝陛下睿哲生知，清明旁达。委任群下，退托于不能；爱养成材，惟恐其有过。知臣欲去一方之积弊，须除二猾以示民。特屈宪章，以全器使。臣敢不省循过咎，祗服简书。眷此善良，自不犯于汉法；时有贷舍，用益广于尧仁。臣无任。卷二三





杭州谢放罪表　二


乱群之诛，不请而决。盖恩威之无素，致奸猾之敢行。方俟谴诃，岂期宽宥。臣轼诚惶诚恐，顿首顿首。伏以法吏网密，盖出于近年；守臣权轻，无甚于今日。观祖宗信任之意，以州郡责成于人。岂有不择师帅之良，但知绳墨之驭。若平居仅能守法，则缓急何以使民。顾臣不才，难以议此。恭惟太皇太后陛下宽仁从众，信顺得天。推一身之至公，纳万方于无罪。而臣始终被遇，中外蒙恩。谓事有专而合宜，情无他而可恕。故加贷舍，以示宠绥。朝廷之明，粗以臣为可信；吏民自服，当不令而率从。臣无任。卷二三





贺明堂赦书表　一


臣轼言：宗祀告成，修累朝之盛典；端门肆眚，答万宇之欢心。凡有识知，举增抃跃。臣轼诚欢诚喜，顿首顿首。窃谓祖宗恩信之所被，譬如天地寒暑之不差。将推作解之仁，必在当郊之岁。恭惟皇帝陛下宪章六圣，左右三灵，上帝眷而风雨时，壬人去而蛮夷服。讲明大礼，对越昊天。怀柔百神，向用五福。大河修复，奏轨道于东流；藩邸顾怀，锡鸿名于西府。臣备员法从，待罪守臣。想闻路寝之鼓钟，曾叨奉引；嘉与海隅之草木，同被恩私。臣无任。卷二三





贺明堂赦书表　二


臣轼言：严配礼成，民心知孝；好生德洽，天下归仁。凡蒙一洗之恩，举有惟新之喜。臣轼诚欢诚抃，顿首顿首。伏以功存庙社而辞其礼，泽及草木而讳其名。此圣人之所难，幸微生之亲见。恭惟太皇太后陛下勋高任姒，道配唐虞。顾惟致治于和平，孰不归心于保佑。合宫均福，毕修累圣之文；会庆告成，不居先后之位。臣职叨禁从，身远阙庭。既欣涣汗之私，溥沾动植；更喜谦光之美，独冠古今。臣无任。卷二三





谢赐历日诏书表　一


臣轼言：伏蒙圣恩，特赐臣诏书并元祐五年历日一卷者。论道调元，虽大臣之职；授时赋政，亦郡守之常。而臣供奉内朝，使指一道。居则代言而颁令，出则劝民以务农。沐此恩荣，敢忘奉顺！臣轼中谢。恭惟皇帝陛下文明宪古，睿哲先天。历象教民，本尧舜之智；水旱罪己，盖禹汤之仁。固将推广其诚心，岂特奉行于故事。爰因岁首，已宣布于王言；孰谓民愚，咸识知于帝力。臣无任。卷二三





谢赐历日诏书表　二


臣轼言：伏蒙圣恩，特赐臣诏书并元祐五年历日一卷者。窃惟稽古之君，必以授时为急。底日不失日，官既有常；先时不及时，罚在无赦。申以丁宁之诏，致其恻怛之诚。习见颁行，止谓有司之故事；考其情实，则本圣人之用心。臣轼中谢。恭惟太皇太后陛下元功在天，盛德冠古。顺帝之则，虽并用于恩威；与物为春，盖同归于仁厚。而臣入奉讲学，出牧农民，恭布诏书，悉传闾里。庶德音之昭格，致嗣岁之丰穰。臣无任。卷二三





贺兴龙节表


臣轼言：天佑民而作君，惟德是辅；帝生商而立子，有开必先。纳富寿于方来，实兆基于兹日。臣轼中贺。恭惟皇帝陛下文思天纵，圣敬日跻。以若稽古之心，上遵王路；行不忍人之政，下酌民言。神听靖共，天寿平格。臣久尘法从，出领郡符。奉万年之觞，虽阻陪于下列；接千岁之统，犹及见于升平。草木之情，日月所照。臣无任。卷二三





贺坤成节表


臣轼言：仁惟天助，寿不假于祷祈；泽在民心，言自成于雅颂。恭临诞月，仰祝圣期。虽凡庶之何知，亦臣子之常分。中谢。恭惟太皇太后陛下储神天地，托国祖宗。元勋本自于无心，神智实生于至静。同守大器，于兹六年。放亿万之羽毛，未若消兵以全赤子；饭无数之缁褐，岂如散廪以活饥民。臣躬领郡符，目睹兹事。载瞻象阙，阻奉瑶觞。嘉与海隅之人，同罄华封之祝。臣无任。卷二三





辞免翰林学士承旨第一状


右臣今月二十八日奉敕，已除臣翰林学士承旨、左朝奉郎、知制诰，诏书到日，可依条交割公事讫，乘递马疾速发来赴阙。臣已于当日依条交割公事讫。伏念臣顷以两目昏暗，左臂不仁，坚辞禁林，得请便郡；庶缘静退，少养衰残。二年于兹，一事无补。才有限而难强，病不减而益增。但以东南连被灾伤，不敢陈乞，别求安便；敢谓仁圣尚赐恩怜，召还故官，复加新宠。不惟朝廷公议未允，实亦衰病勉强不前。兼窃睹邸报，臣弟辙已除尚书右丞。兄居禁林，弟为执政。在公朝既合回避，于私门实惧满盈。计此误恩，必难安处。伏望圣慈除臣一郡，以息多言。臣见起发前去，至宿、泗间听候指挥。谨录奏闻，伏候敕旨。卷二三





辞免翰林学士承旨第二状


右臣近蒙恩除翰林学士承旨。臣以衰病不才，难居禁近，兼以弟辙忝与执政，理合回避，奏乞除臣一郡。今奉诏书，未赐开允。恩威之重，霈若雷雨，岂臣孱陋所敢固违？伏念臣自去阙庭，日加衰白。故疾不愈，旧学已荒；更冒宠荣，必速颠踬。而况清要之地，众所奔趋；兄弟迭居，势难安处。正使缘力辞而获谴，犹贤于忝冒而致灾。伏望圣慈察臣诚恳，特赐除臣知扬、越、陈、蔡一郡。臣今已到扬州，迤逦前去南京以来，听候指挥。干冒天威，臣无任战恐待罪之至。谨录奏闻，伏候敕旨。卷二三





辞免翰林学士承旨第三状


右臣近蒙恩除翰林学士承旨。臣以衰病不才，难居禁近。兼以弟辙备位执政，理合回避。寻两次奏乞除臣一郡，准尚书省札子，三省同奉圣旨，依前降诏书不允者。臣之愚虑，终以弟辙亲嫌，于义未安。窃见仁宗朝王洙为学士，以其从子尧臣参知政事，故罢。臣今来欲乞依王洙故事回避，仍乞检会前奏，除臣扬、越、陈、蔡一郡。屡犯天威，臣无任战恐待罪之至。谨录奏闻，伏候敕旨。卷二三





乞候坤成节上寿讫复遂前请状


右臣近奏乞依王洙故事，罢翰林学士承旨，仍乞一郡，奉圣旨依累降指挥不允者。衔戴恩慈，怵迫威命，已经三却，其敢固违！已于今月二十九日赴阁门祗受告命讫。然臣衰病日加，心力难强，亲嫌之避，愚守不移。伏见坤成节在近，欲候上寿讫，复遂前请。勉强供职，庶表见臣子恭顺之心；逡巡力辞，盖终存典刑分义之守。谨录奏闻。谨奏。卷二三





谢宣召再入学士院　一


右臣今月十一日翰林待诏梁迪至臣所居，奉宣圣旨，召臣入院充学士承旨者。使星下烛，生蓬荜之光华；天泽旁流，及桑榆之枯槁。国有用儒之盛，士知稽古之荣。伏以翰墨之林，号称内相；文章之外，不取他才。至于用人，可以观政。文武并用，或成颇、牧之功；邪正杂居，至有伾、文之患。惟贵且近，故难其人。而况金銮玉堂，亲被丝纶之密；北扉东阁，独称年德之高。必有异人，以齐众口。而臣本缘衰病，出守江湖。以一方凋弊之余，当二年水潦之厄。戴星而治，仅免流离；及瓜而还，恍如梦寐。交亲迎劳，都邑聚观。惊华发之半空，笑丹心之未折。宜投闲散，以养衰残。岂期过采于虚名，复使荣加于旧物。此盖伏遇皇帝陛下德如乾健，明配日中，既祖述于尧仁，复躬行于舜孝。才难之叹，人诵斯言。缘先帝之德音，收孤臣于散地。言虽直而无罪，身愈远而益亲。委曲保全，始终录用。臣敢不更磨朽钝，少补涓埃。难得者时，未有捐躯之会；勿欺而犯，誓无患失之心。臣无任感天荷圣激切屏营之至。谨录奏谢以闻。谨奏。卷二三





谢宣召再入学士院　二


右臣今月十一日翰林待诏梁迪至臣所居，奉宣圣旨，召臣入院充学士承旨者。衰迟无用，宠既溢于当年；眷待有加，恩复隆于晚节。使华临贲，天语丁宁。耸里巷之惊观，叹朝廷之用旧。伏以禁林分直，法本六人。帝语亲承，旧惟一老。不缘名次之先后，断自上心之简求。冠内朝供奉之班，极儒者遭逢之盛。凡膺此选，宜得异材。而臣本以愚忠，累尘器使。初无已试之效，但有过实之名。千里阙庭，二年江海。忧深投杼，岂无三至之言；诏复赐环，不待一人之誉。此盖伏遇太皇太后陛下道无私载，公生至明。以七年之照临，观群臣之邪正。知臣刚褊自用，虽有宽饶之狂；察臣忠鲠不移，庶几长孺之守。故还旧物，益茂新恩。臣敢不早夜以思，死生不易。虽桑榆之景，已迫残年；而犬马之心，犹思后效。卷二三





谢赐对衣金带马状　一


右臣伏蒙圣慈以臣入院，特赐衣一对、金腰带一条，并鱼袋、镀金银鞍辔马一匹者。汉官三服，已分密丽之珍；唐监八坊，复下权奇之骏。拜嘉甚宠，省己何功？伏念臣受材迂疏，赋命寒蹇。幼师季路，止服缊袍；长慕少游，欲乘下泽。目眩重金之耀，神惊四牡之良。俯仰自惟，周章失次。此盖伏遇皇帝陛下忧勤黎庶，寤寐俊贤。故损厩库之储，以广英雄之彀。致兹孱陋，亦被宠光。臣敢不求称于衷，益鞭其后。薄德盛服，当戒《维鹈》之篇；强力安邦，庶几《有》之颂。臣无任感天荷圣激切屏营之至。谨录奏谢以闻。谨奏。卷二三





谢赐对衣金带马状　二


右臣伏蒙圣慈以臣入院，特赐衣一对、金腰带一条，并鱼袋、金镀银鞍辔马一匹者。镂锡金轭，示有驰驱之劳；宝带袭衣，岂无约束之义。上既循名而责实，下当因物以贡诚。伏念臣少则贱贫，长而困厄。仲卿龙具，追晏子之一裘；伯厚鸡栖，陋景公之千驷。无功拜赐，服宠汗颜。顾惟何人，膺此异数？此盖伏遇太皇太后陛下躬行慈俭，德贯天人。约于奉己，而侈于养贤；严于私亲，而宽于驭众。怜其朽钝，借以光华。臣敢不衣被训词，服勤鞭棰。惟德其物，永观不易之言；思马斯徂，更厉无邪之志。卷二三





笏记　一


臣蒙恩授翰林学士承旨、知制诰、兼侍读者。出膺阃寄，入长禁林。皆儒者之极荣，岂驽材之所称！此盖伏遇皇帝陛下法天凝命，稽古象贤，总揽群英，兼收小器。欲效涓尘之报，未知糜陨之期。臣无任感天荷圣激切屏营之至。卷二三





笏记　二


臣蒙恩授翰林学士承旨、知制诰、兼侍读者。出守无功，方期窜逐；召还何幸，复玷清华。此盖伏遇太皇太后坤载沉潜，母慈均一。既陶甄于顽矿，复封植于散材。誓卒余生，少图来效。臣无任感天荷圣激切屏营之至。卷二三





谢兼侍读表　一


臣轼言：今月四日，伏奉告命除臣兼侍读者。用非其分，宠至若惊。满溢之忧，逡巡莫避。臣某诚惶诚恐，顿首顿首。伏念臣与弟辙同登进士，并擢贤科；内外分掌于制书，先后迭居于翰苑。今臣以经史入侍，司言行于中；辙以丞辖立朝，督纲条于外。恭承明诏，不许固辞。以为兄弟之同升，自是朝廷之盛事。承明三入，仅比古人；大雅一门，无惭旧史。人非木石，恩重丘山。恭惟太皇太后陛下明极照临，忧深付托。欲为社稷之卫，莫如臣仆之贤。以帝尧之哲，而甚畏于壬人；以孔子之圣，而思见于狷者。致兹选擢，骤及迂愚。臣敢不淬励初心，激昂晚岁，誓坚必死之节，少报不赀之恩。臣无任感天荷圣激切屏营之至。谨奉表称谢以闻。臣某诚惶诚恐，顿首谨言。卷二三





谢兼侍读表　二


臣轼言：今月四日伏奉告命除臣兼侍读者。叨承新命，祗服训词。薄技已穷，旧恩未替。臣某诚惶诚恐，顿首顿首。伏念臣志大而才短，论迂而性刚。以自用不回之心，处众人必争之地。不早退缩，安能保全？是以三年翰墨之林，屡遭飞语；再岁江湖之上，粗免烦言。岂此身愚智之殊，盖所居闲剧之致。臣之自处，何者为宜？而况讲读之司，帷幄最近。分章摘句，则何以报非常之知；因事献言，又必贻前日之患。虽仰恃天日之照，实常负冰渊之虞。恭惟皇帝陛下大德庇民，小心顺帝。虽天覆地载，以圣不可知为神；而日就月将，以学而不厌为智。曲收旧物，以广多闻。臣敢不职思其忧，本无分于中外；欲报之德，誓不易于死生。臣无任感天荷圣激切屏营之至。谨奉表称谢以闻。臣某诚惶诚恐，顿首顿首。谨言。卷二三





谢三伏早休表　一


大火既中，三庚云伏，炎熹之病，贵贱所同。忽蒙退食之恩，遂失流金之酷。恭惟皇帝陛下仁均动植，明烛幽微。上有无逸之勤，下无独贤之叹。臣等逢时多暇，窃禄安居。共扬扇暍之风，以安黎庶；更励饮冰之节，少答生成。臣等无任仰天荷圣激切屏营之至。卷二三





谢三伏早休表　二


星火见而金微，日方可畏；朝气锐而昼惰，恩获少休。上既知劳，下皆忘暑。恭惟太皇太后陛下劳谦恭己，内恕及人。虽天地无一物之私，而父母有至诚之爱。臣等仰蒙宽假，动获便安。未明无颠倒之衣，省循何幸；夙退有委蛇之食，歌咏而归。臣等无任仰天荷圣激切屏营之至。卷二三





谢除龙图阁学士知颍州表　一


臣轼言：伏蒙圣恩，以臣累章乞郡，除臣龙图阁学士知颍州者。引嫌求避，顾旧典之甚明；易职宠行，荷新恩之至厚。疏愚自省，惭悚交并。中谢。伏念臣学陋无闻，性迂难合。受四朝之知遇，窃五郡之蕃宣。吴会二年，但坐糜于廪禄；禁林数月，曾未补于丝毫。敢冀殊私，复还旧物。恭惟太皇太后陛下仁涵动植，明烛幽微，知臣独受于圣知，欲使曲全于晚节。怜其无用，许以少安。凡力请八章而后从，使不为一乞而遽去。在巨进退，可谓光荣。虽老病怀归，已功名之无望；而衷诚思报，尚生死之不移。臣无任感天荷圣激切屏营之至。谨奉表称谢以闻。卷二三





谢除龙图阁学士知颍州表　二


臣轼言：伏蒙圣恩，以臣累章乞郡，除臣龙图阁学士知颍州者。备员经席，幸依日月之光；引避亲嫌，实有简书之畏。恩还旧职，宠寄近蕃。衰朽增华，省循知愧。中谢。伏念臣生无他技，天与愚忠。虽所向之奇穷，独受知于仁圣。力求便郡，盖常怀老退之心；伏读训词，有不为朕留之语。殊私难报，危涕自零。恭惟皇帝陛下缉熙光明，刚健笃实。方收文王之四友，以集孔子之大成。而臣苟念余生之安，莫伸一割之用。桑榆暮齿，恐遂赍志而莫偿；犬马微心，犹恐盖棺而后定。臣无任。卷二三





颍川谢表(1)


入参两禁，每玷北扉之荣；出典二州，辄为西湖之长。《鹤林玉露》甲编卷四



* * *



(1) 《鹤林玉露》云：东坡守杭守颍，皆有西湖，故《颍川谢表》云（下引此联）。本书卷一七《颍州谢到任表》二首无此联，姑录于此。又，《苕溪渔隐丛话》前集卷四一、《诗话总龟》前集卷二九亦记此语，惟题作《谢执政启》。






141　引詩而不見於詩


曹子建表：「忍垢苟全，則犯詩人胡顔之譏。」詩無此句。李善引毛詩曰：「何顔而不速死也。」今相鼠注無之。

【元圻案】文選二十曹子建上責躬應詔詩表曰：「竊感相鼠之篇，無禮遄死之義，形影相弔，五情愧赧。以罪棄生，則違古賢夕改之勸；忍垢苟全，則犯詩人胡顔之譏。」李善注云：「即上『胡不遄死』之義。」明非别有胡顔之句也。又云「毛詩謂何顔而不速死也」，蓋釋毛詩「胡不遄死」之意，非謂毛傳有此文也。善注引毛詩經傳甚多，引經則有「詩曰」，有「毛詩曰」；引傳則有「毛萇曰」、「毛萇詩傳曰」。今此獨作「毛詩謂」，謂者，繹其意也，言詩人之意，無禮而不速死，則有靦面目耳。






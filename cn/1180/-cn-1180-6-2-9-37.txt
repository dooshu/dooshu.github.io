答楚学道金省吾论学政


辱翰示，知道从已入楚，欣慰。

楚中士习久敝，顷公一振之，士稍稍向方，然其志未定也。仗公之重，再加振饬，庶几丕变，至注厝所宜，不外乎华翰“遵敕谕”三字而已。

夫以孔子之圣，平生所志，惟在东周，生今反古，深用为戒。老不得行其道，犹修《春秋》以存周典，此岂以周之法独善于前代哉？盖为天下之礼宜尔也。今世俗皆曰“愿学孔子”，乃不务遵祖宗之典，以服官寡过；而好言上古久远之事，以异趋为高；动循衰世苟且之政，以徇情贾誉。此岂圣人所谓“为下不倍”哉，恶在其为遵孔氏也！

不榖素无学术，谬膺重任，思所以鼓驽钝，佐明主者，惟日取我祖宗之法度修明之，然十犹未二三也。窃以为今之教士，与士之为学，皆如不榖之所以事上致理者，而后有得于遵孔之义。不识高明以为何如？






○梁肯堂词

识人未遇时已难，识之而肯力助其成尤难。相传梁构亭制军［肯堂］未遇进，潦倒浙闱，游扬州，困甚，思染指漕务，得数十金以归，挟友人书谒丹徒令。任丹徒者时为潜山熊太守［会公］，便服延见，殊简傲，酬答十数语，忽易衣冠补行相见礼。谓曰：“观君气宇，腾上必速，何落魄乃尔。今县试在即，姑为吾阅卷。”一日携五百金谓曰：“吾为子筹，非此不足北上，今以相赠，後不必偿。第携此金去，仍沉浮幕客，我知之必遣人索，铢两不能少也。”次年为乾隆庚午，制军举京兆，仕至直隶总督，著有石幢居士吟稿。梁晋竹孝廉［绍壬］两般秋雨庵随笔录其安公子云：“不道春归也。一春飘泊名花谢。风雨妨花飞，片片乱穿帘罅。看玉骨、瘦无半把。妆初罢。却为甚、暗地将愁惹。最堪憎是，彻耳啼莺，声声娇姹。待把流莺骂。骂时休想莺儿怕。离怨系来，心里病、翠毫难写。还自过、曲台芳榭。闲消夏。更不管、冷落秋千架。恨云恼月，者样痴情，与谁同话。”词平平耳，因述熊公赠金事，并录之。


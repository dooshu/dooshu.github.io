【秦泰山刻石】

右秦二世诏，李斯篆。天下之事固有出于不幸者矣，苟有可以用于世者，不必皆贤圣之作也。蚩尤作五兵，纣作漆器，不以二人之恶而废万世之利也。篆字之法，出于秦李斯。斯之相秦，焚弃典籍，遂欲灭先王之法，而独以己之所作刻石而示万世，何哉？按《史记》，秦始皇帝行幸天下，凡六刻石，及二世立，又刻诏书于其旁，今皆亡矣。独泰山顶上二世诏仅在，所存数十字尔。今俗传《峄山碑》者，《史记》不载，又其字体差大，不类泰山存者，其本出于徐铉。又有别本，云出于夏竦家者，以今市人所鬻，校之无异。自唐封演已言《峄山碑》非真，而杜甫直谓“枣木传刻”尔，皆不足贵也。余友江邻几谪官于奉符，尝自至泰山顶上，视秦所刻石处，云“石顽不可镌凿，不知当时何以刻也？然而四面皆无草木，而野火不及，故能若此之久。然风雨所剥，其存者才此数十字而已”。本邻几遗余也，比今俗传《峄山碑》本特为真者尔。


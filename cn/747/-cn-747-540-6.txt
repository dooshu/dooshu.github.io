○河阳节度使谢上表

臣某言：伏奉前月二十七日诏旨，授臣朝议郎使持节怀州诸军事守怀州刺史御史大夫充河阳三城怀州节度使。宠任非常，怔营失次，已再奉表陈谢讫。臣某中谢。臣器质庸懦，材能驽下。文词小技，不足饰身；军旅大权，未尝措意。顷者叨居近密，亲事圣明，选擢皆出於宸衷，遭逢偶协於昌运。进每忧国，退常乐天。曾不知操舟者忌臣及津，执辔者畏臣先路。虽皎皎下烛，鉴一心之无瑕；而营营谤兴，扇十手以相指。去秋方半，已出严扃；今夏正中，又离禁掖。伏惟睿圣文武皇帝陛下恩深君父，德厚乾坤。悯弃席之恩，轸遗簪之念。微臣自临关辅，恭守章程，非官办而政成，幸人安而事集。既无罪悔，亦望归远。岂意便升疆场，超授钺，再麾飘而出守，十乘隐辚以启行。荷委寄而诚深，苦离违之稍远。就日积恋，瞻天靡遑，拂儒冠以自惊，对朝服而增叹。以今月十四日到本镇上讫。伏以郡称河内，山倚太行，古为雄藩，今号要地，但缘疮痍未复，杼轴已空，力欲辑绥，曷由振举。谨当拊循羸卒，字育疲，横征擅赋誓不为，峻法严科议不用。与之休息，使昨便安。以此执心，期於报德。前临河渎，羡朝宗而指期；仰观众星，俟拱辰而何日。所守有限，不获诣阙辞让。无任感激攀恋涕咽之至。


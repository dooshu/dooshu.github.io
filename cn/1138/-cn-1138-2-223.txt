广陵喜晤苏商卿年兄过辄留饮濒行复辱赠诗赋此留别兼订都门之约

其一


跃马偕登郭隗台，十年霜鬓各摧颓。
故交剩有百人在（余同年在者才百馀人。），昨夜相逢一雁来。
拟筑茅堂分笠泽，欲携笔杖问蓬莱。
樽前且醉秦邮酒，话及人情恐覆杯。


其二


竹坞绳床说旧游，未销桦烛泪先流。
怜予薄命逢箕宿，爱尔新诗似柳州。
明月怀人成远梦，西风迎客入孤舟。
莫辞匹马冲微雪，醉卧荆高旧酒楼（君尝为柳州太守。）。


○暮春於江夏送张祖监丞之东都序

吁咄哉！，仆书室坐愁，亦已久矣。每思欲遐登蓬莱，极目四海，手弄白日，顶摩青穹，挥斥幽愤，不可得也。而金骨未变，玉颜已缁，何常不扪松伤心、抚鹤叹息？误学书剑，薄游人间。紫禁九重，碧山万里；有才无命，甘於後时。刘表不用於祢衡，暂来江夏；贺循喜逢於张翰，且乐船中。遇达人张侯，大雅君子，统泛舟之役，在清川之湄。谈元赋诗，连兴数月，醉尽花柳，赏穷江山。王命有程，告以于迈，烟景晚色，惨为愁容。系飞帆於半天，泛渌水於遥海。欲去不去，更开芳樽，乐虽寰中，趣逸天外。平生酣畅，未若此时。至於清谈浩歌，雄笔丽藻，笑饮酒，醉挥素琴，余实不鬼於古人也。扬袂远别，何时归来？想洛阳之秋风，将鱼以相待，诗可赠远，无乃阙乎？


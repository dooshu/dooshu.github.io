婺州开元寺新建大藏经楼记

昔如来登菩提坐为天人师万德庄严十号具足大千世界以愿力而摄受十二部经自悲心而流出所以宣畅了义提拯羣迷开方便门示真实相有条不紊譬以綫而贯花得象忘言如标指之见月自鹤林示灭大教方行而龙宫秘藏所传无几爰暨像法之运乃流震旦之区大士继生广译五天之语精庐错峙竝缄三藏之文於是大雄之法音雷震于兹土矣勾吴之域介于海隅东阳之墟上直婺女蒙泰伯至德之化俗敦亷让之风渐初平好道之余人禀清真之气有耻且格见善乃迁邑居相望悉奉竺乾之教弦诵之隙必阅贝多之言繇是弃尘劳而为苾蒭者实繁有徒辟浄土而崇塔庙者比比而是开元寺者兹郡之大招提也前临九逵旁接万井金碧绚彩上拟天宫钟梵交音居然福地土木壮且丽矣岁祀寖以远矣龙象六和之衆禅律交修香灯四事之供檀施总萃而琅函实偈有所缺然乃有本寺僧文靖与本州都知兵马使曹维旭同发志诚共营胜利爰以淳化中相率诣阙击登闻鼔求方借版摹印真文奏牍上闻帝俞其请逮至道初维旭等始共辇置楮墨之直聿来京都诏免关市之征授以要劵缮造既毕护持而归特给上计之逥舟俾逹金华之本郡维旭等又相与刻轴以文木织绦以色丝香芸染籖丹漆涂匣崇饰既以备矣誓愿既已圆矣而经台旧基圯毁滋久轩庑摧挠墁绘踳駮维旭等遂请於郡合躬诣属城徧募有情共成衆善鸠工度费即旧谋新建重楼开法藏其上级置庐舍那文殊普贤及十六大阿罗汉之像中级设虎座作八神王箕踞捧持其下象七金山法四大海宝地平布祥云周绕缔构彤镂殚匠石之精能像设焚修见天龙之护卫固使黑白之衆有所归依利钝之根因而启发皮纸骨笔学道者靡涉於艰辛宝藏金言开卷者并谐於悟入广大利益岂胜言哉维旭又尝於雍熙中募衆缘累甓为浮图凡七级直经楼之南十数步讫役之日白光烛天晴空泬寥久之始灭行路瞻覩道俗嗟叹斯亦树善之冥感殖福之昭报也予咸平中罢守缙云道出兹郡维旭者捧持事状拜于道周求得片文以刻贞石会予入掌书命不遑官次而勤请弥笃践言是冀予固从事於空宗者也随喜称赞岂有恡焉削简含毫兹用无愧云耳时景德二年岁次乙巳十二月朔日记


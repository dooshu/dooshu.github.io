○題為欽奉事 【 鹽法】

臣等切惟國家之務、莫重于邊餉、飛輓之利、莫良于鹽法、故我　太祖高皇帝、立為禁條、至嚴且備、以是一遇邊方有警、糧草缺乏、召商上納。無不響應。小民免轉運之勞。邊方得緊急之濟。效速而大。未有過于此者也。但近年以來。法久弊生。世殊時異。冐濫阻壞廢弛殆盡。開中雖多。實用全無。荷蒙　皇上、重慮邊陲弗靖、蓄積少充、特召臣文、恭承　聖諭、欲通鹽法先求弊端、臣等職司邦計、何勝慶幸、敢不驅策駑鈍仰副　聖情萬一、謹將祖宗舊制事宜、及今日各項弊端逐一條具開款上陳、伏望　皇上少垂睿覽、早賜施行、

一革開中引鹽之弊、仰惟祖宗舊制、各處鹽課、遇有邊方緊急聲息、糧草缺乏、方許招商開中、若權勢之人請買鹽引勘合、侵奪民利者、犯人問罪、鹽貨沒官以是法度嚴明、人心儆畏、近年以來、勢豪之家、往往主令家人詭名報中、及至赴官上納、則减削價值、下塲關支、則不等挨次、貨賣則夾帶私鹽、經過則不服盤詰、虗張聲勢、莫敢誰何、以致資本微細者。歛跡退避。不敢營運。著實濟邊者、坐困歲月。不得關支。及訪得各邊廵撫都御史并本部管糧郎中、遇有開中。著實用心者固多、任情忽略者亦有。且如達賊出沒。軍馬屯聚去處、正當多積糧草以備支用。卻乃不行坐撥。一遇緊急。束手莫措。其不係要害所在。或附近腹裏地方。商人輸納本色利于腳價□减故多營幹腹裏□地而不肯于邊遠所在開中也糧料草束。反至有餘。以致年久浥爛。不堪支用。甚至買窩賣窩。而任其規利。折銀折布而本色不收。商賈不通。鹽法弊端。莫此為甚。合無通行禁約、今後如有前項豪強之輩、冐禁中納、事發到官者、不分內外文武之家、俱查照律例施行、其各該廵撫、并本部管糧官、今後如遇開中。務要公同計議。照依地方遠近。定立斗頭。先儘緊關要害。及軍馬屯聚去處。糧料草束。加倍存積。務勾主客兵馬數年支用。斯為得策。其餘不係緊要所在。酌量緩急報納。以防不虞。若是遇有開中。再收輕齎。不收本色。及縱容賣窩買窩等項。聽本部指實參究。如此則邊鄙充實。而軍餉不至缺乏矣、

一革興販私鹽之弊仰惟祖宗舊制、廵禁私鹽。每年差委御史一員、專一禁革姦弊、疏通鹽法、而又行文各該守禦官司、及有司廵檢司于該管地方、并附塲緊關去處、常川嚴加緝捕、立法至嚴、人不敢犯、近年以來、各處軍民人等、為因艱難缺食、不能聊生、濱海人家、及有硝鹻去處、私煎小鹽、隨處貨賣、以致官鹽阻滯、不得通行、又有等權豪之徒、專買灶丁私鹽、假克官鹽發賣、經過關津去處、其守禦廵司等官、畏其勢重、不敢擅自阻當、任從到處貨賣、商賈不通、鹽法弊端。莫此為甚、合無通行各處行鹽地方廵鹽御史嚴督所在守禦廵司等官、務要用心設法、時常廵視、但有興販私鹽之徒、即便拏問、查例發落、干礙內外官員、指實參究、不許曲法回護、致生別議、如此則利興弊革、而人皆畏法矣、

一革賤賣官鹽之弊。仰惟祖宗舊制、各處額辦鹽課、俱候邊方開中召商報納糧草、許令關支、近年以來惟淮浙官鹽。人皆樂中。其四川、廣東雲南三省鹽課。為因地窵遠。商人多不情愿。間有中納者。每一引、本地方價值七八錢。止得六七分。一兩止得八九分。計其邊方所入。不及本地十分之一。商賈不通。鹽法弊端、莫此為甚、合無今後照依山東福建事例、本部行移四川廣東雲南廵撫官、督同布政司掌印官并管鹽官員、各將提舉等司每年額辦鹽課、除客商在于先年各邊上納糧草、給有倉鈔本司、巳投勘合、見在守支、并舊例存留本處歲用、俱照舊外、自弘治十九年為始、此論山東等處塩課不用客商中邊而行本地折色若淮浙塩固皆邊商開中矣今後每年額辦鹽課。俱照彼中時價。變賣銀兩。傾瀉成錠。批差的當官員。責限年終到部。轉發各邊糴買糧草。以備緊急支用行之數年。果有利益。著為定規。日後悉依此例而行。如此則鹽不浪費而軍餉皆得實用矣。

一革買補殘鹽之弊、仰惟祖宗舊制、各處運鹽使司等衙門。歲辦鹽課。照依額數徵完。堆積在塲。聽候商人關支。百餘年來。行之無弊。商灶稱便。近者慶雲侯周壽家人周洪、奏買兩淮殘鹽八十萬引、壽寧侯張鶴齡家人杜成朱達等、奏買長蘆兩淮殘鹽九十六萬餘引、名雖買補殘鹽、其實侵奪正課、以召物議沸騰、人心積怨、商賈不通、鹽法弊端莫此為甚、合無將前項報中殘鹽、原額引目、赴官銷繳、價銀照數給還未完之數、悉皆停止、不許陸續上納、仍通行各該運司等衙門、今後額辦鹽課、務要如法收積、公疏中往往執奏此事聽候各邊商人挨次關支、不許勢要之家、假以買補殘鹽為名仍前主令家人侵奪商利阻壞鹽法、違者聽本部及科道論奏究治、如此庶國體不傷、而豪強知所警懼矣、

一革夾帶餘鹽之弊、仰惟祖宗舊例、各處運鹽使司等衙門、客商關支引鹽、每引帶耗、止該二百二十斤、但有夾帶餘鹽者、同私鹽法、立禁最嚴、人不敢犯、近年以來。官豪之家。假以中買殘鹽為名主、使家人下塲關支。狐假虎威。縱橫自如、或通同鹽灶作弊。或倚勢挾制官府。夾帶餘鹽、每引或三四百斤者有之。或六七百斤者有之。以致正課虧欠。商賈不通。鹽法弊端、莫此為甚、合無本部通行各該鹽運司等衙門、今後務要嚴加禁約、但有商人支出官鹽、各照斤數掣摯、敢有似前夾帶阻壞鹽法者、廵鹽御史并管鹽官員拏問如律、查例發落、如此庶姦人知懼、而鹽法得以疏通矣、

一革越境賣鹽之弊、仰惟祖宗舊制、設置各該運鹽使司提舉司鹽課司、行鹽地方、各有界至、立法之嚴既周且備、但自成化弘治年來、長蘆鹽課、節該親王順帶食鹽、及內臣織造開賣鹽價、而回空馬快等船、亦皆假借夤緣。私自裝載、越界前去兩淮地方發賣輒稱欽賞欽賜等項名色、橫行江河、攙奪市肆、商賈不通、鹽法弊端、莫此為甚、合無今後親王之國。免帶食鹽。內臣織造。免賣鹽價。本部仍通行各處廵鹽御史、并管鹽官員、務遵舊制、及查照節行事例、嚴加禁約、各照行鹽地方、不許私自越境發賣其裏河一帶洪閘等處、一體搜撿、務在鹽法疏通、商人得利、如此則宿弊可除、而邊諸亦與有賴矣、

一革運司廢弛之弊、仰惟祖宗舊制、各運鹽使司提舉司鹽課司、既設運司提舉等官、掌管鹽課、又設分司判官各塲大使副使等官、分理其事、立法之意、極為周密、先年官多得人。鹽法修舉。額辦正課。儘有附餘。近年以來。各該官員。公廉守法者固有貪懦壞事者尤多。以致灶丁疲敝。日就消耗、鹽課虧欠。經年不完。商賈不通。鹽法弊端、莫此為甚、合無本部移咨吏部、此是振舉鹽法要義然銓司多不便之故令塩官嘗為濁流今後各鹽運司掌印佐貳官員。務要選用科目出身。素有聲望。久任老練之人。轉補前職其各該塲分大使等官、雖係吏員出身、亦要揀選年力精壯、素無過犯之人、以充其任、仍通行各該廵撫巡按鹽等官、將各司見任大小官員、逐一從公考察、要見某官廉能幹濟、任內經收鹽課、依期早完、不失原額、相應旌擢、某官貪懦無為、任內經收鹽課、累年拖欠、虧損正課、相應罷黜、明白具奏上請定奪、中間又有等姦頑無知之徒、欺公玩法、靡所不為侵欺盜賣、肆無忌憚、查有實跡、應參奏者、即便參奏、應拏問者、就便拏問、如此鹽法得人而百弊自除矣、


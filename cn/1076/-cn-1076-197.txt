卷一百九十七

<史部,诏令奏议类,奏议之属,历代名臣奏议>

钦定四库全书

历代名臣奏议卷一百九十七

明　杨士奇等　撰

谨名器

周襄王三年叔带与戎翟谋伐襄王襄王欲诛叔带叔带奔齐齐桓公使管仲平戎于周使隰朋平戎于晋王以上卿礼管仲管仲辞曰臣贱有司也有天子之二守国高在若节春秋来承王命何以礼焉陪臣敢辞王曰舅氏余嘉乃勲毋逆朕命管仲卒受下卿之礼而还东汉顺帝汉安中梁冀子弟五人及中常侍等以无功并封大司农杜乔上书谏曰陛下越从藩臣龙飞即位天人属心万邦攸赖不急忠贤之礼而先左右之封伤善害德兴长佞谀臣闻古之明君襃罚必以功过末世闇主诛赏各缘其私今梁氏一门宦者微孽并带无功之绂裂劳臣之土其为乖滥胡可胜言夫有功不赏为善失其望奸回不诘为恶肆其凶故陈资斧而人靡畏班爵位而物无劝苟遂斯道岂伊伤政为乱而已丧身亡国可不慎哉书奏不省

桓帝延熹七年南廵园陵特诏太尉杨秉从及行至南阳左右并通奸利诏书多所除拜秉上疏谏曰臣闻先王建国顺天制官太微积星名为郎位入奉宿卫出牧百姓臯陶诫虞在於官人顷者道路拜除恩加竪隶爵以货成化由此败所以俗夫巷议白驹远逝穆穆清朝远近莫观宜割不忍之恩以断求欲之路於是诏除乃止桓帝时封赏踰制内宠猥盛光禄勲陈蕃乃上疏谏曰臣闻有事社稷者社稷是为有事人君者容悦是为今臣蒙恩圣朝备位九列见非不谏则容悦也夫诸侯上象四七垂燿在天下应分土藩屏上国高祖之约非功臣不侯而闻追録河南尹邓万世父遵之微功更爵尚书令黄儁先人之絶封近习以非义授邑左右以无功传赏授位不料其任裂土莫纪其功至乃一门之内侯者数人故纬象失度隂阳谬序稼用不成民用不康臣知封事已行言之无及诚欲陛下因是而止又比年收歛十伤五六万人饥寒不聊生活而采女数千食肉衣绮脂油粉黛不可赀计鄙谚言盗不过五女门以女贫家也今後宫之女岂不贫国乎是以倾宫嫁而天下化楚女悲而西宫灾且聚而不御必生忧悲之感以致并隔水旱之困夫狱以禁止奸违官以称才理物若法亏於平官失其人则王道有缺而今天下之论皆谓狱由怨起爵以贿成夫不有臭秽则苍蝇不飞陛下宜采求得失择从忠善凡一选举委尚书三公使襃责诛赏各有所归岂不幸甚帝颇纳其言为出宫女五百余人但赐儁爵关内侯而万世南乡侯

灵帝时尚书令阳球奏罢鸿都文学曰伏承有诏勅中尚方为鸿都文学乐松江览等三十二人图象立赞以劝学者臣闻传曰君举必书书而不法後嗣何观案松览等皆出於微蔑斗筲小人依凭世戚附托权豪俛眉承睫徼进明时或献赋一篇或鸟?盈简而位升郎中形图丹青亦有笔不点牍辞不辩心假手请字妖伪百品莫不被蒙殊恩蝉蜕滓浊是以有识掩口天下嗟叹臣闻图象之设以昭劝戒欲令人君动鉴得失未闻竖子小人诈作文颂而可妄窃天官垂象图素者也今太学东观足以宣明圣化愿罢鸿都之选以消天下之谤书奏不省

魏文帝召蒋济为散骑常侍时有诏赐征南将军夏侯尚曰卿腹心重将特当任使作威作福杀人活人尚以示济济至帝问以所闻见对曰未有他善但见亡国之语耳帝忽然问其故济具以答因曰作威作福书之明戒天子无戏言惟陛下裁之帝即追取前诏

帝欲追封武宣卞太后父母尚书陈羣奏曰陛下以圣德应运受命创业革制当永为後式案典籍之文无妇人分土命爵之制在礼典妇因夫爵秦违古法汉氏因之非先王之令典也帝曰此议是也其勿施行以作着诏下藏之台阁永为後式

晋怀帝永嘉末丹阳太守辅国将军王导上书曰昔魏武达政之主也荀文若功臣之最也封不过亭侯仓舒爱子之宠赠不过别部司马以此格万物得不局迹乎今者临郡不问贤愚豪贱皆加重号辄有鼓盖动见相准时有不得者或为耻辱天官混杂朝望颓毁导忝荷重任不能崇浚山海而开创乱源饕窃名位取紊彛典谨送鼓盖加崇之物请从导始庶令雅俗区别羣望无惑

成帝以保母周氏有阿保之劳欲假其名号内外皆奉诏侍中顾和独上疏以为周保佑圣躬不遗其勲第舍供给拟於戚属恩泽所加已为过隆若假名号记籍未见明比惟汉灵帝以乳母赵娆为平氏君此末代之私恩非先代之令典且君举必书将轨物垂则书而不法後嗣何观帝从之

宋孝武帝时江夏王义恭与骠骑大将军竟陵王诞奏曰臣闻佾悬有数等级异仪佩笏有制卑高殊序斯盖上哲之洪模范世之明训而时至弥留物无不弊僭侈由俗轨度非古晋代东徙旧法沦落侯牧典章稍与事广名实一差难以卒变章服崇滥多历年所今枢机更造皇风载新耗弊未充百用思约宜备品式之律以定损厌之条臣等地居枝昵位参台辅遵正之首请以爵先致贬之端宜从戚始辄因暇日共参愚怀应加省易谨陈九事虽惧匪忠庶竭微欵伏愿陛下听览之余薄垂昭纳则上下相安表里和穆矣诏付外详有司奏曰车服以庸虞书茂典名器慎假春秋明诫是以尚方所制汉有严律诸侯窃服虽亲必罪降于顷世下僭滋极器服装饰乐舞音容通于王公达于衆庶上下无辨民志靡一义?所陈实允礼度九条之格犹有未尽谨共附益凡二十四条诏可

後魏孝文帝初即位将迁显祖神主于太庙有司奏旧事庙中执事之官例皆赐爵今宜依旧诏百寮评议羣臣咸以为宜依旧事秘书令程骏独以为不可表曰臣闻名器为帝王所贵山河为区夏之重是以汉祖有约非功不侯必当属有命於大君之辰展心力於战谋之日然後可以应茅土之锡未见预事於宗庙而获赏於疆土徒见晋郑之后以夹辅为至勲吴邓之俦以征伐为重绩周汉既无文於远代魏晋亦靡记於往年自皇道开符乾业创统务高三五之规思隆百王之轨罚颇减古赏实增昔时因神主改祔清庙致肃而授群司以九品之命显执事以五等之名虽复帝王制作弗相沿袭然当时恩泽岂足为长世之轨乎乖衆之愆伏待罪谴书奏从之

宣武帝时天大旱司徒高肇擅録囚徒欲以收衆心清河王怿言於帝曰昔季氏旅於泰山孔子疾之诚以君臣之分宜防微杜渐不可渎也减膳録囚乃陛下之事今司徒行之岂人臣之义乎明君失之於上奸臣窃之於下祸乱之基於此在矣帝遂诏尚书与羣司鞫理狱讼

明帝时太后父司徒胡国珍薨议赠相国大上秦公谏议大夫张普惠力陈其不可会闻胡家穿圹下坟有磐石乃密表曰臣闻优名宝位王者之所光锡尊君爱亲臣子所以慎终必使勲绩相侔号秩相可然後能显扬当时传徽万代者矣窃见故侍中司徒胡公怀道含灵实诞圣后载育至尊母仪四海近枢克唯允之寄居槐体论道之明故以功余九锡襃假銮纛深圣上之加隆极慈后之至爱宪章天下不亦可乎而太上之号窃谓未衷何者易称天尊地卑乾坤定矣故曰大哉乾元又曰至哉坤元明乾坤不可并大礼记曰天无二日土无二王尝禘郊社尊无二上明君臣不可并上伏见诏书以司徒为太上秦公夫人为太上秦君夫人蒙号於前司徒系之於後尊光之美盛矣窃惟高祖受禅於献文皇帝故仰尊为太上皇此因上上而生名也皇太后称令以系勅下盖取三从之道远同文母列於十乱则司徒之为太上恐乖系勅之意春秋传曰葬称公子辞明不可复加上也书曰兹予大享于先王尔祖其从与享之司徒位尊属重必当配享先朝若称太上以为臣以事太上皇恐非司徒翼翼之心汉祖创有天下尊父曰太上皇母曰昭灵后乃帝者之事晋有小子侯尚曰僭之於天子司徒三公也其可同号於帝乎孔子曰必也正名乎名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足易曰有大者不可以盈故受之以谦谦尊而光卑而不可踰天道亏盈而益谦地道变盈而流谦鬼神害盈而福谦人道恶盈而好谦又曰困於上者必反於下故受之以井比克卜定兆而以浅改卜羣心悲惋亦或天地神灵所以垂至戒啓圣情伏愿回日月之明察微臣之请停司徒逼同之号从卑下不踰之称畏困上之鉴邀谦光之福则天下幸甚

唐高祖以舞工安叱奴为散骑常侍礼部尚书李纲谏曰臣按周礼均工乐胥不得厠於士伍虽复妙如师襄才如子野皆继世不易业故魏武使祢衡击鼓衡先解朝衣曰不敢以先王法服为伶人衣齐高纬封曹妙逹为王以安马驹开府有国家者可为鉴戒今新造天下开太平之基功臣赏未及徧高才犹伏草茅而先令舞工鸣玉曳组位五品趋丹地殆非创业垂统贻子孙之道也帝不纳

太宗贞观中监察御史马周上疏曰臣闻致化之道在求贤审官孔子曰惟名与器不可以假人是言慎举之为重也臣伏见王长通白明达本乐工舆皁杂类韦盘提斛斯正无它才独解调马虽术踰等夷可厚赐金帛以富其家今超授高爵与外廷朝会驺竖倡子鸣玉曳履臣窃耻之若朝命不可追改尚宜不使在列与士大夫为伍也帝善其言

中宗以方士郑普思为秘书监叶靖能为国子祭酒侍中桓彦范执不可帝曰要己用之不可止彦范曰陛下始复位制诏军国皆用贞观故事贞观时以魏徵虞世南顔师古为监以孔頴达为祭酒如普思等方伎猥下安足继踪前烈臣恐物议谓陛下官不择才以天秩加私爱也

睿宗景云中柳泽为右率府铠曹参军以中宗时长宁宜城安定诸公主及后女弟昭容上官与其母郑尚宫柴陇西夫人赵及姻聨数十族皆能降墨敕授官号斜封及姚元崇宋璟辅政白罢斜封官数千员元崇等罢去太平公主尽奏复之泽诣阙上疏曰臣闻药不毒不可以蠲疾词不切不可以补过故习甘旨者非摄养之方迩谀佞者非治安之宜臣窃见神龙以来纲纪大坏内宠专命外嬖制权因贵凭势卖官鬻爵妃主之门同商贾然举选之署若闤闠然屠贩者由邪忝官废黜者因奸冒进天下溷乱几危社稷赖陛下聦明神武拯溺举坠耳目所亲岂可忘鉴诫哉且斜封官者皆仆妾私谒迷谬先帝岂尽先帝意邪陛下即位之初用元崇等计悉以停废今又收用之若斜封之人不可弃邪韦月将燕钦融不应襃赠李多祚郑克义不容荡雪也陛下何不能忍於此而能忍於彼使善恶混并反覆相攻道人以非劝人以僻今天下咸称太平公主与胡僧慧范以此误陛下故语曰姚宋为相邪不如正太平用事正不如邪臣恐流近致远积小为大累微成高勿谓何伤其祸将长勿谓何害其祸将大又言尚医奉御彭君庆以巫觋小伎超授三品奈何轻用名器加非其人臣闻赏一人而千万人悦者赏之罚一人而千万人劝者罚之惟陛下裁察焉

玄宗时李林甫无学术见中书令张九龄文雅为帝知内忌之会范阳节度使张守珪以斩可突于功帝欲以为侍中九龄曰宰相代天治物有其人然後授不可以功赏国家之败由官邪也帝曰假其名若何对曰名器不可假也有如平东北二陲陛下何以加之遂止又将以凉州都督牛仙客为尚书九龄执曰不可尚书古纳言唐家多用旧相不然历内外贵任妙选有德望者为之仙客河湟一使典耳使班常伯天下其谓何又欲赐实封九龄曰汉法非有功不封唐遵汉法太宗之制也边将积糓帛缮器械适所职耳陛下必赏之金帛可也独不宜裂地以封帝怒曰岂以仙客寒士嫌之邪卿固素有门阅哉九龄顿首曰臣荒陬孤生陛下过听以文学用臣仙客擢胥史目不知书韩信淮阴一壮夫羞绦灌等列陛下必用仙客臣实耻之帝不悦翌日林甫进曰仙客宰相材也乃不堪尚书邪九龄文吏拘古义失大体帝由是决用仙客不疑

德宗兴元中驾幸梁州诏翰林学士陆贽曰朕自发洋州已来累路百姓进献菓子虽甚微细且有此心今拟各与散试官卿宜商量可否贽上状曰伏以爵位者天下之公器而国之大柄也惟功勲才德所宜处之非此二途不在赏典恒宜慎惜理不可轻轻用之则是坏其公器而失其大柄也器坏则人将不重柄失则国无所持起端虽微流弊必大缘路所献瓜菓盖是野人微情有之不足光圣猷无之不足亏至化量以钱帛为赐足彰行幸之恩馈献酬官恐非令典帝复令钦溆齎中书所与进瓜菓人拟官状示贽仍奉宣旨曰朕所到处欲得人心喜悦试官虚名无损於事宰臣已商量进拟与亦无妨贽又奏曰臣愚以谓信赏必罚霸王之资轻爵?刑衰乱之渐信赏在功无不报必罚在罪无不惩非功而获爵则爵轻非罪而肆刑则刑?爵赏刑罚国之大纲一纲或棼万目皆弛虽有善理末如之何天宝季年嬖幸倾国爵以情授赏以宠加天下荡然纪纲始紊逆羯乘衅遂乱中原遣戍岁增策勲日广财赋不足以供赐而职官之赏兴焉职员不足以容功而散试之号行焉青朱杂沓於胥徒金紫普施於舆皁薰莸无辨泾渭不分二纪于兹莫之能整当今所病方在爵轻设法贵之犹恐不重若又自弃将何劝人圣旨以为试官虚名无损於事臣伏恐陛下思之未熟偶有是言倘或谓之信然臣窃以为过矣夫立国之道惟义与权诱人之方惟名与利名近虚而於教为重利近实而於德为轻凡所以裁是非立法制者则存乎其义至於参虚实揣轻重并行而不伤迭用而不悖因衆之欲度时之宜消息盈虚使人不倦者则存乎其权专实利而不济之以虚则耗匮而物力不给专虚名而不副之以实则诞谩而人情不趋故国家之制赏典锡货财赋秩廪所以彰实也差品列异服章所以饰虚也居上者必明其义达其变相须以为表里使人日用而不知则为国之权得矣谨按命秩之载于甲令者有职事官焉有散官焉有勲官焉有爵号焉虽以类而分其流有四然其掌务而授俸者唯系於职事之一官以序才能以位贤德此所谓施实利而寓之虚名者也其勲散爵号三者所系大抵止於服色资荫而已以驭崇贵以甄功劳此所谓假虚名以佐其实利者也虚实交相养故人不渎赏轻重互相制故国不废权今之员外试官颇同勲散爵号虽则授无费禄受不占员然而突銛锋排患难者则以是赏之竭筋力展勤効者又以是酬之其为用也可谓重矣今或捧瓜一器挈果一盛亦授试官以酬所献则彼突銛锋而竭筋力者必相谓曰吾以忘躯命而获官此以进瓜菓而获官是乃国家以吾之躯命同於瓜菓矣瓜菓草木也视人如草木谁复为用哉且员外试官无俸禄之资无摄管之柄无见敬之贵无免役之优唯假虚名以笼浮俗浮俗所以若存若亡而未甚厌弃者徒以上之所惜耳今陛下若又轻用之以为无损於事人寤斯旨复何赖焉後之立功曷用为赏陛下若欲赏之以职事则官员有限而勲伐无穷固不胜其用矣陛下若欲赏之以货财则人力已殚而帑藏皆匮固不充其费矣既未有实利以敦劝又不重虚名而滥施人无藉焉何以为国且植瓜树果多是野人贫者所资唯在衣食假以冗号亦奚用焉必欲使之欢欣不如厚赏钱帛人不失利国不失权各得所宜两全其宝何有不可固伤大猷愿留睿思更少详度

时又有旨与贽云比在奉天将士并赐名定难功臣令宰臣等商量扈从中官辛苦至甚亦合依例并赐此名朕以南衙朝士之中有经奉天重围又以卿等昨者奔赴行在涉历危险亦极艰难今不问中官朝官但经重围又到山南者并拟赐名定难功臣卿宜商量稳便贽又上奏曰陛下惠沾暬御仁洽庶寮念随难之忧危恤从廵之劳苦议增宠饰将锡嘉名事虽未行意则已就凡在贵近固知衔恩睿旨淹详复询庸贱惟精惟慎允谓防微顾省何如属当下问臣若自贪荣号傍惧怨憎因循顺成不极所见心且知负如天鉴何是以不揆言之浅深不计身之利害但输狂直唯圣所裁臣闻赏以懋庸名以彰行赏乖其庸则忠实之效废名浮於行则渎冒之弊兴一足以挠国权一足以乱风俗授受之际岂容易哉顷以驻跸奉天迫於患难竟攘凶逆实赖武人遂旌定难之勲特赐功臣之目名颇符实事亦会时所沾虽多谁曰非允至如宫闱近侍班列具臣虽奔走恪居各循厥职而驱除翦伐谅匪所任又属皇舆再迁天祸未悔见危无补曷谓功臣致宼方深孰云定难纵使遭罹围逼跋履崎岖难则当之定将安据劳或有矣功其谓何大凡有生之伦莫不各亲其类贱彼贵我抑惟常情黜异奨同亦是常性臣沗搢绅之列又当受赐之科窃自校量犹知不可而况於公议乎况於介胄之士乎人之多言靡所不至必谓陛下溺爱近习故徇其苟得之情泛该羣司以分其私昵之谤怨不在大衅皆自微必将沮战士激励之心结勲臣愤恨之气所悦者寡所愠者多所与者虚名所失者实事所悦者臣下之夸志所病者国家之大猷利害皎然不为难辨且名者衆之所评也是曰公器亦为争端核之至精犹患相轧处或乖当安能勿踰以汉高之制服雄豪太宗之削平区?天下既定乃论功勲有萧曹之殊庸有房杜之硕画战守经略倬乎殊伦犹谓丰沛故人刀笔文吏诸将不服颇相讦扬乃至攘袂指天抜劒击柱偶语谋反諠譁讼寃矧今国步犹艰王化未洽方资武力以殄宼雠盖非恩幸竞进之时文儒角逐之日当功而奨尚恐未孚奨又非功固宜见诮傥有节効尤着理当襃崇赏典甚多何必在此其余别无绩用例徇驱驰且俟贼平甄録非晚

贽为中书侍郎同中书门下平章事时上奏曰右希顔奉宣进止万荣安抚有功闻亦忠义甚得衆心若更淹迟却恐事不稳便今商量除一亲王充节度使且令万荣知留後其节度制便从内出万荣须与改官卿等即商量进来者臣性习懦顽艺识空乏辱当奨任待罪宰司事关安危不敢容默虽服戎角力谅匪克堪而经武伐谋或有所见夫制置之安危由势付授之济否由才势如器焉唯在所置置之险地则覆置之夷地则平材如负焉唯在所授授踰其力则踣授当其力则行故负重者不可以微劣胜器大者不可以轻易处有巨力而加重负犹惧蹷跌之不虞择安地而寘大器尚虑倾覆之难备焉有委非所任置非所安而望其不颠不危固亦难矣刘士宁穷凶极暴衆所不容李万荣因人之心闭城拒逐为国除害亦有可嘉诚宜星夜上闻请择节将今所陈奏颇涉张皇但露徼求之情殊无退让之礼据兹鄙操殊异纯良又闻本是滑人偏厚当州将士与之相得才止三千诸营之兵已甚怀怨据此颇僻亦非将材且邀君而力取其位不忠逐帅而谋代其权不义犯此二者而加之非材得志骄盈不悖则败悖谓犯上败谓偾军俱为厉阶莫见其可今虽遽加宠命务压贪求曲示保持冀消凶慝然其所行不逊所得无名纵之则反侧而益疑善之则觖望而肆恶夫善始而克终者犹寡况始於不善而求能以义自全者乎又缘尝自蓄谋以危主将及居人上恒恐见图必於部校之间多有疑阻之衅上下猜贰何能久安纵未干纪乱常亦必丧师蹙境所以承前方镇之任选建才德而不副所委者则有矣其不由才德而授终能殿邦固节者未之有也是犹置器欲安而不择可安之势负重欲济而不量可济之材处非所宜不败何待陛下若谓臣说体迂濶有异军机引喻乖踈不同事实臣请指陈汴宋一管近代成败之迹皆陛下之所经见者以为殷鉴惟陛下览而察之往者田神功作镇河南领汴宋徐泗兖郓曹濮八州之地兵食兼足职贡备修左肃青齐右弭滑魏南控淮浙北辅荥瀍殷如长城不震不耸此由制置於可安之地付授得可济之材其为利宜斯谓大矣及神功入觐遘厉不还先皇帝示眷悼之优崇贪因循之便易知神玉才不胜任排衆议而竟授之既而维御无方经略失制权归豪将势散列城祸机一兴内叛外破委三军於暴帅?五郡於匪人转输所经涂路亟阻此由制置於必危之地付授於必踬之才其为败伤亦已甚矣近者刘玄佐驱攘巨猾底复大梁即镇於兹几将十载虽不能勤身节用以抚疲甿毕力竭诚以扬丕烈然尚号令由已部属畏威缉修戎旅振耀声势远迩谈瞩且为完军制持秉方犹有所倚及玄佐殂没朝廷命吴凑代之士宁凶顽辄敢眦睚素非得衆且甚不材缓之旬时必自离沮随机制驭指顾可平陛下念深黎元姑务容养适使奸徒得计庸竖作狂但肆丑厉之词岂怀任置之惠运路几絶生人重残殷然垣翰之军鞠为污染之俗追思致患之本岂不失於苟且哉今若又授万荣则与士宁何异负立而取谁曰不然邀取而除孰为非据苟邀则不顺苟允则不诚君臣之间势必嫌阻与其图之於滋蔓不若絶之於萌芽忘久远而乐因循固非英主御天下长筭远虑之计也且为国之道以义训人将敎事君先令顺长用能弭争夺之祸絶窥觊之心圣人所以兴敬让而服暴强礼逹而分定故也假使士宁为将慢上虐人万荣怀奉国之诚禀嫉恶之性弃而违之斯可矣讨而逐之亦可矣谋其帅而簒其位则不可焉何者方镇之臣事多专制欲加之罪谁则无辞若使倾夺之徒便得代居其任利之所在人各有心此源潜滋祸必难救非独长乱之道亦开谋逆之端四方诸侯谁不解体得一夫而丧羣帅其何利之有焉矧兹一夫犹未可保徒乱风教以生人心昨者所逐士宁盖起於仓卒诸郡守将固非连谋一城师人亦未协志况又待之不一抚之不均党助万荣其能有几仍各计度於成败之势回遑於逆顺之名安肯捐躯与之同恶今所以未即变者皆为万荣所诱许其赏给货财且相服从以候制旨陛下但於文武羣臣之内选一和惠寛敏素为军旅所爱信者命为节度仍降优诏慰劳彼军奨万荣以抚定之功别加宠任褒将士以辑睦之义厚赐资装衆知保安人且怀惠舍此助乱更将何求揆其大情理必宁息万荣纵欲跋扈势何能为三军既自离心列城又不为援缘其迫逐主将诸道必复憎嫌迩无所亲远无所与不劳天讨必自殱夷陛下何所为虞而欲受其邀致臣虽孱怯窃有未安昨因希顔宣旨却回已与赵憬等同附口奏展转申吐虑多阙遗臣更通夕详思恐亦无易於此不胜拳拳愚恳谨复密啓以闻如蒙圣恩察纳臣即与赵憬等商量应须处置事宜具作条件闻奏傥後事有愆素臣请受败挠之罪

德宗初置六统军视六尚书以处罢镇者相承用麻纸写制时窦文场为护军中尉讽宰相比统军降麻翰林学士郑絪奏曰故事惟封王命相用白麻今不识陛下特以宠文场耶遂为着令也上乃谓文场曰武德贞观时中人不过员外将军衣绯者无几辅国以来始隳制度朕今用尔不谓无私若复降麻天下必谓尔脇我为之矣文场叩头谢上谓絪曰宰相不能违拒中人朕得卿言方寤耳

宪宗时翰林学士李绦上奏曰臣谨案守谦密言圣恩商量以昭义兵马使乌重衡部署军中事不获已须与节度使者臣窃以此处置实非所宜比者以从史受命不由朝廷遂至生彼邪心致兹恶迹今重衡驱逐从史忽领旌旄两河闻知必生怨望谓陛下密以官爵诱其将校逐其主帅人情虽惬国体已伤若以重衡主兵势须便与即是威福不在朝廷於事体之间与从史何异议者若云重衡见主权必不受制臣观事势实恐不然何者伏缘从史怀恶蓄奸罔上违命所以重衡得仗义献欵以顺为名其衆遂伏今重衡若不顾宪章以力取位即其同列宁息偏辞傥失衆心前事岂远以此事理必无异图纵军中有状请与重衡此时之事必非忠心其流辈既多当不愿重衡独得别与一镇少惬衆心伏望圣恩先令密谕重衡授以河阳节度使除元阳泽潞节度使则人情大伏国体得全且重衡忽自军将校授以河阳校於行间恩生望外岂於此际更有迟回弃义亏忠遣福取祸虽至愚下亦必不然元阳功効素高公望又积泽潞接近久亦承风今若除授便径入潞府慰劳将士家口恤其贫乏各使安存三军闻知自然感悦重衡既得方镇元阳又惬人心如此处置必无差误机事可惜实所痛心威柄一失岂可复得伏望圣恩不以臣愚昧特赐省览断自宸虑成此圣功辄敢献陈宪宗时河东王锷将加平章事左拾遗白居易以为宰相天下具瞻非有重望显功不可任按锷诛求百计不恤雕瘵所得财号为羡余以献今若假以名器四方闻之皆谓陛下得所献与宰相诸节度私计曰谁不如锷争裒割生人以求所欲与之则纲纪大坏不与则有厚薄事一失不可复追

宣宗时中书门下奏谏官阙员请补上曰谏官要在举职不必人多如张道牛丛赵璘辈数人使朕日闻所未闻足矣久之出丛为刺史入谢上赐之紫丛曰臣所服绯刺史所借也上遽曰且赐绯上重惜服章有司常具绯紫衣数袭从行以备赏赐或半岁不用其一故当时以绯紫为荣上重翰林学士然迁官必校岁月以为不可以官爵私近臣也

宣宗尝敕补医工刘集为场官盐铁转运使柳仲郢上言曰医工术精宜补医官若委任铜盐何以课其殿最且场官贱品非特敕所宜亲上遽赐绢遣之他日见仲郢劳之曰卿论刘集事甚佳上尝有疾医工梁新治之良已自陈求官但敕月给钱三十缗而已

时蒋伸从容言於上曰近日官颇易得人思徼幸上惊曰如此则乱矣伸对曰乱则未乱但侥幸者多乱亦非难上称叹再三曰异日不复得独对卿矣伸不谕寻拜伸为同平章事

懿宗时优人李可及能新声自度曲辞调凄折同昌公主丧毕帝与郭淑妃悼念不已可及为帝造曲曰叹百年敎舞者数百皆珠翠襐饰刻画鱼龙地衣度用缯五千倚曲作辞哀思裴回闻者皆涕下帝以为天下之至悲可及凭恩横甚帝欲擢为威卫将军中书侍郎曹确谏曰太宗着令文武官六百四十三谓房玄龄曰朕设此待天下贤士工商杂流假使技出等夷止当厚给以财不可假以官与贤者并肩立同坐席也文宗欲以乐工尉迟璋为王府率右拾遗窦洵直固争卒授光州长史今以可及位将军其如太宗之令何臣以为不可帝不听

宋真宗即位初右司谏孙何上言曰伏见国家抚有多方并建衆职外则郡将通守朝士代行关征榷酤使者兼掌下至幕府职掾之微或自朝廷选补而授用人既广推择难精贡部上名动踰千计门资入仕亦及百人稍着职劳即升京秩将命而出冗长尤多每躬祀圜丘诞敷霈泽无贤不肖并许叙迁至使评事寺丞才数载而通闺籍赞善洗马不十年而登台郎窃计今之班簿台省宫寺凡八百员玉石混淆名品猥滥异夫虞书考绩周官计治之法也有唐旧制郊禋庆宥但进阶勲而已今若十年之内肆赦相仍必恐京僚过於胥徒朝臣多於州县岂惟连车平斗之刺亦有败财假器之失况禄廪所赋皆自地征所来须从民力何必空竭公藏附益斯人已授者朘削既难未迁者防闲宜峻古人所谓损无用之费罢不急之官正在此也伏愿特降诏书自今郊祀羣官一例不得迁陟必若绩用有闻才名夙着自可待之不次岂俟历阶而升至於省并吏员上系与夺时左司谏耿望亦以为然故咸平二年亲郊止加阶勲命有司考其殿最而黜陟之然三年差遣受代率皆考课引对多获进改罕有退黜而官籍浸增矣

真宗时右正言夏竦进策曰臣闻周官曰以贤制爵则民慎德以庸制禄则民兴功盖爵以待贤禄以待庸贤不及爵爵非其贤则民嫚庸不及禄禄非其庸则民惰嫚则废德惰则无功故先王重车服慎名器崇德报功以敎天下国家鉴三代典章采汉唐故事文质彬彬不远中道在於授受犹有所疑何则王者拨乱反正自家刑国贤哲并起攀龙附凤及其功成治定犹议贤而封计庸而赏岂有守文之君应天承祖恭嗣皇器而藩邸臣仆骤升清贵若师傅之官赞佐之吏辅翼之功宜被宠耀而鞭绥之御导从之隶竞乘轺车争受命服庶官恐惧号为随龙岁月之间迁擢非次以新间旧颇为无谓昔仲叔于奚请繁缨以朝仲尼曰惜也不如多与之邑唯器与名不可以假人其是之谓欤伏愿陛下崇不讳之德采狂瞽之议改立明制垂法万世使日月之光流被子孙

竦又进策曰经国以体驭贤以爵国以体立必也宏远贤以爵贵无或僭滥体国不大则制度丛脞爵贤不正则服位陵替仲尼曰唯天为大惟尧则之大体之谓也又曰惟器与名不可以假人正爵之谓也故善为国者存其大体则削其丛脞用其正爵而去其陵替然则大中之道行於典宪矣国家诞膺骏命奄有万国稽古垂法彛伦攸叙然承唐氏乱离之後拨五代纷竞之基冗制因缘或未全去臣闻身被命服即为王臣除官授职必闻赐诰岂有卑品之官州县之职将拜丝纶之命乃输绫纸之钱有识之徒谁不堙郁况军国之用动以万计府藏之实何俟於此忍使惠之王泽而责之泉布又闻唐室衰弱兵在节镇麾下从吏官皆假版皇家受命政出天子州郡职员因循旧式岂有笞挞之吏舆皁之役阶叙银青衔称检校或兼乌府之官或假青宫之秩礼制之间无乃僭矣惠爱之道在於此乎诚当特降诏书并削冗事诸如此比一切刋正书之信史垂耀百代诗云周虽旧邦其命维新

仁宗景佑三年右司谏韩琦上奏曰臣伏闻寒暑顺则岁功成赏罚明则君柄重故王者兴化立政动法天道必功而议赏必罪而行罚若春夏之生殖秋冬之肃杀物无不从也苟异於是犹当寒而燠当燠而寒物无不违也善为国者能执其中以驭天下则尧舜之盛可得齐焉臣材朽职近猥参谏诤之末有所闻见每愿竭肝膈上补醇治少副陛下隆寛广问之意故莫敢容默于位以负甄擢惟陛下矜而察之臣伏见近者睦亲宅告成自提举臣寮而下有诏增秩用劝劳者入内内侍省副都知张永和实搃其事故有遥领团练之命逮夫同列旋亦推恩当时公言共谓非是盖以其一官之故而衆人蒙赏故也或以谓省局之内官次相妨因而叙迁未甚为害臣是以不敢遽有论列今闻前省都知以降又复优加使额臣窃观衆论益以怀疑诚以劝沮之方爵赏为大若匪问其官簿醻以年劳则必显着功籍时申宠拜或不由是皆涉无名故书曰官不及私昵惟其能爵罔及恶德唯其贤昔卫人赏于奚以邑辞请繁缨以朝而许之孔子闻之曰惜也不如多与之邑惟名与器不可假人东汉馆陶公主为子求郎明帝不许赐钱千万而曰苟非其人民受其殃是以难之斯皆古先哲王谨刑罚之源也伏望陛下念恩私於近则劳臣必怨失知其捄则大猷日新特示至公亟行追寝使褒一功而天下劝正一罪而天下服为善者弥思於励行不仁者更务於革心式臻嘉靖之风永协大中之化

庆历三年知谏院欧阳修上奏曰臣伏见国家每出诏令常患官吏不能遵行不知患在朝廷自先坏法朝廷不能自信则谁肯信而行之然多因小人侥幸而不知抑絶所与之恩虽少所损之体则多臣闻去年十月中曾有臣僚上言乞今後大臣厮仆不得奏荐班行勅旨颁下才三四月已却用吕夷简仆人袁宗二人为奉职夷简身为大臣坏乱陛下朝政多矣苟有利於其私虽败天下事尚无所顾况肯为陛下惜法但朝廷自宜如何今一法才出而大臣先坏之则其次臣寮仆人岂可不与不与则是行法有二与之则近降勅旨今後又废有司为陛下守法者不思国体但徇人情或云二仆得旨与官在降勅前奈何授官在降勅後凡出命令本为厘革前弊法家以後勅冲前勅今袁宗等虽曾得旨而未授命间已该新制自合厘革夷简不能止絶而恣其侥幸朝廷又不举行近勅而自隳典法今後诏令何以遵行其袁宗等伏乞特追奉职之命别与一军将之类名目足示优恩不可为无功之臣私宠仆奴而乱国法八年侍御史知杂事何郯上奏曰臣伏闻合门近进四日紫宸殿宴人使坐图入内都知王守忠亦在杨景宗下预坐臣访得合门仪制内外臣僚带刺史节度观察留後并系遥郡不得正官班列以至赐与进献颇甚殊絶唯正刺史以上凡遇宴会坐次方许列在殿上今若以守忠带两使留後便依正官例升殿与宴即是自今内外臣僚凡带遥郡皆合上殿预坐啓僭坏法莫此之甚且朝廷仪品所以辨尊卑上下之分不可轻弃旧章以生紊乱况祖宗典法未尝有内臣殿上预宴之事此弊一开所损不细伏望指挥下合门速行改正一遵旧制仍令今後遇有宴会臣僚职位不合预坐之人不得妄有陞进坐次所冀示朝廷纪纲之正戒人臣僭差之望

郯又上奏曰臣伏闻降勅命以昭宣使王守忠修祭器物劳効特除景福殿使仍赐节度观察留後月俸臣始初风闻内批指挥止授守忠宣庆使次日闻授节度观察留後今虽节度观察留後之命不行仍以月给赐之复迁改使名劳浅赏重中外之议颇不为允夫爵位之设以待劳臣而劝忠义故赏之厚薄视功之大小归乎不虚授而已至於举一职领一事有所干济盖人臣戮力之常分也以常分而受赏典已为过矢又厚焉适足以啓浇滥之源也且守忠之掌修祭器亦人臣领一事戮力之常尔然陛下重宗庙之事以报其劳自昭宣使超授宣庆使恩赏之行不过不薄适其中也而守忠曾不满望仍要君命夫以小劳职分之常而所求犹如此过当则後来有冒矢石扞边宼之臣果有显效则将何爵赏以称其意焉况内臣领遥郡祖宗之制止於观察使然非积劳未尝妄授今守忠虽不授两使留後而得给其禄人情所希皆起於渐既得其禄必欲其官苟又从之是何位之不可求也夫事戒其始末犹不禁况不戒焉则弊将横流矣其王守忠欲乞只依元降指挥授以宣庆使所有两使留後俸料亦乞罢给陛下如欲优示宠待则乞厚以金帛赐之足为恩假至於爵禄公器不可轻授授之不滥则朝廷纪纲庶可存焉臣以空踈获备耳目遇事即言因无忌讳伏望圣朝特赐省纳郯又上论两府迁官疏曰臣等伏见前任两府臣僚继有除拜非复差功计劳特出一切恩命近时典故未见此比物议喧然不知其由夫爵禄固上所得专予以其可以厉世磨钝使天下之人赴忠义立事功至於徇节捐躯而不自悔故古之王者至重至谨赏一人必使天下之人皆知以为当然不敢用为己私而轻天下之所重也今若授受之际皆出无名则何以劝有功有功者不足劝是古之所重今便以为轻虽极显官厚禄将无以磨砺天下而人人有觊觎徼幸之心复何所恃而为治哉况股肱大臣天下所望为表则者岂特以一官自私而不为国家惜大体臣等固知爵命之行必有逊而不受者伏望朝廷察臣等言稽之典故如今来例行除授事体有轻重必当即乞明示中外使灼然晓知若秪出一时之恩愿下臣等章奏询之公议傥以为然或难追寝前命因其表逊悉停过恩如此则上无虚授之讥下有相逊之劝与其一举两失事相万也臣等待罪言责不敢顾避缄默

皇佑二年知谏院司马光上论麦允言给卤簿状曰昔仲叔于奚有功於卫卫人使之繁缨以朝孔子曰惜也不如多与之邑惟器与名不可以假人夫爵位尊卑之谓名车服等威之谓器二者人主所以保畜其臣而安治其国家不可忽也今麦允言近习之臣非有元勲大劳过絶於人而赠以三公之官给以一品卤簿其为繁缨不亦大乎陛下虽欲宠秩其人而适足增其罪累也何则三公之官鼎足承君上应三台卤簿者所以褒赏元功皆非近习之臣所当得者陛下念允言服勤左右生已极其富贵死又以三事之礼为之送终鼓吹箫铙烜赫道路是则扬其僭侈之罪使天下侧目扼腕而疾之非所以为荣也惟陛下御览仲叔于奚之传垂意孔子之言则知名器之重不可加非其人况唐制羣臣於国立大功者婚葬则给卤簿余不在给限伏望陛下追寝前命其麦允言更不给卤簿毋使天下之人窃指目以为朝廷过举不胜幸甚

至和二年侍御史赵拚上言曰臣伏见近年朝廷非次除节度使宣徽使颇为烦数窃以二者使额在唐季则付与容易属圣朝则授受艰难职任絶优事权实重臣僚设非勲旧名器安可轻假谓宜慎重赏格得以关防幸门须有定规庶裨至治臣愚欲乞指挥今後宣徽并节度使内文臣须是曾历中书枢密院任用加之德望为人推服武臣曾经边鄙建立功业者方许除拜兼宣徽使元额只是两员至如使相之任体貌尤重更当慎惜岂宜轻议尝闻太祖皇帝朝命曹彬收复江南功成凯还虽赐与则多终不授彬使相臣以谓此等官职平时无故等闲除授臣僚亦以等闲得之不以为贵四方向去万一有缓急事宜必有贤智豪伟之人为陛下制变御侮立功立事当此之际朝廷行爵赏恩赉之议则以何官职处之久远之制须今日思之重之惜之不可不慎也伏望陛下特赐圣旨以臣所请付两府议定执守施行上以遵祖宗之法下以重爵位之赏则中外幸甚

仁宗时监察御史傅尧俞上奏曰臣闻爵禄天下之砥石其所以砺世者非谓人人饱高爵而厌重禄也盖必当其劳则天下知劝苟异於是虽穷极班品不能满贪冒之心而但啓侥幸之路不能为勤瘁之激而徒树营私之恩伏惟陛下留神而察之臣伏覩单州团练使刘永年除齐州防御使臣窃思永年进因恩泽未着绩用於荣宠固已优渥况有旧条武臣正授已上不许无劳叙进若此官用久次能得则建节缘日月可取至於余人不得援例此语尤为未允惟以庸制禄不当有引例之嫌既废令假人安可杜抜茅之势事体明着不为难晓岂有他日约束不能限永年而今日指挥可以塞来者乎是不足昭信天下益取轻耳臣恐缘此烦圣聦者衆陛下无以拒之近钱晦知代州亦未尝改官不识永年何以异於晦也伏望陛下追寝新命加慎名器使图显效然後迁擢则能者益奋而不能者知勉且俾条诏不为空文臣不胜恳激之至

尧俞又上奏曰臣近尝论列刘永年无劳转官乞行追寝至今未蒙施行臣闻爵禄天下之公器法令王者之大柄既不能以大柄自持而以公器私於人方复区区诫之以不得援例此臣所以大惑也借使私於永年衆人可隔於陛下平均之德固已亏损况衆人之不可隔乎苟不复计校率以例迁则天下之公器如何哉方今事不责实贪竞尚多不作法以抑侥幸廼废陛下成法啓侥幸而为之地臣所以尤为陛下惜之且法自永年始而废於永年又可恠之甚者夫置言事之官使拾朝廷之阙古惟恐其不言今乃不然平居议论率常十格七八若坏法滥官章明较着如是之不疑者以列於陛下又置而不听则安用言事者乎惟陛下必垂省察英宗治平二年龙图阁直学士何郯上奏曰臣闻圣人之养贤也能品其德能量其才能授以官於是分之为三上贤使之为三公次贤使之为台谏监司下贤使之为守令所以寓权而悦之也於是为之宫室舆马以养其体为之旌旗冕弁以养其贵为之钟鼓琴瑟以养其乐为之弓矢斧钺以养其威然而不可以私授惟其德惟其才而已矣苟授非其人则觊幸之端啓有小人者得之则胥効犇向而求之若固有於已寖以成俗人人皆以取之甚易而无难矣一旦圣人将革其弊而废黜之莫不怨望盈耳是非小人之过其过在於人主授之之轻也人主不禁之於前而止於後盖无及已呜呼用人之际可不谨欤昔卫以鞶缨授仲叔于奚仲尼非之馆陶为子求郎汉明拒之知名器如此其重也今陛下绍德业之崇卜基图之永大设纲纪思合天人行於前必虑其後图於始必全於终惟是选用之艰尤所可重品其德然後授其官量其才然後定其位使朝廷上下公卿大夫皆得以服其荣安其分士无觊觎职无虚授则天下官冗之弊息名器之用正夫以大理评事之卑而太宗犹谓之清望官不以授伶人之子况其大者乎惟陛下重之

英宗时殿中侍御史范纯仁上奏曰臣闻君之大柄在於刑赏赏不僭则为善者劝而下无觊觎之心罚不滥则为恶者惩而人无冤抑之患善为国者必慎於斯陛下临御已来於刑罚固已慎矣而於滥赏之弊未闻更张近自两月已来尤多轻授如待制龙图修撰之职相次拜者几十余人岂必尽是贤才且复别无勲绩但以一人擢用比之同列稍优则人人叙迁以足其希望之意务为姑息如止儿啼轻爵滥恩无甚於此伏惟祖宗之制尤慎宠名至於小官未尝轻授况於近侍之职岂容什伍而进哉伏望圣慈诏中书门下凡经筵杂学士待制修撰等职并依内外制修注体例各立定员数必须才德兼优或圣意柬擢或委以重任或别立事功仍俟阙员方许除授自余不得进拟如此则得驭臣之道革侥幸之风近侍得人名器增重

神宗时知谏院陈襄乞止絶权贵非次陈乞恩例劄子曰臣窃见近日臣寮并故臣寮之家陈乞内外亲属恩泽冲改已授差遣人员阙朝廷虽有先降指挥过一月之外不许冲改然所陈乞恩例名目稍多逐时中书枢密院不住於审官三班院流内铨取已使员阙差注终属未便缘逐处待阙之人守候名次动经岁月洎至授下差遣出京待阙或已前去赴任却被冲改虽在远方不免依前再赴铨院别候阙次孤寒久旅之人宁不嗟怨朝廷既有恩例许令指射优便差遣已是优恩岂可更容冲夺已使员阙甚无谓也兼陈乞恩泽多是近上臣僚之家非理侥求因成体例攀援引用寖不可革国家爵禄恩赏所以待贤能之士今惟以父兄亲属私恩陈乞使阀阅无功之人占夺优便差遣一切出於侥幸甚非至公之朝慎名重器区别能否之道也臣以为立法更弊必先自贵者始欲乞今後除前两府出镇与沿边安抚帅臣辟举人依条施行及劳绩酬将大堂除人许指射非次见阙外其余乞先自两府以至文武臣僚及分司致仕故臣僚之家如合陈乞弟侄儿男及异姓骨肉恩泽并奏荐人差遣等并令一例於季阙已前一月内指射合入优便之处依例等待即不得临时陈乞非次见阙及冲改已授差遣人贝阙庶使权贵絶侥求之望寒士无被夺之患而稍获均济矣

神宗即位御史中丞司马光论王广渊劄子曰臣前两次上言王广渊倾巧奸邪乞尽夺去职名与远地监当近闻本人带旧职知齐州仍赐章服如此乃是赏之非黜之也曏使广渊自改京官以来谨身守分不为奸謟以至今日不过作第二任通判今所得乃如此岂可谓为奸谄无益哉孔子称唯器与名不可以假人今之章服所谓器也职名所谓名也二者皆无用之物然而天下贵之者为其非贤才则不能得之故也唐宣宗重惜章服不轻以与人有司制绯紫衣以备赐与经年不用三两领故当时服绯紫者人以为贵夫名器者譬如珠玉若使之易得如瓦砾尚安足贵乎近岁两次覃恩赐绯紫者已为泛滥今又如陈铸王广渊辈皆赐章服是使今後受赐章服者皆以为耻不以为荣也且陛下使广渊出补外官者必已知其奸邪之迹也今又复以职名章服宠之是劝人使效广渊所为也臣窃恐非国家之福伏望圣断依臣前奏尽夺去广渊职名并此来章服与远地监当使赏善罚恶皦然明白

历代名臣奏议卷一百九十七








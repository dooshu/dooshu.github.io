113　八卦之象又有六説


八卦之象，又有六焉：巽曰木，坎曰雲、曰泉、曰雨，離曰明、曰電。

【元圻案】此專指大象之取象而言，如屯震下坎上，而象曰「雲雷屯」；蒙坎下艮上，而象曰「山下出泉」；噬嗑震下離上，而象曰「雷電噬嗑」；大過巽下兑上，而象曰「澤滅木」；離之象曰「明兩作」；晉坤下離上，而象曰「明出地上」；解坎下震上，而象曰「天地解而雷雨作」。〇革彖傳曰：「革，水火相息。」漢上傳曰：「兑澤離火，而彖曰水火，何也？曰：坎、兑一也。澤者水所鍾，无水則无澤矣。坎上爲雲，下爲雨，上爲雲者澤之氣也，下爲雨則澤萬物也。故屯、需之坎爲雲，小畜之兑亦爲雲。坎爲川，大畜之兑亦爲川。坎爲水，革、兑亦爲水。又兑爲金，金者水之母，此水所以周流而不窮乎？坎陽兑陰，陰陽二端，其理則一，知此始可言象矣。」〇余友正定王椒園定柱曰：「『大畜之兑亦爲川』，『大畜』疑當是『大過』。『上六過涉』，即涉川之義。」






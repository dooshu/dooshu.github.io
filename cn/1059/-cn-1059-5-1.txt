○说妖

吴俗所奉妖神，号曰五圣，又曰五显灵公，乡村中呼为五郎神，盖深山老魅、山萧木客之类也。 【 夷坚志云：一名独脚五通。予谓即传所谓「夔一足」者也。他郡所事者曰「萧公」，正取山萧义。】 五魅皆称侯王，其牝称夫人，母称太夫人，又曰太妈。民畏之甚，家家置庙庄严，设五人冠服如王者，夫人为后妃饰。贫者绘像于板事之，曰「圣板」。祭则杂以观音、城隍、土地之神，别祭马下，谓是其从官。每一举则击牲设乐，巫者叹歌，辞皆道神之出处，云神听之则乐，谓之「茶筵」。尤盛者曰「烧纸」 【 尤盛者曰烧纸　说库本作「尤盛者曰烧大纸」。】 。虽士大夫家皆然，小民竭产以从事，至称贷为之。一切事必祷，祷则许茶筵，以祈阴佑，偶获佑则归功于神，祸则自咎不诚，竟死不敢出一言怨讪。有疾病，巫卜动指五圣见责，或戒不得服药，愚人信之 【 愚人信之　原本作「遇人信之」，据说库本改。】 ，有却医待尽者，又有一辈媪，能为收惊、见鬼诸法，自谓五圣阴教，其人率与魅为奸云 【 其人率与魅为奸云　原本「率」作「卒」，据说库本改。】 。城西楞伽山是魅巢窟，山中人言，往往见火炬出没湖中，或见五丈夫拥驺从姬妾入古坟屋下，张乐设宴，就地掷倒，竟夕乃散去以为常。魅多乘人衰厄时作祟，所至移床坏户，阴窃财物，至能出火烧人屋。 【 酉阳杂俎亦云：山魈能烧庐舍。】 性又好淫妇女，涉邪及年当夭者多遭之，皆昏仆如醉，及醒，自言见贵人巍冠华服，仪卫甚都，宫室高焕如王者居，妇女列坐及旁侍者百数十辈，皆盛妆美色，其间鼓吹喧阗，服用极奢侈。与交合时，有物如板覆己，其冷如水。有夫者避不敢同寝，或强卧妇旁，辄为魅移置地上。其妖幻淫恶，不可胜道，记十余事于此：

秀才徐岐之父尝游庙，同行一友戏溺其小鬼 【 同行一友戏溺其小鬼　原本「小鬼」作「小儿」，据说库本改。】 。徐还，魅逐到家，排击门闼，粪秽狼藉，家人不知其何等怪也，呼为妖贼。尝摄去一箧钱，骂之，乃自空掷下，散于庭，钱犹热。窓眼中徧置寸许纸人，面目悉备，或见人手映窓，其指通红如火。闻履声，以沙布地，验其迹数十，皆长尺有咫。

医士陈生，白昼见梁上露人手，滴血至地。方食时，有一人面如车轮，舒大毛手，攫其物去床后食，咂咂有声。

秀才沈鎏弟妇，以失意死。死后见光怪，自云在五圣部下，在家通昼夜聒扰。一锣自行且击，累百步不坠。空中挂两绳络，绳细如人发，内贮二盌水，摇之不漏。烧屋数十余间。如此频年不宁。

举人查某家，所供祠中有二树，偶伐以他用。魅怒，遂大作恶，火处处起，扑之则移去，但不焦灼。祠内土偶，悉起自行 【 悉起自行　原本阙「悉」字，据说库本补。】 ，登屋踞坐，俨如生者 【 俨如生者　原本「俨」作「俪」，据说库本改。】 ，竟毁其庐乃已。

洪以严见一僧宽衣大袖，缓步屋上，践瓦拉然，急逐之，遽灭。煑饭铛中，尽化作泥。道士邹应璧为坛考劾，誓不受贿谢，魅乃舍去。

沈生妻吕氏，名家女，工容皆绝人，年十九。忽厥死，两日始苏，云：被五圣灵公召去侍宴，出金首饰一笥，衣十六笥示之，绚烂夺目，而形制小。神谓曰：「能住此，此物皆汝有也。」我泣拜求归，夫人复劝解，乃放还去，云：「容汝十年。」 【 云容汝十年　原本无「云」字，据说库本补。】 自是魅数来其家，呼妇为娘子。时闻异香扑鼻，有美男子盛服而来，与寝处。十年后复死，旋活，言神云「更乞与汝一年。」前后生五男，将姙，辄见男子抱一儿遗之。产时无血，但下黑汁，儿极娟好，及周岁曰：「吾今携儿去矣。」如是辄夭。最后得一女，方免身，血逆奔上，遂死。距前复活时恰一岁矣。

夏与妻李氏，伪吴司徒伯升之裔也。初嫁日，下舆，忽狂舞唱呼，自称五圣。家人忙怕设祭，妇从房奔出，唱赞如巫然。祭案列酒杯数十，妇行践其上如飞，杯了无倾侧，时以刀自割，不伤。此妇今犹往来予家，神已痴矣。

张氏女衣红经祠所，遂发颠，通夕阖户歌舞。后嫁为士人朱愚妻，魅因随往。愚母本媵也，妇见辄骂云：「老婢老婢。」与人应答，尽作京师人语。 【 尽作京师人语　原本「尽」作「盖」，据说库本改。】

沈宁妻年三十余，微有姿。常见空中列炬数百，有人着红袍三山冠自空而下，堂内灯烛皆灭，与交讫，饮食而去。金帛簪珥，随心而至，夫利所获，欵神以致其来，因此致富。

陈梧有义女年十七，将嫁，为魅所凭，曰：「吾五圣中第三位，与尔女有缘，故来」。赐其名曰：五宝女。女从此能言人祸福，有疾病、有失物者扣之，言多奇中。陈为绘五圣像奉之堂中。久之，魅亦厌倦弃去，今犹未嫁。

予舍旁人安松，妹名刘福。女自言：有一人黑色，状若仆隶，每睡时则来与通，数梦随至其家，周视堂宇，服用奢侈，大率如前所云。一日方游于堂，忽内有贵人传呵而出，其人似惊惧，贵人见之，呼使跪，数之曰：「吾用无限财干事，汝乃窃吾名在外妄行也。」恨怒不已，其人俛首不敢对。因送女归，后更不复来，盖又其下鬼也。

大抵妖由人兴，今流俗慕向如此，邪妄之气相为感召，宜其久聚而不散，以猖狂横恣也。前知府事新蔡曹公尝严为禁约，焚毁其祠像无遗。公去任，乃稍稍复作，无何一切如故矣。后来者能举公之善政而兴起之，使妖魅消沮，诚一快也。


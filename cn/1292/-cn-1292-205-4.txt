◇　乐议

汉承秦灭道之后，赖先帝圣德，博受兼听，修废官，立大学，河间献王聘求幽隐，修兴雅乐以助化。时，大儒公孙弘、董仲舒等皆以为音中正雅，立之大乐。春秋乡射，作於学官，希阔不讲。故自公卿大夫观听者，但闻铿锵，不晓其意，而欲以风谕众庶，其道无由。是以行之百有馀年，德化至今未成。今晔等守习孤学，大指归於兴助教化。衰微之学，兴废在人。宜领属雅乐，以继绝表微。孔子曰：「人能弘道，非道弘人。」河间区区，小国藩臣，以好学修古，能有所存，民到於今称之，况於圣主广被之资，修起旧文，放郑近雅，述而不作，信而好古，於以风示海内，扬名后世，诚非小功小美也。

（《汉书·礼乐志》：成帝时谒者常山王禹世受河间乐，能说其义，其弟子宋晔等上书言之。下大夫博士平当等考试，当以为云云。事下公卿，以为久远难分明，当议复寝。）





卷四十九





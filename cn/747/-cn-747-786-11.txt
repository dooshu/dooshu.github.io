○上首座相公启

某闻举不违宗，得於王济；近因其族，闻自谢元。虽通人与善之规，亦前哲睦亲之道。某谬参华绪，得庇馀阴。固已鲤庭蒙翼长之恩，阮巷辱心期之许。遂得迁肌改骨，拥本扬英。则穷鸟入怀，靡求他所；羁禽绕树，更托何枝。昨者膏壤五秋，川涂万里。远违慈训，就此穷栖。将卜良期，行当杪岁。通津加叹，旅舍伤怀。相公河润馀律，行广施。调羹之味，未及宗亲；育物之馀，希沾幼弱。倘或假一言之甄发，随百蛰之昭苏。庶令葛ぱ之阴，均其煦育；椒聊之实，遂彼扶疏。成锺仪操乐之规，宽顾悌拜书之恋。下情无任。


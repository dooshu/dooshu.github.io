答两广郭华溪计剿广寇两广寇


盗，为患久矣。异时，居官者皆畏首事，莫敢发，故其患滋甚。今乘古田之余威，用足下之妙算，歼此狐鼠，谅不为难。但炎荒瘴疠之区，屯数万之众，役不宜淹久，贵在临机速断，沉谋遄发，先并力以破其一巢，则余贼自然破胆，次第可平。若以三万之饷，与之相持于嵚岑之间，使贼跧伏溪洞，以逸待劳，非计之得者也。兵机不敢遥制，特献其瞽见如此，惟高明采择焉。






淮南行送张鞠存同年

张子天官之大夫，文章冰鉴当代无。
凤池螭陛含香趋，崚峋玉树凌天衢。
少年努力策高足，胡为拂袖归江湖。
神龙矫首不得志，有时戢角走平地。
人生富贵风中尘，蓬转沙飞愁杀人。
要津挂冠那可得，不尔左迁亦抽身。
闻说淮南多桂树，枝叶连蜷暗朝暮。
半亩草堂桂树边，八公蹁跹下烟雾。
张子自是张季鹰，秋风未动思莼羹。
留侯晚逐赤松子，彭泽岂辱陶渊明。
如淮之酒百斛倾，高歌激楚金石声。
东山捉鼻恐不免，请君大笑淮南行。



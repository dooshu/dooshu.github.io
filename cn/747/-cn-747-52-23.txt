○遣使宣抚水灾诏

王者钦若天道，惠绥下人，修已以导其和平，推心以恤乎灾患，康时济理，何莫由斯。朕以薄德，托於人上，励精庶政，思致雍熙。而诚不动天，政或多阙，阴气作沴，暴雨荐臻。自江淮而及於於荆襄，历陈宋而施於河朔，其间郡邑，连有水灾。城郭多伤，公私为害，损坏庐舍，浸败田苗。或亲戚漂沦，或资产沈溺，为之父母，所不忍闻。兴言疾疚，良深愧悯，夙夜祗畏，悼於厥心。是用寝不获安，食而忘味，特加赈恤，庶洽幽明。宜令中书舍人奚陟往江陵府及襄、郢、复、随、鄂、申、光、蔡、等州，左庶子姚齐梧往陈、许、宋、亳、颍、徐、泗、濠等州，秘书少监雷咸往恒、冀、德、棣、深、赵等州，京兆少尹韦武往扬、楚、庐、寿、滁、润、苏、常、湖等州宣抚。应诸州百姓，因水漂荡，家业湮损，田苗交至，乏绝不能自存者，委宣抚使赈给；沈溺死者，各加赐物。仍并以所在官中两税钱物地税充给。其溺死人，所在官为敛收埋葬，用申恻隐，以慰幽魂。其田苗所损，委宣抚使与观察使刺史约所损多少，速具闻奏。

於戏！一夫不获，一物失所，刑罚不中，赋敛不均，皆可以失阴阳之和，致水旱之沴。其州县应有系囚，及狱讼久未决者，委所在长吏即与疏理，务从宽简，俾伸冤滞。贪官暴吏，倚法害公，特加惩肃，用明典宪。灾伤之后，切在抚绥。咨尔方镇之臣，洎於守宰，咸宜悉乃心力，设法救人。以恤凶灾，以补伤败，庶令安集，式副忧勤。宣布朕怀，使各知悉。


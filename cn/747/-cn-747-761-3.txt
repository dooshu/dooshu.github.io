○授郑薰礼部侍郎制

敕。仪曹剧任，中台慎择。总百郡之俊造，考五礼之异同。必求上才，以允佥属。中散大夫尚书工部侍郎郑薰，高阳茂族，通德盛门。秉庄氏之遗风，蕴名卿之品业。文谐骚雅，鼓吹前言。誉洽绅，领袖时辈。操守必修其谦柄，进退常践於德藩。叠中词科，亟升清贯，持橐列金华之侍，挥毫擅紫闼之工。贰职冬官，克扬休问。是用俾司贡籍，以振儒风。朕以化天下者，莫尚於人文；序多士者，以备乎时选。育材之本，惟善是从。搴拔既尚於幽贞，耸劝勿遗於曹绪。无求冠玉，无采雕虫。当思取实之方，必有酌中之道。尔其尽虑，以率至公。可守礼部侍郎。


东坡先生志林卷之十一


荔枝似江瑶柱说


仆尝问：“荔枝何所似？”或曰：“荔枝似龙眼。”坐客皆笑其陋。荔枝实无所似也。仆云：“荔枝似江瑶柱。”应者皆怃然。仆亦不辨。昨日见毕仲游，问：“杜甫似何人？”仲游曰：“似司马迁。”仆喜而不答，盖与曩言会也。





题李伯祥诗


眉山矮道士李伯祥，好为诗，诗格亦不能高，往往有奇语。如“夜过修竹寺，醉打老僧门”之句，皆可爱也。予幼时尝学于道士张易简观中，伯祥与易简往来，尝见予，叹曰：“此郎君贵人也。”不知其何以知之。





与周文之


郑君先辈知其俊敏笃学，向观所为诗文，非止科场手段也。人去，忙作书。不及相见，且致此意。李公弼亦再三传语。蒙许远访，何幸如之！海州穷独，见人即喜，况君佳士乎？林行婆当健，有香与之，到日使去也。八郎房下不幸，伤悼。





常德必吉


伊尹云：“德惟一动，罔不吉；德二三动，罔不凶。”贫贱人但有常德，非复富贵，即当得道。虽当大富贵，苟无常德，其后必败。予以此占之多矣。





释天性


孟子曰：“形色，天性也。”惟圣人然后可以践形，中虽不然，犹知强之于外。此所以为天性也。





书赠王十六


十六及第，当以凤咮风字大研与之。请文甫收此为据。十六及第，却当以石碌天猊为仆作利市。





书布头笺


川纸取布头机余，经不受纬者治作之，故名“布头笺”。此纸冠天下。六合人亦作，终不及尔。





书赠孙叔静


饮官法酒，烹团茶，烧衙香，用诸葛笔，皆北归嘉事也。





题罗浮


绍圣元年九月二十六日，东坡居士迁于惠州，舣舟泊头镇。明晨，肩舆十五里。寔二十里至罗浮山，入延祥宝积寺，礼天竺瑞像。饮梁僧景秦禅师卓锡泉，品其味，出江水上远甚。东三里，至长寿观。又东北三里，至冲虚观。观有葛稚川丹灶，次之诸仙者朝斗坛。观坛上有获铜龙六、鱼一。坛北有洞，曰“朱明”，榛莽不可入。水出洞中，锵鸣如琴筑。水中皆菖蒲，生石上。道士邓守安字道立，有道者也。访之，适出山。坐遗履轩，望麻姑峰。方饮憩，进士许毅来游，呼与饮。既醉，还宿宝积阁中。夜大风，晓，壮甚，有声。晨粥已，还舟，憩华光寺。从游者，幼子过、巡检史玉、宝积长老齐德、延祥长老绍冲、冲虚道人陈熙。山中可游而未暇者，明福宫、石楼、黄龙洞，期以明年三月复来。





题栖禅院


绍圣三年八月六日，夜雨风。旦视东西有巨人迹五。是月某日，眉山苏某与男过来观。





书唐名臣像


李卫公言“唐俭辈不足惜”，观其容貌，殆非所谓名下无虚士。





唐制乐律


唐初，即用隋乐。武德九年，始诏祖孝孙、窦琎等定乐。初，隋用黄钟宫，惟击七钟，其五钟悬而不击，谓之哑钟。张文收乃依古断竹为十二律，与孝孙等吹调，扣之而应。由是十二钟皆用。其肃宗时，山东人魏延陵得律一，因李辅国奏之，云：“大常乐调，皆不合黄钟，请悉更制诸钟磬。”帝以为然。乃悉取诸乐器磨刻之，二十五日而成。然以常律考之，黄钟，太簇也。当时议者，以为是。唐自肃宗以后，政日急，民日困，俗日偷，以至于亡。以理推之，所谓下者，乃中声也。悲夫！





记郑君老佛语


此道以老聃、佛语兼修之。常自念此身犹如槁木竖，老定不动，若复动摇一毫发许，即堕大地狱，如孙武令、商君法，有死无犯。郑大士所得，辄与老夫不谋而同，乃知前生俱是一会中人也。






辛巳七夕于役吴兴同辕文饮陆太守陈司李壬午元夜复在前席怅然有怀赋寄辕文


七月七日吴兴城，高楼百尺吹凤笙。
霅溪菱角绿于玉，洞庭鲤作金盘羹。
华星煌煌彩雾歇，碧月沈沈绛河没。
仰天清啸旁无人，据地酣歌心欲折。
狂客一醉春茫茫，今夕何夕登君堂。
火树轻烟乱花鸟，银镫积雪交辉光。
我今击鼓群击缶，屈卮更进乌程酒。
感旧频思京雒游，兴来且折江南柳。
秋月春花俱可怜，每逢佳节此留连。
人生少壮不易得，更莫暗掷东风前。





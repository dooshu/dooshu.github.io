李子正


减兰十梅

并序

窃以花虽多品，梅最先春。始因暖律之潜催，正直冰澌之初泮。前村雪里，已见一枝；山上驿边，乱飘千片。寄江南之春信，与陇上之故人。玉脸娉婷，如寿阳之傅粉；冰肌莹彻，逞姑射之仙姿。不同桃李之繁枝，自有雪霜之素质。香欺青女，冷耐霜娥。月浅溪明，动诗人之清兴；日斜烟暝，感行客之幽怀。偏宜浅蕊轻枝，最好暗香疏影。况是非常之标格，别有一种之风情。姮娥好景难拼，那更彩云易散。凭栏赏处，已遍南枝兼北枝；秉烛看时，休问今日与昨日。且辍龙吟之三弄，更停画角之数声。庚岭将军，久思止渴；傅岩元老，专待和羹。岂如凡卉之娇春，长赖化工而结宝。又况风姿雨质，晓色暮云。日边月下之妖娆，雪里霜中之艳冶。初开微绽，欲落惊飞。取次芬芳，无非奇绝。锦囊佳

句，但能仿佛芳姿；皓齿清歌，未尽形容雅态。追惜花之馀恨，舒乐事之馀情。试缀芜词，编成短阕。曲尽一时之景，聊资四座之欢。女伴近前，鼓子祗候。

总题

梅萼香嫩。雪里开时春粉润。

雨蕊风枝。暗与黄昏取次宜。

日边月下。休问初开兼欲谢。

却最妖娆。不似群花春正娇。

风

东风吹暖。轻动枝头娇艳颤。

成片惊飞。不是城南画角吹。

香英飘处。定向寿阳妆阁去。

莫损柔柯。今日清香远更多。

雨

潇潇细雨。雨歇芳菲犹淡伫。

密洒轻笼。湿遍柔枝香更浓。

琼腮微腻。疑是凝酥初点缀。

冷艳相宜。不似梨花带雨时。

雪

六花飞素。飘入枝头无觅处。

密缀轻堆。只似香苞次第开。

栏边欲坠。姑射山头人半醉。

墙外低垂。窥送佳人粉再吹。

月

寒蟾初满。正是枝头开烂熳。

素质笼明。多少风姿无限情。

暗香疏影。冰麝萧萧山驿静。

浅蕊轻枝。酒醒更阑梦断时。

日

腾腾初照。半拆琼苞还似笑。

莫近柔条。只恐凝酥暖欲消。

三竿已上。点缀胭脂红荡漾。

刚道宜寒。不似前村雪里看。

晓

急催银漏。渐渐纱窗明欲透。

点检花枝。晓笛吹时几片飞。

淡烟初破。仿佛夜来飞几朵。

浅粉馀香。晨起佳人带晓妆。

晚

天寒欲暮。别有一般姿媚处。

半载斜阳。宝鉴微开试晚妆。

淡烟轻处。渐近黄昏香暗度。

休怕春寒。秉烛重来子细看。

早

阳和初布。入萼春红才半露。

暖律潜催。与占百花头上开。

香英微吐。折赠一枝人已去。

杨柳贪眠。不道春风已暗传。

残

香苞渐少。满地残英寒不扫。

传语东君。分付南枝桃李春。

东风吹暖。南北枝头开烂熳。

一任飘吹。已占东风第一枝。








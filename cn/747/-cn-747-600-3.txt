○拟册楚王文

惟某年月日，皇帝若曰：衡岳峙灵，云梦润德。锡十朋以备神物，包三脊以供王祭。浮江潜汉，实曰渚宫。俗轻而佻，上难其化。咨尔第三子某，正性自得，懿行克修。旷淡居心，宽裕推已。移此成器，绥於荆蛮。锡尔赤社，以屏南土。是用命使某官某乙，持节册命尔为楚王。往钦哉！宜听朕命。於戏！布政在宽，革俗先信。分吾之忧，以惠黎庶；励尔之志，以报君亲。为子为臣，克忠克孝。臻於二德，在理一邦。祗敬勿休，无忝我命。


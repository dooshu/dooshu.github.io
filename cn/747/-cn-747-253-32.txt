○禁断锦绣珠玉制

敕：朕闻召公曰：“弗作无益害有益。”孔子曰：“奢则不逊俭则固。”斯圣人之至言矣。叔代迁讹，僻王骄纵，惟崇於玉杯象箸，不胜於捐金抵璧，好之者君也，习之者人也，即用匹帛服长缨之类欤？朕爰在幼冲，每期质朴，手未曾持珠玉，目未尝观锦绣，愿言其志，造次不忘。自寅奉休图，勉康政道，常想汉文衣绨之德，晋武焚裘之事，竟未能令行禁止，敦本弃末，朕甚惧之。今王侯勋戚，下洎厮养，所得者重於远，所求者贵於异，虽雕文刻镂，衣纨履丝，习俗相夸，殊涂竞爽，有妨於政，无补於时，岂朕言之不明，教之未笃也？且一夫一女，不耕不织，则天下有受春饥寒者。今四方晏如，而百姓不足，岂不以尚於珠玉，珍於锦绣，垦田畴而夺其务，出布帛而害其功欤？其珠玉锦绣等，自今以後，切令禁断，如更循旧弊，并归罪长官。仍令御史金吾，严加捉搦，州牧县宰，劝督农桑。待至秋收，课其贮积，数纤知礼节，俗登仁寿。有司仍为条例，称朕意焉。


○明皇回驾经马嵬赋（以“程及晓留，芳魂顾迹”为韵）

长鲸入鼎兮中原，六龙回辔兮蜀门。杳鳌阙而难寻艳质，经马嵬而空念香魂。日惨风悲，到玉颜之死处。花愁露泣，认朱脸之啼痕。莫不积恨绵绵，伤心悄悄。逝川东咽以无驻，夜户下扃而莫晓。褒万叠，断肠新出於啼猿。秦树千层，比翼不如於飞鸟。初其汉殿如子，燕城若雠。驱铁马以飞至，触金舆而出游。谋於剑外，驻此原头。羽卫参差，拥翠华而不发。天颜怆恨，觉红袖以难留。鸳鹭相惊，熊罴渐急。千行之珠泪流下，四面之霜蹄践入。神山表态，忽零落以无归。雨露成波，已沾濡而不及。栈阁重处，珠旒去程。玉垒之山暂幸，金城之烟景旋清。六马归秦，却经过於此地。九泉隔越，几凄恻於平生。钗飘彩凤之踪，鬓蜕元蝉之迹。茫茫而今日黄壤，历历而当时绮陌。雨铃制曲，徒有感於宫商。龙脑呈香，不可返其魂魄。空极宵梦，宁逢晓妆。辇路见梧桐半死，烟空失鸾凤双翔。镜殿三春，莫问菱花之照耀。骊山七夕，休瞻榆叶之芬芳。大凡有国之尊，罕或倾城之遇。就言天宝之南面，奚指坤维而西顾。然则起兵虽自於青娥，斯亦圣唐之数。


○武易简量移梧州司马制

敕。守崖州司户参军员外置同正员武易简，寇来乘城，不能死节，以此播弃，尔亦何辞。然汉诛李陵，是为虐典，魏舍于禁，实得中道。力不足者，法宜矜焉。守臣教为吾爪牙，能与别白，使易简导生还之路，朝廷无失入之刑。咨尔三事大僚，百司庶尹，率能守此，可期治平。各宜尽规，朕不惜命。可守梧州司马员外置同正员。


【董娇饶诗】

〖《诗纪》作董娇娆。《类聚》作董娇饶。《初学记》作董娇娆。乐府、《广文选》。合璧事类作董娇饶歌。〗

洛阳城东路。桃李生路傍。（《类聚》作旁。）花花自相对。叶叶自相当。春风南（玉台作东。《类聚》、乐府、《广文选》、《诗纪》同。）北起。花叶正（《初学记》作自。《御览》同。）低昂。不知谁家子。提笼行采桑。纤手折其枝。花落何飘飏。（合璧事类作扬。）请谢彼姝子。何为见损伤。高秋八九月。白露变为霜。终年会飘堕。安得久馨香。秋时自零落。春月复（《广文选》作自。）芬芬。何如（玉台作时。乐府、《广文选》、《诗纪》同。）盛年去。欢爱（《类聚》作欢如。合璧事类作□如。）永相忘。吾欲竟此曲。此曲愁人肠。归来酌美酒。挟瑟（《类聚》、合璧事类作琴。）上高堂。（○玉台新咏一。《类聚》八十八。《乐府诗集》七十三。《广文选》十三。《诗纪》四。又《初学记》二十八引傍、当、昂三韵。《御览》九百六十七引傍、当、昂三韵。合璧事类别集五十一引傍、桑、扬、霜、香、忘、肠、堂八韵。）


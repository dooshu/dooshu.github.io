○山呼万岁赋（以“圣德潜融，阴灵效祉”为韵）

岳则降神，君惟作圣，爰膺万寿之福，以奉一人之庆。至诚斯感；瑞既发於希声；盈数足徵，道方期於永命。伊昔汉德方至，神人以宁，展升中之盛礼，昭报之天经。休徵是格，明德斯馨，帝道昌而延祚，天心启而昭灵，谅惟恍而惟惚，觉非雷而非霆。若自观心，数已超於卜祝；匪因腾口，事全过於梦龄。曾异石言，方承帝祉，大君肃穆以倾听，群後左右而惊视，讶寂寂以无人，每洋洋而在耳。数惟万式，彰悠久之期；呼至三用，表丁宁之旨。瞻彼维嵩，极天比崇，明神是处，应感潜通，降喜声於碧嶂，遵密命於元穹。庆彼盛时，岩岭且闻於隐隐；畅兹和气，人心尽乐於融融。天既辅於无亲，神方降於有德，在而昭异，俾声明而莫测，孰谓乎不识不知，曷昭夫或语或默？懿其发兹大号，腾彼宏音。敬谷神之虚宅，振山木之高林，周流崖，散越，和清风之远韵，凝翠霭之层阴。若非报地承天，恪慎克孝，洋溢乎德泽，布乎声教，则何以迹追三五之踪，岁表十千之效？嚣然震荡，忽尔沈潜，俨翠华而将下，仰太室而回瞻。至矣哉！斯前代之盛事，惟我後之能兼。

韩子休


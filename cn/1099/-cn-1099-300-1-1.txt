○增修極衝邊垣墩堡報完疏 【 增修墩堡】

先該督撫會議題稱靖虜地方、直至寧夏中衞、切近虜巢、最為衝險、中間通賊要路、在東則大廟哱囉馬尾劉家寺兒大碾子八泉吉三灣、在西則小紅溝硝水紅莽牛七里口紅柳樹李智壩李哈剌峴迭烈遜一盌泉等處、然溝面不寬、山崖陡峻、惟黃羊泙裴家川一帶、實居諸隘之中、離河四十餘里、南枕雪山、北接劉家寺兒溝口、東聯旱平川白崖子亂骨堆鎖黃川、山勢斷落、川原平廣、水草便利、正與河外虜巢大小松山蘆塘湖相近、而五方寺沙金坪、則又在其指顧襟帶之間矣、猾虜頻年大舉入寇。必先聚結於此。然後分兵諸隘以入。此其總會要害之地也。大率以裴家川適中為主。自扯木硤舊堡河口起至五方寺塔兒灣白草川墩止、共長二十里。沿河築邊一道。每二里築敵臺一座。及於順墻適中築小堡一座。又於裴家川背山面河築大堡一座。議設守備一員。駐劄其中提調沿邊。以據大虜聚結總路。其餘東西隘口、或修舊垣、或築新墻、或添墩堡、或立月城、或剷崕塹、通計邊墻二十五里零二十六丈、敵臺十一座、裴家川大堡一座、順墻小堡一座、哨馬營二座、月城三座、共約三十四里零三十六丈、約用軍夫一萬一千有奇、計一百四日可完、除架梁客兵馬匹料草不計外、共該糧一萬八千七百餘石、鹽菜銀六千二百四十兩、通計以二萬五千兩之費、勞一百餘日之工、修三十四里要害之邊、以牧三百餘里河防之險。外控強胡。內屏諸郡。况舉歸併之餘卒。分撥新立之營堡。官雖設而兵不加增。備巳周而糧仍舊額。天險既固。地利可興。費小而利大。暫勞而永逸。籌邊之計。未有便於此者。合用銀兩、查得固原州庫見貯修邊民壯銀一萬三千餘兩、堪以動支、并靖虜等城堡防冬樽節糧米八千餘石、通融支給、該總督右都御史戴某議將節年原派擺邊官軍、內陝西正兵營摘撥二千、及靖虜副總兵劉濟下見在馬步官軍隨行陝西總兵官呂經俱發裴家川做工、不敷之數、再於平鳳各衞所、查明節年各軍勞逸、酌量派調共計一萬餘名、及整架梁兵馬、隨帶合用器具、擇吉破土、安設窩舖、以便棲止、并將固原州收貯民壯銀兩、見在糧米、陸續動發、委官解送工所、及所委靖虜副總兵劉濟、提調架固原東路遊擊陶承嚳、分管築城原任參將孟寀尹濂、分?築墻、仍責成王宮用總理稽察、呂經常川調度、務要催併官夫、建築堅固、以垂永久、又節經分等犒賞以恤勞苦、及委官不時查閱撫慰催督去後今據前因、臣會同議照裴家川居靖虜之北、在中衞之南、適套虜往來要衝、委蘭固東西門戶、向因險隘未設、其中雖有膏膄田地萬頃、人莫敢種、今幸　皇上軫念邊防重計、特允前議、而督撫戴某等、恪遵明命、督調軍夫、轉運錢糧、悉心區畫、行委官料理修築、計不滿三月之期、完四十七里之工、較諸原議、省銀六千餘兩、加一十三里荒凉草莽之境、遽成保障之雄、所據宣力效勞文武官員、照部議錄敘以示激勸者也、


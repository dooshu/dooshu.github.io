楚狂歌赠杜于皇

楚狂为我歌卖船，我歌为歌楚狂篇。
谓汝不狂君不喜，呼汝楚狂君冁然。
楚狂坐啸无儋石，开口便许垂千年。
诗文骨立独苍瘦，自言火食非神仙。
惜墨经旬不落笔，千言俄顷惊流泉。
馀子靡丽羞挂眼，杜陵老翁差比肩。
吾戏汝曹亚郊岛，掉头瞋目语尤颠。
妻无机杼子不稼，敝耒短锄恃砚田。
好事失时真可怪，吾官豫章招不前。
君虽楚人少离楚，梦想七泽空眼穿。
男儿赤身少两翅，出门一步如登天。
三都懒借皇甫重，书成自序争流传。
楚狂真狂吾所敬，倔癖不肯趋时贤。
酸风苦雨自骚激，直肠坦臆无钩缠。
白首常贫何足厌，金帛如山终可怜。
邢顾林方⑴相继死，汝卧钟山将老焉。
秦淮蒲长榴花发，孙楚楼头堪醉眠。
十年一面又分袂，立马成诗歌别筵。
他时韩孟重会合，艰辞险韵徐相煎。
漫矜字可酬匹绢，且向囊中看酒钱。
⑴ 邢孟贞、顾与治、林茂之、方尔止。



○对反古修火利判

〈乙学修火利，合土为之用，人言其反古。辞云：皆从其朔。〉

博考终古，厥惟敦庞。大智未萌，尚质巢窟。後圣有作，乃教炮燔。尔来钦哉，孰谓为利？乙或工者，举而修之。以火化物，岂特熔金之利；若泥在钧，斯从合土之法。既埏埴以为用，非陶甄而谓何？苟学非乖方，笃在守业；得高曾之规矩，无窳滥之悔尤。则彼有虞，以协还淳之化；绍於上古，宁云反古之道。从朔者称其有典，薄言者则谓无稽。

崔厦

厦，乾元时人。


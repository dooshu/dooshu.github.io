仲并　上枢密生辰

家住东南最上游，一从束发侍宸旒。

文兼锺阜古今秀，庆与秦淮日夜流。

盛业行刊千琬琰，余威坐折万貔貅。

竚看拜后因荣异，槐鼎相联鲁与周。

仲并

仲并　上枢密生辰

谤焰谗波岂易然，功成方验古无前。

十年险阻忠偿国，万口纷纭诚格天。

已遣烽消边障火，行看贯配大农钱。

如今闻道持盈业，旦旦开陈黼扆边。

仲并

仲并　上枢密生辰

儿童犹解仰芬芳，合缀韩门弟子行。

久矣飘蓬疏望履，幸哉拥篲即升堂。

夔龙会合时千载，鸥鹭留连天一方。

遥愿衮衣仍鹤发，年年今日侍君王。

仲并


64　諸葛恪失於自用


「楚莫敖狃於蒲騷之役，將自用也。」此桓十三年左傳文〔一〕。諸葛恪東關之勝，亦以此敗，其失在於自用。

【元圻案】魏齊王芳紀：「嘉平四年，詔征南大將軍王昶征吴。十二月，吴大將軍諸葛恪拒戰，大破衆軍於東關，不利而還。」恪傳：「恪遂有輕敵之心，明年春，復出軍圍新城，連月不拔。孫峻因民之多怨，遂殺恪。」

〔一〕「十三」，原作「十二」，據中華本春秋左傳注桓公十三年改。






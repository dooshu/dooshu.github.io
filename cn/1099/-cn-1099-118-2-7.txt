○柬東山先生 【 防虜】

翰教勤懇、極感至意、北虜入套巳久。未嘗侵犯。東見于高家堡。西見于寧夏河東墩臺者數亦不多。而沿邊一帶。瞭見烟火。無處無之。欲分兵勢乘瑕而入耳此其奸謀尚未可測僕十月間、大閱鎮兵于固原。十一月、大閱邊兵于花馬池。皆號數萬。先聲伐謀之意也。兵聚而即散。分布諸要害。聲勢相接。如賊犯某城堡地方。所至為正兵。某兵出其左。此諸葛武侯八陣之遺也某兵出其右。為兩奇以應之某兵繼其後為援。隨處皆然。聯絡如貫珠。又多藏兵于素所無兵之地至則出其不意易于取勝。大要避之于沿邊廣遠之地。而圖之于鄉野村寨阨塞之區。賊誠似往年深入。恐難以善其歸。顧此賊今不窺我之西。而潛寇我之東。若解此機者。然。延綏東路兵馬精強。無足為慮。况又不能深入。不過覬覦近邊而巳。向者兵機一疏以去年曾有此機而失之。故先事預圖。欲待其千里深入。有機可乘而為攻其所必救之計耳。非敢輕挑強胡。無故啟釁。奏疏中亦巳明白。不敢不慎。承諭使人以器之說、愚意正與此合、賤目積勞與熱、舊患大作、餘情不及縷縷、


○答王建立陈急务敕

皇王宣政，侯伯分忧。薄赋轻徭，方为济物，迎新送故，必恐扰人。徵赋以不虐黎庶为先，衔命以不辱朝廷为贵。乃至藩方职列，无非戮力奉公，各有区别，不令逾越。朕自临大宝，每尚淳风，动不疑人，静惟恭己，中外无闲，上下相劝，建立既列台司，兼权邦计。所述否臧之事，皆穷利病之源，情切参裨，理当俞允。宣准往例，州县官三十月为限，刺史以二十五月为限，仍以到任日为数。其节度使以山河是，与牧宰有殊，系自朕怀，难拘常限，若频有除替，何暇辑绥，仍旧馀依所奏。


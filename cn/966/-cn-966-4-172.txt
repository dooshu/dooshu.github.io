黄庚　偶书

我来惊岁晚，愁裹度年华。

云冻天将雪，山寒梅未花。

晓窗留客饭，午寺觅僧茶。

归路江村暝，行行及暮鸦。

黄庚

黄庚　偶书

频年踪迹堕江湖，三径荒苔忆旧庐。

身老方知生计拙，家贫渐觉故人疏。

松薪拾去朝炊黍，渔火分来夜读书。

怨鹤惊猿应待我，台山何日赋归欤。

黄庚

黄庚　偶书

豪气消磨尽，携书客海滨。

文章难遇主，天地不邻贫。

家累依刘表，妻儿笑买臣。

彼苍还可问，吾道几时春。

黄庚

黄庚　偶书

老眼看书暗，桑榆景渐催。

文章身后贵，怀抱酒边开。

灯火梦犹在，功名心已灰。

客来休问字，且覆掌中杯。

黄庚

黄庚　偶书

百岁集孤夜，山楼起呼月。

秋虫声转非，感此众芳歇。

人身非金石，青鬓忽已雪。

逾淮橘心秋，出山泉水汩。

猗兰抱香死，不受蓁莽没。

凤德嗟已衰，宣尼欲浮海。

赖有载道经，神功补元宰。

删诗挽风变，系易忧世骇。

春秋笔削严，西秦书乃来。

微义将誓周，逆悲大运改。

悠悠千古心，死后文书在。

黄庚


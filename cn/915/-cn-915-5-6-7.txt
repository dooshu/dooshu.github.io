◇褒封吴将吕兴诏（咸熙元年九月）

吴贼政刑暴虐，赋敛无极。孙休遣使邓句，敕交太守锁送其民，发以为兵。吴将吕兴，因民心愤怒，又承王师平定巴蜀，即纠合豪杰，诛除句等，驱逐太守长吏，抚和吏民，以待国命。九真、日南郡闻兴去逆即顺，亦齐心响应，与兴协同。兴移书日南州郡，开示大计，兵临合浦，告以祸福。遣都尉唐谱等诣进乘县，因南中都督护军霍弋上表自陈。又交将吏各上表，言「兴创造事业，大小承命。郡有山寇，入连诸郡，惧其计异，各有携贰。权时之宜，以兴为督交诸军事、上大将军、安定县侯，乞赐褒奖，以慰边荒」。乃心款诚，形于辞旨。昔仪父朝鲁，《春秋》所美；窦融归汉，待以殊礼。今国威远震，抚怀六合，方包举殊裔，混一四表。兴首向王化，举众稽服，万里驰义，请吏帅职，宜加宠遇，崇其爵位。既使兴等怀忠感悦，远人闻之，必皆竞劝。其以兴为使持、节都督交州诸军事、南中大将军，封定安县侯，得以便宜从事，先行后上。（《魏志·陈留王纪》）


古朗月行





鲍照有《朗月行》，疑始于照。



小时不识月，呼作白玉盘。[一]又疑瑶台镜，飞在青云端。仙人垂两足，桂树何团团。[二]白兔捣药成，[三]问言与谁餐。蟾蜍蚀圆影，[四]大明夜已残。[五]羿昔落九乌，[六]天人清且安。阴精此沦惑，[七]去去不足观。忧来其如何，凄怆摧心肝。[八]

[一]应劭《汉官仪》：“封禅坛有白玉盘。”



[二]《初学记》：“虞喜《安天论》曰：俗传月中仙人桂树，今视其初生，见仙人之足渐已成形，桂树后生。”



[三]傅玄《拟天问》：“月中何有?白兔捣药。”



[四]蟾蜍蚀月，详见二卷注。曹植诗：“圆影光未满。”



[五]木华《海赋》：“大明摭辔于金枢之穴。”李善注：“大明，月也。”



[六]《楚辞章句》：《淮南》言：尧时，十日并出，草木焦枯。尧令羿仰射十日，中其九日，日中九乌皆死，坠其羽翼。



[七]张衡《灵宪》：“月者，阴精之宗。”《春秋元命苞》：“阴精为月。”



[八]欧阳建诗：“痛酷摧心肝。”






62　胡致堂言禮運子游作　蜡賓之歎疑非孔子語　朱子謂記中分裂太甚


禮運，致堂胡氏云：「子游作。」吕成公謂：「蜡賓之歎，前輩疑之，以爲非孔子語。『不獨親其親、子其子』，而以堯、舜、禹、湯爲『小康』，是老聃、墨氏之論。」朱文公答吕伯恭書謂：「程子論堯、舜事業非聖人不能，三王之事大賢可爲，恐亦微有此意。但記中分裂太甚，幾以帝、王爲有二道，則有病。」

【元圻案】吕成公與朱子書曰：「胡文定春秋傳多拈出禮運『天下爲公』意思。蜡賓之歎，自昔前輩共疑之，以爲非孔子語。蓋『不獨親其親、子其子』，而以堯、舜、禹、湯爲小康，真是老聃、墨氏之論。胡氏乃屢言春秋有意於天下爲公之世，此乃綱領本原，不容有差，不知嘗致思否。」〇王穀畻曰：「禮運正義曰：『自「大道之行也」至「是謂大同」，爲明五帝時事。自「今大道既隱」至「是謂小康」，爲明三代俊英之事。』故朱子謂『分裂太甚』。」〇魏鶴山師友雅言曰：「嘗疑『不獨親其親、子其子』近乎兼愛，朱文公亦以爲然。及見横渠説，惟『不獨親其親、子其子』，故知能親親而子子，與孟子『老幼及人』同意，不費詞而義足。」






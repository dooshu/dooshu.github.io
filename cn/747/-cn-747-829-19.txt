○击瓯赋（有序）

宋玉《九辩》曰：“悼余生之不时也。”甲辰，窜身巴南，避许溃师。郡刺史甚欢接春。一日登郡东楼，下临巴江，馔酒簇乐，以相为娱。言间有马处士末至，善击瓯者。请即清宴，爰骋妙绝。处士审音以知声，余审乐以知化。斯可以抑扬淫放，顿挫匏竹，运动节奏，出鬼入神。太守请余赋之。余曰：“不图为乐之至於斯。”酒酣舐笔，乃为赋云：

器之为质兮白而贞，水之为性兮柔而清。水投器而有象，器藉水而成声。始因心而度曲，俄应手以徵情。莫不敲萧熠龠，撇捩纵横。胡不自匏丝而起，胡不从金石而生。孰谓节奏，乐我生平。何彼矣，高楼燕喜。叩寂含商，穷元咀徵。拂绮井以连骞，送枫汀之靡迤。岩隈有雪，彪咻而雕虎扬睛。潭上无风，捷猎而金蚪跋尾。目运心语，波回浪旋。似欲奋而还驻，若将穷而复连。得不似惊沙叫雁，高柳鸣蝉。董双成青琐鸾饥，啄开珠网。穆天子红缰马解，踏破琼田。愕眙衡盱，神清调古。既嗟叹之不足，谅悲哀以为主。誓不向单于台畔，和塞叶胡笳。定不入宋玉筵中，随齐竽楚舞。疾徐奋袂，曲折萦组。潺下陇底之泉，呜咽上涔阳之橹。莺隔溪而对语，一浦花红。猿袅树以哀吟，千山月午。斯皆从有入无，妙动元枢。滟则水心云母，丁当则杖杪真珠。於是发春卉，骇灵姝。羞杀兮钿筝金铎，愁闻兮鬼啸神呼。时也曲阕酒阑，烟遂雾隔。览故步以踯躅，有馀声而滴沥。临流而欲去依依，转首而相看脉脉。太守曰：“遘止良辰，好乐还淳。讽赋已劳於进牍，讴歌为序其芳尘。”余乃歌曰：“江风起兮江楼春，千里万里兮愁杀人。楼前芳草兮关山道，江上孤帆兮杨柳津。是何况我兮击拊，眷我兮殷勤。”回首而渔翁鼓，凝眸而思妇沾巾。夫当筵一曲，人生一世。何纷糅乎是非，顾何慕乎隆替。飘缨宜入醉乡来，自识天人之际。

王损

损，唐末宰相。


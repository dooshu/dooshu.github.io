◇说苑叙录

护左都水使者光禄大夫臣向言，所校中书《说苑杂事》，及臣向书民间书校雠。其事类众多，章句相溷，或上下谬乱，难分别次序，除去与《新序》复重者，其馀者浅薄不中义理，别集以为百家后，令以类相从，一一条别篇目，更以造新事十万言以上，凡二十篇七百八十四章，号曰《新苑》，皆可观。臣向昧死。（宋本《说苑》）


亲：阳方仁爱，全真敦笃，物咸亲睦。

初一：亲非其肤，其志龈龉。测曰：亲非其肤，中心闲也。

次二：孚其内，其志资戚。测曰：孚其内，人莫间也。

次三：螟蛉不属，蜾裸取之，不迓渔侮。测曰：螟蛉不属，失其体也。

次四：宾亲于礼，饮食几几。测曰：宾亲于礼，宾主偕也。

次五：厚不厚，比人将走。测曰：厚不厚，失类无方也。

次六：厚厚，君子秉斗。测曰：厚厚君子，得人无疆也。

次七：高亢其丝，庳于从事。测曰：位高事庳，德不能也。

次八：肺附干糇，其干己良，君子攸弜。测曰：肺附之行，不我材也。

上九：童亲不贞。测曰：童亲不贞，还自荄也。


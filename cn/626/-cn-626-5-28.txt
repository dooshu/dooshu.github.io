乔少保宇三首

【舟中次杨郎中君谦韵】

闻说江南唱子规，北人初听不胜思。

只看世路长为别，不道仙舟尚有期。

渔浦杳闻烟外笛，酒家遥认月中旗。

郎官白雪难为诵，欲和空惭《下里词。

【幕府山】

说着看山兴欲飞，湖西双径踏霏微。

宁辞九日登高会，况是诸军奏凯归。

林外钟声开宿霭，江头帆影送斜晖。

亦知欢会何终极，霜露休教上客衣。

【秋风亭下泛舟】

荒庭寥落野烟空，汉武雄才想像中。

箫鼓应声开画昚，帆樯飞影动晴虹。

山分秦晋群峰断，水入河汾两派通。

少壮几时还老大，不须回首叹秋风。


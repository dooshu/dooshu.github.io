答关中宪使李义河述时政


伻至奉书，知道从已抵关，甚慰鄙怀。敕书为管文书内监所持，兹即查付，奉敕行事，可不须文凭也。

边事近稍次第。贾谊欲以三表五饵制单于，盖古之谋臣策士，所以劳心筹虑，敝口游谈，冀望而不可得者，正在于此。今我不烦一士，不役一兵，坐而得之，此天赞我也。奈何今人为宋儒之说，沁入心脾，与之语此，如啖鸟附，异议纷纷，几至颠踬。赖主上纳用愚计，幸而时中。然为国家谋则忠，自为谋则愚矣。计然三策，今始售一，向后未卜利钝何如。辱教云云，固知豪杰所见，自与凡人殊也。

试录小技，不足入目，且意丈久已见之，故未敢寄览，兹奉命付去二册。其中文字，大抵皆仆所削，若学论二义论及策之一、二、三，则全出拙笔也。麻姑掷豆，犹作狡狯变态，可笑，可笑。

丈琐闼宿望，久困藩服，鄙心未尝敢忘，有待，有待。相去伊迩，此中动静，想得俱闻。有可以助我者，望不时直教，幸勿以秦、越相视也。






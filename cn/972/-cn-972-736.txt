楼钥　颜侍郎挽词

宴坐勿庵上，睎颜亦是颜。

平心真似水，立说信如山。

屡拥皇华节，盍登清禁班。

始终无玷阙，风裁许谁攀。

楼钥

楼钥　颜侍郎挽词

禄养嗟无及，朝朝饭一僧。

移忠躬蹇蹇，锡类日焌焌。

赋政优吴郡，知贤仰阜陵。

清忠与公恕，余庆启昆仍。

楼钥

楼钥　颜侍郎挽词

赘倅丹丘日，眼看康济泉。

同朝叨奖予，侍坐得周旋。

妙画多传宝，遗文合细编。

典刑今已矣，西望涕潸然。

楼钥


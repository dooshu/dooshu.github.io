第二表

臣某等言臣等近者?述恳诚共陈章奏盖以燮调之无状乞行罢免之明文奉诏旨以丁宁仰天威而殒越尚怔忪而待罪又僶俛以经旬舆颂益喧沴气弥积膏泽未降渐成愆亢之灾宸极至尊深轸焦劳之念上无禆於旰食下有负於具瞻犹尸禄於庙堂亦胡顔於天地臣等中谢窃以尧咨四岳用致时雍汉免三公以答天谴盖以任当辅弼职调隂阳苟愆伏之成灾实忧责之攸系须行邦典以肃朝经如臣等俱是短才谬膺大用在一人注意之地当万方思治之秋圣德诞敷无山甫将明之効宸襟虚伫乏傅说启沃之言致君之誉蔑闻窃位之讥空积虽勤以补拙亦劳而无功斗筲之智空殚尘露之微何取爝火未息岂禆日月之光山木不材终非梁栋之任是致彞伦尚郁至化未孚狱讼滋彰盗贼多有水旱作沴天灾流行江吴荐饥京辅艰食王春已半甘雨未流终风且霾宿麦将瘁尊号皇帝陛下夕惕若厉视人如伤分命使臣并走羣望亲诣列真之宇俯施百拜之恭屈万乘之尊为兆民祈福牲玉靡爱惟馨之德已闻云汉弥高离毕之徵未覩岂精诚之不至实玄感之有由盖臣等犹执国钧尚居台席俯慙百辟仰累三光虽君父之心不弃於遗簪坠屦而皇王之器何取乎蟠木朽株至於三臣之能固亦明主所见驽骀十驾终无致远之功寒暑屡迁合举黜幽之典若但妨於贤路必自速於灵诛伏望陛下惠以克终矜其不逮别求贤俊置在钧衡令臣等退处班行得奉朝请如此即上玄之意欣合太平之化坐臻岂惟润础之祥实见垂衣之理盐梅入用固便致於和羮琴瑟更张庶免成於胶柱顾惟孱末亦冀保全省分甚明祈恩是切臣等云云


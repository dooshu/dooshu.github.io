【君子行】

〖《诗纪》云。曹子建亦载此首。〇逯案。合璧事类引作颜延年诗。〗

君子防未然。不处嫌疑间。瓜田不纳履。李下不正冠。嫂叔不亲授。长幼不比肩。劳谦得其柄。和光甚独难。周公下白屋。吐哺不及餐。一沐三握发。后世称圣贤。

（〇六臣本《文选》二十七。《乐府诗集》三十二。文章正宗二十九。《诗纪》六。《类聚》四十一作陈思王曹植君子行。引间、冠、餐、贤四韵。《白帖》四、二十八、九十八各引间、冠二韵。《御览》九百七十八引间、冠二韵。合璧事类别集四十二引间、冠二韵。又外集二十四引第四句。〇逯案。《白帖》二十九《文选》诗瓜田不纳履云云。证唐时《文选》实载此诗也。又案合璧事类引此皆作延年诗。不知何据。）


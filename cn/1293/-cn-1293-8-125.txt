○明词宗未录词

吾邑词家，本朝始盛。宋元时仅尤文简［袤］、倪高士［瓒］，馀无可考。李忠定［纲］则系自闽迁居，本非邑人。王氏明词综收秦瀚先如梦令一词，然亦有未录者。如王学士忆秦娥云：“愁如缕。谁家落日敲秋杵。敲秋杵。淡烟衰柳，故人何处。别来每恨关山阻。征鸿影落芙蓉渚。芙蓉渚。短蓬孤棹，几声疏雨。”黄太仆南乡子云：“清世愧无能。窃得微阶正不胜。天地包容投远塞，相应。投杼慈亲本爱曾。静坐读伽楞。百念几同二月冰。朔漠荒寒虽特甚，休憎。古训从来只自惩。”学士名达善，字耐轩，洪武中举明经，以荐擢侍读学士。太仆名正色，字斗南，嘉靖中官御史。论驸马崔元中官鲍忠贪黩，反为所诬，戍辽东三十年，始召还，官至太仆寺卿。太仆词虽平浅，然风节凛然，语无怨怼，似当在以人存词之列。至明词综误以铅山人费元禄为锡山，并误以山阴徐渭为江阴，均刊时讹错，未曾校正。又长洲王琏，字汝器，洪武中官主事。有题黄子久溪山雨意图，菩萨蛮词，词综误为吴兴人。赵文敏阶，字国器，录入元词补人之列。不知文敏阶名国器，而字德琏，别有踏莎行数阕。


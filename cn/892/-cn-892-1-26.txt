诗集卷二十六　古今体诗五十一首


送穆越州


江海相忘十五年，羡公松柏蔚苍颜。四朝耆旧冰霜后，两郡风流水石间。旧政犹传蜀父老，先声已振越溪山。尊前俱是蓬莱守，莫放高楼雪月闲。





小饮公瑾舟中


青泥赤日午相烘，走访船窗柳影中。辍我东坡无限睡，赏君南浦不赀风。会观邸报谈迂叟，闲说滁山忆醉翁。自注：邓，滁人也。是日坐中观邸报云，叟押入门下省。此去澄江三万顷，只应明月照还空。





金山妙高台


我欲乘飞车，东访赤城子。蓬莱不可到，弱水三万里。不如金山去，清风半帆耳。中有妙高台，云峰自孤起。仰观初无路，谁信平如砥。台中老比丘，碧眼照窗几。巉巉玉为骨，凛凛霜入齿。机锋不可触，千偈如翻水。何须寻德云，即此比丘是。长生未可学，请学长不死。





赠杜介


元丰八年七月二十五日，杜幾先自浙东还，与余相遇于金山，话天台之异，以诗赠之。

我梦游天台，横空石桥小。秋风吹菵露，翠湿香袅袅。应真飞锡过，绝涧度云鸟。举意欲从之，翛然已松杪。微言粲珠玉，未说意先了。觉来如堕空，耿耿窗户晓。群生陷迷网，独达从古少。杜叟子何人，长啸万物表。妻孥空四壁，振策念轻矫。遂为赤城游，飞步凌缥缈。问禅不归舍，屡为瓠壶绕。何人识此志，佛眼自照了。我梦君见之，卓尔非魔娆。仙葩发茗碗，剪刻分葵蓼。从今更不出，闭户闲。时从佛顶岩，驰下双莲沼。





余将赴文登，过广陵，而择老移住石塔，相送竹西亭下，留诗为别


竹西失却上方老，石塔还逢惠照师。我亦化身东海去，姓名莫遣世人知。





别公择


黍离不复闵宗周，何暇雷塘吊一丘。若问西来祖师意，竹西歌吹是扬州。





赠葛苇


竹椽茅屋牛摧倾，肯向蜂窠寄此生。长恐波头卷室去，欲将船尾载君行。小诗试拟孟东野，大草闲临张伯英。消遣百年须底物，故应怜我不归耕。





赠王寂


与君暂别不须嗟，俯仰归来鬓未华。记取江南烟雨里，青山断处是吾家。





次韵孙莘老斗野亭寄子由，在邵伯堰


落帆谢公渚，日脚东西平。孤亭得小憩，暮景含余清。坐待斗与牛，错落拄南甍。老僧如夙昔，一笑意已倾。新诗出故人，旧事疑前生。吾生七往来，送老海上城。逢人辄自哂，得鱼不忍烹。似闻绩溪老，复作东都行。小诗如秋菊，艳艳霜中明。过此感我言，长篇发春荣。





送杨杰


无为子尝奉使登太山绝顶，鸡一鸣见日出。又尝以事过华山，重九日饮酒莲华峰上。今乃奉诏与高丽僧统游钱塘，皆以王事而从方外之乐。善哉，未曾有也，作是诗以送之。

天门夜上宾出日，万里红波半天赤。归来平地看跳丸，一点黄金铸秋橘。太华峰头作重九，天风吹滟黄花酒。浩歌驰下腰带鞓，醉舞崩崖一挥手。神游八极万缘虚，下视蚊雷隐污渠。大千一息八十返，笑厉东海骑鲸鱼。三韩王子西求法，凿齿弥天两勍敌。过江风急浪如山，寄语舟人好看客。





次韵送徐大正


自注：尝与余约卜邻于江淮间，将赴登州，同舟至山阳，以诗见送，留别。

别时酒盏照灯花，知我归期渐有涯。去岁渡江萍似斗，今年并海枣如瓜。多情明月邀君共，无价青山为我赊。千首新诗一竿竹，不应空钓汉江槎。





杨康功有石，状如醉道士，为赋此诗


楚山固多猿，青者黠而寿。化为狂道士，山谷恣腾蹂。误入华阳洞，窃饮茅君酒。君命囚岩间，岩石为械杻。松根络其足，藤蔓缚其肘。苍苔眯其目，丛棘哽其口。三年化为石，坚瘦敌琼玖。无复号云声，空余舞杯手。樵夫见之笑，抱卖易升斗。杨公海中仙，世俗那得友。海边逢姑射，一笑微俯首。胡不载之归，用此顽且丑。求诗纪其异，本末得细剖。吾言岂妄云，得之亡是叟。





迨作《淮口遇风》诗，戏用其韵


我诗如病骥，悲鸣向衰草。有儿真骥子，一喷群马倒。养气勿吟哦，声名忌太早。风涛借笔力，势逐孤云扫。何如陶家儿，绕舍觅梨枣。君看押强韵，已胜郊与岛。





过泗上喜见张嘉父二首


其一


眉间冰雪照淮明，笔下波澜老欲平。直得全生如许妙，不知形谍已多名。





其二


空翠娱人意自还，明窗一榻共秋闲。会知名利不到处，定把清觞属此山。





次韵徐积


杀鸡未肯邀季路，裹饭先须问子来。但见中年隐槐市，岂知平日赋兰台。海山入梦方东去，风雨留人得暂陪。若说峨眉眼前是，故乡何处不堪回。





元丰七年，有诏京东、淮南筑高丽亭馆，密、海二州骚然，有逃亡者。明年轼过之，叹其壮丽，留一绝云


檐楹飞舞垣墙外，桑柘萧条斤斧余。尽赐昆邪作奴婢，不知偿得此人无？





怀仁令陈德任新作占山亭二绝


其一


尚父提封海岱间，南征惟到穆陵关。谁知海上诗狂客，占得胶西一半山。





其二


我是胶西旧使君，此山仍合与君分。故应窃比山中相，时作新诗寄白云。





过密州，次韵赵明叔、乔禹功


先生依旧广文贫，老守时遭醉尉嗔。汝辈何曾堪一笑，吾侪相对复三人。黄鸡唱晓凄凉曲，白发惊秋见在身。一别胶西旧朋友，扁舟归钓五湖春。





再过常山，和昔年留别诗


伛偻山前叟，迎我如迎新。那知梦幻躯，念念非昔人。江湖久放浪，朝市谁相亲。却寻泉源去，桃花应避秦。





再过超然台，赠太守霍翔


昔饮雩泉别常山，天寒岁在龙蛇间。山中儿童拍手笑，问我西去何当还。十年不赴竹马约，扁舟独与渔蓑闲。重来父老喜我在，扶挈老幼相遮攀。当时襁褓皆七尺，而我安得留朱颜。问今太守为谁欤，护羌充国鬓未斑。自注：翔自言在熙河作屯田有功。躬持牛酒劳行役，无复杞菊嘲寒悭。超然置酒寻旧迹，尚有诗赋镵坚顽。孤云落日在马耳，照耀金碧开烟鬟。邞淇自古北流水，跳波下濑鸣玦环。愿君谈笑作石埭，坐使城郭生溪湾。





常山赠刘镃


刘侯年少日，骏马拊便面。援弓雁自落，不待白羽贯。





登州海市


予闻登州海市旧矣，父老云：尝出于春夏，今岁晚，不复见矣。予到官五日而去，以不见为恨。祷于海神广德王之庙，明日见焉，乃作此诗。

东方云海空复空，群仙出没空明中。荡摇浮世生万象，岂有贝阙藏珠宫。心知所见皆幻影，敢以耳目烦神工。岁寒水冷天地闭，为我起蛰鞭鱼龙。重楼翠阜出霜晓，异事惊倒百岁翁。人间所得容力取，世外无物谁为雄。率然有请不我拒，信我人厄非天穷。潮阳太守南迁归，喜见石廪堆祝融。自言正直动山鬼，岂知造物哀龙钟。伸眉一笑岂易得，神之报汝亦已丰。斜阳万里孤鸟没，但见碧海磨青铜。新诗绮语亦安用，相与变灭随东风。





奉和陈贤良


不学孙吴与《六韬》，敢将驽马并英豪。望穷海表天还远，倾尽葵心日愈高。身外浮名休琐琐，梦中归思已滔滔。三山旧是神仙地，引手东来一钓鳌。





登州孙氏万松堂


万松谁种已，半岭苍云映此邦。露重珠璎蒙翠盖，风来石齿碎寒江。浮空雨竹横南阁，倒景扶桑射北窗。坐待夕烽传海峤，重城归去踏逢逢。





过莱州雪后望三山


东海如碧环，西北卷登莱。云光与天色，直到三山回。我行适冬仲，薄雪收浮埃。黄昏风絮定，半夜扶桑开。参差太华顶，出没云涛堆。安期与羡门，乘龙安在哉。茂陵秋风客，劝尔麾一杯。帝乡不可期，楚些招归来。





遗直坊


富公之客李君讳常，登人也，故太守李公讳师中，榜其闾曰遗直，而其子大方求诗于轼，为赋一首。

使君不浪出，羔雁亲扣门。先生但清坐，薤水已多言。当时邦人化，市无晨饮豚。岁月曾几何，客主皆九原。鲁经有遗叹，楚些无归魂。我作遗直诗，过者式其藩。





鳆鱼行


渐台人散长弓射，初啖鳆鱼人未识。西陵衰老穗帐空，肯向北河亲馈食。两雄一律盗汉家，嗜好亦若肩相差。自注：莽、操皆嗜鳆鱼。食每对之先太息，不因噎呕缘疮痂。中间霸据关梁隔，一枚何啻千金直。百年南北鲑菜通，往往残余饱臧获。东随海舶号倭螺，异方珍宝来更多。磨沙瀹沉成大胾，剖蚌作脯分余波。君不闻蓬菜阁下驼棋岛，八月边风备胡獠。舶船跋浪鼋鼍震，长镵铲处崖谷倒。膳夫善治荐华堂，坐令雕俎生辉光。肉芝石耳不足数，醋芼鱼皮真倚墙。中都贵人珍此味，糟浥油藏能远致。割肥方厌万钱厨，决眦可醒千日醉。三韩使者金鼎来，方奁馈送烦舆台。辽东太守远自献，临淄掾吏谁为材。吾生东归收一斛，苞苴未肯钻华屋。分送羹材作眼明，却取细书防老读。





留别登州举人


身世相忘久自知，此行闲看古黄腄。自非北海孔文举，谁识东莱太史慈。落笔已吞云梦客，抱琴欲访水仙师。莫嫌五日匆匆守，归去先传乐职诗。





次韵赵令铄


东坡已报六年穰，惆怅红尘白首郎。枕上溪山犹可见，门前冠盖已相望。故人年少真琼树，落笔风生战堵墙。端向瓮间寻吏部，老来专以醉为乡。





次韵王定国得颍倅二首


其一


仙风入骨已凌云，秋水为文不受尘。一噫固应号地籁，余波犹足挂天绅。买牛但自捐三尺，射鼠何劳挽六钧。莫向百花潭上去，醉翁不见与谁亲。





其二


滔滔四海我知津，每愧先生植杖芸。自少多言晚闻道，从今闭口不论文。滟翻白兽尊中酒，归煮青泥坊底芹。要识老僧无尽处，床头牛蚁不曾闻。





次韵赵令铄惠酒


神山无石髓，生世悲暂寓。坐待玉膏流，千载真旦暮。青州老从事，鬲上非所部。惠然肯见从，知我憎市酤。开瓶自洗盏，肴核谁与具。门前听剥啄，烹鱼得尺素。





送范纯粹守庆州


才大古难用，论高常近迂。君看赵魏老，乃为滕大夫。浮云无根蒂，黄潦能须臾。知经几成败，得见真贤愚。羽旄照城阙，谈笑安边隅。当年老使君，赤手降於菟。诸郎更何事，折棰鞭其雏。吾知邓平叔，不斗月支胡。





送范德孺


渐觉东风料峭寒，青蒿黄韭试春盘。遥想庆州千嶂里，暮云衰草雪漫漫。





次韵王震


携文过我治平间，雾豹当时始一斑。闻道吹嘘借余论，故教流落得生还。清篇带月来霜夜，妙语先春发病颜。诗酒暮年犹足用，竹林高会许时攀。





喜王定国北归第五桥


白露凄风洗瘴烟，梦回相对两凄然。雀罗廷尉非当日，鸠杖先生愈少年。世事饱谙思缩手，主恩未报耻归田。谁怜第五桥边水，独照台州老郑虔。





次韵王定国谢韩子华过饮


楚有孙叔敖，长城隐千里。哀哉练裙子，负薪蹑破履。岂无故交亲，逝去如覆水。不如老优孟，谈笑托谐美。世家不可恃，如倚折足几。祥符有贤相，手握天下砥。懿敏亦名公，三贵德爵齿。盖棺今几日，公子谁料理。谁要卿料理，欲说且止止。宅相开府公，久为苍生起。如何垂老别，冰盘馈苍耳。亲嫌妨鹗荐，相对发微泚。新诗如弹丸，脱手不移晷。我亦老宾客，苦语落纨绮。莫辞三上章，有道贫贱耻。





次韵马元宾


流落江湖万里归，相逢自慰已差池。初闻好句惊人倒，悔过东庭识面迟。握手宁知无贺监，结交谁复许袁丝。塞鸿正欲摩天去，垂老追攀岂可知。





惠崇春江晚景二首


其一


竹外桃花三两枝，春江水暖鸭先知。蒌蒿满地芦芽短，正是河豚欲上时。





其二


两两归鸿欲破群，依依还似北归人。遥知朔漠多风雪，更待江南半月春。





次韵周邠


南迁欲举力田科，三径初成乐事多。岂意残年踏朝市，有如疲马畏陵坡。羡君同甲心方壮，笑我无聊鬓已皤。何日西湖寻旧赏，淡烟疏雨暗渔蓑。





次韵胡完夫


青衫别泪尚斓斑，十载江湖困抱关。老去上书还北阙，朝来拄笏看西山。相从杯酒形骸外，笑说平生醉梦间。万事会须咨伯始，白头容我占清闲。





次韵钱穆父


老入明光踏旧班，染须那复唱阳关。故人飞上金銮殿，迁客来从饭颗山。大笔推君西汉手，一言置我老刘间。自注：公行轼告词，引董仲舒、刘向事。便须置酒呼同舍，看赐飞龙出帝闲。





次韵完夫再赠之什，某已卜居毘陵，与完夫有庐里之约云


柳絮飞时笋箨斑，风流二老对开关。雪芽我为求阳羡，乳水君应饷惠山。竹簟凉风眠昼永，玉堂制草落人间。应容缓急烦闾里，桑柘聊同十亩闲。





次韵穆父舍人再赠之什


诏语春温昨夜班，屋头鸣便关关。游仙梦觉月临幌，贺雨诗成云满山。怜我白头来仗下，看君黄气发眉间。凤池故事同机务，火急开尊及尚闲。





次韵答李端叔


若人如马亦如班，笑履壶头出玉关。已入西羌度沙碛，又从东海看涛山。识君小异千人里，慰我长思十载间。西省邻居时邂逅，相逢有味是偷闲。





次韵答完夫穆父


自注：二公自言先世同在西掖。

掖垣老吏识郎君，并辔天街两绝尘。汗血固应生有种，夜光那复困无因。岂知西省深严地，也著东坡病瘦身。免使谪仙明月下，狂歌对影只三人。





次韵答满思复


自甘茅屋老三间，岂意彤庭缀两班。纸落云烟供醉后，诗成珠玉看朝还。谁言载酒山无贺，记取啼乌巷有颜。但恐跛牂随赤骥，青云飞步不容攀。





送戴蒙赴成都玉局观，将老焉


拾遗被酒行歌处，野梅官柳西郊路。闻道华阳版籍中，至今尚有城南杜。我欲归寻万里桥，水花风叶暮萧萧。芋魁径尺谁能尽，桤木三年已足烧。百岁风狂定何有，羡君今作峨眉叟。纵未家生执戟郎，也应世出埋轮守。莫欺老病未归身，玉局他年第几人。会待子猷清兴发，还须雪夜去寻君。






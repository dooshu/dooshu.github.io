陈傅良　张冠卿以前诗怀哉各努力人物古来少句为十诗见寄次韵奉酬

明月不可涴，有时障氛霾。

芙蕖生淤泥，岂必所处佳。

老子苦炼藏，释氏多遣排。

如欲尽物累，自古谁好怀。

陈傅良

陈傅良　张冠卿以前诗怀哉各努力人物古来少句为十诗见寄次韵奉酬

连楹着胡椒，环堵诛蒿莱。

节士亦良苦，乃筑怀清台。

世故何浩荡，人心亦崔嵬。

之子访田舍，厥繇安在哉。

陈傅良

陈傅良　张冠卿以前诗怀哉各努力人物古来少句为十诗见寄次韵奉酬

冥心观宇宙，孰是同与各。

夜旦无反恶，日出星河落。

此有齐人瑟，彼有荆人璞。

嗟余耳目短，岂故重然诺。

陈傅良

陈傅良　张冠卿以前诗怀哉各努力人物古来少句为十诗见寄次韵奉酬

朝鸡警冠剑，巷犬吠村坞。

胡然子列子，越在郑东甫。

永怀王黍离，莫与戍申许。

鸡犬各有役，人亦宜自努。

陈傅良

陈傅良　张冠卿以前诗怀哉各努力人物古来少句为十诗见寄次韵奉酬

说合何必然，金化黄河塞。

真然说不合，千钧等蝉翼。

累累近丘墓，浩浩古载籍。

崎岖盖天意，解后匪人力。

陈傅良

陈傅良　张冠卿以前诗怀哉各努力人物古来少句为十诗见寄次韵奉酬

我友天下士，逝者八九人。

非无新造交，亦有久故亲。

可与共安利，未可同隐沦。

欣然得一个，回首终醉辛。

陈傅良

陈傅良　张冠卿以前诗怀哉各努力人物古来少句为十诗见寄次韵奉酬

秦人弊申韩，亡梁以崇佛。

六经独何罪，莽亦窃大物。

堪嗟二百年，吾道功第一。

熙丰余论在，河洛诸贤没。

陈傅良

陈傅良　张冠卿以前诗怀哉各努力人物古来少句为十诗见寄次韵奉酬

澶渊竟要盟，老莱气安吐。

韩范犹自怜，不遂臣西虏。

人材系其逢，事业随所附。

千载有南董，何啻今视古。

陈傅良

陈傅良　张冠卿以前诗怀哉各努力人物古来少句为十诗见寄次韵奉酬

江梅岁已过，燕子春又来。

不愁吾鬓霜，所恨此志灰。

扶桑焞焞明，阊阖荡荡开。

欲往岂不可，致远非驽骀。

陈傅良

陈傅良　张冠卿以前诗怀哉各努力人物古来少句为十诗见寄次韵奉酬

子歌我三叹，我和子一笑。

方期俗耳合，勿与知音道。

颇闻古韶卷，不落人间调。

悲歌泣鬼神，妙语无余少。

陈傅良


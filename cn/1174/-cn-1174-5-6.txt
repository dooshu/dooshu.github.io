万寿寺

慈圣宣文皇太后所立万寿寺，在西直门外七里、广源闸之西。万历五年时，物力有余，民已悦豫，太监冯保奉命大作。虽大作，役不逾时，公私若无闻知。中大延寿殿，五楹，旁罗汉殿，各九楹。后藏经阁，高广如中殿。左右韦驮、达摩殿，各三楹，如中傍殿。方丈后，辇石出土为山，所取土处，为三池。山上三大士殿各一，三池共一亭。僧云：万历十六年，上幸寺，尚食此亭也。山后圃百亩，圃蔬弥望，种莳采掇，晨数十僧。寺成，赐名万寿。万寿者，文武吏士、商旅井陌，燕私之诵声，四十八年如一日也。寺之碑，大学士张居正奉诏撰，其词曰：惟君建极，敛福锡民，民有疾苦，如在其身。巍巍大雄，转轮弘教，毗卢光明，大千仰照。佛力浩衍，君亦如然，共以悲智，济彼颠连。琅函贝叶，藏之天府，以翊皇度，自我列祖。沿及我皇，跻民极乐，祗奉慈命，复轸民瘼。毋烦将作，乃发帑储，鸠工庀材，龙宫蔚如。翼翼峨峨，有截其所，仰侔神造，俯瞰净土。凡斯钜丽，前武之绳，聿追来孝，旋观厥成。景命有仆，永锡纯嘏，既相烈考，亦佑文母。保兹天子，亿万斯年，本支百世，蛰蛰绵绵。先是，文皇帝铸大铜钟，侈弇齐适，舒而远闻。内外书华严八十一卷，铣于间，书金刚般若三十二分，字则铸欤，点画波捺楚楚，如碾如刻，复如书楷，其笔法必沈度、宋克也。向藏汉经厂，于是敕悬寺，日供六僧击之。每击，八十一卷、三十二分，字字皆声。是一击，竟华严一转、般若一转矣。内典云：人间钟鸣未歇际，地狱众生刑具暂脱此间也。天启年中，钟不复击，置地上，古色沉绿，端然远山。

公安袁宏道万寿寺观文皇旧钟○先皇举手移天毂，无冠少师鬓发秃。已将周孔一齐州，更假释梵庇冥族。锤沙画蜡十许年，冶出洪钟二千斛。光如寒涧腻如肌，贝叶灵文满胸腹。字画生动笔简古，矫若游龙与翔鹄。外书佛母万真言，内写杂花八十轴。金刚般若七千字，几叶钟唇填不足。南山伐尽觅悬椎，诸葛庙前刈古木。震开善法忉利宫，撼穷铁网莲花狱。鼎湖龙去几春秋，二百二回宫树绿。蒸云炙日卧九朝，监寺优官谁敢触。大材无用且沉声，吠蚓啼虫满山谷。今皇好古录断沟，琬琰天球充黄屋。十龙不惜出禁林，万牛回首移山麓。沧海老霆行旧令，雒阳遗耇开新目。西山但觉神奸潜，易水不闻金人哭。道傍观者肩相摩，车骑数月犹驰逐。翠色苍寒欲映人，当时良匠岂天竺。万事粗疏谁不然，今人不堪为隶仆。兴悲运慈又一朝，万鬼如闻离械梏。几时谏鼓似钟悬，尽拔苍生出沟渎。

同安池显方万寿寺钟○洪钟金质五行备，象蹲螭盘蒲牢恚。原为晨昏唤梦人，但有声闻无字义。文皇转轮大愿力，上承祖位扶佛日。华严法门深似海，铸钟中边如镌刻。经之所余补诸咒，端楷分明非篆籀。万灵呵护不轻鸣，忽然鲸吼震宇宙。先皇神武偃征战，所过群黎日迁善。尽洗黄尘忏宿愆，神道设教开方便。字画无相化音声，钦哉一声一部经。胡为八万四千塔，阿育犹须神鬼成。

景陵胡恒万寿寺钟○先皇愿力超人天，镕金铸钟蛟龙缠。一击渊渊震大千，十万八千灵文全。我踏春烟春寺前，中官指入桃花烟。拜手摩挲魂悄然，满字半字弥中边。金火结成笔墨缘，神工非冶亦非镌。九牧贡金大地然，持比贝叶孰脆坚。心心有佛薪火传，万寿寺钟日月悬。

吴县沈孟万寿寺文皇御钟○文皇功成已大赉，销兵作钟声四塞。老矣少师尚缁衣，不书太常铭鼎鼐。此钟身被莲花篇，皇以铸之超人天。峰如闳中若空谷，斋心一默三百年。钟唇叶叶秋崖覆，说尽经文但一叩。高枕山光得玉音，委身风雨生铜锈。钟乎一起鸣盛时，若有修者闻而思。不然声海八十一，近在城西人不知。

南昌樊良枢万寿寺观华严钟○香阁慈云卷万峰，秋声演梵发华钟。鲸鱼击水霜前应，雊雉依林日未舂。不向景阳空黛色，却随清漏湿芙蓉。无边海藏华严字，蝌蚪灵文拟是龙。

番禺林养栋观万寿寺钟○制自三朝远，声从万斛来。龙文掀宝藏，雷震下高台。轰日中天起，惊山应律回。怖闻生爱恋，心籁寂然开。

莆田林尧俞万寿寺○十里广源路，一林开士家。洪钟来禁苑，清梵散春花。洞窈观云入，萝生著石斜。寺成全帝力，民共拜烟霞。

宣城吴伯与过万寿寺○嵯峨天阙逼，直直阁阴层。轮转千尊佛，堂齐万寿僧。全经钟作谱，细楷字如蝇。坐对云堂语，清传日午灯。

漳州张燮万寿寺○大千荫盖法云回，万寿同声万姓垓。深院鼓传雷洊至，隔林钟报海潮来。峦危近寺斜窥洞，树古穿篱别有台。千叶莲华轮许大，祝厘遥对尚方开。


又　茶词

雅燕飞觞，清谈挥麈，使君高会群贤。密云双凤，初破缕金团。窗外炉烟似动，开瓶试、一品香泉。轻淘起，香生玉尘，雪溅紫瓯圆。

娇鬟，宜美盼，双擎翠袖，稳步红莲。坐中客翻愁，酒醒歌阑。点上纱笼画烛，花骢弄、月影当轩。频相顾，馀欢未尽，欲去且留连。

◆元丰二年己未（1079），少游在会稽，常与郡守程公辟燕集，其《会蓬莱阁》诗云：“冠裳盖坐洒清风，轩外时闻韵箨龙。人面春生红玉液，银盘烟覆紫驼峰。”《再赋流觞亭》诗云：“月下佩环声更好，应容挥麈伴公听。”词咏“雅燕飞觞，清谈挥麈，使君高会群贤”，当作于此时。（徐培均《淮海居士长短句笺注》）

◎《名苑》曰：“鹿之大者曰麈，群鹿随之，皆看麈所往，随麈尾所转为准。”今讲僧执麈尾拂子，盖象彼有所指挥故耳。”（宋吴曾《能改斋漫录》引《释藏音义指归》）

◎王夷甫（衍）容貌整丽，妙于谈玄，恒捉白玉麈尾，与手都无分别。（南朝刘义庆《世说新语·容止》）

◎使君：此处当指会稽郡守程公闢师孟。

◎丁晋公（谓）为转运使，始制为凤团，后又为龙团，岁贡不过四十饼。天圣中又为小团，其饼迥加于大团。熙宁末，神宗有旨下建州制密云龙，其饼又加于小团。”（宋吴曾《能改斋漫录》引《画墁录》）

◎缕金团：即用金丝或金花包装之茶饼。参见《满庭芳》（北苑研膏）注。

◎玉尘：形容研碎的茶末。宋人饮茶，均先行碾碎。

◎紫瓯：紫砂茶盂。

◎巧笑倩兮，美目盼兮。（《诗经·卫风·硕人》）

◎凿金为莲花以帖地，令潘妃行其上，曰：“此步步生莲花也。”（《南史·齐东昏侯纪》）

◎云破月来花弄影。（宋张先《天仙子·时为嘉禾小倅以病眠不赴府会》）


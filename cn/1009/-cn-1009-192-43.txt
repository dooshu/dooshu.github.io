赵时韶　贽管竹楼

天生贤佐福闽州，衮舄荧煌尚墨头。

司马公留民可活，管夷吾在世何优。

东南人物几华屋，今古乾坤一竹楼。

三万卷书三尺剑，男儿事业要伊周。

赵时韶

赵时韶　贽管竹楼

我公自是活神明，皦日当空鬼魅惊，

参辈虽多萧相少，跖徒自浊伯夷清。

吴儿久借乾坤造，闽囝重逢父母生。

胜说谦尊能下士，青门还念种瓜平。

赵时韶


○唐故正议大夫右散骑常侍赠礼部尚书李公墓志铭

於维李公，诞灵中和。磊落怀奇，如山如河。胸中洞开，万里长波。孝友忠信，《诗》之无邪。早岁登科，以文从吏。累擢大邑，拔乎其萃。时之方难，朝慎名器。帝曰忠谠，尔居建议。出典方岳，入趋礼闱。再掌丝纶，翱翔凤池。乃作天官，又侍紫薇。八使澄清，功济危时。谔谔正言，有犯无隐。诙谐善谑，托讽唇吻。衢未穷，阴霜夙，凄怆东川，古来共尽。人怀遗爱，帝念谋猷。[B14A]赠春官，悲感林邱。已矣平生，哀哉若浮！独有令名，与天悠悠。








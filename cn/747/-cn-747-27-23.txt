○量减镇兵年限诏

王者制五服，绥四方，申画郊畿，慎固封守，是乃选徒兴役。御寇备边，钦若前载，率繇兹道。朕以薄德，绍膺丕运，奉天明命，为人父母。永隔绥养，鉴寐以之，每念征戍，良可矜者。其有涉河渡碛，冒险乘危，多历年所，远辞亲爱。壮龄应募，华首未归，眷此劳止，期於折衷。但碛西诸镇，道阻且长，数有替易。难於烦扰。其镇兵宜以四年为限，散之州县，务取富户丁多，差遣后量免户纳杂科税。其诸军镇兵，近日递加年限者，各依旧以三年二年为限，仍不得延留。其情愿留镇者，即稍加赐物。得代愿往，听令复行，为贵劳逸且均，公私咸适。宣布遐迩，识朕意焉。


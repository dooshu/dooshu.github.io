○授元宗简权知京兆少尹刘约行尚书司门员外郎制

敕：元宗简、刘约等：叙彝伦，节浮竞，必在於迁次有准，以崇廉让之风。是以置具员，限资考，而犹幸得贪求之士，不绝於埃尘间，今古之常也。闻尔等端静廉雅，行浮於名，非公事未尝至於卿相之门，何其自持之优也。内史贰秩，重而不烦；中台诸郎，清而无杂。各勉荣授，无移素风。宗简可权知京兆少尹，约可行尚书司门员外郎，并散官、勋赐如故。


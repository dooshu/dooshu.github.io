○王彦俦加阶制

敕：王者旌董戎之功，重殿邦之任。疏宠之命，因事有加，所以劝能而伫效也。佐时卫圣功臣建威将军康化军节度池州观察处置等使起复云麾将军检校太尉兼侍中使持节池州诸军事池州刺史上柱国太原郡开国侯食邑二千户王彦俦，作镇方隅，克扬威信。师谋不挠，庶政有常。肃尔先声，宣我朝命。向者起於哀制，授以崇阶，礼适就於变除，寄方隆於藩屏。俾从增邑，式示推恩。勉扬令图，无替丕绩。可光禄大夫加食邑一千户，馀如故。


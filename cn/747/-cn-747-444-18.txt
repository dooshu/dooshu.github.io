○代人至渭南县降服请罪表

臣某言：臣自出边鄙，素无才术。顷因寇难，累效驱驰，遂荷殊私，谬膺重寄。介於偏僻，密迩寇仇，备历艰危，得全节义。辽阳移拔，赵北扫除，皆仗威灵，非臣力致。幸逢清廓，︷自宽闲，麾下不虞，舟中生变，坐贻颠沛，实愧无谋，纵欲粉身，於何塞责？陛下念臣微效，未即书刑，许归朝廷，俾露诚恳。王畿日近，圣问荐临，虽承雨露恩深，其若丘山罪重，阙廷进对，臣亦胡颜？钺就诛，甘当碎首，谨於路侧，降服而囚。且十年以来，秉戎律者，其於绥抚，或有乖方。不待刑章，蔽於部曲，隐而不数，斯辈亦多。臣以负罪虽同，免罹其祸，幸全腰领，伏俟天诛。臣之为荣，死亦不朽。臣无任恳款之至。


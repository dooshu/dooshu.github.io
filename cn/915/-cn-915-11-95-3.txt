◇上书请入死者恕死徙边

臣闻人之所宝，莫宝于生全，德之厚者，莫厚于宥死。然犯死之罪，难以尽恕，权其轻重，有可矜恤。今劲寇游魂于北，狡贼负险于南，其在疆场，犹须防戍。臣愚以为自非大逆、赤手杀人之罪，其坐臧及盗与过误之愆，应入死者，皆可原命，谪守边境。是则已断之体，更受全生之恩，徭役之家，渐蒙休息之惠。刑措之化，庶几在兹。《虞书》曰「流宥五刑」，此其义也。臣受恩深重，无以仰答，将违阙延，豫增系恋，敢上瞽言，唯加裁察。（《魏书·源贺传》，又略见《刑罚志》）


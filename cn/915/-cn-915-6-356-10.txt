◇安石榴赋（并序）

安石榴者，天下之奇树九州之名果。是以属文之士，或叙而赋之，盖感时而骋思，睹物而兴辞。

余迁旧宇，爰造新居。前临旷泽，却背清渠。实有斯树，植于堂隅。华实并丽，滋味亦殊。可以乐志，可以充虚。朱芳赫奕，红萼参差。含英吐秀，乍含乍披。遥而望之，焕若随珠耀重川；详而察之，灼若列宿出云间。湘涯二后，汉川游女，携类命畴，逍遥避暑。托斯树以栖迟，逆祥风而容与。尔乃擢纤手兮舒皓腕，罗袖靡兮流芳散。披绿叶于修条，缀朱华兮弱干。岂金翠之足珍，实兹葩之可玩。商秋授气，收华敛实。千房同蒂，十子如一。缤纷磊落，垂老曜质。（已上四句从《初学记》二十八补。）滋味浸液，馨香流溢。（《艺文类聚》八十六）


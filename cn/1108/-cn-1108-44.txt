卷四十四

[集部,别集类,汉至五代,柳河东集]

钦定四库全书

柳河东集卷四十四

唐　柳宗元　撰

非国语序【国语左丘明所作其文不主於经号曰外传自遭秦火至汉建安黄武间诸儒损益之者不一公非之之意於其序见之大抵欲合於理而已集中有与吕道州书论非国语云身编夷人名在囚籍以道之穷也而施乎事者无日故乃挽引强为小书以志其中之所得焉又与吴武陵书云若国语之说仆病之久尝难言於世俗今因其间也而书之又云伏而不出者累月方视足下书当元和三四年间公时在永州作其间载国语断截不详者辄附益之庶乎其理易见焉】

左氏国语其文深闳杰异固世之所躭嗜而不已也而其说多诬淫不槩於圣余惧世之学者溺其文采而沦於是非是不【一本有知字】得由中庸以入尧舜之道本诸理作非国语

非国语上【三十一篇】

灭密

昭王游於泾上【恭王诸本皆作昭王以国语诸本考之皆作恭王且周之世系恭王在穆王之後而昭王在穆王之前国语之叙亦止自穆王以来则为恭王无疑矣恭史记作共语作恭】密康公从有三女奔之其母曰必致之王衆以美物归汝何德以堪之小丑备物终必亡康公不献一年王灭密

非曰康公之母诚贤邪则宜以淫荒失度命其子焉用惧之以数且以德大而後堪则纳三女之奔者德果何如若曰勿受之则可矣教子而媚王以女非正也左氏以灭密徵之无足取者

不藉

宣王不藉千亩虢文公谏曰【云云】将何以求福用人王不听三十九年战于千亩王师败绩于姜氏之戎【藉借也借民力以为之天子藉田千亩诸侯百亩自厉王流於彘藉田礼废宣王即位不复遵古故虢文公谏之文公文王母弟也用人国语作用民】

非曰古之必藉千亩者礼之饰也其道若曰吾犹耕尔又曰吾以奉天地宗庙则存其礼诚善矣然而存其礼之为劝乎农也则未若时使而不夺其力节用而不殚其财通其有无和其乡闾则食固人之大急不劝而劝矣启蛰也得其耕时雨也得其种苖之猥大也得其耘实之坚好也得其获京庾得其贮老幼得其养取之也均以薄藏之也优以固则三推之道【推进也徒回切礼记天子三推】存乎亡乎皆可以为国矣彼之不图而曰我特以是劝则固不可今为书者曰将何以求福用人夫福之求不若行吾言之大德也人之用不若行吾言之和乐以死也败於戎而引是以合焉夫何怪而不属也又曰战于千亩者吾益羞之

三川震

幽王二年西周三川皆震伯阳父曰周将亡矣夫天地之气不失其序若过其序民乱之也阳伏而不能出隂廹而不能蒸於是有地震今三川实震是阳失其所而镇隂也阳失而在隂源必塞源塞国必亡不过十年数之纪也夫天之所弃不过其纪是岁也三川竭岐山崩幽王乃灭周乃东迁

非曰山川者特天地之物也隂与阳者气而游乎其间者也自动自休自峙自流是恶乎与我谋自鬬自竭自崩自缺是恶乎为我设彼固有所逼引而认之者不塞则惑夫釡鬲而爨者必涌溢蒸郁以麋百物畦汲而灌者必冲荡濆激以败土石是特老圃者之为也犹足动乎物又况天地之无倪隂阳之无穷以澒洞轇轕乎其中或会?离或吸或吹如轮如机其孰知之且曰源塞国必亡人乏财用不亡何待则又吾所不识也且所谓者天事乎抑人事乎若曰天者则吾既陈於前矣人也则乏财用而取亡者不有他术乎而曰是川之为尤又曰天之所弃不过其纪愈甚乎哉吾无取乎尔也

料民

宣王料民於太原仲山甫谏曰民不可料也夫古者不料民而知其少多王治戎于藉于农隙耨获亦於藉猕于既蒸狩於毕时是皆习民数也又何料焉不谓其少而大料之是示少而恶事也临政示少诸侯避之治民恶事无以赋令且无故而料民天之所恶也害於政而妨於嗣乎王卒料之及幽王乃废灭【国语无废字料数也自民不可料至无以赋令新附】

非曰吾尝言圣人之道不穷异以为神不引天以为高故孔子不语怪与神君子之谏其君也以道不以诬务明其君非务愚其君也诬以愚其君则不臣仲山氏果以职有所协不待料而具而料之者政之尨也姑云尔而已矣又何以示少恶事为哉况为大妄以诿乎後嗣惑于神怪愚诬之说而以是徵幽之废灭则是幽之悖乱不足以取灭而料民以祸之也仲山氏其至於是乎盖左氏之嗜诬斯人也巳何取乎尔也

神降于莘

周惠王十五年有神降於莘王问于内史过曰今是何神也对曰昔昭王娶於房曰房后实有爽德协于丹朱冯身以仪之生穆王焉实临周之子孙而祸福之夫神壹不远徙迁若由是观之其丹朱之神乎王曰其谁受之对曰在虢土王曰然则何为对曰臣闻之道而得神是谓逢福淫而得神是谓贪祸今虢少荒其亡乎王曰吾其若之何对曰使太宰以祝史帅狸姓奉牺牲粢盛玉帛往献焉无有祈也【狸姓丹朱之裔谓神不歆非类故帅以往】王曰虢其几何对曰昔尧临民以五【五年一廵狩】今其胄见神之见也不过其物若由是观之不过五年【旧本止载有神降于莘使帅狸姓以献焉两句今如前附益之庶可见非之之意也】

非曰力足者取乎人力不足者取乎神所谓足足乎道之谓也尧舜是矣周之始固以神矣况其徵乎彼鸣乎莘者以焄蒿凄怆【焄音薰香气焄蒿凄怆见礼记】妖之浅者也天子以是问卿以是言则固已陋矣而其甚者乃妄取时日莽浪无状而寓之丹朱【莽浪无根源也】则又以房后之恶德与丹朱协而冯以生穆王而降于虢以临周之子孙於是遂帅丹朱之裔以奉祠焉又曰尧临人以五今其胄见虢之亡不过五年斯其为书也不待片言而迂诞彰矣

聘鲁

定王八年使刘康公聘於鲁发币於大夫季文子孟献子皆俭叔孙宣子东门子皆侈归王问鲁大夫孰贤对曰季孟其长处鲁乎叔孙东门其亡乎若家不亡身必不免王曰几何对曰东门之位不若叔孙而泰侈焉不可以事二君叔孙之位不若季孟而亦泰侈焉不可以事三君若皆蚤世犹可若登年以载其毒必亡【登年多历年也载行也毒害也必亡家必亡也自发币於大夫至身不免及登年以载其毒必亡皆新附】

非曰泰侈之德恶矣其死亡也有之矣而孰能必其时之蚤暮耶设令时之可必又孰能必其君之夀夭耶若二君而夀三君而夭则登年载毒之数如之何而凖

叔孙侨如

简王八年鲁成公来朝使叔孙侨如【侨音桥】先聘且告见王孙说与之语说言于王曰鲁叔孙之来也必有异焉其享觐之币薄而言謟殆请之也若请之必欲赐也鲁执政唯强故不懽焉而後遣之且其状方上而鋭下宜触冒人王其勿赐若贪陵之人来而盈其愿是不赏善也【自简王至来朝自鲁叔孙来至後遣之皆新附王孙说周大夫也】

非曰诸侯之来王有赐予非以货其人也以礼其国也苟叔孙之来不度於礼不仪于物则罪也王而刑之谁曰不可若力之不能而姑勿赐未足以惩夫贪陵者也不若与之今使王逆诈诸侯而蔑其卿苟兴怨於鲁未必周之福也且夫恶叔孙者泰侈贪陵则可矣方上而鋭下非所以得罪于天子

郄至【郄亦作郤乞逆切】

晋既克楚于鄢使郄至告庆于周【告庆旧本作献捷】未将事王叔简公饮之酒相说也明日王叔子誉于朝郄至见邵桓公与之语邵公以告单襄公曰王叔子誉温季以为必相晋国相晋国必大得诸侯劝二三君子必先导焉可以树襄公曰人有言曰兵在其颈其郄至之谓乎君子不自称也【云云】在太誓曰民之所欲天必从之王叔欲郄至能勿从乎郄至归明年死难及伯舆之狱王叔陈生出奔晋【自晋克楚至可以树新附】

非曰单子罪郄至之伐当矣因以列数舍郑伯下楚子逐楚卒咸以为奸则是後之人乘其败追合之也【周语郄至曰吾有三伐吾三逐楚军之卒勇也见其君必下而趋礼也能获郑伯而赦之仁也襄公曰今郄至在七人之下而欲上之是求盖七人也且郄至何三伐之有奸仁为佻奸礼为羞奸勇为贼叛战而擅舍郑君贼也弃毅行容羞也叛国即雠佻也有三奸以求替其上】左氏在晋语言免胄之事则曰勇以知礼於此焉而异吾何取乎【晋语厉公六年鄢之战却至以韎韦之跗注三逐楚平王卒见王必下奔退战王使工尹襄问之以弓曰方事之殷也有韎韦之跗注君子也属见不谷而下无乃伤乎郤至甲胄而见客免胄而聼命曰君之外臣至以寡君之灵间蒙甲胄不敢当拜君命之辱为使者故敢三肃之君子曰勇而知礼公谓左丘明前日既载其三奸之事而於此所书又如此固已自异也】郄氏诚良大夫不幸其宗侈而亢兄弟之不令而智不能周强不能制遭晋厉之淫暴谗嬖窃构以利其室卒及於祸【晋语与荆人战于鄢陵大胜之于是君伐智而多力怠教而重敛大其私昵杀三郤而尸诸朝纳其室以分妇人注纳取也室妻妾货财】吾尝怜焉今夫执笔者以其及也而必求其恶以播於後世然则有大恶幸而得终者则固掩矣世俗之情固然耶其终曰王叔欲郄至能勿从乎斯固不足讥也已

柯陵之会

柯陵之会【春秋鲁成公十七年书公会尹子单子晋侯齐侯宋公卫侯曹伯邾人伐郑六月乙酉同盟于柯陵】单襄公【单音善】见晋厉公视远步高晋郄錡见其语犯【錡音倚又音奇】郄犫见其语迂【犫嗤周切】郄至见其语伐齐国佐见其语尽【国语注云善恶褒贬无所讳也】鲁成公见言及晋难及郄犫之谮单子曰晋将有乱其君与三郤其当之乎鲁侯曰敢问天道乎抑人故也对曰夫合诸侯民之大事也其君在会步言视聼必皆无谪则可以知德矣晋侯爽是吾是以云【爽当为丧丧二视与步也】今郤伯之语犯叔迂季伐犯则诬人伐则掩人其谁能忍之虽齐国子亦将与焉立於淫乱之国而好尽言以招人过【招音摇】怨之本也简王十二年晋杀三郤十三年晋侯弑齐人杀国武子【自鲁侯曰至能忍之自立於淫乱至国武子皆新附】

非曰是五子者虽皆见杀非单子之所宜必也而曰合诸侯人之大事於是乎观存亡若是则单子果巫史矣视远步高犯迀伐尽者皆必乎死也则宜死者衆矣夫以语之迂而曰宜死则单子之语迂之大者独无谪耶

晋孙周

晋孙谈之子周适周单襄公以告顷公曰【顷与倾同】必善晋周将得晋国其行也文能文则得天地天地所祚小而後国夫敬文之恭也忠文之实也信文之孚也仁文之爱也义文之制也智文之舆也勇文之师也教文之施也孝文之本也惠文之慈也让文之材也此十一者夫子皆有焉天六地五数之常也【云云国语注天有六气隂阳风雨晦明地有五行金木水火土也旧本皆作天五地六非是】成公之归也吾闻晋之筮之也遇乾之否曰配而不终君三出焉一既往矣後之不知其次必此且成公之生也其母梦神?其臀以黑曰使有晋国三而畀驩之孙故名之曰黑臀於今再矣单襄公曰驩此其孙也而令德孝恭非此而谁必早善晋子其当之也顷公许诺【自晋孙谈至适周自将得晋国至文之材也自成公之归至许诺皆新附】

非曰单子数孙周之德十一而曰合天地之数岂德义之言耶又徵卦梦以附合之皆不足取也

谷洛鬭

灵王二十二年谷洛鬭将毁王宫【国语注谷洛二水名也洛在王城之南谷在王城之北水激有似于鬬也灵王时谷水盛出於王城之西而南流合於洛水毁王城西南故齐人城郏】王欲壅之太子晋谏【云云】王卒壅之及景王多宠人乱於是乎始生景王崩王室大乱及定王王室遂卑非曰谷洛之说与三川震同天将毁王宫而勿壅则王罪大矣奚以守先王之国壅之诚是也彼小子之譊譊者又足记耶【譊女交切太子晋早卒不立】王室之乱且卑在德而又奚谷洛之鬬而徵之也

大钱

景王将铸大钱单穆公不可【云云】可先而不备谓之怠可後而先之谓之召灾【国语注谓民未患轻而重之离民匮财是为召灾】非曰古今之言泉币者多矣【钱者金币之名古曰泉後转曰钱】是不可一贯以其时之升降轻重也币轻则物价腾踊物价腾踊则农无所售皆害也就而言之孰为利曰币重则利曰奈害农何曰赋不以钱而制其布帛之数则农不害以钱则多出布帛而贾则害矣今夫病大钱者吾不知周之时何如哉其曰召灾则未之闻也左氏又於内传曰王其心疾死矣【左传昭公二十一年伶州鸠云】其为书皆类此矣

无射

王将铸无射单襄公曰不可

非曰锺之大不和於律乐之所无用则王妄作矣单子词曰口内味耳内声【内诺答切音纳出集韵】声味生气气在口为言在目为明言以信名明以时动明以成政动以殖生政成生殖乐之至也若视听不和而有震眩则味入不精不精则气佚气佚则不和於是有狂悖之言有眩惑之明有转易之名有过慝之度出令不信刑政放纷而伶州鸠【伶司乐官州鸠其名也】又曰乐以殖财又曰离人怨神呜呼是何取於锺之备也吾是以怪而不信或曰移风易俗则何如曰圣人既理定知风俗和恒而由吾教於是乎作乐以象之後之学者述焉则移风易俗之象可见非乐能移风易俗也曰乐之不能化人也则圣人何作焉曰乐之来由人情出者也其始非圣人作也圣人以为人情之所不能免因而象政令之美使之存乎其中是圣人饰乎乐也所以明乎物无非道而政之不可忘耳孟子曰今之乐犹古之乐也与人同乐则王矣吾独以孟子为知乐

律

王问律於伶州鸠对曰【云云】

非曰律者乐之本也而气逹乎物凡音之起者本焉而州鸠之辞曰律吕不易无奸物也【周语注律吕不变易其正各顺其时则神无奸行物无害生也】和平则久久固则纯纯明则终终复则乐所以成政【周语注久可久乐也固安也终成也终复终则奏故乐也言政象乐也】吾无取乎尔又曰姬氏出自天鼋大姜之侄所凭神也岁在周之分野月在农祥后稷之所经纬也武王欲合是而用之斯为诬圣人亦大矣【国语云王问七律者何州鸠曰我姬出自天鼋及析木者有建星及牵牛焉则我皇妣太姜之侄伯陵之後逢公之所凭神也岁之所在则我有周之分野也月之所在辰马农祥也我太祖后稷之所经纬也王欲合是五位三所而用之注天鼋即玄枵星齐之分野周之皇妣王季之母太姜者逢伯陵之後齐女也故言出自天鼋岁星在鹑火周之分野也辰马房心星也房星辰正而农事起故谓之农祥稷播百谷故农祥后稷之经纬谓武王欲合是五位岁月日星辰三所逢公所凭神周分野所在后稷所经纬而用之公非之以为诬】又曰王以夷则毕陈黄锺布戎太簇布令无射布宪施舍於百姓吾知其来之自矣【语又云故以七同其数而以律和其声於是乎有七律王以二月癸亥夜陈未毕而雨以夷则之上宫毕之以黄锺之下宫布戎于牧之野以太簇之下宫布令于商以无射之上宫布宪施舍於百姓】是大武之声也州鸠之愚信其传而以为武用律也孔子语宾牟贾之言大武也曰武始自北出再成而灭商三成而南四成而南国是疆五成而分周公左召公右六成复缀以崇天子夹振之而四伐盛威於中国【礼记乐记句注成犹奏也每奏武曲一终为一成始奏象观兵孟津时再奏象克殷时也三奏象克殷而反也四奏象南国之服也五奏象周召分职而治也六奏象兵还振旅也复缀反位止也崇充也夹振之者王与大将夹舞振铎以为节也每奏四伐一击一刺为一伐】则是大武之象也致右宪左久立於缀【乐记武舞致右宪左又云久立於缀以待诸侯之至也注致谓膝至地也宪读为轩】皆大武之形也夷则黄锺太蔟无射大武之律变也

城成周

刘文公与苌弘【苌音长】欲城成周告晋魏献子为政将合诸侯卫彪傒见单穆公曰苌弘其不没乎苌叔必速及魏子亦将及焉若得天福其当身乎若刘氏则子孙实有祸是岁魏献子焚死二十八年杀苌弘及定王刘氏亡【在敬王十年刘文公王卿士苌弘周大夫苌叔也卫彪傒卫大夫也魏献子晋正卿魏舒也】非曰彪傒天所坏之说吾友化光铭城周【吾友化光吕温也温字和叔一字化光化光古东周城铭并序云鲁昭公三十二年苌弘合诸侯之大夫城成周卫傒曰天之所坏不可支也苌弘违天必受其咎异岁周人杀苌弘左氏明证以为世规俾持颠之臣沮其胜气非所以励尊王垂大训也予经其地而作是铭铭曰文王受命肇兴西土周公作洛始会风雨居中本正拓关开祚盛则骏奔衰则夹辅平王东迁九鼎已轻二伯之後时无义声大夫苌弘言抗其倾坐召诸侯廓崇王城虽微远猷实被令名宜福而祸何伤于名立臣之本委质定分为仁不卜临义不问无天无神唯道是信国危必扶国威必振求而不获乃以死殉兴亡治乱在德非运罪之违天不可以训升墟覧古慨然遐愤勒铭颓隅以劝大顺】其後牛思黯作讼忠【一本作颂唐牛僧孺字思黯作此篇以美苌弘】苌弘之忠悉矣学者求焉若夫当身速及之说巫之无恒者之言也追为之耳

问战

长勺之役曹刿【姑卫切】问所以战於严公【云云】公曰小大之狱必以情断之刿曰可以一战【严公国语作庄公】

非曰刿之问洎严公之对皆庶乎知战之本矣而曰夫神求优裕於飨不优神不福也是大不可方鬭二国之存亡以决民命不务乎实而神道焉是问则事几殆矣既问公之言狱也则率然曰可以一战亦问略之尤也苟公之德可怀诸侯而不事乎战则已耳既至於战矣徒以断狱为战之具则吾未之信也刿之辞宜曰君之臣谋而可制敌者谁也将而死国难者几何人【难乃旦切】士卒之熟练者衆寡器械之坚利者何若趋地形得上游以延敌者何所然後可以言战若独用公之言而恃以战则其不误国之社稷无几矣申包胥之言战得之语在吴篇中

跻僖公

夏父弗忌为宗烝将跻僖公【云云】展禽曰夏父弗忌必有殃若血气强固将寿宠得没虽夀而没不为无殃其葬也焚烟彻其上【弗忌鲁大夫宗宗伯掌国祭祀之礼也烝祭也跻者升也弗忌欲升僖公於闵公之上谓明者为昭其次为穆而不以次宗有司皆曰非昭穆而不聼柳下惠以为必有殃而其言近诬故公谓非所宜云国语注已葬而火焚其棺椁也彻达也】

非曰由有殃以下非士师所宜云者诬吾祖矣【子厚常谓柳氏出於下惠之裔】

莒仆

莒太子仆杀纪公【纪公生仆及季佗既立仆而又爱季佗而黜仆故弑之】以其宝来奔宣公使仆人以书命季文子里革遇之而更其书【鲁语注里革史克也遇仆人见公书以太子杀父大逆故更也】明日有司复命公诘之仆人以里革对公执之里革对曰毁则者为贼掩贼者为藏窃宝者为宄用宄之财者为奸使君为藏奸者不可不去也臣违君命者不可不杀也公曰寡人实贪非子之罪也乃舍之【自明日以下新附】

非曰里革其直也曷若授仆人以入谏之为善公之舍革也美矣而仆人将君命以行遇一夫而受其更释是而勿诛则无以行令矣若君命以道而遇奸臣更之则何如

仲孙它

季文子无衣帛之妾无食粟之马仲孙它谏【云云】文子以告孟献子孟献子囚之七日自是子服之妾衣不过七升之布马饩不过稂莠【季文子季孙行父也相鲁宣公成公仲孙它孟献子之子子服它也布八十缕为升饩秣也】

非曰它可谓能改过矣然而父在焉而俭侈专乎已何也七升之布大功之縗也居然而用之未适乎中庸也已

羵羊

季桓子穿井得土缶中有羊焉使人问仲尼曰吾穿井获狗何也仲尼曰以丘所闻者羊也

非曰君子於所不知盖阙如也孔氏乌能穷物怪之形也是必诬圣人矣史之记地坼犬出者有之矣【晋五行志大兴中辅国将军孙无终家于既阳地中闻犬子声寻而地坼有二犬子皆白色一雄一雌取而养之皆死後无终为桓玄所灭】近世京兆杜济穿井获土缶中有狗焉投之於河化为龙

骨节专车　楛矢【楛音苦】

吴伐越隳会稽【隳国语作堕】获骨节专车吴子使好来聘且问之仲尼仲尼曰丘闻之昔禹致羣臣于会稽之山防风氏後至禹杀而戮之其骨节专车此为大矣【骨一节其长专车专擅也】仲尼在陈有隼集於陈侯之庭而死楛矢贯之石砮其长尺有咫陈惠公使人以隼如仲尼之馆问之仲尼曰隼之来也远矣此肃慎氏之矢也【肃慎北夷之国砮矢中石镞也乃乎切自吴子以下新附】

非曰左氏鲁人也或言事孔子宜乎闻圣人之嘉言为鲁语也盍亦徵其大者书以为世法今乃取辨大骨石砮以为异其知圣人也亦外矣言固圣人之耻也孔子曰丘少也贱故多能鄙事

轻币

天下诸侯知桓公之非为已动也是故诸侯归之桓公知诸侯之归已也故使轻其币而重其礼故天下诸侯罢马以为币【罢音疲】缕綦以为奉【孙曰注云奉藉也所以藉玉之藻也缕綦以缕织綦不用丝取易共也】鹿皮四个【国语作分诸本皆作个】诸侯之使垂槖而入稛载而归【稛絭也唐韵从来力隼切集韵苦陨切自天下至归已也新附】

非曰桓公之苟能吊天下之败卫诸侯之地贪强忌服戎狄缩匿君得以有其国人得以安其堵虽受赋於诸侯乐而归之矣又奚控焉悉国之货以利交天下若是耶则区区齐人恶足以奉天下已之人且不堪矣又奚利天下之能得若竭其国劳其人抗其兵以市伯名於天下又奚仁义之有予以为桓公之伯不如是之弊也

卜

献公卜伐骊戎史苏占之曰胜而不吉

非曰卜者世之余伎也道之所无用也盖以敺陋民也非恒用而徵信矣尔後之昬邪者神之恒用而徵信焉反以阻大事要言卜史之害於道也多而益於道也少虽勿用之可也左氏惑于巫而尤神怪之乃始迁就附益以成其说虽勿信之可也

郭偃

郭偃曰夫口三五之门也【口以纪三辰言以宣五行】是以谗口之乱不过三五【少则三若多则五也】

非曰举斯言而观之则愚诬可见矣

公子申生

申生曰弃命不敬作令不孝间父之爱而嘉其贶有不忠焉废人以自成有不贞焉【申生晋献公太子也献公将黜之而立奚齐诸臣使图之申生曰吾其止也】

非曰申生於是四者咸得焉昔之儒者有能明之矣故予之辞也略

狐突

公使太子伐东山【献公十八年太子申生也献公欲黜之欲使为此行而观之】狐突御戎至於稷桑翟人出逆申生欲战狐突谏曰不可申生曰君之使我非欢也抑欲测吾心也不战而反我辠滋厚我战虽死犹有名焉果战败翟於稷桑而反谗言益起狐突杜门不出君子曰善深谋【自公使太子至果战新附】非曰古之所谓善深谋居乎亲戚辅佐之位则纳君於道否则继之以死唯已之义所在莫之失之谓也今狐突於位则戎御也【御合作御】以亲则外王父也申生之出未尝不从覩其将败而杜其门则奸矣而曰善深谋则无以劝乎事君也已丕郑曰君为我心【晋语丕郑曰我无心是故事君者君为我心制不在我注我无心者不得自在也君为我心以君为心】里克曰中立【晋语里克曰吾秉心以杀太子吾不忍通复故交吾不敢中立其免乎注中立不阿君亦不助太子也】晋无良臣故申生终以不免

虢梦

虢公梦在庙有神面白毛虎爪执钺立於西阿之下【云云】公觉且使国人贺梦舟之侨告诸其族曰衆谓虢不久吾今知之以其族行适晋【自公觉至知之新附】

非曰虢小国也而泰以招大国之怒政荒人乱亡夏阳而不惧而犹用兵穷武以增其雠怨所谓自拔其本者亡孰曰不宜又恶在乎梦也舟之侨诚贤者欤则观其政可以去焉由梦而去则吾笑之矣

童謡

献公问於卜偃曰攻虢何月也对曰童謡有之曰丙之辰【云云】

非曰童謡无足取者君子不道也

宰周公

葵丘之会献公将如会【鲁僖公九年齐桓公盟诸侯于葵丘】遇宰周公曰君可无会也夫齐侯将施惠出责是之不果奉而暇晋是皇公乃还【暇谓不暇以晋为务也】宰孔曰晋侯将死矣景霍以为城而汾河涑浍以为渊戎狄之民实环之汪是土也苟违其违谁能惧之【晋语注霍晋山名环绕也汪大也○上违违去也其违违道也】是岁献公卒【自君可无会至是皇自景霍至惧之新附】

非曰凡诸侯之会霸主小国则固畏其力而望其庥焉者也大国则宜观乎义义在焉则往以尊天子以和百姓今孔之还晋侯也曰而暇晋是皇则非吾所陈者矣又曰汪是土也苟违其违谁能惧之则是恃乎力而不务乎义非中国之道也假令一失其道以出而以必其死为书者又从而徵之其可取乎荀息

里克欲杀奚齐【晋献公宠骊姬既杀太子申生而立奚齐公子重耳奔狄夷吾奔秦至是献公卒里克欲杀奚齐而逆重耳】荀息曰吾有死而已先君问臣於我我对以忠贞既杀奚齐荀息将死之人曰不如立其弟而辅之荀息立卓子里克又杀卓子荀息死之君子曰不食其言矣【自克既杀至卓子新附】

非曰夫忠之为言中也贞之为言正也息之所以为者有是夫间君之惑排长嗣而拥非正其於中正也远矣或曰夫已死之不爱死君之不欺也抑其有是而子非之耶曰子以自经於沟渎者举为忠贞也欤或者左氏谷梁子皆以不食其言不食其言【一本无此四字】然则为信可乎曰又不可不得中正而复其言乱也恶得为信曰孔父仇牧是二子类耶曰不类则如春秋何曰春秋之类也以激不能死者耳【春秋成公二年书宋督杀其君与夷及其大夫孔父庄公十二年书宋万弑其君捷及其大夫仇牧僖公十年书里克弑其君卓及其大夫荀息其法皆同】孔子曰与其进不保其往也春秋之罪许止也隐忍焉耳【昭公十九年许世子止弑其君买左氏云许悼公疟五月饮太子之药而卒太子奔晋书曰弑其君君子曰尽心力以事君舍药物可也】其类荀息也亦然皆非圣人之情也枉许止以惩不子之祸进荀息以甚苟免之恶忍之也吾言春秋之情而子徵其文不亦外乎故凡得春秋者宜是乎我也此之谓信道哉【公集中有与元饶州论春秋书亦及春秋书荀息之事云某尝着非国语六十余篇其一篇为息发也今録以往即此也书意皆与此篇同】

柳河东集卷四十四








○奏八事疏 【 復辟新政】

定襄大同城上之語同於于忠肅此疏曲意新朝以圖免嫌然其論亦當

一自古人君即位、必待踰年、然後改元、此以卑承尊之義也。切思　皇上以尊臨卑、若復紀景泰之年、何以新天下之觀聽、伏請建元以隆萬年之統、就于本日建立東宮、其餘皇子當封王者、亦乞封建以崇本支藩輔之盛、二曰崇德報功、古今不易之典也、左都御史楊善嘗奉迎車駕、不避艱危、知有主而不知有身、其回天轉日之功、亘古無比、乞將善陞以公侯之爵、榮以師保之位、三曰兵部總督兵政、當選委名望重臣以居其任、臣見靖遠伯王驥年壽雖高、精神猶徤、乞量加遷擢、兼領兵部、四曰各營馬步官軍、雖現有總兵等官管領、臣見安遠侯柳溥右都督張軏、俱性資剛直、人皆敬服、乞將溥取回、軏量陞爵、又會昌怕孫繼宗忠厚醇實沉靜有為、乞量加陞擢、令與溥軏同管軍馬、五曰錦衣衛係爪牙之官、乞將本衛百戶袁彬陞授指揮管事、又會昌伯弟指揮使孫顯宗、係朝廷至親、乞暫令與彬同管衛事、以關防機密、六曰自古直言之臣、求利於國而不求利于身、好治之君、慰藉嘉賞、導之使言、前給事中林聰葉盛、大理寺少卿廖莊、御史倪敬左鼎、禮部郎中章綸等、皆以直言、觸忤時諱、乞將各官重加陞擢、再選如聰等者數人、授以言官、如此則聖化日隆、而天下治矣、七曰方今四海臣民、思慕聖德、甚于飢渴、不有非常曠蕩之恩、何以竦動天下之心、以慰其歡欣鼓舞之情、乞於詔書內寬布條章、其湖廣等處征苗官軍、盡數取回八曰臣聞書曰官不必備惟其人、夫官苟賢矣、一人能兼數事。如其不賢。雖千百為群。何補于事。其各處摠督廵撫勸農清軍修理河道儹運糧儲等項添設官員。悉行取回。以除有司供給之擾。精選三司及守令官員。親理庶政。以仁愛寬和使民。以清淨簡默為治。如此則人心自然歡悅。雨暘自然時若。年穀豐登而盜賊息矣。

楊頴國武襄公奏疏（疏）

楊洪


○劝韩建讨贼书

仆关东一布衣耳，幸读书为文。每见父子君臣之际，有伤教害义，恨不得肆之市朝。明公居近关重镇，君父幽辱月馀，坐视凶逆，而忘勤王之举，仆所未谕也。仆窃计中朝辅弼，虽有志而无权。外镇诸侯，虽有权而无志。惟明公忠义，社稷是依。往年车辂播迁，号泣奉迎。累岁供馈，再复庙朝。义感人心，至今歌咏。此时事势，尤异前日。明公地处要冲，位兼将相。自宫闱变故，已涉旬时。若不号令率先，以图反正，迟疑未决，一朝山东侯伯，唱义连衡，鼓行而西，明公求欲自安，其可得乎？此必然之势也。不如驰檄四方，谕以逆顺。军声一振，则元凶破胆。旬浃之间，二竖之首，传於天下。计无便於此者。








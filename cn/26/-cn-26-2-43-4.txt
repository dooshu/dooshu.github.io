姚顗


姚顗，字百真，京兆长安人也。少蠢，不修容止，时人莫之知，中条山处士司空图一见以为奇，以其女妻之。举进士，事梁为翰林学士、中书舍人。唐庄宗灭梁，贬复州司马，已而以为左散骑常侍兼吏部侍郎、尚书左丞。废帝欲择宰相，选当时清望官知名于世者，得卢文纪及顗，乃拜顗中书侍郎、同中书门下平章事。顗为人仁恕，不知钱陌铢两之数，御家无法，在相位龊龊无所为。唐制吏部分为三铨，尚书一人曰尚书铨，侍郎二人曰中铨、东铨。每岁集以孟冬三旬，而选尽季春之月。天成中，冯道为相，建言：“天下未一，选人岁才数百，而吏部三铨分注，虽曰故事，其实徒繁而无益。”始诏三铨合为一，而尚书、侍郎共行选事。至顗与卢文纪为相，复奏分铨为三。而循资、长定旧格，岁久多舛，因增损之。选人多不便之，往往邀遮宰相，喧诉不逊，顗等无如之何，废帝为下诏书禁止。晋高祖立，罢顗为户部尚书。卒，年七十五，卒之日，家无余赀，尸不能敛，官为赗赠乃能敛，闻者哀怜之。






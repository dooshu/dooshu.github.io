送姜西溟归奔母葬

其一
朔风吹易水，荣木作雨霜。
岂无时菊好，兰蕙惨不芳。
怀中韫白璧，烂然明月光。
天路阻阊阖，被褐徒慨慷。
三夕九梦归，惊魂依北堂。
皋鱼忽衔痛，执手各沾裳。

其二
越鸟西北飞，曰为反哺计。
谁言成断蓬，回首失根蒂。
家林烽火馀，屡空成俭岁。
恻恻倚闾心，万事馀双涕。
客归诚独难，何忍久留滞。
崇岩亦有巅，沧海亦有裔。
惟此孺慕情，吞恨永无际。



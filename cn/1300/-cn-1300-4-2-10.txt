赵杀鸣犊

《汉书·刘辅传》：“谷永等上书曰：‘赵简子杀其大夫鸣犊，孔子临河而还。’”张晏注曰：“简子欲分晋国，故先杀鸣犊，又聘孔子。孔子闻其死，至河而还也。”颜师古曰：“《战国策》说二人姓名云：鸣犊、铎犨。而《史记》及《古今人表》并以为鸣犊、窦犨。盖‘铎’、‘犊’及‘窦’，其声相近，故有不同耳。今永等指鸣犊一人，不论窦犨也。”韩退之《将归操》亦云：“孔子之赵，闻杀呜犊作。”予按今本《史记·孔子世家》，乃以为窦鸣犊、舜华。《说苑·权谋篇》云：“晋有泽鸣、犊犨。”其不同如此。


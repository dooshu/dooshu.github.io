◇素王妙论

计然者，葵邱濮上人，其先晋国公子也。姓辛氏，字文，尝南游越，范蠡师事之。（《御览》四百四）

诸称富者，非贵其身，得志也，乃贵恩覆子孙，而泽及乡里也。黄帝设五法，布之天下，用之无穷，盖世有能知者莫不尊亲，如范子可谓晓之矣。子贡吕不韦之徒颇预焉。自是已后无其人，旷绝三百有馀年，管子设轻重九府，行伊尹之术，则桓公以霸，九合诸侯，一匡天下。范蠡为越相，三江五湖之间，民富国强，卒以擒吴，功成而弗居，变名易姓，之陶自谓朱公，行十术之计，二十一年之间，三致千万，再散与贫。（《御览》四百七十二、《困学纪闻》二十。）


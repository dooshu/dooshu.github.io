◇上节闵帝出师表

臣某言：故天柱大将军荣援立圣明，中兴宝历，而屠戮衣冠，升降自己，其勋虽大，厥咎亦深，以过比功，则功不补过。永安之末，国祀权移，疑贰已彰，遂加大戮。君犹天也，理绝雠怨。而世隆等鸠集犬羊，倾覆京邑，大行幽执，酷害贼首，且自立六王，擅相署置，或权重上将，或官兼宰相，辅淫贪乱，肆行凶恶，卖官鬻狱，专货求财，政令无恒，朝改暮易，虽复南山之竹，岂可尽言。陛下龙德光天，翻飞紫极，斯乃宗庙之威灵，亿兆之念望。而世隆等阻众安忍，自以为功，带甲勒兵，唐突宫省，篡逆之渐，昭然有徵。臣本无勋庸，滥叨非据，位班台铉，爵等藩王，质薄任隆，忧深责重，常恐颠沛，负之无力。主忧臣辱，先达明规，主辱臣死，微臣宿志，况拥百万之师，罄四海之锐，而坐观成败，不恤国家之难哉。方将总驭大军，吊民伐罪，其指麾形势，备在檄书。若世隆等退出藩维，奉辞廷阙，臣便按甲休兵，一无所预，事宁之後，泥首归愆，矫命专征，分甘钺。若固执逆谋，敢拒义师者，当戮其妻孥，罪延三族。伏愿陛下留神省察，照臣丹款，大勋克举，拜手有期，心驰象阙，载怀罔极。（《文苑英华》六百十四。）


▼赠陶篷先生

鲁连岂赵客，子房非汉臣。

出处诚莫测，自是神仙人。

中解龙虎斗，飘然去难亲。

夫子古须眉，恍惚乃后身。

长安昔纵酒，叩阁通平津。

岂为慕珪组，但欲陈经纶。

白璧弃路旁，举世不见珍。

归来棹扁舟，烟波复谁驯。

岂无一杯水，为君洒风尘。

空将钓国手，老坐东海濵。

逢余向沧洲，笑落头上巾。

谓余有僊契，泥滓非久沦。

花源罢通世，烟霞闭千春。

便从夫子归，鸡黍会四邻。

持谢渔舟子，休谈晋与秦。


○題為經畧重鎮邊務以極圖安攘大計事

臣惟方今之務、莫重於邊陲、邊陲之重、莫甚于宣大。夫何邊非重。而獨以宣大云然也。葢薊鎮要矣。而沿邊據險。墻倚于山。山西次矣。而西角鄰虜。山倍於墻。地利尤有可恃者。惟宣大二鎮。東南一帶。拱衛　陵京。其為重當何如也。西北一帶。鮮有高山峻谷之阻。邊墻久廢。又無險隘誰何之威。大酋俺答黃台吉。土蠻把都兒。擺腰兀慎。與逆黨板升等處。巳成巢穴。鱗次邊疆。朝暮出入。得乘其便。東馳西驟。肆窺其微。先該右衛之危。已經本部尚書楊。經畧一番。諸廢具舉。號為詳備。繼者因循。漸成流弊。數年以來。虜勢益熾。所以小入則搶掠人畜。大入則攻毀墩堡、惟南阻不得入關。東扼不得犯薊。奔馳四顧。心力為疲。至於本鎮地方。止於收歛固守。餘奚暇顧哉。是以宣大之間。殘墩敗堡。滿目蕭然軍衛有司惟存城郭。頃者三鎮城堡。仰蒙　皇上天地之德。日月之明。捐內帑之銀。下嚴切之旨。昭示當事諸臣。及時併力修築。甫歷春秋。事已告竣。沿邊眾姓。咸戴　聖德。萬口歡呼。視昔為有備矣但一時工力浩大。積廢委難並興。且邇來虜侵。專事攻堡。今茲防備事宜。尤當益求增飾。夫大邊無守。不能禦其不來。而內備或疏。萬一使之再逞。宣大驛騷。關南震動。臣日夜憂惶。殫竭咨慮。臣竊計之、其綱領有三焉、夫今之言戰勝者、孰不曰選將練兵、耶、臣初到地方、更大將。擇偏裨。　廟謨遠畧。應答如響。不可不謂之選將矣。夫選將所以練兵也。臣查兩鎮之兵。除正奇二營之外。各路兵額。每營三千餘名。今數兵或少十之二三。馬或少十之六七。一遇虜入。舊矢?見馬軍調之征剿。步兵散之守城。步兵既分一營。馬軍多者僅千以上。少者五六百以下。其勢日弱。是有營之名。無營之實矣。夫我兵不如虜兵之多。我馬不如虜馬之徤。我射不如虜射之猛。我盔甲不如虜盔甲之精。所恃以為奮擊者。火器也。公亦為此語耶今查慢不為具不過連珠炸砲等耳。又素不教練。如此而責之以必戰。望之以必勝。何可得耶。臣故曰欲戰勝者。莫先于選將。選將莫先于練兵。欲練兵者。莫先于火器。火器莫先于快鎗巳耳。今之言守固者。孰不曰堅壁清野耶。臣歷睹地方。凡在官堡。大者有守備。次者有操守。堡藉官以聯其眾。官藉眾以守其堡猶有足恃者。至於軍民之堡。既無官。又鮮壕窖。壘壘棋布。殘破滿前。雖有新修。舊存不過十之三四耳。惟墩亦然。大虜一入。卒眾圍困。堡多潰奔。墩失傳報。欲責之堅壁。望其清野。何可得耶。臣故曰欲守固者。莫先于堅壁。堅壁莫先于修堡。欲清野者。莫先于傳報。傳報莫先于修墩巳耳。今之言足食者。孰不曰粮屯芻峙耶臣查主兵錢粮。屬之屯田鹽引。及各省民運。客兵錢粮。屬之京庫內輸。先年邊境安寧。各省本色完解。屯田盡納。京解如期。是以芻餉既充。支放不爽。兵馬有足賴也。嗣後本色改為折色。屯田廢為草萊。各省拖欠者。十之六七。京運給發者。十之五六。且灾饉相仍。糴買不免於增價。支放不繼。粮草遂致于減除。軍額視昔。雖有逃亡錢粮在今。益至稽誤加之醜虜頻犯征戍不時。非但本色不敷。至于折色。亦不及矣。夫窮荒絕塞。貿易無資。欲責之士飽馬騰。何可得耶。臣故曰欲足食者。莫先于粮屯芻峙。粮屯芻峙莫先于拖欠能完。京運補足巳耳。斯三者。誠為邊防之綱領矣。


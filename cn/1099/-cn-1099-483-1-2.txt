○制勝務須西銃敬述購募始末疏

此疏詳西砲來歷存之□備考

臣思火器一節、固有不費帑金、不侵官守、深於戰守有裨、而可以一騎立致、如香山嶴夷商所傳西洋大銃者、臣向巳經營有緒、茲謹循職言之、臣惟火器者、中國之長技、所恃以得志於四夷者也、顧自奴倡亂三年以來、傾我武庫甲仗、輦載而東以百萬計、其最稱猛烈如神威飛電大將軍等器、亦以萬計、然而付托匪人、將不知兵、未聞用一器以擊賊、而昨者河東駢陷、一切為賊奄有、賊轉驅我之人、用我之砲、佐其強弓鐵馬、愈以逆我顏行、我師否臧、扶傷左次、堂堂天朝、挫於小醜、除兇雪恥、計且安施、今自廣寧山海、至於　京幾、步步須防、自非更有猛烈神器、攻堅致遠、什倍於前者未必能為决勝之計、則夫西銃流傳、正濟今日之亟用以助宣　神武、鞏固　金甌、機豈偶然、不可以坐失者矣、臣聞往歲京營、亦曾倣造此銃、然而規製則是。質料則非。煉鑄點放。未嘗盡得其術。臣今所言、另有來歷、昔在萬曆年間西洋陪臣利。瑪竇歸化獻琛　神宗皇帝留館京邸、縉紳多與之遊、臣嘗詢以彼國武備、通無飬兵之費名城大都、最要害處、只列大銃數門、放銃數人守銃數百人而止、其銃大者長一丈。圍三四尺口徑三寸。中容火藥數升。雜用碎鐵碎鉛。外加精鐵大彈。亦徑三寸。重三四斤。彈制奇巧絕倫。圓形中剖。聯以百煉鋼條。其長尺餘。火發彈飛。鋼條挺直橫掠而前。二三十里之內。折巨木。透堅城。攻無不摧。其餘鉛鐵之力。可暨五六十里。其製銃或銅或鐵。煆煉有法。每銃約重三五千斤。其施放有車有地平盤。有小輪。有照輪。所攻打或近或遠。刻定里數。低昂伸縮。悉有一定規式。其放銃之人。明理識算。兼諸技巧。所給祿秩甚優。不以廝飬健兒畜之。似茲火器真所謂不餉之兵。不秣之馬。無敵於天下之神物也。臣嘗見其携來書籍。有此圖樣、當時以非素業、未暇講譯、不意瑪竇溘先朝露、書遂不傳、臣與道義相契、躬為殯殮禮官奏　賜葬卹、風聞在奧?力夷商、遙荷　天恩、一向皆有感激圖報之念亦且識臣姓名、但以　朝廷之命臨之、俱可招徠撫輯而用也、昨臣在原籍時、少詹事徐光啟奉　勑練軍、欲以此銃在營教演、移書托臣轉覓、臣與原任副使楊廷筠合議捐貲、遣臣門人張燾間關往購、夷商聞諭感悅、捐助多金、買得大鐵銃四門、議推善藝頭目四人、與傔伴通事六人、一同詣廣、此去年拾月間事也、時臣復　命回京、欲請勘合應付、催促前來、旋值光啟謝事、慮恐銃到之日、或以付之不可知之人、不能珍重、萬一反為夷虜所得、攻城衝陣、將何低當、是使一腔報　國忠心反啟百年無窮殺運、因停至今諸人回嶴、臣與光啟廷筠慚夷商報效之志、今瀋遼暫失、　畿輔驚疑、光啟奉　旨召回、摩厲以須。而臣之不才、又適承乏軍需之事、近聞張燾自措資費將銃運至江西廣信地方、程途漸近、尤易馳取、兵部馬上差官、不過月餘可得、但此秘密神銃、雖得其器苟無其人、鑄煉之法不傳、點放之術不盡、差之毫釐、失之千里、總亦無大裨益、又其人生長廣海、萬里遠來、抑或沿途水土不服、存亡難料、必須每色備致數人以防意外乏絕之虞、相應行文彼中制按、仍將前者善藝夷日諸人招諭來京、大抵多多益善合用餉餼原議夷目每名每年安家銀一百兩、日用衣糧銀一百三十六兩、餘人每名每年銀四十兩緣此善藝夷目等眾、飬商倚藉為命、資給素豐、不施厚糈、無以勸之使來、臣等共竭私家之力、不過如斯忠義相勉、此曹亦無賒望、若論朝廷購募、當此喫緊用人之際不妨更從優厚、用示鼓舞、庶肯悉心傳授、如謂廩費太重則今各處所豢無能之將。無用之兵。歲糜若干。寧堪查覈。此當計實效之有無。不當算錢糧之多寡者也。至於試有實效、一銃之用真抵精銃數千、防護此銃、又當如護連城、勿俾奸細竊窺致有疏失、必須再練羆虎萬人。配以精甲利兵。翼以剛車壯馬。統以智勇良將。方可畀以此銃。成師而出、鼓行而東、恢疆犁穴、計自無難、因而依法廣鑄、傳術九邊、每邊各有數門、幕南應無虜跡、漸可汰兵省餉休飬元元、利益不小、至於鑄造之妙、耐久不炸。鐵不如銅。但其所費不貲、有非今日財力所能辦者、仍當就彼番舶多方購求、地方諸臣、慮無不氣厲吞胡、忠先憂　國是區區者而不能致、則亦臣愚之所未信矣、臣又惟致銃尚易。募人實難。道里固遠近懸殊。警報則歲月難待。憶昔瑪竇伴侶尚有陽瑪諾畢方濟等若而人、原非坐名奉　旨遣還人數、其勢不能自歸大抵流寓中土、其人若在、其書必存、亦可按圖揣摩、豫資講肄、是應出示招徠、抑以隗致在嶴夷商、招示　國家廣大茹??亟之意、令毋疑阻、愈堅效順之忱者也、如果臣言可採伏乞　聖明俯允、　勑下兵部覆議停妥、馬上差人填給勘合一面、前往廣信府、查將原寄大銃四門督同張燾陸路押解來京、一面前往廣東賫文制按衙門、轉行道府、招諭前項善能製造黠放夷目諸人仍前赴京報效、及將陽瑪諾等一面出示招徠以廣羣策、伏惟　聖慈俯垂裁擇、


○送泽州李使君兼侍御史充泽潞陈郑节度副使赴本道序

今岁皇帝择可以守四方之臣，分命大司徒凉公作蕃阳，平秩西夏。凉公季弟曰抱真，敬事好学，仁勇忠信。凡仁则不偷，勇则不挠，忠则能宣力，信则人任焉。故天子器之，方倚以胥附，使宅高平，绥厥有众，董次将之任，且以柱後惠文冠冠之。诏下之日，军府胥悦。盖萧何守关中，举宗诣军，而凉公荷方召之寄，亦以爱弟居东旅於行间，忠之大者。夫高平、上党之地，当赵、魏、燕、代、潞之咽喉，太行、恒山为之襟带。公居有专城之任，行有亚旅之职，其略足以固其封疆，其惠足以柔其民人，勖哉夫子！进吾往也，伯兮仲兮！执兵之要，谨身以肥家，自家以刑国，高平之政，可以未行而窥矣。彼瞻望伫立，壮夫耻之，非歌诗莫足以赠。


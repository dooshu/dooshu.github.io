卷二百三十五



卷之二百三十五

洪武二十七年冬十月丁卯朔，享太庙。

戊辰，初命铸尚宫、尚仪、尚服、尚食、尚寝、尚功印。

己巳夜，有流星大如鸡子，青白色，起自天市东垣，西北行至近浊没。

辽东有倭夷寇金州，卒入新市，烧屯营粮饷，杀掠军士而去。诏以沿海卫所将校不加备御，命都督府符下切责之。

辛未，赐国子监琉球生冬衣。

壬申，赐故指挥刘福家钞百锭、文绮十匹，以福尝征云南，没于行阵故也。

丁丑，升四川都指挥使司都指挥佥事潘永为都指挥同知，掌四川行都指挥使司事。

己卯，赐新除知府夏文举等五十人帽带、袭衣。

册武定侯郭英女为辽王植妃，兵马指挥张泰女为宁王权妃。

庚辰，命各处都指挥使司：“自今凡武官到任，即验劄付给禄，遣人覆奏还，乃视事。著为令。”

命自今府州县学生员凡食廪十年，考其学无成效者，罚为吏。

辛巳，翰林院詹事府成，诏皆赐宴落成之。

升大理寺右评寺王隽为工部左侍郎，署部事给事中冀凯为右侍郎。时隽以言事不实，法司请致其罪。上曰：“隽年少有才略，在官四年无过，姑宥之。”遂升今官。

壬午，府军左卫指挥佥事凌云言：“武官子弟除嫡长袭父职，总军伍，余自十五岁以下令入郡县学讲读经史及《御制武臣鉴戒》诸书，使其通晓礼法，习知今古，候有成立，授以牧民之职。”从之。

乙酉，赐提督屯田致仕官麦七千五百余石。

丙戌，户部尚书郁新奏：“苏州府太仓常年海运粮储，有司自正月以来，即拘集民船，以备盘运，及至三月中方已，甚妨民业。今后请自三月初方许集船盘运，其正、二月间，皆不许。”从之。

丁亥，以监生师逵为监察御史。初，逵与御史冯彬往江西刷卷理狱囚，为彬所劾，罚都察院书写，父殁奔丧。至是，与其母妻子同至京，自言：“家贫亲老，愿沾一命，就禄以餋。”上闵之，遂以为监察御史。

己丑，罢建岷王官殿。上谕工部臣曰：“边境土木之工，必度时量力，顺民情而后为之。时可为而财力不足，不为也，财有余而民不欲，不为也，必有其时、有其财而民乐于趋事，然后为之，则事易集。今云南土旷民稀，军饷转输，民力甚劳，若复加以兴造之役，非惟时力未可，于民情亦有所不欲，岷府姑为棕亭以居，俟十五年后民富力纾，作之未晚。尔工部遣人驰驿，往谕云南守臣，罢其役。”

庚寅，敕天下卫所屯田将士以时耕作，毋怠其事，每岁秋后，遣人上数京师。

辛卯夜，有流星二，俱大如鸡子，一青白色，起自天街，西北行至卷舌没；一赤色，起自天钩，西北行至天津没。

癸巳，上命有司：“凡军士居没官房屋者，免征其赁钱。”

乙未，旌表泸州民李尧中妻刘氏贞节。

丙申，福州府地震。

以府军卫指挥佥事张豫为陕西行都指挥使司都指挥佥事。

置神电卫指挥使司于高州电白县，以宁川、双鱼二千户所隶之。

城宁川千户所及置乐民、海康、海安、锦囊四千户所于雷州之地。

十一月丁酉朔。

戊戌，朝鲜国遣知门下府事李茂奉表，贡马十四匹。

庚子夜，辰星犯键闭。

甲辰，升沐阳县知县周质为山东布政使司参政，衡山县主簿纪惟正为陕西布政使司参议，赐以钞锭、衣服、靴帽等物。质、惟正皆刚直有为，廉洁自守，为同僚所忌，因事诬陷之，逮至刑部，得辨理其事以闻，上嘉赏之，故有是命。

福建兴化府地震。

贵州宣慰使司宣慰使安的贡马二十六匹，以免其积岁逋租故也。

乙巳，以署陕西行都指挥使司都指挥同知冯克让为都指挥使，绥德卫指挥佥事马溥为陕西行都指挥使司都指挥同知。

改甘州左卫为肃州卫指挥使司，置甘州中中卫指挥使司。

戊申，皇第四十三孙尚炌生，秦王第六子也。

己酉，升潞州知州刘士源为陕西布政使司左参政。士源在官以廉干闻，偶以事被逮，上特释之，升今官，仍赐钞五十锭、文绮衣一袭及皮裘、狐帽、靴袜。

庚戌夜，太阴犯司怪。

辛亥，云南易门守御千户段弘毅死，其弟长请袭职，兵部以长比试不习武艺，难之。上以其土人，宜免比试，令袭职。

丙辰冬至，上御奉天殿受朝贺，大宴群臣。

丁巳夜，有流星二，俱大如鸡子，一青白色，起自辇道，西南行至左旗没；一赤色起自螣蛇，东北行至紫微东蕃没。

戊午，以吴伦为宗人府仪宾，尚皇孙女蒲城郡主。郡主，秦王长女。伦，安陆侯杰之弟也。

癸亥，凤阳府泗州盱眙县耆民刘本等诣阙言：“知县方素易在职三年，民受其惠，今以母丧当去官，乞留复任。”从之。复遣使赍敕劳素易曰：“古者贤知身仕于当时而名流于后世者，必其持心操节始终一致，而不为声色货利所移夺，故能廉以守身，仁以利民，民怀其惠而神降之福，卒致上显父母，下荣妻子，身名俱全，永永不磨。尔盱眙知县方素易，莅政三载，惠爱在民，俱称廉能。今以内艰去官，民弗忍舍，诣阙恳留再任，非能尽牧民之职者，曷以致此？呜呼！若素易者，岂不追踪古之贤知者耶？故特遣使赍钞二百锭、衣被各一袭、靴袜二对，用旌尔能。尔其慎终如始，以福吾民。尔惟懋哉！”素易受赐，诣阙谢恩，复命赐宴于礼部。陛辞，请归葬母而后复任，诏许之。素易，饶之乐平人，初以明经荐任淮安府学训导，后复以才荐授今官。

甲子，以马隆卫指挥佥事李茂为中军都督府都督佥事。先是，茂已致仕，遣赴大同置卫屯戍，而茂尽心所事，故有是命。

乙丑，以鲁塇为宗人府仪宾，尚皇从曾孙女永福郡君。

越州土酋阿资复叛。西平侯沐春、都督何福等率兵讨之，营于越州城北，督指挥李得、徐毅分道四面攻之，又别遣指挥何琪、俞辅领壮伏于岐路，以兵挑战。于是蛮寇悉众以出，伏兵四起纵击，大败之，杀获甚众，惟阿资脱身遁去。

置南山守御千户所。

给赐定辽、广宁等卫军士六万八千八十余人绵布三十三万四千八百余疋、绵花一十万二千一百余斤。

頴国公傅友德卒。

十二月丙寅朔，置宁夏郡收千户所。

丁卯，册指挥孙继达女为庆王栴妃。

赐公侯及五府都督等官宴于右顺门。

己巳，洛阳民进瑞粟，一茎二穗。

赐致仕指挥姚德等四十余人麦三千余石，以其督视山东屯田有成，故赐之。

辛未，广西郁林州民李友松上言：“本州北流、南流二江，其间相去二十余里，乞凿河通舟楫，以便行旅，仍乞蠲其所侵田税及设石陡诸牐。”诏从之。

癸酉，给赐扬州、高邮二卫捕寇有功将士钞有差。上谕兵部臣曰：“自古君天下者，立兵卫，任将帅，申明号令，以严守御，况皇城四门，尤为至重。近者，将佐怠于约束，军士入直，致有析离队伍，顾他人待直者亦有约束过严，使军士劳苦，不得顾其父母妻子者，此皆非御下之道，安望其守卫严肃哉？今朕自定其法，令诸将仕遵守。凡守卫皇城四门，自指挥至军士，各依其伍，全队上直，不得使人代替，如一所数缺，则以别所全队易之，勿以不足之伍分豁补数，违者处重刑，本队军士有告言者赏。不依原伍，因而纵令，在卫自指挥以下各杖一百，指挥降千户，其余递降，俱调边竟，受贿者治重罪。其军士当直，如有死丧、疾病、嫁娶、生产等事有妨者，皆准所告，父母病无丁男者，许侍疾，不限月日，妻病无男女者，亦如之，亲戚吉凶庆吊不出百里外者，亦许给假，留难及不实者，皆治罪。若本身暴疾，不准所告，致病甚者，本管治以罪。其力弱子侄愿代者听。凡上直各守本门，不许从别门往来，违者许执获。虽国戚亦闻奏区处，执获者赏，容纵者处重刑。若有关请、孕妇不许入内，违者皆坐以罪。”

甲戌，申定皇城门禁法。凡朝参午门，先放直日都督、将军及应直带刀指挥、千百户、镇抚、散骑舍人，然后文武百官以次而入，不许搀越。其上直官军，俱三日一易，于朝退辰时交代，严加守卫。凡内官、内使、小火者出门，须比对铜符，若本无铜符及有不比对輙放行者，守门官军治重罪。仍密加搜检，有公差带金银段匹出者，凭勘合照验，亦须明白附写往某处公干及记所服衣服颜色件数，回日点对，有不同者即时闻奏。其工匠人等出入各门，依例搜检，有误带钞物在身者，许附寄各门，如出门夹带钞物者许执奏。凡官民军人有事入奏，不许阻遏及问其事情，违者官军皆坐罪。

乙亥，置广东碣石卫及甲子门千户所。

定远侯王弼卒。

朵甘都指挥搠干尔监藏等遣其侄班丹藏卜等来朝，贡马。

夜，有流星青白色，起自四辅，北行至紫微东蓄没。

戊寅，筑台州海门北岸城。

册指挥孙继达女为肃王楧妃。

戊子，赐贵州都指挥使司所属土官寨长把事、舍人八十一人钞一千八百六十锭。

辛卯，以耿璇为宗人府仪宾，尚皇孙女江都郡主。郡主，懿文皇太子长女。璇，长兴侯炳文子也。

复汉中府同知柴庸职。时庸以事下刑部狱，其僚属与同狱者咸言其在官廉介，尚书杨靖以闻。上特宥之，复其官，凡为庸言者亦减罪一等。

癸巳，贵州紫江、新蓝等处蛮民作乱，四川都指挥使司都指挥使程暹率兵讨平之。

城富川县，徙梧州守御千户所于城中。时富川典史徐鲁以县治去所甚远，遇猺蛮窃发，卒难备御，请徙于城中，故有是命。

贾哈剌寇盐井，指挥佥事陈进死之。进，全椒人，由苏州卫千户升盐井卫指挥佥事。贾哈剌入寇，进率众奋击，所杀甚众，被创而死。

兵部奏是岁雅州、碉门及秦、河二州茶马司市马得二百四十余匹。

云南临安府知府致仕世家宝卒。世家宝，蒙古人，姿貌丰整，善言论，涉猎书史。元末，以集贤院学士守胶东、登、莱等郡。洪武元年，大将军徐达下山东，参政傅友德兵至莱阳，世家宝以所守城降，授大理寺少卿寻，改礼部侍郎。二年，升刑部尚书。未几，以事贬知庐陵县，召还授兵马指挥司副指挥，改两浙运盐使司同知。十五年，知临安府，秩满，赐致仕还家。后复召至京，遣赈济广东兴宁、长乐二县。至是，卒。

升袁州府宜春县知县沈昌为南安府知府，青州府昌乐县知县于子仁为登州府知府，宿州灵璧县知县周荣为河南府知府，宝庆府新化县丞叶宗为黄州府知府。初，昌等与胶州即墨县知县孔克庸等十余人俱以廉能称，先后坐事逮至京，其民皆列其善政以闻。上嘉之，故有是命。克庸等皆循例升擢，荣后以言事称旨，升河南布政使司左布政使。

夜，有流星大如鸡卵，青白色，起自奎宿，西北行至游气中没。

乙未，享太庙。

是岁，改建通政使司及锦衣、旗手二卫于中军都督府之后，建仪礼司于长安街之东。

建行人司于西华门外。








○敷陳末議以殄兇酋疏 【 選練】

臣伏蒙　聖恩、洊歷官寀、職在珥筆、非敢與聞軍旅之事、然而　主憂臣辱、古今通義、四郊多壘、卿士之恥、臣雖駑下、其忍坐觀國卹、隱情匿巳乎、臣伏見奴酋作逆以來、措餉調兵、經營浹歲、終于覆軍隕將、三路敗衂、此皆我謀之不臧、非賊之智力、果不可敵也臣生長海濱、習聞倭警、中懷憤激、時覽兵傳、竊見兵家簡切肯綮之論。無如管仲之言八無敵。晁錯之言四予敵也。管仲曰論財而財無敵、論工而工無敵、論乎制器而制器無敵、論乎選士而選士無敵、論乎政教而政教無敵、論乎服習而服習無敵、論乎徧知天下而徧知天下無敵、論乎明于機數而明于機數無敵如是然後可以正天下矣、鼂錯曰、器械不利、以其卒予敵也、卒不可用、以其將予敵也、將不知兵、以其主予敵也、君不擇將、以其國予敵也、此兩言者、雖當世所習聞、實自古不能易也、若使兵雜而不精、技疏而不練、甲冑苦惡、器械朽鈍、節制不諳分合無權、而能戰勝守固攻取、則管仲鼂錯為愚人矣、臣聞岳飛用兵。明日將戰必先會集諸將。度敵之所以勝我者。因謀我之所以勝敵者。展轉數四。計定而出。試論近日遼東之戰我有一可勝敵乎。敵有一不勝我乎。杜松矢集其首。潘宗顏矢中其背。是總鎮監督。尚無精良之甲冑。杜將軍去甲冑而戰尤非法也况士卒乎杜松劉綎潘宗顏皆偏師獨前豈非無紀律乎。兵與敵眾寡相等。而分為四路彼常以四攻一我常以一敵四豈非不知分合乎。戰車火器。我之長技。撫順臨河不濟。開鐵寬奠皆離隔不屬。豈非無政教乎。出關四十里。遇水不能渡。遇險不能過。入伏不能知。豈非不識地利。哨探無法乎。如是而求幸勝。果必不得之數也。今目前補救事宜。如調選近地邊腹兵馬、以貼防遼東堵拒山海、遠調西寧莊浪久練騎兵、以為後繼、與夫京城稽察營操、督視整搠、預備一切事宜、已經中外臣工斟酌上請臣不敢瑣贅臣之愚慮、以為戡定禍亂、不免用兵、用兵之要、全在選練、此人人所知、別無奇法、但選須實選。練須實練。若敵亦選練之兵。大約指神器也又須別求進步務出其上苟為不然。則強弱相懸。如卵投石。至則縻爛。奚論眾寡哉雖調集百萬。亦空殘民命。徒費資儲而已。臣愚以為今日之計。必須用管仲鼂錯之說、一一細講而力行之、精求天下勇力捷技奇材異能之士。豐其餉給。厚其拊循。優其作養。又精求良將以統率之。選用教師。羣居聚處。日夜肄習之。又博求巧工利器。如車乘甲冑軍火器械等盡法製造以配給之。技藝既精。然後教之形名節制步伐止齊分合進退之法。中間激以重賞。董以重罰。教練既成。將臂指相使雖赴湯蹈火。無不如意。如是者有士一萬。入可以守。出可以戰。有士三萬。可以埽蕩逆奴。且能控制西北諸酋。使讋服不敢動矣臣為此說、頗似大言、然臣所謂選士、非平時烏合之眾、葢奇傑之士。眾中之翹楚也。一君?邑一邑亦無幾人。既負異材。必須厚待。其製造器甲衣裳扉履。亦須數倍常格。此其勢自不能多。然而一人兼數人之餉即一人當數十人之用矣昔齊桓之募士五萬。晉文之前行四萬。秦穆之陷陣三萬。越勾踐之君子六千。周武之同心三千。皆貴精不貴多之效也。臣志圖報國于富彊二策。考求諮度、葢亦有年、今雖年力向衰、多嬰疾疢、而一切選練事宜、頗窺一二、苐因條緒繁多、未敢凟塵　聖覽、如蒙採擇施行、容臣另疏逐一詳奏、倘臣策盡用、不能剋期見效、臣甘伏輕言罔上之罪、若有法無人、有名無實拘泥常規、因循積弊、諸凡選募製造操練等事、一不如法、一不應手、是皆縶騏驥之足、而檻猿猴之勢、此其不效、繇用之未盡、非臣之策失也、臣惟多難興邦、往昔格言。旋斡化機、在于人事、國家承平日久、綱維盡弛、幹國寧民之術、廢置不講、今日之挫敗、或者　上天之仁愛使　君臣上下、惕勵振作而免于大憂也、臣願我　皇上上體　皇天警告玉成之心、下念臣民潤艸塗原之痛、赫然奮發、聽言用人激厲臣工、率作興事、即外威內順、於萬斯年、區區逆虜、何足煩　聖明宵旰之憂、如或不然　祖宗三百年生養之赤子、海內億萬姓罄竭之脂膏、徵發裒聚。其難若彼。耗散失亡。其易若此。尚不思同心共力、推求所以然之故、而改絃易轍、天下事豈堪再誤哉、臣忠憤所激、忘其越俎、冐凟宸嚴、不勝戰慄隕越之至、


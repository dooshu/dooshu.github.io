○论自徒已下罪人并徙边州议

臣伏以徙置边州者，流之异名。流罪者有三等，一例移配，或恐未当。其死罪，除杀人之外，有十恶重罪、造伪刻印，并主典伪印，及强盗光火等，若一切免死徙边，即於法太轻，不足惩戒。其徒罪条目至多，或斗殴争竞，小有伤损，或夫妻离异，不犯义绝，或养男别姓，或立嫡违式，或私行度关，或相冒合户。如此之类，不可悉数，令一切徙边，与十恶造伪同等，即轻重悬殊。又准刑部格，京城县杂，愆犯百端，触网陷刑，徒罪偏广，若皆送覆，系滞实多。其徒已下罪，非除免官当及敕杖者，宜准外州例，州县量事处分。今若天下徒罪，悉申所司，皆从谳报，法司断结，准式有程，州县禁囚，动盈千百，计天下每月徒配，必不啻五六千人。此则百姓动摇，刑章紊挠。又边州及近边犯死及徒流者，复何以处之？伏请下删定使详覆，然後施行。


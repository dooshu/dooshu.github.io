顾布政梦圭一十五首

【拟古】

雍雍云中雁，八月徂南方。

念彼北风来，怛焉怀稻粱。

九月气已凄，十月繁冰霜。

生来毛羽单，高飞不成行。

君门有钟鼓，听之徒自伤。

【感事】

殷王祷桑林，断爪念衍咎。

春秋志灾眚，法戒垂不朽。

台寺布贞纯，何必生三秀。

笥有千岁龟，不如人寿耇。

煌煌宝鼎歌，讵协咸英奏。

鹖雀为鸾凤，伊人独颜厚。

【杂拟】

妾住越江边，江花照颜色。

清晨下机杼，日昃不停织。

绣出双鸳鸯，邻媪屡叹息。

采兰以自衣，掇椹以自食。

绮户阅芳春，恋此父母侧。

伯姊嫁五侯，少妹备宫掖。

含羞谢良媒，掩镜长默默。

【漷县行】

入城半里无人语，枯木寒鸦几茅宇。

萧萧酒肆谁当垆，武清西来断行旅。

县令老羸犹出迎，头上乌纱半尘土。

问之不答攒双眉，但诉公私苦复苦。

雨雹飞蝗两伤稼，春来况遭连月雨。

绵城之西多草场，中官放马来旁午。

中官占田动阡陌，不出官租地无主。

县中里甲死诛求，请看荒坟遍村坞。

【雷雪行二首】

昨夜雷轰今日雪，安德门前西山裂。

河南檄报人贪子，更闻飞蝗满江浙。

千古高人鲁两生，汉文谦让流英名。

精卫年年负木石，海中波浪何时平。

群方水旱岁不虚，郡国正奈无仓储。

何人建议募输粟，只恐米来民半无。

天子亲耕后亲织，转见民间多菜色。

明堂清庙事且迟，一土一木民膏脂。

【裘葛行】

夏月行部至雷州，思制一葛且复休。

冬月行部至廉州，思制一裘且复休。

故衣虽穿尚可补，秋毫扰民民亦苦。

先朝不有轩尚书，堕水忍寒却新襦。

千缣万镪入私橐，硕鼠硕鼠心何如。

【感事六首】

柏梁新营建章起，武帝雄心殊未已。

金楹玉磶千万重，骀荡春光侔太紫。

海东鞭石血横流，燕雀徜徉彩云里。

君不见天庖椎牛犒大匠，荷锸丁夫谁馈饷。

翩翩猎骑临边城，边城草深山路平。

丰狐狡兔各有穴，鸣镝张罘殊不惊。

迩来地气南徙北，广莫风至犹无冰。

君不见桃虫拚飞即鵩鸟。首下尻高咎非小。

昭阳前殿玉树枝，荣华不奈秋风吹。

庆云甘露永乖隔，凤管鸾箫增我悲。

千金买得相如赋，岂识人心难转移。

君不见楚江文鳞巧相接，复使龙阳泪承睫。

长安一日封五侯，辉煌华毂拥貂裘。

明珠万斛来海峤，朱邸何人中夜投。

羊公缊袍徒寂寞，赵生击筑歌伊优。

君不见即且甘带鸱嗜鼠，云际龙鸾自翔翥。

鸾旌孔盖幸汾阴，丹霞紫雾瑶坛深。

阳灵千官俨簪绂，太乙招摇皆顾歆。

虙妃扬胪玉女笑，穰穰降康万福临。

君不见通天洪台耀日月，未得金茎调绛雪。

画戟门前车马稀，东市洒血沾朝衣。

双眸只辨斗间气，中台转盼无光辉。

华亭清泪如哽咽，月中空唤行人归。

君不见法家火瓮吁可怖，他年恐堕厓州户。

【谒康陵】

早雾笼山暝，新松匝殿稠。

三边余武烈，八骏想神游。

花萼皇情远，衣冠岁事修。

伤心大官酒，犹得献千秋。


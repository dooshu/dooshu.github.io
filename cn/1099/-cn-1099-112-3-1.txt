○送總督兩廣都御史楊公序 【 兩廣督臣】

屬者上用廷臣議、以戶部侍郎建安楊公旦為都察院右都御史、總督兩廣征夷軍務、兼理廵撫、方是時、公督餉陝西、命右司趣公還、既至拜疏辭不允、且速其行、楊公清慎有文學、其才用無所不宜、始為吏部郎、考覈明當、人已識其遠器。在太常忤逆瑾黜外、起提學浙江、尹應天府、佐南京禮部、所在著聲績、遂以禮侍典太常、改督京儲、以有三邊之命、其履歷深、其資望隆矣、兩廣南方之重鎮、地大物庶、蠻獠錯居、自昔號為難治、唐以下經制尤詳、初為嶺南道、其後又分東西。而東恒為大府、餘州雖各置帥。此數言得要領至有大事。必諮東而後行。韓愈氏所謂嶺南帥得人。則一邊盡治。謂此。今制廣東西竝建三司。各命御史廵按其地。而討伐撫安之柄。則總而不分亦此意也國家威德被四海、氊裘辮髮、鯨窩蜃居之民、奉琛效贄、頓顙闕庭者、歲以千百計、嶺南列在藩服、而山谷之間、操戈矛、絃弓弩、呌號睢突、以抗王官而賊良民者、幾無歲無之、百餘年來、所謂紛不可治、草薙而禽獮之者亦數矣、而終莫能靖、近者府江復一大創、而始以貼息、董帥之臣、用是勞也、加賚進律、八長邦憲、而公乃有是行。廟堂之論、豈不以公之履歷資望、與公之才、足以寄一方之重、寬九重南望之憂哉、夫易怨以怒、誠蠻夷之性、然彼亦人爾、惟其怒、則若禽獸然、方其無事、則猶夫人也、夫趨利而避害、喜逸而惡勞、順而喜、逆而怒者、人之情、亦豈異於夷夏哉、求其所以喜、與其所以怒者而去之、而予之、彼得其所安而違其所不欲、將虎狼可豢、而况於斯人、不然、奪其所甚欲、而加之以所惡、其四鄰將起而仇我、而何獨蠻夷也、公之行、戶部、尚書東滹石公、遣其屬丁君致詳胡君忠屬予序以為贈、予非能文者、視公之素履、而質以聖賢之訓、知南人之將蒙其休澤也、於是乎言、公先朝碩輔太師文敏公之嫡孫、弘治庚戌進士、家世衣冠之盛、海內所知、今之行且有便道承顏之樂、贈為國事、茲故在所略云、


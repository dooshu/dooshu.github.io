◎杨津

津，字罗汉。椿弟。本字延祚，孝文赐改。幼除侍御中散，迁符玺郎中，转振威将军。领监曹奏事令，迁长水校尉。景明中，拜左右中郎将，迁骁骑将军。出除岐州刺史，母忧去职。延昌末，起为华州刺史。孝昌中，加安北将军、北道大都督，转左卫，加抚军将军。寻除定州刺史兼吏部尚书、北道行台，加卫将军。永安中，为中军大都督兼领军将军，进司空，加侍中。尔朱荣诛，为都督并肆等九州诸军事、骠骑大将军、兼尚书令北道大行台、并州刺史。普泰元年，遇害于洛。太昌初，赠大将军、太傅、都督、雍州刺史。谥曰孝穆。


故翰林修撰蒋君墓志铭

蒋君虎臣先生讳超字虎臣江南金坛人年二十二举於乡又二年举丁亥进士一甲第三人官翰林修撰以文雄於时主浙江省试提督顺天学政并清慎事竣告归不过里门见妻子扁舟草屦径自楚之蜀客死於峨嵋之伏虎寺朝士大夫之贤者叹异流涕蜀之大吏经纪具舟归其丧某年月日将卜葬於某山之原於乎初君之讣至余为文哭之许志其墓以君故善余言也君早入翰林攻诗文酷嗜书法人屛壁间一字可喜必鈎勒藏之心慕手追於晋唐行楷得其笔意为人和易独刻苦痛自下多布衣野老方外之交见之则磬折倾倒狎游不厌槖空亡一钱人告之急怛若负重创门生故人有所馈送则以遗贫交比丘应手立尽视其斋?尝虀盐不给无悔也君既厚与人人益觖望小不遂则诃责交至惟曲应之恐後时时以德报怨人或重背德诵言必绝之及其人至则握手欢如初在朝数请假归省其父佥事公祖母某太宜人留子舍不出既连即世破产治丧葬且炙艾燔体以志哀痛见者愍之其督学畿内也时学租幷入正赋视学使者无所赉予君举债赈贫士乂疏请复古学禁天下有司刑责诸生每草疏时先焚香吁天积诚以格宸听疏皆报可秩满辄谢病归休过嵩洛与孙徵君奇逢语数 日以书来告谓不可失此人辛亥春君次长干僧舍予适在江宁要予出见大事相切劘委重丁宁若相诀别自此而蹑匡庐游鹿门两年之间直达峨嵋矣君始生之夕祖母梦为峨嵋老僧见君生则解顔丰于馔客而自馔断荤血二十年至是爱峨嵋山伏虎寺会当事请修四川通志峨嵋县志不得辞数月书成即山中建一亭书萝峰二字语小僮曰死厝我于癸丑正月遗书别当事越三日沐浴端坐留诗而逝翌日蜀人胡生尝从君游者见诸山椒频呼蒋先生不应既入寺然後知君死皆大惊叹以为非常人也君生明天启甲子先是有术者言其寿止四十九君笃信之为诗四十九篇至是岁果符合云君家世业农大父芝田公有隐德生子讳鸣玉举进士为闻人累官山东佥事母某太宜人生二子君为长其季曰进金坛县学生君之子显祖幷力学有材行女适宦族君平生游历五岳及黄山九华天台武当穷幽极邃不避蛇虎尝语我曰仆有不可解者三略贵显而礼窭贱畏馆阁而僻山水薄妻子而笃比丘三者是也所着有绥庵诗文集若干卷论史百篇蒋说等书惟儒宗辩统辑稿未竟尝戒忿怒自号无嗔道人又以家近华阳洞未殁前数日自叙有华阳山人传云铭曰

华阳山人邪无嗔道人邪峨嵋比丘邪其儒而禅者邪於乎论其行谊非曾闵之徒邪


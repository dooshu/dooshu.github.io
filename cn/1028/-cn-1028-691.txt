方岳　溪行

春风何时来，柳色已如此。

山中不知年，或告以于耜。

鸣蓑起饭牛，青青渺烟水。

独有头上霜，春风不吾以。

方岳

方岳　溪行

烟埋草堂路，雨暗梅花村。

起寻南溪翁，隔此一水浑。

独酌固自佳，业已携山尊。

我醉即翁醉，何必亲与言。

方岳

方岳　溪行

宇宙一传舍，日月双车轮。

人於万古中，何翅肘屈伸。

颜跖有不同，同作松下尘。

吾年已如此，几见花柳新。

方岳

方岳　溪行

万汇之散殊，各具一太极。

人言造化工，生物不可测，

宁知有自性，无所用尔力。

试尝问春风，春风谁能识。

方岳

方岳　溪行

冬雪不到地，春雪方连天。

山园亦珊瑚，暄暖亦已妍。

舒舒者丹荑，忽作冻蝟拳。

寒燠固不齐，勿与时争先。

方岳


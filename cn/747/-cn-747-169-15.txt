○明堂告朔议

谨按明堂，天子布政之宫也。盖所以顺天气，统万物，动法於两仪，德被於四海者也。夏曰世室，殷曰重屋，姬曰明堂，此三代之名也。明堂天子太庙，所以宗祀其祖以配上帝。东曰青阳，南曰明堂，西曰总章，北曰元堂，中曰太室，虽曰五名，而以明堂为主。汉代达学通儒，咸以明堂、太庙为一。汉左中郎将蔡邕立议，亦以为然。取其宗祀，则谓之清庙；取其正室，则谓之太室；取其向阳，则谓之明堂；取其建学，则谓之太学；取其圜水，则谓之辟雍。异名而同事，古之制也。

天子以孟春正月上辛日，於南郊总受十二月之政，还藏於祖庙，月取一政，班於明堂。诸侯以孟春之月，朝於天子，受十二月之政，藏於祖庙，月取一政而行之。盖所以和阴阳，顺天道也。如此，则祸乱不作，灾害不生矣。故仲尼美而称之曰：“明王之以孝理天下也。”

人君以其礼告庙，则谓之告朔。听视此月之政，则谓之视朔，亦曰听朔。虽有三名，其实一也。今礼官议称，按经史正文，无天子每月告朔之事者，臣议按《春秋》：“文公六年闰十月不告朔。”《梁传》云：“闰附月馀日，天子不以告朔。”《左氏传》曰：“闰月不告朔，非礼也。闰以正时，时以作事，事以厚生，生人之道，於是乎在矣。不告闰朔，弃时政也。”臣据此文，则天子闰月亦告朔矣，宁有他月而废其礼者乎？

博考经籍，其文甚著，何以明之？《周礼·太史职》云：“颁告朔於邦国，闰月告王，居门终月。”又《礼记·玉藻》云：“闰月则阖门左扉，立於其中，并是天子闰月而行告朔之事也。”《礼官》又称：“玉藻天子听朔於南门之外。”《周礼·天官》：“太宰正月之吉，布政於邦国都鄙。”干宝注云：“周正建子之月，告朔日也。”此即玉藻之听朔矣。今每岁首元日，通天宫受朝，读时令，布政事。京官九品以上，诸州朝集使等，咸列於庭，此听朔之礼毕，而合於周礼玉藻之文矣。《礼论》及《三礼义宗》、《江都集礼》、《贞观礼显庆礼》及《祠令》，并无王者告朔之事者。臣谨案《玉藻》云：“元冕而朝日於东门之外，听朔於南门之外。”郑元注云：“朝日春分之时也。东门皆谓国门也，明堂皆在国之阳，每月就其时之堂而听朔焉。卒事，反宿於路寝。凡听朔，必以特牲告其时帝及其神，配以文王、武王。”臣谓今岁元日通天宫受朝读时令及布政，自是古礼孟春上辛受十二月之政藏於祖庙之礼耳，而月取一政颁於明堂，其义昭然，犹未行也。即如礼官所言，遂阙其事。臣又按《礼记·月令》，天子每月居青阳明堂总章元堂，即是每月告朔之事。先儒旧说天子行事，一年十八度入明堂。大飨不问卜，一入也。每月告朔，十二入也。四时迎气，四入也。巡狩之年，一入也。今礼官立议，惟岁首一入耳，与先儒既异，在臣不敢同。

郑元云：“凡听朔，告其帝。”臣愚以为告朔之日，则五方上帝之一帝也。春则灵威仰，夏则赤怒，秋则白招矩，冬则叶光纪，季月则舍枢纽也。并以始祖而配之焉。人帝及神，列在祀典，亦於其月而飨祭之。鲁自文公，始不视朔。子贡见其礼废。欲去其羊，孔子以羊存犹可识其礼，羊亡其礼遂废，故云尔爱其羊，我爱其礼也。汉承秦灭学，庶事草创，明堂辟雍，其制遂阙。汉武帝封禅，始建明堂於太山。既不立於京师，所以无告朔之事。至汉平帝元始中，王莽辅政，庶几复古，乃建明堂辟雍焉。帝实袷祭於明堂，诸侯王列侯宗室子弟九百馀人，助祭毕，皆益户赐爵及金帛，增秩补吏各有差。汉末丧乱，尚传其礼，爰至後汉，祀典仍存。明帝永平二年，郊祀五帝於明堂，以光武配，祭牲各一犊，奏乐如南郊。董卓西移，记载湮灭，告朔之礼，於此而坠。暨於晋末，戎马生郊，礼乐衣冠，扫地总尽。元帝过江，是称狼狈，礼乐制度，南迁盖寡，彝典残缺，无复旧章。军国所资，临事议定，既阙明堂，宁论告朔？宋朝何承天纂集其文，以为《礼》论，虽加编次，事则阙如。梁代崔灵恩撰《三礼义宗》，但捃摭前儒，因循故事而已。隋大业中，炀帝命学士撰《江都集礼》，只抄撮礼论，更无异文。《贞观显庆礼》及《祠令》不言告朔者。盖为历代不传，所以其文遂阙。各有由绪，不足依据。今礼官引为明证，在臣诚实有疑。

陛下肇建明堂，聿遵古典，告朔之礼，犹阙旧章。钦若稽古，应须补葺。若每月听政於明堂，事亦烦数，孟月视朔，恐不可废。谨议。


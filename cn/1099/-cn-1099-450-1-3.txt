○夷酋求貢疏 【 北虜封貢】

臣接邸報見御史劉廷元一本為狡虜狂態方張封事結局宜善乞　勑督臣速加經理以終舊業以赴新　命事、大抵言卜石兔素囊明暗諸酋、擁眾十餘萬、部落四集要求百端而臣多方支吾、宜亟講所以紓目前之患、釋擔之地、等因葢因傳聞卜石兔紏集部落。臨邊進　貢。臣離地方。人心不無危懼。故有此疏。然臣之處此。不為無策。請以虜之情形。與愚臣操縱之計。為　皇上言之。去歲六月初九日虜王卜石兔受　封禮成、極其恭謹、惟有所與素囊相爭家事祗候受封之後、聽憑五路台吉會三大部諸夷、與之剖分、不意卜酋進馬謝　恩之後。五路台吉得病回巢、未幾物故、虜中無人主事、三酋家事、相爭未决、今春虜王卜石兔有書求臣代伊主張、臣以五路台吉之弟宰生台吉者聰明知理。恭順足使、諭令紏集諸部。責以大義。前與二酋解紛。素囊久不肯服。葢撦力克與虜婦三娘子存日。大同得勝市賣馬一千餘匹。山西水泉市賣馬一千餘匹。虜王虜婦。原是一家。無分彼此及撦酋物故撦酋長子之子卜石兔例當受封。素囊為虜婦親孫。止當受賞。此酋狡黠多謀。內恃虜婦之愛竊窺王位。力阻卜酋不許受封。自丁未至辛亥。久持未决。及　皇上用臣總督。素酋方肯屈服、卜酋始得受封。虜婦雖與卜酋聚麀。然辛亥五月成婚。壬子六月物故。素酋亦未肯尊卜酋為虜婦夫也。况夷狄之俗。父母身故。所遺家產。偏與幼子。素囊曰。兩鎮千馬。是我祖母所遺。我應獨賣。卜酋曰。兩鎮千馬。乃我虜王之物。我應獨賣彼此相爭。不肯相下。虜王曰。　中國之令。每年進　貢一次。方許開市一次爾既獨專賣馬。我不進　貢爾馬何時得賣。以此挾制素酋。欲分其馬虜王又謂諸部曰爾眾不與我斷家事。我不進貢爾市亦不得開。以此挾制諸部。欲令眾同處分。多分其馬。葢虜王全恃　中國之力以自立非臣為之紏集部落則部落亦不能齊素囊亦畏　中國之威以自歛非有中國為之鈐束則素酋之橫為難制卜酋講封之初臣非樹素囊一枝為疑兵則卜酋之要挾將無厭足卜酋受封之後非臣能合散諸部則素囊之阻梗將無巳時葢欲二酋外相合以尊　中國。內相離以批其腹心。又使十二部外相合以聽卜酋之約束。內相率以感　中國之恩威。則　中國永享太平之福。而絕無夷狄之禍。此臣之密機。未可以告人者也。八月間諸夷正會與素囊講處家事。一旦聞　皇上用臣回部。卜素二酋與諸部夷人皇恐不安。相率謂曰受了　中國大恩。久未進　貢。軍門入　朝必曰我不恭順。家事是小。進　貢事大。且置家事莫講。約去進　貢。及聞臣不候代。即時入　朝。又相率差夷五百餘人。入邊留臣。臣慰而遣之。許其來　貢而　皇上嚴旨催促再三、閣臣方從哲亦有書促臣、臣心口自語曰、臣速離地方、則稍拂夷情、欲候諸夷　貢到、則久稽　明命、臣召總兵王威屬之曰、虜王求　貢、我欲入　朝、將如之何、王威對曰、九邊事大、大同事小、虜王之貢、自有舊章、事非難處、威當任之、臣又謂中軍官戴延春曰、今　嚴命催督甚急、虜貢何以待之、戴延春對曰、授職方畧無不遵行、臣再語二臣曰、依計而行、臨期有事、再與大同撫臣石崑玉商確而行、表貢之式、進貢諸部、例有陞賞、應告署事宣府撫臣汪道亨計議而行、臣至兵部、從中調度、隨機應變、更復何、憂臣始於本月十八日自陽和起程、次日行至蔚府、接見臺臣之疏、欲臣速加經理、經理二字、自是名言、惟速之一字。則未可欲也。何也、夷狄何我鼻息。聽其自來。則彼輕而我重。我求於彼。則彼重而我輕。　貢者以下貢上之詞。有求於彼則體褻無求於彼而彼自來。則體尊。方今三鎮虜情。尊　皇上如天。畏　中國如虎。自臣入鎮以來。四年之間。敢有一夷生事者乎。無論生事。去年臣授　封之時。比妓素囊差夷來稟曰。往年　頒封中國兵馬守邊。今年　頒封台吉差人守。臣慰而許之。自山西至大同沿邊未嘗多費兵馬。撦克力下封時鄭司馬率兵臨邊未嘗多費沿邊糧料。此萬耳萬目所共見聞。臣敢飾說此亦可以明夷人之不敢不恭順也。臣今入　朝、若以後禍遺地方、若以難事遺後人、　皇上舉以問臣、臣將何辭以對、况臣叨執兵柄。夷雖犬羊。頗知利害。臣有以知卜素諸酋之不敢也。臣向來矢心為　國家幹實事、嫌於自伐、今為臺臣之言、不得不述其顛末如此、以安內外之心。臣心實恥之、至於臣之進止、惟　皇上之命、臣不敢專矣、


○中书让下谢御制九月十八日赐百官追赏因示所怀诗状

右。中使杨光瑶至，奉宣恩旨，赐臣等前件诗者。睿词炳焕，降自九霄。天泽昭临，荣加百辟。既湛露，又沐卿云。感金石之和声，助林塘之霁色。况锡宴之际，极其宠光；求理之深，播其《雅》、《颂》，乐以发德，文以化成。由其欢心，尽跻寿域，跪捧三复，备见皇慈。臣忝迹枢密，亲承圣渥。无任感恩跃之至！谨奉状以闻。


◇矫违

傅子曰：正道之不行，常佞人乱之也。故桀信其佞臣推侈，以杀其正臣关龙逢，而夏以亡；纣信其佞臣恶来，以割其正臣王子比干之心，而殷以亡。（已下《大典》未载）

曰：惑佞之不可用如此，何惑者之不息也？傅子曰：佞人，善养人私欲也。故多私欲者悦之，唯圣人无私欲，贤者能去私欲也。有见人之私欲，必以正道矫之者，正人之徒也。违正而从之者，佞人之徒也。自察其心，斯知佞正之分矣。

或问：佞孰为大？博子曰：行足以服俗，辨足以惑众，言必称乎仁义，隐其恶心而不可卒见，伺主之欲微合之，和其志，敢以非道陷善人，称之有术，饰之有利，非圣人不能别，此大佞也。其次心不欲为仁义，言亦必称之，行无大可非，动不违乎俗，合主所欲而不敢正也，有害之者，然后陷之。最下佞者，行不顾乎天下，唯求主心，使文巧辞，自利而已，显然害善，行之不怍。若四凶，可谓大佞者也。若安昌侯张禹，可谓次佞也。若赵高、石显，可谓最下佞者也。大佞形隐，为害深，下佞形露，为害浅，形露犹不别之，可谓至暗也已。（《群书治要》，《永乐大典》）




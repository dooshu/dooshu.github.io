○田中种树判

乙於田中种树，邻长责其妨五谷，乙乃不伏。

百草丽地，在物虽佳，五稼用天，於人尤急。乙姑勤树事，颇害农收，列植有昧於环庐，播穑遂妨於终亩。虽椅桐梓漆，或备梓人之材；而黍稷稻梁，宜先後稷之穑。苟亏冒陇，焉用成蹊？纵有念於息阴，岂可侔於望岁。植之场圃，合奉周官，置在田畴，殊乖汉制。既难偿责，无或顺非。


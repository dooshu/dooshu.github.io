○議處驛逓疏 【 貴州驛逓】

此驛路□　太祖時奢香所開者

看得貴州一線之路。以通滇蜀。通蜀諸驛。專屬之水西料理。通滇諸驛。派之各土司走逓。此在平居無事日。猶仰藉於夷司也。今年飛練之役、驛馬殘于鋒鏑、馬戶因之逃亡、而近播各土司、盡為播賊虔劉、彼自捄死不暇、奚暇為驛逓奔走、就其中黃平平越二驛尤甚。自六月以來、臣等屢檄驛傳道多方設處、終莫能濟、欲問土司。則無官可尋。欲問馬戶。則無家可提。欲責之衛官。彼武弁未領錢糧。欲責之驛丞。彼貧官何能賠貱。以故往來二驛者。非雇募以去。則徒步以走。此猶往來官司之苦也。至于羽檄交加。兵符更調。軍興之徵解。器械之馳逓。行至二驛。袖手縮武而不能前。幾何不敗公事而誤軍機也。據該道議、欲借濟於各省、臣等看得近黔鄰封、惟楚滇二省、楚地用兵在湖北。而湖南一帶驛逓稍逸。雲南解餉入黔在安普。而洱海金滄一帶。驛逓稍逸。臣意於二省稍逸驛逓、每驛借馬一匹、約三十匹、內湖南十五匹、洱海金滄十五匹、或解馬、或解銀、分屬平越黃平二驛、共濟時艱、以滅強寇、俟寇平而止、其餘別驛。苟可支持者。無得援此為例。夫黔今日如多病人也。帑藏空虗。疾在腠理。強寇侵軼。疾在寒暑。驛逓不通。疾在血脉。均之不可無醫藥者。故不敢避瑣屑、為　皇上陳之。


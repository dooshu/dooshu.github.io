○請發帑金以充撫賞疏

案照先是河西初失、風鶴驚魂、臣慮西虜利漢財物。必不肯忘情於撫賞。而統兵要挾。則山海危。又慮西虜吞奴重賄。薄我撫賞。而連結入寇。則山海益又危是以一面因插漢大酋腦毛大之。夷使允獨赤在関。詰其不救廣寧。激之使來。一面行同知萬有孚杳其舊賞、以待其至。今據前因、為照封彊之臣職在戰守、上之不能奉揚　聖武、空大漠之王庭、次之不能掃蕩妖氛、復三韓之疆土、至於發帑捐金而借資於虜、戰守兩無據矣、第今時迫勢危、有不得不用虜以救目前者。臣請詳言之可乎、去年遼藩沉淪、廣寧卼臲撫臣王化貞力主用虜、當是時也、哈喇漢粆巴等五營盟結於東、插漢八大營效欵於西、巳有平吞逆奴之勢詎意　天不祚遼、五路叛而二虜自仇。兼以憨丁家難。雪大途長而不果從征也。廣寧之役。曾不能一朝固守。抑何以失信黠虜乎。今節據山海界嶺路備等官探報虎酋聚兵十萬、不日上馬赴山海講賞、與奴酋奪爭廣寧、又據哈喇慎夷酋白言台吉等具稟欲約雲谷秦晉邊外諸大部、恐虎酋亦不能召宣雲以西諸部聚族而東、蕩滅奴酋此誠天下安危一大關鍵也、臣惟虎酋。元之嫡派。稱憨虜庭。其分為獨尊。號召八大營。控弦數十萬。其勢為獨強。領撫賞於團山正安堡等處。金錢萬億。其利為獨厚。廣寧陷後、撫賞卷案、無可稽查、撫賞官役、存亡未卜見在者王牧民等兩三人耳、記想約略、遺闕實多、虜貪而狡、其天性也、漫云額賞、挾我必從、有限金繒、谿壑庸可填乎、從之則府庫難繼、不從則狺狺必爭。未得其利。先受其害。此撫賞虎酋之所以難也。十萬夷兵。能吸風啜露乎。數百酋長。肯枵腹垂橐乎。無財無賞。莫往莫來。可望於夷狄乎。遼左舊例領兵夷目來邊、上等者每員犒蟒?一、上?八、布數十十兩銀牌一、牛羊米麵、大約值銀幾五十兩、次等而下、牽馬廝隸、賞各有差、諸酋日用喫食外、折酒飯銀一兩五錢、果爾所費更不貲矣曩之來者不過千夫長耳、虜王親率十萬貴介畢從八部名王、聯鑣錯趾虜之望。必奢於額外。我之撫。難靳於例中。數米而炊。必激之怒。何以示鼓舞而作其敵愾之心乎。此犒賞虎部之所以難也。朵顏諸虜。聞憨上邊。必移帳遠避。逆酋叛將聞憨至廣寧。必悉眾以防。建夷整而狡。虎部悍而輕。虎勝則廣寧可復。不勝則勢必遯去。榆関以外誰為守。臣謂哈喇慎白彥等酋之兵可並用也。令白酋率夷眾駐劄寧前。一以壯虎憨後勁。一以樹榆関外藩。萬全穩著。必不可少。而撫犒月費。亦須視虎酋之半。天不兩金、術難點鉄、何以應之、此計處虎酋後勁之所以難也。進兵賞格、遼撫王化貞與虎酋約平奴之後、賞虎酋一萬兩、八大部各一萬兩、諸部夷兵先賞乾糧銀一萬兩、此平奴之議也。若得廣寧祛逆賊于臥榻之側、固関門於盤石之安、似當照俞議賞格半給之而哈喇慎各部亦量議犒賞。懸金賈勇。勝氣自倍。至於擒斬首功。須金更多一能斬奴萬級則海上銳師盡矣何惜五十萬金錢哉假如斬賊萬級。該五十萬金。臨時迫索。其何以應此賞功之所以難也。插漢哈喇慎諸大酋、同心戮力、並勦奴酋、奴或歛迹遠避、或敗走原、俱未可知、第恐既得廣寧而虜不能久留。我難遠戍。奴又尾而從之。徒滋一番勞擾徒費一番金錢。則何益矣。臣謂插漢之賞在廣寧。即留插漢夷兵一萬守之。哈喇慎之賞在寧前。即留哈喇慎夷兵一萬守之。彼有萬兵駐牧、遊獵往來、夷帳參錯。逆賊遠窺密覘。若留夷兵與我兵參錯易生他隙此所當慮若不知其眾有幾萬者。加以我兵之遊徼。遠夷之往來。廣寧寧前數百里間。彌山遍野。胡旅雲屯。榆関以外。山川形險。若增而高。若濬而深。其固不翅金湯矣。每夷兵一名、月給米布約銀一兩五錢、二萬夷兵之費、歲用銀三十六萬、不為不多矣較以今日募兵之例、安家馬價、衣械行月糧、歲用一百九十四萬四千有奇、雖云未及十分之二、而司農告匱。露肘捉襟。此夷兵月糧之所以難也。其他一切傍費、絲棼蝟叢、難以悉舉、是五難者特其槩耳、然臣所謂難者以金錢難辨、意見難齊。非敢畏事之難而輒欲避其難也。臣計插漢哈喇漢諸部撫賞歲計二十萬、多半取足部發、遼鎮馬價經臣手書亦言二十萬、而領兵犒賞、進兵功賞哈喇漢諸部撫賞歲計三十萬金、重以守邊部夷二萬之月餉三十六萬、總計非九十萬不可。插漢去年秋季之賞。猶然未給。通計之則百萬也。而首功之銀不與焉。輕輸百萬以與虜。不無駭人觀聽。而以我兵較之不過僅萬人一歲之募資耳臣奔走塞上。幾四十年。豈其泥沙金錢以委蒲海之波乎。自有東事以來。拏兵五年。糜餉千萬騷動丸有。淪陷兩河。我所恃為巨防者。僅僅榆關一線。社稷安危、介在呼吸、不樹之藩。使豺狼遊我宇下。勢必不可。陳師鞠旅。翦鯨觬而蕩掃其窟穴。力又不能。天佑　皇家、異類輸誠、插漢哈喇慎。皆大部又貴種也。引弓鳴鏑之眾。百倍于奴。一旦移帳叩関。傾心效力。自願助兵。古昔帝王秦皇漢武所力求而不可必得者。今也一旦得之。可惜小費而忘大計。且自樹之敵乎。百萬金錢。胡可云小。而以社稷較之則海陵之一粟也。臣與諸臣刻賢鏤心權其輕重、欲救燃眉、惟有用虜、最是急著、說者謂遼之誤以用虜也。虜誤廣寧。且誤撫臣。欵虜之金錢未必能縻虜。而我徒用之以自縻。臣更虞其縻我而愚我。奴未至則環集。奴既至則颺去。而不為我用也欵虜之駐牧。徒擾我耳。臣又虞其擾我而貳我虜貪而奴狡聞歹青抽叩諸部業巳餌奴多金。深結婚媾而且為奴用也。即不為奴用。亦未必為我用也。此皆今日虜情所或然者。然而終亦必不可廢欵也三衛效順則榆關之勢可憑插漢結盟則三衛之交益固我可以制奴。奴不可以難我。此必然之畫。無俟再計而决者也。臣又揆以今日之情理時勢。虜之可信者五。不可不撫者六。先是廣寧初失。虜皆相向而泣曰。破我飯碗。壞我一條白道。葢金繒甘肥。維中國是藉虜之身以暨子若孫。誰不戀戀于此。而肯甘心於弃擲耶。可信一。獸相食人且惡之。逆奴芟除儕黨。草菅鄰封。非虎酋與諸酋所樂與。可信二。爭雄競長。夷部為甚。虎酋漠北之王也。虎酋本非奴敵後卒以淫湎敗然此時固不得不欵也奴以勢軼之。虎酋下之乎。抑避之乎。可信三。我欲欵虜以壯聲援虜亦欲藉我以為後勁。其欲助我以滅奴也。猶之我欲制奴以欵虜也可信四。虎雖湎於酒其部族之長慮卻顧者。無不逼近虎狼。恐其摶噬。而亟欲去之也。可信五。是五者據理原情。必不可不信者也。我不用虜。虜必去為奴用。其誰禁之。不可不撫者一。我不用虜。廣寧之逆黨不可敺除。根蒂既固。枝葉蔓延漸迫關門。其誰禦之。不可不撫者二。我不用虜。虜聚族策馬。要我以必從。金錢彩繒。如約則馱裝而北。不如約必怒。獨不能自取如奴乎。鞭弭從事。弧矢加遺既迫於東。又挾於西。將與之乎。不與之乎。必與之矣。不可不撫者三。我兵甫集、氣猶未振。借資二虜。以養我全力。掎之角之。奴斷不可西向。不可不撫者四。農務正殷。禾苗布野。修築伊始。畚鍤盈郊。華夷貿易。穰穰熙熙。自三月以後。榆關而外。胡越一家雖云偷一時之安。羈縻有法。獨不可引而長之乎。有如宣雲三晉。始願不過假三五年之安固我壁壘。孰意五十餘年而後。奚翅無擾邊且為我守邊矣奚翅守邊且并我既失之遼彊。而欲盡復之也。徵之往事。不可不撫者五。乘虜效順。收而撫之。不失中國字小之體。即其陽為恭順。陰寓詐謀、我亦陰知其詐而陽信其順。目前可弭其披猖。異日可詰以大義、乘時修備未為失策。倘要而後與犯而後增虜愈得志。我之撫賞、不獨不足示恩。徒啟其谿壑之竇封疆事愈不可為矣。不可不撫者六。是六者審時揆勢。必當撫者也夫五可信若彼。六當撫若此。利害安危判於蒼素甚明也。而臣猶惴惴焉。難之。何也。從來夷情最重。况全遼淪陷之後。虜益輕我。而我又欲借其力。因以自固則其情益重。從來撫夷費繁。况十庭畢至之時。虜情紛遝。而我又欲結其心。使毋敢貳。則其費愈繁。撫不從厚。何以示羈縻。槩從其厚。何以裕物力。舊例所載者。昔巳與之。斷乎其難裁。舊例所不載者。今急需之又斷乎其難靳。臣所條例者。皆出於諸臣傳說之口。而無片紙隻字之足徵。臣所待用者。多至於金繒百萬之費、而無寸絲一毫之夙儲。講讋駕馭、舌敝唇焦、調劑縱操千思萬慮、勞耶苦耶、臣之分耶、臣何敢辭、惟是百萬金繒、不獨身在事外者、見之駭目、聞之驚心、即臣心私計、亦未嘗不惜其費之多。而慮其後之難繼。而計又不得不出於此也。譬之醫然、烏附聚毒。舉世所知。而厥症在寒。用之則生。不用則死。烏附之毒病受之而後生可全也。今日天下大勢。用虜則安。不用虜則危。安危之界。日夕展轉於臣之方寸。必欲求安而去危。止有用。虜一著。舍是無術矣。其誠也。我獲其實利。其詐也。我亦可借其虛聲虛虛實實兵家妙用。夷情有一日之安。便是邊氓一日之福。練兵修備。控險飭防。其益非一。何憚而不為也。况乎名義之正。國體之尊。非往代所可幾幸其萬一。漢唐之和親。宋之獻納。動經億萬。前史昭然。僅求不為患。非能用之以防患。僅求勿寇邊。非能用之以守邊。唐人借回紇之力。收復兩京。及其恃功跳梁。子儀折之。不過曰我甥舅之國也。豈如今日臣妾於我。乞憐于我。頤指而驅策之乎。


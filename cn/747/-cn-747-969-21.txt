○皇太後丧服议奏（同光三年七月太常礼院）

案故事：中书门下翰林学士在朝文武百官内诸司使供奉官已下，从成服三日。每日赴长寿宫朝临，自後不临。其服以日易月，三十日除。至小祥合释服。每至月朔、月望、小祥、大祥释服日，未除服者服临。已除服者则素服不临，并赴长寿宫先拜灵讫，移班近东，进名奉慰。又奏准故事：文武前资官及六品已下未升朝官升士庶等，各於本家素服一临。禁卫诸军使已下，各於本军厅事素服一临。僧尼道士各於本寺观一临。内外命妇各於本家素服朝临三日。诸道节度、观察、防御、团练，刺史及寮佐等，闻哀後当日成服；三日改惨，十三日除。


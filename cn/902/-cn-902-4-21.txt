怀母诗二首

其一

归昌失其雄，挟此孤凤雏。
青鸟翩然来，同上增城阿。
渴饮瑶池泉，饥餐玉山禾。
孤雏巢枯（一作梧）桐，朝夕忧斧柯。
西顾千万里，欲往道路多。
枯桐化荆棘，哀鸣当奈（一作如）何。

其二

中庭有玄鹤，绝吭长悲鸣。
浮云为徘徊，悲风凄以清。
一朝入嵩山，餐霞弄石英。
翱翔羽客间，九转得长生。
遗雏在樊笼，宛转多商声。
六翮犹未修，何以万里征。
言念灵鸟质，伤我劳人情。


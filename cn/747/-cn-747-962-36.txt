○为吉州太守贺赦表（兴元元年正月）

臣某言：伏奉今月日诏书，大赦天下。禹汤罪已，沾泽既同；羿浞负恩，奸谋自蹶。中贺。伏惟陛下以天圣匡难，宏慈御物；而贼臣弃义，乘乱（一作）败常。爰幸近郊，方勤远略，改元更始，统历惟新，犹复惕厉怀柔，诚明引咎。务好生之德，恩覃万类；遵泣辜之典，罪止元凶。振废滞而片善无遗，安反侧而群邪革虑。损去徽号，帝尧之克让也；贬彻服御，大禹之师俭也。罢榷之利，征赋就恒；正封略之侵，干戈继息，辟贤致理，疏爵报功，减冗官而禄秩有伦，优死事而存殁知感，喜气充於六合，仁风被於八荒。孰非昭苏，罔不率俾？自然假息之孽，舆榇就诛；改辙之徒，束身请命。八龙旋轸，万国来庭，不劳王者之师，重集康哉之化。臣忝守藩维，不获称庆阙庭，忭跃之至，倍万恒品云云。


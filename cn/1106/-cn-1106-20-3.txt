○涂山铭

（并序）

惟夏后氏建大功，定大位，立大政，勤劳万邦，和宁四极，威怀之道，仪刑后王。（《诗》：仪刑文王。刑，法也。）当乎洪流方割，（《书》：汤汤洪水方割。）灾被下土，自壶口而导百川，（《书》：冀州，既载壶口，治梁及岐。此是治水自壶口始也。）大功建焉。虞帝耄期，承顺天，（《书》：舜宅帝位，三十有三载，耄期倦于勤。又曰：天之数在汝躬，汝终陟元后。）自南河而受四海，（《孟子》云：舜避尧之子于南河之南，讼狱讴歌者，不之尧之子而之舜，然后之中国践天子位焉。今以为禹，恐误。）大位定焉。万国既同，宣省风教，自涂山而会诸侯，（《左传》哀七年：禹会诸侯于涂山，执玉帛者万国。注：涂山在寿春东北，《书》云：娶于涂山。孔安国云：涂山，国名。皇甫谧云：今九江当涂有禹庙，则涂山在淮南。）大政立焉。功莫崇乎御大灾，（《礼记》：能御大灾则祀之。言禹有治水之功。）乃赐玄圭，以承帝命；（《书》：禹锡玄圭，告厥成功。）位莫崇乎执大象，（《老子》：执大象，天下往。）乃辑五瑞，以建皇极；（五瑞，即五玉也。）政莫先乎齐大统，乃朝玉帛，以混经制。是所以承唐、虞之后，垂子孙之丕业，立商、周之前，树帝王之洪范者也。

呜呼，天地之道尚德而右功，（右亦尊也。）帝王之政崇德而赏功。故尧、舜至德，而位不及嗣，汤、武大功，而祚延于世。有夏德配于二圣，而唐、虞让功焉；功冠于三代，而商、周让德焉。宜乎立极垂统，贻于后裔，当位作圣，著为世准。则涂山者，功之所由定，德之所由济，政之所由立，有天下者宜取于此。追惟大号既发，华盖既狩，方岳列位，奔走来同，山川守神，莫敢遑宁，（吴伐越，堕会稽，获骨焉，节专车。吴子使来聘，问之仲尼。仲尼曰：“禹致群神于会稽之山，防风氏后至，禹杀而戮之，其骨节专车，此为大矣。”客曰：“敢问谁守为神？”仲尼曰：“山川之守，足以纪纲天下者，其守为神，社稷之守为公侯者也。”）羽旄四合，（《左传》定四年：晋人假羽旄于郑，郑人与之。《周礼》：全羽为旄，析羽为旌。旄，一作毛。）衣裳咸会，（庄二十七年，《谷梁传》：衣裳之会十有一，未尝有歃血之盟。）虔恭就列，俯偻听命。然后示之以礼乐，和气周洽；申之以德刑，天威震耀。制立谟训，宜在长久。厥后启征有扈，而夏德始衰；羿距太康，而帝业不守。（启，禹之子。太康，启之子。《书·甘誓》：启与有扈战于甘之野，作《甘誓》。《五子之歌》注：太康盘于游田，不恤民事，为羿所逐，不得反国。）皇祖之训不由，（《书》：皇祖有训。皇祖，谓禹。）人亡政坠，卒就陵替。向使继代守文之君，又有绍其功德，修其政统，卑宫室，恶衣服，拜昌言，平均赋入，制定朝会，则诸侯常至，而天命不去矣。兹山之会，安得独光于后欤？是以周穆遐追遗法，复会于是山，（《左传》昭四年；椒举言于楚子曰：康有酆宫之朝，穆有涂山之会也。）声垂天下，迹绍前轨，用此道也。故余为之铭，庶后代朝诸侯制天下者，仰则于此。辞曰：

惟禹体道，功厚德茂。会朝侯卫，（侯卫，五等之诸侯。）统壹宪度。省方宣教，化制殊类。咸会坛位，承奉仪矩。礼具乐备，德容既孚。乃举明刑，以弼圣谟。则戮防风，（一本明刑作明则，则戮作刑戮。）遗骨专车。（见上注。）克明克威，畴敢以渝。宣昭黎宪，（一作献。）耆定混区。（《诗》：耆定尔功。注：耆，致也。耆，音旨。）传祚后胤，丕承帝图。涂山岩岩，界彼东国。惟禹之德，配天无极。即山刊碑，贻后训则。


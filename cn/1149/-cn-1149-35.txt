卷三十五

钦定四库全书

续後汉书卷三十五　　　　元　郝经　撰

列传第三十二

魏臣

李通【孙秉　秉子重】　臧霸【孙观】　文聘　吕?　许褚典韦　龎悳　郝昭　张特　龎淯【张猛　杨丰鲍出】阎温【张恭　恭子就就子斆】

李通字文达江夏平春人也【原注魏略通小字万亿】以侠闻江汝之间与其郡人陈恭共起兵於朗陵时有周直者衆二千余家与恭通外和内违通欲图杀直而恭难之通知恭无断乃独定策与直克会酒酣杀直衆大扰通率恭诛其党帅尽并其营後恭妻弟陈合杀恭而据其衆通攻破合军斩合首以祭恭墓又生擒黄巾大帅吴霸而降其属遭岁大饥通倾家赈施与士分糟糠皆争为用由是盗不敢犯建安初通举衆归曹操於许拜通振威中郎将屯汝南西界操攻张绣刘表遣兵助绣操军不利通将兵夜诣操操得以复战通为先登大破绣军拜禆将军封建功侯分汝南二县以通为阳安都尉通妻伯父犯法朗陵长赵俨收治致之大辟是时杀生之柄决於牧守通妻子号泣以请其命通曰方与曹公戮力义不以私废公嘉俨执宪不阿与为亲交操与袁绍相拒於官渡绍遣使拜通征南将军刘表亦隂招之通皆拒焉通亲戚部曲流涕曰今孤危独守以失大援亡可立而待也不如亟从绍通按剑叱之曰曹公明哲必定天下绍虽强盛而任使无方终为之虏尔吾以死不贰即斩绍使送印绶诣操又击羣贼瞿恭江宫沈成等皆破之送其首遂定淮汝之地改封都亭侯拜汝南太守时贼张赤等五千余家聚桃山通攻破之昭烈与周瑜围曹仁於江陵别遣关羽絶北道通率衆击之下马拔鹿角入围且战且前以迎仁军勇冠诸将道得病卒时年四十二追增邑二百户并前四百户曹丕立諡曰刚侯诏曰昔袁绍之难自许蔡以南人怀异心通秉义不顾使携贰率服朕甚嘉之不幸早薨子基虽已袭爵未足酬其庸勲基兄绪前屯樊城又有功世笃其劳以基为奉义中郎将绪平虏中郎将以宠异焉绪子秉字玄胄有隽才仕晋官至秦州刺史秉尝答司马昭问因以为家诫曰昔侍坐於先王时有三长史俱见临辞王曰为官长当清当慎当勤修此三者何患不治乎衆客未言又曰必不得已於斯三者何先或对曰清固为本次复问余对曰清慎之道相须而成必不得已慎乃为大夫清者不必慎慎者必自清亦犹仁者必有勇勇者不必有仁是以易称括囊无咎藉用白茅皆慎之至也王曰卿言得之近世能慎者谁乎诸人未知所对余乃举故太尉荀景倩尚书董仲连仆射王公仲并可为慎王曰此诸人者温恭朝夕执事有恪亦各其慎也然天下之至慎其惟阮嗣宗乎每与之言言及玄远而未曾干论时事臧否人物真可谓至慎矣余每思此言亦足以为明诫凡人行事年少立身不可不慎勿轻论人勿轻说事如此则悔吝何由而生祸患无从而至矣秉子重字茂曾少知名历吏部郎平阳太守以清尚称赵王伦以重人望取为右司马重以伦将为乱辞疾不就伦逼之重遂不食祈死至於困笃扶曳受拜数日卒赠散骑常侍【原注魏志曰重二弟尚字茂仲矩字茂约永嘉中并典郡矩至江州刺史重子式字景则官至侍中】

臧霸字宣高泰山华人也父戒为县狱掾太守欲有所私杀戒据法不听太守怒令收戒诣府时送者百余人霸年十八将客数十人径於费西山中要夺之送者莫敢动因与父俱亡命东海由是以勇壮闻黄巾起霸从陶谦击破之拜骑都尉遂收兵於徐州与孙观吴敦尹礼等并聚衆霸为帅屯於开阳曹操之讨吕布也霸等将兵助布既禽布霸自匿操募得霸见而悦之使霸招吴敦尹礼孙观及兄康等皆诣操操以霸为琅琊相敦利城礼东莞观北海康城阳太守割青徐二州委之於霸操之在兖州以徐翕毛晖为将兖州乱翕晖皆叛後兖州定翕晖亡命投霸操语昭烈令语霸送二人首霸谓昭烈曰霸所以能自立者以不为此也霸受公生全之恩不敢违命然王霸之君可以义告愿将军为之辞昭烈以霸言白操操叹息谓霸曰此古人之事而君能行之孤之愿也乃皆以翕晖为郡守时操方与袁绍相拒而霸数以精兵入青州故操得专事绍不以东方为念操破袁谭于南皮霸等会贺霸因求遣子弟及诸将父兄家属诣邺操曰诸君忠孝岂复在是昔萧何遣子弟入侍而高祖不拒耿纯焚室舆榇以从而光武不逆吾将何以易之哉东州扰攘霸等执义征暴清定海岱功莫大焉皆封列侯霸为都亭侯加威虏将军又与于禁讨昌豨与夏侯渊讨黄巾余贼徐和等有功迁徐州刺史沛国公武周为下邳令【谨案胡质传注引虞预晋书云周字伯南沛国竹邑人又晋书武陔传父周卫尉皆无公字】霸敬异周身诣令舍部从事謥詷不法周得其罪便收考竟霸益以善周从讨孙权先登再入巢湖攻居巢破之张辽之讨陈兰霸别遣至皖讨吴将韩当使权不得救兰当遣兵逆霸霸与战於逢龙当复遣兵邀霸於夹石与战破之还屯舒权遣数万人乘船屯舒口分兵救兰闻霸军在舒遁走霸夜追之比明行百余里前後邀击之吴兵窘急不得上船赴水者甚衆由是不得救兰辽遂破之霸从击孙权於濡须口与张辽为前锋行遇霖雨大军先及【谨案通志作大军未至较明顺】水遂长吴船稍进将士皆不安辽欲去霸止之曰公明於利钝宁肯捐吾等邪明日果有令辽至以语操操善之拜扬威将军假节後权乞降操还留霸与夏侯惇等屯居巢曹丕立迁镇东将军进爵武安乡侯都督青州诸军事及簒代进封开阳侯徙封良成侯与曹休伐吴破吕范於洞浦初建安末霸遣别军在洛会操卒霸所部及青州兵以为天下将乱皆鸣鼓擅去丕外虽尊宠霸而心常疑之及还霸谓休曰国家未肯听霸耳若假霸步骑万人必能横行江表休言之於丕丕曰霸军前擅去今意壮乃尔遂东行因霸来朝而夺其兵徙为执金吾位特进曹叡立增邑五百并前三千五百户卒諡曰威侯子艾嗣艾以才理称为黄门郎累官至青州刺史少府卒諡曰恭侯子权嗣霸前後有功封子三人列侯赐一人爵关内侯【原注裴松之曰霸一子舜字太伯晋散骑常侍见武帝百官名此百官名不知谁所撰也皆有题目称舜才颖条畅识赞时宜也　谨案目録此传末附孙观今阙】

文聘字仲业南阳宛人也为刘表大将使御北方表死其子琮立曹操南伐琮举州降欲与聘俱聘曰聘不能全州当待罪而已操济汉聘乃诣操操问曰来何迟邪聘曰先日不能辅弼刘荆州以奉国家荆州虽没常愿据守汉川保全土境生不负於孤弱死无愧於地下而计不得已以至於此实怀悲慙无顔早见尔遂歔欷流涕操为之怆然曰仲业卿真忠臣也厚礼待之授聘兵使与曹纯追昭烈於长阪操先定荆州江夏与吴接民心不安乃以聘为江夏太守使典北兵委以边事赐爵关内侯【原注孙盛曰资父事君忠孝道一臧霸少有孝烈之称文聘着垂涕之诚是以魏武一面委之以二方之任岂直壮武见知於仓卒之间哉】与乐进攻关羽於寻口有功进封延寿亭侯加讨逆将军又攻羽辎重於汉津烧其船於荆城曹丕立进爵长安乡侯假节与夏侯尚围江陵使聘别屯沔口止石梵自当一队御贼有功迁後将军封新野侯孙权以五万衆自围聘於石阳甚急聘坚守不动权住二十余日乃解去聘追击破之【原注魏畧曰孙权尝自将数万衆卒至时大雨城栅崩坏人民散在田野未及补治聘闻权到不知所施乃思惟莫若潜默可以疑之乃敕城中人使不得见又自卧舍中不起权果疑之语其部党曰北方以此人忠臣也故委之以此郡今我至而不动此不有密图必当有外救遂不敢攻而去此与本传不同】增邑五百户并前千九百户聘在江夏数十年有威恩名震敌国敌不敢侵分聘户邑封聘子岱为列侯又赐聘从子厚为关内侯聘卒諡曰壮侯岱又先亡聘养子休嗣卒子武嗣嘉平中谯郡桓禺为江夏太守清俭有威惠名亚於聘

谨案目録此下有吕?许褚典韦龎悳四传今阙

郝昭字伯道太原人也姿干雄壮少从军为部曲督数有战功为杂号将军镇守河西十余年民夷畏服汉丞相亮围陈仓使昭乡人靳详于城外遥说之昭于楼上应详曰魏科法卿所练也我之为人卿所知也我受国恩深而门户重卿无可言者但有死尔卿还谢诸葛公便可攻也详以昭语告亮亮又使详重说昭言人兵不敌无为空自破灭昭谓详曰前言决矣我识卿尔箭不识也详乃去亮自以有衆数万而昭兵才千余人又度东救未能便到乃进兵攻昭起云梯冲车以临城昭以火箭逆射其梯梯上人皆烧死昭又以绳连石磨压其冲车车折亮乃更为井阑百尺以射城中以土丸填堑【谨案陈志作以土瓦填堑此作土丸与通监合】欲直攀城昭又于内筑重墙亮又为地突欲踊出城里昭又城内穿堑横截之昼夜相攻拒二十余日救至亮引退诏嘉昭功赐爵列侯及还曹叡引见慰劳之顾谓中书令孙资曰卿乡里乃有尔曹快人为将灼灼如此朕复何忧乎欲大用之会病卒遗令戒其子凯曰吾为将知将不可为也及发冢取木以为攻战具又知厚葬无益於死者汝必歛以时服且人生有处所尔死复何在邪今去本墓远东西南北在汝而已

张特字子产涿郡人也初领牙门给事镇东诸葛诞诞不以为能欲遣还护军会毋丘俭代诞遂使特屯守合肥新城及诸葛恪围城特与将军乐方等三军合三千人吏兵疾病及战死者过半而恪起土山急攻城将?特谓吴人曰今我无心复战也然魏法被攻过百日而救不至者虽降家不坐自受敌以来已九十余日城中本有四千余人而战死者已过半城虽?尚有半人不欲降我当还为相语条别善恶明日早送名且以我印绶为信乃投其印绶与之吴人听其辞而不取印绶不攻特乃夜彻诸屋材栅补其缺为二重明日谓吴人曰我但有鬬死尔吴人大怒进攻之不能拔遂引去朝廷嘉之加杂号将军封列侯迁安封太守卒

谨案目録此下有龎淯传附张猛杨丰鲍出今止存附传三篇其龎淯传阙

张猛字叔威炖煌人也父奂桓帝时仕历郡守中郎将太常遂居华隂终因葬焉建安初猛仕郡为功曹时河西四郡以去凉州治远隔以河寇上书求别置州诏以陈留邯郸商为雍州刺史别典四郡时武威太守缺诏以猛父昔在河西有威名乃以猛为之商猛俱西初猛与商同岁每相狎侮及共之官行道更相责望既到商欲诛猛猛觉遂勒兵攻商商治舍与猛居近商闻兵至恐怖登屋呼猛曰叔威汝欲杀我邪死者有知汝亦族矣相释可乎猛曰来商踰屋就猛猛因责数之语毕以商属督邮録商闭置传舍後商欲逃遂杀之明年韩遂自将击猛猛发兵拒遂吏民畏遂乃反攻猛初奂为武威太守猛方在孕母梦带奂印绶登楼而歌旦以告奂奂讯占梦者曰夫人方生男後当复临此郡其必死官乎及猛被攻自知必死曰使死者无知则已矣若有知岂使吾头东过华隂历先君之墓乎乃登楼自焚而死杨丰【谨案魏略曰杨阿若後名丰】字伯阳酒泉人少游侠黄昂之反攻徐揖也【谨案阎温传注云建安中太守徐揖诛郡中强族黄氏时黄昂在外乃以其家粟金数斛募衆得千余人以攻揖】丰不义昂捐妻子走诣张掖求救会张掖又反杀太守而昂亦?城杀揖二郡合势昂恚丰不与已同乃重募取丰令得丰者麻系其项生致之丰走武威太守张猛假丰都尉使齎檄告酒泉听丰为揖报仇丰遂单骑入南羌中合衆得千余骑从乐浪南山趋郡城未到三十里皆令骑下马曳柴扬尘酒泉人望见尘起以为东大兵到遂破散捕得昂丰谓昂曰卿前欲以生麻系我颈今反为我所系云何昂谢慙丰遂杀之【谨案魏志阎温传注此下尚有时黄华在东云云五十余字此皆无之疑大典脱漏】鲍出字文才京兆新丰人也少游侠尚气节兴平中三辅乱出兄弟五人养母而年饥留母守舍并出采蓬实得数升使其二兄初雅及其弟成持归为母作食初等至家噉人贼数十已掠其母与比舍妪绳贯其掌而去初等怖恐不敢追出闻欲追兄弟皆云贼衆不可出怒曰有母而使贼贯其手去煮噉之用活何为乃攘臂结袵独追之行数里及贼斫贼四五人贼走复合围出出跳围斫贼贼问出曰卿欲何得出曰欲得母尔贼乃解还出母比舍妪独不解望出求哀出复斫贼贼曰已还卿母何为复尔出指妪曰此我嫂也贼复解还之既归遂与昆弟扶母居南阳避贼建安五年关中道始通谋北归而母不能行乃以笼盛其母负之到乡里士大夫嘉其孝烈共荐州郡辟召出出曰田民不堪冠带青龙中母年百余岁乃卒出时年七十余行丧如礼至八九十才若五六十者不知其所终【原注鱼豢论曰昔孔子叹顔回以为三月不违仁者盖观其心尔孰如孙祝菜色于市里颠倒于牢狱据有实事哉且夫濮阳周氏不敢匿迹鲁之朱家不问情寔是何也惧祸之及且心不安也而太史公犹贵其竟脱季布岂若二贤厥义多乎今故远收孙祝而近録杨鲍既不欲其泯灭且敦薄俗至于鲍出不染礼教心痛意发起于自然亦虽在编户与笃烈君子何以异乎若夫杨阿若少称任侠长遂蹈义自西自东摧讨逆节可谓勇而有仁者也裴松之曰魏略勇侠传载孙宾硕祝公道杨阿若鲍出四人宾硕虽汉人而鱼豢编之魏书盖以其人接魏事义相类故也论其行节皆庞阎之流】

谨案目録此下有阎温传今阙又此卷议赞俱阙








◇禅策

咨尔宋王，夫玄古权舆，悠哉邈矣，其详靡得而闻。爰自书契，降逮三五，莫不以上圣君四海，止戈定大业，然则帝王者，宰物之通器，君道者，天下之至公也。昔在上叶，深鉴兹道，是以天禄既终，唐虞弗得传其嗣，符命来格，舜禹不获全其谦。所以经纬三才，澄序彝化，作范振古，垂风万叶，莫尚於兹。自是厥後，历代弥劭，汉既嗣德於放勋，魏亦方轨於重华。谅以协谋乎人鬼，而以百姓为心者也。

昔我祖宗钦明，辰居其极，而明晦代序，盈亏有期。翦商兆祸，非唯一世，曾是弗克，矧伊在今。今天之所废，有自来矣。惟王体上圣之姿，苞二仪之德，明齐日月，道合四时。乃者社稷倾覆，王拯而存之。中原芜梗，又济而复之，自负固不宾，干纪放命，肆逆滔天，窃据万里。靡不润之以风雨，震之以雷霆。九伐之道既敷，八法之化自理。岂伊博施於民，济斯黔庶，固已义洽四海，道威八荒者矣。至於上天垂象，四灵效徵，图谶之文既明，人神之望已改。百工歌於朝，庶民颂於野，亿兆忭踊，倾伫惟新。自非百姓乐推，天命攸集，岂伊在予，所得独专。是用仰祗皇灵，俯顺群议，敬禅神器，授帝位於尔躬。大祚告穷，天禄永终。於戏！王其允执其中，敬遵典训，副率土之嘉愿，恢洪业於无穷，时膺休，以答三灵之眷望。（《宋书·武帝纪》中，《南史》一。）


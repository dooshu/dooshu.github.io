○舅甥服制议（贞观中）

舅服同姨，小功五月，而今律疏舅报於甥，服犹三月。谨按旁尊之服，礼无不报，已非正尊，不敢降之也。故甥为从母五月，从母报甥小功；甥为舅缌麻，舅亦报甥三月。是其义矣。今甥为舅使同从母之丧，则舅宜进甥以同从母之报。修律疏人不知礼意，舅报甥服，尚循缌麻，於例不通，理须改正。今请修改律疏，舅报甥亦小功。


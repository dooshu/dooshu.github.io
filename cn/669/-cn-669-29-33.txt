33　律疏與刑統不同　孫奭校定律文爲音義


律疏與刑統不同，疏依律生文，刑統參用後敕，雖引疏義，頗有增損。天聖仁宗即位初元。中，孫奭校定律文及疏爲音義。

【何云】宋初士大夫留意實事。

【元圻案】高承事物紀原：「唐宣宗時，以刑律分類爲大中刑律統類，故五代以來又有刑統。」〇唐志：「律疏三十卷，長孫無忌奉詔撰。」〇書録解題法令類：「律文十二卷，音義一卷。自魏李悝、漢蕭何以來，更三國、六朝、隋、唐，因革損益備矣。本朝天聖中，孫奭等始撰音義，自名例至斷獄，歷代異名皆著之。」又：「刑統三十卷，判大理寺燕山竇儀可象詳定。初，范質既相周，建議律條繁廣，輕重無據，特詔詳定，號大周刑統，凡二十一卷。至是重加詳定，建隆四年頒行。」又：「慶元敕、令、格、式一百二十二卷，丞相京鏜等表上。國朝自建隆以來，世有編敕，每更修定，號爲『新書』。其有續降指揮，謂之『後敕』，以待他時修入云。」〇釋文瑩玉壺清話：「范質議刑典，疏曰：『先王所恤，莫重於刑。今繁苛失中，輕重無準，民罹横刑，吏得侮法，願陛下留神刑典，深軫無告。』周世宗命公與臺官劇可久、知雜張湜詳修刊定，五年書成，目曰刑統。」






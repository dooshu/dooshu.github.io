14　王敦評價衞玠之語　胡武平啓以正始對奪朱　王季海制有遠追正始語　正始之清談非所稱坡公


「王輔嗣吐金聲於中朝，此子復玉振於江表。微言之緒，絶而復續。不意永嘉之末，復聞正始之音。」此王敦語，見晉書衞玠傳。晉人之稱衞玠，蓋所尚者清談也。正始，魏齊王芳年號。胡武平啓，以「正始之遺音」，對「奪朱之亂雅」，案：「雅」當作「色」。今胡文恭集書啓中，無此二語，惟上知府劉學士啓有「敢紆正始之音，更重屈尊之禮」句。陸務觀嘗擿其誤。王季海行東坡贈太師制云：「博觀載籍之傳，幾海涵而地負；遠追正始之作，殆玉振而金聲。」恐亦襲武平之誤也。若正始之清談，非所以稱坡公。

【何云】武平啓自用關雎正始之道，若王淮則真誤矣。

【元圻案】老學庵筆記曰：「晉人所謂『不意永嘉之末，復聞正始之音』，永嘉、正始乃魏、晉年名。胡武平上吕丞相啓云『手提天鐸，鏘正始之遺音；夢授神椽，擯奪朱之亂色』，蓋不悟正始爲年名也。」〇胡宿，字武平，常州晉陵人。官樞密副使，謚文恭。宋史有傳。著文恭集五十卷，補遺一卷。






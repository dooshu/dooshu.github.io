○荆巫

荆楚人淫祀者旧矣。有巫颇闻於乡闾，其初为人祀也，筵席寻常，歌迎舞将，祈疾者健起，祈岁者丰穰。其後为人祀也，羊猪鲜肥，清酤满卮，祈疾得死，祈岁得饥。里人忿焉，而思之未得。适有言者曰：“吾昔游其家也，其家无甚累。故为人祀，诚心罄乎中，而福亦应乎外，其胙必散之。其後男女蕃息焉，衣食广大焉。故为人祀，诚不得罄於中，而神亦不歆乎外，其胙且入其家。是人非前圣而後愚，盖牵於心而不暇及人耳。”以一巫用心尚尔，况异於是者乎？


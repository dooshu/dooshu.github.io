○第二表

臣等言：今月十六日，敢以古义请建皇储，伏奉恩命，未垂允答。受命兢悚，恍然失图，臣等惶恐顿首。臣闻皇王之理，必先体统，而後正百度以临四方，修人纪以符天道。则居震守器，重离继明，是先代行於天下也。况尊宗庙而奉君亲乎！此而不先，孰可先者？陛下尚执谦德，方勤庶政，略至公之务，慎翼子之私，是以小嫌而废前训。今臣等不敢以历代为据，且以国朝以来言之。有若高祖义宁二年五月即位，六月立建成为皇太子；太宗武德九年八月即位，十月立中山王为皇太子；高宗贞观二十三年六月即位，七月立陈王为皇太子。则祖宗垂范，如示诸掌，今抑而不立，岂塞天下之望。伏闻宣五以子则嫡，以家则孝，天姿玉裕，雅性冲深，足以奉粢盛之得，视朝夕之膳。然则行一物而三善皆得者，建储之谓也。臣等不胜大顾恳请之至！


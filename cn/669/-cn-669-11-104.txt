165　好直言盡言不見容　小人衆而君子獨


伯宗好直言而不容於晉，成十五年。國武子好盡言而不容於齊，成十八年。小人衆而君子獨也。漢士習於諂諛，而以汲長孺爲戇，全云：「以爲戇猶可，且以爲忮。」朱游爲狂。晉士習於曠達，而以卞望之爲鄙。君子之所守，不以習俗移也。

【元圻案】史記汲鄭列傳：「汲黯，字長孺，濮陽人也。天子方招文學儒者，上曰：『吾欲云云。』黯對曰：『陛下内多欲而外施仁義，奈何欲效唐、虞之治乎！』上默然怒，變色而罷朝，謂左右曰：『甚矣，汲黯之戇也！』」〇漢書朱雲傳：「雲，字游，魯人也。上書求見，公卿在前，雲曰：『臣願賜上方劍，斬佞臣一人以厲其餘。』上問誰也。對曰：『安昌侯張禹。』上大怒，曰：『小臣居下訕上，廷辱師傅，罪死不赦。』御史將雲下，左將軍辛慶忌叩頭殿下曰：『此臣素著狂直於世，使其言是，不可誅；其言非，固當容之。』」〇晉書卞壼傳：「壼，字望之，濟陰冤句人也。阮孚每謂之曰：『卿恒無閑泰，常如含瓦石，不亦勞乎？』壼曰：『諸君以道德恢弘，風流相尚，執鄙吝者，非壼而誰？』」






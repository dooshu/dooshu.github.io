◇荐皇甫规表

臣闻唐虞以师师咸熙，周文以济济为宁；区区之楚，犹用贤臣为宝；卫多君子，季札知其不危。由此言之，忠臣贤士，国家之元龟，社稷之桢固也。昔孝文愠匈奴之生事，思李牧于前代；孝宣忿奸邪之不散，举张敞于亡命，况在于当时，谦虚为罪，而可遗弃。臣伏见护羌校尉皇甫规，少明经术，道为儒宗，修身力行，忠亮阐著，出处抱义，然不污，藏器林薮之中，以辞微召之宠。先帝嘉之，群公归德。盗发东岳，莫能婴讨，即起家参拜为泰山太守，屠斩桀黠，绥抚茕弱，青兖之郊，迄用康义。自是以来。方外有事，戎狄猾华，进简前勋，连见委任，伏节举麾，威灵神行，演化凶悍，使为悫愿，爱财省穑，每有馀资，养士御众，悦以亡死。论其武劳，则汉室之干城；课其文德，则皇家之心腹，诚宜试用，以广振鹭西雍之美。臣以顽愚，忝污显列，辄流汗墨不堪之责，不胜区区，执心所见，越职瞽言，罪当死。唯陛下当留神省察。臣邕顿首顿首。（本集，《艺文类聚》五十五）


第十 待客

大抵人家，皆有宾主。滚涤壶瓶，抹光橐子。

准备人来，点汤递水。退立堂后，听夫言语。

细语商量，杀鸡为黍。五味调和，菜蔬齐楚。

茶酒清香，有光门户。红日含山，晚留居住。

点烛擎灯，安排卧具。钦敬相承，温凉得理，

次晓相看，客如辞去。酒饭殷勤，一切周至。

夫喜能家，客称晓事，莫学他人，不持家务。

客来无汤，慌忙失措。夫若留人，妻怀嗔怒。

有箸无匙，有盐无醋。打男骂女，争啜争哺。

夫受惭惶，客怀羞惧。有客到门，无人在户，

须遣家童，问其来处。当见则见，不见则避。

敬待茶汤。莫缺礼数。记其姓名，询其事务。

等到夫归。即当说诉。奉劝后人，切依规度。


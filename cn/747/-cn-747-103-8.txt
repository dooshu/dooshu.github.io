○谕曹濮百姓教

干纪乱常，人神共怒，杀君盗国，天地何容？激忠良仗顺之心，拯黎庶倒悬之急。予爰从近岁，亲举义师，每惟戡难之谋，所切吊民之志。而贼党不分逆顺，凭附妖凶，唯偷晷漏之生，不虑覆亡之祸。去秋予暂归宁觐，留侍并都。贼将王瓒，辄渡洪河，偷营巢穴，不敢前来决战，远出交兵，壁闭偷安，可知羸懦。予亲临贼垒，率士登城，贼遂出营门，与吾合战，才交锋刃。便委干戈，戮甲士二万馀人，夺铁骑三千馀匹。敬千、李立之辈，已衅鼓於军前；拱宸侍卫之徒，尽横尸於大野。所残无几，不日翦除。料彼友贞，难逃铁钺，岂能保完生聚，御捍疆陲。予昨径出偏师，徇地曹濮，闵其蒸庶，罹此百殃，空多转饷之劳，殊失保全之望。予示其祸福，各择安危，勿附贼以亡家，须决机而保族。若能自携老幼，归我封巡，亦议抚绥，俾令苏息。如怀乡恋土，苟免待时，则须远避兵锋，慎於去就，伫平凶鬼，冀复乡园。其诸军兵士州县长吏等，自解围上党，封阵柏乡，莘县交兵，杨刘接战，亦合谙吾机略，可料兴衰，何必阿附元凶，自贻伊戚，不如向义，自卜永图。旦旦之怀，元元共悉。


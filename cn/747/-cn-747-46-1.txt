○授奉节郡王适天下兵马元帅制

门下：国之大事，戎寄为先，朝有旧章，亲贤是属。故求诸必当，用制於中权；存以至公，岂惭于内举。特进奉节郡王适，天资淳懿，夙表岐嶷。深谋秘略，可谓生知；乐善近仁，非由外奖。检身以礼，率性惟忠。将有事於四方，且申尔志；俾启行於十乘，式伫其能。故可敬慎厥猷，勤宣乃力，克奉君亲之命，载清寇孽之馀，允副佥谐，宜从兹授。可天下兵马元帅，馀如故。


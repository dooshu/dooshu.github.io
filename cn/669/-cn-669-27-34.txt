34　漢詔令人主自爲之　光武明帝詔豈代言者爲


漢詔令，人主自親其文。光武詔曰：「司徒，堯也；赤眉，桀也。」明帝即位詔曰：「方今上無天子，下無方伯。」案：二句本公羊傳文。豈代言者所爲哉？

【元圻案】後漢書鄧禹傳：「光武即位於鄗，拜禹爲司徒。帝以關中未定，而禹久不進兵，下敕曰：『司徒，堯也；亡賊，桀也。長安吏人，遑遑無所依歸。宜以時進討，鎮慰西京，繫百姓之心。』」通鑑載此詔，亦作「亡賊，桀也」。惟宋温革隱窟雜志引李漢老云：「古者詔令多矣，天子自爲之，故漢武帝詔淮南王，令相如視草；而光武詔鄧禹曰：『司徒，堯也；赤眉，桀也。』使臣下代言，其敢爲是語乎？」厚齋作「赤眉」，蓋本此。〇明帝紀即位詔曰：「方今上無天子，下無方伯，若涉淵水而無舟楫。夫萬乘至重而壯者慮輕〔一〕，實賴有德左右小子。」〇章帝建初七年，獲白鹿，帝曰：「上無明天子，下無賢方伯。『人之無良，相怨一方』。斯器亦曷爲來哉？」〇唐鄭亞李衞公集序云：「漢興，當秦焚書之後，侍從之臣皆不習文史，蕭、曹之輩又乏儒墨之用，每封功臣、建子弟，其辭多天子爲之。」

〔一〕「乘」，原作「里」，據中華本後漢書卷二顯宗孝明帝紀改。






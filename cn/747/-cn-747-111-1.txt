○令道路置碑晓谕路人敕

朕闻教化之本，礼让为先，欲设规程，在循典故。盖以中兴之始，兆庶初安，将使知方，所以渐诱。准仪制令，道路街巷，贱避贵，少避长，重避轻，去避来，有此四事，承前每於道途立碑刻字，令路人皆得闻见。宜令三京诸道州府各遍下管内县镇，准旧例於道路明置碑，雕刻四件事文字，兼於要会坊门及诸桥柱刻碑，晓谕路人。委本县所繇官司共切巡察，有敢犯者，科违敕之罪。贵在所为简易，所化宏多，既礼教兴行，则风俗淳厚，庶皆顺序，益致和平。


◎李平

平字昙定，崇从弟。太和初为通直散骑常侍，袭父嶷爵彭城王。后例降爵为公，拜太子中书舍人，迁散骑侍郎。出为长乐太守。除冀州仪同开府长史，行河南尹。宣武即位，除黄门侍郎。迁司徒左长史、河南尹，行相州事。寻正剌史，加征虏将军，又加平东将军。入为度支尚书，领御史中尉。拜镇北将军，行冀州事。领相州大中正，加散骑常侍。延昌中，迁中书令。孝明即位，加抚军将军，封武邑郡公，进镇军大将军、兼尚书右仆射。寻正右仆射，熙平元年卒，赠侍中、骠骑大将军、仪同三司、冀州刺史，谥曰文烈。


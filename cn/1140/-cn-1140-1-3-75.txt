游青又记

枕青原而夹出於山谷者为青又予闻之药公以其山缅邈不尽故名土人相传或谓之青幽云境杳邃略似武夷九谿十八涧自五笑亭而左穿山腋侧下窅然以深左右诘曲缘磵行予至之日落叶在林履声?然与诸子登钓台水清石峭顾而乐之前二里许得飞云石礧砢仄叠望之若垂天之云又涉磵数重大石横出径隘甚从人私语曰盍凿诸予笑谓山灵所留以拒车马客也迳再折层崖峻峡石骇水飞奔雷曳练药公名之曰漱青客皆选石列坐聆翫淹留委情栖寄自青原寺至此可五里委蛇复嶂中其进若阻其往若回惟一缕枲声淙淙随人不絶山中草木苍翠如早春将至一僧舍寒香发林则山梅已华矣延目前峯遥青无际景仄而归途既半坐溪中盘石与药公论生死鬼神事良久又言此山之阳十里为天玉山上有瀑布从飞云石畔一峡横入旧有千佛楼今皆山榛隰苓矣山之幽固不可胜穷也同游者五人刻石纪姓氏康熙乙巳季冬之六日【药地禅师弘智胡万咸以寜毛大可奇龄方位白中通堵子威凤蒸】

【附诗　晴冬风日好乘兴恣攀跻岚气盈襟袖泉声逐杖藜天围一握小峯截片云低暗穴熊留馆荒陂虎印泥杳冥忘去住曲折失端倪置屋缘茶圃分流润麦畦野梅寒早发谷鸟臈先啼白饭烹葵美青林采药迷惠庄心共远支许手同携不尽青青色重看万岭西】柑林游记

临江厥土宜柑江畔洲渚间列植以千万计予谓当坐饮其下会南昌陈君士业蕲州顾子赤方山隂徐子伯调吾邑黄子文在陆子在璞後先至於是有柑林之游甫渡江则碧玉林立流火散珠累累下垂夹道委地客皆頫首侧身而过之席地小饮酒数行辄浮大白引柑橘故实行觞政予以病止酒是日数十觞不醉顾子慨然曰自有此柑林未有使君与我二三子惜不令太白子瞻辈见之其不可不以告後人俾知柑林之游自我辈始予笑曰身後名何若生前一杯酒姑为我强醉日暮酒尽野人献橘又命取斗酒只鸡继之坐待明月有顷月出皎然江山雪色沿流放舟缓棹容与江涨波平水鸟鸣咬咬与舟俱下远见城头灯火来迎影落水中作数十烛龙蜿蜒无际未知太白桃李之讌子瞻赤壁之游果胜此否於是客皆次第赋诗属予记之予谓柑林不足记而诸君子数千里毕集一时赋诗纪盛则宜有闻於後者也遂为之记


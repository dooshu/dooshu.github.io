○王衍降表

臣先人受钺坤维，作藩唐室，一开土宇，垂四十年。属梁孽挺灾，皇纲解纽，不能助逆，遂至从权。勉徇舆情，止王三蜀。固非获已，未有所归。逮臣纂绍，罔敢怠遑。自保土疆，以安生聚。陛下嗣唐虞之业，兴汤武之师。廓定中区，奄征不讠惠。梯航毕集，文轨大同。臣方议改图，便期纳款。遽闻致讨，实抱惊危。今则委千里封疆，尽为王土。冀万家臣妾，皆沐皇恩。舆榇有归，负荆俟罪。望回日月之照，特宽斧钺之诛。容伫德音，以安反侧。傥坟茔而获祀，实存没以知归。臣无任望恩虔祷之至。


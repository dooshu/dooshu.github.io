卷二十九



卷之二十九

洪武元年春正月壬申朔，免百官朝贺。命礼官书四代皇祖考妣神主。

甲戌，上将告祀南郊，戒饬百官执事曰：“人以一心对越上帝，毫发不诚，怠心必乘其机；瞬息不敬，私欲必投其隙。夫动天地、感鬼神，惟诚与敬耳。人莫不以天之高远、鬼神幽隐而有忽心，然天虽高，所监甚迩；鬼神虽幽，所临则显。能知天人之理不二，则吾心之诚敬自不容于少忽矣。今当大祀，百官执事之人，各宜慎之。”

元莱阳守将世家宝籍其军马之数，遣佥院王世龙、都事唐宜等诣大将军徐达纳款。

乙亥，上祀天地于南郊，即皇帝位，定有天下之号曰“大明”，建元“洪武”。上服衮冕，先期告祭，设昊天上帝位于坛之第一成，居东，皇地祗居西，皆南向，各用玉一、币一、犊一、笾豆各十有二、簠簋各二。设大明夜明位于坛之第二成，星辰、社稷、太岁、岳镇、海渎、山川、城隍位于壝内之东西，各用犊一、币一、笾豆各十、簠簋各二。其仪，迎神：燔柴，奠玉帛，进俎三，献饮福，受胙，彻豆；送神，望燎瘗，各行，再拜礼，乐舞如制。祝曰：“惟我中国人民之君，自宋运告终，帝命真人于沙漠入中国为天下主，其君父子及孙百有余年，今运亦终，其天下土地、人民，豪杰分争。惟臣帝赐英贤为臣之辅，遂戡定采石水寨蛮子海牙、方山陆寨陈野先、袁州欧普祥、江州陈友谅、潭州王忠信、新淦邓克明、龙泉彭时中、荆州姜珏、濠州孙德崖、庐州左君弼、安丰刘福通、赣州熊天瑞、永新周安、萍乡易华、平江王世明、沅州李胜、苏州张士诚、庆元方国珍、沂州王宣、益都老保等，偃兵息民于田里。今地幅员二万余里，诸臣下皆曰：‘生民无主，必欲推尊帝号。’臣不敢辞，是用以今年正月四日于钟山之阳，设坛备仪，昭告上帝皇祗，定有天下之号曰‘大明’，建元‘洪武’，简在帝心，尚享。”先是，自壬戌以来，连日雨雪阴冱，至正月朔旦，雪霁，粤三日，省牲，云阴悉歛，日光皎然。暨行礼，天宇廓清，星纬明朗，众皆欣悦。礼成，遂即位于郊坛南，备仪卫法从，丞相率百官北面行礼，呼“万岁”者三。礼毕，上率世子暨诸子奉神主，诣太庙，追尊四代祖考、妣为皇帝、皇后，奉上玉宝、玉册。册曰：“孝玄孙嗣皇帝元璋稽首顿首，上言：尊敬先世，人之至情，祖父有天下，传之于子孙，子孙有天下者，追尊于祖考，此古今之通义也。元璋遇天下兵起，躬擐甲胄，调度师旅，戡定四方，以安人民，土地日广，皆祖宗深仁厚德所致也。诸臣庶推尊元璋为皇帝，先世考妣，未有称号，谨上皇高祖考尊号曰玄皇帝，庙号德祖，皇高祖妣曰玄皇后；皇曾祖考尊号曰恒皇帝，庙号懿祖，皇曾祖妣曰恒皇后；皇祖考尊号曰裕皇帝，庙号熙祖，皇祖妣王氏曰裕皇后；皇考尊号曰淳皇帝，庙号仁祖，皇妣陈氏曰淳皇后。伏惟神明在上，鉴此孝思，每庙牲币、祭器及礼仪、乐舞同郊坛，惟不用玉、不燔柴。”祭讫退，上顾谓李善长曰：“朕荷先世积累之勤，庆及于躬，抚临亿兆，今遵行令典，尊崇先代，斋肃一心，对越神灵，所谓焄蒿凄怆，若或见之？”善长对曰：“陛下诚孝感通达于幽显。”上曰：“奉先思孝，祭神如在，诚敬无间，神灵其依。苟或有间，非奉先思孝之道也。”遂命世子先至社稷坛，立石主，上至，设位于两坛之间，诣各神位，前行礼，其礼，如宗庙仪。毕事，上还御奉天殿，尚宝司、拱卫司、金吾卫陈设如仪，中书省左相国宣国公李善长等率文武百官上表贺曰：“天生圣智，宏开基创业之功；运际亨嘉，仰济世安民之主。万方欣戴，四海更新。恭惟皇帝陛下，禀聦明睿智之资，备圣神文武之德，首出庶物，卓冠群伦，初无尺地一人之阶，而致溥天率土之会。东征西怨，犹大旱之望云霓；外攘内安，措颠连而置衽席。兵威所向，靡坚不摧；德意所加，无远不服。平群雄而僣乱息，扫六合而烟尘清。拯其涂炭之氓，布以宽仁之政。四维张而风俗美，三纲正而伦理明。天命攸归，寔茂膺于历数；人心所属，咸鼓舞于讴歌。冕旒端拱于宸居，华夏统承于正朔。乃继天而立极，爰定鼎而建都。臣等幸际亨嘉，获叨任使，忝居鹓列，上祝鸿图。偃武脩文，开太平于万世；制礼作乐，妙化育于两间。”上受群臣朝贺毕，命左相国宣国公李善长奉册宝，立妃马氏为皇后，立世子标为皇太子。皇后册曰：“天眷我启运兴王，出自衡门，奄有四海，为君、为后，可不慎欤！君以仁政，慎于在位，抚黎庶而统万邦；后以懿德，慎于治内，表六宫而母天下，长久之道也。咨尔马氏，同勤劳于开创之时，由家成国，内助良多。今以金册、金宝，立尔为皇后，其敬乃职，耿光后世。於戏！慎戒之。”皇太子册曰：“国家建储，礼从长嫡，天下之本在焉。朕起自田野，与群雄角逐，戡定祸乱，就功于多难之际。今基业已成，命尔标为皇太子。於戏！尔生王宫，为首嗣，天意所属，兹正位东宫，其敬天惟谨，且抚军监国，尔之职也。六师兆民，宜以仁信恩威，怀服其心，用永固于邦家，尚慎戒之。”以李善长、徐达为左、右丞相，诸功臣进爵、迁秩有差。

丙子，诏告天下曰：“朕惟中国之君，自宋运既终，天命真人起于沙漠，入中国为天下主，传及子孙，百有余年，今运亦终，海内土疆，豪杰分争。朕本淮右庶民，荷上天眷顾祖宗之灵，遂乘逐鹿之秋，致英贤于左右，凡两淮、两浙、江东、江西、湖湘、汉沔、闽广、山东及西南诸部蛮夷，各处寇攘，屡命大将军与诸将校奋扬威武，已皆戡定，民安田里。今文武大臣百司众庶，合辞劝进，尊朕为皇帝，以主黔黎，勉徇舆情。于吴二年正月四日，告祭天地于钟山之阳，即皇帝位于南郊，定有天下之号曰‘大明’，以是年为洪武元年，追尊四代考妣为皇帝、皇后，建大社、大稷于京师，立妃马氏为皇后，长子标为皇太子。布告天下，咸使闻知。”上以元时诏书首语必曰 “上天眷命”，其意谓天之眷佑人君，故能若此，未尽谦卑、奉顺之意，命易为“奉天承运”，庶见人主奉若天命，言、动皆奉天而行，非敢自专也。

诏追封皇族，以皇伯考为寿春王，皇兄为南昌王，为盱眙王，为临淮王，皇从兄为霍丘王，为下蔡王，为安丰王，为蒙城王，皇侄为山阳王，为招信王，皇从侄为宝应王，为六安王，为来安王，为都梁王，为英山王，皇伯妣刘氏为寿春王夫人，皇嫂刘氏为临淮王夫人，皇从嫂翟氏为霍丘王夫人，赵氏为安丰王夫人。告曰：“天相我家，肇兴帝业，仰承先德，以克臻此。已于正月四日祭告天地，即皇帝位于南郊，既追尊四代考妣为帝、后，重念亲亲之道，无间存没，凡我伯考、兄、侄，悉追封为王，伯妣、先嫂皆为王夫人，列祀家庙，著为常典。伏惟英灵，歆此荣祉。”

诏制太庙祭器。上曰：“今之不可为古，犹古之不能为今。礼顺人情，可以义起，所贵斟酌得宜，必有损益。近世泥古，好用古笾豆之属，以祭其先，生既不用，死而用之，似亦无谓。孔子曰：‘事死如事生，事亡如事存。’其制宗庙器用服御，皆如事生之仪。”于是造银器，以金涂之，酒壶、盂、盏，每事皆八，朱漆、盘、盌，二百四十，及楎椸、枕簟、箧笥、帏幔、浴室皆具。

上谓侍臣曰：“朕念创业之艰难，日不暇食，夜不安寝。”侍臣对曰：“陛下日览万几，未免有劳圣虑。”上曰：“汝曹不知创业之初，其功实难；守成之后，其事尤难。朕安敢怀宴安而忘艰难哉？”

湖广行省平章杨璟进兵击永州，元右丞邓祖胜求救于守全州平章阿思兰，思兰遣兵来援。璟命左丞周德兴、参政张彬等逆击败之，获其卒九十五人、马二十余疋，遂进兵逼其城，祖胜出兵南门拒战，又败之，获其将王鉴，祖胜收兵入城固守，璟盛兵围之。

元兴化州守将叶万户、俞院判闻福州不守，遂遁去，耆民李子成率众诣福州征南将军汤和请降，和遣指挥俞良辅守。于是莆田等十三县，相继降附，和遂移师进攻延平。是日，上遣使赍敕谕和曰：“军中之事，难于执一，惟当以德服人，必其负固弗顺，然后威以震之。凡推德必先迩者，迩者远之所瞻；示威必先大者，大者小之所凭。迩服则远来，大慑则小惧。”又曰：“若欲人不违己，当使之以信；欲人成功，当任之以专。不信则令不一，不专则权有所分矣。凡此皆汝所短，故特谕尔。”

参政傅友德兵至莱阳，世家宝诣军门降。

丁丑，上御奉天殿，大宴群臣，三品以上者皆升殿，余悉列宴于丹墀。宴罢，因召群臣谕之曰：“朕本布衣，以有天下，实由天命。当群雄初起，所在剽掠，生民惶惶不保朝夕。朕见其所为非道，心常不然，既而与诸将渡江，驻兵太平，深思爱民安天下之道，自是十有余年，收揽英雄，征伐四克，赖诸将辅佐之功，尊居天位。念天下之广、生民之众，万几方殷，朕中夜寝不安枕，忧悬于心。”御史中丞刘基对曰：“往者四方未定，劳烦圣虑。今四海一家，宜少纾其忧。”上曰：“尧、舜圣人，处无为之世，尚犹忧之。矧德匪唐虞，治非雍熙，天下之民，方脱于创残，其得无忧乎？夫处天下者，当以天下为忧；处一国者，当以一国为忧；处一家者，当以一家为忧。且以一身与天下国家言之，一身小也。所行不谨，或致颠蹶；所养不谨，或生疢疾。况天下国家之重，岂可顷刻而忘警畏耶？”

元宁海州守将方德、陈用及文登守将马国宁等俱诣大将军降。

戊寅，自旧内迁新宫。上谕中书省臣曰：“成周之时，治掌于冢宰，教掌于司徒，礼掌于宗伯，政掌于司马，刑掌于司寇，工掌于司空，故天子总六官，六官总百执事，大小相维，各有攸属，是以事简而政不紊，故治；秦用商鞅，变更古制，法如牛毛，暴其民甚，而民不从，故乱。卿等任居宰辅，宜振举大纲，以率百寮，赞朕为治。”

方国珍至京师入见。上谕之曰：“汝献款已久，何为反侧，复劳征伐？”国珍顿首曰：“臣遭时多艰，逃死海上，终期归附圣明，以全首领。不意又劳王师，然此非出臣心，实群小所误，是以至此，惟陛下哀其愚昧，赦其死罪。”上曰：“草昧之时，英雄角逐，人孰不欲有为，亦谁能识帝王之有真者？其为去就，不能无所龃龉，尔之所为，亦何足责？朕推赤心待人，汝其自安，勿用怀疑。”国珍顿首谢，遂赐第居京师。

己卯，上谕群臣曰：“吾观史传，所载历代君臣，或聪明之君乐闻忠谠，而臣下循默奸謟，不尽其诚者有之；或臣下不欺，能抗言直谏，而君上昏愚骄暴，饰非拒谏者有之。臣不谏君，是不能尽臣职；君不受谏，是不能尽君道。臣有不幸，言不见听，而反受其责，是虽得罪于昏君，然有功于社稷、人民也；若君上乐于听谏，而臣下善于进谏，则政事岂有不善，天下岂有不治？乃知明良相逢，古今所难。”

庚辰，上朝群臣罢，从容谓御史中丞刘基、章溢曰：“朕起义淮右，以有天下，战阵之际，横罹锋镝者多，常恻然于怀。今民脱丧乱，犹出膏火之中，非宽恤以惠养之，无以尽生息之道。”基对曰：“自元氏法度纵弛，上下相蒙，遂至于乱。今当维新之治，非振以法令不可。”上曰：“不然。夫经丧乱之民，思治如饥渴之望饮食，创残困苦之余，休养生息，犹恐未苏，若更敺以法令，譬以药疗疾而加以鸩，将欲救之，乃反害之。且为政非空言，要必使民受实惠，若徒事其名而无其实，民亦何所赖焉？”溢顿首曰：“陛下深知民隐，天下苍生之福也。”

初，上欲制宝玺而未得玉，有贾胡浮海适，至闻上即位，以美玉来献，云此阗宝玉也，自其祖父相传云“当为帝王传国之宝”，上喜以示玉工，果良玉，即命制为玺一、圭一。

辛巳，诏以银青荣禄大夫、上柱国、录军国重事、中书左丞相、宣国公李善长兼太子少师，银青荣禄大夫、上柱国、录军国重事、中书右丞相、信国公徐达兼少傅，银青荣禄大夫、上柱国、中书平章、录军国重事、鄂国公常遇春兼少保，银青荣禄大夫、大都督府右都督冯宗异兼右詹事，荣禄大夫、中书平章政事胡廷瑞、廖永忠、李伯昇俱兼同知詹事院事，资善大夫、中书左丞赵庸、右丞王溥兼副詹事，中奉大夫、中书参政杨宪、傅瓛兼詹事丞，荣禄大夫、同知大都督府事康茂才兼左率府使，荣禄大夫、同知大都督府事张兴祖兼右率府使，骠骑上将军、大都督府副使顾时兼同知左率府事，骠骑上将军、大都督府副使孙兴祖兼同知右率府事，镇国上将军、佥大都督府事吴祯兼左率府副使，镇国上将军、佥大都督府事耿炳文兼右率府副使，荣禄大夫、御史大夫邓愈、汤和兼谕德，资善大夫、御史中丞刘基、章溢兼赞善大夫，嘉议大夫、御史台治书侍御史文原吉、范显祖兼宾客。初，御史中丞刘基、学士陶安言于上曰：“适闻中书及都督府议仿元旧制，设中书令，欲奏以太子为之。”上曰：“取法于古，必择其善者而从之。苟惟不善，而一概是从，将欲望治？譬犹求登高冈而却步，渡长江而回楫，岂能达哉？元氏胡人，事不师古，设官不以任贤，惟其类是与名不足以副实，行不足以服众，岂可取法？且吾子年未长，学未充，更事未多，所宜尊礼师传，讲习经传，博通古今，识达机宜。他日军国重务，皆令启闻，何必傚彼作中书令乎？”乃命詹同取东宫官制观之，谓同等曰：“朕今立东宫，官取廷臣勋德老成兼其职，老成旧人，动有典则，若新进之贤者，亦选择参用。夫举贤任才，立国之本；崇德尚齿，尊贤之道。辅导得贤，人各尽职，故连抱之木必以授良匠，万金之璧不以付拙工。”同对曰：“陛下立法垂宪之意，实深远矣。”于是以李善长等皆兼东宫官，乃谕善长等曰：“朕于东宫官属，不别设府僚，而以卿等兼之者，盖军旅未息，朕若有事于外，必留太子监国。若设府僚，卿等在内，事当启闻，太子或有听断不明，而与卿等意见不合，卿等必谓府僚导之，嫌隙将由是而生。朕所以特置宾客、谕德等官，以辅成太子德性，且选名儒为之宾友。昔周公教成王，告以克诘戎兵；召公教康王，告以张皇六师，此居安虑危，不忘武备。盖继世之君，生长富贵，泥于安逸，军旅之事多忽而不务，一有缓急，罔知所措，二公所言，不可忘也。”

以虞城县隶济宁府。

周文贵自全州引兵援永州，左丞周德兴等击之，文贵败走，斩其部将朱院判，获元师漆甲等六人。

壬午，上访得皇后亲族，欲授以官。后曰：“国家官爵，当与贤能之士，妾家亲属，未必有可用之才。且闻前世外戚之家，多骄淫奢纵，不守法度，有致覆败者。陛下加恩妾族，厚其赐予，使得保守足矣。若其果贤，自当用之；若庸下非才而官之，必恃宠致败，非妾之所愿也。”上闻后言，遂止。上谕群臣曰：“忠臣爱君，谠言为国。盖爱君者，有过必谏，谏而不切者，非忠也；为国者，遇事必言，言而不直者，亦非忠也。比来朕每发言，百官但唯诺而已，其间岂无是非得失？而无有直言者，虽有不善，无由以闻，自今宜尽忠谠以匡朕不逮，若但唯唯，非人臣事君之义也。”

征南将军胡廷美、副将军何文辉率师至建宁，元守将同佥达里麻、参政陈子琦集僚佐谋曰：“闻大明军骁勇，自入杉关，诸镇兵皆望风瓦解，其锋不可当。今吾城中军士，亦不下万余，储畜尚富，可以拒守，不可与战。彼攻吾城不克，必将自退，吾因而乘之，或可以得志。”众皆曰：“然。”由是备御甚坚，廷美等进围之，数与挑战，达里麻等固守不出，我师环其四门攻之。

癸未，上谕省府臣曰：“尔诸大臣，既受封爵、进职位，可谓尊显矣，当同心辅国，以享禄位。朕尝思古之君臣，居安不忘，警戒盈满，常惧骄纵，兢兢业业，日慎一日，故能始终相保，不失富贵。大抵开基创业之主，待功臣非不欲始终尽善，如韩信、彭越自不能保全其功，深可惜也。至承平之后，旧臣多有获罪者，究其所以，盖其事主之心日骄，富贵之志日淫，以致于败。古人置欹器于座侧，正以戒其骄盈耳，汝等宜戒慎之。”又谓都督同知康茂才等曰：“汝等今成大功，岂汝一人之能哉？非军士同心效力，曷能致此？切不可挟功骄恣，轻忽下人。若此，则鲜有不败者，朕故吐心拳拳，为尔等言之。古之人主待其臣下，往往以权术驾驭，不以至诚相感，易生猜疑，故久而生变。今吾以直言告汝，常相警戒，非止在于汝身。汝又当以朕意训汝子孙，则可与国同其久长矣。”时皇太子侍侧，上指谓之曰：“太子年幼，未历世故，朕尝以此意诲之，使他日汝子成立，与吾儿共享太平，常如今日，则子子孙孙，无有穷也。”群臣皆拜谢而退。

元兵自广西来援永州，驻东乡桥，倚湘水列七营，军势甚盛。平章杨璟遣镇抚吕琛、指挥袁子明等击败之，获其万户丁武等一千二百三十九人、马一百余疋。宝庆卫百户周迪战死，上闻之，命礼部议褒赠，令有司祭之。

甲申，诏遣周铸等一百六十四人往浙西核实田亩，谓中书省臣曰：“兵革之余，郡县版籍多亡，田赋之制，不能无增损。征歛失中，则百姓咨怨。今欲经理，以清其源，无使过制，以病吾民。夫善政在于餋民，餋民在于宽赋。今遣周铸等往诸府县，核实田亩，定某赋税，此外无令有所妄扰。”复谕铸等曰：“尔经理第以实闻，无踵袭前弊，妄有增损，曲狥私情，以病吾民，否则，国有常宪。”各赐衣帽，遣之。

乙酉，上谓刘基曰：“曩者，群雄角逐，生民涂炭，死亡既多，休餋难复。今国势已定，天下次第而平，思所以生息之道，何如？”基对曰：“生息之道，在于宽仁。”上曰：“不施实惠而概言宽仁，亦无益耳。以朕观之，宽仁必当阜民之财，而息民之力。不节用则民财竭，不省役则民力困。不明教化则民不知礼义，不禁贪暴则民无以遂其生。如是而曰宽仁，是徒有其名而民不被其泽也，故餋民者必务其本，种树者必培其根。”基顿首曰：“陛下尽心如此，民其有不受惠者乎？传曰：‘以仁心，行仁政。’实在今日，天下之幸也。”丙戌，上御文楼，太子侍侧，因问近与儒臣讲说经史何事。对曰：“昨讲《汉书》七国叛汉事。”遂问：“此曲直孰在？”对曰：“曲在七国。”上曰：“此讲官一偏之说。宜言景帝为太子时，常投博局杀吴王世子，以激其怨，及为帝，又听晁错之说，轻意黜削诸侯土地，七国之变，实由于此。若为诸子讲此，则当言藩王必上尊天子，下抚百姓，为国家藩辅，以无挠天下公法。如此，则为太子者，知敦睦九族，隆亲亲之恩；为诸子者，知夹辅王室，以尽君臣之义。”

丁亥，上御东阁，御史中丞章溢、学士陶安等侍，因论前代兴亡之事。上曰：“丧乱之源，由于骄逸。太抵居高位者易骄，处逸乐者易侈。骄则善言不入，而过不闻；侈则善道不立，而行不顾。如此者，未有不亡。今日闻卿等论此，深有儆于予心。古者，今之鉴，岂不信欤？”

置中山卫亲军指挥使司，以周立为指挥使。

置济宁左、右二卫。

壬辰，克建宁。时征南将军胡廷美督兵攻建宁益急，达里麻不能支，夜潜至副将军何文辉营纳款，诘旦，总管翟也先不花亦率众诣文辉降。廷美怒二人不诣己，欲屠其城，文辉止曰：“吾与公同受命至此，为安百姓耳。今城降，欲以私忿杀人，可乎？”廷美遂止，乃整军入城，申严号令，毫发无所犯，执参政陈子琦，送京师，获将士九千七百九十余人、马二百七十三疋、银一万六千三百两、粮九万八千六百四十石，命指挥费子贤领兵守之。廷美即廷瑞，避御字，改今名。

癸巳，上与诸儒臣论学术。翰林学士陶安对曰：“道之不明，邪说害之也。”上曰：“邪说之害道，犹美味之悦口。美色之眩目，人鲜不为所惑，自非有豪杰之见，不能决去之也。战国之时，纵横捭阖之徒，肆其邪说，游说诸侯，当时诸侯急于功利者，多从其说，往往事未就而国随以亡，此诚何益？夫邪说不去，则正道不兴；正道不兴，天下乌得而治？”安曰：“陛下所言，深探其本。”上曰：“仁义，治天下之本也。贾生论秦之亡，不行仁义之过。夫秦袭战国之余弊，又安得知此？”

丙申，大将军徐达复自益都至济南。己亥，命道士周原德往登莱州，谕祭海神。原德未至前数日，并海之民见海涛恬息，闻空中洋洋然若有神语者，皆惊异。及原德至，临祭，烟云交合，异香郁然，灵风清肃，海潮响应。竣事，父老皆欣喜相贺，争至原德所曰：“海涛不息者，十余年矣。今圣人应运，太平有兆。海滨之民何幸，身亲见之。”原德还奏，上悦。

庚子，以邓愈为征戍将军，将襄阳、安陆、景陵等卫兵，征取南阳以北未附州郡。

授翰林学士陶安诰曰：“盖闻国家之立，必有一心之臣尊戴。匡辅用能，张其纪纲，植其表仪，正其名位，善其辞命，基图以大，国家以安，自古皆然。朕初渡江时，江南之士谒于军门者，陶安实先，即以帝王事功，期于始见之际，赞襄兵务，多历竿所，宣号令则军民信，议礼乐则体要成。建陈之论以忠，出纳之命惟允。至于捍城御侮，寇憝成擒，为郡治民，勤劳益著。肆朕君临大宝，念此翊戴旧臣，老当优之，不宜久烦以政，迺者开翰苑以崇文治，立学士以冠儒英，重道尊贤，莫先于尔，是用擢居宥密。俾职论思兹，特授以宠章，用昭国典，尚其勤于献纳，赞我皇猷，综理人文，以臻至治，可翰林学士、嘉议大夫知制诰，兼脩国史。”

立大都督府断事官，秩从五品。立善世院，以僧慧昙领释教事。立玄教院，以道士经善悦为真人，领道教事。

置各处水马站，及递运所急。递铺凡六站，六十里或八十里，专在递送使客、飞报军务、转运军需等物。应用马驴、舡车、人夫，必因地里量宜设置，如冲要处，或设马八十疋、六十疋、三十疋；其余非冲要亦系经行道路，或设马二十疋、十疋、五疋，驴亦如之。马有上、中、下三等，验民田粮出备，大率上马一疋粮一百石，中马八十石，下马六十石，如一户粮数不及百石者，许众户合粮，并为一夫，视使事缓急给上、中、下马，每驿有供帐使者，日给廪米五升，过者三升，设官一人掌之。水驿如使客通行正路，或设舡二十只、十五只、十只，其分行偏路亦设舡七只、五只，舡以绘饰之，每舡水夫十人，于民粮五石之上、十石之下者充之，不足者众户合粮，并为一夫，余如马站之例。递运所置舡，俱饰以红，如六百料者，每舡水夫十三人，五百料者十二人，四百料者十一人，三百料者十人，皆选民粮五石以下者充之。陆递运所，如大车一辆载米十石者夫三人、牛三头、布袋十条、小车一辆，载米三石者夫一人、牛一头、每夫一人出牛一头，选民粮十五石者充之，如不足者，众户合粮，并为一夫。急递铺凡十里设一铺，每铺设铺司一人，铺兵要路十人，僻路或五人或四人，于附近民有丁力田粮一石五斗之上、二石之下者充之，必少壮正身。每铺设十二时日晷，以验时刻，铺门置绰楔一座、常明灯烛一副、簿历二本，铺兵各置夹板一副、铃攀一副、缨枪一把、棍一条、回历一本。递送公文，依古法，一昼夜通一百刻，每三刻行一铺，昼夜行三百里。凡遇公文至，铺随即递送，无分昼夜，鸣铃走递，前铺闻铃，铺司预先出铺交收，随即于封皮格眼内填写时刻，该递铺兵姓名速令铺兵，用袱及夹板裹系持小回历一本，急递至前铺，交收于回历，上附写到铺时刻，毋致迷失停滞。若公文不即递送，因而失误事机，及拆动损坏者，罪如律。各州县于司吏内选充铺长一人，巡视提督，每月官置文簿一本，给各铺附写，所递公文时刻件数，官稽考之，其无印信文字，并不许入递。

征南将军汤和率帅师至延平，元参政文殊海牙等以城降，执元守臣平章陈友定送京师。先是，上遣使招谕友定，友定大会诸将，杀使者，置其血酒瓮中，慷慨饮之，誓众死守。至是，我师隔水而陈，分一军渡水，攻其西门。友定谋于众曰：“彼兵方来，其气勇锐，难与争锋，不如持久以困之，伺间而动，必有可胜。”遂严饬军校巡城，昼夜不少息。诸将请出战，友定不许，数请不已，友定乃疑其部将萧院判、刘守仁有携二心，即收其兵柄，杀萧院判。守仁知事急，来奔，士卒多踰城夜遁，自始围至是，凡十日，适城中军器局失火，炮声乱发。我军疑其内叛，遂并力攻城，友定见势穷蹙，乃与副枢谢英辅、参政文殊海牙诀曰：“大事已去，吾无以报国家，惟有死耳，公等宜自勉。”迺退于省堂，按剑，仰药饮之。达鲁花赤白哈麻具服，北望泣拜，与谢英辅皆自经死，赖正孙等夜开门出降。黎明，我师入城，友定气未绝，遂舁之出水东门外，值大雷雨，复苏，械系送京师。以唐铎知府事。友定子海，闻其父兵败，自将乐来降，遂并执之，遣仁和卫指挥徐兴安抚将乐。友定字安国，福州福清县人，徙汀之清流，世业农，为人沉勇，喜游侠，乡人畏服之。壬辰兵起，所在骚动，汀州府判蔡公安至清流募民兵，为保障，友定以壮士见公安，与语，奇之，令长所集民兵，署为黄土寨巡检。从福建佥都元帅吴按滩不花讨汀延、建邵诸山寨，以功授清流县主簿，寻升县尹。岁己亥，陈友谅遣康泰取邵武，邓克明攻汀州，转略延平、将乐诸处，行省乃授友定汀州路总管以御之，战于黄土，获其将邓益，克明遁去，元拜友定行省参政。岁辛丑，邓克明复取汀州，进攻建宁，不克而还。友定遂复汀州，开分省，守御升左丞。甲辰，又置分省于延平，以友定为平章。于是闽中八郡皆其所守，王师西征，驻军浦城，参军胡深与战锦江而败，友定执而害之。至是被执，及其子送至京师。上诘之曰：“元纲不振，海内土崩，天命更革，岂人力所能为？尔窃据偏方，负固逆命，害吾参军，杀吾使者，陆梁弗服，欲何为哉？”友定对曰：“事败身亡，惟有死耳，尚何言？”遂并其子诛之。

辛丑，置建昌卫、沅州卫。

上谓宰臣曰：“朕每燕居，思天下之事，未尝一日自安，盖治天下犹治丝，一丝不理，则众绪棼乱，故凡遇事，必精思而后行，惟恐不当，致生奸弊，以殃吾民，以此不敢顷刻安逸。至于刑法，尤所关心，然此非一人所能独理，卿等皆须究心，庶几民无冤抑，刑狱清省。汉宣帝言狱者所以禁暴止奸，养育群生，甚淂用法之意，卿等宜体之，毋忽也。”天下来朝，府、州、县官陛辞。上谕之曰：“天下初定，百姓财力俱困。譬犹初飞之鸟，不可拔其羽；新植之木，不可摇其根，要在安餋生息之，惟廉者能约己而利人，贪者必朘人而厚己，况人有才敏者或尼于私，善柔者或昧于欲，此皆不廉害之也，尔等当深戒之。”








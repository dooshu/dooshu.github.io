温慕柳先生像赞


同科者数以千计，同甲者数以百计，惟君与予，论交最挚。人海京师，为相见始；桑海归来，为相知始。人皆予诮，君独予慰。浮沉十年，韩山韩水，过固相规，善亦相誉。予自命尹，君自命惠；惟予知君为狷者，惟君知予为狂士。狂狷趣殊，道实相济，开学界于岭东，愧高名之并峙。自君之亡，郁郁谁语？茫茫四海，谁复知己？冥冥九天，相见梦寐。画工貌君，不过貌似；伟君之神，惟予而已。何以传之，视此文字。此人此文，垂千万岁！






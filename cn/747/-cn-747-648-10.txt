○授杜叔良左领军卫大将军制

敕：十二卫大将军，典掌禁旅，张皇六师，犹藩垣之捧宸极也，为任不细。是以出则授以弧矢，驱犬羊於虏庭；入则委以爪牙，领貔貅於魏阙。中外递用，佥谓恩荣。前朔方灵、盐、定远等城节度副大使知节度事观察、处置、押蕃落等使元从奉天定难功臣开府仪同三司检校工部尚书兼灵州大都督府长史大夫上柱国安定郡王食邑三千户杜叔良，将门之子，不坠弓裘，颇阅《诗》《书》，素明韬略。顷以五原近寇，御侮才难，遂俾殴攘，实资毅勇。星霜屡换，节制斯勤，虽不立奇功，而无忘慎固。尚多毗倚，乃命徼巡，勉服新恩，以彰前效。可骠骑大将军行左领军卫大将军，元从功臣勋封如故。


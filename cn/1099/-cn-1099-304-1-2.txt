○修邊 【 薊鎮修邊】

嘗聞長城之設、古為無策、我朝　祖宗以來、未聞有修邊之事、而亦未聞有胡虜之強、夫何數年以來、修築益急、而虜患益熾、稽之宣大工完之後、失事者屢矣、是果墻之不恃耶、宣大之墻不足恃、則薊鎮之墻不可修、薊鎮之墻不可缺、則宣大之墻不可棄也、今宣大巳成之墻、棄而不守、薊鎮未修之邊、從而創築愚不暇不為宣大詳、請自薊鎮論之可乎、夫薊鎮東至山海、西抵居庸、延袤二千三百七十餘里、今十區所議、工程二萬九千五十八丈。以步而筭之。止有七萬九百一十六步。每三百六十步為一里。止得二百餘里。盡數通完。未得十分之一。則各區無墻者。尚二千餘里矣。縱使修完。每步一軍。則巳用八萬之眾。沿墻列守。亦未得十分之一。則各區未守者。尚有二千餘里矣。中間險夷異勢。薊鎮逼近京邑邊牆不可不修然自有牆以來夷虜臨邊軍士據牆以堵回者絕少非出塞迎擊則入口截殺耳固知邊牆不可不修而亦不可恃也所修者固為極衝。而不修之地。尚有衝於原議之外者亦多矣。該鎮所恃者不在於內口墻垣之險而在於外口重山之險萬一屬夷勾引而來。跋涉千里。登越萬山。及至關下。中國繁庶。巳在目中。一線之墻。豈肯空回。况乎地視墻。墻固為險以山視墻則墻亦失其險矣而况二千餘里。未必盡皆有墻者乎。墻雖可恃。軍數不足而况未必盡皆有兵者乎。縱使有兵以守墻。况山勢原非平漫。則山高而墻卑仰面而受敵者亦多矣夫修邊以防零寇可也。恃之以禦大舉不可也。為今之計。抑為省修墻之力以行操。省修墻之費以行賞。操久而藝精。賞明而眾勸。與其疲勞於泥水之中。孰若馳驅於金鼓之下。免其擡土運石之苦。而付之以彎弓馳馬之事。其轉移之機甚易。而操演之勞。亦將不以為苦矣。今也春夏專於修墻。而氣力精神。消磨巳盡。防秋之時。聚而為兵。不知孰為行伍。孰為號令。且氣竭而力疲。藝生而膽怯。是故鼓之不進、金之不退、自守且不能支而望其迎鋒以遏虜乎、苟能罷修邊之議不必推牛享士而力可全也、不待投石超距而氣可鼓也、驅之以戰可勝也、限之以守可固也、至是則有墻可也、無墻亦可也、愚故曰修墻不如蓄銳、


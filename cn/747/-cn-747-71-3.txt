○委中书门下处分制科及第人诏

王者谨天戒，酌人言，叶时凝命，资贤替理，斯为令典也。朕以菲德，祗膺大统，岁属凶旱，人思厎宁。庶察弊以勤理，因举能而询众，科别条问，临轩致诚，载搜尤才，果副虚伫。贤良方正能直言极谏科举人，第三等裴休、裴素，第三次等李郃，第四等南卓、李甘、杜牧、马植、郑亚、崔玙，第四次等崔谠、王式、罗绍京、崔渠、崔慎由、苗愔、韦昶、崔榑，第五上等崔涣、韩宾；详闲吏理达於教化科举人，第四次等宋昆；军谋宏远堪任将帅科举人，第四次等郑冠、李栻等：皆直躬遵道，博古知微，敷其远猷，志在宏益。实能攻朕阙，绍政经，究天人交际之理，极皇王通变之义，指切精洽，粲然可观。既校才於试可，宜旌能於受禄。其第三等第三次等人，委中书门下优与处分。第四次等第五上等人，中书门下即与处分。


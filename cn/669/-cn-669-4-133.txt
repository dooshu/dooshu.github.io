133　詩緯言詩之本質　四始五際論説


詩緯含神霧曰：「集微揆著，上統元皇，下序四始，羅列五際。」又曰：「詩者，天地之心，君德之祖〔一〕，百福之宗，萬物之户也。」推度災曰：「建四始、五際而八節通。」以上俱見太平御覽六百九。〇宋均注曰：「集微揆著，若緜緜瓜瓞。人之初生，揆其如是，必將至著，有天下也。」氾歷樞曰：「午亥之際爲革命，卯酉之際爲改正。辰在天門，出入候聽〔二〕。卯，天保也；酉，祈父也；午，采芑也；亥，大明也。大明在亥，水始也；四牡在寅，木始也；嘉魚在巳，火始也；鴻鴈在申，金始也。」以上見詩大序正義。翼奉學齊詩，聞五際之要十月之交篇。郎顗曰：「四始之缺，五際之戹。」五際本於齊詩，四始與毛詩序異，蓋習聞其説而失之也。

【三箋本附程瑶田云】王氏言四始五際，引據未審。詩緯氾歷樞之言五際也，見詩序「是謂四始，詩之至也」下。孔氏正義云：「鄭作六藝論引春秋緯演孔圖云『詩含五際六情』者〔三〕，鄭以氾歷樞云：『午亥之際爲革命，卯酉之際爲改正。辰在天門，出入候聽〔四〕。卯，天保也；酉，祈父也；午，采芑也；亥，大明也。』然則亥爲革命，一際也。亥又爲天門，出入候聽〔五〕，二際也。卯爲陰陽交際，三際也。午爲陽謝陰興，四際也。酉爲陰盛陽微，五際也。」孔氏此釋，頗能説五際之義。然緯言「辰在天門」，今曰「亥爲天門」，疑不能明。及考後漢書郎顗傳：「順帝時，災異屢見，公車徵顗。顗條便宜七事。其第七事中，引詩氾歷樞曰：『卯酉爲革政，午亥爲革命，神在天門，出入候聽〔六〕。』言神在戌亥司候。」宋均注云：「神，陽氣，君象也。天門戌亥之閒，乾所據也。」據此始與孔氏所釋相應。今孔疏所引詩緯，恐後人據轉寫譌本而改之。吾疑王氏所採已是僞本，故不引孔氏「亥爲天門」云云，以亥之與辰兩不相應，而不知其「辰」爲「神」字之譌也。「卯爲改正」，亦當爲「革正」之譌，郎顗傳所説甚明，而宋均之注尤顯。又按河圖括地象「西北爲天門」，楊炯少姨廟碑「崑崙西北之地，天門也」，亦可與「天門乾所據」之説相發明。且翼奉傳注，孟康曰：「韓詩外傳云：五際，卯酉午戌亥也，陰陽終始際會之歲，於卯酉午亥外，加戌以定之。」是又與「天門戌亥」之説脗合。又五際推演，據氾歷樞曰：「凡推其數，皆從亥之仲起，此天地所定位。陰陽氣周而復始，萬物死而復蘇，大統之始，故王命一節爲之十歲也。」言之甚鑿鑿。然其法未經講習，終難了然，而應劭之注翼奉傳，則又以君臣、父子、兄弟、夫婦、朋友爲五際，是又不承取詩緯之義，至詩緯以卯酉午亥配天保、祈父、采芑、大明四詩，終亦疑不能明也。

【瑶田又按】詩序之言四始，指謂國風、小雅、大雅、頌，箋以爲王道興衰之所由。而詩緯則謂亥水始、寅木始、巳火始、申金始，亦淺近無深義。又配以大明、四牡、嘉魚、鴻鴈諸篇，夫固有所受之，度亦不關至要。吾疑作詩時，不當與十二子相應，則毛氏之説允矣。至章懷太子注郎顗傳，云四始謂關雎爲國風之始，鹿鳴爲小雅之始，文王爲大雅之始，清廟爲頌之始。又以四詩之首篇爲始，義亦淺近，不若詩序「王道興衰所由」之義爲精深也。

【瑶田又按】讖緯家言，康成説經多引用之。此亦一藝，其來有自，故推演頗有徵驗，未可盡非之。然而儒者之道，先難後獲，責效望報，非所敢知。苟其通經致用，其爲明效大驗，可勝言哉。郎顗所謂「四始之缺，五際之戹」，其咎歸於不求賢則逆天違人，而災眚降、化不行也。因舉黄瓊、李固，言「若還瓊徵固，任以時政，則可垂景光而致休祥」，然則災異屢見，雖曰天運，豈非人事哉！

【繼序按】程説甚覈，但十二支可云十二子，亦可云十二辰，祇言「辰」，則嫌于「辰巳」之辰耳。「韓詩外傳」，當改「内傳」。

【元圻案】漢書翼奉傳：「奉，字少君，東海下邳人也。奉上封事曰：『臣竊學齊詩，聞五際之要十月之交篇，知日蝕、地震之效昭然可明，猶巢居知風，穴處知雨，亦不足多，適所習耳。』」〇後漢書郎顗傳：「顗，字雅光，北海安丘人也。順帝時，災異屢見，顗詣闕拜章曰：『夫求賢者，上以承天，下以爲人。不用之則逆天統，違人望。逆天統則災眚降，違人望則化不行。災眚降則下吁嗟，化不行則君道虧。四始之缺，五際之戹，其咎由此〔七〕。』」〇詩大序：「是謂四始，詩之至也。」箋云：「始者，王道興衰之所由。」正義曰：「四始者，鄭答張逸問云：『風也，小雅也，大雅也，頌也，此四者，人君行之則爲興，廢之則爲衰。』」

〔一〕「祖」，原作「主」，據元刊本、清嘉慶本改。

〔二〕「候聽」，原作「聽候」，據元刊本、清嘉慶本乙正。

〔三〕「作」，原作「於」；「候聽」，原作「聽候」，皆據四庫本毛詩注疏卷一國風周南關雎校正。

〔四〕「作」，原作「於」；「候聽」，原作「聽候」，皆據四庫本毛詩注疏卷一國風周南關雎校正。

〔五〕「作」，原作「於」；「候聽」，原作「聽候」，皆據四庫本毛詩注疏卷一國風周南關雎校正。

〔六〕「候聽」，原作「聽候」；「由」，原作「如」，皆據中華本後漢書卷三〇下郎顗傳校正。

〔七〕「候聽」，原作「聽候」；「由」，原作「如」，皆據中華本後漢書卷三〇下郎顗傳校正。






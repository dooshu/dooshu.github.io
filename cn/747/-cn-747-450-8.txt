○请修义仓表

臣某言：臣闻荷覆载之德者，愿酬天地之仁；怀涓埃之勤者，冀裨海岳之大。所以思或出位，知无不为。况臣受宠过深，感恩逾切，不竭忠以自效，是盗禄以苟安。臣某中谢。臣伏见三时愆雨，一谷不登。黎庶以（阙二字）不知，卿士以月俸自恃。窃惟圣虑，已积忧勤；凡在人臣，何以安处？昨者自春及夏，时雨渐愆，陛下心忧於清穆之中，躬祷於灵池之上。精诚所至，昭感遂通，祥禽呈瑞於御前，膏雨布泽於天下。遂使百谷皆稔，九土大丰，国无不获之夫，代成廉让之俗。斯乃皆由圣德，上合天心，顾此齐人，俱受其赐。此何异开口待哺，澡身仰衣。岂知宸衷不可常劳，灵雨亦难恒若者也。必在酌尧舜之至道，举祖宗之成法，复修义仓，以救歉岁。则黎人绝水旱之困，陛下释忧勤之念。君逸无劳，乃合至道；足食无患，斯谓雍熙。岂臣率心，实闻方册，又臣伏以赋税之道，理化之源，必资考古酌今，以通其变，俾为经制，岂利因循？各具状别随表。臣某中谢，伏以圣心属念，惟在黎元；微臣蠢愚，尝历州府。敢以所见，备於上闻。徒竭诚请，理犹未明。轻冒宸严，不胜陨越。


续集卷二十三

<集部,别集类,明洪武至崇祯,东里集>

钦定四库全书

东里续集卷二十三　　　明　杨士奇　撰跋

重识杨氏族谱後

近观宋史於上世谱微不合故此本序文重补窜廿九字始祖增注四十一字总七十字而悉用图书盖之

重题雪夜清兴倡和後

士奇既集倡和之诗而识之又辱馆阁诸公素於吾两人交好者题及和章联珠叠璧光彩辉映胡公所云後日佳话者不在兹乎不在兹乎

杨氏族谱始祖府君位下增注

此据旧谱所录然唐官制无虞部侍郎一曰为员外郎且覃已仕宋不应其孙尚仕南唐姑仍旧录以俟考

罗氏族谱文後

右西昌旌孝坊罗氏族谱之文凡十篇皆邑中先辈名公之作多出亲书惟藩先生序出先伯益民府君之笔先叔祖平洲府君跋语出先伯通判府君之笔广平刘先生序出其徒兴宁主簿陈士瞻笔谱盖德安贰守罗公所集前四篇为德安公作後六篇为德安公之叔寛则作今谱已亡独存此文耳德安公持行如玉雪为政一本於仁厚官满坐诬谪戍甘肃节行至老死不毫发变既老官取其长子宪代役数年宪死又取其季子京代士奇幼尝荷德安公教育至是白其情於仁宗皇帝遂命免京并免宪遗孤独归乡今罗氏之族无几人独德安公有子孙知慕诗书仁宗皇帝天地大恩臣士奇与罗氏万代子孙铭刻肝心何以报何以能忘而亦德安公之德有以迓承之欤宪之子昇近来北京省余余衰老暂留扶持而京寄此文令昇装潢属余题盖罗氏上世已具前诸公之文余特着德安公大槩以示公之後人云

刘士传雅寓斋卷後

雅之为言正也常也寓之为言旅也寄也夫居一室之中与天地之内一朝一夕与数千百年皆旅而寄也不可以常也正而常也其惟道乎其体极乎精一先天地不见其始後天地不见其终常久不忘者也然无处而不有焉察而由之吉昧而违之凶惟君子者於大而君臣父子之际小而动静语默造次颠沛之顷不敢以去道虽知其所不可常而不敢忽其所常久不忘者不务是以无所处而不当无所往而不自得也士传谦谨好善官侍近有年今奉藩宣之命而西其必不以所处之不常而或变其道之常者乎将行出此卷求题故为书此士传勉哉

源泉处士墓表後

余始至京师数往还太学识吾郡之士刘长谦於诸生中和易忠信其学笃实不浮其言弗倍於道心爱重之与之交其後长谦被擢为中书舍人予亦迁翰林居相接出入相偕与长谦益密也长谦内外一致益久而益信此虽其生质之良亦必本於教乎今观学士解公所为其祖源泉处士墓表称处士在元时亲炙吴文正虞文靖及乡先生刘申斋解竹梧诸君子故其趣向知解高明正大有异於人而退守数十年竟不辱其门又称处士晚年拳拳教其孙以务学成家不可为傲惰骄易尝指长谦曰成吾志者必在是以此观之长谦信本於学乎孔子曰鲁无君子斯焉取斯然究处士之所本又後矣噫世之人有能成其德而谓非本乎父师之贤殆未必然哉

袁氏谱後

族谱之作所以明源本系孝敬亦有昭先德之义焉今世士大夫家能存其谱牒者什裁三二或遭时多故丧失不存或虽存之而无贤子孙为之缉理卒使後世无所於考斯二者皆可谓不幸也已中书舍人四明袁忠彻示余以其家君前太常寺丞庭玉所作袁氏族谱观之盖有可嘅者矣袁氏有谱谱历时变故独完中为族人诡利者所匿几废矣赖太常之父菊村先生力追修之至太常又衍为此图以永其传夫使袁氏世世子孙观於此图以克究知其源本而敦於孝敬不至为行道之人者岂非不幸之後有至幸者乎菊村父子非袁氏贤子孙哉袁氏积忠累厚代有显者菊村之曾祖又尝为吾邑大夫即旧德之难忘睹名贤之有後嘅叹之余益增起敬

萧以軏哀辞後

前永新令四明乌继善先生所为泰和萧以軏哀辞以軏之子德邻介其从兄德蕡求余识一言余少识以軏知其有厚德因三复斯文叹曰此於以軏非有所溢誉而乌先生亦非可以溢誉人者言虽约而意已切至事虽略而他可类见其可宝也已夫孝弟百行之源也心存乎孝弟积诚不已可以通天地格鬼神致福祥以軏孝弟之行着矣而乌先生惜其年不永若有疑於天道夫天道报施固有不在其身在其後之人如三槐王氏之类者以軏虽不幸蚤卒卒之时惟有德邻才数岁而今既壮矣温然端厚日勉於善以植其身兴其家数子森然蚤莫力督其学皆有可望天道之於以軏岂不信乎乌先生特未之蚤见耳见之乌有所疑哉惟夫谇箕?墙者而终获福祥则是天之道不可信然此亦必无之事矣孔子曰积善之家必有余庆积不善之家必有余殃夫善莫先於孝弟弃孝弟不善莫大焉故因乌先生所言而推明之萧氏之子孙宜世世宝此以知所务也

出师图颂後

此出师图今太子太保成国公朱公所藏厥考东平武烈王永乐四年出师之图也间出示余属识岁月士奇伏自思惟师出之岁叨职词林实与扈从亲覩文皇帝之誓师东平王之祗命及军容之甚盛天日之融霁欢切於中尝作出师颂以纪当时之盛事兹敬书於图上以复于公於戏惟东平王忠精义气大功伟烈褎然中兴诸将之首其规模之宏远经略之深长简在上心是以特受股肱心膂之寄虽天不憖遗大星坠营於今三十有八年太保公敬承爵位恭事四圣纯诚茂绩焯着于庭江汉之诗曰召公是似其太保公之谓乎光啓於前光绍於後大雅云不显亦世猗欤盛哉

族孙俊本宗谱系後

此吾族兄仲素先生谪居淮安时手録其本宗一派谱系以遗其子之纪使不忘所本也仲素之考经历公在故元时赀业之富号杨半州而身没之後子孙沦落散徙几不能自存盖盛极而衰亦理之常而仲素先生虽颠沛囏难之中守身如铁石持行如玉雪则先世流风遗泽故在也先生没三十年之纪死亦二十年之纪之子俊持此卷来谒余感嘅之余书以归之

尹务厚寄子诗後

右吾邑尹务厚先生寄子之诗盖以代家书也澂江距庐陵万里而自道居官数年所得家书惟此无几先生谢世遂为絶笔夫士君子大节立身事亲事君三者而已观此足以知先生所存而自道用之虽终身不厌可也後先生没之四年里契家生杨士奇得拜观焉敬识于後

书康仲矩墓表後

民献从季望运赋至京师遂求余此文民献拜季望亦拜文成授之又皆拜皆欣欣然喜动顔色盖季望之爱兄不减民献之爱父也辞去十余日渡江暴风覆舟叔侄皆溺死行李无一存者余闻之悲悼泣下夫以康氏一家雍睦之行积之有素而季望民献淳笃务善犹难得一旦至此造物者之意果何如哉遂重书此文寄民阜民则并悼季望民献之不幸又以少慰老姑之悲云尔

彭氏族谱後

世之所谓故家者必其先世有勲业有德义有文学表着乎当时或传诸国史或见诸钜公硕儒文章之所记载後世观其所录知其人因思识其子孙则其有存而不至乎絶续者盖百中得十而已而十之中求其皆良善不愧其先者又仅得三二焉岂其先世所积者不足以贻谋垂裕哉抑或後之人有不克善承者乎其亦必有系得不得於天者然矣吾邑以勳业德义文学称故家者亡虑累数十姓而邑中为盛屡更时变邑中故家其子孙不凋丧灭絶则迁徙离散如风涛烟絮播荡无极故虽有良善不愧其先者人亦鲜知其为某氏之遗也是以求其连十数世合族而居尊卑耄穉朝夕必聚出入必偕人皆知其为某氏之遗者仅见月池彭氏一姓而已彭氏之先以德义文学跻荣仕板者相望也见诸周文忠公杨文节公及公之子东山先生以下诸钜公与彭氏诸祖往还文若诗粲然可徵而其子孙业诗书持操节以承其先者虽数更时变而益远益盛无离散之患其盖有以得於天之保佑者矣夫所以得於天者未必不由乎人也昔张公艺其家当五代兵戈纷扰之时而独能保族完家聚处敦睦如一日夫当时之人其智力加雄张氏者何限而称能保宜其家族如张氏者何其鲜也非世服仁义积忠信有以得夫天之保佑者其能之乎然则天之所以保佑於彭氏者其亦必有所自矣今与智先生方仕为香山丞将见於勳业与和先生又以德义文学表率乡後进仰止二君而兴起乎下者益多士升亦其一矣则天之於彭氏其意讵可量哉士升为二先生从孙为原泰君长子质美而善学今年来受业女兄之夫萧直史用道於京师将归示余此谱以余家於彭氏世好也又欲余题其後辄为歆羡书此士升其归而益思修其所以得乎天者可也

书时思仪略

前四川布政司左参政天台夏公庭简作时思仪略一卷授其家之子若孙使遵之以岁时祀其祖考者也仪文器物具有成式盖本之朱子所定而参以国朝之制至明且备俾将事之际不待考论古今循而行之无一不合於度者厚哉公之用心也凡祭祀之理有其诚即有其神然莫切於祖考者气脉之相通实理之相关也是以孝子慈孙事死如生事亡如存颛颛乎其诚而仪文器物之详皆所以将其诚焉况供祭有田经画有素而无临事仓卒之虞使得以专一志意於对越交感之间非用心之厚其能周备如此哉士大夫之家其礼之大者曰冠婚丧祭而严祖考交神明又其大者也观公是举非致隆其大者欤抑将不止於此乎君子之行道也自亲以及民由内而逹外夏公今佐方伯旬宣之任治数千里之地诚推广是心使所被及者咸归於公之厚其亦必始於此欤因公示此编辄为题诸卷端

书赠地理师罗仁则卷後

右诗文一卷凡若干首武昌艾仲宣求诸大夫士以赠其友宜阳地理师罗仁则者也悉称仁则端乎术慎乎德不志乎利矣最後求余言自天地定位而川岳形焉川岳古今不易人事恒昕是而夕非地理若无与也惟人之体祖父所遗一气之感其理亦有不得废者然今之抱斯术者往往张为吉凶祸福之说为人子孙习闻其说谓吉与福可立致而凶祸可终身不及也於是竭力殚财今年葬某原明年改某向四寸之棺播迁者无宁岁矣夫仁人孝子岂如是其用心哉何者使吾亲体魄复于土不坏於卑湿狐鼠不以旦莫速朽其可矣彼吉凶祸福出於天之所命德之所召者其可以苟为哉号其为亲而为已之吉凶祸福是计吉凶祸福不可计而吾亲之体魄其弊已有不忍言者此非操术之不端事亲之不诚而皆汲汲利已者之过乎仁则端乎术慎乎德不志乎利仲宣惓惓於张人之善徒以友谊之厚亦非有所图利於已者是宜大夫士言之而不厌欤

刘尚书譔拙存萧先生墓碣铭後

槎翁先生文章行义为当世名臣於人不易许可然闻一善行辄喜称道之不置口或见诸文字以传矧於乡邑辈行之尊操履之笃又有世戚之好如拙存先生者宜其惓惓不能已於言也拙存先生茹清涵淳而引恬养高足乎中无慕乎外超然自得此非世所谓有道者乎至今乡人老长犹有能言当时事者斯文真不愧郭有道者矣司马子长云闾巷之人欲砥行立名者非附青云之士恶能施於後世拙存先生为不亡矣後作铭之四十五年拙存曾孙仲德以示余题三复起敬辄书于後

上模曾氏族谱後

西昌曾氏故儒家始居邑西郭宋盛际有孝子肃其诸子皆举进士有禄位其族散处不一而居澄江之南上模里者子孙蕃衍赀产丰硕且世笃於善儒不乏继盖数百年矣非本於其先世积累之厚乎乔柟钜桧根柢深固斯其枝条敷畅茂密干云蔽日理之常也今骤起之家朝荣夕谢猝立遽仆者盖无本故也本者何德善是已曾氏可徵矣使继今为其後者愈益积累无已焉其有徵又可量乎刑部主事翬为此谱求一言故推本致朂励之意

书杨氏训子诗後

右太子少傅工部尚书兼谨身殿大学士建安杨公训其长子恭之诗五十韵前自有序於畴昔离合之故与夫激励期勉之意何其周且悉哉虽庸衆人承父训若此当知自奋矧恭乎哉恭字允寛余与公同官二十有六年及见允寛丱角入小学淳实粹然执礼不妄语时既失恃公扈从在北京允寛独留南京未尝少纵也无几归闽不相见十六七年余雅爱允寛遇从闽来者每询其所进皆以为桂林之翘秀蓝田之温润也尝念初同官七人七人之子其克谨静谦让而有立盖允寛为首非独心重之入以励余之子出以扬於朋友未尝不举允寛也其年今三十有三於不忝杨氏可必矣而公犹不已於训者盖父之於子如天之於物岂以既成而遂辍夫雨露之养哉然君子有身训者焉公为今名臣凡发诸心施诸事上为圣天子所宠任下为士大夫所誉道乡慕者允寛亦必默观而思承之哉允寛省觐北京不数月奉命南归出此卷求志故为书此

鲁王书正固先生卷後

右鲁王殿下大书正固先生四字赐纪善王贞矩度端严神采飞越虽即其名之义亦重其行之有以副乎此也贞博学慎行不矫激以为异不阿狥以取容言动雍容率由於礼盖文学德义於今伟然藩国老成人而非贤王乐道重儒知之明遇之厚贞虽贤亦未尝以得此也可为盛矣士奇於贞交久前二十七八年尝同事翰林昔之同事者廿余人今存三四人惟贞春秋高而无忝职任则又余之有愧贞也故拜观此书惟起敬

杨氏族谱图後

杨氏旧有祠在延真观存古堂祠有二碑其一为族谱图今存古堂主海云彭公少时犹亲见之观毁於兵祠与碑俱废後之人不复得见也余重修此图海云览之为道少时事历历余深有感焉已而海云恳求此纸盖其祖母孺人实吾容斋府君之子敦本重义之心有不能自已此岂寻常方外之士谨识以归之则吾杨氏子孙览斯图者其敦本重义之心有能自已乎

许岳胤墓志铭後

许岳胤吾友中书舍人鸣鹤之冢子十余岁从其父来京师是时乡郡朋友子弟居京者多也而求如岳胤端重向学不务外盖鲜矣永乐已丑鸣鹤扈从赴北京岳胤治家之隙数执所业就余请益駸駸见端绪矣而持身尤谨余爱重之每对之意欣然相亲也往往称道之於缙绅间以为许氏有子而无几岳胤卒盖余深悼惜之又以为许氏之不幸今忽忽六七年每遇後生晚学有不当人意者辄复思岳胤矣一日其父出学士胡公所为墓志之文读之余能已於情哉呜呼於余如此於其父之情宜何如哉

萧氏与春堂卷後

余少与子震子巽同学海桑先生之门尝登与春堂拜天与翁苍顔白发风流儒雅而兰桂森森光采照映何其乐也时先生方为文记与春而缙绅君子相继咏歌之渢渢乎又何盛也翁既没子巽亦物故於今二十余年每展诵斯文未尝不嘅焉以思肃焉以敬而不能忘夫二十余年之间光华富贵倏忽消灭如烟云飞鸟之过目而不留於心者多矣独与春堂犹使人思之敬之不忘文章固不可少哉堂中今独子震在而白发纷如子孙绕膝其乐殆不减若翁而学士大夫续为之文若诗亦富矣其将使人不忘之於後者益无已耶盖事因文而着文称德而传萧氏忠厚乐善着闻乡闾久矣斯文可传无疑後之观於萧氏有所兴起欲托文以光远者其亦懋修於己乎

韩复阳墓碣後

国初文章浑厚高古者金华胡仲申先生杰出羣辈宋学士景濂尝谓见世之士多矣心之所仰而服者惟先生先生之文岂独今之所难遇哉又谓先生於人鲜所推让所许者衆必以为贤信斯言哉余少得其文集见所铭墓六人韩复阳其一也称复阳孝於亲力学好古处乱世而不污其以医名盖寓耳当时论吴中之士必以复阳为首称余尝心识之今与复阳仲子公逹同朝公逹恂恂小心方自御医陞太医院判宠遇日隆天道之报施韩氏有在哉因暇与论及斯文遂出示所摹刻本盖与集中不同百余字审之当是刻本为正刻本詹公孟举所书予平生见公小楷此为第一盖公法书亦国朝之杰出者夫发潜德之幽光稡词翰於二杰韩氏子孙尚世世宝此以图继弗隳哉

吴氏族谱後

右新喻吟峯吴氏族谱着自始徙吟峯之祖栖筠至於今刑部郎中方大凡十七世其间诗书科第仕宦累累有纪文献足徵矣周礼小史掌邦国之制奠系世辨昭穆世者诸侯世本今世谱始此盖古之人以仁其族者也然世谱非有贤子孙则不知作之吴氏其代有贤者故纪载详明继继不絶欤谱前有包孝肃後有梁石门之序孝肃於栖筠之孙为同年石门於吴氏之居为同里此其言岂苟然者哉余每读苏文定公浩然堂记思识吴氏之後世今大司寇南康魏公於人不苟许可数为余道其属官之廉公闓敏者方大必在甲乙数吴氏之庆泽其未艾哉其未艾哉

都城览胜诗後

正统四年重作北京城之九门成崇台杰宇岿巍弘壮环城之池既浚既筑堤坚水深澄洁如镜焕然一新耆耄聚观忻悦嗟叹以为前所未有盖京都之伟观万年之盛致也於是少师建安杨公少保南郡杨公偕学士诸公以暇日登正阳门之楼而纵览焉高山长川之环固平原广甸之衍迤泰坛清庙之崇严宫阙楼观之壮丽官府居民之鳞次廛市衢道之棋布朝觐会同之麇至车骑往来之坌集粲然明云霞滃然含烟雾四顾毕得之而胸次轩豁趣与景会乐哉乎游也南郡公有诗诸公皆倚和之缀辑成卷是时仆以赐告南归不及与游既获覩群什而歆艳焉皆所谓登高能赋之大夫者也讽咏之余因嘅叹凡事之成各有其时太宗皇帝肇建北京既作郊庙宫殿将及城池会有事未暇及也已而国家屡有事久未暇及皇上嗣大位之五年仁恩覃霈海宇乂宁始及於斯而不日成之岂非得其时者乎夫得其时而不得其人犹未也盖尝闻之命之初下工部侍郎蔡信扬言於衆曰役大非徵十八万民不可材木诸费称是上遂命大监阮安董其役取京师聚操之卒万余停操而用之厚其既廪均其劳逸材木诸费一出公府之所有有司不预百姓不知而岁中告成盖一出安之忠於奉公勤於恤下且善为画也谓事之成非由於人乎嗟夫一事之成犹必得人则於为国家天下之重且大不可推见乎

白云山房记後

右白云山房记二篇前吏部尚书吾邑刘子高安成刘云章两先生为前山东塩运副使吾邑萧鹏举先生作也前七八十年吾郡斯文巨擘如尚书冠冕佩玉之文安成道德性命之学学者皆重山斗之仰若运副仁义之行氷蘖之操上追古人近代寡见也士奇今获拜观此卷於运副之子翰林编修鎡所盖三絶具焉谨识敬仰之意如左萧氏子孙尚永宝之

黄教谕资深斋卷後

浦城黄友文教谕清江时与余舅氏陈孔立先生相善余尝一访之清江邑庠弗遭也今年相见於京师友文端雅重厚言动不违探其装得所蓄资深斋诗文一卷读之盖知其所用心焉友文求余识一言於是坐客有谈农家力穑之事者曰方春和时有事播种迨其既逹驿驿厌厌勤耕耔之务谨旱涝之备一以时候不违其宜小大毕劳不揠不息力勤而功厚至於秋之时薿薿乎其盛矣由是厚获而博歛休休焉油油焉凡旦暮寒暑公私百务之所需不假外求一取给於家无不充然如其意欲者斯皆为之得其理不遗其力是以其获之厚而用之不可尽也余闻其言以为有合乎圣贤论学之旨故采之以缀於诸君歌咏之次

桃源萧氏族谱後

余少时先生长者游学则闻邑中故家若桃源萧氏者系出梁祭酒子云有所从来其时思贤及其弟思和皆春秋高思贤端重负气义思和爽朗特逹两翁既没世思贤之子安常安韶思和之子安正亦杰然拔出前六七年安韶冢子德蕡请余教授塾中时德蕡诸父惟安正甫一人独在岁时高堂广会安正甫东位坐余宾位诸弟子侄孙从次序列两行下无虑百数十人衣冠礼秩雍容敬爱蔼如也余闲暇无事辄与德蕡兄弟出所居缘石台涉溪登槎峯之颠引目四望山水环抱原田衍沃迤逦数百顷皆不出萧氏余尝徘徊爱之因究其先自宋贡士讳汉卿者始居於此其家所藏汉卿铸锺犹在盖至今若干世矣其子孙庶富益盛而谭诗书治儒者之业未尝乏焉尝窃自叹以为凡物之盛必因其本萧氏之盛必本於祖考积仁累厚之所致乎如使其子孙继今所存所施皆惟厥祖考仁厚是继则又将以敷遗於後者岂有涯乎德蕡有才諝慷慨尚义洪武中尝从事秋官今退处家食汲汲以继先裕後为事今来京师出此谱求题谱盖德蕡所重修者观此可以知其仁厚之意夫惟仁厚可以继先而裕後也德蕡归见其族之人尚以余言告之

东莱黄公训子书後

父於子至亲莫加焉故致爱亦莫加焉然人之爱不同君子者以义细人者苟利之而已工部尚书兼詹事府詹事东莱黄公再命往交址也手书数事留训其子琮皆持身治家处人之要道所谓君子之爱其子也琮能敬父之教装潢为卷用旦夕览省以余父之执求志一言昔赵伯鲁受简於父无几而忘之彼亦人子也琮可谓难矣然善承教者必因其言而明诸心力诸行不徒文具以炫观也朂哉琮也且君子有身教者焉公秉心正大介然义利之辨以直道事君以寛惠逮民在交址二十年其人无老穉皆戴之如父母天下士大夫无论识不识皆知其为君子也士苟有志立身行道犹将视公为法而况公之子哉朂哉琮也庸衆人之子犹有卓然力进於善者况产於崐冈而非备温润缜栗特逹之善其亦奚所取贵乎琮朂之哉琮秀敏好学吾故喜为之言

题家谱与仲郢弟

仲郢弟来京师求家谱实清溪之派也并以先世事实授之诗曰无念尔祖聿修厥德吾弟其务饬躬修行以及诸子皆图继承使人称曰是无忝清溪者也则庶几矣此简亦什袭勿示人盖薄俗不可不戒

题家谱辨冒妄

复亨絶近年四十三都源塘杨世充之子孟辨言其先是复亨之後又闻孟辨已请行俭为文载其先世出复亨吾家居时识世充尝问其宗派世充言余幼丧父自祖以上讳字行号皆不能知亲戚老长咸无存者无从质问但存一先祖神主牌题云理定县尉应真先母王氏云此累世所奉祀者吾考吉州科举录应真宋进士而吾家先谱不载非吾同宗明矣近与行俭同在馆阁间谭及孟辨请文事俭翁云一时止据孟辨之言书之实未有他据也故具识之以示吾後人

槎翁先生书郭氏家录後

西昌冠朝里郭佺及其子同登宋景佑元年第佺官至祠部员外郎河南府运判其子官至屯田员外郎通判定国军自宋以来西昌之士父子以科名显者多矣而至于今虽闾阎畎亩能啧啧誉道之者独冠朝郭氏盖重其父子同榜也虽西昌世科之家不可【阙】　而其世次先德泯没不传亦多矣独郭氏传其当时勅赐之诗及诰词及庆源本末等文历历具在余又重其子孙之能不泯其先也刘槎翁先生既悉为亲书之又为文题其後将其传岂有穷哉自余少时所见乡邑诸老於修辑其先世谱牒事行独刘先生克殚其心为无遗憾而又惓惓於乡里故家文献惟恐其不传夫惟其所厚於家者以及於乡先生真盛德君子哉通判之後今乡贡进士某出此卷求题三复不胜景慕谨书其後而归之

张德翁墓志铭後

元良医张德翁墓志铭一通先伯祖清江府君之所作也德翁之孙日昭来京师以示余求识一言于後且曰惟待制公亦尝辱文叙先祖父瑞芝事世称实录无溢美先祖父旧假宠君杨氏实侈君幸不忘先好待制公又余之曾祖府君也余岂敢续先人之末哉然念上世文章行义皆挺挺拔出而皆於人重许可德翁其必有以得之矣余家所居与张氏同里今去德翁之世亦才五十年时时闻乡人老长说德翁事甚备与铭文所载如出一口又说德翁尝遇神人授异方故其术益精而济於人益衆而铭略之夫神人遇不遇不足论昔太史公叙长桑君教扁鹊事君子尚以为言涉神怪不足徵也余闻德翁之先世业儒迨其祖才甫始兼治医自是世为儒医儒者於察道为至矣则德翁之为医虽无所遇神人其术盖未有不精者然而闾阎巷陌数十年之间高门大第忽然衰薄变故者何可胜算而德翁传之其子若孙至于今蕃衍益盛而皆恂恂读书好礼修其祖之业不坠益勤谓非德翁有所济於人乌足以致此乎铭称德翁有隂德夫有隂德者其後宜大於今岂不良然哉此铭所谓真实录无溢美者也张氏之子孙尚世世宝之

书沙湖萧氏族谱後

自宗法既废而族谱盛行固人心世道之一助也古者宗法之明有百世不迁之大宗有五世则迁之小宗继祢继祖继曾祖继高祖者小宗也小宗虽不一然皆管摄於大宗冠娶必告死亡必赴祭祀不敢尸故自源徂流条理分明而脉络有序也然此法不举久矣於是士大夫之家莫不有谱焉谱上至始祖则宗法立大宗之意也下至高祖则宗法立小宗之意也合大小宗而存其槩於彷佛合千百年之统绪归诸数叶之楮惨淡之墨呜呼亦士大夫能之流俗人则不屑矣吾乡沙湖萧氏其????出汉相国何流及齐梁江左蔚为名宗至唐萧瑀八叶宰相盛莫与京五代时讳昶者为巡察判官避马氏乱始自湖南徙家泰和之禾溪则沙湖之始祖也其後景定二年讳德升者贡於礼部则沙湖之族祖也载诸谱者班班可考且如左丞相王黼参政董公德元及诸名贤志跋序文兹不赘述予所愿望者湖边之族之盛代有俊秀而天与二嗣子震子巽皆秀而文绵历世远则方来之祉未有涯也不其盛欤吾故为书谱後以相期於无穷云

题袁进士镛传後

余读林公辅传宋进士袁镛死节事何其伟哉镛尝举进士与将作少监谢昌元华文阁直学士赵孟頫友善时宋运益蹇三人者相结尽忠报国德佑丙子元兵入宋都镛竟死国事其家十七人闻镛死亦皆赴水死岂非烈乎谢赵後皆去为元臣掲文安公尝论宋以弱亡与周同且叹周死节之臣不能如宋岂非谓有如镛者之衆乎然镛不见录於史何耶吾尝观宋季野史当时自荐绅大夫下至工艺及方外之徒奋身死王事者不可胜数而考之国史所载十无二三则史之所遗者独镛哉至镛曾孙太常丞庭玉太常之子尚宝司丞忠彻皆登显用於时镛之事遂暴白於後世而谢赵今不闻有後天道之佑善信矣诗曰无念尔祖聿修厥德夫有肇之於前又有绍之於後庶乎人之贤子孙袁氏子孙尚世世懋敬之哉因忠彻出此求题遂书以归之

题全室集

全室集者释泐季潭所作诗也泐龙翔忻笑隐高徒工诗洪武中与复见心齐名复坐法死其诗无传独泐有此集亦其徒之力也

题蒲庵诗集

蒲庵诗释见心复公所作余初得之陆伯阳皆七言古近体其五言古近体及文尝见之而未得也余藏之久矣近会僧录觉义南浦言及之南浦忻然请刻以传复公江右丰城人虽从释凡其所交游往还论议率儒者少壮游燕都亲炙虞文靖公欧阳楚文公诸君子而与张潞公交尤厚蚤有诗名元政不纲遂航海至鄞止焉洪武初公与季潭泐公皆用高僧召至京二公诗於时表表丛林中泐公清淡古雅复公丰腴条鬯中朝大夫士多所推让而求者日接踵户限吾闻乡先生刘子高言见心学博而才敏於诗援笔立成未尝苦思日虽十数篇如源泉混混无难者丁鹤年云见心澹泊寡欲至於加礼逢掖士有吴全节风致噫此其诗之所由昌欤南浦既刻属予一言於後复公诗宋学士言之备矣余特着其平生之槩与南浦之好义云

黄文节公槐安阁诗後

山谷先生元丰四年春来官太和东禅槐安阁诗考年谱是初到官时作集中又有与东禅长老梦偈一首长老意即槐安诗序所称述文者盖梦说必因槐安而发也先生元丰六年冬官满去在太和三岁於慈恩普觉观山及诸山寺题咏颇多今惟东禅有槐安一诗此石本亦非旧刻必洪武中重刻者盖洪武三年始改太和为泰和而此石今亦不存惟存此纸寺主僧监辉重装潢以求余识岁月并录梦偈授之如能求片石合二书皆刻以传亦山门不朽之盛事也

赵文敏公书後

赵文敏公书入妙品有得之者如宝拱璧其外孙王蒙叔明承公家传高致雅韵名重吴越皆於空王心存敬礼余得此卷什袭有年云海上人重作广福寺功德无量持用布施永镇山门

张真人画後

右西璧真人写北真灵岩靖通岘泉四图以赠今神乐提点徐善渊者也四境皆在上清北真者道家筑观以祠北斗之神灵岩者相传张氏祖天师链丹处也靖通者虚靖真人之所居岘泉则无为真人遗蜕之所藏也善渊往年奉命使上清既毕事真人陪使者宴游於此其别也善渊不能忘情於神明之境此图之所以赠也观其山水木石与夫烟云开阖变化四时之趣皆极天机流动之意吾闻道家之极致多异能不可测此岂其一耶即其发诸外如此将所存诸中者亦未可测耶古称至道之士盛德容貌若愚抑不可以其外观其中耶提点於真人相契以道必有得乎其中者则余不能知也

海禅师螺川送别图後

吾邑海禅师久游名山诸老宿间此卷皆其交游所赠也夫不知其人视所与师岂常流者哉今霜清木落之余师岿然独存往往观此者不能不系存没之感亦人之情也然吾闻师之所宗以外情为道师果於此何如耶

心经金刚经

右心经金刚二经洪武中僧宗泐奉诏注释者也前有我太祖皇帝御制序所论空相之旨迷望之故简明精切圣知超出盖自古帝王名通佛法者未能有及学佛者必考诸此而後可以有得

录金丹玄奥後

右金丹玄奥一册神仙家养精气神之说用之云尝见汉中道士有此书以为精粹不杂不传之秘也於视服丹药以求长生者盖不侔矣然其间传写之误往往有之余不晓不能正也

列仙传

右刘向列仙传一册今刻板在朝天宫余得之同邑道士萧凤梧汉人所纪者如此而已或云非向作以其文不类西汉也而汉史向传亦不云着此书

真仙体道通监

右真仙体道通监三十六卷浮云山道士赵道一所编盖会稡刘葛诸家之书为之者也有须溪先生序然亦有後人续增者矣道一与须溪同时安得复纪赵元阳此板今在朝天宫其殆渊然之不泯其师者乎余家十册得之道录掌书萧凤梧

坛经

右坛经余在武昌时有于生者从余学以见赠生家甚富其父拳拳於施经饭僧以此为善功不数年费用且尽为讐家所衔致之死妻子皆徙边此岂施经饭僧者之所愿乎其所感非所应如于叟者常接踵矣而世之为之愈不厌何耶

度人经

右道家度人经得於太常寺丞葛清隐余弱冠为乡社师社中禬禳祈报之事未尝絶也而多用道家科法其文必属於社师余是时於道家经颇能言之盖有所资之也既去乡社遂不复着心今阅此茫然如未常识者追惟往者不觉兴嘅

四十二章经

佛最初入中国独有四十二章经观其以生中国为难彼固歆慕乎此矣而此之人乐其说者往往愿生西方何也

楞严经二部

右楞严经戒环注注楞严非一家独环为优此本得诸四明僧能义僧盖专志是经者也

楞严经十卷得於定岩佛经余家颇畜数本伊川先生未尝观佛老书惟明道先生观之其言曰不观无由知其理朱子亦云不尽见其书而欲折其是非犹不尽人之辞而欲断其讼之曲直何其能果於自决而使之心服也吾取以为法焉吾家此经总十册

圆觉经集要【金刚经句义附】

圆觉金刚二经皆佛氏所谓精义妙道者也佛老吾儒所黜繇其道之异耳学者必实见其所以异处而後为有得焉

东里续集卷二十三








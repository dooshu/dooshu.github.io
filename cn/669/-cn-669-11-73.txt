134　崑山所出白水入中國　晉文公投璧于河


河圖曰：「崑山出五色流水，其白水入中國，名爲河。」集證：「引見後漢張衡傳注。」故晉文公投璧于河，曰「有如白水」。僖二十四年。

【何云】此不足憑，宏詞人俗習如此。

【三箋載閻云】「崑」字下當有「崙」字。「有如白水」，即「有如皎日」也。

【集證】御覽六十一引山海經曰：「崑崙山縱横萬里，高萬一千里。去嵩山五萬里。有青河、白河、赤河、黑河環其墟。其白水出東北，取曲向東南流，爲中國河。百里一小曲，千里一大曲。」






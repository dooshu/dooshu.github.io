卷三百七

<史部,诏令奏议类,奏议之属,历代名臣奏议>

钦定四库全书

历代名臣奏议卷三百七

明　杨士奇等　撰

灾祥

宋孝宗淳熙四年吏部侍郎周必大上奏曰臣窃见隂雨已踰两旬甚妨收刈陛下焦心劳思德音屡下决遣囚繋蠲免房缗申诏有司精加祈祷而雨意未止愈勤宸念臣职在论思恨无愚者之虑少裨万一辄以三事冒昧陈献伏闻太祖朝以久雨谓左右曰後宫止三百余人当更放数十人今禁中给使虽少不知可用太祖故事否此一事也近岁员多阙少到堂及到部官发泄艰滞不知可诏三省及吏部刷具人数随宜措置拨遣否此二事也陛下裕民之心甚切而州县奉行多有不至闻浙中诸郡见催积欠颇急不知可降指挥少寛期限否其余更有寛恤事件望令三省及户部日下条具取旨施行此三事也臣诚迂陋然怀不自已亲书奏闻或有可采乞赐裁择庶几人心懽悦指期晴霁

八年朱熹上奏曰臣窃惟皇帝陛下临御以来夙兴夜寐畏天恤民诚敬寛仁格于上下宜其天心克享民物阜安而二十年之间水旱盗贼略无宁岁迩者垂象差忒识者寒心饥馑连年民多流殍陛下侧席兴叹进贤退奸分命朝臣振廪出粟凡所以奉承天意慰悦人心者无所不至又宜若可以少回灾沴召致和平矣而间者冬气太温雷电震激嗣岁之计尚有可忧臣诚愚昧有不识其所以然者尝窃推迹前事以深求之意者德之崇者有未至於天欤业之广者有未及於地欤政之大者有未举而其小者无所系欤刑之远者或不当而其近者或幸免欤君子或有未用而小人或有未去欤大臣或失其职而贱者或窃其柄欤直谅之言罕闻而谄谀者衆欤德义之风未着而污贱者骋欤货赂或上流而恩泽不下究欤责人或已详而反躬有未至欤夫必有是数者然後足以召灾而致异今以陛下之明圣则岂有是哉然而天心未豫邦本动揺宸虑虽深旱气未究是则必有说矣臣窃不自量敢冒万死伏愿陛下听断之余虚心静虑试以前数条者反之於身验之於事而深自省焉则渊默之中无微不照而凡此得失之端孰有孰无孰存孰改皆无所遁其情矣若犹以为未也则愿濬发德音布告中外反躬引咎以图自新内自臣工外及甿庶有能开寤圣心指陈阙政者无间踈贱使咸得以自通然後差择近臣之通明正直者一二人使各引其所知有识敢言之士三数人寓直殿门凡四方之言有来上者悉令省阅举其尽忠不隐者日以闻于聪听则夫天人之际谴告所繇将有粲然毕陈於前者然後兼总条贯称制临决画为科品以次施行使一日之间云消雾散尧天舜日廓然清明则上帝鬼神收还威怒羣黎百姓无不蒙休矣臣以孤远受恩过深图报无阶抵冒至此惟陛下寛其斧鑕留神财幸

熹提举浙东常平茶盐公事乞修德政以弭天变状曰臣昨为本路旱伤祈祷不应累曾具奏及申尚书省乞为敷奏早作防备近准省劄已蒙圣慈特从所请支钱於明州置场籴米而又伏覩陛下发自宸衷特遣中使降香祈祷臣有以见陛下畏天恤民之心至深至切不胜感激愿效愚忠顾恨官有常守无由瞻望清光罄竭血诚庶裨万一不胜犬马蝼蚁区区之情窃谓累年之旱谴告已深今日之灾地分尤广非惟官府民间储备已竭而大农之积亦已无余又当大礼年分户部催督州县积年欠负官物其势不容少缓凡所以为施舍赈恤之恩者窃恐又必不能如去年之厚臣窃不胜大惧以为此实安危治乱之机非寻常小小灾伤之比也为今之计独有断自圣心沛然发号深以侧身悔过之诚解谢高穹又以责躬求言之意敷告下土然後君臣相戒痛自省改以承皇天仁爱之心庶几精诚感通转祸为福其次则唯有尽出内库之钱以供大礼之费为收籴之本而诏户部无得催理旧欠诏诸路漕臣遵依条限检放税租诏宰臣沙汰被灾路分州军监司守臣之无状者遴选贤能责以荒政庶几犹足以下结民心消其乘时作乱之意如其不然臣恐所当忧者不止於饿殍而在於盗贼蒙其害者不止於官吏而上及於国家也臣蒙恩至深不知死所敢冒鈇钺为陛下言之触犯天威恭俟夷灭

十二年地震尚书吏部员外郎杨万里应诏上奏曰臣闻言有事於无事之时不害其为忠也言无事於有事之时其为奸也大矣昔者贾谊陈治安之策有厝火积薪之喻此文帝最盛时也苏洵献审敌之策有弊船深渊之喻此仁宗最盛时也西汉之文帝本朝之仁宗何君也後世尧舜之君也以後世尧舜之君而二子有积薪弊船之喻何也臣故曰言有事於无事之时不害其为忠也今则不然南北和好踰二十年一旦絶使敌情不测而或者曰彼有五单于争立之祸又曰彼有匈奴困於隣近复困於柔然之祸既而皆不验或者曰彼将畏我或者曰彼不敢图使果畏我而不敢图乎道涂相传缮汴京之城池开海州之漕渠又於河南北签民兵增驿骑制马枥籍井泉又收彼之海舟入彼之内地葺而新之其意甚秘其禁甚严而吾之间谍不得以入此何为者耶今夫千金之家有巨盗焉日夜摩厉以图行刼而夺之货为千金之子者方且外户不闭般乐饮酒处之以坦然夫有其备而乐之以坦然可也无其备而处之以坦然可乎而说者以为畏我且不敢图我也臣所谓言无事於有事之时者一也或以谓彼主北归可以为中国之贺臣以为中国之忧正在此也何也昔者金人之南侵也空国而尽锐於一举不知夫他人乘其虚而夺之国今度彼之北归盖创於昔者之空国而南侵也是彼将欲南之必固北之北之者何或者以身填抚其巢而以其雏与婿经营其南也而说者以谓可以为中国贺臣所谓言无事於有事之时者二也臣窃闻论者或谓缓急淮不可守则弃淮而守江是不然有淮所以有江也淮苟无矣安得而有江哉吾果弃淮乎敌以兵居之居之而不去近则通泰之盐利为彼所据将无以给吾之财用远则吴蜀之形势为彼所裂将无以通吾之脉络盖昔者吴与魏力争而得合肥然後吴始安李煜失滁扬二州自此南唐始蹙今曰弃淮而保江既无淮矣江可得而保乎臣所谓言无事於有事之时者三也陛下近日之举亦可观矣如曰举边帅如曰举都统其说是也其意未也何也今淮之东西凡十五郡所谓守帅不知陛下将使宰相择之乎抑将使枢廷择之乎使宰相择之宰相未必为枢廷虑也使枢廷择之则除授不自已出也一则不为之虑一则不自已出缓急败事则皆曰非我也陛下将责之谁乎至於都统则令侍从勿以见任而必曰未显者是求他日之将才而非求今日之将才也举者得以塞今日之责受举者得以逃今日之责是上下相与为媮而已臣所谓言无事於有事之时者四也且南北各有长技若骑若射北之长技也若舟若步南之长技也今为北之计者尚收其海舟而缮治之至於南之海舟则不闻缮治焉或曰吾舟素具也或曰吾之舟虽未具而惮於扰也自绍兴辛巳南北之战今几年矣当时山东之功采石之功不以骑也不以射也不以步也舟焉而已当时之舟胜则胜矣今几年矣素具之舟其可复用乎且夫斯民一日之扰与社稷百世之安危孰轻孰重也易曰除戎器戒不虞圣人岂不知其扰哉夫固有大於扰者也而曰素具又曰惮於扰臣所谓言无事於有事之时者五也大抵天下之事有缓急当周公相成王之时其急在於惩荆舒当宣王中兴之时其急在於伐玁狁当今之时陛下以为何等时耶金人日逼疆场日忧而未闻防金人者何策保疆场者何道但闻某日修某礼文也某日进某书史也是以乡饮理军以干羽解围也臣所谓言无事於有事之时者六也臣闻古者人君不能悟之则天地能悟之今也国家之事敌情不测如此而君臣上下处之如太平无事之时是人不能悟之矣故上天见异相传异时荧惑犯南斗迩日镇星犯端门荧惑守羽林臣书生不晓天文未敢以为必然也至於王春正月日青无光若有两日相摩者兹不曰大异乎然天犹恐陛下不信也至於春日载阳和气播物复有雨雪杀物者兹不曰大异乎然天犹恐陛下又不信也廼五月庚寅又有戊夜地震者兹又不曰大异乎且夫天变在远臣子不敢奏也不信可也地震在外州郡不敢闻也不信可也今也天变频仍地震辇毂陛下岂得不信乎信之矣岂得不惧乎臣闻匡衡云隂变则静者动阳蔽则明者晻曷谓阳曰君也德也中国也君子也曷谓隂曰臣也兵刑也四裔也女谒近习也今也日而无光春而雪寒地而动揺其为隂之咎徵也昭昭矣而君臣不闻警惧朝廷不闻咨访人不能悟之则天地能悟之臣不知陛下於此悟乎否乎臣谨按国史本朝宣和五年十月京师地震未几有尼雅满寇汴京之役绍兴三年八月行在所地震未几有金人寇淮甸之役宣和遇烖而恬不知惧我是以有靖康之祸光尧知变而诏求直言我是以有韩世忠刘光世之捷此近事之验也不必远稽之上古也今或者谓天变不足畏地震不足畏陛下胡不引宣和绍兴之事而观之乎臣所谓言无事於有事之时者七也自频年以来两浙最近则先旱江淮则又旱湖广则又旱一方有旱则民之流徙者相续道殣者相枕常平之积名存而实亡入粟之令上行而下不应静而无事尚未知所以振之救之动而有事将何仰以为资耶昔者汉之伐匈奴必实塞下之粟伐先零必籴湟中之粟今也仓廪府库非徒无余也且不足也而或者以为无足虑臣所谓言无事於有事之时者八也古者足国裕民惟食与货所谓货者今之钱币是也今之所谓钱者富商巨贾近习阉宦权贵将相皆盈室以藏之列屋以居之积而不泄滞而不流至於百姓三军之用则惟破楮劵尔一旦缓急破楮劵可用乎当是之时万一如唐泾原之师因怒粝食蹴而覆之出不逊语遂起朱泚之乱可不为寒心哉臣之大忧实在於此而或者曰楮劵可以富国臣所谓言无事於有事之时者九也臣闻善为备者备兵不若备粮备粮不若备人古者立国必有可畏非畏其国也畏其人也故苻坚欲图晋而王猛以为不可谓谢安桓冲江左之望是存晋者二人而已矣异时名相如赵鼎张浚名将如岳飞韩世忠此金人所惮也近时刘珙可用则蚤死张栻可用则沮死万一有缓急不知可以督诸军者何人可以当一面者何人而金人之所素惮者又何人耶而或者谓今日文武之才皆有其人人之有才用而後见臣闻之记曰苟有车必见其式苟有言必闻其声今曰有其人而未闻某人如古之名将某人如古之名相是有车而无式有言而无声也且夫用而後见非临之以大安危试之以大胜负则莫见其用也平居无以知其人之能否必待大安危大胜负而後见焉见其成事幸矣万一见其败事悔何及耶昔者谢玄之北御苻坚而郗超知其必胜桓温之西伐李势而刘惔知其必克盖玄於履屐之间无不当其任温於蒱博不必得则不为二子於平居无事之日盖必有以察其小而後信其大也岂必待用而後见也哉而今之说者曰文武之才皆有其人人之有才用而後见臣所谓言无事於有事之时者十也愿陛下超然远览昭然远悟勿矜圣德之崇高而增其所未能勿恃中国之生聚而严其所未备勿以天地之变异为适然而法宣王之惧烖勿以臣下之苦言为逆耳而体太宗之导谏勿以女谒近习之害政为细故而监汉唐季世致乱之由勿以今日仇雠之包藏为无他而惩宣政晚年受祸之酷责大臣以通知边事军务如富弼之请勿以东西二府异其心委大臣以荐进谋臣良将如萧何所奇勿以文武两途而殊其辙勿使赂宦者而得旄节如唐大历之弊勿使货近幸而得招讨如梁段凝之败以重蜀之心而重荆襄使东西形势之相接以保江之心而保两淮使表里唇齿之相依勿以海道为无虞勿以大江为可恃增屯聚粮治舰扼险君臣之所咨访朝夕之所讲求姑置不急之务专精备敌之策平居无事常若敌至庶几上可消於天变下不堕於戎心诗云迨天之未隂雨彻彼桑土绸缪牖户若曰隂雨既至而後彻桑土则伊尹周公孙武穰苴亦不能为矣虽然天下之事有本根有枝叶如臣前之所陈者皆枝叶而已所谓本根臣请诵之臣尝读三国志见杜恕上疏於魏明帝臣以为深有当於人心者如曰陛下忧劳万机或亲灯火而庶事不康又曰今朝臣不自以为不能以陛下为不任也不自以为不知以陛下为不问也又曰每有军事诏书常曰谁当忧此者耶吾当自忧尔又曰知其不尽力也而代之忧其职知其不能也而教之治其事恕之意盖谓人主不可以自用而人臣之不忠者幸於人主之自用人臣不可以不任责而人臣之无能者患於己之任责细故小物而人主自用人臣不任责若未害也至於军事而犹曰谁当忧此吾当自忧今日之事将无类此臣闻之易曰乾为君乾之道何道也代有终者坤也行水火山泽雷风之用者六子也乾何为哉君道亦然故孔子曰天何言哉四时行焉百物生焉自尧舜至於文武罔不行此道自六经至於语孟罔不讲此言惟汉之晁错以为不然尔其说曰人主不可以不知术数夫以孝景恭俭之资去成康不能以寸然德减於孝文变生於七国错实误之也陛下之圣舍己如舜从谏如汤毋我如孔子无可无不可如汉高帝而太平未致中兴未开敌国寇雠若未有以备之者得无有如晁错者惑圣听而误圣心者乎传曰木水有本源陛下圣学高明惟思其所以本源者臣昧死上愚言惟陛下裁择

万里又因旱上疏曰臣伏覩三省同奉圣旨政事不修旱暵为虐可令侍从台谏两省卿监郎官馆职疏陈阙失及当今急务无有所隐臣仰惟圣主在上德政溥博和气昭格频年告丰乃五月以来上天不雨圣心焦然不遑朝夕亲御法驾祷于羣望至恻怛也而亢阳为戾时雨未应诞布明诏畴咨在廷臣职在宰掾列在卿监无以报国惟有尽言然臣久不闻圣世求言之诏而骤当圣主下询之勤窃喜忧民之意足以转灾而为祥又窃叹求言之诏无乃似迟而犹隘也旱及两月然後求言不曰迟乎上自侍从下止馆职不曰隘乎臣请为陛下历言致旱之由然後精讲备旱之策臣闻天地之气与人之气贯通而为一者也是气也常通而不隔则为丰穰为治安一有隔而不通则为水旱为危乱今岁之所以旱者何也是必有隔而不通者也易曰天道下济而光明地道卑而上行记曰天气下降地气上腾皆言天地之气相为升降然後相为贯通也今也阳亢於上而不下济隂伏於下而不上行是必有戾气隔於其间也然则孰为戾气斯民叹息之声此至微也而足以闻于皇天斯民愁恨之念此至隐也而足以达于上帝此戾气之所从生而天地之气所从隔也爱民如陛下忧民如陛下而安得愁恨叹息之事哉盖上泽不下流下情不上通而已矣何谓上泽之不下流上有薄赋敛之君而民不被其深仁此臣所谓上泽之不下流也何谓下情之不上通陛下之耳目内寄之於台谏而台谏之情有所不尽达外寄之於监司而监司之情有所不尽闻此臣所谓下情之不上通也臣请先言民不受实惠之说陛下之於民田租之课所蠲者不知其几酒税之课所蠲者不知其几茶盐之课所蠲者不知其几可谓上有薄赋敛之君矣然民之不受其实惠者何也下之人有以隔之也陛下蠲之版曹督之监司督之州县督之则是蠲之者言也督之者意也蠲之者名也督之者实也言不掩意实不盖名是罔民也或曰此经常之费也不可得而蠲也若曰经常之费不可得而蠲乎真宗之世尝因蠲民之赋而出内藏之钱以赐三司以代所蠲矣大臣何不举此故事以闻於陛下也或曰人主爱民人臣爱官故蠲之者未几而督之者愈峻也且陛下之爱民令之则必行禁之则必止人臣安得以爱官之故而隔陛下及民之惠也或曰沈复之为秀州盖尝以献羡余而进自此而得枢密矣钱良臣之为总领盖尝以巧聚敛而进自此而至参政矣上之人设大官以诱之故下之聚敛者奔而趋之臣窃以为不然陛下之用二臣或以其寸长或以其一能也岂以其献羡余巧聚敛而用之哉虽然诗不云乎人之多言亦可畏也愿陛下谨其用人之端而勿啓其爱官之源庶乎斯民蒙陛下之实惠也臣故曰上有薄赋敛之君而下不受其实惠者此也臣请次言民不被深仁之说陛下迩者御殿虑囚多从末减非不钦恤又推之於京畿辅郡罔不末减非不钦恤又推之於天下郡县罔不钦恤可谓上有省刑罚之君矣然民之不被其深仁者何也或曰京畿县令之狱非有讼也逻者兴之也左帑监官之狱亦非有讼也逻者兴之也淮商郑之狱亦非有讼也中人兴之也且夫京畿县令之罪信有罪矣恕之不可也左帑监临之官信有罪矣恕之不可也然下无吏民之讼上无官长之劾而逻者兴之则不可也天下之事惟公可以服人惟正可以治人所谓逻者岂尽公正乎哉周之监谤秦之偶语其端甚微其祸甚大皆此曹为之也宜其人之不服也至於郑之狱其有罪无罪臣不得而知也但闻其发於中人邓之请人已不服矣幸而陛下付之於淮西之监司方有开者鞫之果以无罪告陛下赫然震怒贬邓之秩此齐威王烹左右者之举也人已大服矣今又有贵戚近习曰郑兴裔者为淮西之帅再欲实郑之罪以快中人之愤以结中人之援诏下再鞫中外??也迩日复闻郑者诣登闻而乞付廷尉矣此盖恃陛下之明而自归於君父然今之所谓廷尉者其如张释之乎其如徐有功乎其能不谄附中人而昭洗无罪乎中外??也汉党锢之狱唐甘露之祸皆此曹为之也可不杜其渐乎臣故曰上有省刑罚之君而下不被其深仁者此也臣请复言台谏之情有不尽达之说臣窃见台臣蒋继周言及军中鞭死二妇之事其一军妇也其一民妇也既而又闻继周以言事失实求罢所职使其果以军妇为民妇是失实也然台谏言事许以风闻此祖宗之法所以防奸雄隐伏不测之变也既曰风闻则岂能事事尽实也哉今也以言一事失实而遽罢台职万一他日有意外不测之奸欲言则无其迹不言则养其患而台谏之臣惩於失实之罪是岂可不为寒心哉且言一军妇而失实其罪微矣未至於罢职也罪不至於罢职而遽罢之中外相顾或曰继周以触天威而罢也或曰继周以言近习而罢也或曰继周以击权贵而罢也是三说者初无是事也而天下不可以户晓也无是事而有是说皆非所以章陛下之圣德而适以损圣德非所以重天朝之国体而适以伤国体陛下受其名继周受其荣也继周受其荣亦继周受其屈也陛下岂得而知之乎臣故曰台臣为陛下之耳目而台臣之情有不尽达者此也臣请复言监司之情有不尽闻之说臣窃见浙东监司朱熹以言台州守臣唐仲友而畀祠禄至今六年朝廷藐然不省亦废然不用天下屈之或曰熹之经学上祖孔孟下师程颢程颐举而用之必有可观臣未论也或曰熹之才器大用之则应变小用之则拨烦置之散地深有可惜臣亦未论也臣独怪熹以监司而劾郡守郡守废而不用监司亦废而不用以郡守为是乎犹当伸监司以养其直也不当废监司也以监司为是乎则当废郡守矣今也熹与仲友两废而两不用臣不知此为赏耶为罚耶使仲友而无罪仲友何不请诣廷尉以辨之使熹而举按之不实朝廷何不声熹之罪以罚之何直为此愦愦也况於细民之寃而求白乎臣故曰监司为陛下之耳目而监司之情有不尽闻者此也由前之二说而推之则上泽之不下流者非一端由後之二说而推之则下情之不上通者非一事亦姑举臣之所知者而已抑又有可言者臣闻能节用而後能爱人能不伤财而後能不害民故韩昭侯爱一敝袴以待有功非爱弊袴也一丝一缕皆自寒女出也小民丝粟十百之逋官捕而笞之系之鞭血流地陛下不得而见也号呼彻天陛下不得而闻也然则财之在官者岂可妄用哉如往岁之雪寒如迩日之火灾陛下皆发帑廪以赐军民谁不悦服者至於史浩之赐金至以千计焉夏侯恪之赐钱以买宅至以万计焉涂之人皆曰此民之膏血也是二人者何功而得此也弱者嫉焉强者愤焉此亦召戾气之一端也臣闻圣人择狂夫之言且狂夫者丧心无知之人也其言果何足取而圣人择焉者将以来天下之嘉言也侧闻讲筵读贞观政要至於太宗之导谏而悦从陛下慕焉读陆贽奏议至於德宗耻屈於正论陛下讥焉人谁不恃陛下之好谏而争为狂言者然自近年以来如贾伟以妄言兵将而贬自此外之小臣相戒而不敢言事矣许知新以妄引指挥而黜自此内之羣臣相戒而不敢言事矣是二事者必不出於陛下之意也而中外大惑也此亦召戾气之一端也虽然臣前所言者皆非其大者也臣闻洪范之五事其一曰貌曰恭又曰恭作肃又曰肃时雨若盖恭肃者谦而不自盈卑而不自高之谓也即易之天道下济记之天气下降之理也是以为时雨之证故尧之圣不过於允恭舜之圣不过於温恭商之中宗享国五十九年而犹严恭以自度卫之武公享夀百年而犹作抑之诗以自儆皆肃时雨若之理也陛下有睿圣不世之资无声色盘游之过而又春秋寖高享国愈久阅天下之义理愈多威德外洽而无疆场之虞政教内修而有屡丰之应是以大臣仰其清光而莫望敢於将顺而不敢於正救台谏知其无过之可指事於悟言而无事於拂辞是陛下有尧舜舍己从人之圣而羣臣无禹臯予违汝弼之忠臣恐陛下忽心之易生而骄心之易至也何以望肃时雨若之速应哉今日之旱天意或者以是儆陛下之心而进陛下之德乎成汤遇旱而祷不在於以身为牺而在於六事自责之一语宣王遇旱而惧不在於靡神不举而在於侧身修行之一事臣之此言闻者以为甚迂而知之者以为甚大也惟陛下毋忽惟陛下毋忽至於备旱之急务则臣复有四说焉曰寛州县曰核积藏曰信劝分之赏曰赏捄荒之官所谓寛州县者非寛州县也所以寛吾民也朝廷近时有拘催之官者是代版曹而行督责之政也此已失朝廷之体矣古者钱谷之问不至庙堂而陈平亦曰陛下问钱谷当责治粟内史盖古之治粟内史即今之版曹也版曹有司也有司峻急则朝廷或解而寛之朝廷所以统有司也有司急矣朝廷复自急焉何以解有司之急哉是上下俱行急政也民何堪焉况当旱岁而督逋益急州县将何出哉出於旱荒之民而已臣谓版曹逋欠之多如湖秀之类因此大旱而蠲之以非常之恩可乎拘催所逋欠之数皆有名无实无可催理之物亦因此大旱而蠲之以非常之恩可乎所谓核积藏者常平之粟是也今天下常平之粟不许他用其法至重也然有至重之法而无不用之实何也州县穷空军人待哺不幸而省仓无粟则不得不支常平之粟矣故常平之粟往往徒有其数耳今核之者核其盈虚多寡而朝廷预为来岁救荒之弊不至於临时而无所错手足也所谓信劝分之赏者朝廷非无赏格也常患於不信而已如淳熙十一年吉州之旱守臣赵师设赏以募富民有锺其姓者出粟万石以输之官州闻之朝廷至今无一级之爵今江西又告旱矣来岁富民之粟肯从官司之劝分乎此可虑也所谓赏捄荒之官者如乾道江西之旱赏小官者四人如淳熙浙西之旱并赏常平使者擢而登朝之类是也是四说者陛下皆尝行之矣而臣重及之者所以望陛下之力行也虽然备旱之四说抑末矣请修其本臣一介小臣蒙陛下不鄙夷其愚陋而垂清问焉臣空臆尽言不知忌讳席槀私室以待天诛

校书郎兼国史院编修官罗点以天旱应诏上言曰今时奸谀日甚议论凡陋无所可否则曰得体与世浮沈则曰有量衆皆默已独言则曰沽名衆皆浊已独清则曰立异此风不革陛下虽欲大有为於天下未见其可也自旱暵为虐陛下祷羣祠赦有罪曾不足以感动及朝求谠言夕得甘雨天心所示昭然不诬独不知陛下之求言果欲用之否乎如欲用之则愿以所上封事反覆详熟当者审而後行疑者咨而後决如此则治象日着而乱萌自消矣

孝宗时虞允文奏西蜀草木之妖措置水旱盗贼之备疏曰臣窃惟陛下四聪之听无远不达四方之忧虽微不置盛德昭升至诚默感固足以易妖而为祥革咎而致休矣岂独全蜀之幸天下之幸矣臣照得今年二月间成都府旁近一带有李实如菜瓜者桃实如豆荚者杏株发叶如紫苋者枣株拆花如牡丹状者皆木之孽也或以为应在盗贼及大水盖未几而卭蜀盗作延及旁郡比来嘉眉泸叙果有水菑事既小应而亟定但春中彭汉怀安三郡雨雹异常禾稼有伤虽即已依条检放而今日之所当急者诸郡仓庾多虚未有备菑之储臣先日具奏乞制置司度牒已分给彭汉石泉等州比又奏乞成都府路经总制司年额外余剩钱欲於卭蜀等州并行措置和籴又下诸郡以常平司钱随多寡之数籴义仓米以为一旦水旱不可猝办之用而夏中积雨成都路往往漂坏堤堰臣之寸心日夜不胜皇皇今仰凭陛下格天之德雨阳顺序秋田当大熟储积之计可遂而蜀忧寛矣其次当略修兵备日者臣与晁公武共议辄差一提举官邓安国前去成都府拘收本路系将不系人再行拣汰团结队伍依大军格法教习武艺臣亦已应副衣甲之类使声势稍张则盗贼自息人心亦安也自古天菑流行治世有所不免而盗贼之祸不作於有备之国臣之愚虑所以急急於此至於积逋虚额之害明知不可徵取而存之於案籍适所以长吏奸者亦已令总领所逐一开具今别劄缴进乞自睿断施行所有苛目之当损宿弊之当去凡为民蠧者见不任讲求须先经理余财使有实効乃敢议及寛减以副陛下轸念远方之意若守令不?弃法害民如卭州首乱之地臣已即按劾亦已蒙圣断施行继今有贪恶不悛之吏臣敢不仰遵睿训次第以闻伏乞睿照

知长沙王师愈上奏曰臣闻天人之际本无二致究观人事则天意可卜辛巳之冬金人败盟大举入寇自谓谈笑可以渡江未几而天怒人怨变生肘腋竟自毙陨明年陛下诞膺景命嗣有丕图因知卒已之役天所以眷顾陛下光咨中兴延我宋万世无疆之休盖昭昭矣而臣窃有疑者伏自陛下即位以来灾异之作无岁无之始则飞蝗蔽天灾见於昆虫可谓微矣次则敌人复败盟淮上流血灾生於夷狄亦云远矣既而连年辅郡大水大火旱熯疾疫死徙者不知其几其为灾异也駸駸乎大且近矣又其甚者雷震於郊祀之旦祸及於骨肉之亲益可惧矣窃惟陛下修己任德未尝少懈何上天眷顾於前而灾异洊臻於後或者以谓应天之实恐有所未尽善耳不然何为而若是也昔商高宗因升鼎之雉周宣王遭旱魃之虐皆能侧身修省为商周中兴之贤君以是知灾异者乃天心仁爱人君之深亦人君恐惧致福之本也陛下天纵聪明远过高宗宣王诚能鉴其弭灾之由尽其应天之实则商周中兴之功不患难致也

卫泾上奏曰臣观董仲舒告汉武帝曰天人相与之际甚可畏也又曰国家将有失道之败廼先出灾害以谴告之又出怪异以警惧之尚不知变而伤败廼至以此见天心之仁爱人君而欲止其乱也是知天人之际其应若响灾异之变良不虚发自昔帝王未尝无灾异惟睹变思惧则灾变自弭转祸为福未闻安於时数之适然而不思所以应天者也仰惟陛下严恭寅畏恪谨天戒二十六年之间兢业之诚有同一日人君患不勤俭陛下宵衣旰食菲饮恶衣勤俭根於天性人君患不慈恕陛下勤恤民隐谦恭接下慈恕本於至诚宫室苑囿无所增崇狗马珍奇无所玩好游心典籍探赜道原凡君德之所宜有者陛下兼而全之矣每遇灾眚侧身修行惟恐不至陛下畏天之诚真得圣人之用心矣窃见五月以来恒阳为沴田苗就槁川泽多枯旱暵之灾所及浸广既踰秋序膏泽尚屯寛惠屡施祷祠几徧而旱气盘结卒未荡除云油然而复收雨将降而辄止陛下焦劳於上百姓嗷嗷於下羣臣左右相顾骇愕莫知所为道路传闻或云诸郡间亦得雨而畿甸之内独尔愆期此尤足以见天心爱君之仁正陛下恐惧修省之日也借曰君德全尽无有阙遗陛下亦安可以是自喜也成汤至圣也政之不节使人之疾苞苴之行谗夫之昌女谒之盛宫室之营宜皆所无有也而桑林之祷必举此六事以自责盖圣人畏天之深为民之切躬自贬损宁过乎厚出於此心之诚非有所勉强不得已而然也况夫庶事之间容有未正上泽壅格而不得下究下情抑鬰而不能上通天意人心不甚相远以人求天上下不交则为否矣变异之见非为此乎顷者都城喧传谓陛下内出诏音求言自辅人人踊跃莫不思奋侧听旬日始命都省降旨言事而责躬之诏尚迟回而未下陛下岂以是为虚文而所以应天者不在此耶如近日避殿减膳彻乐奏告天地宗庙社稷臣知陛下将次第而举行之矣臣窃惟仁宗皇帝在位四十二年丕烈懿范未易殚叙求其所以致治之盛莫若尽敬天之诚信史昭垂烂然可覩庆历四年旱谓辅臣曰方岁旱而飞蝗滋甚百姓何罪默祷上帝愿移灾於朕躬七年以久不雨避殿减膳下诏责躬求直言戒励百官罢免辅臣以答天戒仁祖敬天为民如此其切何灾不弭何福不臻太平之盛冠古莫及良有以也臣愿陛下远监成汤近法仁祖谨思天变骏发德音布宣罪己之辞益广直言之路陛下所以应天者至矣尽矣为陛下之臣而不能辅宣主德实惠生民所以伤和气而致乖异者宜如何自处也然後严敕大臣执政侍从以下及州县之吏更相警惧思所以致旱之由为所以恤灾之备封章来上虚心听纳庶几下情尽达精意感通上天降康灾沴销释天下幸甚臣充赋馆职恩许言事既得面对拳拳爱君忧国之诚不能自已敢无一言先以开广陛下之心所有政事阙失及当今急务续具条奏臣冒犯天威罪当万死

时集英殿修撰帅福建赵汝愚以地震乞降诏求言疏曰臣不量鄙陋辄有区区蝼蚁之诚冒渎天听臣所治福州五月初九日丑时地震臣自梦中惊觉悸惧不知所以但觉所卧牀榻动荡如船在波浪中窗户栋榱互相摩戞皆杂然有声如是良久方定臣询问此方父老皆言前此所未尝有臣实忧惧因询问得往来士大夫窃闻江浙闽广数路皆然而本路漳州独甚时动止经涉五日方定民居官舍颇多摧陷一时居民亦有被压而致死者臣已行下本州委自知通多方赈救外臣窃惟坤厚载物本以安静为义今耳目所接绵亘数千里同时俱震此其为变异非小臣不敢远引诸儒之说繁紊宸严姑以目前庶事论之今强敌在外民力困穷盗贼滋多士卒贫悴有志之士无不深忧虽陛下盛德在躬动天以实然於政事之间委任之际亦岂无可议者臣尝读国朝会要伏见景佑熙宁及太上皇帝绍兴中皆尝以地震下诏许羣臣言事岂非徇独见之明者不如尽衆人之智方此弭灾消变尤宜引咎责躬屈己从谏也若圣意勿欲张皇显言其故则乞遵用祖宗故事祗以手诏询问阙失或开天章阁命辅臣条画或御迎阳门召侍从台谏条对或令中书门下颁告在廷之臣许直言过失或密札赐旧德名臣询问机事所冀诚意昭达羣议毕陈惟舍短而用长斯转祸而为福

汝愚又论客星出传舍疏曰臣闻之知星者曰自今夏六月有客星出传舍守之既三月矣臣谨按晋书天文志传舍九星在华盖之上近河宾客之馆主边人入中国客星守之备奸使亦曰敌兵起臣窃惟华盖之上有传舍又曰宾客之馆若以人事参之即今掖门之外合门客省是其处也臣闻合门中有用事者陛下委之招接北来人士踪迹甚秘其间真伪相杂固不可尽知然窃闻之道路之言或谓亦有奸细之人反用之为间而其人莫之寤者臣始疑之不以为信後徐以事考之然亦有可信者盖西北豪杰之士其资性与南方不同彼忠纯者极其忠纯其狡诈者亦极其狡诈恐非常识浅虑所能窥测故虽堕其计中而未必寤也臣又闻陛下委以将帅之权付之帷幄之任奇谋秘画世莫得闻然而不见其形当视其影使陛下用之其人能为陛下选择将帅训齐士卒俾中国隐然有不拔之势顾虽未能勒铭燕然扫清塞北有识之士固自知其可任今数年以来将帅屡易视所居官有同客寄经营掊敛惟恐或後故军职迁补类不以公选真才实能之士皆屈沈於下无以自见士卒嗟怨盈於道路此非陛下抚之不勤盖为之主帅者无以素服其心故尔然则缓急之际岂不深悮陛下委令之寄哉今者不幸灾异屡见人情动揺诚恐一旦狂狡外兴奸宄内应萧墙之事可为深忧臣又伏思上天垂象端不虚发今昭然示戒独出於传舍客馆之间若明告陛下於其处者盖是天心仁爱陛下诚欲陛下圣心觉寤庶几改为犹销铄於未然也不然则楚庄王何以无灾而致惧耶臣世受国恩义同休戚惟望朝廷所行皆善政所用皆忠臣盖决不敢肆为谗毁以陷害忠良亦非敢卖直要名争权取宠实以事关庙社理切安危故敢采诸舆议沥陈愚欵惟陛下鉴察

袁说友应诏上言曰臣今月九日恭承明诏以雷震非时淫雨为灾陛下责己求言命台谏侍从各以朕躬过失朝政阙违条疏以闻俾之无有所隐臣仰见陛下祗畏奉天恐惧修省思欲培厚圣德讲行仁政上销天变下慰人心虽汤以六事自责宣王遇灾而惧殆不过此诚宗庙社稷之休四海苍生之幸臣叨缀从列身逢不讳之朝所愿披沥肺肝尽言无隐惟陛下财赦臣闻之书曰皇天无亲惟德是辅又曰惟天降灾祥在德又曰咸有一德克享天心故修德者圣王应天之实未有德不修而能格天者也又曰天明畏自我民明威又曰天视自我民视天听自我民听又曰天佑下民作之君作之师故安民者圣王奉天之本未有民不安而能事天者也陛下嗣服之初阅时未久举行初政每轸圣怀如五日一朝以隆孝治恪意讲学以基远图收召人才爱惜内帑坐朝不倦荒政修明其於修德安民次第而举宜若天意人事相为助顺廼者天降灾异人心忧疑方当十月之交雷已归地而震电交作大雨随至浃三昼夜此盖阳气弗藏隂出用事考之古占其在刘向五行传则曰冬大雨水而雷电是阳不闭隂出涉危难其在李寻所占则曰冬靁电盖喜怒赏罚不顾时禁二人之占上系君临下关民治其亲切如此则今日之异盖必有致之者以至荧惑犯心宿弗循轨道天目峯断裂山复移徙中夜地震都邑水灾又皆廹近帝城悉非小异陛下其将隐之於心考之於事岂无有上干和气下拂衆情者乎岂无有施置未当而德意未孚者乎臣不敢旁举远引以事空言敢以陛下所当修德而安民者摭其今可举行凡八条伏惟圣慈垂听焉臣所谓修德者有四其一曰恭覩太上皇帝安处夀康已逾三月陛下定省之礼风雨弗渝孝诚之专中外叹仰而尚违膝下未浃亲欢父子之意未孚军民之情犹郁虽陛下自知亲意非外庭所得尽闻然而相见之期或更迤逦不惟浸疑观听亦恐别起猜端要当力图调护之方宛转之策陛下内有慈母可以日达诚意外有伯祖元舅可以时道圣衷庶几委曲既深或可一旦感悟兼日来传夀康圣体微爽节宣虽未敢信然陛下既未一见则凡慈父之意皆所未知至於夀康宫中左右执侍与凡供御百物果能日应所需否今本宫月得俸料与内帑月所贡献者总不下数万缗未知职掌为谁支用应副果惬太上圣意否一或不然则慈抱愈郁无以自娱司马光言於英宗皇帝曰向者皇太后听政之时左右侍卫之人不敢不恪求须之物无敢不备既委去政柄臣窃虑有无知小人随势倾移侍奉懈慢供给有阙则天下之责皆归陛下此不可不留意朝夕省察者也臣愿陛下於未得一见之前尤当日戒宫中官属等俾之加意供侍凡有圣意委曲顺承惟欲上悦慈顔益保康乐少有怠堕必罚无赦则两宫安怿亲侍有期孝道无阙矣臣侧闻已降指挥责以限日修整南内陛下急欲还御正朝密侍慈极此盖孝念之切故为是图惟是大行之丧今既在殡陛下久留重华以侍丧几今若於发引之前急还大内则是三月侍丧一朝遽舍追念皇祖情若未安况夀康今已安处倦勤而陛下又数行问安之礼若且留丧侧以俟发引然後还内情既可安事亦为顺其二曰臣窃观陛下布政之初倚任大臣塞聪蔽明不以自用深得帝王用人之先务垂拱仰成之要道也仁宗皇帝尝谕谏官韩绦曰朕固不怿自有处分所虑未中於理而有司奉行则其害己加於人故每欲先尽大臣之虑而後行之大哉圣人之谟训也盖人主处於深宫凡人才之高下事情之当否安得而尽知故黜己聪明任人以事以朝廷为基本以大臣为腹心进退人才废置机务宁屈独断惟务循公是以黜陟废兴动合衆望其或虑权柄之下移欲威福之自已听有偏闇虑或不周小有非宜人情必惑甚则左右乘间窃弄国权主势浸微危乱立至稽之方册可证弗疑臣愿陛下念主势之轻重实系於朝廷而权柄之下移实由於自用上法仁皇之训深思独断之难凡命由中出少留圣虑则陛下尽为君之体而朝廷无失职之忧矣其三曰台谏者天子之耳目凡论思献纳箴规劘切而关於人主之身者则台谏为尤重故台谏之一进一退实系於人主取舍之公端不可以私意迩言而进退之也唐介为殿中侍御史以论事而去仁宗皇帝念之复畀旧官时论者谓天子优容言事之臣近世未有岂非台谏者上则示人主之好恶下则系中外之观瞻一有少差事关理乱纲纪纷纠邪正混淆诚不可忽臣愿陛下念朝廷之纲纪本於言责而台谏之用否切於治功取舍进退重之难之勿轻勿易则纪纲立而邪正分朝廷治而主势重矣其四曰今岁水旱为灾民以饥馑淮浙诸郡无不告歉饥民流离浸以相望陛下日议赈恤捐金发粟毫髪不靳惟是朝廷桩管所积数目已少版曹经常已乏无可更蠲常平义仓支拨殆尽楮币度牒印卖已多今去来岁麦熟之期尚踰半岁接续赈济已无长策臣窃观仁宗皇帝景佑元年以淮南岁饥出内藏绢二十万代充上供庆历四年出内库银三万下陕西籴谷麦以济饥民皇佑二年以河朔水灾出内库银四十万紬绢六十万以助军储是三者皆因岁歉以捐内帑仁宗之意岂特以朝廷州县之积已不足用而上轸饥荒之念盖欲急以及民故与之再三而不惜也陛下临御以来俭以足用浮费尽蠲窃闻内帑之储今已百倍於前中外闻之无不感叹惟是目今赈济日月尚长所幸江西湖南皆得上熟可以运米东下以及淮浙臣愿陛下念淮浙饥民之甚衆知公家事力之已穷特法仁宗故事多捐内库金帛付之朝廷措置籴米百万斛接续以充赈济陛下仁心仁闻浃于亿兆生灵格天之德孰大於此臣所谓安民者有四其一曰民户岁输夏税其间折钱者总曰折帛当时立价既高州县浸复增数积岁既久民困重输今中产之家已为希有况於兼并者乎比者台臣尝及蠲减折帛之价侧闻朝廷见议施行此诚损上益下也臣不敢再述惟是丁钱一项尤切於农民盖游手末作不在科丁之数独民不得幸免顷岁各因守臣之请有蠲有减今所存第五等身丁丁盐绵绢四色皆有上供与州用之数为钱则当四十一万余缗而上供者计一十一万耳余皆州郡自得支用也臣窃谓此钱既切於农民今水旱为灾民方艰食田家枵腹不保朝暮若复征以官赋何止太山之压也今若未能尽以蠲放臣愿陛下深念农民饥馑之廹将来年第五等身丁并丁盐两色钱共四十一万一千余贯尽与除放其今年未足之钱且令住催上供者则户部别议对补州用者则州郡随宜措置庶几田家人人各受实惠足以感召和气矣其二曰顷岁朝廷两下蠲减房金之令盖欲取有余以惠不足细民受赐诚为弗轻再减之後今已八年而有力之家新剏房廊悉皆高定赁直以备将来裁减都城新屋尤倍他州臣愿陛下特降诏旨应内外房赁已经再减之後其新造赁屋不曾经减者并照前来指挥三分减一则闾阎细民欢声洋溢立可召和无不均受厚恩矣其三曰天下州县税塲虽各有定额而州郡利於赢余岁增其数间有租额素重趂办实难塲务横征商旅被害贸易既艰公私俱困两浙诸郡其害尤甚殆非细故也嘉佑六年仁宗皇帝诏三司取天下塲务旧额裁减别立新额征税既寛商贾被惠今两浙税额最重而议者指为常事多不以言臣愿陛下明诏两浙转运司会本路各州应干税务之额取其所收最少年分之数别立新额明示商贾使之收趂上无厚征之数下无横取之扰庶几商贾以寛虽居者亦受其惠矣其四曰国家刑辟之制具存三尺而近年监司郡守多有逞威弃法悉由己意刺配之罪出於临时谓之特配画一之法视为虚文固有黥配相望于道而以特配行者凡十五六甚亡谓也岂不重干和气哉臣愿陛下申严见行条法监司郡守毋得辄用特配之例须情法相当照条结録而後可施行内外台常切觉察亦足以全民生而召和气也臣仰惟陛下以天纵之资膺付托之重温恭允塞每以诚意为先寅畏严恭不敢以位为乐中外爱戴如出一辞其於畏天之威应天以实必已躬行而身履之矣然而自昔天灾流行固未尝以絶夫人也而况人主代天作子以牧斯民天之默示儆爱之心在人主尤不可忽汉董仲舒之告武帝曰国家将有失道之败而天乃先出灾异以谴告之不知自省又出怪异以警惧之尚不知变而伤败廼至於此见天心之仁爱人君而欲止其乱也自非大亡道之世者天尽欲扶持而全安之陛下试观仲舒之言则知天之所以眷念人主者其委曲绸缪如此陛下继统御极甫阅一时而天变甚洪昔所少见感召之自虽未易知然皇天谴告警惧之意以冀陛下自省而知变者其彰彰已如此使陛下内发於畏心外形於仁政有阙必补有善必迁忠言必听不以切直而恶闻长策必图不以难行而遽止修德於己而天变自销安民於下而天意自悦则仲舒谓天尽欲扶持而全安之者真如桴鼓之应矣臣愿陛下终始惟一不替厥初凡臣之所谓修德者日进而不已臣之所谓安民者日行而不怠则受天之祜而享鬼神之灵宗社緜长而端命于上帝殆将与天亡极矣又何灾异之可言哉诗曰维此文王小心翼翼昭事上帝聿怀多福厥德不回以受方国惟陛下深思而力行焉天下幸甚

历代名臣奏议卷三百七








○谕崇笃实诏

立人之道，曰仁与义；为国之基，德归於厚，自有隋驭宇，政刻刑烦，上怀猜阻之心，下无和畅之志。遂使朋友游好，庆吊不通，乡土联官，请问斯绝。至有里门相接，致胡越之乖；患难在身，忘救恤之义。风颓俗弊，一至於此，化民以德，岂斯之谓。朕纂历膺斯，思宏至道，因兆民之所赖，求万国之欢心。凡厥庶寮，咸使辑睦，君臣之际，期於无隐，永言前失，特宜敦励。自今内外官人。须相存问，勿致疑阻。有遇疚疾，递加询问，为营医疗，知其增损，不幸物故，及遭忧恤。随事慰省，以申情好，务从笃实，各存周厚。朝廷无拘忌之节，交游有久要之欢，遵道而行，率履不越。斯则上下交泰，品物咸亨，惠政所加，达于四表，布告天下，咸知朕意。


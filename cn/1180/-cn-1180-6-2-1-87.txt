答南司徒马钟阳


惟公昔在司农，仆忝胄监，以官曹之伊迩，幸得时时瞻仪范，奉清论，盖倾向者久矣。比者，主上留心国计，召公于留京，委以重任，舆情喁喁，方以得人为庆。乃公独眷恋慈闱，浩然长往，既违鄙愿，又孤众心。询知来使，言太夫人福履倍增，公亦静摄愈胜。不知承欢之暇，亦尝以主恩士望为念否乎？

仆因缘际会，谬参重寄，深惟寡昧，无补于时，惟有荐贤一念，庶可报塞于万一。而今海内名流，适于当世之用，实未有逾于公者。此惓惓之愚，所以结注于左右而不能已也。

李帅功名，著于闽中，既与地方相安，何必又为更置！辱谕，俱领悉矣。






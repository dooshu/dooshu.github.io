黄副使中三首

【不寐】

多病眠常早，移灯近卧床。

重翻经验本，那有断情方。

树响秋先到，窗虚月正凉。

寂寥愁不寐，更漏以何长。

【读陈白沙诗】

天风吹散铁桥花，白日江门卧钓槎。

欲问烟波旧消息，藤蓑今去落谁家。

【过朱阳仲墓】

江关词赋旧凌云，何事深山早筑坟。

天上岂真无李贺，人今犹自说刘蕡。

西风归鹤空留恨，落日啼猿不可闻。

三十年前交谊在，独来披草荐溪蘋。


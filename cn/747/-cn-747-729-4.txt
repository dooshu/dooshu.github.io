○大臣薨谢不於闻哀日辍朝议

伏以废朝轸悼，义重君臣，所贵及哀，尢宜示信。自顷已来，辍朝非奏报之时，备礼於数日之外。虽遵常制，似不本情。臣不敢远徵古书，请引国朝故事。贞观中任瑰卒，有司对仗奏闻，太宗责其乖礼。岑文本既殁，其夕为罢警严。张公谨之亡，哭之不避辰日。是知悯悼之意，不宜过时。臣谓大臣薨，礼合辍朝。纵有机务急速，便殿须召宰臣，不临正朝，无爽事体。如此，则由衷之信，载感於幽明；称情之文，无亏於典礼。


【秋夕叹白发诗】

丝白不难染。蓬生直（《类聚》作本。）易扶。唯见（《类聚》作此。《诗纪》云。一作此。）星星鬓。（《类聚》作发。）独与众中殊。昔年十四五。率性颇廉隅。直是安被褐。非敢慕怀珠。何言志事晚。疲拙婴殊躯。逢时乃倏忽。失路亦斯须。郊郭勤二顷。形体憩一庑。涸蚌困鱼目。笼禽触四隅。宵长壁立静。廓处谢欢愉。月色临窗树。虫声当户枢。飞蛾拂夜火。坠叶舞秋株。逐物均乘鹤。违俗等双凫。故人倘未弃。求我谷之□。（《诗纪》云。一作隅。○本集二。《诗纪》八十三。又《类聚》十七作白发诗。引扶、殊二韵。）


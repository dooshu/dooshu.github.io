○幸潞州敕

朕往在藩邸，游历潞城，岁月颇多，人情亦厚。今因巡省，再过此邦。初至欢呼，皆有繇衷之感；将去停立，益知恋生之诚。言念此心，孰不能变？虽天下为一，政有何殊？而王者无私，议不谓此，特宜优异，以纳群心。其潞府百姓丁壮等免征行，令其分番宿卫，定名长从。仍委长史韦虚心审问父老百姓等，如此处置可否？奏闻。


送郗昂谪巴中





按：《羊士谔诗集》有诗题云《乾元初严黄门自京兆少尹贬巴州刺史》云云，诗下注云：时郗詹事昂自十遗贬清化尉，黄门年三十余，且为府主，与郗意气友善，赋诗高会，文字犹存。又李华《杨骑曹集序》：刑部侍郎长安孙公逖，以文章之冠，为考功员外郎，精试群材。君与南阳张茂之、京兆杜鸿渐、琅玡颜真卿、兰陵萧颖士、河东柳芳、天水赵骅、顿丘李琚、赵郡李崿、李颀、南阳张阶、常山阎防、范阳张南容、高平郗昂等，连年登第。



瑶草寒不死，[一]移植沧江滨。

东风洒雨露，会入天地春。

予若洞庭叶，[二]随波送逐臣。

思归未可得，书此谢情人。

[一]江淹诗：“瑶草正翕赩。”李善注：“瑶草，玉芝也。”琦按：诗家用瑶草，谓珍异之草耳，未必专指玉芝而言。



[二]《楚辞》：“洞庭波兮木叶下。”






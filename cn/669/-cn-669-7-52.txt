78　論魯立武宫


「魯公之廟，文世室也。武公之廟，武世室也。」按春秋成公六年，立武宫。武公非始封之君，毁已久而復立，蓋僭用天子文、武二祧之禮。春秋之所譏，而記以爲禮乎？

【閻按】季文子以鞍之功立武宫，左氏明文。

【元圻案】明堂位鄭注：「此二廟象周有文王、武王之廟也。世室者，不毁之名也。魯公，伯禽也。武公，伯禽之玄孫也，名敖。」〇公羊傳：「武宫者何？武公之宫也。立者何？立者不宜立也。」穀梁傳亦以爲不宜立。〇陸淳曰：「左氏云：『季文子以鞍之功立武宫，非禮也。聽於人以救其難，不可以立武。立武，由己非由人也。』啖子曰：『傳意以爲武軍之宫，如楚子所立者非也。』劉原父曰：『丘明以武宫爲武軍，杜氏知其謬妄，因復曰：「既立武軍，又作先君武公之宫。」』二説皆非是。」〇衞氏禮記集説卷八十：新安王氏曰：「季氏立已毁之廟有二。煬公之廟，毁而復立，煬公以弟繼兄者也。武公之廟，毁而復立，武公舍長立少者也。二者皆季氏有不臣之心，春秋書『立武宫』、『立煬宫』以罪季氏。鄭不考其故，乃曰『世室者，不毁之廟』，比之於武之世室，亦甚乖春秋之旨矣。」






木瓜

三章，章四句


首章讲：疑亦男女相赠答之词。言人交际之礼，施而不报则情中辍，报而不厚则情不坚。





投我以木瓜，报之琼琚。

故人之好我者，或投我以木瓜，其物至微也。我必报之以琼琚，即重宝有所不计焉。





匪报也，永以为好也。

永，长也。夫彼以微来，我以厚往，若足以言报矣。然此犹未足以尽吾心，匪以为报也。特欲假此以达夫缱绻之怀，庶几彼见其物，犹见其人。而和好之情永固而不忘耳，岂为报哉？

二章：





投我以木桃，报之以琼瑶。匪报也，永以为好也。

讲同上。

末章：





投我以木李，报之以琼玖。匪报也，永以为好也。

讲同上。





是人之交际如此，故能相与有终也。然则男女之际，其物之厚往薄来者，岂有他哉？亦欲其情好之有永耳！






○与刘裕书谏伐蜀



自义旗之建，所征无不必克，此可谓天人交助，信顺之徵也。今大难已夷，君臣俱泰。顷五谷转丰，民无饥苦，劫盗之患，亦为弭息，此诚渐足无事，宜大宁治本，蜀贼宜平，六合宜一，非为不尔也。古人有言，天时不如地利，地利不如人和。今往伐蜀，万有馀里，溯流天险，动经时岁。若此军直指成都，径禽谯氏者，复是将帅奋威，一快之举耳。然益土荒残，野无青草，成都之内，殆无孑遗。计得彼利，与今行军之费，不足相补也。而今往艰险，雨雪方降，驱三州三吴之人，投之三巴三蜀之土，其中疾病死亡，岂可称计。此一疑也。贼必不守穷城，将决力战。今我往劳困，彼来甚逸，若忽使师行不利，人情波骇，大势挫衄，此二疑也。且千里馈粮，士有饥色，况今溯险万里，所在无储。若连兵不解，运漕不继，虽韩、白之将，何以成功。此三疑也。今云可征者皆云：“彼亲离众叛。”愚谓不然。彼以一匹夫，而能致今日之事，若众力离散，亦何以至此。官所遣兵，皆乌合受募之人，亦必无千人一心，有前无退矣。为治者固先定其内而理其外，先安其近而怀其远。自顷狂狡不息，诛戮相继，未可谓人和也。天险如彼，未可谓地利也。毛修之家雠不雪，不应以得死为恨，刘敬宣蒙生存之恩，亦宜性命仰报，今将军欲驱二死之甘心，而忘国家之重计，愚情窃所未安。阙门之外，非所宜豫，苟有其心，不觉披尽。（《宋书·刘敬宣传》，义熙三年，高祖表遣敬宣率众五千伐蜀，国子博士周祗书谏，不从。）




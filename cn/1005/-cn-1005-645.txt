张閏　杂兴

圣学律万世，玉振仍金声。

大贤务矫俗，始以和自名。

智者稽所终，流弊固难行。

求圆能舍规，鲁男乌可轻。

张閏

张閏　杂兴

迢遥秦陇旧家山，百万貔貅拥节还。

读尽一编时自许，西风吹梦玉门关。

张閏

张閏　杂兴

城河固金汤，谷帛堆丘山。

雷风走号令，足以威百蛮。

秦人昔恃此，烧书无愧颜。

丛祠夜篝火，赤蛇先据关。

谁知小国鲁，抗衡齐晋间。

独能秉王礼，足以销邻奸。

舞干服三备，可仰其可攀。

张閏

张閏　杂兴

小圃秋光不世情，蠹枝枯卉忽重青。

凌晨灌银床水，居士新看种树经。

张閏

张閏　杂兴

原子保所得，所得在养心。

澹然处穷阎，蓬蒿绝车音。

结驷者谁子，排门顾同襟。

乃知能辩者，於道未为深。

张閏

张閏　杂兴

细读南山扣角歌，机锋投处几曾多。

道人不踏门前路，敝帚其如自爱何。

张閏

张閏　杂兴

日暮前道远，纷纷倒行多。

胡不秉明烛，整驾历前坡。

既衰不戒得，有如圣言何。

平公七十翁，师旷犹琢磨。

张閏

张閏　杂兴

管仲相齐国，童子犹羞称。

确守害霸说，三王亦可成。

寸短有所长，贪贤况诚切。

莫问九合功，咏此宜击节。

张閏

张閏　杂兴

文仲蔽展禽，难逃窃位名。

张汤法家流，推贤被嘉声。

公道日月如，无私天下行。

治古本根此，所以休甲兵。

嗟嗟祁大夫，举善何其宏。

曰雠吾甚恶，曰子非私情。

一旦俱荐引，晋伯由此成。

后世益多嫌，山林老公卿。

张閏

张閏　杂兴

伯牙善鼓琴，知音一子期。

已得慰生平，绝弦勿复悲。

深沉扬执戟，玄文准伏羲。

各年未原赏，岂欲求当时。

张閏

张閏　杂兴

泱泱古齐邦，中有秉节臣。

其国不能举，燕师知宠珍。

生不食君禄，势或去诸邻。

莫往径绝脰，用愧轩冕人。

当年处高位，十万当逡巡。

所以休明时，朝廷足嘉宾。

张閏

张閏　杂兴

善人所至处，凤仪气芝兰。

同德自相求，肯因休显看。

后来世道交，祗趋势与官。

廉颇共翟公，雅抱常自宽。

张閏

张閏　杂兴

小器酌升斗，渠宁同釜钟。

心公德始宏，一介称能容。

将军见保卑，偏忌相如功。

卓哉全璧贤，怀才肯争锋。

悔过犹可称，服善交情终。

张閏

张閏　杂兴

吴起弃骨肉，用释鲁君疑。

萧何买田宅，更要汉祖知。

结绳可息争，书契计已痴。

反覆者人心，周防良足悲。

曾参杀人谤，三至母信移。

君臣不易逢，终始贵难离。

张閏

张閏　杂兴

金珠不解忧，麴糵堪适情。

隘哉沉湘人，独以醒自名。

生居禁酒国，焉得壶觞倾。

闭门求一醉，无乃干天刑。

若伊旷怀襟，道在宁营营。

详观中圣言，当与智者评。

张閏

张閏　杂兴

堂陛分古始，高卑定常仪。

拳拳三顾频，未敢臣其师。

至福价婆娑，尘面谁复窥。

有人果善酬，何苦不售为。

木牛流马机，小智那足奇。

甄别兰与艾，忠诚真弗欺。

功大天实吝，滞迹乌能知。

臣主施报恩，足为万世规。

张閏

张閏　杂兴

有虎南山南，有石北山畔。

虎石人未辨，箭发石遂贯。

一朝两生心，见石不见虎。

若向虎石求，引满徒自苦。

张閏

张閏　杂兴

河南牧羊儿，不识奇字书。

君王事边头，无亦官帑虚。

慨然分家资，补国何勤渠。

讵有忠於君，而谓不学欤。

毋令败群语，缑氏果有余。

惜哉封禅主，更欲取名誉。

岁晚责缘饰，宜其返田闾。

张閏

张閏　杂兴

真才当自重，跃冶非良金。

世儒识拔鲜，志士违本心。

慷慨自铺陈，庶几有知音。

但恐北风扇，虚言难保任。

快哉东方生，可喜未可钦。

张閏

张閏　杂兴

圣道由书传，秉畀火于秦。

汉兴反秦暴，见儒犹骂嗔。

董子惟有志，耿耿谁与陈。

使时三策行，焉老诸侯宾。

张閏

张閏　杂兴

子云闭门学，非愿雕虫称。

於道实有省，爵位岂所营。

洙泗嗟已远，惜不偕群英。

太玄法言书，莫诮徒拟经。

张閏

张閏　杂兴

汉代嘉唐虞，欲以儒理国。

公孙谈治道，纯驳互失得。

广大语尤害，开边心莫极。

无怪淮南谋，日夜惮汲直。

东阁礼诸贤，脱粟自为食。

俗公此自文，后世有真识。

张閏

张閏　杂兴

言貌难取人，宣尼窃丁宁。

如何汝南许，辄擅月旦评。

观其察曹瞒，一言尽生平。

勿谓鉴裁乏，一门称弟兄。

张閏

张閏　杂兴

林宗真杰士，甑堕识孟敏。

初无一语交，肺腑已窥尽。

人才处东京，郭许能汲引。

几时不生贤，弗遇即泯泯。

张閏

张閏　杂兴

道德酿缙绅，瞓容无点尘。

望之鄙吝消，矧得累夕亲。

顷思阙思化，四教隆诸身。

济济三千徒，变蒙尽为仁。

贤圣虽不同，气类当等伦。

叔度亦我师，千载风如新。

张閏

张閏　杂兴

达士乐贫贱，本非沽激心。

岂真昧生死，而计乐浅深。

辛勤毕婚嫁，尘虑宁更侵。

高踪五岳游，乘风拟相寻。

张閏

张閏　杂兴

山川万代留，人物有时尽。

慷慨羊叔子，登临重嗟悯。

功名垂橐来，老去载仓囷。

焉有利在民，转盼声即泯。

非真吊古往，借言聊自引。

湛也穷其心，欲嘿不能忍。

惜昧无去来，徒知幻与影。

张閏

张閏　杂兴

征南勋业手，顾乃玩简策。

麟经日月垂，左氏实有力。

为渠作忠臣，训义订今昔。

后来疑掖子，开卷随有益。

果能作蹄筌，此学不妨痴。

张閏

张閏　杂兴

龙泉伴太阿，潜伏如几秋。

光气不容搑，夜夜冲斗牛。

一朝堀青苔，双龙获兼收。

拭以华阴上，百神见之愁。

若使无张雷，恐非剑所羞。

张閏

张閏　杂兴

天一即生水，语性何洁清。

未尝使人贪，酌之失廉称。

夷齐素高蹈，想非常饮冰。

仁鄙成自取，处默先内明。

张閏

张閏　杂兴

南渡人物中，第一数安石。

经营江左民，成败固先识。

苻坚拥百万，朝野总忧色。

长驱不量德，在法真饵敌。

谈笑付儿辈，兹岂试一掷。

捷至偶折屐，胸中未易测。

议者谓矫情，妄意窥悃愊。

张閏

张閏　杂兴

圣狂霄壤分，其端在一念，

去恶向忠义，如病用良砭。

方贻害於人，蛟虎并凶焰。

及其懲艾余，大节秉无欠。

卓绝补过功，炳炳照铅椠。

乃知春秋意，恶恶待终厌。

张閏

张閏　杂兴

实修名自来，犹影长随身。

惑者偏忌嫉，终之反累之。

况驰死后誉，何关一丘尘。

所以识达早，托醉全吾直。

归兴因专鲈，口腹何足陈。

到今吴江水。秋至清粼粼。

张閏

张閏　杂兴

渊明膝上桐，一丝不肯挂。

弹声聒天地，无人知此话。

谓琴只这是，世间何璀¨弦。

谓在有无中，其然岂其然。

张閏

张閏　杂兴

太冲十年功，仅了三都赋。

藩溷着纸笔，欲以疏吾句。

文章流至是，已失古人步。

喜怒哀乐情，一发中韶沪。

不见风雅篇，岂效女功蠹。

张閏

张閏　杂兴

抡才如百药，治效各不同。

傥能区别性，当聚和扁功。

武德定乱后，诸公悉登庸。

帝久知所长，未欲任已聪。

品题资确论，毫发无蔽蒙。

三杰隆汉

，六英夹唐宗。

无人可能国，我欲振古风。

张閏

张閏　杂兴

至艺得於天，音律谁同明。

道上车铎逢，地底黄钟成。

伟哉创业主，用才极其精。

太常识斯人，吾知不负丞。

忽疑贞观间，四海几措刑。

遐想登后夔，巍巍治难名。

张閏

张閏　杂兴

马生客新丰，悠然酌斗酒。

若谓傲旁人，旷士亦何有。

有志曾未识，偶怀麴蘖友。

异时依风云，黄垆

回首。

张閏

张閏　杂兴

照乘复垂棘，固足为国宝。

朝有宣力贤，爱惜莫草草。

成汤昔在上，剪发救枯稿。

念民有念已，顷刻动穹昊。

太宗疗功臣，亦本为民保。

断须疾其愈，大胜琮璧祷。

张閏

张閏　杂兴

秦王既集统，作乐昭治功。

前日威武地，今还见声容。

一时耸观瞻，唯贪激英雄。

郑公独挽首，孰能察圣衷。

暮年伐辽东，事几败乃翁。

良臣不在傍，有悔应无穷。

张閏

张閏　杂兴

唐家盛词华，培本自武德。

投戈辟文馆，英士来翼翼。

访政讨典坟，分夜亡倦极。

当时瀛洲目，意气宁偪仄。

言诗到李杜，骚雅并区域。

为文至韩柳，秦汉等风力。

后世不推原，第赏纸上墨。

焉知昔人心，求效非顷刻。

张閏

张閏　杂兴

风月属渔樵，真味岂能领。

雍容补国手，斯宜理烟艇。

乐天未归时，极口献忠鲠。

十上九不行，回身避机穽。

酒徒与诗伴，共煮香山茗。

流传画九人，公貌粹而整。

张閏


十五


曾见藏真绢本《千文》，或云楮本者更佳，于邺架借观之，辱不吝专遣寄示。骊珠颗颗，璀灿夺目。绢本虽晚笔，神彩要不逮也。天球、琬琰，小有空缺，何妨代宝。文君用时笔补之，更为续貂。公谓是虎贲之似，似为溢美也。

寓目自足，何必夺为己有？展玩毕，即以归之，烦好为将护，以嘱来使矣。而使信至三，坚以见遗。因思神物，恐为风雨所妒，什袭而藏之，即不佞亦暂为秃师主此物耳。






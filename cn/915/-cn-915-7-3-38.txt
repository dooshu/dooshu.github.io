◇答沮渠茂虔诏（十一年）

故使持节侍中都督秦、河、沙、凉四州诸军事车骑大将军开府仪同三司领护匈奴中郎将西夷校尉凉州牧河西王蒙逊，才兼文武，勋济西服。爰自万里，款诚夙著。方仗忠果，翼宣远略。奄至薨殒，凄悼於怀。便遣使吊祭，并加显谥。嗣子茂虔，纂戎前轨，乃心弥彰。宜蒙宠授，绍兹蕃业。可持节散骑常侍都督凉秦河沙四州诸军事征西大将军领护匈奴中郎将西夷校尉凉州刺史河西王。（《宋书·氏胡大且渠蒙逊传》）


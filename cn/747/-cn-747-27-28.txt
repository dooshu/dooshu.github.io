○优礼诸州乡贡明经进士诏

古有宾献之礼，登於天府，扬於王庭，重学尊儒，兴贤造士，故能美风俗，成教化，盖先王之所繇焉。朕以寡德，钦若前政，思与大夫群士，复臻於理。故他日访道，有时忘食，乙夜观书，宵分不寐。悟专经之义笃，知学史之文繁，永怀覃思。有足尚者，不示襃崇，孰云奖劝。其诸州乡贡明经进士，见讫宜令引就国子监谒先师。学官为之开讲，质问疑义。仍令所司优厚设食。两馆及监府得举人亦准此。其日朝请官五品以上及朝集使往观礼，即为常式。《易》曰：“学以聚之，问以辩之。”《诗》云：“如切如磋，如琢如磨”，此朕所望於贤才矣。


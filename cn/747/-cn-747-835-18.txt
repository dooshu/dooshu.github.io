○第二表

臣某言。臣昨蒙圣恩，加臣某官实封等。沥诚虽切，天鉴未回。今月某日又奉宣命，赐臣持危匡国致理功臣者。宠光逾溢，俯偻惊惶。昨已奉表陈让讫，恩出一时，事非常典。众方兴论，内不自容。是以伏纸写心，累干睿鉴。未蒙俞允，匪独惊危。朝省夕思，且涕且激。臣腐材弱质，叨列公台。何施尊主之能，未立为臣之节。而艰难之後，陛下待遇愈优。食必分甘，言皆动色。宏慈厚礼，前代所无。比及今兹，适当反正。断自不疑之旨，遽行非次之恩。则臣窃惊孤心，兼量愚分。仰酬万一，且合如何。至使坚让未休，盖亦深知不可。上惟圣德，恐有失中。受诏之难，血诚在此。陛下以归复之庆，谓臣有参赞之功。嘉谋既出於元机，胜略必资於英决。恭惟茂实，前已备论。上圣推不宰之心，而具臣乏可书之绩。则甄赏之命，遵行及私，唯增乡校之言，兼致匈奴之笑。否臧是验，损益可知。况臣在中书，又殊同列，彦若与博，执政在臣之先。或累岁燮和，或逾年镇抚，弼违斯切，成效固彰。臣自再忝秉钧，初当变律，未调鼎饣束，徒辱车茵，遂罹向阙之兵，莫救燎原之火。至於今日，无补大朝，宠奖重恩，俯躬非称。伏以奠食之命，虽著旧章。盖上将平戎，大勋卓立。超酬特赏，始可胜任。行於文臣，此事固少。况在今日，不并往时。天下编氓，殆无膏血。筋力尽疲於战伐，经营多废於耕桑。所在聚兵，肆为厚敛。不免者痛侵刳剥，可免者患至流亡。乡弊家残，不胜条说。宁於此际，更可重伤。兼计百户之封，岁当五百馀万。军储常废，国用急须。以此校之，所济非少。今陛下焦劳睿算，臣等涸竭智谋。盖为朝廷日忧匮乏，曷若回非宜之恩命，救急务於公家，圣虑既宽，臣心自泰。生人不加於怨苦，经费自济於艰危。宏陛下为国之资，伸微臣代天之极。幸以是窃度，实敢固违。加臣之名，本加（疑）武将。伏自先帝兴复之後，宰臣特授殊恩，且类权宜，何光定制。况臣执政，为日未多，安可辄冒宪章，当此多数。伏自陛下光承丕构，实耀英谋。如秦权黄镐之凶徒，及近岁甫诛之大寇，载扬我武，克致明刑。此外凡有凶渠，未尝漏网。圣功神略，可谓赫然。去年公卿等，合彼兆庶之心，遂有鸿名之请。封章四上，伏奏累陈。陛下以时未戢兵，人多言病，不循令典，不顾群情。久执至谦，毕夺众恳。作圣有归於公望，上言敢犯於圣明。夫元首股肱（阙二十二字）陛下让懿号於去年，臣则受钜名於今日。（阙六字）不同一体之荣，与之则臣蒙姑息之爱。矧於事实，未合便宜。近者国之名器，多假诸侯。法度久逾，改张何暇。宰臣谨畏，再务率先。尚虑骄矜，不能儆戒。陛下若於朝廷未安之际，藩方难制之时，忽使辅臣，并加殊事，则勋侯戎帅，越例贪求。中书自思，无以奏夺。空烦圣虑，益坏政经。是因今日之恩，复作他时之患。谅非细故，得不极言。累陈切让之辞，庶获洞开之鉴。上祈圣哲，备识愚衷。宠渥未收，忧心如灼。生惟富贵，谁无崇盛之谋。祸在满盈，臣有颠危之惧。方承任使，必觊哀矜。伏乞圣慈速降明诏允许，臣某无任沥血输怀祈恩俟命激切惴悸之至。谨奉表陈让以闻。


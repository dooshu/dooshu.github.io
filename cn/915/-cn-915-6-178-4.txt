◇感婚赋（并序）

方今岁在己巳，将次四仲，婚姻者竞赴良时，粲丽之观，相继于路。虽葩英肯顾，嫁娶之会，不乏平日，乃作《感婚赋》曰：

彼婚姻之俗忌，恶当梁之在斯。逼来年之且至，迨星纪之未移。窈窕初茂，玉质始盛。容华外丰，心神内正。接轸连骑，隐隐习习。充街塞里，晖曜城邑。相丽姿之绰约兮，遥仿佛以感心。怨佳人之幽翳兮，恨检防之高深。（《艺文类聚》四十，《初学记》十）


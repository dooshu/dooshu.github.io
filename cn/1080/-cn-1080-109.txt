●大明會典卷之一百九

賓客

會同館

舊設南北兩會同館、接待番夷使客。遇有各處貢夷到京、主客司員外郎、主事、輪赴會同館、點視方物、譏防出入。貢夷去、復回部視事。弘治五年、各夷來貢者眾、始添設提督會同館主事一員、專一在館提督事務

凡貢使至館洪武二十六年定、凡四夷歸化人員、及朝貢使客、初至會同館。主客部官隨即到彼點視正從、定其高下房捨鋪陳、一切處分安妥、仍加撫綏、使知

朝廷恩澤

○一下程、分豁正從人數、劄付膳部、五日一次、照例支送酒肉茶麵飲食之物

○一管待、量其來人重輕、合與茶飯者、定擬食品卓數劄付膳部造辦。主客部官一員或主席、或分左右、隨其高下序坐、以禮管待。仍令教坊司供應凡番王至京。洪武二年、令禮部官於會同館禮待。永樂以後、四夷來朝貢者、欽命中官與文武大臣、或學士等官待宴、不拘員數。成化初、北虜、東夷、西番、以武職大臣待。朝鮮、安南、日本等國、並土官、以禮部官待

○嘉靖三十九年、朝鮮國陪臣到京、禮部題請侍宮官、命禮部尚書待。又泰寧等夷人頭目、命總督戎政勳臣待。自後夷使到京、俱照例

凡會同館醫生、遇四夷及伴送人等有疾、即與醫藥。年終、具用藥若干、活人若干、開送提督主事處、核實呈部、以稽勤□、考滿陞授、乃留本館辦事。其藥材、太醫院關給

凡兩館事務夫役。嘉靖十年、令俱屬提督官管理。兵部該司不許侵撓干預。其大使等官、及別衙門、敢有占用夫役、及脫逃(巾夫)欠情弊、都聽提督官查究

各國通事

洪武永樂以來、設立

御前答應大通事、有都督都指揮指揮等官、統屬一十八處小通事。總理來貢四夷、並來降夷人、及走回人口。凡有一應夷情、譯審奏聞。嘉靖初、革去大通事。其小通事悉屬提督官。凡在館鈐束夷人、入朝引領、回還伴送、皆通事專職

凡通事額員。成化五年奏定、小通事額數、總不過六十名。遇有病故、及為事等項革去職役者、照缺選補。若事繁去處丁憂有過三名者、量補一名

計四夷一十九處額設通事六十員名

朝鮮國五員名

日本國四員名

□□國二員名

安南國二員名

真臘國一員名 【 成化二十年添一名後以空閒俱不補】

暹羅國三員名

占城國三員名

爪哇國二員名 【 後俱不補】

蘇門荅刺國一員名 【 後不補】

滿刺加國一員名

達達七員名 【 成化十九年添一名】

回回七員名 【 成化十九年添一名】

女直七員名 【 成化十九年添二名】

畏兀兒二員名

西番五員名 【 成化十九年添一名】

河西一員名 【 成化二十年添一名後俱不補】

緬甸一員名 【 後不補】

雲南百夷等處六員名

凡食糧資格。成化七年奏准、通事、戴頭巾三年、滿日送部考中、預補正缺者、准支米。添設者、雖經考中、仍作不支米辦事。待有正缺、方許支米

○十八年定、通事辦事三年、滿日、本部考中、支米。又辦事三年、滿日考中、送吏部冠帶。又三年、滿日考中、實授序班。欠通者、許習學半年、再考

○弘治六年、申明額外添設待缺通事。雖滿三年六年考中、不許支米。其滿九年、未得食糧者、准其食糧、協同辦事

○九年奏准、通事食糧辦事三年、滿日考送吏部冠帶。如夷語欠通、及有過名誤事者、徑發原籍為民

凡收充候缺。弘治八年奏准、各國世業、並土官土人子孫、情願告充候缺通事、或邊方訪保生儒人等、該本部考得夷語精通、勘無詐冒者、劄送鴻臚寺、收充候缺通事。土官土人子孫、給與養贍食米一石。極邊訪保者、給食米五斗。通候有缺之日、再考題補。其出身資格、仍照舊例

○

凡各處歸順土官子孫、告充通事、補缺三年、奏准給與冠帶辦事。仍候三年、考滿銓選

○嘉靖二十九年題准、通事遇有各館正額名缺、將候缺通事、查係類考居一等、方與照依到館名次、挨補。其考居二等、及季考雖居一等者、不許概稱到館在先、援比求進

凡訪保。成化十八年奏准、各國通事止一名者、訪保一名、不支米辦事

○嘉靖元年奏准、通事丁憂、緣事未結、俱不作缺。其有見缺十人以上、及一國全缺者、照舊行各邊鎮巡官、訪保精通夷語、身家無過、人物齊整字畫端楷、語音洪亮者、每缺起送一人、前來補考

○十九年議准、通事見缺訪保送部收考、轉送該寺教習者、俱不得過正額之半。若本國正額止一名者、許收候缺一名。凡遇候缺既盡、正額有缺、許鴻臚寺呈部奏請訪保、照例考滿、不必拘見缺十人、及一國全缺之例

凡考試教習。嘉靖二十五年題准、禮部會同吏部、將在館通事序班人員、通行考試、分為三等題請。一等照舊在館供事。二等量加罰治、姑容習學。三等、黜退為民。其未經授職通事人等、本部仍各選委年深通事序班、題請照舊教習。每日書寫番漢字語一張。每月朔朢責令該館序班考校。月終、提督主事考校。季終本部通將各館官員通事人等、參錯出題、嚴加考校。如一年三次考居三等、通事人等本部即時量責。序班等官、年終類題罰治。以後通事食糧冠帶授職等項、仍各案候、俱以三六九年為期、通將各館官員人等、一併嚴加隔別考試。其夷語通曉者、許照例遷轉留用。不通者、徑自黜退為民、不許照常扣日、挨資求進

○二十八年題准、各館中掄選年深通事曉夷語者一人、立為教師。不分有無夷人、每日黎明時、進館督率各該通事人等、演說夷語、中有未能盡曉者、遇有該邊原來伴送通事、許令教師詢訪、務求通曉音字。如二年之中、教習有效、候類考之時、具名奏請擢用。本部仍置卯簿一扇、行令提督主事、每五日令各館官生畫卯。如有不到者、明書於各名之下。每日朔朢、教師引領生徒、將所習音字抽試數字、夷語演說一遍。季終提督官將卯簿封呈本部、以憑季考兼論其勤怠。歲終備開考語封本部、以待三年通考其廉污。季考及三年通考之時、必合字與音、相兼考校

凡考滿。成化十八年奏准、通事序班等官、三六九年滿、俱禮部考過夷語精熟、查訪無過、量出考語、咨送吏部。六年考察京官之期、亦從本部查訪、備開揭帖、徑送考功司

○嘉靖二十六年奏准、通事官生、三六九年考滿、該鴻臚寺起送到部者、查無違礙、仍舊取官對考、如果夷語精通、准令給由。若夷語欠熟、發回習學、候三箇月再考。又不稱者、徑自黜退為民

○萬曆四年奏准、通事序班官給由、或遇公□、或發回習學補考、或候對考官、每遇季終、不拘人數多寡、禮部查明類考、咨送吏部。其緣前各項不能盡如俸滿之期者、須明註咨內

凡出差。弘治九年奏准、通事出差、違限半年、照例送問、雖有公文、不與准理。違限一年、及養病服闋、二年之上作缺。待其到京、俱令守缺、不許作協同辦事名色

○十一年奏准、南方海外諸國、不必差官送還。如果原來通事、別有事故、夷人奏討不已者、禮部奏請定奪

○嘉靖二十九年題准、番僧貢回、差通事序班、給批定限、送至四川巡撫衙門交割。止許在省、守候批文、不許跟同前去

○三十三年題准、暹羅國使臣告稱驛遞刁難。差通事序班、給批定限、送至福建布政司交割

○三十八年題准、女直夷人貢回還、差通事序班、押送出境

○四十三年題准、通事故縱夷人、詐害驛遞、改行兵部差指揮等官伴送○萬曆四年題准、兵部差官、不諳夷語、致各夷沿途生事益甚。仍差通事序班押送。但有不自檢飭、不能鈐束夷人、許所在官司、申呈參革凡通事違犯。成化十九年題准、通事有犯贓私、照吏典例

○弘治九年奏准、各國戴頭巾通事不許遇例上納糧草、及一應經商買賣、曠廢職業、違者、參問革役

○嘉靖十七年奏准、在館通事序班、辦歷勤謹、夷語精熟者、該寺具奏、量加俸秩。如有恣肆曠廢、唆誘夷人為非、受賄作弊、抗違該司提督官者、俱聽禮部指名參究

○二十九年題准、通事分撥各館之後、不許夤緣告改別館、違者、本部參究

○三十年題准、通事今後有患病、至一年、給假違限、至六箇月、託病不考、至三次、及不赴畫卯、至三箇月者、官聽本部參革冠帶。通事以下、聽本部徑自查革

○萬曆七年議准、各館通伴員役、指稱引領交易、替代使用名色、科歛貢夷財物者、禮部悉心體訪、責令提督主事、不時呈報、輕則徑自處治。重則具奏論罪








○更议帖经事例敕

进士帖经，本朝旧制，盖欲明先王之旨趣，阅才子之文章。近代以来，此道稍坠，今且上从元辅，下及庶僚，虽负艺者极多，能帖经者极少，恐此一节，或滞群才，既求备以斯难，庶观光而是广。今年凡应进士举，所试文策及格，帖经或不及通三，与放及第，来年秋赋词人所习一大经，许令对义，义目多少次第，仍委所司件奏。


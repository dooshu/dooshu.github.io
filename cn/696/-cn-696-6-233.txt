题杨龙友仿襄阳云山卷歌


巨灵驱却剡中山，移将烟雾留人寰。
满堂云气动虚壁，流湍隐见声潺湲。
昨夜有人山中还，拂筇便欲相追攀。
但见千山万山湿不尽，杳冥迷离白日间。
龙眠山人腕欲脱，襄阳漫士天机活。
神姿出尘自潇洒，笔底空濛见雄阔。
自称气韵跨千古，俗格讵使荆关夺。
泗水沈沦五百秋，云山满眼无人收。
杨郎盘礴神远游，欹袖挥洒天为愁。
森然欲呼鬼神出，玄猿青兕中淹留。
米家横挂殊矜惜，新展吴绫百馀尺（米画不过三尺，今作长图）。
阴洞虚无松桧长，深岩窈窕龙蛇坼。
茅屋高寒少行迹，出门浩浩云涛积。
中有人兮歌白石，此处云林安在哉，年年绢素生苍苔。
天姥峰头丹欲就，若耶溪边花正开。
珊瑚为杖玉为屐，携手与君归去来。





○授温造山南西道节度等使诏

汉水上游，梁山东险，控巴岷之道路，作咸镐之藩屏。实命长帅，必惟全才，简求臣僚，佥属邦彦。是用筑斋坛以赐鈇钺，登廉车以察风俗，一方之事，悉以咨之。大中大夫守尚书右丞上护军祁县开国子食邑五百户赐紫金鱼袋温造，风度端雅，质量闳厚，立朝正色，直道当官。自登周行，蔼有休称，前在宪府，爰持国纲。人所未能，心已独至，听言尽主於忠信，指事必根於理化。岂彼尝意，自谓知人。洎南宫提领右辖，郎曹承式，体要宏通。属闻汉中，抚事多故，非宽仁不可以理军旅，非廉实不可以辑编甿，择任之时，诚异他日。繇是命尔尹正襃国，节制梁川，首列侍从之臣，秩迁御史之率。至若革故弊以存远略，因其事以定众心，姑务载安，勿使告病。弛张威惠，在尔能之，勖哉惟勤，无忝我推毂之命。可检校右散骑常侍兼兴元尹御史大夫充山南西道节度管内观察处置等使。


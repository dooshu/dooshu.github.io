◇侍郎满辞阁

臣言：臣所居职限满，今便收迹。金闺云路，从兹自远，鲔经沈藏，方绝光景，祗恋迟回，结涕濡泗。臣嚣杌穷贱，情嗜春昧，身弱涓，地幽井谷。本应守业，垦畛剿艹仍，牧鸡圈豕，以给征赋。而幼性猖狂，因顽慕勇，释担受书，废耕学文。画虎既败，学步无成。反拙归，还陋燕雀。日晏途远，块然自丧。加以无良，根孤伎薄。既同冯衍负困之累，复抱相如消渴之疾。志逐运离，事与衰合，束马埋轮，绝游息世。宿福馀庆，爰遘圣明，煦蒸霜霰，莩甲云露，得从下走，叨迹人行，操勒负羁，班荣扈隶，矜愚训短，哀有弗及。奉此而归，足以没齿。虽摩肌发，无报天德。更冀营魂，还能结草。不胜感恋之情，谨诣阙拜疏奉辞以闻。（本集。）


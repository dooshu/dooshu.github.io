答河道徐凤竹


承华翰，知道从已临东土，无任欣慰。大疏下所司一一覆允。此事甚巨，费必不赀，今欲为国家建万年之利，宁敢惜费。但齐、鲁之人，甚不乐兴此役，以近旨严切，虽不敢明肆阻挠，乃其心则终不以为然。故凡言此事，必几万几十万而后可举者，未可遽信之也。公宜与有心计、诚心为国者熟图之。

近来朝廷之上，事事精核，凡有兴作，比之先年，率费半而功倍，则虚实不同故耳。愿公计虑审定，然后次第请旨行之。






◇上书请受禅

伏读令书，深执克让，圣意恳恻，至诚外昭，臣等有所不安。何者？石户、北人，匹夫狂狷，行不合义，事不经见者，是以史迁谓之不然，诚非圣明所当希慕。且有虞不逆放勋之禅，夏禹亦无辞位之语，故《传》曰：「舜陟帝位，若固有之。」斯诚圣人知天命不可逆，历数弗可辞也。伏惟陛上应乾符运，至德发闻，升昭于天，是以三灵降瑞，人神以和，休徵杂沓，万国响应，虽欲勿用，将焉避之？而固执谦虚，违天逆众，慕匹夫之微分，背上圣之所蹈，违经谶之明文，信百氏之穿凿，非所以奉答天命，光慰众望也。臣等昧死以请，辄整顿坛场，至吉日受命，如前奏，分别写令宣下。（《魏志·文帝纪》注引《献帝传》）


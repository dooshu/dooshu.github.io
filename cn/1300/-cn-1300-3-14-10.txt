左传有害理处

《左传》议论遣辞，颇有害理者，以文章富艳之故，后人一切不复言，今略疏数端，以箴其失，传云：“郑武公、庄公，为平王卿士，王贰于虢。”杜氏谓：“不复专任郑伯也。”“周公阅与王孙苏争政，王叛王孙苏。”杜氏曰：“叛者，不与也。”夫以君之于臣，而言贰与叛，岂理也哉！“晋平戎于王，单襄公如晋拜成。刘康公激戎，将遂伐之。叔服曰：背盟而欺大国，不义。”晋范吉射、赵秧交兵。“刘氏、范氏世为昏姻，苌弘事刘文公，故周与范氏。赵秧以为讨。”夫以天子之使出聘侯国，而言拜成。谓周于晋为欺大国。诸侯之卿跋扈于天子，而言讨。皆于名分为不正。其他如晋邢侯杀叔鱼，叔鱼兄叔向数其恶而尸诸市。其于兄弟之谊为弗笃矣，而托仲尼之语云：“杀亲益荣。”杜氏又谓：“荣名益己。”以弟陈尸为兄荣，尤为失也。


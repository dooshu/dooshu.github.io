◎神批伪官

颜鸣皋于乾隆间为台湾总兵官，值巡海，衙门事委表亲杨奇。奇素好谑，一日，署中因祝寿会饮，酒醉，谓众曰："吾为大家乐，可乎？"皆诺，即出总兵袍冠被体，传呼材官排衙吹打。云板一声，暖阁门启，奇将就官座，忽仆地不省人事。昏卧三四日乃稍苏。众询其故，曰："就座时，左右似有二金甲人肃立左右者，举掌如箕，向我批颊而倒。"后其颊终身深黑如初伤者。《寒梧垫录》云：凡任封疆者，皆有煞神直宿拥护，故出而英威，令人惮畏。观扬奇事，信之矣。


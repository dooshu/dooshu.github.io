◎金文简公

吴江金文简公（士松），少口寒苦，恒随其封翁外出读书。翁常馆同邑某氏，一年至除夕始放学，主人讶其迟。翁曰："明年正月下旬为子聘妇，恐稽时日，故于今岁预补其不足耳。"又曰："寒士举事不易，纳币费实无所出，欲探支明年两月，东修可乎？"主人如言付之归。届期备礼延宾，冰人赵某，旧交也，饮酒欢甚。赍币至女家，徐姓号索封，见赵色变，偾然曰："几为君误，今而知金氏赤贫，吾女奈何适窭人子乎？"赵谓君业已许之，岂能食言？徐坚不允，词气俱厉。赵无奈何，还白翁，时宾朋满座，见事中变，咸默然。翁惭甚，谓赵君作蹇修而事至此，奈贻笑何。赵俯思久之，乃曰："我与君旧交，家有息女，年与君相若，即以缔姻，何如？"翁喜诺，立浼座客执柯以币纳赵，应期成礼焉。后文简官至大司马，赵封一品夫人，而徐女不知何往矣。


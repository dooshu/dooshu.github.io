泂酌

三章，章五句


首章讲：此召康公戒成王作也。若曰：天生民而立之君，使周恤保护之，无至失所。而苟仁德之不足，则非所以庇民而承天意也。今王亦知修德以宜民乎？





泂酌彼行潦，挹彼注兹，可以餴饎。

泂，是远。行潦，流潦之水。挹，取之。注，贮之也。餴，是做酒食。饎，即酒食。彼行潦之水，若无所用也。然远酌彼行潦，挹之于彼而注之于此，尚可以为餴饎之用矣。夫无源之水，犹有益于用如此。





岂弟君子，民之父母。

岂弟，以德言。君子，指王者。而况有德之君，岂无所益于民乎？吾知岂弟君子，体天地好生之德也，备乾坤易简之仁也，则有以为民之父母矣。盖民莫不好善而恶恶，惟其岂也，必有以强教乎民，而遂其迁善去恶之性；民莫不好逸而恶劳，惟其弟也，必有以悦安乎民，而遂其好逸恶劳之情，则民皆有父之尊、有母之亲矣。不然，恶在其为民父母耶？

二章讲：





泂酌彼行潦，挹彼注兹，可以濯罍。

濯，洗涤。罍，酒器。远酌彼行潦，挹彼注兹，尚可以为濯罍之用矣。





岂弟君子，民之攸归。

君子，指王者。况我岂弟君子也，有以强教乎民，而民皆归以就其教也；有以悦安乎民，而民皆归以就其养也，不为民之攸归乎！使无是岂弟之德，民何以归之哉？

末章讲：





泂酌彼行潦，挹彼注兹，可以濯溉。

溉，亦濯也。远酌彼行潦，挹彼注兹，尚可以为濯溉之用矣。





岂弟君子，民之攸塈。

君子，指王者。塈，息也。况我岂弟君子也，有以强教乎民，而民皆赖其教以为安也；有以悦安乎民，而民皆赖其养以为安也，不为民之攸塈乎！使无是岂弟之德，民将何所塈乎？






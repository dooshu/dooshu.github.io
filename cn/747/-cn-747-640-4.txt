○祭福建独孤中丞文

维大和元年岁次丁未九月庚申朔二十日己卯，朝散大夫守右谏议大夫知制诰李翱，谨以清酌庶羞之奠，敬祭於亡友故福建都团练观察处置等使兼御史中丞独孤君侍郎之灵。呜呼！昔我与君，自少而欢。中暂乖阻，周荆眇绵。宣城越中，二府周旋。同事於公，职以相连。子常推後，我唱其先。叔向汝齐，不纫而坚。兰馨以闻，乃在掖垣。引我代己，其谓真贤。共升於朝，亦又多年。或外或内，莫余或捐。君齿少我，发鬓都元。丰盈角犀，气茂神全。当臻上寿，福祉昌延。何为发疡，针药弗蠲。有妻既丧，有子童然。丧祭谁主，铭旌有翩。呜呼哀哉！唯短与长，会归於死。以存悲逝，前後皆尔。哭君之哀，痛折支指。欲抑不能，纵之曷已。呜呼哀哉！入君之户，但有裳帷。思与君言，不见容仪。荐肉不食，酌酒不持。嗟嗟用晦，何亟臻斯。呜呼哀哉！尚飨。


重刻张太岳先生全集序


［清］陶澍





明至嘉、隆时，上恬下嬉，气象苶然，江陵张文忠公起而振之。挈领提纲，综核名实，法肃于庙堂之上，而令行于万里之外。其时海内殷阜，号为乂安。迄今读其奏疏及手牍诸书，洞中窾要，言简而虑周，卓然见之施行。其精神气魄，实能斡旋造化，而学识又足以恢之。洵乎旷古之奇才，不仅有明一代所罕觏也。惟是精能之至，近乎刻核；劳怨不辞，疑于专擅。恶声所蒙，遂至巢倾而卵覆，其亦可哀也已。

夫危疑之际，圣贤所难。舄几如周公，而不免于流言，卒致缺斨破斧而后已。历数百年，犹有执仁智未尽，以议其后者。世无孔、孟，安得有真是非？况江陵地非周公，而欲以天下之重，自处于伊尹之任，岂不难战！王弇洲尝言：“吾心服江陵之功而不敢言，以众所曹恶也。”由是推之，彼曹恶者之心，岂独昧江陵之功哉，特劫于众，而相率为违心之谈耳。或题江陵故宅云：“恩怨尽时方论定，封疆危日见才难。”於虖，有旨哉！有旨哉！

江陵全集四十六卷，原板久亡。余属江夏陈芝楣、安陆李碧山两君子重校付梓。而以《浩气吟》一卷附于后，盖公曾孙同敞与留守瞿忠宣临难倡和之作，亦犹钦定《明史》附同敞于本传后意也。读之知忠孝一门，其来有自，论江陵者观此，益昭然矣。

赐进士出身、资政大夫、兵部侍郎、巡抚江苏等处地方、总理粮储、提督军务、赏戴花翎、前翰林院编修，安化陶澍。






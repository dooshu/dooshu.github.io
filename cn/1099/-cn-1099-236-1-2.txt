○送給事陳君使琉球序 【 出使琉球】

琉球王世子清、表曰臣世、被中國厚恩、樹之島夷、以藩屏東海外、先臣□憑　天子神靈、獲終于位、孤臣清議嗣、惟是徼于元命、弗敢寧居、謹昧允介陪臣長史潮以請、潮渡海至表以聞、制曰可、禮部議冊典簡所宜使者其名上、故事凡使二人、而正使以給事中往、時當往者、率悒悒憂動色。陳君應和為吏雜左給事中。有賢譽。而君亦壯不憚往仍疏名上、　天子素知其賢、報允　陛辭、復　詔賜玉帶麒麟服云、屠應埈曰、東南夷內属者以數十、琉球葢其一云、　高皇帝放驅胡元、揃飭異域、諸海外夷狄君長、振慴　威德、交臂屈膝、以稱臣歸死、而琉球始通貢獻中國、　文皇帝時、命使者就立其王、賜之冊命、被以印綬冠帶、世為外藩、臣得遣子入就太學、于是琉球為寵王、駸駸向聲教矣　天子躬至德中興、諸國益効職、無敢墮怠、聖惠光施、存定荒裔、而琉球之使也、陳君實尸之行矣、壯哉予嘗讀太史書至相如之使卭筰也、道蜀、蜀守令郊迎負矢以為寵、而相如卒能其使事、予未嘗不灑然心善之也、至觀博望侯騫傳、則以一介之使凌絕海外、結軌殊域、歷上古不王之國、為漢鑿空、向導隨流、而攘則又蘧然喟慕、雖其行。不揆于古。有壯志焉今以行人往來之域、通外邦　內臣而使者言海外、則悒悒動顏色、奚古今人之是達也。陳君建　盛明之節、照耀燕趙齊魯之郊。浮江達河。逾于淮沂錢塘之波。騁于故里。其守令亦將北嚮先驅若相如然、斯可謂寵矣、而又馳東冶沿漳水。晞無　諸之域。橫海東下。梁彭湖指中山觀日月所出沒。俯視蛟龍巨鯨諸怪之嬉游也、若陸行牛馬然。蠻夷之俗。振于天使。王侯以下。羽冠螺飾盡喘息迎謁。而陳君執符被服拱揖于其上知不知。望之以為從天而下。斯天下之壯觀極寵。而博望騫所肆說而不得者也。斯不亦壯哉。抑君　天子之近侍臣也。雖蠻夷亦將于君而觀式焉夫言動與取身之經。而使之節也。宣昭皇度。茂貞使命。以風示　天子之德于諸蠻。不在茲乎。不在茲乎。夫以陳君之賢。而使事又壯。不憚往。其于茲也。吾有以測之矣。


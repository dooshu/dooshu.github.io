◇处士圈典碑。

伊汉二十有一世，处士有圈典字叔则者。夫其生也，天真淑性。清理条畅，精微周密。包括道要，致思无形。深总历部，纤入艺文。藻分葩列，如春之荣。守根据穷，不虚其声。伟德若兹，惟世之英。乃遂隐身高数，稼穑孔勤。童蒙来求，彪之用文。不义富贵，譬诸浮云。州郡礼招，休命交集，徒加名位而已，莫之能起也。博士徵举至孝，耻已处而复出，若有初而无终。洁耿介於丘园，慕七人之遗风。年七十有五，建宁二年六月卒。临没顾命曰：「知我者其蔡邕。」乃为铭。载书休美，俾来世昆裔，永有讽诵，以知先生之德。其辞曰：

民之齐敏，卓时挺生。思心精睿，综物通灵。术有玄妙，于时游情。闻道睹异，惕然若惊。守死善操，与世无营。浑其若浊，徐然后清。绰其若焕，终其益贞。有恒实难，独秉其经。嗟尔来世，是瞻是听。（本集，《艺文类聚》三十七）


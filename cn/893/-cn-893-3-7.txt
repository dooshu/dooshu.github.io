战城南





按《宋书》汉鼓吹铙歌十八曲中，有《战城南》曲。《乐府古题要解》：《战城南》，其辞大略言，战城南，死郭北，野死不得葬，为乌鸟所食。愿为忠臣，朝出攻战，而暮不得归也。



去年战，桑干源；[一]今年战，葱河道。[二]洗兵条支海上波，[三]放马天山雪中草。[四]万里长征战。三军尽衰老。匈奴以杀戮为耕作，古来惟见白骨黄沙田。[五]秦家筑城备胡处，汉家还有烽火燃。[六]烽火燃不息，征战无已时。野战格斗死，败马号鸣向天悲。[七]乌鸢啄人肠，衔飞上挂枯树枝。士卒涂草莽，将军空尔为。乃知兵者是凶器，圣人不得已而用之。[八]

[一]《太平寰宇记》：桑干河，在朔州马邑县东三十里，源出北山下。《一统志》：桑干河，在山西大同府城南六十里，源出马邑县北洪涛山下，与金龙池水合流，东南入芦沟河。



[二]《汉书·西域传》：其河有两源，一出葱岭山，一出于阗。于阗在南山下，其河北流，与葱岭河合，东注蒲昌海。《太平寰宇记》：《西河旧事》云：葱岭在敦煌西八千里，其山高大，上悉生葱，故曰葱岭。河源潜发其岭，分为二水。《凉州异物志》云：葱岭水分流东西，西入大海，东为河源。张骞使大宛而穷河源，谓极于此，不达昆仑也。



[三]《说苑》：武王伐纣，风霁而乘以大雨。散宜生曰：“此其妖欤?”武王曰：“非也，天洗兵也。”左思《魏都赋》：洗兵海岛。李善注：魏武《兵接要》曰：大将将行，雨濡衣冠，是谓洗兵。《后汉书·西域传》：条支国城在山上，周围四十余里，临西海，海水曲环其南及东北，三面路绝，惟西北隅通陆道。



[四]《元和郡县志》：天山一名白山，一名时罗漫山，在伊州北一百二十里。春夏有雪，出好木及金铁，匈奴谓之天山，过之皆下马拜。《史记索隐》：《西河旧事》云：祁连山在张掖、酒泉二界上，东西二百余里，南北百里。有松柏五木，美水草，冬温夏凉，宜畜牧养。一名天山，亦曰白山也。



[五]王褒《四子讲德论》：匈奴，百蛮之最强者也，其耒耜则弓矢鞍马，播种则捍弦掌拊，收秋则奔狐驰兔，获刈则颠倒殪殆仆。太白“匈奴以杀戮为耕作”二语，盖本于此，而锻炼之妙，更觉精采不侔。



[六]《史记》：秦已并天下，乃使蒙恬将三十万众，北遂戎、翟，收河南，筑长城，因地形，用险制塞，起临洮至辽东，延袤万余里。《汉书音义》：文颖曰：边方备胡寇，作高土橹，橹上作桔槔，桔槔头兜零，以薪草置其中，常低之，有寇即燃火，举之以相告，曰烽。



[七]古《战城南》词：“枭骑格斗死，驽马徘徊鸣。”章怀太子《后汉书注》：“相拒而杀之曰格。”



[八]《六韬》：“圣人号兵为凶器，不得已而用之。”



萧士赟曰：开无、天宝中，上好边功，征伐无时，此诗盖以讽也。






○论穷达志

君子宁小穷而大达，小人宁小达而大穷。小者人之役，大者人之道也。孟子论帝王之道於诸侯，诸侯不志我言则去之，岂不以小穷而大达也欤？卫鞅论帝王之道於秦伯，秦伯寐。於是鞅乃易之以霸强之术而苟容之，岂不谓小达而大穷欤？君子不患乎无才，患乎不知穷达之理也。孟子大达，远盗蹊而遵正路者也。卫鞅大穷，舍正路而趋盗蹊者也。秦不知蹊以问鞅，鞅指之趋盗蹊而强去也。我知盗之蹊而返然之，曷若遵正路而远盗蹊哉？

凌正


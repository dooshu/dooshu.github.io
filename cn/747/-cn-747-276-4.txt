○晋山阴侯史府君神道碑

若夫天定位，地成形，三光摇造化之基，九土运阴阳之气；出乎《震》，见乎《离》，建官凝体国之理，多郁经邦之化。则有祥开白虎，感骤帝而挺生；迹焕苍龙，应驰王而杰出。圣人神道而设教，贤哲思皇以熙绩。总天下之顺，是资舟楫之用；康天下之务，多仗股肱之力。故能经纶大造，裁成於品汇之先；左右中州，制宰於神明之表：求之振古，何代无其人哉！

公讳宪，字景法，其先京兆杜陵人。十三世祖崇，後汉建武中封溧阳侯，子孙因家焉，今为县人也。自大电含枢，三百年之盛德；流虹贯日，七十载之宏图。凭天宠以宏业，被龙光而锡允。众仲称官有世功，太史则周之天官；延陵曰周多君子，大夫则卫之司直。竟宁之畴嗣也，伏青蒲而谏之；建武之懋功也，奄丹阳而国之。陆海ゼ其颖烈，三江派其遥绪，东南之美，复在於斯。高祖光，字伯朗，晋中书侍郎，迁侍中，魏称通事，周美有常。莫非其人，藻蔚於皇涣；皆称其职，骈蕃於帝猷。曾祖雅，字叔安，晋散骑常侍。尚德怀道而当朝，居官体诚而奉上。祖辉。字季明，晋积石将军。乘师誓众，仗钺捍城，比蒲类之为盟，同贰师之列号。父俦，字伯伦，晋豫章太守。国以诤臣为基，人以良吏为本。以兴其理，多资驭俗之能；在位惟良，是曰真宫之选。

天遗以文，月悬其字，故贤哉令闻，是称百代之宗；卓彼英姿，独冠千人之表。枝条磊而多节，涯深沈而莫际，金坚玉润，岳镇泉氵亭。吉甫降神，咸颂国桢之美；茂先为赋，即推王佐之才。藏器於身，俟时而动，静其节，高其事。在幽在阐，自然公辅之资；用晦而明，终负朝廷之誉。属江东草昧，晋主休明，人未安业，帝明俾。皇华昭赞，待以殊荣，固辞以疾，再不应命，制书责让，起为尚书左民郎。荀慈明之好学，初不就徵；谢安石之贞德，卒从嘉召。联荣锦帐，肃事丹墀，逶迤建礼之门，赞奏明光之府。斯言复睹，时闻彦辅之谈；故事将遗，屡发文章之对。转建安太守。广熙故郡，罗平旧俗，上当牛女之野，下带龙川之。百越南垂，旁通於比景；双吴左瞰，近接於居风。地实贸迁，人惟标准，秦、汉以还，号为难肃。公下车风行，宏道信理，文翁之临蜀郡，政教多奇；子翼之莅颍川，恩威大举。用能决讼断辞，兴利除害，劝勤治民，举善黜恶，庶绩其，缉熙以安。烈虎称歌，既表仁和之盛；游麟入瑞，爰旌礼训之隆。朝廷嘉之累增赏异，封山阴县侯。锡以山川，加之绂冕，丹书白马，以为利建之仪；玉佩金章，用表诚封之命。方当入调鼎饣束，光践台阶，虽忻郑鹿之祥，忽起虞鸿之疾。春秋七十有二，薨於会稽郡，追赠江州刺史。生也有涯，多屈宰衡之望；殁而不朽，用伸追赠之章。昔以晋永和八年归葬於旧原土山之乾。坏山左转，洮水长流。齐太公之五代，不忘周壤；孔宣尼之四友，我则殷人。燕之往观，从若斧者；吴所习礼，不至泉焉。茫茫古阡，寂寂幽陇，时更晋、宋，代历陈、隋。随武子之谋身，九原可作；蔺相如之立事，千载犹生。其盛烈也如彼，其遗风也如此。

从孙中散大夫太子洗马宏文馆学士江州刺史元道、文林郎叔豪，参训质疑，遵仪克选，忠临畏道，业擅长衢。嗣孙义，谦宝俊、君逸等，价重南金，美窬东箭，敦行不怠，在家必闻，未能州县之劳，深体邱园之逸。以为家声世业，若被於管弦；相质披文，未宣於金石。畴资故实，爰命小人，虽仁不让师，而意非称物。潘黄门之藻思，敬述源流；谢康乐之才华，恭陈祖德。後贤校理，犹知幼妇之辞；深为陵，尚识当阳之字。铭曰：

伊昔有熊，道德资始。名烈五帝，泽流千礻┆。文舍伯邑，武兴太史。官有世功，春秋所祀。卫尉畴嗣，孝成以康。将军树绩，光武其昌。事列盟府，功书太常。源分陆海，派别三江。懿彼侍中，飞缨殿内。为王之伯，熙帝之载。左貂右蝉，切问近对。八舍攸履，七车不昧。散骑帝友，朝夕进规。奉兴肃事，赞道攸宜。有济之论，兼之仪。献替之美，复在於斯。桓桓积石，允文允武。外擅爪牙，内为心膂。气逸南仲，才高邵虎。作师之贞，爰誓其旅。豫章太守，人之领袖。如玉之贞，如松之茂。共理天下，是资时秀。良二千石，抑非虚授。惟君挺生，才术纵横。黄裳元吉，白贲永贞。荆岩植润，汉水腾明。是谓家宝。膺兹国桢。英英学艺，为郎满岁。紫帐趋荣，青缣沐惠。王谭练习，郑泰才计。持实有章，大猷无替。悠悠广熙，南海之湄。言典斯郡，远予将之。变其风俗，镇以宣慈。人斯攸赖，吏不忍欺。列郡之政，兹焉为盛。开国承家，大君有命。山川光锡，圭组辉映。是曰懋功，往哉惟敬。重此台望，期诸楝隆。初忻郑鹿，奄叹虞鸿。麟伤孔子，马思滕公。死而可作，善始令终。言式其墓，坏山之路。如斧载形，广轮为度。委郁松贾，苍茫草露。万古同心，千春罢曙。猗欤云允。世岂乏贤？不忘其本，愿述其先。陆家茂德，潘氏流泉，家声懿范。日月俱悬。

朱温

温，中宗朝擢书判拔萃科。


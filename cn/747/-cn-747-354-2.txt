○对献贤能书判

〈甲岁终致事不献贤能之书御史纠不能教其所理辞曰待经三年则以礼宾之。〉

考艺尚实，进贤受赏，必久於其道，乃不失其人。甲也齿乡，职於汲引。观其所与，以德行为先；察其所安，则文理为後。纵举不失选，佥曰能贤，犹同三年乃宾，以旌五物无爽。筐篚以将其意，笙歌以劝其从，儒者为荣，词宗立志。始於司徒授法，终以大夫献书。俊宠於君，旧史每令於续食；成赋於国，前王肇俾於计偕。将慎荐延之仪，遂下崆峒之拜。登於天府，贰於史职，当由致事之岁，则匪抡才之时。卿则守官，谅不愆於侯度。台因懵理，颇有乖於纪律。有词不伐，无简可听。

源涓

涓，天宝中（阙一字）南道观察使。


○赐王远知玺书

先生操履夷简，德业冲粹，屏弃尘杂，栖志元虚。吐故纳新，食芝饵术，念众妙於三清之表，返华发於百龄之外。道迈前烈，声高自古，非夫得秘诀於金坛，受幽文於玉笈者，其孰能与此乎？朕昔在藩朝，早获问道，眷言风范，无忘寤寐。近览来奏，请归旧山。已有另敕，不违高志，并许置观，用表夙心。未知先生早晚已届江外，所营栋宇，何当就功。伫闻委曲，副兹引领，近已令太史薛颐等往诣，令宣朕意。


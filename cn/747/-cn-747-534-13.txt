○妄动箴

动出乎妄，静以制之。静不可终，终违其时。顾道非远，妄动则远。道以处我，我孰能反。利往则施，无庸则卷。合於一致，何妄能损。天一地二，三光飘。无恒流行，万物则妖。大化孕人，人有成性。动牵於妄，妄亦斯竞。惟天之大，而世作镜。下颐人心，如环无端。食其游词，共叔自残。刘歼英韩，楚灭子干。五者实妄，不妄必完，妄由动生，动以妄奸。能以义胜，动归乎安。晋文教战，一战民悦。勾践泣仇，再战仇雪。知几不殆，妄动斯折。二国尚然，况一夫节。








○興利救弊以裨屯政疏 【 南畿屯政】

欽命巡按南京應天鳳陽滁和等府州縣清理錦衣等四十二衞屯田照依清軍事例、三年滿日、差官更替、自揣微才、莫勝重寄、奉命以來、已經三年、計日雖多、全無寸補、用心徒切、寔有餘慚、但巡歷久而風土浸達、咨詢遍而利病頗知、得于目擊耳聞、未敢修分縷析、姑以至切要者言之、夫興利莫先于賑濟、補弊莫急于坍江、賑濟預則饑年不至于逃竄、坍江補則窮軍不苦于包賠、屯務最切要者、宜無有過于此也、謹以便宜二事具本奏陳、如蒙采納、實軍民之福也、

一曰備賑濟　臣惟南京各衞操備駕船運粮、各項軍役、固皆貧苦、然未有如屯軍貧苦為最甚者。葢各項軍役。俱有月粮可資。屯軍則自食其力輸粮于公。牛具種子。備不及時。收成鮮薄。僅足為納粮贍家之用。一遭荒歉。輒至流移。宣德成化年間、屯所饑荒、陸續借過應天府常平倉糧四萬餘石、賑濟軍士、賴以存活、自此以後、歷弘治正德至今五十餘年、饑荒累見、不復聞有賑恤之舉、葢由本衙門自無蓄積。饑荒之際。欲頻借貸。勢固難為。奉職之臣、坐視軍士離散再無別處、至于弘治年間、巡屯御史亦曾建議、欲于各屯設立倉廒、將本衙門一應問過詞訟賍罰紙價銀兩買穀上倉。以備賑濟。亦一策也。但各衞三十六屯、地方四散、若葢草廒、約有數十餘所、土木工力、先難措辦、且無均徭斗級看守人役、謀議疏濶、事寢不行、臣看得各衞屯所、俱雜處應天等府州縣地面、臣奉命以來、問過賍罰紙米贖罪等項價銀紙價以十分為率、八分除解南京都察院作正支銷、二分本衙門公用外、查得罰銀尚有一千七百餘兩、贖罪稻穀三千二百餘石、見貯各府州縣倉庫、趁今豐成之際動支前項銀兩、差委廉能官員、照依時價收買好穀并原贖罪穀石、俱仍貯各倉、自此以後、但問過賍罰紙價、逐年查考、收買穀石貯積、各收倉廒、若遇有大荒之年、審實極貧軍餘、各就該地方倉廒支領造冊奏繳、庶倉廒無創立之煩、関支有附近之便、深為便益、再照南京總督衙門、總理屯務、各年批發各司詞狀賍罰紙劄贖罪、穀石數多、亦俱貯各府州縣庫倉、如蒙一并存留、以備屯田賑濟、如此則稻穀益多、賑貸有賴、屯軍不致失所矣、

一曰處坍江　臣惟南京各衞所屯田、大半附江、原無高堤捍禦江流、只靠沿堤。栽插柳樹、潮水一漲。漫不可支。年復一年江形漸移附近田土。漸次坍沒。其未沒者。江潮往來。亦成廢地。近年子粒俱係各軍包賠。甚可憐憫、臣于嘉靖八年、巳經遵命處補坍江田三十九頃餘畝。由是以來。又經三年。近歲江湖尤為橫暴濱江處所。復多坍沒。本年正月內、據和陽等衞、陸續呈報坍江田畝數目、并各軍賠粮情狀到臣、最為困苦、查得臣先年處補荒田、剩有餘糧七百一十餘石、及陞科過營房等地餘粮、約有二百餘石皆係額外聽補坍江之數、今據該衞呈報前情、除一面委官踏勘外、窃惟田去粮存。實係弊政。屯種貧軍。難以包賠。極貧之戶。未免賣房鬻子。償納前銀。若不極為分豁。誠恐賠納稅粮不堪。逃亡相繼。成熟田土。亦轉拋荒。如蒙乞敕戶部轉行南京戶部、委官一員、會同踏勘、果係坍沒、量與分豁、額粮虧缺、即將前項積出餘粮、補足原數、如此則國課不缺、窮軍亦裕矣、

皇明經世文編卷之二百十終








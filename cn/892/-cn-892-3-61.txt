文集卷六十一


与刘器之　一


黄州

辱书，极论内外丹事，劣弟初不及此，受赐多矣。辄拜呈《方丈铭》一首，更告与敲琢。看唐彦道处亦有一赞，并为看过。因家兄龟年行，奉启。半醉中，书字不谨。卷五六





与刘器之　二


北归

志仲本以乌丝栏求某录杂诗耳，某自出意，欲与写《广成子解篇》。舟中热倦，遂忘之。然此意终在也，今岂可食言哉！病不能作志仲书，乞封此纸去。卷五六





答杨君素　一


以下俱杭倅

久不奉书，递中领来教，欣承起居佳胜，眷爱各无恙。奉别忽四年，薄廪维绊，归计未成，怀想亲旧，可胜惋叹。吾丈优游自得，心恬体舒，必享龟鹤之寿。劣侄与时龃龉，终当舍去，相从林下也。卷五六





答杨君素　二


奉别忽二十年，思仰日深，书问不继，每以为愧。比日动止何似？子侄十九兄弟远来，得闻尊体康健异常，不胜庆慰。知骑驴出入，步履如飞，能登木自采荔枝，此希世奇事也。虽寿考自天，亦是身心空闲，自然得道也。某衰倦早白，日夜怀归，会见之期，想亦不远。更望顺时自重，少慰区区。因孙宣德归，附手启上问。卷五六





答杨君素　三


登州还朝

某去乡二十一年，里中尊宿，零落殆尽，惟公龟鹤不老，松柏益茂，此大庆也。无以表意，辄送暖脚铜缶一枚。每夜热汤注满，密塞其口，仍以布单裹之，可以达旦不冷也。道气想不假此，聊致区区之意而已。令子三七秀才及外甥十一郎，各计安。卷五六





与周开祖　一


以下俱密州

某忝命皆出奖借，寻自杭至吴兴见公择，而元素、子野、孝叔、令举皆在湖，燕集甚盛，深以开祖不在坐为恨。别后，每到佳山水处，未尝不怀想谈笑。出京北去，风俗既椎鲁，而游从诗酒如开祖者，岂可复得？乃知向者之乐，不可得而继也。令举特来钱塘相别，遂见送至湖。久在吴中，别去，真作数日恶。然诗人不在，大家省得三五十首唱酬，亦非细事。卷五六





与周开祖　二


递中辱书教累幅，如接笑语。即日，远想起居佳胜？某此无恙，已被旨移河中府，候替人，十二月上旬中行，相去益远矣。往日相从湖山之景，何缘复有！别后百事纷纷，皆不足道。惟令举逝去，令人不复有意于兹世。细思此公所以不寿者而不可得，不免为之出涕。读所示祭文纪述，略尽其美，甚善。其家能入石否？亦欲作一首哀词，未暇也，当作寄去。开祖笔力颇长，魏武所谓“老而能学，惟予与袁伯业”，真难得也。寄示山图，欲寻善本而不可得者。新诗清绝，辄和两首，取笑。浩然亭欲续和寄去。今日大雪，与客饮于玉山堂。适遣人往舍弟处，遂作此书。手冷，殊不成字。惟冀自重而已。卷五六





与周开祖　三


以下俱湖州

久别思渴，不言可知。一路候问来耗。忽辱教，喜慰良深。乍寒，起居佳胜？承脱湖北之行而得乐清，正如舍鱼而取熊掌，甚可贺也。某忝命，甚便其私，即遂面话，此不尽怀。卷五六





与周开祖　四


长篇奇妙无状，每蒙存录如此之厚，但赐多而报寡，故人知其惭拙，必不罪也。今辄和一首，少谢不敏，且资一笑。惠及海味，珍感。来人遽还，未有以报，但愧怍无穷。到郡不见令举，此恨何极！尝奠其殡，不觉一恸。有刻石，必见之，更不录呈。有干，一一示及。李无悔近见访，留此旬余，亦许秋凉再过也。卷五六





答舒尧文　一


湖州

轼顿首。轼天资懒慢，自少年筋力有余时，已不喜应接人事。其于酬酢往反，盖尝和矣，而未尝敢倡也。近日加之衰病，向所谓和者，又不能给，虽知其势必为人所怪怒，但弛废之心，不能自克。闻足下之贤久矣，又知守官不甚相远，加之往来者具道足下，虽未相识，而相与之意甚厚。亦欲作一书相闻，然操笔复止者数矣。因与贾君饮，出足下送行一绝句，其语有见及者，醉中率尔和答，醒后不复记忆其中道何等语也。忽辱手示，乃知有“公沙”之语，惘然如梦中事，愧赧不已。足下文章之美，固已超轶世俗而追配古人矣。岂仆荒唐无实横得声名者所得眩乎，何其称述之过也！其词则信美矣，岂效邹衍、相如高谈驰骛，不顾其实，苟欲托仆以发其宏丽新语耶？欧阳公，天人也。恐未易过，非独不肖所不敢当也。天之生斯人，意其甚难，非且使之休息千百年，恐未能复生斯人也。世人或自以为似之，或至以为过之，非狂则愚而已。何缘会面一笑为乐。朱支使行，匆遽裁谢，草草。卷五六





答舒尧文　二


黄州

轼启：午睡昏昏，使者及门，授教及诗，振衣起观，顿尔醒快，若清风之来得当之也。大抵词律庄重，叙事精致，要非嚣浮之作。昔先零侵汉西疆，而赵充国请行；吐谷浑不贡于唐，而文皇临朝叹息，思起李靖为将，乃知老将自不同也。晋师一胜城濮，则屹然而霸，虽齐、陈大国，莫不服焉。今日鲁直之于诗是已。公自于彼乞盟可也，奈何欲为两属之国，则牺牲玉帛焉得而给诸？不敢当！不敢当！即承来命，少资嗢噱。卷五六





答毕仲举　一


黄州

轼启：奉别忽十余年，愚瞽顿仆，不复自比于朋友，不谓故人尚尔记录。远枉手教，存问甚厚，且审比来起居佳胜，感慰不可言。罗山素号善地，不应有瘴疠，岂岁时适尔？既无所失亡，而有得于齐宠辱、忘得丧者，是天相子也。仆既以任意直前，不用长者所教以触罪罟，然祸福要不可推避，初不论巧拙也。黄州滨江带山，既适耳目之好，而生事百须，亦不难致，早寝晚起，又不知所谓祸福果安在哉？偶读《战国策》，见处士颜蠋之语“晚食以当肉”，欣然而笑。若蠋者，可谓巧于居贫者也。菜羹菽黍，差饥而食，其味与八珍等；而既饱之余，刍豢满前，惟恐其不持去也。美恶在我，何与于物？所云读佛书及合药救人二事，以为闲居之赐甚厚。佛书旧亦尝看，但暗塞不能通其妙，独时取其粗浅假说以自洗濯，若农夫之去草，旋去旋生，虽若无益，然终愈于不去也。若世之君子，所谓超然玄悟者，仆不识也。往时陈述古好论禅，自以为至矣，而鄙仆所言为浅陋。仆尝语述古：“公之所谈，譬之饮食龙肉也，而仆之所学，猪肉也。猪之与龙，则有间矣，然公终日说龙肉，不如仆之食猪肉实美而真饱也。”不知君所得于佛书者果何耶？为出生死，超三乘，遂作佛乎？抑尚与仆辈俯仰也？学佛老者，本期于静而达，静似懒，达似放，学者或未至其所期，而先得其所似，不为无害。仆常以此自疑，故亦以为献。来书云，处世得安稳无病，粗衣饱饭，不造冤业，乃为至足。三复斯言，感叹无穷。世人所作，举足动念，无非是业，不必刑杀无罪，取非其有，然后为冤业也。无缘面论，以当一笑而已。卷五六





答毕仲举　二


北归

适辱从者临贶书教，礼意兼重，殆非不肖所堪。书词高妙，伏读增叹。病不能冠带，遂不果见，愧悚无地。卷五六





与杜子师　一


黄州

某启：辱书，承晚来起居佳胜。示及画图，览之愧汗，不惟犯孟子、柳宗元之禁，又使多言者得造风波，甚非相爱之道也。谨却封纳。从者已多日离亲侧，唯以早还为宜。进道外，千万倍加爱养。入夜，草草。不宣。卷五六





与杜子师　二


扬州

某启：辱书，因循不即裁谢。专人惠简，只增愧悚。比日起居佳胜？某今晚到泗州，来日随早晚行，不出十六七日到扬。如欲相见，可少留相待，或附客舟沿路邂逅也。若已由天长路奔还，即不及矣。惟千万保爱，更进学术，以就远业。不宣。卷五六





与杜子师　三


惠州

某启：贬窜皆愚暗自取，罪大罚轻，感恩念咎之外，略不置胸中也。得丧常理，正如子师及第落解尔。如别纸所谕，甚非见爱之道。此等语切冀默之。余非面莫悉。卷五六





与杜子师　四


北归

某启：泗上为别，忽已八年，思企深矣。专人辱手书，承起居佳福，至慰。某已到仪真少干，当留旬日。舍弟欲同居颍昌，月末遂北上矣。非久会面，欣惬之极。人还，谨奉启，不宣。卷五六





与郑靖老　一


以下儋耳

某启：近舶人回，奉状必达。比日起居佳胜？贵眷令子各安？某与过亦幸如昨。初赁官屋数间居之，既不可住，又不欲与官员相交涉。近买地起屋五间，一龟头在南污池之侧，茂木之下，亦萧然可以杜门面壁少休也。但劳费窘迫尔。此中枯寂，殆非人世，然居之甚安。诸史满前，甚有与语者也。借书，则日与小儿编排整齐之，以须异日归之左右也。小客王介石者，有士君子之趣。起屋一行，介石躬其劳辱，甚于家隶，然无丝发之求也。愿公念之，有可照庇之者，幸不惜也。死罪死罪！柯仲常有旧契，因见道区区。余万万顺候自重。卷五六





与郑靖老　二


迈后来相见否？久不得其书。闻过房下卧病，正月尚未得耗，亦忧之。公为取一书，附琼州海舶或来人之便，封题与琼州倅黄宣义托转达，幸甚也。见说琼州不论时节有人船便也。《众妙堂记》一本，寄上。本不欲作，适有此梦，梦中语皆有妙理，皆实云尔，仆不更一字也。不欲隐没之，又皆养生事，无可酝酿者，故出之也。卷五六





与郑靖老　三


北归

某启：到雷见张君俞，首获公手书累幅，欣慰之极，不可云谕。到廉，廉守乃云公已离邕去矣。方怅然，欲求问从者所在，少通区区，忽得来教，释然，又得新诗，皆秀杰语，幸甚幸甚！别来百罹，不可胜言，置之不足道也。《志林》竟未成，但草得《书传》十三卷，甚赖公两借书籍检阅也。向不知公所存，又不敢带行，封作一笼，寄迈处，令访寻归纳。如未有便，且寄广州何道士处，已深嘱之，必不散坠。某留此过中秋，或至月末乃行。至北流，作竹筏，下水历容、藤至梧。与迈约，令般家至梧相会。中子迨，亦至惠矣。却雇舟溯贺江而上，水陆数节，方至永。老业可奈何！奈何！未会间，以时自重。不宣。卷五六





与郑靖老　四


北归

某见张君俞，乃始知公中间亦为小人所捃摭，令史以下，固不知退之《讳辨》也，而卿贰等亦尔耶！进退有命，岂此辈所能制？知公奇伟，必不经怀也。某须发皆白，然体力元不减旧，或不即死，圣恩汪洋，更一赦，或许归农，则带月之锄，可以对秉也。本意专欲归蜀，不知能遂此计否。蜀若不归，即以杭州为佳。朱邑有言：“子孙奉祀我，不如桐乡之民。”不肖亦云。然外物不可必，当更临时随宜，但不即死，归田可必也。公欲相从于溪山间，想是真诚之愿，水到渠成，亦不须预虑也。此生真同露电，岂通把玩耶！卷五六





与程怀立　一


黄州

某启：昨日辱访，感怍不已。经宿起居佳胜？蒙借示子明传神，笔势精妙，仿佛莫辨。恐更有别本，愿得一轴，使观者动心骇目也。专此致叙，灭裂。不一。卷五六





与程怀立　二


以下俱北归

某启：昨日辱顾，夙昔之好，不替有加，感叹深矣。属饮药汗后，不可以风，未即诣谢。又枉使旌，重增悚灼。捧手教，且审尊体佳胜。旦夕告谒，以究所怀。卷五六





与程怀立　三


某启：已别，瞻企不去心。辱手教，且审起居佳胜，感慰之极。早来风起，舟师不敢解，故复少留，来约净慧与惠州三道人语尔。无缘重诣，临纸惋怅。卷五六





与程怀立　四


某启：去德弥日，思渴萦怀。比日窃惟履兹新阳，起居佳胜？江路无阻，至英方再宿尔。少留数日。此去尤艰关，借舟未知能达韶否？流行坎止，辄复随缘，不烦深念也。后会未卜，万万为国自重。人行，匆遽。不宣。卷五六





与程怀立　五


某启：令子重承访及，不暇往别，为愧深矣。珍惠菜膳，增感怍也。河凉藤已领，衰疾有可恃矣。眉山人有巢谷者，字元修，名穀，后改名谷。曾举进士、武举，皆无成。笃有风义。年七十余矣，闻某谪海南，徒步万里相劳问，至新州病亡。官为藁葬，录其遗物于官库。元修有子蒙，在里中，某已使人呼蒙来迎丧，颇助其路费，仍约过永而南，当更资之。但未到间，其旅殡无人照管，或毁坏暴露，愿公愍其不幸。因巡检至新，特为一言于彼守令，得稍为修治其殡，常戒主者谨护之，以须其子之至，则恩及存没矣。公若不往新，则告一言于进叔，尤幸。亦曾恳此，恐忘之尔。死罪死罪！卷五六





与程怀立　六


某启：岭海阔绝，不谓生还，复得瞻奉，慰幸之极。比日履兹秋凉，起居佳胜？少选到岸，即遂伏谒，以尽区区。不宣。卷五六





与谢民师　一


以下俱北归

某启：衰病枯槁，百念已忘，缁衣之心，尚余此尔。蒙不鄙弃，赠以瑰伟，藏之巾笥，永以为好。今日遂行，不果走别，愧负千万。卷五六





与谢民师　二


某启：蒙录示近报，若果然得免湖外之行，衰羸之幸，可胜道哉！此去不住许下，则归阳羡。民师还朝受任，或相近，得再见，又幸矣。儿子辈并沐宠问，及览所赐过诗，何以克当！然句法有以启发小子矣。感荷感荷！旅况不尽区区。卷五六





与孙志同　一


以下俱北归

某启：衰朽困穷，故人不遗，远辱临访，旅泊两月，勤厚至矣。明旦决行，料公必欲追饯。古语云：“千里远送，归于一别。”而吾辈学道人，不欲有所留恋，况公去家往返已千里矣，慎勿更至前路，舟次执手足矣。惟万万自重。不宣。卷五六





与孙志同　二


僧监大师行解高明，得数月相从，殊慰所怀。已曾告别，更不再诣，与志举为舟次执别，慎勿前去。浮屠不三宿桑下，尤忌牵联也。卷五六





与孙志同　三


煮菜羹已熟，奉待同啜了，往道场烧香，供小团，可速来。诗改一联，补两字，重写纳去，却示旧本。卷五六





与孙志康　一


以下俱惠州

某慰言：不意变故，尊丈节推遽捐馆舍，士友悲恸，有识叹惋，奈何奈何！伏惟至孝志康节推，纯诚笃至，罹此凶酷，哀慕摧裂，何以堪处。日月有时，已讫襄事，攀号逾远，触物增怆，孝思罔极，奈何奈何！某以窜逐海上，莫由赴吊，临纸哽噎，言莫能谕。尚冀宽中，以继志为大，以时节哀强食，庶全生理。谨奉疏，不次。卷五六





与孙志康　二


某启：自春末闻讣，悲愕不已。自惟不肖，得交公父子间有年矣。即欲奉疏，少道哀诚，不独海上无便，又闻志康往西路迎护，莫知往还的耗，故因循至今。遂辱专使，手书累幅，愧荷深矣。窃承已毕大事，营干勤苦，何以堪任。即日孝履支持，粗慰所望。志文实录，读之感噎。自闻变故，即欲撰一哀词，以表契义之万一，患不知爵里之详。今获观此文，旦夕即当下笔，然不敢传出，虽志康亦不相示。藏之家笥，须不肖启手足日乃出之也。自惟无状，百无所益于故友，惟文字庶几不与草木同腐，故决意为之，然决不以相示也。志康必识此意，千万勿来索看。师是此文甚奇，斯人亦可人也。

某谪居已逾年，诸况粗遣。祸福苦乐，念念迁逝，无足留胸中者。又自省罪戾久积，理应如此，实甘乐之。今北归无日，因遂自谓惠人，渐作久居计。正使终焉，亦有何不可？志康闻此，可以不深念也。玳瑁合见遗，乃吾介夫遗意，谨炷香拜受。志康所惠布蜜药果等，一一捧领，感怍无量。海上穷陋，又谪居贫病，无一物报谢，惭负无量。见戒勿轻与人诗文，谨佩至言。如见报出都日所闻，虚实不可知，慎勿以告人也。舍弟筠州甚安，时时得书。儿侄辈或在陈，或在许，两儿子在宜兴，某独与幼子过在此。明年，长子迈当挈他一房来此指射差遣，因般过房下来。见忧之深，恐欲知其详。示谕开岁来此相见，虽为厚幸，然窜逐中，惟欲亲故谢绝为孤寂可怜者，则孤危犹可粗安。若如志康，人所指目者，而乃不远千里相求，此重增某罪戾也。千万寝之，切告切告！

李泰伯前辈不相交往，然敬爱其人，欲为作集引，然亦终不传出也。承谕乃世旧，可为集其前后文集，异日示及，当与志康商议，少加删定，乃传世也。斯人既无后，吾辈当与留意。李文叔书已领，会见无期，千万节哀自重。诸儿子为学颇长进，迨自是兴寄诗来，文采甚可观。此等辱交游最旧，故辄以奉闻，然不敢令拜状，无益，徒烦报答也。某所答书，乞勿示人。切祝切祝！卷五六






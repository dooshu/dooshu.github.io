◇答族人梁东海太守长孺书（其人梁未入北齐）

恩报近岁奉使来归，辱彼河清年中告行，并惠以明镜。亟离寒暑，虽复时陈梁鹤，日照孙鸾，言慰相思，反增离眷。刘传三常侍还，又承书札，银钩甚丽，玉疏依然，开封伸纸，破愁为笑，素秋方届，溽暑稍阑，体中何如，善保元吉。丛台之璧，少海之珠，何必乡里，所在为贵。卿托身大国，既已积年，彼朝英彦，理相钦挹，方当交辟三命，清宦两宫，何乃阔然，迟有问也？吾七十之岁，崦嵫已迫，朽老之疾，随年而甚，徒怀北邙之切，未遂东都之期，牵役承间，但有衰顿。贤从君政佐佑兴基，中舍谌殿中并休，宜自别有书问，来告访吾文章。吾自归来乡国，亟徙炎凉，牵课疲朽，不无辞制，而应物随时，未曾编录，既承今告，辄复搜检，行人相继，别简知音，但既乏新声，全同古乐，正恐多惭于协律，致睡于文侯耳。燕南赵北，地角天涯，言接末由，但以潜欷。善敬德中郎，并北境之良选，皇华之上求，若可轩，别当委白。君问。（《文苑英华》六百七十八。）


○诗式中序

贞元初，余与二三子居东溪草堂，每相谓曰：世事喧喧，非禅者之意。假使有宣尼之博识，胥臣之多闻，终朝目前，聆道侈义，足以扰我真性，岂若孤松片，禅坐相对，无言而道合，至静而性同哉！吾将深入杼峰，与松为侣，所著《诗式》及诸文字，并寝而不纪。因顾笔砚而笑言曰：“我疲尔役，尔困我愚，数十年间，了无所得。况尔是外物，何累乎我哉？住既无心，去亦无我。今将放尔，各原其性，使物自物，不关於余，岂不乐乎？”遂命弟子黜焉。

至壬申夏五月，会前御史李公洪自河北负谴，遇恩再移为湖州长史。初与相见，未交一言，恍若神合。余素知公精於佛理，因请益焉，先问宗源，次及心印。公笑而後答。温兮其言，使寒丛之欲荣；俨乎其容，若春冰之将释。余乃受辞而退。他日，言及《诗式》。余具陈夙昔之志。公曰不然。因命门人简出草本，一览而叹曰：“早岁曾见沈约品藻、惠休翰林、庾信诗箴，三子之论，殊不及此。奈何学小乘偏见，以夙昔为词耶！”再三顾余，敢不唯命。因举邑中词人吴季德，即梁散骑常侍均之後，其文有家风。余器而重之，昨所赠诗，即此生也。其诗曰：“别时春风多，扫尽雪山雪。为君中夜起，孤坐石上月。”公欣然，因请吴生相与编录。有不当者，公乃点而窜之，不使琅与齐列。勒成五卷，粲然可观矣！


○答韩建让封昌黎郡王诏

卿始以勤俭镇关辅，为列岳准绳，近以忠赤扈和銮，立大朝纲纪。诚恪备尽，丰省中规，下有慰於孝思，上无累於供亿，创行庙之功也；群后在廷，盛典咸举，复累朝之废坠，崇万代之本根，建储宫之效也。而又请散兵甲，大斥奸邪，忠言屡闻，成绩可数，以身许国，其心动天。虽仲尼兴微管之言，汉祖有必勃之谓，方用经济，殊曰寂寥，永言茂恩，讵非异数。但念成人之美，君子所先，执德不回，格言斯尚。是用寝美号重封之泽，就谦光崇让之规，足以警励贪夫，教化疲俗。已议依允，尤切叹嘉。


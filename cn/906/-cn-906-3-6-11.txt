承天命


《古今乐录》曰：“《承天命》者，言上以圣德践位，道化至盛也。当汉《芳树》。”

承天命，於昭圣德。三精垂象，符灵表德。巨石立，九穗植。龙金其鳞，乌赤其色。舆人歌，亿夫叹息。超龙升，袭帝服。穷淳懿，体玄嘿。夙兴临朝，劳谦日昃。易简以崇仁，放远谗与慝。举贤才，亲近有德。均田畴，茂稼穑。审法令，定品式。考功能，明黜陟。人思自尽，唯心与力。家国治，王道直。思我帝皇，寿万亿。长保天禄，祚无极。

《承天命》曲凡三十四句，其十九句句三字，二句句五字，十三句句四字。






送方士赵叟之东平





方士，谓方术之人。《史记·封禅书》：燕、齐海上之方士传其术。《唐书·地理志》，河南道有郓州东平郡。



长桑晚洞视，五藏无全牛。[一]赵叟得秘决，还从方士游。西过获麟台，为我吊孔丘。[二]念别复怀古，潸然空泪流。

[一]《史记》：扁鹊者，渤海郡郑人也，姓秦氏，名越人。少时为人舍长。舍客长桑君过，扁鹊独奇之，常谨遇之。长桑君亦知扁鹊非常人也。出入十余年，乃呼扁鹊私坐，间与语曰：“我有禁方，年老，欲传与公，公毋泄。”扁鹊曰：“敬诺。”乃出其怀中药与扁鹊：“饮是以上池之水，三十日当知物矣。”乃悉取其禁方书尽与扁鹊。忽然不见，殆非人也。扁鹊以其言饮药三十日，视见垣一方人。以此视病，尽见五脏症结，特以诊脉为名耳。《索隐》曰：长桑君，隐者，盖神人也。《正义》曰：五藏谓心、肝、脾、肺、肾也。《庄子》：庖丁曰：“始臣解牛之时，所见无非牛者。三年之后，未尝见全牛也。方今之时，臣以神遇，而不以目视。”



[二]《左传》：西狩于大野，叔孙氏之车子锄商获麟，以为不祥，以赐虞人。仲尼观之曰：“麟也。”然后取之。《史记正义》：《括地志》云：获麟堆，在郓州钜野县东十二里。《春秋》哀十四年经云：西狩获麟。《国都城记》云：钜野故城东十里泽中，有土台，广轮四五十步，俗云获麟堆，去鲁城可三百余里。《一统志》：获麟台，在钜野县东南五十里，即西狩获麟之所，后人于此筑台。






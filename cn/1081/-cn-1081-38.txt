卷三十八

<集部,别集类,明洪武至崇祯,怀麓堂集>

钦定四库全书

怀麓堂集卷三十八

明　李东阳　撰

文稿十八

杂着策问颂表

原夀

夀之道有三说焉曰数曰气曰理天地以运人以世花木以岁蜉蝣之属以日数也人能使物不夀而不能以自夀天地能畀人物以夀及其至也虽天地不能以自夀然天地之数有恒而人物之夀无恒于人之中又百有不齐者于是数之说穷而言气者胜上古之时其世鸿蒙其质敦龎其欲寡而不淫故其民夀中古以下质浇而欲滋及于後世嗟乎极矣虽有夀者犹将戕之矧其未必有耶然方其鸿蒙敦龎也固不免孩殇夭折之徒而黄发伛偻鲵而鲐者亦间见乎今之世何哉于是气之说穷而言理者胜传曰仁者夀又曰大德必得其夀夫苟植德则睟面盎背身安而气和其所醖醸培植自有不可已者殖私稔恶者反是此天下之通理也然顔之夭跖之寿恒不免夫君子之论於是理之说又穷而天下贸贸焉不知其所归矣夫有理斯有气有气斯有数三者固相有而不相无者是何其乖戾错逆之甚哉意者其各自为用而不能相通邪其或轇轕纷乱乎其间而莫之辨也然则君子将何居曰理胜洪范九五福曰寿富康寜攸好德考终命德者寿之所以成始而成终者也吾观夫自古以降其有能植德者不寿其身则寿其名及其子若孙虽其修短盈朒或不能齐而其所享皆所谓睟盎而安和者虽皆谓之寿可也殖私而稔恶者反是虽不谓之寿亦可也及其惑也则求之於医药而不得则求之於服食而不得则求之於禳禬巫祝之间则其说愈繁而愈不可通矣然则如之何曰修身以俟之先其事而後其获若曰有气焉有数焉君子不谓也今人以寿祝人人虽知其未必得必喜而受之以德勉人人虽知其可得寿鲜而悦而受者君子之爱人也以德故祝之寿者必愿之德愿之德乃所以为爱之至也作原寿

记女医

京师有女医主妇女孩稚之疾其为人不识文字不辨方脉不能名药物不习於炮炼烹煮之用以金购大医求妇女孩稚之剂教之曰某丸某散某者丸之某者散之载而归人有召者携所购以往脉其指炙其面探药?中与之虽误投以他药弗辨也然而妇女之爱其身若子者举其躯付之无疑焉幸而不至于丧败捐糓帛金珠予之不少吝其恒丧且败者曰命也且传引誉之于隣里而不足则誉之乡党而不足则又誉之婣戚识知之人隣里乡党婣戚凡识知之人有疾者皆乐而求之幸而不至于丧败则又引誉之其丧且败者则又曰命也非女医之所治者虽名家术士未尝信之其强而治之者虽治亦弗之贵也其不幸而丧且败者则悔且咎之曰不用女医之过也虽士大夫家亦不免焉其愚不明亦甚矣呜呼岂独女医哉

记女巫

女巫者主呼召鬼物问吉凶祸福祛疾病凡疾病者女医不能治则之焉女巫者焚香饰盛服或被发手刀劒自试以神其不能伤或衣锦衣腰数十铃跳梁噭号或啸以呼鬼且至则呼其先姓名曰某为神某为女神某为祟某为祸可禳可除惟令之从祈而听者曰某之先诚有是诚有是咸稽首伏地不能起愿杀鸡羊□酒化楮以为谢盖人之死者无有不为神神者无有不祟且祸焉者也又令图其神之形于家以祀以祷乃弃毁其所事之主而鬼其亲之身若是者家有之焉有所喜则召女巫至皷舞号噭以为福有所忧患则因以除之虽湛溺老佛亦未有若是甚者卜筮而下弗论也彼女医者予恒慨之若是者将何如邪夫女医者不过杀人之身而巫乃能丧其心此其害又有甚者人不自爱其身又不有其心其愚不明又甚矣呜呼又岂独女巫哉

医戒

予年二十九有脾病焉其证能食而不能化因节不多食渐节渐寡几至废食气渐苶形日就惫医谓为瘵也以药补之病益甚则补益峻岁且尽乃相谓曰吾计且穷矣若春木旺则脾土必重伤先君子忧之会有老医孙景祥氏来祀曰及春而解予恠问之孙曰病在心火故得木而解彼谓脾病者不揣其本故也子无乃有忧郁之心乎予爽然曰嘻是也盖是时予屡有妻及弟之丧悲怆交集积岁而病累月而惫非惟医不能识而予亦忘之矣於是括旧药尽焚之悉听其所为三日而一药药不过四五剂及春而果差因叹曰医不能识病而欲拯人之危难矣哉又叹曰世之徇名遗实以躯命托之庸人之手者亦岂少哉乡不此医之值而徒托诸所谓名医不当补而补至于惫而莫之悟也因録以自戒

食戒

予病脾时沈都宪时阳尝对食退语人曰是非不能食乃多食之过耳後鸿胪凌主簿远为予言少时病不能食有一叟问曰汝欲食乎吾教汝食翼日可空腹以来比至设饭肉各一器将就食遽以手止焉曰未可也取其饭以箸画之为四分乃使食食下一口辄欲就肉又止焉曰未可也如是者三尽一分使食肉一脔如是者四而器尽复问曰汝尚能食乎曰能曰不可子姑去凡食必凖此为法及归不閲月而食进往谢且问之叟曰脾性恶腻汝未食而先以腻物困之安能使之运而化乎予闻之重有感焉越十余年病再作皆用此法而差因録以自警

思石钟山辞

予尝读苏文忠公石钟山记壮其为辞以为善辩者无所施其巧博物者无所用其智诚兹山之伟观也窃独拟之辞胜者近夸势勍者难敌而材力萎薄莫之敢撄加以逸步多艰寡闻成癖未尝不攘臂三叫临文长吁思欲驾长舻逆巨浪揖山灵於岩际酹坡仙乎水中而卒莫可得也王君湖口之产宦游京师出所为图发我幽思作思石钟辞

儵铿鍧以腾越兮潜发乎予之耳傍既跌宕以旁击兮骇予听之无方蹇予处此一室兮独何为乎此声曰惟有石钟之山兮恍若见而莫予征披山经以穷搜兮极地志之所载翳兹山之为灵兮屹立乎吴楚之会彼夫人之好奇兮爰告予以嘉名历汉唐之闳辩兮匪坡仙其孰明俨图画其若兹兮目髣髴其遇之予固不知其灵异之至此兮盖始信而中疑夫山之偶得名兮纷不出乎一口或以形而与声兮盖旁观而博取苟圣人之所遗兮安知不出乎牧叟与樵童彼固知歌钟无射之为何物兮又焉用夫鞺鞳与噌吰矧坡仙之所陋兮铿考击其犹在岂不可乎为名兮彼渤也其何罪惟词人之豪宕兮笔锋莫之敢当纵驰波於万壑兮寜肯度尺而寸量予既不知其果不然兮敢争衡於千古鼓兰棹予南游兮念长路之伊阻嗟昔人之凋丧兮徒下上其求之山既不能以自鸣兮猿鹤聚而咻之相九州之奇迹兮予独滞此一邦也幽恠慌惚纷不可名兮曾何独此石钟也岂刻雕而为之兮造物者之冥冥也纵不得与於嘉名兮亦何害其为形也石钟之山崒而嵯峨嗟尔石钟兮其如予何

大雅堂辞

大雅堂者番阳胡氏世居之堂也胡之先有振卿者当元季之乱以乡兵应韩邦彦累功授饶州路签判为贼所得绐之降醉其衆手杀数人事弗济骂贼而死其妻赵氏携其孤叔仪间关还其乡守节终身时有名斯堂以暴其事者六世孙刑部员外郎韶以遗卷请予为楚辞以伤之

嗟大雅之久不作兮岁月忽其不反世汨汨以竞趋兮见颓波之既奔元社屋而人非兮岿斯堂之独存当彭蠡之弗瀦兮鱼鰕亦纷其跳踯民伥伥其无所归兮讵一倅之能恤慨胡公之烈烈兮奋长戈而独前顾吾力之几何兮支大厦於既颠转百战而不少摧兮胡一蹶而弗兴吾岂甘霁云之就缚兮寜为区寄而无成血余口而骂弗絶声兮亦何慙乎杲卿谅万事之不可为兮终一死以自明哀彼妇之兮亦哀哀其儿泣身秉节以不渝兮誓黄泉之同入寜不知身之可惜兮惟全义之为急亦岂无夫忠妇节兮谁使夫一门之交集信二美之不可兼兮俗每难乎独立番之水兮匡之山流清泠兮耸孱顔锺彼气兮灵杰孰妖氛兮可奸殆将使污潢若泚而自雪培塿若增而漓岏彼冠屦兮何人矧箕裘兮後贤抚斯文兮若不可以复和徒一倡而三叹

梦鹤辞

御史张君希载之生其母梦有鹤自天而降予闻而异之从而为之辞

若有梦兮滇之阳历倒景兮遡瑶光彼鹤兮何来捩孤云兮下翔入我户兮升我堂缟双袂兮玄裳召卜史兮占之奄何为乎彼祥郁佳气兮葱茏覆高门兮如盖倏余子兮降神将有徵兮其类美姿兮修能洁冰霜兮靡中与外睨鸡羣兮鶠辈迥隔彼兮尘壒绣裳兮冠豸光缤纷兮綷縩望天门兮峩峩振我羽兮谁铩渐鸿兮荐鹗高翾兮远擢桀埘兮奋若或内顾兮如怍监余影兮清涟抗余音兮寥廓纵曹分兮彚较天壤之间兮孰如我鹤鹤之生兮惚怳鹤之来兮梦想彼人之鹤兮非幻彼占之祥兮畴能以我为爽雪为骨兮玉为顔驾弱水兮超蓬山覧圜方兮在睇俯点视兮齐烟閲万有兮独寿与四灵兮为羣谅兹语兮不愧彼曲江之人兮若千载而犹存

写骚亭辞为叶崇礼太守作

古之风兮云邈骚之辞兮谁作吾写吾骚兮吾寜以此为乐高歌兮伤烈微吟兮愁絶写吾心兮中结彼世之人兮无寜以我为拙晨晖兮夜膏风灯兮露毫往不弃兮复不为劳写吾心兮匪吾骚谅兹兴兮有托岂吾生兮不遭骚兮骚兮楚乏人欲写而不可得空送子兮江臯

藻轩解

青华主人建阀南舆高居江渺构材为亭甃石为沼层澜碧皱衆卉云绕撷芳漱洁名之曰藻客有过者难之曰万彚藂茁羣植并分钜者为楩櫲秀者为篁筠坚者为桧栢芬者为兰荪山苞水葩莫可具陈彼藻之细何足以云主人曰君子设佩圣人取物匪名则嘉惟义斯择品不必富类不必僻泥形为迂执象为惑子坐听我言藻之德夫藻者气孕天秀根含地灵内秉柔质外敷素英不雕而华匪馞其馨顺时生者为孙命与物徙者为和光寜负洁以自濯亦何心於行藏客曰可得闻邪主人曰穷海之裔荒溪之涯舟檝之所不至人迹之所不加以汗漫为方以波涛为家虽溷迹於艹莾寜委情於泥沙客曰媺哉善藏其用子既出矣请言乎动主人曰或载衣襟或登筐篚涤以甘泉荐以方簋陋末迹於刍荛眇遗瑕於葑菲绘形则与火齐光比德则与监为轨功虽着而不知其劳用非奢而莫閟其美客曰韪哉君子之斐主人曰嘻物贵实用礼戒弥文弗玩其华而采其根楚佩江?周歌涧蘩桃李薇蕨维葛与苹匏瓜行苇列国所陈繄藻之德於吾则均朝尔吾居夕吾尔羣匪藻吾轩亦藻吾身下雪民隐上华国勲惟夙夜是存以无负於吾轩客起再拜歛容棘吻君门巍巍蒙者莫瞬君行濯濯瑕莫可捃包荒纳污辞不我摈鄙人何知敢谢不敏主人不答莞尔而哂

冷庵对

陈君粹之以冷名庵旧矣比以江西佥宪考绩京师持卷视予因托问答以着其意其辞曰

冬季之月隆寒初沍积凌增丘飞雪断路冷庵主人方下帷闭户侨于燕山之下客有过之者但见空籁洒地冷颷袭巾铁光面发玉屑谭纷炉围不煖纩挟无温客曰嘻事有定分理有固然今子寒不为郊隐不为袁贫不为睢穷不为?拖幽守寂冷何利焉主人曰我性固是也客曰天有夏令祝融煽阳赤龙奋飞火伞高张野埴龟坼曾波沸汤石烁金流鸟兽遁藏无邵尧夫却扇之能王仲都环火之方子於斯时能保厥常主人曰吾冷自若也客曰地有炎陬南海之窟歊氛昼壅毒雾朝汁漓成浆气吐成炥蒙絺若负挥笔如失无葛仙翁入水之神费长房缩地之术子游其间虽冷奚益主人曰吾冷自若也客曰煌煌要路赫赫权门势焰腾天炎埃涨轮名肠内煎欲火中燻狱鍜者为能吏手炙者为通人故月不可火胜玉不免石焚子不能远走出世高飞絶尘胡周旋其间而弗恤厥身主人曰噫吾闻之矣伐国者不问仁拟人者必以伦此独何言而於我是询吾固濯吾行操澡吾心思松桂为徒霜雪为期将使憸人胆落而不复逞贪夫股栗而不自持矫彼烦浊归于清夷冷之道其莫予知也又安能移火鼠之智而恤夏虫之疑也哉於是汲丸泉煮白石餐清冰啮苦蘖客亦再拜饱冷之德愿同晚岁为冷庵客

政难赠杨质夫

天下事非一人所能独办也官官而称人人而继然後能徧举而不坠外由学校郡县以至于藩宪内由百执事以至于卿相职寖简而人愈难得或得焉又不能久举而莫之继犹弗举也然则交承之际亦难矣若魏相之严而继以丙吉之寛时人翕然以为知大体然或病其风俗伤败而不能问郭子仪之寛也李光弼以严代之旌旗卒伍精彩一变而士有惮色几不能安乎其位此其斟酌调齐之宜固各有在而下上之异议彼此之殊观乃尔况未必当乎夫学校者政之一也而其务甚重今名籍给禀称为士者未尝不志道慕功而其情则多乐放纵而恶拘检是自为异也朝廷惧士之不自力则置为儒师又恐其不力於教而统之郡县又虑其所统之不专也则置宪臣以领之天下之大欲宪臣皆得其人者固难而前创後继殊上而异令彼以为是此以为非彼以为便此以为非便者多矣故尝譬之农农师者固欲其鼓舞劝相戒游惩惰去稂螣而培嘉禾也业不勤田不殖则责归之然或时不均力不节业未及成而农已告瘁矣人孰不欲获良田食嘉糓於此得农师焉又挠之使不得尽其力此政之所以难也山西提学佥宪之任去年得吾友杨君应寜丁政之弊力起颓废遭讪怒而不悔不踰年以忧去未竟也四明杨君质夫实继之议者曰应寜严矣非寛则无以有济宜少贬绳墨以狥人之不能或曰学政之弊也盖十弛而一张举於暂而不持於久未可以为善或又曰弊久则习玩玩则易变则难其势宜渐未可以一朝致也予尝以质质夫曰子安从哉质夫曰皆是也天下事必有理事有所在则理各有所宜某岂敢适莫於其间哉度时宜观士习视今日之缓急而为之耳某固知惩羮吹虀之不可为亦何截趾适屦之足为尚哉然固有不可易者先自治而後治人之谓也某知此而已予曰政得其宜则易失其要则难质夫以文学举高第历兵刑主事清慎守约移政於所未试其无难焉耳矣昔韩非作说难韩退之作行难皆有感而为之者予於是亦有感焉质夫又予礼闱所举士以予为知已不可以无言也作政难以赠之

喻战送李永敷南归

永兴李生贻教从予游见其文奔放不可羁?心甚爱之然惧其激而过也稍为之所俾俯就绳尺盖其心始而疑中而翕然更张之卒乃奋然向进若不我惑者久之其名益彰同举者未尝不孙避焉及试礼闱复失利予为之愕然以惊曰有是哉既閲月生以别告予谓之曰子知战乎鼔进金退左射右刺者法也神出鬼没东声西击变化而无常者用也韩信以意用法故胜赵括能读书而不知合变故败薛万彻好出奇不拘常法故不大胜即大败若卫青之天幸李广之数奇者皆不论也生之文岂不既律矣乎然而不捷者数也是未可以自沮而亦未可以自足也勉哉生乎吾待子於屈贾之垒矣易曰师出以律否臧凶是岂独於文为然生乎勉哉予犹惧生之文或过於博也故赠之片言以示约云

拟杨文懿公諡议

吏部右侍郎兼詹事府丞杨公讳守陈之卒也朝廷赐諡曰文懿按内阁所拟御笔所定盖諡法所谓敏而好学柔克有光者也文之义十有二懿之义三独取此二者以其近也公髫丱頴出读书目五行下考正诸经辨疑发晦抄録论议出人意表出而应试举浙江解元登进士高第入翰林历宫坊为编修侍讲为洗马为侍讲学士少詹事其举业精确録于有司传之四方又见诸考校为监衡模范昭不可掩及播而为纪述制作之文奇耸健拔脱凡化腐叙事写物迭出层见伟然成一家之言尤晚生穉笔所觊望而不可及者传之後世不卜可知也夫是之谓文若开门授徒汲引牖导因才而教温顔而善诱之不烦惩创剗艾之力而士多成材世获其用居家雍睦与诸弟为师友无宿怨无间言处官际物纾坦夷之怀履平直之行而祸机不加于身嫉言不闻于耳荣名显爵以寿自终夫是之谓懿文言学懿言行文见乎外懿兼乎内体用之谓也昔孔文子失於饬身而不闻諡懿孟懿子不能守礼而不得諡文合是二美称于一代其於千百世亦有徵焉顾非今之所甚难哉国朝文臣出自翰林类諡为文以文嫓懿者惟英庙时有若内阁学士吕公原及公吕公亦浙人亦举解元进士又翰林台阁之地铨衡之任差若有殊而阶秩之多寡年寿之修短以彼较此亦有可论顾其学行之贤考诸諡法皆可以无愧矣东阳辱公爱最久不敢用私比为公累窃惟渊頴吴公莱为书院山长不登仕籍而学士宋公濓辈为议以諡之公諡出朝廷所赐虽薄劣颛固不敢与有司之事而官在太史职专文学据礼析义侈恩命扬令誉以俟来世亦其所得为者也遂为之议谨议

应天府乡试策问二首

问天下之事处之必有攸当尝观古人之行而有疑焉钱糓问内史决狱问廷尉善论相者也而吏礼委延赏刑法委浑者则以为不可分载其清静府中无事善为相者也而自校簿书流汗终日者则知之而不能变白去副封者有矣而以瓦壶焚疏者乃蔽之而不闻不用密啓者有矣而以啓事选官者固先拟而後奏或曰愿从逢干也或曰愿为臯夔也或荐贤为国非为私也或明扬士类独少此也是何其事之异邪有入定大政虽大臣莫知者也而兄弟燕语不及政事者有之有告君独断虽举朝莫夺者矣而力主新法不恤人言者有之有十说玄宗而後拜相有三奏高宗而後议和有不欲补外入守少府者有被罢愿留自至中书者布被之诘则曰黯忠政府之短则曰凖直登闻之命则曰颐入恐其不静也谏官之举则曰介入恐其责难也是何其事之同邪夫人皆贤也而所施异其事事相似也而所出异其人不可以不辨也是将以一言盖一人一事盖一时者非邪抑犹有同而异异而同者存乎其间邪即已行之事以求当然之义则其言也非出位之言也试为我言之

问古之论为国者曰食与兵此二者相须而不可阙者也夫兵民之判久矣今不暇远引姑以时之切务言之南畿多良田而赋亦仍旧宜其足供也而往往有阙赋之夫北畿多闲田而赋又甚薄宜其足耕也而在在有无田之室赈贷美意也而贫民或不蒙其惠劝借权法也而富室或并受其菑储蓄长计也而有司或虚有其籍此又天下之通弊也兹欲使民之家必给人必足虽有水旱不足以为害何道而宜岭海之间南蛮之率服久矣然必有区画之方关塞之外北戎之挫衂屡矣然必有备御之策肄练有法而作止或有未齐勾稽有籍而什伍或有未实禀给有制而衣食或有未充此亦天下之恒事也兹欲使兵之战必胜守必固虽有外警不足以为患何施而效夫水旱者尧汤之所不能免也四夷者三代之所不能无也然则先事而为之虑及时而为之图以求所谓久安长治者苟有经济之志宜於此焉熟矣其悉陈之母隐

顺天府乡试策问三首

问国家开科策士必首举圣制为问而经史时务次焉尊时制也在我太祖高皇帝时则有大诰三编太祖文皇帝时则有为善隂隲孝顺事实性理大全书宣宗章皇帝时则有五伦书英宗睿皇帝时则有大明一统志及我皇上嗣位以来则有续资治通监纲目或躬御翰墨次第成编或分官纂修手赐裁定顾其首简必亲制序文或继志补作以着述作大意天下臣民家传人诵佩服而体行者盖已久矣王言之博大篇帙之浩瀚固不可以一二指亦不可以顷刻陈也请问诸书述作之大意何居见诸序文者何说仰窥伏读之余有得於心而愿体诸身者何事夫不知其意而徒习其辞者虽多无益不体诸身而徒得其意者虽精亦且无用皆非所望於诸士子者盍敬陈之

问古者帝王建国立都必在天下形胜之地三皇五帝三王之都史册所及载者果皆形胜之所在欤汉唐宋之间或以都名或以京名其制不一其为形胜抑有可论乎否也我太祖高皇帝定鼎应天肇开帝业太宗文皇帝驻跸顺天为亿万载太平之地今两京对峙诸曹并置稽诸往牒亦有之乎应天形胜古有是论至于国朝始足以当之若顺天之形胜盖天造地设非偶然而得也而古之论者未始一及焉何也且体国经野必有规制太宗之创业度越前代无容议矣今地胜于古则其规制宜亦有古之所不及若漕运之法屯田之地卫兵之制边阃之寄出于太宗之所贻谋者其亦可讲其一二邪诸士子生於斯长於斯游学于斯请言形胜之大与宸谋睿筭之深且远者以昭示天下後世其毋有所让

问礼着无隐孔子称勿欺此事君之法虽微事细行不可畧也古之人有入仕陈状不妄增年者有不令子弟冒籍他州者有训子孙不得洗补官文书者有饮酒坊市不饰他辞者有斋所食肉对上不隐者有不与游燕辞以贫故者或条对得失称客所为或荐详议官而不隐其事或保郭?而不愿易名或得智高不辨真伪而不以奏功若是者果孰难乎抑亦有优劣於其间乎若以野鸟为奇应以玉杯为秘物增部民户口以升秩奏左藏银帛以受赏常怀数奏仅出一二者有之私书僚佐勿令上知者有之若是者果孰甚乎抑其情犹有可原者否也夫论人者必以其世鍳往者可以知来善可以法而恶可以戒也诸士子较艺而来阶是以入仕有日矣请言其志

会试策问三首

问帝王之驭天下必有诏令以宣德意振纪纲施政立事其用至大唐虞三代之典谟训诰不可尚已後之诏令近古者莫两汉若创业如高祖守成如文帝中兴如光武约法关中民惟恐其不王布诏山东老羸至扶杖而往听领长安市者决圣主於一见焉其感人动物亦不可诬也及王通取七制以续圣经而说者以为僭意者於三君之外有所未惬乎恭惟我太祖高皇帝天纵圣神驱天下之豪杰扫荡六合挈斯民於祍席之上盛德大业振古所无如正纲常明礼乐重教养训官职慎固疆圉控制边鄙诏勅所布皆亲御翰墨或口授意旨辞严义正直追古帝王而上之余不足论也当时文学侍从之臣往往极其揄扬赞述虽未尽其大而亦有得其槩者今令播天下副在有司或板刻南雍埀训後世皆士之所宜伏读而卒业焉者请着一二于篇若由之而不知则凡民之事非所望於诸生也

问庙祀国之大事而祧与祫又祀之重者或谓唐虞夏皆立五庙至周始立七庙或谓自古皆七庙其为说孰是乎周庙七矣又有所谓文武世室者数不足定乎或谓祫以七月或以十月或谓有时祫又有三年之祫将安从乎汉之庙制不暇论已唐之献祖既不合食建中诸臣有请迁别庙者有请正东向之位者二十年然後决而韩愈有不可之议宋之祫行於嘉佑矣当时诸臣有请太祖东向者有请依故事虚东向者宋之僖祖迁於治平还於庶寜论亦不一而程颐有折衷之说其後撼於绍兴迁於绍熙亦复异说而朱熹有复古之议其是非得失可悉言乎我朝列圣继世百有余年议祧议祫固其时也今天子尝下廷臣集议正德祖之位奉祧懿祖制为夹室肇行祫祭之礼诚一代之盛典也其於前代何所合乎诸士子尝闻俎豆之事行且有骏奔之职矣请敬陈之

问国之资於人者二曰贡献曰工役其所以予人者亦二曰官爵曰赐赉皆有常制古所慎也中世以後君臣之论议政事古风尚存乃有郤千里马焚雉头裘关市舶者有不受之命进良马者有对仗之劾露台惜金洛阳罢役汝南伤民则铭屏以惧之上阳导侈则劾罪以免之对禽兽者欲拜之官而或以为不当拜献瓜果者欲授之秩而或以为不当授寜抑得默啜之功而仅授郎将寜失平江南之约而尚惜使相敝袴以待有功佩刀以旌佐命神策之赏难继则议分边军之给圜丘之赉太广则请听两府之辞其慎如此然亦有难易优劣於其间乎夫有君有臣则有是政而观於此亦有不尽然者何也圣天子即祚之初止藩阃不得私献禁郡县不得擅役清名器於既溷之余褫服色於已颁之後真足以兼总百王垂训万世矣吾曹百执事之臣果尽能将顺斯美而无所负欤兹欲各守其职不违道以市功各戒其事不徼宠以为利庶几禆圣德而成圣治其职所当守事所当戒亦必有可论者试画一言之以助官师之规可乎

丰年颂【阁试】

古者圣人重农为治舜命十二牧曰食哉惟时箕子叙洪范八政一曰食孔子论政亦曰足食故诗称丰年春秋谨岁事其所系甚重也今天子既受亿万民命于天于祖宗躬耕籍田以示先天下每月朔日辄进畿内耆老于朝俾顺天尹谕以务本作业蠲除之诏振恤之令见于比岁者盖至再至三于今矣乃成化甲午岁大熟畿内及山东之地实先焉于是朝士大夫相贺道商旅相庆野之民老稚癃疾聚而嬉游起而歌呼惟天之灵惟吾皇之德信如蓍卜捷如影响无有违逆於戏盛矣臣待罪史官拟为颂歌以纪盛事臣诚材识卑譾不足以铺叙德美阐敭瑞祥至于推本陛下敬天勤民之意昭于上下用供能祈天永命之实则不敢阙也颂曰惟帝十祀雨阳时备农夫告言曰有丰岁其岁繄丰孰肇厥同维甸之封于山之东维民播止于彼原隰穜稑既茂黍稌孔硕不荒于稂不害于螣相之勃勃其来绎绎维民获止百力具作载车载槖载臿载糳以毕我赋以飨以酌朝饔夕飱永以终乐民食于囏甔石则多既饱而遗囷有藏余民之祁寒卒岁是谋有緼有缯申袭其襦道涂其幢民亦云徙今入其室父兄妇子以及闾里宾友燕喜惟皇恤民不遑寤寐有振有赉有蠲有贷民之生矣惟皇之赖今天降厘嘉福来萃曰此丰岁皇有大惠有开明堂敷德纳祥乃俭于赢乃儆于康皇曰予庶力尔耒事迓休四方以报上帝曰予羣牧勿谓民富无亟其逋俾我民厚民拜稽首皇德斯懋维德之懋皇有万寿庶几终佑以淑我後小臣作歌敢告左右

瑞麦颂

瑞麦颂丰年也和气旁逹嘉麦效祥颂声作焉以歌上德昭农事也

维田有麦载被其陇既坚既实岐岐总总我塲我陇其积如踊皇德斯播于植于动维此瑞麦曰帝之宠

又

维麦在田载耕载胝我手足劬我耜铫以夕以朝中心孔怊载拚而讴于岁之秋曰兹丰年维我民劳

又

天监帝德亦念民阻嘘以和风渥以甘雨贻我嘉麦及我糓黍维年之祥祈不我拒以徧率土于天之下于天之下永荷皇嘏

拟进宪宗纯皇帝实録表

伏以君明臣良极一代治功之盛父作子述垂万年简册之光故圣谟暨神器俱传而功业与文章并显忆宪皇之震出属国运之丰亨虎步龙行识太平之天子河清海晏知中国有圣人文陈干羽于两阶武汛烟氛于八表复鸿名于景泰汉高之大度弗如上徽号于圣慈虞舜之尊亲斯在重储嗣则着文华之训明史学则续纲目之编衿佩三千听桥门之警跸豆笾十二增阙里之褒崇声华赫赫以无前灵爽洋洋而在上望遗弓而引睇繙往牒以伤心钦惟皇帝陛下道尽君师孝兼继述祖有功宗有德议隆九庙之仪文左记事右记言思继五朝之实録承玉几垂衣之命念青宫授简之恩啓百司庶府之攸藏合九服诸藩之所辑曹分馆析纲举目张大而典章政教之施细而名物度数之备功由衆集敢自谓刘知几之一家式自古稽奚独遵沈既济之五例德辉下照炳若丹青善恶具陈判如白黑庶几天地之运散见于日星之余涓滴之勤仰禆于海岳之大伏愿藏诸便殿副在秘书上以厪乙夜之观下以备甲令之籍监于成宪确乎家国之蓍龟诒厥孙谋远矣河山之带砺

拟册立皇太子贺太皇太后表

伏以居宫闱而母天下养已极於两朝閲子姓以及曾孙年未踰於六纪天休滋至国本弥尊率土交欢含生均戴恭惟圣慈仁寿太皇太后陛下圣同坤厚慈若春温仁包海宇以为家寿与冈陵而并筭庆延夏啓遥从有子之涂山德比周姜亲见斯男之太姒乃值佩萸之月重占绕电之祥采舆议之攸同谓皇储之当豫前星炳耀藉宝婺之余辉少海渊澄出银潢之正泒鸾旗鹤驾绚烂交陈桂殿椒房郁葱旁接覩仙顔之载悦识内教之夙成下以贻哲命於初生上以应嘉名於长乐博观载籍所记在古诚稀粤有宗社以来於今尤盛臣等恩沾俯育身际奇逢报称心劳揄扬力薄听韶音而兽舞望嵩岳以山呼紫禁深严惧寸诚之莫逹金瓯巩固祝万岁以无疆

怀麓堂集卷三十八








○留務疏 【 留都】

謹題臣等看得蘇松倭寇甫寧、通泰仍稱猖獗、而泰安止?帚德等處警報又且一日總至、加之河北水患未息、江東旱勢方殷、將來所在窃發、尤恐出于意外者、急則治標、舍兵與將奚以哉謹按法兵無選鋒曰北而周官四時教戰謂之軍禮、所以成化弘治正德年間、京營每大閱兵、輒申戒各該坐營等官、不許占恡隱匿沮撓、以為定例今南京兵弱巳甚、乞勑兵部查果簡眾練卒、是為今日機務之急、申明舊規、奏命南京內外守備并臣等科道官將各營衛軍公同逐一揀選、分別頭撥次撥三撥明白、行各隊伍自下而上、從少至多、分投練銳、務體人情、日止一教、及格即巳使得以其餘力治生樂學、自然漸至一教成十、十教成百、百教成千、千教成萬、臣等又隨時掣隊挍閱、分別勸懲、以審異而致同、照例就動支本部地租草塲銀兩、激賞成就、仍乞量給欽限、責其實效、俟稍有次第、臣等品定各官勤惰、連巳教習過技藝精粗、支過用銀兩數目、通行造冊奏繳、則不出年餘、精兵長技脫頴而出、向來驕惰之習、或當一變、臣故一曰練兵。學在兵、率先在將、故有勝將必無弱兵、知訓兵而不知擇將、是猶務學不務求師也、今營中將略無幾、而南京五軍都督府僉書類多員缺、一遇調發、倉皇失措、合從兵部博選兼資謀勇、會經戰陣人員、查將前缺以次推補、使以時即所部振作撫摩、講熟韜略、其操備漕牧之任、酌取宋慶曆間西鄙故事非精神可折衝者。不在茲選。則雖未必算計見效、而猛虎在山藜藿為之不採、直聲所被、淮南亦將寢謀、比之往者臨危借才乎異省、姑試於庸流、石堅馬澄、至今為刺自當有間、臣故曰選將。兵要在先附民而容民所以畜眾、是故仁人之兵、與民同欲、今東南民力巳竭、所在猶竭澤漁、失今不?、獸窮且攫。有如晉之孫恩。唐之袁晁。宋之方臘等。豈必賊至而後能為患哉。謂宜申飭有司。明戒掊克。一意在民。以為深根固本之計。而又設險阻。歛積聚。聯保伍。時賑卹嚴禁通番。肅清塩徒。開釋無罪。攻可交代。凡可以捍民患而迓續其生者、無所不用其極、戶工等部、又省額外之征、停不急之役、一切朝四暮三、使用陰受加賦之苦、而知者亟從罷免、其自來薄歛、有如稅契之類、明截留一二項、即巳申解、亦乞准合抵納、後數、以應目前版築教練召募除品之急、而經賊殘破州縣。亦量照勘災體例。給復數年。通其有無。則豈惟上下并力。外侮有不足禦。而不逞之徒。亦將有以逆折其心而不敢萌。此固本寧邦之要道也。臣故又曰恤民。善戰者譬如蛇然、擊其首則尾應、擊其尾則首應、擊其中則首尾相應、今長江上下九江安慶京口太倉徐頴淮陽等、皆在郊畿之內、邦域之中、遠近聯屬、本為一體、昔人嘗以况諸八尺之軀、必無尺寸之膚不愛、亦無尺寸之膚不養、風寒濕燥、乃無自投其隙、而南方風氣故柔、武備久廢不講、每遇警急、輒請邊兵、乞長鎗手、雖間蒙調發、如激西江之水、以救涸轍之魚、大抵無及于事、而部內士馬、乃或終歲不過而一問焉、非所以求於人者重而所以自任者輕乎、合無申明近年都御史楊行中御史錢學孔等節次題准事例、各操廵都御史御史等官就便分駐、其一鎮江、其一儀真、其一安慶、各嚴督所屬官軍弓兵民壯、一體簡選、分撥教練、刻期奏報、而江北諸郡、近雖疲弊、其土既廣、人猶驍健、無吳兒驕輭之習、若從官司給種授器、聽各監司分布開荒、儘力佃作、且耕且戍、自課自給、因其族勒以軍法、不煩官餉、皆為精兵、視頃者奪熟戶之田以招流移、仰飛輓之餘以膳城卒、猶為有常、可以經久、而太倉徐頴等處副使僉事、俱照依九江兵備體例、有事移文計議而行、遇警相機時策應、無分彼此、互相推托、坐失事會、則聲勢聯絡、營衛周流、如同舟遇風、雖吳越猶且一心共濟、而所以搤其吭拊其背者、幾皆在我而無難矣、臣故又曰聯屬、兵貴先機、雖敵有所欲擊、與其所欲攻、與其所欲破、賢將必先知之、曾謂寇至而猶不知乎、此春秋所以譏戎、邊鎮苦于速報以疲兵內地患于遲報以養賊而　大明律例尤嚴飛報失悞之禁、罪或至斬。凡以圖難于易、為大于細也。今各州縣盜發。類多過期不報。及該本部查理。又為虛文塞責。往往聞事不實。實事不聞似茲法度夷陵、緩急寧保無悞、查得先年劉七藍鄢齊彥名等、初至不過百人。止因地方奏報遲悞。以致兵連禍結不巳。節該兵部查照律例奏准通行、今後但有草賊生發。該管有司。即便火速申奏。敢有違延隱匿。上司即便參問罷職充軍。雖不係聚、但係名頭強盜。不拘人數多少。一面設治緝捕。一面差人申報合于上司。并申本部知會處置。如有隱匿。事發參問。四次以上照例降級。已經撫按官員刊置板榜禁約、緣今法久易湮、合再遵明申守、而湖廣江西地面、皆在長江上流、隨風順下。一日千里。雖非所属。前車不遠亦合撿照律文。一體奏報調發策應。有備無患臣故又曰審機臣切惟南京連營置守、凡以供衛陵寢宮闕立億萬世不拔之基而時久承平。如人怯病、儀觀雖盛脉理已虛、氣習狃於因循精神疲于牽制自來良臣猛將、非不究心講求、迄未聞有真能為之、求三年之艾者、苟為不畜。終身不得、是以臣請畜之、伏惟　聖明裁許、幸甚、


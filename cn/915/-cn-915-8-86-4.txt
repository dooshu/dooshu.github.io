◇思归赋（并序）

夫鉴之积也无厚，而纳穷神之照，心之径也有域，而怀重渊之深。余少而薄游，身（缺）防方思俄然万里，晚而自省，谅非一途。

余菲薄以固陋，受灵恩而不訾，拖银黄之沃若，剖金符之陆离。舟未济而河广，途方遥而马疲，忽中寝而念厉，魂申旦而九移。昔受教於君子，逢知己之隆盼，被名立之羽仪，沾宦成之藻绚，羌服义而不怠，岂临岐而渝变。势方迅於转圆，理好旋於奔电，援弱葛而能升，践重岗而不眩，信礻是福之非已，宁悔祸其如见。大明廓以高临，吹万忻而同悦，跨神皋之沃衍，奉英藩之壑哲，承比屋之隆化，踵芳尘之馀烈，怀龌龊之褊心，无夸毗之诞节，竟伊郁而不怡，赖遐计於先哲。纷吾生之游薄，弥一纪而历兹，自下车於江海，涉青春於是时。眷崇岗而引领，望大厦而长思，虽曲街之委陋，犹寤寐而见之，况神交而通梦，眇河汉於佳期。尔乃眷言兴慕，南眺悠然，方整归辔，原受一廛。考华城之直陌，相洛浦之回阡，连飞甍於故友，接闲馆以怀仙，临南场以艺藿，寄北地而采莲，睇微英之霍霍，望水叶之田田。乃翦山木，不日为功，非轮非奂，去斫去砻。夜索纟萄而绕绕，旦乘屋而，竹棂崎岖而经北，绳窈窕以临东，布菌萧於疏燎，织于回栊，於是篱插芳槿，门拂长杨，檐桃春发，窗竹夏凉。晨露而草馥，微风起而树香，无芳菲以袭予，空旖旎於都房。恒离居以岁月，痛销落而徒伤。我闻时命，有殖无迁，征事或在，求理未甄。譬丰草之区别，随霜露而天延，背萱鲜於堂北，尚幽幽而未捐，苟外物以能感，亦在应而无骞。况朝霞之采可咽，琼扉之饰方宣，养以虚白之气，悟以无生之篇。岂加璧之赠可动，执圭之位能缠？归来薄暮，聊以永年。（本集，又略见《艺文类聚》二十七。）


○丹甑赋（以“国有丰年”为韵）

神物昭见，圣人是则。五位时序兮万邦以宁，百祥荐臻兮一人之德。鼓兹灵器，呈我王国。有物有凭，匪雕匪刻。察其状而元妙，相其仪而不忒。谅幽赞而克成，矧徽猷之允塞。是知奇制可久，嘉名不朽。类君子之心，以虚而受；同至人之德，终善且有。既应盛而自满，不假於盘瓶；亦讵炊而自熟，何劳於薪？拟神鼎之有用，掩欹器而无咎。岂以尘见范丹之空，赂为纪国之鬼者矣？且夫清明在躬，符瑞由衷；诚之必感，感而遂通。献白环於重华，克明哲；锡元於文命，告厥成功。此唐尧之表贶，盖王母之钦风。曷若自然挺出，为瑞斯崇；其应不昧，其用无穷？莫因埏埴，宁俟磨砻；以彰我君圣，以报我年丰而已哉！客有赋而歌曰：元德日用兮象帝之先，丹甑时见兮神物光妍。中含虚兮体道，上应规兮法天。染人无所施其彩饰，陶人无所效其贞坚。以享以孝兮可以饣奔饣喜，多余多黍兮屡兹丰年。


○諸虜協力助兵俯准量加犒賞疏 【 屬夷撫賞】

題為諸虜協力助兵、懇乞　聖明俯准量加犒賞、以弭目前危急事。三月初二初三等日。新城公久於邊鎮凡順義插漢諸部落其子姓世系無不了然虜中敬而信之此番撫事有関薊遼安危惜言者四起公既去位而撫事亦不究厥成也據撫夷遊擊朱梅。報稱哈喇慎大酋罕索羅勢伯彥黃台吉等、差中軍打打戶歹彥恰等、又朵顏衛屬夷三十六家、酋首速不的煖太等、先後各帶領兵馬於寧前中前等處、列營駐劄、為我遠去哨探、為我送還東來回鄉人口、為我馱負運送器物、若柴木米豆、雖彼自為興販、而関上地狹人眾、又值赤春薪桂米珠、諸夷柴米、源源而來、正濟軍民一時急用、自山海至連山數百里間、西夷趾錯於道、據回鄉人稱報奴酋欲遣李永芳、領兵犯山海、永芳曰、欲犯山海、當在二三月內、今塞草巳茂、虜馬飽青、　天兵距於前、西夷截於後、北山南海、將安所逃乎、殺便就殺、决不敢往也、逆酋聞言中止、雖還鄉虛誕之語、或逆芳緩我之計、俱未可知、而臣等與諸虜約、衝鋒勦尾、犄之角之、因形制勝、大都亦如永芳所料、先據番僧所報罕孛羅勢、願自出帳房三百頂、又傳屬夷、共出帳房一千頂、為我哨守寧前一帶地方、謂是　皇爺肉邊墻、語非虛也、朵顏大酋猍暈大、偶爾物故、諸酋煖太速不的等、皆其兄弟子侄、護喪此歸、煖酋諭其二子夜不收、卜地什力曰、朝廷豢養我家二百餘年、我生你二人一塲、為人當盡忠盡孝、寧要名在、不要人在、臣等於撫當時、進而詢之、皆如前語、且以忠孝自誓、語意恭謹馴雅、不類夷人、而一?赳赳桓桓之意、固自躍如、臣等給之冠帶傘葢賞物、忄?尉勞而勸勉之、諸夷數數喋喋、又告討新舊賞物、臣等再四思維、舊賞載在冊籍、其當與也、無庸多贅、新賞則哈喇慎大營各台吉之賞、與朵顏三十六家、新婚于大營號為倘不浪者之賞、彼皆領有兵馬、出有夷帳、以忠順為名、以勦逆為詞、堂堂　天朝、撫育萬邦、何可不少灑涓滴、使漠外氈毳之羣、函濡於　皇仁浩蕩之中乎、守邊夷人、移帳擕家、裹糧跋涉、數百千里遠來、能不仰給於我、雖不必盡如所云照募兵例。安家行粮。衣械馬甲之類。但其來也。為我守邊而來。為我出哨而來也。中國募兵人費數十金。猶且時索犒賞。時索厚餉。一或不繼。脫巾呼癸。可獨靳於外夷乎。臣等酌議、每夷月給米三斗。布八疋。約值銀一兩五錢可當步兵一人之費。今出関各兵丁。每月有三兩者。有二兩五錢者。甲馬器仗。皆取給安家。視諸夷之費。不啻數倍。諸夷既樂為我用。我亦何可獨重惜其費。而阻彼向用之心乎。方今帑藏匱乏、度支不繼、臣等何敢過為虛糜、此一役也、寧前無豕突之虞。薊門祛風塵之警。所費者少。而所省者多也。臣等較量於緩急輕重之間、計之葢巳審矣、不然、諸夷之來也、巳逾兩月、顆粒未果其腹、寸縷未披其身、猶然哨守如故、雖內地齊民、尚且難之、語云無衣無食、雖慈父不能保其子、况外夷乎、逮其勢極情迫。明以要我而後增之。惠不由我。而彼亦不以為德。其於中國馭夷之大體。亦甚褻矣。此不可不察者也。臣等數四宣諭諸夷、止如前數、給與米布、决不再加、遂於四月之三十日、寫立漢字番字罰約合同、令諸夷鑽刀說誓、永為遵守、五月初一日、臣又與經臣及鎮部道文武諸臣同至歡喜嶺、進諸夷而諭之、使得各盡其意。可聽者聽不可聽者姑存之。可從者從。不可從者姑巳之。譬之養狙。朝三暮四。與朝四暮三。非兩也。而狙有喜有怒。狙公雖善養狙。不能不賦狙而令羣狙喜而無怒也。以小喻大。今日之事。新賞固斷斷必不可靳者也。諸夷既聞宣諭、怡然色喜、寂然無譁、懽呼羅拜、真是胡越一家、而煖太二子隨從漢官威儀、率領諸虜、望　闕謝恩、諸部夷人環而望之、靡不願其酋長早來戍守、幾幸如煖太二子、而得與寇葢之榮者、臣再維保障固圉。要在自強。何至藉資諸虜。而好音之懷。亦昔人所不弃。彼之來也。既抒欵誠以內附。我之撫也。自宜駕馭之當機。雖賞以金繒。不無少費。而我得乘暇簡練兵馬。修築臺墻。製造器仗。收輯人心。當震風零雨之時。為綢繆牗戶之計。期以剪滅逆奴。雪恥除兇。酬百王而報千古。此基之矣况環薊鎮邊牆二千餘里。大虜屬夷。處處皆是比鄰。結駟聯鑣。在在皆可闌入。今日之撫。使諸夷既吞我餌如馴犬然。臥護籬下。不獨安遼左。實以衛薊門。不獨藉資諸虜。實欲修我內備。臣惟此事輪軫寸衷不啻一刻九廻、秤之停之、必不可巳、而後敢陳於我　皇上之前者也、


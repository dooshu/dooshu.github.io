【至广陵于马上作诗】

（《诗纪》云。外编云广陵观兵。）

观兵临江水。水流何汤汤。戈（《类聚》作霜。）矛成山林。玄甲耀日光。猛将怀暴怒。胆气正纵横。谁云江水广。一苇可以航。不战屈敌虏。（《御览》作能屈敌。）戢兵（《类聚》作兵记。）称贤良。古公宅岐邑。实始剪殷商。孟献（《御览》作子。）营虎牢。郑人惧稽颡。充国务耕殖。（《御览》作植。）先零自破亡。兴农淮泗间。筑室都徐方。量宜运（《御览》作量运宜。）权略。六军咸悦康。岂如东山诗。悠悠多忧（《御览》作悲。）伤。（○魏志文帝纪注引魏书。《御览》五百九十一。《广文选》十。《诗纪》十二。又《类聚》五十九引汤、光、航、良四韵。）


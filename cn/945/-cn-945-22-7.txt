中书谢社日赐御筵状

伏以岁及有秋节当命社洁粢盛而报本式举礼经锡宴乐以推恩载符易象荷便蕃之睿渥实光宠於近司此盖皇帝陛下道契授时仁彰逮下仓箱流咏克逢栖亩之祥殽核具陈遽有加笾之赐俾为高会以乐佳辰传旧俗於南京霈鸿私於北阙挹尧樽而知幸倒载宁辞调伊鼎以无功素飡是惧


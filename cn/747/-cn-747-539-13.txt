○为监军贺赦表

臣某言：今月四日，节度使伏奉制书，大赦天下者。涣汗大号，滂沱鸿恩，降自九天，被於四海。怀生之类，无不庆跃。中贺。臣闻天地之大德，本於生成；圣人之全功，在乎化育。伏惟皇帝陛下至明立极，大圣统天，法贞观之宏规，纂建中之盛业。降哀矜於罪戾，一物不遗，颁宠赠於忠勤，万方皆及。事遵俭约，道在宽宏，散作仁风，洒为膏泽。率土臣下，不胜欢喜。臣限以监守，未获奔走称庆阙庭，不胜恋结欣戴之至。谨遣某官某奉表陈贺以闻。


○赐朝集使敕

今之牧守，古之诸侯，抚育黎元，岁有朝会。盖问之疾苦，审以安危，必在适时，期於不扰，洎告辞处分，师古前规。如闻遥自朝廷，初到郡县，便远追僧道，广说滋彰，山谷往还，日夜疲弊。通贤当无此事，俗吏诚恐有之。朕夙夜在心，期之清净，顷闻此说，深疚及怀。宜觉前非，俾无后悔。当道采访固不得违，寮友之间，遽相戒励。宜知朕意，各守章程，并宜好去。


◇王昌前母服议

臣以为礼不二嫡，所以重正，非徒如前议者防妒忌而已。故曰「一与之齐，终身不改」，未有遭变而二嫡。苟嫡不可以二，则昌父更娶之辰，即前妻义绝之日也。固不待言而可知矣。议者以昌父无绝遣之言，尚为正嫡，恐犯礼亏教，难以示後。案昌父既策名魏朝，更纳後室，岂得怀旧君于江表，存外妻于雠国乎？非徒时政之所禁，乃臣道所宜绝。设使昌父尚存，二妻俱在，今始会同，必不使二嫡专堂，两妇执祭，同为之齐也。以此验之，故知後嫡立，宜前嫡废也，即使父有两立之言，犹将以礼正之，况无遗命可以服乎！溥以为宜如猛议。（《晋书·礼志》中。《通典》八十九，太康元年，尚书都令史虞溥议。）


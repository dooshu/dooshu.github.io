过白门追悼顾与治

其一

旧宅经过哭几回，五年宿草尚馀哀。
秦淮明月长如此，更觅何人共举杯。

其二

卖字全忘病里身，开樽留客岂愁贫。
百篇诗句浑如雪，半亩园林尽属人。

其三

许我亲书归去辞，澄心纸在泪空垂。
夜台笔墨今何处，莫被招魂更写碑。

其四

酒隐高风世所闻，眼前身后一浮云。
莫愁蘋藻无人荐，共识千秋处士坟（君大父英玉先生有酒隐堂。）。




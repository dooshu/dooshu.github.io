卷二百九

永乐十七年二月丙子朔

○丁丑

○遣官释奠先师孔子

○戊寅祭  太社太稷命皇太子行礼△遣官祭先农

○乙酉

○敕兴安伯徐亨领骑士二千往来兴和开平大同备御△敕宣府备御都督佥事章安等视兴和以外于当立烟墩之处即立不可稽缓

○丁亥

○户部言山东济南青州二郡及高苑青城邹平诸县水涝田谷少收亏租税一万石请令折输钞帛从之

○戊子

○升浙江布政司右参议岳福为通政司左通政

○庚寅

○通政司左通政赵居任卒居任应天府溧阳县人洪武中以耆老授通政司左参议升山东布政司左参议再升左通政尝奉使日本其王赠以名马方物悉郤不受  上闻而嘉赉之命往苏松治水居任虽以清介自持而无恤民之心在苏松十余年督治水及农务每霖雨没田禾不待雨止广集民男妇踏车出水随去随溢低田终不可救高乡之民困于其役不得尽力农事而居任恒以丰稔闻至是以疾卒民用慰悦

○辛卯

○敕捕倭都指挥谷祥张翥浙江福建缘海卫所曰今朝鲜送回倭贼掠去军士二人言贼欲来滨海为寇又海宁乍浦千户所了见赭山西南海洋等处有倭船十余艘望东南行尔等宜严备之

○甲午

○西宁卫昂藏簇头目班麻来朝命为正千户赐诰及冠带袭衣

○丁酉

○擢进士方佺为浙江道监察御史监生王秀为广东道监察御史△升北京道监察御史樊镇为浙江布政司左参政△改狭西按察司佥事门泰于河南按察司  命指挥佥事孙亨袭父爵为应城伯

○戊戌

○升贺银为通政司通政使银先任工部右侍郎坐事左迁营缮主事至是  上念其守城之劳且才可取故复进用

○乙亥

○只脱河等处女直野人把秃等来归命把秃为吉里河卫副千户余为百户赐钞币有差

○辛丑

○敕谕交阯总兵豊城侯李彬曰比有言尔所亲信人掠民子女孳畜盖尔约束不严之过夫为将之道在严纪律积威信果若人言良为尔惜盖尔勋名岂一日所致者自今湏加省察不可怠忽  命都督佥事主哈剌把都儿领骑士往开平广宁备御








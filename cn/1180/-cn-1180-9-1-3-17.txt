静女

三章，章四句


首章讲：此淫奔期会而作也。若曰：





静女其姝，俟我于城隅。

姝，美色。俟，是待。城隅，是城之角。闲雅之女，姝然其美，固将俟我于城隅也。





爱而不见，搔首踟蹰。

不见，期而不至。踟蹰，是独行不进意。方其未至，我也爱之而不见。为之搔首踟蹰焉，盖其心迟疑于不见之故，而行步为之不进矣。

二章讲：





静女其娈，贻我彤管。

贻，送也。彤管，玩好之物。及其既至也，但见闲雅之女，娈然其好，而遗我彤管。





彤管有炜，说怿女美。

说，即悦。女，指静女。彤管则有炜然其赤。我也幸其人之得见，而悦怿此女之美。亲爱之情，盖有出于彤管之外者矣。

末章讲：且不特有彤管之贻己也。





自牧归荑，洵美且异。

牧，野外。归，即送。又自牧而归我以荑，以结殷勤之好。但见是荑也，信美矣而且异焉。





匪女之为美，美人之贻。

女，指荑。美人，是静女。是非汝之为美也，特以美人之所赠，故其物亦因之而美耳。






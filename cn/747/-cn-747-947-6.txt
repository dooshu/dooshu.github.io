○对什一税功臣判

〈得京兆府行什一税，功臣不伏。云：“赏地无国徵。”〉

禹贡三壤，周官九赋，此为古制，实曰有经。且四方无虞，法宜仍旧；三边有备，政可随时。瞻彼咸京，是为上国。拥山川之固护，百二称雄；开井邑之畲，什一编税。将期仓庾流衍，斯箱发咏於诗人；军国丰盈，盍彻见遵於有若。功臣何者，曾不是思。忘雨露之鸿恩，有违上命；矜爪牙以怙宠，无入国徵。同彼宋人，不修职贡；类兹楚子，阙荐苞茅。罚可於刑书，讼何听於诡说！

卢仁赡


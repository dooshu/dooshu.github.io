答滇抚王凝庵


前承厚贶，即璧付令弟。以不榖之辱爱于公，诚不宜例拒，但近年交际久废，欲借告知厚者，以解于众人耳。万惟亮恕。

诸所举行，略览一过，凿凿皆有益于地方，造福于滇人不浅。恤刑者，乃剿其说以市恩，浅之为夫也。

《宪纲》一书，虽屡经申饬，而台中竟不遵行，盖恶其不便于己，几欲去其籍。公之此刻亦取忌之一端也。前抚、镇不和之说，盖彼有惩于山右之事，故为此先发制人之举。自彼疏来后，抚、镇并无一言，安在其为不和耶？此足以知其说之谬悠也。相处无几，宜善遇之。






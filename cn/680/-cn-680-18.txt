卷第十八

嘉兴大藏经　石门文字禅

石门文字禅卷第十八

宋江西筠溪石门寺沙门释德洪觉范着

门人觉慈编录

毗陵天宁法云堂校

赞

释迦出山画像赞(并序)

秦越人之于医望见知死生老潘之于墨摸索知精粗盖其不传之妙无地寄语默也欧阳文忠公曰小字遗教经虽不著书者之名然非羲之莫能作也予阅钱乐道家所蓄释迦文佛出山像虽不主名然非道子莫能作也以其笔意之着也乐道人品甚高铁书血食之后其沉信痛敬所致像之寄寓决非苟然拜手稽首赞曰。

遍大海味具于一滴尽法界身足于纤埃伫思则灯王之座不能入毗耶之室敛念则弥勒之门弹指即开惟我鼻祖释迦和尚初出雪山即示此像以百千亿微尘数身九十七大人之相顿入毫端三昧而幻此一幅之上垂手跣足顶螺颔丝超然静深出三界痴如浩荡春寄于纤枝如清凉月印于盆池镂冰琢雪我作赞词关空锁梦夫子其牢蓄之

涟水观音画像赞(并序)

大观四年春二月戊子之夕病比丘德洪累然卧缧绁之中梦至一处庭宇阒然有僧导入室中举烛视壁间有钟山宝公菩萨之像意欣然欲得之而像辄自堕手中复展视之则化为十二面观音慈严之相心大惊异遂觉已三鼓矣三月甲辰南州德逢上人以书来讯且曰吾以衣钵遣僧诣涟水画观音像至其庄严妙天下之手德洪追忆前事问其遣僧之日乃其得梦之夕因自感叹菩萨以大悲等慈哀怜照临如是昭著其恩何德以报之惟以笔舌言词喻海之深夸日之明耳谨稽首为之赞曰。

稽首净圣甘露门无量胜身遍沙界应诸众生心所求譬如春色花万卉西方肃杀忧愁地故住宝陀落伽山此方教体在音闻故称名者得解脱一切众生杀心盛痴暗不见不发心故现鹰巢蚌蛤中亦作画师画其像菩萨岂有种种心皆其悲愿力如是何人毫端寄逸想幻出百福庄严身屹然欲动于光集譬如将回紫金山了然欲瞬众生好譬如欲圻青莲花蛮奴水王来献诚想见细雨天花落众生五浊热恼中色欲爱见所熏炙忽然睹此宝月相一切毛孔皆清净成此不思议功德皆因上人心所献愿我早熏知见香愿我常披慈忍服愿魔障山速崩裂愿大智慧常现前心精遗闻证圆通自然静极光通达我当定如观世音一切众生愿如我

栴檀四十二臂观音赞(并序)

予蓄四十二臂观音菩萨之像如护目睛今以授其友李天辅又为之赞曰。

汝意有言枯杌作鬼我心不生髑髅则水乃知妄觉一法成二湛然圆明百千一耳稽首大士应物而形随其小大如谷答声千臂执持千眼观照以无心故受用俱妙臂如青春藏于化身随其枝叶疏密精神唯此瑞相四十二臂不越径寸庄严毕备清凉宝月或慈或威如欲举足花轮乘之碧螺之间有佛俨容如蟭螟虫巢蚊睫中隐于石间显出蚌蛤以无碍慈不择清浊我观震旦种性猛利由闻思入甘露灭地愿加被我障尽心开如观世音无碍辩才我说此偈万象合掌何以无碍敲空作响

华藏寺慈氏菩萨赞(并序)

金陵华藏禅院栴檀慈氏菩萨像相好之工妙天下而神异灵感未易以一二数居景德寺之后殿舒王尝梦像求易居甚切既觉而忘之已而复梦理前事公梦中固留之像则泣下起而视之真有泪零因大惊异即迎至华藏之大殿俄景德寺火一夕而烬呜呼三灾弥沦大千灭坏像岂得久留人间世而痛自躲免为此儿戏狭劣相耶是盖护法诸天以像之灵瑞佑之则然非菩萨意也其不可以不辨稽首为之赞曰。

何人寄逸想游戏浮沤间以如幻之力刻此旃檀像坐令众妙好秀发千花中天冠束绀发铢衣络华鬘种种妙庄严成此功德聚当时亿万种感极则悲号楼观出谈笑秘护百宝攒如登睹史天如集龙华会嗟哉像教末羽嘉成百鸟棘生薝卜林龙神为悲恸王臣实外护异梦非意思愿推明月轮出此蓬勃烟愿回紫金山安置清凉处至今百福相俨然临人天神力吁莫测拜起涕汍澜我谛观十方实无心外境自然离依他及与遍计执即今目所见非有亦非无如像现镜中非镜亦非像愿入此三昧识心自然明于十方国土而作大佛事稽首大慈尊证我如是说

泗州院旃檀白衣观音赞(并序)

筠州太平泗州院僧元鉴所蓄观音菩萨之相慈严妙丽灵异殊胜如上天竺所见者问何自得之鉴曰始有客舟载而至传数家家辄祸至灭亡者皆畏不敢迎独吾迎事之而无异焉余曰昔庐山文殊师利之像不肯留寒溪而喜随远公归东林金陵弥勒像不肯住景德而现梦于舒王永居华藏今此像乃独乐寓于鉴是皆与菩萨有大因缘不然圣心岂有所择而避就之耶为之赞曰。

我闻菩萨昔因地所供养佛名观音从闻思修入悟心心精遗闻而得道见闻觉知不可易譬如西北与东南而此乃曰闻可遗令人罔然堕疑网龙本无耳闻以神蛇亦无耳闻以眼牛无耳故闻以鼻蝼蚁无耳闻以身六根互用乃如此闻不可遗岂理哉彼于异类昧劣中而亦精妙不间断况我自在慈忍力无畏解脱独不然钟鼓俱击声不同知其不同是生灭而二种声不相参即是同时寂灭法稽首净智功德聚广大庄严悲愿海悯我心明力不逮时时种子发现行如人因酒而发狂戒饮辄复逢佳酝愿灭颠倒痴暗障愿获辨才智慧藏游戏十方微尘刹亦施无畏利众生凡曰有心能闻者同入圆通三昧海

靖安胡氏所蓄观音赞

稽首净智甘露门稽首无碍悲愿海稽首紫金光聚山稽首心精遗闻地愿赐威光加被我摧灭一切夙障山令我一切刹尘中见此百福如月面菩萨常念诸众生譬如慈母忆怜子子若昼夜常念母母子百劫必相见如针之契诸磁石如雷之文于象牙皆即自然如是应非诸心识可思量鹰巢现形蚌中出化为画女并鱼师皆随众生心所变一一成办无遗余妙哉三十二应身一十四种无畏力愿于一念净心现譬如秋月现止水一切众生见者闻皆入圆通三昧海

潭州东明石观音赞(并序)

长沙马氏时一夕东城雉堞间光属天达旦不灭州人按其处有石卧古井旁半为土所吞其色青莹相与发之即大悲观音之像挹水灌沐妙容慈相忽然显露如莲花之出泥大众欢呼爱慕之极又如婴儿之见母于是建寺号东明初以律兴余百年民恃以为福田元祐初长老迁公以禅易之未几弃去今海禅师自沩山来宴坐于室不蓄粒米倚此像以饭四方来者崇堂邃宇又加丽焉余闻菩萨之悲愿于浊恶世一切众生之用处化身为鱼米为肉山以足其欲心今夜半光耀乃其一戏遂与无穷之众园林花观饮食卧具充足耶谨拜手稽首对像说偈曰。

大悲智光本无碍于一切处常发现岂特夜半瓦砾间始复烂然上霄汉此邦众生共胜业时节成熟故如是譬如日月行虚空水无秽洁皆照临灰沙若沉波自寒圆影于中迥殊特稽首妙智光世音是娑婆界真教体应机而现为说法信心起处说法竟我今见境得成就亦同音闻获圆通六根迟速虽不齐要是一精明所现我知暗相不能昏与彼心精遗闻处众尘隔越妄分别常真实中无是事死生之变尚不改岂有根尘乃能蔽愿令持此妙法门于此刹土为佛事一切声色热恼中与众生作清凉处皈命救世大悲者愿赐威光加被我令我获无作妙力令我亦名无所畏令我具无碍辩才令我入一切种智我及一切诸有情皆如观音得自在

空生真赞(并序)

漳南僧慎修游吴中得此画于败垣破壁间拂除埃翳神观静深如维摩大士得心解脱时出以示余为之赞曰。

以空寂身无所倚依而捉杖藜以灵知心不在散摄而玩贝叶不舍色声而证真空与我日用能所心同于一切处寂入法海如风行空无所妨碍但离二执圆成普会当慎以修入此三昧

祐胜菩萨赞(并序)

祐胜圣容菩萨僧也航海而至自北天竺顿息此山为邦人福田其灵感如呼谷响应捷而至是其善慈力稽首为之赞曰。

雷发春晓象牙有花是何因缘而使然耶一切幻物感以无心不思而合如磁石针况我大士慈善根力不起于座沛然甘泽千峰青碧环如长城经今几时殿阁崇成咨尔邦士时朔荐拜稽首真慈是甘露海

绣释迦像并十八罗汉赞(并序)

吾友罗彦胜之室邹氏尝得重疾几死梦群沙门来慰之已而少瘳乃发心绣十八大士像则顿愈彦胜以武洞清模本为之格凡五年而成夫人精思天巧曲尽其妙可以目识不可以言谕也政和五年秋七月余卧痾石门彦胜室携十八轴并释迦如来像来求赞余自顾贫无以为世尊诸大士供乃以笔语为之供名曰笔供养云。

释迦佛

指以心运茸以针通针针是佛佛佛皆茸十分月满万国春同稽首真慈生女巧中

第一宾度罗跋啰堕阇尊者

霜筠雪竹石磴下安青猊妥尾徐行仰看师则跏趺顾视空几吐词如雷侍者无耳

第二迦诺迦伐蹉尊者

苍髯紫鳞上有悬锡玉像金瓶层置立石蛮王跪看炉烟上直手掐珠轮心境俱寂

第三跋厘堕阇尊者

神观静深合爪钦视谁设华轮前置净几髯王捧塔自何而至中有全身勿安舍利

第四苏频阤尊者

石床之外老松挺拔玉瓶之中山花自发手持如意默而说似梵帙不看知离文字

第五诺距罗尊者

树亦求法身当床坐鹿有施心供以山果雪眉许长舒绾在我默而识之未用惊破

第六跋阤罗尊者

两鬼投书与僧聚语师窃闻之抱膝回顾我心均平等视诸趣一念舍心即离五怖

第七迦理迦尊者

身如蕉虚心如兔止师慈如和侍者笑视毒龙难降我试弹指便升钵中喜见眷尾

第八阇罗弗多罗尊者

坐依胡床手把筇竹偏袒右肩而收一足小僧涤器师视而笑主伴则殊日用同妙

第九戍博迦尊者

此琉璃瓶中迸五色是功德聚善慈根力僧俗俨然殊迹同道即事之理一体三宝

第十半托迦尊者

手虽有拂境以无尘出三毒梦乘五色云霜露果熟慈忍现身以空为地立处皆真

第十一罗怙罗尊者

闲提数珠背坐危石捉锡山童越树而剧象衔藕花来献法供六根妙同鼻能致用

第十二那迦犀那尊者

苾刍捧塔示空寂身於菟对我示心境真手把宝书而不展玩又示解空文字不断

第十三因羯阤尊者

情无住着袒而凭几侍僧击磬狻猊卧戏石屏倚天下迸流水水声触眼石光到耳

第十四伐那波斯尊者

纵倚箕踞莫不是定毒既止息邪亦自正钵花自香蒲扇闲把目视云霄我相未舍

第十五阿氏多尊者

峦奴鹤立盆花置前倚杖屈足颔髭蚪然了世间空独游理窟石上军持是吾长物

第十六注茶半托迦尊者

心花开敷行象明洁翛然宴坐秀目丰颊万象之语六根之功以手搏取置不言中

第十七难提蜜多罗庆友尊者

风度凝远支颐而倦看此宝塔至身出现戏蛮弄毬引此稚兽万用不藏如日之昼

第十八宾头卢尊者

夷奴碾茶愚中有慧走鹿卧地动中有止而师持尘闲坐俯视曾见佛来法法如是

放光二大士赞(并序)

高安龚德庄出画轴有二比丘像皆梵帔相好上有化佛下布两花熟视之有光影灭没如日在苍苍凉凉之间于是大惊自失德庄曰始僧繇画于汉州德阳善寂寺之东壁自是有光世传神异唐麟德中有僧摸之亦有光以授资州牧王纪纪奉之舟行风涛覆他舟而纪舟进止自若夜泊津次舟人聚语嗟异有商妇孕逾两年不乳闻之从纪求摹像祷之一昔而乳垂拱三年则天迎置内道场光尤猖狂中宗嘉叹此为我家瑞唐祚其昌乎今朝治平丁未嘉禾陈舜俞令举为湖州获之作赞藏为家宝政和六年春献于京师有诏摸传禁中而光犹益奇变京师争售之画工致富者比屋然传以为地藏观音之像当有据耶余曰是观世音得大势至像也受记经曰过去金光师子游戏佛时有国王威德从禅定起见二童子生莲华中一名宝意二名宝上说偈发愿而释迦如来前身威德王也观世音得大势宝意宝上也于未来世成等正觉则观世音号普光功德宝如来得大势号善住功德宝王如来皆以次补无量寿故作云间跏趺之像僧繇殆非画师也德庄抚手笑曰当为我赞之。

人趣可学道乃为淫事苦生那落迦中方无淫欲乐众生如牦牛爱此贪欲尾异哉两童子藕花中化生对天龙鬼神作大师子吼我若从今始起于贪欲心是则为欺诳十方一切佛以是因缘故证色身三昧我亦于今日复作师子吼若从今日始不断贪欲心是则为灭绝十方三世佛愿如二大士持心等虚无太虚有殒坏众生界有尽我此愿不尽稽首平等慈广大同体悲于刹刹尘尘证我作是说

杏壳观音菩萨赞(并序)

龙舒演上人持鸭脚壳中银杏木所刻观音像庄严妙丽如无边春随好光明尘尘具足稽首为之赞曰。

对现色身色身三昧如无边春透尘透海使诸众生道与神会知寂灭法不以身碍随欲观者非小非大此银杏壳纤秾向背百福庄严千花自在稽首大慈如大地载如皎空月无所覆盖舍精进幢如坚刚铠太虚殒消我愿不退

李伯时画弥阤像赞(并序)

政和八年五月十五日宜春黄先之携李伯时所画阿弥阤像来东山为示余观伯时画多矣大率顾陆之意意不尽态故不施五色而伯时知之耳问其所得曰李仲元仲元中为裒法官以遗所厚善者先之苦求得之余谛视其笔迹非今辈所能为其为伯时之笔审矣稽首为之赞曰。

以慈为室以忍为衣法空为座示同体悲四十八愿为世所归如日没时鸟接翅飞大哉甘露妙法总持令我观门洞开坦夷谛见自心妙绝知思是皈依处真不思议律我意马使不妄驰光明现前见白莲池不假中阴屈伸顷时欣然化生如八岁儿何以至此请审思之皆我精进想力所持稽首妙湛不动巍巍令一切众绝痴暗疑有同愿者但瞻导师脱然蝉蜕出五浊泥

涟水观音像赞(并序)

世传涟水贺生所画观世音像不减唐吴道子晚以法授其婿陈守安守安遂以其画名世政和七年五月初吉佛鉴大师因公出其画示余精深之工曲尽其妙可以目追心数其巧要不可以言得也谨拜手稽首赞曰。

声音语言形体绝何以称为光世音声音语言生灭法何以又称寂静音凡有声音语言法是耳所触非眼境而此菩萨名观音是以眼观声音相声音若能到眼处则耳能见诸色法若耳实不可以见则眼观声是寂灭见闻既不能分隔清净宝觉自圆融以无执故则有光虽有千臂如两手以无分别故寂灭虽有千手如一身既无分别亦无执虽有千眼两目同故称光音寂静音及观世音三种异稽首对现妙色身遍一切处如虚空妙哉此像非笔画厌足佛子欣慕心藕丝铢衣春雾白覆此随好光明聚一切众生热恼灭我手方舍甘露枝唯佛子因心清净如水澄澈月清亮借于画工百巧伎如暗室眼以灯见了知此画非工有谓灯能见其可哉我无此像乃能赞如眼见物不自见自能说偈不蓄像眼有见矣灯亦可愿持此大解脱门施众生作无所畏世世得无碍辩才称赞观世音功德

印上人持观音像来乞赞余曰率伯时画也为作此赞

稽首净胜光明聚无碍慈忍精进幢清净圆满万星月分身如影分千江佛子心如涔蹄水随其清浊现影耳从来但闻一月真是影何从有非是寒松瑟瑟哀霜风爱此赞辞章句同佛子正当以身读即满追求颠倒欲

衡山南台寺飞来罗汉赞(并序)

旧说太平兴国初武牢沙门惠了游庐山宿于云居寺中夜闻呻吟甚苦及旦视之有僧雪眉而臞卧腥臭中见了涕泣指其疮曰当奈何了恻然怜之为留五日洗摩传药甚有恩惠逾年疮愈谓了曰我家南岳子他日游湘中当过我于石崖峰下探怀出纸裹付了了送至西岭诀别而还视裹中乃疮痂为屏除卧处亦皆疮痂也心恶之俄成熏陆投诸火中有异香了心骇异之明年春南来果逢雪眉于国清山路间倚杖而笑曰来何暮也相与坐青林之下语笑欢甚了问石崖峰安在雪眉以手指之俄失所在于是了乃悟其为圣贤也怅恨弥日至方广寺入罗汉堂而雪眉乃在十六像中了殊大惊喜跃逗留久之后至南台见昔同学道普者为叙说其事有童子方扫除闻之停帚参立曰今日添香殿庑间罗汉辄剩一身了亟往视之即方广所见雪眉塑像自是号飞来罗汉了后还云居以疮痂葬西岭为坛其上今号罗汉坛如来世尊曰如今世间旷野深山圣道场地皆罗汉所住持故世间粗人所不能见夫岂不然哉皇祐间泉南僧谷泉隐居芭蕉庵有异迹尝自后洞负石僧像至南台而像无虑数百斤后人诬此僧为飞来罗汉非也余不可以不辨宣和元年春余与大梁郭中复彦从来游彦从问像所从得因为叙之而长老昭公请为书之赞曰。

惟毗尼藏称性之印印一切法无有少剩而此尊者跏趺不瞬外寂中空幻灭都尽诸佛子等勿故起妄于是像中作去来想昔本不来今亦焉往即一切法离一切相如一月真无二无别于众水中同时见月像非异同月岂生灭以应缘故光影清绝钟山众泉石井异味灵隐众山小岭异翠此岭此泉皆飞而至示根境法其实同体如此大士诸法成就南岳庐山宴坐驰走而事藏界随处而有虽证无生亦不灭受

无为山十生观音赞

死生二法了无实相世骇异之堕颠倒想公独不然十生一念化缘之迹皆可考验一切声音当以眼听俱不相参以本寂静要如菩萨色相对现何以必之我有大愿

第十五祖真赞(并序)

迦那提婆尊者为十五祖传佛心印犹以众生不能信受其言为忧乃诉于大自在天像曰愿神赐我使言不虚设嗟乎道之难行非独今也稽首赞曰。

石彪肉醉木驹夜嘶我此三昧非识情知应缘而现不落思惟是故钵水以针投之如仲尼韶如子期琴又如萧何而识淮阴无言可寄无迹可寻粲然现前传之以心穴像之目我岂慢神指树之耳我知其因物我如是所立皆真随其妙用见我全身稽首真慈为僧中王如万星月见者清凉尚以众生不信为伤盖盲者咎非光掩藏

六世祖师画像赞(并序)

余窜海上三年而还馆于筠之石门寺悲丛林之荒寒念祖师之标致不自知涕流也作六世祖师赞录以寄昭默禅师以见其志云。

初祖

妄想无性证不灭受前圣所知转相授手风烟花开器界以形霜露果熟王子乃生护持佛乘指示心体但遮其非不言其是婴儿索物意正语偏哆啝之中语意俱捐

二祖

顶峰朝露神光夜生堪任单传荷担上乘自寻其心不见归宿如视环轮求其断续用狱除间履瘦知肥淫坊酒肆尽其尘机雪中斫臂愿续佛寿儿孙闻之竖毛呵手

三祖

六道暗昏不碍明洁毫厘弗差证甘露灭但赤头颅特讳名氏离见超情欲尽世累潜溪海山麻衣风帽翩然往来被褐怀宝精一其诚声名俱舍后世丘坟犹无知者

四祖

破头峰下龙象杂沓衣付小儿道传懒衲乃尔相违求人为法天书至门坚卧不答念诸众生捕风捉影十地治之犹未苏醒师发笑曰何必眩瞑但勿强名自然无病

五祖

观前后身两镜一面左右对之三者顿现今非昔是增金以黄昔非今是谤沉无香已绝死生岂缠老少全机现前常明而妙夜江佐舟吾今渡汝句中之眼如水有乳

六祖

是风幡动眼自遮护非风幡动心则显露是谓曹溪显及要旨欲证之者勿留汝意暂时敛念妙寂了然汝自受用密非我边负石春粮趁獐逐兔镜中之空欲寻无路

宝公画像赞

水月道场严净久空华人世落残余骨埋龙阜谁名宝却在鹰巢不姓朱

枣柏大士画像赞

道之深妙不可以义得故设彖象以尽其旨心之精微不可以言传故指事法以传其妙惟枣柏大士深入此三昧故谨稽首为之赞曰。

须眉如画颀而美风神如秋气奇伟平生归宿东北方长劳动中寂而止翛然跣足散衣行智智用中不乖体帝王家生得自在寿量不书绝终始虎受使令心境空女为伴助憎爱弃冠巾传心即俗真方隅示法即事理只将枣柏荐斋钵我来阎浮非着味自然光明生齿牙我谈辞章皆实义佛子授汝以显诀一言便足超十地随顺无明起诸有若不随顺有离异圣贤酪生凡乳中只由观照戒定慧是谓大士同体悲令我顿入一切智作大佛事遍尘刹华藏界中容顿辔以空为坐礼十身以愿为舌说千偈如以花说无边春如以滴说大海味稽首世间妙莲华愿常清净出泥滓

永嘉真觉大师真赞(并序)

永嘉尊者初阅维摩经发明心要欲定宗旨遂造曹溪印可于祖师一宿而去世咸以一宿觉名之余读其歌辞究其履践如尺围钥合未尝不置卷长叹想公之为人硕大光明壁立万仞而视今之学者寒酸琐细纷纷蠢蠢宗教兴衰于此可知矣赞曰。

情根无功意识无作现量圆成见闻知觉如镜受灯光无坏杂烈火焚烧河流湍逝谷风怒号大地依止俱无知思亦复如是此涅槃门如鼓涂毒曹溪挝之闻者僵仆以椎授公万像惊缩光明之语粲如日星精严之行清如玉冰唯不传者与空相应我初学道如握与拳晚乃觉之如手安然有时而用搏取大千

百丈大智禅师真赞(并序)

马祖大寂禅师已化塔于海昏之石门师庐其旁既久衲子相寻日增于是厌山之浅乃沿冯水而上至车轮峰之下与希运惟政火种刀耕而食遂成法席余崇宁四年春至山中获瞻遗像虽冰枯雪老若不胜衣而神气峻迈如未度世谨拜手稽首为之赞曰。

以实问答空可青黄以意求道神落阴阳阴阳不测脱略阴界青黄摸画果因不昧我有大机佛无密语如师子王露地方踞称性文字随分丛林如以妙指发和雅音同世之波寿九十二护持心宗谥曰大智

大达国师无业公画像赞(并序)

余初读公之语悚然异之及考其行事若尺围钥合然于是自恨不生公时与之游又恨公不并生于今以见大法将季之际其徒有大可愍笑者拜其像而赞曰。

以如是观觉知见闻性等太虚卓然而存示其身世如空忽云应缘上洛寄名李氏在龆龀中俨大乘器坐必跏趺行必直视十二落发二十受具能于诸佛放身命处解衣磐礴从容笑语江西指佛即心最的初亦不然回首乃识如眼照物了证无惑燕坐并汾声动天壤有所问诘戒莫妄想两朝致敬累召不往终不得已别道以行盖视死生洞若户庭出入去来物莫能婴众生拘囚如蝇唾污公如香象卓立回顾摆坏缰锁自在而去公之所养一至于兹人英僧杰龙章凤姿谥曰大达宪穆之师

赤眼禅师画像赞(并序)

士之学必有功名之羡方其锐于立也平居议论展拓所畜若可以唾手而取及其临事能卓然不外其言者盖鲜矣岂天下之事论之必易而成之必难也哉盖中人之情喜荣乐而厌劳苦惟其如此故其志不足以经远功名难事也劳苦易厌者也遭易厌之劳苦而取难事之功名又非上智之姿而成之鲜盖亦无足怪者传曰志者事之竟成也士之不足以知此故疑眩败亡如此赤眼禅师志于道者也初人视师目有重瞳其贵不可言师大惧因昧其目选遁岩石间如祸之在己呜呼从事于功名者咸以荣乐劳苦为异而忻恶交战于胸中禅师以从事于道故不知荣乐劳苦为异而得掷于身外自非真诚以大悲智为众生依者畴能及之吾故仰其风而恨异世不得与之游乃为之赞曰。

森森禅林公特秀出轻世急道不可跂及遗风至今秋霜烈日我初瞻像再拜稽首一室严冷如虎方吼嗟余寡助乃生公后忍视大法陵夷末运奴婢小人利欲迫窘冀公一吒脑破胆陨呜呼公乎再见无由冗欀方炽何时云休愿起公死从之以游

破灶堕和尚赞(并序)

余阅传灯爱老安之子所谓破灶堕者深证无生恨不与之同时而生也绍圣中再游庐山见其像而赞曰。

嵩山屋老灶有神民争祠之日宰烹师与门人偶经行即而视之因叹惊此唯土瓦和合成是中何从有圣灵以杖敲之辄堕倾须臾青衣出笑迎谢师为我谈无生言讫登空如鸟轻门人问之拜投诚伏地但闻破堕声君看一体情非情皎如朗月悬青冥未证据者以事明鞭草血流石吼升涅槃门开见户庭老安怜儿为作名金屑虽贵翳眼睛

永明禅师真赞二首(并序)

永明智觉禅师乘悲愿力示生震旦传佛心宗为法檀越其宏名辨才学者依以扬声议论言句浩如山海余渔猎其间余二十年至其妙处辄能识之如鹅王择乳无有遗余盖尝自志其鄙陋直欲追禅师逸驾为之伴侣以游十方国土作大佛事尚未晚也谨再拜稽首为之赞曰。

三界种性有万妍丑生顺死逆梦夜想昼往复无间声度垣牖皆依末那戏论成就而末那体无作无受

譬如空花实无而有一念了知光明通透我如是见无有错谬是为心宗祖佛授手孰振颓纲秀杰奇茂稽首永明月临星斗

以公风神为我律度交神见之是真保护

陈尊宿赞

云门临济一龙一夔嗣存参运皆公使之丛林米岭众不满百佥一典客觉有难色即袖手去古寺闲房织屦养母自含其光钦其遗风秋满须发唯不少贬是真弘法

临济和尚赞

一句中具三玄一玄中具三要脑后见腮村僧向上更有一窍

长沙岑大虫真赞(并序)

余游长沙至鹿苑见岑禅师画像想见其为人昔如来世尊语阿难曰汝元不知一切浮尘诸幻化相当处出生随处灭尽幻妄称相其性真为妙觉明体龙树菩萨曰诸法不自生亦不从他生不共不无因是故说无生以佛祖之辩谈法之妙其清净显露如掌中见物无可疑者而末世众生卒不明了者盖其迷妄之极非其所闻之习故也禅师悯之故于所习之境譬之曰若心是生则梦幻空花亦应是生若身是生则山河大地森罗万象亦应是生大哉言乎与首楞严中观论相终始也禅师大寂之孙南泉之子赵州之兄开法于长沙之鹿苑当时衲子倔强如仰山者犹下之而呼为岑大虫为之赞曰。

长沙大虫声威甚重独眠空林百兽震恐寂子儿戏见不知畏引手捋须几缺其耳大空小空是虎是你如备与觉可撩其尾嗟今衲子眼如裴旻但见其彪安识虎真我拜公像非存非没百尺竿头行尘勃勃

清凉大法眼禅师真赞(并序)

余元符初至临川承天寺寺基宏壮可集万指而食堂萧然残僧三四辈而已因读旧碑乃知为大法眼禅师开法之故基影堂壁间画像存焉神宇静深眉目渊然而英特之气不没岂荷负大法提挈四生者其表故如是耶稽首为之赞曰。

非风幡动非风铃语见闻起灭了无处所何以明之俱寂静故此光明藏平等显露由本无明爱欲悭妒如隔日疟痛自遮护有能了者即同本悟索尔虚闲随缘静住一切仍旧自无染污为物作则险崖之句不可犯干如大火聚

玄沙宗一禅师真赞

根门有功则是心外见法用处换机则是问时有答问答交驰摸索大道心法对峙破碎真如异哉此老超出两途亡僧面前波全露水猛虎须畔光自照珠衲僧不识如井觑驴

云门匡真禅师画像赞二首(并序)

富郑公家所蓄云门匡真禅师像僧元静移写其本藏于钟山大观三年六月余获拜观焉稽首赞曰。

见流滔天公峙如山壁立万仞捍其狂澜可望而却不可览攀犀颅虎眸美髯绕颊云辞电机霹雳为舌邪宗堕倾魔胆破裂须臾清明光风霁月丛林驴骡蹴踏龙象不可系羁逸气迈往我不得济大地是浪忽然现前清机历掌

阿罗汉有三毒捺落迦没杷柄咄哉黄面浙子一生吃着不尽

南安岩主定光古佛木刻像赞(并序)

僧彦珣自汀州来出示定光化身木刻像平生偈语百余首皆称性之句非智识所到之地真云门诸孙也珣求赞辞力甚谨再拜为之赞曰。

秦时　轹如刀口希廓然见前石火莫追法于是中不着思惟举既不顾咦之而往天中函盖目机铢两久雨不晴清机历掌孰传其要绝尘逸群深明二子详豁诸孙维定光佛出豁之门以真如用使令万象反易黠鲁纵夺雨旸洗痴暗目回颠倒想示汝语言一切智畏如月入水如风行空无所妨碍赠以之中我复怜汝智愚未识方其死时谓是生日如光照珠如甜说蜜

毛氏所蓄岩主赞

此像为谁天中之尊道传云门为四世孙白帽蒙首须髯绕颊见之清凉洗烦恼热以偈为檄指撝造化诗乃办两出于咄嗟以境惟心往复无间是故死时亦生之旦怒猊乳虎亦生敬虔何以致之真慈则然南率古岩形如侧罄稽首定光千江月影

石门文字禅卷第十八(佛历二千九百四十八) 年纪次辛酉 (阴) 历 (九) 月 (初一日) 竣工 (中华民国十) (阳) (十) (第一号)

常州天宁寺刻经处出资刻此全部

经理清镕谨识

湖北陶舫溪刊








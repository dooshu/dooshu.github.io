复顾见山

见山足下仆性不能画亦不深解顾独以干见山无厌非徒以画也见其画如见其人见所画山如见吾故山也今大风雪中函尺幅俨然遣使千里而临之发函烂然烟雨迷人诗四章情郁以深音悲以凉若有不释然者读而思思而叹见山负兼人才何施不可而郁郁卧河干同时与见山相伯仲者衮衮躐要津拥厚实意气扬扬而见山独郁郁卧河干其能无怨乎夫仕者古之所为得志行道者也今何为者邪吏持绳墨急公卿救过不暇位益尊势益窘其在台省表见丰采者或以一言睚眦一事诖误破人之产覆人之祀为天下错愕多一美官则多一重公案仆又不愿见山为之也学使者今外台所谓美官见山几得而不为者也由今观之岂得志行道者哉窃尝慕许衡为教授及祭酒功在造士愿藉此效尺寸而道之丧久矣不以官为市则以身为的言孔孟之言者未闻也况其道乎然则见山官水部卧河干优游三岁读古人之书言古人之志言之无罪传之不朽恶在其非得志行道也怨何为也虽然诗固可以怨矣且仆非怨之尤者哉仆今惟汲汲去此之不暇畏吏持其後而不敢猝去也是以怨也见山异日自知也


○请量罚荐举不合例奏（太和七年七月中书门下）

诸道诸使停罢郎官御史等，望令罢职後，其所任官经两考已上，方得冬荐。如所任官未经考者，许以罢职後计月日成两考，即得冬荐。如考数未满便冬荐者，其所举官量加殿罚。如文学才行堪奖用者，中书门下别加采择，不在此限。诸州府上佐罢秩後，便求本道荐状入城。令中外官员年不盈溢，闻荐继至，除授稍难。其上佐考满後，望量立年限，经二年已上，方得闻荐。其非时替者，更守二年，即似稍屈，望一年後许冬荐。如才行政绩为众所知者，望委中书门下搜访与升奖，不在此限。


卷三十六

<集部，词曲类，词选之属，御选历代诗余

钦定四库全书

御选历代诗余卷三十六目録【五十八字】

踏莎行

寇准

晏殊【五首】

陈尧佐

欧阳修

晏几道【四首】

张先

苏轼

黄庭坚【二首】

秦观

陈师道

李之仪【二首】

贺铸【五首】

毛滂【八首】

杜安世【四首】

周紫芝【四首】

谢逸

向子諲

蔡伸

赵师侠

赵长卿

张元干

侯寘【二首】

辛弃疾【二首】

姚寛

洪迈

袁去华

刘克庄

姜夔

黄机

刘光祖

李浙

高观国【二首】

杨伯岩

洪瑹

卢炳【二首】

吴文英

周密【二首】

王沂孙

张炎【四首】

石孝友【二首】

毛珝

何梦桂

李彭老

无名氏

苏氏

紫竹

无名氏【四首】

张翥

沈禧

倪瓒

王行

王德琏【四首】

无名氏

刘基【二首】

杨基【二首】

边贡

吴子孝

王衡

董斯张

沈龙

卓人月

钱棻

陈子龙

梁云构

沈宜修

叶小鸾【三首】

御选历代诗余卷三十六目录

钦定四库全书

御选历代诗余卷三十六【五十八字】

司经局洗马掌局事兼翰林院修撰加二级【臣】王奕清奉旨校刋

踏莎行

【一名柳长春双调五十八字】

踏莎行　　　　　　　　　　　寇　准

春色将阑莺声渐老红英落尽青梅小画堂人静雨蒙蒙屏山半掩余香袅　密约沈沈离情杳杳菱花尘满慵将照倚楼无语欲销魂长空黯澹连芳草

前调　　　　　　　　　　　　晏　殊

细草愁烟幽花怯露凭阑总是销魂处日高深院静无人时时海燕双飞去　带缓罗衣香残蕙炷天长不禁迢迢路垂杨只解惹春风何曾繋得行人住

前调　　　　　　　　　　　　晏　殊

祖席离歌长亭别宴香尘已隔犹回面居人匹马映林

嘶行人去棹依波转　画阁魂消高楼目断斜阳只送平波远无穷无尽是离愁天涯地角寻思徧

前调　　　　　　　　　　　　晏　殊

碧海无波瑶台有路思量便合双飞去当时轻别意中人山长水远知何处　绮席凝尘香闺掩雾红笺小字凭谁附高楼目尽欲黄昏梧桐叶上萧萧雨

前调　　　　　　　　　　　　晏　殊

緑树归莺雕梁别燕春光一去如流电当歌对酒莫沉吟人生有限情无限　弱袂萦春修蛾写怨秦筝宝柱频移鴈尊中緑醑意中人花朝月下长相见

前调　　　　　　　　　　　　晏　殊

小径红稀芳郊绿徧高台树色阴阴见春风不解禁杨花蒙蒙乱扑行人面　翠叶藏鸎朱帘隔燕炉香静逐游丝转一塲愁梦酒醒时斜阳却照深深院

前调　　　　　　　　　　　　陈尧佐

二社良辰千家庭院翩翩又覩双飞燕凤凰巢稳许为邻潇湘烟暝来何晚　乱入红楼低飞緑岸画梁轻拂歌尘转为谁归去为谁来主人恩重珠帘卷

前调　　　　　　　　　　　　欧阳修

候馆梅残溪桥柳细草薰风暖揺征辔离愁渐远渐无穷迢迢不断如春水　寸寸柔肠盈盈粉泪楼高莫近危阑倚平芜尽处是春山行人更在春山外

前调　　　　　　　　　　　　晏几道

柳上烟归池南雪尽东风渐有繁华信花开花谢蝶应知春来春去鸎能问　梦意犹疑心期欲近云笺字字萦方寸宿妆曾比杏顋红忆人细把香英认

前调　　　　　　　　　　　　晏几道

宿雨收尘朝霞破暝风光暗许花期定玉人呵手试妆时粉香帘幙阴隂静　斜鴈朱弦孤鸾緑镜伤春误了寻芳信去年今日杏墙西啼鸎唤得闲愁醒

前调　　　　　　　　　　　　晏几道

緑径穿花红楼压水寻芳误到蓬莱地玉顔人是蕊珠仙相逢展尽双蛾翠　梦草闲眠流觞浅醉一春总见瀛洲事别来双燕又西飞无端不寄相思字

前调　　　　　　　　　　　　晏几道

雪尽寒轻月斜烟重清欢犹计前时共迎风朱户背灯开拂檐花影侵帘动　绣枕双鸳香苞翠凤从来往事都如梦伤心最是醉归时眼前少个人人送

前调　　　　　　　　　　　　张　先

衾凤犹温笼鹦尚睡宿妆稀澹眉成字映花避月上回廊珠裙摺摺轻垂地　翠幙成波新荷贴水纷纷烟絮低还起重墙遶院更重门春风无路通深意

前调　　　　　　　　　　　　苏　轼

山秀芙蓉溪明罨画真游洞穴沧波下临风慨想斩蛟人长桥千载犹横跨　解佩投簪求田问舍黄鸡白酒渔樵社元龙非复少时豪耳边洗尽功名话

前调【茶】　　　　　　　　　　　黄庭坚

画鼔催春蛮歌走饷火前一倍争春长低株摘尽到高株高株别是闽溪様　碾破春风香凝午帐银瓶雪滚翻池浪今宵无睡酒醒时摩围影在秋江上

前调　　　　　　　　　　　　黄庭坚

临水夭桃倚墙繁李长杨风掉青騘尾尊中有酒且酬春更寻何处无愁地　明日重来落花如绮芭蕉洊展山公啓欲笺心事寄天公教人长夀花前醉

前调　　　　　　　　　　　　秦　观

雾失楼台月迷津渡桃源望断无寻处可堪孤馆闭春寒杜?声里斜阳暮　驿寄梅花鱼传尺素砌成此恨无重数郴江幸自绕郴山为谁流下潇湘去

前调　　　　　　　　　　　　陈师道

红上花梢风传梅信青春欲动羣芳竞林声鸟语带余寒江光野色闲游径　乍雨还晴暄寒不定重门深院帘帷静又还日日唤愁生阿谁准拟风流病

前调　　　　　　　　　　　　李之仪

緑徧东山寒归西渡分明认得香风处风轻雨细更愁人高唐何在空朝暮　离恨相寻酒狂无素柳条又折年时数一番情味有谁知断魂还送征帆去

前调　　　　　　　　　　　　李之仪

还是归来依前问渡好风引到经行处几声啼鸟又催耕草长柳暗春将暮　潦倒无成疎慵有素且陪野老酬天数多情惟有面前山不随流水来还去

前调　　　　　　　　　　　　贺　铸

急雨收春斜风约水浮红涨緑鱼纹起年年游子惜余春春归不解招游子　留恨城隅关情纸尾阑干长对西风倚鸳鸯俱是白头时江南渭北三千里

前调　　　　　　　　　　　　贺　铸

浅黛宜颦明波欲溜逢迎宛似生平旧低鬟促坐认弦声霞觞灧灧持为夀　浓染吟毫偷题翠袖寸心百意分携後不胜风月两恹恹年来一様伤春痩

前调　　　　　　　　　　　　贺　铸

杨柳回塘鸳鸯别浦緑萍涨断莲舟路断无蜂蝶慕幽香红衣脱尽芳心苦　返照迎潮行云带雨依依似与骚人语当年不肯嫁东风无端却被西风误

前调　　　　　　　　　　　　贺　铸

凉叶翻风流云卷雨寥寥夜色沉钟鼓谁调清管度新声有人高卧平阳坞　草暖沧洲潮平别浦双鳬乘鴈方容与深藏华屋锁雕笼此生乍可输鹦鹉

前调　　　　　　　　　　　　贺　铸

镜晕山眉囊熏冰麝凝然风度长闲暇归来定解鷫鸘裘换时应倍骅骝价　殢酒伤春添香惜夜依稀待月西厢下棃花庭院雪珑微吟独倚秋千架

前调【陈兴宋夜集】　　　　　　　　　毛　滂

天质婵姢妆光荡漾御酥做出花模様夭桃繁杏本妖妍文鸳彩凤能偎傍　艾緑浓香鹅黄新酿缘云清切歌声上夜寒不近绣芙蓉醉中祗觉春相向

前调【会宝园初见梅】　　　　　　　　　毛　滂

映竹幽妍临池娟靓芳苞先暖香初娠南枝微弄雪精神东君早寄春音信　奔月仙摽乘烟远韵玉台粉点和酥凝从来清痩可禁寒为谁早把霞衣褪

前调【蜡梅】　　　　　　　　　　毛　滂

栗玉珑雍酥浮动芳姿染得胭脂重风前兰麝作香寒枝头烟雪和春冻　蜂翅初开蜜房香弄佳人寒睡愁如梦鹅黄衫子茜罗裙风流不与江梅共

前调【定空寺观梅】　　　　　　　　　毛　滂

景泮冰檐晴回瑶草刚能守得春来到管曾独自索春怜而今觑着东风笑　粉凝酥寒云房睡觉胭脂也不添些小天真要与此花争是伊占得春多少

前调【元夕】　　　　　　　　　　毛　滂

拨雪寻春烧灯续昼暗香院落梅开後无端夜色欲遮春天教月上官桥柳　花市无尘朱门如绣娇云瑞雾笼星斗沉香火冷小妆残半衾轻梦浓於酒

前调【早春】　　　　　　　　　　毛　滂

堦影红迟柳苞黄徧纎云弄日阴晴半重帘不卷篆香横小花初破春丛浅　凤绣犹重鸭炉常暖屏山翠入江南远醉轻梦短枕闲欹緑牎窈窕风光转

前调【追往事】　　　　　　　　　　毛　滂

芳气霏微薄寒料峭何人正倚桃花笑流红不出武陵溪这囬空与春风到　樽俎全稀风情终较安仁老也谁知道碧云无信失秦楼旧时明月犹相照

前调【中秋】　　　　　　　　　　毛　滂

碧树阴圆绿堦露满金波潋灩堆瑶盏行云会事不飞来长空一片琉璃浅　玉燕钗寒藕丝?短只应未倚朱阑徧随人全不似婵娟桂花影里年年见

前调　　　　　　　　　　　　杜安世

雨霁风光春分天气千花百草争明媚画梁新燕一双双玉笼鹦鹉嫌孤睡　薜荔依墙莓苔满地青楼几处歌声丽蓦然旧事上心头无言敛皱眉山翠

前调　　　　　　　　　　　　杜安世

夜雨朝晴东风微冷雕梁燕子闲相并後园次第数芳菲千香百艳年年定　步险楼高人赊途迥烟芜冉冉斜阳暝红牋写尽寄无因想伊不信人成病

前调　　　　　　　　　　　　杜安世

嫩柳成阴残花双舞尘销院落新经雨洞房深掩日长天珠帘时有沈烟度　夜梦凄凉晨妆薄注香肌痩尽寛金缕到头终是恶因缘当初只被多情悞

前调　　　　　　　　　　　　杜安世

闲院秋千又还拆了緑苔徧地青春老画楼日晚燕归巢红稀翠密梅初小　窈窕身轻怎禁烦恼罗衣渐减愁风峭韶华好景想多才恹恹只为音书少

前调【赋双鱼花】　　　　　　　　　　周紫芝

风翠轻翻雾红深注鸳鸯池畔双鱼树合欢凤子也多情飞来连理枝头住　欲付浓愁深凭尺素戏鱼波上无寻处教谁试与问花看如何寄得香牋去

前调　　　　　　　　　　　　周紫芝

燕子归来梅花又落缃桃雨後臙脂薄眼前先自许多愁斜阳更在春池阁　梦里新欢年时旧约日长院静空帘幙几囬猛待不思量?头又是思量着

前调【谢人寄梅花】　　　　　　　　　周紫芝

鹊报寒枝鱼传尺素晴香暗与风微度故人还寄陇头春凭谁为作梅花赋　柳外朱桥竹边深坞何时却向君家去便须倩月与徘徊无人留得花常住

前调　　　　　　　　　　　　周紫芝

情似游丝人如飞絮泪珠阁定空相觑一溪烟柳万丝垂无因繋得兰舟住　鴈过斜阳草迷烟渚如今已是愁无数明朝且做莫思量如何过得今宵去

前调　　　　　　　　　　　　谢　逸

柳絮风轻棃花雨细春阴院落帘垂地碧溪影里小桥横青帘市上孤烟起　镜约关情琴心破睡轻寒漠漠侵鸳被酒醒霞散脸边红梦囘山蹙眉间翠

前调【九江道中】　　　　　　　　　　向子諲

霭霭朝云飘春态度楚中梦断寻无路欲将尊酒遣新愁谁知引到愁深处　不尽江山无边细雨只疑都把愁来做西山总不解遮阑随春直过东湖去

前调【题团扇】　　　　　　　　　　蔡　伸

落日归云寒空断鴈吴波浅澹山平远丹青写出在霜缣佳人特地裁团扇　渔艇孤烟酒旗幽院些儿景趣君休羡五湖归去共扁舟何如早早酬深愿

前调　　　　　　　　　　　　赵师侠

白雪开残红云吹尽园林新緑迷芳径榆钱不解买青春随风乱点苍苔晕　紫燕飞忙黄鹂声嫩日长烟暖游蜂困凭高念远思无穷那堪宿酒恹恹病

前调【夜凉】　　　　　　　　　　赵长卿

树影将圆林梢不动汗珠裛透纱衣重薄风忽送雨飞来晚凉习习生幽梦　珠箔高鈎瑶琴闲弄移尊邀取婵姢共今宵?着醉眠呵夜香闻早添金凤

前调　　　　　　　　　　　　张元干

芳草平沙斜阳远树无情桃叶江头渡醉来扶上木兰舟将愁不去将人去　薄劣东风夭斜飞絮明朝重覔吹笙路碧云香雨小楼空春光巳到销魂处

前调【元宵】　　　　　　　　　　侯　寘

元夕风光中兴时候东风着意催梅柳谁家银字小笙簧倚阑度曲黄昏後　拨雪张灯解衣贳酒觚棱金碧闻依旧明年何处看昇平景龙门下灯如昼

前调【约友看梅】　　　　　　　　　　侯　寘

雪意初浓云情巳厚黄昏散尽扶头酒不知墙外夜来梅忍寒添得疎花否　休更熏香且同携手从敎侧侧轻寒透亭儿直下玉生烟暗香归去沾襟袖

前调　　　　　　　　　　　　辛弃疾

夜月楼台秋香院宇笑吟吟地人来去是谁秋到便凄凉当年宋玉悲如许　随分杯盘等闲歌舞问他有甚堪悲处思量却也有悲时重阳节近多风雨

前调【木犀】　　　　　　　　　　辛弃疾

弄影阑干吹香岩谷枝枝点点黄金粟未堪收拾付熏炉牎前且把离骚读　奴仆葵花儿曹金菊一枝风露清凉足傍边只是欠姮娥分明身在蟾宫宿

前调　　　　　　　　　　　　姚　寛

苹叶烟深荷花露湿碧芦红蓼秋风急采菱渡口日将沉飞鸿楼上人空立　彩凤难双红绡暗泣回纹未翦吴刀涩梦云归处不留踪厌厌一夜凉蟾入

前调　　　　　　　　　　　　洪　迈

院落深沉池塘寂静帘鈎卷上梨花影宝筝拈得鴈难寻篆香消尽山空冷　钗凤斜欹鬓蝉不整残红立褪慵看镜杜?啼月一声声无端又是三更尽

前调　　　　　　　　　　　　袁去华

醉捻黄花笑持白羽秋江绿涨迷平楚燕鸿曾寄去年书汉皋不记来时路　天际归舟云中烟树兰成憔悴愁难赋香囊钿合忍重看风裳水佩寻无处

前调【重九牛山】　　　　　　　　　　刘克庄

日月跳丸光阴脱兎登临不用深怀古向来吹?插花人尽随残照西风去　老矣征衫飘然客路炊烟三两人家住欲携斗酒荅秋光山深无觅黄花处

前调【金陵感梦】　　　　　　　　　　姜夔

燕燕轻盈莺莺娇软分明又向华胥见夜长争得薄情知春初早被相思染　别後书词别时鍼线离魂暗逐郎行远淮南皓月冷千山冥冥归去无人管

前调　　　　　　　　　　　　黄机

云树参差烟芜平远沙头只欠飞来鴈西风方做一分秋凄凉巳觉难消遣　牎底灯寒帐前香暖囘肠偏学车轮转剩衾闲枕自无眠谯门更着梅花怨

前调　　　　　　　　　　　　刘光祖

埽径花零闭门春晚恨长无奈东风短起来消息探荼蘼雪条玉蕊都开徧　晚月魂清夕阳香远故山别後谁拘管多情於此更情多一枝齅罢还重捻

前调【送新城交代李逹善】　　　　　　　　李浙

红药香残緑筠粉嫩春归何处寻春信绣鞍初上马蹄轻举头便觉长安近　别酒无情啼妆有恨山城向晚斜阳褪清江极目带寒烟锦鳞去後凭谁问

前调　　　　　　　　　　　　高观国

花染烟香柳揺风翠春工写出清明意碧湾还向画船开粉墙到处骄騘繋　歌换红裙酒招青斾吟情又许东风醉何妨日日烂芳游今宵先向西城睡

前调【九日西山】　　　　　　　　　　高观国

水减堤痕秋生屐齿痩筇换起登高意翠微烟冷梦凄凉黄花香晚人憔悴　怀古风流悲秋情味紫萸劝入旗亭醉玉人相见说新愁可怜又湿西风泪

前调【雪中借阁帖】　　　　　　　　　杨伯岩

梅观初花蕙庭残叶当时惯听山阴雪东风吹梦到清都今年雪比前年别　重酿宫醪双鈎官帖伴翁一笑成三絶夜深何用对青藜牎前一片蓬莱月

前调【别意】　　　　　　　　　　洪　瑹

满满金杯重重玉筯离歌不放行人去醉中扶上木兰船醒来忘却桃源路　带绾同心钗分一股断魂空草高唐赋秋山万叠水云深茫茫无着相思处

前调　　　　　　　　　　　　卢　炳

秋色人家夕阳洲渚西风催过黄花渡江烟引素忽飞来水禽破暝双双去　奔走红尘栖迟羁旅断肠犹忆江南句白云低处鴈囬峰明朝便踏潇湘路

前调　　　　　　　　　　　　卢　炳

猎猎霜风蒙蒙晓雾归来喜踏江南路千林翠幄半红黄试看青女工夫做　茅舍疎篱竹边低户谁家酒滴真珠露旋沽一盏破清寒趁晴同过黄花渡

前调　　　　　　　　　　　　吴文英

润玉笼绡檀樱倚扇绣圈犹带脂香浅榴心空叠舞裙红艾枝应压愁鬟乱　午梦千山牎阴一箭香瘢新褪红丝腕隔江人在雨声中晚风菰叶生秋怨

前调【题中仙词卷】　　　　　　　　　周　密

结客千金醉春双玉旧游宫柳藏仙屋白头吟老茂陵西清平梦绕沉香北　玉篴天津锦囊昌谷春红转眼成秋绿重翻花外侍儿歌休听酒边供奉曲

前调【与莫两山谈?城旧事】　　　　　　　周　密

远草情锺孤花韵胜一楼耸翠生秋暝十年二十四桥春转头明月箫声冷　赋药才高题坛语俊蒸香压酒芙蓉顶景留人去怕思量桂牎风露秋眠醒

前调【题草牎词卷】　　　　　　　　　王沂孙

白石飞仙紫霞凄调新歌旧恨知音少沉沉幽梦小池荒依依芳草闲庭悄　风月交游山川怀抱凭谁说与春知道空留遗恨满江南相思一夜苹花老

前调　　　　　　　　　　　　张　炎

柳未三眠风才一信催人步屧吹笙径可曾中酒似当时如今都是看花病　老愿春迟愁嫌昼静秋千院落寒犹剩卷帘休问海棠开相传燕子归来近

前调【题卢仝啜茶手卷】　　　　　　　　张　炎

清气厓深斜阳木末松风泉水声相答光浮椀面啜先春何须美酒吴姬压　头上乌巾鬓边白髪数间破屋从芜没山中有此玉川人相思一夜梅花发

前调【咏汤】　　　　　　　　　　张　炎

瑶草收香琪花采汞冰轮碾处芳尘动竹炉汤暖火初红玉?调罢歌声送　麾去茶经袭藏酒颂一杯清味佳宾共从来采药得长生蓝桥休被琼浆弄

前调　　　　　　　　　　　　张　炎

花引春来手擎春住芳心一点谁分付微歌微笑蓦思量瞥然抛与东流去　带润偷拈和香密护归时自有流连处不随烟水不随风不教轻把刘郎悞

前调　　　　　　　　　　　　石孝友

钗凤揺金髻螺分翠铢衣稳束宫腰细绿柔红小不禁风海棠无力贪春睡　翦水精神怯春情意霓裳一曲当时事五陵年少本多情为何特地添顦顇

前调　　　　　　　　　　　　石孝友

沉水销红屏山掩素琐牎醉枕惊眠处芰荷香里散秋风芭蕉叶上鸣秋雨　飞阁愁登倚阑凝竚孤鸿影没江天暮行云嬾寄好音来断霞暗逐斜阳去

前调【题草牎词卷】　　　　　　　　　毛　珝

顾曲多情寻芳未老一庭风日知音少梦随蝶去恨墙高醉听鹦语嫌笼小　红烛呼卢黄金买笑弹丝跕躧长安道彩笺拈起锦囊花绿牎留得罗裙草

前调　　　　　　　　　　　　何梦桂

夜月楼台夕阳庭院都将心事思量徧当初识面待寻常争知识後情如线　只怕梅梢参横斗转催人归去天涯远断肠多在别离时未曾说着肠先断

前调【题草牎十拟後】　　　　　　　　　李彭老

紫曲迷香绿牎梦月芳心如对春风说鸾笺象管写新声几番曾试琼壶缺　庾信书愁江淹赋别桃花红雨棃花雪周郎先自足风流何须更拟秦笙咽

前调　　　　　　　　　　　　无名氏

碧藓回廊绿杨深院花期夜入帘犹卷照人无奈月华明潜身却恨花隂浅　密约难凭幽欢未展看看滴尽铜壶箭阑干敲徧不应人分明烛下闻刀翦

前调　　　　　　　　　　【宋媛】苏　氏

孤馆深沉晓寒天气解鞍独自阑干倚暗香浮动月黄昏落梅风送沾衣袂　待写红笺凭谁与寄先教觅取嬉游地到家正是晚春时小桃花下?沉醉

前调　　　　　　　　　　【宋媛】紫　竹

醉柳迷莺嬾风熨草约郎暂会闲门道粉墙隂下待郎来藓痕印得鞵痕小　花月移隂帘香失袅望郎不到心如捣避人愁入倚屏山断魂还向墙阴遶

前调【闺情　　　　　　　　宋媛四首】无名氏

玉臂寛环纱衫缓钮绣牎鍼线无心久豹头枕冷麝兰轻虾须帘静尘埃厚　紫燕风头黄梅雨後柳条乱拂长江口但言羃?柳如烟谁知揺曳愁如柳

前调　　　　　　　　　　　　无名氏

红叶空传朱绳未绾天涯可见人难见绿牎病起落梅繁玉箫梦断行云短　波眼将穿柳腰似剗寂寥偏与东风管水仙愁絶翠围寒春云空谷兰香远

前调　　　　　　　　　　　　无名氏

香罢宵熏花孤昼赏粉墙一丈愁千丈多情春梦苦抛人寻郎夜夜离罗幌　好句刋心佳期束想甫愁春到还愁往销魂细柳一时垂断肠芳草连天长

前调　　　　　　　　　　　　无名氏

佳约易乖韶光难驻柳丝飞尽江头树朝来为甚不鈎帘残花正满帘前路　春赏未阑春归何遽问春归向何方去有情燕子不同归呢喃独伴春愁住

前调【题三友图】　　　　　　　　　　张　翥

两涧天寒孤山雪後美人空谷谁为友香林有路玉烟深瀛洲无梦朝云痩　照影冰壶含情翠袖写生合在徐黄手仙家花月镇长春与君岁晚同三夀

前调　　　　　　　　　　　　沈　禧

杂组香绒错综纹理倚牀脉脉如春醉沉吟暗想玉京人雕鞍何处鸣珂里　无限离愁谁知就里滔滔比似西江水无情日夜向东流一缄好寄相思泪

前调　　　　　　　　　　　　倪　瓒

春渚芹蒲秋郊棃枣东风沃野收红稻担前炙背媚晴阳天涯转瞬萋芳草　鲁望渔邨陶朱烟岛高风峻节如今少黄鸡啄黍浊醪香开门迎笑东隣老

前调　　　　　　　　　　　　王　行

尘路风花暖空晴絮游丝賸有萦牵处客怀幸自不萦愁啼?又恁催归去　细草春沙垂杨古渡忘机可得如鸥鹭平湖却也慰人心片帆不碍烟中树

前调【啼痕】　　　　　　　　　　王德琏

粉结红冰香销獭髓镜鸾影里人憔悴棃花带雨不禁愁玉纎弹破真珠泪　恨锁春山娇横秋水脸桃零落胭脂碎故将罗帊揾啼痕寄情欲比相思字

前调【眉】　　　　　　　　　　　王德琏

澹埽春痕轻笼芳靥捧心不效吴宫怨楚梅酸蹙翠尖纤湘烟碧聚愁萋蒨　绀羽寒凝月鈎金灩莺吭咽处微偷敛新翻舞态太娇娆镜中蛾绿如香点

前调【尘迹】　　　　　　　　　　王德琏

金谷游情消磨不尽软红香里双鸳印兰皋步滑翠生痕金莲脱落凌波影　蝶径遗踪鴈沙凝润为谁留下东风恨玉儿飞化梦中云青苹流水空仙咏

前调【秋梦】　　　　　　　　　　王德琏

烟冷瑶棂神游贝阙芙蓉城里花如雪仙郎同蹑凤凰翎千门万户皆明月　地老天荒山青海碧满身风露飘环玦高楼帘角苦无情一声吹散双飞蝶

前调　　　　　　　　　　　　无名氏

花径争穿珠帘屡认正逢梅雨芹泥润画梁何处可安巢玉纎为把花枝衬　社日才来端阳巳近寻巢为甚偏迟钝筭来一似凤鸾期蹉跎渐觉无真信

前调【咏游丝】　　　　　　　　　　刘　基

弱不胜烟娇难着雨如何绾得春光住甫能振迅入云霄又还旖旎随风去　高拂楼台低黏花絮如狂似醉无归处黄蜂粉蝶漫轻盈也应未敢窥芳树

前调　　　　　　　　　　　　刘　基

雨过山明烟生川媚佳人初把罗衫试玉騘嘶入柳阴中蒙蒙澹日蒸花气　帘幙低垂阑干独倚一池春浪鱼鳞起暮云寂寞掩重门怕人问道归期未

前调　　　　　　　　　　　　杨　基

浅碧凝?轻红染瓣东风着意催初绽不须抵死恨开迟迟开却得迟迟看　醉眼微醒羁魂欲断斜阳流水东西?只知人有万千愁花枝更有愁千万

前调　　　　　　　　　　　　杨　基

白皱沾苔红轻惹絮落花堆积无层数当时开拆赖东风飘零还是东风妒　宿雨初晴低烟欲暮绵绵芳草迢迢路绿烟深处聼啼莺莺声更在深深处

前调　　　　　　　　　　　　边　贡

露湿春莎草生芳甸渔舟迤逦依山转斜光明灭照邨虚绿槐深护幽人院　小栅鸣鸡古梁巢燕柴门不锁蓬蒿徧问渠莫是武陵源一溪流水桃花乱

前调【三月十四夜作】　　　　　　　　　吴子孝

天上浮云山前骤雨月明只在云深处试凭雕槛待须臾清光果向金尊住　玉蕊都飞朱弦解语月将圆也春将去风流人伴可怜宵千金一刻休虚度

前调　　　　　　　　　　　　王　衡

公子闲居花奴告老?鬖沙雨和风埽青天酒幔石榴红大堤纨扇蒲葵小　待可重来向谁寻讨阑干尽日归黄鸟儿童郑重数榆钱一囘不见春光好

前调　　　　　　　　　　　　董斯张

游歇甜乡簟纹冰皱摩挲眼角呼泉漱蕉牎一带碧空青如逢故客湘川旧　瓦铫鸣秋密龙烹就清凉福聚闲人受溪边小步闘风斜柳丝碧罩渔汀痩

前调【施公闇邨居九日】　　　　　　　　沈　龙

水满江天一痕钓艇空邨客远风烟冷丹枫消翠草堂开天晴衬出重阳景　竹埽篆烟鹤窥茶鼎芙蓉照面潮红醒天西澹月正蛾眉松台人散乌纱影

前调　　　　　　　　　　　　卓人月

雨宿高峰烟拖远沚山川一似相思矣情怀萧索怕闻秋梧桐故遣秋风起　闷送飞鸿闲猜双鲤想来只恨长江耳徐吹玉笛破寒云唤将月色来窗里

前调【园居】　　　　　　　　　　钱　棻

万卷徒空一邱尽足寒园但种千竿竹苍隂深处掩高斋黄鹂叫过山头屋　壁挂嵇琴邨疑阮曲白云邀我同歌宿幽花遶砌不知名柴门秋水添新绿

前调　　　　　　　　　　　　陈子龙

墙柳黄深庭兰红吐东风着意催寒去回廊寂寂绣帘垂残梅落尽青苔路　绮阁焚香闲阶微步罗衣料峭莺啼暮几番冰雪待春来春来又是愁人处

前调　　　　　　　　　　　　梁云构

烟锁朱楼云铺白屋墙边透出东篱菊荷池尚见泻残红芳郊犹喜堆余绿　天外鸿孤灯前影独月明常把金钱卜蛩吟错认报佳音芙蓉笑倚阑干曲

前调　　　　　　　　　　【明媛】沈宜修

芳草青归棃花白润春风又入昭阳鬓绣牎日静绮罗闲金钿二八人如蕣　碧字题眉红香写晕青鸾玉线裠榴衬若敎阿母不须疑妆台试向飞琼问

前调【过芳雪轩忆昭齐姊】　　　　　　　　叶小鸾

芳草雨乾垂杨烟结?声又过清明节空梁燕子不归来梨花零落如残雪　春事阑珊春愁重叠篆烟一缕销金鸭凭栏寂寂对东风十年离恨和天说

前调　　　　　　　　　　　　叶小鸾

萱草缘堦桐花垂户阴阴绿映清凉宇轻风揺曳绣帘斜画屏难掩愁来路　世事浮云人情飞絮恹恹愁绪丝千缕无聊常自锁牎纱娇莺百啭知何处

前调　　　　　　　　　　　　叶小鸾

憔悴零愁清香入绣小山丛桂涂黄就画楼日影上帘鈎松风一枕消清昼　片雨凉生小风波皱疎疎碎玉琅玕逗断云飞尽碧天长数枝烟柳斜阳痩

御选历代诗余卷三十六








○复先减官员敕

王者建设庶官，允厘九有，量户口之众寡，定都邑之等差，制其职员，约以名数，俾吏足成务，而下克奉公，其有弛张，必在通济。朕顷缘蕃戎弃信，深犯封疆，兴师备边，资用日费，而黎人困弊，难更徵求。遂权减天下州县官员，姑务集事，皆由朕不明不德，以至於斯。近闻新受官人，皆已随牒之任，扶老携幼，尽室而行。俸禄未请，归还无所，嗷嗷道路，实疚於怀。虽蒸庶之间，供应有省，而衣冠之族，流寓无依。苟便於时，岂惮沿革，凡百君子，所当悉知。其先减官员，并宜仍旧。


楼钥　沈宪敏公挽词

天使魁乡荐，上令卿改官。

蚤峩乌府豸，终著侍臣冠。

挂节威行惠，专城猛济宽。

绍熙多旧学，胡不相宫端。

楼钥

楼钥　沈宪敏公挽词

仕宦接王杨，诸公叹老苍。

门生多紫禁，子舍屡黄堂。

自得垂车乐，谁传却老方。

桃花千树满，空忆旧刘郎。

楼钥

楼钥　沈宪敏公挽词

徐邈今非介，申枨焉得刚。

立朝无附丽，受谪更芬香。

戏彩衣冠盛，围棋日月长。

典刑今已矣，无复岿灵光。

楼钥

楼钥　沈宪敏公挽词

持论真遗直，操心本至公。

赢赀宁市宠，平寇不言功。

光禄文阶峻，嘉兴色养丰。

谁能死生际，犹得教之忠。

楼钥

楼钥　沈宪敏公挽词

晚出荷公知，登门未觉迟。

通班依汉橐，试郡守萧规。

藻翰犹频寄，宫墙不再窥。

新阡何处是，西望不胜悲。

楼钥


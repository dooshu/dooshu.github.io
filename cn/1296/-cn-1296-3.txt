○王昌龄

开元中，琅琊王昌龄自吴抵京国。舟行至马当山，属风便，而舟人云：“贵贱至此，皆合谒庙以祈风水之安。”昌龄不能驻，亦先有祷神之备，见舟人言，乃命使赍酒脯纸马献于大王，兼有一量草履子上大王夫人，而以一首诗令使者至彼而祷之。诗曰：“青骢一匹昆仑牵，奉上大王不取钱。直为猛风波裹骤，莫怪昌龄不下船。”读毕而过。当市草履子时，兼市金错刀子一副，贮在履子内。至祷神时忘取之，误并履子将往，使者亦不晓焉。昌龄至前程，偶觅错刀子，方知误并将神庙所矣。又行数里，忽有赤鲤鱼，长可三尺，跃入昌龄舟中。昌龄笑曰：“自来之味。”呼侍者烹之。即剖腹，得金错刀子，宛是误送庙中者。昌龄叹息曰：“鬼神之情亦昭然。尝闻葛仙公命鱼送书，古诗有‘剖鲤得素书’，今日亦颇同。”


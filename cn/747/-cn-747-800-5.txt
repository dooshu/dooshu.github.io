○求志赋（并序）

孔子曰：“吾志在《春秋》。”予以求圣人之志，莫尚乎《春秋》。得文通陆先生所纂之书，伏而诵之，作《求志赋》。

语称人之所好，必举嗜欲以为志。余之生也，百无一厚者，惟古学庶几乎可媚。呜呼！师道之不存，安能尽识乎疑义。乐夫夫子之《春秋》，病三家之若仇。得啖赵疏凿之与损益，然後知微旨之可求。乃服膺而诵之，见圣人之远猷。长风廓其群翳，赤日临乎大幽。又似车坚马良，善御者涉乎康庄。高帆巨舟，工泛者顺其安流。如鱼之就贯，如茧之获抽。伊尹和齐於五鼎，箕子区分乎九畴。酌大中於万古，伟圣心之独断。宜乎沮齐侯於夹谷，斩正卯於两观。沟公墓以掩废逐，隳私城而防僭乱。用千载之遗法，发一辞而可判。况先生之指归，屹波涛而畔岸。虽戆昧而不开，亦思之而过半。范武子曰：“君子之於《春秋》也，没身而已矣。”吾谓斯言之不诞。


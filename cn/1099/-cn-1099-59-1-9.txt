○資給軍儲疏 【 籍舖錢供軍】

此亦廣資儲搜奸細之一端

題為資給軍儲事切見京城角頭等處停積客貨客店塌房。葢往年無事之日。出於一時恩賜。皆為貴近勳戚權豪勢要之家所有。究其所得客商之利。以歲計之。何止鉅萬。加以近年客店往往容留無籍之徒或號稱管店。或呌名小腳。倚恃權豪。虗張聲勢。於京城內外遠近去處。邀截貨物。不容客便。甚至欺詐銀兩、打死人命、靡所不為、雖曾事發治罪、犯者接踵、臣等切詳即今三邊聲息未寧。軍國所需方急。納馬上草。開塩鬻爵。目不暇給。其前項貴近勳戚之家。高爵厚祿富貴兼備。而又侵利于國。貽罪於人。揆之理法。實為不可。若不先為處置。不惟蠹國竭財。尤恐長奸縱惡。商旅斷絕。關係非輕。伏望聖明、特敕該部、行令順天府、將在京應有塌房。除巳入官外。其餘不分內外貴近勳戚所有。盡數查勘得出。通行籍記在官。本府正官督委整理。該得舖錢以備軍儲急用仍行廵視御史、每季稽考收支實數、如容隱弊漏、訪察奏聞、庶幾遏絕豪要無厭之欲。且輦轂之下。兇惡不萌。而實足以資納軍儲之萬一。謹題、


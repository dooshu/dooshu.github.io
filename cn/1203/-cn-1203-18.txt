卷十八

钦定四库全书

御选历代诗余卷十八目录【四十八字】

锦堂春

赵令畤

卢祖皋【三首】

陆游【七首】

李肩吾

刘迎【四首】

人月圆

王诜

赵鼎

吴激

赵孟頫

刘因

倪瓒【二首】

前调【又一体】

杨无咎

前调【又一体】

杨无咎

武陵春【又一体】

晏几道【二首】

毛滂【四首】

谢逸

赵师侠

赵长卿【二首】

辛弃疾

卢炳

魏氏

赵秋官妻

葛一龙

南唐浣溪纱

南唐李璟【二首】

和凝【二首】

毛文锡

贺铸【三首】

毛滂【二首】

周紫芝【二首】

陈克

辛弃疾【七首】

楼锷

黄机

高观国

许棐

石孝友

李清照

杨慎【三首】

张大烈

唐世瀚

陈继儒【二首】

冯鼎臣

眼儿媚

贺铸

王雱

吕渭老

宋齐愈

赵长卿【六首】

张元干

曾觌【二首】

左誉

侯寘

范成大

黄公度

赵彦端【二首】

陆游

陈亮

黄机【二首】

洪咨夔

高观国

史达祖

韩淲【三首】

方岳

尹焕

周密

石孝友

薛梦桂

曾揆

汪元量

朱淑真

无名氏【三首】

许古

张大烈

前调【又一体】

程垓

葛立方

无名氏

御选历代诗余卷十八目录

钦定四库全书

御选历代诗余卷十八【四十八字】

司经局洗马掌局事兼翰林院修撰加二级臣王奕清奉旨校刋

锦堂春

【一名上西楼一名秋夜月一名忆真妃一名乌夜啼双调四十八字又有以本调与乌夜啼分作二调按之实无分别则与相见懽圣无忧之别名无异非另有乌夜啼也】

锦堂春　　　　　　　　　　　赵令畤

楼上萦帘弱絮墙头碍月低花年年春事关心事肠断欲栖鸦　舞镜鸾衾翠减啼珠凤蜡红斜重门不锁相思梦随意绕天涯

前调　　　　　　　　　　　　卢祖皋

柳色津头泣緑桃花渡口啼红一春又负西湖醉离恨雨声中　客袂迢迢西塞余寒翦翦东风谁家拂水飞来燕惆怅小楼空

前调　　　　　　　　　　　　卢祖皋

漾暖纹波颭颭吹晴丝雨蒙蒙轻衫短帽西湖路花气扑春騘　鬭草褰衣湿翠秋干瞥眼飞红日长不放春醪困立尽海棠风

前调　　　　　　　　　　　　卢祖皋

段段寒沙浅水萧萧暮雨孤篷香罗不共征衫远砧杵客愁中　别恨慵看杨柳归期暗数芙蓉碧梧声到纱牎晓昨日几秋风

前调　　　　　　　　　　　　陆　游

园馆青林翠樾衣巾细葛轻纨好风吹散霏微雨沙路喜新乾　小燕双飞水际流莺百啭林端投壶声断弹棋罢闲展道书看

前调　　　　　　　　　　　　陆　游

金鸭余香尚暖緑牎斜日偏明兰膏香染云鬟腻钗滑坠无声　冷落秋千侣伴阑珊打马心情绣屏惊断潇湘梦花外一声莺

前调　　　　　　　　　　　　陆　游

素意幽栖物外尘缘浪走天涯归来犹幸身强健随分作山家　已趁余寒泥酒还乘小雨移花柴门尽日无人到一径傍谿斜

前调　　　　　　　　　　　　陆　游

檐角楠隂转日楼前茘子吹花鹧鸪声里霜天晩叠鼓已催衙　乡梦时来枕上京书不到天涯邦人讼少文移省闲院自煎茶

前调　　　　　　　　　　　　陆　游

我校丹台玉字君书蕊殿云篇锦官城里重相遇心事两依然　携酒何妨处处寻梅共约年年细思上界多官府且作地行仙

前调　　　　　　　　　　　　陆　游

从宦元知漫浪还家更觉清真兰亭道上多修竹随处岸纶巾　泉冽偏宜雪茗秔香雅称丝蓴翛然一饱西牎下天地有闲人

前调　　　　　　　　　　　　陆　游

纨扇婵娟素月纱巾缥缈轻烟高槐叶长隂初合清润雨余天　弄笔斜行小草鈎帘浅醉闲眠更无一点尘埃到枕上听新蝉

前调　　　　　　　　　　　　李肩吾

径藓痕沿碧甃檐花影压红阑今年春事浑无几游冶嬾情悭　旧梦莺莺沁水新愁燕燕长干重门十二帘休卷三月尚春寒

前调　　　　　　　　　　　　刘　迎

离恨远萦杨柳梦魂长绕棃花青山记得章台月归路玉鞭斜　翠镜啼痕印袖红墙醉墨笼纱相逢不尽平生事春思入琵琶

前调　　　　　　　　　　　　刘　迎

菱镜玉箆秋月蕙炉银叶朝云宿酲人困屏山梦烟树小江村　翠甲未消兰恨粉香不断梅魂离愁分付残春雨花外泣黄昏

前调【西湖】　　　　　　　　　　刘　迎

水漫汀洲新緑云开崦嶂微青残红不见成隂後鶗鴂寂无声　笑傲坡公一梦风流杜牧三生西湖依旧人中意来去竟难凭

前调　　　　　　　　　　　　刘　迎

墙角含霜树静楼头作雪云垂鈎帘鹊噪空庭晩坐看月来时　异域书迷鴈足幽闺镜掩虫丝一宵两地肠千转惟有梦魂知

人月圆

【本王诜词内句爲调名一名青衫湿取吴激词中语也双调四十八字】

人月圆　　　　　　　　　　　王　诜

小桃枝上春来早初试薄罗衣年年此夜华灯竞处人月圆时　禁街箫鼓寒轻夜永纤手同携夜阑人静千门笑语声在帘帏

前调　　　　　　　　　　　　赵　鼎

连环宝瑟深深愿结尽一生愁人间天上佳期胜赏今夜中秋　雅歌妍态嫦娥见了应羡风流芳尊美酒年年岁岁月满高楼

前调【宴张侍御家有感】　　　　　　　　吴　激

南朝千古伤心地还唱後庭花旧时王谢堂前燕子飞入人家　恍然一梦仙肌胜雪宫鬓堆鸦江州司马青衫泪湿同是天涯

前调　　　　　　　　　　　　赵孟頫

一枝仙桂香生玉消得唤卿卿缓歌金缕轻敲象板倾国倾城　几时不见红裙翠袖多少闲情想应如旧春山淡淡秋水盈盈

前调　　　　　　　　　　　　刘　因

自从谢病修花史天意不容闲今年新授平章风月捡挍云山　门前报道麯生来谒子墨相看先生正尔天张翠盖山拥云鬟

前调　　　　　　　　　　　　倪　瓒

伤心莫问前朝事重上越王台鹧鸪啼处东风草緑残照花开　怅然孤啸青山故国乔木苍苔当时明月依依素影何处飞来

前调　　　　　　　　　　　　倪　瓒

惊回一枕当年梦渔唱起南津画屏云嶂池塘春草无限消魂　旧家应在梧桐覆井杨柳藏门闲身空老孤篷听雨灯火江村

前调【又一体】　　　　　　　　　　杨无咎

风和日暖余烟嫩侧侧透鲛绡相逢且喜人圆玳席月满丹霄　烂游胜赏高低灯火鼎沸笙箫一年三百六十日愿长似今宵

前调【又一体】　　　　　　　　　　杨无咎

月华灯影光相射还是元宵也绮罗如画笙歌递响无限风雅　閙蛾斜插轻衫乍试闲趁游冶百年三万六千夜愿长似今夜

武陵春

【双调四十八字】

武陵春　　　　　　　　　　　晏几道

緑蕙红兰芳信歇金蕊正风流应为诗人多怨秋花意与销愁　梁王苑路香英密长记旧嬉游曾看飞琼戴满头浮动舞凉州

前调　　　　　　　　　　　　晏几道

烟柳长堤知几曲一曲一魂消秋水无情天共遥愁送木兰桡　熏香绣被心情嬾期信转迢迢记得来时倚画桥红泪满鲛绡

前调　　　　　　　　　　　　毛　滂

维岳分公英特气方丈拂长虹丙魏萧曹緫下风千载友夔龙　宝熏袅翠昏帘绣嘉颂佩绅同不用黄精埽鬓中元是黑头翁

前调　　　　　　　　　　　　毛　滂

迎得春来闻好语贺燕立帘鈎转蕙光风柳弄柔喜气与春游　万钱珍鼎期公饭天自寿留侯文物昇平速置邮江左属风流

前调　　　　　　　　　　　　毛　滂

银浦流云初度月空碧挂团团照夜珠胎贝阙寒光彩满长安　春风爲拂新沙路珂马欵天关篆印金窠红屈盘嵬押千官

前调　　　　　　　　　　　　毛　滂

风过冰檐环佩响宿雾在华茵賸落花衬月明嫌怕有纤尘　凤口衔灯金炫转人醉觉寒轻但得清光解照人不负五更春

前调【茶】　　　　　　　　　　　谢　逸

画烛笼纱红影乱门外紫骝嘶分破云团月影亏雪浪皱清漪　捧盌纤纤春笋痩乳雾泛冰甆两腋清风拂?飞归去酒醒时

前调【和王叔度桃花】　　　　　　　　　赵师侠

一阵晓风花信早先到小桃枝冉冉红云映翠微开宴忆瑶池　零乱分飞贪结子芳径自成蹊消得刘郎去路迷肠断武陵溪

前调　　　　　　　　　　　　赵长卿

又是新逢三五夜瑞气霭氤氲万点灯和月色新桃李倍添春　花县主人情思好行乐逐良辰满引千锺酒又醇歌韵动梁尘

前调　　　　　　　　　　　　赵长卿

落了丹枫残了菊秋色苦无多谁唤西风泣泪罗吹恨入星河　碧玉钗头金粟閙曾插翠云窝重揉檀英忆月娥无奈冷香何

前调【春兴】　　　　　　　　　　辛弃疾

桃李风前多妩媚杨柳更温柔唤取笙歌烂漫游且莫管闲愁　好趁晴时连夜赏雨便一春休草草杯盘不要收才晩又扶头

前调【江梅盛开为风雨所妒】　　　　　　　卢　炳

常记江南春欲到消息付南枝疎影横斜照水时月淡暗香迟　可惜江头千树玉雨暗更风欺传语东君管领伊憔悴有谁知

前调【别情　　　　　　　　宋媛】魏　氏

小院无人帘半卷独自倚阑时寛尽春来金缕衣憔悴有谁知　玉人近日音书少应是怨来迟梦里长安早晩归和泪立斜晖

前调【岐阳邮亭】　　　　　　　　　赵秋官妻

人道有情还有梦无梦岂无情夜夜思量直到明有梦怎敎成　昨夜偶然来梦里隣笛又还惊笛韵凄凄不忍听总是断肠声

前调【独夜】　　　　　　　　　　葛一龙

深锁楼台何处是烟暗雨冥冥花动风枝犬吠声疑是有人行　今夕不知何夕也添却许多更倍觉秋天不肯明愁从酒畔生

南唐浣溪纱

【双调四十八字一名山花子又名摊破浣溪纱以摊破名者就浣溪纱结句破七字爲十字也称南唐者以李璟词细雨小楼二句脍炙人口得名也】

南唐浣溪纱　　　　　　　　南唐李璟

菡萏香消翠叶残西风愁起緑波间还与韶光共憔悴不堪看　细雨梦回鷄塞远小楼吹彻玉笙寒多少泪珠何限恨倚阑干

前调　　　　　　　　　　　南唐李璟

手卷真珠上玉鈎依前春恨锁重楼风里落花谁是主思悠悠　青鸟不传云外信丁香空结雨中愁回首緑波三峡暮接天流

前调　　　　　　　　　　　　和　凝

莺锦蝉纱馥麝脐轻裾花草晓烟迷鸂鶒战金红掌坠翠云低　星靥笑偎霞脸畔蹙金开?衬银泥春思半和芳草嫩碧萋萋

前调　　　　　　　　　　　　和　凝

银字笙寒调正长水纹簟冷画屏凉玉腕重重金扼臂淡梳妆　几度试香纤手暖一回尝酒绦唇光佯弄红丝绳拂子打檀郎

前调　　　　　　　　　　　　毛文锡

春水轻波浸緑苔枇杷洲上紫檀开晴日眠沙鸂鶒稳?相偎　罗韤生尘游女过有人逢着弄珠回兰麝飘香初解佩忘归来

前调　　　　　　　　　　　　贺　铸

锦荐朱丝瑟瑟徽玉纤新拟凤双飞缥缈烛烟花羃暗就更衣　约略整环钗影动迟回顾步佩声微宛是春风蝴蠂舞带香归

前调　　　　　　　　　　　　贺　铸

节物侵寻迥暮迟可胜揺落长年悲回首五湖乘兴地负心期　惊鴈失行风翦翦冷云成阵雪垂垂不?尊前泥様醉个能痴

前调　　　　　　　　　　　　贺　铸

双凤箫声隔彩霞朱门深闭七香车何处探春寻旧约谢娘家　旖旎细风飘水麝玲珑浅雪漾山茶饮罢西厢帘影外玉蟾斜

前调　　　　　　　　　　　　毛　滂

日转堂隂一綫添使君和气作春妍秖有北山轻带雪见丰年　残月夜来收不尽行云早起更留连急翦垂杨迎秀色到牕前

前调　　　　　　　　　　　　毛　滂

雨色留香绕坐中映阶疎竹一丛丛不奈晩来萧瑟意子猷风　潋灩满倾金凿落淋漓从湿绣芙蓉吸尽百川天上去看长虹

前调　　　　　　　　　　　　周紫芝

苍璧新敲小凤团赤埿开印煮清泉醉捧纤纤双玉笋鹧鸪斑　雪浪溅翻金缕?松风吹醒玉酡顔更待微甘囬齿颊且留连

前调　　　　　　　　　　　　周紫芝

门外青騘月下嘶映阶笼烛画帘垂一曲阳关声欲尽不多时　凤饼未残云脚乳水沉催注玉花甆忍看捧瓯春笋露翠鬟低

前调　　　　　　　　　　　　陈　克

松漫梳头浅画眉乱莺残梦起多时不道小庭花露湿翦酴醿　帘额好风低燕子牎油晴日打蜂儿翠袖粉牋闲弄笔写新诗

前调　　　　　　　　　　　　辛弃疾

酒面 低迷翠被重黄昏院落月朦胧堕髻啼妆孙寿醉泥秦宫　试问花留春几日略无人管雨和风瞥向緑珠楼下见坠残红

前调【简傅岩叟】　　　　　　　　　　辛弃疾

总托平生入醉乡大都三万六千塲今古悠悠多少事莫思量　微有些寒春雨好更无寻处野花香年去年来还又笑燕飞忙

前调【谢馈名花鲜蕈次前韵】　　　　　　　辛弃疾

杨柳温柔是故乡纷纷蜂蝶去年塲大率一春风雨事最难量　满把携来红粉面堆盘更觉紫芝香幸是麯生闲去了又敎忙

前调【病起独坐】　　　　　　　　　　辛弃疾

强欲加餐竟未佳只宜长伴病僧斋心似风吹香篆过也无灰　山下朝来云出岫随风一去未曾回次第前村行雨了合归来

前调【酬春】　　　　　　　　　　辛弃疾

?杏夭桃两行排莫携歌舞去相催次第未堪供醉眼去年栽　春意才从梅里过人情都向柳边来咫尺东家还又有海棠开

前调【谢惠瑞香次前韵】　　　　　　　　辛弃疾

句里明珠字字排多情应也被春催怪得名花和泪送雨中栽　赤脚未安芳斛稳蛾眉早把橘枝来报道锦熏笼厎下麝脐开

前调　　　　　　　　　　　　辛弃疾

日日闲看燕子飞旧巢新垒画帘低玉历今朝推戊巳却衔泥　先自春光留不住那堪更着子规啼一阵香风吹不断落花溪

前调【双桧堂】　　　　　　　　　　楼　锷

夏半阳乌景最长小池不断藕花香电影雷声催急雨十分凉　芡剥明珠随意嚼瓜分琼玉趁时尝双桧堂深新醸好且传觞

前调　　　　　　　　　　　　黄　机

流转春光又一年春愁尽日两眉尖草草幽欢能几许已天边　会得音书生羽翼免敎魂梦役关山帘卷落花千万点雨如烟

前调【七夕】　　　　　　　　　　高观国

嫋嫋天风响佩环鹊桥有女夜乘鸾也恨别多相见少似人间　银浦无声云路渺金风有信玉机闲生怕河梁分袂处晓光寒

前调　　　　　　　　　　　　许　棐

挼柳揉花旋染衣丝丝红翠扑春晖罗绮丛中无此艳小西施　腰细最便围舞帊袖寒时复罩香匜误点一痕残粉泪怕人知

前调　　　　　　　　　　　　石孝友

落日秋风岭上村全稀过鴈少行人正是悲伤愁絶处更黄昏　漠漠野烟生碧树漫漫衰草际黄云借使昔人行到此也销魂

前调　　　　　　　　　　【宋媛】李清照

病起萧萧两鬓华卧看残月上牎纱豆蔲连梢煎热水莫分茶　枕上诗篇闲处好门前风景雨来佳终日向人多藴藉木樨花

前调【春日】　　　　　　　　　　杨　慎

灩灩波光緑似醅茸茸草色嫩如苔只有轻寒浑不定晩还来　落梅村里昏鸦远摆柳风前候鴈回明日新晴堪眺望上春台

前调【咏红边分心小山茶】　　　　　　　　杨　慎

瑞雪晴林暮霭消锦云香坞彩霞飘絶代佳人空谷里路迢迢　鹤顶研砂添赤髓猩唇殢酒晕红潮小朶分心堪采掇当琼瑶

前调【咏同心山茶】　　　　　　　　　杨　慎

嫋嫋同心巧笑分粉霞红绶藕丝裠软翠柔蓝擎不定晓妆匀　醉露屏前双朶朶舞风庭下一羣羣不肯嫣然回一顾爲思君

前调【弹筝】　　　　　　　　　　张大烈

金徽提拨锦生辉鸾凤和鸣韵欲飞激发凄清氷月冷振帘衣　指笋离弦花影动步莲按节蹋香微疑是游蜂酿阵後散声希

前调　　　　　　　　　　　　唐世瀚

寂寂闲庭雨乍晴緑隂如幄午风轻几转柳塘迷断岸野桥平　满架蔷薇花欲谢趁风燕子掠浮萍慵卧小牎惊唤醒被流莺

前调【花下】　　　　　　　　　　陈继儒

晏起还嗔中酒时玉牌分得牡丹枝花下自调新乐府写乌丝　付与紫衣传别院夜来翻入管弦吹吹得老夫重醉也有情痴

前调【初夏夜饮归】　　　　　　　　　陈继儒

桐树花香月半明櫂歌归去蟪蛄鸣曲曲柳湾茅屋矮挂鱼罾　笑指吾庐何处是一池荷叶小桥横灯火纸牕修竹里读书声

前调【郊行】　　　　　　　　　　冯鼎位

迟日青騘缓辔行轻寒轻暖弄春晴细草平沙花夹道有啼莺　嫩緑翻风烟様软小溪过雨镜般明归近黄昏新月起晩霞生

眼儿媚

【一名秋波媚一名小阑干双调四十八字宋人起句平仄稍有异同然通篇自是一定与朝中措迥别混入者非】

眼儿媚　　　　　　　　　　　贺　铸

萧萧江上荻花秋做弄许多愁半竿落日两行新鴈一叶扁舟　惜分此去应难遇直待醉时休今宵眼厎明朝心上後日眉头

前调　　　　　　　　　　　　王　雱

丝丝杨柳弄轻柔烟缕织成愁海棠未雨棃花先雪一半春休　而今往事难重省归梦绕秦楼相思只在丁香枝上豆蔲梢头

前调　　　　　　　　　　　　吕渭老

琅玕循槛粉沾衣一片子规啼蓬壶梦短蜀衾香远愁损腰肢　石城堂上双双燕应傍莫愁飞春江艇子雪中梅下知与谁期

前调【梅词应制】　　　　　　　　　　宋齐愈

霏霏疎影转征鸿人语暗香中小桥斜渡曲屏深院水月蒙蒙　人间不是藏春处玉笛晓霜空江南处处黄垂密雨緑涨薰风

前调　　　　　　　　　　　　赵长卿

一鈎新月照西楼清夜思悠悠那堪更被征鸿嘹唳绊惹离愁　倚阑不语情如醉都寄两眉头从前只爲惜他伶俐举措风流

前调　　　　　　　　　　　　赵长卿

槐隂密处转黄鹂午日正长时一番过雨緑荷池面冷浸琉璃　红尘不到华堂里纤楚对蛾眉笑偎人道新词觅个美厎腔儿

前调　　　　　　　　　　　　赵长卿

东沧危观暮江前几醉使君筵少年俊气曾将吟笔买断江天　重来细把朋游数回首一辛酸兰成巳老文园多病负此江山

前调　　　　　　　　　　　　赵长卿

当年策马过钱塘曲径入幽篁繁红酽白娇莺姹燕争唤何郎　而今又客东风里浑不似寻常只愁别後月房云洞啼损红妆

前调　　　　　　　　　　　　赵长卿

先来客路足伤悲那更话分离玉騘也解知人欲去骧首频嘶　马蹄动是三千里後会莫相违切须更把丁香珍重待我归期

前调　　　　　　　　　　　　赵长卿

南枝消息杳然间寂寞倚雕阑紫腰艳艳青腰袅袅风月俱闲　佳人环佩玉阑珊作恶探花还玉纤捻粟樱唇呵粉愁点眉弯

前调　　　　　　　　　　　　张元干

萧萧疎雨滴梧桐人在绮牕中离愁徧绕天涯不尽却在眉峯　娇波暗落相思泪流破脸边红可怜痩似一枝春柳不禁东风

前调　　　　　　　　　　　　曾　觌

清明花近晩风寒锦幄兽香残醺醺醉里匆匆相见重听哀弹　春情入指莺声碎危柱不胜弦十分得意一塲轻梦淡月阑干

前调　　　　　　　　　　　　曾　觌

离觞重劝泪相看寂寞上征鞍临行欲话风流心事万绪千端　春光漫漫人千里归梦遶长安不堪向晩孤城吹角回首关山

前调　　　　　　　　　　　　左　誉

黄昏楼上杏花寒斜月小阑干一双燕子两行征鴈画角声残　绮牕人在东风里洒泪对春闲也应似旧盈盈秋水淡淡春山

前调　　　　　　　　　　　　侯　寘

花信风高雨又收风雨互迟留无端燕子怯寒归晩闲损帘鈎　弹棋打马心都嬾撺掇上春愁推书就枕鳬烟淡淡蜨梦悠悠

前调【萍乡道中】　　　　　　　　　　范成大

酣酣日脚紫烟浮妍暖破轻裘困人天气醉人花气午梦扶头　春慵恰似春塘水一片縠纹愁溶溶曳曳东风无力欲皱还休

前调【调梅和傅参议韵】　　　　　　　　黄公度

一枝雪里冷光浮空自许清流如今憔悴蛮烟瘴雨谁肯寻搜　昔年曾共孤芳醉争插玉钗头天涯幸有惜花人在杯酒相酬

前调【梅】　　　　　　　　　　　赵彦端

黄昏小宴使君家梅粉试春华暗香素蕊横枝疎影月淡风斜　更烧红烛枝头挂粉蜡鬬香赊元宵近也小园先试火树银花

前调【建安作】　　　　　　　　　　赵彦端

侬家风物似山家梅老鬓丝华几回记得攀翻琪树醉帽敧斜　冷香不断春千里归路本非赊有人却道使君犹健看徧余花

前调　　　　　　　　　　　　陆　游

天花曾散蕊珠宫一念堕尘中铅华洗尽珠玑不御道骨仙风　东游我醉骑鲸去君驾素鸾从垂虹看月天台采药更与谁同

前调　　　　　　　　　　　　陈　亮

试灯天气又春来难说是情怀寂寥聊似扬州何逊不爲江梅　扶头酒醒炉香灺心绪未全灰愁人最是黄昏前後烟雨池台

前调　　　　　　　　　　　　黄　机

粉墙朱阁映垂杨晴緑小池塘东风扬暖单衣初试昼日偏长　髼松两鬓飞云影钿合未梳妆阑干侧畔闲抛荔子惊散鸳鸯

前调　　　　　　　　　　　　黄　机

东风轻雨苦无端侧侧送轻寒那堪更向湘湾六六浅处留船　诗?酒戏成孤负春事巳阑珊离愁多在落花枝上杜宇声边

前调　　　　　　　　　　　　洪咨夔

平沙芳草渡头村緑徧去年痕游丝上下流莺来往无限消魂　绮牕深静人归晩金鸭水沉温海棠影下子规声里立尽黄昏

前调　　　　　　　　　　　　高观国

轻云终被断云留不肯放春愁翠楼旧倚粉墙重见歌酒风流　今朝毕竟吟情淡芳意未全酬东风向晩莺花有意吹转船头

前调　　　　　　　　　　　　史逹祖

儿家七十二鸳鸯珠佩锁瑶箱期花等月秦楼吹笛贾?传香　十年白玉堂前见直是翦柔肠将愁去也不成今世终误王昌

前调　　　　　　　　　　　　韩　淲

东风拂槛露犹寒花重湿阑干淡云殢日晨光微透帘幕香残　隂晴不定瑶阶润新恨觉心阑凭高望断緑杨南陌无限关山

前调【社日】　　　　　　　　　　韩　淲

风回香雪到棃花山影是谁家小牕未晩重檐初霁玉倚蒹葭　社寒不管人如此依旧是天涯碧云暮合芳心撩乱醉眼横斜

前调　　　　　　　　　　　　韩　淲

西溪回合小青苍梅雨弄残阳意行陇亩景分庭院乳燕春长　酒深不用人歌啸鉏圃试商量细移菜甲旋寻蔬笋一梦黄粱

前调【泊松洲】　　　　　　　　　　方　岳

霜天鴈带几多愁和月落沧洲桂花如许菊花如许怎不悲秋　湖山例合闲人管也白几人头去年曾此今年曾此烟雨孤舟

前调　　　　　　　　　　　　尹　焕

垂杨袅袅蘸晴漪明緑染春丝市桥系马旗亭沽酒无限相思　云梳雨洗风前舞一好百般宜不知爲甚落花时节都是颦眉

前调　　　　　　　　　　　　周　密

飞丝半湿乍归云愁里又莺新淡月秋千落花庭院几处黄昏　十年一梦扬州路空有少年心不分不晓厌厌脉脉一段伤春

前调　　　　　　　　　　　　石孝友

愁云澹澹雨萧萧暮暮复朝朝别来应是眉峰翠减腕玉香消　小轩独坐相思处情绪好无聊一丛萱草数竿修竹几叶芭蕉

前调【緑牋】　　　　　　　　　　薛梦桂

碧筒新展緑蕉芽黄露洒榴花蘸烟染就和云卷起秋水人家　只因一朶芙蓉月生怕玳帘遮燕衔不去鴈飞不到愁满天涯

前调　　　　　　　　　　　　曾　揆

芙蓉帐冷翠衾单魂梦几曾闲怎禁未许茫茫烟水叠叠云山　去时频把归期约远不过春残而今已是荷花开了犹倚阑干

前调　　　　　　　　　　　　汪元量

年时记得赏荼蘼蝴蜨满园飞一双宝马两行箫管月下扶归　而今寂寞人何处脉脉泪沾衣空房独守风穿帘子雨隔牕儿

前调　　　　　　　　　　【宋媛】朱淑真

迟迟风日弄轻柔花径暗香流清明过了不堪回首云锁朱楼　午牕睡起莺声巧何处唤春愁緑杨影里海棠枝畔红杏梢头

前调　　　　　　　　　　　　无名氏

惨云愁雾罩江天呵手卷帘看蒙茸柳絮万千蝴蜨飞过危阑　後庭一树瑶华缀零乱暗香残今番桂影也应寒重不放新弯

前调　　　　　　　　　　　　无名氏

忆从溪上得相逢尊酒两心同梅缄香雪竹揺寒月柳探春风　而今总是销魂处冷落半牀空梦迷狂蝶喜占乾鹊愁望飞鸿

前调　　　　　　　　　　　　无名氏

平生几度怨长亭不似这番深霜收水痩风流帆饱怎忍轻分　阑干倚徧慵归去独自个黄昏荷横钗股柳垂裠带总是销魂

前调　　　　　　　　　　　　许　古

浊醪篘得玉为浆风韵带橙香持杯笑道鹅黄似酒酒似鵞黄　世缘老矣不思量沉醉又何妨临风对月山歌野调尽我疎狂

前调【春景】　　　　　　　　　　张大烈

珠帘初卷?生寒无语倚阑干呢喃燕语历乱莺声红褪花残　香焚愁逐炉烟袅春光独自闲神情好似隔溪流水窵远孤山

前调【又一体】　　　　　　　　　　程　垓

一枝烟雨痩东墙真个断人肠不为天寒日暮谁怜水远山长　相思月底相思竹外犹自禁当只恐玉楼贪梦输他一夜清香

前调　　　　　　　　　　　　葛立方

暂持英簜出燕然冰柱冻层檐时节马蹄归路杨花乱扑征韀　如今归去银铛宜见七宝床边待得退朝花厎家人争卷珠帘

前调　　　　　　　　　　　　无名氏

山城水隘小桥傍竹里早梅芳纵有丹青图画难描幽韵清香　妖娆天赋偏宜素淡杨氏宫妆雅态何须艳丽孤标不在春光

御选历代诗余卷十八








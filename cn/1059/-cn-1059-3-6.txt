○袁尚宝

鄞人袁尚宝忠彻，得其父太常珙之传，以相术妙天下。尝道吾苏，过阊门沈氏。沈一子方周岁，抱之求观，尚宝笑且抚其首曰：「切头，切头。」更无他言，沈以为戏弄耳。其子长，名洪，凶很不肖，竟坐重辟，是岁录囚，止此一人。吴谚至今有「沈洪出阊门独杀」之语。又尝入南濠徐生药家，生子适三日，方浴而啼，尚宝及堂闻其声曰：「是一强盗耳。」徐闻而怒，几欲捶之。子后亦以探丸论死。古有视熊状而知灭族，闻豺声而识丧宗者，袁术视之，殆不多让也。


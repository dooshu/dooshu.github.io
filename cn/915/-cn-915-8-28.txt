◎王秀之

秀之字伯奋，琅邪临沂人。宋仪同敬弘孙。历著作佐郎、太子舍人，转洗马、司徒左西属。出为晋平太守，还除安成王骠骑谘议。转中郎，又为高帝骠骑谘议。升明末，转左军、豫章王嶷长史、寻阳太守，随府转镇西长史、南郡太守。齐受禅，迁司马，加宁朔将军。迁长史，领儒林祭酒。迁南郡王司马，复为黄门郎，领羽林监。迁长沙王中军长史。武帝即位，为太子中庶子、吏部郎，出为义兴太守，迁侍中祭酒，转都官尚书。进侍中，领射声校尉。出为辅国将军、随王镇西长史、南郡内史。征侍中，领游击将军，未拜。仍为辅国将军、吴兴太守。隆昌元年卒，谥曰简子。


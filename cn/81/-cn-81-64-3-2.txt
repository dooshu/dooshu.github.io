骆驼

明驼

明驼千里脚，多误作鸣字。驼卧，腹不贴地。屈足漏明，则行千里。（出《酉阳杂俎》）

知水脉

敦煌西，渡流沙往外国，济沙千余里无水。时有伏流处，人不能知。骆驼知水脉，过其处辄不行，以足踏地。人于其所踏处掘之，辄得水。（出《博物志》）

风脚驼

于阗国有小鹿，角细而长，与驼交，生子曰风脚驼。日行七百里，其疾如吹。（出《洽闻记》）

两脚驼

悒恒国治鸟浒河南，本汉大月氏地。刘番《梁典》云：　??出两脚骆驼。（原缺出处，明抄本、　陈校本作出《洽闻记》）（出《洽闻记》）

白骆驼

哥舒翰常镇于青海，路既遥远，遣使常乘白骆驼以奏事，日驰五百里。（出《明皇杂录》）


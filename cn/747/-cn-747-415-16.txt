○中书门下贺雨第一表

臣某言：臣一昨奏对，亲承圣旨，以旬期少愆，春雨示降。虽去冬积雪，宿麦颇滋，滋之候，农耕未晚。甫当荐鲔之月，爰及禁火之辰，紫陌扬尘，青郊晦色。日劳圣念，恐失人时，虔於龙堂，亲行斋祷。德音朝发，甘泽夕零，散於城池，芳菲遍於草树，四远皆浃，群情共欢。昔在圣人，祭则受福，必以精意，通於神祗。伏见陛下每发圣心，未尝无应，与天合德，所感昭然。庆悦之深，倍万恒品，无任庆忭之至。


○為邊務事 【 邊務】

未臨大敵須得整暇有餘此疏正非近來將帥可及

照得榆林一帶、二十五營堡、東西縈迂二千餘里、額設官軍兩班守備、每班不過一萬二千五百員名、在在無險可據、因為阿羅出等熟知鄉道、自成化五年以來、秋冬則舉眾為寇、春夏則潛退河套、近邊軍民、多被搶虜近裏軍民、因之不安、仰賴　朝廷憫念陝西為中原安危所繫、延綏為陝西切近藩籬、添調京營并大同宣府寧夏甘凉陝西等處軍馬、通計數萬用勦前賊頒給銀兩、起倩陝西山西河南三處軍民或儹運、或借撥、或糴買、或預徵、或開中、或採打、多方設法整理糧料草束、以濟軍餉、軍民困苦、不可勝言、復議財力費耗、恐致他虞、止留大同宣府山西寧夏等處、并兩班軍馬。相機戰守、又於去春。料彼賊馬勞瘦。兵家勞逸之數正在于此暫將前項軍馬疏放休息以此兩年之間。糧料草束。僅可支持。即今黃河將開。臣等議得若使此賊即目盡數過河遁去。見在糧料草束。巳被費支殆盡。萬一不去。不惟瘡痍軍民。轉輸過勞抑且遠來客兵久暴於外乞　敕該部計議、合無趁今賊馬勞瘦。比照上年事體將大同宣府山西寧夏客兵。并本處頭班官軍。俱於本年正月終旬暫放休息。通行陝西山西河南三布政司上、緊整理。今次奏討糧草、該部仍與右都御史王越面議。將來或增兵搜勦。或照舊防守。至本年六月初旬。賊馬漸肥之時。通行星夜前來早畢其事此則我逸而彼勞若前項休息月日遇有小寇俱令本處軍馬相機戰守若是大舉入寇。不拘前限。一面催取附近山西寧夏。并大同宣府軍馬。兼程前來策應。一面奏報。令王越星馳前來。用濟緊急。無事之時。令官軍牧放馬匹。量支銀兩。以償草價。此外預料不盡事宜、又在臨期處置、


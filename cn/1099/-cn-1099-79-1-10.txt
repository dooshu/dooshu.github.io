○弭災革弊疏 【 弭災革弊】

一畿內百姓之害、凡壇場合用純黑馬贏。例行太僕寺于寄養孳牧馬內揀選。送御馬監交收。鄉戶因非土產。皆役托積年攬戶。每馬一匹。用銀七八十兩。驘用四五十兩。人戶遇派此役。無不傾蕩家業。鬻及男女。今宜預備寔數。每馬一匹。定與價銀十五兩。驘十兩。于太僕寺原貯馬價支給。送本監自行收買。一裏河軍民之害。南京每年運送各項物料、并竹馬板枋馬槽篩簸等物赴京、及回南京、內臣帶回空箱包袱并運去內官衣帽等項。多者帶船至二三十隻。以一船計之。自儀真至京。換夫地方十九處。雇夫銀無慮五六十兩。而官要幫錢。甲夫自給。不在其內。若齎有軍衞有司關文。則大小衙門皆受其害。宜行南京兵部查勘。每年來京船所載。某物可以從權減省。某物可以在京自造。其回南京內臣每人止撥與船一隻若官物數多。騐物撥與。不許泛濫奏討。及奏內擅開軍衞有司字樣。


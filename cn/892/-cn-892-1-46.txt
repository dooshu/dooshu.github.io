诗集卷四十六　古今体诗六十五首


春帖子词


皇帝阁六首


其一

霭霭龙旗色，琅琅木铎音。数行宽大诏，四海发生心。

其二

旸谷宾初日，清台告协风。愿如风有信，长与日俱中。

其三

草木渐知春，萌芽处处新。从今八千岁，合抱是灵椿。

其四

圣主忧民未解颜，天教瑞雪报丰年。苍龙挂阙农祥正，老稚相呼看藉田。

其五

昨夜东风入律新，玉关知有受降人。圣恩与解河湟冻，得其中原草木春。

其六

翰林职在明光里，行乐诗成拜舞中。不待惊开小桃杏，始知天子是天公。





太皇太后阁六首


其一

雕刻春何力，欣荣物自知。发生虽有象，覆载本无私。

其二

小殿黄金榜，珠帘白玉钩。一声双日跸，春色满皇州。

其三

仗下春朝散，宫中昼漏稀。两厢休侍御，应下读书帏。

其四

五日占云十日风，忧勤终岁为三农。春来有喜何人见，好学神孙类祖宗。

其五

共道十年无腊雪，且欣三白压春田。尽驱南亩扶犁手，稍发中都朽贯钱。

其六

不独清心能省事，应缘克己自销兵。传闻塞外千君长，欲趁新年贺太平。





皇太后阁六首


其一

宝册琼瑶重，新庭松桂香。雪消春未动，碧瓦丽朝阳。

其二

瑞日明天仗，仙云拥寿山。倚兰春昼永，金母在人间。

其三

朝罢金铺掩，人间宝瑟尘。欲知慈俭德，书史乐青春。

其四

仙家日月本长闲，送腊迎春亦偶然。翠管银罂传故事，金花彩胜作新年。

其五

彤史年来不绝书，三朝德化妇承姑。宫中侍女减珠翠，雪里贫民得裤襦。

其六

边庭无事羽书稀，闲遣词臣进小诗。共助至尊歌喜事，今年春日得春衣。





皇太妃阁五首


其一

苇桃犹在户，椒柏已称觞。岁美风先应，朝回日渐长。

其二

甲观开千柱，飞楼擢九层。雪残乌鹊喜，翔舞下觚棱。

其三

孝心日奉东朝养，俭德应师大练风。太史新年瞻瑞气，四星明润紫宫中。

其四

九门挂月未催班，清禁风和玉漏闲。崇庆早朝银烛下，佩环声在五云间。

其五

东风弱柳万丝垂，的残梅尚一枝。茧馆乍欣蚕浴后，禖坛犹记燕来时。





夫人阁四首


其一

彩胜镂新语，酥槃滴小诗。升平多乐事，应许外庭知。

其二

细雨晓风柔，春深入御沟。已漂新荇没，犹带断冰流。

其三

扶桑初日映帘升，已觉铜瓶暖不冰。七种共挑人日菜，千枝先剪上元灯。

其四

雪消鸳瓦已流澌，风暖犀盘尚镇帷。缥缈紫箫明月下，璧门桂影夜参差。





端午帖子词


皇帝阁六首


其一

盛德初融后，潜阴未姤时。侍臣占《易》象，明两作重离。

其二

采秀撷群芳，争储百药良。太医初荐艾，庶草验蕃昌。

其三

微凉生殿阁，习习满皇都。试问吾民愠，南风为解无。

其四

西槛新来玉宇风，侍臣茗碗得雍容。庭槐似识天颜喜，舞破清阴作两龙。

其五

讲余交翟转回廊，始觉深宫夏日长。扬子江心空百炼，只将《无逸》鉴兴亡。

其六

一扇清风洒面寒，应缘飞白在冰纨。坐知四海蒙膏泽，沐浴君王德似兰。





太皇太后阁六首


其一

渐台通翠浪，暑殿转清风。帘卷东朝散，金乌未遽中。

其二

日永蚕收簇，风高麦上场。朝来耤田令，菰黍献时芳。

其三

舞羽诸羌伏，销兵万汇苏。只应黄纸诰，便是赤灵符。

其四

令节陈诗岁岁新，从官何以寿吾君。愿储医国三年艾，不作沉湘《九辩》文。

其五

忠臣谅节今千岁，孝女孤风满四方。不复巫阳占郢梦，空余仲御扣河章。

其六

长养恩深动植均，只忧贪吏尚残民。外廷已拜枭羹赐，应助吾君去不仁。





皇太后阁六首


其一

露簟琴书冷，雕盘饵新。深宫犹畏日，应念暑耘人。

其二

万岁菖蒲酒，千金琥珀杯。年年行乐处，新月挂池台。

其三

翠筒初裹楝，芗黍复缠菰。水殿开冰鉴，琼浆冻玉壶。

其四

秘殿扶疏夏木深，雨余初有一蝉吟。应将嬴女乘鸾扇，更助南风长棘心。

其五

上林珍木暗池台，蜀产吴包万里来。不独槃中见卢橘，时于粽里得杨梅。

其六

闵楚遗风万古情，沅湘旧俗到金明。翠舆黄伞何时幸，画鹢飞凫尽日横。





皇太妃阁五首


其一

午景帘栊静，薰风草木酣。谁知恭俭德，彩缕出亲蚕。

其二

雨细方梅夏，风高已麦秋。应怜百花尽，绿叶暗红榴。

其三

辟兵已佩灵符小，续命仍萦彩缕长。不为祈禳得天助，要令风俗乐时康。

其四

玉盆沉李滟清泉，金鸭嘘空袅细烟。自有梧楸障畏日，仍欣麦黍报丰年。

其五

良辰乐事古难同，绣茧朱丝奉两宫。仁孝自应禳百沴，艾人桃印本无功。





夫人阁四首


其一

肃肃槐庭午，沉沉玉漏稀。皇恩乐佳节，斗草得珠玑。

其二

节物荆吴旧，娱游禁掖闲。仙风随画箑，拜赐落人间。

其三

五彩萦筒秫稻香，千门结艾鬓髯张。旋开宝典寻风物，要及灵辰共祓禳。

其四

欲晓铜瓶下井栏，铿锽金殿发清寒。似闻人世南风热，日上墙东问几竿。





兴龙节集英殿宴口号


臣闻帝武造周，已兆兴王之迹；日符祚汉，实开受命之祥。非天私我有邦，惟圣乃作神主。仰止诞弥之庆，集于建丑之正。瑞玉旅庭，爰讲比邻之好；虎臣在泮，复通西域之琛。式燕示慈，与人均福。恭惟皇帝陛下睿思冠古，濬哲自天。焕乎有文，日讲六经之训；述而不作，思齐累圣之仁。夷夏宅心，神人协德。卜年七百，方过历以承天；有臣三千，咸一心而戴后。彤庭振万，玉座传觞。诵干戈载戢之诗，作君臣相悦之乐。斯民何幸，白首太平。猥以微生，亲逢盛日。始庆猗兰之会，愿赓《击壤》之音。下采民言，上陈口号。

凛凛重瞳日月新，四方惊喜识天人。共知若木初升旦，且种蟠桃莫计春。请吏黑山归属国，给扶黄发拜严宸。紫皇应在红云里，试问清都侍从臣。





又兴龙节集英殿宴口号


臣闻天所眷命，生而神灵。惟三代受命之符，萃于兹日；实万世无疆之福，延及我民。候南极之祥辉，交北邻之瑞节。同趋镐燕，争颂华封。恭惟皇帝陛下稽古温文，乘乾刚粹。体生知而犹学，藏妙用于何言。故得六圣承休，三灵眷佑。德隆星晷，齐六符而泰阶平；河行地中，锡九畴而彝伦正。属诞弥之令旦，履长发之嘉祥。夙设九宾于庭，遍舞六代之乐。日无私于临照，葵藿自倾；天有信于发生，勾萌必达。臣等滥尘法部，获造彤墀。下采民言，得三万里之谣诵；登歌寿斝，以八千岁为春秋。不度芜音，敢进口号。

风卷云舒合两班，曈曈瑞日映天颜。观书已获千秋镜，积德长为万岁山。腊雪未消三务起，壬人不用五兵闲。相逢父老争相贺，却笑华胥是梦间。





坤成节集英殿宴口号


臣闻视履考祥，既占怀月之梦；对时育物，必有继天之功。方大火之西流，属阴灵之既望。帝于是日，诞降仁人。意使斯民，咸归寿域。共庆千秋之遇，得生二圣之朝。式燕示慈，与民同乐。恭惟皇帝陛下文思天纵，濬哲生知。力行汤、禹之仁，常恐一夫之不获；躬蹈曾、闵之孝，故得万国之欢心。恭惟太皇太后陛下道契天人，德超载籍。知人则哲，盖帝尧之所难；修己安民，虽虞舜其犹病。风云从而万物睹，日月照而四时行。自然动植之咸安，莫知天地之何力。三宫交庆，群后骏奔。宝邻通四牡之欢，航海致重译之赆。洞庭九奏，始识咸池之音；灵岳三呼，共献后天之祝。臣等叨居法部，辄采民言，上渎宸聪，敢陈口号。

三朝遗老九门前，又见承平大有年。文母忧勤初化俗，曾孙仁孝已通天。史书元祐三千牍，乐奏坤成第一篇。欲采蟠桃归献寿，蓬莱清浅半桑田。





斋日口号


旋复阴阳，配五支于六干；诞弥岁月，与元日为三申。神后降庆于当年，曾孙效诚于兹旦。不烦巧力，自契真符。道俗谣，天人协应。太皇太后陛下功高任、姒，德配唐、虞。上推顾托之心，下布仰成之政。宝慈与俭，蹈光宪之成规；却狄安邦，袭武烈之余庆。三朝顺履，万寿维新。虽绛县之老人，难穷甲子；如楚南之灵木，莫计春秋。臣贱等草茅，心倾葵藿。采民讴于《击壤》，效乐语之陈诗。

娲皇得道自神仙，金母长生不计年。甲子曾逢三朔旦，岁星行看两周天。消兵渐觉腰无犊，种德方知福有田。彤管何人书后会，椒花椿颂一时编。





集英殿春宴口号


臣闻人和则气和，故王道得而四时正；今乐犹古乐，故民心悦而八音平。幸此圣朝，陶然化国。饬三农于保介，维莫之春；兴五福于太平，既醉以酒。恭惟皇帝陛下乘乾有作，出震无私。宪章六圣之典谟，斟酌百王之礼乐。天方祚于舜孝，人已诵于尧言。故得彝伦叙而水土平，北流轨道；壬人退而蛮夷服，西旅在庭。稍宽中昃之忧，一均湛露之泽。方将曲蘖群贤而恶旨酒，鼓吹六艺而放郑声。虽白雪阳春，莫致天颜之一笑；而献芹负日，各尽野人之寸心。臣猥以贱工，叨尘法部，幸获望云之喜，敢陈《击壤》之音。不揆芜才，上进口号。

万人歌舞乐芳辰，长养恩深第四春。令下风雷常有信，时来草木岂知仁。璇玑已正三阶泰，玉琯初知九奏均。更欲年年同此乐，故应相继得元臣。





紫宸殿正旦口号


臣闻行夏之时，正莫加于人统；采周之旧，王方在于镐京。惟吉月之布和，休庶工而未作。使华远集，邻好交修。萃簪笏于九门，来车书于万里。将兴嗣岁，以乐太平。恭惟皇帝陛下躬履至仁，诞膺眷命。法天地四时之运，民日用而不知；传祖宗六圣之心，我无为而自化。九德咸事，三年有成。始御八音之和，以临元日之会。人神相庆，夷夏来同。臣等忝与贱工，得亲壮观，知舆情之愿颂，顾盛德之难形。不度荒芜，敢进口号。

九霄清跸一声雷，万物欣荣意已开。晓日自随天仗出，春风不待斗杓回。行看菖叶催耕耤，共喜椒花映寿杯。欲识太平全盛事，振振鹓鹭满云台。





集英殿秋宴口号


臣闻天无言而四时成，圣有作而万物睹。清净自化，虽仰则于帝心；岂弟不回，亦俯同于众乐。属此九秋之候，粲然万宝之成。吾王不游，何以劳农而休老；君子如喜，则必大烹以养贤。恭惟皇帝陛下孝通神明，仁及草木。行尧禹之大道，守成康之小心。华夷来同，天地并应。以为福莫大于无事，瑞曷加于有年。南极呈祥，候秋分而老人见；西夷慕义，涉流沙而天马来。嘉与臣工，肃陈燕俎。礼元侯于三夏，谐庶尹于九成。宣示御觞，耸近臣之荣观；胪传天语，溢两庑之欢声。臣等亲觏昌辰，叨尘法部，采谣言于《击壤》，助矇瞍之陈诗。仰奉威颜，敢进口号。

霜霏碧瓦尚生烟，日泛彤庭已集仙。霭霭四门多吉士，熙熙万国屡丰年。高秋爽气明宫殿，元祐和声入管弦。菊有芳兮兰有秀，从臣谁和《白云》篇。





黄楼口号


百川反壑，五稼登场。初成百尺之楼，适及重阳之会。高高下下，既休畚锸之劳；岁岁年年，共睹茱萸之美。恭惟知府学士，民人所恃，忧乐以时。度余力而取羡材，因备灾而成胜事。起东郊之壮观，破西楚之淫名。宾客如云，来四方之豪杰；鼓钟殷地，竦万目之观瞻。实与徐民，长为佳话。

一新柱石壮严，更值西风落帽辰。不用游从夸燕子，直将气焰压波神。山川尚绕当时国，城郭犹飘广陌尘。谁凭阑干赏风月，使君留意在斯民。





赵倅成伯母生日口号


昔年占梦，适当重九之佳辰；今日献香，愿祝大千之遐算。庆妇姑之同日，杂茱萸以称觞。杀鸡已效于庞公，剪发敢资于陶母。但某叨居乐部，忝预年家。不度芜材，上尘口号。

今朝寿酒泛黄花，郁郁葱葱气满家。愿得唐儿舞一曲，莫嫌国小向长沙。





王氏生子口号


人中五日，知织女之暂来；海上三年，喜花枝之未老。事协紫衔之梦，欢倾白发之儿。好人相逢，一杯径醉。伏以某人女郎，苍梧仙裔，南海贡余。怜谢端之早孤，潜炊相助；叹张镐之没兴，遇酒辄欢。采杨梅而朝飞，擘青莲而暮返。长新玉女之年貌，未压金膏之扫除。万里乘桴，已慕仲尼而航海；五丝绣凤，将从老子以俱仙。东坡居士尊俎千峰，笙簧万籁。聊设三山之汤饼，共倾九酝之仙醪。寻香而来，苒天风之引步；此兴不浅，炯江月之升楼。

罗浮山下已三春，松笋穿阶昼掩门。太白犹逃水仙洞，紫箫来问玉华君。天容水色聊同夜，发泽肤光自鉴人。万户春风为子寿，坐看沧海起扬尘。





寒食宴提刑口号


良辰易失，四者难并；故人相逢，五斗径醉。况中年离合之感，正寒食清明之间。时乎不可再来，贤者而后乐此。恭惟提刑学士才本天授，学为人师。事业存乎斯民，文章盖其余事。望之已试于冯翊，翁子暂还于会稽。知府学士接好邻邦，缔交册府。莫逆之契，义等于天伦；不腆之辞，意勤于地主。力讲两君之好，可无七字之诗？欲使异时，传为盛事。

云间画鼓叠春雷，千骑寻芳戏马台。半道已逢山简醉，万人争看谪仙来。淮西按部威尤凛，历下怀仁首重回。还把去年留客意，折花临水更徘徊。






谢遣官郊饯疏


兹臣蒙准给假。先于十一日，诣文华殿面辞。今日出城就道，伏蒙圣恩特遣司礼监太监张宏，饯送于郊外。又赐臣甜食二盒，干点心二盒。臣谨望阙叩头祗领。即时启行去讫。

重臣衔命，宠赐宾筵，尚食分珍，光生祖道。仰圣情之缱绻，荷帝赉之骈蕃。往昔所希，冒叨愈甚。徂途日远，躬跋涉以星言；魏阙天高，望云霄而雨涕。臣无任感戴瞻恋之至。

（奉圣旨：览卿奏谢，朕知道了。礼部知道。）






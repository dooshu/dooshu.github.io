阎宝


阎宝，字琼美，郓州人也。少为朱瑾牙将，瑾走淮南，宝降于梁。梁太祖时，为诸军都虞候，常从诸将征伐，未尝独立战功。至末帝时，以宝为保义军节度使。贞明三年，贺德伦以魏博降晋，晋军攻下洺、磁、相、卫，移兵围邢州。末帝遣捉生都指挥使张温将五百骑救宝，温至内黄，遇晋军，乃降晋。晋遣温将所降梁军至城下招宝，宝遂降晋。晋王拜宝检校太尉、同中书门下平章事，领天平军节度使、东南面招讨使，位在诸将上。梁、晋战胡柳，晋军败。庄宗欲引兵退保临濮，宝曰：“夫决胜料势，决战料情，情势既得，断在不疑。今梁兵窘蹙，其势可破；胜而骄怠，其情可知。此不可失之时也。”庄宗谢曰：“微公，几败吾事。”乃整军复战，遂败梁兵。十八年，晋军讨张文礼于镇州，以宝为招讨使。明年三月，宝战败，退保赵州。惭愤发疽卒，追赠太师。晋天福中，追封太原王。






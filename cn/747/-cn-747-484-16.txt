○中书门下贺元和殿甘露降表

臣某等言：“今日中使某乙至，奉宣进止：示臣等元和殿甘露降於梧桐丁香树者。”谨按《孝经》援神契曰：“王者德至天，则甘露降。”《孙氏瑞应图》曰：“王者和气茂，则降於草木。”伏惟陛下圣德感通，殊祥允集。当长嬴之月，下顺人心；降穆清之中，上昭天意。太和阴骘，灵液潜滋。屑玉缀珠，团枝泫叶。质同雪白，味若饴甘。洒珍木以相鲜，激繁香而合发。虽轩邱颂瑞，汉史纪年，徒习前闻，岂如目睹？此皆协气旁达，天休合符。凡在怀生，不胜大庆。臣等谬居枢要，倍万欢诚，无任欣踊跃之至！谨奉表陈贺以闻。


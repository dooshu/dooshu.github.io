○昭夷子赵氏碣颂

昭夷子讳元亮（一无亮字），字贞固，汲人也。本居河闲，代为大儒。至祖，尤博雅耽道，隋徵八学士，与同郡刘焯俱至京师，补黎阳郡长，始居汲焉。有二子：礼舆、礼辕，舆官至临颍县丞，辕为校书郎，并著名当代。昭夷即礼舆季子也。元精冲懿，有英雄之姿，学业不常师，志在遐远。年二十七，褐衣游洛阳，天下名流，翕然宗仰。群蒙以初筮求我，昭夷以元毂发机，故蓬居穷巷，轩冕结辙。时代议迫厄，不容其高，屈身泥蟠，求禄下位，为幽州宜禄县尉。到职逾岁，默然无言，唯采药、弹琴咏尧舜而已。州将郡守穆然承风，君之道标浩如也。因巡田入陇山，见乌支丹穴，密有潜遁之意。苍龙甲（一作丙）申岁，在大梁遭命不造，发疾而卒，时四（一作三）十九。呜呼哀哉！天下士人闻之，知与不知，莫不为之垂涕，盖伤其有济时之量，而无长驻之年。夫上德道全，器无不顺；中庸以降，才好则偏；有张也之庄，无展也之道；好由也之勇，缅回也之仁；侈宰予之言，遗澹台之行；务端木之智，忘甯武之愚：或正而不奇，或达而过杂。君独五味足，六气和，通众贤之兼，畅群才之大适，虽不至於圣道，其殆庶乎！故人无闲言，物饱其义。吾尝论人事有十，君得其九，一不至者，命也夫！於戏！名闻天下，而不达於堂上；智周万物，而不适乎一人也。其时欤？其事欤？

君故人居沙门释法成、嵩山道士河内司马子微、终南山人范阳卢藏用、御史中丞钜鹿魏元忠、监察御史吴郡陆馀庆、秦州长史平昌孟诜、雍州司功太原王适、洛州参军西河宋之问、安定主簿博陵崔璩，咸痛君中夭，鼎饪不实，百供祀德，故老或云。以为名者德之表，谥者行之迹，君囊括代道，位屯时艰，困乎О，光景不耀，共稽骘旧行，考谥定名，问於元蓍，象曰明夷于明夷。昔叹才位不兼，大运有数，尝哀时命，而作颂云。诸公以余从君之游最久，故秉翰参议，其颂曰：

天道宏运兮物各有时，匪时不生，匪运不成。昔者元精回，阳九滔灾，大人感生，尧禹恢能。阴阳既和，元帝传家。五百数终，桀骜暴邪。子乙提运，水火革明。匪贤不昌，尹阿衡。六百运徂，受始淫狂。西伯考元，历在躬昌。匪雄不决，匪谋不臧。姜牙皓眉，实逢其良。投钓指麾，奄有八荒。周有天下，七百馀年。太公之後，不闻大贤。岂无仲尼？负道周旋。无势一挈，无土一廛。然则大运之所来，时哉时哉！时隘业隘，运巨功巨。苟非其时，草木为伍。昭夷作颂云尔，又尝著《汲人墨记》，言变化之事。且曰请尔灵龟，永晏息乎浩初。


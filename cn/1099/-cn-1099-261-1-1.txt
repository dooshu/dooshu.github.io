○答馬廵撫書 【 逃軍改編】

逃軍許其自首、隨處收捕一節、向嘗請教于思質公、而公之論尤更明快直截、僕輩亦同此意、葢與其逃而無用。不若就近補之。猶得一軍之用也。既而思之、深有未便者、苦寒磽确之地、人甚不樂居、嚴法羈管、嚴法清勾、然猶住者多逃、而逃者不獲、若逃軍即許改編此駁甚妙則雖素不逃之軍亦孰不逃焉以冀改編樂地乎。是今日逃軍之補見役。所以釀成異日見役者之作逃軍也。竊恐利少而害多矣。是以不敢便宜區處。亦不敢遽有題請。只將狀發與縣官、而曰務須不失開誘首逃之初意、亦不墮猾軍規避之私心、使具由上請尊裁、惟公一為處分、自當去其利而收其害也、


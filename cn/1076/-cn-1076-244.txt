卷二百四十四

钦定四库全书

历代名臣奏议卷二百四十四

明　杨士奇等　撰

荒政

宋仁宗时起居舍人同知谏院司马光论荒政劄子曰臣窃惟淮南两浙今岁水灾民多乏食往往羣辈相聚操执兵仗贩鬻私盐以救朝夕至有与官军拒鬭相杀伤者若浸淫不止将成大盗朝廷不可不深以为忧盖由所司榷之太急故抵冒为奸臣闻周礼以荒政十有二聚民近者朝廷略以施行惟舍禁除盗贼二者似未留意今赤子冻馁滨於沟壑奈何尚与之争锱铢之利岂为民父母之意哉臣谓陛下宜戒谕职司使明体朝意稍弛盐禁而严督盗贼缓课利不充之罚急羣行剽劫之诛废告捕私盐之赏旌讨擒强暴之功弃聚敛之小得保安全之大福除恶於纎介弭乱於未形最策之得者也

张方平上仓廪论曰臣闻古者民三年耕则余一年之食九年耕则有三年之畜通三十年而有九年之积丰年补败虽累凶年民弗之病然後德化流洽礼乐兴焉此三代之盛平土分民富庶而教之本也周衰经界失叙生业不平则有权谋之臣通变之士调盈虚之数修轻重之术以制国用均民财若夷吾之准平李悝之平籴汉桑弘羊之均输耿寿昌之常平下至隋氏义租唐人社仓之制是皆便物利民济时合道安人之仁政为国之善经也孟子曰犬彘食人之食而不知检野有饿殍而不知发人死则曰非我也岁也是何异於刺人而杀之曰非我也兵也是知蓄委者国之大本敛发者政之大平饥穰者天之常行备预者人之所及者也故万室之邑必有万锺之藏千室之邑必有千锺之藏而人君御之以准然後民有所恃也国家之承平六十年矣漕引东南之粟以输太仓卷地无余常若不逮而仅充兵食边塞之积鲜及兼年强家之藏旧不接新贫人之饷朝不继暮不幸而有凶旱水溢之灾民立匮竭国无以振救老弱转死相枕沟壑方骇而图之强发私廪千里转馈重为劳费官民皆扰不亦谋之末乎比者赦书有谕州县使立义仓之言徒有空文而无画一之制于兹三年天下皆无立者凡今之俗苟且因循严令坚约犹复违慢为民兴利岂易其人有位者无心有心者无位在上可行者务暇逸而从苟且在下乐行者或牵束而不得专以故民间利不克时兴害不得时去积成弊蠧以及丧败又凡事体兴立实艰隳坏孔易或谋以为利而转以为害彼义租社仓者齐隋唐氏既尝为之矣始为百姓储备之道终为僻君淫侈之费是於籍外更生一调也诚国家规前代之善策为齐人之大计明立条式权其敛出令天下之县各於逐乡筑为囷廪於中户已上为之等级课入糓麦其输入之数视岁薄厚为之三品县掌其籍乡吏守之遇岁之饥发以振给小饥则约小熟之所敛中饥则约中熟之所敛大饥则约大熟之所敛专自县乡检校之无使州郡计司侵取杂用焉此则收自优户穰岁之有余散於贫人凶年之不足不使兼并贾人挟轻资藴重积筦其利以豪夺於吾人此其协於大易裒多益寡称物平施之义符於周官党使相救州使相賙之法契诗人京坻之颂应时令振乏之理使民足而知顺让益归於本业诚为国之大事也谨论

起居舍人知谏院范镇论民力困敝劄子曰臣窃闻陛下每遇水旱或时变灾必露立向天痛自刻责尽精竭虑无所不至尧舜用心亦不过是然愿陛下稍推广之推广之术在於使官吏称职民力优裕而已今民力困甚而朝廷取之不已是官吏不称职使陛下忧勤於上而人民愁苦於下也伏见国家用调责之三司三司责之转运使转运使责之州州责之县县责之民至民而止民竭其力以佐公上而自用不得足则怨嗟之气干戾天地此水旱变灾所以作也愿陛下推前忧勤之心明诏中书枢密大臣使考求祖宗朝及天圣中兵数与官吏之数与天下赋入之数斟酌损益立为条章上下遵守则国用有常国用有常则民力有余陛下虽高拱深居无所事而天地之和至矣又何忧水旱灾变之患而躬自刻责如此其劳乎臣居尝念此至熟今蒙陛下选任不敢不自竭尽然亦不敢远引前古难行之事所陈惟祖宗时及天圣中陛下躬亲之政伏惟留神采择

镇又奏流民乞立经制状曰臣伏见今岁无麦苗朝廷为放税免役及以常平仓军储仓拯贷存恤之恩不为不至矣然而人民流离父母妻子不能相保者平居无事时不少寛其力役轻其租赋岁虽大熟使民不得终岁之饱及一小歉故虽加重施固已不及事矣此无它重敛之政在前也今特一谷不熟尔而流民如此就使九谷皆不熟朝廷将如之何臣窃以水旱之作由民之不足而怨民之不足而怨由有司之重敛有司之重敛由官冗兵多与土木之费广而经制不立也又闻许汝郑等蝗蝻复生蝗蝻之生亦由贪政之所感也天意以为贪政之取民犹蝗蝻之食苗故频年生蝗蝻以觉悟陛下也春秋鲁宣公十五年秋初履亩冬蝝生说者以为缘履亩而生此所谓贪政之感也国家自陕西用兵增兵以来赋役烦重及近年不惜高爵重禄假借匪人转运使复於常赋外进羡钱以助南郊其余无名敛率不可胜计此皆贪政也贪政之发发於掊克暴虐此民所以怨也所以干天地之和也水旱之所以作也臣前此言官冗兵多民困者屡矣未蒙报下伏乞陛下?大臣检臣前所上章考今官数兵数与赋入之数立为经制又罢土木之费使民得足食而少休息则天地之和至矣古人言太平者止於民之足食也今诚能立经制省官与兵节土木之费使民足食陛下高拱深居而太平可坐致顾陛下责任大臣何如耳

知制诰刘敞上奏曰臣伏见城中近日流民衆皆扶老携幼无复生意问其所从来或云久旱耕种失业或云河溢田庐荡尽窃闻圣慈悯其如此多方救济此诚陛下为民父母之意足以感动羣心臣犹谓但可寛眼前之急而已非救本之术也譬如良医疗病必先审其病病源不除强食无益今百姓之病已可见矣父子兄弟不能相保鳏寡孤独不能自存强者流转弱者死亡所以致此者其源在水旱也所以致水旱者其本在隂阳不和也所以致隂阳不和者其端在人事不修也然则三公之职主和隂阳而议臣之任主明天人陛下何不责三公以其职使之陈隂阳不和之理询议臣以其学使述天人相与之际参之圣心以观今日政事若陛下所委任皆已得人所施为皆已应天则水旱者盖无妄之灾不足忧矣若天人之际少有不合岂得安然坐视其病心知其源不思救之哉臣言似迂其理实切今羣臣为陛下谋者不过煮粥粜米名为救济其实亦欲欺聪明自解免而已非谋国之体也又今天气当暑反寒率多常风雨泽愆候秋成不可必愿陛下速思所以救其本者召致和气无令圣心重增焦劳则天下幸甚敞知永兴军又奏曰臣奉?知永兴兼一路安抚使窃闻关中今岁颇旱百姓艰食已有流移入汝邓诸州者若不多方赈恤恐成凋瘵欲乞契会诸州仓廪量留三年军储外贷与贫下百姓令逐县结保等第支借候岁熟日准数还官一则接济困乏免令逃散二则以新换陈不乏军储三则流布恩惠固结民心又闻同华诸州向来虽旱近稍得雨所种宿麦皆已在地但比至麦熟日月尚远恐百姓阙之不能待之所以急须赈济救其性命伏乞断自圣衷行之不疑其已流散入汝邓诸州者亦乞下所属州县特加存恤或简别护送令各还乡里则贫下无失业之恨缘臣赴任在近若蒙开允乞降指挥付臣施行

宋祁上奏曰窃闻山东关中京西河北去冬无雪宿麦稀种居者愁困去者流离緜春跨夏搏手无望朝廷虽切?长吏漕运籴粟然而财用久屈仓廪半空仅能济军何暇及物今州县惟中户以上尚且怀土以待有秋而繇役百端科率千计必不可损须出於人以臣料之私蓄有涯官用无际岁既未足民胡得安陛下若不旷然垂恩有以大慰其意则蚩蚩之衆饥弱者就死强恶者为盗盗贼既广讨捕必严兵盗相拏邦国深患臣愚以为方今艰食之际其灾伤州县且诏豫减今年秋夏二税安集居民无令力农更失生业推主上之惠慰黎人之心羣心苟和不逞自息权救时急深适事宜祁又上奏曰去年江淮二浙稻收七八而淮南饥疫之後户口寖衰县无完村村无全户才足自赡罔能及它惟有江浙二方天下仰给臣以为京师禁旅近数十万三年之蓄不可不备去年国家垂悯南土遘兹洊饥减漕粟之常科轸斯人之艰食上恩虽美邦计未充且足食足兵乃可治国我仓我庾所以为人夫江淮漕运之司输米上供已有定数若更多取则官司不供故臣愿陛下明下诏书募民能入米京师者倍价而籴三分其价一分给钱二分则以方榷茶准其直而与之商旅利於化居吏卒缓於程督如此则仓廪实京师盛郡国安矣如允所请乞付外详议

英宗治平元年知谏院司马光又言蓄积劄子曰臣闻国以民为本民以食为天国家近岁以来官中及民间皆不务蓄积官中仓廪大率无三年之储乡村农民少有半年之食是以少有水旱则公私穷匮无以相救流移转徙盗贼并兴当是之时朝廷非不以为忧及年谷稍丰则上下之人皆忘之矣此最当今之深弊也先帝时臣曾上言乞将诸路转运使及诸州军长吏官满之日仓廪之实比於始至增减多少以为黜陟又令民能力田积谷者皆不以为家赀之数欲为国家力救此弊自後不闻朝廷施行今岁开封府界南京宿亳陈蔡曹濮济单等州霖雨为灾稼穑之田悉为洪荒百姓羸弱者流转它方饿死沟壑强壮者起为盗贼吏不能禁朝廷欲开仓赈贷则军储尚犹不足何以赈民欲括取於蓄积之家则贫者未能赈济富者亦将乏食又使今後民间不敢蓄积不幸复有凶年则国家更於何处取之此所以朝廷虽寒心销志亦坐而视之无如之何者也臣窃思之盖非今日有司之罪乃曏时有司之罪也往者不可及来者犹可追陛下不於今日特留圣心速救此弊丰凶之期不可豫保若向去复有水旱螟蝗之灾饥馑相仍甚於今年则国家之忧何所不至乎臣又闻平籴之法必谨视年之上下故大熟则上籴三而舍一中熟则籴二下熟则籴一使民适足价平则止少饥则发小熟之所敛中饥则发中熟之所敛大饥则发大熟之所敛而粜之所以取有余而补不足也今开封府及京东京西水灾之处放税多及十分是大饥之岁也官吏往往更行收籴所给官钱既少百姓不肯自来中粜则遣人编拦搜括无以异於寇盗之钞刼是使有谷之家愈更闭塞不敢入市谷价益贵人不聊生如此非独天灾亦由吏治颠错之所致也臣愚欲望朝廷检会臣前次及今来所奏事理更加详酌择其可者少赐施行指挥开封府界及京东京西灾伤州军见今官中收籴者一切止住其有常平广惠仓斛斗之处按籍置历出粜赈贷先救农民告谕蓄积之家许行出利借贷与人候丰熟之日官中特为理索不令逋欠其河北陕西河东及诸路应丰稔之处委转运司相度谷价贱者广谋收籴价平即止如本路阙少钱物即委三司於它处擘画那移应副仍自今以後乞朝廷每年谨察诸路丰凶之处依此施行臣窃料有司必言官无闲钱可以趂时收籴臣伏见国家每遇凶荒之岁缘边屯军多处常用数百钱籴米一斗若用此於丰稔之岁可籴一硕不知有司何故於凶荒之岁则有钱供亿至丰稔之岁则无钱也此无它故患在有司偷安目前以俟迁移进用不为国家思久远之计而已故臣惟愿陛下深留意二年光又言钱粮劄子曰臣近蒙恩给假至陕州焚黄窃见缘路诸州仓库钱粮例皆阙絶其官吏军人料钱月粮并须逐旋收拾方能支给窃料其余诸州臣不到处亦多如此臣闻国无三年之蓄曰国非国今窘竭如此而朝廷曾不以为忧若不幸有水旱蝗蝻方数千里如明道康定之时加之边鄙有急兴兵动衆不知朝廷何以待之臣伏见陈许颍亳等州止因去秋一次水灾遂致骨肉相食积尸满野此非今日官吏之罪乃曏时官吏之罪也何则曏时丰稔之岁其人但务偷安不为远虑粟麦至贱不能储蓄及至凶荒之际官私俱竭上下狼狈何由相救虽使桑羊刘晏复生亦无如之何也今春幸而得雨麦田有望朝廷已置饥馑之事於度外不复以储蓄为意矣万一天下州县复有灾伤则何以异於陈许颍亳之民也若饥馑相继盗贼必兴此岂可不早为之深虑乎臣愚伏望陛下於天下钱谷常留圣心特降诏书明谕中外应文武臣寮有熟知天下钱谷利害能使仓库充实又不残民害物者并许上书自言陛下勿以其人官职之疎贱文辞之鄙恶一一略加省览择其理道稍长者皆赐召对从容访问以方今食货俱乏公私皆困何故而然如何擘画可使上下丰足若其言无可取者则罢遣而已有可取者即为之施行仍记録其姓名置於左右然後选其材干出羣者以为转运使副判官及三司使副判官仍每至年终令三司撮计在京府界及十八路钱帛粮草见在都数闻奏以之比较去年终见在都数若增羡稍多即令勘会如别无奸巧欺谩及非理赋敛而致增羡其当职之人宜量行褒赏累经褒赏者即别加进用若减耗稍多即令诘问如别无大故灾伤及添屯军马而致减耗其当职之人宜量行责罚累经责罚者即永从黜废诚能如此行之不懈数年之後可使天下仓皆有余粟库皆有余财虽有水旱蝗蝻之灾及边鄙有急皆不足忧也

英宗时起居注韩维论救济饥民劄子曰臣窃闻今春畿甸及京西州郡百姓饥死者甚衆访闻盖是州县官不早为体察存养致百姓流去本土转更失所所至州县既无储蓄之备比至劝诱人户及奏闻朝廷得物救济流民已是饥困又处置散给饭粥或失所宜便致枉害人命近闻河北京东两浙诸郡被水灾者不少若止因循旧体必定百姓复罹此祸伏望圣慈特降诏书丁宁戒?诸路转运提刑及州县官吏上下公共询问饥困之人早为振赡毋令流散不幸转徙者转运提刑为差官引导令就州军多方救养仍具施行次第闻奏朝廷至时遣使察视其当职官吏有善设术略使居者不至於流徙流者不至於殍亡仍议以户口人数量立赏格不如诏者议罚亦准之所冀劝督官吏宣力为民拯其艰危以副陛下好生之意

维又乞亲谕使人救济饥民状曰臣窃闻去年开封府界并陈蔡许颍等州例各不熟入春以来民困尤甚朝廷虽发仓廪转米谷以加振赡而死者不可胜数其甚者至於遗弃幼穉号哭道路骨肉之间自相噉食殭尸暴骸所在狼籍闻之可为伤痛臣日夜思念盖振救之道有所未尽以及於此州县米谷之不积一也官吏无恤民之心二也饲养失处置之宜三也朝廷虽发仓廪而陛下未尝亲谕恻怛之意遣使临视四也羣议籍籍窃怪陛下勤政爱民日昃不倦至於细务莫不曲加处分而於此事未闻德音有所矜恤意者陛下未知其详欤臣闻羣议且久每欲上闻以越职为惧而止今前去二麦尚有数月而死者日广臣诚不忍陛下赤子遭遇仁圣之君不得蒙被其泽而无告以死臣虽越职得罪犹不敢避也伏望圣慈特诏执政择爱民干事之吏十数辈召见便坐喻以忧劳愍伤之意令分使州县察视流民先具见存及死亡之数与即今救济之状以闻然後与转运提刑知州通判等同共疾速商量如何处置救养可以全活民命比至麦熟合用米粮几何如何营救不至絶乏不幸死者所在官为掩瘗毋得暴露凡此诸事皆许入马铺驰奏陛下与二府大臣朝夕图议苟国家之力可及之者无不为也如此则庶几斯民渐有生路不然三四十万之衆至四五月之间皆填沟壑矣臣闻天之所以佑命人君者将以牧民也君之所以享尊极者以有民为之下也民之所以欣戴其上者以能保安己也陛下即位之初宜有以固结天下之心而副天之所以佑命者无急於此也臣愿陛下力行之干冒天威臣无任涕泗激切之至

知河阳县陈襄乞抛降和籴小麦价钱状曰臣伏为本县民田瘠薄屡经灾旱今年夏秋阙雨五谷不收虽已依条检覆减放税租然中产之民已阙岁计待籴而食十有八九例以小麦青苖生举钱物一?之直只得二十余文兼并之家已获倍利尚被艰难举贷不得深虑来年起发春夫之际谷价腾涌贫窘之民转见不易臣窃见本州每岁抛降和籴小麦万数多是过时收籴每一?官支价钱不下九十文以上至一百二十文比之民间麦熟之时所直市价常多三四十文且以一州言之每岁所籴小麦一万余石即大支价钱三千余贯若京西一路枉费官钱亦为不少率无拯救之利秖益商贩之民臣今擘画欲乞转运司先於隔年抛降和籴小麦价钱数目下本州县依诸路放买紬绢条例於来年正月半已前预支与五等人户每小麦一?依麦熟时民间价例放六十文仍令十户结为一保各以上等人户充作保头连名具状逓相保委请领官钱至时只令户长依夏税期限催纳如此则不惟拯济贫匮之民兼亦省得和籴官钱不少臣所起请委是官民两利别无妨碍如允臣所奏乞下本路州军合系和籴斛?去处一例施行谨具状奏闻

神宗即位初御史中丞司马光乞访四方雨水疏曰臣窃见陛下近以久旱为灾分命使者徧祈岳渎靡神不举精诚感通甘雨降集诚中外之大庆然暑月暴雨多不广远臣窃虑四方州县尚有未沾足之处王者以天下为家无有远迩当视之如一不可使恻隐之心止於目前而已今者京城虽已得雨伏望陛下不可遽以为秋成可望怠於忧民凡内外臣寮有新自四方来者进对之际皆乞访以彼中雨水多少苗稼如何谷价贵贱闾阎忧乐互相参考以验虚实即可以开益陛下聪明日新盛德又使远方百姓皆知陛下烛见幽远无所遗忽衔戴上恩倾心归附又使州县之吏皆知陛下悯恤黎元留心稼穑不敢自恃僻远残民害物陛下一发德音而收此三善非独可以行之今日亦愿陛下永久行之诚天下幸甚

光又乞选河北监司赈济饥民疏曰臣窃见朝廷差官支拨粳米於永泰等门遇有河北路流民逐熟经过即大人每人支与米一斗小人支与米五升仰子细告谕在京难以住泊令速往近便丰熟州军存活者臣切思之如此处置欲以为恤民之名掩人耳目则仅可矣其实恐有损无益何以言之曏者或闻河北有人讹传京师散米者民遂襁负南来今若实差官散米恐河北饥民闻之未流移者因兹诱引皆来入京京师之米有限而河北流民无穷既而无米可给则不免聚而饿死如前年许颍二州是也今来苗既伤於旱蝗日益滋生秋田丰歉殊未可知一斗五升之米止可延数日之命岂能济饥馑之厄哉凡民之情见利则趋之见害则避之若京师可以住泊虽驱之亦不肯去若外州不可以存活虽留之亦不肯止固非数人口舌所能告谕故臣以为有损无益也臣闻民之本性怀土重迁岂乐去乡里舍其亲戚弃其丘壠流离道路乞丐於人哉但以丰稔之岁粒食狼戾公家既不肯收籴私家又不敢积蓄所收之谷随手糜散春指夏熟夏望秋成上下偷安姑为苟计是以稍遇水旱螽螟则餱粮已絶公私索然无以相救仰食县官既不能周假贷富室又无所得此乃失在於无事之时不在於凶荒之年也加之监司守宰多不得人视民之穷曾无矜悯增无名之赋兴不急之役吏缘为奸蠧弊百出民抟手计穷无以为生则不免有四方之志大意谓它处必有饶乐之乡仁惠之政可以安居遂伐其桑枣撤其庐舍杀其耕牛委其良田累世之业一朝破之相携就道若所诣之处复无所依使之进退失望彼老弱不转死沟壑壮者不起为盗贼将安归乎是以圣王之政使民安其土乐其业自生至死莫有离散之心为此之要在於得人以臣愚见莫若谨择公正之人为河北监司使之察灾伤州县守宰不胜任者易之然後多方那融斛?合使赈济本州县之民若斛?数少不能周徧者且须救土着农民各据版籍先从下等次第赈济则所给有限可以预约矣若富室有蓄积者官给印历听其举贷候丰熟日官为收索示以必信不可诳诱则将来百姓争务蓄积夫如此饥民知有可生之路自然不弃旧业浮游外乡居者既安则行者思返若县县皆然岂得复有流民哉臣曾上言王者以天下为家不可使恻隐之心止於目前而已此特河北流民路过京师者耳切闻其它灾伤之处流民亦为不少若臣言可采伏望圣慈依此行之

熙宁元年殿中侍御史里行钱顗上奏曰臣闻国之所以为国者以有民也民之所以为民者以有谷也国无九年之储不谓之有备家无三年之蓄必谓之不给有国有家者未始不先於储蓄也故管子曰仓廪实知礼节衣食足知荣辱此之谓矣臣窃见诸处农民虽力田畴不务蓄积一有水旱遂至狼狈深可恻悯臣谨按隋文帝开皇中曾令天下之人节俭输粟名为社仓行於当时民无饥馑此实济衆之良策也以臣愚欲乞於天下州县逐乡村各命依旧置社仓当丰年秋成之时只於上三等有田人户量出斛?以备赈济第一等不过三石第二等不过二石第三等不过一石或以乡或以村为额仍令衆人选择有物力一户充社仓甲头一年一替以所聚斛?藏置其家即具衆户实数申报所属官司判押为据或有损失亦仰甲头陪填贵免侵欺之弊若遇荒歉即尽数俵借於下等贫民听将来岁稔日官为索还依前入社仓收贮候聚及三年或无水旱即具存留所贵常有三年之备可免水旱一方之民且谷有贵贱岁有凶丰所敛至轻所济至博岁月稍久蓄积亦多纵值水旱之灾免致流亡之患伏乞指挥下诸路转运详酌施行

二年判汝州富弼论河北流民到京西乞分给田土劄子曰臣昨在汝州切闻河北流民来许汝唐邓州界逐熟者甚多臣以朝廷前许请射系官田土後却不令请射尽须发遣归还本贯臣访知流民必难发遣得回既已流移至此又却不得田土徒令狼狈道路转见失所遂专牒本州通判张恂立便往州界诸县流民聚处一一相度口数给与田土或自令樵渔采捕或计口支散官粟诸般捄济庶几稍可存活内只有给田一项违着朝廷後来指挥比欲奏候朝旨及为流民来者日益多深恐救恤稍迟转有死损遂且用上项条件施行去後方具奏闻寻准中书劄子奉圣旨一依奏陈事理其後来者即教不得给田候春暖劝谕令归上路後方知其余州军所到流民不拘新旧并只用原降朝旨尽不许给与田土臣其时以急於赴召不及再有奏陈自襄城县至南薰门共六程臣见沿路流民大小车乘及驴马駞载以至担仗等相继不絶臣每逢见逐队老小一一问当及令逐旋抄劄只路上所逢者约共六百余户四千余口其逐州逐县镇以至道店中已安下臣不见者并臣於许州驿中住却一日路上之人臣亦不见者比臣曾见之数恐又不下一二百户三二千口都约及八九百户七八千口其前後已过并今未来及有住唐邓蔡州等处臣所不见者又不知其数多少扶老携幼累累满道寒饥之色所不忍见亦有病而死者随即埋於道傍骨肉相聚号泣而去臣亲见而问得者多是镇赵邢洺磁相等州下等人户以十分为率约四五分并是镇人其余五六分即共是赵州与邢洺磁相之人又十中约六七分是第五等人三四分是第四等人及不济户与无土浮客即絶无第三等已上之家臣逐队徧问因甚如此离乡土远来它州其间甚有垂泣告者曰本不忍抛离坟墓骨肉及破坏家产只为灾伤物贵存济不得忧虑饿杀老小所以须至趂斛?贱处逃命又问得其全家起离来更不归者亦有减人口暂来逐熟後彼中无灾伤斛?稍贱即却归者亦有去年先令人来请射或买置田土亦有无准备望空来者大约稍有准备无一二余皆茫然并未有所归只是路上逐旋问人斛?贱处便去臣切闻有人闻朝廷顷令发遣却归本贯此说盖是其人只以传闻为词不曾亲见亲问但只闻有车乘行李次第颇多便称是上等之人臣每亲见有七八两大车者约及四五十家二百余口四五两大车者约及三四十家一百余口一两两大车者约及五七家五七十人其小车子及驴马担仗之类大抵皆似大车并是彼中乡村相近隣里或出车乘或出驴牛或出绳索或出搭盖之物逓相并合各作一队起来所以行李次第如上等人户也今既是贫窘之家决意离去乡土逃命逐熟而朝廷顷令发遣却回必恐有伤和气臣亦子细说谕云朝廷恐你抛离乡井欲拟发遣却归河北不知如何其丈夫妇人皆向前对曰便是死在此处必更难归兼一路盘纒已有次第如何归得除是将来彼中有可看望方有归者也此已上事并是臣亲见亲问所得最为详悉与夫外面所差体量之人簿尉幕职官畏惧州府州府畏惧提转提转畏惧朝省而不敢尽理而陈述或心存谄妄不肯说尽灾患之事或不切用心自作卤莽申不实者万不侔也伏望圣慈早赐指挥京西一路如流民到处且将系官荒闲田土及见佃人剩占无税地土差有心力徇公官员四散分俵各令往佃更不得逼逐发遣却归河北其余或与人家作客或自能樵渔采捕或支官粟计口养之之类更令中书捡详前後条约疾速严行指挥约束所贵趂此日月尚浅未有大段死损之人可救恤得及

七年监京师安上门郑侠进流民图状曰臣伏覩去年大蝗秋冬亢旱迄今不雨麦苗焦枯黍粟麻豆皆不及种旬日以来米价暴贵羣情忧惶十九惧死方春斩伐竭泽而渔大营官钱小求升米草木鱼鼈亦莫生遂蛮夷轻肆敢侮君国皆由中外之臣辅相陛下不以道以至於此臣窃惟灾患有可致之道无可试之形其致之有渐而其来也如疾风暴雨不可复御流血藉尸方知丧败此愚夫庸人之见古今有之所贵於圣神者为其能图患於未然而转祸为福也当今之势犹可救愿陛下开仓廪赈贫乏诸有司敛掠不道之政一切罢去庶几早召和气上应天心调隂阳降雨露以延万姓垂死之命而固宗社亿万年无疆之祉夫君臣际遇贵乎知心以臣之愚深知陛下爱养黎庶甚於赤子故自即位以来一有利民便物之政靡不毅然主张而行陛下之心亦欲人人寿富而跻之尧舜三代之盛耳夫岂区区充满府库盈溢仓廪终以富衍强大夸天下哉而中外之臣略不推明陛下此心而乃肆其叨懫劓割生民侵肌及骨使大困苦而不聊生坐视其死而不恤夫陛下所存如彼羣臣所为如此不知君臣际遇欲作何事徒只日超百资意指气使而已乎臣又惟何世而无忠义何代而无贤德亦在乎人君所以驾驭之如何耳古之人在山林畎亩不忘其君刍荛负贩匹夫匹妇咸欲自尽以赞其上今陛下之朝台谏默默具位而不敢言事至有规避百为不肯居是职者而左右辅弼之臣又皆贪猥近利使夫抱道怀识之士皆不欲与之言不知时然耶陛下有以使之然耶以为时然则尧舜在上便有夔稷汤文在上便有伊吕以至汉唐之明君我祖宗之圣朝皆有忠义贤德之臣布在中外君臣之际若腹心手足然君倡於上臣和於下主发於内臣应於外而休嘉之悳下浸于昆虫草木千百世之下莫不慕之独陛下以仁圣当御抚养为心而羣臣所以和之者如此夫非时然抑陛下所以驾驭之道未审尔陛下以爵禄名器驾驭天下忠良而使之如此甚非宗庙社稷之福也夫得一饭於道傍则遑遑图报而终身餍饱於其父则不知悳此庸人之常情也今之食禄往往如此若臣所闻则不然君臣之义父子之道也故食其禄则忧其事凡以移事父之孝而从事於此也若乃思虑不出其位尸祝不代庖人各以其职不相侵越至於邦国善否知而不言岂有君忧国危羣臣乃饱食厌观若视路人之事而不救曰吾各有守天下之事非我忧哉故知朝廷设官位有高下臣子事君忠无两心与其得罪於有司孰与不忠於君父与其苟容於当世孰与得罪於皇天臣所以不避万死深冒天阍以告诉于陛下者凡以上畏天命中忧君国而下念生民耳若臣之身使其粉碎如一蝼蚁无足顾爱臣切闻南征西伐者皆以其胜捷之势山川之形为图而来献料无一人以天下之民质妻卖儿流离逃散斩桑伐枣拆坏庐舍而卖於城市输官假粟遑遑不给之状为图而献前者臣不敢以所闻谨以安上门逐日所见绘成一图百不及一但经圣明眼目已可嗟咨涕泣而况数千里之外有甚於此者哉如陛下观图行臣之言十日不雨即乞斩臣宣德门外以正欺君谩天之罪如稍有所济亦乞正臣越分言事之刑

是时侠监京师安上门以疏及图诣合门投进不纳遂於本门勾马逓於银台通进司奏为密急事疏入上览毕反复观图长嘘者数四初韩维对延和殿上曰久不雨朕夙夜焦劳柰何维曰陛下忧闵旱灾损膳避殿此乃举行故事恐不足以应天变书曰惟先格王正厥事愿陛下痛自责己下诏广求直言以开壅蔽大发恩令有所蠲放以知人情至是维又言近日畿内诸县督率青苗者甚急往往鞭挞取足至伐桑为薪以易钱货旱灾之际重罹屯苦夫动甲兵危士民匮财用於荒夷之地朝廷处之不疑行之甚鋭至於蠲除租税寛格逋负以救愁苦之良民则迟迟而不肯发望陛下自奋英断行之过而养之犹愈於过而杀人也上感悟即令维草诏二十八日诏出人情大悦三日大雨自侠上疏至雨才及浃辰四月初七日早朝羣臣既贺雨上出侠所进图宣示宰执且责之曰卿等每言法度修明礼乐兴行民物康阜虽唐虞三代无以过今以外事如此丞相以下各谢罪是日有旨放侠擅发马逓之罪安石因迁定力寺求出其党不乐争言於上或以为心狂以为非毁良法或以为擅发马逓惊御乞追逮所司勘罪御史台直请以侠付台推劾遂有旨下开封取勘

熙宁中龙图阁直学士韩维乞省末事忧饥民劄子曰臣伏见累月以来气令舛逆寒暄不常暴风数兴雨不得下传闻诸道州军颇多旱暵螟蝗滋生寖难扑灭百姓艰食至有啖木皮者流离转徙未有自生之路言之可为流涕陛下嗣位之初羣下翕然称颂圣明人情既悦天道随应日光清濶嘉泽屡降今者天道人情顿与始初不类意者窃恐陛下言思视听之间有所未当惟陛下端静诚一思惟天戒专以百姓困穷为念君臣协心讲图惠政以救此急至於繁文浮议无益天下者且可一切罢置上以申陛下恭默思道之志下以抚安元元仰答天意

元丰元年河北路转运使吴大忠上奏曰臣伏见朝廷比修常平之法将以抑兼并振乏絶可使民富而无离散失所之忧然行之累年虽蒙贷助之惠犹粒米狼戾而无岁月之储一有凶灾散亡道路臣尝究其然矣时平日久文法濶疎小民不知谨身节用之道以惰为乐以侈相骄膳饮必精有一人而兼数人之食服御必华有一日而用数日之费况饮酒般乐游荡无度略无法禁安得不贫臣闻古者大夫无故不杀犬豕七十者始食鷄豚狗彘之肉今则庶人日以宰羊豕为食不缘宾祭不为养老安得刍豢而共之古者庶人五十可以衣帛黼黻綉绘以章有德今则朱紫之饰不问府史美锦文绮逮于臧获安得女工而共之至於宫室舆马器皿之奉率皆称是而又释老之徒斋荐?庙神祠巫祝鼓舞祈赛所费益以不赀故田野之民不安其业灭裂卤莽从事於农所获既以不足则不免贷於私家私货不足又以贷於公府常平之息诚薄民贷於公者诚愿然一入其手侈费者十有六七若博奕饮酒又不止此此殆法禁有所未具也臣愚伏愿陛下深诏有司申明法令略立制度禁侈费以为用财之法民间无职者皆书于籍任之以九职之事不能任则转移执事又不能则给以常饩以共公上之役如是则游手有归财不妄费富足之道足以驯致助成良法其防禁条目已具别奏伏望诏下有司详择立法推行天下

神宗时监察御史里行彭汝砺上奏曰臣闻天地万物之数皆丽於五行故旱荒凶札饥馑疾疫虽盛世或有焉而人君者仰有以相之俯有以安之故民虽不幸犹亦不至於捐瘠也古者有乡里之委积以恤民之艰厄门关之委积以养老孤县都之委积以待凶荒夫能食之已足矣又各有所积焉盖如此所以为仁政之周也今虽有常平广惠之制而所有不能供岁月之不足平时未尝为计至於己迫而後为之其计不过强富人出粟而已富人之粟未集而饥馑之气已聚而为疾疫怨呼疾痛之声已复感而为旱气矣人皆曰尧有水汤有旱此不足为陛下忧也为此言者非忠臣也尧汤蓄积先具故水旱虽久而民不散今一方不稔而民之骨肉至於相残而强者白昼杀人於市以食今曰此无害此所谓罪岁也以臣所闻比年东南疫病浙东西旱荒为甚苏州又其甚者也陛下以张谔安抚以陈恺赈济以沈绅知州谔乖谬取笑於人多矣恺以违法不廉闻绅以疲软罢以一事推之则知陛下虽有不忍人之心安能及民也夫人劳苦倦极未尝不呼天疾痛惨怛未尝不呼父母今天下之民戴陛下如天爱陛下如亲及不得则亦望於陛下而已臣闻大兵之後必有凶年盖其杀伤愁怨有以感之也今江淮虽薄稔然久饥已困之民种艺不及者衆濒江之田又苦水潦米价益贵矣秋不雨冬少雪以此料之春夏之交将复有饥疫之忧愿陛下申饬有司使早为之计也今官卖户絶田产所得者至薄而所失者甚厚以数百石之田而所得不过千缗冀再岁之收则已足以当千缗矣此非有难见也臣欲乞罢卖官田尽收以待赈济以户絶田产振民之老孤凶札亦理之所宜也隋唐之制虽不足语如义仓法非可废也臣愿取广惠米散畜於里社而民助之其所敛以户之上中下与岁之丰耗为差大饥则发大熟之所敛小饥则发小熟之所敛而赈之取於彼散於彼於我无与也民亦无辞矣比之於己迫而後图之者其利岂止於倍蓰哉惟陛下裁幸

贴黄臣访闻江南逐处科富民出粟有至千余石民间有不能应副及至送纳亦不及时矣

臣观民家治生虽有阙乏亦不肯出卖物产盖田利久长非止岁月之计今官中出卖实为失策义仓法本於民社立之颇如周官乡里门关之制民有饥饿在处即获口食不至流徙今立於民社切恐费人守护如秪於逐处僧寺及驿舍置仓则於事省径亦不至劳於民矣

郑獬论河北流民劄子曰臣切见河北之民自去秋以来相携老幼皆徙於南方累累道途迄今不絶不知几万户兹非细事也臣询得其繇或云以岁饥无食或云地震不得宁居或云河决失耕业或云以避塞河之役臣参考以计之若以岁饥则百十年来丰凶常事何昔之凶年犹得安居而今遽为去计乎若以地震则震有时而必止虽暂有不宁犹宜未至弃本土而去若以河决则恩冀德博罹害者宜迁而镇定邢赵非河所界则又何为而辄去若以河役则朝廷已有诏罢而迁者至今不已由是言之盖其原起於唐州之开旷土而成於河北之譌言何者唐州官吏冒赏贪功遣牙校齎牓於三边招诱户民十有余年於是三边始有迁民及去秋地震其父老皆言真庙时地震遂有澶渊之役今地复震北敌又将扰边矣如何不为引避加以岁凶河决於是相牵连而大去之夫民故愚而无知一人揺之百人酬之一乡之间但见南徙者衆故相随而亦迁即询究其所以迁之理则不出前之所言是彼亦未能熟较利害但云南方谷贱有旷土可为生耳若然者岂得纵其流亡而不为禁止乎河朔去岁虽被灾而诸郡亦有秋获处民间未至横衢路而饿死易婴儿以食借使今之有寒饿不能自活者虽纵而之南无害也至於中户以上乃连车牛负囊箧驱仆跃马其资足以为养者又何为而不禁止端使流离而南徙乎属者朝廷虽屡敕本道安集而至今去者如故此盖刺史县令有不能者无方略以安之耳朝廷诚能深责刺史县令俾之从便宜务令安集勿令中户以上随衆而迁刺史县令有不能者则亟令监司举劾别选有能者代之刺史县令知惧则庶乎有为可以禁止矣或云迁者不可止止则饿死或急而为盗为患浸深臣以为寒饿者听之去可以自资者留之今河北亦有常平粟未曾赈发宜举以贷民今冬宿麦得雪向去收成则民复安堵矣兼闻河北便籴官价殊高豪民亦有藏粟邀价者及官配籴甚急而粟价愈贵若便籴配籴宜一切罢之如又贷以常平粟则民间得贱粟可以自存矣或者又谓河北之民久离兵战生息既繁遂不能相养譬之旧为家十口有田二顷今田不加多而增口为二十还值凶年故析其食口就粟南方适得其宜矣此又非通论二十口之息岂能一日而具何前日犹能相养而今日遂不能乎夫民者重迁如刺史县令有安集之术则孰肯弃坟墓去亲戚乡井而轻为流民乎以此又知刺史县令不为朝廷养民也北方之人乍入南地不习水土向春必生疠疾伏愿陛下严立科罪下提刑转运司责在刺史县令随宜处画必令存留无得纵令流移庶几河朔不为墟矣幸冀陛下留神特赐裁察

獬又请驾出祈雨劄子曰臣窃以首冬已来久愆雨泽旱气相薄屡发火灾乘此春温恐生疠气虽陛下焦心引咎夙夜只惧天地四方靡神不祷霈发德音解释累囚肸蠁无应未见嘉泽下民狼顾实亦不宁臣欲望陛下暂饬銮驾近幸神祠躬自?祈以表诚至必有美证期於旦夕况陛下宅忧踰年不出禁闼京都士民想望天表俾之一闻清跸瞻见威顔民心感悦天意自解甘霈之来或可符应臣不胜拳拳

右司谏苏辙论久旱乞放民间积欠状曰右臣伏见陛下以久旱忧劳祷请勤至自冬历春天意未答宿麦枯瘁灾害广远民自近岁皆苦於重敛储积空匮若此月不雨饥馑必至盗贼必起保甲之余民习武事猖狂啸聚为患必甚而陛下所以应天动民未有其实臣窃见去年赦书蠲免积欠止於残零两税至於官本债负出限役钱皆不得除放民有破荡家产父子流离衣食不继求死而不可得者买扑酒坊先因实封投状争气务胜竞设高价既得之後利入微细不能出办违限不纳加以罚钱至於籍没家产杻械生虮虱而不得脱者臣愿陛下降哀痛之书应今日以前民间官本债负出限役钱及酒坊元额罚钱见今资产耗竭实不能出者令州县监司保明除放使民得再生以养父母妻子朝廷弃捐必不可得之债以收民心民心悦附甘泽可致虽使天道幽远雨不时应而仁泽流溢亦可以化服强暴消止盗贼臣谨按汉书文景宣元之间忧民之疲病每岁辄弛租税减筭赋自损以厚下民戴其泽中遭王莽之变皆讴吟思汉汉已絶而复续夫汉世平安之日犹蠲必得之常赋以惠民而况当今旱势未止灾害方作前件欠负皆势不可得奈何靳而不与哉伏愿陛下断自圣心特赐手诏无使有司吝於出纳以废格圣泽则天人不远宜有善应谨録奏闻

辙又乞赈救淮南饥民状曰臣访闻淮南久旱雨全未足二麦并已枯死浙中米价虽贱而运河无水客旅不至米斗直一百七十以来民间阙食甚觉不易而所在官吏并未见赈济及奏请别作处置臣窃见顷立义仓至今已将十年所聚粮斛数目甚多每遇灾伤未尝支散一粒民情深所不悦臣欲乞指挥淮南官司先将所管义仓米数随处支与阙食人户兼将常平米减价出卖及取问监司州县因何并不曾申请擘划兼乞体访诸路如有似此阙食去处一例施行谨録奏闻

辙又言淮南水潦状曰臣窃见淮南春夏大旱民间乏食流徙道路朝廷哀愍饥馑发常平义仓及上供米以济其急淮南之民上赖圣泽不至饥殍然自六月大雨淮水泛溢泗宿亳三州大水夏田既已不收秋田亦复荡尽前望来年夏麦日月尚远势不相接深可忧虑访闻见今官卖米犹有未尽然必不能支持久远臣欲乞朝廷及今未至阙絶之际速行取问本路提转发运司令具诸州灾伤轻重次第见今逐州各有多少粮食可以赈济得多少月日如将来乏絶合如何擘划施行立限供报所贵朝廷得以预先处置小民不至失所谨録奏闻

淮南转运使苏颂奏乞粜官米济民疏曰臣窃闻日近甚有近北灾伤人民流移往隣路州军逐熟寻有朝旨下诸路令州县常切存恤恭惟圣恩溥施靡所不逮然恐州县拘文不能上副仁悯之意何则其流民所之惟是岁丰物贱便为安居之地今并淮诸郡虽稍登稔若食口既多必是物价腾踊万一将来秋成失望漂泊之民未有归业之期坐食贵谷便见失所彼时须烦县官赈救为惠差迟则其敝益甚矣臣以谓存恤之法莫若先平物价欲物货之平则莫若官为粜给使之常食贱价之物则不觉转移流徙之为患也臣欲望特降朝旨应有流民所聚州县权将上供或军粮米斛比见今在市实直量减分数估定价例将来更不得添长专差强干官一员置场出粜直候流民归业日即罢其约束事件并依昨来在京粜塲施行收到价钱却委转运司和籴斛斗充数如此擘画比之出粟赈济所费寡而所惠博惟朝廷垂意幸甚

知谏院陈襄乞振恤大名等州被水灾之民劄子曰臣访闻黄河近因许家港决溃东流经历大名恩永静沧德博数州军之地水势弥漫五百余里居民田庐县镇淹没荡尽自沧而北灾害尤甚死者不知其数而存者已无生业伏望圣慈特降指挥下本路转运使副及提点刑狱司分头诣水灾州军多方存恤被灾之民放免租税及振贷粮食庶不致失所仍乞先次计度修复自河以南一带堤岸防备来年夏秋涨溢为德博之患

历代名臣奏议卷二百四十四








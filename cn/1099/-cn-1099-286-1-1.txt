○特建總督重臣疏 【 川湖摠督】

題為懇乞　天恩特建總督重臣以為邊方長久計事切照貴州地方、與湖廣四川雲南廣西諸省邊界地方、疆土參錯、砦落交雜、爭鬪頻生、奸宄疊作、邊圉之患、無歲無之、所以然者、葢緣轄属各異事體不一。各懷彼此之心。競圖利害之便。互相推托。養成患害。貽毒生靈。虧損王化。臣自入境以來。詢求利病。而闔省士民謂宜建設總督以專西南之閫。重以事權。責以經略。長久之術。莫大於是。臣請言其利害之故。　陛下幸垂聽焉、貴州之在國初、本三省之遠地也。至永樂十二年、始置都布按三司、以扼西南之吭軍民衙門、大抵皆分属二省。以示犬牙相制之意。甚善計也。但百年之後。時異勢殊。脈絡閼隔。威信閡滯。於是貴州遂稱難治矣。何以言之、邊情夷患。動必牽連。約會則不及。獨任則不可。此制馭之難。一也。兩省之間牽制文法。意見異同。謀猷互異。此體統之難。二也。武弁夷酋。動分彼此。名雖兼制。不受約束。此任使之難。三也。紛爭奏訴。必經會勘。文移往返。壅滯積年。此勘斷之難。四也。貴州錢粮。多額川湖。連年拖欠。動以萬計。此催徵之難。五也每遇有警。調用軍夷。或託他故。動相妨病。此調度之難。六也。鈐属既別。期會自疏。地方事情。多不互報。此經略之難。七也。有此七者。則雖有雄略之士。其能展布行事矣乎。此威信之所以未廣。疆宇之所以未寧也。若使總督重臣。合諸省要害之地而竝制之。則統渙合離。任專責重。事無掣肘。勢如使臂。利害萃于一巳。既不敢萌擇利之心。事權摠于一人。亦不至重輿屍之弊。無事則重鎮綏撫。以安一方之民。有警則合師征討。以消諸省之患。積以歲年。疆塲可定。此臣之所謂長久之計者也。况今日銅平鎮筸之苗其患孔棘。邇者伏望嚴旨、責成兩省撫鎮官、以期蕩埽之績。　皇言震赫。疆圉之臣。戮力奉行之不暇。臣固知賊不足平矣。然以事勢度之。未有不一事權而能成功者然使廢置摻縱不得自由則名為統帥其實與諸鎮頡頏耳亦何用哉合討之有功終不若統帥之便利也何者責分則人心難一。地遠則聲援難通。緩急之情異。則紀律難齊。虛實之勢殊。則機權難酌。不必彼此異同。可以敗筭。至於進止先後。亦足潰成。自古以來。未有主帥不一。可以成功于閫外者。就使同心共事。卒奏戎勳。亦必老師費財。坐遲歲月。其與專閫用兵。難易自別。臣故曰合討之有功。不若統帥之便利也。是摠督之建。在今日征討之役。尤若不可巳者。此臣之所以昧死而有是陳也。臣又見得先後諸臣建議。亦多有及此者。然皆議於二省巡撫之外、別設大臣以制諸苗、此亦救時之權、未為不可也、臣則以為職守雖專。政體滋病。愈相頡頏。轉益紛紜。又况西南隱患。不止銅鎮為然。孰非版章。皆當豫彌。故臣愚計切以為宜如兩廣汀贑事例。將貴州并川湖雲廣邊界地方。特設部院重臣一員、專一摠理夷情軍務。即今銅平鎮筸有事。暫于沅州駐劄以便調度以後地方寧靜。仍回貴州坐鎮。其貴州巡撫都御史仍行裁省。以摠督兼理。則叛苗劇患。既有所責成。以伸薄伐之威。而諸夷隱虞亦有所委属。以任經略之寄。安邊全策。無以踰此。至於應行事宜、臣愚亦嘗切計、敢併條陳以俟採擇、一曰議轄属、查得貴州相隣地方、如湖廣湖北道所属辰常靖三府州、永順保靖二宣慰司、并境內各衞所司、俱係切近蠟爾山苗患之地、四川川東川南二道所属酉陽平茶邑梅等司、俱係見調兵戍守衙門、播州永寧二司、烏撒烏蒙東川銅雄四府、錢粮俱在貴州輸納雲南安普道所属曲靖府、與廣西南丹泗城二州地土相連、不時爭仇、以上各守巡兵備參守、并文武土流官、俱合聽摠督衙門節制、二曰議事柄、切照前項地方、多係貴州巡撫衙門兼制、但其事柄太輕以故難於行事、切以為摠督重臣、體統既尊、事權宜重請凡節制衙門官員皆得舉劾獎飭如例、流官給由、與土官襲替、俱要呈詳覈允、然後起送、其調度兵粮違誤者、聽以軍法處治、庶以鼓舞諸司、奔走羣属、三曰議錢粮、照得總督既建、必有錢穀以備資餉、除貴州全省照舊聽其經費外、乞將辰常靖三處、存留錢粮、并稅課等項議留、以備軍需、仍候摠督重臣至鎮之日、會同撫按會計數目、以為永制、其湖廣額解貴州錢粮、亦於三處坐派以便催徵、四曰議體統、照得湖北地方切爾苗患、最為要地、若湖廣衙門仍復牽制、未免卒難舉事、請凡一應地方兵粮事務、俱聽摠督衙門裁斷而行、各省官不必以文法掣撓、庶可展布以迄成功、如蒙　聖明俯念邊方、遠覽英斷、特勑吏部詳議建設、仍簡命才望素著、諳悉夷情重臣一員、前來涖事、則豈特邊人受寧謐之福、而國家一體輿圖亦永終亡敝矣、


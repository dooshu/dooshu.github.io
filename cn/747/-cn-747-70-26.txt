○以京畿旱宥囚徒诏

朕闻动人以行不以言，应天以实不以文。盖明诚者，感通之大本也；刑德者，阴阳之大伦也。故五事陈於《洪范》，时令著於《礼经》。虽尧汤之灾，或丁於天数；而休咎之萌，必徵乎人事。朕祗荷大统，子视兆人，宵衣是食，不敢自逸，犹虑上心不达於下，下志不通於上。是以正朝延听，便殿访求，事之益者罔不行，弊之壅者罔不去，庶乎交感，以致洽和。而诚有所未臻，信有所未达，自春及夏，亢阳为害。虽麦秋大稔，而禾岁未登，京畿之间，阴阳小爽。斋祷备至，膏泽未濡，中心恻然，思所以济。岂庶狱之未孚，将一夫之不获，永用惕戒，载怀哀矜。其京畿见禁囚徒，犯死罪非故杀人者，并降流，流已下罪，递减一等。依令有司约礼，祷祠宗庙，遍祈山川，务尽庄敬，以副予志。百司庶务有不便於人者，各委长吏悉心陈列，无使壅於上闻。其宝历二年十二月二十七日敕及今年二月十二日赦条所厘革施行未毕者，宜令中书门下速举处分。朕志唯克己，诚在恤人，自临御以来，躬行不逮。乃者永虞艰食，瞻仰昭回，幽祷移灾，蔬食逾月，益罢浮费，用严天谴。尚惧明有未烛，道有未宣，闻於神者无馨香，施於理者或缪戾，终夕三省，履冰在怀。内外卿士，有规朕以道，宜封事条奏，宰衡庶尹，侯卫守长，各励乃职，庶承於天休。


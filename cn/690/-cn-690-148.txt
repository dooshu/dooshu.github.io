卷一百四十八



卷之一百四十八

洪武十五年九月丁未朔，制孝慈皇后神主，主用栗木，高六寸九分，阔一寸九分，趺高二寸六分，通高九寸五分；神宫高三寸九分，阔七分，深三分；主椟高一尺一寸二分，阔四寸八分，傍阔四寸；座七层，高三寸，通高一尺，四寸二分，四面俱黑漆戗金云凤文；神门高二寸三分，阔如之，状如意，饰以浑金；主龛高八寸四分，阔三寸八分，傍阔三寸四分，三面俱黑漆戗金，置椟内，座上不用顶。

赐刑部尚书开济、侍郎杨汝贤织金罗衣各一袭。

敕谕四川都指挥使司及成都护卫指挥使司曰：“蜀王宫殿俟云南师还乃可兴工，以蜀先主旧城水绕处为外垣，中筑王城。敕至，徐图之，勿亟也。”

太白昼见。

戊申，吏部以徵至天下儒士，选其经明行修者，列其等第，上闻。上曰：“贤才固不乏也，今贤人君子出为时用，小大器使，当随其能，毋使有其才而不尽其用也。”

己酉，吏部以经明行修之士郑韬等三千七百余人入见。上谕之曰：“朕自即位以来，侧席贤士，与图至治，然自惟知人，尧舜所难，岂所知者皆贤，所未知者无贤哉？故敕天下徵聘遗逸，卿等固皆贤人君子，山林之下又岂无如卿者？其悉举以为朕用。”于是济宁单县儒士张宁以董伦等荐，复遣使徵之，仍赐韬等钞，人一锭。

赐户部尚书曾泰织金罗衣一袭。

癸丑，黜国子助教单仲佑为云南大理府儒学教授。

乙卯，五色云见。

以儒士萧尚仁为潭王府左长史，尚仁以年老固辞，上命为平凉府儒学训导。

上谕吏部臣曰：“近徵天下儒士至京，皆朕所与共论治道，以安生民者，宜优待之。其有病卒者，有司给棺槥，具舟车送其家，来朝而卒于道者，亦如之。”

戊午，以儒士金良佐为广东布政使司右布政使。

己未，粮长有徵民夏税匿绢入己者，刑部以监守自盗论，磨勘司令俞纶驳之，谓粮长因徵夏税，匿人绢，非盗在官之物，据律条宜以“因公科歛财物入己”论罪，刑部所坐太重。奏入，上从纶议。

夜，填星犯毕宿。

庚申，以儒士邢浩为河南布政使司左布政使，邹伯源为右参政，卢友常为山东布政使司左布政使，张翼为左参议，周尚文为右参议，郭思齐为北平布政使司左参政，许允恭为右参议，吴昭为山西布政使司右布政使，邵勉为左参政，钱寿禄为右参政，刘安礼为左参议，王惟善为右参，议陈宗颜为陕西布政使司右布政使，齐瞻所为四川布政使司左布政使，宣彦为右参政，各赐钞锭。

辛酉，祭周天星辰。

以儒士赵麟、苟文甫等为监察御史。

壬戌，始铸监察御史印，文曰绳愆紏缪。

癸亥，特置天下府、州、县提刑按察分司，以儒士王存中等五百三十一人为试佥事，人按治二县，期以周岁迁官。陛辞，谕之曰：“吏治之弊，莫甚于贪墨，而庸鄙者次之。今天下府、州、县官于斯二者，往往有之，是以弊政日滋，民受其害，故命尔等按治其地。凡官吏贤否，军民利病，皆得廉问紏举，勿蹈因循。”

以儒士王嘉会、彭无党等为国子监博士等官。

晋府长史致仕桂彦良上《太平治要》凡十二条。一曰法天道：“天不言而四时行，百物生，天生圣君，位至尊而统六合，必当仰法于天，明如日月，恩如雨露，威如雷霆，信如四时，则百职效劳，庶事自理。若身兼庶务，则君劳臣逸，非所以法天也。夫天道好生圣人，亦好生好生之德，洽于人心，则人皆化于为善而自不犯法矣。孔子曰：‘惟天为大，惟尧则之。’此之谓也。”二曰广地利：“中原为天下腹心，号膏腴之地，因人力不至，久致荒芜。近虽令诸军屯种，垦辟未广，莫若于四方地瘠民贫，户口众多之处，令有司募民开耕，愿应募者资以物力，宽其徭赋，使之乐于趋事，及凡犯罪者亦谪之屯田，使荒闲之田无不农桑。三五年间，中州富庶，则财用豊足矣。”三曰顺人心：“天下以人心为本，人心所在，即天命所在，故善治天下者，必上承天命，下顺人心，民之所好好之，民之所恶恶之。盖人情莫不愿富寿安逸，故三王生之而不伤，养之而日厚，节其力而不困，君之于民，既犹父母之于子，则民之于君，亦犹子之爱敬其父母矣。三代之所以得人心者，此也。”四曰养圣德：“夫聪明睿智、文武仁孝之君，乃天生圣德，本无不备，然万几之顷或相感触，则意念之起如重翳之蔽白日，故虽大圣必兢兢戒谨，常加存养省察之功，节其嗜欲，惩其忿怒，清明在躬，志气如神，则犹青天白日，万物咸仰，圣德日盛，圣寿万年。传曰：‘有大德者，必得其寿。’此之谓也。”五曰培国脉：“夫三代之历祚延长者，以仁义道德教化斯民，不专尚刑罚，故民得遂其生养之乐，而天命眷顾之也。秦、隋享国之不久者，专事苛刻，力役不休，仁义不施，故民不聊生而天不佑之也。今功成治定，万邦悉臣，当以三代有道之长为法，秦、隋之失为戒，则人心和悦，天心眷佑，而国祚如泰山之安矣。”六曰开经筵：“自昔圣主贤臣治天下之大经大法，具载六经，垂训万世，不可以不讲也，讲之则理明而心正，措诸政事，无不得其当。今当大兴文教之日，宜择老成名儒于朔望视朝之际，进讲经书一篇，敷陈大义，使上下耸听，人人警省，兴起善心，深有补于治化也。”七曰精选举：“夫官得其人，则庶务自理，万民乐业，故选举之际，不可不精审也。六部、十三布政使司乃股肱重任，岂可轻用而轻废哉？必历试其才能德量，可当此者，然后信任之，至于提刑、按察与知府之职，固不能尽知其人，然亦不可轻任也，宜令京官五品以上各举贤良正直一员；知州、知县于民最亲，亦须选择，宜令按察、知府岁举廉勤淳厚者一二员。凡所举不问已仕、未仕，但得人则有赏，谬举则有罚，如此则人皆悉心求贤而无遗材矣。若新进人材，且当试以佐贰之职，果有异能出众，特加超擢，则官得其人矣。”八曰审刑罚：“刑罚一事，人命所系，不可不审，故书曰：‘与其杀不辜，宁失不经。’钦哉，钦哉！惟刑之恤哉！盖死者不可复生，刑者不可复属，苟不钦恤而详谳之，则伤人必多，伤人既多，必损和气，非所以善治也。理刑之官必择公平、正大、仁厚之人，如汉之张释之、于定国辈，亲信而悉任之，则天下无冤民而致刑措之效矣。”九曰敦教化：“学校所以宣明教化，长育人材，非止训诂文辞而已。今大兴国学，增广生员，教育之恩至矣。然国学，首善之地，既选名儒以五经分教诸生，必先德行而后文艺，抑浮华而尚淳笃，未可骤用以启其奔兢之心，当日就月将，得以真修实践，使成人有德。小子有造，将见风俗日厚，人材辈出，可为国朝之用矣。”十曰驭戎狄：“夫驭戎狄之道，守备为先，征伐次之，开边衅，贪小利，斯为下矣。故曰：‘天子有道，守在四夷。’言以德怀之，以威福之，使四夷臣服，各守其地，此为最上者也。若汉武之穷兵黩武，徒耗中国而无益，隋炀三伐高丽而中国蠭起，以唐太宗之明智，后亦悔伐高丽之非，是皆可以为鉴，非守在四夷之道也。今海内既平，车书混一，蛮夷朝贡，间有未顺，当修文德以来之，遣信使以喻之，彼将畏威怀德，莫不率服矣，何烦勤兵于远哉？惟北狄遗烬尚烦，圣虑当选将练兵，分屯镇守，谨其关防，俟其衅隙，一举而殄平之，未晚也。”十一曰搜材俊：“古之材俊，或隐于耕钓版筑，或起于商贾屠沽，皆足以兴邦而名世，非一端所取也。故书曰：‘立贤无方，旁求俊乂。’今于秀才等科悉已举而用之，若军伍、谪戍、农圃、医卜，或以微罪困于里闾者，岂无其人？宜令有司尽心求访，果有材器出群，学识超众者，则举荐之，开其自新之路，许其效忠竭力，则庶可得奇才异能之士，拔十得一，可当千百人之用矣。”十二曰广咨访：“昔舜好问而好察迩言，乐取诸人以为善，故能以天下之善为己善，而能周知天下之事，足以开物成务，使万民各得其所。伏惟圣朝混一华夏，统御万邦，遐方幽远，恐未周知，嘉言善行，或未尽取。正宜大开言路，广访博询，使常朝百官待问论对，布政、按察、府、州、县正官朝觐之时，各令敷奏，以言观其贤否。凡时政得失、民瘼利弊，许诸人陈诉，古有纳言之官专掌其事，宜选学识高明、通达治务者，特授纳言院官，以详择其可否。则天下之事，可以周知，天下之善，言无不至，而内外百司罔敢怠逸，各思尽其职矣。”上曰：“彦良所陈，通达事体，方禆于治道，世谓儒者泥古而不通，今若彦良，可谓通儒矣。”

甲子，天寿圣节，上以孝慈皇后丧，不受朝贺。

乙丑，以儒士萧惟大等九人为各按察司副使、佥事。

命天下卫所：凡逃军既获者，谪戍云南。

夜，荧惑犯南斗。

丙寅，上敕征南将军颍川侯傅友德等曰：“九月乙丑夜，荧惑犯南斗。盖上天垂象以示监戒，自昔蛮夷叛服不常，卿等率师久劳于外，恐众心懈弛，为寇所乘，宜严加戒饬，以备不虞。且蛮夷好置毒水中，将士饮食，极宜谨慎，以副朕怀。”

五色云见。

丁卯，北平都司言：“边卫之设，所以限隔内外，宜谨烽火，远斥堠，控守要害，然后可以詟服胡虏，抚辑边氓。按所辖关隘，曰一片石，曰黄土岭，曰董家口，曰义院口，曰箭簳岭，曰孤窰儿，曰刘家口，曰河流口，曰徐流口，曰冷口，曰界岭口，曰青山口，曰乾涧儿，曰桃林口，曰重峪口，曰石门子，曰白道子，曰白羊峪，曰石湖洞，曰五重庵，曰新开岭，曰佛面山，曰栲栳山，曰擦崖子，曰城子岭，曰大峪，曰水峪，曰中寨，曰榆木岭，曰青山，曰游乡口，曰铁门口，曰大喜峰口，曰小喜峰口，曰团亭寨，曰潘家口，曰常峪寨，曰三台山，曰隘口寨，曰龙井寨，曰朝儿岭，曰松陀儿，曰松棚峪，曰青山大岭，曰木潭岭，曰臭麻峪，曰刀山寨，曰分水岭，曰马蹄峪，曰洪山寨，曰蔡家峪，曰秋科峪，曰于家峪，曰道沟峪，曰罗文峪，曰猫儿峪，曰山寨峪，曰小挝角山，曰大挝角山，曰会仙台，曰沙披峪，曰山口西寨，曰片石峪，曰冷觜头口，曰楮皮寨，曰尖山寨，曰龙池寨，曰大安口，曰井儿峪寨，曰鲇鱼石口，曰琵琶峪寨，曰马兰峪，曰平山寨，曰宽田峪，曰南山顶寨，曰饿老婆顶寨，曰滴水峪小寨，曰北山顶，曰滴水峪、北山等寨，曰录山顶，曰峰台岭寨，曰古强峪，曰耻瞎峪，曰钻天岭，曰黄崖口，曰小平安岭，曰大平安岭，曰三山寨，曰蚕椽峪，曰青山岭，曰彰作里，曰将军石口，曰嵑山寨，曰黄松峪，曰文家庄，曰鱼子山，曰萧家岭，曰熊儿岭，曰沙岭儿，曰灰峪口，曰灰岭儿，曰猪圈头，曰山觜头，曰木场峪，曰灰塘峪，曰墙子岭，曰磨刀峪，曰许家峪，曰苍木会，曰小黄崖，曰大黄崖，曰石堂峪，曰姜毛峪，曰苏家峪，曰大虫峪，曰遥桥峪，曰南峪，曰烧香峪，曰墨峪口，曰蜂台峪，曰高垛子，曰小水峪，曰汉儿岭，曰城子山，曰倒班岭，曰杷头岭崖，曰师姑峪，曰梧桐安，曰齐头崖，曰柏岭安，曰将军台，曰卢家安，曰司马台，曰丫髻山，曰沙岭儿，曰塼垛子，曰龙王峪，曰师婆峪，曰古北口，曰潮河寨，曰柞峪，曰陟道峪，曰蚕房峪，曰陈家峪，曰东驼骨，曰西驼骨，曰白马甸，曰划车岭，曰冯家峪，曰营城岭，曰黄崖口，曰石塘岭，曰东石城，曰西石城，曰东水峪，曰白道峪，曰牛盆峪，曰小水峪，曰水口峪，曰河坊口，曰神堂峪，曰开连口，曰加儿岭，曰驴鞍岭，曰南冶岭口，曰黄花镇，曰西水峪，曰枣园峪，曰灰岭口，曰贤庄口，曰锥石口，曰德胜口，曰虎峪口，曰居庸，曰阳峪口，曰苏林口，曰白羊口，曰柏峪口，曰高崖口，曰方良口，曰常峪口，曰长城岭，曰沿河口，曰石港口，曰小龙门口，曰天井关，曰东龙关，曰天桥关，曰天门关，曰洪水口，曰西龙门，曰叚口，曰石峨口，曰兰芳口，曰鹿角口，曰南龙门，曰马水口，曰道水口，曰石塘口，曰金水口。凡二百处，宜以各卫校卒戍守其地。”诏从之。

己巳，以孝慈皇后梓宫将发引，具醴馔，告太庙，遣官致祭金水桥、午门等神，仍遣官祭钟山之神曰：“兹以今月庚午，安葬孝慈皇后于钟山之阳，以成穆贵妃、永贵妃、汪贵妃祔，尚祈神祐，永保安宁。”

夜，有大星赤色有光，起自井宿天樽，东行一丈余没。

庚午，孝慈皇后梓宫发引。上亲致祭于灵曰：“兹以吉日良辰，安葬皇后于钟山之阳，命妃嫔、诸子以下奉送。今当发引，特以牲醴致祭。”祭毕，发引，文武百官具丧服，诣朝阳门外奉辞。是日，安厝皇堂，皇太子奠玄纁、玉璧，行奉辞礼毕，神主还宫，文武百官素服迎于朝阳门外，回宫，百官行奉慰礼毕，上复以醴馔祭于几筵殿，自再虞至九虞，皆如之。是晚，仍遣醴馔告谢于钟山之神，以复土故也。命所葬山陵曰孝陵。

占城国王阿答阿者遣其臣杨麻加益等奉金表，贡方物，赐使者文绮、袭衣、钞有差。

壬申，儒士沈士荣上疏曰：“臣钦奉敕符，受国重聘，赴京师，与天下之士数千人亲承圣谕，共论治道，以安生民，谆谆诚切，至于再三。顾臣愚昧，不足以答圣意，然使臣不肖之言得行，则贤于臣者必皆进言矣。钦惟皇上恭勤求治，于今有幸在朝贤哲，岂皆不言耶？所用臣宰岂皆不贤耶？恐言之不能拔其本，用之未尽展其材，故重劳于宸虑也。况今智者自为身计，甘溺于暴弃，愚者不思自守，累犯于宪章，皆由进言者无拔本之论，选官者无量材之实。昔魏徵之事唐太宗，不过随事立谏，不能格君心之非，是无拔本之论也；汉文帝屈贾谊于长沙，是无量材之实也。古称才难，周有九人而已，况贤者之难遇，千万不得一二，如淘沙中之金，厌沙多而不淘，则金不可得也。用人而历试之如矿之炼银，若不炼而用之，则矿多而不能成器，愿皇上详加采择，勿谓儒者皆贤而尽用之，或一士不称，余士皆弃，则贤在其中，亦莫能辨此金之未淘也。进用之初，或不当其职，其人虽有才能，先已败事，此矿之未去也。此姑论用人之一事，然所谓拔本者，尧舜虽圣，求谏不已，况未及尧舜者哉？皇上翦伐群雄，以武功定天下，拯生民于水火之中，奠四海于枕席之安，驱夷狄，复中夏，为汉、唐、宋之君一洗北面戎虏之耻，臣窃为千古豪杰庆快无已，岂不思瞻仰以竭愚忠，赞一言之助哉？今闻圣谕诚切备至，感发日怀，僣述狂言，干冒天威，无所逃罪，如蒙特赐优容，给以笔札，条列事宜，或入侍左右，剧论庶事，臣之愿也。”上嘉纳之，手诏褒谕曰：“昔周舍欲载笔操牍，随君之后，日有所记，月有所效，岁有所得，其君悦之。卿八闽志士，守儒者之道久矣，一旦应诏而来，杰然特出于众人，摅诚纳忠，欲罄所怀，非但朕爱卿，闻卿之风者皆知爱卿矣。若守此不变，将同古人名垂于后世，卿其勉之士。”荣，福建人，以儒士举至京，博学有才辩，寻擢为翰林待诏。

甲戌，诏天下府、州、县：“凡公署廨宇，颓弊者修葺之，隘陋不可居者更新之，若体制不及而可居者，皆仍其旧，毋重改作劳民。其几榻器皿，凡官所置者，去官之日，毋輙持去，违者以赃论。”

诏吏部：“近所徵天下秀才有老疾不愿仕及考下等，已授职而未任者，人赐钞四锭，遣还乡。”

乙亥，赐驸马都尉李祺、梅殷宅，人一区，江西田租人二千石。

是月，城黔江守御千户所。

云南诸夷复叛，右副将军西平侯沐英等讨平之。先是，征南将军颍川侯傅友德等既平云南，即分兵四出，攻诸蛮寨之未服者。云南城守者少，诸夷因相扇为叛谋，有土官杨苴尤桀黠，绐其下曰：“总兵官已领大军俱回矣，云南城可取也。”紏集蛮众二十余万来攻，时城中食少，士卒多病，忽闻寇至，颇以为忧。都督谢熊、冯诚等婴城固守，旋施楼橹备战，且多置强弓弩于陴上，至輙射之，往往应弦而毙，伺贼少怠，则出劲兵以击之。贼不能攻，遂连营为困城计。时英等驻兵乌撒，闻之即选骁骑一万还救，至曲靖，遣卒潜入报城中，为贼所得，诘之曰：“总兵官领三十万军至矣。”贼众惊愕，遂拔营宵遁，走安宁、罗次、邵甸、富民、晋宁、大祺、江川等处，复据险树栅，欲谋再寇。英分调将士，皆剿除之，生擒四千余人，诸部悉定，云南复平。

迁广东番禺、东莞、增城降民二万四千四百余人于泗州屯田。








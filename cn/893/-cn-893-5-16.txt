秦女休行





原注：古词魏朝协律都尉左延年所作，今拟之。

左诗曰：“步出上西门，遥望秦氏庐。秦氏有好女，自名为女休。休年十四五，为宗行报仇。左执白杨刃，右据鲁宛矛。仇家便东南，仆僵秦女休。女休西上山，上山四五里，关吏呵女休，女休前置词：平生为燕王妇，于今为诏狱囚。平生衣参差，当今无领襦。明知杀人当死，兄言怏怏，弟言无道忧，女休坚词，为宗报仇死不疑，杀人都市中，徼我都巷西。丞卿罗列东向坐，女休凄凄曳梏前，两徒夹我持刀，刀五尺余。刀未下，朣胧击鼓赦书下。”



西门秦氏女，秀色如琼花。手挥白杨刀，清昼杀仇家。罗袖洒赤血，英声凌紫霞。直上西山去，关吏相邀遮。[一]婿为燕国王，身被诏狱加。[二]犯刑若履虎，[三]不畏落爪牙。素颈未及断，摧眉伏泥沙。金鸡忽放赦，[四]大辟得宽赊。[五]何惭聂政姐，[六]万古共惊嗟。

[一]《羽猎赋》：“前后邀遮。”



[二]《汉书》：淳于公有罪当刑，诏狱逮系长安。



[三]《周易》：“履虎尾。”



[四]《隋书》：齐赦日，则武库令设金鸡及鼓于阊阖门外之右，勒集囚徒于阙前，挝鼓千声，释枷锁焉。《谈苑》：宋孝王问司马膺之后魏、北齐赦日树金鸡事，膺之曰：“按海中星占云，天鸡星动为有赦。北齐赦日，令武库设金鸡于阙门右，挝鼓千声，宣赦建金鸡。或云起于西凉吕光，究其旨，盖西方主兑为泽。金，西方也。鸡者，巽之神。巽为号令，故合二物制其形，揭长竿，使众人睹之。”



[五]《尚书》：“大辟疑赦。”《孔传》曰：“大辟，死刑也。”



[六]《战国策》：聂政刺杀韩傀，因自皮面抉眼屠肠以死。韩取聂政尸暴于市，悬购之千金，久之莫知谁。政姊嫈闻之，曰：“吾弟至贤，不可爱妾之躯，灭吾弟之名。”乃之韩，视之曰：“勇哉!气矜之隆，是其轶贲育、高成荆矣。今死而无名，父母已没矣。兄弟无有，此为我故也。夫爱身不扬弟之名，吾不忍也。”乃抱尸而哭之曰：“此吾弟轵深井里聂政也。”亦自杀于尸下。晋、楚、齐、卫闻之曰：“非独聂政之能，乃其姊者烈女也。”聂政之所以名施于后世者，其姊不避菹醢之诛以扬其名也。胡震亨曰：按女休事奇烈，第重述一过，便堪击节。太白拟乐府有不与本辞为异，正复难及者，此类是也。






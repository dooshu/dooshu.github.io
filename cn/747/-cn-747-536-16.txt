○内人马伎赋（以“文彩节奏，发扬蹈厉”为韵）

皇帝顺时观武，乘暇会群。百蛮在庭，如蚁慕於膻附；千官翊圣类星拱之垂文。於是时也，严霜翦木，晴空灭云。都人士女，杂沓缤纷。或侧肩以驰见，或奔跃以乐闻。众观迭改，群心如待。於是渥洼神骥，齐逸足以翩翩；宫禁名姝，耀杂妆之彩彩。莫不游缨宝校，玉珂金，挟刃明霜，衣金被铁。搴旗命伍，抽戈按节。侔三边之挑战，壮六军之校阅。翘趾金鞍之上，电去而都闲。委身玉镫之傍，风惊而诡谲。人矜绰约之貌，马走流离之血。始争锋於校场，遽写於金埒。若乃杨叶既指，雕弓斯彀。百步应的，七札皆透。天颜微怡，雷鼓訇奏。由羿忸於手拙，幽并惭於伎陋。於是羌{髟矛}戎羯，毡裘辫发，心目愕眙，形神陨越。屈膝天庭，稽首魏阙。荷臣子之欣戴，咨译人以启发。曰：天临有唐，抚绥万方。文德广洽，武义大扬。且柔妇之克妙，矧骁夫之可量。於是王公卿士，手舞足蹈。歌湛露之既浃，咏天保之攸报。乃言曰：斯伎也，义同七德，名冠六艺。惟便习之至精，在教理之发厉。是知物无不学，学无不济。我皇岂不曰非妇人之职任，盖欲以激君子之磨锐。

李君房

君房，贞元时人。


69　服杜二人羽數之説不同　羽數以八爲佾


衆仲對羽數，服、杜之説不同。服虔云：「天子八八，至士二八。」則當每佾八人〔一〕。杜預云：「天子六十四人，至士四人。」案：隱五年正義曰：「何休説如此。服虔以用六爲六八四十八，大夫四爲四八三十二，士二爲二八十六。杜以爲舞勢宜方，行列既減，即每行人數亦宜減，故同何説。」則人數如其佾數。宋太常傅隆以杜預爲非，謂：「八音克諧，然後成樂，故必以八人爲列。何云：「韋昭國語注云：『八人爲佾，備八音也。』」降殺以兩，減其二列耳。預以爲一列又減二人，至士止餘四人，豈復成樂？」傅隆語見宋書樂志一。劉原父春秋權衡一謂：「士無舞，特牲、少牢皆士禮，無用樂舞之儀。」

【閻按】今本宋書樂志「故必以八人爲列」，「人」誤作「八」，「列」誤作「例」。王氏所見本尚古。

【元圻案】范甯穀梁傳注：「佾之言列，八人爲列。」〇通典樂五引蔡邕月令章句曰：「天子八佾，諸侯六，大夫四，士二。佾，舞列也，每佾八人。」又樂七：「宋文帝元嘉十三年〔二〕，太常博士傅崇議〔三〕：『夫舞者，所以節八音也，八音克諧，然後成樂，故樂必以八人爲列，自天子至士，降殺以兩。兩者，減其二列耳。杜以謂一列又減二人，至士止餘四人，豈復成樂？按服虔注左傳云：「天子八八，諸侯六八，大夫四八，士二八。」其議甚允。春秋鄭伯納晉悼公女樂二八，晉以一八賜魏絳，此樂以八人爲列之證也。若如議者，唯天子有八，則鄭應納晉二六，晉應賜絳一六也。』」〇吕氏春秋先識覽察微篇曰：「禘于襄公之廟也，舞者二人。」高誘注：「禮，天子八佾，諸侯六佾，六佾者四十八人。」〇朱子論語「八佾」注，雖兼載服、杜之説，而意主服氏。

〔一〕「當」，元刊本、清嘉慶本無。

〔二〕「十三年」，原作「十四年」，據中華本通典卷一四七樂七改。

〔三〕「傅崇」，即「傅隆」，通典避唐玄宗諱改。






曹勋　和陈朝议见寄二首

念公事业未能归，莫厌京尘化客衣。

游子固闻怀楚玉，垂堂应每倚荆扉。

仲舒正尔宜投策，丘嫂从渠不下机。

他日秋风鵰鹗便，雍容车骑更光晖。

曹勋

曹勋　和陈朝议见寄二首

老我驱驰未得归，山中空挂薜萝衣。

三台胜地松连菊，五亩幽居竹映扉。

黄卷青灯真我事，鲈鱼白酒亦天机。

骚人往往秋多感，莫向登临叹落晖。

曹勋


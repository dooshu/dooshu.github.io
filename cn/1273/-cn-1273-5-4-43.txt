三当轩全集诗序

三当轩全集诗序[28]

按：此文刊稿由魏金华先生出示，经藏家罗雄先生鉴定，简注据学者刘奕宏先生提供的相关资料写成，在此一并致谢。

张巢父[29]太守以石农老人[30]《三当轩吟草》见示，清新俊逸，层出不穷，悦目快心，百读不厌，其别集《吟芳咀艳》，一往情深。夫士不遇则放浪于花天酒地，间以写其侘傺无聊之况，固情之常，所不必讳，不得谓退之山石，果胜于芍药蔷薇之什也。闻吾州当承平时，梅江花舫鳞次，每当断霞晓收，残月夕上，脂痕粉气，江水为香，老人当及见之，而诗顾未一歌咏其盛，今则百花洲上，风流云散，令人不胜今昔盛衰之感矣。然而枇杷花下，时有人焉。三复佳什想此老于东鹦西凤，南杏北梅，诸名媛随意勾留，兴福不浅。燕去鸿来，水流花谢，卷中人亦垂垂老矣，不知老眼看花代兴者，复当谁属耳？时霜月娟娟，冷侵客枕，横斜梅影自作画于窗纸间，乘此清兴书于卷端，将以还之巢父，想石农见之不以为唐突也。丙申长至后三夕，英雄儿女热心肠人。旧毗舍耶[31]主者，邱逢甲题于梅州之铁冷寄庐。






○松柏有心赋

彼木虽众，何心可持。惟松柏其生矣，禀坚贞而有之。所以固节千岁，凝芳四时。积翠森疏，见冒雪停霜之性；攒空萧瑟，无改柯易叶之期。懿夫外耸森棱，内扶刚直。或盘根於幽涧之畔，或挺资於高山之侧。岂侪兰桂，何惭荆棘。叶殊而可谓不同，节厚而尽云难测。相连夹路，在成城而稍侔；未可为薪，比死灰而莫得。媲匪石而枝劲，叶悬旌而影摇。苟无惧於早落，亦何忧於後凋。耸干山巅，且甚长於众植；成行陵上，终不乱於惊飙。矧乎万树含秋，千林向晚。方见夫鹤栖之所弥茂，麝食之馀不损。天台溪畔，若有意以垂阴；太华峰前，岂无情於固本。既立端操，宁惊大寒。似盖而秦封翠敛，如愁而殷社烟攒。势迥蒿莱，竞高标於尘外。时当摇落，争秀出於林端。岂无井上之梧，亦有园中之柳。当春色以自得，在岁寒而则否。曾未若方寸斯抱，层空可凌。藿虽倾而莫比，蓬非直而何称。至如严气方劲，翠色犹增。亦何异君子仗诚，处艰危而愈厉；志人高道，当颠沛以弥宏。是知斯木惟良，因心所贵。各固结其修干，共青苍於四气。然则喻礼於人，欲舍此而何谓。


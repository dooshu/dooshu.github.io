◇禁州郡逼遣贤良诏（延和元年十二月）

朕除伪平暴，征讨累年，思得英贤，缉熙治道，故诏州郡，搜扬隐逸，进举贤俊。古之君子，养志衡门，德成业就，才为世使。或雍容雅步，三命而后至；或栖栖遑遑，负鼎而自达。虽徇尚不同，济时一也。诸召人皆当以礼申谕，任其进退，何逼遣之有也！此刺史、守宰宣扬失旨，岂复光益，乃所以彰朕不德。自今以后，各令乡闾推举，守宰但宣朕虚心求贤之意。既至，当待以不次之举，随才文武，任之政事。其明宣敕，咸使闻知。（《魏书·太武纪》上。先是，辟召贤良，而州郡多逼遣之。诏云云。）


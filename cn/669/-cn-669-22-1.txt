39　曾子篇數　曾子書切於日用躬行


漢志：「曾子十八篇。」何云：「疑曾子之書已亡，後人採大戴記僞爲之。」今世所傳，視漢亡八篇矣。此晁氏讀書志之説。十篇見於大戴禮。景迂云：「世知讀曾子者，殆未見其人也。」朱文公云：「所記雖或甚疎，亦必切於日用躬行之實。」

【元圻案】今本所傳，有宋汪晫編曾子一卷，凡十二篇。四庫全書著録。晫，字處微，績溪人。〇晁氏讀書志子部儒家類：「曾子二卷。漢藝文志『曾子十八篇』，隋志『曾子二卷目一卷』，唐志『曾子二卷』，今世傳曾子二卷十篇本也。有題曰『傳紹述本』，豈樊宗師歟？視隋亡目一篇，考其書已見於大戴禮。予從父詹事公嘗病世之人莫不尊事孟子，而知子思中庸者蓋寡；知子思中庸者雖寡，而知讀曾子者，殆未見其人也。」〇朱子書劉子澄所編曾子後曰：「世傳曾子書，獨取大戴禮十篇充之。劉清之子澄集其言行，雜見語、孟他書者，爲曾子七篇。曾子之爲人，敦厚質實，而其學專以躬行爲主，是以從之遊者，所聞雖或甚淺，亦不失謹厚脩潔之人；所記雖或甚疎，亦必有以切日用躬行之實。」






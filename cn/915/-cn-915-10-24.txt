◎袁泌

泌，字文洋，陈郡阳夏人，梁司空昂子。为员外散骑侍郎，历诸王府属。太清中，为东宫领直。台城陷，依鄱阳王范。范卒，降侯景。景平，王僧辩表为富春太守、兼丹阳尹。贞阳侯即位，除侍中，奉使于齐，而贞阳侯废。永嘉王建号，仍为侍中、兼丞相王琳长史，天嘉元年，（本传作二年误。）兵败来降，授宁远始兴王府法曹参军，转谘议参军，除通直散骑常侍、兼侍中，领豫州大中正。聘周还，授散骑常侍、御史中丞。废帝即位，除云旗将军、司徒左长史，光大元年卒，赠金紫光禄大夫，谥曰质。


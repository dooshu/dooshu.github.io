○请立储疏

古先哲王，以天下为大器，知一人不可以独理，四海不可以无本，故立皇太子以副己，设百官以分职，然後人心大定，宗社以宁，有国家者不易之道也。陛下嗣膺大宝，四年於兹矣，而储闱未立，典策不行。是开窥觎之端，乖重慎之义，非所谓承宗庙重社稷也。且汉魏故事，国朝旧制，悬诸日月，著为宪章。伏望陛下抑谦之小节，行至公之大典，用兴储副，永固邦家。则主鬯承祧，必光於万代，问安侍膳，道播於百王。


◇请以戚属为蜀王疏

臣闻开盘石之宗，汉室于是惟永，建维城之固，周祚所以灵长。昔秦皇置牧守而罢诸侯，魏后昵谄邪而疏骨肉，遂使宗社移于他族，神器传于异姓。此事之明，甚于观火。然山川设险，非亲勿居。且蜀土沃饶，人物殷阜，西通邛、，南属荆、巫。周德之衰，兹土遂成戎首，炎政失御，此地便为祸先。是以明者防于无形，治者制其未乱，方可庆隆万世，年逾七百。伏惟陛下日角龙颜，膺乐推之运，参天贰地，居揖让之期。亿兆宅心，百神受职，理须树建藩屏，封植子孙，继周、汉之宏图，改秦、魏之覆轨，抑近习之权势，崇公族之本枝。但三蜀、三齐，古称天险，分王戚属，今正其时。若使利建合宜，封树得所，巨猾息其非望，奸臣杜其邪谋。盛业洪基，同天地之长久，英声茂实，齐日月之照临。臣虽学谢多闻，然情深体国，辄申管见，战灼惟深。（《隋书·于宣敏传》，高祖践阼，奉使抚慰巴、蜀。及还，上疏。）


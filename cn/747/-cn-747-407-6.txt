○对琴有杀声判

〈甲鼓琴多杀声，景与其邻，悬镜於树，以盘水察之，尽达微隐。甲讼景非理，云恐有害人。〉

绿琴高张，触物易操，朱弦促调，绿心应声，既峨峨以在山，亦荡荡而著水。甲逢有道，每歌咏於南薰，景属无为，亦欢娱於北里。弹丝静听，无闻独鹤之吟；外物生情，忽作捕蝉之思。平生雅意，妙曲先知；邂逅商音，有邻便觉。镜悬於树，疑桂魄之澄空；水止於盘，若冰壶之在鉴。隐微必察，善恶斯彰，才闻蔡氏之弦，遽作淮南之术。迹或多於猜忌，罪无

抵於章程，事则可凭讼仍无咎。

石镇

镇，天宝十年进士。


○上宰相荐皇甫书

相公阁下。伏以燕国张公说登翊圣明，底宁泰阶，推心旁求，虚己下纳。房太尉由布衣振起於门下，张曲江自蓬户发挥於岭底，而继播休史，袭佩相印，克懋勋德，不忝揄扬。後之朝望，因以兴劝，不多二公而推燕国者，以杂居群伦，齐齿下辈。崇构栋干，则杪忽方轻；琢饰璋，则蒙昧未曜。器用既光，持之於耳目之前，垂後而无配；名节兼大，用之於身世之後，希古而绝伦。夫岂推策考步之为乎，藏往知来之兆乎。盖合以尺牍片言，申以考迹定貌，灵异五行之锺粹也，文章心灵之造形也。著诚居业，本隐以之显；观心择术，自粗以之微。以是而求，则坐决万方之内，立断百代之下。其术既定，其道甚明。

窃见前进士皇甫，年三十二，学穷古训，词秀人文，脱落章句，简斥枝叶。游百氏而旁览，折之以归正；囊六义以疾驰，讽之以合雅。苟坚其持操，不恐於嚣嚣之讪；修其践立，不诱於藉藉之誉。孟轲黜杨、墨之心，扬雄尊孔颜之志，形乎既立，果於将然。至於用心合论，操毫注简，排百氏之杂说，判九流之纷荡，摘其舛驳，趋於夷途，徵会理轴，遣训词波，无不蹈正超常，曲畅精旨。置之石渠，必有刘向之刊正群言；列之东观，必有孟坚之勒成汉史；施之奏议，必有贾谊之兼对诸生。天既委明於斯人，苟回险其道，未得按轮而驱，则必混翼於天池，飧精於沆瀣，秉缴者从而道之，固无及矣。傥得游门下，信其才能，相公得徇公之名，有摭奇之实，後进幸甚！

舍人骖御贱役也，犹能达扫门之事；祢衡雕虫薄技也，犹能遇非常之荐。今某辱奉恩顾，实百於舍人之俦，皇甫蕴积才志，固百於正平之量。处厚百舍人之势，不能达百正平之心，方切恃私於门馆，明者观之，其耻非一也。惧愚瞽不尽，谨缮其书论赋合八首，用卜可否。轻渎严威，下情不任战惧之至。


祭张龙湖阁老文


呜呼！自吾乡李文正公之殁也，数十余年而公兴。惟公实钟衡湘之秀，秉箕尾之精。既而擢冠礼闱，翱翔艺苑，以至爰立作相，望实炳煜，日有闻矣。而顾止于是。胡造物者之于公也，既与之以勃郁磅礴之气，而复夺其期颐耄耋之年耶？窃尝见公议论天下大计，谋思如江河之不穷，早见如龟策之不爽，意公久于其位，必当以修攘之策靖四方，使朝庭尊荣，边圉宁谧。见公之立于朝，正色率下，无所假借，意公久于其位，必当以刚直之节肃百僚，使端士不惧，懦夫能立。见公之学术渊深，博闻强识，意公久于其位，必当以帝王之学沃君心，使礼乐可兴，道化滂洽。而今皆已矣！

嗟乎！公之心未可一二与俗人言也。公之自留都入相也，今天子拔之于疏远之中，而置诸左右。公之知故，莫不为公喜，而公独愀然不见其忻豫之容。宾客在门，颦蹙疾首；语及时事，辄扼揽而於邑。此其志意岂在富贵贤豪间耶？嗟乎！难成者事也，难得者机也。以公之硕德宏器，负海内之望者二十余年，曾不得大展于时，乃竟颔以陨也，谓之何哉！

凤翔等于公有同乡之情，有分职之任，或与公为交游，或为公之晚进，皆思毕虑竭愚，陈其所知以献于公，少裨万一。岂谓公遽止于是而已哉！嗟乎！生之有死，古之与今犹旦暮耳，何足悲乎？所悲者，不悲公之死，而悲公之志未伸；不悲公之一人云亡，而悲夫后学之无所师承也。呜呼，已矣！幽明之谊永乖隔矣。漫漫修夜，寂寂高堂，言寄于衷，泪寄于觞。精爽伊迩，昭格洋洋。






与诸公送陈郎将归衡阳并序





按《唐书·百官志》，左右十四卫及太子左右六率府，皆有郎将，乃五品官也。衡阳，唐时郡名，即衡州，隶江南西道。



仲尼旅人，文王明夷。[一]苟非其时，圣贤低眉。况仆之不肖者，而迁逐枯藁，固非其宜。朝心不开，暮发尽白。而登高送远，[二]使人增愁。陈郎将义风凛然，英思逸发。来下曹城之榻，去邀才子之诗。动清兴于中流，泛素波而径去。诸公仰望不及，连章祖之。序惭起予，辄冠名贤之首；作者嗤我，乃为抚掌之资乎?[三]

[一]《京氏易传》：《易》曰：“旅人先笑后号啕。”又曰：“得其资斧。”仲尼为旅人，国可知矣。《周易》：“明入地中，明夷。内文明而外柔顺，以蒙大难，文王以之。”《周易集解》：“郑玄曰：夷，伤也。日出地上，其明乃光，至其入地，明则伤矣，故谓之明夷。日之明伤，犹圣人、君子有明德，而遭乱世，抑在下位。则宜自艰，无干政事，以避小人之害也。荀爽曰：明在地下，为坤所蔽，大难之象。文王君臣相事，故当大难也。”王弼《易注》：“文王明夷，则主可知矣。仲尼旅人，则国可知矣。”



[二]《高唐赋》：“登高望远，使人心悴。”



[三]《晋书》：左思赋《三都》。初陆机入洛，欲为此赋。闻思作之，抚掌而笑，与弟云书曰：“此间有伧父，欲作《三都赋》，须其成，当以覆酒瓮耳。”及思赋出，机绝叹伏，以为不能加也，遂辍笔焉。王羲之《与谢万书》：语田里所行，故以为抚掌之资，其为得意，可胜言耶?



衡山苍苍入紫冥，[一]下看南极老人星。[二]回飙吹散五峰雪，[三]往往飞花落洞庭。气清岳秀有如此，郎将一家拖金紫。[四]门前食客乱浮云，世人皆比孟尝君。[五]江上送行无白璧，[六]临歧惆怅若为分。

[一]《方舆胜览》：南岳，一名衡山，在衡山县西三十里，晋因山以名郡。《湘中记》：度应斗衡，位值离宫，故曰衡山。又名霍山。《南岳记》：衡山者，朱陵之灵台，太虚之宝洞。上承翌轸，钤总万物，故名衡山。下踞离宫，统摄火乡，故号南岳。赤帝馆其岭，祝融宅其阳。逮于轩辕，以潜、霍二山副焉。《长沙记》：衡山轩翔，耸拔九千余丈，尊卑参差七十二峰，岩洞、溪涧、泉石之胜，交错其中。又有数十洞、十五岩、三十八泉、二十五溪、九池、九潭、六源、八桥、六井、三穿、三漏，此最著者。七十二峰最大者五：祝融、紫盖、云密、石禀、天柱，而祝融为最高。《水经注》：湘水又北径衡山县东。山在西南，有三峰：一名紫盖，一名石禀，一名容峰。容峰最为竦杰，自远望之，苍苍隐天，故罗含云：望若陈云，自非清霁素朝，不见其峰。丹水涌其左，礼泉流其右，山经谓之岣嵝山，为南岳也。《魏书》：发响九皋，翰飞紫冥。



[二]《史记·天官书》：“狼比地有大星，曰南极老人，老人见，治安。常以秋分时候之于南郊。”《晋书》：“老人一星在弧南，一曰南极，常以秋分之旦，见于景；春分之夕，而没于丁。见则治平，主寿昌。”



[三]谢灵运诗：“回飙流轻雪。”



[四]陆机《谢平原内史表》：“怀金拖紫，退就散辈。”《后汉书》：“圣恩横加，猥赐金紫。”章怀太子注：“《汉官仪》曰：二千石，金印紫绶也。”



[五]《史记》：孟尝君在薛，招致诸侯宾客及亡人有罪者，皆归孟尝君。孟尝君舍业厚遇之，以故倾天下之士。食客数千人，无贵贱一与文等。



[六]《吕氏春秋》：郈成子为鲁聘于晋。过卫，右宰谷臣止而觞之，酒酣而送之以璧。






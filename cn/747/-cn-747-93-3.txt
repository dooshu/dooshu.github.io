○贬陆扆王溥制

朕以凉德，获嗣丕图，将宏至公，以凝庶绩。宪章不滥，赏罚惟宜，俾恢理政之风，用正纪纲之典。其有常居宰辅，但协奸邪，苟玉石之未分，则稂莠而将茂。须行黜责，用致澄清。吏部尚书陆扆，早以文儒，亟扬华显。自先皇帝议征嵕陇，而扆确有救论，果犯雷霆，旋经迁贬。其后讬茂贞之势援，凭阉监之梯媒，寻复旧官，再升重位。惟知周比，宁务燮和，迩来多难，罔不由此。工部尚书王溥，亦茂贞奥主，崔允门人。骤历禁闱，俄尘衮职，但恣诡随之志，曾无匪懈之称。崔允既置严诛，而溥独居清列。况朕恭承大宝，思拯彝伦，非为洗垢求瑕，但冀惩恶劝善，兼宜斥於外掾，不可容在中台。尚谓宽恩，勉当省过。扆可濮州司户参军，溥可淄州司户参军。


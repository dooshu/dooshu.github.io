○锺期听伯牙鼓琴赋

天赞厥德，惟伯牙与锺期，一则能清师旷之耳，一则能调园客之丝。惬《易象》断金之义，应诗人《伐木》之词，审尔律吕，不尔瑕疵，何千载之见遇，使二妙以同时。且琴者所以纳正禁邪，弄者所以协情和性，必藉其手敏，亦假其心静。使音无所容於奸，声安得惑於郑？若然者，信可谓能弹而复思乎善听。能弹奚若，播於往古；善听伊何，奏难莽卤。所以协律之六，应声之五，故将中感於天地，岂惟外合於匏土。不尔，何贵锺期之听？何尚伯牙之鼓？缅想二子，徽音不瑕，冥合匪惭於郢匠，绝艺方超於瓠巴。赖尔能听，知予有嘉，苟解挥宫以按徵，岂劳树羽与崇牙。乃若被褐怀珠，当年入赋。合丝桐之响，希尔促柱；有金石之音，思君惠顾。以声韵当於清弹，以诗书同乎雅琴，顾惟小人之述，得回君子之心。傥能顺听，欲仰诉於知音。

雁门公


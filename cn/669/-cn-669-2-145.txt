145　六爻有得失唯謙皆吉利　家人五爻皆吉


六爻有得有失，唯謙三吉三利；家人一爻悔亡，五爻皆吉。

【元圻案】元曾氏道傳易學變通曰〔一〕：「乾六爻不言吉，無往而非吉也。初九處之以勿用，即初九之吉。上九處之无悔，即上九之吉。二之見〔二〕，五之飛，三、四之无咎，皆然。蓋位或過於中，而聖人處之則無不中；位或失於正，而聖人處之則無不正。所謂『剛健中正，純粹精』者，吉有大於此乎？」

〔一〕「易學變通」，原作「易學通變」，按元曾貫撰有易學變通六卷，現存四庫全書及豫章叢書中，鮮見稱此書爲「易學通變」者，故改爲通用名。

〔二〕「二之見」下原衍「五」字，據四庫本易學變通卷一上經一乾删。






○请禁铸铜器杂物奏

诸州府公私诸色铸造铜器杂物等，伏以国家钱少，损失多门。兴贩之徒，潜将销铸，每销钱一千，为铜六斤，造写器物，则斤直六百馀。其利既厚，销铸遂多，江淮之间，钱实减耗。伏准建中元年六月二十六日敕令，准大历七年十二月十五日敕文，一切禁断。年月深远，违犯尚多。臣请自今已後，应有铜山，任百姓开采，一依时价，官为收市。除铸镜外，一切不得铸造。及私相买卖，其旧器物，先在人家，不可收集。破损者仍许卖入官所，贵铜价渐轻，钱免销毁。伏请委所在观察使，与臣属吏会计处置。

窦群

群字丹列，京兆金城人。贞元中以荐为左拾遗，宪宗朝累迁御史中丞，出为湖南观察使。元和九年卒於容管经略使，年五十五，赠左散骑常侍。


戏鱼堂石刻歌（新淦县。）

南山有时平，何况南山石。
剜琼刻玖良可怜，尤物摩挲成弃掷。
请君且勿喧，听歌戏鱼堂。
御史风流刘次庄，谪居江畔歌沧浪。
临池筑室好心眼，法书钩勒穷微茫。
俯驾潭州方绛帖（语见《辍耕录》。），寸纸片石称琳琅。
绕槛文鱼何蓰蓰，丛篁古木交清光。
堤倾石泐竟何往，野水东西空夕阳。
我闻周宣石鼓刓为臼，峄阳秦碑踣已久。
填桥甃壁半湮埋，雨剥雷轰恣击掊。
炮火摧烧琬琰文，马蹄蹴蹋龟龙纽。
负郭东山百战馀，城市凋残物销朽。
苦心搜索决泥沙，只字断文无一有。
天倾地坼海扬尘，古来万事终沈沦。
于乎，古来万事终沈沦，零落残碑勿复陈。



李腾芳：

李湘洲曰，每见士大夫一捐馆舍，其子弟往往向人称外侮，人亦为之伤世态之炎凉、叹人情之恶薄。予以为不然，君子生则人敬，没则人思。彼寂寞于生前，而荣华于身后，为人尸祝俎豆者何人哉？人必自侮，然后人侮之。向使恃位挟势，欺凌侵夺，人无奈何，直待其子孙方与覆算。此所谓悖出悖入，出尔反尔。而称外侮，非矣。




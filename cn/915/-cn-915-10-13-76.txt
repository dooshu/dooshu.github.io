◇晋陵太守王励德政碑

若夫睢陵世传，已详载德之华，徐州先贤，亦著清风之美，伟哉文献，光启中兴，郭茎表其深源，何筹惭其远庆，岂惟桓氏之鸣玉，张家之珥貂，袁姓之朱衣，杨宗之华毂？又有亻次飞遮列，班弓夹门，濯龙俯望，缇骑盈道，奕世如此，何其盛哉！君以蓝田美玉，大海明珠，灼灼美其声芳，英英照其符彩，风神雅淡，识量宽和，既有崔琰之须眉，非无郑玄之腰带，烂烂如高岩下电，骚骚若长松里风，势利无扰于胸襟，行藏不概于怀抱，家门雍睦，孝友为风，上交不谄，下交不渎，脱貂救厄，情靡矜吝，释马穷途，唯济危殆。至于网罗图籍，脂粉艺文，学侣挹其精微，词宗称其妙绝。出为仁武将军、晋陵太守，五鸡三彘，勤恤有方，问羊知马，钩距兼设，济北移树，累政之所未治，汝南争水，连年之所无断，一朝明决，曾不留滞，四民商贩，咸用殷阜，铭曰：

康哉宝运，美矣良臣。渭自澧水，源于洛滨。公侯世及，宰辅相因。曰我民秀，山川降神。风情穆穆，孝友恂恂。学则经笥，文为世珍。高风远矣，旷代难伦。鼎铉虚职，台阶未臻。安知霜霰，遽夭松椿。碣石斯表，民情既陈。徒然下拜，何报阳春。（《艺文类聚》五十二。）


○玄坛黑虎

吴俗喜鬬蟋蟀，多以决赌财物。予里人张廷芳者好此戏，为之辄败，至鬻家具以偿焉，岁岁复然，遂荡其产。素敬事玄坛神，乃以诚祷，诉其困苦。夜梦神曰：「尔勿忧，吾遣黑虎助尔。今化身在天妃宫东南角树下，汝往取之。」张往，掘土获一蟋蟀，深黑色而甚大。用以鬬，无弗胜者，旬日间获利如所丧者加倍。至冬，促织死，张痛哭，以银作棺葬之。


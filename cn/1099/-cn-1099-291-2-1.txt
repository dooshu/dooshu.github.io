○民運困極疏 【 民運】

疏上大司農王公囯光覆行之至今為吳民利

夫東南財賦之來。有軍運。有民運。軍運以充六軍之儲。民運以供百官之祿。人皆知軍運之重。而不知民運之苦。尤有深可憫者。夫軍運以十軍而運米四百石。或五百石。民運以一民而亦運米四百石。或五百石。軍運之船。皆官所造。而軍不知。民運之船。則民自顧。而官不知。軍運以軍法結為漕法。一呼百應。人莫敢犯。民運以田里小民。供役遠道。語言鄙俚。衣服村賤。而人人得而侮之。軍運經各該分司衙門。無抑勒需求之苦。民運經各該衙門。動以遲違情由。問擬工罪并諸雜色使用。每一處輒費銀十五六兩。少亦不下十兩軍運過洪閘一錢不煩。而洪夫閘夫。其與挽拽。民運每過一洪用銀十餘兩。過一閘。用銀五六錢所過共三洪五十餘閘。而費可知矣。其最苦者。船戶皆江淮奸民。慣造此船。裝載白粮。每顧船價。及撐駕夫價。計不下二百餘兩粮一入船。其驅使粮長。不啻奴婢。每日供奉船長及撐駕夫。不啻奉其父母。葢糧在船中。即粮長身家所係吞聲忍氣。曲為順從。勢不得不然也。其最所畏者。軍運每凌虐民運。有等豪惡之軍。故將已船撞擦民運之船。民船板厚而軍船板薄。微有損傷。即便蜂攢簇擁。盡入民船。百般挾詐。不厭其欲不已也。此其苦之在途者。縷縷若此。其他入京攬頭之需索。入倉交納之艱難。又有不可勝言者凡此皆以供百官之祿也。盡斯民筋力之脂。竭斯民噓噏之氣而米始就倉。困苦極矣嘉靖十年以前。民運尚有保全之家。至嘉靖十年以後。凡充是役。未有不破家者。近來東南流離日眾。逋負日多。邑里蕭條盜賊滋起。莫不由斯。根本重地。一至於此。誠不可不深慮也。臣產東南、親見此苦、常切痛心、詢諸父老、咸謂宜將白粮并入運軍順帶。此法宜行但稍厚津貼可耳使民出所有以益軍。軍出餘力以代民。似亦無不可者。但今年期限已迫、尚未敢輕議上　請、今所當議者、合無將民運并入議單兼責之漕臣。令各該參政一體督促進閘。總運參政督催至京。則軍運不敢肆其凌虐。船戶不得恣其奸貪。而洪閘亦可無需索之患。如有此等、許不時呈告以憑警治、伏乞　勑下該部會議施行、仍要申示庶乎民困少甦、民心懽趨、而益以彰我　皇上惠養元元之初政矣

皇明經世文編卷之二百九十一終








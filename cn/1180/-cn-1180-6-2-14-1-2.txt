二


客有自江南来者，尝恭询起居，云：“比之在朝，倍增康胜。”无任欣慰。

顾绿野之居虽适，而苍生之望方殷，清泉白石，恐不能终恋耳。今岁秋防无警，朝野宁谧，皆老师之所遗也。窃禄优优，敢忘所自？

班吏刘果送父之任，便此申候。外具不腆侑缄，统惟台亮。

又

近来世局几更易矣。流俗之见，睹朝野无虞，便谓太平景象，不知隐机伏祸，深有可虑。

不肖揣时度力，屡欲乞归，徒以身荷国恩，未能报塞。惓惓之愚，每欲候一旦之会，开寤明主，迎姬旦于周郊，起潞公于洛下，俾国事有托，康济有人，然后可以旋返初服，长往无虑耳。旦夕念之，力未从心，徒切耿耿。

别来不觉改岁，薄劣动定，想亦老师所欲闻者。故敢缕缕及此，仰惟鉴存。






◇国起西园第表启宜遵节俭之制

郎中令臣云言：伏见西园大营第室，虽未审节度丰俭之制，然用功甚严，窃惧事不得济。愚臣管见，辄敢瞽言。臣窃见世祖武皇帝临朝渊嘿，训世以俭，即位二十有六载，宫室台榭无所新营，屡发明诏，厚戒丰奢。国家纂承，务在遵奉，而世俗凌迟，家竞盈溢，渐渍波荡，遂已成风。虽严诏屡宣，而侈俗滋广。每观诏书，众庶叹息。清河王昔起墓宅，未及极伟，时手诏追述先帝节俭之教，恳切之旨，刑于四海。清河王毁坏成宅，以奉诏命，海内听望，咸用怃然。臣虑以先帝遗教日以凌替，圣上忧勤，犹未之振。今与国家协崇大化，追阐前踪者，实在殿下。先敦素朴而後可以训正四方；示民知禁，窃谓第室之设，可使俭而不陋。凡在崇丽，一宜节之以制，然後上厌帝心，下允民望。且自间制国之用，事从切省。而方于此时，大造第宅，又非圣意从简之旨。臣以凡才，殿下不以其驽暗，特蒙拔擢，将以臣能有狂夫之言，可以裨补圣德。臣自奉职已来亦思竭忠效节，以报所受之施。是以不虑犯迕，敢陈所怀。如愚臣言有可采，乞垂三省。（本集，又《晋书·陆云传》，有删节。）

臣云言：间一日敢献瞽言，以干闻听。天恩未加咎责，猥发明令。臣伏诵圣旨，奉用叹息。臣闻有国者不患宫室之不崇，患在令名之不立。是以贤人之在富贵，莫不卑身节欲，损己挹情，用能保其国家，令闻百世。历观古今，以约失之者实寡，以奢失之者盖多。非天下之至德，孰能居直行俭、在富能贫？清俭节素，自殿下家道，此所以怀集四方，而使兆民服者也。世祖武皇帝富有四海，贵为天子，居无离宫之馆，身御家人之服。先帝岂欲以此道止于治身而已者哉？固将必欲遗训百世，贻燕子孙，此固殿下所宜祗奉也。昔淮南太妃当安厝。臣兄比下墨机时为郎中令从行，太妃令追称先帝养生送终，事从节俭。令宜奉用遗制，不事丰厚。令旨恳切，言归于约。清河昔起墓宅，发手诏又还毁，朝野之论，于今未已。窃以西园第宅，用功方严，虽知圣德节俭有素，犹复思关愚言，以补万一；亦臣缱绻微忠、昊天罔极之诚也。至被明令，圣旨炳然，嘉承至道，奉以称庆，不胜下情，谨疏以闻。（《艺文类聚》六十四）


◇答诏有

臣等徼逢幸会，生遇昌辰。才非利用，坐班位列；功无汗马。猥受山河，叨忝之宠，终古无比；莫大之施，万殒靡酬。而睿、丕识乖犬马，心同枭獍，潜引童稚，构兹妖逆，违悖天常，罪逾万殒。睿结衅在心，阴构不息，间说戚蕃，拟窥乾象。虽睹休平，未怀疑惑，何尝片辞披露宿志，原心语迹，实为贼首。丕之二子，从恶累年，交扇东西，窥扰并夏，测观此状，无容不知。惟圣慈含育，恕其生命，其若天地何！其若神何！夫效诚尽节，为下之恒分；刑兹无赦，在上之常法。况曲蒙莫大之恩，奖以忠贞之义，而更违天背道，包藏奸逆，求情推理，罪乃常诛。而慈造宽渥，更流恩贷，续睿三断之骸，还丕已绝之魄，二三纵宥，实亏宪典。犹复上延天眷，言念畴日。不以臣等背负馀党，别垂明诏，再申齐信之恩，重喻皎日之旨，伏读悲惭，惟深愧惕。（《魏书·陆俟附传》。陆睿构逆赐死。高祖诏仆射李冲、领军于烈云云。冲烈表。）


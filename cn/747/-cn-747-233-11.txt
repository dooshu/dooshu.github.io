○为魏元忠作祭石岭战亡兵士文

维长安二年月朔日，敕并州道行军大总管兼宣劳使左肃政御史大夫同凤阁鸾台三品兼知并州事魏元忠，遣裴思益以酒脯时果之奠，致祭於石岭战亡兵士之灵：戎羯慢天，南牧吠主。石岭横地，北都扃户。与我王卒，保界并土。如何不吊？罹此寇虏。列镇既严，连岩既削。攻则路险，守非城恶。彼谋匪臧，愆偕作。援绝兵减，军孤势弱。地拒两陉，山望双崞。胡尘大起，白刃交错。石尽矢穷，旗焚胄落。嗟尔战夫，烈烈忠勇。奋不顾命，志无旋踵。身没名扬，生轻义重。天子命我，理兵晋阳。思与士众，底宁遐荒。痛兹壮士，翦为国殇。盍诉天帝，降厉鬼方？助气金鼓，复怨沙场。虏血尔酹，虏醢尔尝。封尸死所，招魂故乡。尚飨。


◇萧被侍中敦劝表

臣公言，即日侍中臣惠基给事黄门侍郎臣僧珍至，朱盖乘云，玄轩肃雾，坠高天之旨，集微臣之躯，神爽矍然，敛影无地，臣初长血心，未启素概，辞从意空，言随事尽，不能降陛下一时之恩，借俄顷之，遂枉近侍，貂簪轼庭。臣自亮无庸，何以集此？退咎慊诚，悲枉垂光，进戒朝训，亏兹盛序，感虑踯躅，萦结梦寐。臣检古少例，巡今逾疑，岂有妄叨天功，虚窃上赏，近谬国华，坐取隆贵？人见其过，外惜皇猷，内畏私眚。昔西京鼎秩，汉世权家，丹墀网户，击钟连骑，何尝不以骄满贻戾，谦冲要福者哉？臣不能遵烟洲而谢支伯，迎云山而捐许由，激昂荣华之间，沈潜印组之内，光饰既超，宠灵亦远，江左已来，罕见其伦。今位冠朝端，通侯万户，结象弭於前衡，奏金管於後阵，都野宗其荣盛，视听敬其炎贵，臣一旦居之，谁以为不忝者乎？而陛下犹崇以异礼者，是增臣之戾也。况复肃延华劝，实深窘迫，伏愿俯矜单志，赐遂前请，则世寝横议，臣蒙缓责。（《本集》。）


◇与周舍论断肉敕（五首）

法宠所言，惭愧而食众生，此是经中所明。罗刹妇女云，我念汝。我食汝，法宠此心，即是经之罗刹。

僧辩所道自死肉，若如此说，鸱鸦鸠鸽，触处不死，那不见有一自死者，麝鹿雉兔，充满野泽，亦不曾见有一自死者。而觅死肉，其就屠杀家，觅死鱼，必就罾网处。若非杀生，岂有死肉？经言买肉与自杀，此罪一等。我本不自为，正为诸僧尼作离苦因缘。

众生所以不可杀生。凡一众生，具八万户虫，经亦说有八十亿万户虫，若断一众生命，即是断八万户虫命，自死众生又不可食者，前所附虫，虽已灭谢，後所附虫，其数复众，若煮若炙，此断附虫，皆无以复命，利舌端少味，害无量众生，其中小者，非肉眼能观，其中大者，灼然其见，灭慈悲心，增长恶毒，此实非沙门释子所可应行，众僧食肉，罪剧白衣，白衣食肉，乃不免地狱，而止是一罪。至於众僧食肉，既犯性罪，又伤戒律，以此为言，有两重罪，若是学问众僧食肉者，此为恶业，复倍於前，所以如此，既亲达经教，为人讲说，口称慈悲，心怀毒害，非是不知，知而故犯，言行既违，即成诡妄。论学问人食肉，则罪有三重，所以贵於解义，正为如说修行，反复啖食鱼肉，侵酷生类，作恶知识，起众怨对，坠堕地狱，疾於赞矛，善恶报应，必也不亡。凡出家人，实宜深思。

声闻受律仪戒，本制身口七支，一受之後，乃至睡，眠闷等律仪，恒生念念，得未曾有。律仪所以尔者，睡眠等非起恶心，故不损不失，乃至常生，若起欲杀心，於声闻法，虽不失身口戒。而於戒有损，非唯损不杀戒，亦兼污馀戒，至於手挟齿啮，动身口业，则失身口戒，尔时律仪无作，即断不续，既失不杀戒，亦损污馀戒。所以尔者，旃陀罗人为屠肉时，为何等人杀，正为食肉者。若食肉者即有杀分，於不杀戒即成有缺。若谓於善律仪，受杀生分。於不杀戒无所缺者，是不善律仪人持八戒斋，是恶律仪犹应相续，若恶律仪人持八戒斋，恶律仪不复相续者，是知善律仪人受诸杀分，是不杀戒即时便缺，别解脱戒不复解脱。恶律仪人无论持八戒斋，但起一念善心，恶律仪即断，若一念不断，多念亦应不断，若多念断，是知一念时断，善律仪人其事亦尔，无论受诸杀分，有少杀分，不杀律仪即时亦断，菩萨人持心戒，故自无有食众生理，若缺声闻戒，终不免地狱等苦。（《广弘明集》二十六）


候风法第六十八

凡候风者，必于高迥平原，立五丈长竿，以鸡羽八两为葆，属于竿上，以候风，风吹羽葆，平直则占。亦可于竿首作盘，盘上作木乌三足，两足连上而外立，一足系羽下而内转，风来乌转，回首向之，乌口衔花，花旋则占之。淳风曰：羽必用鸡，取其属巽，巽者号令之象。鸡有知时之效。羽重八两，以仿八风。竿长五丈，以仿五音。乌象日中之精，故巢居而知风，乌为先首。《淮南子》曰：天欲风，巢居先翔。古书云：立三丈五尺竿于西方，以鸡羽五两系其端，羽平应占。然则知长短轻重，取于合宜。竿不必过长，但以出众中不被隐蔽为限，有风即动，便可占候。羽毛必五两已上，八两已下。但以羽轻则易平，重则难举。常住安居，宜用乌候；军旅权设，宜用羽占。羽葆之法：先取鸡羽中破之，取其多毛处，以细绳遂紧夹之，长短三四尺许，属于竿上，其扶尧、独鹿、四转、五复之风，各以形状占之。


81　祭侯辭互見文不同


大戴記十二投壺篇云：「嗟爾不定何本載閻云：「大戴記作『寧』。」侯，爲爾不朝于王所，故亢而射女，强食，食爾曾孫侯氏百福。」此祭侯之辭也，與梓人同而略異。【原注】萇弘設射不來。不來者，諸侯之不來朝者也。〇案：此注引漢書郊祀志文。侯者，射垜也，因祭寓意，以爲諸侯之戒。

【元圻案】梓人祭侯之辭曰：「惟若寧侯，毋或若女不寧侯，不屬于王所，故抗而射女，强飲强食，詒女曾孫諸侯百福。」〇白虎通引禮射祝曰：「嗟爾不寧侯，爾不朝于王所，故亢而射爾〔一〕。」蓋據大戴記。

〔一〕「亢」，原作「抗」，據四部叢刊初編本白虎通德論卷四鄉射改。






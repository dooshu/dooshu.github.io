○薛淙除邓州任如愚除信州虞藏徐邛州剌史等制

敕。朝议郎前使持节坊州诸军事守坊州剌史薛淙等。仲尼对鲁哀公曰：“人道之大，莫先为政。”汉宣帝曰：“与我共治者，其唯良二千石乎。”念先师贤帝之言，思疲人良吏之选，夙兴夜寐，不忘於此。淙以文科入仕，命守边郡，属当伐叛，兵於其郊，处剧不繁，事丛皆办。如愚进以门子，屡为长吏，其为政化，可差古人。藏与逢，阅官簿而颇多，言理名而亦著。绍元尝闻谨慎，可宰百里。己所不欲，勿施於人，无忘格言，副我优寄。可依前件。


胡无人

惟汉五世其昌，大诛匈奴胡亡。
龙堆乃作汉西门，祈连草木不长。
单于窜寒方，积雪数尺，牛马耗戕。
汉天子，不相忘。
已命六将军，分道出大荒。
又勒兵，三十万，登台浩茫茫。
马上残胡望南哭，帐中阏氏心悲伤。
胡头山积于武库，彻侯数十徜徉。
惟汉更三君，国愈强。
胡弱心易分，中自仇贰。
其一款塞，汉发卒来迎，大受宠赐。

请婚良家子，弹筝炙肉坐地。
其一走康居，役属诸羌自恣。

都尉来发兵，都赖不得出。
三重城已摧，射中夫人鼻。
其首五日悬，西域尽入质。
其后益衰微，常守边。
虽从上游来厌人，金人已亡天不怜。
汉方涉汾祀甘泉，天令皇帝千万年。





○上翰林刘侍郎启

某闻皎镜当悬，无疲屡照。华钟在ね，不阻频铿。其有饬貌前来，横直进。思投朗鉴，愿听洪音。孔室高深，前远仲由之恳。羊门峻阻，难传赵壹之怀。所以再托笺毫，用为绍介。某吴门钓者，阙里儒徒。舍詹何独茧之纶，学杨子雕虫之技。慕颛孙之干禄，效车子之聚萤。西过许昌，空吟景福。东游邹鲁，欲拟灵光。时或风入楚台，雪飞梁苑。偶然成咏，忽尔盈篇。是用历韩郑之门庭，学杨衡之刺谒。刻舟琢木，未拟迂疏。凿枘攻坚，难方龃龉。以致两临文阵，俱挫笔锋。东郭先生，将逃滥吹。步兵校尉，欲泣穷途。然亦默听时谣，颇闻通论。以为蔡中郎之未顾，则竹弃柯亭。张司空之见知，则剑辞圜室。以时方济会，物有穷通。须因甄藻之时，冀别沈沦之所。求诸作者，不在他人。是以某月日辄贡菲词，上干英眄。以侍郎学士作时仪凤，为国元龟，学海波澜，常融沆瀣。情田垄亩，曾稔耕耘。属词则丽藻恒春，视草则文星镇动。言能振蛰，势可燃灰。傥蒙垂一顾之恩，出陆沈之所，平生进退，决在指纵。干犯清严，无任惶惧企望之至。谨启。


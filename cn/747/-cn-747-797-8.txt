○周昌相赵论

夫刚柔之发在乎性，得失之机系乎用。苟刚暴则胜柔，柔久则胜刚，物之常理也。或用之以刚处柔，以柔处刚，其机必得矣。如以刚处刚，以柔处柔，其机必失矣。周昌之性刚也，吕后之性刚也，汉祖以百岁後以赵王如意为忧，故辍昌相赵。呜乎！汉高之意，非逞志於一时纳虑於一谏而相昌乎？不然，何其用之失也。如以昌之刚，足固赵国，则赵之兵甲，能当汉乎？是不可一也。如以昌之刚，足固赵王，则吕氏之徵王，特一邮夫之力耳，不可二也。如以昌之节，足以存赵，不过乎死，死则赵王就徵耳。是不可三也。卒使百岁之後，如意冤﹃，周昌愤死，惜哉！汉祖未崩前，以周勃统南军，以昌领北军，以陈平为谋主。则吕后之令，产禄之谋，不能当临大难而不回，秉大节而不坠者也。苟使握军政，执相权，昌必能之，其柰何误用。


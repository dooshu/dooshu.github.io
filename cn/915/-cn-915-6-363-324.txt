○怀思赋



超离亲而独寄，与忧愤而长俱。虽亮分以自勉，曾无间乎须臾。思遥遥而冲忄，疾结滞乎肌肤。忆昔日之欢侍，奉膝下而怡裕。集同生而从容，常欣泰以逸豫。何运遇之偏否，独辽隔于修路？何恒鸟之将分，犹哀鸣以告离，况游子之眷慕，孰殷思之可靡。于是仲秋萧索，蓐收西御。寒露宵零，落叶晨布。羡归鸿之提提，振轻翼而高举。志眇眇而远驰，悲离思而鸣咽。彼迈物而推移，何予思之难泄。聊揽以寄怀，怅辞鄙而增结。（《艺文类聚》二十，《初学记》十七。）




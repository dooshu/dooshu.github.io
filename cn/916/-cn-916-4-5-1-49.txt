【皇太子赐燕诗】

〖元康四年秋。余以太子洗马出补吴王郎中。以前事仓卒未得宴。三月十六。有命清宴。感圣恩之冈极。退而赋此诗也。（○《书钞》六十六。又略见《御览》五百三十九。○逯案。序文或属此诗。列此俟考。）〗

明明隆晋。茂德有赫。思媚上帝。配天光宅。诞育皇储。仪刑（《类聚》、本集作形。）在昔。徽（群书校补作微。）言时宣。福禄来格。劳谦降贵。肆敬下臣。肇彼先驱。翻成嘉宾。（○《类聚》三十九。本集五。广《文选》八。《诗纪》二十五。）


○送张徵君寅游江南序

初贞元二年，进贤星明，於是夫子与广陵马曾，俱以元辟焉，一命而俯，受服赤墀之下。子甘节不夺，归耕南阳。议者称马之利用，陋子之独善。及以为不然。君子之道，舒之则云蒸雨降，以救大旱；卷之则天倪道机，不盈一握。姑务忠信，以安圣时，则歌《国风》於亩亩，是亦为政。有民人焉，有社稷焉，何必薄游，然後称德？至是夏六月，以菰菜之兴，扁舟而东，是行也，与夫乘桴扬ぎ者不同日矣。津楼直望，江汉在目。少别非志士所悲，深衷岂短章能见？桃源秋至，仆当搴其仙实，俟子於武陵之南溪。


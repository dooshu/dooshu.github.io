朱长文　光禄生日

舜庭新遣牧，汉寺旧名卿。

致主丹心在，忧民素发生。

鹫峰仙桂老，猿涧古松清。

金简传真理，期颐休更轻。

朱长文

朱长文　光禄生日

卿寺方森棘，侯邦屡建旗。

才锋周物理，智烛见神机。

寿远眉毫秀，身康鬓雪稀。

翠筠高挺节，古柏暗增围。

云陛朝升对，铜符夕佩归。

灌苗潜致茂，针瘼坐令肥。

召杜名方重，松乔志所希。

非才学诗礼，多幸奉庭闱。

叶载神龟称，雏随彩凤飞。

晨昏趋膝下，永着老莱衣。

朱长文


○枯杨生ㄗ赋（以青春光耀为韵）

柔得乎刚，则变化无方。故能令老者以安分，使衰者而再芳。不然，爻之均，奚独殊其栋挠；木之众，奚独举其枯杨。徒观其枝叶滋润，色带韶光；发枯槁，擢毫芒。直干森梢，浮於青翠；高柯偃蹇，渐变於苍黄。岂比夫颠木贵，瑰材称良而已哉？至如和风稍吹，迟日久照；淡清烟而幂ャ，合晚霭而凝耀。苟非怀蠹，状虽死而犹生；忽应鸣禽，类先号而後笑。是知心动於内，气变於形；以类相感，因时则冥。或丛生落落，或孤峙亭亭；映平林而迥秀，倚长空而半青。爰有翰林墨客，懿此惟新。睹物生兴，与时为春；在阳当荣於枯木，理代实资於哲人。遂稽大道，将期小伸；相长杨以体物，希百中於兹辰。


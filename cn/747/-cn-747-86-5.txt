○授郑从谠河东节度使制

古者公卿，在朝则辅主致理，有事则统众出征，是以却谷行师，爰求说“礼”；祭遵推毂，不废雅歌。今者羌寇未宁，烽烟尚警，慎择镇安之路，尤资柱石之功。若非文武兼才，将相全业，夙蕴峻望，为吾鼎臣，岂倾丹赤之怀，以授股肱之任。开府仪同三司门下侍郎兼兵部尚书同中书门下平章事充太清宫使宏文馆大学士延资库使上柱国荥阳郡开国公食邑二千户郑从谠，秀禀岳灵，操含冰洁。赵衰冬日，乐广青天，端操而峭壁宁偕，旷度而澄波未测。周密得大臣之体，诚明宏君子之儒，许月品题，人伦自警，膺门步武，明彦知归。奋飞早践於修途，育德迈高於舆论，仗节三光於侯府，题剑累涉於崇班。洎擢处钧衡，若来麟凤，才惟应物，动必研几。屹若嵩峦，炳符台曜。嵇松磊落，长标构厦之姿；和璧温良，克表如虹之气。朕以北门重镇，兴王故都，披全晋之山河，有陶唐之风俗。以尔曾施惠化，尚有去思，方当用武之时，暂辍调元之职。尔其厚抚战士，谨备粮储，必使黠虏革心，征师贾勇，善守训齐之令，以图台鼎之勋。帖以上公，式光元辅，伫歼凶丑，副我忧勤，往惟钦哉！可检校司徒同中书门下平章事行太原尹充北都留守河东节度管内观察处置兼行营招讨等使。


鸡笼山登览经鸡鸣寺作【山巅旧为观象台】

言寻万古蹟奋袂陵崇冈璇玑归蔓草楼观余斜阳含凄台城畔流笑宫井旁旧迹半沦灭仰视天茫茫【旧有石刻古台城三字今废景阳宫辱井亦不可考】城中百万户烟树纷低昂洵美此南国天堑一何长列季更相送万事如朝霜当年游讌地绮丽不可详雉堞枕湖水山影涵青苍浩呼渔网集鸥鹭皆惊翔【山之隂即後湖旧禁渔钓数百年】左顾岿兰若丹碧郁相望垣余一亩地径曲九回肠悬空争燕垒盘簇成蜂房浮图藴灵异古碣吐寒鋩【塔藏嬾融祖师骨前有宝志公影碑】钟磬忽疎歇一木支隤墙江山犹故物百变生清光凭高过疎雨吹我征衣凉


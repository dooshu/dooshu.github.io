卷二百二十二



卷之二百二十二

洪武二十五年冬十月己酉朔，享太庙。

改建钦天监于五府之后，命五军都督府申谕之令。先是，上以天下都司卫所分番校试军士有不中者，其将校往往不去其职，谪令从征。至是，又恐其玩法，怠于训练，命自今军士校试不中者，指挥、千、百户必罚无贷。

赐建昌卫指挥张显等钞锭有差。先是，蛮寇作耗，显等与苏州卫官军守城有功。至是，显以公事至京，命礼部验其功绩，循例赏赐之。于是赐显钞一百四十锭、衣一袭，百户籍鉴钞九十锭。寻命给赏苏州、建昌二卫守城将士四千九百余人钞十八万六百余锭、白金七千二百两、文绮、帛各三百三十六疋。

旌表魏敏孝行。敏，河南巩县人，登洪武戊辰进士，授吏科给事中，以母病谒告归省，未至而母卒，敏即之墓所哀恸，水浆不入口者五日，庐墓三年，旦夕衰服，哭奠如初丧，乡里称其孝。事闻，诏旌表之。

癸丑，户部言：“运解州池盐计其路程，自河口杨壶站至淮安白萍站共二十七站，每站一百里，当用船二百七十艘，次第接运至京仓收贮。宜令工部造船，刑部、都察院发囚夫往运。”从之。

乙卯，以唐鉴为散骑舍人，随直宿卫。鉴，尚书铎之弟也。

戊午，上遣使谕总兵官凉国公蓝玉曰：“月鲁帖木儿凶顽，无识生死轻重，殊无顾藉，其用事者杨把事、达达千户二人而已。若大军厌境，或有使来，恐是此人，宜即羁之，勿令复去。昔寇恂斩皇甫文而降高峻，用此计也。且月鲁帖木儿其出也，或诡诈以觇我军，不可信之，若知其所在，即遣兵进攻，若来降，密为之防，所谓事起乎所忽，不可不慎。其屯守建昌土军三千人，宜收入营，诸将校亡者捕送京师。又苏州去西蕃甚迩，宜早定之。其柏兴州贾哈剌境内摩赀等部，亦须除其凶渠，然后宥其余众，俾耕牧以供赋税。凡节制军务，惟此最当留意。”贾哈喇者，摩赀洞土豪也。初，王师克建昌，授以指挥之职，至是，从月鲁帖木儿叛。

庚申，水西宣慰使奢香遣其子妇奢助及其把事头目允则、陇住等来朝，贡马，谢恩。诏赐奢香银四百两、锦、绮各十疋、钞五十锭，奢助、允则、陇住等锦、绮、钞有差。

辛酉，发河南开封等府民丁及安吉等十七卫军士修筑阳武县河防。

赏浙江盘石等卫造防倭海船将士八千七百余人钞有差。

壬戌，升锦衣卫指挥佥事谢贵为河南都指挥佥事。

癸亥，命户部于正阳门外距板桥五里度地，自牛首山接方山，西傍河崖为上林苑，户部因为图以进。上以苑中之地民人已种二麦，俱俟明年收成后，令勿再种，其占及民田者，给官田偿之，官田或不敷，令民徙居江北，倍数给田偿之，永为世业。民庶坟茔有在苑内者，令勿徙，听其以时祭扫，寻以妨民业，遂止。

乙丑，西河中护卫奏：“军旗牧马践梁国公家奴麦苗，奴妻掷镰伤马足，与孕驹俱毙，请治其罪。”上曰：“纵马践麦苗，非也。掷镰伤马，此一时之忿，妇人之愚也，勿问。但掌马官校失约束，不得无责。”命杖之。

夜，太阴犯五车。

己巳，追封西平侯沐英为黔宁昭靖王，葬用王者明器。诰曰：“呜呼！尔英昔幼孤于扰攘之秋，若寻尝视之，岂知有今日者耶？古语云：‘吉人天相。’所以天使尔于我依，当依朕之时，尔、我皆不知有今日之势。及尔日长，朕之王业渐昌，皇天眷命，遂一宇内，即以西境之号封尔开国辅运推诚宣力武臣、荣禄大夫、柱国、西平侯，复尔本姓，继尔宗祀。天下之广四维之间，皆勇智者也。西南诸夷，非仁勇者难以控驭，自尔镇后，于今十有一年矣，朕无西南之忧。所以屡加恩眷，广锡赀产，冀朕之后及尔子孙共享富贵，以保全终始相遇之恩，何期天不假年，一疾长逝，不胜哀悼。今特追封尔为黔宁王，谥昭靖。尔其有知，服兹宠命。”

乙亥，升刑部员外郎吴斌为都察院左副都御史。

命故黔宁昭靖王沐英子春袭封西平侯，往镇云南。诰曰：“世人早失怙恃，而抚育存恤者恩亦父母也。昔者，尔父沐英当天下扰攘之秋，孤而且幼，无所依归，朕特怜之，抚以为子，从渡江左。至于长成，朕后有子，命复本姓，归继宗祀，因有勤劳，封为西平侯，重禄厚赏，冀为巨家，与国同久。曩命副征云南，留镇其地，能布恩威，蛮夷率服，朕无西南之忧者，十有一年。迩者，因疾令终，特越侯爵，锡以王封，慰之于冥冥，今命尔春袭封西平侯。呜呼！朕视尔父犹子，思昔提携，犹动首育之心，尔当思尔父相从之幸，毋忘释难之恩，忠诚为国，梦寐存心，则鬼神有鉴，福禄永昌矣。敬哉！”

命镇守云南都督寗正署云南都指挥使司事，召都督佥事何福等还京。

常州府知府李得善奏：“狱囚有鬻私盐者二十余人，因为首者未获，久淹囚禁，耕获既废，供馈艰苦，乞暂释各人还家，以毕农务，且令告谕为首者俱至理之。”奏至，上从其言。后所纵囚果与未获者如期皆至，得善复以闻，诏并释之。

十一月戊寅朔夜，有大星青白色，有光，起自天船，西南行至卷舌没。

赐在京致仕武官文绮，人一表里。

乙酉，山东都指挥使周房言：“所属宁海、莱州二卫东濒巨海，途岸纡远，难于防御。近者，审择莱州要害之处，当置八总寨，以辖四十八小寨，其宁海卫亦宜置五总寨，以备倭夷。”诏从之。

丙戌，景川侯曹震遣镇抚甘信入奏五事。一曰：“四川所属地方盐井五十七处，俱用竹筒皮囊汲水煎办，岁额四万五千一百七十五引，以给各卫军士，月盐不敷。夔州云阳有上温、下温、东西等五井，大宁县盐井泉涌，易为煎办，已有灶丁九百六十人，岁办一万六百二十三引，请依普安例召商输粟，以备军储，而给盐偿之。”二曰：“四川盐课司言今商人于云南、建昌、乌撒诸处输粟，给以川盐，数支不敷。乞令以重庆府綦江县买马官盐八千一百余引给之。”三曰：“马湖等府秋粮逋征，盖以四川之民自国初，创置贵州、黄平、松茂等卫、营造蜀府、征讨云南禄肇诸处，积年劳役，请从末减。”四曰：“施州卫官军岁用粮储皆湖广郡县所运，川江至险，泝流艰难。重庆府岁储粮三十三万八千石有奇，既无他用，可具舟顺流至巫山，俾施州卫发军与民兼运甚便。”五曰：“建昌、苏州新制之卫，控御羗戎，凡弓矢、火攻之具，四川都司、布政司足以造之，惟盔甲不易成，请于工部支给。”上皆从之。

翰林院编修唐震卒于泗州，命礼部遣人往祭之，仍命还其丧于京师。

戊子，改建大内金水桥成。

己丑，命罢开封府原武县治河之役。时工费浩繁，又值天寒，故罢之。

庚寅，改会川军民千户所为会川卫军民指挥使司。

癸巳夜，太阴犯司怪。

甲午，总兵官凉国公蓝玉兵次柏兴州。玉间遣百户毛海以计诱致月鲁帖木儿并其子胖伯，遂降其众，遣人送月鲁帖木儿至京师，伏诛。玉因奏：“四川之境地旷山险，控扼西番，连岁蛮夷梗化，盖由军卫少而备御寡也。宜增置屯卫顺庆府镇御、巴梁、大竹诸县；其保宁千户所北通连云栈，宜改为卫；汉州灌县、卭县西连松茂、碉黎，当土番出入之地，眉州控制马湖、建昌、嘉定、接山、都长九寨，俱为要道，皆宜置增军卫。”下群臣议行之。玉又奏：“四川军士少，请籍民丁为兵。其长河西、朵甘、百夷地相连属，恃其险远，久不入贡，请兵致讨。”上报玉曰：“籍民为兵甚不可，其民连年供输烦扰，又以壮者为兵，其何以堪？况凶渠已殄，人知顺命，虽犷猂者渐革其习，戍守军士皆有成规，何用增益，重困吾民乎？其长河西、朵甘、百夷之事，朕惟兵久在外，不可重劳，但养锐蓄威，徐议大举，此非四十万众不可行也。今尔所统之兵选留守御，余令回卫，尔即还京。”玉遂班师，既而都指挥使瞿能、同知徐凯亦还成都。

高丽权知国事李成桂闻皇太子薨，率其臣制服行丧礼，遣其三司左使李居仁进表奉慰，并贡白金二锭、白、黑布各百疋致祭。

琉球国中山王察度遣使察都等表贺冬至，贡方物。

戊戌，赐致仕巩昌卫百户陈日新等四十六人钞百五十锭。

北平行都司奏：“大宁左等七卫及宽河千户所，今岁屯种所收谷麦凡八十四万五百七十余石。”

庚子置江东宣课司大使一人从九品副使二人杂职

升刑部郎中任励为本部左侍郎，司务祈著为右侍郎，大理寺副张恭为本寺右寺丞，马文或为左寺丞。

辛丑，赐辽王、宁王二护卫军士绵布，有妻子者人四疋，无者半之，凡八千余人，布二万八千九百余疋。

升殿廷仪礼司序班曹餋志为广东按察使佥事，赐钞及袭衣。上以餋志典礼仪，周旋殿廷，未尝有失，又自司正而下皆言餋志有行义，故迁赏之。

壬寅，诏凤阳、滁州、庐州、和州等处民户种桑、枣、柿各二百株。

癸卯，复以少詹事李文吉为右佥都御史。

贵州宣慰使安的等来朝，贡马六十六匹，赐以绮帛、钞锭。

置贵州宣慰司儒学，设教授一员、训导四员。

甲辰，河南开封府祥符县民诣阙言：“昔河决浸没田土，至今不可树艺，而徵税如故。”上命免其赋，凡万一千二百余石、丝五千四百余斤。

丙午冬至，上御奉天殿受朝贺，赐国子监祭酒胡季安以下及监生节钱。

是月，上以中外文武百司职名之沿革、品秩之崇卑、勋阶之升转、俸禄之损益，历年兹久，屡有不同，无以示成宪于后世，乃命儒臣重定其品阶、勋禄之制，以示天下。正一品：宗人府宗人令、左右宗正、左右宗人、都督府左右都督、文武勋俱左右柱国阶俱初授特进荣禄大夫升授特进光禄大夫，禄月米八十七石；从一品：都督同知、勋柱国阶初授荣禄大夫升授光禄大夫，禄月米七十四石；正二品：六部尚书、都察院左右都御史、袭封衍圣公、真人、都督佥事、留守司正留守、都指挥使、文勋正治上卿阶初授善资大夫升授资政大夫加授资德大夫武、勋上护军阶初授骠骑将军升授金吾将军加授龙虎将军，禄月米六十一石；从二品：左右布政使、都指挥同知、文勋正治卿阶初授中奉大夫升授通奉大夫加授正奉大夫、武勋护军阶初授镇国将军升授定国将军加授奉国将军，禄月米四十八石；正三品：六部左右侍郎、都察院左右副都御史、通政使、大理寺卿、太常司卿、詹事府詹事、应天府尹、按察使、副留守、都指挥佥事、各卫指挥使、文勋资治尹阶初授嘉议大夫升授通议大夫加授正议大夫、武勋上轻车都尉阶初授昭勇将军升授昭毅将军加授昭武将军，禄月米三十五石；从三品：光禄司卿、太仆寺卿、布政司参政、盐运使、宣慰使、留守司指挥同知、各卫指挥同知、文勋资治少尹阶初授亚中大夫升授中大夫加授太中大夫、武勋轻车都尉阶初授怀远将军升授定远将军加授安远将军，禄月米二十六石；正四品：都察院左右佥都御史、通政司左右通政、大理、太常、太仆各少卿、詹事府少詹事、应天府丞、宣慰司同知、按察司副使、各府知府、各卫指挥佥事、文勋赞治尹阶初授中顺大夫升授中宪大夫加授中议大夫、武勋上骑都尉阶初授明威将军升授宣威将军加授广威将军，禄月米二十四石；从四品：国子中都二监祭酒、布政司左右参议、盐运司同知、宣慰司副使、宣抚司宣抚、文勋赞治少尹阶初授朝列大夫升授朝议大夫加授朝请大夫、武勋骑都尉阶初授宣武将军升授显武将军加授信武将军，禄月米二十一石；正五品：翰林院学士、华盖、武英、文华殿、东阁、文渊阁、左右春坊大学士、左右庶子、尚宝司卿、六部郎中、应天府治中、钦天监、回回监正、通政司左右参议、光禄司少卿、太医院使、太理寺左右寺丞、五军都督府断事官、各府同知、王府左右长史、宗人府经历、按察司、宣慰司佥事、宣抚司同知、仪卫正、正千户、文勋修政庶尹阶初授奉议大夫升授奉政大夫、武勋骁骑尉阶初授武德将军升授武节将军，禄月米一十六石；从五品：翰林院侍读、侍讲学士、左右春坊左右谕德、司经局洗马、五军都督府经历、左右断事官、六部员外郎、尚宝司少卿、各州知州、盐运司副使、盐课提举司提举、招讨司招讨、宣抚司副使、安抚司安抚、卫镇抚、副千户、仪卫副、文勋协正庶尹阶初授奉训大夫升授奉直大夫、武勋飞骑尉阶初授武略将军升授武毅将军，禄月米一十四石；正六品：翰林院侍读、侍讲、国子、中都二监司业、左右春坊左右中允、詹事府丞、尚宝司丞、六部主事、太常司丞、钦天监、回回监副、五官正、太仆寺丞、京县知县、太医院判、阁门使、兵马司指挥、王府审理正、大理寺左右寺正、都察院经历、神乐观提点、僧录司左右善世、道录司左右正一、中都留守司并都司经历、断事、各府通判、长官司长官、副、招讨、宣抚司佥事、安抚司同知、典仗、百户、文阶初授承直郎升授承德郎、武勋云骑尉阶初授昭信校尉升授承信校尉，禄月米一十石；从六品：大理寺左右寺副、左右春坊左右赞善、左右司直郎、翰林院修撰、光禄寺丞、应天府推官、光禄司各署正、僧录司左右阐教、道录司左右演法、盐运司判官、布政司经历、理问所理问、各州同知、盐课提举司同提举、安抚司副使、长官司副长官、所镇抚、文阶初授承务郎儒升授儒林郎吏材干宣德郎、武勋武骑尉阶初授忠显校尉升授忠武校尉，禄月米八石；正七品：监察御史、五军都督府都事、太常司博士、典簿、京县丞、通政司经历、大理寺左右评事、兵马副指挥、都察院都事、翰林院编修、营善所正、按察司经历、五军断事官、五司稽仁、稽义、稽礼、稽智、稽信、王府审理副、煎盐提举司提举、各府推官、各县知县、中都留守司并都司都事、副断事、安抚司佥事、蛮夷长官司长官、文阶初授承事郎儒升授文林郎吏材干宣义郎，禄月米七石五斗；从七品：中书舍人、太仆寺主簿、应天府经历、光禄司典簿、各署丞、翰林院检讨、太常司各祠祭等署奉祀、各州判官、钦天监、回回监五官灵台郎、詹事府主簿、盐运司经历、盐课提举司副提举、布政司都事、宣慰司经历、理问所副理问、蛮夷长官司副长官、阶初授从仕郎升授徵仕郎，禄月米七石；正八品：六科都给事中、翰林院五经博士、通政司并各卫知事、京县主簿、国子、中都二监丞、户部、刑部照磨、宝钞、龙江提举司提举、钦天监、回回监主簿、五官保章正、太常司协律郎、典牧所提领、太医院御医、僧录司左右讲经、道录司左右至灵、煎盐提举司同提举、王府典宝正、奉祠正、良医正、典膳正、纪善、元符宫、崇真宫、灵官、营缮所副、各府经历、各县丞、按察司知事、宣慰司都事、阶初授迪功郎升授修职郎，禄月米六石五斗；从八品：六科左右给事中、盐运司、应天府知事、钦天监、回回监五官挈壶正、光禄司录事、各署监事、仪礼司正、翰林院典籍、神乐观知观、僧录司左右觉义、道录司左右玄义、王府典膳副、奉祠副、典宝副、良医副、国子监博士、助教、典簿、宣抚司经历、太常司各祠祭等署祀丞、布政司照磨、崇真宫副灵官、阶初授迪功佐郎升授修职佐郎，禄月米六石；正九品：六科给事中、仪礼司左右司副、左右司丞、太常司赞礼郎、詹事府录事、各府知事、各县主簿、国子监学正、行人司正、户部、刑部检校、司经局校书、翰林院侍书、典牧所大使、各牧监正、钦天监、回回监五官司历、五官监候、龙江宝钞提举司副提举、王府长史、司典、簿典、仪正、奉祠所典乐、会同馆、茶盐马司、承运库、宝钞广惠、广积、赃罚、甲、乙、丙、丁、戊字库及作鞍辔、宝源、颜料局、应天府、织染局、文思院等大使、煎盐提举司副提举、教坊司奉銮、宣抚、安抚司知事、营缮所丞、阶初授将仕郎升授登仕郎，禄月米五石五斗；从九品：翰林院、承天门待诏、都税司大使、国子监学录、典籍、司经局正字、钦天监五官司辰、漏刻博士、各牧监副、仪礼司鸣赞、序班、军储仓大使、茶盐马司副使、宝钞广惠、广积、赃罚、甲、乙、丙、丁、戊字库副使、宣课司大使、太常司司乐、典牧所副使、府学教授、行人司副、会同馆副使、布政司库宝泉、军器、各府杂造、织染局、税课司并仓大使、王府典仪副、司牧司大使、承运库、皮作、鞍辔、宝源局、文思院副使、观察使、太医院、千户所、盐课提举司、各州吏目、五军断事官、提控、案牍、巡检、司狱、阴阳学正、术医学正科、僧纲司都纲、道纪司都纪、应天府、织染局副使、教坊司左右韶舞、左右司乐、阶初授将仕佐郎升授登仕佐郎，禄月米五石；未入流：各部司务、州学正、县典史、教谕、行人司行人、国子监掌馔、牧监录事群长、翰林院孔目、王府引礼舍人、河泊所牐坝官、阜民司、税课分司、茶盐课司、庆远裕民司、扬州府邵伯瓜洲税课司、茶盐批验所、长史司、仓库、州县卫仓、生药库、巾帽、针工、税课、抄纸、印钞、铸印、惠民银场、抽分、竹木等局并关大使、副使、递运所、鉄冶所、司竹局、盐运司、卫府州库、河州军民指挥使、辽阳青州府乐安三税课司大使、军储京卫府仓、都税宣课司、牲税课等司、工部军器局、布政司库宝泉、军器、各府织染杂造局副使、断事、兵马指挥长官司吏目、理问所提控、案牍、驿丞，禄月米有差；医学典科、训科、阴阳学典术、训术、僧纲司副都纲、僧正司僧正、僧会司僧会、道纪司副都纪、道正司道正、道会司道会与僧道录司僧纲、道纪、医学正科、阴阳学正术俱不给禄。








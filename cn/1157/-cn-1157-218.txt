●卷二百十八　经籍考四十五

○子（农家）

《汉　艺文志》曰：农家者流，盖出於农稷之官。播百榖，劝耕桑，以足衣食，故八政一曰食，二曰货。孔子曰："所重民食。"此其所长也。及鄙者为之，以为无所事圣王，欲使君臣并耕，誖上下之序。

《宋　三朝艺文志》：岁时者，本於敬授平秩之义。殖物宝货著谱录者，亦佐助衣食之源，故咸见於此。

陈氏曰：农家者流，勤耕桑以足衣食。神农之言，许行学之，汉世野老之书，不传於後，而《唐志》著录，杂以岁时月令及相牛马诸书，是犹薄有关於农者。至於钱谱、相贝、鹰鹤之属，於农何预焉？今既多从其类，而花果栽植之事，犹以农圃一体，附见於此，其实则浮末之病农者也。

《汉志》：九家，一百一十四部。

《隋志》：五部，一十九卷。

《唐志》：十九家，二十六部，二百三十五卷。

《宋三朝志》：三十二部，二百一十三卷。

《宋两朝志》：十二部，四十七卷。

《宋四朝志》：一十九部，三十三卷。

《宋中兴志》：六十四家，六十九部，一百四十八卷。

※《齐民要术》十卷

晁氏曰：元魏贾思勰撰。记民俗、岁时、治生、种莳之事，凡九十二篇。农家者，本出於神农氏之学。仲尼既称"礼义信足以化民，焉用稼"，以诮樊须，而告曾参以"用天之道，分地之利，为庶人之孝"。言非不同，意者，以躬稼非治国之术，乃一身之任也。然则仕之倦游者，讵可不知乎？故今所取，皆种艺之书也。前世录史部中有岁时，子部中有农事，两类实不可分，今合之农家。又以钱谱寘其间，今以其不类，移附类书。

陈氏曰：起自耕农，终於醯醢，资生之业，靡不毕书。其曰："治生之道，不仕则农。"盖名言也。

巽岩李氏序《孙氏齐民要术音义解释》曰：贾思勰著此书，专主民事，又旁摭异闻，多可观，在农家最嶢然出其类，而近世学者忽焉。第奇字错见，往往艰读。今运使、秘丞孙公为之音义解释，略备其正名辨物，盖与杨雄、郭璞相上下，不但借助於思勰也。此书李淳风尝演之。淳风书遽亡，韩谔又撮思勰所记，别著《四时纂要》五卷。本朝天禧四年，诏并刻二书以赐劝农使者，然其书与律令俱藏，众弗得习，市人辄抄《要术》之浅近者，摹印相师，用才一二，此有志於民者所当惜也。今公幸以稽古馀力，悉发其隐，盍并刻焉，岂惟决疑糾缪，有益学者，抑使斯民日用知所本末，更被天禧遗泽，不亦可乎？

※《四时纂要》五卷

晁氏曰：唐韩谔撰。谔遍阅农书，取《广雅》、《尔雅》定土产，取《月令》、《家令》叙时宜，采氾胜种树之书，掇崔实试榖之法，兼删韦氏《目录》《齐民要术》编成。

陈氏曰：虽时令之书，然皆为农事也。

※《山居要术》三卷

陈氏曰：称王玟撰。《馆阁书目》作王旻。皆莫知何时人也。

※《蚕书》二卷

陈氏曰：孙光宪撰。光宪事迹见小说类。

※秦少游《蚕书》

见少游《淮海集》第六卷。序略曰：予间居，妇善蚕，从妇论蚕，作蚕书。考之《禹贡》，扬、梁、幽、雍不贡茧物，兖"篚织文"，徐"篚元纤缟"，荆"篚元纁玑组"，豫"篚纤纩"，青"篚檿丝"，皆茧物也。而桑土既蚕，独言於兖，然则九州蚕事，兖为最乎？予游济、河之间，见蚕者豫事时作，一妇不蚕，比屋詈之，故知兖人可为蚕师。今予所书，有与吴中蚕家不同者，皆得之兖人也。

※《禾谱》五卷

陈氏曰：宣德郎温陵曾安止移忠撰。东坡所为赋《秧马歌》也。谓《禾谱》文既温雅，事亦详实，惜其不谱农器，故以此歌附之。安止，熙宁进士，尝为彭泽令。

※《农器谱》三卷，《续》二卷

陈氏曰：耒阳令曾之谨撰。安止之侄孙也。追述东坡作歌之意为此编。周益公为之序，陆务观亦作诗题其後。

周平园序曰：绍圣初元，苏文忠公轼南迁，过太和，邑人宣德郎致仕曾公安止献所著《禾谱》，文忠美其温雅详实，为作《秧马歌》，又惜不谱农器。时曾公已丧明，不暇为也。後百馀年，其侄孙耒阳令之谨始续成之。凡耒耜、耨鎛、车戽、蓑笠、銍刈、蓧篑、杵臼、斗斛、釜甑、仓庾，厥类惟十，附以杂记，勒成三卷，皆考之经传，参合今制，无不备者，是可补伯祖之书，成苏公之志矣。其序牛犁，盖一编之管辖，予尝学稼，因演其说。《山海经》曰："后稷之孙叔均，始作牛耕。"世以为起於三代，予谓不然。牛若常在畎亩，武王平定天下，胡不归之三农，而放之桃林之野乎？故《周礼》祭牛之外，以享宾、驾车、犒师而已，未及耕也。不然，牵以蹊田，正使藉稻，何足为异，乃设"夺而罪之"之喻邪？在《诗》有云："载芟载柞，其耕泽泽，千耦其耘，徂隰徂畛。"又曰："有略其耜，俶载南亩。"以明竭作於春，皆人力也。至於"获之积之，如墉如栉"，然後"杀时犉牡，有捄其角"，以为社稷之报。若使之耕，曾不如迎猫迎虎，列於蜡祭乎？厥後王弼传《易》，以为稼穑之资。宋景文公祁辟之曰："古者牛惟服车，《书》'肇牵车牛'，《易》'服牛乘马'，汉赵过始教牛耕。"盖本贾思勰《齐民要术》。予谓辅嗣固失矣，贾氏及景文亦未为得也。按《论语》子谓仲弓曰："犁牛之子，騂且角，虽欲弗用，山川其舍诸？"此圣人格言也。盖犁田之牛，纯杂牝牡皆可，祭牛则非纯非牡不可，故曰"騂且角"也。注疏乃以犁为杂色，騂为赤纯色，角为周正，近世诸儒并从此义。今观《周礼　牧人》，时祀牲不用牷，牷，纯色也；外祭毁事用尨，尨，杂色也，是则纯杂之辨也。《封人》"设其楅衡"，《鲁颂》"夏而楅衡，白牡騂刚"，是则言角之意也。窃疑犁起於春秋之间，故孔子有犁牛之言，而弟子冉耕亦字伯牛。彼《礼记》、《吕氏月令》，季冬出土牛示农耕早晚。贾谊《新书》、刘向《新序》俱载邹穆公曰"百姓饱牛而耕，暴背而耘"。大率在秦、汉之际，何待赵过？过特教人耦犁共二牛，费省而功倍尔。《易传》出於魏、晋，第见牛耕，不复考其初。而贾公彦《考工正义》，遂谓起於後汉，其失尤甚。

※《农书》三卷

陈氏曰：称西山隐居全真子陈雱撰。未详何人。其书曰田、曰牛、曰蚕。洪庆善为之後序。

※《耕桑治生要备》二卷

陈氏曰：宣教郎、通判横州何先觉撰。绍兴癸酉序。

※《耕织图》一卷

陈氏曰：於潜令鄞楼璹玉撰。攻媿参政之伯父也。

※《竹谱》一卷

晁氏曰：戴凯之撰。凯之字庆预，武昌人。裒辑竹事，四字一读，有韵，类赋颂。李邯郸云"未详何代人"。

※《筍谱》二卷

晁氏曰：皇朝僧惠崇撰。

陈氏曰：僧赞甯撰。

※《续酒谱》十卷

晁氏曰：唐郑遨雲叟撰。纂辑古今酒事，以续王绩之书。

※《酒谱》一卷

陈氏曰：汶上窦苹子野撰。其人即著《唐书音训》者。

※《北山酒经》三卷

陈氏曰：不知撰人。

※《荼经》三卷

晁氏曰：唐太子文学陆羽鸿渐撰。载产茶之地、造作器具、古今故事，分十门。

陈氏曰：羽自号竟陵子，又号桑苎翁。

※《顾渚山记》二卷

晁氏曰：陆羽撰。羽与皎然、朱放辈论茶，以顾渚为第一。顾渚山在湖州，吴王夫差顾望，欲以为都，故以名山。

※《煎茶水记》一卷

晁氏曰：唐张又新撰。其所尝水凡二十种，因第其味之优劣。

陈氏曰：唐涪州刺史张又新撰。本刑部侍郎刘伯刍称水之与茶，宜者凡七等。又新复言得李季卿所笔陆鸿渐《水品》凡二十。欧公《大明水记》尝辨之，今亦载卷末。余足迹所至不广，於《水品》仅尝三四，若惠山泉甘美，置之第二不忝，特未知康王谷水何如尔。其次，吴松第四桥水亦不恶，虎邱剑池殊未佳，而在第四，巳不可晓。至於雪水，清甘绝佳，而居其末，尤不可晓也。大抵水活而後宜茶，活而不清洁犹不宜，故浮泉石池漫流者为上，为其活且洁也。若夫天一生水，烝为雲雨，水之活且洁者，何以过此？余尝用净器承雨水，试以烹煎，不减雪水，故知又新之说妄也。

※《茶谱》一卷

晁氏曰：伪蜀燕文锡撰。记茶故事。其後附以唐人诗文。

※《建安茶录》三卷

晁氏曰：皇朝丁谓撰。建州研膏茶起於南唐，太平兴国中始进御。谓咸平中为闽漕，监督州吏，创造规模，精緻严谨，录其团焙之数，图绘器具及叙采制入贡法式。卢仝讥阳羡贡茶有"安知百万亿苍生，坠在颠崖受辛苦"之句，余於谓亦云。

※《北苑拾遗》一卷

晁氏曰：皇朝刘异撰。北苑，建安地名，茶为天下最。异庆历初在吴兴，采新闻，附於丁谓《茶录》之末。其书言涤磨调品之器甚备，以补谓之遗也。

※《补茶经》一卷，又一卷

晁氏曰：皇朝周绛撰。绛，祥符初知建州，以陆羽《茶经》不载建安，故补之。又一本有陈龟注。丁谓以为茶佳不假水之助，绛则载诸名水云。

※《试茶录》二卷

晁氏曰：皇朝蔡襄君谟撰。襄，皇祐中修注，仁宗尝面谕云："昨卿所进龙茶甚精。"襄退而记其烹试之法，成书二卷，进御。世传欧公闻君谟进小团茶，惊曰："君谟士人，何故如此。"

※《东溪试茶录》一卷

晁氏曰：皇朝朱子安集拾丁、蔡之遗。东溪，亦建安地名。其序谓"七闽至国朝，草木之异，则产腊茶、荔子；人物之秀，则产状头、宰相，皆前代所未有。以时而显，可谓美矣。然其草木厚味，难多食；其人物多智，难独任，亦地气之异"云。

※吕惠卿《建安茶记》一卷

晁氏曰：皇朝吕惠卿撰。

※《圣宋茶论》一卷

晁氏曰：右徽宗御制。

※《茶杂文》一卷

晁氏曰：集古今诗文及茶者。

※《北苑总录》十二卷

陈氏曰：兴化军判官曾伉录《茶经》诸书，而益以诗歌二卷。

※《茶山节对》一卷

陈氏曰：摄衢州长史蔡宗颜撰。

※《宣和北苑贡茶录》一卷

陈氏曰：建阳熊蕃叔茂撰。其子克义益写其形制而传之。

※《北苑别录》一卷

陈氏曰：赵汝砺撰。

※《品茶要录》一卷

陈氏曰：建安黄儒道父撰。元祐中，东坡尝跋其後。

※《荔枝谱》一卷，《荔枝故事》一卷

晁氏曰：皇朝蔡襄撰。记建安荔枝味之品第，凡三十馀种，古今故事。

陈氏曰：君谟为此书，且书而刻之，与《牡丹记》并行。闽无佳石，以板刊，岁久地又湿，皆蠹朽，至今犹藏其家，而字多不完，可惜也。

※《增城荔枝谱》一卷

陈氏曰：无名氏。其序言福唐人，熙宁九年承乏增城，多植荔枝，盖非峤南之"火山"，实类吾乡之"晚熟"。搜境内所出，得百馀种，其初亦得闽中佳种植之，故为是谱。

※《四时栽接花果图》一卷

陈氏曰：无名氏。

※《桐谱》一卷

陈氏曰：铜陵逸民陈翥撰。皇祐元年序。

※《何首乌传》一卷

陈氏曰：初见唐《李翱集》，今後人增广之耳。

※《海棠记》一卷

陈氏曰：吴人沈立撰。

※《橘录》一卷

陈氏曰：知温州延安韩彦直子温撰。世宗长子也。

※《菊谱》一卷

陈氏曰：史正志志道撰。孝宗朝为发运使者也。

※《范村梅菊谱》二卷

陈氏曰：范成大至能撰。有园在居第之侧，号范村。

※《糖霜谱》一卷

陈氏曰：遂宁王灼晦叔撰。言四方所产，遂宁为冠。灼自号颐堂。

※《蟹谱》二卷

陈氏曰：称怪山傅肱子翼撰。嘉祐四年序。怪山者，越之飞来山也。

※《蟹略》四卷

陈氏曰：高似孙续古撰。

※《越中牡丹花》二卷

陈氏曰：僧仲林撰。其序言越之所好尚惟牡丹，其绝丽者三十二种，始乎郡斋，豪家名族，梵宇道宫，池台水榭，植之无间。来赏花者，不间亲疏，谓之看花局。泽国此月多有轻雲微雨，谓之养花天。里语曰弹琴种花，陪酒陪歌。末称丙戌岁八月十五日移花日序。丙戌者，当是雍熙三年也。越在国初繁富如此，殆不减洛中。今民贫至骨，种花之风遂绝。何今昔之异邪？其故有二：一者镜湖为田，岁多不登；二者和买白著，数倍常赋，势不得不贫也。

※《牡丹谱》一卷

晁氏曰：欧阳修撰。初调洛阳从事，见其俗重牡丹，因著花品，凡三篇。

陈氏曰：蔡君谟书之，盛行於世。

※《冀王宫花品》一卷

陈氏曰：题景祐元年沧洲观察使记。以五十种分为三等九品，而"潜溪绯"、"平头紫"居正一品，"姚黄"反居其下，此不可晓也。

※《吴中花品》一卷

陈氏曰：庆历乙酉赵郡李英述。皆出洛阳花品之外者。以今日吴中论之，虽曰植花，未能如承平之盛也。

※《花谱》二卷

陈氏曰：荥阳张峋子坚撰。以花有千叶多叶，黄红紫白之别，类以为谱，几千叶五十八品，多叶六十二品，又以芍药附其末。峋与其弟頠子望同登进士弟。頠尝从邵康节学。

※《牡丹芍药花品》七卷

陈氏曰：不著名氏。录欧公及仲林等诸家《牡丹谱》、孔常甫《芍药谱》共为一篇。

※《洛阳贵尚录》一卷

陈氏曰：殿中丞新安邱濬道源撰。专为牡丹作也。其书援引该博而迂怪不经。濬天圣五年进士，通数知未来。寿八十一，及敛，衣空，人以为尸解。《新安志》云尔。

※《芍药谱》一卷

陈氏曰：中书舍人清江刘攽贡甫撰。

※《芍药图序》一卷

陈氏曰：待制新淦孔武仲常甫撰。

※《芍药谱》一卷

陈氏曰：知江都县王观通叟撰。三家皆述维扬所产花之盛。








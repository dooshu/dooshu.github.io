陆游　残年

残年垂八十，高卧岂逃名。

泥巷多牛迹，茅檐有碓声。

炊菰觞父老，煮枣哺雏婴。

遣戍虽传说，何时复两京？

陆游

陆游　残年

残年光景易駸駸，屏迹江村不厌深。

新麦熟时蚕上簇，晚莺啼处柳成阴。

短檠已负观书眼，孤剑空怀许国心。

惟有云山差可乐，杖藜谁与伴幽寻？

陆游

陆游　残年

残年迫锺漏，病骨怯风霜。

投帻早当去，强颜徒自伤。

文符纷似雨，讼诉进如墙。

笑杀沧浪客，微官有许忙！

陆游


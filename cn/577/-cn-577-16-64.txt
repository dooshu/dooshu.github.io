存殁口号二首


席谦不见近弹棋〔一〕，毕耀仍传旧小诗。玉局他年无限笑一作事，白杨今日几人悲。道士席谦善弹棋，故曰玉局。

〔一〕弹棋：《梁冀传》注：《艺经》曰：弹棋，两人对局。白黑棋各六，后先列棋相当，更先弹也。其局以石为之。《古今诗话》：弹棋局，方五尺，中心高如覆盆，其颠为小壶，四角微起。李商隐诗：“玉作弹棋局，中心恨不平。”谓其中尊也。

郑公粉绘随长夜，曹霸丹青已白头。天下何曾有山水，人间不解重骅骝。高士荥阳郑虔善画山水，曹霸善画马也。






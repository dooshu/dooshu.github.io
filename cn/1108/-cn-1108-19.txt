卷十九

[集部,别集类,汉至五代,柳河东集]

钦定四库全书

柳河东集卷十九

唐　柳宗元　撰

吊赞箴戒十五首

吊苌叔文【苌弘字叔周灵王之贤臣为刘文公之属大夫敬王十年刘文公与弘欲城成周使告於晋魏献子涖政悦苌弘而与之合诸侯於狄泉卫彪傒曰苌弘其不殁乎周诗有之曰天之所坏不可支也及范中行之难周人杀苌弘庄周云苌弘死藏其血三年而化为碧盖语其忠诚然也公哀弘以忠死故吊云晁无咎取此文於变离骚苌音长】

有周之羸兮【羸力追切】邦国异图臣乘君则兮王易为侯威强逆制兮郁命转幽【一作辅幽】疹蛊胶密兮【疹音轸蛊音古】肝胆为仇【一作为尤】奸权蒙货兮忠勇以刘伊时云幸兮大夫之羞呜呼危哉河渭溃溢兮横躯以抑嵩宗坼陊兮【陊文尔切说文小堋也一曰山摧】举手排直压溺之不虑兮坚刚以为式【压乙甲切溺奴狄切】知死不可挠兮明章人极夫何大夫之炳烈兮王不寤夫谗贼卒施快於剽狡兮【剽匹妙切狡古巧切】怛就制乎强国松栢之斩刈兮蓊茸欣植【蓊乌孔切茸如容切又而陇切】盗骊折足兮【骊音离】罢驽抗臆【罢音疲】鸷鸟之高翔兮?狐惴而不食【鸷鸟至惴之瑞切】窃畏忌以羣朋兮夫孰病百而伸一挺寡以校衆兮古圣人之所难矧援羸以威慠兮兹固蹈殆而违安杀身之匪予戚兮闵宗周之不完岂成城以夸功兮哀清庙之将残嫉彪子之肆诞兮弥皇览以为谩【平声骚云皇览揆余於初度兮】姑舍道以从世兮焉用夫考古而登贤指白日以致愦兮卒颓幽而不列版上帝以飞精兮黮寥廓而殄絶【黮徒感切】朅冯云以羾愬兮【羾音贡说文飞声】终冥冥以郁结欲登山以号辞兮愈洋洋以超忽心沍涸其不化兮【沍音互涸音鹤又胡故切】形凝氷而自栗图始而虑末兮非大夫之操陷瑕委厄兮固哀世之道知不可而愈进兮哲不偷以自好陈诚以定命兮侔贞臣与为友比干之以仁义类兮【一作比干之以仁义类兮一作比干之仁义兮一无义字论语微子去之箕子为之奴比干谏而死子曰商有三仁焉】缅辽絶以不羣伯夷殉洁以莫怨兮【子贡曰伯夷叔齐何人也曰古之贤人也曰怨乎曰求仁而得仁又何怨】孰克轨其遗尘苟端诚之内亏兮虽耆老其谁珍古固有一死兮贤者乐得其所大夫死忠兮君子所与呜呼哀哉兮敬吊予忠甫【一作敬吊忠甫】吊屈原文【晁无咎取以附变骚曰原没贾谊过湘初为赋吊原至扬雄亦为文颇反其辞自岷山投诸江以吊之谊愍原忠逢时不祥以比鸾凤周鼎之窜弃雄则以义责原何必沉身二人者不同亦各从志也及子云得罪与昔人离谗去国者异太史公所谓虞卿非穷愁亦不能着书以自见於世者故补之论宗元之吊原殆困而知悔者其辞慙矣余谓斯言诚有旨然公再逐而过湘江要亦不能无感云】

後先生盖千祀兮余再逐而浮湘求先生之汨罗兮【屈原为楚怀王左徒以上官大夫谗於顷襄王王怒而迁之屈原至於江滨被髪行吟泽畔顔色顦顇形容枯槁渔父见而问之乃作怀沙赋於是怀石遂自投汨罗以死汨音覔】擥衡若以荐芳【蘅音行离骚杂杜衡与芳芷若杜若也皆香草名】愿荒忽之顾怀兮冀陈辞而有光【一作明】先生之不从世兮惟道是就支离抢攘兮【抢千羊切攘如羊切】遭世孔疚【音究】华虫荐壤兮进御羔褏【书益稷予欲观古人之象日月星辰山龙华虫作会宗彛注华象草华虫雉也宗庙彛鐏以华虫等为饰羔音高羊子小曰羔褏与?同衣袂也左氏襄十四年卫右宰谷曰余狐裘而羔?先生之意盖以言贵者不获用而贱者又得以进御云耳】牝鸡咿嚘兮孤雄束咮【书牝鸡之良惟家之索吚音伊嚘音忧咮与噣同陟救切啄也盖亦以喻贤者不获伸其喙而小人仄以肆其说耳】哇咬环观兮蒙耳大吕【哇咬淫声也哇乌瓜切梁元帝纂要淫歌曰哇歌咬於交切大吕六吕中之一也先生盖亦以取喻云】堇喙以为羞兮焚弃稷黍【堇音觐药草乌头也】犴狱之不知避兮宫庭之不处?涂藉秽兮荣若绣黼欀折火列兮娱娱?舞【欀音襄屋椽周谓之欀齐鲁谓之桷娱娱一作娭娭】谗巧之哓哓兮【哓馨么切与憢同说文惧也诗曰予惟音哓哓】惑以为咸池【咸池黄帝乐也】便媚鞠耍兮美逾西施【离骚有西施之美容耍女六切】谓谟言之怪诞兮反寘瑱而远违【瑱他甸切以玉充耳】匿重痼以讳避兮进俞缓之不可为【俞俞跗缓秦缓皆古良医也】何先生之凛凛兮厉鍼石而从之【鍼与针同】但仲尼之去【一有舍字】鲁兮曰吾行之迟迟【孔子之去齐接淅而行去鲁迟迟吾行也去父母国之道也】柳下惠之直道兮又焉往而可施【柳下惠为士师三黜而不去且曰直道而事人焉往而不三黜】今夫世之议夫子兮曰胡隐忍而怀斯惟逹人之卓轨兮固僻陋之所疑委故都以从利兮吾知先生之不忍立而视其覆坠兮又非先生之所志穷与逹固不渝兮夫惟服道以守义矧先生之悃愊兮【悃苦本切愊拍逼切】滔大故而不贰沉璜瘗佩兮【瘗於罽切】孰幽而不光荃蕙蔽匿兮胡久而不芳【离骚经兰芷变而不芳兮荃蕙化而为茅注荃蕙皆美香也荃音孙】先生之貌不可得兮犹髣髴其文章托遗编而叹喟兮涣余涕之盈眶【去王切眼眶也】呵星辰而驱诡怪兮【谓屈原放逐见楚庙图画天地山川神灵谲诡及古圣贤怪物行事书其壁呵而问之作天问假以稽疑而渫愤闷也】夫孰救於崩亡何挥霍夫【一无夫字】雷电兮苟为是之荒茫耀姱辞之矘朗兮【姱音夸奢皃矘音党目无睛直视也】世果以是之为狂哀余衷之坎坎兮独藴愤而增伤谅先生之不言兮後之人又何望【平声】忠诚之既内激兮抑衘忍而不长芈为屈之几何兮【芈音敉国语融之兴者其在芈姓乎芈楚姓也】胡独焚其中膓吾哀今之为仕兮庸有虑时之否臧食君之禄畏不厚兮悼得位之不昌退自服以默默兮曰吾言之不行既媮风之不可去兮怀先生之可忘

吊乐毅文【乐毅其先曰乐羊燕昭王以子之之乱而齐大败燕昭王怨齐未尝一日而忘报齐屯乃先礼郭隗而毅往委质焉以为上将军下齐七十余城田单间之毅畏诛遂西降赵以书遗燕惠王曰臣闻圣贤之君功立而不废故志於春秋勇知之士名成而不毁故称於後世公伤毅之有功不见知而以谗废也故吊云晁无咎故亦取之於变骚】

许纵自燕来曰燕之南有墓焉其志曰乐生之墓余闻而哀之其返也与之文使吊焉

大厦之骞兮风雨萃之车亡其轴兮乘者弃之呜呼夫子兮不幸类之尚何为哉昭不可留兮道不可常畏死疾走兮【即上所载畏诛降赵之意】狂顾傍偟燕复为齐兮【赵封毅於观津号曰望请君尊宠毅以警动燕齐田单与燕军战逐燕北至河上尽复得齐城】东海洋洋嗟夫子之专直兮不虑後而为防胡去规而就矩兮卒?滞以流亡惜功美之不就兮俾愚昧之周章岂夫子之不能兮无亦恶是之遑遑仁夫对赵之悃疑兮诚不忍其故邦【初毅去赵归燕昭王问伐齐之事对曰齐霸国之余业也地大人衆未易独攻也莫如与赵及楚魏於是乐毅约赵惠王别使连楚魏令赵□秦以伐齐诸侯皆争合从与燕伐齐昭王以毅为上将军赵惠王以相国印授毅并护赵楚韩魏兼兵伐齐其後又捐燕归赵始终对赵之意可见矣】君子之容与兮弥亿载而愈光谅遭时之不然兮匪谋虑之不长跽陈辞以陨涕兮【离骚经揽茹蕙以掩涕兮沾余襟之浪浪跪敷衽以陈辞兮耿吾既得此中正跽巨几切长跪也】仰视天之茫茫苟偷世之谓何兮言余心之不臧【言一作信】

伊尹五就桀赞【作之年月不可考先儒或以为到永州後作谓柳以附王叔文逐尝与许京兆书云早岁与负罪亲善始奇其能谓可以共立仁义禆教化过不自料廑廑勉励惟以忠正信义为志以兴尧舜孔子之道利元元为务不知愚陋不可力强其素意如此今人作此赞以隂自解说盖以桀比叔文言其居势顺便可以速得志云耳以叔文为桀而以德宗为汤是果公之意哉】

伊尹五就桀或疑曰汤之仁闻且见矣桀之不仁闻且见矣夫何去就之亟也柳子曰恶是吾所以见伊尹之大者也彼伊尹圣人也圣人出於天下不夏商其心心乎生民而已曰孰能由吾言由吾言者为尧舜而吾生人尧舜人矣退而思曰汤诚仁其功迟桀诚不仁朝吾从而暮及於天下可也於是就桀桀果不可得反而从汤既而又思曰尚可十一乎使斯人蚤被其泽也又往就桀桀不可而又从汤以至於百一千一万一卒不可乃相汤伐桀俾汤为尧舜而人为尧舜之人是吾所以见伊尹之大者也仁至於汤矣四去之不仁至於桀矣五就之大人之欲速其功如此不然汤桀之辨一恒人尽之矣又奚以憧憧圣人之足观乎【憧昌容切】吾观圣人之急生人莫若伊尹伊尹之大莫若於五就桀作伊尹五就桀赞

圣有伊尹思德於民往归汤之仁曰仁则仁矣非久不亲退思其速之道宜夏是因就焉不可复反亳殷犹不忍其迟亟往以观庶狂作圣【书惟圣罔念作狂惟狂克念作圣】一日胜残至千万冀一卒无其端五往不疲其心乃安遂舛自陑【音而】黜桀尊汤遗民以完大人无形与道为偶道之为大为人父母大矣伊尹惟圣之首既得其仁犹病其久恒之所疑我之所大呜呼远哉志以为诲【一作晦】

梁丘据赞【左传昭公三十年齐侯疥遂痁期而不廖梁丘?与裔欵皆齐嬖大夫也言於公曰是祝史之罪也请诛祝史晏子以为君若欲诛於祝史修德而後可公说使有司寛政毁关去禁薄歛已责又齐侯田于沛至自田晏子侍于遄台子犹驰而造焉子犹即梁丘?也公曰唯?与我和夫晏子对曰?亦同也焉得为和君所谓可?亦曰可君所谓否?亦曰否若以水济水谁能食之此君所谓终不挠厥政不嫉反已者也夫以孟子之贤臧仓犹得以沮君而梁丘?不毁晏子之贤是诚可取方子厚贬窜远方左右近臣有能一为子厚之地者乎其曰激赞梁丘诚有以哉】

齐景公有嬖曰梁丘子同君不争古号媚士君悲亦悲君喜亦喜曷贤不赞卒赞於此媚余所仇激赞有以梁丘之媚顺心狎耳终不挠厥政不嫉反已晏子躬相梁丘不毁恣其为政政实允理时睹晏子食寡肉缺味爱其不饱告君使赐中心乐焉国用不坠後之嬖君罕或师是导君以谀【音腴】闻正则忌谗贤协恶民蠧国圯【部鄙切】呜呼岂惟贤不逮古嬖亦莫类梁丘可思又况晏氏激赞梁丘心焉孔瘁

霹雳琴赞引【赞云零陵在永州时作也】

霹雳琴【上音僻下音历】零陵湘水西震余枯桐之为也始枯桐生石上说者言有蛟龙伏其窽【音欵空也】一夕暴震为火之焚至旦乃已其余硿然倒卧道上【硿苦东户宋二切石声】震旁之民稍柴薪之超道人闻取以为三琹琹莫良於桐桐之良莫良於生石上石上之枯又加良焉火之余又加良焉震之於火为异是琹也既良且异合而为美天下将不可载焉【载一作再】微道人天下之美几丧余作赞辞识其越之左与右【越如字礼记朱弦而疏越注云越瑟底孔也】以着其事又益以序以为他传辞曰

惟湘之涯惟石之危龙伏之灵震焚之奇既良而异爰合其美越实为之赞者柳子

尊胜幢赞【观序云睦州於是诚焉不疑谓李睦州也马孺人睦州之外妇马淑也?集有淑墓志元和五年五月卒而此序云立之为福马孺人之墓赞当同时作】

以佛之为尊而尊是法严之於顶其为最胜宜也既尊而胜矣其为拔济尤大尘非而灾去影及而福至睦州於是诚焉不疑袭石六觚【音孤史记汉兴破觚为圆斵雕为朴觚谓方也】其长半寻乃篆乃刻立之为福马孺人之墓孺人之生奉佛道未尝敢怠今既没睦州又成其志择最胜且尊之道文之於石以延其休则其生佛所得佛道宜无疑也赞曰

世所尊兮又尊道胜无上兮以为宝抜大苦兮升至真灵合赞兮神而神驾元气兮济玄津谁为友兮上品人德无已兮石无磷【音隣】延永世兮奠坤垠灵受福兮公之勤龙马图赞【灵昌滑州郡名也明皇开元二十九年三月滑州刺史李邕献马肉鬛鳞臆嘶不类马日行三百里与公赞所状皆合公尝说周穆王八骏之图可焚而独於此赞龙马之神此必有可信不诬者哉序称卢遵从柳来南者此赞亦永州作集有送卢遵游桂州序盖其内弟云】

始吾闻明皇帝在位灵昌郡得异马於河而莫知其形好事者涿人卢遵以其图示余其状龙鳞虺尾【虺许尾切】拳毛环目肉鬛【音猎】马之灵怪有是耶居帝闲为马几二十年从封禅郊籍鸣和銮者数十事遇祸乱帝西幸马至咸阳西入渭水化为龙泳去不知所终且其来也宜于时其去也存其神是全德也既覩其形不可以不赞灵和粹异孕至神兮倮尾童鬛【倮力果切】疏紫鳞兮巍然特出瑞圣人兮【顔延年赭白马赋实有腾光吐图畴德瑞圣之符焉】理平和乐礼乐陈兮【礼一作百】鸣銮在御大路遵兮【诗遵大路兮】世痝道悖还吾真兮【痝莫江切】哀鸣延首慕水滨兮沛焉濳泳旋奫沦兮【奫於伦切】渊居海逝灵无邻兮出处孔时类至仁兮嗟尔衆类孰是伦兮进昏死乱阽厥身兮【阽音盐又都念切犹危也】匪马之慕吾谁亲兮赞之斯图宜世珍兮

诫惧箴【或疑其忧惧二箴在贞元末年王叔文将败时作恐未必然观其词意亦贬谪後文云】

人不知惧恶可有为知之为美莫若去之非曰童昏昩昧勿思祸至後【一作而】惧是诚不知君子之惧惧乎未始几动乎微事迁乎理将言以思将行以止中决道符乃顺而起起而获祸君子不耻非道之愆非中之诡惧而为惧虽惧焉如君子不惧为惧之初

忧箴

忧可无乎无谁以宁子如不忧忧日以生忧不可常常则谁怿子常其忧乃小人戚敢问忧方吾将告子有闻不行有过不徙宜言不言不宜而烦宜退而勇不宜而恐中之诚恳过又不及忧之大方唯是焉急内不自得甚泰为忧省而不疚虽死优游所忧在道不在乎祸吉之先见【昜几者动之微吉之先见者也】乃可无过告子如斯守之勿堕师友箴【并序　观集中与严厚舆书在元和八年书云怪仆所作师友箴与荅韦中立书此箴当作於八年之前也】

今之世为人师者衆?之举世不师故道益离为人友者不以道而以利举世无友故道益弃呜呼生於是病矣歌以为箴既以儆已又以诫人

不师如之何吾何以成不友如之何吾何以增吾欲从师可从者谁借有可从举世?之吾欲取友谁可取者【孟子离娄下尹公之他端人也其取友必端矣】借有可取中道或舍仲尼不生牙也久死【鲍叔牙与管仲为友後荐仲于桓公以为相杜甫诗云君不见管鲍贫时交此道今人弃如土盖管鲍善交友者也】二人可作惧吾不似中焉可师耻焉可友谨是二物用惕尔後道苟在焉佣丐为偶道之反是公侯以走内考诸古外考诸物师乎友乎敬尔无忽

敌戎【作之年月虽不详然观其词旨当与前三箴前後作】

皆知敌之仇而不知为益之尤皆知敌之害而不知为利之大秦有六国兢兢以强六国既除乃亡【谓秦灭齐楚燕赵韩魏六国後不二世而亡也訑音怡自得貌】晋败楚鄢范文为患厉之不图举国造怨【晋厉公六年郑倍晋与楚盟晋怒发兵厉公自将五月渡河闻楚兵来救范文子请公欲还却至曰发兵诛逆见强避之无以令诸侯遂与战癸巳射中楚共王目楚兵败於鄢陵子反收余兵欲复战晋患之鄢音偃】孟孙恶臧孟死臧惜药石去矣吾亡无日【季武子无适子公弥长而爱悼子欲立之访於臧纥曰弥与纥吾皆爱之欲择才焉臧纥曰饮我酒吾为子立之季氏饮大夫酒臧纥为客既献臧孙命北面重席新樽洁之召悼子降逆之大夫皆及旅召公鉏使与齿之公鉏既废于是季孙爱臧孙孟孙恶之孟孙卒?孙入哭甚哀出涕其御曰孟孙之恶子也而哀如是若之何臧孙曰季孙爱我疾疢也孟孙恶我药石也孟孙死吾亡无日矣】智能知之犹卒以危矧今之人曾不是思敌存而惧敌去而舞废备自盈秖益为瘉敌存灭祸敌去召过有能知此道大名播惩病克寿矜壮死暴纵欲不戒匪愚伊耄我作戒诗思者无咎【瘉音愈又音俞】

三戒并序【公之自序之意明矣戒言永某氏之鼠当在适永州时作】

吾尝思世之人不知推已之本而乘物以逞或依势以干非其类出技以怒强窃时以肆暴然卒迨於祸有客谈麋驴鼠三物似其事作三戒

临江之麋

临江之人畋得麋麑【上音眉下音倪鹿子也】畜之入门羣犬垂涎扬尾皆来其人怒怛之自是日抱就犬习示之使勿动稍使与之戏积久犬皆如人意麋麑稍大忘已之麋也以为犬良我友抵触偃仆益狎犬畏主人与之俯仰甚善然时啖其舌【啖音淡】三年麋出门见外犬在道甚衆走欲与为戏外犬见而喜且怒共杀食之狼籍道上麋至死不悟

黔之驴

黔无驴有好事者舩载以入至则无可用放之山下虎见之尨然大物也以为神蔽林间窥之稍出近之憗憗然莫相知【憗鱼仅切恭敬也】他日驴一鸣虎大骇远遁以为且噬已也甚恐然往来视之觉无异能者益习其声又近出前後终不敢搏稍近益狎荡倚冲昌驴不胜怒蹄之虎因喜计之曰技止此耳因跳踉大【虎槛切】断其喉尽其肉乃去噫形之尨也类有德声之宏也类有能向不出其拔虎虽猛疑畏卒不敢取今若是焉悲夫

永某氏之鼠

永有某氏者畏日拘忌异甚以为已生岁直子鼠子神也因爱鼠不畜猫犬【一作又】禁僮勿击鼠仓廪庖厨悉以恣鼠不问由是鼠相告皆来某氏饱食而无祸某氏室无完器椸无完衣【椸音移衣架也】饮食大率鼠之余也昼累累与人兼行【累伦追切】夜则窃啮鬬暴其声万状不可以寝终不厌数岁某氏徙居他州後人来居鼠为态如故其人曰是隂类恶物也盗暴尤甚且何以至是乎哉假五六猫阖门撤瓦灌穴购僮罗捕之杀鼠如丘弃之隐处臰数月乃已【臰尺救切与臭同】呜呼彼以其饱食无祸为可恒也哉

柳河东集卷十九








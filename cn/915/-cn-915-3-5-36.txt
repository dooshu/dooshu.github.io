◇减内史稻田租挈诏（元鼎六年）

农，天下之本也；泉流灌浸，所以育五谷也。左、右内史地，名山川原甚众，细民未知其利，欲为通沟渎，畜陂泽，所以备旱也。今内史稻田租挈重，不与郡同，其议减。令吏民勉农，尽地利，平繇行水，勿使失时。（《汉书·沟洫志》）





卷四

◎武帝（二）

(◇增太室祠诏（元封元年正月）

(朕用事华山，至於中岳，获爻キ，见夏后启母石。翌日，亲登嵩高，御史乘属、在庙旁吏卒咸闻呼万岁者三。登礼罔不答。其令祠官加增太室祠，禁无伐其草木。以山下户三百为之奉邑，名曰崇高，独给祠，复，亡所与。（《汉书·武纪》）

(◇改元大赦诏（元封元年四月）

(制诏御史：朕以眇眇之身，承至尊，兢兢焉惧不任。维德菲薄，不明於礼乐，修祠大一，若有象景光，屑如有望。（此三语《汉书》作「故用事八神，遭天地况施，著见景象，然如有闻。）震於怪物，欲止不敢，遂登封泰山，至於梁父而后禅，肃然自新，嘉与士大夫更始。（此下《汉书》有「其以十月为元封元年」）赐民百户牛一，酒十石，加年八十孤寡布帛二匹，复博、奉高、蛇丘、历城无出今年租税。其大赦天下，如乙卯赦令。行有过毋有复作，事在二年前，皆勿听治。（《史记·封禅书》，又褚补《武纪》作「依依震於怪物」，又略见《汉书·武纪》。）

(◇令诸侯治邸泰山下诏（元封元年四月）

(古者天子五载一巡狩，用事泰山，诸侯有朝宿地。其令诸侯各治邸泰山下。（《汉书·郊祀志》上）

(◇与奉车子侯家诏

(春时，子侯於北馆与家别。（《初学记》十八《离别门》）

(帝与子侯家语云：「道士皆言子侯仙去，不足悲。」（《史记·封禅书·索隐》。顾胤案：《武帝集》。）

(◇巡边诏（元封元年十月）

(南越东瓯，咸伏其辜；西蛮北夷，颇未辑睦。朕将巡边垂，择兵振旅，躬秉武节，置十二部将军，亲帅师焉。（《汉书·武纪》）

(◇迁东越民诏（元封元年冬）

(东越险阻反覆，为后世患，迁其民於江淮间。（《汉书·武纪》）

(◇产芝赦诏（元封二年六月）

(甘泉宫内中产芝，九茎连叶。上帝博临，不异下房，赐朕弘休。其赦天下，赐云阳都百户牛酒。（《汉书·武纪》）

(◇尊祠灵星诏（元封二年夏）

(天旱，意乾封乎？其令天下尊祠灵星焉。（《汉书·郊祀志》下）

(◇祠后土诏（元封四年三月）

(朕躬祭后土地祗，见光集於灵坛，一夜三烛。幸中都宫，殿上见光。其赦汾阴、夏阳、中都死罪以下，赐三县及杨氏皆无出今年租赋。（《汉书·武纪》）

(◇增封泰山诏（元封五年四月）

(朕巡荆扬，辑江淮物，会大海气，以合泰山。上天见象，增修封禅。其赦天下。所幸县毋出今年租赋，赐鳏寡孤独帛，贫穷者粟。（《汉书·武纪》）

(◇求贤诏（元封五年四月）

(盖有非常之功，必待非常之人，故马或奔是而致千里，士或有负俗之累而立功名。夫泛驾之马，斥弛之士，亦在御之而已。其令州郡察吏民有茂材异等可为将相及使绝国者。（《汉书·武纪》）

(◇礼首山祠后土诏（元封六年三月）

(朕礼首山，昆田出珍物，化或为黄金；祭后土，神光三烛。其赦汾阴殊死以下，赐天下贫民布帛，人一匹。（《汉书·武纪》）

(◇定礼仪诏（元封七年，即太初元年）

(制诏御史：盖受命而王，各有所由兴，殊路而同归，谓因民而作，追俗为制也。议者咸称太古，百姓何望？汉亦一家之事，典法不传，谓子孙何？化隆者闳博，治浅者偏狭，可不勉与？（《史记·礼书》）

(◇诏倪宽（元封七年）

(与博士共议，今宜何以为正朔？服色何上？（《汉书·律历志》上）

(◇定正朔改元太初诏（太初元年）

(乃者有司言星度之未定也。广延宣问，以理星度，未能詹也。盖间昔者黄帝合而不死，名察度验，定清浊，起五部，建气物分数。然盖尚矣。《书》缺乐弛，朕甚闵焉。朕唯未能循明也。纟由绩日分，率应水德之胜。今日顺夏至，黄锺为宫，林锺为徵，太簇为商，南吕为羽，姑洗为角。自是以后，气复正，羽声复清，名复正变。以至子日当冬至，则阴阳离合之道行焉。十一月甲子朔旦，冬至已詹，其更以七年为太初元年，年名焉逢摄提格，月名毕聚，日得甲子，夜半朔旦冬至。（《史记·历书》，又略见《汉书·律历志》上。）

(◇幸河东诏（太初二年四月）

(朕用事介山，祭后土，皆有光应。其赦汾阴、安邑殊死以下。（《汉书·武纪》）

(◇李广利为海西侯诏（太初四年）

(匈奴为害久矣。今虽徙幕北，与旁国谋，共要绝大月支使，遮杀中郎将江、故雁门守攘，危须以西及大宛皆合约，杀期门车令、中郎将朝及身毒国使，隔东西道。贰师将军广利征讨厥罪，伐胜大宛，赖天之灵，从溯河山，涉流沙，通西海，山雪不积，士大夫径度，获王首虏，珍怪之物，毕陈於阙，其封广利为海西侯，食邑八千户。（《汉书·李广利传》）

(◇击匈奴诏（太初四年）

(高皇帝遗朕平城之忧，高后时单於书绝悖逆。昔齐襄公复九世之雠，春秋大之。（《汉书·匈奴传》）

(◇诏路博德（天汉二年）

(强弩都尉路博德，将兵半道迎陵军。（《汉书·李陵传》）

(吾欲予李陵骑，云欲以少击众。今虏入西河，其引兵走西河，遮钩营之道。（同上）

(◇诏李陵（天汉二年）

(以九月发，出遮虏障，至东浚稽山南龙勒水上，徘徊观虏。即无所见，从浞野侯赵破奴故道，抵受降城休士，因骑置以闻。所与博德言者云何？具以书对。（《汉书·李陵传》）

(◇诏关都尉（天汉二年十一月）

(今豪杰多远交，依东方群盗。其谨察出入者。（《汉书·武纪》）

(◇改铸黄金诏（太始二年三月）

(有司议曰：往者朕郊见上帝，西登陇首，获白麟，以馈宗庙，渥洼水出天马，泰山见黄金，宜改故名。今更黄金为麟趾袅蹄，以协瑞焉。（《汉书·武纪》）

(◇以刘屈为左丞相诏（征和二年春）

(制诏御史：故丞相贺，倚旧故乘高执而为邪兴美田以利子弟宾客，不顾元元，无益边谷，货赂上流，朕忍之久矣。终不自革。乃以边为援，使内郡自省作车，又令耕者自转，以困农，烦扰畜者，重马伤耗，武备衰减；下吏妄赋，百姓流亡；又诈为诏书，以奸传朱安狱世，已正於理。其以汲郡太守屈为左丞相，分丞相长史为两府，以待天下远方之选。夫亲亲任贤，周唐之道也。以澎户二千二百封左丞相为澎侯。（《汉书·刘屈传》）

(◇封李寿张富昌诏（征和二年八月）

(盖行疑赏，所以申信也。其封李寿为邗侯，张富昌为题侯。（《汉书·戾太子传》）

(◇以刘去为广川王诏（征和二年）

(广川惠王於朕为兄，朕不忍绝其宗庙。其以惠王孙去为广川王。（《汉书·景十三王传》）

(◇报桑弘羊等请屯田轮台诏（征和四年）

(前有司奏，欲益民赋三十助边用，是重困老弱孤独也。而今又请遣卒田轮台。轮台西於车师千馀里，前开陵侯击车师时，危须、尉犁、楼兰六国子弟在京师者皆先归，发畜食迎汉军，又自发兵，凡数万人，王各自将，共围车师，降其王。诸国兵便罢，力不能复至道上食汉军。汉军破城，食至多。然士自载不足以竟师，强者尽食畜产，羸者道死数千人。朕发酒泉驴橐驼负食，出玉门迎军。吏卒起张掖，不甚远，然尚厮留甚众。曩者，朕之不明，以军侯弘上书言：「匈奴缚马前后足，置城下，驰言秦人，我丐若马」，又汉使者久留不还，故兴师遣贰师将军，欲以为使者威重也。古者卿大夫与谋，参以蓍龟，不吉不行。乃者以缚马书遍视丞相御史二千石诸大夫郎为文学者，乃至郡属国都尉成忠、赵破奴等，皆以「虏自缚其马，不祥甚哉！」或以为「欲以见强，夫不足者视人有馀。」《易》之卦，得《大过》，爻在九五，匈奴困败。公车方士、太史治星望气，及太卜龟蓍，皆以为吉，匈奴必破，时不可再得也。又曰「北伐行将，於山必克。」卦诸将，贰师最吉。故朕亲发贰师下山，诏之必毋深入。今计谋卦兆皆反缪，重合侯得虏候者，言「闻汉军当来，匈奴使巫埋羊牛所出诸道及水上以诅军。单於遗天子马裘，常使巫祝之。缚马者，诅军事也」。又卜「汉军一将不吉」。匈奴常言「汉极大。然不能饥渴，失一狼，走千羊」。乃者贰师败，军士死略离散，悲痛常在朕心。今请远田轮台，欲起亭隧，是扰劳天下，非所以优民也。今朕不忍闻。大鸿胪等又议，欲募囚徒送匈奴使者，明封侯之赏以报忿，五伯所弗能为也。且匈奴得汉降者，常提掖搜索，问以所闻。今边塞未正，阑出不禁，障候长吏使卒猎兽，以皮肉为利，卒苦而逢火乏，失亦上集不得，后降者来，若捕生口虏，乃知之。当今务在禁苛暴，止擅赋，力本农，修马复令，以补缺，毋乏武备而已。郡国二千石各上进畜马方略补边状，与计对。（《汉书·西域传》下《渠犁城传》：搜粟都尉桑弘羊与丞相御史奏田轮台，上乃下诏，深陈既往之悔，由是不复出军。又略见《后汉·樊准传》注。）

(◇赦诏（后元元年二月）

(朕郊见上帝，巡於北边，见群鹤留止，以不罗罔，靡所获献。荐於泰，光景并见。其赦天下。（《汉书·武纪》）

(◇力农诏（武帝末）

(方今之务，在於力农。以赵过为搜粟都尉。（《汉书·食货志》）

(◇益封卫青（元朔二年。已下十四首，皆不云诏。）

(匈奴逆天理，乱人伦，暴长虐老，以盗窃为务；行诈诸蛮夷，造谋籍兵，数为边害。故兴师遣将，以征厥罪。《诗》不云乎，「薄伐猃狁，至於太原」，「出车彭彭，城彼朔方」。今车骑将军青，度西河，至高阙，获首二千三百级，车辎畜产，毕收为卤。已封为列侯，遂西定河南地，案榆溪旧塞，绝梓领，梁北河，讨蒲泥，破符离，斩轻锐之卒，捕伏听者三千一十七级，执讯获丑，驱马牛羊百有馀万，全甲兵而还。益封青三千八百户。（《汉书·卫青传》）

(◇又益封卫青（元朔五年）

(大将军青躬率戎士，师大捷，获匈奴王十有馀人。益封青八千七百户。（同上）

(◇削梁王地（元朔中）

(首恶失道，任后也。朕置相吏不逮，无以辅王，故陷不谊。不忍致法，削梁王五县，夺王太后汤沐成阳邑，枭任后首於市。（《汉书·梁平王襄传》）

(◇封霍去病等（元朔六年五月）

(票姚校尉去病斩首捕虏二千二十八级，得相国、当户，斩单於大父行藉若侯产，生捕季父罗姑比，再冠军。以二千五百户封去病为冠军侯。上谷太守郝贤四从大将军，捕斩首虏千三百级，以千一百户封贤为终利侯。骑士孟已有功，赐爵关内侯，邑二百户。（《史记·卫青霍去病传》、《汉书·霍去病传》）

(◇议后土祀（元狩二年）

(今上帝朕亲郊，而后土无祀，则礼不答也。（《史记·封禅书》、《汉书·郊祀志》上）

(◇益封霍去病（元狩二年春）

(票骑将军率戎士，逾乌戾，讨速濮，涉狐奴，历五王国；辎重人众，摄者弗取，几获单於子；转战六日，过焉支山千有馀里，合短兵鏖皋兰下，杀折兰王，斩卢侯王，锐悍者诛，全甲获丑。执浑邪王子及相国、都尉，捷首虏八千九百六十级，收休屠祭天金人，师率减什七。益封去病二千二百户。（《汉书·霍去病传》，又《史记·卫霍传》少十馀字。）

(◇又益封霍去病（元狩二年夏）

(票骑将军涉钧耆，济居延，遂臻小月氏，攻祁连山，扬武呼乐得，得单於单、桓酋涂王，及相国、都尉以众降下者二千五百人，可谓能舍服知成而止矣；捷首虏三万二百，获五王，王母、单於阏氏、王子五十九人，相国、将军、当户、都尉六十三人，师大率减什三。益封去病五千四百户。赐校尉从至小月氏者爵左庶长。鹰击司马破奴再从票骑将军，斩速濮王，捕稽且王、右千骑将王、王母各一人，王子以下四十一人，捕虏三千三百三十人，前行捕虏千四百人，以千五百户封破奴为从票侯。校尉句王高不识从票骑将军捕呼於耆王王子以下十一人，捕虏千七百六十八人，以千一百户封不识为宜冠侯。校尉仆多有功，封为辉渠侯。（《汉书·霍去病传》，又略见《史记·卫霍传》。）

(◇浑邪王降益封霍去病（元狩二年秋）

(骠骑将军去病率师攻匈奴，西域王浑邪王及厥众萌，咸相奔率，以军粮接食，并将控弦万有馀人，诛犭尧悍，获首虏八千馀级，降异国之王三十二人，战士不离伤，十万之众，咸怀集服；仍与之劳，爰及河塞，庶几无患，幸既永绥矣。以千七百户益封骠骑将军，减陇西、北地、上郡戍卒之半，以宽天下之繇。（《史记·卫霍传》，又《汉书·霍去病传》少「幸既永绥矣」一语。）

(◇益封霍去病（元狩四年）

(骠骑将军去病率师，躬将所获荤粥之士，约轻赍，绝大漠，涉获单於章渠，以诛比车耆；转击左大将，斩获旗鼓；历涉离侯（《汉书》作「历度难侯」）济弓闾，获头王、韩王等三人，将军、相国、当户、都尉八十三人；封狼居胥山，禅於姑衍，登临翰海，执卤获丑七万有四百四十三级，师率减什三。取食於敌，卓行殊远，而粮不绝。以五千八百户益封骠骑将军。右北平太守路博德属骠骑将军，会与城，不失期，从至余山，斩首捕虏二千七百级，以千六百户封博德为符离侯。北地都尉邢山从骠骑将军获王，以千二百户封山为义阳侯。故归义侯因淳王复陆支、楼专王伊即干皆从骠骑将军有功，以千三百户封复陆支为杜侯，伊即干为众利侯。从骠侯破奴、昌武侯安稽从骠骑有功，益封各三百户。渔阳太守解、校尉敢皆获鼓旗，赐爵关内侯，解食邑三百户，敢二百户。校尉自为爵大庶长。（《史记·卫霍传》、《汉书·霍去病传》）

(◇得宝鼎（元鼎四年六月）

(间者河溢，岁数不登，故巡祭后土，祈为百姓育谷。今年丰未报，鼎曷为出哉？（《汉书·郊祀志》上）

(朕巡祭后土，祈为百姓蒙丰年。今谷兼未报，鼎焉为出哉？博问耆老，意旧臧与？（《汉书·郊祀志》下，张敞《上荐鼎议》引。）

(◇封韩千秋子等（元鼎五年）

(韩千秋虽亡成功，亦军锋之冠。封其子延年为成安侯，扌乐，其姊为王太后，首愿属汉，封其子广德为龙侯。（《汉书·南粤传》）

(◇议郊祀乐

(民间祠有鼓舞乐，今郊祀而无乐，岂称乎？（《汉书·郊祀志》上：其春，既灭南越，下公卿议。）

(◇使公孙遂往朝鲜（元封二年）

(将率不能前，乃使卫山谕降右渠，不能颛决，与左将军相误，卒沮约。今两将围城，又乖异，以故久不决，使故济南太守公孙遂往正之。有便宜，得以从事。（《汉书·朝鲜传》）

(◇封莽通等（征和二年秋）

(侍郎莽通获反将如侯，长安男子景建从通获少傅石德，可谓元功矣。大鸿胪商丘成力战，获反将张光。其封通为重合侯，建为德侯，成为它侯。（《汉书·刘屈牦传》）

(◇册书答公孙弘（元光五年）

(问弘，称周公之治，弘之材能，自视孰与周公贤？（《汉书·公孙弘传》）

(◇策废陈皇后（元光五年七月）

(皇后失序，惑於诬祝，不可以承天命。其上玺绶，罢退居长门宫。（《汉书·外戚传》）

(◇策封齐王闳（元狩六年）

(维六年（《汉书》作「惟元狩六年」）四月乙巳，皇帝使御史大夫汤庙立子闳为齐王，曰：於戏，小子闳，受兹青社！朕承祖考。（《汉书》作「天序」）维稽古，建尔国家，封於东土，世为汉藩辅。於戏念哉！恭朕之诏，惟命不於常。人之好德，克明显光。义之不图，俾君子怠。悉尔心，允执其中，天禄永终。厥有僭不臧，乃凶於而国，害於尔躬。於戏，保国艾民，可不敬与，王其戒之。（《史记·三王世家》、《汉书·武五子传》）

(◇策封燕王旦（元狩六年）

(维六年四月乙巳，皇帝使御史太夫汤庙立子旦为燕王，曰：於戏，小子旦，受兹玄社！朕承祖考，维稽古，建尔国家，封於北土，世为汉藩辅。於戏！荤粥氏虐老兽心，侵犯寇盗，加以奸巧边萌。於戏！朕命将率徂征厥罪，万夫长，千夫长，三十有二君（《汉书》作「帅」）皆来，降旗奔师。荤粥徙域，北州以绥。悉尔心，毋作怨，毋亻肥德（《汉书》作「毋作德」）毋乃废备。非教士不得从征。於戏，保国艾民，可不敬与？王其戒之。（同上，《汉书·武五子传》有删节）

(◇策封广陵王胥（元狩六年）

(维六年四月乙巳，皇帝使御史大人汤庙立子胥为广陵王，曰：「於戏，小子胥，受兹赤社！朕承祖考，维稽古，建尔国家，封於南土，世为汉藩辅。古人有言曰：「大江之南，五湖之间，其人轻心。扬州保疆，三代要服，不及以政。」（《汉书》作正）於戏！悉尔心，战战兢兢，乃惠乃顺，毋侗（《汉书》作桐）好轶，毋迩宵人，维法维则。《书》云：「臣不作威，不作福，靡有后羞。」於戏，保国艾民，可不敬与？王其戒之。（同上，《汉书·武五子传》有删节）

(◇敕责杨仆书（元鼎六年秋）

(将军之功，独有先破石门、寻ɑ，非有斩将骞旗之实也。乌足以骄人哉！前破番禺，捕降者以为虏，掘死人以为获，是一过也。建德、吕嘉逆罪不容於天下，将军拥精兵不穷追，超然以东越为援，是二过也。士卒暴露连岁，为朝会不置酒，将军不念其勤劳，而造佞巧，请乘传行塞，因用归家，怀银黄，垂三组，夸乡里，是三过也。失期内顾，以道恶为解，失尊尊之序，是四过也。欲请蜀刀，问君贾几何，对曰率数百，武库日出兵而阳不知，挟伪干君，是五过也。受诏不至兰池宫，明日又不对，假令将军之吏问之不对，令之不从，其罪何如？推此心以在外，江海之间，可得信乎！今东越深入，将军能率众以掩过不？（《汉书·酷吏杨仆传》）

(◇赐严助书

(制诏会稽太守：君厌承明之庐，劳待从之事，怀故土，出为郡吏。会稽东接於海，南近诸越，北枕大江，间者阔焉久不闻问。具以春秋对，毋以苏秦纵横。（《汉书·严助传》）

(◇诏赐吾丘寿王玺书（元朔初）

(子在朕前之时，知略辐凑，以为天下少双，海内寡二。及至连十馀城之守，任四千石之重，职事并废，盗贼从横，甚不称在前时，何也？（《汉书·吾丘寿王传》）

(◇赐丞相刘屈牦玺书（征和二年秋）

(捕斩反者，自有赏罚。以牛车为橹，毋接短兵，多杀伤士众。坚闭城门，毋令反者得出。（《汉书·刘屈牦传》）

(◇报李广（元朔二年。案《水经注》作「诏李广」。）

(将军者，国之爪牙也。《司马法》曰：「登车不式，遭丧不服。振旅抚师，以征不服。率三军之心，同战士之力，故怒形则千里竦，威振则万物伏，是以名声暴於夷貉，威棱忄詹乎邻国。」夫报忿除害，损残去杀，朕之所图於将军也。若乃免冠徒跣，稽颡请罪，岂朕之指哉！将军其率师东辕，弭节白檀，以临右北平盛秋。（《汉书·李广传》，又略见《水经·濡水注》。）

(◇报公孙弘（元狩元年）

(古者赏有功，褒有德，守成上文，遭遇右武，未有易此者也。朕夙夜庶几，获承至尊，惧不能宁，惟所与共为治者，君宜知之。盖君子善善及后世，若兹行，常在朕躬。君不幸罹霜露之疾，何恙不已，乃上书归侯，乞骸骨，是章朕之不德也。今事少闲，君其存精神，止念虑，辅助医药以自持。（《汉书·公孙弘传》）

(◇报（元封四年）

(间者，河水滔陆，泛滥十馀郡，堤防勤劳，弗能塞，朕甚忧之。是故巡方州，礼嵩狱，通八神，以合宣房。济淮江，历山滨海，问百年民所疾苦。惟吏多私，征求无已，去者便，居者扰，故为流民法，以禁重赋。乃者封泰山，皇天嘉况，神物并见。朕方答瑞应，未能承意，是以切比闾里，知吏奸邪。委任有司。然则官旷民愁，盗贼公行。往年觐明堂，赦殊死，无禁锢，咸自新，与更始。今流民愈多，计文不改，君不绳责长吏，而请以兴徙四十万口，摇荡百姓，孤儿幼年未满十岁，无罪而坐率，朕失望焉。今君上书言仓库城郭不充实，民多贫，盗贼众，请入粟为庶人。夫怀知民贫而请益赋，动危之而辞位，欲安归难乎？君其反室！（《汉书·石奋传》）

(◇报齐人延年（太始中）

(延年计议甚深。然河乃大禹之所道也。圣人作事，为万世功，通於神明，恐难改更。（《汉书·沟洫志》：齐人延年上书，言开大河上领出之胡中，东注之海。书奏，上壮之，报云云。）

(◇报楼兰国请立质子（征和元年）

(侍子，天子爱之，不能遣。其更立其次当立者。（《汉书·西域传》：楼兰王死，国人来请质子在汉者，欲立之。质子常坐汉法，下蚕室宫刑，故不遣，报云云。）

(◇报车千秋（征和四年冬）

(朕之不德，自左丞相与贰师阴谋逆乱，巫蛊之祸，流及士大夫。朕日一食者累月，乃何乐之听？痛士大夫常在心，既事不咎。虽然，巫蛊始发，诏丞相、御史督二千石求捕，延尉治，未闻九卿、廷尉有所鞫也。曩者江充先治甘泉宫人，转至未央椒房，以及敬声之畴、李禹之属，谋入匈奴，有司无所发。今丞相亲掘兰台蛊验，所明知也。至今馀巫颇脱不止，阴贼侵身，远近为蛊，朕愧之甚，何寿之有？敬不举君之觞，谨谢丞相二千石，各就馆。《书》曰：「毋偏毋党，王道荡荡。」毋有后言。（《汉书·车千秋传》）

(◇临北河遣使者告单於（元封元年十月）

(南越王头已县於汉北阙下，今单於即能前与汉战，天子自将兵待边；即不能，亟南面而臣於汉，何但远走亡匿於幕北寒苦无水草之地为？（《汉书·匈奴传》，又见《武纪》有删节。）

(◇责问暴胜之（征和二年秋）

(司直纵反者，丞相斩之，法也。大夫何以擅止之？（《汉书·刘屈牦传》：司直田仁部闭城门，坐令太子得出，丞相欲斩仁，御史大夫暴胜之曰：「当先请。」丞相释仁。上闻而大怒，下吏责问御史大夫，胜之皇恐自杀。）

(◇沈命法

(群盗起，不发觉，发觉而弗捕满品者，二千石以下至小吏，主者皆死。（《汉书·咸宣传》：「於是作《沉命法》。」应劭曰：「沈，没也。敢蔽匿盗贼者，没其命也。）

(◇建元鼎文（建元元年）

(定天下，万物伏。（《鼎录》）

(◇祀大室牛鼎文

(有汉建元三年八月，作牛鼎，祀太室，铭曰：

(惟甲午丙寅，帝若稽古，肇作宗器，审厥象，作牛鼎，格於位，室从用飨，亿宁神休。惟帝时保，万世其永赖。（《西湖游览志》：宋绍兴二十年，赐临安宁寿观古器，其一汉鼎，高尺有九寸，两耳旁出，曲上三尺牛首识云。）

(◇泰山鼎文（太始四年）

(登於泰山，万寿无疆。四海宁谧，神鼎传芳。（《鼎录》）

(◇泰山刻石文

(事天以礼，立身以义，事父以孝，成民以仁。四海之内，莫不为郡县；四夷八蛮，咸来贡职。与天无极，人民番息，天禄永得。（《续汉·祭祀志》上注引《风俗通》）





卷五


◇亥日藉田议

郑玄称先郊後吉辰，而不说必亥之由。卢植明子亥为辰，亦无常辰之证。汉世躬藉，肇发汉文，诏云：「农，天下之本，其开藉田。」斯乃草创之令，未睹亲载之吉也。昭帝癸亥耕于钩盾弄田，明帝癸亥耕下邳，章帝乙亥耕定陶，又辛丑耕怀，魏之烈祖，实书辛未，不系一辰，征于两代矣。推晋之革魏，宋之因晋，政是服膺康成，非有异见者也。班固序亥位云：「阴气应亡射，该藏万物，而杂阳阂种。」且亥既水辰，含育为性，播厥取吉，其在兹乎？班固序丑位云：「阴大旅助黄锺宣气而牙物。」序未位云：「阴气受任，助蕤宾君主种物，使长大茂盛。」是汉朝迭选，魏室所迁，酌旧用丑，实兼有据。（《南齐书·礼志》上，永明三年，殿中郎顾之议。）


○禁留狱诏

哀矜折狱，义先吕训，明慎用刑，事昭姬象。朕以寡昧，嗣登宸极，思阐大猷，式隆景运。陷冰是惧，屡想於怀中；御朽弥兢，驰襟於裕下。虚己待物，每从宽政。如闻率土州县，留狱尚繁，困於囚系，致於病死。一岁之中，数盈二百。盖繇上愆亭育之化，下乖尧舜之心，深责在躬，兴言多愧。抑又闻之，与我理天下者，其惟良二千石，今之所任，或亏政道，未详钦恤之旨，但徇苛刻之情。幽絷困滞，证逮遐广，寒暑相袭，风露交侵，淹乎年月，成其病苦。加以搒笞失度，桎梏违法，巧诋深文，去将安适？狱市之寄，何其爽欤？自兹以后，宜革前弊。罪无大小，不得稽留。其囚病患及罪轻并笞杖等，虽法有常规，恐典吏妄生威福，官人不存简较，或颜面嘱请，触类以之。若仍旧不悛，当加重罚。布告天下，知朕意焉。


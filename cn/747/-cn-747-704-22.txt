○谢恩不许让官表状

今日行深、绍宗奉宣圣旨，“卿太尉官，自朕意与，不是他门侥求而得，不要更引故事辞让”者。臣跪受圣旨，惶灼无地。臣昨者以位高疾仆，器满忌倾，实怀瞰室之忧，敢喜在闾之贺，辄陈微恳，退积渐惶。陛下察臣孤立事君，宠拔皆由于睿鉴，一心守道，进取不近于回邪，勉以至公，绝其辞让。臣敢不诋奉明诏，克励贞规，慕孔父益恭之诚，遵叔敖愈卑之志，岂比罪无所祷，孙贾黜于圣人，久不自安，崔烈询于厥子。仰思宸眷，倍积光荣，不任荷恩感激之至，谨奉状陈谢以闻。


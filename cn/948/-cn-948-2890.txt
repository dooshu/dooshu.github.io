陆游　示儿子

父子扶携返故乡，欣然击壤咏陶唐。

墓前自誓宁非隘，泽畔行吟未免狂。

雨润北窗看洗竹，霜清南陌课劙桑。

秋毫何者非君赐，回首修门敢遽忘。

陆游

陆游　示儿子

禄食无功我自知，汝曹何以报明时？

为农为士亦奚异，事国事亲惟不欺。

道在六经宁有尽，躬耕百亩可无饥。

最亲切处今相付，熟读周公七月诗。

陆游


○贬吉温诏

太中大夫沣阳长史员外置同正员吉温，顷因任使，辄肆威福。行刻物之法，人殆不堪；奋自贤之心，士无敢忤。况徇私倾险，公行毁誉。饰伪言而售诈，崇诡行以钓名。离贰朝廷，猜携伦伍。近皆发露，薄从贬黜，而作孽未弭，隐慝更彰。且纵奸非，逼人子女，复受贿赂，莫惧彝章。或侵渔田宅，取纳口马。尚恐诬谬，当令按劾。及寻枝叶，咸悉根源。人之无良，乃至於此。国有常宪，合寘极刑，时属阳生，特从宽议。宜谪遐裔，以戒庶寮。可晋康郡端溪县尉员外置长任，所在驰驿发遗。


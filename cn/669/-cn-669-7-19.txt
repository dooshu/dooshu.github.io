45　小城曰附庸之庸古墉字


王制注：「小城曰附庸。」庸，古墉字。王莽曰「附城」，蓋以庸爲城也〔一〕。「王莽曰」以下十一字，閻本作小注，今從何本。

【集證】大雅嵩高：「因是謝人，以作爾庸。」毛傳：「庸，城也。」王制正義曰：「庸，城也。謂小國之城，不能自通，以其國事附於大國，故曰附庸。此不能五十里，故爲小國之城。若詩『崇墉言言』，及易『公用射隼于高墉之上』，是大國之城亦名墉也。」

【元圻案】漢書王莽傳上：「臣請諸將帥當受爵邑者，爵五等，地四等。奏可。於是封者高爲侯、伯，次爲子、男，當賜爵關内侯者更名曰附城。」〇項氏家説曰：「王莽封諸侯，置附城，則漢人蓋以城解庸也。古文『庸』即『墉』字，後人加土以别之。不成國者謂之附城，猶今言枝郡爲屬城也。」

〔一〕「王莽曰」以下十一字，元刊本作小注。






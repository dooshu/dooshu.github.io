◎杨启元

杨启元，原籍同安人，台湾嘉义学，课读治生。初一寒士耳。嘉庆庚午，适重修文庙，元自诣公所，请以是年馆金百员悉数损题，人皆以戏言视之，盖稔知生本寒素家，不应为是意外之事，且疑其诳也。元以本心告曰："善愿由人，曷可拘拘贫富间？"众咸义之。是科秋闻报捷，今年六旬余，其子经复受知于学使者游邑庠，家计亦渐裕矣。又，道光庚寅，彰化重修文庙，梁济时以重赀倡首，修葺完缮。是年即刘次白观察主科试，时与其选。先是，彰邑揭正场榜，时文以额满见遗。明日复试，时方噤然不言，而戚友劝慰者贸贸然来也。日已西，倏飞报至，一座错愕，问之，乃知时升补革号，皆为转喜惊贺。明年辛卯，时中式第五十二名。夫至圣咸知尊敬，然至挥金倡义，则每观望不前。此关参不破，到底非福人，又何善之能为耶？


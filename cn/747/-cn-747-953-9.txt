○对鬯酒不供判

〈太常申博士请供郁鬯酒。光禄以久无匠人，且金草不知所出，不造。祠部亦以为礼有沿废，不允所请。寺执“见著唐礼，岂得不行”，祠部云：“藉田准令，兼给廪牺。藉田今或不供，牺亦废用。酒无郁鬯，於事何阙？”寺犹固执。〉

祀事孔明，必先於酒醴；神其戾止，亦在於馨香。所以实彼樽彝，达其墙屋。太常恪勤乃职，无忝司存；光禄简慢是彰，自贻伊戚。且酒人之职，素著於周官；酎饮之仪，颇闻於班史。殷因夏礼，斯损益之可知；汉立秦祠，固典章而无坠。本经不失，前法宜遵，何废礼而速尤？欲隳官而招谴。包茅不入，尚责於齐侯；郁鬯废供，且亏於唐礼。既不知於金草，斯自挂於玉条。祠部所云，奚其不当？徒称沿废，罕顾《礼》经。且千亩陈仪，牲牢致用；而三清乏荐，牺象焉施？仙台所论，愚管非测。礼亏禺若，刑其舍诸？

康子玉


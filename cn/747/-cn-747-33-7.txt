○以李林甫兼领朔方节度诏

经邦论道，允属於贤才；保大定功，聿求於长策。不有兼领，孰张宠贤。开府仪同三司行尚书左仆射兼右相崇元馆大学士集贤院学士太清太微宫使修国史晋国公林甫，器惟国桢，材乃人范，文标楷式，学究精微。沃启之诚，罄嘉猷於造膝；清贞之节，尽公心於匪躬。自登於三事，式是百辟，具瞻惟允，茂绪居多。任总庙堂，既赞雍熙之化；智高帷幄，更资决胜之谋。宜因公辅之得，兼受元戎之寄。可兼安北副大都督持节朔方节度关内支度营田盐池押诸蕃部落副大使知节度事六城水运节度管内军郡采访处置等使，馀并如故。


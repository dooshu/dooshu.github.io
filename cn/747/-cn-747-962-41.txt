○为赵侍郎乞归河中侍兄表

臣某言：臣私门积衅，幼集荼蓼，赖诸兄训育，得渐有成。比登官序，各限中外，聚居则少，离别则多。兄薰顷任河中少尹，先因风痹成疾，手足不理，於今累年。中间迎到上都，臣自躬亲方药，兄以榆松贾，尽在河东，怀土之心，暂来辄去。近从数月，颇益沉绵，形貌支离，言词蹇涩。甥侄数辈，年尽儿童，虽在左右，未能侍养。欲重迎至此，在兄则羸瘵难堪；将驰往近关，顾臣为官守所系。魂销气索，志往形留，百忧攒心，动失次第。伏以圣慈涵育，至德潜通，肖翘之伦，各遂其性。特乞罢臣所职，许以还乡。傥得数岁侍兄，必冀沉疴有间，然後星言匍匐，稽首阙庭。臣之至愿，於斯万足，无任恳愿迫切之至。








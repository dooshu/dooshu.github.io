○石韫玉词

吴县石琢堂廉访［韫玉］，由修撰外任，陈臬楚南。会属邑有以强奸讼者，公因事无确证，批牍中用“难保无”三字作转语。後其事上闻，仁宗谓书生掉弄笔头，罢公官。公意不能无慊，恒笑谓人曰：“‘难保无’，正可对‘莫须有’也。”公归後，潜心著述。常笺袁子才太史四六文，颇精博。著有花韵庵词，清平乐云：“弹丝吹竹。花里人如玉。歌彻紫云回一曲。山与眉峰争绿。幽情暗惜芳菲。醉吟心事谁知。漫说湖同西子，风怀不似当时。”舟泊广陵满江红云：“百雉临江，依旧是、绿杨城廓。看处处、丝清簧脆，银灯珠箔。明月二分秋有恨，琼花一谢春无著。但孤舟、欹枕听寒潮，还如昨。迷楼石，苔痕。平山树，鹃声恶。笑人生几个，腰缠骑鹤。三阁吟诗同向尽，六州聚铁终成错。算从来、儿女与英雄，都零落。”噫，公在时，杨州尚繁盛。逮鹾务更张後，继以兵燹，使公今日经行，正不知如何感喟耳。


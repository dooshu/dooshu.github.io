39　五行排次與五德之義


五行，大禹謨以相克爲次，洪範以生數爲次。案：此大禹謨正義之文。五德，鄒衍以相勝爲義，劉向以相生爲義。此唐封演聞見録之説，續博物志説同。

【元圻案】王氏六經天文編引馬氏曰：「水火木金土，天地生五行之序也。木火土金水，五行相生之序也。水火金木土，五行相尅之序也。天地之生五行也以數，其相生也以氣，其相尅也以形。」〇漢書郊祀志：「自齊威、宣時，騶子之徒論著終始五德之運。」注：如淳曰：「今其書有五德終始。五德各以所勝爲行。秦謂周爲火德，滅火者水，故自謂水德。」又贊曰：「孝武之世，兒寬、司馬遷等，從臣、誼之言，服色度數，遂順黄德。彼以五德之傳從所不勝，秦在水德，故謂漢據土而克之。劉向父子以爲帝出乎震，故包犧氏始受木德，其後以母傳子，自神農、黄帝下歷唐、虞三代，而漢得火焉。」






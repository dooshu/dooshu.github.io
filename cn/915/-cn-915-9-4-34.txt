◇荐鲍几表

臣闻思皇多士，仄陋所以明扬；畴咨熙载，髦俊所以并作。斯固殷殿初基，拾龙渊之宝；虞祠始构，献凤管之玉。旌蒲出鲁，贲帛归齐；颂声既兴，盛业斯在。伏惟陛下，则天纬地，乘正驭才，少汰八风，澄明六合。叶龟、登梦之客，日贲於丘园；韦毂、投钓之臣，相望於魏阙。故已物无遗宝，□□□□振鹭有充庭之讴，白驹罕空谷之咏，洋洋济济，无得而称者焉。臣诚识愧知才，职非选举。窃以进贤上赏，蔽贤显戮，敢缘斯义，用举所知。伏见鲍几，门庭雍睦，立身贞退，博涉文史，颇闲刀笔，忠公抗直，出宰廉平，雅志弘深，安贫专静，解巾入仕，三十馀年，自游臣府，一纪於兹。前宰东邑，实有二鲁之风；近处南台，欲尊两鲍之则。伏揆天严，已当简在。脱蒙显居良局，登以清贯，将齐毛古人之服，实同吴隐酌水之廉。昔丁隈牧州，陈顾翟之好礼；徐靖为郡，荐袁涣之笃学。桓范驱传，先举管宁；朱则剖符，亦称董直。臣才非往哲，识愧前修，轻尘听览，伏待斧钺。（《艺文类聚》五十三）


○上言任侨妻产女



案瑞应图云，异根同体，谓之连理，异苗同颖，谓之嘉禾。草木之属，犹以为瑞，今二人同心，天垂灵象，故易云，二人同心，其利断金。嘉徵显见，生于陕东之国，斯盖四海同心之瑞，不胜喜踊，（《搜神记》作“跃”）谨画图以上。（《宋书·五行志》五，又《法苑珠林》八十七引《搜神记》，愍帝建兴四年，新蔡县吏任侨妻胡产二女相向，腹心合同，自胸以上齐以下各分，此盖天下未一之妖也。时内史吕会上言云云，时有识者哂之。）

苏峻

峻字子高，长广掖人，少仕郡主簿，举孝廉，元帝镇江左，遥假安集将军，後泛海到广陵，转鹰扬将军，除淮陵内史，迁兰陵相，复为淮陵内史，加奋威将军，大宁初更除临淮内史，以破王敦功进使持节冠军将军历阳内史，加散骑常侍，对邵陵公，咸和初，与庾亮不平，举兵反，宫城陷，自为骠骑领军将军录尚书事，温峤陶侃等讨斩之。




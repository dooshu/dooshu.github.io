填词有他意

填词出才人余技，本游戏笔墨间耳，然亦有寓意讥讪者。如王渼陂之杜甫游春，则指李西涯及杨石淙、贾南坞三相。康对山之中山狼，则指李空同。李中麓之宝剑记，则指分宜父子。近日王辰玉之哭倒长安街，则指建言诸公是也。又闻汤义仍之紫箫，亦指当时秉国揆者。纔成其半，即为人所议，因改为紫钗。而屠长卿之彩毫记，则竟以李青莲自命，第未知果惬物情否耳。


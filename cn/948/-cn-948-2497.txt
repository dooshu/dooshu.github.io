陆游　秋晚

春将愁并至，秋与病相终。

过望犹赊死，扶衰又入冬。

拨香开社瓮，带睡听晨钟。

嬾放君无诮，天公尽见容。

陆游

陆游　秋晚

寒渚雁新下，坏墙蛩夜吟。

庭莎欲无色，园树不成阴。

沾洒孤臣泪，驰驱壮士心。

明朝镜中发，饱受雪霜侵。

陆游

陆游　秋晚

庭草犹残绿，溪枫已半丹。

谁知此翁健，又见一年寒。

幻境槐安梦，危机竹节滩。

如今浑过尽，摩腹且加餐。

陆游

陆游　秋晚

聚落萧条古埭东，芦藩蓬户卧衰翁。

井桐叶尽新霜後，衣杵声繁夕照中。

身似败棋难复掁，心如病木已中空。

村醪酸涩君无笑，也解灯前作脸红。

陆游

陆游　秋晚

鸡声喔喔频催晓，木叶飕飕已变秋。

忧患纵多终强项，饥寒未至且优游。

老罢尚欲身当道，乳虎何疑气食牛。

但有一愁消未得，大儿白发戍边头。

陆游

陆游　秋晚

春粳入甑香炊玉，压酒鸣槽滴碎珠。

甲第朱门漫豪侈，山家风味定应无。

【卷45】

陆游

陆游　秋晚

梧桐落井床，蟋蟀在书堂。

徂岁聿云暮，揽衣慨以慷。

一生常蹭蹬，万事略更尝。

赖有铭心语，南华论坐忘。

陆游

陆游　秋晚

门巷清如水，情怀淡似秋。

诗吟唐近体，谈慕晋高流。

托命须长鑱，浮家只小舟。

江南烟雨岸，何处不堪留？

陆游

陆游　秋晚

西山破晓两眉青，南浦无风一镜平。

食尽不容添鹤口，身闲且免负鸥盟。

霜前草树已无色，雨到菰蒲先有声。

只怪胜游频入梦，今朝蜀客话青城。

陆游

陆游　秋晚

身世呻吟裹，园庐寂寞中。

家贫忧酒券，才尽畏诗筒。

陂水潴犹满，山苗获欲空。

儿孙更力作，勿媿禹遣风。

陆游

陆游　秋晚

木落寺楼出，江平沙渚生。

牛羊下残照，鼓角动高城。

寒至衣犹质，忧多梦自惊。

群胡方斗穴，河渭几时清？

陆游

陆游　秋晚

辞禄始知贫有味，杜门不觉老相催。

寒鸦已占雁前到，黄菊犹须霜後开。

团扇尘埃高挂壁，短檠书史乱成堆。

羸躯自笑痴顽甚，撑拄新寒又一回。

陆游

陆游　秋晚

新筑场如镜面平，家家欢喜贺秋成。

老来嬾惰惭丁壮，美睡中闻打稻声。

陆游

陆游　秋晚

秋菰出水白於玉，寒荠绕墙甘若饴。

正是长斋岂不可，凛然大节固难移。

陆游

陆游　秋晚

世事无穷似弈棋，不如常采故山芝。

萧萧鸡犬三家聚，莽莽风烟十里陂。

幸有浊醪从客醉，常忧黠鬼笑人痴。

清秋乐处君知否？庭下幽花渐可移。

陆游

陆游　秋晚

竹竿坡面老别驾，饭颗山头瘦拾遗。

自古诗人例如此，放翁穷死未须悲。

陆游


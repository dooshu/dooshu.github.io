○命郭子仪等备边敕

自古圣帝明王之临御也，莫不法乾坤之覆载，体山川之受纳，立德於太上，还淳於至道，清净无事，保合太和，济於群生，洽於四海，岂垂意兵革，劳心战争也。盖有德化之所不绥，招怀之所未谕，不式王命，毒流生人，故有除暴禁淫之师，安人止戈之武，则神农黄帝尧舜禹汤之所不免也。朕君临万邦，十有三载，薄德内愧，中夜再兴。至如易简宽仁，恭默元淡，素怀所慕，终食岂忘。然自承统已来，属当多难，伊川有盗国之孽，朔野有叛君之将，江湖海岛，伏戎数辈，其在右武，安能解严。所以请於宗庙，亲授经略，诛诘奸宄，摧殄暴强，三年之间，方内厎定。此皆皇天佑我烈祖，群后戴予一人，是用集大勋於国家，保万姓於区夏，岂伊寡薄，能及此邪！

每思偃兵，姑务柔远，将息马以论道，期舞干而修德，而西戎负约，间岁犯边。朕尝弃细过，庶宏大体，疆臣兵吏，亟请长驱，屡有诫敕，不令掩袭；兼约游骑，不许擒生；或误得之，亦使还遣。固以亭育之义，岂隔华戎，绥抚之恩，宁殊远迩，故布文告以训之，叙舅甥以睦之。彼亦尝遣聘臣，来修旧好。玉帛之礼，才至於上国；烽燧之候，已及於近郊。长其无厌，昧於事大。去冬逾我关陇，入我郇邠，驱人之马牛，掠人之士女。朕许其通好，本在安人，乘此不虞，翻贻我诈。每一兴念，悼於厥心。岂朕不叶於亲邻，岂朕有负於恩信？犹期惩艾，未忍讨除。

今大阅甲兵，以增扞御，且宏不战之道，用举备边之常。所以然者，念其载勤款疏，求继嘉姻，事或由衷，义从割爱，因之宁远，岂复顾私。当罢四方之师，永全二国之好。傥更侵冒，必示威刑。宜令子仪以上郡北地，四塞五原，义渠稽胡，鲜卑杂种，马步五万众，严会栒邑，克壮旧军。抱玉以晋之高都，韩之上党，河湟义从，汧陇少年，凡三万众，横绝高壁，斜界连营。马璘以西域前庭，车师后部，兼广武之戎，下蔡之徭，凡三万众，据於朝那，遏当路之塞。忠臣以卢龙柳城，洎右北平，汉东诸镇，江黄申息之师，凡三万众，屯於回中，张大军之援。忠诚以武落别校，右地寄锋，凡三万众，出岐阳而北会。希让以三辅大常之徒，六郡良家之子，自渭上而西合，汴宋淄青，河阳幽蓟，总四万众，分列前后。魏博成德，昭义永平，总六万众，大舒左右。朕内整禁旅，亲誓诸将，资以千金之费，锡以六牧这马，戎装战器，军用边储，各有司存，素皆精办。

咨尔将相文武，宣力之臣：夫师克在和，善战不阵，各宜保据经界，屯处要冲，斥堠惟明，首尾相应。若能悔过，何必劳人？如或不然，自当伐罪。然后眷求统一，以制诸部，进取之宜，俟於后命。各敬尔守，无黩《武经》，赏罚之科，国有明典。宣示中外，知朕意焉。


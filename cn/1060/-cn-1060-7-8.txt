题贞逸处士卷

余读杨隠君叙贞逸处士事未尝不太息也古今称文人多穷自唐柳柳州以髙才摈扵时其弟宗直亦善操觚牍号为竒峭博丽然卒不试与其兄相随死南夷中迪功之有贞逸曰柳氏之类也非邪虽然巧宦善趋持粱齧肥偃仰睢盱得志一时者身死而民不思寒士羸饿生不一伸眉其没也贤者伤之又振耀之以文辞俾流声无穷若贞逸者足以死矣亦何憾哉亦何憾哉


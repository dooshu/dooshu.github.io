46　民爲貴證史


弱而不可輕者，民也。古先哲王曰「敬民」，曰「畏民」。石守道全云：「徂徠先生石介，孫泰山弟子。」謂「湯以七十里亡夏，文王以百里亡商，陳勝以匹夫亡秦」，民可不畏乎？故曰「民爲貴」。【原注】太史公以陳涉與湯、武並言，涉豈能爲湯、武哉？蓋楚、漢間豪傑之餘論也。

【閻按】趙威后對齊使者言：「苟無歲，何有民？苟無民，何有君？」戰國時猶有此高論。

【元圻案】歐陽公石介墓誌曰：「徂徠先生姓石氏，名介，字守道，兖州奉符人也。舉進士甲科，召入國子監直講。作慶曆聖德詩，以褒貶大臣，分别邪正。太山孫明復曰：『子禍始於此矣。』明復，先生之師友也。」〇石守道對策曰：「民之叛也，雖以百里，雖以匹夫，猶能亡國。湯以七十里亡夏，文王以百里亡商，陳勝以匹夫亡秦是也。書曰：『可畏非民？』」






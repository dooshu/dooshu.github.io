【景星】

〖《诗纪》云。一曰宝鼎歌。〗

〖《汉书》武帝纪曰：元鼎四年夏六月。得宝鼎后土祠旁。作宝鼎之歌。〗

景星显见。信星彪列。象载昭庭。日亲以察。参侔开阖。爰推本纪。汾脽出鼎。皇祜元始。五音六律。依韦飨昭。杂变并会。雅声远姚。空桑琴瑟结信成。四兴迭代八风生。殷殷钟石羽龠鸣。河龙供鲤醇牺牲。百末旨酒布兰生。泰尊柘浆析朝酲。微感心攸通修名。周流常羊思所并。穰穰复正直往宁。冯蠵切和疏写平。上天布施后土成。穰穰丰年四时荣。

（元鼎五年得鼎汾阴作。〇《汉书》礼乐志。《乐府诗集》一。《文选》补遗三十四。广《文选》十一。《诗纪》五。又《御览》八百六十一引醒一韵、九百七十四引生酲二韵。〇逯案。王氏《汉书》补注曰：武纪得鼎在四年。五当作四。又冯蠵切和疏写平句。晋灼曰：冯。冯夷。河伯也。蠵、觜蠵。龟属也。逯案。蠵、夷同部。音近相假。冯蠵当即冯夷。唐刘恂领表录异云。蟕蠵。俗谓之兹夷。是亦冯蠵即冯夷之证。）


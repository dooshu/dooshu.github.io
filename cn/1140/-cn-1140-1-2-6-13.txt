无可大师六十序

无可大师儒者也尝官翰林显名公卿间去而学佛始自粤西遭乱弃官白刃交颈有托而逃者也後归事天界浪公闭关高座数年刳心濯骨涣然氷释於性命之旨叹曰吾不罹九死几负一生古之闻道者或由恶疾或以患难类如此矣盖其先大父廷尉公湛深周易之学父中丞公继之与吴观我太史上下羲文讨究折衷师少闻而好之至是研求遂废眠食忘死生以为易理通乎佛氏又通乎老庄每语人曰教无所谓三也一而三三而一者也譬之大宅然虽有堂奥楼阁之区分其实一宅也门径相殊而通相为用者也故尝有周易时论炮庄等书其说无所不备学者以为汪洋若河汉而参伍错综条理毕贯易曰同归而殊涂一致而百虑殆谓此也其初入青原为笑公扫墖旋去之廪山而庐陵於明府以七祖道场固请驻锡师乃留数载着书说法皈者日衆间仝幽人韵士疏瀑泉涤奇石碑铭偈颂照耀林谷片语单辞无非大道佥以为枯荆复茂山川改观师之力也师既负殊頴喜深思其学务穷差别观其会通凡天地人物象数历律医卜之学类皆神解默识遇事成书善易者不言易善禅者不执禅其汲汲与人开说囊括百家掀揭三乘若风发泉涌午夜不辍士大夫之行过吉州者鲜不问道青原至则闻其言未尝不乐而忘返茫乎丧其所恃也余昔奉使经苍梧与师定交云盖寺已而抢攘烽火相随间关北归至匡庐同游五老三叠间旬日始别又十余年而会於湖西讲学青原岁凡数见见必语终日虽余性拙钝胶守儒者之说而师之所以与我者常倾筐倒箧而授之不敢忘其言也去年秋青原弟子琴岛来言师今岁周甲子四方交游多为文辞称夀余特道其槩如此师方证无生跻最上乘糠粃一切文字闻余言其将掩耳而笑也


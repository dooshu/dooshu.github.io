考满辞免恩命疏


兹者，臣以一品九年考满。该吏部题，奉圣旨：“朕元辅受命皇考，匡弼朕躬，勋德茂著。兹一品九年考绩，恩礼宜隆。着加特进左柱国，升太傅，支伯爵俸，兼官照旧，给与应得诰命，还写敕奖励，赐宴礼部，荫一子尚宝司司丞，以称朕褒答忠劳至意。钦此。”

有命自天，措躬无地。伏念臣本以谫陋，谬秉台衡。受先帝顾托之隆，荷皇上倚毗之重。礼之以师傅，待之以腹心。异数隆施，骈至叠锡。亦欲罄其狗马之力，用以少答高厚之恩。而学术迂疏，行能浅薄。朝夕献纳，不过口耳章句之粗；手足拮据，率皆法制品式之末。心力徒竭，绩效罔闻。兹当九载课绩之期，正应“三考黜幽”之典，岂谓既逃于显斥，乃尤滥被乎殊恩。退自省循，若临渊谷。

臣闻有非常之才，然后有非常之功，有非常之功，乃可受非常之赏。五等厚禄，三公峻阶，飨赐大烹，荫承延世，皆所谓非常之赏也。虽先朝名臣硕辅，耆德元勋，膺此数者，盖亦无几。臣有何功德，可以堪承？若不揣分义之安，必自速颠之咎，此所以展转思惟，不敢以为荣而深以为惧也。除勋阶敕奖、诰命恩，不敢渎辞，谨已恭领；其诸特典，万非所堪。伏望皇上俯鉴愚诚，收回成命，俾臣得安分义，勉效驰驱。则皇上施推心之爱，百朋未足为荣；而愚臣保知足之规，九死不敢忘报。臣不胜感激惶惧之至。

（万历四年十月十九日奉圣旨：卿以硕德宏才，夙佐皇考，亲承顾命，辅朕冲年，阅历滋深，忠劳独茂，功在社稷，泽被生民。兹特循彝典加恩，犹未惬于朕志。卿宜勉遵成命，副朕眷怀，所辞不允。吏部知道。钦此。）






○上门下李夷简相公陈情书

月日，使持节柳州诸军事守柳州刺史柳宗元，谨再拜献书于相公阁下：宗元闻有行三涂之艰（一有“难”字），而坠千仞之下者，仰望于道，号以求出。过之者日千百人，皆去而不顾。就令哀而顾之者，不过攀木俯首，深颦太息，良久而去耳，卒无可奈何。然其人犹望而不止也。俄而，有若乌获者，持长绠千寻，徐而过焉。其力足为也，其器足施也，号之而不顾，顾而曰不能力，则其人知必死于大壑矣。何也？是时不可遇而幸遇焉，而又不逮乎己，然后知命之穷、势之极，其卒呼愤自毙，不复望于上矣。

宗元曩者齿少心锐，径行高步，不知道之艰，以陷乎大厄，穷踬殒坠，废为孤囚。日号而望者十四年矣，其不顾而去与顾而深颦者，俱不乏焉。然犹仰首伸吭，张目而视曰：庶几乎其有异俗之心，非常之力，当路而垂仁者耶？今阁下以仁义正直，入居相位，宗元实窃拊心自庆，以为获其所望，故敢致其词以声其哀。若又舍而不顾，则知沉埋踣毙，无复振矣。伏惟动心焉。

宗元得罪之由，致谤之自，以阁下之明，其知之久矣。繁言蔓词，氐益为黩。优惟念坠者之至穷，锡乌获之余力，舒千寻之绠，垂千仞之艰，致其不可遇之遇，以卒成其幸。庶号而望者得毕其诚，无使呼愤自毙，没有余恨，则士之死于门下者宜无先焉。生之通塞，决在此举，无任战汗陨越之至。不宣。宗元惶恐再拜。








送傅介侯督饷宁夏

其一


贺兰西望郁嵯峨，使者乘春揽辔过。
三辅征输何日尽，二陵风雨至今多。
边城杨柳楼中笛，羌女葡萄塞下歌。
君到坐传青海箭，不妨草檄倚雕戈。

其二

东风拂槛草初曛，陇水迢遥客路分。
万里白榆愁落日，三春黄鸟惜离群。
笳声半入关山月，马首晴看华岳云。
此去楼兰知姓字，君家介子有奇勋。


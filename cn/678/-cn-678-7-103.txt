喚作拳是觸不喚拳是背

寶覺禪師老，庵於龍峰之北。魯直丁家難，相從甚久，館於庵之傍兩年。寶覺見學者，必舉手示之曰：「喚作拳是觸，不喚拳是背。」莫有契之者，叢林謂之觸背關。張丞相奉使江西日，將造其廬，至兜率，見悅禪師，遂甘稱其門人。及見寶覺，乃作偈曰：「久嚮黃龍山裏龍，到來只見住山翁。須知背觸拳頭外，別有靈犀一點通。」靈源叟時為侍者，乃作贊，其略曰：「聞時富貴，見後貧窮。老年浩歌歸去樂，從他人喚住山翁。」魯直大笑曰：「天覺所言靈犀一點，此藞苴為虛空安耳穴。靈源作贊分雪之，是寫一字不著畫。」


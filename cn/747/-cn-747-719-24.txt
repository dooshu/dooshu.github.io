○兵部议

议曰：弧矢之利，以威天下，其来尚矣。仲尼有云：不教民战，是谓弃之。盖用仁义为之本，筹略为之次，果敢为之末。故曰齐之技击，不可以遇魏之武卒；魏之武卒，不可以直秦之锐士；秦之锐士，不可以当桓文之节制；桓文之节制，不可以敌汤武之仁义。所谓善师者不阵，善阵者不战，盖有自矣。今之有司，不曾端其本，而徒袭其末。取天下之士，以悬的布埒为之标准，舍矢之中否，跨马之迟速，以貌第其人，升降其秩。岂暇全武之七德，射之五善者欤！及国家有边境之虞，则被之以甲胄，授之以弓矢，驱以就役。当数倍之师，不能屠名城克强敌者何也？在司武之不经，择士之无本矣。孙吴者，兵家之首足，不可不行也。今孙吴之术，卷而不张，徒以干戈为择士之器，何异夫无首而冠，无足而履哉！今请天下应兵部举选者，各习兵书一艺，然後试以弓矢，优其武弁，所谓智勇兼资，材略并运。仁义之师，复行於汤武之代，岂惟式遏寇虐，震怛戎虏者哉！谨议。


○别王佐卿序

癸卯岁，京兆王契佐卿年四十六，河南元结次山年四十五。时次山顷日浪游吴中，佐卿顷日去西蜀，对酒欲别，此情易邪？在少年时，握手笑别，虽远不恨，以天下无事，志气犹壮。今与佐卿年近五十，又逢战争未息，相去万里，欲强笑别，其可得乎？与佐卿去者有清河崔异，与次山住者有彭城刘湾，相醉相留，几日江畔！主人鄂州刺史韦延安令四座作诗，命余为序，以送远云。


【又谢两府书〈嘉五年十一月〉】

此者叨膺圣选，俾贰枢庭。涣命已行，循涯匪称。伏念修学非臻奥，才不逮中，仰属昌期，猥尘朊仕，抱孤忠而自许，顾独立之易危。窃比古人，每常嗟其巽懦；有志当世，徒自愧于衰迟。虽策励之愈勤，信技能之奚取？久尸厚禄，进无补于高明；屡乞方州，冀渐谋于退缩。敢期误宠，缪及匪才？此盖伏遇昭文相公，协赞大猷，翊宣元化，为时柱石，持物权衡，急于甄才，过及庸品。第坚一节，力勉不能，上酬聪睿之知，次答陶熔之赐。


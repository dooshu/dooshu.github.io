○沈永启词

吴江沈方思，莲泾阻雨，虞美人云：“帘织细雨莲泾口。何处沽尊酒。天公也似太多情。拚得柳昏花暝，滞人行。年来浪迹真无谓。历尽愁滋味。一灯蓬底听模糊。知道小楼梦醒，一般无。”末二语暗用少陵“今夜州月，闺中只独看”意。时值孤篷夜雨，尤难为怀。方思名永启，师郡人金采。国初，采以株累系宁狱，间关往询，候采就法，敛其遗骸归，其行谊有足多者。著有逊友斋诗词。子时栋，二女友琴、御月，俱工词，王氏词综已采入，独遗方思词未录。采字圣叹，原名人瑞，以抗粮被戮，家亦籍没。


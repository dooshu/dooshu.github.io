【和许给事伤牛尚书】

（弘）诗名臣不世出。百工之所求。况乃非常器。遭逢兴运秋。符彩照千里。铨衡综九流。经纶资博物。樽俎寄皇猷。韶护倾复理。典礼紊还□。虽贞栋梁任。兼好艺文游。伫闻和鼎实。行当奉介丘。高衢翻税驾。阅水遽迁舟。传呼更何日。曳履闻无由。归魂藐□路。征棹舣邗（《初学记》误作邪。文苑误作邦。）沟。林薄长风惨。江上寒云愁。夜台终不曙。遗芳徒自留。（○《初学记》十一。文苑英华三百二。《诗纪》百二十六。）


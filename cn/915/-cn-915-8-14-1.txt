◇临死启

刘寅等入斋检仗，具如前启。臣罪既山海，分甘斧钺。奉敕遣胡谐之、茹法亮赐重劳，某等至，竟无宣旨，便建旗入津，对城南岸筑城守。臣累遣书信唤法亮渡，乞白服相见，其永不肯，群小惧怖，遂致攻战，此臣之罪也。臣此月二十五日，束身投军，希还天阙，停宅一月，臣自取尽，可使齐代无杀子之讥，臣免逆父之谤。既不遂心，今便命尽，临启哽塞，知复何陈。（《南齐书·鱼复侯子响传》）


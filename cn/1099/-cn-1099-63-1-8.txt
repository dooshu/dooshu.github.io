○為預防虜患以保重地事疏 【 防守甘凉】

臣切聞事貴蚤圖、患當預防、易曰履霜堅?至書曰制治于未亂、此皆防患于未然、圖事于未萌也、凡事固然虜患尤甚、切照甘凉地方。乃古胡虜左賢王之地。漢武帝傾海內之財。勞數十萬之眾。方克取之。設立酒泉張掖等郡。以斷匈奴之右臂。葢北則胡虜所居。南則番戎所處若不分而離之使番虜相合不下數十餘萬而中國何以當之則甘凉地方。誠為西北之重地也。漢唐之末。終不能守。而趙宋全未能得。至我朝復入職方。設立都司。屯聚重兵。故我　太宗文皇帝深謀遠慮。首命內臣總兵以鎮守其地。邊境晏然。無事干戈。後至正統初年。虜酋朵兒只伯等為患數年、靖遠伯王驥、定西侯蔣貴、始克平之、迨至天順年間、虜酋孛、來毛里孩等侵犯此地、　朝廷命將出師、未能剿平、既而寧夏副總兵仇廉前去截殺、兵過蘭州迤北。輕率寡謀、被虜所誘、數萬人馬喪亡過半、自後虜賊入于河套。侵擾陝西。而甘凉地方。稍為寧靜。近自成化二十年以來、此虜知彼將不得人。生畜蕃息。復往彼處侵擾者。又數年矣。不入則巳。入則必得厚利而去。所在生畜。搶掠殆盡。而人口擄出者不可勝計。况先因進貢等項。各該衛所罷困巳極。所以虜賊知我虗弱。益肆猖獗。而侵擾之心。未嘗少巳且陝西路通甘凉止有蘭州浮橋一道若賊以數千人拒守河橋。糧運不能通。援兵不能進。不數年而甘凉之地。難保無虞萬一甘凉失守。則關中亦難保其不危。近日本院節准兵部咨文、該甘凉等處鎮守總兵等官、具奏達賊入境、或五六十騎、或一二百人、其所在各城堡官軍所報。不曰追至某處、路遠天晚、恐墮賊計、掣兵回還。必曰用箭射死賊人數多。俱被鉤拖去訖。未嘗見其奏有挫衄賊鋒。斬獲賊級數多者。止是陝西靖虜衛官軍斬獲達賊首級三十七顆。而人民被其擄掠者亦不知其幾何。况邇因甘凉等處闕糧。陝西臨鞏二府人民。巳經儹運數次。困苦不勝。近該廵撫甘凉都御史羅明差來奏事舍人石王?巳、臣等詢問、說稱成化二十三年十二月二十三日、達賊自凉州直抵陝西蘭州一帶。入境搶掠四五日。得去頭畜人口不知其數。今甘凉總兵等官奏稱止被達賊搶去夜不收馬五匹。且前項達賊連年搶掠。每得厚利。邊將畏懼罪責。往往惟務隱蔽。誠恐此賊窺知我邊糧闕兵寡。即目天氣炎熱。遠遁窮荒。固覺無事。但恐秋高馬肥弓勁之日。紏合別種部落。擁眾入寇。我邊無備。不無又遭蹂躝。年復一年。彼賊益為得志。而甘凉之地。大有可憂。乞敕兵部計議甘凉各城見有馬步官軍若干、若達賊擁眾犯邊、有無足彀調用、如或兵數不足預調何處客兵前去截殺、雖曰延綏調兵三千、往來不常、此調來客兵之害久住則虗實糧草頻回則徒勞士馬遇賊入寇。緩不及事。如何為宜。及行彼處總兵等官計議、賊若擁眾侵犯、用何方畧、挫其初來之鋒、設何奇謀、遏其深入之勢、賊若據守河橋。援兵從何而進糧道從何而通。方畧早定、人馬預集、務使此虜大遭挫衄、不敢犯我邊方、用紓　朝廷西顧之憂、永絕邊陲侵掠之患、明白具奏、期于必行、


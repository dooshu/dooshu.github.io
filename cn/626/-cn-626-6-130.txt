谢布政少南一十二首

【募兵行六首】

玺书五道发甘泉，技俩兼收作控弦。

募府未摅平虏策，县官先办犒兵钱。

猿臂虬须不解文，生来提剑浊河濆。

仇家莫记从前事，今日朝廷靖虏军。

金勒雕鞍騕褭才，何须论价买龙媒。

总拚乐土千人产，蹴踏沙场万里开。

飞鞚尘中问酒家，帽檐犹戴射场花。

弦筝今夕垆头醉，明日横戈度碛沙。

殊才奇技互争夸，尽道玄枢自一家。

神定座中占遁甲，机成空里扬飙车。

酾酒椎牛出度支，绣袍错甲好男儿。

书生握算休辞费，尽扫穹庐君始知。

【府江杂诗六首】

蛮烟不雨似云浓，白日阴阴惨澹中。

炎气薰人冬亦暖，不知何地候春风。

石滩激浪殷成雷，轻舸飘飘曲折开。

水楼鞑舍横矛立，山洞猺人负弩回。

冬炎卉木未萧条，暂倚蓬窗旅况销。

树架绿垂君子蔓，崖林红破美人蕉。

水落荒洲近客船，弯环苦竹剧钩连。

风霜不到崖前木，鼠穴多歧有岁年。

隘口分弓号摆滩，领班人戴白鹇冠。

莫言南徼无冰雪，映日戈明水帐寒。

落日官军举号齐，雕戈画盾障山蹊。

不嫌铜斗通宵击，却厌斑鸡半岭啼。


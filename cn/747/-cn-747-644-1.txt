○稼如云赋（以“农夫望岁，欢以涤场”为韵）

天何言哉，岁云秋矣。临甫田而一望，见多稼之具美。亘平野而云郁，覆高原而黛起。九土用康，兆人赖止。岂非协风中律，农祥顺轨。土牛作候而不愆，铜雀载鸣而有以。徒观其千亩既良，万顷式臧。兴有氵而混色，沾以齐芳。杂非烟与非雾，乍漠漠以苍苍。孰克辨乎帝力，咸自嘉於我疆。御田祖之神，时闻击鼓。乐农夫之庆，且见筑场。察彼近郊，知夫四裔。何山苗之能植，伊隰桑之尚蔽。丰滋漫若，用表於播时；悦茂油然，宁忧於晚岁。矧乃华实云就，坚好不渝。岂茨梁之足喻，若荟蔚之将敷。知艰难垂戒於往哲，务{艹衮}在劝於鄙夫。爰协古公之政，式宏管氏之虞。至夫实颖蓁蓁，厥田上上。膏阴润以蕃庶，矗朝齐之异状。邱陵共秀，且闻束皙之诗；黍稷盈畴，更郁仲宣之望。懿夫白露凝冷，清风戒寒。是刈是获，式燕且欢。谅遗滞之足利，思京坻而可观。盖由我君勤俭所彰，纯嘏屡锡。运璇衡之冥数，焕玉烛而昌历。分地而嘉谷用登，报天而牺牛在涤。下臣睹而作颂，敢叹美於成绩。重曰：望如云兮我稼既同，除其秽兮田具是功。既庭又硕兮将表岁终，喜有秋兮可以劳农。


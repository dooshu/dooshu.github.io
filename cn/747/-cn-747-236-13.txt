○第三表

草土臣某言：昨再犯宸严，亟陈哀恳，荒辞谬理，不足感天。恩贶如初，又令断表，臣知万死，岂合触冒？誓毕穷命，更披肝血，匍匐下迷，悚惧失据，逼迫碎首，不知所陈。中谢。臣既自伤早孤，坟茔未立，母因臣成疾，以至於亡，杀身何瘳？昊天罔极。母终日近，迁犹阙，成病危残，惧不克葬。故欲偷生忍死，冀遂本情，服勤墓侧，以毕封树。不谓殊私忽降，委臣藩岳，累有恳诚，天恩未许。事君违命，罪在殊刑，丧亲靡终，期不覆载。去就无届，幽明受责，虽大和所容，而莫知所择。且臣先患风缓，今已积年，往年任大理卿，於朝堂闷倒，困殆良久，朝臣共见。自尔已来，数数发动，又丁艰酷，此疹弥加，每常一发，累日不起，心绪烦迷，若丧若失。更令处剧，形必不支，窀穸阙营，葬则倍苦，心形俱极，死可立至。若不且陈实理，便成欺罔圣恩，送终莫从，郡务不举，无益於国，两罪何逃？残气泯焉，谁执其咎？特望哀其巨痛，救其将死，知臣无他，直以衰病，惜臣微喘，使延晷刻。严命少辍，情理得终，非臣蕞尔，所能上答。臣今哀辞穷极，莫可告诉，皇天后土，实鉴臣心。前後所上，无非至切，敢有片言假托，诡露虚妄，天地鬼神，当共夷灭臣身，以谢陛下恩遇之重。魂爽震越，不知所忌，无任恳苦之至。








自代内赠





宝刀裁流水，无有断绝时。妾意逐君行，缠绵亦如之。别来门前草，秋巷春转碧。扫尽更还生，萋萋满行迹。鸣凤始相得，雄惊雌各飞。游云落何山?一往不见归。估客发大楼，[一]知君在秋浦。梁苑空锦衾，阳台梦行雨。[二]妾家三作相，失势去西秦。犹有旧歌管，凄清闻四邻。曲度入紫云，[三]啼无眼中人。[四]妾似井底桃，[五]开花向谁笑?君如天上月，不肯一回照。窥镜不自识，别多憔悴深。安得秦吉了，[六]为人道寸心。

[一]估客，商人也。古乐府有《估客乐》。大楼山，在池州府城南，唐时为秋浦县地。



[二]阳台行雨，盖言惟梦中得相见耳。事见二卷注。



[三]宗楚客三为宰相。曲度，曲之节奏。俱详十五卷注。



[四]陆机诗：“仿佛眼中人。”



[五]井底桃，即四卷“桃李出深井”之意。今庭中天井是也。萧子显诗：“桐生井底叶交加。”



[六]《太平广记》：“秦吉了，容、管、廉、白州产此鸟，大约似鹦鹉，嘴脚皆红，两眼后夹脑有黄肉冠。善效人言，语音雄大、分明于鹦鹉。以熟鸡子和饭如枣饲之。《桂海虞衡志》：秦吉了，如鹦鹉，绀黑色，丹咮黄距，目下连项有深黄文，项毛有缝，如人分发。能人言，比于鹦鹉尤慧，大抵鹦鹉声如儿女，吉了声则如丈夫，出邕州溪洞中。






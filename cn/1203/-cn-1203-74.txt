卷七十四

<集部，词曲类，词选之属，御选历代诗余

钦定四库全书

御选历代诗余卷七十四目録【一百二字】

水龙吟【上】

柳永

苏轼【四首】

秦观

晁补之【四首】

李之仪

章楶

孔平仲

孔武仲【二首】

周紫芝【二首】

周邦彦

晁端礼

李祁

吕渭老【二首】

向子諲

叶梦得

李纲【二首】

曾觌

杨无咎【三首】

侯寘

辛弃疾【七首】

韩元吉

袁去华

刘克庄【四首】

赵彦端

管监

陈亮

黄机

马庄父

刘鎭

严仁【三首】

毛幵

卢祖皋【二首】

高观国

史达祖【三首】

方岳【二首】

御选历代诗余卷七十四目録

钦定四库全书

御选历代诗余卷七十四【一百二字】

司经局洗马掌局事兼翰林院修撰加二级【臣】王奕清奉旨校刋

水龙吟【上】

【双调一百二字一名小楼连苑一名海天阔处皆以词句别名也】

水龙吟【梅】　　　　　　　　　　柳　永

雪霏冰结霜凝是谁透得春工意南枝向暖江边岭上独先衆卉闲态幽姿緑窗红蔕粉英金蕊念冰肤秀骨人间要见除非是真仙子　羌管且休横吹待佳人新妆初试鸾台晚监人花相对何须更比疎影横斜暗香浮动月低风细又岂知渐结枝头翠玉有和羮美

前调　　　　　　　　　　　　苏　轼

古来云海茫茫蓬山绦阙知何处人间自有赤城居士龙蟠凤举清浄无为坐忘遗照八篇奇语向玉霄东望蓬莱晻霭有云驾骖风驭　行尽九州四海笑纷纷落

花飞絮临江一见谪仙风采无言心许八表神游浩然相对酒酣箕踞待垂天赋就骑鲸路稳约相将去

前调【赠吹笛侍儿】　　　　　　　　　苏　轼

楚山修竹如云异材秀出千林表龙须半翦凤膺微涨玉肌匀绕木落淮南雨晴云梦月明风袅自中郎不见桓伊去後知辜负秋多少　闻道岭南太守後堂深绿珠娇小绮窗学弄梁州初徧霓裳未了嚼徵含宫泛商流羽一声云杪为使君洗尽蛮风瘴雨作霜天晓

前调【纪梦】　　　　　　　　　　苏　轼

小舟横截春江卧看翠壁红楼起云间笑语使君高会佳人半醉危柱哀弦艳歌余响绕云萦水念故人老大风流未减独回首烟波里　推枕惘然不见但空江月明千里五湖闻道扁舟归去仍携西子云梦南州武昌南岸昔游应记料多情梦里端来见我也参差是

前调　　　　　　　　　　　　苏　轼

小沟东接长江柳堤苇岸连云际烟村潇洒人间一閧渔樵早市永昼端居寸隂虚度了成何事但绿蓴玉藕珠秔锦鲤相留恋又经岁　因念浮邱旧侣惯瑶池羽觞沉醉青鸾歌舞铢衣揺曳壶中天地飘堕人间步虚声断露寒风细抱素琴独向银蟾影里此怀难寄

前调　　　　　　　　　　　　秦　观

小楼连苑横空下窥绣毂雕鞍骤疎帘半卷单衣初试清明时候破暖轻风弄晴微雨欲无还有卖花声过尽斜阳院落红成阵飞鸳甃　玉佩丁东别後怅佳期参差难又名缰利锁天还知道和天也瘦花下重门柳边深巷不堪回首念多情但有当时皓月照人依旧

前调【寄无愧丈】　　　　　　　　　　晁补之

满湖高柳揺风坐看骤雨来湖面跳珠溅玉圆荷翻倒轻鸥惊散堂上凉生槛边暑退罗裙零乱想东山谢守纶巾羽扇高歌下青天半　应记狂吟司马去年时黄花高宴竹枝苦怨琵琶多泪新年鬓换常恐归时眼中物是日边人远望隋河一带伤心雾霭遣离魂断

前调【别吴兴至松江作】　　　　　　　　晁补之

水晶宫绕千家卞山倒影双溪里白苹洲渚诗成春晩当年此地行徧瑶台弄英携手月婵娟际筭多情小杜风流未覩空肠断枝间子　一似君恩赐与贺家湖千峰凝翠黄粱未熟红旌巳远南柯旧事常恐重来夜阑相对也疑非是向松陵回首平芜尽处在青山外

前调【次韵惜春】　　　　　　　　　　晁补之

问春何苦匆匆带风伴雨如驰骤幽葩细萼小园低槛壅培未就吹尽繁红占春长久不如垂柳筭春长不老人愁春老愁只是人间有　春恨十常八九忍轻辜芳醪经口那知自是桃花结子不因春瘦世上功名老来风味春归时候纵尊前痛饮狂歌似旧情难依旧

前调　　　　　　　　　　　　晁补之

去年暑雨鈎盘夜阑睡起同征辔今年芳草齐河古岸扁舟同檥萍梗孤踪梦魂浮世别离常是念当时绿鬓狂歌痛饮今顦顇东风里　此去济南为说道愁肠不醒犹醉多情北渚两行烟柳一湖春水还唱新声後人重到应悲桃李待归时揽取庭前皓月也应堪寄

前调【中秋】　　　　　　　　　　李之仪

晩来轻拂游云尽卷霁色寒相射银潢半掩秋毫欲数分明不夜玉琯传声羽衣催舞此欢难借凛清辉但觉圆月罩影冰壶莹真无价　闻道水晶宫殿蕙炉熏珠帘高挂琼枝半倚瑶觞更劝莺娇燕姹目断魂飞翠萦红绕空泠小砑想归来醉里鸾箆凤朶倩何人卸

前调【柳花】　　　　　　　　　　章　楶

燕忙莺嬾芳残正堤上柳花飘坠轻飞乱舞点画青林全无才思闲趁游丝静临深院日长门闭傍珠帘散漫垂垂欲下依前被风扶起　兰帐玉人睡觉怪春衣雪沾琼缀绣牀渐满香球无数才圆却碎时见蜂儿仰黏轻粉鱼吞池水望章台路杳金鞍揺荡有盈盈泪

前调【梅】　　　　　　　　　　　孔平仲

岁穷风雪飘零望迷万里云垂冻红绡翦碎凝酥繁缀烟深霜重疎影沉波暗香和月横斜浮动怅别来欲把芳菲远寄还羌笛吹三弄　寂寞玉人睡起汚残妆不胜娇凤盈盈山馆纷纷客路相思谁共才与风流赋称清艳多情惟宋筭襄王枉被棃花瘦损又成春梦

前调【梅二首】　　　　　　　　　　孔武仲

淡烟池馆霜飇萧条又是年华暮黄花老尽丹枫舞困江梅初吐点缀南枝暗传春信玉苞微露凭危阑望断谁家素脸遥山远空凝竚　昨夜一枝开处正前村雪深幽曙看来只恐瑶台云散玉京人去庾岭寒余汉宫妆晓飞堆行雨仗谁人惜取孤芳雅致作春光主

前调　　　　　　　　　　　　孔武仲

数枝凌雪乘冰嫩英半吐琼酥点南州故苑何郎遗咏风台月观疎影横斜暗香浮动水寒云晩笑浮花浪蕊娇春万里空零落愁莺燕　游子寂寥暮景向天边几回相见玉人纤手殷勤攀赠欲持微盼越使归来汉宫妆罢昭华流怨念湘江梦杳窗前疑是此情何限

前调　　　　　　　　　　　　周紫芝

黄金双阙横空望中隐约三山杳春皇欲降渚烟收尽青虹正绕日到层霄九枝光满普天俱照看海中桃熟云幡绦节冉冉度沧波渺　遥想建章宫阙度薰风月寒清晓红鸾影上云韶声里蒙天一笑万国朝元百蛮欵塞太平多少听尧云深处人人尽祝似天难老

前调【题梦云轩】　　　　　　　　　　周紫芝

楚山千叠浮云楚云只在巫山住鸾飞凤舞当时空记梦中寄语晓日曈曨夕阳零乱袅红萦素问如今依旧霏霏冉冉知他为谁朝暮　玉佩烟鬟飞动炯星眸人间相遇嫣然一笑阳城下蔡尽成惊顾蕙帐春浓兰衾日暖未成行雨但丁宁莫似阳台梦断又随风去

前调【棃花】　　　　　　　　　　周邦彦

素肌应怯余寒艳阳占立青芜地樊川照目灵关遮路残红敛避传火楼台妒花风雨长门深闭亚帘栊半湿一枝在手偏勾引黄昏泪　别有风前月底布繁隂满园歌吹朱铅退尽潘妃却酒昭君乍起雪浪翻空粉裳缟夜不成春意恨玉容不见琼英漫好与何人比

前调　　　　　　　　　　　　晁端礼

倦游京洛风尘夜来病酒无人问九衢雪少千门月淡元宵灯近香散梅梢冻消池面一番春信记南楼醉里西城宴阕都不管人春困　屈指流年未几早惊人潘郎双鬓当时体态而今情绪多应瘦损马上墙头纵敎瞥见也难相认凭阑干但有盈盈泪眼把罗襟揾

前调　　　　　　　　　　　　李　祁

碧山横绕清湖茂林秀麓波光里南宫老大西洲漂荡危亭重倚雨步云行饵风饮露平生游戏笑此中空洞都无一物有神妙浩然气　埽尽云南梦北看三江五湖秋水狂歌两解清尊一举超然千里江汉苍茫故人何处山川良是待白苹露下青天月上约骑鲸起

前调【寄竹西】　　　　　　　　　　吕渭老

五湖春水茫茫梦魂夜逐杨花去汀花岸草佳人微笑眼波横注借问刘郎心期则甚一成无据自春来泪满挼蓝袖口没整顿心情处　闻道相如病渇念文君白头新句相思两地光穷烟水一庭花雾锦字藏头织成机上一时分付问他年更有微云淡月重来兮未

前调　　　　　　　　　　　　吕渭老

年年九月西湖绣船继日笙箫拥五云深处红帘一桁语莺歌凤羣玉峰头影娥池畔烟霞飞动认蓬瀛仙子云程路远贪人世瑶池梦　要看黄尘青海戏真珠麻姑清纵曲门自有菊金芳砌月箆浮栋子着宫桃舞翻官柳霞杯纤捧待明年更把西风妙曲按成新弄

前调【上元】　　　　　　　　　　向子諲

华灯明月光中绮罗弦管春风路龙如骏马车如流水软红成雾太乙池边葆真宫里玉楼珠树见飞琼伴侣霓裳缥缈星回眼莲微步　笑入彩云深处更冥冥一帘花雨金钿半落宝钗斜坠乘鸾归去醉失桃源梦回蓬岛满身风露到而今江上愁山万叠鬓丝千缕

前调【西湖讌客】　　　　　　　　　　叶梦得

对花常欲留春恨春故遣花飞早晩来雨过绿隂深处几番芳草一片飘时巳知消减满庭谁埽料多情也似愁人易感先催趁朱顔老　犹有清明未过但狂风匆匆难保酒醒梦断年年此恨不禁烟草只恐春工应留芳信与花争好有姚黄一朶殷勤付与送金杯倒

前调【杨花次章质夫韵】　　　　　　　　李　纲

晩春天气融和乍惊密雪烟空坠因风飘荡千门万户牵情惹思青眼初开翠眉才展小园长闭又谁知化作琼花玉屑共榆荚漫天起　深院美人慵困乱云鬟尽从妆缀小廊回处氍毹重叠轻拈却碎飞入楼台舞穿帘幕总归流水怅青春又过年年此恨满东风泪

前调【送林商叟海道还闽中】　　　　　　　李　纲

际天云海无涯经从一叶舟中渡天容海色浪平风稳何尝有飓鳞甲千山笙镛羣籁了无遮护笑读君佳阕追寻往事须信道忘来去　闻说钓鲸公子为才名鹗书交举高怀澹泊柏台兰省留连莫住万里闽山不从海道寄声何处怅七年契阔无因握手与开怀语

前调　　　　　　　　　　　　曾　觌

楚天千里无云露华洗出秋容净银蟾台榭玉壶天地参差桂影鸳瓦寒生画檐光射碧梧金井听昭华半夜江梅三弄风嫋嫋良宵永　携手西园宴罢下瑶台醉魂初醒吹箫仙子骖鸾归路一襟清兴鳷鹊楼高建章门迥星河耿耿看沧江潮上丹枫叶落浸关山冷

前调【武宁瑞莲】　　　　　　　　　　杨无咎

晓来雨歇风生素商乍入鸳鸯浦红蕖翠盖不知西帝神游何处罗绮丛中是谁相慕凭肩私语似汉皋佩解桃源人去成思忆空凝竚　肯为风流令尹把芳心双双分付碧纱对引朱衣前导应须此去好揖清香盛邀佳客杯行无数唤瑶姬并立如花并蔕唱黄金缕

前调【木樨】　　　　　　　　　　杨无咎

智琼娇额涂黄为谁种作秋风蕊寒香半露绿帷深护犹闻十里山麝生脐水沉削蜡一时羞避向钱塘江上中秋月下有人暗寻遗子　不奈书生习气对羣花领略风味骚人已去欲纫幽佩重为湘酹天赋风流友梅兄蕙舆桃奴李向明牎棐几纤枝未老眼明如水

前调【梅】　　　　　　　　　　　杨无咎

当年谁种官梅自开自落清无地一朝惊见危亭岑立繁华丛里知是贤侯有难兄弟素书时寄纵舞携如意吟搔短髪无从诉心中喜　却对疎枝冷蕊似於人不胜风味冰姿斜映朱唇浅破欣然会意青子垂垂翠隂密密尤堪频憩待促归禁近邦人指点作甘棠比

前调　　　　　　　　　　　　侯　寘

夜来霜拂帘旌深云丽日开清晓香猊金?冰壶玉嫩佳辰寒早橘绿橙黄袖红裙翠一堂欢笑正梅妃月姊雪肌粉面争妆点潇湘好　莫惜芳尊屡倒拥羣仙醉游蓬岛东牀俊选南溟归信一时俱到鬓影揺春命书纡锦子孙环绕看他时归去飞觞石涧待甘泉老

前调【旅次登楼作】　　　　　　　　　辛弃疾

楚天千里清秋水随天去秋无际遥岑远目献愁供恨玉簪螺髻落日楼头断鸿声里江南游子把吴鈎看了阑干拍徧无人会登临意　休说鲈鱼堪鱠尽西风季鹰归未求田问舍怕应羞见刘郎才气可惜流年忧愁风雨树犹如此倩何人唤取红巾翠袖揾英雄泪

前调【文官花】　　　　　　　　　　辛弃疾

倚栏看碧成朱等间褪了香苞粉上林高选匆匆又换紫云衣润几许春风朝熏暮染为花忙损笑旧家桃李东涂西抺有多少凄凉恨　拟倩流莺说与记荣华易消难整人间得意千红万紫转头春尽白髪怜君儒冠曾悞平生官冷筭风流未减年年醉里把花枝问

前调【过南涧双溪楼】　　　　　　　　　辛弃疾

举头西北浮云倚天万里须长劒人言此地夜深长见斗牛光焰我觉山高潭空水冷月明星淡待燃犀下看凭阑却怕风雷怒鱼龙惨　峡束苍江对起过危楼欲飞还歛元龙老矣不妨高卧冰壶凉簟千古兴亡百年悲笑一时登览问何人又卸片帆沙岸系斜阳缆

前调　　　　　　　　　　　　辛弃疾

老来曾识渊明梦中一见参差是觉来幽恨停觞不御欲歌还止白髪西风折腰五斗不应堪此问北牎高卧东篱自醉应别有归来意　须信此翁未死到如今凛然生气吾侪心事古今长在高山流水富贵他年直饶来晩也应无味甚东山何事当时也道为苍生起

前调　　　　　　　　　　　　辛弃疾

被公惊倒瓢泉倒流三峡词源泻长安纸贵流传一字千金争舍割肉怀归先生自笑又何廉也但衘杯莫问人间岂有如孺子长贪者　谁识稼轩心事似风乎舞雩之下回头落日苍茫万里尘埃野马更想隆中卧龙千尺高吟才罢倩何人与问雷鸣瓦釡甚黄钟哑

前调【别傅先之】　　　　　　　　　　辛弃疾

只愁风雨重阳思君不见令人老行期定否征车几辆去程多少有客书来长安却早传闻追诏问归来何日君家旧事直须待为霖了　从此兰生蕙长吾谁与翫兹芳草自怜拙者功名相避去如飞鸟只有良朋东阡西陌安排似巧到如今巧处依然又拙把平生笑

前调　　　　　　　　　　　　辛弃疾

渡江天马南来几人真是经纶手长安父老新亭风景可怜依旧夷甫诸人神州沉陆几曾回首筭平戎万里功名本是真儒事君知否　况有文章山斗对桐隂满庭清昼当年坠地而今试看风云奔走绿野风烟平泉草木东山歌酒待他年整顿乾坤事了为先生夀

前调【题三峰阁咏英华女子】　　　　　　　韩元吉

雨余叠巘浮空望中秀色仙都是洞天未锁人间春好玉妃曾坠锦瑟繁弦凤笙清响九霄歌吹问分香旧事刘郎去後知谁伴风前醉　回首暝烟千里但纷纷落红如泪多情易老青鸾何许诗成谁寄斗转参横半帘花影一溪寒水怅飞鳬路杳行云梦断有三峰翠

前调【九日次韵】　　　　　　　　　　袁去华

汉江流入苍烟戍楼吊古临无地清霜初肃鹰扬隼击青霄凌厉新鴈声中夕阳影里千崖秋气念东篱采菊龙山落帽风流在尚堪继　引满松醪径醉诵坡仙临漳宵济茱萸细看明年谁健空悲身世儿辈何知更休说似登山临水那纷纷毁誉耳边风过我何曾记

前调【巳亥自寿二首】　　　　　　　　　刘克庄

年年岁岁今朝左弧悬罢浑无事吾衰久矣我辰安在老之将至嬾写京书怕看除目败人佳思把东篱揜定北牎开了悠然酌颓然睡　客有过门投?道先生访华胥氏谁能辛苦陪他绮语记他奇字屈指前贤戴花老监岂其苖裔待异时约取寛夫彦国入耆英会

前调　　　　　　　　　　　　刘克庄

先生放逐方归不如前辈抽身早台郎旧秩看来却似散人新号起舞非狂行吟非怨高眠非傲叹终南捷径太行盘谷用卿法从吾好　闭了草庐长啸後将军来时休报牀头书在古人出处今人非笑制个闲词呷些薄酒野花簪帽愿云台任满又还因任赛汾阳考

前调【自和前韵二首】　　　　　　　　　刘克庄

山翁一榻萧然不知世有欢娯事雀罗庭院载醪客去催租人至报荅秋光要些酒量要些诗思奈长鲸罢吸寒蛩息响茶瓯外惟贪睡　穷巷幸无干?或相遇莫知谁氏柴门草户阙人守舍任伊题字自和山歌国风之变离骚之裔待从今去愿年年强健插花高会

前调　　　　　　　　　　　　刘克庄

平生酷爱渊明偶然一出归来早题诗信意也书甲子也书年号陶侃孙儿孟嘉甥子疑狂疑傲与柴桑樵牧斜川鱼鸟同盟後归于好　除了登临吟啸事如天莫相谘报田园闲静市朝翻覆回头堪笑节物催人东篱把菊西风吹帽做先生处士一生一世不论资考

前调　　　　　　　　　　　　赵彦端

春溪漠漠如空望中只与新愁去何知尚有烟间余怨洛津闲赋巳瘦难丰久离重见好春如许念海棠未老荼蘼欲吐且莫恨风兼雨　休问无情水驿载幽怀小桡轻橹君看睡起平阶柳絮入门花雾才尽无奇客残如埽一尊谁举怅行云断後只应梦里有澄江句

前调【雪】　　　　　　　　　　　管　监

晓来密雪如筛望中莹彻还如洗梅花过了东君又放满城桃李碎翦琼英高林低树巧妆匀缀更江山秀发田畴清润满眼是丰年意　谁念危楼独倚共飘零茫茫天际毫端句涩杯中酒减欢情难寄天为凄凉暂时遮尽黄茅白苇但神州目断珠宫玉阙隔三千里

前调　　　　　　　　　　　　陈　亮

闹花深处层楼画帘半卷东风软春归翠陌平沙茸嫩垂杨金浅迟日催花淡云阁雨轻寒轻暖恨芳菲世界游人未赏都付与莺和燕　寂寞凭高念远向南楼一声归鴈金钗鬬草青丝勒马风流云散罗绶分香翠绡封泪几多幽怨正销魂又是疎烟淡月子规声断

前调　　　　　　　　　　　　黄　机

晴江滚滚东流为谁流得新愁去新愁都在长亭望际扁舟行处歌罢翻香梦回呵酒别来无据恨荼蘼吹尽樱桃过了便只恁成孤负　须信情锺易感数良辰佳期应误才高自叹彩云空咏淩波漫赋团扇尘生吟笺泪渍一觞慵举但丁寜双燕明年还解寄平安否

前调【海棠】　　　　　　　　　　马庄父

东君直是多情好花一夜都开尽杏梢零落药阑迟暮不敎寜静风度秋千日移帘幙翠红交映正太真浴罢西施浓抹都沉醉娇相称　磨徧绿牎铜镜挽青衫不堪比并暮云空谷佳人何处碧苔侵径睡里相看酒边凝想许多风韵问因何欠却一些香味惹旁人恨

前调【丙子立春怀内】　　　　　　　　　刘　镇

三山腊雪才消夜来谁转回寅斗试灯帘幙送寒幡胜暗香携手少日欢娯旧游零落异乡歌酒到如今生怕春来太早空赢得两眉皱　春到兰湖少住肯殷勤访梅寻柳相思人远带围寛减粉痕消瘦双燕无凭尺书难表甚时回首想画阑倚徧东风闲却负桃花呪

前调【题连州翼然亭】　　　　　　　　　严　仁

翼然新榜高亭翰林铁画燕公手滁阳盛事何人重继湟川太守太守为谁文章的派醉翁贤胄对千峰削翠双溪注玉端不减琅琊秀　坐啸清香画戟听丁丁滴花晴漏棠隂昼寂细赓宾客竹枝杨柳只恐明朝绨封趣觐未容借寇尽江山识赏盐梅事业换青氊旧

前调【题天风海涛呈潘料院】　　　　　　　严　仁

飇车飞上蓬莱不须更跨琴高鲤划然长啸天风澒洞云涛无际我欲乘桴从兹浮海约任公子办虹竿千丈犗鈎五十亲点对连鳌饵　谁榜佳名空翠紫阳仙去骑箕尾银鈎铁画龙挐凤峙留人间世更忆东山哀筝一曲洒沾襟泪到而今幸有高亭遗爱寓甘棠意

前调【题盱江伟观】　　　　　　　　　严　仁

城头杰观峥嵘重栏下瞰苍龙脊镂珉盘础雕檀竦楶玲珑金碧华子冈头麻源谷口神仙窟宅道至今清夜月明风冷常隐隐闻笙笛　翠壁烟霞缥缈更寒泉飞空千尺数峰江上孤舟天际夕阳红湿抖擞征尘浩然长啸跨青鸾翼向凤冈西望遥酾斗酒酹文章伯

前调【登吴江桥】　　　　　　　　　　毛　幵

渺然震泽东来太湖望极平无际三吴风月一江烟浪古今絶致羽化蓬莱胸吞云梦不妨如此看垂虹千丈斜阳万顷尽倒影青匳里　追想扁舟去後对汀洲白苹风起只今谁会水光山色依然西子安得超然相从物外此生终矣念素心空在徂年易失泪如铅水

前调【荼蘼】　　　　　　　　　　卢祖皋

荡红流水无声暮烟细草黏天远低回倦蝶往来忙燕芳期顿嬾绿雾迷墙翠虬腾架雪明香暖笑依依欲挽春风敎住还疑是相逢晩　不是梅妆瘦减占人间丰神萧散攀条弄蕊天涯犹记曲阑小院老去情怀酒边风味有时重见对枕帏空想东牎旧梦带将离恨

前调【淮西重午】　　　　　　　　　　卢祖皋

会昌湖上扁舟几年不醉西山路流光又是宫衣初试安榴半吐千里江山满川烟草薰风淮楚念离骚恨远独醒人去阑干外谁怀古　亦有鱼龙戏舞艳晴川绮罗歌鼓乡情节意尊前同是天涯羁旅绿涨池塘翠隂庭院归期无据问明年此夜一眉新月照人何处

前调　　　　　　　　　　　　高观国

旧家心绪如云乍舒乍卷初无定西郊载雨东城隔雾还开晴景爱踏花隂喜移月地朦胧清影任无心有意溶溶曳曳萧散处有谁问　朝暮如今难准枉敎他嗔春人恨远峰依旧前踪何在有时愁凝此兴飘然不妨吹断一川烟暝待良宵再入高唐梦里觅巫阳信

前调【问梅刘寺】　　　　　　　　　　史达祖

夜寒幽梦飞来小梅影下东风晓蝶魂未冷吾身良是悠然一笑竹杖敲苔芒鞵踏冻岁常先到傍苍林却恨储风养月须我辈新诗吊　永以南枝为好怕从今逢花渐老愁消秀句寒回斗酒春心多少之子逃空伊人遯世又还惊觉但归来对月高情耿耿寄白云杪

前调【雪】　　　　　　　　　　　史达祖

梦回虚白初生便疑冷月通牎户不知夜久都无人见玉妃起舞银界回天琼田易地恍然非故想儿童健意生愁霁色情频在窥帘处　一片樵林钓浦是天敎王维画取未知授简先将高兴收归妙句江路梅愁灞陵人老又骑驴去过章台记得春风乍见倚帘吹絮

前调【留别社友】　　　　　　　　　　史达祖

道人越布单衣兴高爱学苏门啸有时也伴四佳公子五陵年少歌里眠香酒酣喝月壮怀无挠楚江南每为神州未复阑干静慵登眺　今日征夫在道敢辞劳风沙短帽休吟稷穗休寻乔木独怜遗老同社诗囊小牎鍼线断肠秋早看归来几许吴霜染鬓验愁多少

前调【瑞香和朱行父韵】　　　　　　　　方　岳

当年睡里闻香阿谁唤作花间瑞巾飘沉水笼熏古锦拥青绫被初日酣晴柔风逗暖十分情致掩牎绡待得香融酒醒尽消受这春思　从把万红排比想较伊更争些子诗仙老手春风妙笔要题敎似十里扬州三生杜牧可曾知此趁紫唇凝绽芳心半逗与骚人醉

前调【海棠和朱行父韵】　　　　　　　　方　岳

书长庭院深深春柔一枕流霞醉蒙?欲醒娇羞还困锦屏围翠豆蔲初凝樱桃微绽玉阑同倚记华清浴起渭流波暖红涨腻弃脂水　燕子来时天气尽韶风与诗为地芳丛雨歇露痕日酽英英仙意莫恨无香最怜有韵天然情致待问春能几五更犹是?今宵睡

御选历代诗余卷七十四








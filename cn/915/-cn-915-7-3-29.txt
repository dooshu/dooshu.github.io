◇诏譬临川王义庆（八年）

玄象茫昧，既难可了。且史家诸占，各有异同。兵星王时，有所干犯。乃主当诛。以此言之，益无惧也。郑仆射亡後，左执法尝有变，王光禄至今平安。日蚀三朝，天下之至忌。晋孝武初有此异，彼庸主耳，犹竟无他。天道辅仁福善，谓不足横生忧惧。兄与後军，各受内外之任，本以维城表里经之，盛衰此怀实有由来之事。设若天必降灾，宁可千里逃避邪。既非远者之事，又不知吉凶定所。若在都则有不测，去此必保利贞者，岂敢苟违天邪？（《宋书·临川王道规传》，太白星犯右执法，义庆惧有灾祸，乞求外镇，太祖诏譬之，义庆固求解仆射，乃许之。）


花下歌送陆丽京之南浦

去年送君白鹭洲，酒酣握手登高楼。
宾朋四坐独长啸，诗成气挟长江流。
今年送君鹿江曲，春盘促席梅花屋。
城南击虎进虎肉，云开坐见千峰绿。
丈夫忼爽心颜开，对君好尽花前杯。
双屐几年游海峤，石梁瀑布穷天台。
天台四万八千丈，直攀华顶窥天上。
亲见松乔驭赤螭，下看日月生青嶂。
大陆才名世所稀，风波澒洞中心违。
凤羽已将罹雉网，羊裘还许卧渔矶（君尝坐事逮系，久乃得白。）。
端江江畔寄双鲤，曲江祠前采芳芷。
倚遍扶桑望八荒，更逐浮云几千里。
胜游良会难可忘，东皇告我邀春光。
南州词伯好相见，为报相思江水长（谓伯衡、柴雪诸公。）。



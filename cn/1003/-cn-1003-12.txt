曾怀　恭和御制玉津园宴射

名园佳气霭非烟，冠佩朝宗似百川。

五品并令陪宴射，四鎍端欲序宾贤。

恩涵春意鱼翻藻，威入秋声雁落弦。

竣事更容窥曲雅，宸章应陋柏梁篇。

曾怀

曾怀　恭和御制玉津园宴射

江山秋日冠轻烟，别苑风光胜辋川。

位设虎侯恢盛典，枝穿杨叶校名贤。

礼均湛露宣飞斝，乐奏钧天着发弦。

圣主经文与纬武，全胜巡幸射蛟篇。


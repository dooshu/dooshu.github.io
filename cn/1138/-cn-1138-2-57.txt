方尔止访余北平未几别去①

其一


① 先兄为同邑伧人所陷，予欲移家避之。
鸠兹一别限河梁，塞上重逢泪万行。
我有兄雠羞共国，君因家难滞他乡。
边城芦酒还堪醉，箧里并刀好自藏。
暇日同寻射虎石，为怜意气尚飞扬。

其二

骊歌哀怨写秦筝，弹得新诗出塞行。
久客渐多燕赵气，感时不尽古今情。
佳人绝代应难再，好友无家愧此生。
惜别莫将滦水照，二毛萧飒倍堪惊。


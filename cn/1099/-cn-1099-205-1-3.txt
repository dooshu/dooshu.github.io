○議處夷賊以明典刑以消禍患事 【 誅獲海寇】

竊照攘外斯可安內、治近斯可服遠、古稱夷狄、不可以中國之治治之、入貢則懷之以恩、入寇則震之以威、謂之化外、至于中華之人、動以禮法繩束、固不以夷狄之治治之矣、我朝立法垂訓、尤嚴夷夏之防、至今海濱父老。相傳國初寸板不許下海。歷代承平。葢有由也。伏覩大明律內一款、凡謀叛但共謀者不分首從皆斬、妻妾子女給付功臣之家為奴財產並入官、父母祖孫兄弟、不限籍之同異、皆流二千里安置知情故縱隱藏者絞、知而不首者杖一百流三千里、若謀而未行、為首者絞、為從者皆杖一百流三千里知而不首者杖一百徒三年、又一款若將人口軍器出境及下海者絞、因而走泄事情者斬、通同故縱者與犯人同罪、又見行事例一條、官民人等擅造二桅以上違式大船。將帶違禁貨物下海。前往番國買賣潛通海賊同謀結聚及為嚮道刦掠良民者。正犯處以極刑。全家發邊衛充軍。通行遵守、今照各犯潛從他國、朝見國王、皆犯謀叛之律、潛通海賊、嚮導劫掠、皆違下海之例使臣向日舉事稍有不密、都指揮盧鏜用兵稍有不慎、則求貢諸夷在外洋交通諸姦在城中。東南生靈。懸于一綫。臣自不知所終矣、仰仗　天威、擒斬各賊、皆在海島之外、戰陣之中、其交通諸姦、副使魏一恭亦稱憑賊當時口報、次日報者一切不准、至于所獲黑番、其面如漆、見者為之驚怖、往往能為中國人語、而失恃之徒、背公私黨、藉口脇從被虜之說、問官執持不堅、泛引強盜罪人之律、不究謀叛嚮導之由、眾證無詞者則從北附以為他日之地稍能展轉者、則擬徒杖、供明徑欲釋放、參詳脇從被虜皆指良民、今禁海界限分明、不知何由被虜、何由脇從、若謂登岸脇虜。不知何人知證。何人保勘。若以入番導寇為強盜、海洋對敵為拒捕、不知強盜者何失主、拒捕者何罪人、皆臣之所未解也、且臨陣之際生死呼吸、非彼即此、陣獲之賊輕縱、陣亡之兵何辜、連年殺戮之慘、何以懲創、凡此海戰非比陸戰可以貪功妄報、當時一一斬首、止?帚而獻馘、誰復議之臣非計功陞級之官、惟此議一搖、乃泰阿倒持之漸、餘燼復燃、誰任其咎、故臣愚以治近斯可服遠。而倭賊亦有天在頭上之詞。朝鮮國先有沿海亦將有事之奏。良可察也。葢中國無叛人。則外夷無寇患。本地無窩上。則客賊無來踪今入貢者既稱使臣。不知入寇者又稱哄騙貲本。臣愚以為遠夷畏服、在此一舉、召釁速禍、亦在此一舉、臣既欽奉提督軍務之命、乞敕兵部議照臣先任南贑軍門事體、候駁行三司、從公會問、將眾證顯著、林爛四許陸陳四倪良貴奚通世顧良玉劉奇十四等、容臣于軍門梟首示眾、餘賊監候轉詳處决、其周良等乞敕禮部議照臣先奏事宜、仍容入貢、一面移文日本詰問前賊入寇、國王有無知情、稽天等係何族属、稽天者日本國人□國王貲本至浙江雙嶼貿易者也凡中國人到彼哄騙誘引者。俱係叛賊徑許彼國一一行誅具名奏聞。欲買中國貨物。亦許入貢之期。報官交易。稽天等姑容緩死。以俟日本回奏。如此于國家恩威並著。稽天等苟存一日足為奇貨一日而通番之賊城社之徒亦漸消沮久弛法紀。久廢海防。亦漸修舉矣。


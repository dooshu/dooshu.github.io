○下书摄帝位



昔金行失驭，戎狄乱华，胡、羯、氐、羌，咸怀窃玺。我武公以神武拨乱，保宁西夏，贡款勤王，旬朔不绝。四祖承光，忠诚弥著。往受晋禅，天下所知，谦冲逊让，四十年于兹矣。今中原丧乱，华裔无主，群后佥以九州之望，无所依归，神岳渎，罔所凭系，逼孤摄行大统，以一四海之心。辞不获己，勉从众议。待埽秽二京，荡清周魏，然後迎帝旧都，谢罪天阙，思与兆庶，同兹更始。（《晋书·张祚传》，又《十六国春秋》七十三。）

张天锡

天锡字公纯嘏，小名独活，骏少子，兴宁元年杀嗣主立靓，自立为凉州牧，太和初诏拜大将军、大都督陇右关中诸军事、护羌校尉、凉州刺史、西平公，在位十三年，为苻坚将姚苌所败，入秦为侍中比部尚书，封归义侯，淮肥之役归国，诏拜散骑常侍左员外，复爵西平郡公，进金紫光禄大夫，隆安中拜庐江太守。




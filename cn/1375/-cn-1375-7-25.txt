游南中岩洞记


桂林石山怪伟，东南所无。韩退之谓：“山如碧玉簪。”柳子厚谓：“拔地峭起，林立四野。”黄鲁直谓：“平地苍忽嶒峨。”近时刘叔治云：“环城五里皆奇石，疑是虚无海上山。”皆极其形容，然此特言石山耳。至于暗洞之瑰怪，尤不可具道，相传与九疑相通。范石湖尝游焉，烛尽而返。

余尝随桂林伯赵季仁游其间，列炬数百，随以鼓吹。市人从之者以千计。已而入，申而出。入自曾公岩，出于栖霞洞。入若深夜，出乃白昼，恍如隔宿异世。季仁索余赋诗纪之，其略曰：“瑰奇恣搜讨，贝阙青瑶房。方隘疑永巷，峨敞如华堂。玉桥巧横溪，琼户正当窗。仙佛肖彷佛，钟鼓铿击撞。贔贔左顾龟，狺狺欲吠庞。丹龟俨亡恙，芝田蔼生香。搏噬千怪聚，绚烂五色光。更无一尘氵宛，但觉六月凉。玲珑穿数路，屈曲通三湘。神鬼妙剜刻，乾坤真混茫。入如深夜暗，出乃曒日光。隔世疑恍惚，异境难揣量。”然终不能尽形容也。

又尝游容州勾漏洞天，四面石山围绕，中平野数里。洞在平地，不烦登陟，外略敞豁，中一暗溪穿入，因同此流，令结小桴，秉烛坐其上，命篙师撑入，诘屈而行，水清无底，两岸石如虎豹猱玃，森然欲搏。行一里许，仰见一大星炯然，细视乃石穿一孔，透天光若星也。溪不可穷，乃返。洞对面高崖上，夏间望见荷叶田田。然峻绝不可到，士人云：“或见荷花，则岁必大熟。”

题记：作者诗文结合，以诗状景，以文叙事。引用前贤的诗，形容山的奇伟，吟咏自己的诗，状写洞的瑰怪。而以前者为后者铺垫，用山伟衬洞奇。同样是写洞景，栖霞洞则用诗描绘其轩豁、晶莹若仙境；勾漏洞则用文刻画其诘屈、森然的水径。诗文互相映发，补充相得益彰。

作者简介：罗大经（生卒年不详），字景纶，南宋庐陵（今江西吉安）人，尝登北，为容州法曹掾。著有《鹤林玉露》十六卷。






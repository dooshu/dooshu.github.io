○議覆沿海城堡存革官軍疏 【 沿海城堡】

該臣會同總督浙直福建等處都御史胡某、議照蘇松常鎮四府地方、俱濱江海、國初因地設險於沿邊去處、建立衞所、烽堠墩臺、罔不周密、復於蔡廟胡家港、增建二堡、歲撥太鎮金山衞官軍、防禦春汛、秋冬掣回、凡所以為備倭計、夫何承平日久、武備漸弛、二堡垣舍、俱巳土?册廢、以致倭奴乘間、突犯內地、比者荷蒙　聖恩、俯從撫按諸臣之請、准於沿海陸路、金山青南吳淞之間、添築柘林川沙二堡、沿江陸路、福山江陰圌山之間、添築楊舍孟河二堡、此真安不忘危有備無患之長策、然四堡既成、必須官軍守禦誠有如該科所題、建所設官、增軍請印、乃為經國遠圖但今四郡、民困未蘇、各衞行伍日耗、不特官軍無可抽調、抑且錢粮無從處給、所以前任廵撫都御史翁某議題請設把總二員、住劄柘林川沙二堡、各統領鄉兵、專聽截殺、及選附近衞所官軍、防守城池、其楊舍孟河二堡、亦於鎮江衞選委千百戶等官、領兵防禦又以常鎮參將、住劄楊舍、統領水陸官兵、往來截殺事既周密、法可經久、四堡之守禦所、雖未增建、而居守邀擊、各有所備矣、及查金山衞增設遊擊將軍一員、又於青南川柘四堡、各設把總一員、今計各堡相距俱止五十餘里、不無官多勢分、難以行事、委應將青村南匯二把總裁革、就以柘林川沙二把總兼設防禦、不惟官有專責、抑且兵無?食、再照吳淞江乃水陸要衝、今查恊守浙直副總兵官部下中軍官郭成、由四川敘南衞總旗、歷戰有功、陞授該衞左所百戶見領苗兵、屯守其地、勇敢有為、兵心信服、臣等欲將郭成加以把總職銜、統領原部苗兵、在彼防截、既可使兵將相識、易於責成、又可使人心知勵、樂於奮效、况經各道勘議明白、似俱可從、伏望　皇上俯念東南重地、防禦為要、乞勑該部再加查議、合無將柘林川沙楊舍孟河四堡守禦衙門俱免增建、及將把總王紹箕仍住柘林、兼管青村、可山仍住川沙兼管南匯、所部兵勇各一千名、無事常川操練、有警調度戰守、如遇風汛時月、量增募兵。分守城堡。悉聽金山遊擊將軍節制。其青村把總徐衡南匯把總梅三鍚、俱送兵部別用、郭成陞授吳淞把總職銜、就彼統領苗兵、仍充副總兵官部下中軍、專聽陸路截殺、事寧撤兵之日、即將苗兵責令郭成統押回籍、庶守禦得宜。公署不必於多建。事權歸一。將領不病於减增。戰守各得其人、地方均為有賴矣、


83　急就篇注牡蒙一名黄昏　後山詩探囊一試黄昏湯


急就篇注：「牡蒙，一名黄昏。」後山詩「黄昏湯」，疑即此也。

【元圻案】四庫全書簡明目録小學類：「急就篇四卷，漢史游撰。或稱急就章，故其字謂之章草，凡三十四章。其字略以類從，而不立門目。文詞古雅，始終無一複字。隋曹壽以下，注者不一，今惟顔師古之注存。」〇急就章二十四：「牡蒙甘草菀藜蘆。」師古注：「牡蒙，一名黄昏。」厚齋補曰：「本草：『吴名白功草，楚名王孫，齊名長孫，一名黄孫，一名海孫，一名蔓延。』藥對有『牡蒙』，此一物。」〇宋張世南游宦紀聞曰：「後山贈二蘇公詩，末云：『如大醫王治膏肓，外證已解中尚强。探囊一試黄昏湯，一洗十年新學腸。』任子淵注云：『圖經本草曰：合歡，夜合也，一名合昏。韋宙獨行方：胸中甲錯，是爲肺癰，黄昏湯主之。』其説最爲牽合無義。沙隨先生云〔一〕：『晚年因閲本草：「王孫，味苦平無毒，主五藏邪氣。吴名白功草，一名黄昏，生海西川谷。」蓋指當時癖學爲五藏邪氣耳。』取義精深如此。」

〔一〕「云」，原脱，據四庫本游宦紀聞卷九補。






○谢宣赐天锡观庄表

臣某伏蒙圣慈，宣赐汉州通记县天锡观唐友则庄一所，永充常住者。伏惟陛下继天受命，应运垂裳，鸿图豫定於上清，宝册遽呈於厚地。鼎新观宇，允答休祯，三殿之像貌崇严，终岁之香花精洁。今则特颁睿泽，广锡庄田，辍彼膏腴，永为常住，皇慈迥降，元教增荣。自兹日给斋羞，免有旁求之阙；晨香暮烛，益专焚祝之心。祈圣寿之延洪，保宏基之隆永。臣某叨荣圣奖，躬荷殊恩，不任之至。


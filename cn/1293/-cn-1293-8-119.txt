○雁峰刘氏词

吴兴韦居安梅间诗话云：“近岁丁丑，有过军挟一妇，经从长兴，题一词云：‘我生不辰，逢此百罹，况乎乱离。痛恶因缘到，不夫不主，被擒捉去，为妾为妻。父母翁姑，弟兄姊妹，流落未知东与西。心中事，把家书写下，分付伊谁。越人北向燕支。回首望、雁峰天一涯。奈翠鬟云软，笠欹怎戴，柳腰春细，马迅难骑。缺月疏桐，淡烟衰草，对此如何不泪垂。君知否，我生於何处，死亦魂归。’调寄沁园春，後书雁峰刘氏题。”词综及补遗，谅因语意粗浅未录。居安仕履无所见。其话中言与鄱阳赵嘉宾同年进士，又言丙子岁，司纠三衢，是其人曾仕南宋。乃朱氏词综列之元季，殆未细考，或未见前书耳。


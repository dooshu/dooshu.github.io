○天保萬年頌 【 聖誕】

臣聞粵昔帝王之盛、其有天下也、則必曰祈天永命、而臣子祝于其君、亦必曰天子萬年、葢君者、天地萬物之命所寄也、人君壽則天地萬物之壽隨之矣、然人君受天命而興、則天必昭以貞符、膺間氣而生、則壽必享以遐年、天人之機、印若契券、不能爽也、稽之往牒、帝王之以壽稱者、莫尚乎軒轅、葢其秉斗樞之精應土德之運、生而神明、役使百靈、敦敏廣淵、善聖之宗也、其治天下、則觀象設制、垂衣無為、齋心大庭、問道廣成、授經王屋、導養玄素、爰能體鍊玅氣、窮盡道真、而長生久視、與天地罔極、豈非　聖帝之殊軌、而道德之高躅哉、洪惟我　皇上纘天之統、合道之貞、昭受元符、誕膺明命、自軒后而下、一人而巳、初丁卯之誕祥江漢也、上距　太祖所生之歲。葢百八十年、得二九之會焉。龍飛天極、壬午紀元、則上同乎　成祖改命之歲。葢百二十年。得九三之交焉。脗叶昌期、踆躡純景、茲非應土德之運、而當出符之會哉、河清兆瑞。慶雲表祥。則大電繞樞之徵也。神明聖哲。通玄遠覽。則狥齊敦敏之具也。精禋應禱。玄德鬯升。則神明知止之應也。察地明天。稽典定制。則正名百物之治也。恭默有室。大素有居。則齋心大庭。夢遊華胥之樂也。冥契真詮。納民壽域。則順風廣成。究意雷岐之仁也。協氣熏郁。休祥滋至。則雲師紀官。麟遊鳳巢之禎也。稽符命之所加、篤　烈祖之駿惠、天人合發、區宇樂推、神休暢茂、靈祉顯思、葢天所以啟聖神之祚、而永無疆之慶也、由是觀之、則我　皇上之遡神穹昊、兼總玄元、長劫世而不老。凋三光而獨存、億萬之壽、比於軒后、葢不待卜而知矣。茲二十有八年、時維仲秋十日、在丁、為　皇上天誕之辰、萬神洽慶、六合忻舞、天下臣民感覆壽之恩、朝明庭而獻萬壽者、外盡四海、罔有不至、臣仰受渥恩、倍切懽忭、謹援天保之義、演為頌詩一篇。上祝萬萬年之壽、雖詞極蕪陋、不足以揄揚聖美而區區祈天之忱、敢竊附於華胥之後焉耳、頌曰、粵稽邃古皇王代奮。咸有貞符。以兆景命。倬彼軒后。大電感樞。斗精受形。爰啟帝圖。於維我　皇。誕祥江漢。濁河澄清。慶雲炳煥。乃御乾極。以正萬方。龍造蹻蹻。靈貺洋洋。丹靈壽丘。千載同芳。詩人有言、天命玄鳥、降而生商、我受命溥將、肇正彼四方、於昭　聖祖、寔肇皇基、維　皇之生、二九應期。於赫　文皇、奮於燕邸。維　皇御天、壬午受紀、若合符節。不後不先。天寔啟之。人孰能然。姬周卜曆、天皇衍年。載代六百、成數維千。轉算相乘。莫可究焉。詩人有言、克昌厥後、燕及皇天、繩其祖武、於萬斯年、維　皇明德、祗事上穹。神功聖治。純孝貞忠。帝心眷德。錫福時萬。百神受職。三靈叶贊。泰乙流祉。八景隤禧。五神順軌。九土咸釐。至仁濳達。玄化殷溥。先天不違。物得其所。詩人有言、天保定爾、受天百祿、降以遐福、維日不足、維　皇建極萬方攸同、焞焞大業、久而益崇。天佑我人。俾皇億壽。垂祚九圍。小大咸受。觀民設教神道佐興。以禜以祈。禔福繩繩。載以清淨。民自不忒。中心無為。抱一以式。詩人有言、民之質矣、日用飲食、羣黎百姓、徧為爾德、維　皇格天、申錫無巳。諸福之物。莫不畢至。秀岐嘉頴。于彼天田。靈禽異獸。甘露醴泉。休祥奇瑞駢臻遝集。協氣榮光。氤氳鬱鬱。坤祇效珍。乾象開圖龍文赤書日煥九區詩人有言天保孔固、何福不除、俾爾多益、以莫不庶、盛德在金。三光並麗、維　皇誕辰。萬靈應瑞。九龍毓聖。二氣舍神。赤光照夜。黃雲覆辰。露浮靈液。月抱仙輪。懽騰萬宇。喜溢八垠。閶闔洞啟。鈞樂九陳。鶴書翔舞霞綵繽紛穹玄錫慶。洪釐允申。小臣作頌、虎拜稽首、虎拜稽首、吾　皇萬壽、詩人有言如日如月、如山如阜、如川之方至、如松栢之茂、


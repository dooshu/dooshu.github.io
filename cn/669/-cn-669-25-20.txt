48　五羖大夫事異説


秦本紀：「晉獻公虜虞君與其大夫百里奚，以爲秦穆公夫人媵於秦。百里奚亡秦走宛，楚鄙人執之。穆公以五羖羊皮贖之。」范太史曰：「商鞅傳又載趙良之言曰：『五羖大夫，荆之鄙人也。自鬻於秦客，被褐食牛。期年，穆公知之，舉之牛口之下，而加之百姓之上。』史記所傳，自相矛盾如此。」朱文公曰：「按左傳媵秦穆姬者，乃井伯，非百里奚也。」

【閻按】孟子言百里奚先去虞，自不至爲晉所虜，益知井伯者另一人。且史載繆公四年乙丑，「迎婦於晉」。左則僖五年丙寅，「以媵秦穆姬」，亦差一年。

【方樸山云】史載趙良之言，不得改之以從己，非矛盾也。






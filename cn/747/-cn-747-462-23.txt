○李叔明右仆射制

行止两全，必惟明哲。致其用以匡国，敦乎道以保身。周旋令名，始终不替，斯贤者之极致，而行之实难。金紫光禄大夫、守太子少傅检校尚书右仆射、持节梓州诸军事兼梓州刺史御史大夫、充剑南东川节度副大使知节度事管内度支观察处置等使苏国公李叔明，禀粹挺生，郁为邦杰，虚怀朗畅，达识周通。早以器能，累更任遇，中外所践，必闻休声。尝尹京师，奸豪屏息，洎临方岳，风俗澄清。吏服严明，人怀德惠忧公奉职，励节存诚。服劳王家，行及三纪，以兹尽瘁，沉恙所婴。扶疾趋朝，披诚告老，固陈衰瘵，深戒满盈。情皆发衷，语且形泣，视其激切，良所轸怀。敦劝既频，辞乞弥固，继献章疏，期於必从。省之怃然，用增感叹。虽惜其旧德，往莅遐藩；而悯以高年，难违恳志。犹资硕望，俾长庶寮，罢方镇之烦，总中台之重。式彰尚德，且示优贤。可依前守太子少傅兼尚书右仆射。


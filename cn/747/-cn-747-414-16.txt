○减淮南租庸地税制

敕：王者以冢宰制国用，以司会质岁成，必视丰荒之年，以均轻重之数。自近古以来，天下郡县，或有水旱之处，则亦减其田租休其力役。不急之务，不便於时，亦皆节省，以惠穷乏。上天眷命，属朕元元，敢不敬承，励於勤俭，躬自菲薄，刑於邦家。非上荐宗庙，下资师旅，未尝私於所奉，更有徵求，藏之於人，孰谓不足？乃者屡减邦赋，以劝耕农，而四时罔愆，九扈皆叙。近自关右，达於海隅，溥其百谷之穰，宁止三年之积，非朕寡德，所能致兹。盖祖宗景灵，被此嘉贶，仰荷殊庆，兢怀益深。而淮南数州，独罹灾患，秋夏无雨，田莱卒荒。闾阎难食，百贾皆震，永念於此，尤增怃然。我心忧伤，终夜不寐，宜有蠲贷，用安流亡。其淮南今年租庸地税所支米等，宜三分放二。杨洪宣等三州作坊，往以军兴，是资戎器，既属岁歉，颇残吾人，徵材役工，荐费尤甚，惟务省约，以息困穷，亦宜并停。宣示百姓，知朕意焉。


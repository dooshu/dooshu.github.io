跋徐氏族谱后

吴邑徐良辅惧其先徳之将泯宗党之日踈与后世子孙之昧其所自出也乃谱其族系自太学生揆而下凡十二世合数十百人其用心亦厚矣间以示余余闻吾乡先正范文正公尝言族之人虽有亲踈自祖宗视之则皆子孙也故为执政日买田以赡其族今所谓义庄距良辅之居实不逺一舎良辅亦尝逰观而兴慕哉虽约居韦布力未得为公之为然能推其意于宗族之间庆吊以展其情燕合以辨其序闵其幼孤周其匮乏则是谱不为虚器矣良辅曰吾志也请书以自勉遂书于编后而归之


○洛阳县尉何君夫人范阳卢氏墓志铭（并序）

夫人姓卢氏，范阳人。曾祖仁，皇相州录事参军。祖不勤，皇寿州霍山县丞。父随，皇太原府祁县丞。三世冲晦，皆不至大官。故夫人锺其粹美，生为嫔则，以既笄之年，归庐江河君，官至洛阳县尉，夫人有辅赞之美。柔明之行，诚顺孝慈，以内则为师，故得六姻之和，而礼无违者。乾元中，何君早世，夫人训字诸孤，动必以方。长子士程，为苏州嘉兴尉。幼子士，儒行修明，或吏或文，克荷克构。有女二人，长适河东裴氏，次适博陵崔氏，皆奉母氏之训，宜其家室，非导之教之之至，其及此欤？以与元元年三月日，考终命於嘉兴，年六十一。士程、士等谋及龟筮，以某月日权厝润州，未克返葬故也。夫人即考功员外郎士干之世母也。予尝接考功游，获闻行实，故不敢辞二孤之请，刻石以铭之。辞曰：

婉彼夫人，淑明柔克。周旋动用，率由四德。不享蕃祉，不跻寿域。二连之哀，哀何有极？


卷一百三十



卷之一百三十

洪武十三年二月壬戌朔，诏郡县举聦明、正直、孝弟、力田、贤良、方正、文学之士及精通术数者以名闻。

以嘉兴知府薛祥为工部尚书。祥，庐州无为人岁。乙未，从渡江，为枢密院知印。洪武元年，授京畿都漕运司使。八年，擢工部尚书。九年，迁北平布政使。十二年，坐营造扰民，罚输作，寻宥之，降知嘉兴府。至是，复以为工部尚书。

发丹符，验天下金榖之数。

丙寅，皇第八孙有勋生，周王第二子也。

诏安陆卫指挥佥事柳依率兵守汉中。

丁卯，遣官释奠于先师孔子。

敕谕天下巡检曰：“古者，设官分职，不以崇卑，一善之及人，人受其利焉。朕设巡检于关津，扼要道，察奸伪，期在士民乐业，商旅无艰，然自设置以来，未闻其举职者。今特遣使分视各处，谕以巡防有道，讥察有方、有能，坚守是职，镇静一方，秩满来朝，朕必嘉焉。”

筑兖州城。

有风自西北来，大有声。

戊辰，祭太社、太稷。

命文武官年六十以上者皆听致仕，给以诰敕。

己巳，改作在京街衢及军民庐舍。

夜，有流星赤色有光，起自张宿，西南行至云中没。

辛未，遣官祀历代帝王。

上谕皇太子、诸王曰：“吾持身谨行，汝辈所亲见，吾平日无优伶暬近之狎，无酣歌夜饮之娱，正宫无自纵之权，妃嫔无宠幸之昵，或有浮词之妇，察其言非，即加诘责，故各自脩饬，无有妒忌。至若朝廷政事，稽于众论，参决可否，惟善是从，或燕闲之际，一人之言，尤加审察，故言无偏听，政无阿私。每旦，星存而出，日入而休，虑患防危，如履渊冰，苟非有疾，不敢怠惰，以此自持，犹恐不及，故与尔等言之，使知持守之道。”

壬申，朝日。

以吏部尚书偰斯为礼部尚书。

暴风。

上以故元国公脱火赤、枢密知院爱足率众万余屯于和林，恐为边患，命西平侯沐英率陕西兵往讨之。

癸酉，四川都匀、定云土酋夭金緫等来归，上其故元所授安抚符印及山川形势之图。

乙亥，暴风自东北来。

遣应天府官祀历代忠臣汉蒋子文、晋卞壸、南唐刘仁赡、宋曹彬、元福寿，凡五庙。

夜，有流星赤色，起自东南游气中，行至近浊没。

丙子，祭大岁、风云雷雨、岳镇、海渎、山川、月将、城隍诸神。遣官祭先农及旗纛。

诏建潭王宫殿于长沙。

广西泗城州知州岑善忠之子振作乱，寇利州，广西都司发兵讨平之。

丁丑，命户部以重定内外文武官岁给禄米俸钞之制勒于石。敕曰：“稽古建官必有等第，其余品级次序，自汉以上未闻有是，所以汉官之制以食禄列等差，其品之名始于魏，唐因之，以辨服色，禄之轻重亦法品以赐焉。朕观古之无品也，则以禄为式，是尚质也，惟魏之定品，是尚文也，其于文质之道，虽华朴之有殊，亦模范之可经，守之不紊，履之不烦。今也，任官惟贤，食禄、法品勒石昭示，命户曹司之，毋紊轻重之条，依期而给与之，斯至公之良哉。”其制：以岁计正一品禄米千石，从一品九百石，正二品八百石，从二品七百石，正三品六百石，从三品五百石，正四品四百石，从四品三百石，皆给与俸钞三百贯，正五品二百二十石，从五品一百七十石，俸钞皆一百五十贯，正六品一百二十石，从六品一百一十石，俸钞皆九十贯，正七品百石，从七品九十石，俸钞皆六十贯，正八品七十五石，从八品七十石，俸钞皆四十五贯，正九品六十五石，从九品六十石，俸钞皆三十贯。

庚辰，赏四川所属从征将校二万五千七百余人绮帛、银钞各有差。

辛巳，太师韩国公李善长以年老养疾，奏还原，给仪仗户二十家，上从之。

壬午，命礼部尚书偰斯：“凡贤良、方正、孝弟、力田、文学之士举至京者，月给廪饩，以主事一人掌之。”

丙戌，罢江阴守御千户所。

保靖军民宣慰使彭万里遣其弟万通来朝，贡马。

丁亥，户部奏定文移减繁之式。凡天下郡县，如岁终所报户口，户绝者明言其故，有析合者有司裁定之，不必申请，但五年一具册申部。若租税、课程则通类申部，徵收既足，则别具通关申报，改科者则具所由，其各卫所给军士粮草则以簿籍军士之名，及听支之数，有司库藏所收，每以岁终起解至京，畿内郡县径送内藏达数于部，在外税课司局官考满，就以任内所徵课数申呈郡县，郡县稽其籍以次申部注代。天下有司仓库金榖钱帛，其陕西、北平、四川、山东、山西五布政司供给军需者，两月一报其余，布政司并直隶府州半年一报。大军盐粮、口粮、学生、乐舞生食米按月齐支，各卫军士凡有赐给之物，都府籍其名数送部，转下仓库支给，如转输粮储，各布政司会计缺粮之处，以邻近有余者拨运，不须申请，惟以所拨郡县之数具报。从之。

戊子，罢蓝靛所。

己丑，召故真人张正常子宇初赴阙。敕曰：“尔祖自汉至今，名传海内不泯者，以有御灾捍患之功，故国家崇重锡以褒封。今尔服制已终，当起领教事。敕至，率其徒以来，能不贰乃心，则朕将尔嘉矣。”宇初既立，命嗣为正一嗣教道合无为阐祖光范真人。

辛卯，诏预刊明年《大统历》，仍以十月朔进，其诸王及在京文武百官、直隶府州俱于钦天监印造颁给，十二布政司则钦天监预以历本及印分授之，使刊印以授郡县，颁之民间，自是岁以为常。

给山西、陕西诸卫将校万九百余人钞有差。

三月壬辰朔，命户部减苏、松、嘉、湖四府重租粮额。上谓之曰：“天地生物，所以养民，上之取民，不可尽其利也。夫民犹树也，树利土以生，民利食以养，养民而尽其利，犹种树而去其土也。比年，苏、松各郡之民衣食不给，皆为重租所困，民困于重租而官不知恤，是重赋而轻人，亦犹虞人反裘而负薪，徒惜其毛，不知皮尽而毛无所傅，岂所以养民哉？其赋之重者，宜悉减之。”于是旧额田亩科七斗五升至四斗四升者减十之二，四斗三升至三斗六升者俱止徵，三斗五升以下仍旧，自今年为始，通行改科。

置德州守御千户所。

癸巳，诏以京卫军士充公侯仪仗户。韩国公李善长、魏国公徐达皆二十户，曹国公李文忠等皆十九户，侯皆十五户。先是，以京民充之，近因善长以老疾辞仪从，故命易以军士，仍给之。

丙申，以故宁河武顺王邓愈子镇袭封申国公。诰曰：“朕闻昔列圣之驭宇内，必贤能以辅之，是以佐命创业，摧坚抚顺，忠君泽民者，生则威振华夷，殁则名彰后世，斯善于前者也。至于御灾捍患，推诚效力，斯守昇平之良臣也。朕初率师东征，尔镇之父愈年虽甚少，状貌精英，遂肩群将之列，耀武扬威，转战豪雄，神风凛然，立俘囚于麾下，每战有之，所以行赏验功，亦居乎最，故生受公爵，殁后王封，此实朕法先圣之典。今尔服已除，朕思愈劳，命尔袭封申国公，恪守前业，思绍勋劳，是善成于后者也，尔惟钦哉。”

命湖广崇山卫指挥佥事杨仲名督将士屯田。

改各州儒学正为未入流官。先是，学正秩从九品，至是改之。

戊戌，革户部印引局，其印造茶盐引由、契本，以照磨兼掌之。

辛丑，擢嘉兴县知县徐本为广东布政使。

建鲁王宫殿于兖州。

壬寅，今上之国，给赐燕山中、左二护卫侍从将士五千七百七十人，钞二万七千七百七十一锭。

乙巳，陕西兰州卫指挥同知王德卒，命礼部遣官致祭，仍赐物赡其家。

丁未，改中军都督府断事官为五军都督府断事官。

戊申，定六部官制。凡设官吏五百四十八人，官一百五人：尚书六人、侍郎七人、郎中二十四人、员外郎二十四人、主事四十四人，比唐制减三十二人，比旧制减七十一人；吏四百四十三人：都吏二十四人、令史百三十四人、典吏二百八十五人，比唐制减四百二十六人，比旧制减三百四十五人。吏部：尚书、侍郎各一人，总掌天下官吏铨选、勋封、考课之政令，其属有四部焉：曰总部，掌天下文选、吏役及开设、革并衙门之属，郎中、员外郎、主事各一人，都吏一人，令史六人，典吏十二人；曰司封，掌天下封爵，凡封赠、诰敕、承袭、礼仪、印信之属，郎中、员外郎、主事各一人，都吏一人，令史二人，典史四人；曰司勋，掌天下文职、勋级、月俸、升转、资格、品级、官制、贴黄之属，郎中、员外郎、主事各一人，都吏一人，令史二人，典吏四人；曰考功，掌天下官吏之考课，凡朝觐、任满、给由、起复官吏、考其功过、别其善最、奏请黜陟之属，郎中、员外郎、主事各一人，都吏一人，令史四人，典吏八人，承发典吏一人，架阁兼勾销典吏一人。户部：尚书一人，侍郎二人，总掌天下户口、土田之政令，凡徭赋、职贡之方，经费、赒给之筭，藏货、赢缩之准，悉以咨之，其属有四部焉：曰总部，掌天下贡赋、户婚、田土、农桑、经理、赋役、水旱、灾伤、赈济、蠲免、过割、存恤、会计、漕运、时估之属，郎中、员外郎各一人，主事四人，都吏一人，令史十二人，典吏二十五人；曰度支，掌度支、国用、租赋多寡之数、物产丰约之宜及禄秩、赏赐、支拨、钱钞、粮盐、料草、改革、考较、杂支之属，郎中、员外郎各一人，主事三人，都吏一人，令史十三人，典吏二十四人；曰金部，掌天下库藏、出纳、金帛、财货及岁贡、营运、市舶、课程、钱钞、茶盐之法、契本、赃罚、租赁之属，郎中、员外郎各一人，主事三人，都吏一人，令史十三人，典吏二十七人；曰仓部，掌天下仓廪、徵收、税粮、马草、斛斗、称尺之属，郎中、员外郎各一人，主事二人，都吏一人，令史十二人，典吏二十七人，承发典吏一人，架阁勾销典吏各一人。礼部：尚书、侍郎各一人，总掌制诰、天下礼仪、祠祭、宴享、贡举之政令，其属有四部焉：曰总部，掌礼仪、表笺、历日、赠谥、公式、印信、学校、贡举、图籍之属，郎中、员外郎、主事各一人，都吏一人，令史二人，典吏四人；曰祠部，掌祠祀、享祭及乐律、祭器、牺牲、医学、释道、优给之属，郎中、员外郎、主事各一人，都吏一人，令史二人，典吏四人；曰膳部，掌宴享、牲豆、酒膳及孳牲、器物、杂支之属，郎中、员外郎、主事各一人，都吏一人，令史二人，典吏四人；曰主客，掌朝聘、进贡及诸蕃来朝、建言、宾客、赏劳之属，郎中、员外郎、主事各一人，都吏一人，令史二人，典吏四人，承发典吏一人，架阁兼勾销典吏一人。兵部：尚书、侍郎各一人，总掌天下武官、勋禄、品命之政令，山川险易之图，厩牧甲仗之数，其属有四部焉：曰总部，掌武官、勋禄、品命、诰敕及军户版籍、符验、盘诘、巡防、公隶之属，郎中、员外郎、主事各一人，都吏一人，令史二人，典吏四人；曰职方，掌天下地图及城隍、镇戍、烽堠之数，关防、路引、火禁之设，四夷归化之类，郎中、员外郎、主事各一人，都吏一人，令史二人，典吏四人；曰驾部，掌车辇及卤簿、仪仗、马政、驿传之属，郎中、员外郎、主事各一人，都吏一人，令史二人，典吏四人；曰库部，掌军戎、器械、甲胄、矛盾及纸劄、药饵之属，郎中、员外郎、主事各一人，都吏一人，令史二人，典吏四人，承发典吏一人，架阁兼勾销典吏一人。刑部：尚书、侍郎各一人，总掌天下之刑法及徒隶、勾覆、关禁之政令，其属有四部焉：曰总部，掌格律及人命、贼盗、欧詈、称冤、狱具、公式、职制之属，郎中、员外郎各一人，主事四人，都吏一人，令史十人，典吏二十人；曰都官，掌配没人口及诈伪、工役、徒流、逋逃、屯户过名、诫谕之属，郎中、员外郎各一人，主事二人，都吏一人，令史七人，典吏十四人；曰比部，掌赃赎、勾覆及钱粮、户役、婚姻、田土、茶盐、纸劄、俸给、囚粮、断狱、诸奸之属，郎中、员外郎各一人，主事四人，都吏一人，令史八人，典吏十六人；曰司门，掌门禁及关渡、邮驿、军政、捕亡、孳牧、营造、略诱、杂行之属，郎中、员外郎各一人，主事二人，都吏一人，令史七人，典吏十四人，书状典吏一人，承发典吏一人，架阁兼勾销典吏一人。工部：尚书、侍郎各一人，总掌天下百工、屯田、虞衡、川泽之政令，其属有四部焉：曰总部，掌天下经营、兴造之众务，凡城池之脩浚、土木之缮葺、工匠之多寡、程式之经度及工匠口给赏劳之属，郎中、员外郎各一人，主事二人，都吏一人，令史五人，典吏十人；曰屯部，掌天下屯田之事，凡军马守镇之处，其有转运不给，则设屯以益军储，其规办、营造、木植、城砖、石灰、战衣、耕牛及军营、官屋之属，郎中、员外郎各一人，主事二人，都吏一人，令史六人，典吏十二人；曰虞部，掌天下虞衡、山泽之事，凡采捕畋猎及办造军器、颜料、黑窰、琉璃、砖瓦、纸劄、鼓铸、炉冶之属，郎中、员外郎各一人，主事二人，都吏一人，令史五人，典吏十人；曰水部，掌天下川渎、陂池之事，凡河渠、桥梁、道路、牐坝、舟楫、水利及织造、杂支、杂造之属，郎中、员外郎各一人，主事二人，都吏一人，令史六人，典吏十二人，承发典吏一人，架阁兼勾销典吏一人。

庚戌，赐辽东都指挥使以下三十四人祭服。

户部奏定吏员月俸等差：一品、二品衙门提控、都吏月俸二石五斗，掾史、令史二石二斗，知印、承差、典吏一石二斗，三品、四品衙门令史、书吏、司吏二石，承差、典吏一石，五品衙门司吏一石二斗，典吏八斗，六品至杂职司吏一石，光禄司等典吏六斗。

琉球国中山王察度遣使贡马及方物，使还，诏赐察度织金文绮、纱罗。

壬子，以四川布政司右参政林升为左参政。升，温之平阳人，初以秀才徵，授岳池县丞，未行，改江宁县，迁刑部主事，转都督府断事官。未几，升四川右参政，至是转左参政。

定太常司协律郎为正八品，赞礼郎为正九品，司乐为从九品。

礼部奏以新定官禄勒石，乃言：“天下教官则有学政教谕训导，首领官则有提控、案牍、吏目、典史，近以教官、首领官、未入流品例称杂职。今宜以教官、首领官列于杂职之外，庶不混淆。”于是教官、首领官、杂职官列为三等，亦勒之于石。教官之禄：州学正月米二石五斗，县教谕月米二石，府州县训导月米二石；首领官之禄：凡内外衙门提控、案牍、州吏目、县典史皆月米三石；杂职之禄：凡在京并各处仓库、关场、司局、铁冶、各处递运、批验所大使，月米三石，副使月米二石五斗，河泊所官月米二石，牐坝官月米一石五斗。

西平侯沐英师至灵州，遣候骑侦知脱火赤等兵次亦集乃路。英遂率师渡黄河，经宁夏，历贺兰山，涉流沙，凡七日夜至其境，去穹庐五十里，分军为四道。至夜，衔枚而进，合围之，擒脱火赤、爱足等，尽获其部曲以归。

癸丑，两浙都转运盐使司运使吕本言：“稽之往代，煮海为盐，始于管仲，晏婴继之，西汉专其利而禁私鬻，东汉弛其禁而听入税，唐刘晏设转运之法而盐利益兴，宋仁宗朝给亭户官本而盐法愈密，元承宋制，岁给工本，置转运司，各场置令、丞、管勾掌盐出纳，所给工本有多寡而煎盐有难易。国初，委官稽考，仍依旧额，输官以四百斤为一引，官给工本米一石，以米价低昂为准，兼支钱钞，以资灶民。然其间有丁产多而额盐少者，有丁产少而额盐多者，未经核实，今与各道、分司即盐场所属地方验其丁产之多寡，随其地利之有无，官田草荡，除额免科，薪卤得宜，约量增额，分为等则，逐一详定。永嘉等二十场增盐千四百五十七引，下沙等十一场增盐万七千二百九十引，许村等四场减盐六千八百三十七引。损益相较，实增盐万一千九百引，约量均平，实为民便。”诏从之。

乙卯，诏定公侯称号。上谕礼部臣曰：“自今封公侯，不必加以散官，已授券诰者且仍其旧，若追封公侯，生前曾佩将军印者仍列于衔。”于是礼部奏定其式为三：公侯之衔曰开国辅运推诚宣力武臣、某公某侯，食禄若干石；世袭者曰世袭某公某侯，食禄若干石；追封者曰开国辅运推诚宣力武臣、某将军、某公某侯、追封某王某公，谥某。

丁巳，罢南昌卫指挥使司，以其将士置袁州卫指挥使司。

戊午，置长沙护卫、汉中卫二指挥使司。

己未，更定殿廷仪礼司官制，设使一人，副二人，鸣赞二人，序班四十四人。








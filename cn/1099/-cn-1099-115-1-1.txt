○為修復茶馬舊制以撫馭番夷安靖地方事 【 茶馬】

臣受命督理茶馬、親詣西寧洮州等衞地方、選差撫夷官員、帶領通事、分投撫調各族番夷中納茶馬、各族番官、偕其國師禪師、各齎捧原降金牌信符而至臣得拜觀焉、其額上篆文曰　皇帝聖旨、其下左曰合當差發、右曰不信者死、臣奉宣　皇上恩威、撫且諭之、責其近年不肯輸納茶馬之罪、彼皆北向稽首云、這是我西番認定的差發、合當辦納、近年並不曾齎金牌來調。止是一年一次著我每將馬來換茶。今後來調時、　天皇帝大法度在、我西番每怎敢違了、臣于是乃知我　聖祖神宗。睿謀英略。度越前代遠矣。考之前代。自唐世回紇入貢。巳以馬易茶。至宋熙寧間。乃有以茶易虜馬之制。所謂以摘山之利。而易充廄之良戎人得茶不能為我害中國得馬足以為我利。計之得者。宜無出此。至我　朝納馬。謂之差發如田之有賦。身之有庸。必不可少。彼既納馬而酬以茶斤。我體既尊彼欲亦遂。較之前代曰互市。曰交易。輕重得失。較然可知。夫王者不治夷狄。今責番夷以差發。非若秦漢喜功好大勤遠略者之所為也。亦非中國果無良馬而必有待乎番夷也。盖西番之為中國藩籬久矣。漢武帝圖制匈奴。乃表河曲。列肆郡。開玉門。通西域。以斷匈奴右臂。而幕南無王庭。今金城之西。綿亘數千里。北有狄。南有番。狄終不敢越番而南。以番人為之世讐。恐議其後。此天所以限別區域。絕內外者也。不然則犬羊長驅。寧河岷隴之區。鮮不為其蹂踐。欲晏然無事得乎。　國初散處降夷。各分部落。隨所指撥地方安置住劄。授之官秩。聯絡相承以馬為科差以茶為價使知雖遠外小夷。皆王官王民。志向中國。不敢背叛。且如一背中國則不得茶。無茶則病且死。以是羈縻之賢於數萬甲兵矣。此制西番以控北虜之上策前代略之而我　朝獨得之者也。頃自金牌制廢。私販盛行。雖有撫諭廵察之官。卒莫之能禁。坐失茶馬之利。垂六十年。豈徒邊方缺馬騎征。將來遠夷既不仰給我茶。敢謂與中國不相干涉。意外之憂。或從此生。藩籬之固。何所于托。其所關係。誠非細故。臣始至陜西、行據守備河州指揮蔣昂呈稱河州衞每年招番易馬、止是臨近川卜陸族乞台撒刺、并歸德中左所西番達子二十七站、及腹裏老鴉癿藏等族熟番、調來中馬給茶、其黑章咂上下哈如阿劄爾朵工遠行等族番人、逓年累撫老番俱故、後生不知法度、強硬生拗、不肯前來中馬、又被黑章咂朵工等族番人糾引番賊、專一伏路搶殺過??山王?官軍、粮賞財物、雖經呈稟上司、差官量帶軍馬通事出境、不過追撫、止照番俗事理發落、因循年久、未蒙天威加兵、各番輕視　國法、愈加恣肆為惡、搶擾地方、以為得計、若不早為處置、慮恐餘族番夷、一槩倣傚。不惟廢弛馬政、抑且有損　國威、合無具奏、差委謀略公廉官員、動調軍馬通事、統領前去、務將前項累撫不來中馬為惡黑章咂朵工遠竹等族番人、量勦一二族、庶使餘族番夷、寒心知懼、等因到臣、看得本官父祖以來、守備河州、熟知番情、必有所見、但興師動眾、勞費不貲、前項事情、難以輕議、况禦戎上策、莫如自治、各番雖不中馬。此言私茶之當嚴未嘗一日無茶。彼既坐得之。何求於我。且中國之人。明知禁例。肆行無忌。於番夷乎何誅。臣乃申嚴禁令。嚴督所司緝捕私販。根究株引。不少假借。茶徒稍稍歛跡。茶價頓增。已而招調番人。遠近畢集。稔惡如朵工黑章咂者。亦如期而至。乃知中國之茶真足以繫番人之心而制其命誠使私茶商販。一切禁絕。不得通番。不一二年。番族無茶。不撫亦將自來。調之寧敢不至。臣仰承任使、恒懼無補。以速罪尤。深慮郤顧。輒罄一得之愚如此。至于興廢補敝之宜、此係兵部題覆內二件係戶部題覆另自一疏謹條陳五事于後、伏惟　聖明省覽、

計開

一復金牌之制、切照洪武年間、　欽降金牌數目、部覆請行移印綬監清查上號金牌面数及番族名目行本官知會各衞典籍磨滅多無的據查得河州地方。原設必里衞二州七站西番二十九族。原額金牌二十一面。認納差發馬七千七百五匹。西寧衞地方曲先阿端罕東安定四衞巴哇申冲申藏等族金牌一十六面。該納差發馬三千二百九十六匹。洮州衞地方火把哈藏思曩日等族金牌四面。該納差發馬三千五十匹。上號在于　內府收貯。每三年一次。　欽遣近臣賫捧前來。公同鎮守三司等官。統領官軍。深入番境劄營。調聚番夷。比對金牌字號。收納差發馬匹。給與價茶。如有拖欠之數。次年催收。後因邊方多事。止以缺軍轉輸廢此良法前此因循之失大矣陜西軍民轉輸軍餉。無暇運茶。腹裏衞分官軍。又各調去甘凉寧夏等處征操。別無官軍可調茶馬因是停止。歷年滋久。如曲先阿端諸衞邈不相通。誠恐數十年之後。雖近番亦不復知有茶馬矣。今欲照舊例。調軍入番征收。非惟病於供億。且恐激擾番夷。乞　勑該衙門將金牌舊額查出。申明昭示各衞。預先行令應納差發馬匹番族。使知　朝廷修復舊制。各當本等差發不許生拗違背。然招番必先運茶。不然調來番馬。無價可償失番人之望。虧中國之體。合無嚴禁私販。廣積官茶。其番官指揮千百戶鎮撫驛丞等官。久不襲替亦令兵備守備官。查出奏　請。就彼各襲原職。以為統領。以弘治二十年為招番之期。乞遣廷臣賚捧上號金牌前來。會同臣及陜西甘肅二處廵撫官。不須動官軍深入番族。止在三衞住劄差委。撫夷官員通事。分投調取。各番。各賫原降下號金牌牽趕馬匹前來上納。分別上中下三等。給與價茶。厚加賞勞。遣回本族。如不敷原數。聽次年徵收補還。以後三年一次舉行、中間二年、仍照常差官。賫番字文書前去。各族曉諭。有情願者。聽其自來將馬換茶。不願者不拘。敢有不受約束、招調不來者、再三撫諭、量調漢番官兵、問罪誅勦、以警其餘、

一專廵禁之官、查得先准兵部咨、為一事權以修邦政事、該本部題稱、茶馬自先年停止大臣之後。止是行人撫諭廵禁。成化年間、因是行人職輕、難以革弊、該廵撫奏　准、暫差御史前去整理、今既有都御史兼理、若又差御史在彼、不無事權不一、合無將廵茶御史行取回京、一應首尾悉皆責成於今去都御史楊一清、臣本闇劣、猥承任使、分當犇走職業、不敢辭勞、但陜西禁茶地方。東自潼關。西極甘肅。南抵漢中。綿亘數千里。伏奸廋慝。無處無之。臣始至陜城、拏獲積年交通進貢經過番夷代買私茶、犯人三十餘名、比至鞏昌、節次拏獲百餘名、然惡草難去而易生。奇疾難攻而易動。且茶禁愈嚴則茶利愈厚利之所在。趨者瀾倒。伺便而發。乘隙而動者。難保必無。此私茶所以難禁其間多干碍官豪勢要之人。非軍衞有司之力所能鈐制。禁防稍疏。則絃轍如故。臣之職業。重在孳牧。一歲之間大半住劄平凉固原等處。又有提調三邊騎操馬匹之任前項行茶地方。實難遍歷。雖例該提督都布按三司官、及督令守廵官行事、各官俱有本等職務。委任不專。難以責其成効。臣到平凉、巳及一年、未嘗一見分守官、在隴西數月未嘗一見分廵官、此事勢使然。亦不足異。所據廵禁私茶。必得按察司官一員專理。乃能濟事。但陜西按察司額設添設副使僉事等官已多。合無自弘治十八年為始。聽臣於各官內。自擇有風力才幹一員。常川於臨洮府住劄。不許別項差占。專一往來廵視。嚴禁私茶。痛革通番積弊。部覆聽委按察司官一員專一廵視一年而更一年滿日。仍擇委一員交代。

一嚴私販之禁、查得律內、凡犯私茶者、同私鹽法論罪、及查見行事例、私茶有興販五百斤的照見行私鹽例、押發充軍陜西等處、但有漢人結交夷人、互相買賣、借代誆騙財物、引惹邊釁者、問發邊衞永遠充軍、近准兵部咨為從宜處置邊務事、該廵按陜西監察御史李璣奏前事、內一件止通番、訪得西寧河州洮州地方土民。切鄰番族。多會番語。各省軍民流聚鉅萬。通番買馬。雇倩土民傳譯導引。羣附黨援深入番境。潛住不出。不特軍民而巳。軍職自將官以下。少有不令家人伴當通番。番人受其恐嚇。馬牛任其計取。變詐漸萌。含憤未發。誠恐一旦不受約束。患可勝言。且通番之人。明知事例犯該充軍。乃互相嘻謂。無故亦要投軍。有甚打緊。似此欺玩。若不重加法典。則通番起釁。茲其漸也。又一件、禁約私茶、國初曾以販私茶戮一駙馬則其嚴禁可知查得洪武永樂年間興販私茶者處死、以故當時少有蹈之者。間有一二私販者。包藏褁挾。不過四五斤十斤而止。行則狼顧鼠探。畏人訐捕。豈如今之販者。橫行恣肆畧、不知憚。沿邊鎮店。積聚如丘。外境夷方。載行如蟻。明知禁輕。相謂興販私茶。與興販私鹽同律。事發止理見在。此言法輕之弊使奸人得以恣行不許攀指。例則五百斤以上。方纔充軍。計使一人出本。百人為夥。每人止負五十斤。百人總負五千斤。各執兵器。晝止夜行。遇捕併力。萬一捉去一人只是一人認罪。數不及五百斤以上。不過充徒。餘茶總收其利。以此得計。羣聚勢兇。莫之敢捕。乞將興販私茶者、合無照永樂年間舊例處死通番并把隘賣放之人、亦如之、如　聖慈不忍寘之重典、合無將私茶十斤以上、與一應通番并把隘縱放之人俱發兩廣烟瘴地面充軍等因、臣參詳御史李璣所言、曲盡陜西官舍軍民販茶通番情狀、非身履其地。職任其責者。不能及此。查得洪武三十年戶部節該欽奉　太祖皇帝聖旨、近年以來、茶賤馬貴、不止國課有虧、致使戎羌放肆、盖是守邊者不以防禦為重、出榜以後、守把人員、若不嚴守、縱放私茶出境。處以極刑、家遷化外、說事人同罪、販茶人處斬、妻小入官、欽此、永樂六年十二月十九日、節該欽奉　太宗皇帝聖旨、陜西四川地方、多有通接生番、經行關隘、與偏僻小路、洪武年間、十分守把嚴謹、不許放過叚疋布絹私茶青紙出境、違者處死、恁戶部再出榜曉諭禁約、各關上省會把關頭目軍士、用心守把若有私販出境、拿獲到官、定將犯人與本處不用心把關頭、目、俱各凌遲處死、家遷化外、貨物入官、欽此。仰惟我　祖宗不嗜殺人。獨於販茶通番之境。致嚴如此承平之餘。政玩法弛。已非一日。充軍下死罪一等。而販茶之人其視充軍甘如飯食、罪至于徒。已非輕典。而陜西軍民。寧從三年之徒。不肯出杖罪之贖。盖各處充發軍人。及擺站哨瞭囚徒。隨到隨逃。以為常事。上司亦嘗立法查攷。卒莫能革。其逃回者又復販茶。屢犯不悛。玩法至此。可謂極矣。死刑至重、非人臣所敢輕議、然例以輔律、因旹救弊、似宜加嚴、以整齊之、但腹裏之與各邊。事體有異。而販茶之與通番。情罪或殊。合無今後但有將私茶潛??山王?邊境興販交易。及在腹裏販賣。與進貢回還夷人者。不枸斤數。事發并知情歇家牙保俱問發南方烟瘴地方衞分永遠充軍。其在西寧甘肅河州洮州販賣者。雖不入番。即有通番之漸。一百斤以上。問發附近衞分充軍。三百斤以上。發邊衞永遠充軍。若在腹裏各府衞州縣興販者。照見行事例。五百斤以上。押發附近衞分充軍。止終本身。不及前數者。俱依律擬斷。腹裏仍枷號一箇月、在邊方者枷號兩箇月、有力納米贖罪、如果無力、解五百里之外、擺站守哨、但有逃回、仍前興販。事發不拘多寡、問發附近衞分充軍、及照近年各邊販茶通番、多係將官軍官子弟、見今甘肅總兵劉勝事發、其它未發者不止劉勝一人、以此守備把關廵捕官員。不能禁治、合無今後軍官將官知情縱容弟男子侄伴當興販、及守備把關廵捕官知而故縱、事發參問、降一級原衞帶俸差操有贓者從重論、失於不知者、照常發落、若守備把關廵捕官、自出資本興販私茶、但通番者問發邊衞充軍。在西寧洮河甘肅地方發賣者、三百斤以上、發附近衞分充軍不及數及在腹裏發賣者、降一級調邊衞帶俸差操。如此則法令一新、積習之弊可袪、不然將來貽患臣不知何所紀極也、


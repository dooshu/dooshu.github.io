○暴来俊臣罪状制

来俊臣闾巷小人，奸险有素，以其颇申纠摘，将谓微效款诚，遂拔自泥涂，齿於簪绂。岁月滋久，涓埃莫施，专构凶邪，每相朋扇。隐逆贼之妹，尤深嬖宠；逼良家之女，以为妾媵。作威作福，无礼无义。剥夺甚萑蒲之盗，赃贿逾邱山之积。诸王等盘石宗枝，必期毁败；南北衙文武将相，咸将倾危。冀得窃弄机权，方拟潜为悖逆，无君之心已著，不臣之迹显然。天下侧目，含灵切齿，擢其发不足以数罪，粉其骨不足以塞愆。弃市之刑，严酷未极；污宫之辟，舆议所归。宜加赤族之诛，以雪苍生之愤。


过彭蠡湖





《史记正义》：《括地志》云：彭蠡湖，在江州浔阳县东南五十二里。



谢公入彭蠡，[一]因此游松门。[二]余方窥石镜，[三]兼得穷江源。前赏迹可见，后来道空存。而欲继风雅，岂惟清心魂。云海方助兴，波涛何足论?青嶂忆遥月，绿萝愁鸣猿。水碧或可采，[四]金膏秘莫言。[五]余将振衣去，[六]羽化出嚣烦。[七]

[一]谢灵运《入彭蠡湖口》诗：“攀崖照石镜，牵叶入松门。三江事多往，九派理空存。灵物吝珍怪，异人秘精魂。金膏灭明光，水碧缀流温。”李善注：“张僧鉴《浔阳记》曰：石镜山，东有一圆石悬崖，明净照见人形。”顾野王《舆地志》曰：自入湖三百三十里，穷于松门，东西四十里，青松遍于两岸。吕向注：金膏，仙药也。水碧，水玉也。此江中有之。



[二]《豫章古今记》：松门，在豫章北二百里，江水绕山，上有松柏。《太平寰宇记》：松门山，在洪州南昌县北，水路二百一十五里，其山多松，遂以为名。北临大江，乃彭蠡湖口，山有石镜，光明照人。



[三]《太平广记》：《幽明录》曰：宫亭湖边，傍山间有石数枚，其圆若镜，明可鉴人，谓之石镜。后有行人过，以火燎一枚，今不复明。



[四]《山海经》：“耿山多水碧。”郭璞注：“亦水玉类。”《西溪丛语》：“予尝见墨子道书大药中有‘水脂碧’。洪炎杂家引旧书云：‘宫亭湖中有孤石介立，周围一里，竦直百丈，上有玉膏可采’，岂非水碧耶?”



[五]金膏，见十五卷注。



[六]左思诗：“振衣千仞冈，濯足万里流。”



[七]道家谓升仙曰羽化。






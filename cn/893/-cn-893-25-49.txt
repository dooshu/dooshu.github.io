秋浦寄内





我今寻阳去，[一]辞家千里余。结荷见水宿，却寄大雷书。[二]虽不同辛苦，怆离各自居。我自入秋浦，[三]三年北信疏。红颜愁落尽，白发不能除。有客自梁苑，[四]手携五色鱼，[五]开鱼得锦字，归问我何如。江山虽道阻，意合不为殊。

[一]寻阳郡，唐时之江州也，隶江南西道。



[二]鲍照《登大雷岸与妹书》：“吾自发寒雨，全行日少。加秋潦浩汗，山溪猥至，渡溯无边，险径游历，栈石星饭，结荷水宿，旅客辛贫，波路壮阔。始以今日食时仅及大雷。涂发千里，日逾十晨，严霜惨节，悲风断肌，去亲为客，如何如何。”《太平寰宇记》：舒州望江县有大雷池，水西自宿松县界流入雷池，又东流经县南，去县百里，又东入于海。江行百里为大雷口，又有小雷口，宋鲍明远有《登大雷岸与妹书》，乃此地。



[三]秋浦县，唐时隶江南西道之池州。



[四]梁苑，在唐为河南道宋州之宋城县。



[五]鱼书，详十一卷注。






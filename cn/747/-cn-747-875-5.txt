○奏议周进卿谥议

窃以易名赐谥，盖用收奖死亡将帅之勋。其或入则常直禁中，扈跸著勤。出斥候境土，捍寇致力。星霜累岁，忠勇尽诚。复有爵土可兼，名实相称者则与之。周进卿附翼戎臣，策名环卫。昔者惟以鞭弭随事，非因な鼓立功。圣君柔远之恩，不循班例之选。擢官亟奉再命，历职仅未四稔。若使死之日班位可加，不谓生之时功行无取，而况即日专征者百辈，立功者无一人。如此之流，何足褒与。自今已後，在任未有勤诚，立身全无异行者，不合定谥。


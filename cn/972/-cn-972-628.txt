楼钥　王夫人挽词

妇德胜贤士，嫠居成大家。

阴功宜有后，余庆尚无涯。

杨恽出司马，陶潜传孟嘉。

文昌纪遗范，外氏倍增华。

楼钥

楼钥　王夫人挽词

淑质依名士，身期百不忧。

藁砧家万里，蓬首日三秋。

随母传遗业，嵇孤托旧游。

幽原诵诗传，无愧柏为舟。

楼钥

楼钥　王夫人挽词

阃内谁无助，夫人事特明。

倾囊资色养，勉学就清名。

遯世期高节，辞风叹落英。

丁宁犹在耳，伉俪若为情。

楼钥

楼钥　王夫人挽词

荆国风流远，幽闺女教循。

鴒原惊逝水，鹤发倍沾巾。

厚夜招香魂，英词列翠珉。

只愁书字拙，贻笑卫夫人。

楼钥


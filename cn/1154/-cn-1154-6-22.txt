卷八十二　田单列传第二十二

田单者，

【索隐】：单音丹。

齐诸田疏属也。湣王时，单为临菑市掾，不见知。及燕使乐毅伐破齐，齐湣王出奔，已而保莒城。燕师长驱平齐，而田单走安平，

【集解】：徐广曰：“今之东安平也，在青州临菑县东十九里。古纪之酅邑，齐改为安平，秦灭齐，改为东安平县，属齐郡，以定州有安平，故加‘东’字。”【索隐】：按：地理志东安平属淄川国也。

令其宗人尽断其车轴末

【索隐】：断音都缓反。断其轴，恐长相拨也。以铁裹轴头，坚而易进也。

而傅铁笼。

【集解】：徐广曰：“傅音附。”【索隐】：傅音附。按：截其轴与毂齐，以铁鍱附轴末，施辖於铁中以制毂也。又方言曰“车轊，齐谓之笼”。郭璞云“车轴也”。

已而燕军攻安平，城坏，齐人走，争涂，以轊折车败，

【集解】：徐广曰：“轊，车轴头也。音卫。”

为燕所虏，唯田单宗人以铁笼故得脱，东保即墨。燕既尽降齐城，唯独莒、即墨不下。燕军闻齐王在莒，并兵攻之。淖齿

【集解】：徐广曰：“多作‘悼齿’也。”

既杀湣王於莒，因坚守，距燕军，数年不下。燕引兵东围即墨，即墨大夫出与战，败死。城中相与推田单，曰：“安平之战，田单宗人以铁笼得全，习兵。”立以为将军，以即墨距燕。

顷之，燕昭王卒，惠王立，与乐毅有隙。田单闻之，乃纵反间於燕，宣言曰：“齐王已死，城之不拔者二耳。乐毅畏诛而不敢归，以伐齐为名，实欲连兵南面而王齐。齐人未附，故且缓攻即墨以待其事。齐人所惧，唯恐他将之来，即墨残矣。”燕王以为然，使骑劫代乐毅。

乐毅因归赵，燕人士卒忿。而田单乃令城中人食必祭其先祖於庭，飞鸟悉翔舞城中下食。燕人怪之。田单因宣言曰：“神来下教我。”乃令城中人曰：“当有神人为我师。”有一卒曰：“臣可以为师乎？”因反走。田单乃起，引还，东乡坐，师事之。卒曰：“臣欺君，诚无能也。”田单曰：“子勿言也！”因师之。每出约束，必称神师。乃宣言曰：“吾唯惧燕军之劓所得齐卒，置之前行，

正义胡郎反。

与我战，即墨败矣。”燕人闻之，如其言。城中人见齐诸降者尽劓，皆怒，坚守，唯恐见得。单又纵反间曰：“吾惧燕人掘吾城外冢墓，僇先人，可为寒心。”燕军尽掘垄墓，烧死人。即墨人从城上望见，皆涕泣，俱欲出战，怒自十倍。

田单知士卒之可用，乃身操版插，

【索隐】：操音七高反。插音初洽反。【正义】：古之军行，常负版插也。

与士卒分功，妻妾编於行伍之间，尽散饮食飨士。令甲卒皆伏，使老弱女子乘城，遣使约降於燕，燕军皆呼万岁。田单又收民金，得千溢，令即墨富豪遗燕将，曰：“即墨即降，原无虏掠吾族家妻妾，令安堵。”燕将大喜，许之。燕军由此益懈。

田单乃收城中得千馀牛，为绛缯衣，画以五彩龙文，束兵刃於其角，而灌脂束苇於尾，烧其端。凿城数十穴，夜纵牛，壮士五千人随其後。牛尾热，怒而奔燕军，燕军夜大惊。牛尾炬火光明炫燿，燕军视之皆龙文，所触尽死伤。五千人因衔枚击之，而城中鼓譟从之，老弱皆击铜器为声，声动天地。燕军大骇，败走。齐人遂夷杀其将骑劫。燕军扰乱奔走，齐人追亡逐北，所过城邑皆畔燕而归田单，兵日益多，乘胜，燕日败亡，卒至河上，

【索隐】：河上即齐之北界，近河东，齐之旧地。

而齐七十馀城皆复为齐。乃迎襄王於莒，入临菑而听政。

襄王封田单，号曰安平君。

【索隐】：以单初起安平，故以为号。

太史公曰：兵以正合，以奇胜。

【集解】：魏武帝曰：“先出合战为正，後出为奇也。正者当敌，奇兵击不备。”【索隐】：按：奇谓权诈也。注引魏武，盖亦军令也。

善之者，

【索隐】：兵不厌诈，故云“善之”。

出奇无穷。

【索隐】：谓权变多也。

奇正还相生，

【正义】：犹当合也。言正兵当阵，张左右翼掩其不备，则奇正合败敌也。

如环之无端。

【索隐】：言用兵之术，或用正法，或用奇计，使前敌不可测量，如寻环中不知端际也。

夫始如处女，

【索隐】：言兵之始，如处女之软弱也。

適人开户；

【集解】：徐广曰：“適音敌。”【索隐】：適音敌。若我如处女之弱，则敌人轻侮，开户不为备也。【正义】：敌人谓燕军也。言燕军被田单反间，易将及劓卒烧垄墓，而令齐卒甚怒，是敌人为单开门户也。

後如脱兔，適不及距：

集解魏武帝曰：“如女示弱，脱兔往疾也。”【索隐】：言克敌之後，卷甲而趋，如兔之得脱而走疾也。敌不及距者，若脱兔忽过，而敌忘其所距也。

其田单之谓邪！

初，淖齿之杀湣王也，莒人求湣王子法章，得之太史嬓之家，

【正义】：?敫音皎。

为人灌园。嬓女怜而善遇之。後法章私以情告女，女遂与通。及莒人共立法章为齐王，以莒距燕，而太史氏女遂为后，所谓“君王后”也。

燕之初入齐，闻画邑人王蠋贤，

【集解】：刘熙曰：“齐西南近邑。画音获。”【索隐】：画，一音获，又音胡卦反。刘熙云：“齐西南近邑。”蠋音触，又音歜。【正义】：括地志云：“戟里城在临淄西北三十里，春秋时棘邑，又云澅邑。”蠋所居即此邑，因澅水为名也。

令军中曰“环画邑三十里无入”，以王蠋之故。已而使人谓蠋曰：“齐人多高子之义，吾以子为将，封子万家。”蠋固谢。燕人曰：“子不听，吾引三军而屠画邑。”王蠋曰：“忠臣不事二君，贞女不更二夫。齐王不听吾谏，故退而耕於野。国既破亡，吾不能存；今又劫之以兵为君将，是助桀为暴也。与其生而无义，固不如烹！”遂经其颈

【索隐】：按：经犹系也。

於树枝，自奋绝脰而死。

【索隐】：何休云：“脰，颈，齐语也。音豆。”

齐亡大夫闻之，曰：“王蠋，布衣也，义不北面於燕，况在位食禄者乎！”乃相聚如莒，求诸子，立为襄王。

【索隐述赞】军法以正，实尚奇兵。断轴自免，反间先行。群鸟或众，五牛扬旌。卒破骑劫，皆复齐城。襄王嗣位，乃封安平。








○对名田判

〈乙为列侯，名田县道，有司纠云既违新制，请没入县官。乙诉云虽已受封，实未之国不伏。〉

锡社启土，开国建侯，惟彼占田，制无逾等。瞻言县道，未可裂封，乙实无良，不能幅利。惭晏婴之辞邑，虽谢能贤；非丞相之出关，未宜加罪。必也异萧何之穷僻，同王立之占求，则汉典可遵，殷鉴斯在。待於阅实，方正爰书。


卷一百七十七



卷之一百七十七

洪武十九年春正月戊午朔，上御奉天殿受朝贺，大宴群臣于谨身、华盖二殿，皇太子宴外戚、东宫官属于文华殿。

辛酉，琉球国中山王察度遣其臣亚兰匏等上表，贡马百二十四匹、琉黄万一千斤，赐亚兰匏等宴及钞有差。

北平大名府水遣使运钞三千锭，往赈其民。

以孙翥为通政使司试右参议，赵宗为试大理寺卿。

应天府江浦县水，诏出京仓米六千余石赈其民。

壬戌，以府军卫指挥佥事陈庸、千户吴真、百户刘旺战殁于云南，诏恤其家，各赐钞百三十锭。

夜，荧惑犯罚星。

甲子，大祀天地于南郊。

丙寅，赐驸马都尉殴阳伦凤阳定远县故官土田。

以进士侯庸为吏科给事中。

己巳，上与侍臣论治道。上曰：“治民犹治水，治水顺其性，治民顺其情。人情莫不好生恶死，当省刑罚、息干戈以保之；莫不厌贫喜富，当重农时、薄赋歛以厚之；莫不好佚恶劳，当简兴作、节徭役以安之。若使之不以其时，用之不以其道，但抑之以威，迫之以力，强其所不欲而求其服从，是犹激水过颡，终非其性也。”

庚午夜，太白犯牛宿。

辛未，享太庙。

壬申，以河南都指挥使徐司马为中军都督府都督佥事。

乙亥，兵部核河南属卫兵马之数，官军凡九万一千六百一十三人、马四千五百九匹。

戊寅，武昌府奏：“所属通城、崇阳皆山县，不通舟楫，每岁税粮艰于转输，请折收布帛以便民。”从之。

己卯，罢四川永宁茶马司。

柳州府融县蛮贼五百余人群聚，剽劫广西，布政使司右参政耿文彬率民兵会桂林右卫指挥韩观军剿平之。

庚辰，以《御制大诰》颁赐国子监生及天下府、州、县学生。

壬午，陕西都指挥使司及都督濮英奏：“西宁卫旧城卑陕，不堪戍守。今度城西百二十里许，其地平衍，可以改筑。”上可其奏命，调巩昌、临洮、平凉三卫军士筑之，未几，复停其役。

甲申，云南左布政使张紞言：“旧例，商人纳米于金齿者，每一斗给盐一引，以榖准米者听，以是商旅辐凑，储偫充溢，其后有司不许输榖，由是商人少至，军饷弗给，请仍其旧。”从之。

升成都中卫指挥佥事陈志为广东都指挥同知。

乙酉，诏钦天监官月俸于岁终并给之。

是月，征虏将军信国公汤和等平蛮师还。

二月丁亥朔，遣官释奠于先师孔子。

戊子，祭大社、大稷。

己丑，上坐东阁，因与侍臣论“仁智”。上曰：“圣人笃于仁贤者不舞智，若姑息之仁，不为爱物，奸欺之智，足以祸身。”又论“天人相与之际”，上曰：“天人之理无二，人当以心为天。”论“俭”，上曰：“不可俭者祭祀，然祭不可渎；不可俭者赏赉，然赏不可溢。”

云南臻洞、西浦、摆金、摆榜诸蛮叛，复命頴国公傅友德率师往讨，寻平之。

命神策卫指挥同知许英领校卒七百余人，赍白金二万二千六百五十两往乌撒等处市马，得马七百五十五匹。

高丽国王王禑遣其密直副使姜淮伯上表，贡白黑布一万匹、马千匹。

夜，太白犯垒壁阵。

辛卯，命吏部考国子监官怠于训教者，罚俸一年，到官未及一岁者半之。

乙未，遣官祀历代帝王。

诏山西、陕西、北平、辽东军士冬衣、绵布、绵花令有司每岁循例给之。

丙申，祭太岁、风云雷雨、岳镇、海渎、山川、月将、城隍诸神，遣官祭旗纛。

躬耕籍田，遣官祭先农。

庚子，朝日。

甲辰，暹罗斛国王遣使昭依仁等贡胡椒、苏木、乳香等物，命赐其使者文绮、衣服，遣还。

乙巳，置雅州碉门茶马司，秩正九品，设大使、副使各一人。

丁未，遣使往劳苏州府常熟知县成曳奇。时府吏诣县，径由中道入公堂，曳奇怒其越礼，执之。事闻，上嘉其能，命以酒劳之，敕曰：“先王制礼，所以辨上下，定民志，秩然而不紊，历世因之，不敢违越，诚以纪纲法度，维持治道之具。然立法者，君也，奉法者，臣也，君能立法而臣不能守之，则亦末如之何矣？朕自即位以来，稽古立法，设置诸司，以贵君子，禄贤人，使与朕共守此道，以安餋吾民。柰何其间或匪志人自隳礼法，吏胥之徒故得凭上司之势而凌侮之，彼乃奔走顺承，非惟不能自重，盖亦有伤大体如是，而欲安享尊荣，其可得哉？尔常熟知县成曳奇乃能不畏威势，执越礼之吏胥，以正纪纲而绝民害，此有司之超群者也。法司以闻，朕甚嘉焉，故特遣使赍醴往劳，尔其享之。呜呼！益谨初心，恪遵宪度，则岂不为自重之君子？流芳百世，耿耿而不磨，尔其懋之。”

夜，荧惑犯箕宿。

戊申，吏部议：“各布政使司、按察司、都转运盐使司首领官、理问所正官、首领官三年秩满，从本司正官所辖上司、按察司考核，或称职，或平常，仍令守职，具考过实迹呈部，其不称职者则给由赴部覆考；茶马司、盐马司、盐课提举司正官、首领官并在外军职首领官从本司及上司考核，仍赴布政使司、按察司覆核；府、州、县首领官亦从本衙门正官考核，县赴州，州赴府，府赴布政使司、按察司覆考。凡三年一考，九年任满，给由监察御史及吏部通考而黜陟之，其卫所首领官亦同。”从之。

己酉，遣使以钞十五万四千九百锭赐云南各卫军士，白金十二万七千一百四十两赐乌撒各卫军士。

壬子，命吏部：自今除授外任官员，不给符契，止给劄付，若布政司正官给照会，九年考称职者颁给诰敕。

癸丑，赈河南诸府州县饥民凡四万八千八百户，钞五万三千三百余锭。

乙卯，赐江西等处军士戍守云南者千八百余人钞八千一百锭、白金一万八千一百八十两。

赐辽东诸卫校卒老疾者六千三百六十余人绵布三万四百七十四匹、绵花九千六百四十三斤。

以湖广都指挥同知韦权为后军都督府都督佥事。

田州府上隆州知州岑永通遣其从子岑安来贡马，赐绮帛、钞锭。

三月丁巳朔，遣官分诣各郡，祭历代帝王陵寝。

罢审刑司，以审刑司左详议赵勉为大理寺左寺丞。

戊午，上谕户部臣曰：“善理财者不病民以利官，必生财以阜民。前代理财窃名之臣，皆罔知此道，谓生财裕国，惟事剥削蠹蚀，穷锱铢之利，生事要功如桑弘羊之商贩、杨炎之两税，自谓能尽理财之术，殊不知得财有限而伤民无穷。我国家赋税已有定制，撙节用度，自有余饶，减省徭役，使农不废耕，女不废织，厚本抑末，使游惰皆尽力田亩，则为者疾而食者寡，自然家给人足，积蓄富盛。尔户部政当究心，毋为聚歛，以伤国体。”

己未，以王钝为福建布政使司左参议，鲁干为山东布政使司左参议，李翟为河南布政使司左参议，周倬为北平布政使司左参议，吴昭为广东布政使司左参议，胡昱为四川布政使司左参议。

丙寅，以傅忠为驸马都尉，尚第九皇女寿春公主。忠，頴国公友德子也。

己巳，诏天下来朝官员及岁解诸税课赴京者，无间远迩，皆给钞二十锭为道里费。其所解税课钱钞有道里险远难致者，许易金银以进。

夜，白虹贯月。

庚午，四川马湖府土官知府安仁来朝，贡马。

辛未，《御制大诰续编》成，颁示天下。

置牧监诸群：句容牧监群四，曰句容，曰仁信，曰福胙，曰通德；溧阳牧监群五，曰举福，曰从山，曰明义，曰永定，曰福贤；溧水牧监群五，曰仪凤，曰仙坛，曰立信，曰归政，曰丰庆。

罢给中外文武官冬至、正旦、元宵节钱，俱赐宴。

甲戌夜，填星犯天樽。

丙子，命凡公侯之家有外甥、妻兄弟别籍者，许令合籍同居。

夜，太阴犯建星。

辛巳，复赐北方郡县学校五经、四书。

壬午，苏州府吴江县水，诏免今年田租。

置建阳卫指挥使司，隶福建行都司。

赐蜀府营造军士万七千九百六十人米八千九百七十九石、盐八万九千七百斤，钞各一锭。

左春坊司置郎汪仲鲁以肺疾乞还乡，上许之。明日，复召至便殿，赐坐，顾谓曰：“汝昨以疾告归，期秋复来见，朕知汝疾剧，宜休餋以延寿考。汝平生力为善，今郁然厖眉，乃寿之徵更，慎起居，精药物，以终余齿，无庸再至也。”仲鲁为人敦实简靖，不妄言笑，进讲两宫历三载，遇事辄言，明白简直，上尝以“善人”称之，故始终被礼遇云。

礼部言天下岁贡生员中式者计九百五十三人，诏选其优者六百八十三人升之太学，余并送中都国子监。

是月，《省躬录》成。初，上命翰林儒臣编集历代帝王祭祀、祥异、感应可为鉴戒者为书，名曰《存心录》，朝夕观览。后复命赞善刘三吾编类汉唐以来灾异之应于臣下者，别为一书，名曰《省躬录》。至是成，诏颁行之。

夏四月丙戌朔，定工匠轮班。初，工部籍诸工匠，验其丁力，定以三年为班，更番赴京输作三月，如期交代，名曰“轮班匠”，议而未行。至是，工部侍郎秦逵复议：“举行量地远近以为班次，且置籍为勘合付之，至期赍至工部，听拨免其家他役，著为令。”于是诸工匠便之。

丁亥，享太庙。

诏遣，御史蔡新、给事中宫俊往河南检核被水人民，有赈济不及者，补给之。上谕之曰：“民之被水旱者，朝夕待哺，已遣人赈济，朕恐有司奉行不至，有赈济不及者，不得粒食，濒于死亡，深用闵念，特命尔往彼核实，有未赈济者，即补给之。”又曰：“君之餋民，如保赤子，恒念其饥寒，为之衣食，故曰：‘元后作民父母。’尔等其体朕至怀。”

扬州府兴化县水，诏免今年鱼课。

壬辰，命在京文职衙门各计官吏岁俸之数，置版仓收贮，委官主之，按月支给，其官吏简少衙门，则并于各部收支。

甲午，诏赐天下有司官每岁柴炭钞五十贯。

乙未，赐致仕都督瞿通、王圭钞各二千锭，令还乡建第宅。

丙申夜，岁星入鬼宿。

丁酉，命故岐阳武靖王李文忠子景隆袭封曹国公。诰曰：“历代贵戚之家，保富贵者鲜矣，以其理道无知，威仪不度，由是束手而倾者有之，不自重而覆者有之，何也？贵戚之位，忠臣义士则知敬重，奸邪之人往往妒忌窥伺之，其贵戚不能者所以束手而倾，为此也。或有颠狂不自重而中其计，亦为此也。吁智人则知贵戚之位艰，故满而不溢，高而不危，愚人止知贵戚之位重，不知保贵戚之道，所以倾覆者也。夫守贵戚之位，毋扬势而自矜，必动止以合宜，语默无妄，静观社稷之安危，察奸邪之所以，静则乐天之乐，谦抚相从，泛爱人而无怨，若有奸臣党比朝野，则秘其事而幽其机，以待一举而患难为之捍御，此贵戚之道，如是也。前朕姊子李文忠，朕命居群将之列，功至公位。呜呼！非智非谦，几累社稷，身不免而自终。呜呼！智非智，机非机，谦非泛爱数者，俱无为人所窥，其薨也，今三年矣，以亲论之骨肉之切，以臣论之功著朝野。服制既终，今命尔从外孙李景隆袭封曹国公，尔其鉴前人之失哉，慎之毋泛言，毋扬势，事秘而机幽，爱众而慈仁，保尔富贵，永受朕训。吉哉！”

己亥夜，荧惑留斗宿。

陕西西安府言：“本府仓储已多，今年夏税请折收钞。”户部拟麦一石收钞二贯二伯文。上以为太重，命止收一贯五伯文。

诏应天卫军士有父母子女者，月给粮一石，总旗一石五斗，小旗一石二斗，因征战伤残致疾者亦给一石。

壬寅，敕户部曰：“古先哲王之时，其民有四，曰士、农、工、商，皆专其业，所以国无游民，人安物阜，而致治雍雍也。朕有天下，务俾农尽力畎亩，士笃于仁义，商贾以通有无，工技专于艺业，所以然者，盖欲各安其生也。然农或怠于耕作，士或隳于脩行，工、贾或流于游惰，岂朕不能申明旧章而致然与？抑污染胡俗，尚未革欤？然则民食何由而足，教化何由而兴也？尔户部即榜谕天下，其令四民务在各守本业，医卜者土著，不得远游，凡出入作息，乡邻必互知之。其有不事生业而游惰者及舍匿他境游民者，皆迁之远方。”

甲辰，诏河南府、州、县民因水患而典卖男女者，官为收赎，女子十二岁以上者不在收赎之限，若男女之年虽非嫁娶之时而自愿为婚者听。

丙午，置盐井、建昌、苏州、越嶲、会川五井盐课提举司。

升慈溪县丞秦仲彰为宁波府知府，降知府李仲文为慈溪县丞。时仲文遣吏马仁生行县违法，仲彰械仁生至阙下。上嘉之，故升仲彰而降仲文。

己酉，赐乌撒等卫军士二万五千八百余人钞各六锭。

癸丑，命前军都督府都督佥事商暠往河南、山东二都司训练军马，遣属卫指挥率赴辽东听征。

命四川都指挥使甯正与指挥胡原、汤昭同署云南都司事。

雷州府遂溪县民陈衡妻谢氏，夫亡守节三十一年，广州府东莞县民黎医叟妻陈氏守节四十年，李礼宽妻卢氏守节三十九年。有司上其事，诏各旌表其门曰贞节。

置云南洱海卫指挥使司并左、右、中、前、后五千户所，以赖镇为指挥佥事。洱海本品甸地，经兵之余，人民流亡，室庐无复存者。镇至，修浚城隍，建樵楼，创卢舍，分市里，立屯堡，筑堤防，严斥候，又开白盐井以通课利，民始安辑。

是月，命黔国公吴复子杰袭封安陆侯，宣德侯金朝兴子镇袭封宣德侯。

吏部奏用国子监生十四人皆为六品以下官。上谕之曰：“事君之道，惟尽忠不欺；治民之道，惟至公无蔽。凡一郡一邑之民，必有饥寒不得其所者，有狱讼冤抑者，有贤才不举者，有豪猾蠹民者，汝等到任，能不为私欲所蔽，人言所惑，则方寸自明而诸弊可息，一牵于私欲而惑于人言，则寘然如坐暗室，饥寒者无由获济，冤抑者无由伸理，贤才壅蔽而豪猾纵横，则为废职矣。古人有言：‘人始入官，如入暗室，久而乃明，明乃治。’汝等切记之，毋为人蔽惑也。”








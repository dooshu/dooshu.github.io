○庐山九天使者庙张灵官记

开元中，尊崇至道，伸严祀典，诏置九天使者庙於匡庐之山。真灵咸秩，率由科教。应门左右，图五百灵官之像焉。天初，江西连帅南平王锺公，遣道士沈太虚设醮於庙。太虚醮罢，恍然若梦，见图像一人，前揖太虚曰：“我张怀武也，常为军将，有微功及物，帝命为灵官。”既寤，访怀武之名，无能知者。归以语进士沈彬。彬後二十年游醴陵，邑令陆生客之。方食，有军吏许某後至，话及张怀武，彬因问之。许曰：“怀武者，蔡之裨将，某之长吏也。顷甲辰岁大饥，闻豫章独稔，即与一他将各率其属奔焉。既即路，两军稍不相见。进至武昌，衅隙大构。克日将民战，禁之不可。怀武乃携剑上戍楼，去梯谓其徒曰：‘吾与汝今日之行，非有他图，直救性命耳。奈何不忍小忿，而相攻战哉？夫战必强者伤而弱者亡，如是何为去父母之国，而死於道路耶？凡两军所以致战者，以有怀武故也。今我为汝等死，两军为一，无构难矣。’遂自刭。於是士众皆恸哭，乃与和亲。比及豫章，无逃亡者。”许某但怀其旧恩，不知灵官之事。沈君好道者也，常以此语人。铉始在胶庠，预闻斯论。辛酉岁，扈从南幸，获谒祠宫。道士童处明出沈君所述传，求润色之，以刊贞石。

呜呼！古之君子，体至公，综万殊，虚心存诚，事至而应。道苟行矣，何必在己。物既济焉，何必享利。故有归全以为孝，杀身以成仁。此两者同出而异名，同谓之元，非清贞之气不能卫其义，非灵仙之位不足宁其神。昭报动乎上，应乎下。然则天之爱民甚矣。咨尔百代，高山仰之。於是岁次癸酉上元日记。


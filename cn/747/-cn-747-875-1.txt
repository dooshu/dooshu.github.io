○龙卫军左厢诸指挥都军头故欧阳权谥议

右：窃以前件人夙处和风，时推骁将，屡行征伐，亟著勋劳。爰自淮壤出师，滁城却敌，纵铁骑而从突，拔子戟以先登。破阵云腾，畏威风靡。稽其行状，先皇制命云“尔能前率骑兵，身先矢石，心坚效命，勇有可观”，岂不谓好力致勇乎？谨按《谥法》“好力致勇曰庄”。其欧阳权伏请赐谥曰庄。


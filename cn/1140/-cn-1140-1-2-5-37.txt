去豳诗序

张子为邠州期月有居豳诗自为序又逾年坐事免官於是有去邠诗遗书示余且寄诗一章凡四百字其言真朴颇似杜少陵予发函嗟叹近世缙绅视夺其官若裂肢体或不幸斥非其罪则俛首丧志抢地呼天气郁而不能抒心烦而不能理求其自放于文辞者鲜矣况邠不可为土瘠赋逋岁数易其官且皆系事不得去此其地诚不可终日居复何三致意於去豳乎哉君子之居位也不欣欣以喜其去位也不悻悻以怒张子性耽咏歌雅不习吏事其抑而为吏盖以亲老食贫冀得升斗禄养为二人驩而卒与世龃龉天殆将挫其盛满之气试之艰苦之涂以助其咏歌乎夫邠不可为岁数易其官而张子拮据补苴且将及报政之期纪绩者数矣而终不免以失职去悲夫


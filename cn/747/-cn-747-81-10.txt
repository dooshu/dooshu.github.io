○答崔珙奏敕

省所奏：当府周公祠，旧有泉水枯竭。十月中因风，泉水五处，一时涌出，又有七处见出，并图画进上。事具悉，朕闻致理之代，地出醴泉，盖以泽可济时，德推上善，徵诸传记，最为休祥。朕以虚庸，敢膺元贶，披图见瑞，省表增惭，岂惟菲德致之，亦卿循良所感。临轩嘉叹，至於再三。今赐名润德泉，想宜知悉。冬寒，卿比平安好，遣书，指不多及。


劉野夫長短句

劉野夫留南京，久未入都，淵材以書督之。野夫答書曰：「跛子一生別無道路，展手教化，三饑兩飽，目視雲漢，聊以自誑。元神新來，被劉法師、徐神翁形迹得不成模樣。深欲上京相覷，又恐撞著丈人泥陀佛，驀地被乾拳濕踢，著甚來由。」其不羈如此。嘗自作長短句曰：「跛子年來，形容何似，儼然一部髭鬚。世上許大，拐上有工夫。選南州北縣，逢著處，酒滿葫蘆。醺醺醉，不知來日，何處度朝晡。洛陽花看了，歸來帝里，一事全無。又還與瓠羹不托，依舊再作門徒。驀地思量，下水輕船上，蘆席橫鋪。呵呵笑，睢陽門外，有個好西湖。」


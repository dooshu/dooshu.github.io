夜燕

恩州剌史钱惟济

清燕夜何其。南亭露欲晞。蹁跹霞袖舞。潋滟羽觞飞。镂楶摇花落。金珰照月辉。瑶光未西落。休赋醉言归。

杨亿

凉宵绮宴开。酃渌湛芳罍。鹤盖留飞舄。珠喉怨落梅。薄云齐鬓腻。流雪楚腰回。巧笑倾城媚。雕章刻烛催。盘空珠有泪。炉冷蕙成灰。巾角弹棋胜。琴心促轸哀。醉罗惊梦枕。愁黛怯妆台。风细传疏漏。犹歌起夜来。

刘筠

玳押风帘薄。金徒漏箭长。食鱼齐上客。置醴汉元王。蒟酱辛初和。蓱虀冷乍尝。巢笙传曲沃。掺鼓发渔阳。吟烛惟忧尽。杯筹岂易防。齿犀融嵰雪。柏麝荐荀香。笑逐呼卢胜。歌随解佩狂。遗簪兼堕珥。流眄复回肠。彩凤寻仙史。班骓待陆郎。主欢殊未已。投辖在银床。

钱惟演

昨夜燕南堂。华灯烛九光。削青争落笔。举白斗飞觞。祇觉辉裴玉。宁思梦谢塘。解烦多蜜勺。藉俎半兰芳。促席风弦怨。开帘月露凉。酡颜君莫诉。西北转银潢。


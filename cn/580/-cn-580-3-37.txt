志第三十七 食货志三


△洞冶课〔附珠玉硝矾竹木课〕

凡洞冶、盐、茶、酒及一切杂税，俱谓之课程。至元二十年，以中兴州及真定、太原等路课程，较之前年正额增余外，有多至数倍者，显见诸路并有增羡。诏中书省定办课程条画，颁于诸路。

一，定至元十二年合办税额。

一，本路公选廉干官二员，为提点官。

一，榷出增余与众特异者，量加升擢。

一，依旧例三十分取一分，不得高物价以增税额，亦不得妄榷无税之物。

一，若有门摊课程，依至元十九年例征收，不得分毫添答。

一，增余须尽实到官。

一，路府州司县乡村镇店见界院务官有不称其职者，随时替罢。

一，管课官有侵欺瞒落官课者，追赃依条画科罪。

一，体察追问从前管课官。

一，诸路现办课程每月申报细目，季小考，年终大比，视其增亏以为黜陟。

一，定升降赏罚格例。其立法之意，严于驭吏，宽于取民，亦可谓得理财之要矣。

洞冶之课。至元四年，制国用使司奏：“各处洞冶出产，别无亲临拘榷官司，以致课程不得尽实到官。又各处炉冶耗垛官铁，不曾变易，宜设诸路洞冶总管府，专掌金、银、铜、铁、丹粉、锡碌，从长规画，恢办课程。”从之。时阿合马为制国用司使，聚敛严急，寻以百姓包纳金课扰累甚，乃罢各路洞冶总管府，归其事于有司。其后产金、银、铜、铁之处，复立提举司以领之。

凡产金之所在腹里曰益都、淄莱。至元五年，命益都漏籍户四千淘金于登州栖霞县，每户输金四钱。十五年，又以淘金户二千佥军者，付益都、淄莱等路依旧淘金，纳其课于太府监。二十年，遣官检核益都淘金欺弊。辽阳曰大宁、开元。至元十年，听李德仁于龙山县胡碧峪淘采，每岁纳课金三两。十三年，又于辽东双城及和州等处开采。江浙曰饶、徽、池、信。至元二十四年，立提举司，以建康等处淘金户七千三百六十五隶之，所辖金场七十余所。未几，以建康无金，罢提举司，其饶、徽、池、信之课皆归之有司。江西曰龙兴、抚州。至元二十三年，抚州乐安县小曹周岁办金一百两。湖广曰岳、澧、沅、靖、辰、潭、武冈、宝庆。至元十九年，以蒙古人孛罗领辰、沅等州淘金事。二十年，拨常德、辰、沅、澧、靖民万户，付金场转运司淘采。河南曰江陵、襄阳。四川曰成都、嘉定，元贞元年，以病民罢之。云南曰威楚、丽江、大理、金齿、临安、曲靖、元江、罗罗、会川、建昌、德昌、柏兴、乌撒、东川、乌蒙。至元十四年，诸路总纳金课一百五定。

凡产银之所在腹里曰大都、真定、保定、云州、般阳、晋宁、怀孟。至元十一年，听王庭璧于檀州奉天等洞采之。十五年，令关世显等于蓟州丰山采之。二十七年，拨民户于望云煽冶，设从七品官掌之。二十八年，又开聚阳山银场。二十九年，立云州等处银场提举司。辽阳曰大宁。延祐四年，惠州银洞三十六眼，立提举司办课。江浙曰处州、建宁、延平。至元二十一年，建宁南剑等处立银场提举司煽冶。江西曰抚、瑞、韶。元贞元年，江南行省臣言：“银场岁办万一千两，未尝及额，民不堪命。请自今从实收纳。”从之。瑞州蒙山场，至元二十一年，拨粮一万二千五石，办银五百定，后拨至四万石。至大元年，拨徽政院，连年亏额。延祐七年，依原定粮价折收原银七百定，解提举司收纳。至元二十三年，韶州曲江县银场听民煽冶，岁输银三千两。湖广曰兴国、郴州。河南曰汴梁、安丰、汝宁。延祐三年，李允直包罗山县银场课银三定。四年，李珪等包霍邱县豹子涯洞课银三十定。陕西曰商州。云南曰威楚、大理、金齿、临安、元江。

凡产铜之所在腹里曰益都。至元十六年，拨户一千，于临朐县七宝山等处采之。辽阳曰大宁。至元十五年，拨采木夫一千户，于锦、瑞州鸡山、巴山等处采之。云南曰大理、澄江。至元二十二年，拨漏籍户于萨矣山煽冶，凡十有一所。至元二十年，中书省臣复奏：“根访产铜出处，召人兴冶，禁约诸人毋得沮坏。”从之。

凡产铁之所在腹里曰河东、顺德、檀、景、济南。太宗九年，立炉于交城县，拨冶户一千煽冶。至元五年，始立河东洞冶总管府。七年，罢之。十三年，立平阳等路提举司。明年，又罢之。大德十一年，听民煽冶，官为抽分。至大元年，复立河东都提举司，所隶之冶八：曰大通、兴国、惠民、利国、益国、闰富、丰宁，丰宁之冶有二。在顺德者。至元三十一年，拨冶户六千煽冶。大德元年，立都提举司。延祐六年，罢顺德都提举司，并为顺德广平彰德等处提举司，所隶之冶六：曰神德、左村、丰阳、临水、沙窝、固镇。在檀、景等处者。太宗八年，始拨北京户煽冶。中统二年，立提举司。大德五年，并檀、景三提举司为都提举司，所隶之冶七：曰双峰、暗峪、银崖、大峪、五峪、利贞、锥山。在济南等处者。中统四年，拘漏籍户三千煽冶。至元五年，立洞冶总管府。七年，罢。至大元年，复立济南提举司，所隶之监五：曰宝成、通和、昆吾、元国、富国。河南曰颍州、光化。至元四年，兴河南等处铁冶，令礼部尚书木和纳兼领，已括户三千兴煽。颍州光化铁冶，岁输铁一百万七千斤，就铸农事二十万事市之。江浙曰饶、徽、宁国、信、庆元、台、衢、处、建宁、兴化、邵武、漳、福、泉。江西曰龙兴、吉安、抚、袁、瑞、赣、临江、桂阳。湖广曰沅、潭、衡、武冈、宝庆、永、全、常宁、道州。陕西曰兴元。云南曰中庆、大理、金齿、临安、曲靖、澂江、罗罗、建昌。独江浙、江西、湖广之课为最多。元贞二年，中书省奏罢百姓自备工本炉冶，官为兴煽发卖。大德七年，定各处铁冶课，依盐法一体禁治。

凡产铅、锡之所在江浙曰铅山、台、处、建宁、延平邵武。江西曰韶州、桂阳。湖广曰潭州。至元八年，沅、辰、靖等处转运司印造锡引，每引计锡一百斤，收钞三百文，商贾引，赴各冶支锡贩卖；无引者，比私盐减等杖六十，其锡没官。

凡产硃砂、水银之所在辽阳曰北京。湖广曰潭、沅。四川曰思州。产碧甸子之所。在曰和林，曰会川。在北京者，至元十一年，命蒙古都喜以恤品人户于吉私迷之地采炼。在湖广者，沅州五寨萧雷发等每年包纳朱砂一千五百两，罗管寨包纳水银二千二百四十两，潭州安化县每年办朱砂八十两、水银五十两。碧甸子在和林者，至元十年，命乌马儿采之；在会川者，二十一年，输一千余块。

洞冶之外，产珠之所在曰大都，元贞元年，听民于杨村、直沽口捞采，命官买之。曰南京，至元十一年，令灭怯、安山等采于宋阿江、阿爷苦江、忽吕古江。曰广州，采于大步海。他如兀难、曲朵剌、浑都忽三河之珠，至元五年，徒凤哥等户采之。胜州、延州、乃延等地之珠，十三年，令朵鲁不歹采之。

产玉之所在曰匪力沙。至元十一年，迷儿、麻合马、阿里三人言：“淘玉户旧有三百，今存者止七十户，其力不充。匪力沙旁近有民户六十，习淘玉，请免其差役，与淘户等所淘之玉，自水站送于京师。”从之。曰河西。至大元年，中书省臣言：“阿失帖木儿请遣教化的诣河西采玉，驮攻玉沙之马四十余匹，玉工至千余人。臣等以为不急之务，请罢之。”从之。

产矾之所在曰广平，至元二十八年，路鹏举献磁州武安县矾窑十处，岁办白矾三千斤。曰潭州，至元十八年，李日新自具工本，于浏阳永兴矾场煎矾，每十斤官抽其二。曰河南，至元二十四年，立矾课所于无为路，每矾一引重三十斤，直钞五两。元贞元年，中书省臣同河南行省平章政事孛罗欢等言：“无为矾课，初岁入为钞止一百六锭，后增至二千四百锭，大率敛富民刻吏俸，停灶户工本以足之，宜减其数。”诏遣人核实汰之。

产硝硷之所在曰晋宁。竹则所在产之。元初，惟河南之怀孟，陕西之京兆、凤翔有官竹园，立司竹监掌之，每岁令税课所官以时采伐，定其价为三等。至元二年，减辉州竹课。先是，官取十之六，至是减其二。四年，命制国用使司印造怀孟等路司竹监竹引一万道，每道取工墨一钱，凡竹商皆给引。二十一年，以怀孟等路竹货，系百姓栽植恒产，有司拘收发卖，妨夺生理，乃罢司竹监，听民自买输税。初怀卫居民犯一笋一竹，率以私论，民苦之。辉州知州尚文入为户部司金郎中，言其事，帝始罢之。二十三年，又用前抄纸坊大使郭畯言，立竹课提举司于卫州，管辉、怀、嵩、洛、京襄及益都、宿、蕲等四处，在官者给引，在民者包认课程。江南竹货，许腹里通行，止于卖处纳税。二十九年，用丞相完泽言罢怀孟等路竹课。

天历元年岁课数目。

金课：腹里四十定四十七两三钱，江浙一百八十锭一十五两一钱，江西二锭四十五两五钱，湖广八十锭二十两一钱，河南三十八两六钱，四川麸金七两二钱，云南一百八十四定一两九钱。

银课：腹里一定二十五两，江浙一百二十五锭三十九两二钱，江西四百六十二锭三两五钱，湖广二百三十六锭九两，云南七百三十五锭四两三钱。

铜课：云南二千三百八十斤。

铁课：江浙，额外铁二十四万五千八百六十七斤，课钞一千七百三锭一十四两；江西，二十一万七千四百五十斤，课钞一百七十六锭二十四两；湖广省，二十八万二千五百九十五斤；河南三千九百三十斤；陕西一万斤；云南一十二万一千七百一斤。

铅锡课：江浙，额外铅粉八百八十七锭九两五钱，铅丹九锭四十二两二钱，黑锡二十四锭一十两二钱；江西，锡一十七锭七两；湖广，铅一千七百九十八斤。

矾课：腹里，三十三锭二十五两八钱；江浙，额外四十二两五钱；河南省，额外二千四百一十四锭三十三两一钱。

硝硷课：晋宁路，二十六锭七两四钱。竹木课：腹里，木六百七十六锭一十五两四钱，额外木七十三锭二十五两三钱，竹二锭四十两，额外竹一千一百三锭二两二钱；江浙，额外竹木九千三百五十五锭二十四两；江西，额外竹木五百九十锭二十三两三钱；河南，竹二十六万九千九百九十五竿，板木五万八千六百条，额外竹木一千七百四十八锭三十两一钱。（木课无可考额数，仅见于此。）




务：阴气勉务，物咸若其心而捴其事。

初一：始务无方，小人亦用罔。测曰：始务旡方，非小人所理也。

次二：新鲜自求，珍洁精其芳，君子攸行。测曰：新鲜自求，光于已也。

次三：不拘不掣其心腐且败。测曰：不拘不掣，其体不全也。

次四：见矢自升，利羽之朋，盖戴事载。测曰：矢及盖道然也。

次五：蜘蛛之务，不如蚕之緰。测曰：蜘蛛之务，无益于人也。

次六：华实芳若，用则臧若。测曰：华芳用臧，利当年也。

次七：丧其芳，无攸往。测曰：丧其芳也，德以衰也。

次八：中黄免于祸，贞。测曰：黄中免祸，和之正也。

上九：务成自败，雨成自队。测曰：务成自败，非厥命也。


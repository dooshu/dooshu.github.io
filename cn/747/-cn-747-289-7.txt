○贺突厥小可汗必是伤死状

右：牛仙童宣敕送前件契丹令问委曲者，臣等借问突厥退散所由。其伊吐于被擒，将随五日，因夜却走回，每日实见突厥诸将皆於衙帐前哭，及正面是实。据此必是小可汗伤死，若其不然，不合如此。审观伊吐于情状，亦即不敢妄言，必其不虚，是天败。比其归至本处，固应更有馀殃，丑虏破亡，必自此始也。陛下圣德无远，妖自销，不劳师徒，已清朔漠。臣等获奉庙算，不胜忭跃之至。


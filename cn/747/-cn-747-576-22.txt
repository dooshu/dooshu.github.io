○谢襄阳李夷简尚书委曲抚问启

某启：当州员外司马李幼清传示尚书委曲，特赐记忆，过蒙存问。奉读喜惧，浪然涕流，庆幸之深，出自望外。伏惟尚书鹗立朝端，风行天下，入统邦宪，出分主忧，控此上游，式是南服。凡海内奔走之士，思欲修容于辕门之外，踢履于油幢之前，譬之涉蓬瀛，登昆阆，不可得而进也。某负罪沦伏，声销迹灭，固世俗之所弃，亲友之所遗，敢希大贤，曲见存念。是以展转欷，昼咏宵兴，愿为厮役，以报恩遇。瞻仰霄汉，邈然无由。网罗未解，纵羽翼而何施？囊槛方坚，虽虎豹其焉往？不任踊跃恳恋之至。谨奉启起居，轻渎威严，倍增战越。


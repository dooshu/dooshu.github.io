◇贾充谥议

充舍宗族弗授，而以异姓为後，悖礼溺情，以乱大伦。昔曾阝养外孙莒公子为後，《春秋》书「莒人灭曾阝」。圣人岂不知外孙亲邪！但以义推之，则无父子耳。又案诏书「自非功如太宰，始封无後如太宰，所取必己自出如太宰，不得以为比。」然则以外孙为後，自非元功显德，不之得也。天子之礼，盖可然乎？绝父祖之血食，开朝廷之祸门。《谥法》「昏乱纪度曰荒」，请谥荒公。（《晋书·秦秀传》。又《御览》五百六十二引干宝《晋纪》。）


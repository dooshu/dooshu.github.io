○太清观钟铭

大矣哉，钟之为用！轩辕氏和音乐之，夏后氏陈义听之：此皇王所宝也；太微君上真抚之，紫虚君元方抚之：此仙圣所珍也。国家诞发元系，丕承景业，与时偕行，惟道则佑。以太清观金庭晃朗，玉京崇绝，七映严饰，四明洞开，戛云敖，椎雷鼓，尝有之矣。然而陶铸三品，大造融於得一；范围四名，大空合於吹万：其凫氏鸿钟欤？工以思专，神以响会，炉用息，器或云聚，攫蹲兽而俯捧，俨旋虫而上扶。号远则传，声希以节，节於已日，普集诸天，契九仙於福堂，起六幽於苦海。重以珍珠为阙，琉璃作地，皓魄初满，清霜始飞，近召香童，遥徵羽使，时环而载击载考，律应而不舒不疾。西路接，韵阊阖之清风；北斗城连，含未央之夕漏：非与其至妙，孰臻於此乎？在昔图常勒彝鼎者，所以建功树善，纪德昭事，未有万人斯和，倾耳归真，四魔是革，调心服道。彻於千界，扬我巨唐之声；悬於亿劫，齐我巨唐之算：安可不篆铭於铣者哉？其词曰：

碧落朱宫兮郁春崇，金振玉叩兮殷而鸿，九牧是献兮百神工，成之不日兮铿乘风，声无已兮福无穷。


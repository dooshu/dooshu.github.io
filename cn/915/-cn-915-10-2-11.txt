◇衡阳王丧柩至下诏（天嘉元年四月庚辰。案本传作庚寅，误。）

夫宠章所以嘉德，礼数所以崇亲，乃历代之通规，前王之令典。新除使持节、散骑常侍、都督湘州诸军事、骠骑将军、湘州牧、衡阳王昌，明哲在躬，圭璋早秀，孝敬内湛，聪睿外宣，梁季艰虞，宗社颠坠，西京沦覆，陷身关陇，及鼎业初基，外蕃逆命，聘问斯阻，音介莫通，眷彼机桥，将邻乌白。今者群公戮力，多难廓清，轻传入郛，无劳假道，周朝敦其继好，骖驾归来，欣此朝闻，庶欢昏定。报施徒语，曾莫辅仁，人之云亡，殄悴斯在，奄焉薨殒，倍增伤悼，津门之恸空在，桓岫之功不追，静言念之，心焉如割，宜隆懋典，以协徽猷。可赠侍中、假黄钺、都督中外诸军事、太宰、扬州牧，给东园温明秘器，九旒銮辂，黄屋左纛，武贲班剑百人，せ京车，前後部羽葆鼓吹，葬送之仪，一依汉东平宪王、齐豫章文献王故事，仍遣大司空持节迎护丧事，大鸿胪副，其羽卫殡送所须，随由备办。（《陈书·衡阳王昌传》）


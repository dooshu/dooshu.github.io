○饶阳县令厅壁记

千里之外，设方伯帅其属，属有长，今之县尹焉。故县之庶富尹以贤杰，不可冗而庸也。自齐桓匡合，制我饶阳，历战国以还，遂美其城邑。西迩全赵，东拒河间，燕之南郊，冀之北土，其有吕尚之遗风乎？多奇士，好带剑侈服；多佳人，善弹弦ㄢε。其地虏口，近击柝之虞；其川滹沲，有泛舟之役。广轮七十里，编户二万计。行或击毂，市或驾肩，日中奇羸，杂弊为窳。机女狭其幅利，染工多其奸色。业不可废，讼由是兴，非夫宽猛以济之，则不能用义宵人，课居异政，固亦明已。我茂宰裴公，河汾鼎族，公卿门子。识经之，文纬之，教才设而耆幼归心，刑不施而权豪敛迹。惠行为膏雨，令出为清风，君子谓裴公於是乎君子，其高蹈近密，翰飞清冥，未可涯也。余味之久矣，岂县公能事，而屋壁不书，召彼故老，询於前政，莫知其数，远者阙如，权舆先天置郡之後，凡名士改转，列于左偏，庶几将来，亦克用劝。


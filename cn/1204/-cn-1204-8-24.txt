◎谢希孟词

谢希孟，陆象山门人也，少豪俊，与妓陆氏狎，象山屡责之，希孟但敬谢而已。他日复为妓造鸳鸯楼，象山又以为言。希孟谢曰："非特建楼，且为作记。"象山喜其文，不觉曰："非特建楼，且为作记。"象山喜其文，不觉曰："楼记云何。"即占首句云："自孙、抗、机、云之死，而天地英灵之气，不锺於男子，而锺於妇人。"象山默然，知其侮己也。一日，在妓所，恍然有悟，不告而行。

妓追送江浒悲恋涕泣，希孟不顾，取领巾书一词与之云："双桨浪花平，夹岸青山岗锁。你自归家我自归，说著如何过。 我断不思量，你莫思量我。将你从前与我心，付与他人可。"其词勇决，真象山门下之利根也。［古今词话］


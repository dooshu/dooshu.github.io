○请何清朝等分领李思忠下蕃兵状

右，臣等前日商量，令契通等不受思忠指挥，何清朝分领部落，临事取思忠指挥。昨日奉宣，恐契通等不受思忠指挥，不要分领。臣等亦有深虑，不敢不再陈论。沙陀部落比在太原衙内，性至循良，於人情狎熟，不令别人管领亦得。所虏退浑，昨者张献节才欲责罚，便疑为恶，忽恐思忠制御不得，却自因此生事。契通本自蕃中王子，先在蔚州，且遣分领，必上下情通，更无所虑。又思忠虽志诚效顺，然使用之初，亦未可独任，汉将分领，事亦得宜。契通等虽是蕃人，任使已熟，切更诫励，岂敢不顺思忠？臣等所见如此，伏望圣明裁断，未审可否？


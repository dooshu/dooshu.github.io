辛卯首春招同赖俊臣徐炯尔赖远澜苏祥其王师竹林行仁游玉枕山由大仙岩抵碧云寺题壁　二首


策杖来探海外奇，春风吹客出城时。路从虎墓穿林曲，泉绕麟岩下涧迟。

窥井少酬诸葛志，搴云同赋大苏诗。庄严尚鲜开山手，何处谈禅觅戒师？

携朋如作竹林游，布袜青鞋兴致幽。岩翠滴人双袖湿，海光朝佛一龛收。

三更啸月猿归洞，半榻眠云鹤共楼。尚有向平心事在，名山未敢久淹留。






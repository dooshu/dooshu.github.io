○马尚书本命醮词

臣以庸微，叨承宿运，谬参职秩，继忝官荣，统御戎车，袭行条令，或克收境邑，除荡奸凶，外御寇雠，内绥疲瘵。而宴宾犒士，须有宰伤；去弊诛邪，必资刑律。诚非徇己，务切安人。窃虑斩决之间，重轻有失；伤杀之际，故误难明，以此忧惶，恐贻谴责。又虑臣行年三命，或值凶衰；宿曜五星，或逢临照，因其厄会，遂履凶危；又恐九祖幽仪，未蒙迁拔，六亲滞识，犹有拘留，缅长夜以魂惊，念阴关而心惧。思罄归依之恳，仰申荐奉之诚，辄凭本命之辰，式备资薰之力，冥心灵化，遐想宝坛，陈醮礼以肃恭，贡章词而精祷。伏冀元元锡，大道流慈，光开泉曲之庭，诏下丰阝都之府。使九元超度，众苦蠲消，生神碧落之天，蜕影朱陵之洞，福延後嗣，惠被宗亲。其有往世愆瑕，无穷冤对，咸承忏涤，并使和平。乞臣罪简落书，生宫注籍，灾凶弭息，禄算遐长，兼祈福介川源，泽覃远近，戈早戢，疵疠不生，野复耕桑，人归富寿。洎乎沈潜异质，冥漠殊庭，同沐玄风，咸道域，誓虔丹恳，永奉鸿慈。不任。


黄山游记

江以南诸山黄山为冠其高四千仞所谓天目之顶仅及其趾者也旧名黟山说者谓黄帝鼎在焉故称今名壬子八月八日施子至自宛陵憩朱砂峰下浴於汤泉次桃花源遇雨三宿观白龙潭瀑甚奇雨止自汤寺观罗文恭所题壁遂过慈光寺揖老人峰日暮登中峰絶顶度栈缘梯如自井中出是为文殊院夜得好月旦登莲花峰将及顶三丈许附壁以腹行踞巅坐良久西数里穿鳌洞宿炼丹台指月庵会雾雨寒甚十五日霁蹑飞来峰狮子林至西海门遂历始信峰石笋矼纵观日将夕从光明顶上看月大醉作歌旦将北迳云谷以芜塞反汤口取道折入观九龙潭宿鉢盂峰下精舍明日出汤口还客问游记余曰无记黄山不易游游不易记也子厚居柳州一丘一壑寓目周赏他名山以峰记者数十其巉奇间出率得二三黄山奇峰不翅三十有六拔石万仞离立刺空若攒笏植圭分一峰足名一岳矣又聚数十峰为一峰石罅衔松蟠屈怪玮人百其目不给览矣又云雾窟宅隂霁顷异隂则白日混茫客或至逾旬不辨一峰失意去故所见人人殊余幸得数日清霁登文殊院左右顾大都莲花屛立骨见其余万峰皆莫敢辈行自此迳西北倾曲作蚁旋出花萼中平视天都若几案间物远见九华庐岳者莲花峰也断石若峡横松引臂下视散花坞丹黄绣错者始信峰也前临邃壑塔涌墙立人鬼鸟兽器物状以千数者炼丹台海门也万剑林立间若三数人偶语行且立者聚擎羽盖累累惝恍者石笋矼也突若广颡冠前後海者光明顶也顶以东曰前海西曰後海以云气布濩羣峰出没如岛屿在海也久雨新晴云归壑岫层累万叠是为铺海可猝遇不可必也适我愿者中秋月夕正踞光明顶倚天啸呼月在眉际独未及见铺海然风起云飞笼山堙谷一瞬百变差得其概焉若夫山光岚气激射虹霞照耀氷雪诡形殊采千态万状虽使郦生撰注谢客游咏安能含毫抽思缕析其什一哉客曰黄山大且奇矣然太嶮仄如足茧何余笑曰蓬莱限弱水矣西华千尺峡非垂繘不得上今黄山天帝所都羣仙攸处蛇虎不穴不靳人攀跻自太古以来亿万年至僧普门开迳山始通人吾侪盖幸而觏焉观其要眇子乃欲慁以车马作耳目近玩邪客口呿无以对再浴汤泉而出栩栩然若御风矣是游也始以山记从臾者程子非二从余者洪子美周许子雪怀而江子允凝数於梯迳絶处蹑险先登余恃以无恐盖称黄山导师焉


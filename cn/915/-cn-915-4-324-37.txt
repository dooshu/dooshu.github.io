◇和熹邓后谥议

孝和邓皇后崩，群臣谋谥。于是尚书陈忠上言，以为《乡党》叙孔子威仪，俯仰无所遗，彤管记君王纤微，大小无不举，是以德著图籍，名垂于後。伏唯大行皇后规乾则坤，兼包日月，厥初作合，允有休烈，贯鱼之次，加于小媵，中馈之叙，昭于帷幄。遭家不造，三元之厄，孝殇幼冲，国祚中绝，海内纷然，群臣累息。加以洪流为灾，札荒为害；西戎蠢动武威，侵侮并、凉；猾夏作寇，振惊勃、碣，家有采薇之思，人怀殿屎之声。皇太后参图考表，求人之瘼，度越平原；建立圣主，垂畴。咨之问。遵六事之求，劳谦克躬，菲薄为务。是以尚官损服，衣不粲英；饔人彻羞，膳不过择；黄门阙乐，鱼龙不作；织室绝伎，纂组不经；尚方抑巧，雕镂不为；离宫罕幸，储峙不施；遐方断篚，侏离不贡；罢出宫妾，免遣宗室没入者六百馀人，以纾郁滞。奉率旧礼，交飨祖庙，以展孝子承欢之敬；蠲宪法六千馀事，以顺汉氏三百之期。经艺乖舛，恐史阙文，命众儒考校东观阁学；博士一缺，广推十人，何有伐檀；茅茹不拔，屡举方直，显擢孝子；遵忠孝之纪，启大臣丧亲之哀；疾贪吏受取为奸，纠增旧科之罚；恶长吏虚伪进退锢之十年；追崇世祖功臣，国土或有断绝，封值遗苗，以奉其祀；爵高兰诸国胤子，以绍三王之後。事不稽古，不以为政，政不惠和，不图于策，犹不自专，传谋远暨，允求厥中。刑之所加，不阿近戚；赏之所及，不遗侧陋。终朝反侧，明发不寝，徒以百姓为忧，不以天下为乐。圣诚著于禁闼，而德教被于万国，故自昏垫，以迄康，籴入千石，以至数十，叛虏降集，贼宁边垂。胡辈去塞，永元之世，以为遗诛，今畏服威灵，稽颡即毙。徼外绝国，慕义重译，求献其琛。史官咸贺，请作主颂，却而不听；郡国咸上瑞应，寝而不宣。允恭挹损，密勿在勤。遭疾不豫，垂念臣子，御辇在殿，顾命群司，流恩布泽，大赦天下。有始有卒，同符先圣。昔书契所载，虞帝二妃，夏后涂山，高阳有莘，姬氏任母，徒以正身率内，思媚周京为高，未有如大行皇后勤精劳思，笃继国之祚，正三元之衡，康百六之会，消无妄之运者也。功德巍巍，诚不可及。汉世后氏（《书钞》作「母氏」）无谥，至于明帝，始建光列之称，是後转因帝号，加之以德，高下优劣，混而为一，违《礼》「大行受大名，小行受小名」之制。《谥法》「有功安人曰熹」。帝后一体，礼亦宜同。大行皇太后宜谥为和熹皇后，上稽典训之正，下协先帝之称。（本集，《后汉·曹皇后纪》注引《蔡邕集》，又略见《北堂书钞》九十四。）


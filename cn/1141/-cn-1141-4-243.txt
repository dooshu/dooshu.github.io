灯夕同诸公月下口号

其一

令节良宵草草过，天街灯少看人多。
论文结伴浑无赖，占尽风流踏月歌。

其二

联臂谁听玉漏催，前门红袖摸钉回。
太平鼓静鳌山暗，锦勒香车不断来。

其三

灯市常年灵佑宫，今年灯市散春风。
圣朝罢却天魔舞，烽火休教照夜红。

其四

秧歌椎击惹閒愁，乱簇儿童戏未休。
见说寻常歌舞竞，大头和尚满街游⑴。
⑴ 都下儿童竞唱秧歌，击椎相应。又扮大头和尚为戏。

其五

繁华胜事恨难论，一架华灯五百缗。
不是祝融先夺取，黄金买去向谁门（先夕一灯被火，尝索价五百缗。）。



○游山

三丘阻沧波。瑶木葢云崖。阴林陨珠实。白鹄连翩飞。仙者五六人。羡门与安期。晞发洞房阿。石室清逶迤。我行入名山。髣髴倏见之。陵风歘猋举。何时复来归。

【舒章曰楚楚自见槩无妄笔】

其二

采药谒东海。芝石被神陼。借问此何乡。乃是真人所。青峯万余仞。去天复几许。沄沄赤泉涌。亭亭白云举。凄风薄穹岫。鸾鹄整其羽。空山寂无人。含啸独延伫。


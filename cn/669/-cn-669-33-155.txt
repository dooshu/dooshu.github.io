155　胡文定答淵明心遠之義


有問「心遠」之義於胡文定公者，公舉上蔡語曰：「莫爲嬰兒之態，而有大人之器；莫爲一身之謀，而有天下之志；莫爲終身之計，而有後世之慮。此上蔡論語解自序文。此之謂『心遠』。」

【何云】此豈可以説詩？

【方樸山云】朱子取上蔡語以注詩「訏謨定命」二句。

【全云】若以杜詩言，則上蔡所云皆備之，但陶詩「心遠」二字，則不如此耳。何説亦未得要領也。

【元圻案】真西山跋龔尉少仙全氏心遠室記曰：「昔有問『心遠』之義於胡文定公者，公舉上蔡先生語以告云云。嗚呼，今人局迫樊籠中，所見不逾尋丈，所志不過錐刀，焉足以語此！欲學淵明者，當即胡公之言求之。」






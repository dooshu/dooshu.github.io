沂州将谒王休徵先生祠不果

王公祥故宅在白沙里，相传卧冰处人形宛然。今称其河曰孝河，产鱼最嘉。
客行琅琊道，北风吹客衣。
音徽怀往哲，至性使人悲。
伤哉贫无养，坐愁甘旨亏。
解衣卧层冰，双鲤跃清漪。
至今卧冰处，伊人俨在兹。
河鱼为之美，千载永孝思。
白沙有旧里，岿然存古祠。
日暮不能往，修途何威迟。
临食进鱼脍，三叹中心违。



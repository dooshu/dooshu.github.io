60　温公獨樂園讀書堂　任其自然各遂其生　張文潛庭草詩　奈何欲自私害彼安其軀　周子不除窗前草


司馬公時至獨樂園，危坐讀書堂，案：温公集有獨樂園七詠，讀書堂其一也。嘗云：「草妨步則薙之，木礙冠則芟之，其他任其自然，相與同生天地間，亦各欲遂其生耳。」張文潛庭草詩云：「人生群動中，一氣本不殊。奈何欲自私，害彼安其軀。」亦此意也。觀此則知周子窗前草不除之意〔一〕。

【元圻案】温公作邵興宗南園草盛不翦詩云：「謂言彼草木，於我何疏親。於間置取舍，豈得見天真。不若任其然，同受雨露恩。」

〔一〕「知」，元刊本、清嘉慶本作「見」。






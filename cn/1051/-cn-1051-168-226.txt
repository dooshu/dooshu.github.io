姚勉　题西湖竹阁寺

入门才见万琅玕，便觉玲珑日影寒。

峰势近环檐外立，湖光更好竹中看。

烟霞古淡僧容瘦，风露清高鹤梦残。

已占两亭凉坐足，再须登阁倚栏干。

姚勉

姚勉　题西湖竹阁寺

千古清风白乐天，昔时曾此饱谈禅。

自从西阁无吟迹，惟有东坡嗣旧传。

来往只应湖上寺，听闻误说海中仙。

我来再拜祠堂下，笑摘岩花荐井泉。

姚勉


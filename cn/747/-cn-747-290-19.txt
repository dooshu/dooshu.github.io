○鹰鹘图赞序

鸟之鸷者，曰鹰曰鹘：鹰也者，名扬於尚父，义见于《诗》；鹘也者，迹隐於古人。史阙其载：岂昔之多识，物亦有遗，将今而嘉生，材无不出，为所呼之变，与所记之不同者耶？然於羽族之中，绝有豪杰之表，气感刚悍，体侔锋，顾视之伟如也。夫授以劲翮，意不群飞；资其利觜，义在鲜食：生有自然之权，用无可抑之势。古之言武士法吏，齐名比义者，以其严若郅都，飞若李广，委质於所事，报功於所养，不惮摧翼以亏勇，不立垂枝以屈节：是鸟也，向之拟议，不亦宣乎！夫鸾与凤将感於仁，所不及也；鸡与鹤犹较其德，彼何有焉？况其馀虽飞虽鸣，凡者怪者，肉非登俎，才非下，威力不敌，群噪无益，然後知二禽之为用，众乌之绝伦者也。故君子韪其然，工人图其状，以象武备，以彰才美：虽未极其天姿，有以见其风骨矣。昔支遁道林常养名马，自云重其神骏，斯图也，非彼人之徒欤？








○谢免罪表

臣某言：月日，司刑少卿郭某奉宣敕旨，以臣所犯，特从放免，伏对恩命，魂魄飞扬。中谢。臣巴蜀微贱，名教未闻，陛下降非常之恩，加不次之命，拔臣草野，谬齿衣冠，臣私门祖宗，幽显荣庆，岂止微臣一身而已！臣宜肃恭名节，上答圣恩，不图误识凶人，坐缘逆党，论臣罪累，死有馀辜，肝脑涂地，不足塞责。陛下宏慈育之典，宽再宥之刑，矜臣草莱，悯臣愚昧，特恕万死，赐以再生。身首获全，已是非分，官服具在，臣何敢安？臣若贪冒宠私，颜恩造，复尘旧职，以玷清猷，蝼蚁微心，实惭面目。臣伏见西有未宾之虏，北有逆命之戎，尚稽天诛，未息边戌。臣请束身塞上，奋命，庭，效一卒之力，答再生之施，庶陛下威命，绥服荒夷，愚臣罪戾，时补万一。若臣获死锋镝，为厉犬羊，古人结草，实臣恳愿。不胜大造再生荷戴之至。


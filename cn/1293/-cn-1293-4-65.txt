○董潮词

阳湖董晓沧庶常［潮］，家故贫，赘於海盐，遂由海盐籍登南宫，入词垣。乞假归，修志常州，年未四十卒。少受业於赵瓯北观察，而诗体独宗温、李，以赋红豆诗得名，人以红豆诗人目之。所著氵敕花词，虽止数十阕，然如谒金门云：“东风早。吹绿一庭芳草。寒拥香篝深阁悄。梦如烟缥缈。昨夜雨声催晓。试问乱红多少。二十四番花信了。蝶痴莺易老。”相见欢云：“灯残夜雨重门。近黄昏。拨尽沈檀金鸭，火难温。东风紧。梨花冷。总销魂。依旧一川烟草，怨王孙。”踏莎行云：“桂影侵帘，蕉阴成幕。黄花零落如残箨。西风又共旧进愁，重来同赴清秋约。闷饮清于，慵拈紫脚。南华半部医愁药。晚来登眺独潸然，栖鸦归尽寒烟薄。”凄清遒逸，迥殊凡响。庶常又有东皋杂钞，志所闻见，中记一事，颇足解颐。言有数士於试前扶乩请仙，仙至，自云黄山谷。众以功名事欲得吕纯阳问之，相与更请。未几，称吕至。先书云：“请诸君各饮墨汁一杯。”饮既，乃大书曰：“平时不读书，急来饮墨汁。那有吕纯阳，依然黄鲁直。”岂数百年後，山谷尚滑稽如是耶。


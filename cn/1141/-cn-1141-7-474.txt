送劳书升督储黔阳

初以庶吉上礼部郎中典试江南，督学山左。

煌煌丹凤姿，振羽西南徼。
鸾鹤为徘徊，俦侣相叫啸。
昔游双阙间，文章日照耀。
帝曰汝人师，论才亶敷教。
物色超骊黄，海岳归襟抱。
谁言蕴瑚琏，不亟登朝庙。
黔阳烽火馀，雷雨甫天造。
骄阳煽炎歊，修涂缅崩峭。
允矣仁者心，惠风荡蛮峤。
圣世多怀柔，群盗疾如扫。
努力此驱车，饮冰乃夙好。



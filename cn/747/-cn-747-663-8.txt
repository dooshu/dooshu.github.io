○杨景复可检校膳部员外郎郓州观察判官李绶可监察御史天平军判官卢载可协律郎天平军巡官独孤泾可监察御史寿州团练副使马植可试校书郎泾原掌书记程昔范可试正字泾原判官六人同制

敕：某官杨景复等：士子不患无位，患己不立；苟有所立，人必知之。惟尔等六人，蕴才业文，咸士之秀者，果为贤侯交辟，俾朕得闻其姓名。是用各进其秩，分授以职，若修饰不已，筹谋有闻，则鸿渐之资，当从此始。而景复禀训祗命，颇著令称，故因满岁，特假台郎。古者功臣之良，入补王职，朝奖非远，尔其勉之。可依前件。


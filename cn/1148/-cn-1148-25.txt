卷二十五

<集部,别集类,金至元,陵川集>

钦定四库全书

陵川集卷二十五

元　郝经　撰

记

万卷楼记

万卷楼顺天贾侯藏书之所也曰万卷殆不啻万焉不啻万而曰万者举成数也金源氏末天造草昧豪杰哄起於是拥兵者万焉建侯者万焉甲者戈者骑者徒者各万焉鸠民者保家者聚而为盗贼者又各万焉积粟帛金具子女以为已有者断阡陌占屋宅跨连州郡以为已业者又各万焉侯则独不然息民保境礼贤聚书劝学事师而已於是取衆人之所弃以为已有河朔之书尽往归之故侯之万者独书焉河南亡衆人之所取者如金帛子女复各万侯之书又得万焉淮南亡衆人之所取者如初亦复各万侯之书又得万焉故南北之书皆入侯府不啻数万卷焉始贮于室室则盈贮于堂堂则溢乃作楼藏之楼既成尽以卷帙置其上而为之第别而为九六经则居上上尊经也传注则居上中後传也诸子则居上下经之余也历代史居中上亚六经也杂传记居中中次史也诸儒史论居中下史之余也先正文集及诸着述居下上经史之余也百家衆流隂阳图籍山经地志方伎术数则居下中皆书之支流余裔也其法书名画则居下下艺成而下也栉比鳞次高切星汉人之文与天文际私家之藏几踰秘监故贾侯之书甲天下方干戈坏乱经籍委地侯独力为捆拾吾道赖以不亡虽孔氏之壁河间之府不是过也彼富贵者之楼管弦樽俎肴核几席登览燕集之具充焉侯之楼则古圣今贤大经格言修身治世之典积焉时顺天之治尝最诸道推为钜公伟人而又乐贤下士切切於收览遗书为志故天下之人益以此贤侯侯既贮书于楼谓其将佐曰昔蔡中郎书籍畀之王粲而粲卒名世今吾之书若是不有所畀适足以为蠧鱼之食不免堕檐之讥矣吾闻郝氏子经嗜书力学吾将畀之鞅掌之隙亦得窃听焉时经寓居铁佛寺之南堂坐彻明者五年矣以书币邀致其府於楼之侧筑堂曰中和尽以楼之书见付使肆其观览侯则时令讲解一编辄曰吾之书有归矣吾不为书肆矣向吾之书贮於楼中今则贮子之腹中向者大圣人之道布于方策今则布诸子之心矣子其摛光掲耀俾吾之书用于世以济斯民则子之腹乃万世之府也不然则亦蠧鱼之穴堕檐之楼尔子其勉之经再拜谢其不克负荷每为流涕感刻曰经举家之盎缶不能购一经故每区区晨夜叩人之门藉书以为学今侯以数十年之勤数万卷之多尽以见畀虽侯之盛意岂非天邪如怠忽自弃以多书而不能如无书之初心业不能勤而卒无有成则非负侯是负天也复何以立於世哉故书侯聚书起楼及畀经为学之义以为记以明侯之德且以自警庶几终不负侯云楼成於丙申之秋经之处侯之门则癸卯之冬文成之日则甲辰之春也三月二十日门下士陵川郝经谨记

赵简子庙记

满城故隶易州金源氏以保州为燕都畿内节镇升为顺天军故复为顺天属邑县北有古城故县也城之东闉独高其上有庙庙有像其下大聚落曰城东居民以庙为简子庙亦不知简子为何神岁时祈赛雩告雨泽昭灵响荅以古庙圮侈易而新之请某辨其故而掲神之名按易州古燕南之境也古保州赵之北境也当七国时赵为长城以限燕在易水之南今自遂城安肃亘出雄鄚之间长城犹呀侈緜络而满城在西山之阿长城之内则为赵地无疑而简子则晋赵鞅也保州西北十里许曰亷梁有赵将亷颇庙去满城三十里而近俱为赵臣庙于赵边为有徵矣然而贤若文子雄若武灵王而不祀千六七百年独简子世祀于赵人何哉盖赵鞅首并邯郸逐范中行氏遂成三晋则开国之主也故赵人特祀于边以旌其功居民因之遂为世祀至宋有国赵之自出而宣祖则保州人其上世陵寝皆在州城之东其族绪则布于涿易之间及与契丹疆白沟而保州宿重兵杨延朗诸将控扼西山而满城为襟喉且鷄距一亩二泉泛为溏泺以限突骑又为宋之重边要害简子之庙必崇为明祀载祀典矣故至于今而不废也夫用物精多则?魄强积千年之诚敬于其故土则其神必灵宜乎呵禁一方沛泽而御厉况其常为霸国之政以为诸侯盟主长吴伐齐诛君侧之恶乎其世祀也宜哉居民父老请书之壁以告後之人使知神之为晋大夫赵简子也故书年月日陵川郝经记

醉经记

谲诬诡幻邪辟醉乎异端而不自知者也快残贼忍杀戮醉夫凶冥而不自知者也役趋走饰壬佞醉夫势利而不自知者也汨声色溺朝市醉乎物欲而不自知者也噫人知夫酒之醉人也又恶知其醉於此者哉盖义理之不明性之不率而沦於嗜慾有所不知也人以血气而生岂无嗜慾特所嗜者之有差耳是以蔽于是而不知也欲知嗜慾之差免夫四者之患必先明义理以率性欲明义理以率性莫先乎经经也者圣人之所尽心醇乎义理而为言者也知义理之所醇嗜而醉之夫岂有差哉人受天地之中得至善之性其心之所同然者义理也苟蔽於物而惑於私则性之善者心之所同者皆亡也圣人先得人心之所同乃立教以修道布之方策使人人得以自新其哀我人也亦至矣则人可以自暴自弃乎必当明圣人之经以践其迹以求其心由仁义中正之道极纯粹至善之理则知吾性之尽焉者止夫是理是理之尽焉者止夫是经恶得而不嗜哉亦犹嗜酒者之得酒也是以寤夜而思之笃信而守之造次而行之卒以脱嗜慾之私造正大高明之域见於用者则可致於民而格於天徵於色者则已晬於面而盎於背川鱼云鸟纯纯其天而浩浩其渊有不知其然而然者则又似夫嗜酒者之醉也虽然嗜酒而醉者愈醉而愈迷嗜经而醉者愈醉而愈明与其醉酒而迷曷若醉经而明也然醉酒而迷者犹愈夫醉嗜慾之差者也嗜酒而醉夕醉而旦则醒矣醉夫嗜慾之差者虽老死而不能止又将害天下与来世也呜呼自伏牺而下道在圣人自孔子而下道在六经今之人既不得圣人而亲炙之幸得遗经於千载之後力求而深索巳之本然之质至善之性犹惧其亡也又可陷於异端而恣於凶冥溺於势利而惑於物欲乎故取文中子心若醉六经之言作醉经记庶使自暴自弃者闻吾风声收其放心全其良心亦有志乎尧舜其君民也乙巳秋八月记

邻野堂记

野之处有二焉有穷於野而道於心者有野於名而市於心者何以言之讨幽而山阻深而泉翦茨而峤以林缭垣而阿与磐而笑傲焉偃息焉郁焉嬉焉而饮食焉进而获覆行而获尼抱道怀材而不遇藴德匵奇而肥遯者如是而可也是穷於野而道於心矣故诗曰潜虽伏矣亦孔之昭又曰生刍一束其人如玉无业以滋於身无德以光于行无材以用于世而据名山挟大川擅高腴之地鬼蜮其志而麋鹿其形徜徉磐薄以异於时以高於天下以动於王公大人由是而言得非为野於名而市於心者乎安在其为野处也故传曰素隐行怪後世有述焉吾弗为之矣余常以是自讼处野之道乙巳秋鲁伯自燕来以孝纯张君之书示余云近卜居于故宫基构一室迥絶尘閧粪甓而开途剗草而植卉虽在燕城实有野处之趣故名其室曰邻野言非野而邻於野也吾子其志之余嘉其既不在野亦不在市既得其道而又得其趣也故附自讼之说以为记又为歌曰堂乎堂乎古则朝而今则野是孰为之必有致之者有顒张君器则青云籍荃而佩兰诗秋而酒春彼人翕翕兮朝埃而暮尘此堂寂兮而与野邻又胡为乎生麟而死麕冬十有一月陵川郝经记

种德园记

伊人之生耨地耕天何种之多也而小焉者不能以之大恶焉者不能以之善偏污弊窒者而不能以之备种乎此而遗乎彼种乎彼而遗乎此种焉者而不种不种焉者而种是以扰扰纷纷皆有所种而不知所以种也堂堂天地命吾民以懿德含弘光大无所不在有公明纯爱之仁有制宰施为之义有别嫌疑辨上下之礼有照耀昭晰之智实而守之之信如是之大而如是之善也固宜於闇而屋漏之中显而庙堂之上纷拂焉而沦溃之日烜赫焉而权势之时倾焉掲焉而颠沛流离之际虽一言一动一政一事皆灌溉封植而有以种之全天之所畀不芟刈藴崇忽而自暴也故或以之圣或以之贤或以之有国或以之有天下而昧者惑者则不知也方种卉木以取材种货宝以取赢种黍稷以取食而不知有大者焉种掊克以取利种机穽以取获种阿谀謟伪以取容奸宄回邪以取位甚焉者种嗜欲以丧身种骄淫以丧家种侈肆以丧国种崩析以丧天下而不知有善焉者俾固有之德湮没茫昧漠乎葬于九泉泯焉而不间也噫小而恶者已甚矣或者又翘私智尚德之名而无其实诡言饰行幸获而侥利坐而尧都起而舜俞居之似忠信行之似亷洁惟人是悦而惟获是务不能种之而反害焉其愈於小而恶者乎赵氏燕膴仕之家也汲古先生置园别第缭园而卉木发辟馆而泉石列不务嬉游而不啬宴乐有意乎推本之而种夫德也故名之曰种德将由名以致实张本乎是园必推而放之四海而凖而後已搢绅先生皆有诗文以诵之丁未夏敬君鼎臣自燕致命于仆以为记仆亦冀夫种德之庆繁衍之盛集乎赵氏之门而有以徵之为天下倡使天下之人皆有以知夫种德之目故蔓衍而为是言夏至日陵川郝经谨记

临漪亭记

鷄水控常山而东穴保而入激为流疏为渠潴为陂浸而为溪析而为塘台楼亭观雄列杰峙者岿如也别流泝布由千户乔侯之第园而出出而东则亭亭则侯之别第也面水者三右池而左洄屋重而庑列鳞渌漪然牓曰临漪茂树葱郁异卉芬蒨庚伏冠衣清风戞然迥不知暑澄澜荡漾帘户疏越鱼泳而鸟翔城市嚣嚣而得三湘七泽之乐可谓胜地矣岁丁未六月朔侯之仲子德玉者请余为记余曰火云燎天山灰海沸而是亭之上觞豆济济李沉瓜浮琴间而奕危曳絺麾麈隐语谈笑粲然而四列也乐乎哉有敌日横槊被甲而趋者矣有负耒耜庤钱鎛挥汗而喘者矣翠波漪风緑隂鏁日蔗浆沉水玉榼金甖枕压缃文侍儿发扇乐乎哉有负戴永途肩高足裂蚊蚋嘬肌者矣有穷阎局脊槁肠而枯腹者矣如是而可乐哉盖乐乎此不忘乎彼乐乎身不忘乎人政成而讼理事治而日暇燕兄弟以笃亲亲交朋友以讲道业亲贤下士以崇德誉已乐矣思吾民有未乐者已安矣思吾民有未安者其不负于此亭矣不然则其有负於此亭矣侯既没诸子堂堂皆有超卓之望特立之姿盛大之业将张本于是亭故不辞而为之记

含元殿瓦砚记

器有定名有定象而亦有定用鼐鼎不可以济弥舟楫不可以代烹矢欲伤而函欲完定故也云汉先生至自晋箧古砚以视形圆而理密气阜而色莹黝而光郁而扬金声而玉德云腴凝如月魄黯如星芒突如露泣濡如非端非歙含元之废瓦也废瓦而为砚夫岂定哉瓦之为名则定名也偃而枵洼而隆则定象也鳞夏屋甃凌雨兜风胄露烜日溶月庇覆其人则定用也栋折榱崩物化人去墁坼而坏与朽秽污冗俱则定理也而友文章朋典籍役玄頴巍乎几案间岂陶氏之所期与居人之所望哉盖质坚而工朴虽废而不废其用有不可量者金锡之固其理熯火之炼其精日月之益其坚雨露之养其润愈远而愈固如隂监之液如玉肥之秘泓湛真致而造夫神焉昔为之瓦今为之砚昔暴露而今藉袭之昔尘埋而砾并今麟获而凤见则似夫器化烬南山之松瘸孤竹之管尽天下之变而终身墨墨焉则又似夫尚玄也将淋漓元气含弘四海寓先生之天趣亘千古而不灭岂瓦之为用而已哉苟麤弊苦窳缺裂浸漏而反害于室瓦之为用而不足其能用於後乎呜呼器形而下者一定而必坏质坚而工朴则犹若是矧人之官天地府万物一受其成而无坏哉苟坚其质全其朴如金锡之链而精如日月之并行而不息也不折于逆蹂于乱历夷险迭患难而不挫处富贵享荣映而不侈其得志其反古又非瓦之为砚区区於文字之间而已也如残其质散其朴饰壬佞而衒巧伪以徇于时以毒于世又岂瓦之得比哉姑书之以志夫观砚之所激云丁未冬十月陵川郝经谨记

庸斋记

昔者圣人之言道也曰中而已兼体用贯本末一理气而为言也後世圣人之言道也而益之以庸庸也者平常之用也岂中之未尽而复益之以庸乎不然也後世圣人之意谓天下无无用之道亦无非常之用盖道以用而见用以常而久所以穷天地亘万世翕辟而不尼荡错而不穷化化生生而不已非虚怪惚恍诞异之所能也故观覆载之常而不辍也则知天地之用与天地之道矣观飞走动植之不易屈信消长之不忒夀焉而恤荣焉而悴而各得其常也则知万物之用与万物之道矣观父子之亲君臣之义夫妇之别长幼之序立身行已之方处物治人之道亦各有其常也则知人之用与人之道矣至於日月之照临寒暑之往来昼夜之明晦水流而山峙风挠而雨润亦各有其用而有其常也则亦各知其所以为道矣一物一道也故道外无物一道一用也则用外无道一日之常也亦千万世之常也千万世之常亦一日之常也故常外无用呜呼兹其所以为道而庸之所以为平常之用後世圣人必益之於中也欤惟此义不明故有非常道之说有反经合道之说有异端之说道之所以不行也玉田杨君春卿庸名其斋可谓知所务矣其欲庸於心庸於言庸於行不然岂庸於名而已乎必不翘翘以嗜异不嗫嗫以徇俗不伥伥以惑衆不为太高不为太卑不务诞幻以遗实不索隐行怪以惊世不朝行而夕变俛顺而仰违一謦咳亦庸也一举武亦庸也一怒一恚一喜一怖亦庸也如是则一於庸而可以参天地赞化育不负於此斋矣中庸之德三代之末民巳鲜久矧今丧乱百折之余凋弊之俗狃於外利欲之诱驱於内喜怒变於须臾而爱憎移於顾指非卓然特立独行不倚之士其孰能与於此君今如是其有所望矣戊申春三月十五日陵川郝经记

皇极道院记

具乎形器之间者莫大乎天地莫衆乎万物莫灵乎人浑沦龎错并行而不悖岂偶然也各有其极为之主而制之者如户之有枢如衣之有纽如符节之有左契如薪槱之有要开阖变化根柢徧布无不在焉夫运日月而不息播四时而不忒生长收藏而不坠主而制之者天极也载泰华振河海殖庶类登百谷主而制之者地极也眇天地为一物贯万物为一理面目恍惚之象脗合支离之数主而制之者太极也辅相太极之体裁成太极之用奉天极而不违因地极而不逆五行五事俾之叙八政五纪俾之修敷五福而去六极置吾民于逸乐跻吾民於仁夀洋洋乎发育万物主而制之者皇极也故天地万物非太极不立太极非皇极不行由道以入形器则太极为至由形器以复道则皇极为至焉生人之初皇极建而格之天再格之地又再格而得伏牺八卦以之画又再格而得禹九畴以之叙殷周之际又再格而易洪范之书成是以万世之极立而不朽也其法在乎书其理则根於人心之固有至于今而不少变也顾建而用之者何如耳赵君才卿以隐德见徵以隆儒兴学进言以事亲奉身求退朝廷推重赐号虚白处士名所居曰皇极道院呜呼皇极之不建也久矣天地失其位万物失其所生人之被害也甚矣今以是而名其居其必有其实乎必将推心之极以为身之极推身之极以为居之极推居于乡推乡于国推国于天下使天地得其位万物得其所皇极之道建于世如是而後巳国家之无党无偏王道平平兆端於兹乎庚戌秋请余为记处士之事业筑院之始末皇极之藴奥有遗山之铭在故不书姑赘数语为之推本以为天下建极者之倡云八月日陵川郝经记

休复亭记

孟子谓人皆可以为尧舜其言斩絶高壮似大而夸其意则恳切哀矜甚易而明也夫人之性无不善而万物之理无不备并天地而为三贯太极而为一初无圣人贤人下愚之间也唯其气禀之差嗜欲之诱或存或放或昧或复等而下之则有焉尔故性焉安焉不思不勉不待复而自全者则圣修焉习焉反躬克巳而能复者则贤自暴自弃荡焉忽焉不能复者则下愚也所以有尧舜有顔曾有桀跖天渊之悬隔陵谷之高下邈乎其不相及也虽然苟能复之循序以进不为威惕不为利疚省察收敛自下愚而可以至於贤自贤而可以至於圣远者可迩而下者可高也唯其弗为是以卒为下愚而不能圣也夫道复而已矣动极则静静极则动动静相根卒归于静而道不穷焉理之复也一隂一阳为寒为暑寒暑相推无过不及卒归于中而岁成焉气之复也荣茂壮穉老瘁衰死骨肉隂于土魂气登于天卒复于本万物生生而变化无穷焉形之复也故其始也理入于气气入于形而其终也形复于气气复于理天地万物如环之无端惟人亦然生而静性之本也动而常静性之复也其动之几心之体也动而不括心之复也与物相接情之用也应而不流情之复也故其始也性入于心心入于情而其终也情复于心心复于性宰制万事收藏万变亦如环之无端圣人谓生生之谓易而於复之一画曰见天地之心其语顔氏子也则谓一日克已复礼天下归仁易也心也合而言之复也其义广矣大矣之人也可自暴自弃忽而不复而使天下被其不仁矣乎尝观夫易乾坤二卦自诚明谓之性圣之事也不假修为而自复者也复无妄二卦自明诚谓之教圣之学贤者之事也修为而後能复者也不能复性当事於教欲事於教必假修为修身复之本也身修则性复虽不至於圣亦可至於贤而不为下愚也虽不能超轶至於尧舜顔曾亦不至陷入於桀跖也是至易而至明也世莫有为之举而行之者当复而不复可以为尧舜而不为悲夫贾君仲明先正左丞襄献公之孙也今参行台幕以仁存心介然有守声闻四驰蔼如也癸丑春作亭于新居乃取复之六二休复名亭将於退食之暇思所以复者休复者复之休美者也欲尽复之休美夫岂易矣乎必好善而恶恶如恶恶臭如好好色诚而不妄则恶去而善复矣以仁易暴煦枯为荣以天地生物为心以坤藏震生为法诚而不妄则杀去而仁行矣遏人欲之私存天理之公铲窒塞而造於高明廓疏通而无使闇蔽诚而不妄则可弭乱而致治矣亲君子远小人则小往大来斥柔佞信鲠直则嘉猷日至刚不屈于物自强而不息则巳可克而礼可复矣今既名之正特立独行用力之秋也一日休复之功成充实光辉仰视俯察无所愧怍不负於此亭矣经虽愚尚能为君赋之

恒斋记

道有常体亦有常用体常则久而不变用常则虽变而久是以振万古而无弊也夫道常而已矣天地万物皆一受其常而不变高者覆厚者载溶者流结者峙甲者拆而蕃钩者达而茂爪利者搏齿壮者啮翼劲者飞足轻者躩有定理而有定气有定形而有定用虽更相错蹂而互为磨荡生荣死悴弱毙强食总总林林变动纷拂而各复其常常故久久故变而不变故天地虽崩震而未尝崩震也日月虽亏食而未尝亏食也山川虽骞涌而未尝骞涌也草木鸟兽虽萎殈而未尝萎殈也风虽振而不终朝雨虽凌而不终日虽有於变卒不能变虽失其常卒复於常愈变而愈不变愈异而愈常所以振万古而无弊也之人也备常理以成性萃常气以成形官天地府万物可变而失常乎有父子之亲虽变而不可废有上下之分虽变而不可踰有夫妇之别虽变而不可紊有交际之信虽变而不可弃有守身之节虽变而不可失有处物之义与待物之敬虽变而不可悖颠沛造次之际分崩离析之时宠辱交乱之会正斯人用力之地也故浚井焚廪至於纳大麓总百揆受尧之天下变而不变所以为舜囚夏台征葛伯至于战鸣条而有天下变而不变所以为汤拘羑里胜崇侯至於三分天下有其二变而不变所以为文王被流言诛管蔡至於制礼作乐朝诸侯於明堂变而不变所以为周公去鲁奔卫削迹于宋畏于匡饿於陈蔡至於诛卯堕都修经垂世变而不变所以为孔子彼虽大变而吾有常者存彼虽急遽横逆如决如骤荡忽而至吾有久者存挺挺而不挠自强而不息所以振万古而无弊也呜呼叔世而下世道交丧孰知夫此哉任私而好异既不知夫常又不知夫变一虑未巳万虑愤兴一欲未厌衆欲蝟起喜怒变於须臾而爱憎移於顾指与接为构日以心鬬抢壤突荡为鬼为蜮变诈百出诡谲万状曾草木鸟兽之不若乱日益起天下日益病卒至於血肉讧溃而莫之止极也悲夫昔者圣人惧天下後世之如是也於是命雷风之象曰恒恒者常久之义也天下之变而不可测者莫如雷风也刚柔皆应相与而得常者亦莫如雷风也变而不测乃道之用应而得常乃道之体圣经具载体用备存道妙昭着天地鬼神隂布明列不可诬也何斯人之不恒如是之极也哉盖圣人没而天下无恒教异端起而天下无恒理王迹熄而天下无恒政风俗坏而天下无恒心井田废而天下无恒产典籍灭而天下无恒法庠序毁而天下无恒学四民易而天下无恒业斯人之不恒如是之极也亦宜哉癸丑夏经入于燕激水王君良臣一见如故交轩豁开朗内外粹白自其总角已卓荦超轶登神童第再举进士连与春官荐书方耸壑昂霄而汴已亡栖迟偃蹇静以观化名其斋曰恒孔子曰善人吾不得而见之矣得见有恒者斯可矣当周之世已云如是矧其下乎今君掲以为名其欲使天下恒心恒德复上世之治与道之常乎世人方务於彼而君乃务於此是可尚已於是蔓衍其说而为之记

万竹堂记

长清杜氏世艺竹子孙因材而笃焉踣者植栽者培槁者沃远以益茂初金盛时有堂曰万竹蔽冒庭庑冠于汶篁当世硕士咏歌之富殆与竹等城复于隍俱用芜灭善甫先生其仍孙也河南亡走于故居泪堂而悲焉曰时不与道命不与志此君又可无嗣乎乃刋落尘蔓听万物之春一宅而寓於竹粪甓铲秽身自爬栉揠穉抉根蘙青祝翠绾蛰元气若保赤子蘖与志信萌与诚达鲸牙犊角隂磔潜露戢戢岿岿奋絶地络掀掲鳌甲神毛鬼须唐突振迅茁不可遏春雷一击惊风一吹而已数百竿矣岁一再期而复其初又再期而荣轶其初矣乃构乃堂乃塈乃茨述先志也其风停雨霁乾坤清夷视其初植也色既苍然而节则高矣嶷嶷挺挺迈伦盖世扫烟霞於八表之外栖飞鸾而食雏凤有不与衆竹等者则其王父之起家浚源张本高厥閈闳虽巳仙去遗烈犹在也其中植也萧然森然枝叶疏布璆琳葱错緑玉肥莹剑拔戟列凛不可犯端慤真固不跛不挠而锵然有声斐然有文猗猗箦箦郁乎高而沛乎下拱於前而控於後翕焉相扶晔焉相辉则其先子之贲宗承家立庭垂训指视此君而勿令翦拜者犹在也昔也枯荄腐跋破节蠧叶没于棘荆惨无生意蛇腹马耳削裂残缺泪之而弗斑倚之而弗?也今也烟梢彗云露叶滴月如玄如仍比次相望荟乎林而黝乎藂也则先生中兴此君复万竹之竟土而益拓大之者在焉乐哉先生诗秋酒春太古一天也偃息其下静以观化万古一朝也不溺于世不滓于湼夷清惠和千古一符也夫达者必有所寓也我寓形于天地天地寓理于我我复寓心于物故康之锻伯伦之酒奇章公之石今杜氏之竹委其天趣惟适而已迹虽不同千古一寓也呜呼彼弊焉於世不能寓物及役于物汨声色溺朝市饰壬佞分趋走胁肩謟笑以役为乐者其视此则寞乎声而澹乎味天渊海山未必不以为迂而诮之也安得君家穆如清风埽是而为之廓清也哉岁甲寅春经客于杞而先生至自汴为沧浪之歌歌万竹以见示故引而伸之为之记杜氏子孙後来继今登斯堂视斯竹诵斯文其敬而植之勿替

时中斋记

王子惇甫既考室名之时中经之入燕而请曰室虽鄙而名之大君其辞而训诸经曰之名也天之所以为天圣之所以为圣万世之所以悠久万物之所以生生而不已焉者在可谓大也而经也何敢言也虽然闻之师曰古之人几杖盘盂鼎锺敦鬲无不铭以戒居室之於彛器不既大矣乎敢援铭戒与善祷之例申而为之辞夫天地一时也邃古一中也圣人继天立极建极垂世亦无外於此焉者一二奇耦数之明乎此也动静消长理之明乎此也隂阳寒暑气之明乎此也穉壮衰槁形之明乎此也死生存亡变之明乎此也唯得乎此所以造物者振古而无弊也之人也数理气变无不具性情形体无不备天地万物之美奄而有焉无甚异而不可行者无太远而难行者惟其学问之不力穷理之不尽故智不足知有其时而弗见所以不能中也血气胜而欲肆中无主而揺其天其仁不足以守虽见其时而物有以移之所以不能中也信道不笃而刓其刚始勇而终懦勇则或过而懦则不及执则固而迟则挠是以时不能应而中不能处天地之美不能具万物交错於前而莫适所定伥伥如偶人至其极则戕天地而祸万物其流殃遗毒惨於後世有不可胜言者而实则甚易行也苟理明义精而智足以知天宇泰定而仁足以守制宰万物而勇足以行事至而吾有以处物交而吾有以应可以进则进可以退则退可以久则久可以速则速可以语则语可以默则默轻重并立而中持衡取与相夺而中见义变动相杂而中有定大变大故而吾裕如也细节末故而吾肃如也始有意焉而终则忘焉无往而非时无处而非中也何难之有故尧之授舜曰允执厥中而初不言时孟轲述仲尼曰孔子圣之时者也而复不言中盖中则时矣而时则中矣随时处中而道尽矣故子思子居其间合而言之曰君子而时中呜呼上下数千载历数圣贤互为发挥默执左契立教之意其深矣乎今既掲而名之矣其必有以充之吾子其识焉乙卯春二月日陵川郝经记

陵川集卷二十五








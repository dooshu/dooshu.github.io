○責成宣大山遼四鎮邊臣修築墩堡疏 【 四鎮修堡】

照得京師地方。以薊鎮昌平遼東為左輔以宣府大同山西為右輔。制馭夷虜之方。薊鎮昌平自為一局主於修墻設險。而戰寓於其中。見今總督劉燾公同鎮廵等官加意舉行、無容別議、宣府大同山西遼東同為一局。修墻設險僅可阻遏零騎。虜若拆墻突入。地敝兵寡。勢難自禦。在沿邊則當整飭烽墩以明耳目。在近邊則當修築墩堡以便收保。所謂堅壁清野。必須壁既稱堅。然後野可望清。近日山西兩次之警。可以為鑒。即今春和土融。呈乞通行四鎮一體查處以消虜患等因、案呈到部、看得宣大山遼四鎮墩堡。或原設而年久傾頹。或新設而被虜攻毀。或散居原未設堡。或仰衞聊為小寨。或藏之窯洞。或伏之窨窖。官府全不經心。小民多属無力。橫被搶殺。甘心坐視臣慱昔廵撫甘肅、創為墩院之制。中為一墩。四面築一小城。今中原村落禦寇亦宜倣此極寬不過十丈。費少易成。地狹易守。虜嘗擁眾數萬。突入凉州。一無所掠。卓有明騐。所據該司具呈前因甚於地方有益、相應依擬題請、合候命下、移咨總督宣大尚書江東、廵撫山西侍郎萬恭、宣府都御史李秋、大同都御史張邦彥、遼東都御史劉應節、各將沿邊火墩、并近邊軍民墩堡、分委守廵兵備司道、并文武官員、速行估勘、原有損壞者。因而修理。原未設立者。從而添築。如堡大人少。則止據堡之一二角墩。軍民有力。則令其自築。軍民十分無力。即將合用銀兩。逐一估計明白。具奏前來。以憑處發。大抵此舉。全是廵撫之責。果能處置得宜。在官使無虛費。在民使免騷擾。在虜使無侵軼。方稱　聖皇委任責成至意。文書到日。通限半月以裏每衛每所每州每縣各另畫一水墨小圖。并委過官員職名。廵撫衙門徑自咨部查考。一面移咨都察院轉行各該廵按御史候工完之日。親詣查勘。如果足堪保障。即將總督鎮廵等官具奏獎賞。若以虛文塞責。全無成效。一體指名參奏。


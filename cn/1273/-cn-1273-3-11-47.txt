重过感旧园　园在小东门线香街，赴盛芰舲君之约也。二首


水木清华负郭园，三年客梦此重温。眼中故物诗留壁，身后浮文酒满尊。

宿草青山名士泪，落花黄土美人魂。池台无恙仍今日，已似闻琴对雍门。

萧疏树石与摩挲，荔子初丹载酒过。地下英灵应有语，座中耆旧已无多。

浮萍大海重相见，是日遇台中友人黎君。折戟沉沙冷自磨。我感兴亡过存没，

东风回首万重波。






纳南郊所加恩命乞回授亲舅状

右臣辄披肺腑上干君亲盖缘危迫之诚难避诛夷之典臣有亲舅张仅年四十岁是臣母亲弟外祖顷在江左尝事伪邦宰邑字人周旋数任颇着循良之政见誉当时誓敦清白之规以遗後嗣凡得俸入尽买图书并无田园可庇亲族下臣才踰於期岁臣舅巳叹於流离微臣自忝官荣臣舅遂相依倚均衣共食历岁踰年虽逢下武之期且乏专门之艺昭代无从而进取流光渐叹於蹉跎前年因祝寿之休辰适推恩於近列臣曾陈章奏仰扣高明虽迫切於私心方厘革於外姓去岁严禋云毕庆泽遂行臣亦首露血诚上尘天听庶於臣舅获被鸿私二年并竭於丹衷一命未谐於始愿窃以人伦情义唯外族而最优母党姻亲於舅氏而为重况臣爰当稚齿臣母巳是寡居抚养之仁劬劳备至顾外门之衰谢且臣舅之覊孤痛伤之怀晨昏在念臣是敢更冒万死再凟九重欲乞纳臣昨者南郊所加朝散大夫及爵邑户封与臣舅换一卑秩冀沾宠渥用慰慈顔伏望皇帝陛下念臣幸以惷愚特蒙甄奬获预代言之任别无出位之思盖迫庭闱之情须犯冕旒之听兼臣有三人亲弟并巳长成凡再遇於覃恩未敢干於当宁实缘臣舅单孑无依敢冀俯察由衷特回殊造许令臣陈纳所加恩命回示臣舅一卑品末僚自叶流根傥荷涵濡之泽摩顶至踵誓坚报効之诚


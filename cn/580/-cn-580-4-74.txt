列传第七十四 杨大渊〔文安〕　刘整〔垓〕　夏贵　吕文焕〔师夔〕　范文虎　管如德　王积翁〔都中〕　朱焕〔霁〕　陈奕〔岩〕　蒲寿庚　马成龙　周全


杨大渊，成州天水人，与兄大全、弟大楫皆仕宋，大渊总兵守阆州。宪宗伐宋，围阆州大获城，遣宋降臣王仲入招大渊，大渊杀之。帝怒，督诸军力攻，大渊惧，遂以城降。帝欲诛之，汪田哥谏，获免，命招降蓬、广安诸州，进攻钓鱼山。擢大楫为管军总管，从诸王攻礼义城。宪宗九年，拜大渊侍郎、都行省，悉以阃外之任委之。

世祖中统元年，诏谕大渊曰：“尚厉忠贞之节，共成康乂之功。”大渊既拜命，即遣兵进攻礼义城，掠其馈运，获总管黄文才、路钤高坦之以归。二年秋，与宋将鲜恭战，获其统制白继源。行省以大渊功言于朝，诏给虎符一、金符五、银符五十七，令论功行赏，以名闻。三年春，世祖命大渊出开、达，与宋兵战于平田，复战于巴渠，擒其知军范燮、统制魏兴等。

先是，大渊建言，谓取江南必先取蜀，取蜀必先据夔州。乃遣其侄文安攻宋巴渠，至万安寨，守将卢埴降。复使文安相夔、达要冲，城蟠龙山。山四面岩阻，可以进攻退守，城未毕，宋夔州路提刑郑子发曰：“蟠龙，夔之咽喉，此必争之地也。”遂悉众来攻。大渊闻有宋兵，即遣侄安抚使文仲赴援，宋兵宵遁，追败之。秋七月，诏以金符十、银符十九赐其麾下将士，别给海青符二，俾事亟则驰奏。又赏合州之功，赐白金五十两。冬，大渊入觐，拜东川都元帅，与征南都元帅钦察同署事。大渊还，复城虎啸山，以逼宋大良城，不逾时而就。四年，宋贾似道遣杨琳赍空名告身及蜡书、金币，诱大渊南归，文安擒之以闻，诏诛琳。五月，世祖以大渊及张大悦复神山功，赐蒙古、汉军钞百锭。

至元元年，大渊进花罗、红边绢各百五十段，诏曰：“所贡币帛，已见忠勤。卿守边陲，宜加优恤，今后以此自给，俟有诏乃进。”冬十月，大渊谍知宋总统祁昌由间道运粮入得汉城，乃率军掩袭，擒昌等于椒坪，俘获辎重以数千计。明日，宋都统张思广引兵来援，复大破之，擒其将盛总管。二年，大渊以疾卒。八年，追封阆中郡公，谥肃翼。

子文粲，袭阆蓬广安顺庆夔府等路都元帅。兄子文安。

文安，字泰叔。父大全，仕宋守叙州，大兵入蜀，大全战没，宋赠眉州防御使，谥愍忠，官其长子文仲。文安方二岁，母刘氏鞠之，依叔父大渊于阆州，大渊降，授文仲安抚使。

中统元年，擢文安监军。攻礼义城，夺其粮船，绕出通川，获宋将黄文才、高坦之。二年，复出通川，与宋将鲜恭大战，擒统制白继源。三年，出开、达，擒知军范燮、统制魏兴等，授文安开达忠万梁山等处招讨使。遂筑蟠龙城，以据夔、达要路，宋兵来争，文安击败之。四年，佩银符，擢千户，监军如故。进筑虎啸城。

至元元年，宋都统张喜引兵攻蟠龙，败之，喜潜师宵遁，出得汉城，文安又追击败之。复筑方斗城，为蟠龙声援，令裨将高先守之。宋兵攻潼川，行省命文安赴援，败宋师于射洪之纳坝。宋都统祁昌以重兵运粮饷得汉，大渊命文安邀之，昌立栅椒原以守，连战三日，获昌，俘守将向良家属，以招良，良以城降。二年，改授金符，仍前职。还攻宋开、达等州，擒其统制张刚。八月，宋兵由开州运粮，文安率奇兵邀击之，获总管方富等。行省上其功，擢夔东路征行元帅，命以前后所俘入见，赐黄金、鞍马有差。还攻宋金州断虎隘，杀其将梁富，擒路钤赵贵等。

三年春，率千户李吉等略开州，与宋将硬弓张大战，获统制陈德等。冬，总帅汪惟正遣裨将李木波等，由间道袭开州，文安遣千户王福引兵助之，福先登，宋将庞彦海投崖死，擒副将刘安仁，留兵戍其地。宋诸路兵来援，围城三匝，又筑垒于城外，文安密遣人入城，谕以坚守。四年春，文安率兵断宋人粮道，飞矢中文安面，拔矢力战，大破之，杀其将张德等。已而，文安以创甚回蟠龙，宋兵遂陷开州。

五年，文仲卒，诏文安就佩金虎符，充阆州夔东路安抚使军民元帅，仍相副都元帅府事。阆州户口凋耗，文安教以耕桑，鳏寡不能自存，愿相配偶者，并为一户充役，民始复业。七年，从严忠范攻重庆，大战于龙坎，败宋兵。攻铧铁寨，擒其将袁宜、何世贤等。捷闻，诏赐白金、宝钞、币帛有差。冬，文粲入见，帝谕之曰：“汝兄弟宣力边陲，朕所知也。”进文安阶明威将军。八年秋，文安会东川统军匣剌攻达州，三战三捷，帝深加奖谕，进昭勇大将军、东川路征南招讨使，复赐金银、宝钞、鞍马、弓矢、币帛。

九年秋，筑金汤城，积屯田之粟，以逼宋龙爪城。知宋兵必至，遣韩福出通川以牵制之，与宋兵遇于锉耳山，败之。宋兵输粮达州，邀击于卢滩峡，擒统制孙聪、张顺等。宋兵复由罗顶山输粮开、达，文安伏兵截之，擒裨将吴金等，覆其粮船。秋，宋都统阎国宝、监军张应庚运粮于达州，文安复邀之于泻油坡，夺其粮。宋开州守将鲜汝忠邀文安归路，与战败之，获总辖秦兴祖、谭友孙。

十一年秋，与蒙古汉军万户怯必烈等，攻宋夔东，拔高阳、夔、巫等寨，擒守将严贵、窦世忠、赵兴，因跨江为桥，以断宋兵往来之路。时宋以鲜汝忠、赵章镇开、达二州，而汝忠家属尚留开州。文安曰：“达未易攻，若先拔开州，俘其家属，以招汝忠，则达不烦兵而下矣。”乃遣蔡邦光率千户呼延顺等，攻开州，盛兵驻蟠龙，以为声援。十二年正月，诸军夜衔枚薄开州城下，遣死士先登，斩关以入，及城中人知，则我军已立旗帜于城上。守将韩明父子犹率所部巷战，力屈就擒。文安迁汝忠家属于蟠龙，遣部将王师能往达州招之曰：“降则家属得全，不降则阖城涂炭，汝宜早为计。”汝忠遂降。赵章子桂楫守师姑城，招之亦降。独龙爪城守将谢益不降，攻之，擒统制王庆，益弃城走。于是由山等处八城，皆望风归附。凯还，献捷京师，加文安骠骑卫上将军，兼宣抚使，赐钞一千锭；文粲加镇国上将军。文安寻遣其兄子应之，往招都胜、茂竹、广福三城，蒲济川降。进攻梁山，守将袁世安皆降之。秋七月，兵至乐胜城，宋将随方备御，围城四十日，竟不降。文安乃移兵攻万州之牛头城，迁其民，进围万州，守将上官夔固守，文安解围去。冬，进攻白帝城，以师老乃还。

十三年，进金吾卫上将军，赐玉带一。夏，朝廷遣安西王相李德辉经画东川课程，袁世安遣使约降，文安以白德辉，德辉大喜，即遣文安招之，世安遂纳款。秋七月，进军攻万州，遣经历徐政谕守将上官夔降，夔不从，逾月，攻拔外城，宋将张起岩来救，遣镇抚彭福寿迎击，败之，万州夺气。文安复传王令旨，谕夔降，终不屈。文安遣勇士梯城入，夔巷战而死。万州既定，遣使招铁檠、三宝两城守将杨宜、黎拱辰降，分兵略施州，擒统制薛忠。会大雪，遣蔡邦光夜攻之，遂拔施州。

十四年夏，进兵攻咸淳府，守将镇抚使马堃，文安乡里也，谕之降，不从。冬十一月，堃力屈就擒。十五年，进兵攻绍庆府，破之，获其守将鲜龙。东川已定，独夔帅张起岩婴城固守，文安遣元帅王师能招之，起岩亦以城降。夏，入觐，文安以所得城邑绘图献之，帝劳之曰：“汝攻城略地之功，何若是多也！”擢四川南道宣慰使，解白貂裘赐之。十七年，遣裨将王介谕降散毛诸洞蛮，以散毛酋入觐，因奏曰：“元帅蔡邦光，昔征散毛洞战殁，可念也。”帝曰：“散毛既降而杀之，何以怀远。”乃擢邦光子为管军总管，佩虎符，赐散毛酋金银符各一，遥授文安参知政事，行四川南道宣慰使。

十九年春，入觐，擢龙虎卫上将军、中书左丞，行江西省事。二十年，改授荆南道宣慰使，卒。

子良之，袭佩虎符、昭勇大将军、管军万户，历湖南宣慰副使、岳州路总管，卒。

刘整，字武仲，先世京兆樊川人，徙邓州穰县。整沉毅有智谋，善骑射。金乱入宋，隶制置使赵方麾下，方临卒谓其子葵曰：“整才气，汝辈不能用，宜杀之，勿留为异日患。”葵不听。整从孟珙攻金信阳州，为前锋，夜率壮士十二人渡堑登城，袭擒金将还报。珙大惊，以为唐李存孝率十八骑拔洛阳，今整取信阳，所将更少，乃书其旗曰赛存孝。累迁潼川十五军州安抚使，知泸州军州事。

整以北人捍西边有功，江南诸将皆出其下，吕文德忌之，所画策辄摈沮，有功辄掩而不白，知俞兴与整有隙，使制置四川以图整。兴以军事召整，不行，诬构之，整遣使诉于临安，不得上达。及向士壁、曹世雄见杀，整益危不自保，乃谋款附。

中统二年夏，整籍十五军州户三十万来降，世祖授整夔府行省，兼安抚使，赐金虎符，仍赐金银符以给其将校有功者。俞兴攻泸州，整出珍宝分士卒，激使战，败之。复遣使以宋所赐金字牙符及佩印入献，请益屯兵，厚储积，为图宋计。三年，入朝，授行中书省于成都、潼川两路，赐银万两，分给军士，仍兼都元帅。同列嫉整功，谋陷之，整惧，请分帅潼川。七月，改潼川路都元帅。四年五月，宋安抚高建、温和进逼成都，整援之，宋兵闻赛存孝至，遁去。攻潼川，又与整遇于锦江，败走。

至元三年六月，迁昭武大将军、南京路宣抚使。四年十一月，入朝，建言：“宋主暗臣悖，立国一隅，今天启混一之机。臣愿效犬马劳，先攻襄阳，撤其捍蔽。”廷议沮之。整又曰：“自古帝王非四海一家，不为正统。圣朝有天下十七八，何置一隅不问，而自弃正统邪！”世祖曰：“朕意决矣。”五年七月，迁镇国上将军、都元帅。九月，偕都元帅阿暐督诸军围襄阳，城鹿门堡及白河口，为攻取计，率兵五万钞略沿江诸郡。六年六月，擒都统唐永坚。七年三月，筑实心台于汉水中流，上置弩炮，下为石囤五，以扼敌船。且与阿暐计曰：“我精兵突骑，所当者破，惟水战不如宋耳。夺彼所长，造战舰习水军，则事济矣。”乘驿以闻，报可。既还，造船五千艘，日练水军，虽雨不能出，亦画地为船习之，得战士七万。八月，复筑长围，以遏外援。

八年五月，宋将范文虎遣都统张顺、张贵驾轮船馈襄阳衣甲，邀击，斩顺，独贵得入城。九月，迁河南省参知政事。九年正月，加诸翼汉军都元帅。襄阳帅吕文焕登城，整跃马前曰：“君昧于天命，害及生灵，岂仁者之事！又龌龊不能战，取羞于勇者，请与君决胜负。”文焕不答，伏弩中整臂。三月，破樊城外郭，斩首二千级，擒裨将十六人。谍知文焕将遣张贵出城求援，乃分部战舰，缚草如牛，傍汉水两岸遍置之，众莫测所用。九月，贵果夜出，乘轮船顺流下走，军士觇知之，两岸爇草牛如昼，整与阿暐麾战舰，转战五十里，擒贵于柜门关，余众尽杀之。

十一月，诏统水军四万户。宋荆湖制置李廷芝，以金印牙符授整汉军都元帅、卢龙军节度使，封燕郡王，为书，使永宁僧持送，期以间整。永宁令得之，驿闻于朝，敕张易、姚枢杂问，适整至自军中，言：“宋怒臣画策攻襄阳，故设此以杀臣，臣实不知。”诏令整复书谓：“整受命以来，惟知督厉戎兵，举垂亡孤城。宋若果以生灵为念，当重遣信使，请命朝廷。顾为此小数，何益于事！”时围襄阳已五年，整计襄、樊唇齿，宜先攻樊城。樊城人树栅于城外，斩木列置江中，贯以铁索。整言于丞相伯颜，令善泅者断木沉索，督战舰趋城下，以回回炮击之，焚其栅。十年正月，樊城破。遣唐永坚入襄阳，谕吕文焕，乃以城降。上功，赐整田宅、金币、良马。

整入朝奏曰：“襄阳下，则临安摇动矣。若将所练水军，乘胜长驱，长江必非宋所有。”遂改行淮西枢密院事，屯正阳。十一年，迁骠骑卫上将军、行中书左丞。宋夏贵悉水军来攻，破之于大夫洲。十二年正月，诏整将所部出淮南，整锐欲渡江，行省止之，不果行。丞相伯颜入鄂，捷至，整失声曰：“首帅止我，使我成功后人。善作者不必善成，果然！”是夕，愤惋而卒，年六十三。赠龙虎卫上将军、中书右丞，谥武敏。

四子：垣，尝从父战，败昝万寿于通泉；埏，管军万户；均，榷茶提举；垓，最知名。

垓，字仲宽。中统三年，移新附民匠于成都，以垓领其众，时垓年十三岁。至元三年，从整入朝，授管军万户，佩金虎符。四年，城眉、简二州，从围嘉定，攻破五获、石城、白马、资江等城寨。六年，从败宋师于龙坝。九年，入直东宫宿卫。十年，从围樊城。四月，御史言垓与阿里海涯子忽失海牙，素不知兵，帝命以万户还成都。十一年六月，败宋师于嘉定城外，收抚嘉定等路，拓地一千五百余里。以降将及蛮酋入觐，进拜都元帅。

宋亡，蜀地未尽平，枢密院奏泸州整旧治，请使垓以都元帅领之。十四年，克泸州之珍珠堡，降其守将。十六年，入朝，拜同知四川北道宣慰司事。二十年，移四川南道。二十一年，邱德祖絺等谋作乱，垓擒斩之。二十三年，入朝，诏问宋降将，垓即奏：“先臣在襄阳，以吕文焕来归，今为右丞；在泸州，以管如德来归，今为左丞。臣在西川，以昝万寿来归，今亦为右丞。”帝即擢垓左丞，为参知政事吐鲁华所格而止。垓又奏：“江南平，臣不敢自言先臣功，惟上念之。”帝曰：“朕未尝忘尔父也。”授垓镇国上将军、陕西四川等处行省参知政事。旋改四川等处行省佥事，又改行尚书省事。二十九年，拜辅国上将军、四川行省参知政事。未几，谢病归。

大德八年，起为奉国上将军、四川行省参知政事、八番顺元等处宣慰使都元帅，佩金虎符。蛮酋南列等纳款，赐弓矢、衣甲。至大三年，移镇广东。奏言：“军士不习水土，宜移中原，屯戍于内地。”从之。皇庆二年，卒，年六十四。垓廉于财，卒之日，仅存中统钞四百贯云。

夏贵，字用和，安丰人。生有异禀，暮夜能见射箭落处，人称为夏夜眼。少年以罪刺双旗面上，又称夏旗儿。以勇敢见知于吕文德，从赵范入洛阳，擢为裨将。蒙古兵围安丰，贵援之，筑寨于瓦步，遍树五色旗，间道率所部趋安丰。敌撤围城兵攻瓦步寨，竟得空城。比还，安丰则贵已登陴，遂解围去。嘉熙三年，寿春告急，食且尽，贵与文德定计，夜率援兵直抵城下，弃其所赍米于道。明日，敌兵见道上弃米，骇曰：“米入城中多矣！”皆有去志。贵又令舟师囊砖石，相系掷于浮桥上，桥沉，舟师鱼贯而上，卒全寿春。淳祐六年，葵命贵援高邮。贵以兵百人赴之，夜伏敌寨外，以觜笛为号，伏兵闻笛而起，入寨中获牛马器械无算。

宝祐五年，贾似道欲城荆山，问形势于贵，贵曰：“荆山与涂山夹束淮流，如人之喉咽，一有梗，则安丰、寿春断，淮西必危。”似道然之，命贵董城工，擢吉州刺史、知怀远军。六年，兼河南招抚使。寻封寿春郡开国伯，食邑七百户。开庆元年，命贵至怀远，措置战守。贵固守百余日，会濠州援兵至，围始解。召诣行在，赐金带一、银五百两。

景定元年，兀良合台自黄州新生洲济师北归，贵进兵湋源，获战船三百余艘；又战于黄石港，获马三百余匹。遂复寿昌军，进至黄州团峰，去白鹿矶二十余里。时毡帐布南北两岸，贵以舟师阵白鹿矶浮桥下，登北岸陆战，夺还所俘老弱三千余人。或谮贵不战于南岸，贵贻书贾似道曰：“敌辎重尽在北岸，攻其所必救，以速其走耳。不出三日，江面可以肃清。”于是夜率诸军，攻断浮桥，杀殿卒七百余人。明日，江南无一骑，遂以大捷闻。论功，除其子松环卫官，赐金带。寻除贵知淮安州，兼京东招抚使。李璮南侵，贵败之，璮仅以身免。二年，克复涟水军及东海军海州，赐官会百万贯、金带一，又赐溧阳田三千亩。贵建第溧阳，得金龟，宋理宗书锦龟堂赐之。

四年，除四川安抚制置使，兼知重庆府。是年，偕张珏攻虎啸山，败绩于鹅湖。咸淳元年，贵潜师溯资江而上，出刘整不意，斩馘数千人，整败归。三年，克复广安军。除宁武军节度使，加食邑五百户，实封二百户。四年，召赴行在，除沿江制置副使、知黄州。五年，除权荆湖安抚制置大使、湖广总领，四川策应大使、知鄂州。六年，乞回黄州；七年，乞致仕，俱不允。九年，除淮西安抚制置大使，兼知黄州。十二月，阿暐攻阳罗堡，贵率兵援之，闻阿暐渡江大惊，引麾下三百艘遁还，事具《阿暐传》。

德祐元年，贾似道督师次于芜湖，贵引兵会之，出一编书示似道曰：“宋历止三百三十年。”似道俯首而已。二月，似道以精兵七万人属步军指挥使孙虎臣，次池州之丁家洲，贵以战舰二千五百亘江中，似道为殿。贵既失利于鄂，恐似道成功，无斗志。步军前锋将姜才方接战，众讙曰：“步师遁！”贵不战而走，以扁舟掠似道船，呼曰：“彼众我寡，势不可支。”似道遽鸣钲收军，宋师大溃。似道召贵计事，贵曰：“诸军胆落，吾何以战。”乃奔庐州。阿暐乘胜东下，沿江州军相继降。贵阴纵北人岳全还，致款附意，以书抵伯颜曰：“愿勿费兵力攻边城，行都若下，边城焉往！”伯颜遣贵婿胡应雷与贵约。是时宋征贵为枢密副使，入卫，贵不应命。

至元十三年二月，贵举淮西三府六州三十六县以降。贵家僮洪福，从贵积劳为镇巢军统制，贵降招福，不从。使其从子往，福斩之。贵至城下，好语绐福，请单骑入城，福信之，开门，伏兵起，执福父子，贵莅杀之，福大骂，数贵不忠而死。四月，觐世祖于上都，令其孙贻孙权安抚事，贵条上安民十事，赐金织衣、玉带、靴帽、鞍马，授开府仪同三司、参知政事、行中书省事。十五年，擢左丞。十六年十月卒，年八十三。

子富，宋左领卫大将军、知昭信军，先贵卒；松，宋和州观察使，战殁，宋赠保康军节度使，谥壮肃；柏，嘉议大夫、岳州路总管。

吕文焕，安丰人。兄文德微时，鬻薪于市，宋淮西帅赵葵见其遗履长尺有咫，异之，招致麾下，累功授京湖安抚制置使。时刘整献计谓：“宋人所恃，惟文德在鄂州，然可以利诱。”乃遗以玉带，求置榷场于樊城外，文德许之。既而言场货每为盗所掠，愿筑土墙护之，遂筑垒，置堡江心，起万人台，立撒星桥，以遏宋南北之援，时出兵哨掠襄樊城外。文德始悟为整所卖，疽发背死。

文焕仕宋知襄阳府，兼京西安抚副使。时阿暐攻襄阳，文焕拒守久之。至元六年，命史天泽督兵围襄阳，文焕遣使馈以盐茗。十年正月，阿里海牙等拔樊城，世祖降诏谕文焕曰：“尔等拒守孤城，于今五年，宣力尔主，固其宜也。然势穷援绝，如数万生灵何？若能纳款，悉赦勿治，且加迁擢。”既而阿里海牙身至城下，谓曰：“君以孤军城守者数年，今飞鸟路绝，主上深嘉汝忠。若降，则尊官厚禄可得，必不负汝。”文焕疑未决，又折箭与之誓。文焕感泣，遂纳管钥，与其子来降。四月，从阿里海涯入朝，即为帝画攻鄂策，且请身为前锋，授昭勇大将军、侍卫亲军都指挥使、襄阳大都督。

十一年二月，拜参知政事，行省荆湖。命文焕率其麾下临城，以善遇降将意，招谕未下州郡。十月，文焕引兵攻破沙洋城，执守将王大用、总管王虎臣，杀之。进逼新城，招都统边居谊，不从，伏弩中其右臂，马仆，几被获，众挟以出。文焕怒，麾兵拔其城，居谊赴火死。由是江陵诸州皆下。文焕谓权守张晏然等曰：“汝国所恃者江淮耳，今大军飞渡如履平地，不降何待？”晏然与都统程鹏飞皆以州军降。时沿江诸将多吕氏旧部，争望风款附。十二年正月，引兵至江州，从弟文福方为湖南五郡镇抚使，宋主促其将兵入卫，文福至饶州杀使者，入江州迎降。宋谢后遣使谕文焕，请息兵修好，不听。十月，伯颜分兵东下，以文焕为向导，趋常州。宋遣兵部侍郎吕师孟，来军中议和。师孟，文德子也，阴请文焕赞成和议，亦不省。十二月，平江府官属迎降于常州，文焕先往受其降。

十三年，伯颜兵至皋亭山，宋主奉表称臣，伯颜遣文焕入临安，阅视城堑，且赍黄榜安谕中外军民，并入慰谢后。文焕因使人上谢表而出，有曰：“兹衔北命来抗南师，视以犬马报以寇仇，非曰子弟攻其父母，不得已也，尚何言哉！”伯颜拘文天祥于军中，天祥让伯颜失信，文焕从旁解喻，天祥并斥其合族为逆，文焕甚惭。

十四年，以文焕为中书左丞，仍宣慰江东。十五年三月，诏文焕遣官招宋生、熟券军，堪用者，月给衣粮；不堪者，屯田近地。江东道按察使阿八赤，从文焕求金银及第宅、奴婢，不与，遂奏文焕私匿兵仗，帝命行台御史大夫相威按之，阿八赤坐免官。二十三年，文焕以江淮行省右丞请老，许之，仍任其子为宣慰使。后卒于家。

文德子师夔，宋提举江州兴国军。沿江制置使陈奕既降，以兵攻蕲州，师夔与知江州钱真孙，遣人如蕲请降。伯颜入江州，师夔设宴庾公楼，选宋宗室二女盛饰以进，伯颜怒曰：“吾奉天子命，帅师问罪于宋，岂以女色移吾志乎！”斥遣之。都元帅宋都攻抚州，命师夔以金符遗守将密佑，诱之降，佑不受，死之。师夔与谢枋得友善，至是以兵徇江西，下安仁，时枋得守信州，攻之。枋得走建阳，师夔镂榜捕之，执其妻子，下于狱。

及宋主昰在广州，师夔复与阿里海牙、塔出等，率兵逾梅岭袭攻之，遂以参知政事留镇广州。瑞州张公明诉师夔谋不轨，塔出恐师夔惊疑，乃斩公明，而后闻诏弗问。十五年，宋制置使张镇孙起兵复广州，师夔执之，及其妻子械送京师，镇孙自经死。十七年，以广州民不聊生，召师夔赴阙诘责之，廷辩无证验，仍还任。二十二年六月，乞假省母江州。未几，卒。

范文虎，吕文德婿也，佚其籍贯。宋咸淳中，迁殿前副指挥使。阿暐攻襄樊，宋以文虎统禁军来援，遂蓄异志，军中为乐，日与妓妾击鞠宴饮，不进攻。比战，又不力，兵屡败，所丧舟械甚多。及襄樊陷，给事中陈宜中请诛文虎，贾似道庇之，止降一官，仍知安庆府。

至元十二年正月，伯颜分兵至江州，文虎遣人以酒馔迎犒，且请伯颜速来。伯颜使阿暐以舟师先至安庆，文虎以城降，伯颜承制遥授两浙大都督，命招谕寿州诸镇。复同失里伯、史枢率襄阳熟券军降安丰、寿州、五河等处军民，与吕文焕、陈奕攻下沿江州郡。宋谢后诏谕文虎三人，使通和议，文虎等不报，乃籍三人家，妻孥多遇害。十月，命董文炳将左军，由江入海，以文虎为乡导，取道趋澉浦、华亭。

十三年正月，伯颜分兵围安吉，文虎致书知州赵良湻，诱之降，良湻斩其使而自经。及兵逼临安，宋驸马都尉杨镇奉益、广二王，渡江如婺州，文虎率劲兵五千追之，不及，执镇而还。伯颜以临安为两浙大都督府，命文虎同忙古歹入治事。宋宗室赵孟棻谋起兵越州，事泄被执至临安，文虎斩之。七月，与吕师夔并参知政事。

十五年二月，与夏贵、陈岩并进中书左丞。诏谕行省，东南岛屿诸番国，有慕义者，可因番舶布德意，使其来朝。文虎遣周福等，偕日本僧赍诏往谕诸国，降海贼贺文达，以所得银三千两献之，帝即以银赐文虎，并赐金纹绫及西锦衣诸物。文虎荐可为守令者三十人，帝曰：“今后所荐，朕自裁择。”皆不听。

十七年五月，召入朝，命招集避罪附宋蒙古、回鹘等军，并将兵十万，同右丞相阿剌罕征日本。十八年正月，文虎再赴阙，请给马二千及回鹘匠人，帝曰：“战船安用此。”亦不与。八月，军至平壶岛，遇飓风坏舟，文虎被溺，漂流一昼夜，幸附败板得生。遂择坚舰乘之，弃士卒于五龙山下，尽为日本所歼，逃归者仅三人。初议班师，张禧曰：“士卒溺死过半，其脱死者，皆壮士也。曷若乘其无回顾心，因粮于敌，以图进取。”文虎不从，曰：“还朝问罪，我自当之。”及归，文虎奏遇风坏舟，将士沉溺，世祖不之罪也。

二十四年，诸王乃颜反，帝亲征，命文虎将卫军五百镇平滦，为策应，文虎言：“豪、懿、东京诸地，人心未安，宜立行省抚治之。”诏立辽阳行省。二十六年，漳州贼陈机察等降，行省请斩之，文虎曰：“罪固当斩，然杀降何以示信？宜并遣赴阙。”行省从其言。盖其意独加厚于降人云。寻卒。

管如德，黄州黄陂人。父景模，为宋安抚使，守蕲州。伯颜兵至，景模举众降，授淮西宣抚使，以老不任事。时如德为江州都统制，遣书招之，亦以城降。先是，如德尝被俘，思其父，与同辈七人间道南驰，为逻者所获，械送郡。如德伺逻者怠，即破械走达父所。景模喜曰：“真吾子也。”至是入见，世祖笑曰：“是能孝于父者。”一日，授以强弓二，如德以左手兼握，右手悉引满之，帝曰：“得无伤汝臂乎？后毋复然。”尝从猎过大沟，马不能越，如德即解衣浮渡，帝壮之，由是称为拔都。

帝问：“朕何以得天下？宋何以亡？”对曰：“陛下以福德胜。襄樊，宋咽喉也，咽喉破塞，不亡何待！”帝曰：“善。”授湖北招讨使，总管本部军马。阿暐以如德为前锋，攻扬州，招降镇江、绍兴诸郡。初，世祖以宝刀赐如德，及与宋战，刀刃尽缺。宋平，入觐，如德以刀上曰：“陛下向所赐刀，历斫宋军，刃缺如是。”帝嘉其诚朴，迁浙西宣慰使。入奏事，帝问曰：“江南之民得无有贰志乎？”对曰：“往旱涝相仍，民不聊生，或萌他念。今屡年丰稔，民沐圣恩多矣，安敢贰。”帝悦，授福建宣慰使。

二十一年，拜泉州行省参知政事。累迁江西左丞。初，广东贼钟明亮率众二万来降，宣慰使月的迷失请以明亮为循州知州，帝不允，明亮复叛，命如德统四省兵讨之。诸将欲直捣其巢，如德曰：“今田野之民疲于转输，介胄之士病于暴露，重困斯民而自为功，吾不为也。”遣使谕以祸福，明亮复诣赣州降。诏缚至大都，如德留之不遣，明亮再反，朝廷责以玩寇，如德惶惧，卒于军。赠平昌郡公，谥武襄。

王积翁，字良臣，福建福宁人。以叔父参知政事伯大荫，补承务郎，调监察严州都酒务，累辟浙西安抚司干办公事。奉朝命谳六县狱，夜至余杭，阅囚一百七十，当坐者仅数人，余皆释之平反，他县疑狱，亦多所全活。差知富阳县，治办为诸县最。秩满，除两浙转运司主管文字，奏请宽版曹催科之限，东南各路便之。六迁至知徽州，兼都督兵马府参议官，加兵部侍郎。德祐初，除天下兵马都元帅、益王府司马，辞不就。改知南剑州，兼福建招捕使，进兵部尚书。是时，宋使积翁备御上三州，以黄恮为招捕副使，兼知漳州，备御下三州。大兵破邵武，积翁弃南剑州走福安，密书纳款。及大兵至，迎降，以积翁知建宁府。

至元十四年，大军引还，留潜说友为福州宣慰使，积翁为宣慰副使。淮兵戍福州者，以李雄统之，未几，雄杀说友以应张世杰，积翁绐雄，诛之，擢宣抚使、福州路总管，兼府尹、提刑按察使。淮兵又谋杀积翁，事觉，皆为积翁所杀。已而，刘深奏积翁尝通书于世杰，积翁上言：“若不暂从，恐为生灵害。”帝原其罪不问。

十五年，入觐，帝使中书左丞张文谦询以日本事，积翁画招徕之策，甚称帝意，授刑部尚书、福建道宣慰使，佩金虎符。入辞，赐宴便殿，使中书左丞吕文焕为积翁起舞。十六年，复入觐，迁兵部尚书。十九年，拜江西行省参知政事，丞相安童留不遣。积翁建议开新河，以通漕运，从之，使阿八赤等董其役。新河水浅，候潮为出入，船多损坏，民苦之。既而忙古歹言海运之船悉至，役始罢。

二十一年，积翁久留京师，不见用，自诡能宣谕日本，奏言：“日本难以力服，可以计取。诚令臣备一介之使，以招徕之，事成，不至劳师伤财，事不成，亦无损于国威。”帝乃以积翁为国信使，赐玉环、连绦纳瑟瑟袍、帽靴、马鞍各一。又以日本俗尚佛，命普陀僧如智副之。积翁过温州，强取县民任甲船中，途又以事鞭甲。将至对马岛，甲饮从者酒，尽醉，遂杀积翁，掠其资遁去。事闻，诏廪其家，追谥积翁敬愍侯。皇庆初，赠荣禄大夫、平章政事、上柱国，追封闽国公，改谥忠愍。子都中。

史臣曰：孔子有言：“行己有耻，使于四方，不辱君命。”盖其事有相为表里者，王积翁諓々小人，冒利亡耻，世祖用之，负乘致寇，卒殒其躯。就使积翁不死，亦必启衅纳侮，辱命而返。世祖以范文虎为将，王积翁为使，其不得志于日本，不亦宜乎！

都中，字元俞。生三岁，以恩授从仕郎、南剑路顺昌尹。七岁，从其母叶氏诣阙下，世祖闵之，给驿券南还，赐平江田八千亩、宅一区。未几，特授都中平江路总管府治中。都中年甫十七，僚吏易视之，既遇事剖析，动中肯綮，始不敢欺。秩满，除浙东道宣慰副使。金华有杀人者，吏受赇，以为病死。都中命属吏覆按，得其情，狱具，置受赇吏于法。迁荆湖北道宣慰副使。武宗诏更钞法，行铜钱，以都中有干略，除江淮泉货监。凡天下为监者六，惟江淮所铸独精。

改郴州路总管。民俗喜争斗，都中为立学校，制笾豆簠簋，使其民识礼乐，延宿儒教之，俗为一变。茶陵州富民谭甲死，妻诬赘婿匿其财，狱数年不决，宣抚移其狱，诿之都中，按问得实，州长吏以下计赃至十一万五千余缗，民以为神明。

迁饶州路总管。年饥，米价翔踊，都中以官仓米定价为三等，言于行省，请粜以下等饶州价，民乃得食，未报。又于下等价减十之二，使民就籴，行省怒其专擅，都中曰：“饶去杭几二千里，比议定往还，非半月不可。人七日不食则死，安能忍死以待乎！”行省闻之，乃罢。岁贡金，而金户贫富不同，都中考得其实，更定之。包银之法，户不过二两，而州县征之加十倍，都中责之，一以诏书从事。以内忧去，郡民为立生祠。

服阕，除两浙都转运盐使，未上，擢海北海南道肃政廉访使。中书省臣奏国计莫重于盐筴，又如前除盐亭造户，三年一比附推排，世祖旧制也。任事者恐敛怨，久不举行。都中曰：“为吏皆避嫌怨，何以集事！”遂请于行省，遍历三十四场，验其物力高下，以损益之，役既平而课亦足，公私便之。迁福建闽海道肃政廉访使，俄迁福建道宣慰使都元帅，又改浙东道宣慰使都元帅。天历初，徙广东道，三易镇，皆佩元降金虎符。

惠宗时，朝廷以两淮盐法久坏，命都中以行户部尚书兼两淮都转运盐使。寻拜河南行省参知政事，中道疾作南归，诏即其家拜江南行省参知政事。至正元年，卒，赠昭文馆大学士，谥清献。

朱焕，泰安新泰人，宋淮安州安抚使，与李庭芝共守扬州，庭芝走泰州，焕以扬州城降，授淮东大都督。累迁福建道宣慰使，卒。

子霁，字景周。初袭父官，为淮东大都督，后改都督府为总管府，以霁为扬州路总管兼府尹，佩金虎符。治尚简静，民安之。或告嘉定富民王甲谋为不轨，行省议调兵捕之，霁曰：“此奸人利王氏财耳。”从其言，民将重足而立，命县令察其虚实，遂正诬者罪。大军征爪哇，省檄扬州转饷十万石，霁曰：“郡人朱清、张瑄岁漕海运米，请使清等输之，充常赋之数。”行省韪之。

二十三年，改吉州路总管。郡有稼轩书院，为宋名臣辛弃疾故第，国初戍兵夺而居之，霁归其地，列于学宫。后以病归。二十五年，起为平江路总管。元贞三年，迁台州路。又转信州路、衢州路，阶嘉议大夫。延祐三年，迁徽州路。七年，卒。信州岁贡金币，皆为吏胥所蚀，霁亲为监视，其弊始除。徽州岁贡纸数百万，皆赋于民，一郡受其扰累，霁按户籍请赋田多者，并除其租，民便之。

子德懋，溧阳州判官；德润，江淮营田提举。

陈奕，归德永城人。初，谄事贾似道之玉工陈振民为兄，以求进，自小官躐贵显，为沿江制置使，兼知黄州。程鹏飞既降，以兵攻黄州，奕遣人请降于寿昌军，且求名爵，伯颜曰：“汝但率众来归，何虑名爵。”许以沿江大都督，奕遂以城降。

其子岩，知安东州，奕遣人至涟州，出家书示之，岩亦降，世祖授岩淮东宣抚使。十二年五月，奕卒，岩乞解官终制，不许。十三年七月，宋姜才帅步骑来攻湾头堡，岩大破之，获米五千余石，加参知政事，行省淮东。二十二年，进征东行省左丞，同征日本。二十四年五月，江淮平章政事沙不丁议裁南人官吏，帝曰：“除陈岩、吕师夔、范文虎诸人，余从卿议。”其见信任如此。

蒲寿庚，本西域人，与兄寿{山成}以互市至泉州。宋咸淳末，御海寇有功，寿庚授闽广招抚使，以全军来降。宋幼主过泉州，众欲应之，寿庚闭门不纳。及张世杰回军攻城，宋宗室在城内者，又谋应世杰，寿庚置酒延其人，议城守事，酒半尽杀之。世杰攻城三阅月，不下，遂解去。世祖嘉其功，进昭勇大将军、兵马招讨使。十四年，拜江西行省参知政事。子孙并为显仕。

马成龙，成都广都人，宋濠州团练使。大军至临安，宋谢太后诏内外悉罢兵内附，成龙奉常德府版籍以降。召见，赐金符，授昭勇大将军、昭州安抚使。徇湖南、江西、广东西诸路，皆下之，迁昭毅大将军、招讨使。寻拜辅国上将军、海北海南道宣慰使。大军征交趾，公私烦费，成龙主馈运，事办而民不扰。又出新意，造大舰数十，名曰海哨马，师赖以济。卒，年六十六。

子兴祖，明威将军、镇巢万户，战殁；寿祖，临川县尹；复祖，袭万户。

周全，光州人，宋广南西路马步军副总管，降于伯颜，遥授衡州知州。入觐，赐金符，遥授泉州知州，兼千户。从宋都平江西；又从大军攻韶州，杀安抚使熊飞，广东平，全功居多。十四年，从攻静江，宋将李梦龙迎降，授全管军总管。十五年，讨平赣州崖石山贼寨。十七年，进广威将军、管军副万户，镇守龙兴。二十年，以疾去官。大德九年，卒，赠怀远大将军、万户，追封汝南郡侯。子祖瑞袭职。




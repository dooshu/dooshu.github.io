75　朋及鵬皆古文鳳字　鳥有鳳魚有鯤　逍遥遊言鯤鵬


説文：「朋」及「鵬」皆古文「鳳」字。宋玉曰：「鳥有鳳而魚有鯤。」莊子音義崔譔云：「鵬，音鳳。」

【全云】詳見爾雅翼。

【元圻案】陸氏釋文序録曰：「崔譔莊子注十卷二十七篇。清河人，晉議郎。」又莊子逍遥遊釋文曰：「鵬，步登反。徐音朋。郭甫登反。崔音鳳，云『鵬』即古『鳳』字，非來儀之鳳也。説文云：『朋』及『鵬』皆古文『鳳』字也。『朋鳥象形，鳳飛，群鳥從以萬數，故以鵬爲朋黨字。』字林云：『鵬，朋黨也〔一〕。古以爲鳳字。』」〇宋玉曰「鳥有鳳而魚有鯤」，即莊子逍遥遊所説之鵬、鯤也。莊子作「鵬」，而宋玉作「鳳」，引之以證「鵬」之即「鳳」字。

〔一〕「也」，原作「字」，據四庫本經典釋文卷二六莊子音義上改。






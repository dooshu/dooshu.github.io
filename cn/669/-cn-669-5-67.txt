67　鄭玄誤讀盧維爲雷雍


「兖州，其浸盧、維。」閻按：「周禮作『廬』，此從漢地理志。」〇案：逸周書、石經亦作「盧」。注云：「當作雷、雍〔一〕，字誤也。」顔師古漢書地理志注曰：「盧水在濟北盧縣。」説文水部濰字：「濰水出瑯邪箕屋山，東入海，徐州浸。」夏書：「濰、淄其道。」鄭讀非也。

【集證】按今山東濟南府長清縣西有廢盧縣，盧水所出也。維水出今山東沂州府莒州西北九十里箕屋山，即濰山也。東流逕諸城縣，西折而北，至萊州府昌邑縣東北五十里入海。

【元圻案】康成以禹貢無「廬維」，故引禹貢「雷夏既澤，雍、沮會同」，以證「廬維」爲字之誤。〇水經：「濰水出瑯邪箕縣濰山，又北過平昌縣東，又北過高密縣西，又北過淳于縣東，又東北過都昌縣東，又東北入于海。」注：「濰水導源濰山。許慎、吕忱云：『濰水出箕屋山。』淮南子曰：『濰水出覆舟山。』蓋廣異名也。」〇黄氏度五官説曰：「水經注：『盧水出密州諸城縣盧山，即久台水也。西北入濰。』杜佑通典：『盧水在濟陽盧縣，因水而名。』盧縣今屬東平府，非盧水所經，其説誤。」

〔一〕「作」，元刊本、清嘉慶本作「爲」。






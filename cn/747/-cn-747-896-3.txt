○庄周氏弟子

庄周氏以其术大於楚鲁之间，闻者皆乐以从之，而未有以尝之。一日，无将特举其族以学焉。及其门，而周戒之曰：“视物如伤者谓之仁，极时而行者谓之义，尊上爱下者谓之礼，识机知变者谓之智，风雨不渝者谓之信。苟去是五者，则吾之堂可跻，室可窥矣。”无将跪而受其教。一年二年而仁义丧，三年四年而礼智薄。五年六年而五常尽，七年其骨月虽土木之不如也。周曰：“吾术尽。”於是无将以化其族。其族聚而谋曰：“吾族儒也，鲁人以儒为宗。今周之教，舍五常以成其名，弃骨月而崇其术。苟吾复从之。殆绝人伦之法矣。”於是去无将而归鲁。鲁人闻者，亦得以寝其志。故周之著书摈斥儒学，而儒者亦不愿为其弟子焉。


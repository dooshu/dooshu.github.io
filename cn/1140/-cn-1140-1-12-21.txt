为邹流绮致金长真

扁舟迅发径抵锡山信宿邹园饮清泉数斗便洒然若有得所委序二首并已乘兴草就但恐不工耳行笥幷索广舆记不可得或有错误幸更正之梅邨先生绥寇纪闻一书邹流绮以故人子弟之义卖屋剞劂一以备放失旧闻一以表章前辈着述良为盛事但不合轻借当事姓氏参评致有此举盖惩前史之祸不得不申明立案非有深求於邹也闻其中絶无触犯惟凡例所列有大事记等语似多蛇足而实无此书也今拘系赴解举家号哭悉焚他书笥槖为空毘陵士大夫甚怜之邹既贫且老莫为手援万一决裂不特邹祸不测且恐波及梅邨先生梅邨往矣遗孤惴惴巢卵是惧夫束天下文士之手寒先辈地下之心或亦当事大贤所不忍为也惟臬宪崔公之贤者必不忍为此事惟公与崔公善也可进以此言公不为贾彪大难谁解哉前健老已力言再三今重之以书又申之以曹秋老伏惟留意转致之多方力为之解俾得释系而归其所全无算弟与邹不特无所私幷未识面所以云然者恃老公祖臭味之雅可布腹心也惟秘之不罪饶舌


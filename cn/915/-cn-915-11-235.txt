◎尔朱仲远

仲远，荣从弟。孝庄初为直寝、宁远将军步兵校尉，除平北将军、建兴太守，封顿丘县侯，加散骑常侍，及改郡立州，迁使持节、车骑将军、建州刺史，加侍中，进爵为公，寻改封清河郡，又加车骑大将军、左光禄大夫，转徐州刺史、兼尚书左仆射、三徐大行台、督三徐诸军事，普泰初加督二兖，进骠骑大将军、开府仪同三司、东道大都督、大行台，封彭城王，寻加大将军、兼尚书令、徐兖二州刺史，又加太宰，韩陵战败奔梁，死于江南。


不孝而吝

河南房芝田，为浙江仁和典史，东吴朱某时为布库大使，同官为婚，朱子房女遂缔姻焉。道光某年，房以监犯越狱镌职，郁郁以亡，身后萧然，妻子无以自存。时朱已引疾归里，居洞庭山，家饶裕，房之妻以贫困，携二子一女往投告急，并以力不能营婚嫁，送女于朱，听其及期配偶。

朱某之太翁悯之，嘱朱某取百金以赠，朱某克减其大半，以四十金使其子贻之。其子即房婿也，又克减二十，止与二十金。房夫人大失望，计资斧且不给，再嘱婿谋诸其父，父复以一券付之曰：“此扬州甘泉令某假吾三百金之券，可持往索之，即以助汝，资斧之外有余蓄矣。”

房妻不得已，取券而行，途中资竭，又以其幼子质于人，乃得至维扬。即命长子持券赴县，则县令并无负朱银之事，以为无赖谎诈，怒加诃斥，呼吏役将絷缚之。骇奔告母，方知其券伪也，念已无生路，即自经死。其长子痛母，又无计处此，因以刀割指血书冤状置于怀，亦自刎。

逆旅主人报县，甘泉令验尸，见血书大惊，始悉其受绐惨害之故。即携血书至署，命吏叙稿备案，将移咨长洲查办。吏方缮稿未竟，食顷，不见血书，疑他人取之，而查询并无见者，群相惊讶，亦遂置之。逾旬，传闻洞庭山朱宅一事，即于吏录血书之日，某时方饭，霹雳一声，掷血书于前。即捧跪庭中，雷榍钉其两额，其子趋出，又钉其足，并击死。盖瞬息间，神取血书越数百里而去，报应之速，不终日而千里应之，可畏哉！此道光二十七年四月事。













○扬州华林寺大悲禅师碑铭（并序）

有天地而万物生焉，形气推迁，行识相缘，一受其形，万化而未始有极。沙界尘劫，驱迷走妄，浩乎若汨诸巨海而无垠也，伥乎若囚诸暗室而无晓也。四蛇六贼攻其内，热焰ㄡ芽寓其质。而昧者举世，犹窃窃然以强力敏智，可大取所欲，攘螳臂而战蜗角。其不胜也，则忧悲恐惧，日以交驰，曾未知夫牵於名而溺於惑者。以形质之相，虽天地秋毫，细大殊耳，其有限一也，其必尽一也。以寿观天，虽万龄一瞬，修促异耳，其有限一也，其必尽亦一也。况大不及天地，而远不至万龄者，又恶足以拟议哉！此西方之圣人所以悬觉照於无极也。

自大迦叶亲承心印，二十九世传菩提达摩，始来中土，代袭为祖，派别为宗。故第六祖曹溪惠能，始与荆州神秀分南北之号。曹溪既没，其嗣法者神会、怀让又析为二宗。初师子比邱以遭罹大难，恐异端之学起，故传袈裟以为信，迨曹溪凡十世。而其间增上慢者，徇名迷实，至决性命以图之。故每授受之际，如避仇敌。及曹溪将老，神会曰：“衣所以传信也，信苟在法，衣何有焉？”他日请秘于师之塔庙，以熄心竞。传衣繇是遂绝。师嗣法於神会大师者也，上距大迦叶三十六代。皆以真空妙有，觉性佛心，默传密付，印可悬解。行之谓般若，到之谓涅。得之者变凡圣为反掌，失之者沦生死於浩劫。不以心得，不著佛求，知佛性之在我，亦无我而可证。洞然与空虚为体，无起无灭，包大千而不碍，穷万古而不老。而神通自在，显晦无迹，陶冶万有，未始生心，然後为得也。其教之大略如此。

师讳云坦，代宗皇帝赐号曰大悲。姓武氏，盖则天太後之族孙也。父宣，官至洛阳令。师生而神隽，七岁举童子及第。年二十，历太子通事舍人。逸群高步，脱落羁束。虽在轩冕之中，泊如也。及随父至洛阳，闻荷泽寺有神会大师，即决然蝉蜕万缘，誓究心法。父如其志不可夺，亦壮而许之。凡操服勤於师之门庭者八九年，而元关秘钥，罔不洞解。一旦密承嘱付，莫有知者。後十五日而荷泽被迁於弋阳，临行谓门人曰：“吾大法弗坠矣。遂东西南北，夫亦何恒。”时天宝十二载也。师既佩真诀，游无定所。以为非博通不足以圆证，故阅大藏於庐江浮查寺；非广问不足以具足，故参了义於上都忠禅师。繇是名称高远，天下瞻企。将东吾道，固请出关，天子降赐名之诏以显其德。时大历八年也。既周流江表四十馀载，或山而栖，或邑而游。镜悬於空，万象俱纳。蚩蚩横目，所至成市。痴爱贪欲，榛荒心路，以太无畏廓而辟之。元和三年，故丞相赵公之为扬州，始虚州之华林精舍以邀止焉。初师之东游也，以世道交丧，其日固久，将息言向晦，与物相遗。恍惚之间，若有以传灯之契来授者，且印指於头曰：“以是为信。”厥後每将演导，则指迹如丹。若乃制毒龙於金山，柔猛虎於定山，在江阴则神龟灵蛇之感现，在江都则山鬼城神之忄伏。皆显仁藏用，以示慈力。斯众目之所睹，故略不尽书。而或者以为怪迂之说，不可为训，是未闻菩萨大士游乎不思议，解脱者无心於物，而物自交应者乎？住华林九年，年一百有八，历僧夏八十有八，以元和十一年秋九月八日，返真於其寺。明年，建塔於州之西原。

门人遍於天下，荷其教者惟上都西明寺全证。证以自达摩以来，皆有论撰，而师之乐石未刻，谓余能尽知其道。宝历元年，驻锡於毗陵，持其教宗与师之行事，愿得文而建诸塔庙。余因采其昭昭可述者载於碑。时丞相太原公总戎淮南之三年也。其铭曰：

茫茫万有兮生死同缠，业风振海兮识浪滔天。觉者云谁兮有西方之大仙，慈悲广大兮妙力无边。八万度门兮异派同源，文字言说兮罔非蹄筌。惟心法皎皎兮如月斯悬，惟大迦叶兮首得而传。代代绳绳兮灯不绝然，迄於荷泽兮师又嗣焉。法存形谢兮诸祖其然，门人思慕兮塔彼西原，将祈不朽兮科可无言。








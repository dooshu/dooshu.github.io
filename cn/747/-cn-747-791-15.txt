○东林寺题名

大理少卿兼御史中丞赐紫金鱼袋韦宙，大中十二年，准诏岭南宣问。六月二十九日再过此。藏经旧日创置，随寺毁废。赖道深和尚藏诸石室，言上人、明上人以补其阙，获睹旧绩，触绪摧殒。施三百千，再建堂宇。时湖南、江西皆扰乱一辞京阙，三践危邦。到此数刻，与言、明话道，又乘轺北去。男泽侍行。

余今年七月，衔命按抚岭南。中旬之初，自番禺赴阙。闻洪兵大扰，乃直趋锺陵。既至，留一夕，察其阴谋，备知情状。明日渡章江，二十九日憩此。与言、明二上人谈元，兼访经藏遗址。晚晴西去，六十四日。余廉问江西，乃帅襄、鄂、许、蔡四军赴镇。十一月二十七日，兵次北田。余虽擐甲，戎事方殷，经过松门，迟迟不能去之以示暇，送驻前锋於岘，再与言公游。时明上人已物故。悲怆久，复跨马前去。因书行止，题於水堂壁。大中十二年十一月二十七日，江南西道都团练观察处置等使兼御史中丞韦宙题。

温


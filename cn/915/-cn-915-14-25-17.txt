◇让尚书令表

臣弱岁立朝，本无奇志，每谓任登常伯，足承基绪。值梁季不造，牧拙人间，东窜三江，南徂百越，不知秦汉，十有七年。心迹退黜，平生毕矣。但性疏懒，不屑死增，俯仰乖时，人物多忤，天飞践祚，任寄隆重。谬以商丘之木，遂比舟楫之材；燕岱之石，混同瑚琏之器。当由崇贤使举，早守名节。窃以天府文昌，万方之薮；天官冢宰，无所不统。礼革三独，事昭百揆，旷职云久，三十馀载，一旦开置，必资望实。岂期廷典私偏，滥庸菲薄。陛下听览馀辰，曲垂昭纳，遂斯反汗，高选具瞻，则敝盖敝帷，使臣暮齿，岁制月制，赊臣皓发，不以一怠。（《艺文类聚》四十八）


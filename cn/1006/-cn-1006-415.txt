张嵲　赠黄子真

江汉知名士，石城黄子真。

殷勤能过我，坎壈叹斯人。

此去仍为客，舟行任过春。

无资振游旧，怀抱不能伸。

张嵲

张嵲　赠黄子真

再来居槜李，又枉故人车。

故人固是客，我居岂吾庐。

共在天之涯，犹如水中凫。

细话汉傍事，想见江纡余。

死者不可作，生者多离居。

无轻今日别，与子皆白须。

临分尚何言，早寄江阴书。

张嵲

张嵲　赠黄子真

再作醉李客，四年两相从。

当时江头树，又暗行李中。

嗟君事业诚有余，十年客路常崎岖。

只应未识今杰士，怀刺度谒刘南徐。

张嵲


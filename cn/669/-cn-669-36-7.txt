清陳嵩慶序


據清嘉慶十六年刻萬希槐困學紀聞集證合注

深寧先生作玉海，又作困學紀聞。玉海意矜浩博，困學紀聞專取精粹。其自敘云「晚遇艱屯」，則是書成於玉海之後可知也。從説經至雜説凡二十卷，津逮後學，良非淺鮮。特宋時去唐未遠，故籍猶有存者。就其徵據，以按今之簡牘，每恨闕如，故讀是書者，其弊有二：其或妙析理致，輕忽事寔，本無深譏。粤鑒欲以空疎自文，但解彫籤。略觀大意，譬登山不辨蹊徑，沿波不討源流，固陋之譏，深可哀已。又或妄詡審諦，自逞私臆，博證廣考，輕下斷辭。既失總雜，復形差舛。謂蒜豉爲珍果，指鉛錫爲精金。流弊不還，寖成迷謬。二者相較，得失無分。

王氏是書，徵事稍隱，間有自注。國朝閻潛丘、何義門、全謝山、方樸山、程易田皆有校本，時下己意，以析疑指。閻、全、程三君，其才博而亮，其義閎而雅，取資鴻駿，獨秀曩哲。何、方二君，雖有援據，多説事情，或又輕作辨論，用相訾詬。蟲生於木，還食其木，是所短也。然質而不觕，文而有理，皆王氏之諍臣矣。黄岡萬君尉亭既鈔撮其全文，復廣援經傳，著明各條之下，名曰集證，遵鬯厥旨，勿取紛糅。昔范甯著穀梁集解，正義曰：「集解者，撰集諸子之言以爲解也。」今之所取義實同之。往見嘉定錢詹事大昕亦有是書校本，每下一籤，宣古義，蓋與閻、全、程諸子所見互相發明，收而輯之，是所望於雅才好博之君子。

嘉慶十二年丁卯秋季，廣東督學使者錢唐陳嵩慶撰。






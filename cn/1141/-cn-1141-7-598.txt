广陵醉后赠陈曼仙同年（陈旧官蜀，自免归。）

拂衣不采商山芝，草堂不羡浣花溪。
暖老争看人似玉，把诗自劝醉如泥。
开轩种竹江云入，素瓷酌酒嘉宾集。
洞箫铁笛相和鸣，玉柱檀槽杂歌泣。
芙蓉含雾暗氤氲，婀娜吴姬娇出群。
轻讴缓唱四坐静，不动朱唇声遏云。
十年契阔今良会，宦游忽叙巴西事。
羌村蛮洞畏豺狼，哀角腥风动天地。
万里生还信偶然，衔杯且称平生意。
主人潇洒良得计，有客风尘早憔悴。
柴桑夙昔无宦情，东山偶起怜苍生。
昔何勇健今何老，归卧双溪弄月明。



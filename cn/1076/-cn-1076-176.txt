卷一百七十六

钦定四库全书

历代名臣奏议卷一百七十六

明　杨士奇等　撰

去邪

宋英宗即位初殿中侍御史司马光论程戡劄子曰臣伏覩制书宣徽南院使鄜延路经略安抚使程戡加安武军节度使令再任臣闻官以待贤才赏以劝有功官非其人则职事废缺赏不当功则羣臣解体程戡素无才术少北之时历职中外犹无名迹为人所称况今老病昏懦尤甚在鄜延苟且偷安以度日月为吏兵所慢戎狄所轻臣谓朝廷当因其岁满授以冗秩别择能臣以代其任今乃宠以节钺使居旧任外廷闻者无不骇愕臣窃以两府之外官尊禄厚无如节度使者羣臣非有大功岂可轻授臣不知程戡在鄜延曾有何功遽授此官万一边臣有能立大功者朝廷当复以何官处之况陛下践阼之初四方之人拭目倾耳观听朝廷之刑赏以占圣政而戡首蒙滥赏臣窃为陛下惜之伏望圣慈追还前命别选贤才使守鄜延合中外之望

光又言曰臣近曾上言鄜延路经略使程戡建节再任不合衆望乞追还前命事至今不闻施行臣窃以方今国家外患唯在西北二寇所以扞御二寇唯在诸路经略安抚使居此任者岂可不精择其人程戡在鄜延自以衰老畏人指目专务姑息取媚羣小僚属军伍尚无凛畏况於外夷固所轻侮比年以来赵谅祚数违旧制易姓建官妄有邀求不遵朝命戡不能式遏而容纳其使事之可否尽诿於朝廷则御侮之臣将何所用事君不忠孰甚於此臣愚以为凡御羣臣之道若居官称职衆所不及则当使之再任若立功立事为人所知则当加之品秩今语其称职则军政不修语其立功则敌人骄慢而朝廷宠命益?委任益厚臣恐将帅之臣宣力者无所劝而怀奸者得其志如此而望疆场安宁四夷宾服臣窃以为难矣所有程戡新受恩命伏乞早赐追还

治平二年光论陈述古劄子曰臣窃闻陕西都转运使陈述古昨因廵边妄奏朝廷称边鄙宁静不足为虑後因权泾原路经略司事闻副縂管刘几称西人点集将谋入寇请出兵防边述古恐与前奏相违因此怒几奏称不协军情张皇生事擅移几知凤翔府数日之间西人果大举犯边杀掠弓箭手及熟户蕃部述古亦不即时发兵救援致陷没数千户近者虽知朝廷已差台官勘述古罪状然窃闻所坐止於擅移刘几及奏状有不实之处若以文吏议之罪不至重若以国计言之为害实深何则国家承平日久人不习战虽屯戍之兵亦临敌难用唯弓箭手及熟户蕃部皆生长边陲习山川道路知西人情伪材气勇悍不惧战闘从来国家赖之以为藩蔽今述古知西人欲来侵扰而自避翻覆之辜顺成欺罔之谋抑遏将官不许救护遂以数千户生民委於虎口使父子流离骨肉涂炭岂唯已陷没者深可痛哭臣恐自今以後诸路弓箭手皆不敢於极边居止熟户蕃部皆有叛国从贼之心以此观之其害岂小哉况述古出於门?材气庸鄙自历官以来所至之处纵恣胸臆残虐吏民不顾宪典轻侮王命骄暴很狡天下共知屡曾坐事黜降旋复骄用叨窃名位一朝至此诚过其分量故天夺之魄举措乖谬骇人视聼陷败民命挫辱国威内外之人无不愤疾臣闻舜诛四凶而天下服如述古平生所为亦可以谓之凶人矣陛下纵不欲明加斧钺以谢边民亦当投之荒裔以御魑魅庶使封疆之臣少加警惧

光又论皮公弼劄子曰臣伏覩近降诏书於初任第二任通判人中选人权发遣三司判官公事九年之後擢为职司既使之久於其事又待以不次之位此诚用人之要术为政之首务也然当兹选擢之初天下士大夫莫不延?而望拭目而观若得清修孤直之人则皆劝慕为善砥节砺行不肖者亦化为贤矣若得贪汚谄伪之人则皆倾巧干进饰貌盗名安恬者亦变而为躁矣此乃风俗之本原政治之枢机不可以不眘自非有奇材异绩为天下所知未可容易当此举也窃见尚书都官员外郎皮公弼为吏之处以贪饕致富资性狡猾善为进取在京师造请不倦在外则书启相寻专用此术致举主三十余人一旦首膺兹选天下之人苟有知公弼所为者但私议窃叹愤?喑鸣莫敢发言此岂可以称陛下求贤之意副四方跂竦之望哉若所选之人皆如公弼之类乃是开此儌幸之门以为佞邪躁进之途恐非朝廷之福也所有皮公弼伏望圣慈追还前命勒归本任况今中外之官本资序合入三司判官者尚不啻数十人岂得其中全无可选择者愿且选以补即因三司判官之阙俟果有奇材异绩为衆所知者然後依近降诏书举而用之天下幸甚

光又论王广渊劄子曰臣伏见新除王广渊直集贤院外廷之人无不恠惑偶语族谈莫知其故或云广渊以唇舌便佞游走於公卿之门盖执政所荐也或云陛下龙潜之时广渊以文章因陛下故人自荐逹素蒙知赏故特加拔擢此二者莫知其虚实若果有其一皆非朝廷之美也夫端士进者治之表也憸人进者乱之阶也臣窃闻广渊虽薄有文艺其余更无所长於士大夫之间好奔竞善进取称为第一若以此获公卿之知则其人固非端士矣乡以初任通判编排中书文字二年之间堂除知舒州缙绅已皆相与指目以为儌幸今又骤加美职安得不取外廷之怪惑乎陛下方莅政之初欲简拔天下贤材寘诸不次之位以率厉羣臣而执事之臣不能称陛下之意前此用皮公弼权发遣三司判官今又用王广渊直集贤院将何以使天下之人尚廉耻之节崇敦厚之风乎若陛下龙潜之时广渊果曾以文章自逹於左右此尤不可昔汉文帝时景帝为太子尝召上左右饮中郎将卫绾独称疾不往及即位宠待绾过於它臣周太祖时世宗镇澶州张美为三司吏掌州之钱谷世宗私有求假美悉力应奉及即位衆皆称美材敏而世宗终薄其为人广渊若当仁宗之世私以文章献於陛下为臣忠谨者肯如是乎陛下今日当治其罪而又赏之将何以厉人臣之节也所有王广渊新授直集贤院勅伏乞追还

英宗时殿中侍御史傅尧俞论王临疏曰臣伏见殿中丞王临为任莫州推官日移雄州推官因缘差遣拖延月日就成考第冒转京官後因魏景攀援心迹皆露御史中丞张昪包拯韩绦知杂事范师道等相继论列朝廷更不根究特追事发後所转一官犹与知县差遣人言不已始降监当公议纷然逮今未定而临敢为欺罔妄引刘庠王渊例欲从难议书罪都不理为过犯臣虽蒙暗殊用震骇臣窃见王临事状备於案牍非有隐深廋匿不可窥而索者取而一閲则妄冒之情毕得公私之坐已明乃能使李象贤曲庇其罪夏防独当其责历三中丞而不能正其事经诸有司而不敢斥其过不知王临挟何术而至於斯也急进则交结以图儌幸既败则文饰以自解免固巧官之杰而奸人之雄此而可容孰为不可容者朝廷既不令穷劾但加轻罚有司以元无案欵便为无过臣恐刑典自此揺矣王临之事案中皆具而人所共闻臣今不复备论唯陛下察臣颛愚之恳诛临猾巧之心一以审官曾追官免勒停人定法从事则怀谖罔上者不得肆其志而舞文附下者可以惩其後臣不胜恳恳之至

英宗有疾既平尧俞为起居舍人上书皇太后请还政久之闻内侍任守忠有谗间语尧俞谏皇太后曰外间物论纷惑两宫之情未通臣谓天下之可信者无大於以天下与人亦无大於受天下以公况皇帝以明睿之资贯通古今而受人之天下乎如诛窜谗人则慈孝之声并隆矣

尧俞知谏院又论薛向疏曰臣近有状论列除薛向不当以向?险多机用援甚衆自从被责百涂经营未离故居遽此牵复坏陛下赏罚之权无以取信天下且谓边防之间才有小警不当藉以为牵复罪人之资及论薛向材质事状乞寝新命皆悃愊公议未蒙指挥降出臣虽甚愚深所未喻谨条事体重烦天聼伏惟少赐详择夫设官吏责以言天下之事其所论奏当辨别是非当否苟涉阿私窜黜可也若言入则留中不下面奏则置而不聼殆非所以开广聪明者也朝廷初政首梗言路臣窃为陛下惜之陛下天资英断当断於是者断於非是害政非轻陛下视从谏如转圜者为何等主哉夫挟万乘之势执生杀之柄以临沮臣下是岂艰哉顾道理何如耳陛下傥不深思谓事以不移为得臣恐自此以往必有倚圣断以售其智筭者况二府各有常职讵容相侵今枢密院专除文吏不幸中书又专行枢密院事报复往还积为私隙将何以帅正百官共成天下之务若曰出自圣心俾枢密院行之者尤为不可陛下总揽纲纪而自纷之谁为此谋将误陛下审如是执政者亦当以职分自陈姑务救正以顺成美德不当苟且依违奉行况薛向小人恶足留神如是谓今天下无如向之材者欺罔不已甚乎傥此事不改非独刑赏失当是祖宗之旧法皆可隳而言职可以废也且薛向两经枢密院除官辄复追夺何先帝谓之非而陛下必以为是此臣重为陛下不取也伏望并以臣辈前状付外必赐施行臣无任忠愤激切之至

尧俞再论薛向劄子曰伏为牵复薛向陕西转运副使不当累曾论列至今未见指挥窃缘赏罚纪纲朝廷重轻所繋臣之瞽言亦已详尽与寻常风闻之说事体不同伏望陛下早加详择如臣言是乞赐施行臣言苟非乞黜臣以诫狂易循默观望既非臣所能苟免取容亦非臣所喜干冒天聼伏俟鈇钺

尧俞又论薛向疏曰臣尝有状论列陕西转运使薛向争夺舘驿致前荣州应灵县令崔令孙身死公事今来再勘奏案已到风闻其间事节与前勘略同辄复有言惟陛下详择伏以薛向倚恃权势作威作福使天子之命吏无事殒身都不避嫌自判本家词状以送灵宝县所以县吏奉行不复检验其死状殊不分明及赵约之取勘案成所招情欵甚略自度非便乃翻诉以疑衆欺侮上下机械无穷若谓向志在杀人固为非允然令孙之死本由薛向今则南密张皥张奕等各陷深刑罪首乃从轻典此臣前状所谓未雪旧寃更生新枉者也苟不原情议罚何以粗厌人情向若偶为此事犹或庶几缘向任性为虐其来有素鄜州三川县令严寅只因迎候差近叱骂摧辱所不能堪即时发病既归而死位在已下者纵意陵轹官居已上者伺隙擒制苟能附会则曲法维持自陕以西几乎道路仄目又其所领皆是要司部中举官其数且百专以应副有位故为游说者多臣又虑朝廷牵於用度谓解塩等事非向不能办了须少假借以责其功是大不然其薛向敢为诡激狙诈百端移东就西改头换尾以惑朝廷者甚衆借令颇有实效乃是聚歛之臣不过能为裴延龄皇甫鏄之罪人耳夫与其有聚歛之臣宁有盗臣其疾之如何哉方今经费猥多民力屈竭非陛下痛自俭刻穷其本原固不能为已如欲崇奨聚敛之臣赖以取济臣恐失之逾远今薛向高自夸大以为它人无能及之臣谓朝廷求忠荩悃愊恺悌以济务者或恐不多如向之比不患无人大凡君上之驭臣下也有劳则必劝之以赏犯法则必绳之以刑使猾奸者破胆知惧苟图其用敢不尽心求偿有恩无威独事姑息其志得气溢则贪权固位尚肯为国家尽瘁者哉况向智数狡狯或得亲近左右足以荧惑天聼其才识虽不逮裴延龄皇甫鏄若怀谗罔上争进害人臣知其过之远甚伏乞深察其情特加黜免不独使幽寃有诉刑赏并行亦使奸豪少沮不敢纵其技巧而久为世道之患也

殿中侍御史范纯仁奏乞罪执政邪议尊崇濮邸疏曰臣伏见执政首开邪议妄引经证以枉道悦人主以近利负先帝欲累濮王以不正之号将陷陛下以过举之议朝论骇闻天下失望政典之所不赦人臣之所共弃臣地居言职势不嘿全请尚方之劒虽古人所难举有国之刑典章犹在且议既不合理难并立昔师丹之说行则董宏坐其罪董宏之论胜则师丹废於家臣等言不足用愿从窜谪上不辜陛下之任使下不废朝廷之职业臣等之志足矣窃以自古人君之御天下未尝不以人心为本得之则中才可以免危乱失之则贤智不能保治安故曰民犹水也可以载舟可以覆舟人心之得失可不慎哉岂有身备大臣与国同体希合上意内营己私移过於人君失望於天下为臣之恶莫重於斯伏惟陛下绍膺大统称尊御极生育之恩礼宜追厚然当俟先帝祥禫之既毕陛下德泽之已行然後讲求典礼褒崇本亲况仁宗虞主始祔陵土未乾而遽开越礼之言欲遵衰世之迹致陛下外失四海臣庶之心内违左右卿士之议陛下自临御以来厉精为治遇烖而惧则有周宣之风至诚感神则有虞舜之德至於徽称所加却而不受皆前代难行之节治朝可纪之政推而行之和气可致然而中外人情嚣然不安者良由邪说震惊大议未定今不正濮王之礼则无以慰羣心不罪首恶之臣则无以清朝政伏望圣慈早出臣前後章奏付外施行

纯仁又奏乞责首启濮邸邪议之臣疏曰臣?近准合门告报奉圣旨令赴台供职臣等寻为所论濮王典礼未正具状奏陈不敢奉诏复准御批今依已得指挥臣等伏缘近以弹奏辅臣乞正大议以雪君父之谤欲清左右之奸愚忠愤懑陷於僭越乃至封还词诰擅离官次情虽爱君罪实违法伏蒙陛下深察其意贷其所犯朝命再行谕令就职臣等徒荷陛下全度之恩未见朝廷法制之正今濮王典礼虽去殊号而首启邪议之臣未加显责之命中外犹以为惑臣等何敢自止伏望检会臣等前奏施行所有本职未敢祗赴依前居家待罪俯望圣慈早赐睿断

纯仁又奏乞罪邪议尊崇濮邸疏曰臣近两次全台列章弹奏执政官不合首建邪议欺惑圣聡上损君德下惊民聼伏惟陛下即位以来兢兢业业慎重万几四方翘首已望太平而执政不能以古先哲王致治之术开广上意发号施令动合人心使亿兆之民鼓舞神化而乃希意要宠但为邪说违越礼法不顾大义将陷陛下於有过之地及乎近臣集奏礼官讨论迁延经时大议不决而又欲牵合前代衰暗之世所行谬迹以饰奸言距塞正论挟邪罔上心实不忠伏望圣慈奋然独断将臣等前奏付外施行庶分邪正以服天下臣自去秋以来相继论列中书门下不合建议欲加濮王非正之号不蒙开纳又於近日臣等三次全台列状奏弹未蒙施行盖由臣等才识浅陋不能开悟圣心早正典礼又不能击去奸恶肃清朝廷遂使大议久而不决中外之人谤论汹汹若安然尸禄不自引罪则上成陛下之失德下隳臣等之职业臣等已将元授御史告身随状?纳自今月二十二日更不赴台供职居家待罪伏望圣慈早赐黜责

神宗即位初御史中丞司马光论王广渊劄子曰臣闻明君之政莫大於去奸忠臣之志莫先於嫉邪陛下不知臣无似使待罪宪府受任以来於今踰月而寂无所纠诚负大恩伏见直龙图阁兼侍读王广渊以小人之质有倾巧之材苟求进身无所不至外依政府内结近习数年之间致位清显国家本以龙图阁宠贤彦迩英待儒雅皆非广渊所宜滥处陛下即位以来未闻放黜奸邪以警羣臣广渊於朝列之中为奸邪之尤者伏望陛下奋发乾刚首加斥逐夺去职名降一远地监当亦足以快天下之耳目

光又论王广渊第二劄子曰臣近曾上言直龙图阁兼侍读王广渊倾巧奸邪乞尽夺去职名除一远地监当差遣至今未闻指挥臣窃惟广渊所为布闻海内陛下昔在宫邸岂不备知何假微臣更为详述书曰任贤勿贰去邪勿疑此大舜所以成大功也陛下若未知广渊之为贤与不肖尚容致疑若果知广渊奸邪之状则岂可复置之左右而不速去之哉夫佞人者巧於求合变故万端虽圣贤所不能察是以帝尧畏巧言令色孔壬而孔子教顔渊以远佞人夫尧与顔渊非不明也苟不畏而远之则有时而惑之矣伏望陛下依臣前奏其王广渊早赐黜逐

光又论郭昭选除阁职状曰臣窃闻陛下乡时直省官郭昭选等四人近有特旨并除合门祗候衆言籍籍颇谓儌忝国初草创天步尚艰故祖宗即位之始必拔置左右之人以为腹心羽翼岂以为永世之法哉乃遭时不得已而然也自後嗣君守承平之业继圣考之位亮隂未言之间有司因循踵为故事凡东宫僚吏一槩超迁谓之随龙以此昭选之徒得自厮役直除班行其为幸已多矣乃敢妄有攀援邀求无已曾不自省有何功勲小人之心终无厌极不可纵也且合门祗候祖宗所以蓄养贤才以待任使之地也其与班序差遣事体不同譬诸史臣则舘阁之流也岂可使厮役之人为之哉况东宫其余吏卒甚衆苟一人得之则皆有冀望之心此书所谓启宠纳侮者也陛下既承大统则率土之滨谁不为臣而独私於东宫之人则所与亲者至狭矣臣昨除御史中丞初上殿之日首以官人赏罚为言诚以三者致治之本自上世以来不易之道也今昭选等以贱隷而叨美职是官不择也无横草之劳而数月之间恩命相继是无功受赏也奸慝明着如高居简等尚保而庇之是有罪不罚也陛下始初清明方励精求治而乃轻其官爵慢其赏罚如此将以兴太平之功犹适楚而北辕也今臣所以区区进言者但为陛下惜此而已所有昭选等新除合门祗候乞赐追还

熙宁三年光任御史中丞论王安石疏曰参知政事王安石不合妄生奸诈荧惑圣聪及公亮等各务依违未曾辨正乞明其罪不蒙施行窃以易喻履霜示为君制臣之术书戒作福明凶国害家之常易书之义其知几乎君子见几不俟终日是以自古君无过失而臣不奸欺盖知其几而遏其端也伏遇陛下即位以来日慎一日闻过则喜从谏如流四方翘企以望太平万俗讴謡而陶美化其以用安石为相斯见陛下焦中心而求治急先务以济时者也而安石备政府必当辅国以伊周之道致时为尧舜之民发政施仁俾合舆意而安石首倡邪术欲生乱阶违法易常轻革朝典学非言伪王制所诛非曰良臣是为民贼而又牵合衰世文饰奸言徒有啬夫之辨谈拒塞争臣之正论加以朋党鳞集亲旧星攅或备近畿或居重任窥伺神器专制福威人心动揺天下惊骇苟陛下不遏其端则安石为祻不小夫书易之戒正急於斯且陛下以安石有师保之尊故旧之恩俾为相臣使预政事昔汉尊桓荣徒闻设几燕贵邹衍惟见筑宫岂有俾居显重而妄使改为若不正其罪恶亦难以顺乎衆意臣职居御史身为谏官非不能希意苟合以求宠荣盖以立君朝者当励已以去邪食君禄者必轻身以为国臣之与安石犹冰炭之不可共器若寒暑之不可同时是以屡犯天顔辄陈狂瞽心既为国宁复爱身苟今日蒙鈇钺之诛胜异日死贼臣之手伏愿陛下独奋乾刚专行夬决一遵祖宪无用邪谋诛逐乱臣延纳正士上以顺皇太后之意下以慰亿兆人之心则臣等退就诛戮亦所甘心

四月二日光知许州论王安石疏曰臣之不才最出羣臣之下先见不如吕诲公直不如范纯仁程颢敢言不如苏轼孔文仲勇决不如范镇诲於安石始知政事之时己言安石为奸邪谓其必败乱天下臣以谓安石止於不晓事与狠愎尔不至如诲所言今观安石引援亲党盘据津要摈排异己占固权宠常自以己意隂赞陛下内出手诏以决外廷之事使天下之威福在己而谤议悉归於陛下臣乃自知先见不如诲远矣纯仁与颢皆与安石素厚安石拔於庶僚之中超处清要纯仁与颢覩安石所为不敢顾私恩废公议极言其短臣与安石南北异乡取舍异道臣接安石素疎安石待臣素薄徒以屡常同寮之故私心眷眷不忍轻絶而预言之因循以至今日是臣不负安石而负陛下甚多此其不如纯仁与颢远矣臣承乏两制逮事三朝於国家义则君臣恩犹骨肉覩安石专逞其狂愚使天下生民被荼害之苦宗庙社稷有累卵之危臣畏懦惜身不早为陛下别白言之轼与文仲皆踈远小臣乃敢不避陛下雷霆之威安石虎狼之怒上书对策指陈其失隳官获谴无所顾虑此臣不如轼与文仲远矣人情谁不贪富贵恋俸禄镇覩安石荧惑陛下以佞为忠以忠为佞以是为非以非为是不胜愤懑抗章极言自乞致仕甘受丑诋杜门家居臣顾惜禄位为妻子计包羞忍耻尚居方镇此臣不如镇远矣臣闻居其位者必任其事食其禄者必任其患苟或不然是为盗窃臣虽无似尝受教於君子不忍以身为盗窃之行今陛下唯安石之言是信安石以为贤则贤以为愚则愚以为是则是以为非则非谄附安石者谓之忠良攻难安石者谓之谗慝臣之才识固安石之所愚臣之议论固安石之所非今日所言陛下之所谓谗慝者也伏望陛下圣恩裁处其罪若臣罪与范镇同即乞依范镇例致仕若罪重於镇或窜或诛所不敢逃

熙宁二年侍御史范纯仁论新法乞责降状曰臣自僭位谏垣殚竭愚衷实欲少禆圣治仰答天恩但其才不逮人技有所止多言烦黩一无可收加以执政之臣遂非强愎自谓人莫已若唯欲衆不我违率意而行略无顾忌至於元臣旧老皆务泯嘿雷同渐恐欲事必行严立法制深嫉异同之论急绳违忤之人以致忠贤日踈谀佞得志陛下无纳谏之美百官怀苟且之心衆怨潜兴无敢言者此事将有渐固非臣力可囬则其疲懦无堪罪在难赦伏望圣慈早行黜责别择争臣庶几取信朝廷可救时弊大臣有所惊惧小人不能为奸惟在睿断行之不疑臣无任激切之至

纯仁又论薛向疏曰臣累言薛向有罪不宜获贷又其性贪狡不可付以六路之权不蒙聼纳臣闻传曰德惟善政政在养民又曰春省耕而补不足秋省敛而助不给是圣王之政在乎爱养百姓而补助其不足使之衣食有余然後供给公上犹先培其根本而待华实之茂理之必然也陛下方以公私匮乏故务先於理财盖欲厚本抑末补助百姓将使富而後教冀三代之政耳非有意於损下奉上广殖货利增大侈心而已也然则付其任者宜得仁爱有德之士视人如己方能知民饥渴发敛以时庶可副陛下爱养元元之意固非如薛向急进希功贪狡刻薄之人所能为也方今多士盈庭必有贤才可副选任在陛下择之而已今乃付以薛向而欲使黎民不饥不寒知陛下爱养之意是犹爱其赤子而付之狠戾贪狡之乳母欲其子无饥渴之患而知其父母之慈固亦难矣今陛下成命已行圣意莫囬而臣区区言之不已者是臣之职也天下之士未至絶无君子而致陛下屈法奨用小人是执政之罪也陛下聪明圣智有纳谏之资而臣言无可取则臣不肖失职之罪也执政之罪在圣恩得以含容而臣之罪又安得不治哉臣不胜待罪之至

纯仁乂论薛向疏曰臣前表累言薛向在陕西违条罔上罪状显明不当曲加恩贷仍蒙奨用及张靖不当先於罪人责降皆是朝廷赏罚之失将使奸邪得志尽谓宪典可欺中人之性易移悉以张靖为戒遇事必皆希旨蔽惑人主聪明盖是中书不合差除致累陛下圣政臣虽累曾陈奏不蒙聼纳施行今又委以六路生灵使之专治财赋则薛向奸诈必更甚於陕西缘陕西有都转运使诸路帅臣走马承受皆是朝廷信臣不为向所统摄又有非时使命往还访察若是臣寮善恶朝廷易为得闻而向以巧能弥缝尚敢肆为欺惑今来东南六路官吏皆是向所统临又无非次使命采访加以吏民懦弱被苦不能伸陈即向欺奸足以自恣又闻东南诸郡民力多困穷近复连被水灾正要朝廷优恤陛下当遣寛厚仁爱之使惟令抚养疮痍俾得渐就富完以厚根本岂有更令纎巧刻薄之吏别肆诛求或致民心困穷亦必别生事变则於治乱所系非轻臣居谏垣岂敢缄嘿陛下度臣於向素无嫌隙又非强愎欲遂己言何必区区频黩天聼盖以朝廷赏罚为重六路生民可忧复遇陛下圣明其言不可不尽惟望早垂睿断勿惮改为从谏黜邪二美兼举使天下风俗一变奸人革心岂不盛哉如或以掩善嫉能其说无取则乞宣示外廷早行责降

纯仁又论薛向疏曰臣准中书劄子以臣乞补小郡奉圣旨不允所乞者窃以臣叨预谏垣裨补无状遂使奸人坏法朝廷赏罚不平固当竭力陈论死而後已乃敢妄求责降辄请郡符疲懦无堪罪宜不赦而蒙尚加容贷未赐允俞在君父保全之恩极於仁厚而臣子补报之义愈宜竭忠然有未尽之诚不避频黩天聼缘薛向诈佞贪狡衆所共闻陛下但爱其小才可备器而不言负陛下之罪不容诛矣

纯仁又论王安石疏曰臣昨日上殿劄子蒙圣恩令送中书臣恐执政遂非不以臣言为是进呈之际不蒙施行伏缘臣自到谏垣方见陛下进用富弼王安石臣与士大夫私相庆忭以为儒者得用必赞陛下行尧舜三代之政以修己安人为务敦举直错枉之风先道德而後事为先教化而後法制变俗易於偃草施仁速於置邮是将拱手垂衣而天下晏然矣今则安石乃以五霸富国强兵之术启廸上心忘其旧闻以希速效甚异孔子不言军旅孟轲耻道桓文之意也又复任用小人专兴财利将使上玷圣德侵刻生民臣虽屡有奏陈不蒙聼纳而执政之意持之益坚故臣太息失望不能自已观其举事仓卒知人不明必恐别生事端上负陛下注倚此臣私忧过计爱君行己区区莫夺之志也今执政之臣既谓臣言无状而臣亦恐执政不能致君若使尚处谏垣议论无由协济岂惟职事废阙实亦不可同寅伏望陛下察臣狂愚早行降责庶尽犬马之力别图报効则臣虽死之日犹生之年

纯仁又弹吴安持李伟疏曰臣伏覩都水使者吴安持李伟等决大名第三铺口欲因涨水囬大河入孙村口使还故道暴集薪刍屡差夫力倚河之民殆不堪命讫无成绩虚费不可赀计若知不可而强为是贪赏欺天若果可为而不效是不?败事欺天败事未尝议刑奸憸之人既无所惩艾故今又欲兴作大役数十倍於前日假托是朝廷赏罚之失实系消长安危事理甚明不蒙聼纳臣若偷安苟且狥俗好名则必谓此事已曾力言自是朝廷不聼足以聊塞责任遂可窃位保身何必违忤君亲以取摈逐之辱盖以人臣之罪莫大於容养小人下使侵剥生民上使亏损圣政况臣谬居谏列职当指佞嫉邪又以连任陕西亲见安持奸迹今若言而苟止则是轻职爱身不惟非臣素心陛下亦何所赖是以区区不已上黩睿聪伏望更将臣前後所陈反复详究如臣言非诬罔则陛下何惜施行不惟使奸吏悛心亦可正朝廷纲纪如或谓人才难得须当委任小人而臣欲遂己言务随流俗不思体国意在嫉能则臣之不忠罪亦难恕岂可尚叨任使犹处谏垣虽蒙圣恩含容於臣何施顔面唯望早行黜责以诫百官

纯仁又乞戒约妄陈边事疏曰臣闻舜难任人而蛮夷率服诗称谗人罔极交乱四国易曰小人勿用必乱邦也以见小人用之则交乱邦国远之则能服蛮夷皆前世之明效而圣人之深诫也伏见近日因陛下求治之切延访之勤时有小人之言上惑圣聼闻之似若可采行之必累至明盖其天性憸邪浅狭效小忠而忘大体贪近利而昧远图急於营身不思害国皆以己之所好便为致主之谋行於其身尚为衆人所恶采而治国岂能有补大猷如昨来某人等起横山之谋西陲至今受弊及河北某人好奏边事亦多细琐不实自谓朝廷委信帅臣难为节制并诸路走马承受亦有不遵条约轻妄奏论揺动边臣过索承奉朝廷每有升黜适足助其威势若不早加禁约实恐深蠧纪纲伏望陛下法宣尼远佞之言体虞舜疾谗之道凡是憸人近习其言不可轻信及乞宣谕二府如有妄陈边事及曾引惹生事之人不得令在边任候有急难方得用之及委转运使提点刑狱等体量诸路走马承受不得於元降条约外妄陈边事及言人长短其所奏文字亦乞降枢密院公行如此则小人道消太平可致

右谏议大夫兼御史中丞吕诲论王安石奸诈十事状曰臣窃以大奸似忠大诈似信惟其用舍系时之休否也至如少正卯之才言伪而辩行伪而坚顺非而泽强记而博非宣父圣明孰能去之唐卢?天下谓之奸邪惟德宗不知终成大患所以言知人之难尧舜其犹病诸陛下即位之初起王安石就除知江宁府未几召为学士搢绅皆庆陛下之明擢有文之人得以适其用也及进贰台席佥论未允衡石之下果不能欺其轻重也臣伏覩参知政事王安石外示朴野中藏巧诈骄蹇慢上隂贼害物斯衆所共知者臣略疏十事皆目覩之实迹冀上寤於宸鉴一言近诬万死无避安石向在嘉佑中判纠察刑狱司因开封府争?鹑公事举駮不当御史台累移文催促谢恩倨傲不恭相次仁宗皇帝上仙未几安石丁忧其事遂已安石服满托疾坚卧累诏不起终英宗朝不臣就如有疾陛下即位亦合赴阙一见稍存人臣之礼及就除知江宁府於私计安便然後从命慢上无礼其事一也安石任小官每一迁转逊避不已自知江宁府除翰林学士不闻固辞先帝临朝则有山林独往之思陛下即位乃有金銮侍从之乐何慢於前而恭於後见利忘义岂其心乎好名欲进其事二也人主延对经术之士讲解先王之道设侍讲侍读常一员执经在前及进说以传道也安石居是职遂请坐而讲说将屈万乘之重自取师保之尊真不识上下之仪君臣之分况明道德以辅益聪明者乎但要君取名而已其事三也安石自居政府事无大小与同列异议或因奏对留身进说多乞御批自中而下以塞同列沮公论是则掠美於己非则敛怨於君用情罔公其事四也安石自纠察司举駮多不中理与法官争论刑名不一常怀怨隙昨许遵误断谋杀公事力为主张妻谋杀夫按问欲举减等科罪挟情坏法外报私怨两制定夺但闻未详亦皆畏避挟私报怨其事五也安石初入翰林未闻进一士之善首率同列称弟安国之才朝廷与状元恩例犹谓之薄主试者定文卷不优其人遂罹中伤小惠必报纎仇必复及居政府才及半年卖弄威福无所不至自是畏之者勉意俯从附之者自鬻希进奔走门下惟恐其後背公死党今已盛矣怙势招权其事六也宰相不视事旬日差除自专逐近臣补外皆不附已者妄言尽出圣衷若然不应是安石报怨之人丞相不书勅本朝故事未之闻也意示作威耸动朝着然今政府同列依违宰相避忌遂专?而何施不可专威害政其事七也凡奏对黼座之前惟肆强辨向与唐介争论谋杀刑名遂致諠譁衆非安石而是介介忠劲之人务持大体不能以口舌胜不幸愤懑发疽而死自是同列尤甚畏惮虽丞相亦退缩不敢较其是非任性陵轹同列其事八也陛下方稽法唐尧敦睦九族奉亲爱弟以风天下而小人章辟光献言俾岐王迁居於外离间之罪固不容诛上寻有旨送中书欲正其罪安石坚拒不从仍进危言以惑圣聪意在离间遂成其事朋奸之迹甚明其事九也今邦国经费要会在於三司安石居政府与知枢密者同制置三司条例兵与财兼领之其掌握重轻可知矣又举三人者管当八人者廵行诸路虽名之曰商榷重利其实动揺於天下也臣未见其利先见其害其事十也臣指陈猥琐烦黩高明诚恐陛下悦其才辩久而倚毗情伪不得知邪正无复辨大奸得路则贤者渐去乱繇是生臣究安石之迹固无远略惟务改作立异於人徒文言而饰非将罔上而欺下臣切忧之误天下苍生必斯人矣伏望陛下图之宜当稽於衆方天灾屡见人情未知惟在澄清不宜挠浊如安石久居庙堂必无安静之理臣所以?恳而言不虞横祻期感动於聪明庶判别於真伪况陛下志在刚决察於隐伏当质於士论然後知臣言之中否然诋讦大臣之罪不敢苟逭孤危若寄职分难安当复露章请避怨敌【熙宁二年六月吕诲时为右谏议大夫兼御史中丞先是安石见上曰此非卿不能为朕推行须至以政事烦卿料卿学问如此亦欲施设必不固辞也安石对曰臣所以来事陛下固愿助陛下有所为然天下风俗法度一切颓坏在廷少善人君子庸人则安常习故而无所知奸人则恶直丑正而有所忌有所忌者倡之於前无所知者和之於後虽有昭然独见恐未及成功而为异论所胜陛下诚欲用臣宜先讲学使於臣所学本末不疑然後用之庶几能粗有成上曰朕知卿久非适今日也然须勿为嫌专督责朕使大有为不知卿所施设以何为先安石曰变风俗立法度最方今所急也一日上欲用安石秉政曾公亮因荐之唐介曰安石恐难大任上曰卿谓文学不可任耶经术吏事不可任耶介曰非谓此也安石好学而泥古论议迂濶若使为政恐多所变更必扰天下退至中书谓公亮等曰异日安石之言果用天下困扰诸公当自知之耳安石既秉政上问安石何以得陕西钱重可积边谷安石对欲钱重当修天下开阖敛散之法因言泉府一官先王所以摧制兼并均济贫弱变通天下之财而使利出於一孔者以有此也其言曰国事於财用取具焉盖经费则有常赋以待之至国有事则财用取具於泉府後世桑弘羊刘晏粗合此意然自汉以来学者不能推明先王之法更以为人主不当与百姓争利今欲理财则当修泉府之法以收利权既修法则必与流俗所见不同而异论必衆在陛下先有以断之然後可为此须藉人才然人才难得亦难知今使能者理财则十人之中合有一二人败事从来但以有败事者则异论乘之以纷扰臣以谓尧与羣臣共择一人治水尚不能无败事况所择而使者非一人岂能无所失要当计利害多少於前日而不为异论所惑其有败事之人即从而行法乃更讲求所以败事之由以增修法制则事无不成上曰自来有一人败事则遂废所图此所以少成事也遂命知枢密院陈升之与安石取索三司应干条例文字看详其合行事件闻奏列为一司名曰同制置三司条例升之安石因请以着作佐郎编校集贤书籍吕惠卿为制置司检详文字前权大名府留守推官苏辙同检详文字权湖北路转运判官都官员外郎刘彛比部员外郎通判缺州谢材卿太常博士河北转运司管当公事王广廉秘书丞知安远县侯叔献着作佐郎陈颢大理寺丞知开封府仓曹参军卢秉许州司理参军国子监直讲王汝翼权兴化军判官监建州买纳茶场曾伉凡八人分往诸路相度农田水利税赋科率徭役利害於天下纷扰诲上此奏上得诲疏即批送诲仍遣内侍李舜举谕意】

侍御史刘琦论王安石状曰臣等历观自古以来为人君者未有不以偏聼失德为人臣者未有不以专权致乱志曰聼之不聪是为不谋盖以其不能广覧远聼择所长而用之而溺於私爱甘於谀佞忘义理之是非惟辩给之嘉尚洪范曰聪作谋若其聼受之偏其能谋乎书曰臣之作福作威害于而家凶于而国易曰或从王事无成有终盖言臣之事君将顺其美正救其恶有功而不敢尸有善则归于上故人虽知其贤而不得见其迹苟异於是已非臣道矧威福在己乎臣等窃见陛下擢用王安石为参知政事未踰半年中外人情嚣然不安盖以其专肆胸臆轻易宪度而全无忌惮之心也臣等请言其略伏自陛下即位以来精心万机任贤求治常若饥渴故置安石在政府必欲致时如唐虞跻俗如成康今安石反以管商权诈之术战国纵横之论取媚於陛下陛下遽信其言遂与陈升之同谋侵夺三司之利收为已功开局置官引三人者於本司议事用八人者分行天下惊骇物聼动揺人心其所辟用皆门下亲旧之人如吕惠卿王子韶卢秉王汝翼之徒岂能通晓钱谷周知天下之利源乎复用薛向为发运使兼领均输之职信如诏书之言徙贵就贱用近易远固亦无害然使小人为之假以货泉任其变易纵有所入则不免乎夺商贾之利商贾既不行则诸路税课自然亏失是先丧其岁时之常入则国之经费何以仰给官司贩易物有难售者须至均配在民以取其直物既积壅难於速贸则必有鬻田宅破家业以应期会者不然则淫刑滥罚从而加之矣古人有言曰财尽则怨力尽则叛民既怨叛则恐奸雄之人得以攘臂於其间矣不识朝廷之意果以是为便乎而况薛向之为人也所至之处多用耳目刺探州县长短从而胁持之即以裒敛非道之事俾之承禀其赃贪畏懦之人莫不俛首曲从其公正持守之者须至违戾则必为其中伤矣朝廷方委之兴事万一有勉而听之者则缙绅之徒离心解体将自窜於岩穴之中矣不识朝廷之意复以为便乎去年用许遵文过饰非妄议谋杀自首按问之法朝廷遂差王安石与司马光定夺二人者所见不同司马光则持至公之论请依旧法不可以谋为因王安石则任一偏之见改旧法而立新议以害天下之大公臣等抗章论辨指安石之议为非复差吕公着韩维钱公辅再定而皆附从其说不思法制之难行但务人情之苟合後来言者不已又令密院同议可否文彦博等所定既协公道陛下即以衆人所议文字委富弼看详弼在病告不俟其出朝廷又却行安石所定首减指挥良由同列畏其强愎陛下惑其浮辩乃至此尔小人章辟光妄献岐邸迁外之议踈间陛下友爱之德罪不容诛御史中丞吕诲及臣等连章奏乞加窜逐以絶疑萌陛下虽屡许其请独安石百端沮格且荧惑圣聼而陛下以为爱已遂隐忍而不行是以吕诲指陈安石党庇小人之迹而诲复降黜中外之议喧然不平及吕公着一言辟光之罪即时贬责诲与公着均中丞也何诲言之而获戾公着言之而遽行非公着与安石生平相知表里相应亦恐言之未必从也且非威福之柄不出於陛下而尽由於安石乎且如近用吕公着为御史中丞与兄公弼职任相妨臣等亦曾论列陛下不以为聼也窃闻陛下始欲用司马光为中执法安石力荐公着而欲罢公弼枢府之任公着以人言不协又於兄弟之义难安也遂亦辞免陛下乃聼安石之言遂两用之此得为允当乎近又覩中书劄子今後御史中丞独举台官不拘官职高下此亦安石之谋也不过欲引用门下之人置在台中为已之助耳已之有过彼则不言此得为朝廷之福乎况祖宗以来未尝有兄在枢府而弟为中丞者亦未有举台官不拘官职高下而知杂御史不同议也亦未常有不与学士院轮举也先朝所立制度乃陛下家法自宜世世子孙守而勿失今一旦信安石之言乃欲事事更张废而不用良可惜也如上所条之事岂非安石之专权而陛下之偏聼乎窃见安石故人团练副使陆申叙复着作郎颇喧物议缘陆伸昨知柳州日於治平亮隂中使妓乐宴饮以至更深因虞候兵士作閙伸遂决挞虞候至於身死情理至重朝廷明有指挥经恩未得叙用仍不与亲民差遣前福建路提刑王陶因不觉察其子贩盐一般责降团练副使比之陆伸所犯差轻尚未甄叙况陆伸身为郡守官列朝行不存臣子之礼全无忠孝之义将何面顔更求仕进若非与安石相知岂能便得复官又安石举亲情王无咎充国子监直讲无咎昨自亳州卫真主簿移台州天台县令系次远不赴任寻医却於常州掌学二年後复授南康军南康县主簿避见远官又乞寻医遂来京师以聚徒教学为名出入权门营求直讲御史孙昌龄迎合安石之意奏无咎不候寻医年满先次差充直讲况流内铨寻医人未尝有预先举授差遣体例兼无咎寻医後自系违碍选人即合入元初次远路分今有此优命若非安石力加荐引曲为主张岂能冒宠儌幸异於衆人乎如此之事皆安石欺罔不公之罪也谨按安石自应举历官以来凡着书立言莫不知尊尚尧舜之道以倡率学者故天下士人之心无不归向谓之为贤以至陛下遂闻而爱之遂致位公府今遭时得君如此之专当以平时所学仁义之道启沃上心以广圣德今乃首以财利之议务为容悦言行乖戾一至於此刚狠自任则又甚焉不知安石之心待陛下为何如主也陛下天资頴悟不世而出尧舜至治指日可复今反以覇国诸侯之术唐室衰主之事诱惑上聼何不恭之甚也孟子曰齐人莫如我之敬王也我非尧舜之道不敢陈於王前而安石则异於是其意无它是欲持禄保位觊觎宰相耳其奸诈之迹顾不明耶奸诈专権之人岂宜任在庙堂以乱国纪臣等伏愿陛下奋乾刚之断早罢安石重任以慰天下元元之心其曾公亮位居承弼被遇三朝自宜悉虑竭忠奋身许国而反有畏避安石之意隂自结援更相称誉以固宠荣致安石奏对之际惟肆强辩多生横议岂执政大臣体采祖宗以来宰相故事若昭文在假集贤尚不敢专行圣旨岂如今日安石作参知政事傲视同列旁若无人爱憎与夺一出於已败坏中书故事皆公亮之罪也况公亮久妨贤路无补时政亦堪罢免赵拚则括?拱手但务依违大臣事君固如是耶方今河北地震连年不已加之星文谪见天下水灾漂溺人民不可胜数变异之来无甚於此庙堂视之恬不为怪臣等但恐渐更多事使陛下不得安枕而卧皆大臣之罪也伏望陛下思宗社之长计措生灵於久安委任老成有德之人踈远迂濶生事之辈臣等不胜爱君忧国之至

熙宁间管干北京国子监王岩叟论王安石疏曰臣闻事之急者无徐行心之痛者无缓声今天下事急而臣已痛矣尚忍徐行缓声以忽君亲之忧哉臣为此书唯恐人知臣不盗名今日之事惟恐君父不知臣不避祸使陛下自无心於生灵臣虽抱忠姑亦已矣盖潜聼天下深识之士相与而言曰夫畋游之快心声色之悦意浮华之玩情喜有溢赏怒有过刑虽古之历尝艰难而老於为国者之所难免而吾君以鼎盛之春秋临无事之天下乃能不快心於畋游不悦意於声色不玩情於浮华赏不以喜刑不以怒忧勤恭俭惟以治道未举於尧舜三代之隆为急此可谓盛德矣然而有人焉有逆常理蛊坏万事以蠧陛下盛德而使四海内外不得覩日新之光辉而同登於尧舜三代之域此忠臣义士之所以抚膺而切齿也臣谨按王安石性非忠良心不造道徒能着空文而欺世谈高致以要君可谓借凤羽翰以文枭音者矣人以为凤臣以为枭天下皆知陛下所存则是求治之心而安石所为乃召乱之本陛下以腹心委安石而安石不以腹心事陛下自求死党据满要津司农曰布强悍而险刻中丞曰绾善柔而隂谗曰向剥下附上曰起狠深曰绦苛佞曰绎曰琥险回忮忌曰定曰秩藏奸包慝曰垧曰确狂诞轻狡曰子厚曰将阿谀辨巧曰宦官昉暴横凶忍荼毒一方威焰所向人莫敢指曰惟惠卿奸邪之才又冠其党虽持丧家居而中外畏之犹若在朝其下蜮狐山鬼夜号窟居以恐动人者处处皆是不足一一为陛下道也盖未尝公心求一吉士以为朝廷故天下谓其不以腹心事陛下者非妄也陛下知以权与之而不知与之之过知以诚信之而不知信之之蔽与之过故难制信之蔽故易欺三四年来天下不知有朝廷而只知有安石福随其喜祸逐其怒四方之人如喑如哑不敢吐气以至青天白日舞奸攘权以斵王室而曾不畏人此臣所以不能徐行缓声而告也臣知王室作之甚苦成之甚难陛下岂不为祖宗爱惜之而容它人坏之耶臣请为陛下疏其大者至於纷纷交举以挠万类者未暇种种而数也夫王室之所以重者虽以人主之尊不敢以名器轻授人也而今也涂巷之人朝游私门则暮纡金朱矣取名器於万乘之旁而曾不少顾安石可谓陵王室矣王室之所以尊者以老成在侧忠鲠在庭也而今也离间老成弃逐忠鲠独为陛下引顽童进柔佞安石可谓卑王室矣王室之所以强者以纲纪振法度修赏罚正也而今也纲纪则乱之法度则毁之赏罚则倒之安石可谓弱王室矣王室之所以安者以能使百姓有余力而乐其生也而今也敛於民者烦督於民者急夺於民者尽而人人救死恐不暇安石可谓危王室矣王室之所以明者以人情不壅於上闻而万里兼聼也而今也朋邪壅之或近在辇毂之下国门之外而君父不知赤子嗷嗷控告无路安石可谓翳王室矣忠臣义士言之及此往往声涙俱发臣知陛下方倚望太平必以臣言为非是然愿陛下密择一二正人以它事使於四方使潜采公议及遴选一二亲信访於都城使尽録衆说则必有甚於臣所陈者矣臣犹恐未必敢以其实告陛下也其为忿嫉亿兆所同惟陛下穆然凝邃独不得闻臣每思奉天之变卢?养成未尝不为陛下寒心故人怨而不知天下之深忌也以危为安天下之深祸也惟陛下念之无忽臣尝读易至於孔子之杂卦曰亲寡旅也不觉为君父掩书而泣夫惟天下之忠信为可亲陛下试察今左右前後之臣皆忠信耶非耶为权臣用耶为陛下用耶彼其唯相用以逢迎陛下以窥伺陛下以蒙蔽陛下为权臣地尔而君父独立於羣邪之中可谓所亲者寡矣奈何以南面之尊天下之势多士之盛而自谓旅人也陛下学备古今独不见朱温之事乎先使昭宗孤然寄身於汴人之间而後为乱唯天下之至明为能见之於至微而破之於未大愿陛下少囬天几以照之社稷幸甚陛下若惓惓於其贤以为用之未尽则何不静心潜思自用之已来四年於今其益於陛下者何事成於天下者何功施於生民者何惠可垂後来者何法进於列位者何贤投於四荒者何佞陛下心通目明能不昭觉岂待臣一一指其人而条其事也意者陛下数年以来力排天下之议主张斯人而赧於卒不效不果去之耶此又臣以为固无伤陛下之明而适足示陛下之圣也前日闻天下誉之则用今日见天下怨之则舍是用以天下舍以天下也陛下何私哉不出反掌之间而取泰於否转危为安圣人之能孰过此者陛下幸思臣言勿复以为疑且历古以来贤王英主所与取天下守天下者莫非中原伟人今陛下坐中原不与中原端厚之士共之而独引远荒奇邪轻浅之人与议大计臣窃恐中原豪杰有侮笑陛下於林间者矣以陛下天资如此自励又如此真得忠贤而用之尧舜三代不难到天下何时无真贤今日取之者非其道尔彼真贤不以辩给为能不以文采为高不以聚敛为智独能平心正意深思远谋为社稷久计尔顾肯屑图近利以误苍生哉然其人谁不欲为君父用者但耻其身出於权臣之门故逡廵晦缩而不肯进岂尝须臾忘陛下陛下旷然奋英断自收主权诛大奸而窜羣恶以一清中外而下半纸诏书以谢天下曰聼任之偏大事几去天启朕明洞扫疑蔽今愿复与士民相亲也则可以激忠义於已阑消祸灾於欲起尧舜之治咫尺在前可不为陛下贺也如不留意於斯焉後日之事臣不忍言矣惟陛下察之

岩叟又请诏执政裁抑三省人吏儌幸疏曰臣伏以朝廷之弊莫甚於容儌幸以养蠧尚姑息以惠奸不治其源而立法於下流法愈烦而愈多非计之得也今天下皆曰儌幸之甚者莫如三省之胥吏岁累优秩月享厚禄日给肉食春冬有衣寒暑有服出入乘官马使令得营卒郊礼沾赐赉又许有服亲入为吏如士大夫任子无以异而曾不限年得禄尤早其为恩幸可谓厚矣言其供职事则一月之间或仅踰两旬一日之间常不满半日其为勤劳可谓薄矣点检诸司文字舛错乃是职分当然何至字字论功日日计赏或升名次或减磨勘或添科钱或支银绢以彼易此有如己物又每遇朝廷举动一事曾行过一纸文书则复妄叙劳能别希恩泽如近日二王出居外第省吏有何辛苦而亦要功以冒赏推此一端余皆可见臣不知平居禄赐优厚将焉用之其为儌幸可谓甚矣此盖前来宰执以姑息相承养之至此卖朝廷之恩以买誉结左右之爱以固权何尝以严谨纪纲为事澄清根本为心哉故议者以为庙堂之上为天下百姓理会弊事则少与省中吏人行遣滥恩则多静而察之非虚语也伏望圣慈特赐勅厉执政大臣裁抑儌幸以除蠧杜絶姑息以戢奸弃近例禁换法复讲治平以前条格循用之庶可以肃百司而正四方

熙宁中唐垧除太子中允数月将用为谏官安石疑其轻脱将背已立名不除职以本官同知谏院非故事也垧果怒安石易已凡奏二十疏论时事皆留中不出乃因百官起居日扣陛请对上令谕以它日垧伏地不起遂召升殿垧至御坐前进曰臣所言皆大臣不法请对陛下一一陈之乃搢笏展疏目安石曰王安石近御坐听劄子安石迟迟垧诃曰陛下前犹敢如此在外可知安石竦然而进垧大声宣读凡六十条大略以安石专作威福曾布等表里擅权天下但知惮安石威权不复知有陛下文彦博冯京知而不敢言王珪曲事安石无异厮仆且读且目珪珪惭惧俛首元绦薛向陈绎安石颐指气使无异家奴张琥李定为安石爪牙台官张商英乃安石鹰犬逆意者虽贤为不肖附己者虽不肖为贤至诋为李林甫卢?上屡止之垧慷慨自若略不退慑读已下殿再拜而退侍臣卫士相顾失色安石为之请去合门纠其凟乱朝仪贬潮州别驾

龙图阁直学士韩维上奏曰右臣窃闻御史中丞王陶等言宰相跋扈及除用不当昨日传闻罢陶中丞还旧职事续乂闻除翰林学士今早又闻参知政事吴奎待罪台谏官请对论事相继不絶中外喧传忧疑震骇而风霾日兴旱暵滋甚滥炎数发寒燠不常天人之情可谓至不和矣臣伏思天下所以君君臣臣父父子子而莫敢乱者以义理存也义理者非它是是而非非也人君者明义理别是非以治天下者也宰相天子所信任御史中丞天子所咨决今御史中丞言宰相跋扈即有是事则是王法之所诛也陛下若以御史中丞言为信则宰相安得不罪若其不然则是御史中丞构造邪说离间陛下君臣其罪岂止罢去而已若又除翰林学士是迁之也陛下既不能明辨大臣示信任不疑之意以尽其心又使言者无名罢去疑惑远方谓陛下不能纳谏频黜宪官臣虽忝备近侍尚不知陛下之罢王陶所言为是耶为非耶若以为是则陶乃称职不可轻罢若其非也岂当更迁其官此臣不得不惑也臣且惑之欲令四方不疑难矣两朝顾命大臣陛下不能主张辨明使负恶名有不自安之意则其下者岂肯为陛下尽心中丞在天子左右言之是非陛下不能裁察则远者岂肯为陛下尽言陛下即位之初将收天下之心尽衆人之言别白邪正协和上下以举大治而今者是非杂揉贤不肖淆乱羣情暌乖日益偷惰人事尚且如此望欲天道之顺序岂不甚难哉臣愿陛下廷对羣臣面问宰相跋扈之状及御史中丞所言如何使是非一判邪正两辨然後断自宸虑大行显黜以开天下之耳目此事若不明辨臣恐朝廷刑政自此衰敝不复振矣若臣所言幸蒙施用则事辨之後乞罢臣职任授一小州或留台闲官以明臣一心为陛下忠计非有爱憎向背於其间也臣窃闻衆人惮陶及以用附大臣为嫌莫肯正言臣幸得以宫府旧寮蒙被知遇不敢爱身以废公议惟陛下特留圣意干冒宸严臣无任战汗陨越忠愤之至谨具状奏闻

历代名臣奏议卷一百七十六








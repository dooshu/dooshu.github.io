【形赠影】

天地长不没。山川无改（曾本、苏写本云。一作如故。）时。草木得常理。霜露荣（曾本云。一作憔。焦本云。一作憔。非。）悴之。谓人最灵智。独复不如（苏写本作知。曾本同。又注。一作如。）兹。适见在世中。奄去靡归期。奚觉无一人。亲识（曾本云。一作戚。）岂相思。（曾本、苏写本云。一作相追思。）但馀平生物。举目情凄ㄝ。我无腾化（曾本云。一作云。）术。必尔不复疑。愿君取（曾本云。一作忆。）君言。得酒莫苟辞。


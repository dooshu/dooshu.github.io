创设岭东同文学堂序


按：本文写于一八九九年冬，手稿初名《创设岭东同文学堂缘起》，刊于一八九九年十二月三日澳门《知新报》。今据丘氏诗文手稿第六册收录，并以《知新报》刊稿补订。

先是，一八九六年（丙甲）冬，丘逢甲应邀赴潮州韩山书院、潮阳东山书院等处担任主讲，但时受封建顽固势力排挤阻抑。康、梁变法失败后，他决意创办新学，联络杨守愚、梁居实、何士果等人，创办岭东同文学堂于汕头。岭东同文学堂是清末粤东一所著名的新式学校，丘自任监督，温仲和任总教习，何士果、温丹铭分掌教务，造就了一批爱国人才。

《创设岭东同文学堂序》鲜明地反映了丘逢甲乙未内渡后的教育救国思想，是研究近代中国教育史的一篇可贵资料。

国何以强？其民之智强之也。国何以弱？其民之愚弱之也。民之智愚乌乎判？其学之有用无用判之也。中国之学，统集大成于孔子；孔学者，有用之学也。自孔教不得其传，而中国人士，乃群然习为无用之学。百年来西人乃以有用之学傲我，其国自士农工商兵以及妇孺，无不有学。其为课也有定程，其为效也可预计，其大旨则无非推本于民生日用之常，而有关于国计盈虚之数。西人已以学强其国，于是乎遂侵凌远东：东方之国，首中国，次日本。日本志士，相与奋发为学，不三十年，亦遂以学强其国；而土地人民十倍于日本之中国，乃犹鄙弃西学不屑道，或仅习其皮毛，于是遂驯致贫弱，而几危亡。夫谓我中国之人不学，国之人不任受也，曰：吾学孔子之学也。而问其何学，曰八股，曰试帖，曰大卷、白折。嗟乎！以此为孔学，恐我孔子亦必不任受也。其上自王公大臣，而下至百执事，叩以六洲之名茫勿知，询以经世之条瞠勿答。遇交涉则畏首而畏尾，值兵争则百战而百败。其负文学重名而自命通才者，亦不过求之训诂词章，以为事故学之能事已毕。语以贫弱，则曰：吾学不言富强；语以危亡，则曰：是有天运。通国之人心若此，士习若此，无惑乎外人竟嗤我为睡国，比我为病夫，夷我为野蛮、为土番也。德国报至有谓华人之种甚贱，惟当以数点钟顷尽轰沉海底，别遣人传种其地，始为善法者。呜呼！吾闻此语，未尝不心惊肉颤、抚膺太息泣血，为我四万万同胞齐声一哭也。且以我中国人之聪颖秀异，岂真仅能为无用之学，而不能为有用之学者？毋亦为科举所累耳。其所以沾沾科举业者，亦岂尽以此为然，毋亦谓国家侥幸可以图存，科举在所不废，吾所学犹足恃耳。即有不测，国家受其祸，而民间无与。况得中国者不能不用中国之人，吾科举业，固无恙耳。然自瓜分之说，德创法因，图说遍腾，闻者耳熟或自宽曰：是为虚声而非实事。乃观于各求铁路权，各指省份为权力所及地，明者已不能不为寒心至英、俄协商，机牙尽露，剖裂之祸，已近在眉睫矣！无形之瓜分，寖变为有形之瓜分，国家受祸，已不待言，即我土我民，亦岂能受福？其惨祸之未然者，我不敢言，请举其已然者证之：自台岛割后，而胶旅广龙之事迭见固曰此濒海地，彼特租焉耳。然俄人之占旅顺、大连湾也，因求减税，枪毙士绅数十人；因细故起衅，毙丁壮妇孺数百人。俄弁纵兵，劫盗公行，无可呼诉。德人之占胶州湾也，民不堪其虐，起与触忤，遂乃蹂躏我沂州，残毁日照，絷缚士绅，而民间之死者亦数百人；即墨圣像，且遭毁坏，此灭吾教之机也。而法人以欲占四明公所故，枪毙商民数十人，悍不偿恤；更以兵轮窥我江亭，吓我官民。今则意人之图占三门湾又见告矣。此皆见于新闻纸者也。然犹曰外省也。请言本省：法人之在广州湾，戕我老弱，掠我妇女，残我坟墓，毁我屋庐，哀号之声，中夜四发，惨不忍听，而其祸今尚未已。九龙之属英人也，使民间夜不闭户以遂其欲，纵横数十里乡村践踏无干净土，此吾粤人人知之、人人能言之者也。其他零碎之杀我民、虐我民者，尤不可以偻指计。况外国赋役本重，其治属地又与本国不同。中国之人出洋居其属地者，其见待酷虐，犹曰恐夺彼利，故为苛法畀勿往也；若俄人之在旅大，亦曰租我地耳，其于旅大之民，身税至少年纳银三元，屋一间十六元八毫，田一亩十八元，以至畜产家具，无不有税。租地且然，若瓜分之后，俨视为彼属地，不知更将何若！吾辈设身以处，其何以堪！试问一旦瓜分，祸在国家乎，抑在民间乎？试问此时八股试帖卷折之士，其犹可橐笔取青紫乎？训诂词章之士，其犹可以名山一席占千秋乎？英据印度百年，印人无在第六等以上者；法据越南，地与吾省接壤，今试问其国之人，有在于法廷者乎？吾愿吾国之人深长思之也。方今国势积弱，外人予取予求，视为可唾手得。二万里之广，无地不可为胶、旅、港、龙之续，即无人不在杀掳淫掠焚烧驱迫之中。后顾茫茫，危机岌岌，凶刑酷状，日悬目前：我躯壳将为人纳枪炮之丛，我血肉将为人擦刀刃之具；我子孙将为人奴隶，我妻女将为人姬妾；我祖宗坟墓将为人发掘，我经营财产将为人占据！哀我兄弟邦人诸友，无贵无贱，无贫无富，即极庸愚，即极颓靡，谁无身家，谁无性命？谁无保世之思，谁无身后之想？及今不振刷精神，破釜沉舟，力图自立，顾尚日奔走于无用之学，借口于国家之荣途不外于此，几幸于西人之刀锯或不我及。譬犹大厦火已四起，坐其间者不思设法救扑，尚抚摩室中无足重轻之物，以为火尚未着吾身，姑且待之；岂知待火已着身时，虽悔亦无可追矣！悲夫！悲夫！何我黄帝子孙神明贵胄，至今日而气象危迫愁惨若此也？我潮同志，深慨中国之弱，由于不学也，因思强中国，必以兴起人才为先；兴起人才，必以广开学堂为本。爰忘绵薄，广呼同类，拟创设岭东同文学堂，举我邦人士与海内有志之徒而陶淑之。夫今日之祸，不特灭国，抑且灭种。种何以不灭？则以教存故。教何以存？则恃学在。今日之学何在？曰以中学为体，西学为用；中学为纲，西学为目。以我孔子，为“圣之时”，苟生今日，其必以此言为然也。中学者何？曰学孔子。西学条目繁，时乎已迫，求其速效，不能不先借径东文，此本学堂之宗旨也。非不知荒陬僻陋，神州大局，岂遂借此挽回？然蚁驮一粒，马负千钧，各竭力所为，亦我同人不得已之志之可共白者也。坼裂之惨，普海皆同，岂止潮州一隅，二十二省、一百八十八府、四十二直隶厅、七十二直隶州之魁儒巨子，忧时惧祸之志士，庶几接踵而起者耶！






志第十四 地理志二


辽阳等处行中书省，领路七，府一，属州十二，属县十。（至元二十四年置。）

辽阳路，（上。）金辽阳府，领辽阳、鹤野、宜丰、石城四县；后改为东京，领澄、复、盖、沈、贵德、来远六州，婆娑府一路。元初，澄州（《事文类聚》辽阳路有澄州，知澄州当废于大德以后。）及所属临溟、析木二县，复州及所属永康、化成二县，贵德州及所属贵德、奉集二县，沈州、来远州宜丰县、石城县俱废，以婆娑府、广宁府，盖州、懿州为四路，直隶中书省。至元六年，置东京总管府，降广宁路为散府，懿州路为州以隶之，省鹤野县入辽阳。十五年，析广宁仍自行路事。十七年，又以婆娑府来属。二十五年，改东京为辽阳路，后废婆娑府为巡检司。户三千七百八，口三万三千二百三十一。（壬子年抄籍数。）

领县一

辽阳。（下。倚郭。至元六年，省警巡院及鹤野县入之。）

州二

盖州，（下。）金故州，属东京路。元初，升盖州路。至元六年，降为州，隶东京总管府，省所属熊岳、汤池、秀岩三县入建安。八年，又省建安县入本州。（旧史《成宗纪》元贞元年六月，盖州明山县螟，旧志无明山，未知何时省并。）

懿州，（下。）金故州，属北京路。元初，升懿州路。至元六年，降为州，隶东京总管府，省所领顺安、灵山二县及义州之同昌县入本州。至正二年，又升懿州为路，以兴中义州属之。

广宁府路，（下。）金广宁府，属北京路。元初，置广宁行帅府事；后以地远，迁治临潢，改总管府。至元六年，以户口少降为散府，隶东京路。十五年，复分为路，行总管府事。旧领广宁、望平、闾阳、钟秀（金志无此县，据王圻《续文献通考》增。）四县。广宁已废，至元六年，省钟秀县入望平。户四千五百九十五。（至顺钱粮户数。）　领县二：闾阳，（下。初立千户所，至元十五年，以户口繁复立行千户所，后改为县。）望平。（下。至元十五年，改为望平军民千户所，后复为县。）

旧志广宁府路下有肇州，按《金史地理志》，肇州属上京路，领县一始兴。《寰宇通志》与《明一统志》均引《元志》：开元城西南曰宁远县，又西南曰南京，又南曰合兰府，又南曰双城，直抵伊丽王都正西曰谷州，西北曰上京，上京之南曰建州，西曰滨州，又西曰黄龙府。金改为利涉军，又西曰信州，治信武县；北曰肇州，治始兴县；东曰永州、曰昌州、曰延州，东北曰哈州、曰奴儿干城。皆渤海辽、金所建，元废。是肇州入元已废，世祖于阿八剌忽立城名曰肇州，特以肇州为城名，非置经制州也，旧史载之非是。

山北辽东道肃政廉访司。

山北辽东道开元等路宣慰司。（元初，置行中书省于北京路，又置开元路宣抚司，隶北京行省。中统四年，罢开元路宣抚司。至元二年，罢北京行省，置山北辽东道开元等路宣抚司。十五年，改宣抚司为宣慰司。二十三年，罢。是年七月，复置。至正十一年，罢海西辽东道巡防捕盗所，立镇宁州。）

大宁路，（上。）金大定府，属北京路。元初，为北京路总管府。旧领兴中府及义、瑞、兴、高、锦、利、惠、川、建、和十州。中统三年，割兴州及松山县属上都路。至元五年，并和州入利州为永和乡。七年，兴中府降为州，仍隶北京，改北京为大宁路。二十五年，改武平路，后复为大宁路。旧领大定、长兴、富庶、松山、神山、惠和、金源、和众、武平、静封、三韩十一县，神山、静封二县久废。中统二年，省长兴县入大定，升三韩县为高州，升松山县为松州。户四万六千六，口四十四万八千一百九十三。（壬子年数。）

领司一

录事司。（初置警巡院，至元二年，改置录事司。）

县七

大定，（下。）龙山，（下。至元四年，改属利州，后复来属。）富庶，（下。至元三年，省入中兴州，后复置。）和众，（下。）金源，（下。）惠和，（下。）武平。（下。）

州九

义州，（下。）金故州，属北京路。（至元七年，改隶婆娑府，后府废仍隶本路。至正二年，改属懿州路。）旧领宏政、开义、同昌三县。至元六年，省同昌县入懿州，宏政、开义二县省入本州。

兴中州，（下。）金兴中府，属北京路。元初省。至元七年，又置兴中州。旧领兴中、永德、兴城、宜氏四县。元初，俱省入本州。至正二年，改隶懿州路。

瑞州，（下。）金故州，属北京路。元初因之。旧领瑞安、海阳、海滨三县。元初，俱省入本州。

高州，（下。）金三韩县，属大定府。中统二年，升为高州，隶大宁路。

锦州，（下。）金故州，属北京路。元初因之。旧领永乐、安昌、神水、兴城四县。元初，俱省入本州。

利州，（下。）金故州，属北京路。元初因之。旧领阜俗、龙山二县。元初，省阜俗县入本州，龙山县改隶大宁路。

惠州，（下。）辽故州，属大定府。金皇统三年废。元初复置。

川州，（下。）辽故州。金废。元初复置。

建州，（下。）金故州，属北京路。元因之。旧领建平、永霸二县。元初俱省入本州。

东宁路，本高丽西京。至元六年，高丽人崔垣等以西京府州县镇六十余城来降。八年，置东宁府，与高丽画慈悲岭为界。十三年，升东宁路总管府，设录事司，以静州、义州、麟州、威远镇隶婆娑府。二十七年，罢东宁路，悉归本路所属诸城于高丽。（此事旧史遗之，据《高丽史》补。）

本路领司一

录事司。

县二

土山，（下。）中和。（下。）

镇一

归化镇。（按洪福源之叛，高丽徙余民于海岛，西京遂为丘墟。至崔垣，以西京内属，所献六十余城以徙民之故，多湮废。然据《高丽史》所载，龙州、灵州、铁州等处守臣，皆为垣等所杀，则诸州尚置官吏，不尽为废郡也。）

崔垣等所献之六十余城，其地名之可考者，曰定远府、郭州，抚州，黄州、（领安岳、三和、龙冈、咸从、江西五县，长命一镇。）灵州、慈州、嘉州、（辽隶显州。）顺州、（辽头下城，在显州东北。）殷州、宿州、德州、（领江东、永清、通海、顺化四县，宁远、柔远、安戎三镇。）昌州、铁州、（领定戎一镇，唐安市州，辽隶东京道。）泰州、（辽隶上京道，金移治长春州。）价州、朔州、宣州、（辽隶会州，领宁朔、席岛二镇。）成州、（辽头下城，领树德一镇。）熙州，孟州、（领三登一县，椒岛，椴岛、宁得三镇。）延州、（领阳严一镇。）云州。

沈阳路，金为沈州，属东京路。旧领乐郊、章义、辽滨、挹娄四县，因兵乱俱废。太宗四年，高丽人洪福源率西京、都护、龟州四十余城来降，立镇守司，以抚其众。六年，徙其众于辽阳，侨治辽阳故城。中统二年，改为安抚高丽军民总管府。三年，又立沈州，以高丽质子为安抚高丽军民总管，分领二千余户，治沈州。元贞二年，并为沈州等路安抚高丽军民总管府，仍治辽阳故城，领总管五、千户二十四、百户百二十五，户五千一百八十。（至顺钱粮户数。）

总管府所辖者，曰新城州、辽城州、哥忽州、建安州、南苏州、木底州、盖羊州、代那州、沧籐州、磨米州、积利州、黎山州、延津州、安市州。以上十四州，并无城郭，是高丽降众各以其酋长领之。

开元路，金会宁府，属上京路。旧领会宁、曲江、宜春三县，后俱废。太宗七年，即其地置开元、南京二万户府。至元四年，改辽东路总管府。二十三年，又改开元路，领咸平府，后析咸平为散府，俱隶辽东道宣慰司。（至元二十七年，开元路宁远县饥，是本路有宁远一属，其省并年分阙。）户四千三百六十七。（至顺钱粮户数。）

咸平府，金旧府，属咸平路。旧领平郭、铜山、新兴、庆云、清安、荣安、归仁、玉山八县，兵乱俱废。元初，隶开元路，后改隶宣慰司。至正二年，降为咸平县。

合兰府水达达等路，金蒲与、合懒、恤品、曷苏馆、胡里改五路之地。元初，设军民万户府五，一曰桃温，距上都四千里；一曰胡里改，距上都四千二百里、大都三千八百里；一曰斡朵怜；一曰脱斡怜；一曰孛苦江。分领混同江南北之地，其人皆水达达，无城郭，逐水草为居。户二万九百六。（至顺钱粮户数。）

河南江北等处行中书省，领路十一，府七，州一，属州三十四，属县一百八十三。

河南江北道肃政廉访司。

汴梁路，（上。）宋开封府，为东京，属京畿路。金为南京，属南京路。太宗五年，崔立以南京降，仍为南京路。至元二十五年，改汴梁路。旧领归德府，延、许、裕、唐、陈、亳、邓、汝、颍、徐、邳、嵩、宿、申、郑、钧、睢、蔡、息、庐氏行襄樊二十州。至元八年，升归德府直隶行省，割亳、徐、邳、宿四州隶之；升申州为南阳府，割裕、唐、汝、邓、嵩、庐氏行襄樊七州隶之。九年，废延州入延津县。三十年，升蔡州为汝宁府，直隶行省，割息、颍二州隶之。旧领开封、祥符、阳武、通许、太康、中牟、杞、鄢陵、尉氏、扶沟、陈留、延津、洧川、封邱十四县。至元初，析郑州之荥泽、原武二县，析曹州之兰阳县来属。户三万一十八，口十八万四千三百六十七。（壬子年数。）

领司一

录事司。（旧设警巡院，至元十四年，改录事司。）

县十七

开封，（下。倚郭。）祥符，（下。倚郭。）中牟，（下。）原武，（下。）鄢陵，（中。）荥泽，（下。旧隶郑州，至元二年来属。）封邱，（中。金大定中，以河患迁治新城。元初，又为河水所湮，复迁于故城。）扶沟，（下。）阳武，（下。）杞，（中。中统初，河决城北面为水所圮，乃筑新城于河北岸，置县后又修故城，号南杞县。）延津，（下。）兰阳，（下。金析东明六乡为兰阳县，取首乡兰阳乡为名，旧隶曹州，至元初来属。）通许，（下。）尉氏，（下。）太康，（下。）洧川，（下。）陈留。（下。）

州五

郑州，（下。）金故州，属南京路。元初因之。旧领管城、荥阳、汜水、河阴、原武、密、荥泽七县，后析密县隶钧州，荥泽、原武二县隶开封府。　领县四：管城，（下。倚郭。元初省司候司入之。）荥阳，（下。）汜水，（下。）河阴。（下。）

许州，（下。）金故州，属南京路。元初因之。　领县五：长社，（下。）长葛，（下。）郾城，（下。）襄城，（下。）临颍。（下。）

陈州，（下。）金故州，属南京路。元初因之。　领县五：宛邱，（下。）西华，（下。）商水，（下。至元二年，省南顿、项城入之，后复置。）南顿，（下。延祐二年，复商水镇为南顿县。）项城。（下。至大二年复置。）

钧州，（下。）金故州，属南京路。元初因之。至元二年，析郑州之密县来属。　领县三：阳翟，（下。）新郑，（下。）密县。（下。）

睢州，（下。）金故州，属南京路。元初因之。旧领襄邑、考城、柘城三县。元初，置仪封县于东明县之通安堡，隶本州。　领县四：襄邑，（下。倚郭。）考城，（下。）仪封，（下。）柘城。（下。）

河南府路，金河南府，属南京路。元初，改河南府路。旧领洛阳、宜阳、永宁、登封、巩、偃师、孟津、新安、渑池九县。金升渑池县为韶州。至元八年，仍为渑池县，改隶陕州。户九千五百二，口六万五千七百五十一。（壬子年数。）

领司一

录事司。

县八

洛阳，（至正二十六年，罢洛阳嵩县宣慰司，嵩县当是至正间析洛阳县地置之。）宜阳，（下。）永宁，（下。）登封，（下。）巩县，（下。至正二十年，改立军州万户府。）孟津，（下。）新安，（下。）偃师。（下。）

州一

陕州，（下。）金故州，又改西安军，属河南路。元初，仍为陕州。旧领陕、灵宝、湖城、阌乡四县。至元二年，省湖城县入阌乡，降韶州为渑池县来属。　领县四：陕县，（下。）灵宝，（下。至元三年，省入陕县。八年，废虢州为虢略县，治灵宝，后复置灵宝县，以虢略为巡检司，并虢州之朱阳县入之。）渑池，（下。金韶州，置渑池司候司。至元二年，省司候司。八年，降州为县，隶本州。）阌乡。（下。）

南阳府，金申州，属南阳路，以南阳县为治所。（金志漏申州不载。）至元八年，升为南阳府，以唐、邓、裕、嵩、汝五州隶之。二十五年，改属汴梁路，后直隶行省。户六百九十二，口四千八百九十三。（壬子年数。）

领县二

南阳，（下。倚郭。有三鸦巡检司。）镇平。（下。本阳管镇，金末置县。）

州五

邓州，（下。）金故州，属南京路。至元八年，改隶南阳府。旧领穰县、南阳、内乡、淅川、顺阳五县。金末，析南阳县置申州。元初，省淅川、顺阳二县入内乡县，升穰县之新野镇为县。旧设录事司，至元二年，并入穰县。　领县三：穰县，（下。倚郭。）内乡，（下。）新野。（下）

唐州，（下。）金故州，属南京路。至元八年，改隶南阳府。旧领泌阳、比阳、湖阳、桐柏四县。至元三年，以民力不及，废湖阳、比阳、桐柏三县。　领县一：泌阳。（下。倚郭。元初废，至元九年复置。大德五年，省入本州。至元十六年，知南阳府梁曾以唐、邓二州为襄阳府，所夺争之，复隶南阳府，唐、邓二州改隶襄阳府。年分阙。）

嵩州，（下。）金故州，属南京路。至元八年，改隶南阳府。旧领伊阳、福昌二县，后福昌改隶河南府。至元三年，省伊阳县入本州。　领县一：卢氏。（下。至元二年，隶南京路。八年，隶南阳府。十一年来属。）

汝州，（下。）金故州，属南京路。至元八年，改隶南阳府。旧领梁、郏城、鲁山、宝丰四县。至元三年，废郏城、宝丰入梁县，后复置郏县。　领县三：梁县，（下。）鲁山，（下。）郏县。（下。）

裕州，（下。）金故州，属南京路。至元八年，改隶南阳府。旧领方城、舞阳、叶三县，后即叶县行随州事，就置昆阳县为属邑。至元三年，罢州，并昆阳、舞阳二县入叶县，后复置舞阳县。　领县三：方城，（下。倚郭。）叶县，（下。）舞阳。（下。）

汝宁府，金蔡州，属南京路。至元七年，改隶汴梁路。三十年，行省平章政事伯颜言：“蔡州去汴梁远，凡事稽误，宜升散府。”遂升为汝宁府，直隶行省，以息、颍、信阳、光四州隶之。旧领汝阳、遂平、上蔡、西平、确山、平舆六县。至元七年，省遂平，平舆二县入汝阳，后复置遂平县。（抄籍户口阙，至顺钱粮户数七千七十五。）

领县五

汝阳，（下。倚郭。元初废，后置。）上蔡，（下。）西平，（下。）确山，（下。）遂平。（下。）

州四

颍州，（下。）金故州，属南京路。至元三十年，改隶汝宁府。旧领汝阴、太和、沈丘、颍上四县。至元二年，省四县及录事司入本州。　后复置县三：太和，（下。）沈邱，（下。）颍上。（下。）

息州，（下。）金故州，属南京路。中统三年废，四年复置。（至元三年，罢息州安抚司，以其民隶南京路。）至元三十年，改隶汝宁府。旧领新息、新蔡、真阳、褒信四县。至元三年，省四县入本州。　后又置二县：新蔡，（下。至元四年置。）真阳。（下。）

光州，（下。）宋故州，属淮南西路。至元十二年，归附，隶蕲黄宣慰司。二十二年，同蕲、黄等州直隶湖广行省。三十年，改隶汝宁府。　领县三：定城，（下。）固始，（下。宋末兵乱，徙治无常。至元十一年，复旧治。）光山。（下。兵乱地荒，至元十二年，复置县。）

信阳州，（下。）宋信阳军，属京西北路。至元十四年，改信阳府，隶蕲黄宣慰司。十五年，降为州，属湖广行中书省。二十九年，改隶河南行省。三十年，来隶汝宁府。旧领罗山、信阳二县。至元二十年，以罗山当驲置要冲，徙州治此，而移县治于西南，号曰罗山新县。户三千四百一十四，口三万三千七百五十一。（至元七年数。）　领县二：罗山，（下。倚郭。）信阳。（下。）

归德府，宋应天府，金改归德府，属南京路。金亡，宋复取之。元初，与亳州之酂县同时归附，置京东行省，未几罢。宪宗二年，置司府州县官，以抚定新附之民。至元八年，升为散府，直隶行省，以宿亳、徐、邳四州隶之。旧领、睢阳、宁陵、夏邑、虞城、谷熟、砀山六县。至元二年，析虞城、砀山二县属济宁府，并谷熟县入睢阳，酂县入永州，又降永州为永城县，与宁陵、夏邑二县俱隶本府。（抄籍户数阙，至顺钱粮户二万三千三百一十七。）

领县四

睢阳，（下。倚郭。）永城，（下。）夏邑，（下。旧隶永州，至元二年来属，未几废。至元八年复置，以砀山入之。）宁陵。（下。）

州四

徐州，（下。）金故州，属山东西路。至元二年，降为下州。旧领彭城、萧、永固三县及录事司，至是省永固县入萧县，省彭城县录事司入本州。　领县一：萧县。（下。至元二年，并入徐州。十二年，复置。至正八年，升徐州为总管府，以邳、宿、滕、峄四州隶之。十三年降为武安州，以所辖县隶归德府，峄、滕二州仍隶益都路。）

宿州，（中。）金故州，属南京路。元初废，中统三年复置，改隶本府。旧领临淮、蕲、灵壁、符离四县及司候司。至元二年，省临淮、蕲、灵壁三县并司候司入本州。四年，析灵壁县地入泗州。十七年，复置灵壁县来属。　领县一：灵壁。（下。）

邳州，（下。）金故州，属山东西路。元初废，中统三年复置，至元八年改隶本府。旧领下邳、兰陵、宿迁三县。元初，以户少省三县入本州。至元十二年，复置睢宁、宿迁两县，隶淮安路。十五年，复来属。　领县三：下邳，（下。州治所，城北有黄堌城。）宿迁，（下。）睢宁。（下。）

亳州，（下。）金故州，属南京路。宪宗二年，改隶归德府。旧领谯、酂、鹿邑、城父、卫真五县，后省城父县入谯，卫真县入鹿邑，酂县入永城，未几复置城父。　领县三：谯，（下。）鹿邑，（下。）城父。（下。）

襄阳路，（下。）宋襄阳府，属京西南路。至元十年，宋守将吕文焕以城降，改襄阳府为散府。十一年，升襄阳路总管府。旧领襄阳、邓城、宜城、谷城、南漳五县。元初，省邓城县入襄阳。至元十九年，割均、房二州，南阳府光化、枣阳二县来属。（至顺钱粮户数五千九十。）

领司一

录事司。

县六

襄阳，（下。倚郭。兵乱废，至元十四年复置。）南漳，（下。旧纪至元十四年均州复立南漳县，南漳改隶均州及省并年分均无考。）宜城，（下。）谷城，（下。）光化（下。）枣阳。（下。）

州二

均州，（下。）宋故州，属京西南路。至元十二年，宋行均州事徐鼎以城降，改隶湖北宣慰司。十九年，来属本路。　领县二：武当，（下。兵乱侨治无常，至元十四年复置。）郧县。（下。宋郧乡县，至元十四年改。）

房州，（下。）宋故州，属京西南路。至元十二年，知州李鉴以城降。十九年，改隶襄阳路。　领县二：房陵，（下。）竹山。（下。）

蕲州路，（下。）宋故州，属淮南西路。至元十二年，归附，置淮西宣抚司。十四年，改总管府，设录事司。户三万九千一百九十，口二十四万九千三百二十一。（自此以后至德安府，皆用至元二十七年数。）

领司一

录事司。

县五

蕲春，（中。倚郭。）蕲水，（中。）广济，（中。宋嘉熙兵乱，徙治江中洲，归附后复旧治。）黄梅，（中。嘉熙兵乱，侨治江中洲，后复置。）罗田。（下。兵乱县废，至元十二年复置，大德中迁县治于官渡沙。）

黄州路，（下。）宋故州，属京西北路。至元十二年归附。十四年，升为总管府。（旧纪至元十四年置宣慰司，疑误。）十八年，又置黄蕲州宣慰司，治黄州路。二十三年，罢宣慰司，直隶湖广行省。二十九年，复置淮西道宣慰司，以蕲州、黄州二路隶之。大德三年，罢淮西道宣慰司，蕲、黄二路改隶河南江北行省。户一万四千八百七十八，口三万六千八百七十九。

领司一

录事司。

县三

黄冈，（中。州治所。）黄陂，（下。兵乱侨治蕲州青山<*石贲，归附还旧治。）麻城。（下。兵乱徙治什子山，归附还旧治。）

淮西江北道肃政廉访司。

庐州路，（上。）宋故州，属淮南西路。至元十三年归附。十四年，升为总管府，隶淮西江北道。户三万一千七百四十六，口二十二万九千四百五十七。

领司一

录事司。

县三

合肥，（上。倚郭。）梁县，（中。）舒城。（中。）

州三

和州，（中。）宋故州，属淮南西路。至元十四年，置安抚司。明年，升和州路。二十八年，降为州，隶庐州路。旧设录事司，后省入历阳。　领县三：历阳，（上。倚郭。）含山，（中。）乌江。（中。）

无为州，（中。）宋无为军，属淮南西路。至元十四年，升无为路。二十八年，降为州，罢巢州为县隶之。　领县三：无为，（上。倚郭。）庐江，（中。）巢县。（下。至元十四年，置镇巢府。二十三年，降为巢州。二十八年，复为县。）

六安州，（下。）宋六安军，属淮南西路。至元十二年归附，二十二年，改隶黄蕲州宣慰司。二十八年，降为县，隶庐州路，后又升为州。　领县二：六安，（中。）英山。（中。）

安丰路，（下。）宋寿春府，又以安丰县为安丰军，并属淮南西路。至元十四年，改安丰路总管府。十五年，降为散府。二十八年，复升为路，降临濠府为濠州以隶之。至正十二年，置安丰分元帅府。户一万七千九百九十二，口九万七千六百一十一。

领司一

录事司。

县五

寿春，（中。倚郭。）安丰，（下。）霍丘，（下。寿春、安丰、霍丘三县，宋隶寿春府，至元十八年，来属本路。元统二年，立淮乡临水山巡检司。）下蔡，（下。与蒙城俱隶安丰府。二十八年，罢府来属本路。）蒙城。（下。金属寿州。至元十八年，来属本路。）

州一

濠州，（下。）宋故州，属淮南西路。至元十三年归附，置安抚司。十五年，升为临濠府。二十八年，复为濠州，隶本路。旧领钟离、定远二县。至元二十八年，降怀远州为县隶之。　领县三：钟离，（下。倚郭。）定远，（下。）怀远。（下。宋为怀远军，领荆山一县。至元二十八年，以军为县，省荆山入之。）

安庆路，（下。）宋安庆府，属淮南西路。至元十二年，宋将范文虎以城降。十三年，置安抚司。十四年，改安庆路总管府，属黄蕲州宣慰司。二十三年，罢宣慰司，直隶行省。旧领怀宁、宿松、望江、太湖、桐城五县。至元三年，析怀宁县境置灊山县。户三万五千一百六，口二十一万九千四百九十。

领司一

录事司。（大德元年置。）

县六

怀宁，（中。）宿松，（中。天历初，立铁柱于小孤山，号海门第一关。）望江，（下。）太湖，（中。）桐城，（中。宋末，徙治枞阳，又徙于李阳河。元初，始还旧治。）灊山。（下。本怀宁县之清朝、玉照二乡地，宋立四寨，仍隶怀宁县。至元中，置野人原寨。至治间，始析置灊山县，以山为名。）

淮东道宣慰使司。（皇庆二年，改淮东淮西道宣慰使司为淮东道宣慰使司。）

江北淮东道肃政廉访司。

扬州路，（上。）宋扬州，属淮南东路。至元十三年归附，置淮东都元帅府。十四年，改扬州路总管府。十五年，置淮东道宣慰司，本路属焉。十九年，省宣慰司，本路直隶行省。二十六年，改浙西道宣慰司为淮东淮西道宣慰司，仍治扬州路，升本路高邮府为散府，直隶宣慰司。户二十四万九千四百六十六，口一百四十七万一千一百九十四。

领司一

录事司。

县二

江都，（上。倚郭。）泰兴。（上。）

州五

真州，（下。）宋故州，属淮南东路。至元十三年，置真州安抚司。十四年，改真州路总管府。二十一年，降为州，隶扬州路。　领县二：扬子，（上。倚郭。宋永正县。至元二十八年，改扬子县，移治新城，省录事司入之。）六合。（下。）

滁州，（下。）宋故州，属淮南东路。至元十五年，改滁州路总管府。二十年，仍为州，隶扬州路。　领县三：清流，（中。至元十四年，省录事司入之。）来安，（下。）全椒。（下。）

泰州，（上。）宋故州，属淮南东路。至元十四年，改泰州路总管府，至二十一年，仍为州，隶扬州路。　领县二：海陵（上，倚郭。宋端平后，去县城五里别筑新城，后张士诚据之。）如皋。（下。）

通州，（中。）宋故州，属淮南东路。至元十五年，改通州路总管府。二十一年，仍为州，隶扬州路。　领县二：静海，（上。倚郭。）海门。（中。）

崇明州，（下。）本通州海滨沙洲，宋建炎中，有昇州句容县姚、刘二姓避兵于沙上，其后遂称姚刘沙。宋嘉定中，置天赐监场。至元十四年，置崇明州。

淮安路，（上。）宋楚州，又升属县山阳县为淮安军，又改军为州，属淮南东路。至元十三年，置行淮东安抚司。十四年，改总管府。二十年，置淮安府路总管府，以临淮府，海宁、泗、安东三州隶之。二十七年，罢临淮府。旧领山阳、盐城、淮安、淮阴、新城、清河、桃园七县，设录事司。至元二十年，省淮安、新城、淮阴三县入山阳县。户九万一千二十二，口五十四万七千三百七十七。

领司一

录事司。

县四

山阳，（上。宋淮安县。至元十二年，以本县马罗军寨为山阳县。十三年，淮安路归附，仍存淮安县。二十年，省淮安及新城县入之。）盐城，（上。）桃园，（下。本淮阳军之桃园镇，金置淮滨县，后废。至元中，置桃园县。）清河。（下。本泗州之清河口，宋置清河军。至元十五年，改为县。）

州三

海宁州，（下。）宋故州，属淮南东路。（金志亦有海州，后复为宋地。）至元十二年归附。十五年，升海州路为总管府，又改为海宁府，旋降为州，隶淮安路。旧领录事司，朐山、东海、怀仁、沭阳四县。至元二十年，省东海县与录事司入朐山。　领县三：朐山，（中。）沭阳，（下。）赣榆。（下。宋怀仁县，金改赣榆。）

泗州，（下。）宋故州，属淮南东路。（金志亦有泗州，后复为宋地。）至元十三年，降为下州。旧领临淮、淮平、虹、灵壁、睢宁五县。至元十六年，析睢宁县属邳州。十七年，析灵壁县属宿州，以临淮府五河县来属。二十一年，省淮平县入临淮。二十七年，废临淮府，以盱眙、天长二县来属。　领县五：临淮，（下。）虹县，（下。宋故县，金废，元初复置。）五河，（下。）盱眙，（上。宋招信军，至元十三年，行招信军安抚司事，领盱眙、天长、招信、五河四县。十四年，升招信路总管府。十五年，改临淮府。十七年，以五河县在淮北，改属泗州。二十年，并招信县入盱眙。二十七年，废临淮府入盱眙。）天长。（中。至正十五年，置淮东等处宣慰使司都元帅于本县。）

安东州，（下。）宋涟水军，后改安东州，属淮南东路。至元十二年，置安东分元帅府，后改隶淮安路。　领县一：涟水。（下。）

高邮府，宋高邮军，属淮南东路。至元十四年，升为高邮路总管府。二十年，降高邮路为府，隶扬州路，后改为散府，隶宣慰司。旧领录事司及高邮、兴化二县。至元二十年，废安宜府为宝应县来属，又省录事司入高邮县。户五万九十有八。（至顺钱粮户数。）　领县三：高邮，（上。倚郭。）兴化，（中。）宝应。（上。旧为宝应军，至元十六年，改为安宜府。二十年，废府为县来属。）

荆湖北道宣慰司。（至正十一年，兼都元帅府。）

山南江北道肃政廉访司。

中兴路，（上。）宋为江陵府，属荆湖北路。至元十二年归附，（是年置怀远、灵武二县，分处新民，未详何时裁并。）十三年，改上路总管府，设录事司。天历二年，以文宗潜藩改为中兴路。户一十七万六百八十，口五十九万九千二百二十四。

领司一

录事司。

县七

江陵，（上。）公安，（中。）石首，（中。）松滋，（中。）枝江，（下。）潜江，（下。旧治白洑，至元二十七年，水圮城迁今治。）监利。（中。）

峡州路，（下。）宋峡州，属荆湖北路。至元十三年归附，十七年，升为峡州路。户三万七千二百九十一，口九万三千九百四十七。　领县四：夷陵，（中。宋末随州迁治不常，归附后还江北旧治。）宜都，（下。宋旧县。）长阳，（下。）远安。（下。至正初，达鲁花赤沙班迁县治于亭子山下。）

安陆府，宋郢州，隶京西南路。至元十三年归附，十五年，升为安陆府，隶宣慰司。户一万四千六百六十五，口三万三千五百五十四。　领县二：长寿，（中。）京山。（中。兵乱移治汉滨，至元十二年，还旧治。）

沔阳府，宋复州，属荆湖北路。至元十三年归附，升为复州路，十五年改为沔阳府。户一万七千七百六十六，口三万九百五十五。　领县二：玉沙，（中。倚郭。）景陵。（中。宋旧县，兵乱徙治无常，归附后还旧治。）

荆门州，（下。）宋荆门军，属荆湖北路。至元十二年归附，十四年升为荆门府，十五年迁府治于古城，降为州。户二万九千四百七十一，口一十六万五千四百三十五。　领县二：长林，（上。）当阳。（中。）

德安府，宋旧府，属荆湖北路。宋咸淳七年，徙治汉阳。至元十三年归附，还旧治，隶湖北道宣慰司。十八年，罢宣慰司，直隶行省，为散府。三十年，改隶黄州路，后复隶宣慰司。旧领安陆、孝感、应城、云梦、应山五县。至元十五年，析应山县隶随州。户一万九百二十三，口三万六千二百一十八。

领县四

安陆，（下。）孝感，（下。宋建炎中，迁县治于紫资寨。至元十六年，还旧治。）应城，（中。）云梦。（下。）

州一

随州，（下。）宋故州，属京西南路。至元十二年归附。十三年，以兵乱迁徙无常，即黄仙洞为州治。旧领随县。十五年，以德安府应山县来属。户一万五千九百六十六，口五万二千六十四。　领县二：随县，（下。）应山。（下。）




○谢杨郎中书

月日，乡贡进士李翱再拜。前者以所著文章献於阁下，累获咨嗟，勤勤不忘。翱率性多感激，每读古贤书，有称誉荐进後学之士，则未尝不遥想其人，若与神交，太息悲歌，夜而复明。何独乐已往之事哉，诚窃自悲也。临空文，尚慨慕如不足，况亲遇厥事，观厥人哉。幸甚幸甚。翱自属文，求举有司，不获者三，栖遑往来，困苦饥寒，踣而未能奋飞者，诚有说也。窃惟当兹之士，立行光明，可以为後生之所依归者，不过十人焉。其五六人，则本无劝诱人之心，虽有卓荦奇怪之贤，固不可得而知也。其馀则虽或知之，欲为之荐言於人，又恐人之不我信，因人之所不信，复生疑而不自信，自信且犹不固，矧曰能知人之固？是以再往见之，或不如其初，三往见之，又不如其再。若张燕公之於房太尉，独孤常州之於梁补阙者，讫不见一人焉。夫如是，则非独後进者学浅词陋之罪也，抑亦先达称誉荐进之道有所不至也。孔子曰：“举尔所知。”古君子於人之善，惧不能知；既知之，耻不能举之；能举之，耻不能成之。若翱者，穷贱朴讷无所取，然既为阁下之所知，敢不以古君子之道有望於阁下哉。不宣。翱载拜。


○授前威勇军节度都指挥使杨承袭左千牛卫大将军制

敕。拊琴瑟者，其声不谐，尚或改而张之。况军旅大事，利害可论。姑务变通，且期宁谧。具官杨承袭，素以材力，闻於朝廷。昔属兴师，乃思致勇。而时惟黩武，未足经邦。每念残人，遂能屈已。既从休息，何必训齐。尔其罢彼戎机，来归环卫。职亲任重，假宠甚多。无怀逆命之谋，宜奉徵还之召。况参宿卫，亦在促装。可。


○朝元御正殿德音

朕以寡昧，获守重器，兢厉畏惕，於兹五年。皇王之事，罔不修备，而大典有阙，举而行之。粤以元正，朝於正殿，百辟咸序，万方来庭。思欲推至仁以布和，奉天时而施令，况上苍贻庆，列圣垂休，辅於予躬，以致宁复。思与臣庶，同被庆灵，俾兹囚隶，亦洽流泽。

自今年正月一日已前，犯死罪者并降从流，流罪以下递减一等。其故杀官典犯赃犯十恶者，并不在降等之列。左降官未曾经量移者，与量移近处。流人各据本年限与减一年，如本限只一年者放还。朝贺之礼，国之盛事，肃恭班位，敷赞威仪，俾申庆贺，以示宏普。其应元日缘朝贺行事官，三品以上赐爵一级，四品以下加一阶。文武常参官并六品以下，及宗子应陪位者，并诸道贺正使，各赐勋一转。先已至上柱国者，任回与周亲。诸藩陪位，赐物有差。今年革甫宁，典常粗举，虽惭至理，可谓小康。惟水旱犹虞，黎元重困，公私蓄积，颇有未丰。宜令诸道观察使刺史各具当处利害，其有弊事可革，有便於人者，并言何术可以渐致富庶，附驿以闻，亦不用专使诣阙，以致烦费。其封畿之内，百姓利病，委京兆河南尹具以条奏。

於戏！束带立朝，必咨忠谠，济时利物，式伫谟猷。其文武百僚，各上封事，极言得失，无有所隐。如有事可施行者，便委中书门下量加奖用，朕以执契驭时，任贤兴化，孜孜王道，期致太和。凡在官寮，宜悉此意。


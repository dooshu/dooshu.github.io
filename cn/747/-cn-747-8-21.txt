○赐高士廉陪葬诏

昔平仲云亡，齐后深股肱之恸；太真既没，晋君悲社稷之臣。故悼往饰终，义存追远，襃忠录旧，事本因心。故开府仪同三司上柱国申国公士廉，德范宏深，风猷远著，道高廊庙，望重勋贤。职在铨衡，穆九流而驰誉；位居端右，总百揆而腾芳。班职台仪，具瞻允集，忠谋令范，遇物必彰。造膝危词，类多宏益，瞻风力以齐轨，轶伊吕而长骛。朕爰在弱龄，早敦姻戚，绸缪眷遇，多历年所。方期翊兹景化，永赞隆平，曾不慭遗，忠良奄及。感惟永往，震动厥心。仪形莫追。徽音日远，宜崇礼命，式表哀荣。可赠司徒使持节都督并、汾、箕、岚四州诸军事并州刺史，给班剑四十人，及羽葆鼓吹，赙绢布二千段，米粟二千石。陪葬昭陵，令摄鸿胪卿监护。


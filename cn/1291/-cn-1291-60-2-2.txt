【梁甫吟】

〖古文苑作古梁父吟。不题诸葛亮名字。《类聚》、《乐府诗集》等均题蜀诸葛亮作。按李勉琴说曰：梁甫吟。曾子撰。琴操曰：曾子耕太山之下。天雨雪冻。旬月不得归。思其父母。作梁山歌。蔡邕琴颂曰：梁甫悲吟。周公越裳。按梁甫。山名。在泰山下。据此。梁甫吟不始於孔明。而此辞亦与孔明无关。今附入汉杂曲歌辞中。〗

步出齐城门。遥望荡阴里。里中有三坟。累累正相似。问是谁家墓。田疆古冶子。力能排南山。文能绝地纪。一朝被谗言。二桃杀三士。谁能为此谋。国相齐晏子。

（〇《类聚》十九引《蜀志》作梁父吟。古文苑四作梁父吟。《乐府诗集》四十一。草堂诗笺一同李诗注引三齐记略。《文选》补遗三十四。西溪丛话上。广《文选》十三。《诗纪》四作诸葛亮梁甫吟。又《御览》百五十七、环宇记十八并引《郡国志》。录里、似、子三韵。沧浪诗话作梁父吟。引追望阴阳里、田强固野子二句。）


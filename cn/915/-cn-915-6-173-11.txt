◇论兵

夫为政失道，可思而更也。兵者存亡之机，一死不可复生也。故曰天下难事在于兵。今有人于此，力举重鼎，气盖三军，一怒而三军之士皆震，世俗见若人者，谓之能用兵矣；然以吾观之，此亡国之兵也。夫有气者，志先其谋。无策而径往，怒心一奋，天下若无人焉，不量其力，而轻天下之物；偏遇可以幸胜，有数者御之，则必死矣。凡用兵正体不备，不可以全胜。故善用兵者，我谓之死，则民尽死；我谓之生，则民尽生。我使之勇，则民尽勇；我使之怯，则民尽怯；能死而不能生，能勇而不能怯，此兵之半，非全胜者也。

夫用战有四：有大体者，难与持久；有威刑者，难与争险。善柔者待之以重，善任势者御之以坚。用兵能使民坚重者，则可与之赴汤火，可与之避患难，进不可诡，退不可追，所在而民安，尽地而守固，疑间不能入，权谲不能设也。坚重者，备物者也。备物者无偏形；无偏形，故其变无不之也。故礼与法，首尾也。文与武，本末也。故礼正而后法明，文用而后武法。故用兵不知先为政，则亡国之兵也。用人有四，一曰以功业期之，二曰与天下同利，三曰乐人之胜己，四曰因才而处任。以功业期之，则人尽其能，与天下同利，则民乐其业，乐人胜己，则下无隐情，因才择任，同众物备举，人各有能有不能也。是以智者不以一能求众善，不以一过掩众美，不遗小类，不弃小力，故能有为也。夫治天下者，其所以行之在一。一者，何也。曰公而已矣。故公者所以攻天下之邪，屏谗慝之萌。兵者倾危之物，死生之机，一物不至，则众乱兴矣。故以仁聚天下之心，以公塞天下之隙。心公而隙塞，则民专而可用矣。公心明故贤才至。一公则万事通，一私则万事闭，兵者死生之机也，是故贵公。


◇复刺遗马融书

伏闻高问，为日久矣，冀一见宠光，叙腹心之愿，以启其蔽，不图辞之以疾。昔周公父文王，兄武王，九命作相，以尹华夏，犹握沐吐食，以接白屋之土，天下归德，历载邈矣。今君不能相见，宜哉！（《御览》六百六引《杂事》，「彪诣大儒马融，辞不见，彪复刺，其书」云云。「融省，大愧，遣人辞谢追请。径去。不肯还」。）

承服风问，从来有年，故不待介者而谒大君子之门，冀一见龙光，以叙腹心之愿。不图遭疾，幽闭莫启。昔周公旦父文兄武，九命作伯，以尹华夏，犹挥沐吐餐，垂接白屋，故周道以隆，天下归德。公今养疴傲士，故其宜也。（《后汉·高彪传》）


【后汉武班碑〈建和元年〉】

右汉班碑者，盖其字画残灭，不复成文，其氏族、州里、官阀、卒葬皆不可见，其仅见者曰“君讳班”尔。其首书云“建元年太岁在丁亥”，而“建”下一字不可识。以《汉书》考之，后汉自光武至献帝，以“建”名元者七，谓建武、建初、建光、建康、建和、建宁、建安也。以历推之，岁在丁亥乃章帝章和元年，后六十一年，桓帝即位之明年，改本初二年为建和元年，又岁在丁亥。则此碑所缺一字当为“和”字，乃建和元年也。碑文缺灭者十八九，惟亡者多而存者少，尤为可惜也，故录之。治平元年四月二十日书。

后得别本，摹拓粗明，始辨其一二，云“武君讳班”，乃易去前本。熙宁二年九月朔日记。


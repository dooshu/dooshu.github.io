○罚卢坦元义方立戟违式俸料敕

立戟官中大夫守京兆尹上柱国临淄县开国男赐紫金鱼袋元义方、朝议大夫守尚书户部侍郎判度支护军赐紫金鱼袋卢坦，立戟虽令式所著，似有阙文，而台阁相承，久为定制。卢坦、元义方如有所见，即合上闻，造次而行，殊乖审慎。宜各罚一月俸料，其戟仍令所司收纳。左司郎中陆则，勾简之任，发付不精，礼部员外郎崔备、工部员外郎元礼等，或以礼许人，或守官假器，此於申请，其过尤深。各罚一季俸料。缘兵兴以来，勋赏超越，其所立戟，须有明文。宜令所司准旧制，待官阶勋至三品，然后申请，仍编於格令，永为常式。


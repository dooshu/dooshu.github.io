送江浙省掾某序

近代之取人者有二焉曰儒与吏而已夫吏固儒之一事非可以并称也盖诗书礼乐所以明道律令章程所以从政不明乎道则无以知出治之本不从乎政则无以周辅治之用古者君子之学所以通而后成也二者既分儒忽吏为末而谓之不足为吏訾儒为迂而谓之不足用各视时之所尚以相盛衰其为也乆矣国家自失承平校政庶务实繁在上者欲其严办以供一切之需也故任吏尤专重而儒有弗及者矣呜呼岂非其惑欤盖闻孙卿氏之言曰相高下视墝肥序五种君子不如农人相美恶辨贵贱君子不如贾人设规矩陈绳墨便器用君子不如工人不恤是非然不然之情以相荐拔以相耻怍君子不如恵施邓析然则治文书奉期防摘狱讼之微较赋税之悉儒固或不如吏矣至扵屏邪慝之风行仁义之说使上尊而下亲内修而外服非儒其孰能之乎故善为国者未尝以此而易彼也今厌其高而乐其卑损其大而收其小何哉亦窃求其故矣盖谓今之儒未及扵古不足以称上之所使也夫儒不能尽为古之儒然吏亦岂能尽为古之吏哉是但知垂绅猎缨空言而不切扵事者之非儒而不知磨铅削牍拘法而不通夫义者之非吏也其可乎余故尝感叹而思之以凡在上者亦过矣茍有扵此焉不以儒为不足用而特任之则知夫出治之本而其政岂不成乎既又思之则非在上之过也亦儒之过焉耳茍有扵此焉不以吏为不足为而兼通之则周夫辅治之用而其道岂不行乎若其人者世固有之而余未得见之也今年冬某人以江浙省臣之辟为掾余闻其读书与律学颇事古岂非所谓其人欤将行也其友有来裒士大夫所赠若干篇而属余序者廼欣然告之曰夫掾虽吏也然佐外宰相治藩府凡方面之事虽不得行亦可得而言也且省臣能取子扵人人之中是知其贤矣知其贤扵言有不听乎子今能以所学施扵时显有成效使皆知儒之非迂则上之所尚有不改弦而易辙者乎儒之振不振吾扵子行卜之矣夫欲援吏而归扵儒者是吾所望扵子也若云叛儒而入扵吏者岂吾所望扵子哉


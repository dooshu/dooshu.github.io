○復仇疏 【 土木封事】

一迎復　聖駕、窃謂蜂蟻尚有君臣、豺狼猶知報本况將相大臣、坐享朝廷之爵位、詎忍　聖駕蒙塵胡虜、而不思迎復之計乎、乞命在廷文武群臣、朝夕計議。何人可以為將帥。何人可以運謀畧。何策可以迎還　聖駕。何術可以報復讐恥。務在精思遠慮。一舉萬全。如此不惟可以報君父之恩。亦可以奠安宗社矣。一開廣言路。臣聞國家之有言路、猶天地之有元氣也、元氣行、則陰陽順序而百物生、言路通、則耳目開廣而庶政理、今朝廷雖有言路之官。而無敢言之士者。葢小人專權。言輒有禍。以此人皆箝口結舌。甘為抱葉之蟬。立仗之馬。邇者夷虜犯邊、　上皇親征、在朝群臣、悉皆切諫、柰為小人所沮、致勞萬乘之尊留滯虜廷、言路不通、其禍至此、伏望屏除小人、進用君子、言之當者從其謀、言不當者恕其罪、如此則下情得以上達、而言路無壅塞之弊矣、一分兵耀武、切照南京應天瀋陽右等衞官軍、俱赴大教塲新江口操備、限以大江、阻以風濤、有連日不能往復者、有連舟覆於風波者、又且江北地方、徒設各衞之名、而無操軍之實、乞將應天等衞、見在大教塲新江口操備官軍、退回江北教塲操練、委廉能智勇都指揮一員、總督其事、務要器械鋒利、紀律嚴明、如此則江南江北之兵威振揚。而或遠或近之姦宄消弭矣。一考察文官、切惟文職分理庶務、中間多有不才者、惟貪巳之富貴不顧民之疾苦、間有廉以律身、公以蒞事者、因無激勸之典、視彼貪墨之徒、安享富貴、久則亦不免為私欲牽制、而日習為汙下矣、乞命廉能公正御史給事中、分往浙江等布政司、及南北直隸、將司府州縣大小衙門官員、從公考察、果有廉能幹濟、深得民心者、存留管事、關具上聞、朝廷加以褒異之典、其貪酷不才、罷軟無為者、黜退為民、老疾者許令致仕、如此則賢而有德者、愈有所勸、貪而不良者、皆知所懲矣、一激勸武職、切惟士卒為國家之?牙、為軍職者、當撫之以恩德、庶可以捍外而衞內、敵愾而禦侮、柰何近年以來、管軍頭目、不思朝廷養兵待用之意大肆肥巳貪暴之心、或侵欺其月粮、或科歛其財物、剝削之弊、非一言能盡、及至事發問斷。不過贖罪復職。乞令內外風憲官用心體訪、如軍職中平替貪酷不才、剝削小軍、起葢房屋、置買莊田者、或體訪得出、或因人告發、重則拿送法司、明正其罪、全家發邊遠充軍、輕則量情决打、枷項羞辱、如此則激勸之典行、不待刑驅法治、而自然感化矣、一禁革倉弊、切照南京各衞軍倉斗級、俱用各衞有丁精壯軍人八百餘名、散在各倉、收支粮米、此輩又非官府公心僉點、盡是用財買求應當、及至著役、即肆貪暴、有指以頂廒看堆為名。而強取財物者。有假以扶籮擡斛為由。而嚇要銀兩者。或臨收而故意踢斛淋尖。或未收而生事輒加箠楚。作弊多端。難以枚舉。乞敕該部將南京各倉軍斗退回教塲練操、照洪武永樂年間事例、於附近府州縣僉點相應民人、充當斗級、收支粮米、如此、則奸弊自然，消弭、輸納自然便益、一弭除盜賊、切惟盜賊之興、其實有所自也、大抵管民者侵漁剋害、管軍者貪暴豪猾、軍民窘於衣食。不得巳而為盜。乞命內外風憲官、用心詳察激勸、其文武官有能守巳以廉、御下以恩者、奏聞陞賞、其殘忍貪暴、不能恤人者、文職為民、武職充軍、仍差御史錦衣衞官于南北水陸路、往來緝捕、如此、則盜息而人安矣、一拔擢舊臣、切見洪武永樂年間、中外大小官員、有為事充軍擺站者、有降用為民者、葢此等多由監生進士出身。洊歷年歲。熟於治體。今後除曾犯人命賍私外。其一應為事充軍等項。才行超越。而聲譽素著者。許令薦拔。授官蒞事。不猶愈于用初學之士。如此則國家得老成為用矣。一選任風憲、切惟近年以來。風憲所謂邦之司直豈可以平流遷序內外風憲多不得人。或庸陋委靡。或奸狡譎詐。或緘默畏縮。或因循苟且此輩比比皆是。尚何望其激濁揚清繩愆紏繆哉。乞將御史如前項不稱者。盡行沙汰。出為別官。所有缺員。於進士監生內選除。務得才贍學充。志端行潔者。俾任是官。如此則敗法亂紀者去矣。一旁求豪傑、切惟三辰不車?丸。選士為相。四夷不貢。拔卒為將。又何可以拘拘於資級也哉替成湯舉伊尹於有莘之野。高宗舉傳說于版築之間。文王舉太公於渭水之濱。是以賢才輩出。天下治安。乞令內外大小文武官員。各舉所知。或經明行修。而才德出眾者。或智謀勇敢。而諳曉兵畧者。有司禮送赴京試騐。其可者量授官職。如此則韜光晦跡者出矣。一增祿飬廉、臣聞人皆患吏之貪。而不知去貪之道。人皆喜吏之清。而不知致清之本。必欲去貪致清在乎厚其祿均其俸而巳乞將內外大小官員。除月俸六十石以上者。其餘量添一二。以給身家之用。如此則國家有飬廉之資臣下勵守廉之志矣。一斟酌漕運、臣聞通漕運者。在於得人。省漕費者。在于節用。永樂年間漕運得平江伯陳瑄區畫有法。軍民兩便。近年以來不得其人。以致各衞所管運官員。惟事刻剝。甚至歛軍財為沿途酒色之資。興販私貨。而人船苦于裝載。作弊之端。難以故舉。乞別選公正大臣。恊同督運。仍令該部會計。若有五年之積。官軍可以輪班漕運。如此則軍士少得休息。粮米不致虛費矣。一練將訓兵。臣聞欲保治平之業者。莫先于練將。欲消外侮之心者。無過乎訓兵。切見近年以來。在外各都司衞所管軍官員惟務剝削軍士。聚歛財物。豈思治兵習戰。以防不虞。乞每都司衞所各選有風力御史一員。往來專一提督閱視操練。務要號令嚴肅。兵政修舉。如此則朝廷有所依賴。海宇可以無虞矣。

劉黃門奏疏（疏）

劉斌


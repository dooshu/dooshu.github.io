赠饶阳张司户燧





唐时深州亦谓之饶阳郡，属河北道，系上州。上州之佐有司户参军事二人，从七品下。



朝饮苍梧泉，夕栖碧海烟。宁知鸾凤意，远托椅桐前。[一]慕蔺岂曩古，[二]攀嵇是当年。[三]愧非黄石老，[四]安识子房贤。功业嗟落日，容华弃徂川。一语已道意，三山期着鞭。[五]蹉跎人间世，寥落壶中天。[六]独见游物祖，[七]探玄穷化先。[八]何当共携手，相与排冥筌。[九]

[一]陆玑《诗疏》：“梓实桐皮曰椅。”



[二]《史记》：司马相如少时，其亲名之曰犬子。相如既学，慕蔺相如之为人，更名相如。



[三]颜延年诗：“交吕既鸿轩，攀嵇亦凤举。”嵇，谓嵇康也。



[四]黄石公，见七卷注。



[五]三山，见一卷注。



[六]《后汉书》：费长房者，汝南人，曾为市掾。市中有老翁卖药，悬一壶于肆头。及市罢，辄跳入壶中，市人莫之见，惟长房于楼上睹之，异焉。因往，再拜奉酒脯。翁知长房之意其神也，谓之曰：“子明日可更来。”长房旦日复诣翁，翁乃与俱入壶中，唯见玉堂严丽，旨酒甘肴，盈其中，共饮毕而出，翁约不听与人言之。后乃就楼上候长房曰：“我神仙之人，以过见责，今毕当去。”



[七]《庄子》：“浮游乎万物之祖，物物而不物于物。”《文子》：“虚无恬愉者，万物之祖也。”



[八]陈子昂诗：“探玄观群化。”颜延年诗：“开冬眷徂物，残悴盈化先。”



[九]江淹诗：“一时排冥筌。”李善注：“筌，捕鱼之器，言鱼之在筌，犹人之处尘俗。今既排而去之，超在尘埃之外。”李周翰注：“冥，理也。筌，迹也。”






陈著　次韵分生五首

一春风雨笑谈疏，明日南风夏又初。

忽枉翠裾诗在手，胜如书尺寄双鱼。

陈著

陈著　次韵分生五首

学晚唐诗俗见疏，君家句法到黄初。

淡交顾辱联翩赠，熊掌方尝又得鱼。

陈著

陈著　次韵分生五首

交不缘诗有密疏，诗能宣与此心初。

但从礼义中游戏，便是趋庭孔伯鱼。

陈著

陈著　次韵分生五首

诗筒狎至补前疏，快似西风卷峡初。

一片襟怀谁似友，曾从仙李跨鲸鱼。

陈著

陈著　次韵分生五首

羡君诗思九河疏，混混泉源只一初。

我欲驱驰无本领，激沟浍水狎蛙鱼。

陈著


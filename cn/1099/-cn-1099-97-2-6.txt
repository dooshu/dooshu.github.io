○請差官治河疏 【 濬治運河】

惟黃河之為患久矣、禹治洪水、以河為先、漢宋以來、皆專設行河使、講求治河之第、盖以河流變遷不常、其性湍悍、所决之處、官民廬舍田地、悉皆漂沒、故嘗預築隄防以遏其勢。雖有所勞費不暇恤也。我朝河勢南趨。自入河南地方。即分為渦河等河下流各由淮入海。其勢既分。故雖有衝决之害、亦不甚大。惟天順弘治間。嘗决張秋埧。即命大臣興工修築。竭數年之力。所費以鉅萬計。然後决口乃塞。運道乃安。至於正德之末。聞渦河等河日逐淤淺黃河大股南趨之勢。既無所殺。乃從河南北界徑由山東曹濮地方。奔赴豐沛飛雲橋處。分為三口。悉入運河。泛濫瀰漫。茫無畔岸。自徐州至於清河數百餘里。一望皆水。田地悉在水中。居民依山棲泊。耕種失業。逓年粮草無從辦納。民生困苦之狀。所不忍見。官民船隻。南去北來者。通無牽挽之路。必待順風。乃能前進。此則前數年河溢之患也。近日以來。又聞沛縣沙河等處。浮沙湧塞。四十餘里、隨濬隨湧。河流不通。一應舟楫。由昭陽湖取道往來。其勢似為可慮。况昭陽積水不多。春夏之交。湖面淺涸則運道不免阻塞。京師歲收四百萬之粮石。何由可達官軍數百萬之眾。何所仰給。此則可憂之甚也、為今之計、必須渦河等河如舊通流分殺河勢。然後運道不至泛溢。徐邳之民。乃得免於漂沒。若不作急整理。將來河復北决。意外之慮。又有不可言者。伏乞敕下戶工二部、協同計議、即於大臣中、推舉通時務識地理能任大事者一人、帶領才幹部属官二員、前去山東河南南直隸地方、多方詢訪、相度水勢、應該作何區畫、下流可濬、故道可復、合用人工若干、錢粮若干、星馳奏報、上緊用功、雖有勞費、亦難顧恤、庶幾連河可保無虞、而國計不至於缺乏也、


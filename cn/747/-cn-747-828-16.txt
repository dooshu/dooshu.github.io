○答魏博罗太尉启

衮启。都衙侯司徒到京，伏奉宠诲，卑情无任欣跃兢戴之至。伏以太尉二十二叔国步萦心，藩条系虑，筹算方殷於大者，缄封宜略於小哉。况衮再从宗盟，至为卑末。庶僚品秩，仍是琐微。乃蒙挂在风襟，形於赐问。奖饰用光其暧昧，慰安将励其辛勤。蓬岛音书，异术靡劳於方士。蕺山翰墨，真踪遽睹於羲之。捧且不胜，喜难自定。亦复载窥隆旨，深省贱躯。岂叔父私恩，偏存睦族。岂王侯公道，广及怀才。盖以太尉二十二叔学擅鸿儒，词ゼ丽藻。临戎按节，全忘掌武之尊。握牍含毫，但记为文之客。得不终身永佩，拭目频观。秘之若三皇内文，宝之如历代传玺。言惭善对，谢宗哲以何因。义贵能酬，铭已知而莫极。荣荷惶灼，不任下情。


潮州知府吴君墓志铭

故潮州知府溧阳吴君卒数年将葬於某山之阡使来徵铭余尝官比部为同舍郎初见不煦煦久而逾笃知其君子人也君讳頴字见末别号茧雪顺治壬辰擢进士高第授刑部主事迁郎中会

帝求直言诏许七品以上官得无隐君疏言刑狱至重律无正条者毋得刻深以意傅法其初词既具无复株引滋它蔓

帝颇采用其言命恤刑福建凡五月不刑一人曰吾以恤来也爰书末减者千余人御史李某以多失出疏论覆视无他得不坐出知潮州潮西山曰五指石者故薮贼置兵三千更戍民苦为兵役且夺庐舍君请减其半又画策别建营房民始有宁宇潮属邑皆驻兵而兵饷输府以给府盖利其羡也君请令饷就县支不复输府兵皆称便间以农隙修学宫及饶平坝韩文公祠月朔课诸生拔其高等士多藉成就君秉性和平而勇於为善尝视推官狱案固争出死罪三人会岁凶请免大城所屯粮宿逋数百石持之力失司计者懽是年癸卯从内大臣及督抚中丞廵视海上中寒疾投劾自免适举计吏典遂注病归逾十六年卒於康熙戊午二月六日年七十九矣君初为诸生治经艺好奇见黜於学使叶氏叶闽人也君使闽叶氏子有惧心顾遇之加厚人以为长者少与同邑陈公名夏友善及通籍陈巳当国君视之如布衣时所与论诗推高淳邢昉孟贞江宁顾梦游与治最旧皆穷交及在比部号多诗人君最为老宿当其援翰命篇清真澹逸视它人所为工者不顾也然亦絶口讥诃晩筑西畴草堂日有咏课一时碑版撰记多出其手有蓴羮堂集潥诗选等书百余卷行世未刻者尚十余种其先家吴中由枫村徙溧阳为处士洽之三传为奉政大夫士衡又五传为君考赠朝议大夫心斋君配曰虞恭人先七年卒有子四人嘉稷邑庠生嘉穗恩贡生并考职将授官嘉稔例监生大临己酉武举人女二一适史栋次适狄翼经并文学孙曾男女三十余人可谓蕃巳铭曰

宦亡巧名亡竞才冠诸曹仕终一郡拂衣萧然贫矣非病何以报之寿考终令其文既丰不戚其穷濑水之裔白云溶溶曳杖相羊或在其中


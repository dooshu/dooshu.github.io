○王缙兼幽州节度使制

门下：王制以二老分理诸侯，同周召之任。及乎汉魏以还，多亦军国兼总，绛侯所以参掌武事，安石所以外绥戎政。况华夷甫宁，金革方偃，实在於文武戮力，上下同心，则辅弼之臣，岂惮劳也。金紫光禄大夫门下侍郎同中书门下平章事持节河南副元帅都统河南淮西山南东道诸节度行营使兼东都留守王缙，体含元和，器蕴金璞。以才茂邦杰，以识通时化。叶我期运，任当衡石，竭股肱之力，开耳目之明。陟於艰难，致君以道，统是经术，丽兹（阙）人。属江淮海岱之虞，总授钺旌旄之寄。镇御方夏，抚宁师人；保合太和，总宣庶绩。忠而佐命，功比安刘；勤以施下，惠同思杜。叶藩维之志，建竹帛之勋。（阙二字）朝谟，载申启沃。与二三髦硕，同力叶诚，俾予端拱，以宏至道。乃眷北土，古之幽都，限夷既雄，负海称固。思致於理，言恤其人。爰藉台臣，宏敷庙算。持蓟门之麾旆，兼辽阳之钲鼓。俾膺戎重，式允时望。可兼幽州长史持节充幽州节度副大使知节度事，馀并如故。


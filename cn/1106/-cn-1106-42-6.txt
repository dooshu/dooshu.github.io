○游石角过小岭至长乌村

（在永州作。）

志适不期贵，道存岂偷生？久忘上封事，（《汉·光武纪》：诏百寮并上封事。注云：宣帝始令群臣得奏封事，以知下情。）复笑升天行。（《古乐府》有《升天行》，谓学仙也。）窜逐宦湘浦，摇心剧悬旌。（《史记·苏秦传》：心摇摇然如悬旌。）始惊陷世议，终欲逃天刑。岁月杀忧栗，慵疏寡将迎。追游疑所爱，（“疑”，一作“款”。）且复舒吾情。石角恣幽步，长乌遂遐征。磴回茂树断，（磴，丁邓切，磴道也。）景晏寒川明。旷望少行人，时闻田鹳鸣。（《诗》：鹳鸣于垤。注：鹳，致雨之鸟。）风篁冒水远，（“冒”，一作“映”。）霜稻侵山平。稍与人事间，益知身世轻。为农信可乐，居宠真虚荣。乔木馀故国，（“馀”，一作“望”，《孟子》：所谓故国者，非有乔木之谓也。）愿言果丹诚。四支反田亩，释志东皋耕。（隋末，王绩字无功，至唐贞观中，为大乐丞，挂冠归田，葛巾联牛，躬耕东皋。每著书，自称东皋子。见吕才《东皋子集序》。“释志”，一本作“泽志”。）


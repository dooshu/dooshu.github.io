32　美稷童騎竹馬迎郭伋事


郭伋爲并州牧，有童兒騎竹馬。史通暗惑篇云：「晉陽無竹，事不可信。」

【閻按】無論唐晉陽童子寺有竹日報平安，而騎竹馬之童兒，乃西河郡之美稷也。美稷，唐爲鄉，在隰城縣，今汾州府。

【元圻案】後漢書郭伋傳：「伋，字細侯，扶風茂陵人也。爲并州牧。始至行部，到西河美稷，有童兒數百，各騎竹馬，道次迎拜。伋問：『兒曹何自遠來？』對曰：『聞使君到，喜，故來奉迎。』」〇水經注三：「河水又左得湳水口，水出西河郡美稷，東南流。東觀記曰：『郭伋爲并州牧，前在州素有恩德，行部到西河美稷，數百小兒各騎竹馬迎拜。伋問：「兒曹何自遠來？」曰：「聞使君到，喜，故迎。」伋謝而發去。』」〇史通暗惑篇：「東觀漢記曰：『郭伋爲并州牧，行部到西河美稷，有童兒數百，各騎竹馬於道次迎拜。夫以晉陽無竹，古今共知，假有傳檄它方，蓋亦事同大夏，訪知商賈，不可多得，況在童孺，彌復難求，群戲而乘，如何克辦？』」〇黄氏叔琳曰：「史記趙世家『毋卹剖竹得朱書』，又貨殖傳『山西饒材、竹』，則晉陽未嘗無竹也。」〇酉陽雜俎：「衞公言北都惟童子寺有竹一窠，纔長數尺。其寺綱維，每日報竹平安。」






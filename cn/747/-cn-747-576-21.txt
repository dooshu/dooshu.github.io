○上西川武元衡相公谢抚问启

某启：某愚陋狂简，不知周防，先于夷途，陷在大罪，伏匿岭下，于今七年。追念往愆，寒心飞魄，幸蒙在宥，得自循省。岂敢彻闻于廊庙之上，见志于樽俎之际，以求必于万一者哉！相公以含宏光大之德，广博渊泉之量，不遗垢污，先赐荣示。捧读流涕，以惧以悲，屏营舞跃，不敢宁处。是将收孟明于三败，责曹沫于一举。俾折胁膑脚之伦，得自拂饰，以期效命于鞭策之下，此诚大君子并容广览、弃瑕录用之道也。自顾孱钝，无以克堪，祗受大赐，岂任负戴？精诚之至，炯然如日。拜伏无路，不胜惶惕。轻冒威重，战汗交深。


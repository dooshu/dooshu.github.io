○贺依圣料赤山北无贼及突厥要重人死请宣付史馆状（先是信安王承王忠嗣警因牒云赤山有贼）

右：先得前件牒云，九月三日奚探见贼无数，前三日臣等面奉圣旨，料此必安禄山所将之兵，奚疑是贼，便有此牒也。臣等当时又奏，突厥举国大来，徵有输失便去，窃料此意，恐其有谋。陛下又云：“必应彼有要重人死，所以即去。”今日幽州节度判官监察御史张晓至，云今月十一日从幽州发来，赤山元自无贼，奚所见者，正是安禄山下兵马。又云，契丹有蕃落人走来，云突厥之兵马平章事第一人死，所以狼狈即去，在路每日於帐衙前哭。此并圣心悬照，有如目击，臣等亲奉睿算，及此符同，万里无差，不胜惊喜。无任踊跃之至，仍望宣付史馆。


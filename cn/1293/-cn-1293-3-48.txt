○袁棠词

袁丈湘湄［棠］家藏宋周益公洮琼研，因以名馆，并所著词。咏柳沁园春云：“辛苦东风，约绿回黄，搓丝染条。念腰身楚楚，瘦围禁捻，眉痕浅浅，好样偷描。羌笛一声，阳关三叠，裙带同心绾不牢。慵开眼、看车回马云，亭子劳劳。河桥。回首迢迢。更何待、秋来魂暗销。只天涯孤梦，春随絮远，门前流水，人逐萍飘。难忘湔裙，那时解，一线青拖小翠翘。重经过，恐折残枝长，还比楼高。”眼儿媚云：“小名录就怕重看。见月想姿圆。卖锡门巷，湔裙伴侣，扑蝶阑干。至今合眼分明在，弹泪湿流年。梨云梦浅，桃花命薄，梅子心酸。”皆为侍姬三多作。姬姓柳，家金陵，故夫人媵婢。及笄，遗归，丈不能忘怀。後赴白门，遇姬，犹未嫁，喜甚。集中“新水和愁连夜涨，晚花含蕊待春深”句，亦为姬赋。并赋浪淘沙云：“迷路得花看。暂解雕鞍。缫丝门巷雨漫漫。借问小姑团扇上，可画乘鸾。山果配蔬盘。菰脆梅酸。隔窗灯影夜阑干。闲煞半床青绮被，各自宵寒。”遂以双桨载归，夫人亦无如何。未几，有袁江之行，又赋少年游云：“青溪曾系木兰舟。人在水边楼。鹅柳檐牙，鸭桃阑角，双影泻春流。载伊归去侬偏出，此别甚因由。客馆莺花，阶乡风月，浑不似前游。”丈吴江人，居苏城，工诗，善绘事，词名震一时、同郭频伽题春人绾髻图夜行船云：“满院熏人花气。愁未醒、恁恹恹地。临妆略略手盘鸦，飘一缕、堕云慵理。记得秋娘十三四。学梳头、水晶帘底。如何已是没心情，便爱绾、不聊生髻。”次子，字山史，能继家学，有饼桃花馆词。清平乐云：“霜寒月苦。秋夜长如许。梦醒无聊更暗数。残点正敲第五。萧萧庭外风声。沉沉远寺钟鸣。最是灯花如豆，照人孤影偏明。”偷声木兰花云：“微云四卷天河静。寂寞空庭凉月影。挂起帘钩。一叶梧桐恰报秋。虫声唧唧墙阴起。最是离人偏入耳。休凭阑干。今夜风寒露更寒。”惜早夭，年仅二十二。丈哭之恸，不久亦卒。


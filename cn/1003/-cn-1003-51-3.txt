曾子良　挽知临安府兼浙西制置使曾公

德佑思良弼，江西出大臣。

报忠昭汉议，靖献有殷仁。

皦日五朝老，清风百世人。

几时归衮绣，秋草卧麒麟。

曾子良

曾子良　挽知临安府兼浙西制置使曾公

永绍传贤启，慈元拱女尧。

鳌山犹趂屭，鹏海极扶摇。

宫殿春旗晓，帘帷社饭朝。

龙髯攀不及，鸾驭去何遥。

曾子良

曾子良　挽知临安府兼浙西制置使曾公

立海终风黑，洗光双日红。

余波溅渤解，仙仗岌崆峒。

宗庙神灵在，公师礼数崇。

平生精履屐，尚觉小臣忠。

曾子良

曾子良　挽知临安府兼浙西制置使曾公

返輤荣归寝，帷堂哭设衣。

神情如梦叶，沧海怅心违。

百世功言立，千年城郭非。

任安犹未死，哀泪不堪挥。

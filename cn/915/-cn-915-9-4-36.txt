◇高祖武皇帝谥议

臣闻翼善传圣曰尧，仁圣盛明曰舜，受禅成功曰禹，除虐去残曰汤。谥者行之迹，号者功之表。虽贱不诔贵，卑不诔尊。而彰乎名者，盛德之嘉号也；被於物者，治定之实录也。斯所以声明焕乎锺石，昭晰备於弦管者焉。伏惟天纵钦明，惟睿作圣；功超三五，声逾七十。仰之弥高，就之弥远；载潜载跃，乃武乃文。先是木运告终，群后改属，乾维罔构，地纽如崩。祧祀阽危，公卿旰食。九牧有沦胥之悲，八表兴横流之叹，乃凝威黑水，表瑞丹陵，云合景从，表里神福，受终文组，允恭克让。知黔首不可以无归，苍生不可以无主。降汾阳之远志，不得已而临之。於是类帝宗，革命创制，帝郊式展，殷荐斯洁。临兹大宝，化与和气俱宣；扇此王风，政与秋霜并肃。言悬日月，功格区宇。不以紫宸为贵，不以黄屋为尊。政谧刑措，民殷国阜。虹旌式卷，堡燧载清；胥象相因，环苦无旷。天衢亭泰，王道升平；南海候风，东溟奉贡。膏露凝枝，庆云解石；山开苍壁，地出玄圭，骠骑把钺，则休屠款塞；太尉抗旌，则名王蹶角。声教所渐，浃灵蛇之都；威令所行，通烛龙之外。开庠建序，布护於成均；正俗移风，氛氲於司乐。虚纳十乱，引谅直之规；广辟四门。弘招贤之德。青衿知击壤之性，黄发恣鼓腹之欢。加以钻味微言，研精至道，文终所牧之典，史倚所读之书，无辍万机，日且千遍。驰郁郁之声，表乾乾之德。允所谓皇哉君哉，日用而不知者矣。方且告成岱岳，镂升中之玉简。昭事梁甫，秘礼首之金绳。而文王明夷，事侔往册；黄帝桥山，痛深前典。万有沦伤，三辰掩曜；人只轸慕，山海含悲。恸切陟方，哀深遏密；烦冤荼毒，贯切心髓。风树不静，陟岵何期。思所以钦若九功，仰稽七德。（《艺文类聚》十四）


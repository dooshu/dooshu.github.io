·复伪提督田雄、伪镇张杰、伪道王尔禄书（辛卯）

窃闻两间自有正气、万古自有纲常；忠臣义士，惟独行其是而已。不孝一介书生，遭逢国难；初学季真避世，久同去病忘家。忠孝已难两全，华夷岂堪杂处！区区此志，百折弥坚。不过以恪守人伦，即是深明天道。缅维执事，或为本朝专阃、或为昭代巍科；今虽逢场作戏，而河山之感，谅彼此同之！

近窥象纬，知胡运业穷于阳九，必有起而驱除者。为执事计，拔赵帜、立汉帜，蔡人即我人；微但大树勳名不得专美于前，而梁公夹日行当再见。尚有何嫌、何疑，而以不入耳之言来相告耶！夫新莽纂位，河北群盗皆以兴复汉室为名。今日山中义师，大率类此；故执事得以折柬招之。不孝本来面目何如？亦欲以此术相笼络，误矣！昔王景略告苻坚曰：『江南正朔相仍，愿勿以为意』！是真识时之语。淝水之役，坚不能从而果败，秦亦随之以亡；是可为明盐。今日之域中，存亡正未可必。抑未闻「秦未始亡、楚未始存」之说乎？况水陆自有长技、战守早有定谋；纵执事以全力举，胜败亦未可知也。

总之，大明无不中兴之理，非晋元、宋高可比。我辈相晤，正自有期；不孝未便以文文山自况，执事正不必以留梦炎辈自居耳！

〔人物考略〕

田雄：字明宇；宣府左卫人。本靖南侯黄得功左协部将；南京陷，负宏光降附。国朝官提督（见「明季南略」）。

张杰：字鸿勳，辽东人；明季降附旧臣。国朝康熙元年，任浙江提督。以擒张公有功，别无善政；后入名宦祠。全谢山先生（案「四明谈助」但云一乡先生；从全氏「年谱」考得之）始游庠，谒学宫，见之愤甚；取其主捶碎之，掷诸泮池（见「四明谈助」）。

王尔禄：字天锡，号念尼；保定人（「海东逸史」「沉崇抡传」称『黄陂王尔禄』云云）。明季旧臣（据「鄞志」「周志畏传」注：『崇祯癸未进士』）。国朝顺治六年，任海道副使。迄癸巳数载间，除害赈饥、礼士卹民、立仓置田。仕终刑部左侍郎，崇祀名宦祠。著有「麻姑洞主人诗文集」、「怀社同声集」、「不二真诠」、「明州赈饥纪事」、「救荒卹贫录」；又辑刻「保阳张氏殉难录」、「闻子鑑湖七观」（见「四明谈助」）。


○贻王进士书

辱示制述，甚非所宜。敢不以所说陈於左右哉？楚宋交怨，而使在其间。宋人有得玉於其境者，遇楚使适至，夸示之。楚人谋沮其玉，请先誉於宋国。既献，宋果怒曰：“玉产於吾土，而价张於吾仇，是欺我也。”不果售。今吾守道固穷，且窃文学之誉，是邪竞沽虚者之所仇嫉者。吾子之才固奇矣，乃以所质置於吾怀，是玉者未适於市，而噪者已盈於门矣。必曰不投知於司空氏，必曰不受知於司空氏，则虽吾子之奇，必足速得志於时矣。舍是无他术也。所贶益腆，不敢发柙。幸详其意，勿冒时之所忌。


◇奏不应致拜太传

圣旨谦光，尊师重道，欲致拜太傅，斯诚弘兹远风，敦阐盛则。然周之师保，实称三吏，晋因於魏，特加其礼。帝道严极，既有常尊，考之史载，未见兹典。故卞壶孙楚，并谓人君无降尊之义。远稽圣典，近即群心，臣等参议谓不应有加拜之礼。（《宋书·江夏王义恭传》，世祖即阼，进位为太傅，上不欲致礼太傅，讽有司奏。）


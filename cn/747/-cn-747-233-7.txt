○祭殷仲堪羊叔子文（并序）

荆州府城中西北隅，旧有殷仲堪祠。某到官，广其堂，立羊叔子庙，像成而祭之。

维开元六年岁次戊午正月日，荆州大都督长史燕国公范阳张某，谨遣功曹参军吴兴沈从训，敢昭告於晋羊、殷二荆州之神：我闻立人之道，曰仁与义：仁者孝之先，义者忠之主。殷公为孝子，羊公维忠臣，行植晋国，德施荆人。不孤其美，是建为邻，双风虽旧，二庙维新。凡百君子，高山仰止，馨香以时，敬恭明祀。尚飨。


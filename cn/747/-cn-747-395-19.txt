○函谷关赋

函谷天险，宏农邦镇；南据二虢，北荒三晋。洞开一轨，壁立千仞；迳荐双合，梯苔孤峻。世浊先封，道康後顺。远秦塞，近崤陵；幽泉脉脉，断峰棱棱。增陴雾杳，聚堠烟凝；高卑异级，坻相承。靡届靡究，不骞不崩；实是防之枢辖，为造化之缄滕。齐之以权衡，危不可得；约之以符玺，信而有徵。昏主既废，圣人以兴；慎终於始，欲罢不能。观夫憧憧往来，骖驻成雾；据於石东西十里，临其深前後咫步。建瓴百二之国，扼喉三七之路；幅员既长，城小而固。恃元化之阴骘，望彝伦之攸序。於是敕用传，禁弃；商君本魏之公子，柱史乃周之臣符；知结草之可守，故习坎以无虞。原夫阻河称深，因山为卫；背宇宙之冲，连阡陌之势。万方纳款，百工献艺。四旁磔攘，诸侯之政典；一丸成功，陪臣之邪说。直指天符，变ㄗ荑之末；横分地维，弛旒之赘。聿修纲纪，以遏鬼戾；或悬门而不发，殊勇夫之重闭；怀德维宁，将镇其细。既皇汉之辟国，实扃於新安；固之胡易，舍之则难。复襟带於故道，徒壤而未干。善孟子之禁暴，恶臧孙之谬官；存古训以是式，庶斯文之不刊。


鸨羽

三章，章七句


首章讲：民从征役，而不得养父母，故歌此。曰：





肃肃鸨羽，集于苞栩。

肃肃，羽声。苞，丛生。鸨之性，本不树止，今乃肃肃鸨羽，集于苞栩之上，则非其性矣。然则民之性，本不便于劳苦，而今乃久从征役，不犹鸨之树止也耶！





王事靡盬，不能蓺稷黍，父母何怙？

怙，恃也。夫我惟久从征役，故以王事不可以不坚固。日劳于外，不得蓺稷黍，以供子职焉，则父母其何恃以为命也乎？





悠悠苍天，曷其有所？

若是，我之失所甚矣。悠悠苍天，不知何时得以毕事，使我蓺稷黍，以为父母之怙，而得其所乎？

二章讲：





肃肃鸨翼，集于苞棘。

鸨之性，本不树止，今肃肃鸨翼，集于苞棘之上，则非其性矣。然则民之性，本不便于劳苦，而今乃久从征役，不犹鸨之树止耶！





王事靡盬，不能蓺黍稷，父母何食？

夫我惟久从征役，故以王事不可以不坚固。日劳于外，不得蓺黍稷，以供子职焉，则父母其何资以为食也乎？





悠悠苍天，曷其有极？

若是，我之从役无穷极甚矣。悠悠苍天，不知何时得以早毕事，使我蓺黍稷，以为父母之食，而有所极乎？

末章讲：





肃肃鸨行，集于苞桑。

鸨之性，本不树止，今肃肃鸨行，集于苞桑之上，则非其性矣。然则民之性，本不便于劳苦，而今乃久从征役，不犹鸨之树止耶！





王事靡盬，不能蓺稻粱，父母何尝？

尝，即食。夫我惟久从征役，故以王事不可以不坚固。日劳于外，不得蓺稻粱，以供子职焉，则父母何所出以为尝也乎？





悠悠苍天，曷其有常？

常，子职之常。若是，我之失其常甚矣。悠悠苍天，不知何时得以早毕事，使我蓺稻粱，以为父母之尝，而复其常乎？

夫役民之义，有国者不废。至使民有劳苦失养之悲，而历诉之于天，则上之人必有烦役劳民，而无悯恤之意可知矣。故观王政者，观民风而已矣。






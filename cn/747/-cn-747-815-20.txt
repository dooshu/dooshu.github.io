○唐风集序

大顺初，皇帝命小宗伯河东裴公掌邦贡。次二年，遥者来，隐者出，异人俊士，始大集都下。於群进士中，得九华山杜荀鹤，拔居上第。诸生谢恩日，列坐既定，公揖生谓曰：“圣上嫌文教之未张，思得如高宗朝拾遗陈公，作诗出没二雅，驰骤建安。削苦涩僻碎，略淫靡浅切，破艳冶之坚阵，擒雕巧之酋帅。皆摧撞折角，崩溃解散。扫荡词场，廓清文。然後有戴容州、刘随州、王江宁，率其徒扬鞭按辔，相与呵乐，来朝於正道矣。以生诗有陈体，可以润国风，广王泽，因擢生以塞诏意。生勉为中兴诗宗。”生谢而退。次年，宁亲江表，以仆故山偕隐者，出平生所著五七言三百篇见简。咏其雅丽清苦激越之句，能使贪吏廉，邪臣正，父慈子孝，兄良弟顺，人伦纲纪备矣。其壮语大言，则决起逸发，可以左揽工部袂，右拍翰林肩。吞贾喻八九於胸中，曾不虿介。或情发乎中，则极思冥搜，游泳希夷，形兀枯木。五声劳於呼吸，万象悉於抉剔，信诗家之雄杰者也。美哉裴公之知人，为不诬矣。於戏！旌则淑慝，史臣之职也。仆幸得为之叙录，视其人齿尚壮，才力未尽，讴吟之兴方酣。视其继作，得如周颂鲁颂者，广之为《唐风集》。老而益精，留次序（一作别为之次序）。景福元年壬子夏述。


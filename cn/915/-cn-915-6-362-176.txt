○复肉刑议



圣上悼残荒之遗黎，伤犯死之繁众，欲行刖以代死刑，使犯死之徒得存性命；则率土蒙更生之泽，兆庶必怀恩以反化也。今中兴祚隆，大命惟新，诚宜设宽法以育人。然惧群小愚蔽，习玩所见而忽异闻，或未能咸服。愚谓行刑之时，先明申法令，乐刑者刖，甘死者杀，则心必服矣。古典刑不上大夫，今士人有犯者，谓宜如旧。不在刑例，则进退为允。（《晋书·刑法志》。《通典》一百六十八，尚书令刁协等议。）

李矩

矩字世回，平阳人。梁王肜以为征西牙门将，讨齐万年有功封东明亭侯，还为本郡都护，谢病去。东海王越以为汝阴太守。永嘉中，太尉荀藩承制假荥阳太守，加冠军将军，封阳武县侯。领河东平阳太守，以距刘聪功除安西将军、都督河南三郡军事、荥阳太守，封修武县侯，元帝即位，进都督司州诸军事司州刺史，改封平阳县侯。後为石良所破，率众南归，至鲁阳坠马卒。




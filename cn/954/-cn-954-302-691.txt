陈造　同陈宰黄簿游灵山八首宰云吾辈可谓忙里偷闲苦中作乐以八字为韵

浮天大江白，发地群山苍。

江山环挹处，一鹫栖宝坊。

偶从红尘中，与客分僧床。

却窥红尘底，纷作磨蚁忙。

陈造

陈造　同陈宰黄簿游灵山八首宰云吾辈可谓忙里偷闲苦中作乐以八字为韵

精庐两牛鸣，欲往辄复止。

山灵应笑人，砽砽簿书里。

清辰陪诗翁，俗态方一洗。

但恐烦移文，松桧负余耻。

陈造

陈造　同陈宰黄簿游灵山八首宰云吾辈可谓忙里偷闲苦中作乐以八字为韵

令尹拯济功，在处腾歌讴。

悠然伊洛意，副此招提游。

一笑倥偬余，政以先民忧。

虽怀蔡侯静，不作赵孟偷。

陈造

陈造　同陈宰黄簿游灵山八首宰云吾辈可谓忙里偷闲苦中作乐以八字为韵

我虽裹章服，雅意耕宽闲。

著貂可采药，拄笏或看山。

白头敲榜地，兹游破天悭。

有兴聊可歌，睡语不受删。

陈造

陈造　同陈宰黄簿游灵山八首宰云吾辈可谓忙里偷闲苦中作乐以八字为韵

枕流未云清，食蘖不言苦。

老禅家翠微，风壑啸一虎。

碧眼照人天，金地漂花雨。

千偈弹指顷，竟亦无剩语。

陈造

陈造　同陈宰黄簿游灵山八首宰云吾辈可谓忙里偷闲苦中作乐以八字为韵

名山吾敢忘，独往兴易穷。

胜游得胜士，杖屦凛生风。

表表益者友，当求古人中。

今世羽凿齿，前身黄石公。

陈造

陈造　同陈宰黄簿游灵山八首宰云吾辈可谓忙里偷闲苦中作乐以八字为韵

一代无为翁，雅志属丘壑。

至今玉雪句，为山镇不若。

生平嵇生龙，何时令威鹤。

吊古但三叹，九原如可作。

陈造

陈造　同陈宰黄簿游灵山八首宰云吾辈可谓忙里偷闲苦中作乐以八字为韵

吾侪自由身，声利为缠索。

不有山林幽，何以宽此缚。

熏炉仍茗碗，钩窗共盘礴。

何必睹史天，是中差可乐。

陈造


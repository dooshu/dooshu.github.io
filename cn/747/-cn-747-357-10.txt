○贺收城表

臣某言：闰正月十六日，中使郭罗至，伏奉敕书，示臣圣略，收复洛，扫殄凶徒。臣某手之足之，载欣载跃。臣闻天不假易，将而必诛，守在四夷，难逃一面。顷者逆胡稔恶，窃据中都，欲驱犬羊，敢肆虿毒。碎首於雷霆之下，窜迹於城社之中，犹贮残魂，拟收馀烬。陛下泽深覆载，功济艰难神武必止於干戈，寰区大拯於涂炭。好生恶杀，诚屡发於宸心；走兽奔禽，尽已罹於网目。使风一变，日月增辉，巨海绝其扬波，妖氛化为和气。臣忝司戎律，累奉德音，昭宣睿谋，底宁县疲乏，天下幸甚！岂独方隅？无任庆快之至，谨遣洋州司马员外同正员摄参谋臣路球奉表陈贺以闻，臣某言。


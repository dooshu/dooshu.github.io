感兴

文章天所秘，赋予均功名。



吾尝考在昔，颇见造物情。



离堆太史公，青莲老先生，悲鸣伏枥骥，蹭蹬失水鲸；饱以五车读，劳以万里行，险艰外傋尝，愤郁中不平。



山川与风俗，杂错而交并，邦家志忠孝，人鬼参幽明，感慨发奇节，涵养出正声，故其所述作，浩浩河流倾，岂惟配诗书，自足齐韺茎。



我衰敢议此，长歌涕纵横！



感兴

筑室真须待伯夷，起坟仍合近要离。



药来贼境灵何用，米出胡奴死不炊。



下石纷纷惊俗薄，绝弦寂寂叹吾衰。

一尊且作寻春计，又见东风浩荡时。


○寧夏豫備倉儲記 【 寧夏倉儲】

寧夏西陲重鎮、負山而阻河、外制夷狄、內固關隴、古所謂用武之地也、國朝既設寧夏五衛、及靈州千戶所、又發內地官軍數萬騎、訓練以重威、且命太監來公作鎮于此、而都督史公某、佩征西將軍印、總是師、都督丁公某為參將、又命都察院右僉都御史金公濂贊理其軍事、諸公負文武之才、秉忠愛之心、政令肅然、小大和洽、邊塵不驚烽火幾息而安內攘外之功立矣、　皇上至仁如天、遠邇一視、謂四方雖無虞而捄災恤患、不可以無備、乃詔中外擇賢臣、發府庫之財、以益倉廩之粟、俾或遇凶歲、貧者可以不饑、而軍民中有能出粟以佐官者、當旌其義復其家、寧夏之儲、則專以委金公、金公既受命、夙夜圖議、以求稱上意而來公史公丁公、又皆與之恊、同力一心、慎選寧夏諸衛指揮而下、廉公有為者、得王輔等、人分理其事、以陝西都指揮同知張泰董之、按察僉事許資涖焉、伐材為倉屋二十六所、出官府貨貲糴糧貯其中、金公又申　天子恤下之仁、與旌義之令、誕告於有眾、於是諸衛所之士、及　王府之屬、與其地之富民茅貴等、皆感激奮起曰吾儕生於斯、長於斯、而遭遇聖明、四夷賓貢、無戰伐之勞、暴徵橫賦之擾、得安居樂業而有餘積者、皆　上之賜也、今聖心惓惓以養人為務、慮有水旱之災、而豫為之防、唐堯殷湯之德不過也、其可以負哉即發所貯公之官、俾自為歛散、共得糧六萬六千八百三十石有奇。又督寧夏河渠提舉司。修治漢唐諸渠。及諸壩口。以溉田。木以根計。草以束計。總之為數一百七十七萬六千四百六十九。既成而右僉都御史盧公睿適來、又為之規畫處置而功益大備、葢始于正統五年十月。至次年三月竣事。于是寧夏之人、有當仰給于官者、皆大喜曰、上之愛我至矣、雖遇荒歉、吾不以饑死必矣、金公既還朝、間與予道其事曰、往年西陲有不足朝廷轉內郡之粟以給之。道途險達運者率費十而致一今茅貴等所輸以饋運計之。其省費可知矣濂何能得此於人哉、由　上篤于仁、有以啟其好義之心焉耳、既蒙旌褒給復矣、然非託之金石、則何以示久遠勸將來、先生為我記之、俾刻焉、予謂　上之仁、諸公之惠與茅貴等之義皆不可不書、若河渠之修、殫力如此而思善繼永勿壞、故不辭而為書之、若其人之姓名與其所輸之數、及倉之所在、則具載於碑陰、


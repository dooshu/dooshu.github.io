○奉天殿災疏 【 修省實政】

臣伏奉敕書、以今月初八日、奉天殿災、敕諭文武羣臣、詢求所以致災之由、令臣等逐一條陳無隱、俾知警懼、以回天意、臣惟　陛下、敬天勤民之意、至深至切、未甞少怠而羣臣奉行、或失初意、故不能無少過誤、致使下民失所、怨讟上興、上天眷懷、遂加譴罰、　陛下心存警懼、咨訪羣臣、惟臣愚昧淺陋、不足以識致災之由、但有所見、不敢遂隱、謹採耳目所聞、上塵聖覽、伏惟少垂察焉、切以　皇上紹嗣　太祖高皇帝之統緒、建立兩京、所以為子孫帝王萬世之丕基天下萬民尊仰之根本、爰自肇建北京以來、焦勞聖慮、幾二十年、工力浩大、費用不貲、調度既廣、科派亦繁、羣臣不能深體聖心、致使措置失宜、所需無藝掊剋者多、冗官濫員、內外大小、動至千百、使之坐相蠶食、耗費錢糧、而無益於事、是竭盡生民之膏髓、猶不足以供工作之用、由是財用匱乏、莫知所圖、民窮無告、猶不之恤、夫民之所賴以為生者衣食也。而民以百萬之眾。終歲在官供役。既不得保其父母妻子。遂其樂生之心。又不能躬親田畝。以事力作。使耕種不時。農蚕廢業。猶且征求益深。所取無極。至於伐斬桑棗。以供薪爨。剝取桑皮。以為楮料。而民之衣食無所資矣。加之官司胥吏。橫征暴歛。日甚一日。聞之先正錢糧加派之多由于物料歲增故也民生無聊、愁嘆滿室。且如前兩歲買辦青綠顏料。本非出產之所。而科派動輒千數百斤。民無可得。此時鈔法尚行則相率歛鈔。遍行各處收買。每大青一斤。至萬六千貫。及至進納。又多以不中。不肯收受。往復展轉。當須二萬貫鈔。方得進收一斤。而所用不足以供一柱一椽之費。其後既巳遺官採辦。於出產之處。而府縣買辦。猶不為止。葢緣工匠計料之時。惟務多派以為濫取之利。而不顧民之艱苦難辦。此又其為害之甚也。然此特買辦之一爾。其他又有不可勝言者矣。且京師者天下之根本也。人民安則京師安。京師安則國本固。而天下安。此自然之勢也而自營建以來。用事之人。不思人民為國之本。謀所以安輯之。乃使羣輩工匠小人。假托威勢。驅迫移徙號令方出。即欲其行。力未及施。屋巳破壞。或摧毀其墻壁。或碎其屋瓦。使孤兒寡婦。坐受驅迫。哭泣號呌。力無所措。或當嚴冬極寒之時。或當酷熱霖汙之際。妻子暴露。莫能自蔽。倉遑逼迫。莫知所向。所徙之處屋室方完。又復驅令他徙。至有三四遷移而不能定者。及其既去而所空之地。經月逾時。工猶未及。　陛下之愛民本甚深。而工作小人。橫害下民。如此其甚。　陛下皆有所不知。此京師人民之受害而不能無怨讟者也。貪官污吏。徧布內外。剝削之患。及民骨髓。朝廷每遣一人出差。即是其人養活之計。誅求責取。至無限量。州縣官吏。答應奉承。惟恐不及。間有廉潔自守。心存愛民。不為承應。及其還也即加讒毀。以為不肯辦事。朝廷不為審察。遽加以罪。無以自明。是以在外藩司府縣之官。聞有欽差官至。望風應接。惟恐或後。上下之間。賄賂公行。略無畏憚剝下媚上。有同交易。貪污成風。恬不為怪。夫小民之所積幾何。而內外上下。誅求如此。豈能無所怨讟乎。今山東河南山西陝西諸處人民飢荒。水旱相仍。至剝樹皮掘草根簸稗子以為食。而官無儲蓄。不能賑濟。老幼流移、顛踣道路、賣妻鬻子、以求苟活、民窮財匱如此、而猶徭役不休、征歛不息、京師之內、聚集僧道。幾萬餘人。日食廩米百餘石。而使天下之人。糠粃不足。至食草木。此亦耗民食以養無用者也。至于報効軍士。朝廷厚與糧賜。使之就役。而乃驕傲橫恣。不執常役。閑游往來。擾害良民。此乃姦詭之人。懼還原伍。科徭不堪。假此為名。以圖規避。非真有報効之心。此其可以信用之乎。朝廷歲令天下有司。織錦叚。鑄銅錢。遣內官賫往外蕃。及西北買馬收貨。所出常數千萬而所取曾不能及其一二耗費中國。糜敝人民。亦莫甚於此也。且錢出外國。自昔有禁。今乃竭天下之所有以與之。此可謂失其宜矣。馬至雖多。類皆駑下。散與人民畜養。是時寄養馬匹之害巳如此馬多人少。畜養不前。及至死傷。輒令賠償。馬戶貧困。則復鬻賣妻子。猶不能償。夫國家之所賴者人民也。人民巳耗。土地空虗。養馬雖多。亦何所用。此又其害之大者。昔晉武帝徙胡人於河南內地。羣臣皆諫以為不可。恐貽他日之患。武帝不聽。其後卒致五胡之亂。今乃許令韃靼胡人入中國。成祖志欲干胡故撫養降胡以為巳用以鞍馬弓矢居室牛羊衣服盛具供帳以待之。此等皆窺覘中國姦細之人。尤其所不可者。夫人莫不安土重遷。不樂遠徙。况此蕃夷習俗既殊所性豈肯背其本主。違去鄉土。而居中國乎。是必有可疑。不可以不察也今宜使之來朝之後即遣歸本國不必留之以為後日子孫之患也至於官觀禱祠之事。自古有國者。所當深戒。漢武帝嘗極意以求之。而卒無其驗。取譏後世。亦宜去而絕之也。古人有言。淫祀無福况事無益以害有益。蠹財妄費。國用無度。亦其一耳。凡此數事。皆足以損傷和氣。下失民心。上違天意。怨讟之興。實由於此。夫奉天殿者。　陛下正朝之殿。所以朝羣臣發號令。出政之所。古之所謂明堂也。而災首及焉。其為災之大。自古以來。未之或有誠所謂非常之變也。非省躬責巳。深察所以致災之由。大布恩澤。改革政化。以疏滌天下窮困之人。不能以回上天譴怒之意也。夫應天以實不以文。臣願　陛下深下明詔散遣工匠營造之人。停止役作。使天下之人。得遂其父母妻子相安相樂之心。罷絕下蕃買馬之役。勿令復出。四夷外國來朝貢者。賜賚而遣之。勿使久居中國。有願留者。亦宜遣令出塞。俟三四年餘。後復議之葢四夷歸附朝貢。雖足以為中國之盛然使之久居於此。窺見中國之虗實。恐非今日之所宜亦非他日之利也彼皆人面獸心。不識恩義。徒以貪求中國之貨賄而巳。一旦待之有不至。必且為中國患矣。冗官濫員。宜沙汰之。使歸田里。有可用者。亦使暫歸。俟其官有闕則取用之。簡拔賢才。申行薦舉嚴考官吏。有貪贓蠹政壞法為民之害者。在內則令六卿大臣及監察御史。在外則令按察司官按覈其實而罪黜之。勿復寬貸。若有廉能之官。善績昭著。許令保薦於朝量加陞擢。使有激勸。大抵敦教化。厚風俗。勵廉恥。勸善良。此有國之先務。善有所勸。惡有所懲。則廉恥之道立。而奸貪之俗。自止息矣。前者常有監生生員告乞單丁侍親。因而獲罪發充軍者。亦乞赦原取回。使得遂其初心。葢其間亦有先告侍親。後以親終。巳行出仕。有司不行分理。一槩查發充軍。此皆有虧治體。難以垂訓將來。至於宮廟禱祠之事。亦宜罷絕無聽其妄。近者大赦天下之時。法司執滯。當條罪者無大干涉。所當赦宥者。尚復拘繫。亦乞重加湔洗。使之自新。常為京職者。則降出于外。復還舊職。蠲除租賦。一切勿征歛科需。不急之務。悉乞停罷。飢荒之民。則令所在有司發廩賑濟。或官廩不敷。則勸令大戶之家。出粟以賑之。官為之主。俟有豐收。則俾償之。凡此皆天下之大計。所以保安宗社收拾人心。挽回天意。而為國家千萬年無窮之命脉。今皆舉行之。則人心歡悅。和氣可臻。民心既固。國本益安。欲為天下蒼生之福。子孫帝王萬世之基。莫有大於此者矣。夫國家之所恃以久長者天命也。人心也。而天命所在。常視人心以為去就。未有不得人心而可以保天命也。未有人心既歸。而天命不歸之者。欲和人心。必敦教化。必修禮讓。必使之遂其生養於閭閻之下。教化行而禮讓興。則人知父子君臣之教。尊君親上之義。則任之以事。驅之以役。雖勞而不怨。生養遂衣食足。則人知重廉恥。樂妻子。保親族。盜賊息而無爭奪凌暴之風矣如此則人心和附。天命凝固、國家久長之利、又莫有過於此者矣、奸人細民。有以詭術異道而惑人者。則抑絕而禁止之。使不亂吾民之教。信賞罰。一號令。使人有所守而不為疑惑。賜予有節。而不至於濫恩。財出有經。而不至於妄費。則國本充實。財用可舒。而不至於空乏。有司百官全其祿廩、使有以養其廉恥天下之人。得以休養於田里之間。而有司官吏。無貪殘虐害之政。則災沴不作。太平可臻。人心既和。天命攸属。而國之基本自固。此誠國家之至計。保安天下消弭災變之大者也。至於邊防守禦之臣。則令其修???方?軍伍。謹察烽堠。以防寇盜。此又其所當慮於未然者也。今天意如此。災變巳極。不宜復有所造作以重勞其民。當還南京。奉謁陵廟。告以災變之故。保養聖躬。休息於無為。數年之後。天意既回。始可為之。不宜聽信小人之言。復有所興作以誤　陛下於其後。彼小人者不知國家憂戚之大計。惟欲諂諛順旨以希倖恩寵而巳。若復聽其言以為無害。則誤　陛下益甚。殆非國家之利也

李忠文奏疏（疏）

李時勉


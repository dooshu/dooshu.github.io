穆王


元年。王立之后，徐夷作乱，率九夷以伐宗周，西至河上。穆王畏其逼，分命东方诸侯徐子主之。徐子嬴姓，地方五百里，行仁义。得朱弓矢，自以为天瑞，乃称偃王，陆地而朝者三十六国。王正西巡狩，乐而忘返，闻徐子僭号，乃命造父为御而归，以救偃王之乱。

穆王既立之后，不监昭王之覆辙，而专以周游天下为乐，因此诸侯多叛之者。东方徐夷作乱，率九种之夷以伐宗周，其兵西至河上。穆王畏他侵逼，乃分命东方诸侯徐子管领东夷以防其乱。徐子姓嬴，所管之地四方五百里。徐子见得自己国势强大，而穆王又荒乱，遂阴有不轨之志，假行仁义，以收拾人心。曾因开通沟渠，偶得个朱色的弓箭，自以为天降兴王之瑞，就僭号自称偃王，诸侯从陆地来朝于徐者三十六国。穆王那时正在西边巡狩，乐极忘归，闻徐子僭称王号，恐他夺了天下，乃命其臣造父御八骏马，急忙回还，起兵伐徐，以救偃王之乱。幸然胜之，而周得不亡，然亦危矣。

夫昭王、穆王，才承文、武、成、康四王之后，以天命则未改，以人心则未离，但德政一衰，诸侯即叛。昭王南征，而遂丧其身；穆王西巡，而几亡其国。由此观之，为人君者，岂可矜崇高之势，恃祖宗之业，以为天下莫敢有谋我者，而遂肆然无恐哉！





命楚伐徐。徐子爱民无权，不忍斗，乃北走彭城。百姓随之以万数。徐子将死，曰：“吾赖于文德，而不明武备，故至此。”穆王乃以赵城封造父，其族由此为赵氏。穆王将征犬戎，祭公谋父谏不听。王征之，得四白狼、四白鹿以归，自是荒服者不至。王又命吕侯作祥刑之书，作刑以告四方。在位五十五年崩，子繄扈立。

穆王闻徐偃王之乱，既使造父御车而归。以江淮之国，惟楚为大，而近于徐，乃命楚伐徐。徐子假借仁义以收民心，名为爱民而无权谋，不忍与楚战斗，乃北走彭城地方。百姓怀其私恩，随之而走者万有余家。徐子既败将死，自悔说道：“吾平日专靠着仁义之德，不讲明武备，所以至此。”其实篡窃之臣，何知文德，徒自夸大耳。徐乱既平，穆王乃以赵城之地封造父，使世世居之，其宗族由此为赵氏。盖赏其为御而归以救乱也。夫穆王巡游无度，自弃其百姓，故奸宄窃发，天下几亡。然则人君之于巡游，可不慎哉！

后三十五年，穆王又将西征犬戎之国，责他贡物。当时畿内诸侯有祭公谋父者，为王卿士，谏说先王耀德不观兵，犬戎本是荒服，惟继世一来朝见，不在宾贡之列，征之无名。穆王不听，发兵征之，止得四白狼、四白鹿以归。自是荒远的属国，都不复来王，盖以征之非其职也。夫威亵而不震，故戎玩而不服，徒以一异物之故，遂失远方戎狄之心。然则人君之于征伐，可不慎哉！

后五十年，王又命司寇吕侯，作祥刑之书，以告四方，即今《书经》上《吕刑》篇是也。其书专训赎刑，盖穆王巡游征伐，财匮民劳，晚年耄荒，乃为此一切权宜之术，以敛民财耳。然其篇中，反覆晓告，曲尽典狱情状。故刑，凶器也，而谓之祥，其哀矜恻怛之意，亦可想矣。此孔子叙书所以有取也。然则人君之于刑狱，可不慎哉！在位五十五年崩。子繄扈立，是为共王。






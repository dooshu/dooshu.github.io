鹊能艺树


合众国之西南部，有地名亚里崇拿（Arlzona）者，美之行省也。土地肥沃，松楸尤盛。父老相传：凡此森森者，人迹未至之前已有之。故知非出于人之手植，实一种绿鹊为之播种。鹊巢松林之间，生性喜以松实埋地中，习以为常。前年东部某党人游历其境，亲见一鹊以长喙啄地，良久飞去。异而察之，则沙土仍平坦无迹。掘地寸许得一物，则松实也。举以问土人，土人咸笑之，盖彼已司空见惯矣。从知天之生物，自然能发生之，初不藉乎人力也。

趼人氏曰：恒见乡间，老树桠枒间别出一种叶，与本干所生悬绝者，谓之寄生。叩之老农，云是鸟食果实，遗粪树巅，而仁随粪下，及春萌芽，久乃长者。当与此参观。






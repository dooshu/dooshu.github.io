文集卷九十六


书《大方广圆觉修多罗了义经》


亡室王氏，年二十七岁，七月三十日生，乙巳五月二十八日卒。至九月初九日，百日斋设，轼为自书此经，以赠净因大觉禅师，庶用追荐。赵郡苏轼记。





《太上玄灵北斗本命延生真经注解》后序


盖闻昊天皇皇，至高至邈，无梯可以倚其上，无路可以达其中；大道默默，至幽至玄，无计可以度其元，无方可以测其理。于是以善为升天之径，以经为入道之门。善则通于云衢，经则露其隐奥。则非善乃天之无路，则非经乃道之无门。是故立经度死，垂教开生，而况厥恩莫大乎经也，其福莫大乎善也夫！圣人垂经，则有恩而无；凡夫奉善，则无福而有。因心以作，所由生也。若得遇玄文，空披视巳，不戒不奉，匪究匪穷，何异有患求医，唯诵验而不饵于药？恐刑开律，但解科而罔戒于非。思之矣。然而览之，岂可获其济也？凡有得遇，可戒奉之，庶乎俾寒狱之冰消，使火山之焰息可得。蓬宫阆苑，注籍得道之名；幽府罗酆，落部拘囚之目。咸拯识灵，同登道岸。余行微性戆，不愧聋言，谬作叹文，标其经阕。眉山苏轼序。正统道藏本《太上玄灵北斗本命延生真经注解》





题《潭州石刻法帖》第九卷后


谢安问献之：“君书何如尊公？”答曰：“故自不同。”安曰：“外人不尔。”曰：“人那得知！”《容斋四笔》卷一〇





跋王元甫《景阳井》诗


余闻江南王元甫、郭功甫皆有诗名。余南归过九江，因道士胡洞微求谒之。元甫云：“吾不见士大夫五十年矣。”《能改斋漫录》卷一一





题欣济桥


晋周孝侯斩蛟之桥。刻石道傍。崇宁禁锢，沉石水中，不知所在。《游宦纪闻》卷七





跋姜君弼课策


云兴天际，欻然车盖。凝未瞬，弥漫霮䨴。惊雷出火，乔木糜碎，般地爇空，万夫皆废。霤练四坠，日中见沫。移晷而收，野无完块。《齐东野语》卷一〇





跋自书《赤壁》二赋


元丰甲子，余居黄五稔矣，盖将终老焉。近有移汝之命，作诗留别雪堂邻里二三君子，独潘邠老与弟大观，复求书《赤壁》二赋。余欲为书《归去来辞》，大观砻石欲并得焉。余性不耐小楷，强应其意。然迟余行数日矣。苏轼书。《八琼室金石补正》卷一〇八





跋自书《后赤壁赋》


黄州少西山麓，斗入江中，石色如丹。传云曹公败处所谓赤壁者。或曰非也。时曹公败归，由华容路，路多泥泞，使老弱先行，践之而过，曰：“刘备智过人而见事迟。华容夹道皆葭苇，使纵火，则吾无遗类矣。”今赤壁少西对岸即华容镇，庶几是也。然岳州复有华容县，未知孰是。《经进东坡文集事略》卷一《后赤壁赋》注文引





题自画竹赠方竹逸


昔岁，余尝偕方竹逸寻净因观长老，至其东斋小阁中。壁有与可所画竹石，其根茎脉缕，牙角节叶，无不臻理，非世之工人所能者。与可论画竹木，于形既不可失，而理更当知，生死、新老、烟云、风雨，必曲尽真态，合于天造，厌于人意。而形理两全，然后可言晓画，非达才明理，不能辨论也。今竹逸求余画竹，因妄袭与可法则为之，并书旧事以赠。元丰五年八月四日，眉山苏轼。《六砚斋三笔》卷一





书快哉亭石


昨日与数客饮，至醉，今日病酒，书以醉。轼。时元祐六年三月四日也。《六砚斋三笔》卷二





题孙仲谋千山竞秀卷


孙仲谋作此卷，终不去拔刀砍柴时手段，叙列八法，以示己能。复云“多江南佳丽之气”，则江南固佳丽地，仲谋腕不能出之。复有“作者”一语，其自谓也。无怪老瞒临江作欣羡语。即此一事，非老瞒所能也。余常见老瞒书，终逊于彼，故并及之，岂弗具能为仲谋师耶，善别者能言之耳。眉山苏轼。《十百斋书画录》卯集





自跋诗文卷


轼老矣，年来薄有诗文数十卷，收纳罂中，幸未散失，此外百无一营。入山采药，追随异人，以□扶老□□风雨阖门，怡然清卧而已。雪霁清浅，发于梦想，此间但有荒山大江，修竹古木。偶饮□酒□曳□□脚下，不知近远，亦旷然天真，与武林□游等也。《巴慰祖摹古帖》





终局帖


丈夫功名在晚节者甚多，如国手棋，不须大段用意，终局便须胜也。轼。《秦邮帖》





观自在菩萨如意陀罗尼自跋


元丰四年二月二十七日，责授黄州团练副使眉山苏轼书，以赠宣城广教模上人。嘉庆二十年刻《宁国府志》卷二〇





吴氏族谱序


泰伯之德，钟于先生。弃国如遗，委蜕而行。坐阅春秋，九五之二。古之真人，有化无死。苏轼拜。抄本《吴氏族谱》卷首






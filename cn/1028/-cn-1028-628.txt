方岳　唐律十首

老去脚犹轻，吟边不杖行。

孤亭深野色，高木易秋声。

岁事才中熟，山居亦太平。

不辞遭泥饮，谨勿杀能鸣。

方岳

方岳　唐律十首

云木上苍冥，行藏只草亭。

雁随秋到早，山入市来青。

投老余渔具，能诗例鹤形。

发根风露入，肺渴喜初醒。

方岳

方岳　唐律十首

尽日此徘徊，青粘两屦苔。

鸟声穿户去，暝色过溪来。

象齿劙鞭茁，银刀罾绘材。

空山人自老，醉眼向谁开。

方岳

方岳　唐律十首

有客共攒眉，蚕丛事可悲。

渡沪诸葛表，哀汴老韩诗。

谁又青冥钺，吾方白接{上四下离}。

神谟自坚定，豺虎莫恫疑。

方岳

方岳　唐律十首

松露滴深幽，山寒草迳秋。

蔓藤行伏兔，野竹上牵牛。

日月双车毂，乾坤一传邮。

功名成底事，何苦觅封侯。

方岳

方岳　唐律十首

卷雨对遥岑，诗寒不自禁。

猿猱三径小，虎豹九关深。

道眼虚空蜀，閒身自在心。

荷锄今亦倦，年与病相寻。

方岳

方岳　唐律十首

经月魃为妖，连宵雨似潮。

山田禾侧耳，野涨树平腰。

古语天难做，民生日不聊。

忍饥吾亦惯，古色一箪瓢。

方岳

方岳　唐律十首

寂寞断过从，行山又一重。

烟村秋色画，茅屋夕阳舂。

得句多题竹，观画半倚松。

心閒身已老，悔不早归农。

方岳

方岳　唐律十首

谷口岂其卿，胡然朝市争。

远山长晚色，幽鸟乍春声。

老觉人情薄，閒於世累轻。

早红香可饭，何必又鱼羹。

方岳

方岳　唐律十首

吾亦爱吾贫，樵山采堕薪。

百年双短鬓，九职一閒民。

秋蔓花僧老，春泓酒毋淳。

两生谁可致，此外不关身。

方岳


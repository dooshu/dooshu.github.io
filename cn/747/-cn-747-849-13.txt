○诸王纳妃公主下降不合於宫殿门行揖让礼疏

臣闻诗美何，传称筑馆。将就肃雍之德，必分内外之规。故曰主王姬者自公门出。旧礼以几筵告於宗庙，以候迎者。故於庙之外朝门筑馆，得礼之正也。昔汉贾谊上书云：“古者见君之乘车必下，见君之几杖必起，入正门必趋。”又孟子云：“朝廷不越位而与人言，不逾阶而相揖。”孔某过位色勃，蘧瑗望阙趋风。近亦有仆射与员外郎，共列谢官班次。盖以公器不私，尊无二上，亦得礼之正也。臣窃以入公门必趋，不逾阶相揖，著於前史，实有旧文。则岂可以臣下而於宫殿门庭行宾主揖让之仪，使华夏观礼之人，惑於非据。言动必书之史，疑爽彝伦。臣虽处典司，宁分礼道。以其所见，恐未合宜。伏乞宣付中书门下，参酌可否施行。


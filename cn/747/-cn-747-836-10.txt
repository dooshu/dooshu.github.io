○第三表

臣某言。臣昨以宠光逾滥，循省兢忧。兼惧用典非时，有累日新之德。再倾肝血，实冀允从。而天鉴未开，愚诚愈迫。臣某诚惶诚激顿首顿首。伏以陛下哲自天，忧勤为国。感屯蒙之未泰，先昧爽以有临。臣每奉清光，备承睿旨。无言不尽，无理不思。决去邪惩恶之谋，若反掌转圜之速。况察忠仗信，据理任材。诬谮者徒欲横侵，倾危者皆令立定。兹所谓疏通知远，渊静有谋，辟四门明四目者也。臣不知昔之令主，何以加於陛下之道乎，然睿哲忧勤，昭彰如此。今宰臣以非时之命，有所坚辞，盖欲朝廷行事得宜，天下物情共洽，则臣可以制天下非宜之请，广朝廷致理之端。用赞中兴，以新庶政。讵独务为饰让，而进犯宸严。且睿哲则何向不通，忧勤则何思不至。既通既至，必察必知。臣之所陈，实欲利国。神明所听，毫敢欺。况有常情，亦难自匿。臣虽乏出群之智，才逾强仕之年，幸偶文明，方图富贵。苟或拜恩可称，荷禄不惭。则何必固小节以鸣谦，干大君而违命。跪承批诏，退揣事机。让之则所益必多，受之则所损非细。仍念王搏崔允以恳激拜章，并臣披露之辞，略尽否臧之说。虽烦圣览，当察群心。得不遂有改张，遽收渥泽。斯为从善，实可经邦。且凡受宠休，有所退避。或名声不称，或遭遇非才。小则耻识者谈笑之端，大则忧贤人讥责之罪。今臣於谈笑讥责，亦不敢以君恩避之，实欲制天下之非宜，广朝廷之致理。用光兴复，永济艰难。仰望圣慈，臣某无任寤寐斋祷激切之至。


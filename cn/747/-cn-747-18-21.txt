○令所司举人制

才生於代，必以经邦，官得其人，故能理物。朕恭膺大宝慎择庶僚，延伫思英，无忘终食。思欲萧艾咸采，葑菲不遗，而商山幽旷，渭滨寂寞。夫以贵耳贱目，殊通方之论；舍近谋远，非应务之术。今四方选举，群才辐凑，操斧伐柯，求之不远。其有能明三经，通大义者；能综一史，知本末者；通三教宗旨，究精微者；善六书文字，辨声象者；度雅曲，和六律五音者；习韬略，学孙吴，识天时人事者；畅於词气，聪於受领，善敷奏吐纳者：咸令所司，博采明试，朕亲览焉。


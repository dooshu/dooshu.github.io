董上仙

董上仙，遂州方义女也，年十七，神姿艳冶，寡于饮膳，好静守和，不离于世。乡里以其容德，皆谓之上仙之人，故号曰上仙。忽一旦紫云垂布，并天乐下于其庭，青童子二人，引之升天。父母素愚，号哭呼之不已，去地数十丈，复下还家，紫云青童，旋不复见。居数月，又升天如初，父母又号泣，良久复下。唐开元中，天子好尚神仙，闻其事，诏使征入长安。月余，乞还乡里，许之，中使送还家，百余日复升天，父母又哭之，因蜕其皮于地，乃飞去。皮如其形，衣结不解，若蝉蜕耳，遂漆而留之，诏置上仙、唐兴两观于其居处，今在州北十余里，涪江之滨焉。（《太平广记》卷六四）


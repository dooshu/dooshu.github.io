◇奏增彭城王勰邑户

臣等闻旌功表德，道贵前王；庸勋亲亲，义高盛典。是故姬旦翼周，光宅曲阜；东平宰汉，宠绝列蕃。彭城王勰，景思内昭，英风外发，协廓乾规，扫氛汉沔。属先帝在天，凤旌旋旆，静一六师，肃宁南服。登圣皇于天衢，开有魏之灵，论道中铉，王猷以穆，七德丕宣，九功在咏。臣等参详，宜增邑一千五百户。（《魏书·彭城王勰传》）


○十事要说

垂拱以来，以峻法绳下，臣愿政先仁恕，可乎？朝廷覆师青海，未有牵复之悔，臣愿不幸边功，可乎？比来壬佞，冒触宪纲，皆得以宠自解，臣愿法行自近，可乎？后氏临朝喉舌之任，出阉人之口，臣愿宦竖不预政，可乎？戚里贡献，以自媚於上，公卿方镇，寝亦为之，臣愿租赋外一绝之，可乎？外戚贵主，更相用事，班序荒杂，臣请戚属不任台省，可乎？先朝亵狎大臣，亏君臣之严，臣愿陛下接之以礼，可乎？燕钦融韦月将以忠被罪，自是诤臣沮折，臣愿群臣皆得批逆鳞、犯忌讳，可乎？武后造福先寺，上皇造金仙、玉贞二观，费钜百万臣请绝道佛营造，可乎？汉以禄莽阎梁乱天下，国家为甚，臣愿推此鉴戒为万代法，可乎？


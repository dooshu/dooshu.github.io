◇为冯太后造塔诏（太和五年）

朕以虚寡，幼纂宝历，仰恃慈明，缉宁四海，欲报之德，正觉是凭，诸鸷鸟伤生之类，宜放之山林。其以此地为太皇太后经始灵塔。（《魏书·文成文明冯后传》。案：《续高僧法上传》及《辩正论》并载齐文宣天保二年诏云：「仰惟慈明，辑宁四海，欲报之德，正觉是冯，诸鸷鸟伤生之类，宜放于山林。即以此地为太皇太后经始宝塔，废鹰师曹为报德寺。」与此诏同。梅禹金据《北齐书》，天保初尊母娄后为皇太后。济南王即位，始尊为太皇太后。文宣时安得有此称谓？当以《魏书》为正。余覆案良然，于所编《北齐文》删去此诏。）


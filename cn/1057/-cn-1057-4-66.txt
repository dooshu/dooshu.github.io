题商山四皓庙一绝

 (1)


吕氏强梁嗣子柔 (2) ，我于天性岂恩仇 (3) 。南军不袒左边袖 (4) ，四老安刘是灭刘 (5) 。

(1) 《一统志》：“商州四皓庙，在州西金鸡原，一在州东商洛镇。”

(2) 《汉书·吕皇后传》：“吕后为人刚毅。”又：“太子为人仁弱，高祖以为不类己，常欲废之。”《宋书·颜延之传》：“私恃顾盼，成强梁之心。”

(3) 《孝经》：“父子之道，天性也。”《关尹子》：“天下之理，恩或化仇，仇或化恩。”

(4) 《文献通考》：“汉京师有南北军之屯，南军，卫尉主之，掌宫城门内之兵。北军，中卫主之，掌京城门内之兵。高后时，吕禄为将军，掌北军。产为相国，掌南军。”《汉书·高后纪》：“太尉勃入北军，行令军中曰：‘为吕氏右袒，为刘氏左袒。’军皆左袒，勃遂将北军，然尚有南军，丞相平召朱虚侯章佐勃，章从勃请卒千人，入未央宫掖门击产，杀之。”

(5) 《汉书·张良传》：“上欲废太子，立戚夫人子赵王如意，吕后恐，不知所为，乃使建成侯吕择劫良为画计，良曰：‘此难以口舌争也。顾上有所不能致者四人，四人年老矣，皆以嫚侮士，故逃匿山中，义不为汉臣，然上高此四人，诚令太子为书，卑辞安车固请，宜来。来以为客，时从入朝，令上见之，则一助也。’于是四人至，客建成侯所。十一年，黥布反，上欲使太子往击之，四人相谓曰：‘凡来者，将以存太子，太子将兵，事危矣！’乃说建成侯，急请吕后，承间为上泣言。于是上自将而东。十二年，上从破黥布归，愈欲易太子，良谏不听。及宴，置酒，太子侍。四人者从太子，年皆八十有余，须眉皓白，衣冠甚伟。上怪问曰：‘何为者？’四人前对，各言其姓名。上乃惊曰：‘吾求公，避逃我，今公何自从吾儿游乎？’四人曰：‘陛下轻士善骂，臣等义不辱，故恐而亡匿。今闻太子仁孝，恭敬爱士，天下莫不延颈，愿为太子死者，故臣等来。’上曰：‘烦公幸卒调护太子！’四人为寿已毕，趋去，上目送之，召戚夫人指视曰：‘我欲易之，彼四人辅之，羽翼已成，难动矣！吕氏真乃主矣。’上起去罢酒，竟不易太子者，良本招此四人之力也。”《高帝纪》：“周勃重厚少文，然安刘氏者，必勃也。”《周勃传》：“高后崩，吕禄以赵王为汉上将军，吕产以吕王为相国，秉权，欲危刘氏，勃与丞相平、朱虚侯章共诛诸吕，遂迎立代王，是为孝文皇帝。”《文帝纪》：“诏曰：间者诸吕用事擅权，谋为大逆，欲危刘氏宗庙，赖将相列侯，宗室大臣诛之，皆伏其辜。朕初即位，其赦天下。”






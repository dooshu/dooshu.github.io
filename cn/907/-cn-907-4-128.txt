▼北郭秋夜，喜徐卿远来，兼送南游

东海徐君我同里，日共周旋接冠履。

斯人自是真可人，不见心忧见之喜。

岂容远别关山岳，两岁仅收书一纸。

颇闻微禄不自养，雾雨南方疫时起。

谁能忽送千里来，应有飞鸿渡江水。

虫声今夜空馆凉，秉烛相看疑梦里。

琼枝何以失旧色，客路风尘亦劳矣。

我今不解出门行，病眼流眵肉生髀。

与夺得丧未足较，惟有一贫聊复尔。

暂来即去何使然，抚琴东西觅知已。

当时结交岂不多，下车相揖今无几。

愿君穷达存此心，勿使千年笑余耳。


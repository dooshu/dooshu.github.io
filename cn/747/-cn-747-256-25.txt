○大唐故悼王石塔铭

唐开元五年岁在丁巳四月庚午朔二十一日庚寅，故悼王薨於上阳之中禁，年曰二岁，而未及周。呜呼哀哉！王即开元神武皇帝第九之爱子也，以某月二十七日景申，葬於万安山之东南岭。圹唯五尺，棺不三寸，垒石塔一丈於其上，不雕不砻，从省薄也。其铭曰：

南有万安兮北有洛城，城可望兮天之京，呜呼悼王宁不恋兮？呜呼悼王宁不见兮？倚素塔兮陵翠微，空不碍兮云则飞，呜呼悼王兮其何归？


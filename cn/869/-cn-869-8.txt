卷八　官職類（中）


唐宰相皆非本官故有同三品、同平章事之稱

唐初以侍中、尚書令、中書令共議國政為宰相，皆三品官也。後因太宗為尚書令，臣下避之，遂用僕射為尚書省長官。又因其品位既崇，不輕授人，乃以他官居宰相之職，如魏徵以秘書監，李勣以太子詹事，俱各參預朝政。其人雖入相而其官未至侍中、中書，故必加同中書門下三品名目。若三司、三公、中書令則不必加此銜，然當時亦有官侍中、中書令而不為宰相者。大曆以後升侍中、中書為二品，嗣後入相者便無此稱矣。太宗時僕射李靖以病辭位，詔疾小瘳，三兩日一至中書門下平章事，遂有平章事之稱。後用資望稍輕者，遂又有同中書門下平章事之稱。開元以後常領他職，如用兵則為節度使，崇儒學則為大學士，急財用則為鹽鐵使，頗有類於今之兼部務者。唐制官極尊不過三品，其太師、太傅等名，乃贈官耳。

宋宰相不專任

宋承唐制，宰相不專任三省長官，尚書、門下並列於外，而別置中書禁中，號政事堂。以同平章事為宰相，有二人則分日知印。或為某館大學士、監修國史，亦因唐以來三大館皆宰相兼故也。後以文潞公為太師，呂公著守司空，復有平章軍國重事之稱，或五日、或兩日一朝，非朝日不至都堂。至韓侂胄拜相，乃以平章軍國事為名。去「重」字則所預者廣，去「同」字則所任者專。

宋正官不治事

宋三省六曹二十四司，類以他官主判，雖有正官，非奉別敕不治本司事。故中書令、侍中、尚書令不預朝政，侍郎、給事中不領省職，諫議無言責，起居不記注，天下財賦悉隸三司，而中書省不知其盈虛出入也。大概分而為三：一曰官，不過寓祿秩敘爵位而已；一曰職，所以待文學之選；一曰差遣，方辦治內外之事。故士以登台閣為顯官，而不以官之遲速為榮滯；以差遣要劇為貴途，而不以階勳爵邑有無為輕重。時人語曰：「寧登瀛，不為卿；寧抱槧，不為監。」

宋三師、三公最濫

宋初趙普為太師，以其開國元勳也。元祐以文彥博為太師，以其四朝耆舊也。後童貫為太師，是以奴隸為帝師矣。越王偲、鄆王楷為太傅，儀王咢、肅王樞為太保，是以子弟為保傅矣。宣和末三公至十八人，三少不計其數。荊王元儼號二十八太保，以其年才二十八也。

唐翰林待詔甚尊

明皇置翰林院待詔，以張說、陸堅等為之，掌四方表奏批答；又置翰林供奉，與待詔分掌誥敕。後改名學士，禮遇甚親，至號稱內相，非若今之待詔也。

明按察使可以笞知府

《明史》雍泰為山西按察使，怒太原知府尹珍不避道，笞之。珍訴於朝，王恕為寬其罪，乃降湖廣參議。蕭鳴鳳以兵備副使督學廣東，以憤杖肇慶知府鄭璋，璋恚，投劾去，言官交章論之，肅坐降調。

宋恩蔭最濫

宋一后妃、一大臣之子弟親屬，皆有恩蔭，有官至二十餘人者。晏殊不乞恩澤，而薨後仁宗猶官其孫及甥等九人。其他郊祀行慶，群官率多進職。真宗時司諫孫何奏：「貢部上名，動逾千計；門資入仕，亦及百人。每祀圜丘，並加銓敘，使評事、寺丞，才數載而通閨籍；讚善、洗馬，不十年而登台郎。若十年之內肆赦相仍，必至京僚過於胥徒，朝臣多於州縣。請降詔書，自今郊祀，群官一例不得遷陟。」

省、台、寺、監、府、衛、院之分

唐楊收曰：總群臣而聽曰省，分務而治曰寺。省者，中書省、尚書省、門下省是也；台者，御史臺、司天台之類；寺者，太常寺、太僕寺之類；監者，都水監、尚方監之類；衛者，羽林衛、鑾儀衛之類；府者，折衝府、都督府之類；院者，樞密院、集賢院之類：皆今之衙門也。

令、敕、格、式之分

禁於未然之謂令，施於已然之謂敕，設於此而使彼至之之謂格，設於此而使彼效之之謂式。

稱呼越等之禁

淳化元年國子祭酒孔維上言：「中外文武官稱呼假借，逾班越等，請一切禁斷。」太宗命學士宋白議，白請自今文武台省官並呼本官，如太常博士、大理評事不得呼郎中，諸衛將軍未領刺史者不得呼太保，供奉官以下不得呼司徒。

巡撫稱中丞

秦有御史監諸郡，漢興省之。漢御史大夫有二丞，一掌圖書秘籍，一外督部刺史。明之巡撫皆帶御史銜，故至今稱巡撫曰中丞。

唐、宋散階

唐、宋文散階二十九，從儀同三司、特進、光祿大夫起，至將仕郎而止；武散階四十五，從驃騎大將軍起，至陪戎校尉而止。唐以開府為散階，見李涪《刊誤》。

唐、宋封婦人四品稱君

唐、宋封婦人，一品母妻為國夫人，三品以上為郡夫人，四品為郡君，五品為縣君，勳官四品有封者為鄉君。

《宋史》官制排班給俸最詳

官制莫詳於《宋史》，有合班、給米祿等條，合班如開寶六年詔晉王位望俱崇，宜位在宰相上；太平興國八年楚王廣平郡王出閣，詔宰相立親王之上。其餘班次上下載之甚詳。祿賜有給鹽，給麵，給炭，給馬芻，給紙，給傔人衣糧，給公用錢、茶湯錢，並絹羅等名目。公用錢自節度使兼使相至有給二萬貫者。赴任川陝者給驛券，赴閩粵者給倉券，皆至任所則止。車駕巡幸，從者中書樞密三司使給館券。

職田

唐制內、外官各給職田，仿三代圭田之制，賜大夫而不稅其租。北齊一品以下，公田有差。元魏宰人之官有公田。宋咸平中令檢校官莊及遠年逃亡田，悉免租稅，分給兩京大藩府及州縣長吏，畝數各有差。

學政

古人舉士皆由郡府，無所謂學政也。宋諸路設監司一員，提舉學校，歲巡所部，察師儒優劣，其時或置或罷。元世祖設各道儒學提舉司，正、副二員，掌州府學校考較。明初生員入學，由巡按御史、布按兩使。太祖使宋濂、王禕為江南、江西儒學提舉，洪武十九年又以駙馬都尉梅殷提督山東學校，亦偶然之事。正統元年始設各省提學，南北直隸用監察御史，他省用按察司副使或僉事。本朝用明制，其副使、僉事稱學道，惟北直以翰林為之，方稱學院。

縣尉上表巡檢賜敕

漢縣令權重，故尉亦權重。縣以丞、尉為二卿，而主簿不與焉，則尉固尊於主簿也。唐人《高常侍集》有《謝封丘縣尉表》，是尉得上表也。按《通考》 「尉掌兵」，原與今尉不同，猶之巡檢，在宋初為典兵之要職，明初巡檢帝賜敕書。《癸辛雜記》楊璉真伽之黨祖傑奸橫已極，枉殺俞氏七人，州縣受賄不理，平江錄事司移文巡檢司，為白其冤。則元時之巡檢權亦重矣。《日知錄》云「巡檢裁而總督設」，此豈今之巡檢哉？

剩圓

《通考》宋太祖升驍勇為上軍，以老弱為剩圓，掌宮觀掃除之役，非但簡羸卒，亦且省冗食也。「剩圓」二字恰奇。

丞遷尉

漢制丞尊於尉，至今皆然。《王嘉傳》嘉為掾，察廉為南陵丞，復察廉為長陵尉，又似尉尊於丞，則以縣之大小故也。

宋宮觀不必往其處供職

神宗置宮觀之職，取漢祠祝釐之義，所以優賢逸老。王安石惡異議之人，亦以此處之閑散之地。雖曰提舉主管某宮觀，實不往供職也。故奏請者多以家貧為詞，降旨則曰依乞差某處宮觀。任便居住，惟京師宮觀不許外居。始則員缺甚少，後乃不限員數，並差知州資序人，以三十日為一任。

唐、宋官放假日多

唐、宋京朝官遇元旦、寒食、中和、天慶、上元之類，即放假休沐，又有旬休之例。《文昌雜錄》載一年中放假有七十六日，故包拯奏「每節假七日，廢事頗多，請只給五日」，此風至明而絕。

隋制從駕官許帶家眷

隋宇文述出兵，詔憐其老，許帶家累自隨。《北齊書》裴澤夫妻相愛，澤從駕，其妻自輦而至。

用兵可以乘轎

韋叡乘肩輿在軍中指揮，須知「禹山行用轎」，即今之肩輿也，見《史記•河渠書》，又見於淮南王《諫伐南越書》。

藩司、臬司

梁沈約齊安陸昭王碑文曰：「夷群戎路求入奉靈櫬，藩司抑而不許」此「藩司」初見史冊之文，然李善竟未注何官。唐人文集中所稱藩垣、藩嶽者，皆節度之通稱。韋蘇州詩「方知大藩地，豈曰財富強」，蓋節度乃上州刺史從三品，中州、下州刺史皆正四品，分上階下階，故皆可稱。至於「臬司」二字，不見史冊，惟元世祖至元十四年，奕赫抵雅爾丁為建康道肅政廉訪司，始視事，見獄具列庭下，愀然曰：「凡逮至臬司，皆命官及有出身之吏，得情即服罪，無用刑具。」此「臬司」初見史傳之文。其濫觴則「藩」字見於《毛詩》，「臬」字見於《康誥》耳。

快手內、外班

《宋書•蕭慧開傳》慧開自京口請假還都，與蔡興宗相逢於曲阿。興宗見慧開有舫十餘，事力二三百人，皆低頭直去，問之不答。所謂事力者，今之快手也。「快手」二字見《宋書•黃回傳》：回募江左快手八百，以隸麾下。劉勔《百官志》所云衙前，散從，則今之內、外班矣。又《宋會•王鎮惡傳》西將及能細直吏快手有二千餘人。又《建平王景素傳》左右勇士數千人，並荊楚快手。

藩司稱方伯、臬司稱廉使

「方伯」二字見於《王制》：「分天下為左右，曰二伯。」又曰：「天子使其大夫二人監於方伯之國，國三人。」此方伯最尊。後世廢封建，所云方伯者，刺史也。漢何武曰：「刺史，古之方伯，上所委任。」南齊張敬兒為雍州刺史，稱方伯。今以藩司為方伯者，借稱也。按察使則唐時已有，睿宗景雲間改巡察使為按察使，宋仁宗以轉運使為按察之官。楊察歷江南東路轉運使，專以舉官為急務，曰：「此按察職也。」宋之按察蓋主巡察，別有提點刑獄，則轉運判官為之。遼聖宗命尚書劉京等分路按察刑獄，此按察為刑官之始。金章宗承安四年始改提刑司為按察使司，元世祖又改為廉訪司，今人稱臬司為廉使本此。

罰俸

唐制品官犯流罪以下，聽贖，由笞十贖銅一斤遞加而增，但云贖不云罰也。亦有云罰者，唐元和五年房式有不法事，罰俸召還。《宋•刑法志》有奪俸一月之說。《金史•刑志》載罰俸一月，《遠舉志》則云奪俸兩月三月。《明史》曰：祖制，凡朝會失儀者，下鎮撫司獄杖之，萬曆時改為罰俸。

直隸

「直隸」二字見《宋史》，「直隸省」三字見《元史》。《宋•趙普傳》普與帝謀，令節鎮所領州郡皆直隸京師，得自奏事，不屬諸藩，於是節度使之權始輕。《元•地理志序》曰：唐以前以郡領縣而已，元則有路、府、州、縣四等。大率以路領州，州領縣。而又有腹裹之名，腹襄者，一中書省統理燕南、山東、山西、河南、河北諸路之地也。行中書省十有一，而中書省只一焉。其地有以路領府，府領州，州領縣者，而府與縣又有不隸路而直隸省者。至本朝則以直隸為一省之名。

宰相有印

方密之謂古宰相無印，支俸皆借翰林院印。此但指明之大學士而言，若唐、宋宰相皆有印也。且有分日知印之法，其印文曰「中書門下印」。元中書令、丞相皆銀印。明大學士本無宰相之名，然亦未嘗無印。《明史》內河銀印直紐，方一寸七分，厚六分，篆文曰「文淵閣印」，但文移卻借用翰林院印而不用此印。密之蓋知其一不知其二也。本朝大學士無印，文移用內閣典籍廳印，即明之翰林院典籍也。明閣臣多由翰林，故典籍即為內閣之屬。今改典籍隸內閣，而翰林別設典簿，其制稍變。

翰林有印

翰林院明時為五品衙門，銅印。本朝升為從三品衙門，銀印。其屬典簿亦有印，惟講讀以下官無印。

檢校

唐初所謂檢校，雖非正授，卻辦本職事，如檢校侍中、檢校中書令、檢校納言，檢校左相之類，皆列於《宰相表》，與真授者無別。而宇文士及檢校涼州都督，魏元忠檢校并州長史，亦是實履其地。內外官各有檢校，若今署事者然。中葉後諸將以軍功得檢校官，從此三公、三師、僕射、尚書車載斗量，有名無實，故《唐書•宰相表》三公三師七十一人，而檢校之公、師不與焉，猶使相之不列於宰相也。自公、師、兩僕射、六尚書、兩散騎常侍、太子賓客、祭酒、水部員外郎外，罕有除檢校者。《宋史》所列檢校官十有九，王建由檢校太師遷司徒；曹佾以檢校太師守司徒，又數年始除太保。然則檢校太師尚在真三公之下也。三公，三司有臨軒受冊之禮，若檢校則不行冊拜矣。

行、守、試之分

行、守、試三者因官階與職任之高下而分，《長編》元豐四年，詔自今除授職事官，並以寄祿官品高下為法，高一品者為行，下一品者為守，二品以下為試，品同者不用行、守、試字樣。柳公權符璘碑，其題云「輔國大將軍行左神策軍將軍」，輔國大將軍階正二品，左神策將軍階從三品，此高一品為行之證也。其署銜云「朝議大夫守尚書工部侍郎」，朝議大夫階正五品，侍郎官職正四品，此下一品為守之證也。五代時李琪為宰相，有所愛吏當得試官，琪改試為守，遂為同官所糾，此試不如守之證也。富弼、呂公著之守司空，與蔡京之司空，皆真三公也，而京不加「守」字，則尤貴矣。明以來階品與官品同，遂不必用此三字。

判、知之分

判與知有分，《春明退朝錄》云：「品同為知，品隔為判。」宋初曹翰以觀察使判穎州，蓋用隔品為判之例。後來惟輔臣及官僕射以上領州府事稱判，其餘皆稱知不稱判也。大抵以大押小曰判，平等曰知。

權發遣

宋法判、知之外，又有云「權發遣」者，則因其資輕而驟進，故於其結銜稱權發遣以示分別，王安石秉政時，最多此官。程大昌《演繁露》云：「以知縣資序隔二等而作州者謂之權發遣，以通判資序隔一等而作州者謂之權知。」宋制六曹尚書從二品，而權尚書則正三品，侍郎從三品，而權侍郎則從四品，是權知與知亦有分別。東坡以端明殿朝奉郎學士知定州，知州事，差遣也；端明殿學士，職也；朝奉郎，則其寄祿官也。差遣罷而官職尚存，職落而官尚在，非有大罪則士大夫無一日儕於編氓之禮，古之優臣工者如此。至明太祖始法重而恩殺焉。

落致仕

元祐元年，文彥博落致仕，加太師、平章軍國重事；潞公本以守太師致仕，今復召用；故有落致仕之命。同一落也，落職則為罷免，落致仕則為復用。其云落者，謂結銜內去此字也。元豐三年，彥博落兼侍中，除守太尉。蓋其時方改官制，以侍中、中書令為宰相職事官，非退閑者所宜授，故落侍中而加太尉以寵之，亦非罷免之謂。

一字王

《遼史》有一字王之稱，蓋如趙王、魏王之類，皆國王也。若郡王則必二字，如混同郡王、蘭陵郡王之類，較一字王為卑。

同知稱司馬

古「同知」兩字非官名，《元史》張礙同知轉運使，余闕同知副元帥，皆不過參佐之義，而其結銜仍在下某官也。稱某府同知，蓋自明始矣。司馬一官，在兩漢並非郡僚，乃典兵之官。《續漢書•百官志》將軍之下有司馬一人，其領軍皆有部曲。部有軍司馬一人，曲有軍侯一人。又有軍假司馬、假侯、別部司馬諸名目。今人得漢印，其篆文往往有之，皆將軍之屬領兵者，非郡守之貳也。郡守之貳有丞、有長史而已，刺史之下有從事、有掾史而已，皆無司馬也。魏晉以降，除刺史者除單車刺史外，必加將軍都督軍事，故僚屬有司馬之名，而隋唐因以司馬為郡佐。今人呼同知為司馬，或以此故歟？

通判稱別駕

宋太祖去藩鎮，乃設通判以監諸州刺史，刺史惡其捉搦，故云：「願有螃蟹而無通判處」。然其結銜皆云通判某州軍州事，無單名「通判」兩字者。直云某處通判，亦自明始矣。東坡通判杭州，寄子由詩云「杭州別駕無功勞」，其時蓋已有別駕之稱。漢制刺史之屬吏有治中從事、別駕諸官，皆州自辟除，秩止百石，較之縣令為卑。而魯子敬稱「士元非百里才，使處治中、別駕之任，始得展其驥足」者，蓋爾時州牧專制一方，幕府元僚得參生殺予奪之權，權重於縣令故耳。《通典》云：「別駕者，謂隨刺史之後，別駕一車以行也。」

元宰相太多

《左氏》「舜舉十六相」，相者，相佐之義，非宰相也。古只一相，商之伊尹、漢之蕭何是也。惟元宰相最多，馬亨上疏言「宰相至十七員，失之冗雜，宜加省汰」。其時中書省有左、右丞相，有平章政事，有右丞、左丞，有參知政事，皆稱宰輔，而秉政者丞相也。平章間有一二人用事者，右丞以下其任漸輕。丞相非蒙古、色目人不得為，漢人而為平章者只王文統、李孟而已，左丞以下始參用漢人，然終元之世，南人不得入中書也。阿合馬為尚書平章政事，求升中書右丞相，亦丞相尊於平章之證也。

元皇后最多

偽漢劉聰、周天元皆有皇后數人，元代四斡耳朵俱有皇后六七人。大抵其時稱皇后者不必正宮，猶之皇子皆稱太子、宗女悉稱公主也。所云「斡耳朵」者，猶之華言大營盤、第二營盤也。《北周書》之所云「大呼藥」、「小呼藥」，或即是此義耶？

宰相稱相公、相王

宰相稱相公，始於王粲，粲《從軍詩》曰「相公征關右」，是時曹操自領三公，又為丞相故也。嗣後相而不公，公而不相者多矣。晉簡文帝以會稽王作相，故又稱相王。

入粟官元價最貴

入粟補官，元初無之，天曆年間始行之，因旱故也。然折鈔每石八十兩，一千五百石才得從七品，是七品官業已金十餘萬兩矣。

魏都督即刺本州

北魏都督幾州諸軍事，即為本州刺史。周改都督為總管，而其制不殊，如秦州總管即為秦州刺史是也。惟王謙為益州總管，又別有刺史達奚惎；韋孝寬代尉遲回為相州總管，又別以叱利長文為相州刺史：與舊制不同。大抵六朝郡有太守，州有刺史。刺史有都督、監督之分，又有使持節、假節之分。都督為上，監督次之；使持節為上，假節次之。不假節者即單車御史矣。

魏制官有泛階

北魏官有泛階，《張普慧傳》言之甚詳。似是各官普進一級，故曰泛；恰有泛前、泛後之分。

參軍、記室、行軍司馬等官

晉刺史開府後才有參軍、記室等官，參軍主兵，記室主文，此外掾史甚多。至唐節度使乃有行軍司馬，其權頗重，可以推為留後。昌黎為裴度司馬，故《平淮西碑》不無假借處。

某郡相

漢諸侯王有傳相，有內史，景帝裁內史而專屬之於相。沿至魏晉，凡有封王處猶有內史，其所稱某郡相者，即某郡之太守邑令也。以其人加公侯銜，便專稱某郡相，而不稱某郡守令矣。

蔭

古官有蔭，非止蔭其官，並蔭其子孫之罪，《唐律義疏》載之甚詳。今俗語「王子犯法，庶民同罪」者，明律也。

奪一官

古所云「奪一官」者，奪其一官而餘官尚存也，至除名而後與庶民等矣。凡奪官有以罪免者，有改其印綬者，有削其秩俸者。宋韓縝官待制、知泰州，以小罪杖殺指使，其家訴冤，乃落職分司南京。所謂落職者，落其知泰州之職，而天章閣待制之官猶存，故得分司南京。








卷一百十五



卷之一百十五

洪武十年九月丙子朔，太平府言：“繁昌县荻港镇商贾所集，户部委官收课，岁计米八百九十余石，宜于其地置税课局。”从之。

免浙西民尝被水者今年田租。敕曰：“去年浙西尝被水灾，民人缺食，朕尝遣官验户赈济。今虽时和岁丰，念去岁小民贷息必重，既偿之后，窘乏犹多，今赖上天之眷，田亩颇收，若不全免旧尝被水之民今年田租，不足以苏其困苦。尔中书其奉行之。”

丁丑，增筑广州城。

陕西都指挥使司言：“庄浪卫旧军四千，后复增新军四千，地狭人众，难于屯驻，乞将新军一千人往碾北守御，一千人于西宁脩城，暇则俱令屯种，止以旧军守御庄浪。”诏从之。

命陕西等卫土著军士每月人给粮一石。时上阅庆阳延安、土著军籍，月止给米肆斗，因谕省府臣曰：“今军士有客居、土著之名，然均之用力战阵，柰何给赐有厚薄耶？俱全给之。”

戊寅，上谓侍臣曰：“前代庸君暗主，莫不以垂拱无为藉口，纵恣荒宁，不亲政事，孰不知治天下者无逸然后可逸，若以荒宁怠政为垂拱无为，帝舜何为曰‘耄期倦于勤’，大禹何以惜寸阴，文王何以日旰不食？且人君日理万几，怠心一生则庶务壅滞，贻患不可胜言。朕自即位以来，常以勤励自勉，未旦即临朝，晡时而后还宫，夜卧不能安席，披衣而起，或仰观天象，见一星失次，即为忧惕，或量度民事，有当速行者，即次第笔记，待旦发遣。朕非不欲暂安，但祗畏天命，不得不尔。朕言及此者，恐群臣以天下无事，便欲逸乐，股肱既惰，元首丛脞，民何所赖？书云：‘功崇惟志，业广惟勤。’尔群臣但能以此为勉，朕无忧矣。”群臣皆顿首受命。

庚辰，秦王樉、晋王 、今上、吴王橚、楚王桢、齐王榑还自凤阳。

汰天下递运所副使，罢百夫长，并减省防夫之数。

乙酉，暹罗斛国王遣其子昭禄群膺奉金叶表，贡象及象牙、胡椒、苏木之属。已而，上命礼部员外郎王恒赍诏及印绶往赐之，以中书省宣使蔡时敏为之副。诏曰：“君国子民，非上天之明命；后土之鸿恩，曷能若是？华夷虽问，乐天之乐，率土皆然，若为人上能体上帝好生之德，协和人神，则禄及子孙，世世无间矣。尔参烈宝毗牙口思哩哆罗禄自嗣王位以来，内修齐家之道，外造睦邻之方，况数遣使称臣入贡，以方今番王言之，可谓贤德矣，岂不名播诸番哉？今年秋贡象入朝，朕遣使往谕，特赐暹罗国王之印及衣一袭，尔当善抚邦民，永为多福。”恒等与昭禄群膺陛辞，俱赐文绮、衣服并道里费而遣之。

成都府地震。

丙戌，占城国王阿答阿者遣其臣保圭尸那八的奉金表，贡方物，赐保圭尸那八的等文绮有差。

庚寅，祭周天星辰。

辛卯夜，太阴犯昴宿。

癸巳，赐浙江布政使司右参政茹太素还乡侍亲。

丙申，以绍兴、金华、衢州水灾，民乏食，命赈给之。

辛丑，命中书右丞相胡惟庸为左丞相，御史台左御史大夫汪广洋为右丞相，右御史大夫陈宁为左御史大夫，中书右丞丁玉为右御史大夫。

是月，召国子生分教北方者还朝，擢用之。

冬十月丙午朔，新建社稷坛成。先是，礼部尚书张筹奏：“天地、社稷、宗庙崇敬之礼一也，故书称成汤顾諟天之明命，以承上下，神祗、社稷、宗庙罔不祗肃，后世列为中祀，失所以崇祀之意。至唐升为上祀，国朝之初，仍列中祀而临祭之服或具通天冠、绛纱袍，或以皮弁行礼，制未有定。今既考用古制，右社稷，左宗庙，有事社稷则奉仁祖皇帝配其礼，重矣，宜升为上祀，具冕服以祭。”上是之，至是行奉安礼。上冕服乘辂，百官具祭服，诣旧坛以迁主。告祭行一献，礼毕，执事起石主舁之，具仪卫，作乐，百官前导。上乘辂至新坛，执事奉安石主于坛上，别设木主于神位，具牲醴、庶品，行奉安礼，升为上祀，奉仁祖淳皇帝配。

己酉，享太庙。

壬子，观心亭成。初，上敕工曹造观心亭于宫城上。至是落成，上亲幸焉。时致仕翰林学士承旨宋濂来朝，乃召濂语之曰：“人心易放，操存为难，朕日酬庶务，罔敢自暇自逸，况有事于天地、宗庙、社稷尤用祗惕，是以作为此亭，名曰观心。致齐之日，端居其中，吾身在是而吾心即在是，却虑凝神，精一不二，庶几无悔。卿为朕记之，传示来裔。”

夜，太白犯进贤星。

乙卯，荧惑犯舆鬼。

丙辰，敕中书曰：“十月十日乙卯，荧惑犯舆鬼。占云：‘主冢宰凶，贵人当狱死，不尔则火灾。’朕尝窃思上帝好生，故垂象以警人使省，不觉之过，不改，故为之愆。故特敕中书使诸大臣皆知务修德以禳灾，复恐西戎有虞，可令河州严加备御。”

先是，朝廷募民间子弟年二十五以上、素行无玷者听充骁骑舍人。于是，四方至者甚众。至是，山西平阳府有陈八等十有五人俱军匠、杂役，又有父母老病亦应募而来，上间并放还。

上闻永平府火，民被延烧者户九十有四，遣官户给米、布赡之，为米九十四石、布四百二十匹。

北平、永平二府守臣言：“山后来归之民以户计者五百三十，以口计者二千一百，余皆携挈妻孥，无以为食。”上命有司稽其口之大小，赈给之，凡赈米八百一十石。

戊午，封大都督府同知沐英为西平侯，赐诰券。诰曰：“德懋懋官，功懋懋赏，帝王定制。思亲念旧，人事之常。曩者，朕于扰攘之时年已二十五，未有子嗣，尔沐英亦因兵起父母不存，年始八岁，难必生全，朕怜其孤幼，特抚育如子。后因朕有诸子，尔亦长成，以人情天理度之，不晦尔名，俾复尔姓，祀尔祖宗。尔克卓立，屡著功勋，今念尔劳，复以旧恩特封尔为西平侯，食禄二千五百石，使尔子孙世世承袭爵禄。尔当思幸逢之初会，毋忘释难之恩，梦寐存于心，鬼神知报矣。呜呼！扶颠持危，惟仁者之为；知报不忘，乃君子之道。谨遵明训，永为多福。”

辛酉，制赐百官公田以其租入充俸禄之数。公、侯、省、府、台、部、都司、内外卫官七百六十人，凡田四千六百八十八顷九十三亩，岁入米二十六万七千七百八十石。

癸亥，改灵州盐课司为正八品，设大使、副使各一人。

庚午，儋州大丰仓副使李德新言：“琼州府军饷每岁俱于广东漕运，经涉海洋，往来艰险，宜以盐引发下琼州府，转发儋、万、崖三州，召商以米于海南各仓中纳，付与盐引，就场支给，庶免漕运之劳。”于是命户部定其米数：琼州府每引米二石，儋州米一石八斗，万州米一石五斗。

甲戌，以监察御史高隽为浙江布政使司左参政，考功监丞刘琏为江西布政使司右参政。

遣使赍诏印立三佛齐国王嗣子麻那者巫里为三佛齐国王，印用驼钮银质，镀以金。诏略曰：“朕自混一区宇，尝遣使诏谕诸番，尔三佛齐国王怛麻沙那阿者即称臣入贡，于兹有年。今秋使者赍表至，知怛麻沙那阿者薨逝，尔麻那者巫里以嫡子当嗣王位，不敢擅立，请命于朝，可谓贤矣。朕嘉尔诚，是用遣使赐以三佛齐国王之印，尔当善抚邦民，永为多福。”

是月，改作大内宫殿成。阙门曰午门，翼以两观，中三门，东西为左、右掖门，午门内曰奉天门，门之左右为东、西角门；内正殿曰奉天殿，上御之以受朝贺，殿之左右有门，左曰中左门，右曰中右门；两庑之间，左曰文楼，右曰武楼；奉天殿之后曰华盖殿，华盖殿之后曰谨身殿，殿后则后宫之正门也；奉天门外两庑之间有门，左曰左顺门，右曰右顺门，左顺门之外为东华门，内有殿曰文华殿，东宫视事之所也；右顺门之外为西华门，内有殿曰武英殿，上斋戒时所居也。制度皆如旧而稍加增益，规模益闳壮矣。








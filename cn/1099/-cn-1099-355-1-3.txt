○行廣東撫鎮 【 勦撫曾林机宜】

提督軍門都御史塗為軍務事、案照近據福建按察司廵海道、報稱廣東海賊曾一本、大小船二百餘隻、八月二十六日、乘風突來玄鍾、副將蔣伯清、督駕兵船截殺、衝沉并焚燒賊船六隻、殺死賊眾一千餘徒等因、本院一面添調水陸官兵夾攻一面具本題請、行廣東軍門督發官兵堵截外、續據南路將領報稱賊知兵集、即於九月初六日退回廣東柘林澳拋泊、又據軍門標下遊擊將軍張元勳報稱、本月初十十一日、曾賊在廣東黃岡登岸、本職督兵追殺焚燒大烏尾船五隻、白艚船三隻、見斬賊級并生擒連船燒死共計一千餘徒、餘船退回潮州馬耳澳拋泊等因、據此為照閩廣地方相連。海賊出此入彼。嘉靖四十五年八月、曾一本突犯玄鍾、本省方集兵船攻勦、彼即遁回潮州、本院咨會兩廣軍門吳、發兵協勦、隨准回稱寧照封疆為守、賊在廣則廣自任之。過閩然後閩任之等因。又准廣東總兵官湯克寬手本、開稱曾一本面縛軍前請降、散黨安插但慮閩中兵船越潮哨捕、驚疑反側之心、以壞招撫成功、煩行各將領知會等因、本院以此為信。諭令官兵各照封疆自守。是以賊雖迫近鄰境。亦不敢輕發一兵。越境行事。以伐其陵漸之謀。一則惟恐悖兩廣軍門畫疆之議。以取貪功之譏。此言深剌廣中招撫之失一則惟恐壞湯總兵撫賊之策。以為日後借口之資。然當時已逆知曾賊獝詐決無可撫之理亦曾備由咨行彼省前任軍門、內言賊若在廣。閩人固不敢越境驚擾。萬一侵閩。則閩中必務窮追勦賊。決不肯因有前議。而竟寢伐暴之師。文案具在、見有可查、今閩中篤守畫彊之說。兩年以來。添船治器。費逾十萬。既不能背初約以行助鄰之義。又不能銷賊念以免侵突之虞若仍以疆界為辭則養寇殃民地方終無寧日也行師動眾。勢難久稽。聲罪致討。義不容罷。亦知貴院正有大舉之圖。閩中亦有協勦之奏。然師老則財費。時逾則寇遠。是以二者俱不能待。除令各船官兵。多帶糧餉剋期進追。務在滅賊後巳外。林賊與曾賊初不相能林賊在閩界無犯今閩中既破曾賊恐廣中疑欲圖林賊將別生事端故明言不宜驚動林賊也但聞林道乾、見據鮀浦、擁眾聚船、亦尚未散、而郭總兵并海防道、又方有招安之議正在成否之間、今閩兵一動、必經鮀浦、萬一林道乾自生疑畏、稍有動搖、又恐鎮道復如湯總兵越潮驚撫以壞成功之說、其實道乾自聚黨下海、實未嘗驚動閩中一草一木、閩中實不忍無故加之以兵、以阻其向善之念、且目見在廣省求撫。出於真心。亦或有之。機宜所在。不得不一先行知會。為此合行移咨廣東軍門熊、煩請查照督行沿海官兵、如遇曾賊敗遁。務要協力截勦以絕兩省禍本。仍行鎮道。密察林道乾如果輸誠效順絕無一毫懷疑之心責令整備部下。見有船隻。聽鎮道衙門。自擇一名位稍尊的當官。督駕在前引導。閩兵在後進勦如或林道乾尚有比周之意。寬此一路更為處置得宜未肯為公出力。亦令安心靜守原據堡港。任隨閩兵水陸往來。不必輕易驚動。閩人誓不肯為乘釁以蹈不武之嫌。若彼誠偽不分。不相體諒。妄自動搖。則大兵所至。決不容留。後悔無及。


◇致贤

虽有离娄之目，不能两视而明；夔、旷之耳，不能两听而聪，仲尼之智，不能两虑而察。夫以天下之至明至智，犹不能参听而俱存之，而况于凡人乎？故以目，虽至明有所不知；以因，虽凡人无所不得。故善学者，假先王以论道；善因者，借外智以接物。故假人之目以视，奚夫两见？假人之耳以听，奚夫两闻？假人之智以虑，奚夫两察。故夫处天下之大道而智不穷，兴天下之大业而虑不竭，统齐群言之类而口不劳，兼听古今之辨而志不倦者，其唯用贤乎？


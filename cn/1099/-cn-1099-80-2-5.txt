○論午朝事宜疏 【 午朝】

內臣在上左右。人所畏憚。今兵馬倉儲細大之事。盡付其手。凡有章奏。無不先允而後議。該部承行。不復審處。是失政體也。至有歐人致死者。竟不詰問。獄成復宥。無所忌憚。是失刑威也。耗財妄費。不惟不禁而又助之。死者或給還葬銀。存者或許盖祠討地。第宅。服食踰制。聲勢移人。伏望　陛下上法　祖宗乾綱獨斷。褒良善而親忠直。遠佞媚而斥奢縱。威福必由巳出。則萬世之永圖也。但一日萬幾。安能勞心周溥願執其要以御之今御門引奏直故事耳乞自今午朝無奏常事惟議急務如大陞除。大災異。緊急錢糧。緊關工程囚犯之類。令各衙門先期具奏事由。　聖駕定日出御左順門。侍班守衛。一如午朝之儀。該會議者。各官就于御前公議。如陞除大臣。明言某官堪任。某官不堪任。內閣輔臣。同詳論可否議定輒行口奏取旨。次日補本。若該本衙門自行者。亦就御前逐一陳說。與大臣面决可否古之明君首然若事大難急面議者。聽各官愽議于先。候至朝時。再議奏行。仍乞溫顏俯詢曲折。如此不惟世事日熟　聖明耳目。而羣臣高下邪正。亦自可見。有事則行。不分寒暑。無事則止。勿勞　聖駕。既不廢午朝之故典。又可率羣臣之興事。則凡時政得失。軍民利病。自可以次第而弛張矣。


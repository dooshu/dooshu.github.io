○丰陵礼成优劳德音

朕闻王者大孝，本於无违，故由於礼则不替，慎於终则归厚。国有大事，付予冲人，永言营奉，衣惶靡措。虽仰遵先旨，已从俭於因山；而俯徇度荒，实载勤於复土。况七月之会，万方毕臻，有供亿之繁，有车骑之杂，赖上天垂祐，庶务肃成。文物尽哀敬之容，道路无风雨之气，粤自迁座，至於返虞，人之叶从，礼无违者，此皆一二辅弼，洎左右之臣，至於庶寮，罔不尽力。朕所嘉叹，不忘於怀，宜酬厥庸，以序功次。其山陵使宜与一子七品正员官，山陵礼仪使及陵所摄太尉行事官与一子八品正员官，山陵副使兵部侍郎判度支李选、礼部侍郎崔颁按行山陵地使并赐一级，挽郎代哭诸司职掌工巧杂设人夫车牛，并询其劳绩，秩以等级，赐官及出身赐勋爵进阶减劳选各有差。


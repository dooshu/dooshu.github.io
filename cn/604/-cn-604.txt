西湖梦寻 - (明清)张岱


[清]张岱　著

成胜利　点校





钦定四库全书总目


西湖梦寻五卷　浙江鲍士恭家藏本

国朝张岱撰。岱字陶庵，自号蝶庵居士，家本剑州，侨寓钱塘。是编乃于杭州兵燹之后，追记旧游，以北路、西路、南路、中路、外景五门，分记其胜。每景首为小序，而杂采古今诗文列于其下。岱所自作尤夥，亦附著焉。其体例全仿刘侗《帝京景物略》，其诗文亦全沿公安、竟陵之派。





王雨谦序


木华作《海赋》，思路偶涩，或教之曰：“尔何不于海之上下四旁言之？”华因言其上下四旁，而《海赋》遂成。盖华之赋海，海之景物已尽，特缺其上下四旁已耳，则是海为主，而上下四旁其辅也。若田叔禾之作《西湖志》，志都城、志大内、志市井里坊、志人物流寓、志士女游观，无所不志，而西湖之景物反多遗漏，则是借名西湖，而实与西湖无与。故碑记诗文，自苏、白以后，记如袁石公之灵巧、张锺山之遒劲、李长蘅之淡远，诗如王弇州之华赡、徐文长之奇崛、王季重之隽颖，无一字入志焉，得谓之志乎？张陶庵盘礴西湖四十余年，水尾山头无处不到，湖中典故真有世居西湖之人所不能识者，而陶庵识之独详；湖中景物真有日在西湖而不能道者，而陶庵道之独悉。今乃山川改革，陵谷变迁，无怪其惊惶骇怖，乃思梦中寻往也。虽然，西园雅集，得米海岳一叙，而人物园亭俨然未散；建章宫阙，得张茂先一语，而千门万户仿佛犹存。有《梦寻》一书而使旧日之西湖于纸上活现，则张陶庵之有功于西湖，断不在米海岳、张茂先之下哉。潞溪白岳王雨谦撰。





祁豸佳序


天下山水之妙，有以诗传者，有以画传者，自王摩诘以一身兼之，赞之者谓：“摩诘之诗，诗中有画；摩诘之画，画中有诗。”遂将诗画合为一物。若西湖则不然，西湖之妙，妙在空灵晶映，一入于诗便落脂粉，即东坡二诗亦所不免。世间凡物，竹篱茆舍、鸡犬桑麻，一入于画，无不文雅，而西湖图景，虽桃柳舟航，犹是滓秽太清。故余独谓：“看西湖，决不能为西湖之画；看西湖，决不能为西湖之诗也。”余友张陶庵，笔具化工，其所记游，有郦道元之博奥，有刘同人之生辣，有袁中郎之倩丽，有王季重之诙谐，无所不有。其一种空灵晶映之气，寻其笔墨又一无所有。为西湖传神写照，政在阿堵矣。若使陶庵于此仍作诗想，仍作画想，一着揣摩，便于西湖十去八九，即在梦中，亦是魇呓。有想有因，卫洗马之病在膏肓，政未易瘳也。弟祁豸佳书于蟫仙庐。





查继佐序


张陶庵作《西湖梦寻》，以西湖园亭桃柳、箫鼓楼船，皆残缺失次，故欲梦中寻之，以复当年旧观也。余独谓不然。余以西湖本质自妙，浓抹固佳，淡妆更好。湖中之繁华绮丽虽凋残已尽，而湖光山色未尝少动分毫，东坡所谓“晴光滟潋”“雨色涳蒙”，故端然自在也。西湖向比西子，若楼台池馆，则西子之锦衣袨服也；嫩柳夭桃，则西子之歌喉舞态也。近日西子乃罢歌舞，去靓妆，拔簪珥，解衣盘礴，政当西子澡盆出浴之时，须看其冰肌玉骨，妖冶动人，何待艳服乔妆方为绝色也哉。子舆氏曰：“西子蒙不洁，则人皆掩鼻而过之。”虽有恶人，斋戒沐浴，则可以事上帝。以恶人而斋戒沐浴尚可以事上帝，何况西子本身自洁，更能斋戒沐浴，其芳香藻洁当更增百倍矣。陶庵于此，政须着眼，何必辗转反侧，寤寐求之，乃欲以妖梦是践也。社弟查继佐偶书。





武林道隐序


张陶庵作《西湖梦寻》，向余问讯曰：“弟闻《华严经》，佛言华严世界，南瞻部洲特华严海中一弹丸之地，则西湖不直一蠡壳水，其景界甚小。汤若士传南柯蚁穴中有国都郡邑、社稷山川，则西湖不止一蚁穴，其景界又甚大。两说不一，乞和尚为我平章之。”余曰：“佛言世间凡事大小，皆繇心造。若见为大，则芥子须弥矣；若见为小，则黄龙蝘蜓矣。佛于此只不动念，则景界俱空，大小尽化，蕉鹿庄蝶，一听其自为变幻，于我空相，则亦何有？以余所见，大小高下只在目前。即以西湖言之，尔见六桥三竺，缥缈湖山，其大若此；若置身于南北高峰，由高视下，西湖止一杯之水，歌舫渔舟正如飞凫浮芥，为物甚微。盖眼界所及，愈低愈小，则愈高愈大。庄生所言鲲背鹏翼，千里而遥，鹏之视人亦何异人之视蚁？《齐谐》志怪，勿得尽以寓言忽之。昔有人渡海，飞来一物，大如风帆，以篙击之，是一蝶翅，称之重八十余斤，则天壤间实有是境，实有是物，或大或小，一任人之见地为之。余眼光不及数武，何能为尔定其大小也。尔若只以旧梦是寻，尚在杯水浮芥中，往来盘礴，何足与于寥廓之观。”武林道隐偶题。





李长祥序


甲申三月，一梦跷蹊。三十年来若魇若呓，未得即醒，傍人且将升屋唤之，犹恐魂之不返，何暇寻梦中所有，且寻昔日梦中之所有哉！张陶庵见西湖残破，而思蘧榻于徐，惟旧梦是保，自谓计之得矣。吾谓陶庵惟知旧梦，而不知新梦。论旧梦者曰：梦必有想，梦必有因。故无想无因，未尝梦乘车入鼠穴， 薤啖铁杵。若新梦则不然，淳于芬梦入南柯，则身历蚁穴；幻人能吞刀吐火，则口煅钢锋。卫玠之论想论因，反落肤浅之见矣。昔王荆公与东坡论扬子云投阁，为史臣之妄，《剧秦美新》之作，亦为后人所诬。东坡曰：“轼亦疑一事。”荆公曰：“何事？”东坡曰：“不知西汉果有子云否？”余见陶庵所说之西湖与近日所见之西湖毫无足据，亦谓明季时果有西湖否？且谓明季时西湖中果有张陶庵否？识得明季时未必有西湖，方可与寻西湖；识得明季时西湖中未必有陶庵，方可与读陶庵西湖之梦寻。古夔旧史李长祥书。





张岱自序


余生不辰，阔别西湖二十八载，然西湖无日不入吾梦中，而梦中之西湖，实未尝一日别余也。前甲午丁酉，两至西湖，如涌金门商氏之楼外楼、祁氏之偶居、钱氏余氏之别墅及余家之寄园，一带湖庄，仅存瓦砾，则是余梦中所有者，反为西湖所无。及至断桥一望，凡昔日之弱柳夭桃、歌楼舞榭，如洪水湮没，百不存一矣。余乃急急走避，谓余为西湖而来，今所见若此，反不若保吾梦中之西湖，尚得完全无恙也。因想余梦与李供奉异。供奉之梦天姥也，如神女名姝，梦所未见，其梦也幻；余之梦西湖也，如家园眷属，梦所故有，其梦也真。今余僦居他氏已二十三载，梦中犹在故居；旧役小傒，今已白头，梦中仍是总角。夙习未除，故态难脱，而今而后，余但向蝶庵岑寂，蘧榻于徐，惟吾旧梦是保，一派西湖景色犹端然未动也。儿曹诘问，偶为言之，总是梦中说梦，非魇即呓也。因作《梦寻》七十二则，留之后世，以作西湖之影。余犹山中人归自海上，盛称海错之美，乡人竞来共舐其眼。嗟嗟！金虀瑶柱，过舌即空，则舐眼亦何救其馋哉！岁辛亥七月既望，古剑蝶庵老人张岱题。




西湖总记　明圣二湖


卷一


西湖总记


明圣二湖


自马臻开鉴湖，而繇汉及唐，得名最早，后至北宋，西湖起而夺之，人皆奔走西湖，而鉴湖之澹远自不及西湖之冶艳矣。至于湘湖，则僻处萧然，舟车罕至，故韵士高人无有齿及之者。余弟毅孺常比西湖为美人，湘湖为隐士，鉴湖为神仙。余不谓然。余以湘湖为处子，眠娗羞涩，犹及见其未嫁之时。而鉴湖为名门闺淑，可钦而不可狎。若西湖则为曲中名妓，声色俱丽，然倚门献笑，人人得而媟亵之矣。人人得而媟亵，故人人得而艳羡，人人得而艳羡，故人人得而轻慢。在春夏则热闹之，至秋冬则冷落矣；在花朝则喧哄之，至月夕则星散矣；在清明则萍聚之，至雨雪则寂寥矣。故余尝谓：“善读书，无过董遇三余。而善游湖者，亦无过董遇三余。董遇曰：‘冬者，岁之余也；夜者，日之余也；雨者，月之余也。’雪 古梅，何逊烟堤高柳；夜月空明，何逊朝花绰约；雨色涳蒙，何逊晴光滟潋。深情领略，是在解人。”即湖上四贤，余亦谓：“乐天之旷达，固不若和靖之静深；邺侯之荒诞，自不若东坡之灵敏也。”其余如贾似道之豪奢，孙东瀛之华赡，虽在西湖数十年，用钱数十万，其于西湖之性情、西湖之风味，实有未曾梦见者在也。世间措大，何得易言游湖。

苏轼夜泛西湖诗：

菰蒲无边水茫茫，荷花夜开风露香。渐见灯明出远寺，更待月黑看湖光。

又湖上夜归诗：

我饮不尽器，半酣尤味长。篮舆湖上归，春风吹面凉。行到孤山西，夜色已苍苍。清吟杂梦寐，得句旋已忘。尚记梨花村，依依闻暗香。

又怀西湖寄晁美叔诗：

西湖天下景，游者无愚贤。深浅随所得，谁能识其全。嗟我本狂直，早为世所捐。独专山水乐，付与宁非天。三百六十寺，幽寻遂穷年。所至得其妙，心知口难传。至今清夜梦，耳目余芳鲜。君持使者节，风采烁云烟。清流与碧 ，安肯为君妍。胡不屏骑从，暂借僧榻眠。读我壁间诗，清凉洗烦煎。策杖无道路，直造意所便。应逢古渔父，苇间自夤缘。问道若有得，买鱼弗论钱。

李奎西湖诗：

锦帐开桃岸，兰桡系柳津。鸟歌如劝酒，花笑欲留人。钟磬千山夕，楼台十里春。回看香雾里，罗绮六桥新。

苏轼开西湖诗：

伟人谋议不求多，事定纷纭自唯阿。尽放龟鱼还绿净，肯容萧苇障前坡。一朝美事谁能继，百尺苍崖尚可磨。天上列星当亦喜，月明时下浴金波。

周立勋西湖诗：

平湖初涨绿如天，荒草无情不记年。犹有当时歌舞地，西泠烟雨丽人船。

夏炜西湖竹枝词：

四面空波卷笑声，湖光今日最分明。舟人莫定游何处，但望鸳鸯睡处行。

平湖竟日只溟蒙，不信韶光只此中。笑拾杨花装半臂，恐郎到晚怯春风。

行觞次第到湖湾，不许莺花半刻闲。眼看谁家金络马，日驼春色向孤山。

春波四合没晴沙，昼在湖船夜在家。怪杀春风归不断，担头原自插梅花。

欧阳修西湖诗：

菡萏香消画舸浮，使君宁复忆扬州。都将二十四桥月，换得西湖十顷秋。

赵子昂西湖诗：

春阴柳絮不能飞，雨足蒲芽绿更肥。只恐前呵惊白鹭，独骑款段绕湖归。

袁宏道西湖总评诗：

龙井饶甘泉，飞来富石骨。苏桥十里风，胜果一天月。钱祠无佳处，一片好石碣。孤山旧亭子，凉荫潇林樾。一年一桃花，一岁一白发。南高看云生，北高见日没。楚人无羽毛，能得几游越。

范景文西湖诗：

湖边多少游观者，半在断桥烟雨间。尽逐春风看歌舞，几人着眼看青山。

张岱西湖诗：

追想西湖始，何缘得此名。恍逢西子面，大服古人评。冶艳山川合，风姿烟雨生。奈何呼不已，一往有深情。一望烟光里，沧茫不可寻。吾乡争道上，此地说湖心。泼墨米颠画，移情伯子琴。南华秋水意，千古有人钦。到岸人心去，月来不看湖。渔灯隔水见，堤树带烟糢。真意言词尽，淡妆脂粉无。问谁能领略，此际有髯苏。

又西湖十景诗：

一峰一高人，两人相与语。此地有西湖，勾留不肯去。（两峰插云）

湖气冷如冰，月光淡于雪。肯弃与三潭，杭人不看月。（三潭印月）

高柳荫长堤，疏疏漏残月。 步松沙，恍疑是踏雪。（断桥残雪）

夜气滃南屏，轻岚薄如纸。钟声出上方，夜渡空江水。（南屏晚钟）

烟柳幕桃花，红玉沈秋水。文弱不胜夜，西施刚睡起。（苏堤春晓）

颊上带微酡，解颐开笑口。何物醉荷花，暖风原似酒。（曲院荷风）

深柳叫黄鹂，清音入空翠。若果有诗肠，不应比鼓吹。（柳浪闻莺）

残塔临湖岸，颓然一醉翁。奇情在瓦砾，何必藉人工。（雷峰夕照）

秋空见皓月，冷气入林皋。静听孤飞雁，声轻天政高。（平湖秋月）

深恨放生池，无端造鱼狱。今来花港中，肯受人拘束。（花港观鱼）

柳耆卿望海潮词：

东南形胜。三吴都会，钱塘自古繁华。烟柳画桥，风帘翠幕，参差十万人家。云树绕堤沙，怒涛卷霜雪，天堑无涯。市列珠玑，户盈罗绮，竞豪奢。重湖叠 清佳，有三秋桂子，十里荷花。羌笛弄晴，菱歌泛夜，嬉嬉钓叟莲娃。千骑拥高牙，乘时听箫鼓，吟赏烟霞。异日图将好景，凤池夸。金主阅此词，慕西湖胜景，遂起投鞭渡江之思。

于国宝风入松词：

一春常费买花钱，日日醉湖边。玉骢惯识西湖路，骄嘶过、沽酒楼前。红杏香中箫鼓，绿杨影里秋千。暖风十里丽人天，花压鬓云偏。画船载得春归去，余情付、湖水湖烟。明日重扶残醉，来寻陌上花钿。






杨亿　夜宴

凉宵绮宴开，酃渌湛芳罍。

鹤盖留飞舄，珠喉怨落梅。

薄云齐鬓腻，流雪楚腰回。

巧笑倾城媚，雕章刻烛催。

盘空珠有泪，罏冷蕙成灰。

巾角弹棋胜，琴心促轸哀。

醉罗惊梦枕，愁黛怯妆台。

风细传疏漏，犹歌起夜来。

杨亿

杨亿　夜宴

玉壶春漏咽铜龙，书栋尘飞曲未终。

樽酒渌醅和蚁泛，窗灯红焰隔纱烘。

水沉烟袅风微起，霜桧阴圆月正中，

苦恨当关催夙驾，平明入谒未央宫。

杨亿

杨亿　夜宴

华堂高宴卜良宵，宾客当筵斗珥貂。

天转玉绳星落落，风传银箭漏迢迢。

连浮太白须判醉，促驾鸣驺又趁朝。

月落乌啼人散后，衣香数日未能销。

杨亿


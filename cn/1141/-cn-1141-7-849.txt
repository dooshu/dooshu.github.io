九日寻瀑布泉绝顶处

泉在开先寺右，远望之莹然，及至寺则云峰回互，不复见矣。余壬辰九日独往寻之。行可十里，至文殊塔，泉出趾下，自以为穷泉之源，虽太白、子瞻，杖藜恐未及此也，遂留一诗石上。

灵泉长倒流，飘落苍岩颠。
我来方采菊，高步追列仙。
独倚文殊塔，俯视瀑布泉。
洗心不在水，我心何泠然。
藤猿窥杳冥，玉女漱潺湲。
雪月一无色，雷霆静不喧。
匹练忽回薄，万壑飞云烟。
境幽耳目废，虑澹心赏捐。
掉头笑人世，局曲守桑田。



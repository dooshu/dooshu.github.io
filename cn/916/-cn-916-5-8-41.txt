【学古诗】

〖本集云。一作北风雪。〗

北风十二月。雪下如乱巾。实是愁苦节。惆怅忆（本集、《诗纪》并云。一作别。）情亲。会得两少妾。同是洛阳人。□绵好眉目。闲丽美腰身。凝肤皎若雪。明净色如神。骄爱生盼瞩。声媚起朱唇。衿服杂缇缋。首饰乱琼珍。调弦俱起舞。为我唱梁尘。人生贵得意。怀愿待君申。幸值严冬暮。幽夜方未晨。齐衾久两设。角枕已双陈。愿君早休息。留歌待三春。（○本集四。《诗纪》五十二。）


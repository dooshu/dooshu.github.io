○乞食于野人

文公在狄十二年，将适齐，行过五鹿，（五鹿，卫邑。）野人举块以与之。公子怒，欲鞭之。子犯曰：“天赐也。人以土服，又何求焉？十有二年，必获此土。有此其以戊申云乎？”（“人”，《国语》作“民”。）

非曰：是非子犯之言也，后之好事者为之。若五鹿之人献块，十二年以有卫土，则涓人畴枕楚子以块，（《吴语》：楚灵王彷徨于山林之中，乃见其涓人畴，王枕其股以寝于地。王寐，畴枕王以块而去之。）后十二年其复得楚乎？何没而不云也，而独载乎是？戊申之云，尤足怪乎！


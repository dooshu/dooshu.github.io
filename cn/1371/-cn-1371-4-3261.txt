题传神

湿云生两屦，细雨暗孤篷。



悔不桐江上，从初作钓翁。

题传神

雪鬓萧然两颊红，人间随处见神通。



半醒半醉常终日，非士非农一老翁。



枥骥虽存千里志，云鹏已息九天风。

巉巉骨法吾能相，难著凌烟剑佩中。

题传神

盐车心愧渥洼姿，邂逅风云妄自期。



啮雪岂无归汉日，饭牛犹有相齐时。



君看短褐琴横膝，谁许峨冠剑拄颐？



白发萧萧虽惫矣，时来或将渡辽师。




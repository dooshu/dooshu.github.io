修复依仁斋纪事

地在上元县北耿公祠后，焦文端公竑所筑，以馆来学。中祀祁门陈九龙先生。(讳履祥，字光庭，为罗旴江高弟。)从祀门人十馀人，先祖实居其首。(讳弘猷，字允升。)垂五六十年，守祠者鬻为民居。闰章白于官，赎之，宪副金公镇为解俸佐厥役。于是修墙屋，置龛主，展祭而去。更择守者，勒石告后人，俾无侵废。恭赋短篇。
昔明隆万间，讲学崇京师。
秣陵实旧京，公卿拥皋比。
耿杨湛邹祝⑴，后先辐辏时。
主者焦翰撰，坠绪手撑支。
延纳如大海，众流为之归。
辟宇清凉台（耿祠一在清凉山。），葺馆北山陲。
洙泗邈难即，流风俨在兹。
翳我先大父，发愤起布衣。
抗声相问难，折角群公推。
文端肯昵就，欢好兄弟为。
依仁有别业，衡宇接耿祠。
游处累岁月，当日称陈施。
既没则俎豆，从祀主累累。
庭宇四五间，逢掖纷追随。
典型忽堕地，居守知阿谁。
粥屋燔木主，存者字迷离。
万事多反覆，遗构委蒿藜。
呜呼文端泽，可嗣不可隳。
廓清复旧观，大书峙丰碑。
努力慎此日，要以千年垂。
陵谷改俄顷，天壤馀音徽。
酹酒念祖德，踟蹰还涕洟。
⑴ 谓耿天台、杨复所、湛甘泉、邹南皋、祝无功诸公。



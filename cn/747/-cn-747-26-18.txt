○放还诸蕃宿卫子弟诏

我国家统一寰宇，历年滋多，九夷同文，四隩来暨。夫其袭冠带，奉正朔，禺禺然响风而慕化，列於天朝，编於属国者，荩亦众矣。我则润之以时雨，照之以春阳，淳德以柔之。中孚以信之，元风既同，群物兹遂，莫不自天壤，穷海域，厥角以请吏，执贽以来庭，皇唐之德，於此为盛。今外蕃侍子，久在京国，虽威畏之及，自远毕归，而羁旅之志，重迁斯在。宜命所司勘会诸蕃充质宿卫子弟等，量放还国。契丹及奚延通质子，并即停追。前令还蕃首领等，至幽州且住，交替者即旋去。朕欲以鸟兽咸若，华戎俱泰，来则纳其朝谒之礼，去则随其生育之心，推我至诚，崇彼大顺，含宏之施，德莫厚焉。


○命徵辟东宫官属制

黄门：朕闻王者神器，天之大业，震百里而崇孟侯，照四方而建元子，其所由来尚矣。我国家参天贰地，济以丰功，祖武宗文，承於密命，顾循菲德，寅畏鸿名。太上皇命朕以位，卿大夫补朕之阙，佥谓率先自迩，稽古维新。国本之大，不可以不务，皇储之重，不可以不立。故宵衣当宁，闻义是将，朝服升阶，择贤而举。皇太子嗣谦，生知礼乐，性成仁孝。字孙之爱，则敬不绝驰；问竖之安，则恭而至寝。观其言精视牍，思敏题鞭，固以覈东序之讨论，契南山之调护。今少阳践位，献岁发春，草树自荣，乾坤交泰，副君之榜，已别其宫，太史之书，更藏於府。帝图斯永，人望所归，庶符知子之明，岂独在予之庆。用施宽惠，光於政理。今望苑初开，端僚是切，天下有高才懋德，硕学纯儒，比迹春卿，齐名夏绮，具以徵辟。


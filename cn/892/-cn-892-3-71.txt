文集卷七十一


答王庄叔　一


远辱教书，具道三十年前都下与先人往还，伏读感涕。仁人念旧，手简见及足矣！书辞累幅，礼意庄重，此何过也。伏审斩焉在疚，哀慕之余，起居如宜？某罪废远屏，有玷知识，重蒙奖饰，衰朽增光。会合未期，尚冀节哀自重。卷五九





答王庄叔　二


某多病杜门，人事都绝，懒习已成，笔砚殆废。承长笺宠贶，裁谢苟简，愧负深矣。黄茅海瘴，正坐于秋；蒸暑麾汗，不能尽意。恕之。卷五九





与宋汉杰　一


某初仕，即佐先公。蒙顾遇之厚，何时可忘？流落阔远，不闻昆仲息耗，每以惋叹。辱书累幅，话及畴昔，良复慨然。三十余年矣，如隔晨耳！而前人凋丧略尽，仆亦仅能生还。人世一大梦，俯仰百变，无足怪者。唐辅令兄今复何在？未及奉书，因信略道区区。某只候水来，即行矣。余留面尽。卷五九





与宋汉杰　二


前日裁谢草略，重烦问讯，眷意愈厚，感愧不已。仍审起居佳胜。宠赐新诗，词格甚美，伏读慰喜。但恨衰晚，无以当此嘉贶也。卷五九





答虔人王正彦


辱信，承起居佳胜。沐馈遗，重增感灼。茗布领抹皆珍物，已捧领讫。今日与家人辈游东禅及景德。如相访，就彼亦可。卷五九





答王幼安　一


索居八年，未尝一通问，每以惭负。屡得许下儿侄书，云比来亲族或断往来，唯幼安昆仲待遇加厚。闻之感激。人来，辱书累幅，陈义慨然，如接古人语。信王谢风气，传之有自也。老病强答，不复成语。不罪不罪！卷五九





答王幼安　二


某初欲就食宜兴，今得子由书，苦劝归颍昌，已决意从之矣。舟已至庐山下，不久当获造谒。未间，冀若时保啬。不宣。卷五九





答王幼安　三


蒙示谕过重，虽爱念如此，然忧患之余未忘忧畏，朋友当思有以保全之者。过实之誉，愿为掩讳之也。许暂假大第，幸甚幸甚！非所敢望也。得托庇偏庑，谨不敢薰污。稍定，当求数亩荒隙，结茅而老焉。若未即填沟壑，及见伯仲功成而归，为乡里房舍客，伏腊相劳问，何乐如之！余非面莫究。卷五九





与寇君


经宿雨凉，起居佳胜？昨辱迂顾，稍闻余论，退想忠愍之英烈，有概乎中。衰病不出，无缘上谒。少选解去。惟万万自重。卷五九





与杨济甫　一


京师

为别忽已半岁，倾想之怀，远而益甚。即日起居何如？贵眷各安吉？自离家至荆南，数次奉书，计并闻达。前月半已至京，一行无恙。得腊月中所惠书，甚慰远意。见在西冈赁一宅子居住，恐要知悉。春暄，未缘会见。千万珍重！珍重！卷五九





与杨济甫　二


以下俱凤翔

奉别三更岁律，思渴日深。即日履此新春，起居多胜，贵聚各嘉安？某前月十四日到凤翔，十五日已交割讫。人事纷纷，久稽裁问，想自尊君襄事，后来渐获闲静，营干诸事，必且济办。某比与贱累如常。今因范元归，奉书露闻。气候渐和，更希珍重。卷五九





与杨济甫　三


冬寒，远想起居佳胜？此去替不两月，更不能归乡，且入京去逾远，依黯。近得王道矩书，云朝夕一来此相看。告便，如递中惠一书，贵知道矩几日起发。此干告早及，某只十二月十七八间离岐下也。卷五九





与杨济甫　四


以下俱除丧还朝

某近领腊下教墨，感服眷厚，兼审起居佳胜。某此与贱累如常。舍弟差入贡院，更半月可出。都下春色已盛，但块然独处，无与为乐。所居厅前有小花圃，课童种菜，亦有少佳趣。傍宜秋门，皆高槐古柳，一似山居，颇便野性也。渐暖，惟千万珍重。卷五九





与杨济甫　五


递中屡得数书，知尊体佳胜，贵眷各安。示及发递引目，契勘得并到，但乡亲书皆五六十日，不独济甫也。府推之命，只是暂权发遣，更月余正官到，即仍旧管官诰院也。府中冗绊，非拙者所乐。恐知。都下所须，示及。卷五九





与杨济甫　六


近领来书，喜知眠食佳安。某此与贱累皆安。陈州舍弟并安，不烦念及。久客都下，桂玉所迫，囊装并竭。今冬积雪四五尺，僦居弊陋，殊无聊，惟日望一差遣出去耳。未由披奉，千万珍重。卷五九





与杨济甫　七


杭倅

久不奉书，亦少领来信，思念不去心。不审即日起居佳否？眷爱各无恙？某此安健。官满本欲还乡，又为舍弟在京东，不忍连年与之远别，已乞得密州。风土事体皆佳，又得与齐州相近，可以时得沿牒相见，私愿甚便之。但归期又须更数年。瞻望坟墓，怀想亲旧，不觉潸然。未缘会面，惟冀顺时自重。卷五九





与杨济甫　八


颍州还朝

久以私挠不作书，累蒙惠问，且审起居佳胜，为慰。衰年责咎，移殃家室，此月一日以疾不起。痛悼之深，非老人所堪，奈何奈何！又以受命出帅定武，累辞不获，须至勉强北行。家事寥落，怀抱可知。因见青神王十六秀才，亦为道此。会合何时，临书凄断。惟千万顺时自爱。卷五九





与杨济甫　九


以下俱儋耳

宝月师孙来，得所惠书，喜知尊体佳胜，眷聚各清安。至慰至慰！某凡百粗遣，北归未有期，信命且过，不烦念及。惟闻坟墓安靖，非济甫风义之笃，何以得此！感荷不可言。舟师云当一到眉。此中诸事，可问其详也。远祝。惟若时珍重而已。卷五九





与杨济甫　一〇


远蒙厚惠蜀纸药物等，一一如数领讫，感怍之至。人行速，无佳物充信，谩寄腰带一条。俗物增愧，不罪不罪！卷五九





与杨子微　一


以下俱北归

某与尊公济甫，半生阔别，彼此发须雪白，而相见无期，言之凄断。尊公乃令阁下万里远来海外，访其生死，此乃古人难事，闻之感叹不已。辱书，具审起居佳安，尊公已下各得安胜，至慰之极。某七月中必达颍昌矣。回驭少留，一须款见。余祝若时自重。卷五九





与杨子微　二


某与舍弟流落天涯，坟墓免于樵牧者，尊公之赐也。承示谕，感愧不可言。闻井水尝竭而复溢，信否？见今如何？因见，细喻。卷五九





与王庆源　一


以下俱密州

陵州递中辱书及诗，如接风论，忽不知万里之远也。即日履兹秋暑，尊候何似？某此粗遣。虽有江山风物之美，而新法严密，风波险恶，况味殊不佳。退之所谓“居闲食不足，从官力难任。两事皆害性，一生常苦心”，正此谓矣。知叔丈年来颇窘，此事有定分，但只以安健无事、多子孙为乐，亦可自遣。何时归休，得相从田里？但言此，心已驰于瑞草桥之西南矣。秋暑，更冀以时珍重。卷五九





与王庆源　二


高密风土食物稍佳。但省租公库减削，索然贫俭。始至，值岁饥，人豪剽劫无虚日。凡督捕奸凶五七十人，近始肃然，斗讼颇简。稍葺治园亭，居之，亦粗可乐。但时登高，西南引领，即怅然终日。近稍能饮酒，终日可饮十五银盏。他日粗可奉陪，于瑞草桥路上放歌倒载也。卷五九





与王庆源　三


徐州

久以官冗，不暇奉问。忽辱手讯，喜知车从已达辇下，起居佳胜。即日南宫必榜出矣。沦屈已久，必遂了当，欣贺良深。来书谦抑过当。四方赴者甚众，岂独吾叔？元昆劝驾，良合事宜。恨此拘系，无缘于东华门外奉接。京师一别二十余年，岂惟吾侪衰老可叹，至于都城风物事体，索然无复往时矣。东南守官极可乐，而民间蹙迫不聊生，怀抱殊不佳。深愿庆源了当后，千万一来，相从数月，少慰平生。幸勿以他事为辞，至恳至恳！卷五九





与王庆源　四


黄州

穷僻少便，久不上状。窃惟退居以来，尊体胜常？黑头谢事，古今所共贤。二疏师傅，渊明县令，均为高退，昔人初不为优劣也。谨以此为贺。二子学术成就，瑞草桥果木成阴，卧想数年出仕，无一可愧者，此又有余味矣。除却虚名外物，不知文太师何以加此！想当一笑也。某蒙恩量移汝州。回念坟墓，心目断绝！方作舟行，何时得到汝？到后又须营办生事。此身漂然，奉羡何及。乍热，惟万万顺候自重。卷五九





与王庆源　五


黄州

窜逐以来，日欲作书为问。旧既懒惰，加以闲废，百事不举，但惭怍而已。即日体中何如？眷爱各佳？某幼累并安。但初到此，丧一老乳母，七十二矣，悼念久之，近亦不复置怀。寓居官亭，俯迫大江，几席之下，云涛接天，扁舟草履，放浪山水间。客至，多辞以不在，往来书疏如山，不复答也。此味甚佳，生来未尝有此适。知之，免忧。近文郎行，寄纸笔与丛郎，到甚迟也。未缘面会，惟万万自爱。卷五九





与王庆源　六


以下俱登州还朝

近辱书，并寄新诗，伏读感慰不已。属多事，未及继和。不审比来尊体何如？贵眷各均安？某凡百如昨。梦想归路，如痿人之不忘起也。溽暑向隆，万乞以时保啬。卷五九





与王庆源　七


令子两先辈，必大富学术，非久腾踔矣。五五哥、五七哥及十六郎，临行冗迫，不果拜书。因见，道意。登州下临涨海，枕簟之下，天水相连，蓬莱三山，仿佛可见。春夏间常见海市，状如烟云，为楼观人物之象。数日前偶见之，有一诗录呈为笑也。史三儒长老近蒙惠书，冗中未及答，因见，乞道区区。《海市》诗可转呈也。京师有干，乞示下。卷五九





与王庆源　八


久不奉状，愧仰增积。即日，远想起居佳胜？叔丈脱屣缙绅，放怀田里，绝人远矣。某罪废流落，今复强颜周行，有愧而已。若圣恩怜其老钝，年岁间，乞与一乡郡，归陪杖屦，复讲昔日江上携壶藉草之乐，只是不得拽脚相送，先发遣酒壶归瑞草桥，于义俭矣。记得否？呵呵。何幸如之！未间，惟望厚自颐养，以享无疆之寿。卷五九





与王庆源　九


远沐寄示，老手高风，咏叹不已。甚欲和谢，公私纷纷少暇，竟未果，悚悚。七八两秀才，各计安？为学想日益，早奋场屋，慰亲意也。知宅酝甚奇，日与蔡子华、杨君素聚会，每念此，即致仕之兴愈浓也。示谕要画，酒后信手，岂能复佳？寄一扇一小轴去，作笑耳。卷五九





与王庆源　一〇


以下俱翰林

久不奉状，愧仰增积。即日退居多暇，尊体胜常？某进职北扉，皆出奖庇。自顷流落江湖，日欲还乡，追陪杖屦，为江路藉草之游，梦想见之。今日国恩深重，忧责殊大，报塞愈难，退归何日？西望惋怅，殆不胜怀。想叔丈与丈人及诸侄，岁时相遇，乐不可名，虽清贫难堪，然熬波之余，必及鸰原，应不甚寂寞也。岁晚苦寒，伏乞保重。卷五九





与王庆源　一一


近奉慰疏，必达。比日尊体何如？某与幼弱，凡百粗遣。人生悲乐，过眼如梦幻，不足追，惟以时自娱为上策也。某名位过分，日负忧责，惟得幅巾还乡，平生之愿足矣。幸公千万保爱，得为江边携壶藉草之游，乐如之何！卷五九





与王庆源　一二


向要红带，今寄一条去。却是小儿子辈，闻翁要此，颇尽功勾当钉造，不知称尊意否？拙诗一首，并黄、秦二君，皆当今以诗文名世者，各赋一首。写作《黄素经》一卷，并托孙子发宣德寄上。京师有所须，但请示及。卷五九





与王庆源　一三


杭州

久不奉书，愧仰兼极。令侄元直远访，首出教字，感慰之怀，未易尽陈。比日履兹春和，尊体何如？某为郡粗遣，衰病怀归，日欲致仕。既忝侍从，理难骤去，须自藩镇乞小郡，自小郡乞宫观，然后可得也。自数年日夜营此。近已乞越，虽未可知，而经营不已，会当得之。致仕有期，则拜见不远矣。惟望倍加保啬，庶归乡日犹能陪侍杖屦上下山谷间也。楮冠、玳簪，聊表远意。玳簪已七八十年物，阅数名公矣，幸服用之。卷五九





与王庆源子


颍州

某自去岁闻宣义叔丈倾逝，寻递中奉慰疏，必已闻达。尔后纷冗少暇，继以行役不定，久阙书问，愧悚不已。叔丈平昔以文行著称乡闾，于场屋晚乃少遂，终不振显。惟望昆仲力学砥砺，以显扬不坠为心，乃末戚区区之望也。因信，惠一二字。卷五九





与蒲诚之　一


以下俱京师

某启：闻轩马已至多时，而性懒作书，不因使赍手教来，虽有倾渴之心，终不能致一字左右也。悚愧悚愧！盛热殊不可过，承起居佳裕，甚善甚善！某此并无恙，京师得信亦安。但近得山南书，报伯母于六月十日倾背。伯父之丧未及一年，而灾祸仍重如此，何以为心！家兄惟三哥在左右，大哥、二哥必取次一人归山南，谋扶护还乡也。人生患难，至有如此极者，烦恼烦恼！知郡事颇简，足以寻绎旧学也。同僚中有可与相处而乐者否？新牧、倅皆在此，常相见。恐知悉。残暑，更冀顺时珍重。卷五九





与蒲诚之　二


近闻员秘丞言，闻于诚之，韩益州欲令诚之替某。若得请，固所喜幸也。然某尽今岁，方及二年，不知朝廷肯令某成资解去否？若必俟三考，则于诚之为太淹缓，安用也？向经由时，甚恨不款曲，今若因此得从容接奉，何喜如之。陈丈日日见，甚安。卷五九





与蒲诚之　三


近递中辱书，方欲附问，人来，又承手教，审闻起居佳胜，差慰瞻望。新命必已下，伏增欣庆。苟相知，岂必为交代？但奉见稍远耳。承又须归觐，奔波良不易也。秋凉，千万保爱。卷五九





与蒲诚之　四


闻车骑已在二曲，即见风采，喜慰可知。冒寒，行李不易。久此僻左，获奉清游，幸甚也。卷五九





与蒲诚之　五


某启：比欲更接清话少顷，而人事纷纷，至今不得暂息。欲奉谒次，闻府官尽出，接张省簉，须至旦出城。恐讶不来，走此闻达。卷五九





与蒲诚之　六


长安之别，忽然改岁。伏计履兹新春，起居增庆？某明日至府谒见，预增欣抃，然不免有少事干聒。为本府带得接新戎兵士数十人，比谓到京，却中途逢本官行李颇阙事，欲告于贵府，添差防护厢军十余人。昨本有防护二十人，为华州减却十人，但只依元数，亦差较也。告早为擘画。某更不住，后日绝早发去也。恃眷契，喋喋喧黩，幸为留念。卷五九






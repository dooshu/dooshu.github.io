孝子龟寿事迹


【原文】

宜野湾县，有龟寿者，事继母以孝，国人莫不闻。母爱所生子，而短龟寿于其父伊佐前，且不食以激其怒。伊佐惑之，欲死龟寿。将令深夜汲北宫，要而杀之。仆匿龟寿于家，往谏伊佐，伊佐缚而放之；且谓事已露，不可杀，乃逐龟寿。

龟寿既被放，欲自尽，又恐张母恶。值天雨雹，病不支，僵卧于路。巡官见之，近而抚其体犹温，知未死，覆以己衣，渐苏。徐诘其故，龟寿不欲扬父母之恶，饰词告之。

初，巡官闻孝子龟寿被放，意不平。至是见言语支吾，疑即龟寿。赐衣食，令去，密访得其状。乃传集村人，系伊佐妻至，数其罪而监之。将告于王，龟寿愿以身代。巡官不忍伤孝子心，召伊佐夫妇面谕之。妇感悟，卒为母子如初。

副使既为之记，余复为诗以表章之。诗云：

輏轩问俗到球阳，潜德端须为阐扬。

诚孝由来能感格，何殊闵损与王祥。

以为事继母而不能尽孝者劝。



【注释】

诘（jié）：追问。



輏（yóu）轩：使臣代称。輶轩，古代使臣乘坐的一种轻车。汉扬雄《答刘歆书》：“尝闻先代輶轩之使，奏籍之书皆藏于周秦之室。”



闵损（前536-前487）：字子骞，春秋末期人，孔子七十二弟子之一。先祖为鲁国第四代国君鲁闵公。《二十四孝图》中“单衣顺母”“鞭打芦花”，即讲其德行之宽博。



王祥（180-268）：字休徵，琅琊临沂（今山东临沂）人。三国魏晋时政治家，王羲之族曾祖父。品行高雅，孝名尤为远播。《二十四孝图》中“卧冰求鲤”即讲其侍奉继母之事。






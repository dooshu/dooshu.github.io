【赠张缵诗】

仪表咸推挹。墙仞难窥践。既当垂帷学。复折波涛辩。绮思暧（文苑作暖。）霞飞。清文焕飚转。朱旗赫容与。凋启纷曜（文苑作晔。）煜。波摇白鳢舟。风动苍鹰（文苑作雁。注云。《类聚》作鹰。）舳。九疑势参差。江天相蔽亏。三春沣浦叶。九月洞庭枝。（文苑误作秋。）洞庭枝袅娜。沣浦叶参差。芬芳与摇落。俱应伤（文苑作相。）别离。（○《类聚》三十一。文苑英华二百四十七。《诗纪》六十八。）


吴郡志卷第三十七


县记一

吴县，在府治之西二里。

廨宇，绍兴二年，知县蒋结建。

县门，淳熙十二年，知县赵善宣重建，并书额。

厅之西，有平理堂、无倦堂，堂之西有延射亭，天圣七年，知县徐的建。亭之南北，各有小山，山有小亭，南曰松桂，北曰高荫，皆淳熙五年知县赵不忿建。吴令《壁记》云：范成大又为《续记》云：世代氏姓，犹可考云。

＊

唐大历，梁肃撰《壁记》：

在春秋时，列国各有属邑。其主者，鲁谓之宰，楚谓之尹，晋谓之大夫。秦时，天下始置令长。宅一同之内，操赏罚之柄。有人民焉，有社稷焉。风俗善败奉乎身，黎元安否系其政，其体大矣。自京口南被于浙间，望县十数而吴大。国家当上元之际，中夏多难，衣冠南避。寓于兹土，参编户之一。由是人俗舛杂，号为难治。加以州将有握兵按部之重，邑居当水陆交驰之会。承上抚下之勤，征赋邮传之繁，倍百它县。伙乎其中，不可胜纪。大历十一年，天官择可以长民者，于是范阳卢公，繇太原府祁县令为之。外宽内明，敬事而信。政本于仁，饰身以文。下车三年，阙境之人，安居乐义，而不知安乐之所从来，盖平以和也。夫君子立身，论道之通塞，不论位之升降。吴县，下畿服一等，公俯而为之。抑选部为官择人，而其履道从政所由然也。予知者，敢绿其实，书于东序，以播其令闻。

时十四年二月甲子，翰林学士梁肃记。此记得之类书中，若其姓名，则不复可考矣。

＊

郭受《记》：

厥今天下经用之所资，百货之所植，东南其外府也。度淮而南，济江以东，督府且十，附城且百。而田畴沃衍，牛齿繁伙，则吴寅巨擘焉。予尝登灵岩之巅，俯而四望：畎沧脉分，原田棋布。丘阜之间，灌以机械。沮洳之滨，环以茭楗。则为〔泻〕卤跷确，变为膏泽之野。蘋藻葭苇，垦为粳稻之陆。故岁一顺成，则粒米狼戾，四方取给，充然有余。出乎胥口，以临震泽。积水无涯，两山对峙。桑田〔柔桑〕翳日，木奴连云。织糸壬之功，苞苴之利，水浮陆转，无所不至。故其民不耕耨，而多富足。中家壮于，无不贾贩以游者。繇是商贾以吴为都会，五方翠至，狱〔鬻〕市杂扰。搢绅以吴为乐士，侨民闾里，几亚京洛。为政者，急之则怨而骇，缓之则弛而肆。泛然而多容，则请谒纷纭，几至于耽法；毅然而多拒，则谤詈丛集，必困于游谈。宰字之任信难矣。右通直郎许君，来领是邑。直方不挠，有肮脏之风；箱易无苛，得调&#19012;之术。盖常急于豪猾，缓于善柔。整其大纲，阔其细故，为之期年，而县告治。元祐六年，霪雨败稼，吴民阻饥。君日慰藉而拊循之，赈给务均，恤隐求实，不事虚名而为文具也。予以是知君之笃于从政世。举兹以旃，则其于整凋弊而应盘错也何有焉。水灾之明年，君且代矣。乃悉求前为此县者之名氏、爵里，将书而刻诸石。顾其僚郭受曰：吾为是，俾来者有考焉尔，子为我序。诸辞不获命，因慨叙吴风，而毛举君政之一二。许君，温陵人。世为学，家其博而文。异日显用于时，当不独以循吏称也。

元祐七年五月初一日，县尉兼河塘沟洫郭受撰。

＊

乾道三年，范成大《续记》：

吴令壁有记，尚矣。唐大历己未，梁肃为之词者，令卢某所立，石亡而文传。本朝元祐壬申，郭受为之词者，令许公辅所立。石虽存，而中更兵烬，缺裂无几。后七十有六年，晋陵袁君祖忠，政成将归。始治二石，更刻之。又断自建炎以下，为之续记。实乾道纪元之三祀，岁在丁亥，距大历垂四百年。而题名三立，相望可考，吏民以为盛事。然吴之为壮县，固自昔志之。气俗之嫩，生聚之繁，览观之胜，著于二碑者自若。独官事抢攘，日不暇给。必出于甚难，而后能善治。视昔类不同者，非特吴为然。余行四方，所过县邑数十百，见大夫皆厌苦其官，裔咨太息。悔向之来，而忧后之不得脱。余私怪其说，甚哉！何至于此。及切磋究之，使一二其详。则曰：古吏忧民而已。今顾不然，蕞尔邑负责犹数巨万。昼夜薄遽，唯钱谷之知，且不能报期会有如一日。姑舍是而用力于民，不崇朝百适满矣。彼裔咨太息，厌苦而欲脱者，真有味其言哉。今夫急催科则愧政，专抚字则愧考，兼善之诚难。若袁君盖几于无愧者。其政先理而后情，弛例而举法。故吏不能并缘，士不敢奸以私。民有讼，自揣不当胜，望寺门心醉却去。直者家居待报曰：无庸谒吏，明府白辩〔辨〕此。坐堂上再期，人信之如一日。至于大官之间，须求于不有，责课于非时。则又从容辨给，弗为厉民，率常最于他邑。呜呼！可谓难也已。旦莫去此，至大官势益易于为县，其所成就何可量。按《续记》所登载，无虑三十人，而未有显者，必将自袁君始。傥余言犹信，来者尚勉之。

八月十五日，左奉议郎、主管台州崇道观范成大记并书。

延射亭，在县治中。天圣中，县令广州观察支使梁允成所作。自监郡而下，皆集而射之，极一时宾友之胜。观章珉所记，足以想见当时州县仕者之宽舒云。

＊

章珉《记》：

胥台故封，为一都会。郡领五邑，吴实首之。百里之封，五品之令。曩岁限以常调，治付中铨：是将赤子奉其吐啮，国家精求治本，重字人之寄。近制：铜墨之任阙，即以京僚洎朝列或幕宾以补之。先是县署占胜，逼于阎闾。绵历岁祀，梁木将坏。乃有前宰棘寺丞徐君缮完之，圩〔圬〕漫讫功。移符罢去，则今南越郡计冯君寔代之也。君世袭衣缨，练明吏术。下车未几，政用佳茂。乃因听讼之隙，周睨廨舍，患无清旷之所，得奉宴息之娱。县之西偏，旧有幽圃。俯于佛舍，并吞仍岁。君披图按籍，命工粪除，叠缭垣以入之。由是砥平其基，而归然为亭。云集板筑，而岌乎为堋。荫以佳木之清，畦以杂花之英。穿沼以类沧溟，筑山以拟蓬瀛。五亩之地，百步之径，而嘉致足矣。君众艺毕给，爱客忘疲。每筛筒绝稀，簿领多暇。春华烂而在目，暑风冷胜罢扇；秋英坠砌，冬霰集楹。君赏心乐事，击鲜为具。召贵介公子，同僚诸英，注弦筈以引满，撅丝管以度曲。赛百娇之楛矢，争半先之奕路。中厨出乎丰馔，而千里之莼下豉。雕盘荐乎佳实，而庭山之橘厥苞。白日督过，醉宾未去。烛已见跋，主歌末晞。虽洛中之季伦，山阴之辟疆，咸有名园，雅好宾侣。吾不知其彼为胜，此为劣世。亭之既成，命宾以落之。监郡集贤公，嘉乃好事。随其景趣，悉为雅名。揭于华榜，观者知意，此用略诸。若君恺悌之政，殊尤之绩，采风谣者入境可知，固不在因亭以敷畅之也。下幕不佞，尝从事于文墨。请书缔结之始，谨用《春秋》之法，异时宰是邑者，集簪缨于斯，豢犬彘于斯，惟其图之。

天圣七年春三月二十有六日，吴郡从事、试芸台雠书郎，武宁章珉字伯镇记。

＊

杨备诗：

高台芜没曲池平，十万人家古县城。

烟水云山屏画裹，阖闾坟域旧都名。

长洲县，在府治之北三里。长洲县分自吴县，自唐以来为名邑。本朝王禹偁尝为之宰，哦咏最多，邑望益高。县有茂苑、岁寒二堂，掬月、蟠翠二亭。

＊

王禹偁《记》：

天下称宰邑之贤者，率以宓不齐为称首。以弹琴化民，民不忍欺，谓得致理之要也。殊不知行是道者，不独系于人，亦将系于时矣。当时皇室虽微，皇经〔王纲〕未绝，有周礼在。鲁则单父。岂曰乱邦？有圣人为师，则子贱宜乎行道。居百里之位，得诸侯主权。社稷民人，自我而已。并田车赋，得均其轻重。刑罚教令，得济其宽猛。凶荒水旱，得专其赈恤。农时民力，得听其休息。然则无私于心，克俭于身。辩田之腴瘠，定赋之上下。强暴者刑之以法，孝悌者旌之以礼。宽其教以诱人，峻其令以纳吏。时丰则敛之，岁饥则赈之。农有力而不夺，役非时而不行。辟之以庠序，诲之以礼乐。使父子亲，兄弟友，夫妇和。然后（教）祭祀以事鬼神，行赍资予以睦乡党。自然怀土不散，熙熙如春，弗知其然而然也。在上者不鸣琴而何俟战？洎王道云亡，霸图孔炽。大小相并，强弱相攻。区区子男。宗庙不保。故《传》曰：“汉南诸姬，楚实尽之。”又曰：“楚县陈，盖县之始也。”秦并天下，画三十六郡。则小国皆为县，而隶于郡矣。国之于郡，犹身之有臂也；郡之于县，犹臂之有指也。国取于郡，郡取于县，县取于民，是以臂指抚民而自奉也。由是田有暴赋，丁有常庸。春役而夏不休，朝令而夕必具。小则惩之以殿最，大则慑之以刑法。岂惟道不能行，亦将身就其辱。遂使宰邑者，苟禄食、免笞骂而已。昔人叹徒劳赋归去者为是也。向使子贱复生，亦将舍琴折腰，奔走不暇，况行道乎？虽欲不顾其时，不程其力，亦犹建一指而扶天柱，不其难哉！时使之然也。长洲之名，见《吴都赋》。贞观中，分吴县以建之，垂二百年。宰名氏，县志阙焉。钱氏享国几一百稔，专建属吏，莫得而知。皇上嗣位之二载，汉南王归于我国家，始设官以理焉。袁仁铁首之，王禹偁次之。其土污潴，其俗轻浮。地无柔桑，野无宿麦。饪鱼饭稻，衣葛服卉。人无廉隅，户无储蓄。好祀非鬼，好淫内典。学校之风久废，诗书之教未行。兼并者僭而骄，贫窭者欺而堕。田赋且重，民力甚虚。租调失期，流亡继踵。或岁一不稔，则鞭楚盈庭，不能辑事唉。至有市男女而塞责者，甚可哀也。盖隔中夏之政，浸小国之风。使今圣人求理于上，庶官陈力于下。斯民之泰，其有渐乎？禹僻非循良之才，莅凋瘵之邑。仍以旧贯，民安仰哉。会到任之明年，大有年也。先是，司漕运者转民岁租，更送他郡。苦舟楫之役，麋堰埭之费者，久矣。至是，始听民以本属郡输之，从便宜也。亦小康之有萌矣。是岁，狱讼縻繁，赋调中考。因鸠敛民瘼，平议政体，总而刊之，存诸厅事。待贤者以举之，所谓言而不能行者也。

时大宋雍熙三年正月九日，守大理评事、知县事王禹偁记。

此记兵火不存，绍兴十年知县石理重刻石，吴骐隶书。

＊

米友仁《茂苑堂记》：

长洲令尹石理莹中，才高气刚，嗜古好雅。下车既久，政成事简。盖牛刀割鸡，游刃裕如者。邑廨之东，有所谓茂苑堂。前人取左太冲语“带朝夕之浚池，佩长洲之茂苑”意也。考之图经，即江为池，距县南七十里。多历年所，高岸为谷，无足深怪。订之于古，莫可得实。视栋楹之颠圮，乃鸠工而亟新之。堂之南，荣植以嘉木修竹，奇芳蕙草，郁葱吐秀，而森然敷阴，如在丘壑。邃深处与堂相直，曰百花亭。即堂之西为建屋，日尊美堂。其北龟首，曰维摩丈室。北向聚群石如岩谷，曰绿野轩。又南开竹径，日绿筠庵。皆增广而揭以是名。琴书雅玩，陈列于中。客至则阅古贲奇，试茗烹饮。必与之从容竞日，怡然自适，曾不少倦。后之君子，游息乎其上，要当勿复剪伐，如甘棠之爱，顾不懿欤！

绍兴己未季夏二十日，襄阳米友仁元晖记。

＊

方干题：

坐看孤峭却劳神，还是微吟到日曛。

松鹤认名呼得下，沙鸥飞处听犹闻。

夜阑亦似深山月，雨后唯关满屋云。

便此逍遥应不易，朱衣红旆未容君。

＊

王禹偁《移任长洲诗五首》：

移任长洲县，舟中兴有余。篷高犹见月，棹稳不妨害。

雨碧芦枝亚，霜红蓼穗疏。此行纡墨绶，不是为鲈鱼。

移移长洲县，孤帆冒雨行。全家随逆旅，一夜泊江城。

身世漂沦极，功名早晚成。惟当泥尊酒，得丧任浮尘。

移任长洲县，穷秋入水乡。江涵千顷月，船载一篷霜。

竹密藏鱼市，云疏漏雁行。故园渐迢递，烟浪白茫茫。

移任长洲县，辞亲汨落衣。折腰虽未晚，首搔欲何归？

晓月霜华重，晴山栗叶飞。江头鸥乌在，应怪不忘机。

移任长洲县，沿流渐入吴。见碑时下岸，逢店身微酤。

野庙连荒冢，江禽似画图，高堂从别后，应梦宿菰蒲。

《春日公舍偶题》：

薄宦苦流离，壮年心力衰。莺花愁不觉，风雨病先知。

晓月晃竹屋，寒苔叠槿篱。无人慰幽寂，庭柳自低垂。

《艮洲遣兴》：

七十浮生已半生，徒劳何日见功名。

折腰米贱堪羞死，负郭田荒好力耕。

庭鹤惯侵孤坐影，邻鸡应信夜吟声。

年来更待贤良诏，咫尺松江末濯缨。

妻儿莫笑甑中尘，只患功名不患贫。

自觉有文行古道，可能无位泰生民。

烟村旧叶劳归萝，雪屋孤灯照病身。

授老绿袍未休去，九重天子用平人。

＊

杨备：

太湖东西即长洲，临水孤成远若浮。

雨过云收山泼黛，管弦歌动酒家楼。

花光带露柳凝烟，茂苑笙歌已沸天，

有客寻春拼一醉，青楼红粉洞中仙。

蟠翠亭，仲并建，吕存中重修。

＊

龚颐正《记》：

申国吕君，宰长洲之明年，行受代矣。一日公退吏散，约客相羊县治之圃。时属初夏，红紫事休。宿雨收霁，新绿郁勃。林采焕发，莶叶左右屏列。余花错落，如缀珩佩。有风徐至，芬香袭人。乃命酒坐蟠翠亭上，君指柱间仲公弥性之诗，有云“樛枝密叶翠虬蟠”者，曰名以是，为花故也。余居此之日久矣，率夜漏未尽，五刻起视事。漏下五六刻，犹不得息。壮怀倥偬，于簿书期会间。领略于此，盖不一二数也。适少间，拾余材。为支其将倾，葺其甚弊。朽腐则新之，败蠹则墁之。示不欲以将去，而怠其事焉。方此佳时，一杯相属，客盍尽欢，于是楚人龚颐正使折花侑坐，起以酒属君。曰：夫草木之生，其性也。遂深山大野，清旷广莫。春敷秋陨，付荣瘁乎自然，亦复何有不幸。而名人从而玩之，封植矫揉，揠助其长。而人方以为异而喜，要非其性分也。士而志于用，小而小，大而大，其得而遂耶？达者视之，牺象孰先于枫柳，蓬艾孰后于兰茝耶？抑余闻卬蜀山林中，此花如积。乐城苏公诗“半垂野木弱不堕，直上长松勇无敌”等语，概可想见。君贤者后，号有家法。周旋州邑，老益更事。且有用于时，顾欲遂其私且不可得。若余者，其将遂余生乎？异时敞记前后二公之诗，见此花为一笑。君引酒嚼，遂书以记之。

时淳熙戊戌四月上浣也。

企贤堂，在县治。淳熙九年，知县曾&#15258;求王元之像于虎丘，绘之堂上。其详，见于郡人黄由之跋。

＊

长洲为县，肇唐万岁通天中。至于我朝雍熙元年，翰林学士王公讳禹僻，字元之，济州钜野人，实来为令。满秩，召为左正言、直史馆。公自叙：其时侍亲而行。姑苏名邦，号为繁富，鱼酒甚美。亲年方愈耳顺，子孙满前，多自乐者。形之于诗，见之家集。至其论榷酒，惧遗斯民无穷之害。则忧深思远，反复陈之。为厅《壁记》，则欲激其风俗，迟之教化，抑兼并而哀流亡。所谓鸠敛卧瘼，评议政体，以侍后人，则其言皆麋然。是知公凡所以为训者，其言皆不苟发也。惟公首侣斯文，济之忠直，全名大节，见诸国史。如庐陵欧阳公，眉山苏公，豫章黄公，皆尝追述为诗赞，极其推尊。自是公之言谊风烈，在入耳目，表表愈伟。后公垂二百年，今令曾君德宽来，亦将终更。顾县治之东堂壁间，有公之子嘉言所叙题名记。继往来之详，兴踵武之叹。读之慨想，因求公家于虎丘寺，绘之堂上，而扁曰

“企贤”，并刻三公之诗赞于石。高山景行，用志则深。异时永阳黄冈之祠，冠佩陆离，以仪以瞻，并缴相望，足以使有识款耸起敬慕矣。

淳熙九年十月一日，邑人黄由记，龚颐正书。

吴江县

吴江县，在州南四十里。主簿厅，在县之西。

李处全《曾程堂记》：

余同年友高君炳儒，主吴江县簿之二年。既请于府县，以新治舍。又趴其西，作堂三楹，为退食之所。规制稳密，不庳不隆。榜之曰“曾程”，以礼部尚书贛川曾公楙，中书舍人信安程公俱，尝为此官，示尊贤也。且属余记之。余幼侍先君，获拜二公席。益知其文章议论，轩轾一时，在京师已崭崭有人望。曾公既登华近，而程公亦赐第擢馆阁，迄为中兴第一流，先后典内外制。渡江文物，追配中原，二公有助焉。其去此虽远，而流风遗迹犹或可考。尚友昔人，炳儒得之矣。炳儒行终更去，一纸书入光范门，诸公当争挽致之。由西垣人北靡，丹青帝谟，鼓舞郡〔群〕听，则于二公何羡。虽然，孔子之贤贤，孟子之论世，其尊德乐道之风，可少废邪？后之君子，将有取于斯文。

乾道三年四月朔日，赞皇李处全记。

＊

范成大《新修主簿厅记》：

州县主任，古谓之宦游。岂直以斗升易农而已哉。名山大川，雄尊奇秀之境，从事其间，足以窥览观而昌神明。古之君子，固有乐乎此矣。松江、太湖，水国之胜，当天下第一。四方好事者，想像其处，欲至而无繇。今行临东南，上大夫假道以奏名场。与夫商贾百族，棹船而逐利者，扬帆相摩。此其人皆有所期会，跳呼争先。乱次以济，终夜汹汹有声，其势岂能少留而一寓目。是虽日过乎前，而与未始至者奚辨。余家吴门，莽苍在望，又无声利火驰之役。宜能数游，而躬耕作苦。正尔少暇日，私念诚得筑室苇间，卜邻三高，以朝夕于斯，吾乐可胜计邪？乾道丙戌，八月既望间，从容泛舟垂虹。主县簿高君炳儒，适新作治所落其成，余与观焉。善自始役至是，财〔才〕七十日，而闬闳高昭，牖户靓深。髹缋甓墁，皆中度程，既聚庐之，百须无一可恨。而为之读书之斋，休坐之堂。修竹绕围，光景潇然。所谓垂虹者，乃在其旁数十百步耳。夫出有江湖之趣，居有清燕之适，此固古之君子宦游之乐。而余素愿朝夕于斯，而不可得者。炳儒之职，会计当而已。无催科敲扑之烦，奔命将迎之劳，而有可乐者如此。于是求文以为识。

余闻汉高士不为主簿，孙子严徙舍而有喜色，士未遭随所遇而安。其可愧者，不立〔在〕我也。炳儒有文学行谊，而不卑其官。又作意而新之，视祭灶请比邻有加焉。其志固未易量。姑为叙其所可乐，以告后之贤者使共之。

明年二月一日，顺阳范成大记并书。

左迪功郎、平江府吴江县主簿、主管学事四明高文虎建。








◇奏宜节省

诏问所宜损益，必谓东京之事也。若夫西京云阳、汾阴之大祭，千有五百之群，祀通天之台，入阿房之宫，斋必百日，养牺五载。牛则三千其重，玉则七千其器。文绮以饰重席，童女以蹈舞缀；酿酎必贯三时而后成，乐人必三千四百而后备；内宫美人，数至近千，学官博士七千馀人；中厩则驸马六万余匹，外牧则扈养三万而马十之。执金吾从骑六百，走卒倍焉。太常行陵，幸车千乘。太官赐官奴婢六千，长安城内治民为政者三千，中二千石蔽罪断刑者二十有五狱。政充事猥，威仪繁富，隆于三代，近过礼中。夫所以极奢者，大抵多受之于秦余，既违茧栗悫诚之本，扫地简易之指，又失替质而损文、避泰而从约之趣。岂夫当今隆兴盛明之时，祖述尧舜之际，割奢务俭之政，除繁崇省之令，详刑慎罚之教，所宜希慕哉？及夫寝庙日一太牢之祀，郡国并立宗庙之法，丞相御史大夫官、属、吏、从之数，若此之辈，既已屡改于哀平之前，不行光武之后矣。

谨案图牒所改奏，在天地及五帝、六宗、宗庙、社稷，既已因前代之兆域矣。夫天地则扫地而祭，其余则皆坛而埒之矣。明堂所以礼上帝，灵台所以观天文，辟雍所以修礼乐，太学所以集儒林，高所以祈休祥，又所以察时务，扬教化。稽古先民，开诞庆祚，旧时皆在国之阳，并高栋夏屋，足以肆飨射，望云物。七郊虽尊祀尚质，犹皆有门宇便坐，足以避风雨，可须军罢年丰，以渐修治。旧时虎贲羽林五营兵，及卫士并合，虽且万人，或商贾惰游子弟，或农野谨钝之人，虽有乘制之处，不讲戎阵。既不简练，又希更寇。虽名实不副，难以备急。有警而后募兵，军行而后运粮，或乃兵既久屯，而不务营佃，不修器械，无有贮聚一隅驰羽檄，则三面并荒扰，此亦汉氏近世之失，而不可式者也。当今诸夏已安，而巴蜀在画外。虽未得偃武而甲，放马而戢兵，宜因年之大丰，遂寄军政于农事。吏士小大，并勤稼穑。止则成井里于广野，动则成校队于六军。省其暴繇，赡其衣食。《易》称「悦以使民，民忘其劳，悦以犯难，民忘其死」，今之谓矣。粮畜于食，勇畜于势，虽坐曜烈威，而众未动，画外之蛮，必复稽颡以求，改往而效用矣。若畏威效用，不战而定，则贤于交兵而后威立，接刃而后功成远矣。若奸凶不革，遂迷不反，犹欲以其所虐用之民，待大魏投命报养之士，然后徐以前歌后舞乐征之众，临彼倒戟折矢乐服之群，伐腐摧枯，未足以为喻。（《魏志·王朗传》》注引《魏名臣奏》）


答邹程村进士十六韵

词翰今时盛，艰难绝调孤。
相逢在南浦，高卧复东湖。
客久登临尽，才多著作殊。
雄文搜要妙，别曲寄欢娱。
贾董生相并，邹枚誉不诬（君与董文友、龚介眉有合刻。）。
飞腾渰旅食，歌醉失穷途。
隋苑吹箫夜，西陵卖酒垆（先是同游淮扬、武林。）。
赋成追鲍照，梅落问林逋。
晓日山空翠，春云树有无。
风华倾坐客，朴野许潜夫。
忆别三江远，怀愁双鬓枯。
青枫寒皂岭，黄菊汎洪都。
闻道深嗟晚，全身或藉愚。
烟波心浩荡，驿馆迹踌蹰。
执耳惭勍敌，窥班敢大儒。
题诗当缟带，斯道未榛芜。



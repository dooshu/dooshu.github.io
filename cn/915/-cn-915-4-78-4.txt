◇上书请广选博士

夫太学者，礼义之宫，教化所由兴也。陛下尊敬先圣，垂意古典，宫室未饰，干戈未休，而先建太学，造立横合，比日车驾亲临观飨，将以弘时雍之化，显勉进之功也。寻博士之官，为天下宗师，使孔圣之言传而不绝。旧事，策试博士，必广求详选，爰自畿夏，延及四方，是以博举明经，唯贤是登，学者精励，远近同慕。伏闻诏书更试五人，唯取见在洛阳城者。臣恐自今以往，将有所失。求之密迩，容或未尽，而四方之学，无所劝乐。凡试策之本，贵得其真，非有期会，不及远方也。又诸所征试，皆私自发遗，非有伤费烦扰于事也。语曰：「中国失礼，求之于野。」臣浮幸得与讲图谶，故敢越职。（《后汉·朱浮传》）


○墾田東省疏 【 東省墾田】

臣聞軍國之需、最先足食、生財之道、貴在聚民、頃因倭氛颷起、海防戒嚴、　皇上俯采輿言、創設天津登萊廵撫、以圖戰守、更責內地廵撫、計處兵食器械、以資接濟、今山東廵撫缺、特允以尹應元往整飭之。事似可計日矣、臣查其舊敕、山東廵撫、原有營田一事。後亦具文而不行。今日時務。特宜重此。臣請敕書內。特許便宜。則可望山東一省。不請戶部。不派小民。而自裕其海防之資。臣惟山東古齊魯地。春秋時管仲擁魚鹽之利。通財積貨。獨稱富強。至令舉臂勝事。無不服籍。輔其君桓公尊王室攘夷狄。為五霸首。延至漢時、尚稱十二之國。餉饋關中。冠帶天下。何其雄也。乃今則厪厪裁自給。而司農之所以奏京師餉九邊者。悉仰之江南。該省甫一防海。輒告不足。求盈于內帑。借資于兩浙。甘棄沃饒。坐視匱乏。此豈無土哉。無人故耳。有人則有土而有財矣。屯田足食用兵之長計但恐能言而不能行該省六府大抵地廣民稀而迤東海上尤多拋荒謂宜修管子之法。管子曰、凡有地牧民者務在四時守倉廩。國多財則遠者來。地辟舉則民留處今日之事、宜令廵撫得自選廉幹官員、將該省荒蕪地土。逐一查覈頃畝的數。多方招致能畊之民。如江西浙江福建山西及徽池等處。不問遠近凡願入籍者。悉許報名擇便。官為之正疆定界。署置安插。辨其衍沃原隰之宜。以生五穀六蓄之利。必嚴輯土人而告戒之。毋阻毋爭。凡拋荒租逋一切蠲貸。與之更始。或聽和買。或聽分種。其新籍之民則為之編戶排年。為里為甲。循阡履畝。勸耕勸織禁絕苛暴。罷免追呼。止奢僣以養其淳樸之性。興禮讓以厚其親睦之俗以錢穀為市。使輕民無所覬覦。貪吏無所漁獵。或又聽其寄學應舉。量增解額。以作興之。聽其試武科。充吏役。納粟官。以榮進之毋籍為兵以駭其心毋重其課以竭其財有恩造于新附。而無侵損于土著。務令相安相信相生相養。既有餘力。又為之淘濬溝渠。內接漕流以輕其車馬負擔之力。使四方輻輳于其間。米多價平。則鳴吠相應。不煩遠輸。而獲利巳多。海渠交通。則商賈坌來。魚鹽四出。而其利益廣。不出數年。可稱天府。即不能如齊桓雄九合之師。而本地自稱富庶。亦足以省司農請發之煩。免百姓加派之苦。紓九重東顧之憂。增環海長城之重矣。第有司安循常而憚改作。居民席世業而患分授。必且曰地皆主籍原無拋棄。田皆耰鋤。曾何荒蕪。而不知東人之習為惰農也巳久。即所謂主籍耕鋤者悉鹵莽滅裂而與荒蕪正等耳高允有言。方百里。田三萬七千頃。若勸之。則畝益三升。不勸則畝損三升。乃百里損益之率。為粟三百二十萬斛。况其廣者乎。東土之貨棄于地東人之力藏于身。安能如新集者勤而相勸。以復周漢之齊魯哉。是事也。宜專責廵撫之擔任。而令廵按以時稽察之。且重司道之選。如近日楊鎬之在遼東、霍用?鳥之在肅州、皆以墾田聞、豈乏其人、可令召舉而用之、以為率、且精有司之選、如先年申其學趙蛟楊果輩、皆勤敏精幹。治邑如家者。豈乏其人。宜不限科貢異流。而器使之以為長。又且明勸懲之典。有績則加官久任以優之。一有朘削不廉。或溺職不舉。如鋤苗之莠。不時畫法以處之。又且鋤豪右之梗。若有造作流言。破敗成事。可令搜捕時處重典。如此處置則為屯差易□添設官不如地方官之得以行事也不必別立農官就府縣見職可以責任不許別請錢糧就本省倉庫可以通融事本不難得人即易葢擁千里之地。而患寡與貧者。政不立也。有千里之寄。而不獲展試者。任不專也。數年前鄭汝璧廵撫此地。有其志矣。而被流言以去。美業不終。臣甚惜之。今尹應元之才。何難于此、第恐委任之不專、便宜之不假耳、　皇上奮誅島夷、海內皆喁喁嚮風、樂趨王事、况招狹鄉之民。以就寬鄉。人心所欲。因民之利而利。事亦不勞。管仲之事功、雖不足以為天下士大夫願、而姑取救時、亦當有奮然而任者且聞江北畿南。可墾甚多。又不特山東為然也。以此風之。利可益開矣。


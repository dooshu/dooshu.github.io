卷二十



卷之二十

丙午夏四月壬子朔。

癸丑，夏主明昇遣其学士虞某来聘。

乙卯，上阅古车制，至周礼五辂曰：“玉辂太侈，何若止用木辂。”詹同对曰：“昔颜渊问为邦，孔子答以乘殷之辂，即木辂是也。孔子以其朴素浑坚，质而得中，故取焉。”上曰：“以玉饰车，考之古礼，亦惟祀天用之。若常乘之车，只宜用孔子所谓“殷辂”。然祀天之际，玉辂或未备，木辂亦未为不可。”参政张昶对曰：“木辂，戎车也，不可以祀天。”上曰：“孔子，万世帝王之师，其斟酌四代礼乐，实为万世之法。乘木辂，何损于祭祀？况祀事在诚敬，不在仪文也。”昶顿首谢。

左相国徐达兵至淮安，闻张士诚将徐义军在马骡港，夜率兵往袭之，破其水寨军，义泛海遁去，获船百余艘，俘其院判钱富等及兵三千余人。舟师进薄城下，其右丞梅思祖、副枢唐英、萧成籍军马府库出降，得粮四万石，兵万人，马千五百匹，民四千余户，官五百余人。达宿兵城上，民皆按堵，命指挥蔡仙、华云龙守其城。

丁巳，沂州王宣以兵袭海州，入之。宣，扬州兴化县长安乡人，元末为司农椽。会黄河决，省部募淮扬才能之士，俾召集民丁疏浚之。宣挺身自荐，元以为淮南、淮北都元帅府都事，赍楮币至扬州市竹蔑，募丁夫。数月之间，得丁夫三万余，就令宣统领治河。数月，工成。时徐州芝麻李兵起据州城，因命宣为招讨使，率丁夫从总兵知枢密院也速复徐州，寻授宣淮南、淮北义兵都元帅，守马陵。调滕州镇御，且耕且战，以给军储。移镇山东，益都田豊兵益都，宣子信从察帖木儿援之，破田豊。复令宣与信还镇沂州，授宣父子俱为平章。于是权势日重，宣因乘隙与信率兵攻掠山东，遂窃据沂州。

戊午，徐达率兵取兴化。先是，上命达图泰州、兴化、海安、通州、高邮山川地势要害以进，览之，见瓠子角为兴化要地，寇兵所出之路，令达以兵绝其隘。达如旨，进兵，至是，遂取兴化，淮地悉平。

己未，上谓太史令刘基、起居注王祎曰：“兵戈未靖，四方凋瘵，军旅之需，一出于民。吾欲纾其力，柰何？”基对曰：“今用师之日，必资财用，出民所供，未可纾也。”上曰：“我谓纾民之力在均节财用，必也，制其常赋乎？国家爱养生民，正犹抱保赤子，惟恐伤之。苟无常制，惟掊歛以朘其脂膏，虽有慈父，不能收爱子之心。今日之计，当定赋以节用，则民力可以不困；崇本而祛末，则国计可以恒舒。”基对曰：“臣愚所不及此。上下兼足之道，仁政之本也。”

庚申，濠州李济以城降。先是，韩政兵至濠，攻其水濂洞月城，又攻其西门，杀伤相当，城中拒守甚坚。政乃督顾时，以云梯炮石四面并攻。时孙德崖久已死，城中度不能支，济及知州马麟乃出降，得官一百七十三人，马一千四百九十，民九百三十九户，马一百五十疋，战舰三十艘。

辛酉，上命朱文忠往徐达军，会议淮安城守事宜，谕达曰：“大军既克，淮安足以保障。江淮控制齐鲁，然将士新附军士移戍者多，留镇者少，今就于其属选将简卒，人人望长其属不得，则易怨。将军在，处置得所使，上下相安，则吾无阃外之忧矣。”

壬戌，上遣人赍书谕宿州吏民曰：“自元失政，豪杰并起。奸诡之徒，多假向义之名，以济其私，如浙西张九四，乱元之天下，乍臣乍叛，视势强弱，以为向背，浚民膏血，专利自私，近杀元江浙丞相及南台大夫，又诳诱浙右之人，扰我边民。观其所为，诡诈多端，不可不讨。自去年十月十七日，命中书左相国徐达率兵平淮地。今年四月初九日，报至，淮东郡县八处、盐场三十三所已次第克平。近者安东、淮安守臣梅右丞、萧参政等封府库，籍甲兵，全城来归，已令官复其职，民复其业。惟尔宿州，实我亲戚将士故乡，安得不取？以其为父母桑梓之邦，不忍即兴师旅，恐伤乡里之民。是用遣使，告谕本州官吏军民人等，宜体予怀，毋为自绝。”

元徐州守将枢密院同知陆聚闻左相国徐达已克淮安，以徐、宿二州诣达军请降。事闻，上甚喜，以聚为江淮行省参政，仍守徐州，赐文绮三十疋、白金三百两劳之，仍以书谕其吏民曰：“自古帝王之兴，务在除暴救民。故成汤放桀，周武伐纣，皆以师旅而兴。然大军所过之处，民庶不惊，由师行以律，兵祸不加于百姓，此所以为王者之师也。近自胡元失政，兵起汝頴，天下之人以为豪杰奋兴，太平可致，而彼惟以妖言惑众，不能上顺天意，下顺民心，是用自底灭亡。及元兵云集，其老将旧臣虽有握兵之权，皆无戡乱之略，师行之地，甚于群盗，致使中原板荡，城郭丘虚，十有余年，祸乱极矣。予观古昔救民者必成功，害民者必速祸，是以兢兢业业，敬畏天命，修律治兵，教民耕种，访贤才以定名爵，命执法以伸冤枉，纪纲虽布，政化未周。近为浙西张士诚扰我边民，纳我叛将，爰命左相国徐达总兵讨之，自去岁十月至今年四月，屡收捷报，淮东诸郡，次第削平。徐州将陆聚当我军之未至，即先以土地人民来归，予嘉乃志，遂加爵赏命，其统兵仍守本郡。咨尔士民，既罹妖党之祸，复遭胡兵之毒，供馈转输，劳苦日久。可自丙午岁为始，民间税粮、军需、差役，参政陆聚其与有司会议，务从宽简。令尔军民各安生业，毋或惊疑。”

癸亥，上谓侍臣孔克仁等曰：“壬辰之乱，生民涂炭。中原诸将若孛罗帖木儿，拥重兵，犯城阙，乱伦干纪，行已夷灭；扩廓帖木儿挟太子以动兵，是以子抗父，且急于私仇，无敌忾之志，糜烂其民，终无成就；李思齐、张思道辈固碌碌不足数。然窃据一方，民受其敝，他如张士诚，外假元名，内实寇心，反覆两端，情状可见；明玉珍父子据有川蜀，僭称大号，喜于自用，而无远谋，观其所为，皆不能有成。中原扰扰，孰为拯之？予揆天时，审人事，有可定之机。今师西出襄樊，东踰淮泗，首尾相击，理之必胜，而大事可成。伐敌制胜，贵先有谋，谋定事举，敌无不克矣。然中原固不难定，但民物凋丧，千里丘墟，既定之后，生息犹难，方劳思虑耳。”

淮安降将梅思祖等至建康，上谕之曰：“汝等多故赵均用部曲，往往皆授重名，继归张氏，复食其禄。今来归我，宁无旧主之思乎？”思祖等对曰：“草昧之际，诚欲择豪杰以自附。今幸去彼而从主上，犹出昏暗睹天日，岂敢有反覆耶？”上曰：“汝岂真知我之可附哉？”思祖等曰：“臣观主上豁达大度，英明果断，推赤心以任人，辍衣食以赏士，令行禁止，真命世之主，臣等诚得所归。”上曰：“尔等既无贰心，当戮力建功，以保富贵。”思祖等顿首谢。

甲子，上发建康，往濠州省陵墓，命博士许存仁、起居注王祎等从行。遣使谕徐达曰：“闻元将竹贞领马步兵万余，自柳滩渡入安豊，其部将漕运自陈州而南给其馈饷。我庐州俞平章见驻师东正阳，脩城守御。宜令遣兵巡逻，绝其粮道，安豊粮既不给，而竹贞远来之军，野无所掠，与我军相持，师老力罢。尔宜选刘平章、薛参政部下骑卒五百并庐州之兵，速与之战，一鼓可克之。不然，事机一失，为我后患。”达闻命，即统率马步舟师三万余取安豊。

丁卯，江淮行省参政守徐州陆聚遣院判曹国器攻沛县鱼台，下之，获张同佥等官五十人。聚又遣院判司整率兵取邳州，败其守将张侍郎，于是邳、萧、宿迁、睢宁诸县皆降。

上至濠州追念仁祖太、后始葬时礼有未备，议欲改葬，问博士许存仁等：“改葬典礼当何据？”存仁等曰：礼：“改葬易常服，用缌麻，葬毕除之。”今当如其礼。上怆然曰：“改葬，虽有常礼。父母之恩，岂能尽报耶？”命有司制素冠、白缨、衫绖，皆以粗布为之。起居注王祎曰：“比缌为重矣。”上曰：“与其轻也，宁重。”时有言改葬恐泄山川灵气，乃不复启葬，但增土以培其封。陵旁居民汪文、刘英于上有旧，召至慰抚之，遂令招致邻党二十家，以守陵墓，命有司复其家。

戊辰，方国珍遣经历刘庸等来贡白金二万两，赐庸白金百两，千户梁某五十两，绮、帛各二疋。

濠州父老经济等来见，上与之宴，谓济等曰：“吾与诸父老不相见久矣。今还故乡，念父老乡人遭罹兵难以来，未遂生息，吾甚闵焉。”济等对曰：“久苦兵争，莫获宁居。今赖主上威德，各得安息，劳主上忧念。”上曰：“濠，吾故乡，父母墓坟所在，岂得忘之？”诸父老宴饮极欢，上又谓之曰：“诸父老皆吾故人，岂不欲朝夕相见？然吾不得久留此，父老归，宜教导子弟为善、立身，孝悌、勤俭、养生。乡有善人，由家有贤父兄也。”济等顿首谢。上又曰：“乡人耕作交易，且令无远出滨。淮诸郡尚有寇兵，恐为所抄掠。父老等亦宜自爱，以乐高年。”于是济等皆欢醉而去。

庚申 上谒陵还邸舍，谓博士许存仁等曰：“吾昔微时，自谓终身田野间一农民尔。及遭兵乱，措身行伍，亦不过为保身之计。不意今日，成此大业。自吾去乡里，十有余年。今始得归省陵墓，复与诸父老子弟相见，追思曩时，诚可感也！然吾向在军中，见当时群雄皆纵令其下，夺人妻女，掠人财物，心常非其所为。及吾自率兵渡江，克取诸郡，禁戢士卒，不许剽掠，务以安辑为心，上天鉴之，幸底成事。”存仁等曰：“主上一念之仁，故天人为之属心。今归故乡，顾念桑梓，抚喻亲故，眷眷不忘，虽汉高祖之待沛中父老，恩意不是过也。”

辛未，左相国徐达克安豊。初，达率师至安豊，分遣平章韩政等以兵扼其四门，昼夜攻之不下。乃于城东龙尾坝潜穿其城二十余丈，城坏，遂破之。忻都、竹昌、左君弼皆出走，我师追奔四十余里，获忻都并君弼禆将贲元帅而还，竹昌、君弼皆走汴梁。至日晡时，元平章竹贞引兵来援，政等复与战于南门外，大败之，竹贞遁去，凡得兵四千，马千匹，粮九百余石。又遣千户赵祥将兵至頴，获其运船以归，遂立安豊卫，留指挥唐胜宗守之。

癸酉，上遣使谕左相国徐达曰：“比闻王保保欲侵徐州，今将军攻安豊，吾料以大军蹴之，必有余力，可分精锐，急趋徐州为陆参政应援，彼不知吾有备，轻来侵犯，破之必矣。”仍察其军势虚实以闻。比使者至，达已克安豊，即分兵趋徐，既而王保保兵至徐，果大败而去。

戊寅，上将还建康，谒辞陵，召汪文、刘英谓曰：“乡里亲戚爱厚者，惟足下二人。先世陵墓所在，吾岂敢忘？但国家事重，不得不归耳。公等善为我守视。”仍赐英文等绮帛米粟，曰：“此以报夙昔相念之德也。”又谓诸父老曰：“今兵祸已息，乡里安静，父老当得优游无事，抚育妻子，各保生业。乡县租赋，当令有司勿征。二三年间，当复来相见。”于是父老皆欢悦再拜，谢曰：“感主上恩德，无以报也。”

五月壬午朔，上还自濠州，谕中书省臣曰：“吾往濠州，所经州县，见百姓稀少，田野荒芜。由兵兴以来，人民死亡，或流徙他郡，不得以归乡里，骨肉离散，生业荡尽。此辈宁无怨嗟？怨嗟之起，皆足以伤和气。尔中书其命有司遍加体访，俾之各还乡土，仍复旧业，以遂生息。庶几斯民不致失所。”

庚寅，上尝命有司访求古今书籍，藏之秘府，以资览阅。因谓侍臣詹同等曰：“三皇五帝之书，不尽传于世，故后世鲜知其行事。汉武帝购求遗书，而六经始出，唐虞三代之治，始可得而见。武帝雄才大略，后世罕及，至表章六经、开阐圣贤之学，又有功于后世。吾每于宫中无事，辄取孔子之言，观之如节，用而爱人，使民以时，真治国之良规。孔子之言，诚万世之师也。”

是月，左相国徐达还自安豊。

六月壬子朔，改医学提举司为太医监，设少监正四品，监丞正六品，以孙守真为少监，葛景山为监丞。

癸亥，上谕群臣曰：“国家休戚，我与卿等同之。曩者，群雄并起，东西角立，孰不欲成大业？然不数年，徐氏以柔懦灭，陈氏以刚暴亡。今惟张氏存，来者咸谓政事废弛，亲昵奸回，上下蒙蔽，民心离怨而费用无经，士卒困败而征调不息，此将亡之时也。夫察于亡者，然后可与图存，审于危者然后可以求安。彼昧乎安危存亡之几而能有成者，鲜矣。若吾之君臣，傲怠不戒，亦终蹈其覆辙，岂不可惧？卿等宜竭忠宣力，以匡予不逮，钦哉，毋忽。”

秋七月辛巳朔，上遣使以书与扩廓帖木儿曰：“曩者，尹焕章来随遣汪河，报礼至今不还。予思阁下之意，当此之时，孛罗提精兵往云内，与京师密迩，其势必先挟天子。阁下恐在其号令中，故力与之竞。若归使者，必泄其谋，故留而不遣。阁下岂不知春秋战国豪杰之主，平居则讲信、脩睦、朝聘以时？如季札至鲁，请观周乐；韩起来聘，因知周礼，未闻有拘留之典也。有事则远交近攻，合纵连衡，以恤邻国，以保宗社。至于观兵约战，使命往来，犹恐后期相误，亦未闻有拘留者。古人诚知相待如此，惟春秋有‘郑告绝于楚，楚人执良霄；汉累伐匈奴，匈奴拘苏武’，此夷狄报怨之浅见，岂意阁下反效之？予亦不以此介意。予尝言：‘齐有十二山河，桓公因之以九合诸侯；秦有百二山河，周汉据之以统天下；三晋表里山河，晋文以之世主霸业；幽燕北有居庸，南阻三关，天下都会；此四要之地，阁下兼得而跨有之，当留意于此。’阁下自以智高势大，傲然不合，亦不复留心于此。方且千里裹粮，远争江淮之利，是阁下弃我旧好而生新衅也。兵势既分，未免力弱，是以孛罗虽死，余孽跳梁于西北，凤翔、鹿台之兵，合党而东出俞宝，拒战于乐安，王仁逃归于东齐，幽燕无腹心之托，若加以南面之兵，四面并起，当如之何？此皆中原将士来归者所说，岂不详于使臣复命之辞？阁下拘使臣，果何益哉？意者阁下不过欲挟天子令诸侯，以效魏武，终移汉祚。然魏武能使公孙康擒袁尚，以服辽东；使马超疑韩遂，以定关中；皇后太子，如在掌握中，方能伪定中原。阁下自度能垂绅搢笏，决此数事，恐皆出魏武下矣。且古之为国者，不独君能断于上，臣亦善谋于下。汉王在成皋，待楚使以草具，待亚父之使以太牢，从陈平之计也。礼虽有厚薄，未尝拘敢留也。拘留之意，虽出阁下所主，亦可见谋臣又出陈平之下矣，事皆如此，魏武之业，岂得成哉？倘能幡然改辙，续我旧好，还我使臣，救灾恤患，各保疆宇，则地利犹可守，后患犹可缓。为阁下利，岂浅浅哉？如或不然，我则整舟楫，乘春水之便，命襄阳之师经唐邓之郊，北趋嵩汝，以安陆、沔阳之兵掠德安向信息，使安豊、濠泗之将自陈汝捣汴梁，徐邳之师取济宁、淮安之军，约王信海道舟师，会俞宝同入山东，加以张、李及天保奴腹心之疾，此时阁下之境，必至土崩瓦解。是拘使者之计，不足为利，而反足以为害矣。惟阁下与众君子同谋之，毋徒独断，以遗后悔。”

甲申，以苏伯衡为国子学录。

丁未，上以淮东诸郡既平，遂议讨张士诚，召中书省及大都督府臣，谓曰：“张士诚据姑苏，数侵扰吾近地，为吾境内之寇，不可不讨。诸公其熟计之。”右相国李善长对曰：“张氏宜讨久矣。然以臣愚观之，其势虽屡屈，而兵力未衰，土沃民富，又多储积，恐难猝拔。宜视隙而动。”上曰：“彼昏淫益甚，生衅不已。今不除之，终为后患。且彼疆域日蹙，长淮东北之地，皆为吾有。吾以胜师临之，何忧不拔？况彼败形已露，何待观隙？”徐达进曰：“张氏骄横，暴殄奢侈，此天亡之时也。其所任骄将如李伯昇、吕珍之徒，皆龊龊不足数，徒拥兵众，为富贵之娱耳。其居中用事者黄、蔡、叶三参军辈，迂阔书生，不知大计。臣奉主上威德，率精锐之师，声罪致讨，三吴可计日而定。”上喜顾达曰：“诸人局于所见，独尔合吾意，事必济矣。”于是命诸将简阅士卒，择日启行。

遣宋迪以纱绮鞍辔赐庆元方国珍，报其来贡也。

廖永安卒于苏州。永安，庐州巢县人，少倜傥以气自豪。江淮兵起，与兄永宁结少年，聚党保乡里，从之者稍众，遂约束以军法，与俞通海等俱屯巢湖为水寨。乙未夏五月，与其弟永忠诣和州降，遂率众击破蛮子海牙水寨于裕溪口。六月，引舟师从上渡江采石，进克太平，以功擢为管军总管。丁酉三月，除同佥、行枢密院事，累功升同知枢密事。戊戌岁，以舟师攻张士诚兵于太湖，乘舟深入，后军不继，为所获。士诚欲降之，永安不屈，遂拘囚之。甲辰冬十月，上念永安陷于强敌，守义不辱，遥授为开国附运推诚宣力武臣、光禄大夫、柱国江淮等处行中书省平章政事，封楚国公。至是，竟被囚死。








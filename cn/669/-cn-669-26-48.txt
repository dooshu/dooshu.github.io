48　張良爲張仲張老後


張良，張仲三十代孫，張老十七代孫。【原注】張氏譜云。仲見詩，老見春秋、禮記。

【閻按】索隱云：「王符、皇甫謐並以良爲韓之公族，姬姓也。」余謂以大父開地、父平相韓凡五世，則公族之説當信。

【又云】張氏譜亦從唐宰相世系表來，但代數則其所撰出者。

【何云】按張氏譜必唐以前相傳舊譜，故王氏引之。閻謂其從唐書來，恐非。然後漢書謂張皓出於留侯，尚不可甚信，況其絶遠者乎？班孟堅作張湯傳，不取馮商語，斯卓越矣。

【又云】此等語，注漢書者所不取，以其附會無據耳。

【元圻案】張湯傳贊曰：「馮商稱張湯之先與留侯同祖，而司馬遷不言，故闕焉。」〇後漢書張皓傳：「皓，字叔明，犍爲武陽人也。六世祖良，高祖時爲太子少傅，封留侯。」






伏生祠堂行

祠在邹平城北十八里汉文帝遣鼂错求尚书时伏生年九十余令幼女口授事不见汉史今图之壁

祖龙烈焰燔天地断简残篇尽捐弃诸儒白骨成山丘仓颉史籕夜垂泪上蔡李斯甘罪首忍使万古斯文坠天遗一老在人间火然不到胸中字须臾赤帝重瞳来阿房一炬咸阳灰表章经学汉文出诏求耆旧过徂徕是时先生耄且病以口代手鸿蒙开二十九篇尚书备配享立庙何崔嵬我来再拜心旁徨侧身望古涕沾裳避秦博士穷独叟姚虞三代今未亡龎眉碧眼具冕服丹青满壁生辉光有女被绣珥明璫受书掌故拱其旁丰碑古篆不可详诸生俎豆歌乐章灵旗髣髴来翺翔


◇诏告光禄勋汝南太守（三年二月）

昔在前世，求贤如渴，封墓轼闾，以光贤哲。故公叔见诔，翁归蒙述，所以昭忠厉俗，作范后昆。故光禄大夫周举，性侔夷、鱼，忠逾随、管，前授牧守，及还纳言，出入京辇，有钦哉之绩，在禁闱有密静之风。予录乃勋，用登九列。方欲式序百官，亮协三事，不永夙终，用乖远图。朝廷愍悼，良为怆然。《诗》不云乎：「肇敏戎功，用锡尔祉。」其令将大夫以下到丧发日复会吊。加赐钱十万，以旌委蛇素丝之节焉。（《后汉·周举传》，又略见袁宏《后汉纪》二十一）


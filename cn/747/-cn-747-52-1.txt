○访习天文历算诏

南正北正，司天地之职；羲氏和氏，统日月之官。盖所以幽赞神明，发挥历象，经百王而不易，涉千古而无疑。慎灶叠迹於前，甘石比肩於后，莫不仰稽次舍，俯察禨祥，克穷盈缩之端，备极阴阳之际。朕临御区宇，多历岁年，眷彼清台，罕闻其妙。岂人不逮昔，将求之未尽，虽天道难知，固以不言示教，而时君取戒，宁可遐弃厥司。宜令诸州及诸司访解占天文及历算等人，务取有景行审密者，并以礼发遣，速送所司，勿容隐漏。


代门下相公承天节赞佛文

伏以妙觉能仁出现於大千世界深慈救物宣说於十二部经形悲智以悟羣生示辩才而持正法龙宫海藏爰秘於金文东夏南闽式传於像教所以植衆德之本结净土之缘趋三宝以归依发一念而回向六时讃呗克成上善之因四事恭勤用广有为之福伏愿尊号皇帝陛下金轮益固玉叶弥芳体大德以庇民推至仁而御宇深信内典入不二之门安住佛乘享无量之寿永保後天之算长为诸夏之尊然後愿?县承平类四禅之清净朝野多庆承百福之庄严止戈载洽於昌期拂石莫量於浩刼凡居法界尽证菩提余请表白


◇王昌前母服议

礼记：「生不及祖父母、诸父昆弟，而父税丧，己则否，」诸儒皆以为父以他故子生异域，不及此亲存时归见之，父虽追服，子不从税，不责非时之恩也。但不相见，尚不服其先终，而况前母非亲所生，义不逾祖，莫往莫来，恩绝殊隔，而令追服，殆非称情立文之谓也。以为昌不宜追服。（《晋书·礼志》中。案：王昌事详前竟陵王文。）


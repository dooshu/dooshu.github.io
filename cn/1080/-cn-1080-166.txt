●大明會典卷之一百六十七

律例八【兵律二】

關津

私越冒度關津

凡無文引、私度關津者、杖八十。若關不由門、津不由渡、而越度者、杖九十。若越度緣邊關塞者、杖一百、徒三十。因而出外境者、絞。守把之人、知而故縱者、同罪。失於盤詰者、各減三等。罪止杖一百。軍兵又減一等、並罪坐直日者

【 餘條准此】

○若有文引、冒名度關津者、杖八十。家人相冒者、罪坐家長。守把之人、知情、與同罪。不知者不坐

○其將馬騾私度冒度關津者、杖六十。越度、杖七十 【私度、謂人有引、馬騾無引者。冒度、謂馬騾冒他人引上馬騾毛色齒歲者。越度、謂人由關津、馬騾不由關津而度者】

一官吏旗校舍餘軍民人等、有因為事問發為民充軍。或罷職冠帶閒住、與降調出外、各來京潛住者、問擬明白、除充軍并口外為民、照逃例改發外文官降調者、革職冠帶閒住。閒住者、發原籍為民。為民者、改發口外為民。武官帶俸者、革職隨舍餘食糧差操。原隨舍餘食糧差操者、發邊衛差操。其知情容留潛住之人、各治以罪

一居庸山海等關隘、引送口外邊衛逃軍過關、并守把盤詰之人賣放者、俱問發邊衛充軍

詐冒給路引

凡不應給路引之人、而給引、及軍詐為民、民詐為軍、若冒名告給引、及以所給引轉與他人者、並杖八十。若於經過官司停止去處、倒給路引、及官豪勢要之人、囑託軍民衙門、擅給批帖、影射出入者、各杖一百。當該官吏、聽從及知情給與者、並同罪。若不從、及不知者、不坐

○若巡檢司越分給引者、罪亦如之

○其不立文案、空押路引、私填與人者、杖一百、徒三年

○受財者、計贓以枉法、及有所規避者、各從重論

○若軍民出百里之外、不給引者、軍以逃軍論。民以私度關津論

關津留難

凡關津往來船隻、守把之人、不即盤驗放行、無故阻當者、一日笞二十。每一日加一等。罪止笞五十

○若官豪勢要之人、乘船經過關津、不服盤驗者、杖一百

○若撐駕渡船稍水、如遇風浪險惡、不許擺渡。違者、笞四十。若不顧風浪、故行開船、至中流停船、勒要船錢者、杖八十。因而殺傷人者、以故殺傷論

遞送逃軍妻女出城

凡在京守禦官軍、遞送逃軍妻女出京城者、絞。民犯者、杖一百。若各處守禦城池、及屯田官軍、遞送逃軍妻女出城者、杖一百、發邊遠充軍。民犯者、杖八十。受財者、計贓以枉法從重論。其逃軍買求者、罪同。守把之人、知情故縱者、與犯人同罪。失於盤詰者、減二等。罪止杖一百。軍人又減一等

○若遞送非逃軍妻女出城者、杖八十。有所規避者、從重請

盤詰姦細

凡緣邊關塞、及腹裏地面、但有境內姦細、走透消息於外人、及境外姦細、入境內探聽事情者、盤獲到官、須要鞫問接引起謀之人、得實、皆斬。經過去處、守把之人、知而故縱、及隱匿不首者、並與犯人同罪。失於盤詰者、杖一百。軍兵杖九十。

一川廣雲貴陜西等處、但有漢人交結夷人、互相買賣借貸、誆騙財物、引惹邊釁、及潛住苗寨、教誘為亂、貽害地方者、除真犯死罪外、俱問發邊衛永遠充軍

一沿邊關塞、及腹裏地面、盤詰姦細處所、有歸復鄉土人口、被獲到官、查審明白、即照例起送。有妄作姦細、希圖冒功者、以故入人罪論。若真正姦細、能首降者、亦一體給賞安插

私出外境及違禁下海

凡將馬牛、軍需、鐵貨、銅錢、疋、紬絹、絲綿、私出外境貨賣、及下海者、杖一百。挑擔馱載之人、減一等。貨物船車、並入官。於內以十分為率、三分付告人充賞。若將人口軍器出境、及下海者、絞。因而走泄事情者、斬。其拘該官司、及守把之人、通同夾帶、或知而故縱者、與犯人同罪。失覺察者、減三等。罪止杖一百。軍兵又減一等

一各邊將官、并管軍頭目、私役、及軍民人等、私出境外、釣豹捕鹿、砍木掘鼠等項、并把守之人、知情故縱、該管里老、官旗軍吏扶、同罪、蔽者、除真犯死罪外、其餘俱調發煙瘴地面民人里老為民。軍丁充軍。官旗軍吏帶俸食糧差操

一凡守把海防武職官員、有犯受通番土俗哪噠報水分利金銀貨物等項、值銀百兩以上、名為買港、許令船貨私入、串通交易、貽患地方、及引惹番賊海寇出沒、戕殺居民、除真犯死罪外、其餘俱問受財枉法罪名、發邊衛永遠充軍

一凡夷人貢船到岸、未曾報官盤驗、先行接買番貨、及為夷人收買違禁貨物者、俱發邊衛充軍

一凡沿海去處、下海船隻、除有號票文引、許令出洋外。若姦豪勢要、及軍民人等、擅造二桅以上違式大船、將帶違禁貨物下海、前往番國買賣、潛通海賊、同謀結聚、及為嚮導、劫掠良民者、正犯比照謀叛已行律、處斬、仍梟首示眾、全家發邊衛充軍。其打造前項海船、賣與夷人圖利者、比照私將應禁軍器下海、因而走泄事情律、為首者處斬。為從者發邊衛充軍。若止將大船、雇與下海之人、分取番貨、及雖不曾造有大船、但糾通下海之人、接買番貨、與探聽下海之人、番貨到來、私買販賣、蘇木楜椒、至一千斤以上者、俱發邊衛充軍、番貨並入官。其小民撐使單桅小船、給有執照、於海邊近處捕魚打柴、巡捕官軍、不許擾害

一私自販賣硫黃五十斤、焰硝一百斤以上者、問罪、硝黃入官。賣與外夷、及邊海賊寇者、不拘多寡、比照私將軍器出境、因而走泄事情律、為首者處斬。為從者、俱發邊衛充軍。若合成火藥、賣與鹽徒者、亦問發邊衛充軍。兩鄰知而不舉、各治以罪

一各邊夜不收、出境探聽賊情、若與夷人私擅交易貨物者、除真犯死罪外。其餘問調廣西煙瘴地面衛所、食糧差操

一凡官員軍民人等、私將應禁軍器、賣與進貢夷人圖利者、比依將軍器出境、因而走泄事情者律、斬。為從者、問發邊衛充軍

私役弓兵

凡私役弓兵者、一人笞四十。每三人加一等。罪止杖八十。每名、計一百追雇工錢六十文入官。當該官司應付者同罪。 【 罪坐所由】

廄牧

牧養畜產不如法

凡牧養馬牛駝騾驢羊、並以一百頭為率、若死者、損者、失者、各從實開報。死者、即時將皮張騣尾入官。牛筋角皮張亦入官。其群頭、群副、每一頭各笞三十。每三頭加一等。過杖一百、每十頭加一等。罪止杖一百、徒三年。羊減馬三等。驢騾減馬牛駝二等。若胎生不及日時而死者、灰醃看視明白不坐。若失去陪償損傷不堪用、減死者一等坐罪。其死損數目、並不准除

孳生馬匹

凡群頭管領騍馬一百匹為一群、每年孳生駒一百匹。若一年之內、止有駒八十匹者、笞五十。七十匹者杖六十。都群所官、不為用心提調者、各減三等。太僕寺官、又減都群所官罪二等

驗畜產不以實

凡相驗分揀官馬牛駝騾驢、不以實者、一頭笞四十。每三頭加一等。罪止杖一百。驗羊不以實、減三等。若因而價有增減者、計所增減價坐贓論。入已者、以監守自盜論。各從重科斷

一州縣起解備用馬匹、各要經由該管官、驗中起解。若有馬販、交通官吏醫獸人等兜攬作弊者、問罪、枷號一箇月、發邊衛充軍。再犯累犯者、枷號一箇月、發極邊衛分充軍

一大同三路、官旗舍人軍民人等、將不堪馬匹、通同光棍、引赴該管官處、及管軍頭目、收買私馬、詭令伴當人等、出名情囑各守備等官、俵與軍士、通同醫獸作弊、多支官銀者、俱問罪、官旗軍人、調別處極邊衛所、帶俸食糧差操。民並捨餘人等。俱發附近充軍。引領光棍、並作弊醫獸、及詭名伴當人等、各枷號一箇月發落。干礙各官、奏請提問

養療瘦病畜產不如法

凡養療瘦病馬牛駝騾驢不如法、笞三十。因而致死者、一頭笞四十。每三頭、加一等。罪止杖一百。羊減三等

乘官畜脊破領穿

凡官馬牛駝騾驢乘駕不如法、而脊破領穿、瘡圍繞三寸者、笞二十。五寸以上、笞五十。若牧養瘦者、計百頭為率、十頭瘦者、牧養人、及群頭、群副、各笞二十。每十頭加一等。罪止杖一百。羊減三等。典牧所官、各隨所管群頭多少、通計科罪。太僕寺官、各減典牧所官罪三等

一下班官軍、將原領馬匹、兌與見操缺馬官軍、領騎餧養。若有擅騎回衛者問罪、罰馬一匹、解兵部給操。其原領馬匹倒失者、追陪

官馬不調習

凡牧馬之官、聽乘官馬、而不調習者、一匹笞二十。每五匹加一等。罪止杖八十

宰殺馬牛

凡私宰自已馬牛者、杖一百。駝騾驢、杖八十。誤殺者不坐。若病死而不申官開剝者、笞四十。筋角皮張入官

○若故殺他人馬牛者、杖七十、徒一年半。駝騾驢、杖一百。若計贓重於本罪者、准盜論。

【 謂故殺他人馬牛、估價、計贓、得罪重於杖七十徒一年半、駝騾驢價、計贓、得罪重於杖一百者、並准竊盜斷罪。係官者、准常人盜官物斷罪。並免剌。追價給主】

若傷而不死、不堪乘用、及殺豬羊等畜者、計減價、亦准盜論。各追陪所減價錢、價不減者、笞三十。 【減價、謂馬牛等畜、直錢三十貫、殺訖、止直錢一十貫、是減二十貫價。損傷不死、止直錢二十貫、是減一十貫價。即以所減價錢、計贓、亦准竊盜斷罪。係官者、亦准常人盜官物斷罪之類、仍於犯人名下、追徵所減價錢陪償。價不減者、謂畜產直錢一十貫、雖有殺傷、估價不減、仍直錢一十貫、止笞三十、罪無所陪償】其誤殺傷者不坐罪、但追陪減價

○為從者各減一等

○若故傷緦麻以上親馬牛駝騾驢者、與本主私宰罪同。殺豬羊等畜者、計減價坐贓論罪、止杖八十。其誤殺、及故傷者、俱不坐。但各追陪減價

○若官私畜產毀食官私之物、因而殺傷者、各減故殺傷三等。追陪所減價。畜主陪償所毀食之物

○若放官私畜產、損食官私物者、笞三十。贓重者、坐贓論。失者減二等。各陪所損物

○若官畜產毀食官物者、止坐其罪。不在陪償之限

○若畜產欲觸觝踼咬人、登時殺傷者、不坐罪。亦不陪償

一凡宰殺耕牛、並私開圈店、及知情販賣牛隻、與宰殺者、俱問罪、枷號一箇月發落。再犯累犯者、免其枷號、發附近衛充軍。若盜而宰殺、及貨賣者、不分初犯再犯、枷號一箇月、照前發遣畜產咬踼人

凡馬牛及犬、有觸觝踼咬人、而記號拴繫不如法、若有狂犬不殺者、笞四十。因而殺傷人者、以過失論。若故放令殺傷人者、減殺傷一等

○其受雇醫療畜產、及無故觸之、而被殺傷者、不坐罪

○若故放犬令殺傷他人畜產者、各笞四十。追陪所減價錢

隱匿孳生官畜產

凡牧養係官馬騾驢等畜、所得孳生、限十日內報官。若限外隱匿不報、計贓准竊盜論。因而盜賣、或抵換者、並以監守自盜論罪。其都群所、太僕寺官、知情不舉、與犯人同罪。不知者俱不坐

私借官畜產

騾凡監臨主守將係官馬牛駝騾驢、私自借用、或轉借與人、及借之者、各笞五十。驗日追雇賃錢入官。若計雇賃錢重者、各坐贓論、加一等

一在京坐營管操內外官、并把總以下官、若將馬匹私占騎用、及撥與人騎坐、至五匹者、降一級。六匹以上、降二級。其各邊分守守備、把總管隊等官、將騎操、并驛傳走遞官馬擅撥與人騎坐、及私用伺候等項、亦照前例問擬

一官軍將所領官馬、耕田走驛、馱載物件、及雇與人騎坐、問罪、俱罰馬一匹

公使人等索借馬匹

凡公使人等、承差經過去處、索借有司官馬匹騎坐者、杖六十。驢騾笞五十。官吏應付者、各減一等。罪坐所由

郵驛

遞送公文

凡鋪兵遞送公文、晝夜須行三百里、稽留三刻、笞二十、每三刻、加一等。罪止笞五十。其公文到鋪、不問角數多少、須要隨即遞送、不許等待後來文書。違者、鋪司笞二十

凡鋪兵遞送公文、若磨擦、及破壞封皮、不動原封者、一角笞二十。每三角加一等。罪止杖六十。若損壞公文一角、笞四十。每二角加一等。罪止杖八十。若沉匿公文、及拆動原封者、一角杖六十。每一角加一等。罪止杖一百。若事干軍情機密文書、不拘角數、即杖一百。有所規避者、各從重論。其鋪司不告舉者、與犯人同罪。若已告舉而所在官司、不即受理施行者、各減犯人罪二等

凡各縣鋪長、專一於概管鋪分、往來巡視、提調官吏、每月一次、親臨各鋪刷勘。若失於檢舉者、通計公文稽留、及磨擦破壞封皮、不動原封、十件以上、鋪長笞四十。提調吏典笞三十。官笞二十。若損壞及沉匿公文、若拆動原封者、與鋪兵同罪。提調吏典減一等。官又減一等。府州提調官吏、失於檢舉者、各遞減一等

一各鋪司兵、若有無藉之徒、不容正身應當、用強包攬、多取工錢、致將公文稽遲沉匿等項、問罪、旗軍發邊衛、民并軍丁人等、發附近、俱充軍。其問調官、該吏鋪長、各治以罪

邀取實封公文

凡在外大小各衙門官、但有入遞進呈實封公文至御前、而上司官、令人於中途急遞鋪、邀截取回者、不拘遠近、從本鋪鋪司鋪兵、赴所在官司告舉、隨即申呈上司、轉達該部、追究得實、斬。其鋪司鋪兵、容隱不告舉者、各杖一百。若已告舉、而所在官司、不即受理施行者、罪亦如之

○若邀取實封至五軍都督府、六部、察院公文者、各減二等

鋪舍損壞

凡急遞鋪舍損壞、不為修理、什物不完、鋪兵數少、不為補置、及令老弱之人當役者、鋪長笞五十。有司提調官吏、各笞四十

私役鋪兵

凡各衙門一應公差人員、不許差使鋪兵、挑送官物、及私已行李。違者、笞四十。每名計一日追雇工錢六十文入官

驛使稽程

凡出使馳驛違限、常事一日笞二十。每三日加一等。罪止杖六十。軍情重事、加三等。因而失誤軍機者、斬。若各驛官、故將好馬藏匿、推故不即應付、以致違限者、對問明白、罪坐驛官。其遇水漲路道、阻礙經行者不坐

○若驛使承受官司文書、誤不依題寫去處、錯去他所而違限者、減二等。事干軍務者不減。若由公文題寫錯者、罪坐題寫之人。驛使不坐

一各處水馬驛、遞運所夫役、巡檢司弓兵、若有用強包攬、不容正身著役、多取工錢害人、攪擾衙門者、問罪、旗軍調發邊衛、民并軍丁人等、發附近、俱充軍。其官吏通同縱容者、各治以罪。若不曾用強多取工錢者、不在此例

一南北直隸山東等處、各屬馬驛、僉到馬頭、情願雇募土民代役者、聽。若用強包攬者、問罪、旗軍發邊衛、民并軍丁人等、發附近、俱充軍。其有光棍交通包攬之徒、將正身姓名、捏寫虛約、投託官豪勳戚之家、前去原藉、妄拏正身家屬、逼勒取財者、所在官司、應提問者提問。應奏人員、羈留奏請提問、俱照前例充軍。該管官司、坐視縱容者、參究治罪

一會同館夫供役三年、轉發該管官司、收當民差、另僉解補。不許過役、更易姓名、捏故僉補。違者、官吏一體坐罪。若五年以上、不行替役、及近館無藉軍民人等、用強攬當者、俱問發邊衛充軍

多乘驛馬

凡出使人員、應乘驛船驛馬、數外多乘一船一馬者、杖入十。每一船一馬、加一等。若應乘驢而乘馬、及應乘中等下等馬、而勒要上等馬者、杖七十。因而毆傷驛官者、各加一等。若驛官容情應付者、各該犯人罪一等。其應乘上等馬、而驛官卻與中等下等馬者、罪坐驛官。本驛如無上等馬者、勿論

○若枉道馳驛、及經驛不換船馬者杖六十。因而走死驛馬者、加一等。追償馬匹還官

○其事非警急、不曾枉道、而走死驛馬者、償而不坐

○若軍情警急、及前驛無船馬倒換者、不坐不償

一凡指稱勳戚文武大臣、近侍官員。姻黨族屬家人名目、虛張聲勢、擾害經過軍衛有司驛遞衙門、占宿公館、索取人夫馬匹車輛財物等項、及姦徒詐稱勢要衙門、乘坐黑樓等船隻、懸掛牌面、希圖免稅、誆騙違法者、徒罪以上、俱於所犯地方、枷號一箇月、發邊衛充軍。杖罪以下、枷號一箇月發落

多支廩給

凡出使人員、多支廩給者、計贓以不枉法論。當該官吏與者、減一等。強取者、以枉法論。官吏不坐

一各處地方、如遇夷人入貢、經過驛遞即便查照勘合應付、不許容令買賣、連日支應。違者重治。若街市鋪行人等、私與夷人交通買賣者、貨物入官。犯人問罪、枷號一箇月發落

文書應給驛而不給

凡朝廷調遣軍馬、及報警急軍務、至邊將、若邊將及各衙門、飛報軍情、詣朝廷文書、故不遣使給驛者、杖一百。因而失誤軍機者、斬

○若進賀表箋、及賬救饑荒、申報災異、取索軍需之類、重事、故不遣使給驛者、杖八十。若常事不應給驛而故給驛者、笞四十

公事應行稽程

凡公事有應起解官物、囚徒畜產差人管送、而輒稽留、及事有期限而違者、一日笞二十。每三日加一等。罪止笞五十。若起解軍需隨征供給、而管送違限者、各加二等。罪止杖一百。以致臨敵缺乏、失誤軍機者、斬。若承差人、誤不依題寫去處、錯去他所、以致違限者、減二等。事干軍務者、不減。若由公文題寫錯者、罪坐題寫之人。承差人不坐

占宿驛舍上房

凡公差人員、出外幹辦公事、占宿驛舍正廳上房者、笞五十

乘驛馬齎私物

凡出使人員、應乘驛馬、除隨身衣仗外。齎帶私物者、十斤杖六十。每十斤加一等。罪止杖一百。驛驢減一等。私物入官

私役民夫抬轎

凡各衙門官吏、及出使人員、役使人民抬轎者、杖六十。有司應付者、減一等。若豪富之家、役使佃客抬轎者、罪亦如之。每名、計一日、追給雇工錢六十文

○其民間婦女。若老病之人、及出錢雇工者、不在此限

病故官家屬還鄉

凡軍民官、在任以理病故、家屬無力、不能還鄉者、所在官司、差人管領、應付腳力、隨程驗口、官給行糧、遞送還鄉。違而不送者、杖六十

承差轉雇寄人

凡承差起解官物囚徒畜產、不親管送、而雇人寄人代領送者、杖六十。因而損失官物畜產、及失囚者、依律各從重論。受寄受雇人、各減一等

○其同差人自相替放者、各笞四十。取財者、計贓以不枉法論。若事有損失者、亦依損失官物、及失囚律追斷。不在減等之限

乘官畜產車船附私物

凡因公差應乘官馬牛駝騾驢者、除隨身衣仗外、私馱物、不得過十斤。違者、五斤笞一十。每十斤加一等。罪止杖六十 【 不在乘驛馬之條】

○其乘船車者、私載物、不得過三十斤。違者、十斤笞一十。每二十斤加一等。罪止杖七十。家人隨從者皆不坐。若受寄私載他人物者、寄物之人同罪。其物並入官。當該官司、知而容縱者、與同罪。不知者不坐。若應合遞運家小者、不在此限

一運軍土宜、每船許帶六十石、沿途過淺盤剝、責令旗軍、自備腳價。例外多帶者、照數入官。監兌糧儲等官、水次先行□檢、督押司道、及府佐官員、沿途稽查。經過儀真聽儹運御史盤詰。淮安天津、聽理刑主事兵備道盤詰。經盤官員、徇情賣法、一併參治。其餘衙門、俱免投文盤詰

一漕運船隻、除運軍自帶土宜貨物外、若附搭客商勢要人等、酒麵糯米花草竹木板片器皿貨物者、將本船運軍、並附載人員、參問發落、貨物入官。其把總等官、有犯、降一級、回衛帶俸差操。民運船、不在此例

一黃船附搭客貨、及夾帶私物者、小甲客商人等、俱問發極邊衛分永遠充軍、貨物入官。若客商人等、止是空身附搭者、亦連小甲、俱發附近充軍。其馬快船隻、附搭客貨、及夾帶私物者、小甲客商人等、俱發口外充軍、貨物亦入官。若客商人等、止是空身附搭者、照常發落

一沿河一帶、省親省祭、丁憂起復、並陞除外任、及內外公差官員、若有乘坐馬快船隻、興販私鹽、起撥人夫、並帶去無藉之徒、辱罵鎖綁官吏、勒要銀兩者、巡撫、巡按、巡河、巡鹽、管河、管閘等官、就便拏問。干礙應奏官員、奏請提問。其軍衛有司驛遞衙門、若有懼勢應付者、參究治罪

私借驛馬

凡驛官、將驛馬私自借用、或轉借與人、及借之者、各杖八十。驛驢減一等。驗日追雇賃錢入官。若計雇賃錢重者、各坐贓論。加二等








【论郭皇后影殿札子〈嘉三年〉】

臣所领太常礼院得御药院公文称，奉圣旨送画到景灵宫广孝殿后修盖郭皇后影殿图子一本，赴太常礼院详定者，其图子，已别具状缴奏讫。臣伏见近年京师土木之功，糜耗国用，其弊特深。原其本因，只为差内臣监修，利于偷窃官物。及讫功之后侥求恩赏，以故多起事端，务广兴作。其甚则托以祖宗神御，张皇事势。近年以来，如此兴造，略无虚岁。伏以景灵宫建自先朝，以尊奉圣祖，陛下又建真宗皇帝、章懿太后神御殿于其间，天下之人皆知陛下奉先广孝之意。然则此宫乃陛下奉天奉亲之所，今乃欲以后宫已废未复之后建殿，与先帝、太后并列，渎神违礼，莫此之甚。臣窃谓此事必不出于圣意，皆小人私于兴作，有所侥求尔。盖自前世帝王，于宗庙之外别为庙享以追奉祖宗者则有之，未闻有自追奉其妃、后者也。盖小人不识事体，但苟一时之利，不思亏损圣德。伏乞特赐寝罢，以全典礼。今取进止。


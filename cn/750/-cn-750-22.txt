卷二十二


【任询：词作1首】

○永遇乐

月已中秋，菊还重九，夜久凉重。满地清霜，半天白晓，孤唱闻耕垅。萧萧窗几，依然琴砚，但觉鼠窥风动。悔生平趋前猛甚，晚退却成无勇。兴衰更换，妍媸淆混，造物大相愚弄。三衅羞人，五交贾鬻，侯伯宁无种。而今此念，消除都尽，惟有故山归梦。吾庐更，双溪清绕，万峰翠拥。

中州乐府

【萨都剌：词作15首】

○法曲献仙音

寿大宗伯致仕于公大宗伯（原作大司农，据集本改）

鬓未银，东风早挂冠。侑词图、乡称人瑞，度蓬瀛、仙祝灵丹。绕膝舞斓斒。

○法曲献仙音

天喉舌，尚书老布衣。向璇穹、尝扶日出，卷珠箔、闲看云飞。成全今古稀。

○卜算子

泊吴江夜见孤雁

明月丽长空，水净秋宵永。悄无鸟鹊向南飞，但见孤鸿影。自离边塞路，偏耐江波静。西风鸣宿梦魂单，霜落蒹葭冷。

○满江红

金陵怀古

六代繁华，春去也、更无消息。空怅望、山川形胜，已非畴昔。王谢堂前双燕子，乌衣巷口曾相识。听夜深、寂寞打孤城，春潮急。思往事，愁如织。怀故国，空陈迹。但荒烟衰草，乱鸦斜日。玉树歌残秋露冷，胭脂井壤寒螀泣。到如今、惟有蒋山青，秦淮碧。

○酹江月

游锺山紫微赠谢道士，其地乃文宗驻驿升遐处（萨龙光集本注遐当作龙）

金陵王气，绕道人丹室，紫霞红雾。一夜神光雷电转，江左云龙飞去。翠辇金舆，绮窗朱户，总是神游处。至今花草，承恩犹带风雨。落魄野服黄冠，榻前赐号，染蔷薇香露。归卧蒲龛春睡暖，耳畔犹闻天语。万寿无疆，九重闲暇，应忆江东路。遥瞻凤阙，寸心江水东注。

○酹江月

登凤凰台怀古用前韵

六朝形胜，想绮云楼阁，翠帘如雾。声断玉箫明月底，台上凤凰飞去。天外三山，洲边一鹭，李白题诗处。锦袍安在，淋漓醉墨飞雨。遥忆王谢功名，人间富贵，散草头朝露。淡淡长空孤鸟没，落日招提铃语。古往今来，人生无定，南北行人路。浩歌一曲，莫辞别酒频注。

○酹江月

任御史有约不至

秦淮晓发，挂云帆十丈，天风如箭。一碧湖光三十里，落日水平天远。系马维舟，买鱼沽酒，杨柳人家店。轻寒袭袂，淮南春色犹浅。几度暮鼓晨钟，南来北去，游子心□倦。芳草萋萋天际绿，怅望故人应转。翠袖偎香，锦筝弹月，何处相留恋。有人独自，灯花深夜频翦。

○酹江月

题清溪白云图

周郎幽趣，占清溪一曲，小桥横渡。溪上红尘飞不到，惟有白云来去。出岫无心，凌江有态，水面鱼吹絮。倚门遥望，锺山一半留住。涵影淡荡悠扬，朝朝暮暮，是几番今古。指点昔人行乐地，半是鹭汀鸥渚。映水朱楼，踏歌画舫，寂寞知何处。天涯倦客，几时归钓春雨。

○酹江月

过淮阴

短衣瘦马，望楚天空阔，碧云林杪。野水孤城斜日里，犹忆那回曾到。古木鸦啼，纸灰风起，飞入淮阴庙。椎牛酾酒，英雄千古谁吊。何处漂母荒坟，清明落日，肠断王孙草。鸟尽弓藏成底事，百事不如归好。半夜钟声，五更鸡唱，南北行人老。道傍杨柳，青青春又来了。

○酹江月

游句曲茅山

一壶幽绿，爱松阴满地，蕊珠宫府。老鹤一声霜衬履，隔断人间尘土。月户云窗，石田瑶草，丹井飞龙虎。荼蘼花落，东风吹散红雨。春透紫髓琼浆，玻璃杯酒，滑泻蔷薇露。前度刘郎重到也，开尽碧桃无数。花外琵琶，柳边莺燕，玉佩摇金缕。三山何在，乘鸾便欲飞去。

○酹江月

姑苏台怀古

倚空台榭，爱朱阑飞瞰，百花洲渚。云岭回廊香径悄，争似旧时庭户。槛外游丝，水边垂柳，犹学宫腰舞。繁华如梦，登临无限情古。果见荒台落日，麋鹿来游，漫尔繁榛莽。忠臣抉目东门上，可退越来兵伍。空铸千将，终为池沼，掩面归何所。遗风千载，尚听侬歌白苎。

案此首原缺爱庭临莽池五字，兹据集本补

○水龙吟

赠友

王郎锦带吴钩，醉骑赤鲤银河去。绛袍弄月，银壶吸酒，锦笺挥兔。秃鬓西风，短篷落月，东吴西楚。怅丹阳郭里，相逢较晚，共翦烛、西窗雨。文采风流俊伟，碧纱巾挂珊瑚树。出门万里，掀髯一笑，青山无数。扬子江头，冻沙寒雨，暮天飞鹭。待明朝酒醒金山，□□过瓜洲渡。

○少年游

去年人在凤凰池。银烛夜弹丝。沉火香消，梨云梦暖，深院绣帘垂。今年冷落江南夜，心事有谁知。杨柳风和，海棠月淡，独自倚阑时。

○念奴娇

登石头城次东坡韵

石头城上，望天低吴楚，眼空无物。指点六朝形胜地，唯有青山如壁。蔽日旌旗，连云樯掳，白骨纷如雪。一江南北，消磨多少豪杰。寂寞避暑离宫，东风辇路，芳草年年发。落日无人松径里，鬼火高低明灭。歌舞尊前，繁华镜里，暗换青青发。伤心千古，秦淮一片明月。

○木兰花慢

彭城怀古

古徐州形胜，消磨尽、几英雄。想铁甲重瞳，鸟骓汗血，玉帐连空。楚歌八千兵散，料梦魂、应不到江东。空有黄河如带，乱山起伏如龙。汉家陵闕动秋风。禾黍满关中。更戏马台荒，画眉人远，燕子楼空。人生百年如寄，且开怀、一饮尽千锺。回首荒城斜日，倚阑目送飞鸿。

以上江本雁门集十五首讹脱颇多，兹以成化集钞本及清嘉庆萨龙光集刊本校补。

【三于真人：词作4首】

○解红

混元朴裂。转四生六道何时彻。翻躯改壳，杳冥中万度生灭。皆因父母，匹配阴阳合精血。胞衣内，感成胎孕，形自结。不知谁腥臭穴。认作自家好宅舍。钻头扑人轮回劫。任形骸贩骨，高似山叠。学道修真莫着邪，休言龙虎，罢讲龟蛇。莫寻婴姹。收拾起四象三车。刀圭铅汞，水火黄芽并白雪。百般呼吸，神和气化弄舌。性中母令一物添，心上常教万缘绝。孤然独显沉沉月。放灵明晃朗，无障无遮。

鸣鹤余音卷一

○满庭芳

落魄闲人，逍遥懒汉，逢人不语西东。腾腾兀兀，来往似尘中。乞化前街后巷，安居住、古庙闲宫。傍人问，这般懒汉，却是甚家风。诸公。休分辩，三清上圣，锺吕为宗。拜丘刘谭马，斡运神功。得处玄玄妙用，清虚志、款款朦胧。真空就，长生话，三教习习通。

鸣鹤余音卷三

○无愁可解

古往今来，多忧少喜，淳化太平难值。幸逢圣贤出世。布道德、谈罗天地。上界真人权下世。御万国、不劳神器。中外偃武修文，敬贤尚德，致清平瑞。何以上答天恩，佳时念、因循等闲虚费。要先崇俭约，务饱暖、不贪名利。向玄门求奥秘。戒嗜慾、保安和气。更心上物物，头放下，乃得免人间累。

鸣鹤余音卷五

○绣停针

道难说。要□悟般般，尽皆明彻。剔透玲珑，回光返照，不在拈花摘叶。动生差别。休举念、强生枝节。本来模样，清清净净，有何言说。须凭志猛烈。仗慧剑落处，斩钉截铁。击碎恩山，跳出爱海，打破虚空休歇。气神欢悦。运九阳、炼成红雪。彩霞影里，捧出一轮皓月。

鸣鹤余音卷六

【山主：词作24首】

○临江仙

独坐岩前寻思虑，如来妙法难量。慈悲苦海作舟航。缘人有分，难苦免灾殃。得指华严真法界，明明处处无方。禅河皎皎曜神光。曹溪门下，新到旧家乡。

○临江仙

实际本来无一事，虚生遍计情荒。红炉火内降严霜。翳除花谢，一念契真常。迷者争知生死路，驱驱日夜忙忙。道人不是好宫商。为嗟浮世，闻者好消详。

○临江仙

闲向北邙山下过，侵天桧柏寒松。愁云惨淡罩群峰。昭阳冈上，坟冢列千层。也有周秦并汉魏，齐梁晋宋唐宗。哀声歌举送英雄。古来多少，尽葬北邙中。

○临江仙

日暮残霞哀雾起，溪边阵阵悲风。限临选甚父娘兄。青松梢下，一例掩无穷。荆棘三皇坟上长，垂杨露滴花丛。折碑墓塌水流冲。一场潇洒，何日返龙宫。

○临江仙

三月禁烟寒节到，坟前宝马车乘。香花酒饭祭先灵。朝阳林畔，切切痛哀声。白骨纵横荆棘下，银钱斜弄风轻。骷髅仰面望群星。离乡魂魄，何日到宫庭。

○临江仙

悄悄郊园荒野静，唯闻狐叫鸱鸣。群花影内柳藏莺。山鸡山鹧，鸾舞见人惊。古代王侯并将相，空留碑铭标名。石羊斜望草青青。往来观看，无不痛伤情。

以上六首邙山偈

○临江仙

南洋海岛观音住，清凉迥出尘寰。迢迢幽邈隔关山。潺潺急溜，无路见慈颜。月照漫漫生瑞彩，风吹浩浩波旋。洪流千里远人间。浪漂云际，凡庶到应难。

○临江仙

波冲落迦山际浩，嵯峨嫩草绵绵。名花妖艳满长川。莺啼猿噪，翠岭吐祥烟。紫雾朦胧遮媚景，红花淡锁岩前。琼楼钟撞命群贤。香云影里，尽日讲金言。

○临江仙

菩萨端严身相好，朱颜粉腻容仪。冠侵霄汉玉毫飞。花鬘影里，端坐证无为。阵阵香风胜瑞彩，身披素帔天衣。鸟盘云鬓月初眉。圆光项上，照耀紫光辉。

○临江仙

四愿弘深垂教纲，心怀喜舍慈悲。爱河苦海度群迷。水离生灭，彼岸证菩提。值难逢应称圣号，他心慧眼痴知。焚香礼念降灵威。神通如电，顷刻免灾危。

○临江仙

五色云开观三界，众生个个痴狂。争名夺利色财荒。烟花丛里，游戏恋红妆。百载浮生如一梦，强贪谩使身忙。飞蛾绕焰鹿奔场。情牵慾慈，谁解有灾殃。

○临江仙

欢笑尽来成愁虑，青春去后颜苍。柳芽云鬓变银霜。限临头上，犹自不思量。菩萨大悲传妙诀，三乘五教圆彰。冥冥长夜放慈光。缘人启目，东土变西方。

以上六首观音偈

○临江仙

因向山前坟畔过，途荒荆棘仍沟。闲花野草遣人愁。恨烟林下，悄悄见骷髅。难辨僧俗贫与富，未知何代王侯。口中钱被牧童掫。英雄那畔，仰面懒抬头。

○临江仙

不向人前夸媚态，四肢零落难收。风吹雨洒任春秋。昔年欢乐，今日变成忧。冷淡郊园萧洒处，獾狐来往频游。潺潺耳畔水东流。千谋百计，到此一场休。

○临江仙

见了教人情惨切，回头别觅真修。逢师悲愿话根由。远离苦海，亲得涅盘舟。跳出火宅三界外，四衢露地白牛。随身不在外边求。无牵无缆，步步达清幽。

○临江仙

幻化有人权积聚，缘生性本元无。飘飘身似画檐蛛。悬丝一命，万巧到头虚。妄执情云迷觉路，兴衰往复还殊。风灯石火电光舒。谩劳狂计，三界受区区。

○临江仙

汉魏周秦文武辈，惺惺使尽机谋。限临都送北邙居。绿杨草下，不记挂金鱼。回首释迦离宝位，明明识破荣枯。仲春八月帝升踰。雪山南面，独坐证真如。

○临江仙

得暇闲窗寻思虑，古今多少兴衰。闲萦都写色并财。寰中几个，识破早归来。好向白云溪畔坐，逍遥坦荡眉开。清风阵阵排尘埃。怀中古镜，寂照现灵台。

○临江仙

万象分明时景现，寒光不用磨揩。大千沙界尽融该。清虚虽昧，一气贯三才。高下岳渎平等相，毛鳞大小同阶。凡心元是对贤胎。菩提烦恼，无始未曾乖。

○临江仙

始向初更才未睡，金天节屈清凉。星明霄汉乍分光。清风连夜，阵阵透幽窗。月下焚香频启告，炉烟直到穹苍。十方贤圣降真祥。愿垂慈惠，同去礼当阳。

○临江仙

冷淡更阑交二鼓，蛩吟声乱忙忙。纷纷黄叶落阶场。万林失色，雨露变银霜。追念前秦并汉魏，英雄文武金璋。限临谁问将臣强。喉中气断，都送鬼村乡。

○临江仙

鼓打三更情悄悄，寂寥庭院凄凄。银灯风过灭残辉。当空雁叫，切切向南飞。弄了浮生悔恨，如来曾运深悲。漫漫险浪法船回。当初无分，今日怨他谁。

○临江仙

天色四更星斗转，疏帘渐透轻寒。秋深溪净水潺潺。潇潇残月，隐隐下西山。每念群生沈苦海，寰中谁乐清闲。乘舟洪浪下钓竿。缘人有分，下钓出波澜。

○临江仙

鸡叫五更天欲晓，金镜震地声幽。祥烟轻韵罩清楼。盈空瑞气，风静碧云收。因识夜明如意宝，人人个个圆周。区区休要外边求。回光返照，一念万缘休。

以上十二首菩提偈

【善住：词作13首】

○临江仙

春暮

燕子穿帘深院静，画阑飞絮蒙蒙。砌苔柔绿衬残红。问春何处，移在柳阴中。老至十分诗思减，膝间闲理丝桐。曲终声尽意无穷。杜鹃开了，余恨寄南风。

○浣溪沙

初夏

草满天涯春已归。绿槐阴里燕交飞。一池寒水照蔷薇。枕上北风吹夜雨，灯前西院打窗扉。晓来人尽说添衣。

○浣溪沙

夏日

帘卷薰风夏日长。幽庭脉脉橘花香。闲看稚子引鸳鸯。四月雨凉思御夹，三吴麦秀欲移秧。不知身在水云乡。

○卜算子

夜月照西风，露冷梧桐落。扬子江头朔雁飞，黄葛终难着。促织吊青灯，远梦惊初觉。拟抚窗前绿绮琴，寂寞无弦索。

○朝中措

虎邱怀古

芳塘水满绿杨风。台殿隐朦胧。几度春来幽径，马蹄踏碎残红。寂寥广坐，尘埃漠漠，客散堂空。讲石雨苔侵遍，九原谁起生公。

○菩萨蛮

灯夕次韵

当年老子逢佳节。万户华灯连皓月。和气满江城。喧喧队子行。掩关聊共坐。静对沉香火。一笑尽君欢。闲心无两般。

○朝中措

桃源图

桃源传自武陵翁。遥隔白云中。漫说人间无路，岂知一棹能通。红英夹岸，霞蒸远近，烂漫东风。将谓神仙别境，鸡鸣犬呔还同。

○忆王孙

渔者

悠悠世事几时休。身后身前岂足忧。天地都来一钓舟。下中流。卧看青天飞白鸥。

○忆王孙

山居

半生长是白云间。猿鸟渔樵共往还。倚个乔松看远山。少机关。世上何人似我闲。

○忆王孙

有怀

天涯芳草碧萋萋。何事王孙去不归。城郭虽是人民非。信音稀。几度无言对落晖。

○忆王孙

咏柳

一株闲伴霜陵桥。斜倚东风学舞腰。游子寻春骏马骄。欲魂销。和雨和烟折柳条。

○少年游

次韵

顶中玄发已成丝。回首不如归。浪宕人间，蹉跎岁月，清梦绕西池。百年光景无多日，七十古来稀。物外闲身，眼前尘事，休把误心期。

○谒金门

赠雕銮匠

天赋巧。刻出都非草草。浪迹江湖今欲老。尽传生活好。万物无非我造。异质殊形皆妙。游刃不因心眼到。一时能事了。

以上十三首八千卷楼藏钞本谷响集卷下

【邵亨贞：词作143首】

○河传

乐府十拟，弁阳老人为古人所未为。素庵先生复尽弁阳所未尽，可谓一出新意矣。暇日先生以词稿寄示，且徵予作，既又获见擕李诸俊秀所拟，益切奇出，阅诵累日无厌。因悟古人作长短句，若慢则音节气概，人各不类，往往自民一家。至于令则律调步武句语，若无大相远者，间有奇语，不过命以新意，亦未见其各成一家也。所以令之拟为尤难，强欲逼真，不无蹈袭，稍涉己见，辄复违背。由是未易苟措，兹重以先生之请，思索且得十解，未知其实能似古人与否，惟先生有以教焉。至正二年二月甲子序。弁阳周草窗号，素庵钱子云号。拟花间春日宫词

春殿。帘卷。郁金香远。午漏沉沉柳阴。楼前怨红何处寻。沉吟。玉沟流水深。睡起长门催侍宴。情正倦。强把镜奁展。露柔荑。添黛眉。步移。君王犹讶迟。

○蝶恋花

拟雪堂夜宿西掖

莲烛烟销深院里。玉宇璚楼，夜色明如洗。月到紫薇花树底。阑干露重无人倚。金钥无声门不启。华发萧萧，尚拥青绫被。听尽楼头更漏水。一声唱晓鸡人起。

○凤来朝

拟清真汴堤送别

驻马隋堤路。怨凌波、背人唤渡。正琵琶拨到伤情处。又底事、便轻去。日照啼红无数。酒杯乾、再三细语。转首又天涯暮。怎约得、画桡住。

○临江仙

拟无住水槛过雨

一滴天瓢＊溽暑，夕阳微漏残红。竹兰乘兴倚薰风。笑惊双白鸟，飞过藕花丛。羽扇纶巾闲到我，百年世事匆匆。若耶溪上旧相逢。晚来回首处，山色有无中。

○卖花声

拟顺庵早朝应制

烟树重重，春在景阳宫殿。翠□深、笼寒尚浅。千官过处，有黄鹂百啭。五云中、渐移龙扇。钧天九秦，迆逦霞觞催献。笑声喧、霓裳舞遍。香烟满袖，更宫花迎面。喜新来、太平重见。

○杏花天

拟白石垂虹夜泊

月明消却娃宫酒。听吹笛、清寒满褏。向时双浆载离愁、去后。几春风、待问柳。谩回首。三江渡口。念西子、如今在否。上方钟动客船开、别久。寄新诗、兴未有。

○小重山

拟梅溪尊前赠妓

绿鬓低低压翠钿。双眉弯似月，斗婵娟。夜凉和褏拂冰弦。娇无奈，何况酒尊前。歌罢意悠然。一声新雁过，暗愁牵。明朝江上水连天。凌波步，万一故人怜。

○鹊桥仙

拟稼轩中原怀古

残阳陇树，寒烟塞草。戏马台前秋老。黄河日日水东流，断送却、英雄多少。西秦笳鼓，东山寄傲。万事付之一笑。闲来系马读残碑，又目断、江南飞鸟。

○浪淘沙

拟遗山浙江秋兴

红叶满青山。掩映溪湾。柴门鸡犬白云间。江上草堂尘不到，老子心闲。霜后橘兰斑。篱菊香残。夕阳回首一冯阑。世事悠悠吾老矣，且放杯乾。

○唐多令

拟龙洲钱塘晓渡

晨色动征衣。疏钟隔翠微。小蓬莱、烟树高低。潮去潮来吴越恨，江上月，故依依。人老昔游非。愁多春梦稀。旧相思、重见无期。苏小门前杨柳树，应折断、最高枝。

○浪淘沙

钱南金疾作代简问讯

秋意满平芜。梦绕莼鲈。一江烟水雁来初。昨夜西风吹杜若，渺渺愁予。人隔楚天隅。相望踌蹰。想应多病故人疏。门巷凄凉谁买赋，瘦也相如。

○浪淘沙

晚窗过雨

杨柳弄黄昏。不掩重门。长条尽是旧愁痕。独自倚帘看晚色，无限消魂。风雨小溪浑。春过三分。明朝莺燕又纷纷。唯有天涯芳草怨，依旧王孙。

○浪淘沙

感旧

江外雨初收。江水悠悠。旧时桃叶去难留。几度春风杨柳暗，不系离舟。别久减风流。梦断西楼。年年二月蹋青游。不是沙边无杜若，懒寄闲愁。

○虞美人

泖滨泛荷

南风十里平湖外。夜舞凌波队。米家书画满船头。更着小怜歌舞障清愁。乌纱不共人间暑。别有谈玄麈。近来懒作断肠声。只怕花能解语又多情。

○虞美人

谢张芳远惠杏花

闭门日日听风雨。不道春如许。老来犹自爱看花。及至看花双眼被愁遮。杏花不改胭脂面。愁里惊相见。花枝犹可慰愁人。只是鬅鬙短鬓不禁春。

○虞美人

水仙

几年不见凌波步。只道乘风去。山空岁晚碧云寒。惊见飘萧翠褏倚琅玕。玉盘承露金杯劝。几度和香咽。冰霜如许自精神。知是仙姿不污世间尘。

○虞美人

壬子岁元夕，与邾仲义同客横泖，义约予偕作词，纪节序。予应之曰，古人有观灯之乐，故形之咏歌，今何所见而为之乎。义曰，姑写即景可也。夜枕不寐，遂成韵语。时予有子夏之戚，每无欢声，诘朝相见，而义词竟不成云。

客窗深闭逢三五。不恨无歌舞。天时人事总凄然。只有隔窗明月似当年。老夫分外情怀恶。无意寻行乐。眼前触景是愁端。留得岁寒生计在蒲团。

○虞美人

无情世事催人老。不觉风光好。江南无处不萧条。何处笙歌灯火作元宵。承平父老头颅改。就里襟怀在。相逢不忍更论心。只向路旁握手共沉吟。

○河传

戏效花间体

庭院。春浅。重门深掩。寂寞东风。睡浓。起来绣窗花影重。娇慵。宿妆凝澹红。待把眉山临镜画。还又罢。却放翠帘下。画楼间。楼外山。倚阑。只愁相见难。

○河传

春昼。倦绣。轻揎罗褏。背倚秋千。杜鹃。年年恼人三月天。锦笺。空将心事传。小玉偷移筝上雁。弦索断。惊起睡鸳散。粉墙西。杨柳堤。马嘶。谁家游子归。

○河传

戊戌岁暮，吴中客楼夜思

楼迥。人静。雨摇灯影。梦绕天涯。路赊。水边小梅开几花。人家。酒旗何处斜。客路冰霜惊岁晚。情绪懒。长是念疏散。小溪滨。犹有春。故人。几时相见频。

○浣溪沙

早春

残雪楼台试晚晴。锁香帘幕酿微酲。浅寒灯市有人行。别院金刀裁白苎，谁家银烛度瑶筝。早春天气已关情。

○浣溪沙

金碧围屏小博山。锦笼鹦鹉旧雕阑。黄金杨柳弄轻寒。翠帐半垂鸳结带，朱门双掩兽连环。东风犹锁黛眉弯。

○浣溪沙

暮春集兴

竹槛云窗古画图。烟堤花隖小蓬壶。昼长人静鸟相呼。玄璧光浮铜雀研，紫绵香冷博山炉。半欹高枕当人扶。

○浣溪沙

雨过池塘绿水生。竹阴深处小桥横。鱼吹翠浪柳花行。独倚曲阑魂欲断，沉思倾国句难成。匆匆春晚更伤情。

○浣溪沙

春感

西子湖头三月天。半篙新涨柳如烟。十年不上断桥船。百媚燕姬红锦瑟，五花宛马紫丝鞭。年年春色暗相牵。

○浣溪沙

丁酉早春试笔，柬钱南金

乱后无诗做好春。春光却又恼诗人。溪头举目暗伤神。杨柳官桥人迹绝，杏花歌馆烧痕新。相期何处避兵尘。

○浣溪沙

折花士女图

折得幽花见似人。沉吟无语不胜春。采香径里袜生尘。浓绿正迷湘北渚，輭红不入宋东邻。一春幽恨几回新。

○一落索

新柳

陌上东风初转。暗黄犹浅。金鞭拂雪记章台，是几度、朱门掩。千缕柔丝迎面。吹笙人远。妆楼妒冷绣帘垂，恐误了、双双燕。

○一落索

缕缕鹅黄拂晓。弄烟轻袅。宜春花外万丝金，记朝罢、莺啼早。学舞楚腰犹小。不禁寒悄。近来张绪减风流，又恐被、蛾眉恼。

○南柯子

次韵卫立礼春街蹋月

门掩黄昏后，风销绛蜡时。行春小队夜参差。一曲仙音，飞上广寒枝。不访金钗客，空歌白苎衣。画桥梅影散玻璃。月底婆娑，带得暗香归。

○减字木兰花

秋思

锦屏香断。谁在朱楼吹玉管。唤起凄凄。不似河桥听得时。云阶月地。长忆青灯啼络纬。秋满闲门。断送潘郎瘦几分。

○减字木兰花

崔女郎像

红妆倾国。人在蒲东谁画得。玉骨成尘。往事流传恐未真。月明窗户。犹似隔墙花动处。夜冷西厢。一度魂归一断肠。

○减字木兰花

吴江夜泊

江头日暮。客子移舟迷去路。望断天涯。灯火深村卖酒家。铜駞巷陌。荒草寒鸦烟树隔。往事无情。旧梦依然到五陵。

○清平乐

碧桃

瑶笙吹罢。月满仙台下。歌扇半欹羞淡冶。一点芳尘不惹。临溪更洗残妆。低回玉洞春光。换却当时脂脸，从教恼杀刘郎。

○清平乐

梨花

绿房深窈。疏雨黄昏悄。门掩东风春又老。琪树生香缥缈。一枝晴雪初乾。几回惆怅东阑。料得和云入梦，翠衾夜夜生寒。

○恋绣衾

初夏

柳花零乱愁满天。又江城、唬老杜鹃。小庭院、雨初过，棹歌声、惊起画眠。微风摇荡湘帘影，浪花斜、轻袅篆烟。问白苎、栽成未，翦金刀、犹忆去年。

○恋绣衾

辛丑元日

门前爆竹儿女喧。野人家、时序尚然。尽说道、春来好，老来人、长怕换年。东风到底无崖岸，也殷勤、相过小园。第一是、朱颜改，纵花开、羞插鬓边。

○恋绣衾

曹幼文以庚午岁，太初老禅、洎云西居竹二翁，灯夕所赋旧稿见示，求予追和。屈指三十余年，三老仙去久矣，今昔之感，不能己于言也。时至正辛丑上元日。

重逢元夜心暗惊。忆当年、诸老放晴。对芳景、张灯火，画堂深、箫鼓到明。乌衣巷口东风在，甚而今、春草乱生。试点检、繁华梦，有梅花、曾见太平。

案此下原有后庭花二首，以其为曲调删去。以上四印斋本蚁术词选卷之一三十九首

○点绛唇

追和赵文敏公旧作十首客有持文敏公手书所作小词一卷见示者，且求作长短句题于后。公以承平王孙而婴世变，离黍之悲，有不能忘情者，故深得骚人意度。予生十有四年而公毙，每见先辈谈公典型问学，如天上人，未尝不神驰梦想。昔东坡先生自谓不识范文正公为平生遗恨，其意盖可想见。此卷辞翰，不忝古人，蔼然贞元朝士。大意以谓拟古之作，魏晋以下，由来久矣，僭以己意，追次元韵，其于先哲风流文采，或可备高唐想像之万一云

扰扰行藏，百年世事悲歌里。欢娱有几。不倦青鞋敝。昨夜东风，暖透鸳鸯被。春归未。故园山水。青眼何曾昧。

○点绛唇

着色苔梅

萼绿仙人，孤山雪后相逢处。旧时村路。璨璨琅玕树。玉出蓝田，不受纤尘污。长怀古。罗浮风度。梦逐幺禽去。

○感皇恩

忆梅

客里访南枝，几番愁恼。石径苍苔倩谁埽。江畔人家，篱外一枝开早。雪中回首处，春犹好。如此清香，寒蜂应饱。醉帽斜簪任欹倒。而今相见，那似向时怀抱。旧游长入梦，孤山道。

○江城子

水仙

凌风翠褏兴飘然。步跹跹。憺忘言。净洗明妆，不与世争妍。玉质金相清韵绝，端可拟，月中仙。天寒日暮水云边。忍相捐。意难传。回首珠宫，贝阙不胜寒。环佩珊珊香冉冉，谁敢与，斗婵娟。

○蝶恋花

燕子楼边春意早。楼上红妆，何似当时好。一自画眉人去了。梦魂暗逐天涯草。蹋蹋马蹄江路杳。数尽归期，屈指东风老。惆怅一春欢事少。几回月落纱窗晓。

○蝶恋花

湖上双双新燕子。飞过垂杨，认得朱门里。回首向时歌舞地。几番惆怅寻邻里。触景愁多心似醉。倚遍阑干，目断春山翠。忽见呢喃华屋底。等闲牵动离人泪。

○虞美人

天台洞口桃开了。无柰刘郎老。多情何苦叹途穷，人与花枝，都在暗尘中。个人那日犹痴小。帘底秋波渺。别来几度见春风。应是门前，花落水流东。

○虞美人

天涯绿遍王孙草。魂梦长飞绕。长安无复丽人行。只有青山，依旧向人明。平泉金谷俱陈迹。古路荒苔碧。金鞍去去不思归。不道绿窗深处故人非。

○浪淘沙

佳丽古神州。画出营邱。龙飞凤舞小瀛洲。一自水流东去后，多少离愁。湖上泛龙舟。歌吹悠悠。翠华黄屋旧曾游。王气消沉遗恨在，烟水空流。

○太常引

蓬壶阆苑景飘萧。青玉案、紫鸾箫。五彩凤皇毛。记曾览、彤廷秦韶。夕阳回首，汉家陵阙，霜露满岧嶤。说着旧游遨。便想起、风流二乔。

○风入松

南金寓桥李，予客海隅，寄此以叙间阔

十年心事暗相牵。收拾此灯前。向来行乐匆匆过，到如今、想像依然。蹋月几番邻巷，看花长共吟船。故人一别阻斜川。曾记远游篇。新来我亦长为客，把故园、分咐寒烟。纵使此回相见，好怀不似当年。

○风入松

与李仲舆叙旧

小溪溪上十年游。酌酒对花讴。竹西歌吹曾同赏，到如今、梦里杨州。绿发潘朗老大，近来懒说风流。故人握手话绸缪。重问旧盟鸥。五陵风度犹无恙，算闲身、底事沉浮。莫说乌衣巷口，夕阳都是新愁。

○风入松

白仁甫集中木兰花慢结句云，二十四桥明月，玉人何处吹箫，一峰黄先生每叹赏之。一日作清平乐，赠一道人，末云，未试囊中餐玉，明朝且入蓝田，自以为得意，时举以似人。仍索予试作一解，时陆彦文夏士贤诸子，正有出郭行春之约，乃缀此复命，且订其盟，先生对客，击节不已

当年曾过宋东邻。汗漫蹋芳尘。如今记得欢游处，画桥横、绿水粼粼。借问酒家何处，牧童遥指花村。近来乐事底因循。春又过三分。百年能几开怀抱，绕天涯、芳草销魂。但愿有钱留客，也胜骑马入门。

○江月晃重山

中秋客窗

碧树天香带露，朱楼翠袖欹寒。夜深人醉碧阑干。玲珑影，长是隔帘看。又见庭前素魄，何堪镜里朱颜。十年一梦此身闲。西窗悄、诗兴颇相关。

○江月晃重山

辛丑上元前一夕，积雪试晴，顿有春意，小溪之上，有张灯于琳馆者，慨然感兴，以此写之

梅萼香融霁雪，檐牙暖溜悬冰。出林幽鸟动春声。元宵近，愁里梦还惊。村巷依然素月，寒窗只是青灯。难寻遗老问承平。南朝事，千古独伤情。

案此下原有凭阑人，以其为曲调删去

○古调笑令

暮春

双燕。双燕。飞过柳梢不见。旧时王谢堂前。回首斜阳暮烟。烟暮烟暮。芳草落花满路。

○古调笑令

春水。春水。薄暮曲阑更倚。夕阳江上青山。山外行人未还。还未还未。千里相思不寄。

○古调笑令

官渡。官渡。犹记画桡去路。小怜歌扇谁寻。岁岁东风恨深。深恨深恨。风外落红几阵。

○昭君怨

拟古

江外谁家双浆。激破浪花微响。金翠小鸳鸯。对悠扬。望断涔阳极浦。不是凌波归处。行过画桥阴。又沉吟。

○阮郎归

次韵南金早秋夜思

暮云隔树起秋阴。晚来凉渐深。清商瑟瑟和微吟。虚堂风露侵。邻烛澹，寺钟沉。青绫怀旧衾。故家风度杳难寻。与谁论素心。

○阮郎归

茂陵多病不胜秋。多情还倚楼。隔江何处泊离舟。有人歌远游。清兴在，此生浮。老来长是愁。西风吹梦白萍洲。旧鸥今在不。

○西江月

东城夜思

古屋深灯弄影，严城怨角催更。掩门欹枕柰微酲。巷陌鸟声初静。客里依然好景，年来底事无情。嫩寒已透读书屏。旧恨不堪提省。

○西江月

赋陶九成瓮牖朝光书室

土室融融曙色，山窗晏晏春眠。东风和气满壶天。依约镜奁初展。晴散茅檐云彩，暖浮纸帐香烟。一枝花影弄婵娟。染就素罗团扇。

○西江月

酒阑，与南金徜徉村巷，各信意小述

故旧今成二老，欢游长记当时。山中吟屐梦中诗。多少晋人风致。但得诸郎俊拔，不嫌我辈衰迟。残年饱饭话心期。如此差强人意。

○诉衷情

夜思

满城钟鼓夜初寒。人静掩重关。惊乌飞绕庭树，月已上阑干。微有兴，澹无欢。小盘桓。良宵如许，香冷金猊，梦绕青鸾。

○太常引

次韵黄伯阳寒夜

玉梅花底旧青灯。照我鬓星星。寒透远山屏。无梦到、春垆酒瓶。江空岁晏，路迷人远，消得几沉凝。一夜玉壶冰。又恼得、文园病成。

○太常引

次韵伯阳雪中

销金帐底烛花偏。低唱拥婵娟。遥夜酒杯传。几沉醉、琼林洞天。梅花如旧，竹窗犹在，留得煮茶烟。独欠钓鱼船。待归问、羊裘故川。

○菩萨蛮

新秋夜凉浴罢露坐

清江倒浸云峰巧。采菱渡口轻舟小。水面晚风香。蒹葭摇嫩凉。潇湘人渐老。玉佩惊秋早。鸥鸟惯忘机。背人何处飞。

○菩萨蛮

金风簌簌敲梧井。画屏耿耿摇灯影。屋角日华明。树头乌鹊惊。年光流水去。青镜催迟暮。便欲泛仙槎。迢迢河汉赊。

○菩萨蛮

苏小小像

钱唐回首春狼藉。湖山依旧横金碧。何处是儿家。粉墙杨柳斜。佳期难暗卜。檀板传心曲。随意带宜男。就中应未堪。

○谒金门

秋望

秋雨里。目断一溪烟水。隐隐人家疏树底。渡头灯火起。风弄远汀蒲苇。香冷虚堂窗几。陡觉夜凉侵翠被。好怀今有几。

○谒金门

山隐隐。天际暮云收尽。萍末秋生风渐紧。楚江千万顷。江上美人无信。换却潘郎双鬓。几夜相思天远近。雁来犹未准。

○点绛唇

暮登新安镇城楼

莫倚高楼，太湖西畔青山近。雁边云暝。目力随天尽。落日平芜，点点余烽烬。西风紧。乱沙成阵。故恼双蓬鬓。

○点绛唇

荒草寒烟，几年不到新安路。旧时行处。流水迷官渡。万里风埃，掇送流年度。伤迟暮。东驰西骛。俯仰成今古。

○点绛唇

秋夜横泖旅窗听雨，有怀故园

两鬓秋风，掩关坐听黄昏雨。灯前自语。世乱甘清苦。蔓草愁烟，荒却东陵圃。归期阻。荆榛满路。投老知何处。

○点绛唇

高照庵先生，宋朝遗老也，尝有长短句云，梦绕荆溪，蟹肥村瓮满。每诵之，自可想见村落秋深景物。近见吴野舟诵，而涵泳不已，有当予心，故述即景，且期后约。

极目平芜，渚寒烟暝秋波远。凫鷁散乱。黯黯天涯晚。蟹壮莼香，村瓮家家满。频相见。幽怀共展。翦烛巴山馆。

○江城子

癸丑岁季夏下浣，信步至渔溪潘氏庄，暑雨初霁，夕照穿林，与吴野舟坐绿树间。适行囊中有松雪翁所书江城子，逸态飞越，不忍释手，因依调口占，以寄清兴。古人云，人生百年间，大要行乐耳，卒章以此意为消忧之勉云

疏云过雨漏斜阳。树阴凉。晚风香。野老柴门，深隐水云乡。林下草堂尘不到，亲枕簟，懒衣裳。故人重见几星霜。鬓苍苍。视茫茫。把酒歔欷，唯有叹兴亡。须信百年俱是梦，天地阔，且徜徉。

○花间诉衷情

拟古

江路。风雨。春又去。掩重门。楼上暮山翠，锁愁痕。烟草弄黄昏。王孙。好怀谁与论。暗消魂。

○花间诉衷情

昼永。人静。花弄影。小红妆。斜倚画阑畔，看鸳鸯。风暖思悠扬。横塘。桃花流水香。盼刘郎。

○花间诉衷情

追配曹居竹翁旧作

深院。人倦。春去远。绿阴寒。宿酒睡初醒，凭阑干。梅子翠团团。小鬟。试攀荐雕盘。爱微酸。

○隔溪梅令

和南金鸳湖舟中韵

几年不到画桥西。路依稀。回首淡烟残柳，昔游非。笛声何处悲。故人不见梦魂迷。草萋萋。几度倚阑，欲寄旧相思。相思无尽期。

○玲珑四犯

秋感

秋晚登临，渐古驿丹枫，初试霜信。暝宿河桥，长记画桡乘兴。清夜载酒呼灯，向水面琵琶曾听。想那时席上歌舞，多少旧家风韵。茂陵投老惟多病。好情怀、怎堪提省。西风又动江湖梦，欢事今谁领。重见纵有后期，怕吟袖、弓腰难认。最恼人，沙上孤雁，落寒成阵。

○暗香

吴中顾氏旧时月色亭，陆壶天倡始用白石先生元韵以咏。黄一峰持卷索赋

水边寒色。又怎禁傍晚，一声长笛。废苑日斜，玉蕊疏疏未忺摘。回首江南旧梦，何处觅、黄昏诗笔。纵近日、雪满西泠，谁解为移席。萧瑟。更幽寂。记驻马断桥，顿觉愁积。倚风暗泣。离黍残碑尚追忆。绝艳无人管领，潮自落、吴山横碧。便想像、风景好，可能再得。

○埽花游

春晚次南金韵

柳花巷陌，悄不见铜駞，采香芳侣。尽楼在否。几东风怨笛，凭阑日暮。一片闲情，尚绕斜阳锦树。黯无语。记花外马嘶，曾送人去。风景长暗度。柰好梦微茫，艳怀清苦。后期已误。翦烛花，未卜故人来处。水驿相逢，待说当年恨赋。寄愁与。凤城东、旧时行旅。

○氏州第一

丙申初冬次钱素庵韵

江国初寒，云外雁过，怀人烟浪千顷。短策行吟，荒台延伫，斜日依然照影。鸥鸟桥边，几负了、扁舟清兴。旧约蹉跎，新诗冷落，怎堪提省。故里年来欢事迥。算何似、向时风景。倚马朱扉，调筝翠袖，一向新盟冷。但沉思、游宴处，红楼外、柳条相映。不见君来，待重寻、山阴夜艇。

○木兰花慢

苏昌龄过曹云翁贞溪故居，赋词致慕藺之感。幼文来致其意，求次韵入卷

访溪翁隐处，浑不减、辋川西。指花下吟窗，松间画壁，名笔交题。经行向来坊陌，蔼茂林、修竹与云齐。丹灶遗基仿佛，墨池流水凄迷。青藜。乘兴蹋春泥。仙路入桃蹊。叹前辈风流，故家文物，往梦难提。那能九原重起，向三生石上纵挥犀。回首不胜魂断，夕阳芳草萋萋。

○长亭怨慢

杨花

正愁怕、曲江云尽。转首隋堤，尚留芳景。客路相逢，满身香影动离恨。绿窗深窈，浑不寄、天涯信。暗忆那回时，向马足车轮，长是随趁。问春心何在，一点沾泥无准。潘郎怕老，又禁得、雪添双鬓。怅日暮、静掩长门，且频嘱、东风休紧。谩犹记章台，帘卷日长人困。

○渡江云

庚戌腊月九日，与邾仲羲同往江阴。是夕泊舟无锡之高桥，乱后荒寒，茅苇弥望，朔吹乍静，山气乍昏复明，起与仲羲登桥纵目，霜月遍野，情怀恍然，口占纪行，求仲羲印可

朔风吹破帽，江空岁晚，客路正冰霜。暮鸦归未了，指点旗亭，弭棹宿河梁。荒烟乱草，试小立、目送斜阳。寻旧游、恍然如梦，展转意难忘。堪伤。山阳夜笛，水面琵琶，记当年曾赏。嗟老来、风埃憔悴，身世微茫。今宵到此知何处，对冷月、清兴犹狂。愁未了，一声渔笛沧浪。

○八声甘州

次钱思复怀钱唐旧游韵

叹前朝、胜地正离离，荒草不胜春。纵湖山尚好，泉乾虎迹，井閟龙鳞。多少王侯第宅，游赏太平身。车马经行处，锦绣纷纷。梦里曲江宫殿，自长安日远，深锁愁云。念墙头杨柳，憔悴向谁颦。又东风、鸟啼花落，黯黄昏、胡骑满城尘。当时事、不堪回首，重问陈人。

○法曲献仙音

寄寿云西老人，时吴兴张石隐、武林谢长源、会稽胡伯大、海隅王子章、皆留老人宾馆，三月二十八日也

谷雨晞晴，柳风吹暖，春在绿阴深处。青鸟传书，羽仙清道，天香暗满窗户。准拟问长生路。桃花几千树。黯凝伫。看斑衣、近来得意，云路迥，千里易成阔步。铜狄尽摩挲，任高堂、暮景容与。见说西园，有佳宾、酾酒同赋。恨牡丹花下，此际不陪尊俎。

○满江红

丙午重阳前二日雨霁，泗泾倚阑望九山

云锁吴山，重阳近、满城风雨。层楼外、摩挲病眼，尚堪延伫。采菊有谁忘世虑，催租底事妨诗句。纵鸟巾、潦倒不禁秋，犹能赋。村隐隐，牛羊路。烟冉冉，蒹葭渡。是几番兴废，几番今古。世乱可堪逢节序，身闲犹有余风度。且凭高、呼酒发狂歌，愁何处。

○满江红

己酉九日，雨中家居，忆夏士安、颐贞蒙亨叔侄，唐元望、元泰、元弘昆季六人，皆常年同萸菊者，一载之间，俱罹患难，各天一方，信笔纪怀，有不胜情者矣

风雨重阳，凭谁问、故人消息。记当日、承平节序，佩环宾席。处处相逢开口笑，年年不负登山屐。是几番、扶醉插黄花，乌巾侧。诗酒会，成陈迹。山水趣，今谁识。柰无情世故，转头今昔。冰雪关河劳梦寐，芝阑玉树＊荆棘。对西风、愁杀白头人，长相忆。

○洞仙歌

赋明叔水光山色舟

红尘海里，好风光谁有。输与沧浪钓竿手。信翩然、一苇目断空蒙，烟草外、历历楚云湘岫。谩随春浪去，路人桃源，肯为繁华暂回首。岁晚若归来，纵鸥鹭忘机，莫系缆、汉南杨柳。好乘兴、凌风访蓬莱，为说与麻姑，海桑依旧。

○江城梅花引

己卯除夕

灯前儿女小团圝。岁将阑。夜将残。一度逢春，一度减朱颜。明日东风三十二，又添得，二毛侵，鬓底斑。世间世间行路难。身世闲。天地宽。往事往事恨未了，长恨儒冠。爆竹声中，春又到柴关。一任黄尘门外扰，且留取，旧梅花，独自看。

○江城梅花引

陆壶天、钱索庵二老相会，皆有感怀承平故家之作，索予次韵，而不及当道作者，盖俯念草木之味也

五陵春色旧曾游。翠娥讴。锦缠头。花落花开，不信有并州。浅碧障泥红叱拨，柳桥外，满东风，无点愁。近来近来双鬓秋。心渐收。情尚留。底事底事递如许，身世沉浮。何况年华，长向镜中羞。才见那时帘外月，便想起，醉吹箫，罨昼楼。

○祝英台近

和云西老人秋怀韵

暮天云，深夜雨。幽兴到何许。风拍疏帘，灯影逗窗户。自从暝宿河桥，露听江笛，久不记、旧游湘楚。正无绪。可柰满目清商，萧萧五陵树。斜掩屏山，肠断庾郎赋。几回思绕苹花，梦寻兰棹，怕惊起、故溪鸥鹭。

○红林檎近

水村冬景，次钱素庵韵

云树风初劲，雾窗晴尚悭。雁落野塘暝，鹤鸣水村寒。重来寻梅径里，渐喜嫩萼堪看。向日院宇荒闲。香冷旧铜盘。几格横素帙，屏壁澹烟峦。弓腰吟袖，多情惟忆前欢。但温存羔酒，留连兽炭，暮江欲雪年又残。

○红林檎近

冬雨晚晴，次谢士英韵

山晚牛羊下，野荒凫雁肥。雨脚度江远，日光映林微。泥深何堪纵步，倚杖漫立苔矶。望极浦口云归。寒气透征衣。断冰随浪楫，斜竹偃风扉。江空岁暮，村深人迹还稀。待霜桥梅破，茅堂酒暖，放船速客延□晖。

○春草碧

次韵素庵遣怀

更筹图子宣和谱。流落到如今，空怀古。江南荒草寒烟，前代风流共谁语。犹有赋。骚人迷湘浦。乌衣巷口，斜阳愔愔院宇。玉树后庭花，谁能举。五陵残梦依稀，回首天涯叹行旅。马上杜鹃啼，愁如雨。

○隔浦莲

水槛晚晴

冰纨光映素手。竹簟醒残酒，满院梅风起，疏云薄、斜阳漏。兰棹归去后，诗人瘦。梦绕潇湘柳。屡回首。开帘傍晚，烟中微见青岫。沧浪远兴，为问白鸥知否。十里平湖纵望久。凉透。江莲香度疏牖。

以上四印斋本蚁术词选卷之二六十首，删去其中凭阑人曲调一首

○兰陵王

春日寄钱塘诸友

旧时月。曾照河桥夜别。秋千下、花露染衣，倚马相看动愁绝。登临黯望彻。思落吴山万叠。江村路，春水乍生，南浦迢迢恨难越。匆匆换时节。怪驿未缄鳞，□□□□。平湖入梦情犹切。嗟乐事长在，壮游都误，酣歌迷舞兴未歇。耿前恨休说。凄咽。乱愁结。记诗满花笺，歌唤桃叶。琵琶水面今谁拨。但碧槛长倚，楚蓠空撷。相思难寄，待更把，断柳折。

○兰陵王

王彦强以暮春有怀吴中故居之作见示，此公蜀故家，因以蜀语次韵答之

锦江绿。长想秦城在目。瞿塘上、春水檥船，十二遥峰翠如簇。羁怀未易触。斜日平原散牧。潘郎爱，年少宦游，遮莫吴霜鬓边扑。名家旧韦曲。记雨卧丛花，春覆慈竹。东来重问乌衣屋。愁濯锦人远，翦镫窗静，归心遍是梦里速。更题柱曾□。凄独。带移束。正驿路骝嘶，烟浦帆宿。遨头风度犹能续。尽客馆歌舞，故人醽醁。薛涛笺上，写恨处，字可掬。

○兰陵王

岁晚忆王彦强而作

暮天碧。长是登临望极。松江上、云冷雁稀，立尽斜阳耿相忆。凭阑起叹息。人隔吴王故国。年华晚，烟水正深，难折梅花寄寒驿。东风旧游历。记草暗书帘，苔满吟屐。无情征旆催离席。嗟月堕寒影，夜移清漏，依稀曾向梦里识。恍疑见颜色。空惜。鬓毛白。恨莫趁金鞍，犹误尘迹。何时弭棹苏台侧。共漉酒纱帽，放歌瑶瑟。春来双燕，定到否，旧巷陌。








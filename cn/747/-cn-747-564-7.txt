○四门博士周况妻韩氏墓志铭

四门博士周况妻韩氏，讳好，尚书礼部郎中讳云卿之孙，开封尉讳俞之女。开封娶赵氏，生二女三男。开封卓越豪纵，不治资业，喜酒色狗马。赵氏卒十一年，而开封亦卒。开封从父弟愈，于时为博士，乞分教东都生，以收其孥于开封界中教畜之，而归其长女于周氏况。况，进士，家世儒者。曾祖讳延，潭州长沙令。祖讳晦，常州参军。父讳良甫，左骁卫兵曹参军。况立名行，人士誉之。韩氏嫁九年，生一男一女，年二十七，以疾卒。葬长安城南凤栖原。其从父愈，于时为中书舍人，为铭曰：

夫失少妇，子失壮母。归咎无处。


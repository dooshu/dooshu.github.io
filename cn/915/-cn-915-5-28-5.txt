◇又奏

今汉氏之命已四至，而陛下前后固辞。臣等伏以为上帝之临圣德，期运之隆大魏，斯岂数载？《传》称「周之有天下，非甲子之朝；殷之去帝位，非牧野之日也。」故诗序商汤，追本玄王之至；述姬周，上录后稷之生。是以受命既固，厥德不回。汉氏衰废，行次已绝，三辰垂其徵，史官著其验；耆老记先古之占，百姓协歌谣之声。陛下应天受禅，当速即坛场，柴燎上帝，诚不宜久停神器，拒亿兆之愿。臣辄下太史，令择元辰。今月二十九日，可登坛受命。请诏王公群卿，具条礼仪别奏。（《魏志》注同上）


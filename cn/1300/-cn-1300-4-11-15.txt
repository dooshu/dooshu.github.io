张鷟讥武后滥官

武后革命，滥授人官，故张鷟为谚以讥之曰：“补阙连车载，拾遗平斗量，杷推侍御史，碗脱校书郎。”唐《新、旧史》亦载其语，但泛言之。案天授二年二月，以十道使所举人石艾县令王山辉等六十一人，并授拾遗、补阙；怀州录事参军霍献可等二十四人，并授侍御史；并州录事参军徐昕等二十四人，授著作郎；内黄县尉崔宣道等二十二人，授卫佐校书。凡百三十二人，同日而命，试官自此始也。其滥如此！《刘子玄传》：“武后诏九品以上陈得失，子玄言：‘君不虚授，臣不虚受。今群臣无功，遭遇辄迁，至都下有车载、斗量、杷推、碗脱之谚。’”正为此设，然只是自外官便除此四职，非所谓辄迁，子玄之言失之矣。


◇荐和虑则笺（和模字虑则）

璩闻唐尧因群士以兴治，齐桓假众能以定业，是故八元进则太平之化成，六贤用则九合之功立。切见同郡和模，字虑则，质性纯粹，体度贞正，履仁蹈义，动循轨礼。方今海内企踵，欣慕捉发之德；山林投褐，思望旌弓之招，实英奇叙用之时，贡达进致之良秋也。令夜光之璧，显价于和氏之肆；，千里之足，定功于伯乐之庭，庶有以宣明大道，光益时化。（《艺文类聚》五十三）


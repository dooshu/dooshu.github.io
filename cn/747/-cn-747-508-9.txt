○祭户部员外叔父文

维建中四年岁次癸亥月朔日，从侄某，谨以清酌庶羞之奠，敬祭於故户部员外郎十四叔之灵。

福善降祥，是为教源。至於性命，古人罕言。气交薄，作为天昏。惨阏时和，殄瘁仁贤。不极修途，不登大年。命屈其志，古今共然。追惟叔父，显显令德。统九流於灵府，贯百行於精识。昔在巾褐，即为闻人。冰玉之姿，颖然不群。禅惠通性，文章发身。清谈一室，车骑如云。辟书交至，使者结轨。讥孟晋以近名，隘并介之不起。从容翔集，尽於知已。故显昧之间，皆酌中合礼。江南拥旄，主东诸侯。参佐之选，时称先俦。婉婉良画，心和智周。始於一言，惠泽旁流。再历郎署，三参宪府。十年之间，赤绂在股。畅恬淡之元姿，期青冥於步武。厚夜何言？夷途遂阻。忆昨拜手，犹承晤语。旬朔之间，奄成终古。涂刍既列，哀挽既发。族子之念偏深，林下之叹永绝。胡为造物，胡为夭阏？悠悠九原，拜奠酸咽。尚飨！


骊山


骊山绝望幸，花萼罢登临〔一〕。地下无朝烛〔二〕，人间有赐金〔三〕。鼎湖龙去远，银海雁飞深〔四〕。万岁蓬莱日，长悬旧羽林〔五〕。

〔一〕花萼：郑綮《传信记》：上于东都起五王宅，于上都置花萼楼，盖与诸王为会集宴乐之地。上与诸王靡日不会聚。杜云“花萼罢登临”，盖是时明皇已厌世矣。

〔二〕朝烛：《水经注》：始皇冢以人鱼膏为灯烛，度其不灭者久之。

〔三〕赐金：《北史》：隋献皇后山陵后，帝赐杨素金钵一，实以金；银钵一，实以珠。

〔四〕银海：《刘向传》：秦始皇葬于骊山之阿，下锢三泉，上崇山坟，石椁为游馆，人膏为灯烛，水银为江海，黄金为凫雁。《国志》曰：始皇陵有银蚕金雁，以多奇物，故俗云秦皇地市。《吴越春秋》：阖庐葬于虎丘，倾水银为池，黄金珠玉为凫雁。何逊《经孙氏陵》诗：银海终无浪，金凫会不飞。

〔五〕羽林：玄宗用万骑军平韦庶人之难，以登大位。万骑本隶左右羽林，后改为龙武军，与左右羽林为北四门军。






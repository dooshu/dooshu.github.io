◇上言御边长计

请募诸州镇有武健者三万人，复其徭赋，厚加赈恤，分为三部。二镇之间筑城，城置万人，给强弩十二床，武卫三百乘。弩一床，给牛六头；武卫一乘，给牛二头。多造马枪及诸器械，使武略大将二人以镇抚之。冬则讲武，春则种殖，并戍并耕，则兵未劳而有盈蓄矣。又于白道南三处立仓，运近州镇租粟以充之，足食足兵，以备不虞，于宜为便。不可岁常举众，运动京师，令朝廷恒有北顾之忧也。（《魏书·源贺传》。献文时，每岁秋冬，遣军三道并出，以备北寇，至春中乃班师。贺以劳役京师，又非御边长计，乃上言，事寝不报。）


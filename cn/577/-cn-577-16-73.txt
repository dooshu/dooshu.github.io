白小


白小群分命，天然二寸鱼。细微沾水族，风俗当园蔬〔一〕。入肆银花乱，倾箱雪片虚。生成犹拾一作舍卵〔二〕，尽取义何如。

〔一〕园蔬：《宾退录》：《靖州图经》载其俗，居丧，不食酒肉盐酪，而以鱼为蔬。今湖北多然，谓之鱼菜。老杜尝往来荆楚，而夔亦与湖北为邻。“风俗当园蔬”，正指此也。

〔二〕拾卵：《西京赋》：擭胎拾卵，蚳蝝尽取。






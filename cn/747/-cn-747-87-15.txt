○讨杨师立诏

朕以眇身，恭临大宝，唯思克相上帝，宠绥四方，而况於垣翰之中，臣僚之内，岂不能掩其瑕衅，而欲肆之法纲乎。其包藏祸心，违拒君命，罪恶已彰，其悖乱诛锄，难逭於彝章，迫於群情，盖非获已。光禄大夫检校司空兼尚书右仆射上柱国中山县开国公食邑二千户杨师立，本实庸材，曾无远虑，幸因薄伎，久列禁军。遂委节旄，盖循事例，必谓保其富贵，励乃忠贞。况自朕出狩巴庸，频加渥泽，进水土之剧任，兼辅相之殊荣，不能上报国恩，而乃敢亏臣节。昨因制置防遏，不肯发兵，遂有替移，寻升端揆，罔思宠待，辄瓷凶谋。鼓潼水之惊波，作左绵之袄气，不遵诏命，偷固戎藩，动众兴师，欲收其郡邑，重门守险，显绝於朝廷。据绵州奏闻，杨师立已於涪城顿兵下寨，又差都将郝蠲等占夺绵州，带甲数千，去州十里。赖有奉国兵士，御敌杀戮，大挫锋铓，城池方遂保全，士庶免罹涂炭。续据剑州申报，杨师立与刺史姚卓文欲领兵士直赴西川，兼署姚卓文充指挥应使，仍与镇县书板，反状具明。况闻广集庸丁，教习武艺，税外恣行掊敛，支郡无处完全。别制亲军，用为心膂，及令捍寇，莫整鼓旗。大校阻谋，延颈被戮，而又致害监库，家累骨肉。洎於判官元从，无不罹殃，又杀送官告内使，更无噍类，深用惊叹，此固天地之所不容，人神之所共弃。其杨师立在身官爵，及先父所赠官兼母所封邑号等并削夺。

西川节度使太尉兼中书令陈敬瑄，以义事君，拥锐敏之师徒，擅训齐之政令，必能剿除逆竖，镇定蜀川。已兼诸州都指挥等使，宜令差兵攻讨处分。应杨师立叛官及将校官吏等，如或不同谋议，及衣冠僧道百姓等临事胁从者，宜名审详情状，切务安存，无令误有杀伤，致其冤滥。其将校等，如有枭擒杨师立归顺者，朝廷别议奖酬。其立功将校等，委敬瑄等第闻奏，亟行赏典。

呜呼！作孽者诚自投於法网矣，亦由吾理化之道，未信於人焉。负扆凝思，良深自咎，布告天下，咸使闻知。


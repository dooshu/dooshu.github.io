○命鱼朝恩判国子监事敕

古者设官分土，所以崇德报功。总内署之纲，事密於清禁；宏上庠之教，德润於鸿业。赋开千乘，礼序九宾，必资兼济之能，用协至公之选。开府仪同三司兼右监门卫大将军仍知观军容宣慰处置使知内侍省事内飞龙闲厩使内弓箭库使知神策军兵与使上柱国冯翊郡开国公鱼朝恩，温良恭俭，宽柔简廉，长才博达，敏识高妙。学究儒元之秘，谋穷遁甲之精，百行资身，一心奉上。自王室多故，云雷经始：五原之北，宏先启行；三河之表，爰整其旅。成师必胜，每合於韬钤，料敌无遗，可徵於蓍蔡。关洛既定，幽燕复开，海外有截，厥功惟茂。历事三圣，始终竭力。顷东都扈跸，释位勤王，时当缀旒，节见披棘。下江助我，甲令先书，社稷之卫，邦家是赖。及边陲罢警，戎务解严，方奖励於《易象》，才兼文武，所谓勋贤，亦既任能，斯焉命赏，宜膺朝典，式副公议。可行内侍监判国子监事充鸿胪礼宾等使，封郑国公，食邑三千户。


○增定祀典诏

皇王之典，聿循於百代，郊祭之义，允属於三灵。圣人既因时以制宜，王者亦缘情以革礼。朕丕承宝运，肃遵明禋，曷尝不克己斋心？虔恭夙夜，犹虑旧章或阙，诚敬未孚，有一於此，良深祗畏。且尊莫大於天地，祭莫大於祖宗，严配昭升，岂宜异数。今蒸尝之献，既著於常式，南北之郊，未展於时享。粢盛且略，对越何申？自今已后，每载四时孟月，先择吉日祭上帝，其以皇地祗合祭。以次日祭九宫坛，皆令宰臣行礼奠祭。务从蠲洁，称朕意焉。祭神如在，传诸古训，以多为贵，著自礼经。膟膋之仪，盖昔贤之尚质，甘旨之品，亦孝子之尽诚。既切因心，方资变礼，其已后享太庙，宜料外每室加常食一牙盘，仍令所司，务尽丰洁。发生振蛰，雷为其始，画卦陈象，威物效灵，气实本於阴阳，功乃施於动植。今雨师风伯，久列常祠，唯此震雷，未登群望，已后每祀雨师，宜以雷神同祭。朕承宗庙之福，为人神之主，事有未畅，义在得中，庶寅畏之诚，上达於郊庙，祈禳之典，载收於阙遗。凡在有司，各扬所职，倍宜恭肃，以叶灵心。


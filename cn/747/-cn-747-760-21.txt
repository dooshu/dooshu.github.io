○月明星稀赋（以“大明流光，群曜自戢”为韵）

伊圆光之未呈，观列象之繁星。忽升轮以委照，齐掩缛而韬精。天宇无云，意娥之可睹；金波出海，觉婺女之迷明。尔其兔影高辉，榆光潜霭。冲融者寥落或存，隐映者苍茫自昧。仰著明而下分融朗，惊有烂而全迷光大。美矣夫星沈四裔，月丽中央。以合璧之华彩，埽连珠之众光。有北微分於辰极，维南屡失於昊苍。奕奕三台，既惭容於出没；荧荧五纬，亦具体而微茫。时则俯烛地隅，斜临海峤。写碧落以增丽，拂金风而引耀。使占蜀国，当暧昧而何知；贤聚颍川，岂低昂而自照。的的悠悠，蟾孤桂秋。离离兮弄影如晦，皎皎兮澄明不流。万家盈手之时，望女牛而才见；千里同心之际，美乌鹊而追游。且乐彼无私，失乎躔次。煌河鼓，幂历天驷。初ㄔ胧出地，似怀德以增辉；忽灿烂经天，知畏威而有自。既而夜久凝澈，时无埃氛。银华炫晃以将落，珠彩萧疏而掩群。且共叹於阴灵，因悲鹊化；如欲观其分野，岂辨天文。俨若宾，稀然且集。知至明之难竞，故不耀而相袭。则水朝宗未足以为喻，火就燥孰云其可及。吐皓魄以流空，掩繁光而载戢。


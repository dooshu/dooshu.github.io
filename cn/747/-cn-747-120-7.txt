○幸澶魏御札

朕自副推崇，敢忘寅畏？及物必加於恩信，任人无闲於亲疏，期区宇之大同。俾蒸黎之小泰。洎朕始临梁苑，毕会藩侯，盖当再造之期，用普维新之命，莫不骏奔入觐，率俾争先，旌旄之寄咸迁，带砺之盟益固。魏博杜重威负衅虽重，在朕含垢亦深，尽舍前非，只期後效。是以授之真秩，换彼名藩，而祸胎已成，妖氛复作，北勾贼虏，南拒朝章，若不加诛，何以为法？黩我天宪，劳我兵威。今则大进梯冲，克收壁垒。重念一夫作孽，百姓何辜？虽已推祝网之仁，尚宜轸纳隍之虑。必恐孤城既拔，众怒犹深，傥惊飚更迅於雷霆，即烈焰宁分於玉石？朕所以轸伤在念，想虑尤深，将亲劳於六师，宜再询於顺动。岂辞栉沐？须议省巡，取今月二十九日车驾起离阙下，暂幸澶魏已来。凡百士庶，宜体朕意。


○李宗河可渭南令李可京兆府户曹制

敕：李宗河等：夫纲一提则群自举，源一澄则众流清，故朝廷命官师，选寮属，亦得其人矣。按内史公绰奏，宗河学古修己，练达道理，乃乞为甸县令；励节徇公，通详典故，乞为天府掾。况渭南封圻之守邑，户曹府籍之要司，位虽未高，职亦不细，宜乎以三语自试，以一同自效，无俾尔长贻失举之责焉。可依前件。


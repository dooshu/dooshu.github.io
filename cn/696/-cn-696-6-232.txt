送杨伯祥还豫章


阊门雪花飞十日，津头树折江波立。
美人扁舟玉袖寒，饮我百杯壮颜色。
自言清时方罢官，西去翻然拂钓竿。
香炉春阴松桧薄，浔阳月黑蛟龙蟠。
雷雨冥冥来窈窕，蕙绸罗带山之端。
忆昔胡儿满畿甸，燕山吹沙暗河县。
君也发愤上封事，夜半宣呼紫宸殿。
匹马自逐渔阳儿，晨驰赵壁如飞电。
邯郸城南昼草檄，滹沱河旁夜传箭。
王师二月尽驱胡，三十六军随羽扇。
吁嗟我谋适不用，坐使胡兵穿塞便。
男儿不愿生封侯，但愿当世无百忧。
眼中不见谗谄士，杖藜饱饭何所求。
西望空濛数千里，北流浩浩章江水。
君归读书云壑里，托迹何须混鹿豕。
逃名未免公辅望，端居尚负苍生耻。
异日徵书下傅岩，应有三篇献天子。





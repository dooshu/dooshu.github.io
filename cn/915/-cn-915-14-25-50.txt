◇皇太子太学讲碑

我大陈之御天下也，若水涣其长澜，瑶星踵其永历。重华诞宥，兴于大鹿之野。敬仲继业，盛矣鸣凤之占。兼以鸿才海富，逸思泉泻含毫落纸，动八阕之歌谣。只句片言，谐五声之节奏。云飞风起，追压汉帝之辞；高观华池，远跨魏皇之什。爰复建藏书之册，开献书之路。帷帐丛残，冢壁遗逸，紫台秘典，绿帙奇文，羽陵蠹迹，嵩山落简，外史所掌，广内所司，靡不饰以铅椠，雕以缃素。此文教之修也。（《艺文类聚》五十五，《初学记》二十一。）


史记集解卷十四

宋　裴骃　撰

史记十四

十二诸侯年表第二

太史公读春秋厯谱谍至周厉王未尝不废书而叹也曰呜呼师摰见之矣【郑曰师摰太师之名周道衰微郑衞之音作正乐废而失节鲁太师摰识关雎之声首理其乱也】纣为象箸而箕子唏周道缺诗人本之袵席闗雎作仁义陵迟鹿鸣刺焉及至厉王以恶闻其过公卿惧诛而祸作厉王遂奔于彘乱自京师始而共和行政焉是后或力政彊乗弱兴师不请天子然挟王室之义以讨伐为防盟主政由五伯诸侯恣行淫侈不轨贼臣簒子滋起矣齐晋秦楚其在成周微甚封或百里或五十里晋阻三河齐负东海楚介江淮秦因雍州之固四国迭兴更为伯主文武所裦大封皆威而服焉是以孔子明王道于七十余君莫能用故西观周室论史记旧闻兴于鲁而次春秋上记隠下至哀之获麟约其辞文去其烦重以制义法王道备人事浃七十子之徒口受其指为有所刺讥襃讳挹损之文辞不可以书见也鲁君子左丘明惧弟子人人异端各安其意失其真故因孔子史记具论其语成左氏春秋铎椒为楚威王傅为王不能尽观春秋采取成败卒四十章为铎氏微赵孝成王时其相虞卿上采春秋下观近势亦着八篇为虞氏春秋吕不韦者秦庄襄王相亦上观尚古删拾春秋集六国时事以为八览六论十二纪为吕氏春秋及如荀卿孟子公孙固韩非之徒各往往捃摭春秋之文以著书不可胜纪汉相张苍厯谱五徳上大夫董仲舒推春秋义颇着文焉太史公曰儒者断其义驰説者骋其辞不务综其终始厯人取其年月数家隆于神运【徐广曰一作通也】谱谍独记世諡其辞畧欲一观诸要难于是谱十二诸侯自共和讫孔子表见春秋国语学者所讥盛衰大指着于篇为成学治古文者【徐广曰一云治国闻者也】要删焉








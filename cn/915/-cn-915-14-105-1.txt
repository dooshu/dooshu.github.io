◇送舍利沂州善应寺感应表

臣闻敬天育物，则乾象著其能；顺地养民，则坤元表其德。是以陶唐砥躬勿懈，休气呈祥。夏后水土成功，玄圭告锡，方知天时人事，影响若神。伏惟陛下秉图揖让，受命君临，区宇无尘，声教尽一，含弘光大，慈愍无边。天佛垂鉴，降兹荣福。塔基六处，并得异沙。炫耀相晖，俱同金宝。牛为礼拜，太古未经。云腾五色，于今方见。又感蛇形杂采，盘旋塔基。鹤扬玄素，徘徊空际。虽轩皇景瑞，空传旧章；汉帝庆徵，徒书简册。自非德降三宝，道冠百王，岂能感斯美庆，致招灵异？（《法苑珠林》三十三，《续高僧传》十二法彦）


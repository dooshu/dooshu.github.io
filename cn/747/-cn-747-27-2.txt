○命宰臣省察囚徒诏

惟刑恤哉，古之道也。朕抚临四海，茂育兆人，思致淳风，登之寿域。期画冠而不犯，故开罗而在宥。念兹下愚，自抵常法。时属盛夏，天其养生。在物最灵，惟人为贵。朕处台榭，犹有郁蒸之毒，彼居囹圄，能无憯怛之忧。故令宰臣，备加案察，省览所奏，用悯於怀。爰矜可恕之罪，必务惟轻之义，将布宽惠，俾从原减。应合书罪者，宜递降一等论。


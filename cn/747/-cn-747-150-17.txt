○定宗庙议

臣闻揖让受终之后，革命创制之君，莫不崇亲亲之义，笃尊尊之道，虔奉祖宗，爰致郊庙。自义乖阙里，学灭秦庭，儒雅既丧，经籍堙殄。两汉纂修绝业，魏晋敦尚斯文，而宗庙制度，典章散逸，习所传而竞偏说，是所见而起异端。自昔迄兹，多历年代，语其大略，两家而已。祖郑元者则陈四庙之制，述王肃者则引七庙之文。贵贱混而莫辩，是非纷而不定。陛下至德自然，孝思罔极，孺慕逾匹夫之志，制作穷圣人之道，诚宜定一代之宏规，为万世之彝典。臣等奉述睿旨，讨论往载，纪七庙者实多，称四庙者盖寡。校其得失，昭然可见。《春秋梁传》及《礼记·王制·祭法·礼器》孔子家语，并云天子七庙，诸侯五庙，大夫三庙，士二庙。《尚书·咸有一德》曰：“七世之庙，可以观德。”至於孙卿孔安国刘歆班彪父子孔昆虞喜干宝之徒，或学推硕儒，或才称博物，商较古今，咸以为然。故其文曰：“天子三昭三穆，与太祖之庙而七。”是以晋宋齐梁，皆依斯义，立亲庙六，岂非有国之茂典，不刊之休烈乎？若使违群经之正说，从累代之疑议，背子雍之笃论，遵康成之旧学，则天子之礼，下Τ於人臣，诸侯之制，上僭於王者，非所谓尊卑有序，名位不同者焉。况复礼由人情，非自天堕。大孝莫重於尊亲，厚本莫先於严配。数尽四庙，非贵多之道，祀建七世，得加隆之心。是知德厚者流光，乃经世之高义；德薄者流卑，实不易之令范。臣等参议，请依晋宋旧典，立亲庙五，其祖宗之典，不在此数。庶承天之道，兴於治定之辰，尊祖之义，成於孝治之日。谨议。


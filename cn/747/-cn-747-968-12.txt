○请准崔龟从立私庙奏（大中五年四月太常礼院）

据中书侍郎兼吏部尚书平章事崔龟从奏，臣官准式合立私庙。伏准会昌五年二月一日敕旨：“百官并不得京城内置庙。如欲於京城内置庙者，但准古礼於所居处置，即不失敬亲之礼者。”伏以武宗时缘南郊行事，见天门街左右诸坊有人家私庙，遂令禁断。但本不欲令御路左右有庙宇，许令私第内置。则近北诸坊，渐逼宫阙，十年之内，悉是人家私庙。今若人家居第广宽，或邻里可兼并者，必便置庙，以展孝思。或居处褊狭，邻近无可开广者，便是终身废庙享之荣。公私情礼，皆极不便。国朝二百馀年，在私家侧近者，不过三数家。今古殊礼，颇为亵黩。其馀悉在近南远坊，通行已久。今若缘南路不欲令置私庙，却令居处建立庙宇，即须种植松柏及白杨树。近北诸坊，窃恐非便。

以臣愚见天门街左右诸坊，不许置庙。其馀围外远坊，本是隙地，并旧是废庙者，许令建立。则天门街侧近，毁无私庙，近北诸坊，又免百官占地立庙。并官至三品，尽得升祖祢，无乖礼经。中外官寮已至三品者，皆望有此厘革。伏请下太常礼院，重定立庙制度及去处，庶得祀礼可遵，行事无乖。当奉今月一日敕：“宜依所奏，下太常礼院，详审制度，分析奏闻。”

伏以事亡如存，典礼修重，今百官悉在京师，若不许於京内置庙，则尝之礼，难复躬亲；孝思之心，或乖荐奠。若悉令於居处置庙，又缘近北诸坊，便於朝谒。百官第宅，布列坊中。其间杂以居民栋宇，悉皆连接。令广开则邻无隙地，废庙貌则礼阙敬亲。若依令会昌五年敕文，尽勒於所居置庙，兼恐十数年间，私庙渐逼於宫墙，齐民必欲於吞并。臣具详本末，冀便公私。今请夹天门街左右诸坊，不得立私庙。其馀围外远坊，任取旧庙及择空闲地建立庙宇。应立庙之初，先取礼司详定，兼请准《开元礼》。二品以上祠四庙，三品祠三庙，三品以上不须爵者，四庙外有始封祖，通祠五庙。三品以上不得过九架并厦两头。其三室庙制合造五间，其中三间隔为三室，两头各厦一间虚之，前後亦虚之。每室中西壁三分之一，近南去地四尺，开一坎室，以石为之，可容两神主。庙垣合开南门东门，并有门屋。馀并准《开元礼》及《曲台礼》为定制。其享献之礼，除依古礼用少牢特牲馈食外，有设时新及今时熟馔者并听。仍请永为定式。


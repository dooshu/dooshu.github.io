○谢赐游曲江宴表

臣邕等言：臣闻昔时人君之德也，大抚万国，必亲诸侯，是以通下情，序宾礼。伏惟陛下因遇上已，收接下臣，顺发生之时，宏在镐之宴。仙厨和鼎，浃洽於广筵；舜瑟歌风，均调於曲水。士女车骑，充溢山川，林薄光华，纟丽连城阙。臣等抚躬何幸？报德无阶，空惭尸素之名，岂适轮辕之用？不任载荷跃之至，谨诣朝堂奉表以闻。


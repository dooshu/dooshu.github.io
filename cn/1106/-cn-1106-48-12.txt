○祭柳侯文

（许尹）

惟先生德厚而位不称，仁深而年不长。敛此大惠，施于一方。终焉庙食，如古桐乡。（前汉循吏朱邑病且死，属其子曰：“我故桐乡吏，其民爱我，必葬桐乡。”桐乡民立祠祀祭，至今不绝。）虽去此几于千祀，而至今犹有耿光。尹以不才，嗣守封疆。顾取法于何有，赖先生之循良。莅事之始，奠酒一觞。神兮归来，鉴兹不忘。


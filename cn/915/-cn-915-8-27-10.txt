◇画汉武北伐图上疏（《艺文类聚》题作「答敕撰汉武北伐图赋启」。）

臣闻情忄畜自中，事符则感，象构於始，机动斯彰。庄敬之道可宗，会揖让其弥肃，勇烈之士足贵，应鼙铎以增思。肇植生民，厥详既缅，降及兴运，维道有征，莫不有所因循而升皇业者也。若夫膏腴既称，太乙知五方之富，皮币已列，帝刘测四海之尊。异封禅之文，则升中之典攸鬯，叹舆地之图，乃席卷之庸是立。

伏惟陛下穷神尽圣，总极居中，偶化两仪，均明二耀，拯玄纲於颓绝，反至道於浇淳，可谓区寓仪刑，齐民先觉者也。臣亦遭逢，生此嘉运，凿饮耕食，自幸唐年。而识用昏霾，经术疏浅，将迈且轴，岂蕨与薇。皇鉴烛幽，天高听下，赏片言之或善，矜一物之失时，湔拂尘蒙，沾饰光价，拔足草庐，厕身朝序，复得拜贺岁时，瞻望日月，於臣心愿，曾已毕矣。但千祀一逢，休明难再，思策讼驽，乐陈涓盖。窃习战阵攻守之术，农桑牧艺之书，申、商、韩、墨之权，伊、周、孔、孟之道。常愿待诏朱阙，俯对青蒲，请闲宴之私，谈当世之务。位贱人微，徒深倾款。

方今九服清怡，三灵和晏，木有附枝，轮无异辙，东）献舞，南辫传歌，羌、逾山，秦、屠越海，舌象玩委体之勤，译厌瞻巡之数，固将开桂林於凤山，创金城於西守。而蠢尔獯狄，敢雠大邦，假息关河，窃命函谷，沦故京之爽垲，变旧邑而荒凉，息反坫之儒衣，久伊川之被发。北地残氓，东都遗老，莫不茹泣吞悲，倾耳戴目，翘心仁政，延首王风。若试驰咫尺之书，具甄戎旅之卒，徇其堕城，纳其降虏，可弗劳弦镞，无待干戈。真皇王之兵，征而不战者也。臣乞以执殳先迈，式道中原，澄瀚渚（《艺文类聚》作「海」。）之恒流，扫狼山之积雾，系单于之颈，屈左贤之膝，习呼韩之旧仪，拜銮舆之巡幸。然後天移云动，勒（《艺文类聚》作「升」。）封岱宗，咸五登三，追踪七十，百神肃警，万国具僚，会弁星离，玉帛云聚，集三烛於兰席，聆万岁之祯声，岂不盛哉！岂不韪哉！

昔桓公志在伐莒，郭牙审其幽趣，魏后心存去汉，德祖究其深言。臣愚昧，忖诚不足以知微，然伏揆圣心，规模弘远，既图载其事，必克就其功。臣不胜欢喜。（《南齐书·王融传》。永明末，世祖欲北伐，使毛惠秀画《汉武北伐图》，使融掌其事。融好功名，因此上疏。《艺文类聚》五十九。）


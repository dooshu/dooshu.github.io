○薊州鎮

薊州一邊、世廟以前薊鎮少患自此以後虜乃歲入為重鎮矣拱衛　京師、密邇　陵寢、比之他邊尤重、三屯營居中為本邊重鎮東至山海關三百五十里。西至黃花鎮四百五十里我　太祖高皇帝駈逐胡元。乃即古會州地。設太寧都司營屯等衛。外山連絡。與遼東宣府。東西並列為外邊。　命魏國公徐達于內。西自古北口東至山海關。增修關隘一道為內邊、神謀遠矣、永樂初因兀良哈三衛部落內附、乃徙大寧都司于保定。置營屯等衛于順天、以大寧全地與之、今止守內邊、邊人謂外邊山勢連亘千里。山外撤江環繞。誠自然之險也。北虜不敢內侵三衛者以此。今棄此而守內邊。失地險

薊州保障

薊州邊夷

薊州經略

△薊州保障

一東至山海關、西至黃花鎮、為關寨者二百一十二、為營堡者四十四、為衛二十二、為守禦所三、設分守參將五、于燕河營太平寨馬蘭谷密雲縣黃花鎮、以管攝營堡、謂之關設。守備都指揮五、于山海永平遵化薊州山河以管攝衛所、謂之營設。總兵官一員于三屯營、以總鎮焉、關設于外。所以防守。營立于外。所以應援。本相須也。後關獨當要害。營但肆為觀望。嘉靖十八年、巡撫都御史戴金題後、該本部復仍如舊制、更相防守、

△薊州邊夷

朵顏三衛、在外邊之內、內邊之外、兀兀良哈之地、即古會州也、東西千里、南北倍之、洪武二十二年、元裔東夷遼王會寧王朵顏元帥府元帥、各差人來　朝、永樂　詔以其地置泰寧朵顏福餘三衛、每衛建都督二、朵顏衛左都督花當、今襲者革蘭台、右都督朵兒、于今襲者拾林勃羅、泰寧都督二、今止一人、曰把班、福寧都督二、今無、止都指揮一曰打都、二衛惟朵顏日眾。朵顏惟花當日眾。把班打都拾林孛羅皆為彼制馭。今考革蘭台子孫為都指揮二、曰脫力、曰哈哈赤、為正千戶者曰革孛來、曰幹惟、曰把兒都、曰伯革、為舍人者曰打哈等最多、每歲朝　貢二次、共六百人、惟幹兒古道兒撤只兒他魯渾脫桶阿土魯罕脫桶阿克庫把禿剌大同脫脫罕等諸夷、俱在墻子嶺古北口白馬關以西、至黃花鎮境外住牧、專肆搶掠、自不朝　貢。邊人謂革蘭台把班革孛來打哈脫可諸酋狡譎。而打哈之子倘孛來尤猛悍。同類畏之生齒日繁。衣食不給、乍臣乍叛。為我邊患。恐與北虜連合。勢難阻禦。防守之計。不可一日不講也。

△薊州經略

一自來論薊州邊者。皆謂外邊山河並險。內邊城堡疏夷。外邊直而近。內邊曲而遠。從　國初長久之計。惟在駈三衛復舊制以守外邊。若事勢難為。仍守內邊。必從邊人長計、據險要、修墻堡、增墩軍、益邊粮、以嚴防守、其庶幾矣

一內邊東自龍井關起。西至黑谷關止。邊城磬折。計六百里。夷地一區可田千頃。乃至腹裏。外有橫山一帶。止百五十里。相連高峙。窺見內地虛寔。弘治間、張都御史差指揮薛亮帶夜不收出邊將外橫山踏勘圖本甚詳、若從其計。修築外口橫山一帶。不惟我據其險。有地可耕。且以守六百里之人堡移之守百五十里豈不省且便哉。又據致仕參將周楫、稟議橫山一帶、舊為我軍架砲之所。山外撤江經流。真自然之險。

一內邊山雖斷續。險處亦多。但山外扳緣易上山空水道處所。每年雖修壘二次。皆碎石乾砌。遇水則衝。虜過即平。其何以守。近年都御史戴金、出邊巡視、欲將山外可扳緣之處塹崖削壁。山頂以內。嚴令禁長林木岑鬱。仍燒磚補砌山口水道使連亘如城。險不可踰。亦如陜西各邊之制。更添墩堡以備防守、此亦至計、

一查東邊墩軍、每堡多者不過數十人、少者僅得二三人、軍士單弱、莫此為甚、欲撥補加增、查得各衛官軍、除通涿武清等衛、額有京班差操、其餘衛分、各巳選補邊堡、在衛守門者多係老幼、摻守止存餘丁、所留正軍。不過局匠數人而已。况宣大各邊。住墩官軍之粮。倍于在衛。惟此邊墩軍之粮。與守衛者無異。安土者人情之常。既無鼓舞之例。誰肯弃父母妻子而樂為守邊哉。

一足邊粮、弘治間、坐派本處邊倉支放。官軍甚便。今各倉廢壞。俱赴薊州密雲昌平等處支粮。或一二百里。或三四百里。守候往返。動經數日。每遇支粮。寨堡一空。偶有邊警、其何以禦、况薊州倉、每歲所入、僅足終歲之用、而密雲昌平二倉、尤為空乏、各軍有至三四月不得支粮者、至于官俸、百戶上半年、每月止折銀四錢二分、下半年每月止折銀三錢二分、逓加至指揮使、官軍俸粮既經折其貧薄乃如此上半年每月一兩三錢一分、下半年每月八錢八分、按月支給、猶為不足、必待半年之後、加利揭借、所得幾何、欲其不削軍士、固守邊圉、何可得哉、

一永樂置立三衛、令其每年朝　貢二次、每次每衛各百人、往來互市、永為藩蘺、遼東宣府、自此隔絕、聲勢援絕矣、正統以前、夷心畏服、地方寧謐、但令都指揮或都督于喜峯口密雲等處鎮守騐放、別無多官、後土木之變、頗聞三衛為也先鄉導、乃命都御史周來學經略之、此時因而添設太監參將等官、而夷情亦變詐不同、然尚未敢顯言為寇也、弘治中、守臣楊友張瓊因燒荒掩殺無辜。邊釁遂起。正德以來、部落既蕃、朵顏獨盛、陽順陰逆、累肆侵噬、花當則脇求添貢、把兒孫深入虜掠、動稱結親迤北、恐嚇邊方、參將陳乾魏祥、俱以重兵前後陷沒、他可知矣、故三衛夷情、難與往日例論、禍机所伏、不待智者而知、黃花鎮擁護陵寢、京師後門、令兵都逃亡、止餘二百、河間等衛之戌、空名無寔、單弱極矣、議者謂更當增戌、而關外田可募為兵、此一策也、古北口潮河川。俱稱要害而潮河川殘元避暑故道。尤為虜衝。作橋則浮披難立、為塹則漲水易淤、都御史洪鍾、雖曾設有關城、勢難孤守、今須每川大建石墩數十、令其錯綜宛轉不礙水路庶幾可以久乎。喜峯口三衛入　貢之路。撫賞諸費。久累軍丁。近聞取諸馬塲子粒似矣。建昌營自裁革內官之後、以其兵多于燕河營、乃復添設游擊、甚為紕繆、夫游擊之名、謂居中乘便、兩面馳擊也今偏在東偶。其謂之何。矧東去燕河營參將、止五十里、而去太平寨參將、止六十里、不為贅員、且掣肘乎、愚嘗謂薊鎮在今、當重其事權、總兵須與掛印同、巡撫駐薊州、遊擊駐三屯營、若燕河馬蘭密雲三參將則仍舊、而以太平寨併入建昌為一參將、則庶乎體統正而緩急有濟矣、且設關于外。所以防守。立營于內。所以應援。今關營提調。既分為二。則關獨當其害。營但肆為觀望耳。假令營之提調即司所直之關責有攸歸。其復將誰諉有本鎮額兵原少、隘口甚多、除分戌之外、消耗之餘所在單弱、言之寒心、是故存留京操之士。益募土著之兵。設險修關。嚴烽遠謀。選將練兵。足食明法。曲突徙薪之計、不可一日不講也、

一國家設六邊以禦胡、惟開元歷興中大寧抱紅螺跨獨石以達諸宣府、自宣大迤西、直抵甘肅、勢如率然、首尾相援、天設之險、而創造之艱也、永樂初、有漉江之役、兀良哈效順、遂以興中大寧與之、掣大寧都司于保定、于是紅螺白雲之北。因而失險。退守錦義。寧前喜峯三屯密雲白羊。以達居庸繇是宣府左臂受衝。盧龍後背傴僂。遼之襟吭傾口??。諸陵亦時警嚴烽堠矣。夫不復興中大寧。則寧前一扼地耳。自潮河川喜峯口以窺盧龍。則灤平騷然矣。自黃花白羊。則諸陵震驚矣。宣府之外。藩圉之日析也言而至此、未嘗不嘆其失之之易、而惜其復之之難也、當是鎮者其尚念哉、


◎陈三元

继钱湘偓而成三元者，为桂林陈莲史方伯（继昌）。初名守睿，尝梦泥金到门，乃"继昌"二字，诘以错讹，其人答云："今年会状必是此名。"寤而更今名。桂林城外还珠洞有石笋下垂，旧有"石笋到地，状元及第"之谚，至是，石果与地接。又洞中有磨崖诗刻，分嵌"继昌"二字，亦一奇也。方伯为榕门相国文恭公元孙，其积累之深，栽培之大，所不必言。及第时，封翁蕉雪中翰（元焘）犹健在，寄以诗云："祖宗贻福逮云礻乃，福至还期器可盛。好以文章勤职业，勉求学问副科名。出身岂为营温饱，得志从来戒满盈。有子克家宽父责，老怀不用日愁生。"似此庭诰，岂罗念庵之妇翁所能梦见乎？按方伯为嘉庆二十五年庚辰科会状，其廷试策首颂扬处有"道光宇宙"字，逾年，恰为道光元年，亦可谓几之先见者，己亥、庚子间，余与仲兄随侍桂林，值方伯在里养疴，最承青眼，尝集句手书楹帖见赠，云："虚其心，实其腹，骥之子，凤之雏。"义兼褒勖。余兄弟甚感佩之。


奈何天/奇福记 - (明清)李渔








传奇。又名《奇福记》。清李渔《笠翁十种曲》之一。内容与作者所著小说《无声戏》中《丑郎君怕娇偏得艳》及《连城璧》中《美妇同遭花烛冤，村郎偏享温柔福》二篇大抵相同。写荆州人阙素封家室巨富而相貌奇丑，且有恶臭。初娶邹氏，邹嫌其丑而以书房为净室修行。再由戏班中俊雅正生代己相亲，娶美貌佳人何小姐，何亦逃至净室修行。时有袁经略之妻极妒，乘袁领兵在外而嫁其二妾。阙素封先买袁妾周氏，周知阙丑而自缢;又买袁妾吴氏，吴氏亦与邹、何二女同居净室，并为净室题额名“奈何天”。阙素封赖管家阙忠之力，输粮助边，焚券免债，力行善事，上天赐福让他变形为美男子，又被朝廷封为尚义君。邹、何、吴三女遂与丈夫欢好，皆被封为一品诰命夫人。此剧表达劝人为善的观点，同时流露天命思想。情节离奇，但一些细节描写流于猥亵。后世有无名氏据此编为《奈何天弹词》。


序

泛观宇内，饮啄融融，峙流浩浩，天顾安所得奈何哉？奈何有天，即才色者为之也，即自见其才色者为之也。唯自见其才色，始有轻其匹敌之意。天壤乃有王郎，新妇得配参军，吾尝薄其语，为有无君之心，不可以训也。他如传奇所载，执拂女弃越公而奔，崔氏委郑恒而自鬻，蔡姬、卓女，相为美谈，律以人臣不贰之义，皆操、莽之流亚也。善乎子舆氏曰“闻诛一夫”，伯夷则曰“以暴易暴”。史迁作传，首伯夷于繇光，文辞不少概见，独于采薇一歌，备书而三致意焉！作书者其有忧乎？是足以系君臣之重已。

笠翁艳才拔俗，藻思难羁，所著稗官、家言及填词楔曲，皆喧传都下，价重旗亭，率怜才好色者十之六七。惟传阙里侯事，一去陈言，尽翻场面，惟才色者是厄焉！何也？吾知笠翁其有忧乎，亦曰为阙也妇者，不当自见其才色也，自见其才色，为之阙者，难全已，况阙又不全者乎！故阙忠之于主仆可训也，三妇之于夫妇，不可训也。卒之吴氏羞承覆水，三妇恪奉衾裯，而后夫妇之重以全。读是传者，止以观夫妇之重乎！

虽然，玉石杂陈，萧兰并种，即妍媸何定哉？人亦徒争一尺之面耳。以吾观世之拥高资，挟重势者，虽铢钱匹练，吝情去留；父子兄弟，动见猜忌，众叛亲离，缓急不收。一人之用，其人虽美冠玉乎，吾弥见其龌龊也。以视阙生，得阙忠而任之，听其焚冯驩之券，输卜式之财，知人善任，卒以成功名，虽齐小白任堂阜之囚，而抱妇人以兴霸业，何以异此！岂世间守财奴所得望其项背乎？吾见城北徐公美不过是矣。

钱塘弟胡介题于旅堂之秋水阁








·梅岑山居诗引

从来儒、墨分席，然诗律可通于禅、禅锋每寄于诗；是何以故？盖诗家格律甚精，不逊虚空三昧；而禅家机锋相触，原具风雅三摩。故禅有魔而诗亦有魔，而诗称圣、禅亦称圣；超悟者，本无殊趋也。芥舟上人以远公宿根，得生公妙解；振锡名山，玄风晻暧。禅悦之余，遂成「梅岑新咏」；骚耶？偈耶？读之如坐光明藏矣。是使骚人雕风镂月，总似拈花；释子说乘参宗，无非梦草。提起法幢、掀翻骚甓，直疑大士现身，岂仅老僧饶舌；则满恆河沙皆诗也，满恆河沙皆禅也。有声有闻者，当作如是观；无色无相者，亦当作如是观。


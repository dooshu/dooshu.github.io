○仲尼不历聘解

学者多称仲尼历聘不遇，吾谓仲尼观礼行道，不历聘不遇也。夫二国交欢曰聘，以臣使於君亦曰聘，男输财於女，国驾帛於士，皆曰聘。故无财与无君国之命，不曰聘也。当德蚀衰周，道徂七国，盖仲尼伤礼乐不起，是以学《韶》於齐，求师於周，将欲铸义以镜国，张仁以罗俗使明备为宗资也。且去鲁适卫，盖辞在於仕矣；自宋之郑，殆非臣矣；绝粮於陈蔡，亦无财矣；官至司寇，果不为士，安谓聘哉？吾闻天子观夏道则之杞，观殷道则之宋，较是而言，虽他国可知也，安谓历聘哉？


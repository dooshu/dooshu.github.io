【赠庾翼诗】

〖八章〗

仪凤厉天。腾龙陵云。昂昂猗人。逸足绝群。温风既畅。玉润兰芬。如彼春零。流津烟カ。（○逯案。末句春零、流津二语与下章起句邓林、流芳二语应相呼应。今前後不合。当有讹误。）

邓林伊何。蔚蔚其映。流芳伊何。鉴犹水镜。通广外润。雅裁内正。降巳顺时。志存急病。

戎马生郊。王路未夷。螳螂举斧。鲸鲵轩鳍。矫矫吾子。劬劳王师。单醴投川。饮者如归。昆领载崇。太阳增辉。江海能大。上善居下。侯王得尊。心同触寡。废我处冲。虚怀无假。待来制器。如彼钅卢冶。天下何事。去其害马。

友以淡合。理随道泰。余与夫子。自然冥会。□面豁怀。倾枕解带。玉液相润。琼林增蔼。心齐飞沈。相望事外。譬诸龙鱼。陵云潜濑。

稷契赞时。巢由亢矫。辅汉者房。遁迹者皓。妙善自同。外内臣道。子光齐鲁。余守严老。元直言归。武侯解鞅。子鱼司契。幼安独往。神齐玄一。形寄为两。苟体理分。动寂忘象。仰味高风。载咏载想。

回驾蓬庐。独游偶影。陵风行歌。肆目崇岭。高丘隐天。长湖万顷。可以垂纶。可以啸咏。取诸匈怀。寄之匠郢。（○文馆词林百五十七。）


○故左武卫大将军持节陇右节度经略大使兼鸿胪卿御史中丞赠凉州都督太原郡开国公郭知运谥议

郭知运骁勇有谋，善用兵，起行间为唐上将。当时唐兴百馀载矣，天下充富，太仓有二十年之蓄。元宗循汉武故事，方锐意拓土。知运适与时会，遂乘天威，奋其材力，敢与虏角。故能破默啜可汗以靖其北庭，败吐蕃，诛康待宾，陇坻以西，烽火为息。慰荐麾下吏士，任必以才，往往超伦，绩用茂著。王君奂以果勇代处分阃之寄，牛仙客出将入相，以清干信谨称，斯又奖拔之明也。当时议者谓知运与郭虔、王睃、薛讷并为中兴名将，至今陇上将士思之，或有起祠宇於故城，遗垒尸而祝之者。上元中，肃宗加太公望以武成王之号，知运列於配食之位。则是勋伐事业，宜有以美称易其名者。谨按谥法，服叛怀远曰威。《易》曰：“厥孕威如。”《系辞》曰：“弧矢之利，以威天下。”《虞书》曰：“董之用威。《传》曰：“非威非怀，何以示德？”则威者，圣人所以佐仁义以济天下者也，施於名号，可以表将帅之德，请谥知运曰威。谨议。


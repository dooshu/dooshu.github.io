郑清之　晨兴散步

软红销尽利名韁，兴到湖山取次行。

万马拍堤春浪起，一龟曝日晓峰横。

客中寝饭根尘寂，雪后松篁意气生。

身是定僧无欠剩，惟余双鹤报寒更。

郑清之

郑清之　晨兴散步

僧居西畔鹤居南，我向中边住此庵。

岁晚结交松莫逆，老来知味菜分甘。

禅心每日闲中得，世事新从梦裹谙。

隐几空明香穗断，净揩双目对晴岚。

郑清之

郑清之　晨兴散步

晚岁知非蘧伯玉，前身作脱戒师兄。

青山不灼利名火，白发能销忿欲兵。

境对虚空全体现，眼无拣择内心平。

晓窗醒寂关何事，到枕清钟一两声。

郑清之


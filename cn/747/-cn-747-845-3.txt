○表章论

人君尊严，臣下之言，不可达於九重，表章之用，下情可以上达，得不重乎？历观往代策文奏议，及国朝元和以前名臣表疏，词尚简要，质胜於文，直指是非，坦然明白，致时君易为省览。夫聪明睿哲之主，非能一一奥学深文，研穷古训。且理国理家理身之道，唯忠孝仁义而已。苟不逾是，所指自合於典谟，所行自偕於尧舜，岂在乎属文比事？况人君以表疏为急者，窃以为稀。况览之茫然，又不亲近儒臣，必使旁询左右。小人之宠，用是为幸。傥或改易文意，以是为非，逆鳞发怒，略不为难。故《礼》曰：“臣事君，不援其所不及。”盖不可援引深僻，使夫不喻。且一郡一邑之政，讼者之辞，蔓引数幅，尚或弃之，况万乘之主，万几之大，焉有三复之理？国史以马周建议，不可以加一字，不可以减一字，得其简要。又杜甫尝雪房表，朝廷以为庾辞。倘端明易晓，必庶几免於深僻之弊。夫僻事新对，用以相夸，非切於理道者。明儒尚且抒思移时，岂守文之主可以速达？窃愿复师於古，但置於理，何以幽僻文烦为能也。


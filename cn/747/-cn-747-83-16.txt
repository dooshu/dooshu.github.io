○授于琮平章事制

在天垂象，常星既列於三台；惟国建官，庶政必归於四辅。朕每思致理，益慕无为，苟非正人，莫付大柄。爰得非熊之兆，乃遵审象之求，契予知臣，命尔作相。银青光禄大夫尚书兵部侍郎充诸道盐铁转运使驸马都尉上柱国于琮，识沿蓍蔡，文穷典谟，居然国华，蔚为人瑞。自策名筮仕，淑问益高，伏蒲彰正直之名，起草著经纶之绩。由是道光独立，业擅自强，勇退无俦，谦光有裕。朕早闻博雅，堪备论思，擢於南宫，置之内署。果能恪慎相副，端贞（阙）益实多繄赖（阙）切。洎出贰司寇，亟居版图，见君子之尽心，表才人之果决。鹾府任重，爰命专之，积弊潜闻其日除，嘉庸大彰於岁计。咨尔全美，为予诚臣，历试如斯，佥谐所至。是宜升於辅翊，付以燮和，惟贤式契於《周官》，懋德雅符於殷诰。且有成计，尔其听焉。夫举直则百度可贞，推公则彝伦攸叙，进善则孤寒不弃，用才则滞屈自伸。克勉斯言，是为良弼，敬承休命，往其钦哉！可守尚书兵部侍郎中书门下平章事驸马都尉。


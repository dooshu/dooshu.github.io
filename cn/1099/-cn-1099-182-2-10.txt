○湖廣圖序

湖廣古荊州地。襄 【 襄陽、】 鄧 【 今河南鄧州即襄陽北境、】 抗其頭顱。蘄 【 黃州府屬州、】 黃 【 黃州、】 引其肘腋。江陵 【 荊州、】 制其腰腹伸膝南向亦足以雄視諸州矣若鄖陽之保商陝。 【 陝西河南交界地方、】 郴 【 郴州】 桂 【 本州桂陽縣、】 之跨閩 【 福建、】 粵。 【 廣東、】 辰 【 辰州】 沅 【 辰州府屬州、】 之捍蔽雲貴。大江中貫。五溪 【 在常德辰州地方、】 外錯。荊楚阨塞。斯其備焉。葢二儀交靈。山川獻秀。故王氣獨鍾于潛邸。然襟江帶湖。所至民罹水患。寇盜亦復乘之。過此則永州寶慶之間。謹備苗夷而巳。矧宗藩棊布。歲賦寔繁。楚俗慓輕。鮮思積聚。於是四方流民失業者多赴焉。故其率啙窳而難治。谿洞諸蠻。 【 施州及永保所屬地方是、】 本以漢法羈縻。差易馴擾。惟永順保靖世席富強。每爭奪獲罪。輒假戰功自贖。奸謀徧搆。驕橫滋萌朝議不明。猥加徵發。使遠方之民坐困。且久而玩敵。將貽異日之憂。謂宜定令。毋輒輕發。斯則善矣。


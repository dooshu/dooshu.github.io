卷二百三十七

<史部,诏令奏议类,奏议之属,历代名臣奏议>

钦定四库全书

历代名臣奏议卷二百三十七

明　杨士奇等　撰

任将

宋仁宗景佑元年通判绦州富弼上奏曰臣闻汉拜韩信举军惊笑蜀用魏延羣臣觖望盖富贵易为善贫贱难为工也北齐段孝元云持大兵者如擎盘水倾在俛仰间一致蹉跌求止岂得哉魏元忠曰今朝廷用人类取将门子弟亦有死事之家而蒙抽擢者此本无干略赵奢之子括少时学兵法以天下莫能当尝与其父奢言兵事奢不能难然不谓为善其母问奢何故曰死地也而乃易之赵若以为将破赵军必此儿也後果有长平之败而赵遂弱今不预选将以备不虞临事而遣是易之之甚也古者命将君跪而推毂曰阃以内寡人制之阃以外将军制之又赐以斧钺使得专政且用兵之道主於威而辅以权变若不得专则威挫而权变滞矣且君不可制况令阍寺之贱监督之使举动不舒羁於俯仰而望成其功虽甚愚者亦知其难矣古之试良将者亦问以策夏商时只命六卿未闻卒然命介胄武夫可以集事者也王者治天下唯二柄文武之谓也大槩文以饰治平而武以靖祸乱然亦相交为用故孔子曰有文事者必有武备国家文既富矣武未甚备臣请为陛下陈之臣闻历世为天下所患者外边衅而内奸雄三代以降历秦与二汉南北十朝唐及五代其危亡宗社无不出乎边衅与奸雄也今北敌结好西戎请吏誓若皎日藏在天府边衅之患姑未虑也若夫奸雄则无世不有但观世事何如尔政教宣达民心和乐天时丰茂国用充实则奸雄不得志於是蓄鋭而退或在畎亩或在商贾或在戎卒或入仕宦或薄游四方政教亏损民心?贰天时凶杀国用蹙乏则奸雄得志乘衅而动出农贾奋戎卒弃仕宦起薄游横戈一呼羣怨啸聚陵斥郡邑揺乱区夏小则有割据之患大则致倾亡之祸然御之有备救之有术未始不由兵也兵之胜败国之存亡未始不由将也将得其人则安国常安危国复振失其人则安国致危危国遂灭故孙武曰将者人之司命国家安危之主也司马法曰将不预设亡以应卒太史公曰且欲兴圣统惟在择任将相晁错曰君不择将以其国与敌也伏惟陛下承累圣之业抚久安之运谓兵已戢谓将无用谓天下不足忧臣甚惑焉故敢以上之四事为请昔者庄宪太后称制明不外照蔽於近习庶政大扰纷然无纪庄宪既往陛下一更大变逐宦寺罢女谒邪路既絶群纲渐整求谠直之士纳谏诤之说臣谓革庄宪时弊事则美矣若夫绍祖宗之遗范考治世之徽烈则陛下试自审政教果无亏损者乎此一也国家用度至广规求无节赋税过太半之暴徭役有竭作之苦民本无求於公盖自出货力耕田凿井以养父母妻子而百计歛之攘肌刺骨及有不足窘於饥冻则未闻开仓廪以赈恤不惟赈恤无所又从而鞭扑以求苛残之赋纵或假贷多不及时皆流徙饿殍之余是有假贷之名而无其实四方愁怨别求生路则亿兆民心果无离贰者乎此二也前二年江淮虫旱水泉皆竭民十死八九今年京东西河北河东关右两川虫旱一如江淮但死者差少然至今未息是举海内尽罹其害荒俭之极近世以来未之有也城邑虚废荆?徧野物价翔贵人无谷色天时如此陛下以为果无凶杀者乎此三也古者国有九年之蓄曰足无六年之蓄曰急无三年之蓄者谓国非其国今天下郡邑除备边数郡其余率无三年之蓄甚者不能备一二年国家居常小有费用必命主计者斡旋移用始可以足今年京东大歉发使诣江淮括三十万粮以赈之江淮凶歉固已最甚彼自不足安有羡利以及於它哉今幸天下宁敉无干戈之费但赈救饥殍尚已求縠於空虚之地若不幸干戈蹔扰举十万之衆日费千金即不知使执事者何从而得之国用如此陛下以为果无蹙乏者乎此四也臣谓四者既如是则隙开衅露今之奸雄已得志矣但未动尔设或一旦有出畎亩舍商贾奋戎卒弃仕宦起薄游乘凶荒之岁率怨咨之民屯结山林焚荡邑屋陛下直於此时始欲遣卒命将御宿谋之寇驱不教之士当必死之锋臣为陛下危之万一西北二边弃信叛约奸雄侮於内边衅啓於外虽伊吕复生臣恐亦不能为陛下计矣为今之计莫如选将预备之今选将之道虽粗有律令或列制科或设武举然皆法度龌龊必未能致特起之士何则应制科者必乐为贤良方正材识兼茂耻为将帅边寄之名盖今人重文雅而轻武节也又考试者欲使难其对必求艰奥烦碎之事为问故今所习不专为有用之学既又限以日刻责以文多设有应者视日足文之不暇其暇究极韬略运动谋猷哉武举者蹶张驰射侪於卒伍所得庸妄鄙浅固不敢望得异士但稍能警励有廉耻则焉肯为卒伍之事乎臣不知国家立此二道姑欲示风采耶必欲得将帅耶示风采则可如必欲选奇杰为将帅藩翰四方则非臣所知陛下求相臣即自布衣考文艺试於州县然後升之朝廷列於台省馆阁及群有司验其行实才効为最者则擢之为相至於求武臣自三班及诸军叙补崇者为步骑都督殿前帅以至登枢府亦自有次第二者颇为得术而独於将帅不知术焉岂不谓武臣者便可为将帅焉苟如是卒然委以重兵托以安危则邱明所云可谓寒心贾谊所云可谓痛哭者也臣请诏近位及藩镇大臣於文武官中各举明兵法有威果习练武略堪任将帅者一二人仍请不限品秩不责罪过限品秩则下位有才者遗矣责罪过则负谴有才者亦遗矣爵禄妄高龌龊守细行者於事无益於急难无用既而召置阙下量与迁擢随其品位任於边塞重难之地使其磨励且以观其能否焉或有警急则取之有处遣之不疑与夫临事而命命而不果夐相远也虽然备今一时之用则有余必欲垂永久为不易之制臣复有愚策宜於太公庙建置武学许文武官与白身岁得入补聚自古兵书置於学中纵其讨习勿复禁止朝观夕览无一日离乎兵战之业虽曰不果臣不信也夫习武者读太公孙吴穰苴之术亦犹儒者治五经舍之则大本去矣今陛下设制科武举求将帅之才而反禁其所习之书令学者何所师法若禁其所习而冀其所立是由緤韩卢而求其获绊骥足而望其骋也不亦难乎且国家所禁者盖恐生变臣历观自古倡乱如秦末陈胜吴广及隋末十余辈皆崛起农亩而卒乱天下其凶谋奸计盖顺民好乱之心尔岂尽晓兵法哉况虽欲禁止今蓄书之家往往皆有假使处私室熟习如韩彭苏李陛下何由知之是禁之适足自禁不能禁人不若不禁之愈也必未能行於天下且可行於学中亦命杂读史传令博知古今胜败之势以辅助兵术昔晋文公谋元帅以郤縠说礼乐敦诗书乃命将中军汉明帝时期门羽林之士悉令通孝经孙权谓吕蒙蒋钦曰宜学问自开益蒙曰军中日苦多务不及读书权曰孤岂用卿治经为博士耶涉猎见往事尔蒙乃就学自余儒将固亦不少焉兵术既精史传既博然後中年一校三岁大比当杂问兵术史传之策才者出试之不才者尚许在学是国家常有良将布於四方内外不逞知我有大备安敢轻动动则威之军志所谓无恃其不来恃吾有以待之又曰不战而屈人兵此其要也

仁宗时张方平上论曰臣闻驭将之道置兵之机系天下安危为国之大事臣实陋儒宁识其术窃按前代之载册观英主之立制较其轻重之势考其得失之迹最为得策惟在汉唐汉定天下置材官於郡国京师有南北军之屯後平百粤更增七校其有四夷之事旋授中府之甲入卿出将无文武之常位因事立号无名职之定称故五营六郡之旅事毕解散贰师下濑之官功成辄罢而将军奉朝请矣是以终汉之世无弄兵内侮之祸东都之後四方分裂重兵在边骁将緫戎强臣执权国从外理故叛乱接踵颠危相逐唐氏一统乃因隋制内设诸卫以处武臣外布府兵以隶诸卫四方有变选将于朝调兵于府建牙而出凯歌而旋将军就第矣郡县有守御之备朝廷无权重之臣不耗帑财不费廪给国力充实民用家足本末相称表里相托诚天机神筭平康之道也至于景云之初始立节度之号以雄边镇以宠勲臣行则建节府树六纛得以军事专杀而方面始大及明皇天宝之末昏惑不事邀功竞进之将献谋於恢拓当国执政之臣务专乎宠利兼道开镇地逾四履锐卒殱於沙碛邦财空乎上林盖中原无击柝之虞而北兵排乎函谷矣由是愤兵悍将连衡接势东击西应朝降暮叛更相禽猎或自簒逐生民焦灼剿絶耗毙肃代之後中官得政行军始於辅国军容自乎朝恩暨德宗之兴元置中尉於神筞兵权国命尽在北司矣兰錡虎臣皆其子蓄方岳戎帅率自贿成至有市井贾贩之夫台舆厮养之贱折劵而取千里谄附而得通都至于蹈利干赏坏法侵纪姑息假借养成骄孽君位天禄如从其赁以居焉故唐氏之基图终为藩臣所倾且古之贤臣在国则为相在军则为将商则阿衡佐升陑之伐周则尚父领渡盟之师姬旦东山之征以克淮奄孔子夹谷之会以折齐莱汉高文之朝命相於诸将之列武宣之後将军为执政之官留侯汉祖之谋臣未尝亲矢石高密光武之元勲本则理俎豆孔明处士也西据荆州建蜀三分之势元凯书生也东平吴会成晋一统之基江左五朝兵官尤重二卫四军五校七帅皆选朝廷清重之士搢绅名望之流介胄武人非所预也唐初大臣入为三公八座出为行台緫管故自三代而至唐氏莫不合兵农而议政通文武以命官是故苟有制胜之术何必击刺之伎乃为勇苟有经邦之道何必章句之学乃为文若夫积恩泽以稍迁阶奔走之勤旧以敢死为武以引强为材臝股肱而决射御?躯干而角健捷此所谓匹夫之敌一队之长又岂将之云乎又若枢密之名近由大历置於宫阃不列朝位凡中外臣庶上计议事干军国秘未宜行则谓之枢密兵乱之际机务烦多乃用中人使专掌职五代後唐已来始更崇重与宰司分緫文武谓之两府焉噫夫欲论致理之要讲太平之筞是必先在乎一政事通文武合兵农而後天下之务可成矣如曰未能则汉唐之盛终不至况曰三代之道欤臣筞事迂鄙衆必诮其难用然通识远虑知治道之本者必有是乎臣言者也

张方平又上疏曰昨戎使萧英等回朝廷处置北鄙虽增兵饰垒事为之备然所遣将率未尽推择臣闻之军志善待敌者无恃其不来也当为不可胜恃我有以待之故城虽坚兵虽衆财用诚给苟将率非其人无足恃已故将者人之司命国家安危之主惟陛下念兹戒兹即戎骑敢越封略使杨崇勲在镇定夏守贇在瀛州刘涣在沧州张耆在河阳陛下得高枕乎虽愚夫童子亦知其必败事也盖朝廷非不知崇勲等之不足使也迫於用人之常体慊然而遣之尔必欲上寛倚注之忧下为衆论所信自非已试之効者不足赖也势不得已莫若且取陕西偏裨之知名者如狄青范全辈每路辄徙一两人况自西鄙用兵已来三年于兹立功将士如青等未尝得一到京辇仰望天顔若以此为名召之赴阙量其材器稍迁用之追崇勲等使奉朝请议者必谓西北事均若青等被夺必恐西帅有辞且陕西四路各据千里之地连城数十官吏将佐以千计胜兵衆矣岂不能选练偏裨日以为用一旦天子登一小校于朝而辞焉爱君体国者义不如是及兹盛夏边未有虞可速致之比富弼使归幸而盟好未渝即各还之本路若敌人南向且使分扞北方事机所悬乞赐裁察

知谏院司马光论张方平状曰臣窃闻近者秦凤路经略安抚使知秦州张方平承信边人虚称西夏点兵侵犯边境惶扰失度闭门乘城移牒隣路索兵自救永兴以西军马皆被抽发使近边之民转相惊动关陇骚然仍飞奏上闻致朝廷忧疑已而按省皆无事实方平身为元帅系一方安危举措施为衆所瞻倚今乃怯懦轻易一至於此万一疆场实有警急使方平当之岂不败事臣窃恐敌国闻之得以闚将帅之浅深益有轻中国之心非所以壮皇威镇殊俗也伏望朝廷治方平之罪严加谴谪更择明智沈勇之人以代其任庶几国家藩屏得御侮之臣可以高枕矣

司马光又论张方平第二状曰臣先於今月十四日上言秦凤路经略安抚使张方平怯懦轻易乞更择良将以代其任未蒙朝廷采纳臣闻将者成败之机安危之本固不可以任非其人今方平举措轻脱震骇一方传笑天下不才之迹章灼如此而朝廷犹掩覆包含一无所问臣恐敌国闻之皆有窥窬之志吏士覩之皆有轻侮之心是国家重惜方平而轻弃秦陇也凡将帅能否患在不知既知其不能而任之如故臣诚愚戆深所未达议者或以为方平虽失於仓猝然止於过为备御若从而罪之恐自今守边之臣闻有宼至皆不敢为备也臣窃以为不然所谓为备者当平居无事之时简其将佐训其士卒严其壁垒利其器械审其间谍远其斥堠使朝夕之间常若寇至如是则虽有猛鸷之敌不能犯也万一犯之可以安坐而制之耳何至狼狈如是哉臣闻方平在秦凤专以贵倨自处下情壅而不通自门墙之外皆可欺也况於兵民之休戚敌国之情伪方平安得而知之是以一旦承信虚声惶惑失据内惊诸郡上动朝廷此而不责典刑安用臣所以区区献言不已者乃责方平之无备非责其为备也伏望朝廷察臣前後所言明治方平之罪谪之远方以儆封疆之臣使皆豫为备御不敢骄傲懈弛如方平所为也

光又论张方平第三状曰臣先曾上言秦凤路经略安抚使张方平怯懦轻易乞更择人至今未蒙朝廷施行臣窃闻拓拔亮祚年齿寖长猖狂好兵常分之外邀求无厌董氊凶悍狡狯超其父兄朝廷官爵不满其意颇怀怨怼与契丹结婚隂相表里此朝廷所当旰食而忧也秦州居二敌之交为陕西四路之首军马民夷最号繁富而以怯懦轻易之人守之是委羔豚於虎狼之蹊也臣窃为国家危之况方平其佗材识素无所长止以文辞致位至此奸憸贪猥士论共知今不可使之守边事状昭然而朝廷掩覆其过曲加保全爱一人而失一方臣窃以为过矣伏望陛下不以边事为细而忽之速治方平之罪严加谴谪更择沈勇晓兵之人以代其任不然必待有烽燧之警然後易之则宼已深矣

宝元二年右司谏韩琦乞许边臣过阙朝见状曰臣窃见朝廷近来每於外任就移臣寮往沿边委寄任使内有路由京师经过者多是陈乞朝见例各不蒙允许岂非朝廷以乞朝见者只是欲陈乞恩泽希求锡赐遂一例不允其请只今将所见入逓以闻臣窃以臣寮久在外任必有素藴冀得一望清光开陈本末理既周尽事必易行陛下若因而勉之责其效命则必挺身忘死思有以报陛下宠遇之厚若或别有陈乞亦在朝廷详其可否必不容其侥幸况今西陲设备之际以此移赴边任臣寮自当诏令入对慰而遣之岂有边臣到阙不面天顔使其自陈犹行沮遏甚非国家抚御将帅之术也臣欲今後就移边任委寄臣寮因经过到京乞朝见者并赐恩许若因此妄有陈乞即系在朝廷断在不行岂可防小故而失於大体臣兼闻见有新差知渭州张元经过到京累状陈乞朝见未见俞旨亦望特赐允可康定元年殿中侍御史文彦博奏曰臣闻穰苴出师首诛庄贾孙武教战先斩爱姬当事而行未尝禀命盖将权不可以不专军法不可以不峻兹所以攻必克而战必胜者用法严也自古有将权不专军法不峻而行师必胜者未之闻焉臣切闻去岁以来用兵西鄙或有禁军小校临阵而先退边垒偏师望敌而不进而统帅之臣即时不行军令悉以事状上闻皆令邻郡置狱取勘下法寺详案定刑臣以谓失阃外之制隳军中之令临事不断禀命不威岂曰军容同夫儿戏复恐推劾之际据引枝蔓萌其苟免之心奏报之间淹延时日啓其幸生之路纵不至此亦慢令稽诛无以励衆乃老师骄兵之弊也臣不知朝廷所用将臣必欲不令专制悉上禀於宸筭乎复不知将臣不能用军法皆取则於朝廷乎傥朝廷用将而不令专制则臣所谓失阃外之制矣古之遣将也君推毂而命之曰阃以内者寡人制之阃以外者将军制之此非徒然也盖委任责成之道不得不重今而轻之故臣所谓失阃外之制矣苟将臣不能自用军法则臣所谓隳军中之令矣人之常情孰不畏死敺亿万之衆冒矢石之冲刑之不严何以督战兵法曰畏我者不畏敌畏敌者不畏我岂非严刑故对敌而伍中有不进者伍长杀之伍长不进什长杀之夫以什伍之长尚得专杀而统帅之重不能诛一小校以厉士卒故臣以谓隳军中之令矣议者或曰今所遇之寇未为大敌所兴之师未至深入军中之法未可专用将校有犯所宜奏裁苟如议者之言臣以为过矣宼非大敌兵未深入尚且狼狈先退逗挠不进傥遇大敌深入而将校有犯必须上闻则穰苴之戮庄贾非大敌也止於会军而後期孙武之斩美人非深入也惟以习战而衆笑戮其君之宠臣爱姬亦未尝素禀而先啓终於齐师胜晋吴人入郢孙武穰苴皆为名将者委任专而法素行也以区区霸国犹知任将之道岂巍巍圣朝不及于是且国朝着令凡禁军将校有退奏裁此则施於平居无事之日边州守戍近郡屯聚则用之可矣今昊贼乱常蜂虿有毒防边之兵逾数十万将权不专军法不峻则何以御之臣伏望陛下出自宸断稍假将权凡有偏裨小校临阵先退望敌不进如此之类罪犯灼然但合该军法者不须置狱并许本部统帅对衆便行军令讫然後奏闻如此则师旅畏威进退从令或守或战必有殊功兵者国之大事陛下於庙堂之上与宰辅大臣计之审矣岂容踈贱辄有轻议然臣承乏宪署职在司聦苟有见闻安可缄默陛下勿以臣之此言徒习老生之常谈耳遂忽而不省臣熟思之任将治兵之术何莫由此道也愚者之虑幸赐采择干冒旒冕

文彦博又奏令边帅练兵约束诸将曰臣切见自庆历初陕西四路之兵逐路始分数将每将马步不下三二千人各自训练务要精熟兼得兵将相谙使唤之际尽知人人所能则鲜败事近闻诸将多不和同大率罕能统制教阅部分各立异见寛猛之节不得中道狥情敛怨由此而生师克在和有异於是伏乞严戒逐路大帅讲求军法精加训练约束诸将务在和同兵声稍振边宼自畏

庆历三年知谏院欧阳修上奏曰臣伏见国家自西鄙用兵累经败失京师劲卒多在征行禁卫诸军全然寡小又无将帅以备爪牙方今为国计者但务外忧强敌专意边陲殊不思根本内虚朝廷势弱事有万一无以枝梧今军帅暗懦非其人禁兵骄堕不可用朝廷自以为患不待臣言而可知也臣亦历考前世有国之君多於无事之际恃安忘危备患不谨使祸起仓卒而至败亡者有矣然未有於用兵之时而反忘武备如今日者兵法曰将者民之司命国家安危之主也外以李昭亮王克基辈当契丹内以曹宗李用和等卫天子如当今之事势而以民之司命国之安危系此数人安得不取笑四夷遭其轻侮臣谓去岁北边或兴狂悖今年元昊妄有请求若使朝廷有一二人中材之将叩头効死奋身请战誓雪君耻少增国威则敌人未敢侵淩朝廷未至屈辱奈何自中外都无一人既无可恃以力争遂至甘心於自弱夫天下至广遂无一人者非真无人也但求之不勤不至耳臣伏思自用兵以来朝廷求将之法不过命近臣举朝士换武官及选试班行方略等人而已近臣所举不过俗吏才干之士班行所选乃是弓马一夫之勇至於方略之人尤为乖滥试中者仅堪借职县尉参军而已於此求将而欲扞当今之患此所以困天下而败於敌人者也臣不知朝廷以此数事为求将之术果是乎果非乎以为是则所得何人知其非则盍思改革又不知朝廷以将为易得乎为难得乎为易则数岁未见一人知其难得则当多方用意早赐采择俟其临患何可得乎伏望陛下特诏两府大臣别议求将之法尽去循常之格以来非常之人苟非不次以用人难弭当今之大患臣亦常有愚见久欲条陈若必讲求庶可参用臣伏见唐及五代至乎国朝征伐四方立功行阵其间名将多出军卒只如西鄙用兵以来武将可称者往往出於军中臣故谓只於军中自可求将试略言求将之法谨条如左

凡求将之法先取近下禁军至厢军中年少有力者不拘等级因其伎同每百人团为一队而教之较其伎精而最勇者百人之中必有一人矣得之以为队将此一伎勇实能服其百人矣以为百人之将可也合十队将而又教之较其伎精而最勇者十人之中必有一人矣得之以为裨将此一人之伎勇实能服其千人矣以为千人之将可也合十裨将而又教之夫伎勇出千人之上而难为胜矣则当择其有识见知变通者十人之中必有一人矣得之以为大将此一人之伎勇乃万人之选而又粗知变通因择智谋之佐以辅之以为万人之将可也幸而有伎勇不足而才识出乎万人之外者此不世之奇将非常格之所求也臣所谓只於军中自可求将者也诚能如此得五七万兵随而又得万人之将五七人下至千人百人之将皆自定然後别立军名而为阶级之制每万人为一军以备宿卫有事则行师出征无事则坐威天下比夫以丰衣厚禄养骄惰无用之卒而逓迁以补至于校帅皆是凡愚暗懦之人得失相万矣若臣之说果可施行俟成一军则代旧禁兵万人散出之使就食于外新置之兵便制其始稍增旧给不使大优常役其力不令骄惰比及新兵成立旧兵出尽则京师减冗费得精兵比之为利又远矣

右臣所陈只是选勇将训卫兵之法耳如扞边破贼奇才异略之人不可谓无伏乞早赐留意精求

欧阳修又论李昭亮不可将兵劄子曰臣伏见朝廷近自河东移李昭亮为镇定高阳三路都部署窃以北敌险诈必与国家为患北面之事常须有备此一事陛下圣心久自忧之执政大臣非不知而忧之天下之人共为朝廷忧之李昭亮不才不堪为将帅不可委兵柄此一人陛下圣心久自知之执政大臣非不知之天下之人亦共知之不审因何遽有此命大凡朝廷行事不当者或谓小事而忽略容有不知致误施行而至乖错者有矣未有以天下大可忧患而上下共知之事公然乖缪任以非人如此者臣料两府之议必因施昌言等近奏三路阙都部署而目下无人以昭亮塞请而欲徐别选择不过如此而已然臣窃见朝廷作事常患因循应急则草草且行才过便不复留意只如今秋用郭承佑於镇定寻以非才罢之当时应急且以常【一作康】德舆为钤辖阙都部署一职本待徐择其人臣初喜朝廷必能自此精於选任经今数月何曾用意求人一旦昌言奏来又遣昭亮且去今平时无事之际尚如此不能选人任用若一旦仓皇事动更於何处求人故臣谓朝议欲徐择人而代昭亮者乃虚语尔方今天下至广不可谓之无人但朝廷无术以得之耳宁用不材以败事不肯劳心而择材事至忧危可为恸哭臣思朝廷所以乏人任用之弊盖为依常守例须用依资历级之人不肯非次拔擢所以无人可用古人谓劳於择贤而逸於任使今人既难得求之又不勤待其自来何复可得臣累曾上言练兵选将之法未赐施行又曾言乞於沿边十数州且选州将亦不蒙听纳宁可公选不材之人委以大兵之柄一旦误事悔何及之伏望圣慈出於睿断其李昭亮早令两府择人替换仍早讲求选将之法若大将难卒然而得即乞於沿边州军选择州将近下资浅人中庶乎易得昨北使姓名稍迟始日中外之士已共忧疑幸其未动之间宜作先时之备兵法曰无恃其不来恃吾有以待之惟陛下为社稷之计深思而行之则天下幸甚

欧阳修又论郭承佑不可帅真定奏曰臣伏闻朝旨用郭承佑为真定部管臣自闻此除改夙夜思惟国家用兵已五六年未有纎毫所得挫尽朝廷威势困却天下生灵细思厥由其失安在患在朝廷拘守常例不肯越次择材心知小人付以重任後虽败事亦终不悔今每有除拟人或问於大臣则曰虽知非材舍此别无人甚者欲塞人言则必曰尔试别思更有谁可用乎臣亦尝闻此言每退而叹息夫所谓别无人者岂是天下真无人乎盖不力求之耳今不肯劳心选择越次而用但守常循例轻用小人宁误大计一误不悔後人复然至如葛怀敏顷在西边天下皆知其不可当时议者但曰舍怀敏别未有人难为换易及其战败身亡横屍原野怀敏既不复生亦须别求人用臣谓今日任承佑亦犹当时用怀敏也况如承佑者凡庸奴隶之才不及怀敏远甚顷在澶州只令筑城几至生变岂可当此一路臣谓朝廷非不知承佑非才议者不过曰例当叙进别更无人此乃因循之说尔方今强敌潜谋祸端已兆中外之士见国家轻忽戎患弛武北方人皆献言愿早为备忽见如此除改谁不惊忧前六符之来朝廷忍耻就议盖为河朔无可自恃难与速争须至屈意苟和少寛祸患今幸得此自纾之计所宜多方汲汲精意将以先为御备犹恐不及岂是因循守例轻任小人之日也其郭承佑欲乞早移与一不用兵处知州或召还别与一闲慢职秩若欲録其勲旧优其戚里之恩闲官厚禄足可养之不必须令居此要任伏愿陛下深思大计不惮改为则天下幸甚

修又论赵振不可将兵劄子曰臣风闻河东近日累奏事宜探得昊贼点集兵马伏缘昨来张延夀议和之际尚有朝廷未许事节深虑狂贼因忿出兵即三路边防皆合设备伏见河东都部署明镐虽是材臣未谙战阵副部署赵振人品庸劣全不知兵只是好交结沽买声誉所以不因功业擢至将帅前在延州遂致败误虽行责降不及朞年却授兵权全无报効其人少壮尚不堪用今又年老病患全然不堪战鬬一旦临事必误国家臣闻将者国之司命今陛下安危之机系於将帅而河东一路无一战将只有赵振老病一人而已细思此事大可寒心苟有误事忧在朝廷其赵振伏乞速下本路体量如或实老病不任即乞罢归散秩别委将臣窃以河东一路兵马极多岂是蓄养病将之处西北二边为患如此亦非赵振可当若使临事败误悔恐不及伏望圣慈深思大计无惜一老病败事之人

仁宗时欧阳修知谏院又上疏曰臣访闻岢岚军昨於四月中捉获逃走万胜长行张季虎翼张贵李德等三人并系禁兵本军勘正法司检用编勅禁军料钱满五百文逃走捕捉获者处斩讫奏其张贵等并依法处斩讫本路转运司检会先降令勅春夏不行斩刑合决重杖处死糺駮本军不合斩见差岚州团练判官刘述取勘岢岚军使米光濬等窃缘岢岚军地接西北二边正是秋冬大屯军马之处若管军将率斩一逃军却遭勘罚则无由统衆渐啓兵骄况重杖与处斩俱是死刑无所失入运司守令勅糺案虽执常科兵官以军令斩人亦是常事况米光濬等勘成公案亦不过得违制失刑名论情定罪所犯至轻阻将率以长兵骄其损不细伏乞朝廷只作访闻此事特降圣旨与免勘劾所贵沿边将率知朝廷委遇之恩尽心效用兵戎畏肃不致骄恣生事谨具状奏

欧阳修又论乞不勘狄青侵公用钱劄子曰臣风闻边臣张亢近为使过公用钱见在陕西置院根勘其勘官所取干连人甚衆亦闻狄青曾随张亢入界见已勾追照对臣伏见国家兵兴以来五六年所得边将惟狄青种世衡二人而已其忠勇材武不可与张亢滕宗谅一例待之臣料青本武人不知法律纵有使过公用钱必不似葛宗古故意偷谩不过失於点检致误侵使而已方今议和之使正在敌中苟一言不合则忿兵为患必至侵边谨备过防正藉勇将况如青者无三两人可惜因些小公用钱於此要人之际自将青等为敌拘囚使敌闻之以为得计伏望特降指挥元勘官只将张亢一宗事节依公根勘不得枝蔓勾追其狄青纵有干连仍乞特与免勘臣於边臣本无干涉岂有爱憎但虑勘官只希朝廷意旨不頋边上事机将国家难得之人与常人一例推鞫一旦乏人误事则悔不可追伏乞朝廷特赐寛贷边臣知无功之将犯法必诛要藉之人以能赎过则人人自励将见成功

庆历四年参知政事范仲淹奏曰臣窃闻国家置武学以来若未有人习艺或恐英豪隐晦耻就学生之列傥久设此学无人可教则虑外人窥觇谓无英材於体非便欲乞指挥国子监不须别立武学之名如学生中有好习兵书者令本监官员保明委是忠良之人即密令听读臣窃见边上甚有弓马精强谙知边事之人即未曾习学兵书不知为将之体所以未堪拔擢欲乞指挥陕西河东逐路经略司於将佐及使臣军员中拣选识文字的有机智武勇久远可以为将者取三五人令经略部管诸司参谋官员等密与讲说兵书讨论胜策所贵边上武勇已着之人更知将略或因而立功则将来有人可任即不得虚张多教人数

仁宗时范仲淹又奏乞减武臣充提刑及今枢密院三班选人进呈疏曰今西北二方交困中原骄盛如此国家御扞实在三边不惟战将乏人其知州知军并驻泊都监大寨寨主常要有心力人勾当方可主兵马安缉蕃部严治城寨体探事机今来诸路提点刑狱多占却心力使臣或边上仓卒要人终是怯惧不堪任使欲乞特降圣旨诸路提点刑狱除川广福建路依旧差文臣武职相兼外其余路分只令文资勾当却留武职拣选少壮有精神者并与三路边上差遣令惯习边事或年甲虽高素有心力未至衰老者亦可充边上知州军驻泊都监勾当颇济事务如无精神心力则是不材之人岂堪为按察之官澄清部下因此便可退入闲慢差使庶免取笑四方仍乞委枢密院除选拣上项提点刑狱使臣外更常切於武臣中选人及令三班院亦常选人逐月一度具选到人姓名闻奏引见与沿边次边差遣所贵边上多得有精神心力之人既久於其事则渐增胆勇缓急可用此乃养育将材御备戎宼之要也至於川广荆湖近蛮之处亦乞重选知州军都廵检等以镇抚边界存活生民

范仲淹时为陕西经略安抚使又奏曰臣等窃见用兵之处诸军内若有指挥使员寮得力则不唯训练齐整兼临阵之时各能将领其下士卒方肯用命若人员不甚得力则向下兵士例各骄惰不受指踪多致退败显是军气强弱系於将校今来边上诸军人员甚有年老病患全不得力之人兼更有见阙人数不少若不早行选择则恐将来依前悮事臣等欲乞朝廷於都知押班及近上内臣内选差谙历边事者三员内二员往陕西路一员往河东路计会逐处经略部署司勾集管下屯驻驻泊就粮诸军人员司共拣选如内有年高脚手沈重并疾患尫弱不堪披带及愚戆全无精神不能部辖者并开坐申奏内屯驻驻泊人员一面发遣赴阙别与安排所有就粮指挥人员即更於逐人名下各令指射愿管厢军去处闻奏仍勒在本营听候朝旨候拣选毕即据指挥见阙人数便於诸军十将以上拣选曾有功劳者并武艺高强得力之人升一两资给帖权管候将来转员却依本资叙迁所贵将校得人士卒增气仲淹又奏陕西主帅带押蕃使疏曰臣窃见环庆路熟户蕃部约及二万人内只蕃官一千余人各有请受每人惟有料钱亦无月粮衣赐所费少於养赡长行兵士皆能辛苦熟於战鬭如抚驭之间恩威得所大可防托边界减得兵马今来环州种世衡原州蒋偕抚驭蕃部?有畏爱缓急可以呼集使唤欲乞朝廷先授此二人兼管辖蕃部使所贵激劝边臣於熟户用心专加统领缓急使唤渐可减得戍兵万数其四路主帅亦令依旧时节度并带蕃部使

皇佑四年直集贤院刘敞奏曰臣闻朝廷以狄青宣抚荆湖经制盗贼而议不置副臣以谓不便或曰置副而使中人为之臣又以为不便臣闻上古王者之遣使命将也必为之设介贰参佐非独思纪纲广谋策而已亦所以谨大事备不然也今拥数万人之衆连四路之广节制万里吉凶所系而单车临之孤拱独立猝有疾病不意之虞无所仗托莫相维持非计之全也狄青起於行伍而迁枢近天下诚未见其美方以盗贼之急拥兵而出故人人想望风采愿闻成功宜得正固干略之臣参职共事设以中人为之必大失事望足以示陋非朝廷之光也臣故曰议不置副不便置副而使中人为之亦不便此臣所以拳拳也盖先事而言者常若迂阔後事而言者常若不及惟陛下留意刍荛谨重军旅之任仁宗时蔡襄上奏曰臣切见唐代宗德宗朝吐蕃屡侵边境是时唐帝在长安势大力衆大臣如郭子仪李抱玉浑瑊继緫大兵已镇近畿犹命马璘李元谅守泾州张献甫杨朝李晟守邠州郝玭守渭州分扞虏势是邠泾两路自古为西虏之扼而长安之所恃以为屏蔽也今事之势与唐不侔而泾原邠宁朝廷命帅虽以永兴延州二帅遥领西路安抚之名万一边郡有警岂能遥制事机应变以破敌乎臣请邠泾二路当择帅臣使其势若鄜延环庆之重励兵训卒待敌之至而破之此制胜之术也

蔡襄又奏曰臣伏见数年以来北敌观我事势资负固淩胁之骄庙堂失於计谋抱屈意依随之辱然契丹贯盈自任当极盛必衰之期若朝廷处置得宜能反弱为强之势方今敌衆於云州点集河北系天下安危深思作备之方尽在得人而已臣切见河北镇定都部署李昭亮镇州张存雄州王德基澶州李昭述等或居要郡或緫重兵假使智能尽厌服於人犹恐计虑或见轻於敌而况指数名姓知委任非人尚令列在边防得不取笑外裔李昭亮张存李昭述王德基伏乞速行差替朝廷若以皆无显过不欲非时改移是惜数人之顔情不頋生民之祸患若以无人可使延日苟安侍从文武之班同国家休戚之计度才委任必济艰危伏望圣慈决於睿断

知制诰范镇上奏曰伏见宝元庆历间用兵伐元昊而兵之积於陕西者数十万人天下英才皆聚关中然未尝有尺寸功者横山为之限也元昊大入则大胜小入则小胜每战得意者横山之人为之用也横山之人为之用终之以厚利而盟之又如其号为国主岂得已哉此忠臣义士尝胆而不可忘者则前日种谔之举发於忠义也提兵二千得其衆数万马牛二十万拓地百余里至绥州而城之不旬月间垒壁楼橹仓敖府库凡战之具无不皆备亦可以言才矣而议者以其不中覆一言轻之今谔下吏事在不测臣有所怀不敢不陈且横山之人苦谅祚虐政不为之用欲内附者久矣昔先帝尝欲经营之其志未就陛下悼先帝之志未就也屡召边臣与之计议则谔虽不中覆可无罪也议者又以为待远人不可以失信异时山遇诣延州告元昊反知州郭劝执而还之可谓不失信矣而元昊杀山遇卒反无改是远人不足以信待之也廼者谅祚寇渭州掠边民拒使者而不纳又寇大顺反迹明矣朝廷絶其岁赐以困弊之乃卑辞称臣谢过伏罪是岂真称臣哉直以其国中饥而未能发耳使谔不受其降衆亦反受之亦反然受之已足雪宝元庆历之耻快边人之心且夏人之性畏胜而侮败今谔已可使之畏矣而议者乃欲杀之是沮边臣之立功者而为谅祚报仇也世之论者常病无将非无将也但御将之术太拘耳陛下试观宝元庆历间事则谔今日可以为将矣昔者魏尚尝有罪於汉矣文帝感冯唐之言而赦出之尚终立功愿陛下奋文帝之心感臣之言赦谔使护领其衆以扞塞下必能立魏尚之功於此世使臣得为冯唐幸矣

监察御史包拯论边将上奏曰臣近者累曾上言以河北沿边将帅未甚得人特乞精选其代州尤不可轻授缘代州与云应等州相去至近路又坦平古今最是难控扼之所太宗朝以骁将杨业守之业殁继以给事中张齐贤守之其慎重用人如此自後边鄙无事然亦用武臣中有材略者今朝廷委任郭承佑必恐败事按承佑累任无状朝野共知物议喧然以为不可且北敌请命历年多矣然恩过则生骄安久则忘备理之常也况西北二陲自古尝恶其连盟协势以为中国之患以今观之衅端已兆庙堂之上所宜窥之未萌而为国家鋭意而远虑也今天下不患乏人患在不用用人之道不必分文武之异限高卑之差在其人如何耳必当考以应敌制胜之略询以安边御衆之宜观辞气之瓌奇举动之方重者擢而用之则取人之要无大於此况河北河东同时地震变异如此不可不惧臣先进劄子言之颇详其承佑欲乞早令召还别用能者沿边守将畏懦不胜任者亦乞速赐移易若不预为之具缓急图之则无及矣惟陛下特留圣意则天下幸甚

谏议大夫夏竦上奏曰臣闻将者人之司命国家长城将帅之任非材不居求材之道斯为难哉若以颁首胼肋为壮则秉钺非角觝之戏以巨觞大炙为勇则建牙非饮食之场以弯?提劒为强则上将非一人之敌以遭逢故旧为忠则三军非恩泽之任在观其器能察其性情轻者易恐躁者易挠很者易激疑者易动骄者易诱弱者易诎刚者易误况其材不同而其任复异任文儒则惧其畏懦任英武则防其跋扈任刚勇则虑其寡谋任庸鄙则恐其败事是则幅员万里殆无将业岂其选任殚乏良规但﨣﨣之夫良多客气既昧今古孰知成败春秋郤縠为将敦诗说礼战国孙吴论兵文动辞采汉兴曹参赵充国祭遵卢植魏晋诸葛武侯杜预羊祜唐李靖郭元振裴度或立战功或为名将观其武略抑资文术以是而观可否自分前事元龟後之法则但能精选文臣材兼智勇若多识前贤事迹必资通变机筹授之斧钺临事可裁然旁选英雄列为裨佐以勇佐谋舒急相济谋者足以制敌勇者足以冠军二者有方则师律正矣

夏竦时为陕西经略安抚使又上奏曰臣闻古者将帅受命於庙受脤於社王者遣之则跪而推毂曰自阃以外将军制之赐以斧钺得专杀戮故三军弭伏克捷相仍後代自疑多轻兵柄恐其末大本小临事难为制御斯皆流议颇昧远图盖昔者皇纲解纽擢任非人内多谗贼之臣致有跋扈之将若朝廷有序邪佞不生虽使举国出师孰敢潜图不轨稽夫往事足有成范乐羊伐中山魏文侯示其谤书三箧条侯屯细柳汉太宗为之按辔徐行在君臣相契故功业易成将以军法行师王命有所不受制敌变化无方难可授之成筭兵有速如风雨不测如神三军趋利而行岂当千里请战用将之道历代攸难今则边臣武帅禄厚责轻俸给之费月差千万歌舞殽觞乐极品流边鄙之上战阵之前外示强毅内多畏懦不知奇正要覆之略解交伐谋之计攻分战守之利纡直迟速之势苟有所施躬循绳墨先咨中贵之官次访参谋之臣鸣鼓而行控弦而列胜则逐北败则婴城以是制戎终无奇效近年二将端坐边城颇失国威故纵敌骑而大者不及诛夷小者尚分麾寄虽令後人无惧死之变奈使苍生有无告之?诚当选任贤良絶其疑问法汉高之将将推光武之赤心委以骏权责之成效听以古礼用兵便宜从事功成速赏要以带砺之盟注意不回开以丹青之信是则百万之衆可以恩齐荒服之君可以威制

侍御史赵拚上言曰臣闻吉之先见圣人所以知几豫备不虞治世因而无悔朝廷之设外御帅府之握重兵不唯用政术以安吾民抑亦修武事以制他寇苟曰称职则一方何忧或非得人则为国生事伏见京东路青郓二州知州各带安抚使其地控山并海兵民一有失所易为作过近年悉差两制及前两府臣寮以镇抚之今曹佾知青州李端懿知郓州素匪勲旧俱缘戚里威名未着势力且轻万一属部有不测事宜则人心动揺何所倚赖兼亦曾有台官上言谓其不便臣欲乞圣旨特赐检会改差青郓二州安抚使选有才谋经任使两制以上臣寮充之以安京东人心亦先见豫备之一端也

英宗初即位殿中侍御史司马光上奏曰臣闻赵滋为人刚愎不可管军朝廷不以为信臣亦自恐闻听未审不敢复有所陈自後又闻滋对契丹人使礼貌骄倨不遵旧式近者又闻本路帅臣奏滋任意行事恐致引惹窃以景德以前契丹未和亲之时戎车岁驾疆场日骇乘舆暴露於澶渊敌骑凭陵於齐郓两河之间暴骨如莽先帝深惟安危之大体得失之至计亲屈帝王之尊与之约为兄弟岁捐金帛以饵之聘问往来待以敌国之礼陛下承统一遵故约夫岂以此为不辱哉志存生民故也是以兵革不用百姓阜安垂六十年今契丹所以事中国之礼未有阙也为边臣者当训卒乘缮器械以戒不虞厚饔饩慎威仪以待使者内不失备外不失好以副朝廷之意而已今滋数乘客气以傲使人争小胜以挑强敌苟为夸大於目前以求一时之声名而不顾国家永久之患臣恐衅隙一开则朝廷未得高枕而卧也昔孙蒯毁缾而曹卫构难鄫人沤菅而鲁国丧邑涉佗捘手而晋失诸侯女子争桑而吴师入郢故祸常起於细微而事或生於所忽凡二国所以相交之道不可以不慎也雄州当敌之冲平居则行李之所往来有事则戎马之所出入典州之将不可不精择其人滋禀性狂很恐不可久寘於彼乞落军职徙之内地毋使边将相效为国生事实天下幸甚

司马光又上奏曰臣累曾上言赵滋刚愎狂妄不可管军及守边必将败事近闻朝廷益加宠任令再知雄州臣愚瞽之言诚无足采然窃闻曏时本路都转运使唐介安抚使彭思永昔曾言滋罪状今朝廷使之再任彼三人者必不肯同心协力以利公家但更相违戾窥伺得失虽容貌语言外相包容其中心岂能坦然全无猜恶是朝廷?之使交鬭也若监司将帅互相猜恶而欲使之安下民扞外敌臣窃以为难矣伏望朝廷念河北一路系国家安危察滋所为皆夸诞不实授滋别路一闲慢差遣使上下之情各获自安不唯边境保无他虑亦滋一身之福也

治平元年光知谏院言程戡施昌言劄子曰臣窃闻近者夏国屡起事端边境之变不可不备为备之要在於择帅伏见鄜延路经略使程戡资性奸回泾原路经略使施昌言老病昏昧皆以斗筲罢愞之才当折冲御侮之任平居之时未见有阙一旦警急必败大事譬如开门揖盗以肉餧虎臣窃为国家危之伏望陛下早择智勇之将以代其任二人并除致仕以安边境之民戒偷禄之臣

二年侍御知杂事吕诲论差中官为陕西钤辖状曰臣近闻陕西四路各差中官一员充钤辖专管蕃部公事及支公使库钱千贯仍每岁入奏边事权势甚重惊骇羣听臣不识圣筭之远但闻羣臣之议不以为便亦恐为陛下之谋者思之未至耳但有唐以来举兵不利未有不自於监军者我朝因循前弊尚多久未更革奈何又增置此员如走马承受官品至卑一路已不胜其害况今钤辖寄重其实已均安抚使之权矣原朝廷之意必为昨来熟户背叛弓箭手逃亡使之以时犒设专行姑息何其踈也臣尝见熟户耕佃官田并无征徭遇战鬭方出一人一骑兹外更无侵扰熙熙安业界外生户羡慕不足常苦谅祚诛求愿为汉民不可得尔有以知熟户无背汉之心明矣但为谅祚诱之以厚利刼之以重兵边臣坐视杀戮不为救护彼将逃死岂得已也若威加边外戎人不敢内侵熟户自然安堵不尔虽丰牛酒日为犒设徒有损费何益於事哉至如士卒久不训练盖兵官不务协同借若五将军中有一员内臣不喜教阅动为姑息由此卒伍骄惰他将稍严纪律则怨谤竞起帅臣畏惧唯恐生事上下因循苟简军旅无繇精鋭斯中官姑息之効也疆场之事果只如此处置未知其利而但见其害藩篱不日隳坏将尽藩篱堕则边城危矣臣前奏上乞於无事时整齐熟户弓箭手大臣合议终不以为然臣观今日处置诚未为便喑默不言则负任使所谓钤辖四人者臣欲乞朝廷省罢精择帅臣凡事一切付委庶几阃外之权专制则於责重矣惟圣智择焉

侍御史赵瞻论五路置帅不当更以冯京为安抚状曰臣伏见陕西置永兴秦延庆渭五路安抚经略使各开帅府以制西戎今又忽差冯京安抚诸路风闻士论莫测所谓不知朝廷以诸帅臣皆不能安抚本路邪是国家欲深究边事而专委近臣经画之也帅臣非才自当更置直欲经画暂至岂能究知是皆未有以补疆场之万一而足以愧边帅扰戍兵矣犒师劳将迁易卒伍浮费百出虚声交至关陕之民必大恟动臣愚固以为无益至有损也昔杜预使王濬先入石头避其亲受节制裴度为韩洪已为都统遂不更称招讨深达国体共成边功古之用人今悉相反以臣所见乞罢冯京之行苟欲精求利病即有文彦博孙沔新付兵柄未出国门授以圣谟庙筭彼皆元老可以仰成臣愚不识事机愿进区区之虑

赵瞻又论差中官为陕西钤辖状曰臣伏闻古者天子推毂遣将则曰自阃以外将军制之盖明委任之专也故唐於诸道行军而置緫管节度以至领押诸蕃部落及近界诸蛮之类率入阶衔遂成定制国朝自起西师分置戎府外有四路以扼敌境然招讨经略安抚緫管之司责任至重故未尝不选文武贤明之臣以领其柄内则数州之军民外则诸部之蕃落威恩刑赏处置制宜敢於纎微有不振举比者戎事稍息人自谋安缯絮饮食失於侈靡藩篱族聚不复頋恤向即已称两面今遂絶为匪人去岁西夏兵势压边思顺酋豪既为统率诸族离弱固自归投中国不为救营熟户随亦翻叛致此疆场荡无斥堠敌若犯境径至城下固宜朝廷熟虑更制近乃特以内臣王昭明四辈各当一路招抚近蕃虽留神则甚勤在制宜则殊失窃观唐室兴兵最多更用宦人率致败事如观军容及宣慰等名常为切齿之患今招集蕃部镇安方陲悉皆大将之权岂容偏帅所挠一委斯柄将袭往弊兵机牵制统帅何安臣愚所见不若以此等事尽付帅臣是其官守谁执其咎既塞分权生事之隙又明委任责成之专即罢阉宦无侵军政足以前鉴史戒而後息乱原矣臣以久居关陕寖识事宜比自西来兼访道路边人议士率言此失愿陛下特留神断不惮改更随意招怀以安携贰

赵瞻又论差中官为陕西钤辖状曰臣伏蒙陛下特出圣意擢在言职犬马犹知报效臣子岂忘奋励况闻舆论敢自循默近日於垂拱殿辄已具劄子敷奏以内臣王昭明等四人分制边任侵挠帅权乞赐更置更责大将至今未蒙采听是臣所负言责之未塞者也此事一书国史已玷陛下元年之大政今又不察臣言遂为国家异日之遗恨苟能遽追前命慰快群情即於返掌之间更彰纳谏之德故人人莫不为陛下深惜之也且如帅府处置蕃部乃是边事万分之一今以一事偶失即为添置中官将来复有事生又欲何以为计况彼各受密旨岁入朝谒边臣疏远日虑倾危军政异同孰能主执外未制敌内先坏事昔程元振诬来瑱之罪鱼朝恩间子仪之功故穆质谏用宦人为将而吐突承璀终无功于镇定裴度奏罢诸军监阵而李愬逐贼于淮蔡至如本朝鄜延败事则斩德和于河中麟府丧师则流元道于海裔岂非古今得失之明效哉然犹使议者惓惓疑宸衷之未断怪辅臣之依违斯可谓事机之切不可不亟谏也臣至微贱愚忠所激义忘後害殊不知有一身一门之私计亦不知有羣阉羣邪之势力上冒天威死有余戮臣愚不胜激切之至

参知政事欧阳修上奏曰臣伏见谅祚猖狂渐违誓约僭叛之迹彰露已多年岁之间必为边患国家御备之计先在择人而自庆历罢兵以来至今二十余年当时经用旧人零落无几惟尚书户部侍郎孙沔尚在西事时沔守环庆一路其人磊落有智勇但以未尝出兵又不遇敌故未有临阵破贼之功然其养练士卒招抚蕃夷恩信着於一方至今边人思之虽世不乏材朝廷方务推择若求曾经西事可用之人则臣谓无如沔者沔今年虽七十闻其心力不衰飞鹰走马尚如平日况所用者取其智谋藉其威信前世老将强起成功者多沔虽中间曾以罪废弃瑕使过正是用人之术臣今欲乞朝廷更加察访如沔实未衰羸伏望圣慈特赐奨用庶於择材难得之时可备一方之寄

历代名臣奏议卷二百三十七








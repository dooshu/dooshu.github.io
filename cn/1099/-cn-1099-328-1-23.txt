○答薊遼總督張崌崍 【 虜情】

辱示青酋既有罰處二弟之意、宜就機告于順義處之、黃酋之不直東虜、豈是忠心、彼盖亦欲効東虜所為、順義所制不得肆、見東虜東掠西市、兩利並獲故不平于心耳、渠去秋在雲中。亦曾明告順義言欲作賊順義答之云。宣大是我買賣地方。汝不可胡做。別處我亦不管。觀此則其心豈不欲為東虜所為者耶。公所諭其來使、詞嚴義正、足以尊　朝廷之體、消逆亂之萌、須著落順義處之。彼雖老。素為諸部所畏也。鄙意初謂不必奏聞、後思其事、關係頗重、似非諸公所能自了者、待計畫巳定、期于必遂、乃以上聞可也、然犬羊無信。惟利是趨。即經此處分。他日亦不能縛其手足。此後宜責令偵得東部約從消息。即飛報我知在彼得陽明其心跡在我得陰為之備即今秋土蠻糾眾犯遼。其中亦有西虜。幸賈大同、高山西、于貢市時得些消息。走報于我。即夙儆該鎮預為之備。故虜雖眾而在我無失。比者寧前虜原不多。而在我反有損折。此其豫與不豫相達矣。近得鄭公書只云青酋部眾東犯之事未否虛的、此言過矣、夫虜犬羊也、能保其不變乎、薊鎮属夷歲歲入貢。亦歲歲作賊。遼人不能歸咎于薊鎮。豈能責望于宣大乎。夷情多變。惟在隨宜審處之耳。


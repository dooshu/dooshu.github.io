◇　薛况罪议

律曰「斗以刃伤人，完为城旦，其贼加罪一等，与谋者同罪。」诏书无以诋欺成罪。传曰：「遇人不以义而见《疒只》者，与□人之罪钧，恶不直也。」咸厚善修，而数称宣恶，流闻不谊，不可谓直。况以故伤咸，计谋已定，后闻置司隶，因前谋而趣明，非以恐咸为司隶故造谋也。本争私变，虽於掖门外伤咸道中，与凡民争斗无以异。杀人者死，伤人者刑，古今之通道，三代所不易也。孔子曰：「必也正名。」名不正，则至於刑罚不中；刑罚不中，而民无所错手足。今已况为首恶，明手伤为大不敬，公私无差。《春秋》之义，原心定罪。原况以父见谤发忿怒，无它大恶。检懂欺，辑小过，成大辟，陷死刑，违明诏，恐非法意，不可施行。圣王不以怒增刑。明当以贼伤人不直，况与谋者皆爵减，完为城旦。

（《汉书·薛宣传》：哀帝初即位，博士申咸给事中，毁宣。宣子况为右曹侍郎，赇客杨明，遮斫咸宫门外，断鼻唇，身八创。御史中丞众等奏明及况皆弃市，廷尉直以为云云。况竟得减死一等，徙敦煌。）




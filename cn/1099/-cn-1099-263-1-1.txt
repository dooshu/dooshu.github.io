○陳膚見以贊修攘疏 【 制虜】

葢天下之事。貴於謀定而濟之以實。古豪傑之臣。不動聲色。而應猝戡難。常有餘力者。由此道也。謀之不定。緩急之間。一失其分。而公事去矣。宜急而緩。則渙散頹弛。無以備不虞、古語有之、旱則資車、水則資舟、以待乏也、况涉河乏舟、登太行乏車乎、宜緩而急。則張遑迫遽。而反乖於事情。有急之形、坐緩之實、則今日攘禦之計、恐不能不勤　聖慮耳、以為緩耶、則募兵買糧、內外切責固宜矣、外此有糴通德倉糧之議者、有歛京師蓄產之議者、嘖有煩言、何張皇至是耶、此謂有急之形以為急耶、則　皇上嚴旨以責其治兵矣而司兵柄者、未見兵之所以治、責其備糧矣、而司計者、未見糧之所以備、不理其本而惟末之圖、故力雖勤而功愈塞、萬一有警、則秋期迫甚、不逞之虜、顧可以空言退耶、此謂坐緩之實、臣等謹以邊務之大勢、先為　陛下陳之、夫兵也者、氣也、故欲治兵、莫先於飽其氣、今萎而積弱、氣之不揚甚矣、臣等每以虜事詢諸緣邊之人、率搖手蹙額、謂莫之敢攖、臣等雖甚罷駑、竊笑其說之卑也、夫括虜部而周數之、大約僅二十餘萬、而以驍悍自怙者惟吉囊與俺答阿不孩二部共七萬人、竊據河套、為我門庭之寇耳。其餘如亦克罕之荒昏。伯思罕台吉之庸瑣。固皆鼠子也。我兵無論外郡。環邊関者。四十餘萬矣。眾寡之分。固巳不論。若整我節制之師、驅彼嗜利易駭漫無紀律之虜、一獸負矢百羣皆奔矣、况仗　聖天子之明威以臨之哉、將謂虜之獷桀、猶豺虎之不可禦、虜信豺虎也、然執豺虎而屠之、食其肉而寢處其皮者、獨非人乎哉、葢智勇並用、必非徒勇者之能當也若去秋平定嵐石之寇、是又入穽之獸耳、以孤懸之虜深入千里之地、內不知經幾巖邑、越幾險阻、使閫外有人、縱不能迎敵奮擊、以揚我軍威、亦必堅壁清野、以銷其鋒、時出掩擊以牽其四掠、候其去而集厚陣以尾之、遣驍騎而左之右之、夜則多鼓鈞聲以震之或銜枚以襲之、晝則多張旗幟以疑之、或據險以徼之、或閉其泉源牧地以困之、乘其困極而殲之、虜固遺我之獲也、乃一籌不展、使得以呼嘯跳梁而去、此志士之扼腕而憤懣焉者也。雖然、忘羊而補牢、未為晚也臣等恐牢之敝而羊愈觝逸耳、夫秦晉之民、古所稱尚氣槩勇力敢决者也、今宜勇而反怯者、有三弊焉、勢之分也、法制之束之也、心之携也、何謂勢之分、聚數寸之鐵以為椎。可以擊堅而無缺。引而丈之則弱。堅可以伸之撓之。聚四十萬之兵以壓虜。鮮不靡者。然環數千里之邊分戍之。而聚焉者葢寡矣。及寇之來。則又分某兵於某處按伏。某兵於某處應援。某兵於某處防禦。畸零隔越。正所謂小敵之堅。大敵之擒矣。况虜騎之來。無慮數萬。而諸將所領僅止三千。雖使孫吳頗牧復生。無可為者。故不為往昔揚琳孔王?覇溝之敗衊、則為近日丁璋石湖嶺山?領之覆沒、勢則然耳、是葢以竊發之禦大舉。不知因勢變通之過也。竊發之禦。兵不得而不分。其防多也大舉之禦。兵不得而不聚。其勢重也。臣等謹按東自柴溝迤邐至靈州以西。無處非套賊竊窺之徑。然大舉之衝則有二焉、東犯應朔順聖等處。則大同其衝也。西犯平固環慶等處、則花馬池其衝也。大同固為重鎮矣。臣等請增戍於高山聚落二堡以為之翼。其次則偏頭寧武鴈門之兵。所當蒐補焉。花馬池近固知所重矣。臣等請以固原總制參遊等官移鎮彼地。更增戍於安定柳楊二堡以為之翼。其次則定邊興武之兵、所宜整訓焉寇東侵則聚重兵於大同以遏其衝。高山聚落之兵應之偏頭寧武鴈門之兵又應之。如勢重不可支。則宣府左援延綏右援之。寇西犯則聚重兵於花馬池以遏其衝安定柳楊之兵應之。定邊興武之兵又應之如不可支則又延綏為左援。而寧夏為右援。若窺延綏則大同花馬池之援亦如之。如其深入。則省府之兵。與州邑之民兵。又協應之。不以非我信地而束兵以坐觀。不以虜巳出境而返轅以自適。如是則聯絡之勢固矣。不但巳也。虜於一邊入□每遠徙各邊畜牧帳房以防我之□賊牽於東。則西兵偵探虜帳之遠近虗實而遣死士以擣其巢穴。賊牽於西則東人偵探虜帳之遠近虛實。而遣死士以焚蕩其種孽產蓄。如是而犄角之勢成矣聯絡可也。設或羽檄紛馳。而延調於戎裝之未辦。客兵方集。而虜巳掉尾而去。則若之何。是在重總制鎮撫之事柄。而使威令信義之素孚。則臂指之使。首尾之應。無不如志矣犄角可也。設或輕重以自擾。緩發而後機。二者皆取敗之道也。則若之何。是在衝擾偵探者之賞給。而使之必明必信。則所謂知戰之地。知戰之日。而我得勝算矣。奇正分合、有定策而無定形翕張運掉、勢在我而不在敵、何有於不腆之虜、葢寸寸而守之不若扼其吭之為要、惴惴焉以防其擊、固不若批亢擣虗之為得勢也、此今日經略之要機也、若以為固原之鎮、未可以議遷、而花馬池之懸隔、未可以易守、臣等請以往事明之。延綏之兵。昔駐延德而虜橫。說者每□余肅敏之失策恐未可也今遷榆林、虜勢遏者。正得扼吭之策也。雖然、如法制之束何哉、兵也者。將之利器也。將也者。國家之利器也。今之馭兵以折軍之法嚴諸將領。夫兩軍相擣。鋒鏑交加。不死則傷。今禁將領之折軍是不欲軍之戰也乎今之敗將。若謂寧拙守。無巧戰。一有驍果之將。出邊墻數步。則持其後者。得以開邊釁議之而何敢言擣賊巢穴耶是不欲將之戰也乎夫戰之與守。交相為用。言不戰而守者。是示怯且損勢也。是故有勇兵。無勇將。有勇勢。無勇制。率皆遲回顧望。以偷生免罪為得計。養成偷惰欺慢之風。以銷縮其肅勃敢勇之氣。是猶持太阿惜其鋒。禁不擊賊也。此猶可言也。至於摩抑頓挫。持將士以一切剪剪之法。使不得搖其手何哉。葢豪傑之士。率有俠氣。不可繩撿。故古人見怒蛙則式之。見螳斧欲擊則避之、此意可想也。今呼甲冑之士如奴隸。而又舞文弄墨以密其防。欲勇敢之不變為怯弱。不可得也。且今之文士。固將昭軌物引綱維以作法於下者。猶或自越於禮法之外。而乃以剪剪之法。持百死一生之將士。不惟無以作其氣亦恐無以服其心也臣等請除寡謀僨軍邀功浪戰者罔赦。若有雖折軍而奮勇克捷。雖出邊而具有成算者。悉從寬假以　放其鷙擊虎搏之心。除貪殘刻軍逗遛失機者罔赦。餘悉簡節疏目治之。無責其成律。無持以　細以長養其投石超距曳乘掉鞅之氣。則沿邊將士。不戰而勇增百倍矣、雖然、又如人心之携貳何、將之與兵、相倚為命者也、故可與之生、可與之死、可與之赴水可與之蹈火、而後可以言戰守、是何也、恩之有以結其死心。威之足以制其死命故也。今諸鎮之兵。素以忠勇著者。延綏一鎮而巳其餘不索粮而旅譟。則憚役而狂駭。甚至執主帥加不逞焉。紀綱之不振。義方之不属。至此極矣。為之帥者平居諄諄翕翕以取其歡。猶恐變生不測也。安敢驅之鋒鏑之間出死力哉。是故一事姑息、煦之如兒子、而彼不以為恩、反疑阻焉、臣等以為是不難、存乎其人耳、宋宗澤之撫楊進。岳飛之撫張用。彼皆劇賊也。皆稱干戈與我為仇讐者。一入營勞來。而即戴之為慈父。卒效之死力。况邊士世受國恩。寒餒事育之資。皆仰鼻息於我。而上下之義分森然。猶在。孰謂終頑竟不可懷來耶。得若人焉明之以信義。孚之以心腹。有經有紀、不震不懾。則恩之無不感。威之無不畏耳。將歌舞涕洟。喜其來悲其晚矣。若謂積疑巳深。恐不得而威之。臣等則謂無名之惠適以生阻而有恩之威足以招携何則。誠偽之分也。且養戰士如蓄獵犬然。終日發縱指示以馳搏狐兔。則精神鼓舞。各盡技能而大有獲也。不然則安疲樂怠。惟嗷嗷待食於人。且釀成驕悍之氣。搏噬人矣。五代廂軍驕甚。動生反側。而宋祖以一劍治之。遂帖然定者。此明徵也。若延綏之兵。獨以忠勇著。而獨有□於衣食。抑揚勸率之道。似或闕焉。至於治兵備糧。孰不以為至急矣但臣等所謂不理其本而末之圖者有說焉。今之議治兵者。清戎募兵二策而巳。以清戎言之。清解雖勤。而逋亡繼踵。徒充吏胥之橐。為生民一重擾耳。况風土不諳。甲冑不勝。而無濟於用乎。以募兵言之。往年大同之變。葢常召募而罕有應者。縱有之則見伍之軍。不敷支給。而新募之兵。將何??勞餼耶。此皆不審事實為空談者也。今之議蓄糧者。不曰京倉挖運。則曰例外發銀。言挖運則飛輓之費不貲。而京倉之儲有限。言發銀。則粟價翔踊。鎰為銖用。雖竭帑銀以輸邊。譬之以石填海也。况軍士所急需者。茭粟耳。茭粟告罄。積金如山。曷用哉夫然後知漢晁錯實邊積粟為有見之言。固可務一而兩得者也。傳曰有人此有土、有土此有財、今邊境蕭條。沃壤盡弃、人散財匱久矣、何司計者不立根抵久遠之圖耶、人將謂屯政之壞、由於法之廢、臣等則謂必盡寬其法而後屯政可舉耳何也、利歸於下。則不戒而人情樂於趍。法持於上。則愈嚴而事體漸以弛。故寬大之政。達人尚焉。而况於荒莽寒瘠之地尤宜施也。臣等聞往乍邊帥豪戶。墾藝俱廣。不惟封其私圖。而且便於公糶。不惟大車小負。為庾廩之充。而架梁防護。尤足為??旱圉之固鎖見者不欲利之遺於下也。小人不知大計每如此於是清屯勘地之疏紛紛焉。今日追屯糧。明日丈屯地。正德初年寧夏之變。以此鼓眾怨。而遂欻然起矣。擾之以弗靖。持之以大急。夫然後人情散而地荒。地荒而糧乏。糧乏而人益携。今邊民之日就凋瘵且甘心叛為虜用者。其由來豈一日耶。言之至此。誠可惋憤。臣等乞　皇上渙發明詔。沿邊壤地。有能佃種者。無論軍民。無拘籍貫。無限頃畝。悉與為業。永不徵科。其壯夫徤卒。有可耕之力。無可耕之資者。官仍量給種具。三時藝穫。仍督令遊騎更番廵邏以防剽剠。將官墾藝廣者。兼得多蓄死士以護其世業。以壯軍威軍府有司。但定其疆畔。治其爭盜。毋妄生擾害仍敕撫廵等官時加優恤勞問。如此則兵農錯布。耕戰相協。三年之內。殷殷屯屯。可以平糴於無事之時以勸農。可以優給於有事之日以恤兵事田畝者。皆囷倉。糧不蓄而自充秉耒耜者皆干城兵不募而自足。何此之不為而顧為不得巳燃眉之計、空竭內儲。割心腹且無益肢體哉。若謂王制無不稅之土。而繩武人不可以弛法也。則膏土茂田。忍捐於奧草之蕪沒。而固靳於我軍我民之播佃生息乎。忍容將領錙銖為軍士朘削。而不欲其且戰且耕以自食其力乎。若謂懸甑待炊。不啻涸轍之鮒而江西之挽、不及於救也。則挖運發銀、一二年間偶一為之以拯其急。若以此為蓄粮之長策則非矣。至於勞來安定。尤在州縣親民之官。時其急艱而周之察其農事之勤惰而勸督之。稽其夫家眾寡之數而什伍之。候其蕃殷。然後芻糗之儲蓄。民兵之調發。無施不可。而竊發之寇。可不煩官兵而捍禦有餘力矣。邊方州縣正官吏缺。擇進士之俊茂者銓補、有建是議者、　皇上既俯採之。何銓部之宜行而久不行也。或者謂虜騎之咆哮衝突、則我馬辟易矣、虜之弓矢命中、則我兵不可支矣、如之何、臣等謂避所短而用所長。此亦兵家制勝之策也。步不能當騎。騎不能當車。葢衝車奮擊。則整而銳。重車列陣。則固而嚴。聞近年固原等處。造有戰車矣。何廢而不用乎。臣等讀史見宋順昌之捷。郾城之捷。皆步兵矣、以長刀巨斧。呼踴而進。虜固馬不及驅。矢不及發。而潰矣。何不倣而行之。徒專於弓矢之程。况戈矛殳戟神鎗機砲連弩之利器。虜豈有之。而遂謂不可支耶。縱馬之不可缺。則茶馬鹽馬點馬牧馬之制。何盡隳弛。而顧紛紛於買馬。責豈無所歸耶。况孳蓄之馬。虺隤臃腫於江之南北。無濟於戎備。而徒為民之巨蠹。是誠不可解也。調馬於邊。或於近邊之苑監。而歲解備用之銀於軍府。斯兼利於軍民矣。臣等見弓矢之造徧天下。每郡計數千金。率為姦胥巨猾之欺冐。而徒以敝弓枉矢應常額。厚取諸民而於戎備無絲縷之益。此又不可解也。軍中造器一定之法以歲造之直。悉解軍士。聽其選士精造。以便給用。茲不可耶。若謂馬價弓矢之利。悉歸於邊。恐稽覆之難。而侵漁之弊滋。此又數米命婦炊之。度非所以語經略之宏規也。前數事者、在　皇上一號令舉措之間、惟得人而任之為難耳。方軍情之未協。則撫綏訓定之為難。方財用之久匱。則濟量贏縮之為難。方兵威之久弛。則鼓導振勵之為難。可戰而戰。可守而守。可進而進。可止而止。則應機轉化之為難。事變橫出。則鎮定整裕之為難。自非本之以至誠之德。濟之以不匱之才者。鮮能堪此。責以紓君父之憂。故必採天下之公。極天下之選。如宋西北事。委之韓琦范仲淹其人。庶幾有成績乎。若夫兵難遙度、事由中覆、機不容髮、疏不時報、則心腹手足之間、脉理之不貫、或有之矣、臣等請戰守調集之機。宜先發後聞可乎。軍中賞罰生殺之柄。一由彼制可乎。倣便宜署吏之意。文自守廵以下。武自參遊以下。悉由專奏易置。如往年楊一清之保舉胡經仇金?戊等官。疏入即報可乎。倣市租皆輸募府之意。賞犒支給。悉由隨宜專决。不以銖兩稽勘。使不得展布可乎。圖遠大者無近功。而兵家之勝負無定形。請不急其旦夕之效。而惟責其成功於五年之上下。不問其城堡小戰之失利而惟取其軍律氣勢之恢張森肅可乎。擬議貴精。咨訪貴廣。以禮敦辟名臣俊士足為主帥之師友。以贊軍機。如古幕府之開可乎。遠近土民有義勇絕倫者。許招致麾下。優其賞給。為軍鋒之冠。候立戰功。奏請補用可乎。此皆　朝廷馭將之大制固非小臣所敢妄議。然　皇上一振宏綱。以洗積習頹弛之弊。以建萬億年永固之圖。則推轂之義。固不可以不申。事柄之歸。不可以不專且重也。近日有議河套之復者。臣等以為議復河套於今日。誠落落不可幾。鮮不指為狂易人矣、但兵也者、勢也、弛之則垂趐而委地。振之則動乎九天之上、信得豪傑而委重焉、數年之後、可以俸河南地還之　陛下、不然吾所恃以限隔胡虜者、黃河一帶水耳、險為彼據而二千里衍沃之土、使得以畋牧孕育於其間、異日醜類益繁、則驁橫益甚、其蠢動將不但今日巳也、奉天意以驅殄驕虜、此固復我故疆、承先烈以固永圖、與好大喜功、快心狼望之北者異矣、至于郊埛密邇之遺孽、非我族類、其心必異、不密為之防、而欲倚為緩急之用、井陘之役、夜半之噪何如哉、疾瘢巳發、葢不待徵往鑒于劉石之禍也、此實隱憂之宜圖、而尤不可輕發以起釁、潛移默奪。要在柄事者之善處耳。若夫衛所徧天下、而繫兵籍者、皆傭販之夫、將領承世襲、而司軍政者、率裙屐之子、我武之不揚、不止邊疆巳也、乞大賜振整、自兩京以至郡縣之兵、一體訓練以備不虞、則克詰戎兵、固隆古制治保邦之所急務也、臣等猶有說焉、急治其標、故不得巳而投攻伐之劑然保和榮衛為元氣之護、良醫恒喫緊焉、夷狄其標也、民其本也、急於攘禦之策、而忘其輯寧之治、飢凶之謂何、而催逋之使、揚鑣兢馳于宇內、征督不巳、繼之箠楚、箠楚不巳、繼之械繫、有司承望以苛急里胥夤緣以肆姦、民之騷擾、不更甚乎、周書有之、用顧畏于民碞、是獨不宜深長思乎、臣等進此猶有說焉、董正治官、乃肆征弗庭之本、故折衝千里之威、常在樽爼間也、今小大臣工、果能精白一心、罄竭忠悃以仰承　聖德否乎、乞　皇上嚴加戒飭、俾自今伊始、義利必明、而廉隅之無闕、好惡必公、而賢否之不淆、切主憂臣辱之義、而靖恭以匪懈、知本固邦寧之訓、而保愛以勿傷、庶內治修、而外攘之功、不難于舉矣、

皇明經世文編卷之二百六十三終








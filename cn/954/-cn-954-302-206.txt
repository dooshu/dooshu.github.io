陈造　次韵余司理

名分必我辈，那容猣多可。

势由服劳屈，享以綦贵夥。

积水须固防，易溢不难破。

劝沮自有机，惩一警千个。

世儒略其本，顾详狱犴课。

彼顽工抵巇，未可援宥过。

奸名犯具分，论罪不在大。

吏奸易为炽，士气宁受挫。

漏网容汝辈，厚颜向此座。

新诗惊老眼，唱高信难和。

向来搏虎手，老去但慵懦。

近者劳阿买，金薤编玉唾。

此诗尤杰出，气有江山估。

揆予收新得，比君倍当贺。

陈造

陈造　次韵余司理

一从荆楚役，八数昏旦星。

剸裁有琐碎，觞咏无频仍。

世故未焚券，官曹方治经。

客或嗤舑儒，下亦安聋丞。

过日念知己，远方空旧朋。

持斧乃宗匠，歃血主文盟。

天瓢剩挹注，风翼困凌乘。

袖怜醉墨淄，眼为故交青。

招此穷乡吏，闯彼小玉京。

樽罍容吟噱，粉黛罗娉盈。

理窟领新得，诗瓢倾旧盛。

风前雕虎啸，秋后寒蛩鸣。

六花严坚阵，尺箠鏖罢兵。

是翁信奇伟，小子惭奉承。

攘善悖古训，{上卫下足}言防天刑。

见推无异辞，君语吾未凭。

陈造


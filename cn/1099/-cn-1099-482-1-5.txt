○與周毓陽中丞 【 守瀋兵馬】

守藩之說、誠人人能言之、而不敢任也、各鎮將固慮兵馬寡怯、尤苦粮草缺乏、即餉司兩監軍及各道皆不敢擔承、何也、慮寡怯而畏不敢守。猶得以軍令督之。若粮草缺乏而饑不能守。雖有人敢往而軍令固無如此餓軍餒馬何也。以此躊躇未敢輕易斷送、再喪軍實、寒遼膽以助賊勢、非專慮兵少引賊也、非甘令柴李與劉楊各將帥兵團聚一城也、非推其責于遼鎮總兵、而以西虜東夷、重煩老年丈之分明也、且兵少引賊非謬慮也、設即遣賀征夷及開鐵主將新舊主客兵馬、專往守瀋、總計不過萬五六千喪敗之餘、以守坍塌極壞之城、而當數萬聚攻之賊、恐雖有柴李應援、而守者不能待也、何也、中固丁字泊之役固足監也、况即此征夷一枝人馬、巳缺粮草、賀帥屢攢眉向右監軍道言、兵饑馬損、不能當賊、而柴李恐亦不能以石填腹、為征夷援也、弟到遼七閱月矣、僅十月十二月放本色、而內且有兼折色者、賀征夷一營馬匹或存四百、而死八百、或存七百而死八百、或存九百而死九百、猶曰將官不惜馬也、開道于自募兵馬亦既惜甚矣、原額一千九百七匹、而死除五百七十七匹、此粮草之缺乏明效大驗也、去年併瀋于遼而瀋固在也。非棄也。揆之當日賊勢人情。不得不然。今年瀋則確確當守矣。原疏十八萬靉陽清河撫順柴河各三萬。鎮江二萬。金復海各一萬。而遼陽僅議二萬。且作外援者。謂各路以進兵據要害持賊于境上賊不敢入犯遼陽遼陽緩故止需兵二萬非謂各路無兵牽制賊。賊得悉眾犯遼陽。而我可以二萬守二十里之南北兩城子也。撫順一路雖議用三萬、而疏中自有或三路牽制而陰併一路之說。非一路定止用三萬也。即一路原議三萬。亦謂三路俱集。能彼此聲援。非聲援無一。而一路可僅僅三萬自完也。今見在兵馬除贊畫新兵未敢算數外。其餘則劉帥領萬餘分堞而守矣。川兵一萬一千餘劄營城外矣。楊帥領山西募兵及新配、義武九千餘。皆烏合未練不能出防矣。新到田萬年土兵未便據外撥矣。此外則賀之一萬一千有奇。柴李之各九千有奇而止耳。守瀋須將前兵撥一萬登陴。二萬拒戰于城外。三萬分居奉集虎皮驛策應。而遼城僅存二萬。即虛遼實瀋且不論。讀此而知公之本謀不遂中朝不得醉其責而粮草缺乏。實是無法區處。此則惓惓仰望于老年丈之所贊之者也。


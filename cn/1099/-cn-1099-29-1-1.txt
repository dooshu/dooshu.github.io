○詣闕上書 【 明楮幣】

一申明楮幣。夫楮幣之法。萌於漢武之皮幣。武帝好大喜功、窮兵黷武。財物不足供給。于是造白鹿皮為幣。或為龍為馬為龜。各立直而不紊。凡朝聘之士以薦貢獻之物。以為廷實之需。國用賴以少舒。至唐憲宗有飛錢之制。令商賈至京師。委錢富家。以輕裝趨四方。合券以取。號曰飛錢。楮幣之所始也。宋張詠守蜀。以錢重不便商賈。作交會法。仁宗時蜀人以交子起民爭訟。議者請官自立務。可以利民而息爭競。蜀人便之。乾道中會子始行。凡民間輸納。官吏俸給。並以錢金帛半之。元因之造元統交鈔。以絲為本。銀五十兩。易絲鈔一百兩。後又造中統鈔。一貫同交鈔一兩。二貫同白銀一兩。久而物重鈔輕。公私俱弊。更造至元鈔。頒行天下。中統鈔通行如故。大率至元鈔一貫。當中統鈔五貫。子母相權。官民通用。務在新者無冗。舊者無廢。又令民間以昏鈔赴平準庫倒換。商賈欲圖輕便。以中統鈔五貫。赴庫換至元鈔一貫。又其法日造萬錠。計官吏俸給。內府供用。各王歲賜。出支若干。天下日收稅課若干。各銀場窯冶。日該課程若干。計民間所存貯者。萬無百焉。以此愈久。新舊行之。無厭。由計慮之得其宜也。洎辛卯兵起。天下?分。藩鎮各據疆土。農事盡廢。而楮幣無所施矣。天命我　國家混一天下、物阜民安、九夷八蠻、朝貢中國、　太祖皇帝命大臣權天下財物之輕重。造大明通行寶鈔。以鈔一貫。凖銀一兩。民權趨之。華夷諸國。莫不奉行。迄今五十餘年。其法少弊。亦由物重鈔輕所致。臣愚切稽聖人之訓、殷因於夏禮、周因於殷禮、伏乞　陛下斷自宸衷、謀之勳舊、詢之大臣、重造寶鈔。一準洪武寶鈔若干。務使新者不冗。舊者兼行。取元日所造之數而損益之。審國家之用而經度之。每季印造幾何。內府供用幾何。給賜幾何。天下稅課日收幾何官吏俸給幾何。以此出入之數。每加較量。用之不奢。取之適宜。鈔以便於行財耳以鈔為財萬不可久也俾鈔罕而物廣鈔重而物輕則鈔法流通永永無弊又其要在於嚴偽造之條。凡偽造者必坐及親隣里甲。又必開倒鈔庫專收昏爛不堪行使之鈔辨其真偽。每貫取工墨五分。隨解各干上司。又或一季或一月。在內都察院五府戶部刑部委官。在外廵按監察御史三司官府縣官。公同以不堪之鈔燒燬。實為官民兩便。此楮幣首末立法之大略。伏乞　陛下詳擇焉。其二屯兵要地、夫要地者。若朔州大同開平宣府大寧諸處。皆關嶺之外。實中國之藩籬。邊塞之要地。其土或可耕可耨。宜令將率兵廣屯種。修城堡。治器械。謹烽火。勤訓練以備。胡虜萬一入寇。母貪其小利。毋利其遠來。必以飽待飢。以逸待勞。俟其憊而擊之。必有所獲。矧夫我屋居火食。寇乃草行露宿。所恃者馬耳。彼人馬飢疲。豈能持久。退則追之。追則當防其詐。或更出迭走以勞我師此亦用兵之一端也。今邊境將士精銳、訓練守備、俱有其法、胡虜遠遯、不敢南向、臣愚尤慮及此、伏乞　陛下更留意焉、其三訓練精銳、夫士卒貴乎壯勇。尤在於訓練。近年以來。多以為故事。官吏人民。充軍其間。白面書生有之。老弱疾病有之。列之行伍。虗費錢糧。遇征差有力者則用錢買免。貧弱者乃備數而行。軍裝不能措辦。糗糧不能自給。心寒膽怯。而望其赴敵力戰。是以往往自斃。而脫身逃竄。勢又必至。今宜選揀壯勇。日加訓練。增糧賞以優之。不堪訓練者。令守城擊柝。或為各官之從。庶幾各得其用。強弱不混。伏乞　陛下敕兵部五軍。嚴加簡閱。其四勾軍擾害、臣在軍伍四十餘年。謹陳勾軍之弊。凡衛所勾軍。有差官六七員者。百戶所差軍旗或二人或三人者。俱是有力少壯。及平日結交官長。畏避征差之徒。重賄貪饕官吏。得往勾軍。及至州縣。專以威勢虐害里甲。既豐其饋饌。又需其財物。以合取之人。及有丁者釋之。乃詐為死亡。無丁可取。是以宿留不回。有違限二年三年者。有在彼典顧婦女成家者。及還則以所得財物。賄其枉法官吏。原奉勘合。朦朧呈繳。行文該地方不差軍旗庶為减省然摠非善策也要之永戍之例可廢較其所取之丁不及差遣之數欲求軍不缺伍難矣自今事故軍士。令各衛造冊備申都府兵部。發勘合勾取。令布政司按察司督責府州縣。依發去勾軍冊內鄉貫姓名。一一勾取起解。定以到衛限期。仍取衛所收管繳報。年終朝覲。於實徵內。開寫節次取發到某里軍人若干名。大約多作死亡絕戶耳死亡戶絕者若干名具奏。其官吏姓名并里甲隣人保結文狀。繳申府部以憑稽考。庶免差人勾擾之弊。其五勸課農桑、夫農桑衣食之本。嘗聞神農之教。有云雖石城十仞。湯池百步。帶甲百萬而無粟。弗能守也。由是言之。兵者。城之守也。食者。兵之給也。非兵無以守城。非食無以給兵。兵足而城安。食足而兵勇。兵食二者。有國之先務也。洪武間每衛七分屯田。三分守城。且耕且守。軍無阻飢。近年調度頗繁。營造日久。虗有屯種之名。而田多荒蕪。軍仰倉粟。而蕪養馬採草伐薪燒炭諸役。兵之力疲。農之業廢矣。竊嘗思趙充國之屯先零。鄧艾之屯壽春。魏武之屯許下。倉廩靡不盈溢。唐置府兵。無事則兵寓於農。有事則農歸於伍。行之日久。斗米三錢。外戶不閉。今國家輿圖之廣。南極交廣。北至窮荒。東接朝鮮。西暨戎番。邊城萬里。烽堠無警。伏望　陛下敕戍守之將。令戍卒開墾曠土。每百人限以幾頃。耕牛田器五穀之重皆官給之。守將督勵。凡力田勤惰。明立賞罰。以示勸懲。則農業不廢軍民皆有所贍矣。其六興舉學校、夫學校風化之源。人材之所自出。其要在於明經致用。三代而下至漢唐宋為卿為相。率由是出。若宋之寇準范仲淹韓琦輩。以明體適用之學。懷致君澤民之心。出入將相。功在社稷者是也。國朝自洪武之初。開設學校。內有監外有學。教養之法甚備。士之由科第由歲貢而進者。彬彬然列於朝矣。然近時士氣失養。委靡不振。何敢望其致君澤民。以企及前人哉。伏乞　陛下敕郡縣學簡民間俊秀子弟性行端謹者為生徒。俾講習經史。俟其有成而後充貢。既貢國學。朝廷則優待之。厚養之。祭酒司業博士則教之訓之。賢者舉而用之、使其氣不餒。則其志益充。出而為用者。豈無其人。若宋之諸賢哉。其七息偃兵戈、葢聞武以止戈為貴。兵以靖亂為武。非聖人好用之。乃不得巳也。湯伐夏救民。武王去商除暴。因其不道民怨天怒而伐之也。豈有私於其間哉。我　太祖高皇帝以天縱之聖。振乾剛之德。舉一旅之師。逐胡元之昏君。除羣雄之暴虐。大一統之基圖。致文明之盛治。誠繼美乎湯武者也。然治定功成。不恃富彊。不尚功力。不窮兵。不畋游。不廵幸。奢不踰禮。儉而得中。誠帝王之模範。後世之龜鑑也。安不忘危者。固人君所當謹。以忿用兵者。尤人君所當戒。臣請以漢唐之事言之。漢高帝解平城之圍。未聞蕭曹勸帝以復讐。帝以忿恥為巳事。唐太宗率師禦突厥於便橋。未聞靖勣諫帝以弗禦。帝以忿憤而決戰。此高帝太宗。不以犬羊之觸犯。而輕用我中國之將士也。洪武五年　太祖皇帝命將出師。肅清沙漠。以糧餉不斷旋師。即撤東勝衛於大同。塞山西陽武谷口。訓兵練將。清野以待自時。厥後內修政教。外嚴邊戍。廣屯田。興學校課農桑。罪貪吏。徙頑民。不三五載間。胡酋朵兒只把獻女不顏帖木兒乃兒不花西番三副使癭嗉子等。相繼擒獲。納哈出亦降。臣愚伏望　陛下遠監漢唐。近監　太祖。惟以安不忘危為戒。毋以征討夷狄為意。毋以忿怒不平為念棄沙漠不毛之地。憫華夏禮義之民。俾婦不孀。老不獨。盡力於田蠶。貢賦於上國。邊塞無傷痍之苦。閭里絕呻S吟Y之聲。則將無倖功。士無夭閼。將見胡虜自服。零物自至。皇祚永隆於萬萬年矣。其八沙汰冗員、夫官者理天之工也。民者國家之本也。爵者君之命也。受君上之爵。治邦國之民。以理天工。豈容置繁冗之員。以朘民之膏血哉。在昔唐虞稽古。建官惟百。夏商官倍。亦克用乂。周制六卿。各率其属以倡九牧。阜城兆民。厥後設官愈多。而治效愈不及古。是以官不在多。而在乎得人。國家平定之物。因時損益。以府為州。州為縣。何歟。傷大亂之後。土廣民稀也洪武七年以糧不及俸。又減并小縣。自此糧民數以設。官民多者縣設知縣丞簿。民少者止設知縣典史。政教敷行。民安事輯。近年以來。藩憲二司府州縣官。比之原設。倍而又增。政愈不治。民愈不寧。奸弊日生。欺詐日有。其中官有不能聽斷者。吏有不諳文移者。乃容留繕寫之人。在官既影射差徭。又撥置事務。詞訟繁多。民受其害賄賂公行。刑獄淹滯此皆官冗吏濫之所致也伏乞　陛下凡內外大小衙門官吏依洪武中額設員數冗濫者悉汰之又嚴加考覈公其黜陟務求賢能以蒞眾職斯足以理天工子天民而天下大治矣

濟故元進士也洪武中以文學舉為廣西知府坐累謫戍興州疏上時年八十四矣

上命吏部以為儒學訓導

皇明經世文編卷之二十九終








○请禁自荐求迁奏（太和三年四月中书门下）

伏以为官择人，实资进选，举能考绩，固切旁求。必当按实循名，听言观行，事合先於徇众，道必恶於自媒，进退之间，风俗所系。近日人多干竞，迹罕贞修，或日诣宰司，自陈功状；或屡渎宸衷，曲祈恩波，乏受爵让能之贤，启施劳伐善之弊。亦有粗因劳绩，已受官荣，及居今任，别无课效，唯引向前事状，希更与迁。凡是此流，稍要立制。伏望自今後，应缘官阙，须有除授，先选吏迹有闻，行已务实者，随才奖用。如有志涉浮躁，事近邀求者，量加摈斥。所觊官修其方，人思励行。


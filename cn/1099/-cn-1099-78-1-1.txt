○會議 【 災異陳言】

前後條列俱要釐別舊弊軫念民又?艮而執法之官先自骫法誰肯真心任怨為　朝廷出力者其要先在嚴選臺省責以監紏摘發則百害除而百利興矣

災異陳言事　聖旨敕諭文武群臣、凡百司弊政、姦貪顯跡。及一應軍民利病、皆直切指陳。無有所隱。以助朕勵精之治。臣等聞命戰兢、仰窺　聖明深達天人之理、克究災異之端、不自滿假、詢于蒭蕘、夫欲思有以回　天意。必當有以順民心。欲思有以順民心。必當有以寬民力是以營繕頻興。民力所由以困。征歛橫出。民力所由以竭。賞罰冗濫。則無功者錄。民何視以勸。用舍顛倒。則不肖者進。民何藉以安。盖民心嗟怨之日深。則　天意遣告之必至。以此歷推致災之由。庶其可盡弭災之實。臣等各攄膚譾之見、少効涓涘之益、凡二十八事、畫以上聞、

一推行　聖學、近者伏聞　聖旨勤御經筵、日講不輟、講明聖賢之格言、圖惟治平之要道、緝熙之功、啟沃之益、于是為大、三代之治、端在今日、宗社之幸、生民之幸也、臣等窃惟　朝廷日講之制、必以宋儒真德秀所著大學衍義、次第進講、書云知之非艱。行之惟艱。徒讀其書而不求其。亦無益也。考之衍義所載、首言格物致知之要。必以帝王知人之事為先。其于辨人材之論。尤惓惓焉。盖任賢圖治、乃人君之職、故所任之得失賢否。則天下之治亂安危係之。非細故也。伏望　聖明因今日所講之書、騐之古人巳行之事、獨運于　聖心之微、以謹夫用人之道、于凡內外文武之臣、左右前後之職、其間果有忠實不欺。淳謹可託。特立而不為黨與之私。勤敏而足為治理之助者。俯推委任之誠。而不輕為搖奪。曲施保全之恩。而不易為間沮。其有立心私邪、制行奸詭、執左道以變亂倡異端以熒惑、献謏　英王恒用此術以土木營繕為奉承。以禱祠祈禳為忠愛。費財而不顧、勞民而不恤、以至依阿循默以苟容、而不知窃位之恥、奔競冐昧以希進、而不知枉巳之辱、若是者皆足以僨事而害政。違天而虐民所宜迸逐而不留、拒絕而遠去、庶　朝廷為之永清　天意為之昭格、災害可弭、政務可修、而太平之治、必在此矣、

一豫節親藩、窃惟自古藩國之設、主于屏翰　天朝、強本固宗之道也、　太祖高皇帝福德高厚、本支眾多、當時慈愛均　、是以恩禮交隆、　列聖繼統、天潢繁衍、封建之盛、殆遍天下、但比年以來衡州建昌等處、疊遭雷震、變異非常、此必藩國營繕太盛。天誡昭然示警、以至于今、災生壼掖、事理相関、誠非偶然、夫天下之人民、皆　朝廷之赤子也、親王之國、車船人夫之費、分所當得、未敢盡言、奈何承奉等官、不知仰體　朝廷親親之意、一離通州、便作威福、剋害夫役、凌虐有司、經過地方、勢同刦奪、甚者方面官員、痛遭笞辱、不豫有以節制之、則往過來續、積弊益甚、民將不堪、將來必大有仰厪　聖慮者矣、天下之田土、皆　朝廷之租稅也、親王治國。宮室祿米之設。巳有定制。經費有餘。奈何承奉等官、不知仰體　朝廷親親之意、一至本國、遂起貪心、占民房屋、奪民田土、輒奏　朝廷、誤蒙准賜、甚者侵越市鎮、強取稅錢、不豫有以節制之、則田土有限。藩府日增。國稅日削。將來必大有仰厪　聖慮者矣、進言之道、自古難之、伏願　皇上明敕承奉等官、務要輔王以正、仍逐一開示條件、嚴加禁防、之國之際、不許生事擾人。在國之時、不許輒行奏討。如有違越者、悉如近該欽奉　聖旨事意、許巡撫巡按官員指陳實跡、參提首事之人、明正其罪、更置官属、庶幾宗固本強、民安物妥、而　天意可回矣、

一懲究欺蔽、臣等窃惟人臣事君、以不欺為本、况履霜堅?、其來有漸、為臣之識、誠不可忽其漸、而涉于欺也、且明者見于亂之未形、知者察于之未動、豈可于所巳形巳動之事、而圖為掩匿營護、以苟目前之安乎、比年以來、相習成風、如雲南之木邦、貴州之清勻、江西之南贑、以至東西二廣之域、西北三邊之地、南北兩畿之間、侵犯者不為剋復之計、盜窃者不聞捕剿之策、甚者殺良民以為賊、假敗績以為功、捷奏率為虛聲。掩護遂為良算。深中其情任其事者、展轉退託。以俟遷官為其民者、流離虐害、無所于愬。夫隄防以障水、小有罅隙、亟宜築塞、及其橫潰、為力難矣、唐宋之季、率因奸欺之臣、迷誤國事、馴至禍亂、不可不慮也、今大江南北、歲豊而盜作、糴賤而民貧、武備空虛、災異稠疊、有識于此、不無寒心、伏望　皇上彰離照之明奮乹剛之斷、特敕該部查勘前項各處、如是地方未靖、而言巳遂平定。夷酋未服、而言聽撫安。盜賊隱而不聞。匿而不捕。聲息蔽而不舉。言而不實。虛呈功捷、冒請陞賞者、一一從公究理、以懲欺蔽。庶幾將來人知所警、早為徙薪之謀、不貽噬臍之悔矣、

一甦息貧窮、窃惟事有因革、理貴變通、庶奸蠹可以祛除、而貧窮有所甦息也、照得南京官軍騎操馬匹、常年倒死數多、俱照在京事例、出辦樁錢、并朋合錢、預備買補、倒死馬匹、隊伍、固所宜然、不曾倒死馬匹、何為一槩出辦、後該兵部議處、量將???到草塲地畝銀兩、每匹補助三兩、但買補之際、多被勢要之人、故將老病馬匹、加意餧養、乘机貨賣、以致舊者買補不前、新者倒死相繼負累管操官員、往支俸給、養贍猶且不周、戰守何由可望、及照南京各衛快船、先年不曾定為則例、均勻派撥、有一衛五七隻十數隻者、多至三四十隻者、甚者全無一隻、以致船隻多寡不一、所以衛分勞逸不均、及其敝壞打造之際、初年料物、俱係工部出辦、近年奏定官出六分、自備四分、官出者不以時給、打造不前、自備者負累軍餘出辦、貧苦百端、交收在官、又被衛所官員、侵欺花費、及用造船、毫厘無措、以致船隻無由完備、軍餘辦價不巳、似此事理之弊蠹、不為變通。則官軍之貧窮、何由甦息、伏望　皇上念　祖宗根本之地、憫官軍貧窮之苦、特敕該部、不為常例、通行南京兵部、各委公正廉能官一員、查勘各營倒死馬匹、自弘治十一年以前、應該買補共若干匹。各營收貯出辦樁錢、朋合錢共若干兩。每匹該銀十兩、止該買補若干匹、其無價買補者、尚有若干匹、就將兵部每年原收馬草塲等項地畝銀兩、照數支給、通將二項銀兩、轉解兵部、發付太僕寺收貯、于南京太僕寺、俵過該送太僕寺備用馬匹、照數関領、官軍騎操、仍行管操官員、不時點閘。務要用心餧養、不致瘦損、以後遇有倒死、樁錢朋合錢、積至五兩兵部草塲銀補助五兩、悉照前例解納、兌領馬匹騎操、庶得軍免買補之苦。民免解送之勞。實為兩便。其管操官員、該住俸糧之日、乞照屯用事例、止住一半、但少存其養廉之具、庶可責其敵愾之心。及查勘各衛、打造修理、未完快船共若干隻、見領料辦價打造者若干隻、巳領衫篙等料、花費無存者若干隻、巳辦價花費無存者若干隻、人船俱無下落者若干隻、每船通計該用銀若干兩、各以料價二項分數、多寡計算、見有而不足者。應該補足。花費而無存者。應該全給。通將侵欺官員查出、拿送法司照例從重問罪、監追前項、其不足之數、亦將兵部每年原牧馬草塲等項地畝銀兩、照數那借支給應用、并行南京工部、即將該給物料、作速支給、除人船俱無下落者開豁。不必打造外。其餘船隻督併打造完備。通將各衛原造文冊、查勘各衛軍餘數目、船隻多寡、除十隻以下、及人船相應者、不動外、其二十隻以下者減去二分、二十隻以上者減去三分、均派無船、及人多船少衛分撐駕、仍行管船官員、不時點閘、務要用心愛護、依時修騐、以後仍照例十五年以外不堪撐駕者、官給全料、十年以裡損壞者、責與本船夫甲備料修理、如此庶貧窮可以甦息、差役亦得均停、人心和悅、而　天意可回矣、

一修復常平、窃惟農無常稔之年、國有備荒之政、求之古人之所已行、盖惟常平獨為盡善、是以成化初年、南京守備官員因見歲凶民飢、莫能拯救、乃倣古常平之意、奏將沒官房屋、改為倉廒、名曰常平、銓官置吏、以司出納、每歲將蘇松等處、運到粮米、免其上倉、將各衛官軍三箇月俸粮臨船兌支、省出加耗腳價每歲將有十萬餘石、運赴常平倉交納、遇歲凶米貴、減價糶賣銀錢。收貯官庫。歲豊米賤、增價糴買、糧米。收貯本倉。良法美意、與古寔同。後因本倉積米數多、南京戶部、奏將作正支放、常平之法遂廢、倉廒雖存、傾圯過半、當時費用財力。即今棄之可惜。况京師之大、略無備荒之儲。豈宜然也。且往來米價騰貴、至八九錢一石、民皆缺食、盜竊紛起、若使官廒有米、能糶數十萬于市、則米不湧貴、民飢可療矣、如今年米價極賤、至二三錢一石、民賣輕賫、虧損至極、若使官庫有銀、能糴數十萬于倉。則米不狼籍。農力可蘇矣。奈何坐視米價貴賤之机、莫救農末交病之苦、豈宜然也、如蒙乞敕該部查照先年奏設常平事例、再為斟酌、倉廒損壞、量行修理、仍自弘治十二年為始、浙江等布政司蘇松等府、該運南京粮米、照例三個月臨船兌支、將所省耗米腳價。或一年者。或二年者。運赴本倉上納。以為常平之本。行令該管官員隨時米價貴賤、依擬糶糴、若本倉粮米積至四五十萬石、恐至陳浥不堪、方准作正放支。就將本年臨船兌支、所省粮米。照依前數運納。以為常平之本。務使新舊相更。貴賤相濟。倉有餘粮、歲荒無缺食之憂、市有平價、年豊無傷農之慮、寔為便益、

一類解文冊、窃惟政以靜為善、令以簡為良、則下人易于遵行、臨事免于費擾也、照得南京各衛所軍伍俱自永樂年間分調、所存者十無三四、人少多差、乃倍于舊、且如一年之間、該造文冊、無慮二十餘起、攢寫之勞、裒歛之費、所不可言、近雖稍減、而勞人費事、尚有存者、如每歲春季、各衛將舊年已支錢粮數目、攢造文冊、名為歲用、及至冬季、又將次年該支錢粮數目、攢造文冊、名為歲支、俱要差官赴京、送繳戶部、南京共該五十餘衛、每衛一年、差官二次、約計一百餘員、造冊之際、費擾可知、至于往回路給、皆從槩衛貼辦、侵漁科歛、日益歲增、衛所憊困、何由甦息、况所支用錢粮、俱係南京管理、造冊查對、理所宜然、繳送戶部、無大関係、如蒙乞敕該部將前項文冊行令各衛、依時攢造、每年二次、通送南京戶部查對明白待有本部公差官員、通齎類繳戶部、庶軍官免跋涉之勞。衛所省科歛之弊。亦省事便人之一端也。

一併省重複、窃惟恤民莫大于惜財、惜財莫先于省事、盖事多則費廣。財費則民窮。乃理之必然者也。照得南京內府各庫、先因管庫官員作弊、偷盜官物年久、一旦以火遮餙、不惟罪得苟免。又且勞費盖造。今復奏行工部、每年春秋二季、用工修理、任從該庫破調損壞滲漏去處、動用物料人匠、其費不貲、仰惟　朝廷于凡宮殿　宗廟社稷等處事體最為重大。俱無一年二季修理之例。何獨南京各庫、重複勞費。無有窮巳。再照成化年間欽差內官二員、前來南京督理織造、開局置机、勞民動眾、拘役之艱難、供億之騷擾、月益日增、民不堪命、弘治初年、巳蒙　聖明特詔停止、內官取回、中外臣民不勝慶幸、近年又復差遣內官二員前來、仍前織造、緣所織造紵絲紗羅、果係上供　九重內奉三宮之用、雖官司竭營辦之勤、百姓極科裒之重、分所宜然、不敢辭免、但所織造、不過用充內外官員不時賞賜而巳、其各布政司南直隸各府歲織造內酌量改造進用、亦無不可、臣等巳于弘治十年四月內因遇災異陳言會議、奏請乞暫取回、未蒙　俞允、忽于今年十月、又復蒙差南京內官監太監鄭山、亦于前項織造去處管理織造、緣係挨輪年分接續幹辦、所理既無別事。委任何必人多。况逐日供給之費、各項役使之人、陡增一倍。民實不堪似此事関一體、差至三人、重復勞費、無有窮巳。如蒙伏望　聖明俯賜恤民隱。大惜財用、事干重複、少賜併省、特敕該部通行南京工部將內府各庫一年二季修理事例、暫且停止、果有滲漏損壞之日、聽令照依具奏、計勘明白、方許興工。其新添織造內官、乞賜革罷、所織叚疋等項、併于先差內官管理、如此庶事稍省、而民心可安、民少安、則　天意可回矣、

一減省供應、照得南京光祿寺、逓年醃臘活鹿一百五十一隻、天鵝四百六十三隻、俱係直隸安慶等府、廣西湖廣等布政司地方採捕解納、有起自三四千里路來者、有起自一二千里路來者、俱候小雪節解到、係是山澤之性、沿途餧養艱難。多致瘦損。到此之日、依期宰醃、用塩太少、天熱生虫、用塩太多、苦醎無味、又要打造木櫃裝盛、起撥馬快船隻運送、及至到京、不堪供應。及本寺做造菜薹、俱于每年二月分起手、採取晒晾做造、每三日一換、廚役餘丁一百名、動經四五十日方纔完備、起撥馬快船隻、差撥經手官廚、解送在途、遷延日久、停放過時、多有變味、不堪供應。窃照活鹿天鵝菜薹、北方所產。處處有之。非比別項時鮮、北方所無者。依時上進、豈敢缺悞、况做造不法、進用過時、以致味變、不堪供應、而小民之採納艱難。道路之應付騷擾。有費無益。莫此為甚。如蒙乞敕該部議擬、合無每鹿一隻、徵價二兩、天鵝一隻、徵價五錢、行令各司府、照數煎銷成錠、差人解部轉發光祿寺收貯、凡遇缺用天鵝活鹿、照依時價、收買供應、其做造菜薹暫且停止、實為便益、

一署掌印信、窃惟體統正、則下有法守、委任定、則事易遵行、照得南京六部都察院通政司大理寺堂上官、近年雖設正佐二員、偶遇事故、或有正佐官兩缺之時、堂上印信、不免暫委子部郎中等官署掌、緣委官與各属官、分係同寮、不相統攝、凡諸行事、誰肯聽從、體統不正。事難辦理。又况官賢否不一、錢粮刑名等件、出入議擬之間、乘此閒隙、而輕重其心。高下其手者。未敢保其必無。廢務妨公、大率由此、欲照在京事例、奏請差官署掌、又往來動經數月、愈至悞事、合無今後遇有前後衙門缺官掌印之時、行移南京吏部、如吏戶體兵工各部通政司有缺、就于各衙門堂上官內輪流署掌、三法司有缺、就于三法司堂上官內輪流署掌、如此則體統不紊、上下相安、公道安而眾務舉矣、

一稽核名實、窃惟天下之人才、其養也、皆以學挍、其進也、皆以科貢、入官之後、考績幽明之說雖同、循名稽實之法獨異、今州縣之官、發身進士者、或三年四年、有旌擢內遷之典、而非出進士者、則寥寥無聞、夫十室之邑、必有忠信、天之降才、未必爾殊、其間豈無立志操心、奉公守法、思欲與科第齊者、惟是激勸之典、既無及巳、而考績之法、又復頻仍、不免于計日謀身、雖妨政害民亦不暇恤。其出進士者、固多顧惜名器、然其間、亦豈無肆志妄為者、惟是巳之地位既殊、人之相待又異雖有瘝官曠職、妨政病民者、人亦防其後達。曲賜優容。夫作人之道。全在鼓舞變化。而考績之說。同一黜陟幽明。今鼓舞之法、既獨行于進士一科、而考績之法、又獨嚴于發身舉人歲貢者、遂使有志者變為無志。欲効者不獲自効、狥名失實。莫此為甚、如蒙乞敕該部今後州縣親民之官、不必專論其出身惟當稽核其名實。其奉公守法者、雖非科目。亦加旌擢。肆志妄為者。雖出科目。亦不苟容。公共一視之仁、使人皆知自奮。時其考察之令、使人皆得自効凡廵撫廵按監臨等官具揭帖、報賢否者、不得以奉承之能否。而輕為高下。操予奪黜陟之柄者、不得狥一言之先入。而遂廢諮詢。俾賢者得久任以自効、不賢者不徼倖以苟容、將見公道大昭、名實不紊、而人皆蒙其惠矣、

重內輕外在論其事權大勢耳然人才賢否斷不可以此格也一均平銓選窃惟自古建官惟能立賢無方、初無內外遠近親疏之別。果賢能邪。雖外而疏遠、在所必取果不肖邪、雖內而親近。在所必棄。我　太祖高皇帝定鼎金陵、稽古建官、著為定制、自後肇建北京、改為南京、然而諸司之建置不移、各官之職任如故、誠立萬年不拔之良法也、奈何近年以來、兩京官職出身既同、除授不異、及其遷轉之際、乃相懸絕、且如在京科道部属官員、在外則陞僉事、參議、知府、副使參政、在內則陞太僕、大理寺少卿、及通政司參議、外官犹得行取而南官終不得超擢此大不均今南京科道部属官員、止陞僉事知府、亦且淹至七八年之久而後得、間有一二陞為光祿少卿、通政參議。按察司副使者、其他職事稍尊、絕無可望、以致各官退有後言、以為兩京官員、均為京職、均効勞勩。若使其不肖者黜降不異則賢能者遷陞宜同今乃秦越異視爾我隔藩、况南京　祖宗根本重地、又非其他疏遠之比、借曰兩京官員多寡之異大率不出三分之一、彼處其二。此獨不得與其一乎。如蒙乞敕該部、今後南京官員少均遷敘、其間果係賢能之人、不惜處以稍尊之職。庶人心無不平之嘆而銓選得均平之理矣。

一照例附選窃惟銓選固貴均平、淹滯尤當疏導則人無南北觖望之心、事得彼此止?帚一之善也、照得兩京國子監監生、俱蒙　朝廷作養、其分撥各衙門歷事、歲月皆同、而附選之先後獨異、查得在京各衙門歷事監生、三月考勤之後、即得奏行吏部、附名選部付選之後、仍令歷事一年、聽候挨次取用、今南京各衙門歷事監生、三月考勤之後、直至歷滿、方得附選中間或遇丁憂事故等項回還原籍、服滿方來補歷、淹滯歲月、侵尋衰老、其為抑鬱、不言可知、夫以三月同一考勤、而附選之期、南之視北、乃差至一年之久、雖稱南北人數多寡不同。亦不宜懸絕至是。合無今後南監監生歷事三月、考勤之後、一照在京事例、聽從南京吏部先將名籍奏行史部附選、仍舊照例歷滿一年、聽候挨次取用庶事體得以歸一。而人才可免淹滯矣

一湔滌過名、窃惟天地生成之德、不以遠近而殊、則　朝廷造就之恩、亦不以遠近而異、况南北皆謂之京師、大小均謂之京職。言及此令人凜然而　祖宗根本之地尤所當厚者乎伏睹每歲十二月內、節該欽奉敕諭、禮部三法司、茲者春陽肇序、萬物咸亨、在京文武群臣除賍罪外、有犯公私過名、紀錄在官者、悉與湔除、俾圖自新、欽此、夫人非聖賢孰能無過、一蒙恩詔、咸得自新、去瑕滌穢、不致廢棄、孰不感激奮發、爭圖報效、惟獨南京各衙門大小官員、授職皆同、釐務無異、或有纖芥之過、不蒙湔除之恩、其間一考稱職官員。無由請封。六年署職官員。無由授實。九年通考、遂碍敘遷、仕途有此躲悞、中心未免拂鬱、近該禮部題十月二十五日欽奉敕諭文武群臣、欽此、照南京係　祖京根本重地、其文武衙門與在京事理相同、合無謄黃轉行兵部、差官馳驛、賚捧前去、各該衙門一體欽遵知會等因、奉　聖旨是、乞令照依前例、謄黃欽遣賫捧前來、南京各衙門有過官員一體湔除、俾圖自新、庶得恩典均沾、人心感發、實為便益、

一疏通鬱滯、照得近歲以來文職官員、多有緣事降調、或以陳言、或因小過、或為豪右之排斥、或被誣奏而陷害、吹毛以求其疵、洗垢而索其瘢、于其迹、雖若可罪、原其心、亦無非欲攄誠悃、少圖萬一之報爾、然一蒙謫降、久未收復、則其鬱滯、豈直匹夫匹婦之比也、伏望　聖恩憫人才之有用、念過失之可原、乞敕吏部、通將弘治六年以後、欽蒙降調官員、查照原擬應該復職者、仍令復職、以沛曠蕩之恩、以全公平之體、如此則凡在臣工、豈不倍增感激之私、圖盡報稱之力、欝氣消而和氣臻矣、

一寬免違限、查得見行事例、舉人告入監、并監生願就教職考不中復監者、俱除水程四十五日外。仍除一個月。若患病有堪信文憑、仍除三個月、過期者送問、除遵行外、夫謂之舉人入監者指新中未入監者而言、若舊中巳經坐監者不在其數、謂之監生、復監者除舊貢巳入監者而言、若新貢未曾入監者、不在其數、今告入監舉人、不分舊中、巳曾坐監、及願就教職考不中復監監生、不分新貢、未曾入監、但有過期、一槩送問、似與前例不合及查得除授官員赴任過違憑限、半年之上、方送問罪、其舉人監生止許四月、未免過嚴、况各生違限到監、坐班月日虛曠、本監自與查算、不得出身、比與官員赴任不同、而各生多係貧難遠方之人所帶盤纒有限。一經送問、贖罪價銀、無從借辦、尤為窘迫。如蒙乞敕禮部議處、合無今後新舊舉人、并歲貢監生、不分入監復監者、過違限期、但有患病等項、堪信文憑、俱免送問。仍行該監嚴查虛曠月日、務要應該撥歷之日、方准撥歷出身。如無患病等項、堪信文憑者止照官員赴任過限、半年之上事例方與送問。如此則法令適中、賢才得所、

一慎用將官、窃惟將者兵之司命、國之安危係焉。近聞大同摠兵官神英、副摠兵官趙□、各以私憤互相攻訐、煩凟　聖聰、差官體勘、未蒙定奪、及宣府摠兵官阮興、又蒙取回別用、且大同宣府乃　朝廷之北門、而將官實司北門之鎖鑰者也。方今邊圉未輯、災異屢形、而將官之重、未盡得人如此。萬一醜虜聞風、乘机侵犯、為害非細、有識寒心、固宜早為區處、不可視為泛常、且聞各邊將官有缺、多在京營選補、但此等官員初到地方、夷情未達。邊務未諳。一遇有警、手足無措、又安敢望其克敵制勝者乎、乞敕該部通將各年各官公舉將材、照例會同五府各部都察院大理寺堂上官、并掌科道官、從公逐一評議、原舉堪任主副將官。其間或精通武藝。或練達戎務。或弓馬熟閑。或韜略諳曉。或智謀過人。或勇敢出眾。宜用于北者。北邊宣府大同遼東陝西等處地方有缺。挨次奏補、宜用于南者。南方雲貴兩廣四川。湖廣等處地方有缺以近就近。挨次奏補。其有不協公議。及夤緣請託者、俱令革退。其有未經公舉、其巳舉未經評議者無得舉用、至于京營將官、未經行陳。止可存留。拱衛京師。如此則南北將官、可冀于得人、而各邊地方可保于無虞矣

一減省差遣、照得針工巾帽二局、每年奏差內臣四員、前來南京、取用麂皮等項物料、經年動歲、方纔回京、每員取撥六百料馬船二隻、暫座共用船八隻、每船一月索取貼幫銀五兩、一年之間、約取銀四百八十餘兩、及至起程、每船又要脫幫銀五兩、夫甲貧難、辦納不前、百般辱打、隨船什物、因而強搬、怨嗟之聲聞者不忍、誠使減此官、則減此船、減此船、則無此害、况南京針工局、逓年常有起運物料、如蒙乞敕該衙門、今後取用前項麂皮等項物件、免差在京內臣。此甚省便就行守備太監。督令南京針工并巾帽局依數造辦。選差的當官一員起運管送、仍照例會官裝杠、務要十分滿載。不許多占船隻。及將夫甲非理凌虐、索取財物、如有故違、許科道并兵部委官指實具奏究治、庶民害可除、事亦不廢

一禁約索取、照得馬快船、專備裝載官物之用、近年以來。差使浩繁、駕船夫甲、橫被管運內外人等索詐、艱苦不可名狀、姑以為害最甚者言之、如南京內官監、年例該運黑沙洲等處蘆柴、計把不啻千萬、占差六百料馬船共一十六隻、隨船水夫約五六百人、每年蘆柴就派水夫、各自砍砟、裝載管押官、每船一隻、要銀二三十兩水夫貧難、多將月粮買凑、方免捶楚及交柴之際、管塲官又行索取、每柴一束、要錢一文、柴滿千萬則錢亦千萬、錢不敷者、百般刁難、及照南京內官監等四衙門裝運蕪湖抽分廠板枋、用馬船三十餘隻、南京中軍都督府、裝運爛泥洲等處蘆柴用馬船十隻、管押人員、往往效尤逼迫人夫、因而逃竄數多、船隻廢壞、職此之田、如蒙乞敕兵部查例、嚴加禁約、今後管押等官、敢有仍前索詐、許令巡江御史密切訪察、參奏拿問、以示警戒、被害之人亦許指實陳告、其蘆柴數目照數砍裝交納、就行管理抽分御史、臨塲騐收、如此則夫船不累、裝運無悞

一慎重刑獄、窃惟刑以輔治、自古帝王之治天下、未有不本諸此而為治者、臣等常見兩京法司推問輕重罪囚、悉發大理寺審錄、情罪相當者、評允施行情不當罪者、駁回再問、如此可謂慎用刑矣、而尚有稱冤不服罪囚、其在外諸司問理刑獄、秉公持正、而刑罰得中者、固有其人、中間有等矯情于譽之徒、不能體　皇上重愛民命之意、以苛暴為能事。以刻剝為盡職。言?献獄之際、視人命如草芥。煆煉成獄、問擬斬絞罪名、監候呈詳、或有詞未明、或稱冤不服、恐其反異不便、及未成獄囚犯、一槩輒令獄卒多方致死。殊不知古人用刑、罪疑惟輕之意。冤枉所係、誠可哀憐、上干和氣、致生災變、未有不由于此、及法司奏行差官前去各處審錄重囚、往往圖得便道過家、不及致詳刑獄、雖有審錄之名、實為虛應故事、如蒙伏望　聖明擴天地好生之德、體日月照察之明、特敕法司、凡遇差官審錄、弗狥私情、務要南方刑獄。擬差北方官員。北方刑獄。擬差南方官員。其于審錄之際、仍要留心詳審、勿拘成案、情真罪當者、監候奏請處决、其間情有可矜、罪有可疑及情法不相當者、具緊關略節招由、奏請區處、其原問官員、果有故出入人罪者、依律、坐以故出故入之罪。如是失出入人罪者、坐以失出失入之罪如此、庶使在外問刑官員、少知慎刑之意。不行慘刻之科。而刑獄亦得以清。冤抑亦得以雪。人心和悅而災異消弭矣。

一查明禁例。窃惟法制禁令、即今之律例是也、然非政有定體、何以刑得其平、當此萬國同文之時、豈有兩京異政之理、南京　祖宗根本重地、山陵宮闕具存、而曲禁周防、乃政務所當急者、如南京內官監、于皇城四門守衛官軍內、每門日撥軍一百名、看守打掃、及南京司苑局、日撥金吾後衛府軍、後衛上直、分例有內官兼管、比因洪武永樂年間、許令就于抽分內取鈔三十貫、以為茶果食用、今乃借此為名、百法巧取、如杉楠板每塊籌二根、取銀二錢四分、杉條五根、籌一根、取銀一錢二分、柴炭百斤、籌一根、取銀三分四分、計籌取錢漫無紀極、通計春夏有水船多時月、每人約得銀六七百兩、秋冬水落之時、亦不下一二百兩、因此抽分重大、遂至客商阻絕、及至各工所関領竹木等料、又被索取起籌、出廠等錢、展轉刁難、不肯從公放支、月益歲增、為害無巳、如蒙乞敕工部轉行各處抽分官員、務要奉公守法、律巳便人、不必以剋下奉上為能、但當以稱物平施為務。其曾經抽分去處給與執照不許重復抽分、仍乞敕南京守備太監、今後差撥抽分內官、止照舊數、無得過多、仍要嚴加禁約不許似前計籌、取索財物、及縱容家人伴當、在彼生事。其各工所関支物料、明文至日、即便放支。不許刁難。若踵前弊、無所悛改、悉聽管理抽分監察御史等官徑自參奏、究問施行、如此則侵剋之弊、可以少除、而愁怨之聲、可以少弭矣、

一防革宿弊、照得禮部所收、惟藥材及曆日紙劄二件、藥材係湖廣江西福建等布政司所属、并南京無異、理須止?帚一、人易遵守。如蒙乞敕法司通查在京近年奏准見行事例、比與南京山陵門禁相同者、備行南京法司、一體遵行、仍乞敕南京內外守備參贊官并南京兵部轉行南京、各該監局軍衛、務要前項原奉洪武永樂宣德等年間欽依及奏行事例的確全文、俱從兵部法司、將與在京見行禁例、通并參詳、若係出于一時權宜、自當遵依近例為當、明白奏請、著為成法、頒行南京、如有違犯、據憑論斷、其有仍將遠年不明事例。朦朧搪塞者。宜從法司。徑自參究施行、如此則兩京無異政、眾心有定守、而　陵闕益尊嚴矣、

一申明舊例、照得先該南京摠督粮儲右都御史周瑄、奏稱南京無籍軍民人等、稱為跟子名色、迎接納粮人等、跟送歇家、哄誘銀兩、買嘱官攢人等、通同作弊、犯該滿貫、徒罪以上、就于該倉塲前枷號三個月、滿日、照包攬坑陷納戶事例、發邊遠充軍等因具奏該戶部會議得前件跟子歇家、滿貫徒流以上、枷號一個月、常例發落、節該奉　憲宗皇帝聖旨、禁革誆騙、這件還准他每說、欽此欽奉詔書、巳將前項新行條例革罷、近該南京摠督粮儲右副都御史王軾具奏申明、戶部擬議、前項跟子歇家、滿貫徒罪巳上、仍照前例枷號三個月、連當房家小、發邊遠充軍、職官有犯、奏請定奪、奉　聖旨是、欽此、臣等看得事體貴合人情、法令在得中道、各司府州縣納戶初到南京、不能熟知道路、未免尋人指引。別無官房住歇。未免尋討歇家、此人情所不能無者、查得見行事例、攬納之人、坑陷納戶、及打攪倉塲、虛出通関者、止問充軍、不曾枷號、今跟子歇家、止是晒晾駞載糴買等項、多取工錢價直、比之攬納作弊。輕重不同。既枷號三月、又發遣充軍、法令似乎過中。以致近年納戶。往往倉前露臥。人家不容安歇。一入歇家、輒被恐嚇、受害多端、近該法司問擬、又皆拘執前例、或連引情輕人犯。俱問枷號充軍、遠近稱冤、有傷和氣、合無今後南京法司、如遇跟子歇家有犯、指稱官吏名色誆騙財物、滿貫、與坑陷納戶限外不完、及通同官攢虛出通関者、俱照原擬事例問罪充軍、免其枷號、若止因晒晾駞載糴買等項、多取工錢價直財物、至滿貫者、枷號一個月、與不滿貫者、俱依律問罪、照依常例發落、如此則刑罰平、而和氣應矣、

一減造軍器、窃惟軍器所以禦戎、固不可不預為成造、而財力費于無用、尤不可不量為區處、查得南京兵仗局前廠逓年成造盔甲鎗刀弓箭撒袋圓牌等項軍器、共七萬九千六十餘件、收貯南京戊字庫聽候應用、誠國家思患預防、修武備、禦賊寇、萬世之長策也、但承平日久、軍器少用。未免法出弊生。今計該局歲用生熟鉄一十一萬七千九百餘斤、木炭木柴四十餘萬、生水牛黃牛白硝麂雜等皮三千三百餘張、翎毛觔角箭竹雜木約二十七八萬、其餘銅錫銀硃靛青、油漆魚線水膠、綿苧布絲絹紙劄等料、動以千百計、軍民人匠、班匠、共六百五十五名、外僱工銀二千八百五十餘兩、然所造前項軍器大抵多被剋減工料、成造不堪、雖有該部、及科道委官、按季盤騐亦不過大略看過。不能一一周悉。况南方地勢卑濕收貯三五年後、箭翎弓張、多巳脫落朽壞、鎗刀衣甲、亦各綉爛、誠恐一時行軍。卒要應用。有名無實誤事非細、查得本庫自洪武永樂年到今陸續收貯、見在軍器共有四百五十餘萬件、頗勾應用、及查得先該工部議擬、天下軍衛有司、歲造軍器數多、積久恐不堪用、題奉欽依、俱自弘治二年為始、減半成造。誠為得宜。乞敕該部計議、合無將本局歲造軍器暫且停止、仍將戊字庫原收軍器、委官盤騐見數、其間堪中者、如法安置晒晾、不堪者、挨定年分逐漸修理、有當添補物料、止于各庫會有量支應用、待修理完日、仍照減半事例成造。如此則財力不至妄費、軍器皆為有用矣、

一量停造作、窃惟　上之供用有缺、固不得不徵取于下。下之財力有限。亦不得不赴愬于　上。查得本部先于弘治十年十一月內該南京內官監揭帖一件、為欽依起運急缺供用物件事、該太監李廣奏取生漆桐油肥皂各二十萬斤、銀硃各三萬斤、分派應天等府辦納、續行本部成造裝盛箱桶瓦罈兩罩、共一萬九千八百個隻、鉄鎖九千二百把、單榜紙三萬一千六百張、黃蠟白麵桐油等項共一千六百餘斤、又于本月內准本監揭帖一件、欽依成造急缺供用物件事、亦該太監李廣、奏取硃紅漆戧金雲龍黃銅火罩等件、共四萬五千六百五十副個、除該監通行南京丁字庫等衙門、將會有銀硃黃熟銅生漆木炭金箔等料、共六十萬五十二斤塊徑行外、將會有生漆銀二硃等料、共二十一萬九千五百餘斤根塊、亦行應天府舖行估計、支給天財庫錢鈔買辦、及行本部成造、裝盛箱桶、木匣鎖鑰、黃毡黃絨、綿布綿花套桐油木缸、兩罩等項、共六千八百九十餘件、黃單榜黃白中夾紙四萬八百五十張、至弘治十一年八月准南京兵仗局揭帖一件、　上用供用物件併軍器等項事、該署兵仗局事內官監太監楊穆等奏奉欽依、成造　上用象牙鵓鴿頭弰彈弓等件八百件、供用竹竿綿紮魚乂等件共一萬五千八百四十件、該局料計見有生銅等料一萬五千七百六斤、南京甲字庫関支濶白綿布等料、共二十九萬八千七百七十七疋斤、龍江瓦屑二壩抽分竹木局関支煤炭木炭等料、共六百五十八萬四千七百四十斤塊、應天府支給天財庫錢鈔、買辦青紵絲絨線象牙銅鉄油漆等料、共七十萬一千四百四十二疋塊、本月內又准工部咨、為成造神器事、該署兵仗局事內官監太監楊穆等、題奉欽依、成造各銅將等件共二萬二千六百九十個把坐派蘇松等府買辦水黃牛等皮九千五百三十張、應天府支給官錢買辦、魚線膠紅熟桐油灰黃丹黃麻等料、共一十四萬五千四百餘斤、等因、節行到部除欽遵坐派成造外、臣等切詳各監局成造　上用供用器皿物件、誠為浩繁、然天下司府州縣、歲辦皮張油漆銅鉄銀二硃等料亦不為少、必須量入為出。以次成造。方可使國用不缺、民力不困、今一年數月之間。各起坐派前項件料動輒數十百萬、非惟府庫錢粮支給不敷、且使小民出辦。何以能堪。况應天府係南京根本重地、而蘇松等府、尤百萬京儲仰給之處、又兼連年災傷薄收、公私俱困、豈得恝然不加撫恤、其舖行買辦、名雖関支內庫錢鈔給還、但納料関價、出入各門禁及該庫俱要財物打點使用。及至関出錢鈔、又多爛鈔、低錢。不堪行使。以此往往破家蕩產、賣男鬻女、不能賠償、又如各府州縣大戶納解生漆桐油銀、二誅紙劄等料、俱有原裝盛箱桶等項、卻又剋下另行本部重造。尤為煩費。似此假公營私、傷財害民、誠有傷國禮、上于和氣之甚者。如蒙乞敕該部通將前項原坐派供應物料器皿等件、逐項查審、將緊急缺用者再行奏請行下、催趲成造、先行解納、其可緩者、暫且停止、今後在京各監局、若有奏行成造器皿等項、工部務要查勘先後、酌量緩急、另行奏請行下、無得併于一年一月之間。致使所司倉卒無措。仍行南京成造監局衙門、該用物料、務要會同該部及科道官、嚴督各作匠役人等、從公估計、如某器皿、合用某物料若干、及將造完、要行裝盛、亦要估計某物若干、用某樣箱桶、并鎖鑰扛索毡片各若干通估明白相應、方許將會有者、行各庫局関支、會無者行有司買辦。不許各該衙門、止憑作頭人等、朦朧多估、輒行関支買辦。其解戶納料舖行関支錢鈔、亦要科道部官從公隨即收放。不許刁難。掯要財物。及各司府州縣解納油漆銀硃等料若有原來箱桶等件、不許重造。致費工料。如此庶　上之供應、可以不缺、下之財力、亦無妄費、而民困或得少蘇矣、

一遵復　舊制、照得山東臨清州、直隸淮安揚州、蘇州府浙江杭州府江西九江府等處俱係客商船隻輻輳之處、　祖宗舊制、各設有鈔關、收受商稅、俱委各本府通判等官管理、行之百年、雖不能無弊、然課鈔亦未見其虧損、客商船隻、亦未見其留難、盖通判等官、職卑責重上受廵撫廵按分廵分守等官節制少有不才、隨加罪黜、故非極妄無知之人。則不敢在関生事。動擾客商。近年以來、改委戶部官員出理課鈔、其間賢否不齊、往往以增課為能事以嚴剗為風力。籌算至骨。不遺錙銖。常法之外。又行巧立名色。肆意誅求船隻往返過期者、指為罪狀。輒加科罰。商客資木稍多者、稱為殷富。又行勸借。有本課該銀十兩科罰勸借至二十兩者。少有不從、輕則痛行笞責、重則坐以他事、連船折毀、客商船隻、號哭水次、見者興憐、夫增課為國、雖稱聚歛、猶是有名。其科罰勸借者、或倚稱修理公廨。或倚稱打造坐船。率皆借名入巳無可查盤況此等官員、既出部委、各處廵撫官、視為賓客、廵按官待以頡頏、以肆無忌憚莫敢誰何、以致近年客商、惧怕征求、多致賣船弃業此豈　祖宗設関通商、足國裕民之初意哉伏願　聖明俯察民隱、特敕該部停止新例、遵復　舊制、仍敕鎮巡等官時常糾察、各府委官如法奉行。各府府佐有備員無聀任者正宜以此事委之則責成便而供億省也務要公私兩便。商民不虧、庶幾人心快悅、怨聲消弭而　天意可回矣、

一裁抑侵剋、窃惟抑末固為政之理、而通商亦富國之術、苟使官司肆為侵剋、遂致道路漸成愁怨、傷和致沴、豈王政之所宜哉、照得　舊制、天下商賈輻集之處、各設稅課司衙門、立法抽稅、具有成法、惟南京龍江大勝港、原設抽分竹木局、抽分竹木柴炭等項有三分取一、有十分取二、有三十分取二者、取之至輕。用之至節。遠近輻輳。上下便益。近年工部奏准、于浙江杭州府湖廣荊州府、直隸蕪湖縣設置抽分衙門、遣差部官管理、如蘇與楊杭與蘇相去几何而稅之又稅也不惟地方接連重復抽稅。而其人賢否不齊、寬嚴異法、但知增課以逞巳能、不恤侵剋以為民病。甚者器皿貨物、不該抽分之物、一槩任意勸借留難、所得財物、無可稽考、因而漁入巳。難保必無。及照龍江大勝港抽官軍一百名、在東西二園栽種、又　孝陵神宮監太監官燒用柴薪、俱是給與軍人票帖、前去攔住門外拾取、又以免差使為名、歛收軍人銅錢、以此旗軍人等、效力公所者數少。乘机私役者過多。及至事發、法司問理、為因近年在京皇城各門并　長陵等陵、一切禁例。多不行移南京衙門知會。以致各該監局查報之時、往往援引遠年事例、如內官監、則曰宣德年間奏奉額設、司苑局則曰洪武及宣德年間差撥存留、　孝陵神官監所燒柴薪、則曰本監與南京浣衣局內官、享堂官長、隨內使先年舊例、俱在本山、手扳腳踢、拾取燒用、所歛軍錢、則曰買辦薑種、及進用蒜頭山藥芋苖用、盡此等體例、俱無的確年月。亦無原奉　旨意全文有無虛實無所考証夤緣影射。為弊日滋。工者一事失宜則致天変况百弊冗生而諸艱莫告乎以致　山陵之嚴、宮闕之禁、失之太疏、而防微杜漸之計。漫不知警于茲災異之臻。若復無所省究。豈宜然哉。

一懲戒姦貪、窃惟十羊九牧、則必生紛擾之患。群狼牧羊。又曷逃啗噬之逼。故姦貪之害、不少為祛除、則瘡痍之民、殆未易甦息也。照得浙江等處布政司直隸府州縣、運納南京粮米、及一應客商軍民人等船隻、率皆經由龍江關進入、本関設有內官守把、及各布政司府州解納一應錢粮、俱送南京內府承運等庫收貯、各庫亦設有內官監管、但近年為因守備官員奏討內官前來數多。以致添撥各處管事者亦多、各官不思　朝廷錢粮為重、人民艱難、可憫、所在之處、多帶家人伴當、勢如狼虎、船隻往來者、不分竹木柴炭、粮食雜貨、甚至裝載灰糞之微。亦要過関財物、必充所欲、方容船隻出入、錢粮進納者雖經戶工二部、各司掌印官員辨騐堪中、印封送庫、亦且百方刁難。不肯收受。各照數目需索銀兩、至將解戶吊綁墩鎖、苦害不堪、重而布絹錢鈔、輕而絲茶蜜蠟、無物不然、必滿所欲、方與會官收受、及照東安西安二門、守門內外官軍人等、乘机為害、每遇錢粮進入、輒便攔當、或將解戶趕逐、或將腳子是?干打、遲留一日二日有之、為害千方百計不巳、以致解戶負累揭借錢物、累年不得完結、及得批單回家、債主又復逼取、傾家蕩產苦害無辜、此皆姦貪顯跡、所宜量為懲戒、如蒙乞敕南京守備太監、將守関管庫內官、中間果有淳謹守法、不肯生事者、止照舊額存留、近年新添冗員、及生事害人者盡行革去。仍要嚴加禁約。不許似前害人。其守門官軍有犯、或被害之人告發、宜從監收科道官員、徑自參究施行、如此則関津無阻、輸納易完、人心和暢、而　天意昭格矣


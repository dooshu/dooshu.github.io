神扼虎诗

海阳虞人捕虎，虎逸入阳山寺，见庑下判官像，爪之，像辄仆压，虎不能动，若有神扼之者，众遂击杀。余读其碑，异之，慕神威德。时新安岁饥多虎，作是诗，俾土人歌以侑神焉。
虎欲齧人，睯不畏神。
神赫且武，视虎如鼠。
兔罝在原，虞人如雨。
不弧不矢，在庑之下。
孟贲失勇，卞庄无功。
殪猛荐馨，击鼓逢逢。
降凶自天，实蕃厥族。
人饥虎餐，嫠妇涂哭。
谁使渡河，我不敢知。
神食兹土，捍灾是尸。
载驱载殄，兼屏蟊贼。
宁我妇子，丰我黍稷。
何以荐之，击豕刲羊。
何以酌之，椒醴兰浆。
有溪湜湜，有岳矗矗。
刻诗告虔，则百我福。



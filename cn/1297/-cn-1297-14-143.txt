日第一百四十三

无云而日色昏晦者，主将不明也。或日月阴沉无光，不雨，或十昼夜不见日月者，此时不可妄委兵于人，大将不忠之象也。日色青，军令削弱，吏士多陵正也。或日边云气文成五色者，破军杀将之象也，其大祸在二年之内。或赤云截日如杵形者，兵将大战血气，先动者败。或日月旁有物如枯树，起兵者胜。或云气如青衣人垂手在日西立者，所见之军当有帝王，此胜候也。两军相当，日晕等者力均，曰杀将。抱且戴者，有喜，围在于中者内兵胜，围在于外者外兵胜。日弭（一作珥），拜大将，有兵在野。日有足白者，所临破军杀将。有背气青赤色，曲而向外者，为背叛之象也，其将有二心。日背有缺，气被直向外如山字者，两军相当，所临者败。军两相当，日有冠缨者，和解；抱截（一作戴），大喜。日外青内赤，则两军以和相去；日外赤内青，则两军以恶相去。日之气晕，先至而后去，居军胜。若先至先去，前有利后有病；后至后去，前病后利；后至先去，前后皆病，居军不胜。见而去，其后发病，小胜，必亡功；见半日，上有功。晕（一作而）缺，两军相当，随缺击之，缺方败。抱晕者随抱晕，克。日背晕而珥外，军凶。晕有青气在外者，所临克。日月背晕，兵阵不合。七日晕不解者，不可起军。晕而背抱珥，及值而实之者，顺从击之，克。晕而两珥，一在外，一在内，并有聚云，不出三日，两军和解之，又有他军围城。凡有日晕制胜，近期三十日，远期六十日。日下有云气如龙形蜿蜒者，凶。日斗，有大战，天下乱。日失行，凶。日月扬光，重轮，日五色，当之大吉利。日无光而赤晕，主将忧；黑晕，败；白晕，惊。子日日食，兵起魏分；丑日日食，兵起赵分，忌六月、十二月兵动；寅日日食，兵起燕分，忌正月、七月；卯日日食，兵起鲁分，忌二月、八月；辰日日食，兵起楚分，忌三月、九月；巳日日食，兵起宋分，忌四月、十月。午日日食，兵起韩分，忌正月、七月。未日日食，兵起齐分，忌六月、十二月；申日日食，兵起魏分，其祸最深，忌五月、十一月；酉日日食，兵起郑分，忌二月、八月；戌日日食，兵起宋分，忌正月、七月；亥日日食，兵起秦分，忌四月、十月。夫日食之食向上者，不出九十日征伐；日食从下向者，百姓更有侵夺；日从旁食者，兵动邻国。


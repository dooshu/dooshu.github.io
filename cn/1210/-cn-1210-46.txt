游戏示警

杭州有翁某业染坊，家素封。西湖每逢二三月，严衢一带妇女俱来进香。是日，翁结伴在花神庙闲步，忽见一妇貌颇端丽，随数婢入庙游玩。或戏谓翁曰：“汝能使妇一笑，当治酒相款。”翁曰：“何难？”遂满头插花朵，故作倾跌状。妇顾而微笑，众皆抚掌。后隔数年，翁忽大病，病中自言妇自回家后，婢告家主，言主母轻狂，顾男子而笑，盖此婢素为主人所眷。主人入婢谗言，向妇诟责，妇无以自明，遂自经死。

死后控于阎罗，婢先死，后又控戴花相戏之人。阎罗命鬼卒摄翁去，翁与妇对质，实系无心。阎罗言：“尔既爱趺，即使汝一趺，释令归。”翁自病愈后，不数年家顿落，翁潦倒以终。一跌之言验矣。噫！翁以偶然游戏，致令冥冥中冤业纠缠，连丧数命，虽出无心，其咎大矣。欲逃阴谴，得乎？于莲亭曰：“翁之子与予素相识，翁夙称明干，何以素封之家忽为窭人？后闻翁病中自述，乃知阴受冥谴。”翁殁后，其子三十余岁始得掇一芹。余作京官时，翁之子忽来京，形容憔悴，落拓无归。适予奉先大人讳归里，后不知所终。

呜呼！贻谋不臧，殃及子孙，可惧哉！可惧哉！













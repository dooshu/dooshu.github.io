【述志诗二首】

潜龙育神躯。跃（《广文选》、《诗纪》作濯。）鳞戏兰池。延颈慕大庭。寝足俟皇义。庆云未垂景。（本集作降。）盘桓朝阳陂。悠悠非吾匹。（本集作我俦。《广文选》作我匹。）畴肯（本作□步。）应俗宜。殊类难遍周。鄙议纷流离。轗轲丁悔吝。雅志不得施。耕耨感甯越。马席激张仪。逝将离群侣。杖策追洪崖。焦朋（《广文选》、《诗纪》作鹏。周树人云。案当作明。）振六翮。罗者安所羁。浮游太清中。更求新相知。比翼翔云汉。饮露餐（本集作食。）琼枝。多念（本集作谢。）世间人。夙（本集作息。）驾咸（本集作感。）驱驰。冲静得自然。荣华安足为。（○本集一。《广文选》九。《诗纪》十八。）

斥鷃擅（本集作檀。）蒿林。仰笑神（本集作鸾。）凤飞。（《诗纪》云。一作姿。）坎井蝤蛙（《广文选》、《诗纪》作蛭。）宅。神龟安所归。恨自用身拙。任意多永思。远实与世殊。义誉非所希。往事既已谬。来者犹可追。何为人事间。自令心不夷。慷慨思古人。梦想见容辉。愿与知己遇。（本集作过。）舒愤启幽（《广文选》、《诗纪》作其。）微。严穴多隐逸。轻举求吾师。晨登箕（《诗纪》云。拾遗作西。）山巅。日夕不知饥。玄居养营魄。千载长自绥。（○本集一。《广文选》九。《诗纪》十八。）


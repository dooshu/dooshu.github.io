○食货论

人君不以聚货制用之臣处将相弼谐之任，则奸邪无所容矣。左右贵幸，知所爱之人非宰相之器，以此职为发身之捷径，取位之要津，皆由此汲引，以塞讪谤。领此职者，窃天子之财以为之赂，聚货者所以得升矣。贵操其奇赢，乘上之急，售於有司，以取倍利，制用者所以得进矣。三司皆有官属，分部以主郡国，贵幸得其宝赂，多托贾人污吏处之，颇类牧羊而蓄豺，养鱼而纵獭，欲其不侵不暴，焉可得也？故盗用货泉，多张空簿，国用日蹙，生人日困。扬雄上书言汉武“运帑藏之财，填庐山之壑”，今货入权门，甚於是矣。孟献子有言：“与其有聚敛之臣，宁有盗臣。”子舆以利国为非，扬雄以榷酤兴叹。称其职者，必皆挟工商之术，有良贾之才，寿昌习分铢之事，宏羊析秋毫之数，小人以为能，君子所以不忍为也。卜式言：“天久不雨，独烹宏羊天乃雨。”焉有仲尼之鸣鼓将攻，卜式之欲烹致雨，而反居相位？可为之甚痛哉！


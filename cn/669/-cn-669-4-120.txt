120　營謝戍申美刺異義　以公存心詩人美之　以私存心詩人刺之


營謝戍申，其篤於母家一也。一美焉，一刺焉，宣王親親，平王忘讎也。

【全云】營謝本不足美，美宣王之詩，蓋多溢詞，故此等城作，皆歸揚扢之中。

【元圻案】朱子王風揚之水集傳曰：「申侯與犬戎攻宗周而弑幽王，則申侯者，王法所必誅，而平王與其臣庶不共戴天之讐也。今平王知有母而不知有父，知其立己爲有德而不知其弑父爲可怨，至使復讐討賊之師，反爲報施酬恩之舉，則其忘親逆理而得罪於天已甚矣。」〇毛詩李黄集解八：李迃仲曰：「以公存心，則如采薇，詩人美之；以私存心，則如揚之水，刺之。其遣戍則同，而其美刺則不同也。」






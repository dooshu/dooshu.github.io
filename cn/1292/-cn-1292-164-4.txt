◇　上山海经表

侍中奉车都尉光禄大夫臣秀、领校秘书言校秘书太常属臣望：所校《山海经》凡三十二篇，今定篇为一十八篇，已定。《山海经》者，出於唐虞之际。昔洪水洋溢，漫衍，中国民人失据，崎岖於邱陵，巢於树木。鲧既无功，而帝尧使禹继之。禹乘四载，随山刊木，定高山大川，益与伯翳主驱禽兽，命山川，类草木，别水土，四岳佐之，以周四方。逮人迹之所希至，及舟舆之所罕到，内别五方之山，外分八方之海，纪其珍宝奇物异方之所生，水土草木禽兽昆虫麟凤之所止，祯祥之所隐，及四海之外，绝域之国，殊类之人。禹别九州，任土作贡，而益等类物善恶，著《山海经》，皆圣贤之遗事，古文之著明者也。其事质明有信。孝武皇帝时，常有献异鸟者，食之百物，所不肯食，东方朔见之，言其鸟名，又言其所当食，如朔言。问朔何以知之，即《山海经》所出也。孝宣皇帝时，击□石於上郡，陷，得石室，其中有反缚盗械人。时臣秀父向为谏议大夫，言此贰负之臣也。诏问何以知之，亦以《山海经》对。其文曰：「贰负杀{穴契}窳，帝乃梏之。疏属之山，桎其右足，反缚两手。」上大惊。朝士由是多奇《山海经》者，文学大儒皆读学以为奇，可以考祯祥变怪之物，见远国异人之谣俗。故《易》曰：「言天下之至赜，而不可乱也。」博物之君子，其可不惑焉。臣昧死谨上。

（宋本《山海经》，又《道藏》本。）






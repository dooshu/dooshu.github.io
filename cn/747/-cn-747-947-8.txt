○玉台寺记

皇唐之御天下也，故巍巍乎荡荡乎其称也。凿乾张宇，布惠露於天花；拓地开寰，敷慈於灵寿。想兹仙界，生生尘劫之前；亲比神方，世世希夷之外。欲妙觉，先登圆满之台；冀去昏迷，速临具足之镜。法轮欲转，销五蕴於三天；惠烛方施，照六尘於十地。不生不灭，举仙掌而承空；非晦非明，横法眼而度世。轰轰往日，瞬息而逝水千年；隐隐当今，倏忽而经霜百岁。既劳传火，终役流乌。驰白马而西上，驱骥以南游。旷成不二之心，岂败往来之业。方便言而法敦寂灭，变化说而道尚虚无。至於超银台，当归解脱之中；蹈践金门，不离苦空之下。无为之业，种植而生灭不同；有限之缘，修饰而果因各异。而乃东瞰沧波，濯尘劳於扶桑之岸；西瞩雪岭，荡疾疹於日浴之津；南对尧峰，郁郁而紫气千秋；北峙龙山，隐隐而青霞万道。漏宝塔而终谢庄严，暂涂丹而即隳微妙；将九转而匪益红颜，修未来而常滋正果。憧憧错毂，往往稻麻，空怀可作之心，惭无绝哉之念。

粤有功德主僧守一，范阳之贵胄也。远绍胜果，深悟法音。就五障而化导郡人，戒三朋而开通庶善，修法海而津梁有涯，置俗流而洗心必备。梯航已往，舟楫未至，可以雕金纪德，将万劫而无穷；刊玉彰能，并恒沙而莫竭。记可陈之不朽，永以传之无忘。其词曰：

巍巍胜果，廓落无边。导以业障，开通有缘。修善善满，建福福圆。既广心利，必贵身田。并其秋菊，比及春兰。为已往之帆梗，作未来之舟船。

干沼


周必大　次韵王仲谟仲宁唱酬二首

公子翩翩正妙年，修能夸节本天然。

弟兄况自逢三益，事业悬知定十全。

厚意绸缪华映鄂，新诗绮丽月流天。

乘黄騤耳方争骏，应笑驽骀强自鞭。

周必大

周必大　次韵王仲谟仲宁唱酬二首

别日无多似隔年，每逢佳句辄欣然。

词倾江汉无留碍，语转珠玑更浑全。

目共荆豨千里月，人居吴郡五湖天。

兴来傥有山阴作，即上扁舟往执鞭。

周必大


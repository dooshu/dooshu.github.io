○请立皇太子疏（宝应二年五月宰臣）

伏见储贰未立，明两虚位，累有陈请，愚诚不从。陛下以郊垒多虞，羌戎侵轶，抑兹大典，姑务安边，诚圣主忧勤谦让之心，非国家固本久远之计。《易》曰：“重明以丽乎正，乃化成天下。”《书》曰：“一人元良，万邦以贞。”谨按历代哲王，守邦建国，未有不先定冢嗣，以叶群情。然後修礼文，缉刑政，於是诸侯以秩进，戎狄以义叙，匕鬯以时主，监抚以事明，宗祀之本，不可阙。今大盗初灭，先零猖狂，时号艰虞，人怀定。而守嫡不建，继体未孚，天下喁喁，实有所望。陛下固辞，未免亿兆摇心。伏愿远图百代之谋，俯遂群臣之请，必冀四夷向化，万国归诚。


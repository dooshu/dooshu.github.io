36　君子欠伸一章義　學以聚之而德益進　問以辯之而理益明


「君子欠伸」一章，余在經筵進講，謂：「君以自彊不息爲剛，臣以陳善閉邪爲敬。講經理，討古今，有夜分日昃而不倦者。上無厭斁之心，下無顧望之意，是故學以聚之而德益進，問以辯之而理益明。」蓋因以規諷云。

【閻按】王氏在經筵，爲度宗咸淳元年乙丑。值人日，雪，帝問有何故事。以唐李嶠、李乂等應制詩對，因奏「春雪過多，民生饑寒，方寸仁愛，宜謹感召」。






◇十洲记序

臣学仙者耳，非得道之人，以国家盛美，特招延儒墨於文网之内，抑绝俗之道，摈虚诡之迹。臣故韬隐逸而赴玉庭，藏养生而侍朱阙矣，亦由尊上好道，且复欲徜徉威仪也。曾随师主之履行，北至朱陵扶桑之国，溽海冥夜之丘，纯阳之陵，始青之下，月宫之间，内游七丘，中旋十洲，践赤县而遨五岳，行陂泽而息名山。臣自少及今，周流六天，涉历八极於是矣。未若陵虚之子，飞真之官，上下九天，洞视百方。北极钩陈而并华盖，南翔太丹而栖大夏。东之通阳之霞，西薄寒穴之野，日月所不逮，星汉所不与。其上无复物，其下无复底。臣之所识，始愧不足以酬广访矣。




李燮

李燮。字德公。太尉固子也。父死時。二兄亦死。燮為姊所遣。隨父門生王成。亡命徐州。傭酒家。酒家知非常人。以女妻之。延熹二年。梁冀誅後。月經陽道。暈五車。史官上書。昔有大星升漢而西。捲舌揚芒。迫月。熒惑犯帝座。則有大臣枉誅。星在西方。太尉固應之。今暈如之。宜有赦命。錄其遺嗣。以除此異。于是下赦。夑得返舊。四府並辟。公車徵議郞。與趙元珪。潁川賈偉節。荀慈明。張伯愼為友。伯愼為潁川太守。與慈明交相言論。偉節與焉。京師以為臧否。伯愼問趙元珪曰。德公所言何。元珪曰。無言也。伯愼追歎曰。當如德公。兒輩徒靡沸耳。慈明亦寤而止。燮拜東平相國。王為黃巾所沒。得出。天子復封之。燮以為不可。果敗。遷京兆尹。時人為之語曰。李德公父不欲立帝。子不欲立王。


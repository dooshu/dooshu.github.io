【古绝句四首】

〖逯案。六朝人有断句体。尚无绝句名目。四首盖后人附入玉台者。〗

藁砧今何在。（韵补作在何许。）山上（事文《类聚》作下。）复有（合璧事类作安。诗人玉屑同。）山。何当（合璧事类作时。诗人玉屑同。）大刀头。破镜飞上（《初学记》作在。）天。（○玉台十。《类聚》五十六。《初学记》一。事文《类聚》前集二。合璧事类续集五。韵补二。诗人玉屑一。《诗纪》十。又《御览》七百六十二作古乐府。引山一韵。）

日暮秋云阴。江水清且深。保用通音信。莲花玳瑁簪。（○玉台新咏十。《诗纪》十。）

菟丝从长风。根茎无断绝。无情尚不离。有情安可别。（○同上）

南山一树桂。上有双鸳鸯。千年长交颈。欢庆不相忘。（○同上）


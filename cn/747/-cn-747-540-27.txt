○为羽林李景略将军进射雁歌表

臣某言：伏惟皇帝陛下某月日临御某殿，射飞雁一只，应弦而落。欢动宫闱，武畅环卫。中谢。臣家世为将，扬声朔野，弧矢之事，少尝习焉。每张侯为鹄，注镞而释，期於必中，十不一二。今则禽飞於青冥之际，箭发於倏忽之间，一声劈，双翼坠地，此皆神授审固，灵扶端直，以成陛下神武之威也。臣才质无取，蒙恩深厚，脱剑免胄之馀，辄思撰《射雁歌》一章，随此上献。诚不敢继抗坠，列风雅，姑以抒下情，宣上德，附於大武之末，而登歌焉。无任欢怔营之至。


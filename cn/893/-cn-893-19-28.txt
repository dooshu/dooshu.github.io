醉后答丁十八以诗讥予捶碎黄鹤楼





阎伯珵《黄鹤楼记》：州城西南隅有黄鹤楼。《图经》云：昔费袆登仙，尝驾黄鹤还憩于此，遂以名楼。



黄鹤高楼已捶碎，黄鹤仙人无所依。黄鹤上天诉玉帝，却放黄鹤江南归。神明太守再雕饰，[一]新图粉壁还芳菲。一州笑我为狂客，少年往往来相讥。君平帘下谁家子，[二]云是辽东丁令威。[三]作诗调我惊逸兴，白云绕笔窗前飞。待取明朝酒醒罢，与君烂熳寻春晖。

[一]《汉书》：黄霸为颍川太守，吏民咸称神明。



[二]《汉书》：严君平卜筮于成都市，得百钱足自养，则闭肆下帘而授《老子》。



[三]《搜神后记》：丁令威，本辽东人，学道于灵墟山。



杨升庵曰：李白过武昌，见崔颢《黄鹤楼》诗，叹服之，不复作，去而赋《金陵凤凰台》。其后，禅僧用此事，作一偈曰：“一拳捶碎黄鹤楼，一脚踢翻鹦鹉洲。眼前有景道不得，崔颢题诗在上头。”旁一游僧亦举前二句而缀之曰：“有意气时消意气，不风流处也风流。”又一僧云：“酒逢知己，艺压当行。”原是借此一事设辞，非太白诗也。流传之久，信以为真。宋初，有人伪作太白《醉后答丁十八》诗“黄鹤高楼已捶碎”一首。乐史编太白遗诗，遂收入之。近世解学士作《吊太白》诗云：“也曾捶碎黄鹤楼，也曾踢翻鹦鹉洲。”殆类优伶之语。太白一何不幸耶?

琦按：太白《江夏赠韦南陵》诗，原有“我且为君捶碎黄鹤楼，君亦为吾倒却鹦鹉洲”之句，要是设言之辞，而玩此诗，则真有捶碎一事矣。要之，禅僧偈语，本用《赠韦》诗中语，非《醉答丁十八》一诗本禅僧之偈而伪撰也。升庵因彼而疑此，殆亦目睫之见也夫。






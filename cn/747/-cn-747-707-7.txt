○代李石与刘稹书

贾群至，承二十八日书诲，承郎君自知愆负，因保生全，望阙披诚，祈天请命，远述迷复，聊慰石怀。以石思之，郎君为子为臣，忠孝并弃，居丧求袭，阻命专权，数遣乱军，侵轶邻境。比者河阳晋绛，未有重兵，侵犯颜行，屡焚庐舍。又疆场之吏，收得彼管簿书，皆呼官军为贼，来即痛杀。可谓悖言肆口，逆节滔天。今欲自新，诚为善意。伏思圣上屈累朝之法，实亦至难，在将相等怀忿惋之心，岂宜延纳？然须得实事，并见忠诚，则圣上矜贷有名，群臣陈请有路。惟有尽率国属，面缚来降，石即驰诣界首，亲自受纳，然後承诏解缚，送赴阙庭。则在朝公卿，岂有异议，临境将帅，皆得息词。如拟先求解兵，次望洗雪，则此暂延旬月之命，以偷顷刻之安，荀怀是心，谁敢保信？石属忝宗室，任极台阶，将身族保人，岂是小事？况国家自元和以来，累剪叛臣，至於事迫计穷，潜输密款，伪词变诈，无不备谙，今欲行之，必恐非计。夫鲁阳回日，邹子动天，更无其他，只在诚信。如未从鄙见，空献表章，石忝帅臣，岂敢任受？时不苟失，幸少详思，不宣。石白。


代中书密院待罪表

臣某等言臣等闻无用之臣明君靡畜不才之木良匠所捐虽天地之心专务於匿瑕含垢而邦国之典所重於黜幽陟明既内省以不遑须上言而自劾臣某等中谢窃以鼎铉之司是处弼谐之任枢机之地盖参宥密之谋率土具瞻一人注意庶政并从於关决当阳每示於谘询自非藴经邦成务之才负尊主庇民之术运奇兵於堂上外镇抚於四夷画成算於幄中远决胜於千里致穆清垂裳而无事蒸黎击壤以不知乃可备元首之股肱始免玷公朝之名器如臣等性皆庸昧识本空踈曾乏寸长篾闻片善荐阶通显并出遭逢宠荣盖值於时来崇进非由於德举乘轩窃位深怀卫鹤之慙食肉无谋甘被鲁人之诮一昨控弦入寇挿羽徵师万旅戒严四鄙入保负扆临轩而旰食列城摩垒以交锋爟火延袤於两河武帐便蕃於三接而臣等当前席之际既不能啓沃而矢謩逮羣居之时又不能佥同而建议徙薪取譬无智者先见之明借筯前筹乏愚夫一得之虑乃至鸣镝渐侵於甸服翠华将议於时巡栉沐之劳犹切爱君之志金革之事请严责帅之科尊号皇帝陛下运上圣之沉机排羣言之妄作独建非常之断用宣大定之功亲御六师尽护诸将连甍徯后家若解於倒悬案节劳军人尽同於挟纩果上玄之助顺致骄子之乞盟遂继好於交兵永输诚而保塞玉帛通欢於絶域干戈载戢於中原实九庙之降灵开万世之美利集兹巨伐并出宸?若信诸臣几误大事乃至二城?没比户惊骚多转死於沟隍或不免於锋镝黄屋深在予之责丹诏形罪已之言构厉阶之若斯亦庙谟而安在臣等诚慙短拙共媿迂踈自知甚明岂敢昧於方寸不能者止况昭着於格言若冒宠於清朝且偷安於显位其如萤爝之耀既无助於三光腹背之毛亦何资於六翮徒积素餐之谤更贻瞰室之殃伏望陛下推赏罚於至公示劝惩於来者责以弥缝之无状暴其辅佐之非才诞告万方申儆百执拘於司败用正常刑然後玄德升闻可召和平之气彛伦攸叙更无侥幸之人克臻治定之期永固延鸿之祚岂但臣等幸甚实亦天下幸甚


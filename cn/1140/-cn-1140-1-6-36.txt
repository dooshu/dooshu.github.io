庐陵张太君墓志铭

翰林秘书院侍读张公贞生之母太君曰李氏庐陵人也李于吉称着姓父处士公曰子寉有隐德太君年十六归封编修公讳其完缟綦相乐以子贵封太孺人其始生无昆弟亲特怜爱之太君不以爱自逸用是以淑女闻於家其既归张也悲不逮见其姑尝雪涕移事祖姑甚谨用是以孝妇闻於乡及贤子举进士冠南宫累官侍读抑抑修谨动不忘亲而太君之义方闻於天下是时太君与封公皆老矣岁癸卯封公即世侍读君南奔执衰絰踰年太君又卒侍读君大号恸曰某不获视先公含饭不即就殒以有母在今何复留视息人间宗亲见者皆聚哭累日未尝不叹太君为难能也侍读君少慧而体羸封公督之严甫就傅示以白鹿洞学规稍不当辄受杖至肤坟赤太君泣不敢言以是有成其官中秘慕恋太君太君复勉以大义毋内顾於是祗慎夙夜

天子召问称旨已命典乡试两浙所得多名人事讫省觐跽奉觞上两尊人夀留旬日为宗族亲党欢入又司业国子太君喜曰吾儿虽縻於官始终不离文字封公少时以刚直迕俗仇者中之速公父子於狱将危公太君悉出簪珥粥田宅讼寃得白侍读既贵显人或谓是必修郄而太君悉敇勿问於乎难哉所以贻後人者莫大於是侍读君既与予论学往还再拜泣请铭不获辞铭曰

不知其母视其子匪华其词实可纪彤管有炜待良史


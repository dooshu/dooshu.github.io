○建太社议

谨按祭法云：王者立太社，然王社所祭之处，书传无文。《汉书·郊祀志》：“汉兴。已有官社，未立官稷。遂於官社後立官稷，以夏禹配食官社，以后稷配食官稷。”瓒云：“案高纪，立汉社稷，所谓太社也。时又有官社，配以夏禹，所谓王社也。”见汉祠令，而未立官稷，至此始立之。光武中兴，不产官稷，相承至今，魏以官稷为帝社。故挚虞议曰：“魏氏故事立大社帝社是也。”晋初或废或置，皆不言当时所置之处。或云：“两社同处，王社在大社之西。”崔氏、皇甫氏并云：“王社在藉田”，引《诗》藉田而祈社稷为证。

今谨按卫宏《汉旧仪》，春始东耕於藉田，官祀先农，则神农也。又《五经要义》云：“立坛於田，所以祠先农，坛之制度如社。”魏秦静议云：“风伯、雨师、灵星、先农与社稷，为国之六神。”晋泰始四年，上耕於东郊，以太牢祀先农。又周隋旧仪及皇朝新礼，先农皆祭帝神农，配以后稷，是则王社、先农，其来自远，各在祀典，不可合而为一。今欲崇立帝社，实违礼经，望於藉田之中，别立帝社、帝稷，配以禹弃。则先农帝社，两祠咸秩，协载芟之义，符祭法之文。


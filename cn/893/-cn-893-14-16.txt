寄崔侍御





宛溪霜夜听猿愁，[一]去国长如不系舟。[二]独怜一雁飞南海，却羡双溪解北流。高人屡解陈蕃榻，[三]过客难登谢楼。[四]此处别离同落叶，明朝分散敬亭秋。

[一]宛溪，在宁国府城东。双溪，以二水合流而名，环绕宁国府城而北去。敬亭山，在宁国府城北。俱见前注。



[二]贾谊《鵩赋》：“汜兮若不系之舟。”



[三]《后汉书·徐稚传》：陈蕃为太守，以礼请署功曹。稚不就之，既谒而退。蕃在郡，不接宾客，唯稚来特设一榻，去则悬之。



[四]《江南通志》：谢公楼在宁国府城内郡治之后，因山为基，即谢朓为宣城太守时之高斋地，一名北楼。唐咸通间刺史独孤霖改建，易名叠嶂楼。






五帝官天下

汉盖宽饶奏封事，引《韩氏易传》言：“五帝官天下，三王家天下，家以传子，“富以传贤，若四时之运，成功者去。”坐指意欲求禅而死。故或云自后称天子为“官家”，盖出于此。今世无《韩氏易》，诸家注释《汉书》，皆无一语。惟《说苑·至公篇》云：“秦始皇帝既吞天下，召群臣议：五帝禅贤，三王世继，孰是？博士鲍令之对曰：‘天下官，则选贤是也；天下家，则世继是也。故五帝以天下为官，三王以天下为家。’始皇帝叹曰：‘吾德出于五帝，吾将官天下，谁可使代我后者！’”此说可以为证，辄记之以补《汉》注之缺。蒋济《万机论》亦有官天下、家天下之语。


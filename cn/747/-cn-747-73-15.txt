○罢军将兼充文职诏

应诸道奏请军将兼巡内州别驾长史判司等，近日诸色入流人多，官途隘窄，诸道军将，自有衣粮，优厚之处，仍兼月俸。若更占州县员阙，则文吏无所容身，须有申明，人知分限。起今已后，诸道节度团练防御等使，不得更奏大将充巡内上佐等官。今日已前见任者，且依任前守官。应京有司有专知另当及诸色职掌等，近日诸司奏请州县官及六品已下官充本司职掌，援引旧例，色目渐多，致使勾留溢於旧额。起今已后，各於本司见任官僚之中拣择差署，不得另更奏官，如是敕额职名，当司无官员相当者，即任准旧例奏请。


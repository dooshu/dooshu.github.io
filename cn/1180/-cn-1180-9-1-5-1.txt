淇奥

三章，章九句


首章讲：卫人美武公作也。曰：





瞻彼淇奥，绿竹猗猗。

淇，水名。奥，是隈。瞻彼淇奥，绿竹猗猗，然柔弱而美盛者矣。





有匪君子，如切如磋，如琢如磨。

匪，文章。君子，指武公。切以刀锯，磋以铴，琢以锤凿，磨以沙石。况此有斐君子，其德之进修何如哉？但见以言其学问也，讲习讨论已精，益求其精，有如治骨角者，既切而复蹉之，而同其精之至者矣；以言其自修也，省察克治已密，益求其密，有如治玉石者，既琢而复磨之，而同其密之至矣。是其德之修饰，有进而无已如此。





瑟兮僴兮，赫兮咺兮。

是以征之为德容也，矜庄不肆，威严不亵，而瑟兮兮矣；盛大无拘，宣著莫掩，而赫兮咺兮矣。





有匪君子，终不可谖兮。

有斐君子，德容之盛如此，则人之得于观感者，莫不起其爱敬之心，而终身不能忘矣。盖君子先得其同然之心，则人之不能忘，固非有所强也已。

二章讲：





瞻彼淇奥，绿竹青青。

瞻彼淇奥，绿竹青青，然坚刚而茂盛矣。





有匪君子，充耳琇莹，会弁如星。

琇莹，美石。会，是缝。弁，皮弁。况我有斐君子，其德之称服何如哉？但见以言其充耳也，尚之以石，则有琇莹之美，而有以肃千乘之具瞻矣；以言其会弁也，饰之以玉，则有如星之明，而有以起万民之敬仰矣。盖惟其德之称服，故其尊严如是也。





瑟兮僴兮，赫兮咺兮。

是以征之为德容也，矜庄不肆，威严不亵，而瑟兮兮矣；盛大无拘，宣著莫掩，而赫兮咺兮矣。





有匪君子，终不可谖兮。

有斐君子德容之盛如此，则人之得于景仰者，莫不切其爱敬之情，而终身不能忘矣。盖君子适触其懿德之好，则人之不能忘，固非有所私也已。

三章讲：





瞻彼淇奥，绿竹如箦。

箦，床栈。瞻彼淇奥，绿竹如箦，则密比而盛之至矣。





有匪君子，如金如锡，如圭如璧。

况我有斐君子，其口德之成就何如哉？但见以言其德之精纯也，则万理莹净，一疵不存，有如金如锡，而锻炼之精纯者矣；以言其德之温润也，则天理浑全，圭角不露，有如圭如璧，而生质之温润者矣。





宽兮绰兮，猗重较兮。

宽，宏裕。绰，开大。较，卿士之车。夫以其德之成就如此，则其动容周旋，安往而不中礼哉？彼宽绰无敛束之意，而能自如者鲜矣。彼则从容之中，自有成法。宽兮绰兮，猗然有如重较之上，固不失之肆也，亦不失之拘也，何其宽广而自如也乎！





善戏谑兮，不为虐兮。

戏谑非庄厉之时，而能中节者鲜矣。彼则与人之际，和而不流，善戏谑兮，而不为淫虐之愆。不以言语凌物也，不以意气加人也，何其和易而中节也乎！夫宽绰而犹可观，则敛束之时可知矣；戏谑而犹中节，则庄厉之时可知矣。若此者，何莫而非盛德之至哉！吁！武公之德之美如此，固宜诗人屡咏歌而叹美之也。






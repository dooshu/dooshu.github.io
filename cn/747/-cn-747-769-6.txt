○一赋（以“为文首出，得数之先”为韵）

昔庖氏为君，斯文始分。画卦而初成阳位，造书而肇见人文。岂非本自道生，终云神得。俾大衍以虚数，从黄锺而立则。君子守以制性，圣人抱而临极。然後彤弓是锡，天王嘉重耳之勋；箪食见称，夫子美颜回之德。万物生焉，惟兹处先。况乃闻而知十，用以当千。名立兮卓尔，形标兮孑然。许子之瓢既弃，陈公之榻犹悬。或有钱囊讥世，刍束称贤。改其月则为正月，号其年而曰元年。若夫李陵呼时，荆轲去日。歌兴三叹之唱，智惭百虑之失。为山用篑，鲁论之义足徵；载鬼以车，《周易》之文斯出。借如寒暑相推，薰莸可知。鹗百鸟而匪匹，龙三人而共为。俭德弥彰，平仲之众裘安在。仁心远播，成汤之三网犹施。既闻兴国之言，亦有倾城之顾。措辞虽屈於子夏，重诺常推於季布。天得地得，膺千年出圣之期；彼时此时，叶四海为家之数。琴瑟专矣，车书混之。分杯羹而孰忍，缝尺布以堪悲。虽云管仲能匡，因成霸业；未若萧何如画，永作邦基。是知王居四大之初，日冠三光之首。目所加而可取，毛不拔而何有。愚则立节无二，干时不偶。幸麟角以成功，庶桂枝而在手。


○推補兵部右侍郎並分布事宜疏 【 恊理中樞】

吏科抄出少傅兼太子太傅吏部尚書武英殿大學士掌管吏部事高拱奏為議處本兵及邊方督撫兵備之臣以禆安攘大計事、內議兵部添設侍郎二員、同額設侍郎恊理部事、平日則練習本兵政務、或欲廵閱邊務、即以一人往、既便行事又不煩於假借、或遇邊方總督員缺、即以一人往、既可朝發夕至、又不費於那移、迨其出入中外閱歷既深、凡本兵政務、與夫邊關險隘、虜情緩急將領賢否、士馬強弱、皆巳曉暢諳熟方畧素定、遇有尚書員缺、即以其尤深者補之等因、奉　聖旨兵事至重、人才難得、必博求預備乃可濟用覽卿奏處畫周悉、具見為國忠猷、都依議行、欽此、照得兵部協理部事侍郎員缺、先該吏部題奉　欽依照例會官推補、臣等會同各部都察院通政使司三品以上堂上官及大理寺署印官、推舉得大理寺卿張翀廵撫河南等處地方都察院右副都御史栗永祿、俱堪任協理部事侍郎、伏乞　聖明於內　簡用一員陞以部衘、候　命下之日、令其到任協理部事、遵照奏內事理、一體欽遵行事、遺下員缺照例會官推補、及照原議添設侍郎。即與額設者一同協理部事。非有分別。乃既設之後。兵部遂另立協理部事之名。舊例添設者嘗推諉不理政事故此疏預為指分以新設者為額外之員。自分彼此。互起猜嫌。殊非體　國之公。何有協恭之義。合無行令各官今後除左侍郎一員外。其右侍郎三員。惟以到任先後為序。不得仍前爭講禮義致乖體統。至於職掌。尤宜預先分定。乃得早為之謀。不致臨時倉皇。苟應故事。如遇總督員缺。或應廵閱邊務。照前題　准事例。即於四臣中揀一人往。其平居無事。皆令在部恊理。每遇防秋。或有緊急。則以左侍郎在部。其右侍郎三員。以一防護　陵寢。以一提督九門。以一護守通州漕糧。具有經畫次序有定。無相攙奪臨時各照職掌而行。不必再行題　請煩凟庶先事既有豫備。而臨事自可從容。


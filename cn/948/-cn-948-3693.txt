陆游　夏日

柴扉昼掩竹林幽，坐使炎天变素秋。

扇月团团似初满，簟波细细欲平流。

朋侪零落关河阻，疾病沉绵岁月遒。

赖有澄湖常在眼，虎头不用画沧洲。

陆游

陆游　夏日

例谢门前客，深藏箧里书。

衣穿但重补，饭足不求余。

山溜鸣庭际，藤阴接屋除。

何劳厌三伏，俯仰即秋初。

陆游

陆游　夏日

赤日黄尘褦襶忙，放翁湖上独相羊。

竹梢露滴惊残梦，荷盖风翻送早凉。

暑用酒逃犹有待，热凭静胜更无方。

空斋一榻翛然卧，闲看衣篝起篆香。

陆游

陆游　夏日

赫赫炎威日正中，冰纨笛簟欲无功。

一心愿伴沙头鹭，百计难呼木杪风。

纤手削瓜刀似水，小畓分酒盏如空。

洗心幸有高楼月，少待寒光出海东。

陆游

陆游　夏日

病退身初健，时清吏更休。

渴蜂窥砚水，慵燕息帘钩。

棋局每坐隐，屏山时卧游。

真成爱长日，未用忆新秋。

陆游

陆游　夏日

入户桐阴渐覆床，乍敷笛簟北窗凉。

筇枝倚壁知身健，衣焙残香觉日长。

雨霁断云时聚散，风来纤草久低昂。

蝶衣粉湿犹飞嬾，小驻阑干就夕阳。

陆游

陆游　夏日

燕子生雏梅子黄，断云残雨过林塘。

孤舟正作笭箵梦，九陌难随褦襶忙。

团扇兴来闲弄笔，寒泉漱罢独焚香。

太平处处熏风好，不独宫中爱日长。

陆游

陆游　夏日

微风过中庭，庭树飒有声。

穿帘徐入座，巾屦有余清。

陆游

陆游　夏日

暑雨初晴昼漏迟，江乡乐事有谁知？

村村陇麦登场後，户户吴蚕拆簇时。

陆游

陆游　夏日

将雏燕子渐离巢，过母龙孙已放梢。

日出并湖初晒纲，雨余乘屋旋添茅。

家贫旧业元知废，身老微官久合抛。

莫恨门前车马绝，岂无农圃与论交。

陆游

陆游　夏日

飕飕风露发根凉，月落菱歌尽意长。

分得镜湖才一曲，吃亏堪笑贺知章。

陆游

陆游　夏日

齿发凋零奈尔何！年光暗里易消磨。

街槐正喜清阴密，巷柳还惊蠹叶多。

陆游

陆游　夏日

过眼春光久已空，晒丝捣麦又匆匆。

新泥满路梅黄雨，古木号山月晕风。

角黍茭新间樽俎，灵符墨湿照房栊。

岁华不为衰翁驻，且付余生一笑中。

陆游

陆游　夏日

展画发古香，弄笔娱昼寂。

是中亦何好，使我喜忘食。

陆游

陆游　夏日

新辟虚堂痛扫除，萧然终日屏僮奴。

此间恐是维摩室，除却藜床一物无。

陆游

陆游　夏日

呼儿整吾驾，驾言返林庐。

可使临老眼，常亲吏文书？

陆游

陆游　夏日

吴中五月暑犹微，竟日南堂坐掩扉。

绿树露香莺独语。画廊风恶燕双归。

三千界内人人错，七十年来念念非。

投老万缘俱扫尽，从今僧亦不须依。

陆游

陆游　夏日

竹根断作眠云枕，木瘿刳成贮酒尊。

怪怪奇奇非著意，自无俗物到山村。

陆游

陆游　夏日

平明一浴汗无余，坐觉胸中合太虚。

舂玉作糜天所赐，不妨数箸进山蔬。

陆游

陆游　夏日

草芝方出峨眉老，力比金丹似更多。

秦不及期周过历，始知养寿在中和。

陆游

陆游　夏日

动身尚嬾那堪事，学古无成罢读书。

枕上侧眠听语燕，池边小立看游鱼。

陆游

陆游　夏日

雨断云归旋作晴，尚余红湿在帘旌。

燕雏掠地飞无力，梅子临池坠有声。

米粣解包供午饷，蓱齑傍枕析朝酲。

此翁不负顽躯处，扪腹时时绕舍行。

陆游

陆游　夏日

梅雨初收景气新，太平阡陌乐闲身。

陂塘漫漫行秧马，门巷阴阴挂艾人。

白葛乌纱称时节，黄鸡绿酒聚比邻。

掀髯一笑吾真足，不为无锥更叹贫。

陆游

陆游　夏日

闷欲远游身苦嬾，病思闲语客谁过？

北窗一枕差堪乐，无奈茶杯作祟何！

陆游

陆游　夏日

黄葛蚊厨睡欲成，高槐阴转暑风清。

倚床奴子垂头坐，摇手孙儿小步行。

陆游

陆游　夏日

斮取溪藤便作香，炼成崖蜜旋煎汤。

萧然巾履茅堂上，不畏人间夏日长。

陆游

陆游　夏日

谢客捐书日日闲，行穿密竹卧看山。

岩前恨欠煎茶地，安得茆茨一小间？

陆游

陆游　夏日

苹生洲渚微风起，梅熟园林细雨来。

咫尺柴门常嬾出，不教拄杖损苍苔。

陆游

陆游　夏日

侧卧横眠百不知，轩窗寂寂雨丝丝。

岂无布袜青蛙兴，过却梅天出未迟。

陆游

陆游　夏日

幽花娅奼开还歛，小蝶翩聁去复留。

贪睡畸翁俱不领，被人错唤作闲愁。

陆游

陆游　夏日

山下柴荆昼不开，苔生古井暗楸槐。

新诗哦罢闲无事，移取藤床睡去来。

陆游


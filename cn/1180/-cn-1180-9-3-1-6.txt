思齐

五章，二章章六句，三章章四句


首章讲：此诗亦歌文德也。若曰：惟我文王，其德之盛也，固莫有加，而其德之成也，实有所本。





思齐太任，文王之母，思媚周姜，京室之妇。

齐，是庄。媚，爱也。周姜，即太姜，太王之妃。

盖上焉有庄敬之太任以为之母，实能媚爱周姜而恭顺之，不失允称其为周室之妇也。以此言之，则母之圣可见矣。





太姒嗣徽音，则百斯男。

太姒，文王之妃。嗣，是继。徽音，是美誉。百男，举成数而言。下焉有窈窕之太姒以为之妃，实能克尽妇道，而继太任美德之音。但见和气所钟，斯男有则百之多也。以此言之，则妃之贤可见矣。夫上有圣母，则所以胎教于未生之前，言教于既生之后者，莫非成德之地矣。成之不亦远乎？内有贤妃，则所以不溺于宴安之私，致戒于隐微之地者，莫非养心之助矣。助之不亦深乎？此文王之德所以盛也。

二章讲：夫文王之德既有所本，则其为德之盛何如哉？





惠于宗公，神罔时怨，神罔时恫。

惠，是顺。宗公，宗庙之先公。罔，是无。怨，恨也。恫，痛也。诚以莫难格者，神也。文王则能继志述事，有以顺于宗公而不违，是以宗公之神，喜其统绪之有传，而无有怨也，无有恫也，其接神不亦得其道乎？





刑于寡妻，至于兄弟，以御于家邦。

刑，仪法。寡妻，是小君。兄弟，指文王宗族。御，治也。家邦，在外之人。莫难化者人也，文王则仪法施于闺门，而寡妻以正也；至于兄弟，而兄弟以和也；御于家邦，而家邦以治也，其接人不亦得其道乎？其所施无一之不宜如此，文王之德可谓盛矣！

三章讲：





雍雍在宫，肃肃在庙。

雍雍，和之至。在宫，闺门。肃肃，敬之至。庙，宗庙。今夫闺门之中，以和为主，而文王之在宫也，则雍雍然而极其和之至矣。宗庙之中，以敬为主，而文王之在庙也，则肃肃然而极其敬之至矣。





不显亦临，无射亦保。

不显，幽隐之处。临，神明监视。无射，德无可厌。保，保守。地至不显，人情所易忽也。文王则几愈隐而志愈严，虽处不显之地，亦常若有临之焉。德至无射，宜若不待保也。文王则德愈盛而心愈下，虽至无射之时，亦常若有所守焉.其纯亦不已有如此者，文王之德可谓盛矣！

四章讲：





肆戎疾不殄，烈假不瑕。

戎，是大。疾，是难。殄，灭绝。烈，是光。假，是大。瑕，是玷缺。夫惟文王之德如此，故今夫难虽不殄绝，然其德之文明者，不玷而愈光；德之广大者，不亏而愈弘也。何尝因大难之加，而有损乎？





不闻亦式，不谏亦入。

闻，古训。式，是法度。谏，规戒。入，入于善。至若事必前闻而后合于法也。文王虽事之无所前闻者，而亦无不合于法度。人必有谏而后入于善也。文王虽无谏诤之者，而亦未尝不入于善矣。何尝待外之资而后有益乎？

末章讲：





肆成人有德，小子有造。

冠者为成人。小子，未冠之称。造，是为。夫惟文王之德，见于事者如此，故今一时之人才，皆得有所成就。以言其成人，则所知日高明矣，所行日光大矣，不有德乎？以言其小子，则求遵其所闻矣，求行其所知矣，不有造乎？





古之人无，誉髦斯士。

古之人，指文王。，厌怠。誉，是名。髦，是俊。斯士，即成人小子。夫有德有造，则是蚤有誉于天下，而为斯世之髦士矣。成人小子果何以得此哉？盖由古之人其德纯亦不已，无有一时之或，而其见于事如此也。是以至诚之所薰蒸透彻，而一时人才皆有所观感而兴起焉。大以成大，而成人以有德誉于天下，而成其俊乂之美也。小以成小，而小子以有造誉于天下，而成其俊乂之美也。夫岂偶然之故哉？夫文王有所本而臻其盛如此，诗人其能已于咏歌也哉？






病中喜闻冬间所种梨已花


种花愁难活，花活愁难开。小园一树梨，入腊移根栽。位置群花间，长镵苍苔。护之篱周遮，植之土深培。所期叶坼甲，敢望花含胎？病中犹呼僮，计日浇几回。天公破花梦，一夜惊春雷。分香让院李，索笑随檐梅。东风吹众绿，当如草萌荄。待赏明春花，有酒盈金罍。侍儿园中回，喜报花信来。云容初漠漠，雪影微皑皑。绳床困卧间，笑起非人催。平生有雅抱，爱花如爱才。如闻所养士，一举登元魁。如闻所荐人，一日历三台。我虽卧空山，为之呼快哉！借花聊写意，春径容徘徊。斗酒与妇谋，病起花前杯。






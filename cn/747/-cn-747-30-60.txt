○置寿星坛诏

德莫大於生成，福莫先於寿考，苟有所主，得无祀之。今有上事者，言仲秋日月会於寿星，以为朕生於是月，欲以配社而祭，於义不伦。且寿星角亢也，既为列宿之长，复有福寿之名，岂惟朕躬，独享其庆，天下万姓，宁不是怀。盖秦时已有寿星祠，亦云旧矣。宜令所司特置寿星坛，尝以千秋节日修其祀典，申敕寿星坛宜祭老人星及角亢七宿，著之常式。








●大明會典卷之一百六十四

律例五 【戶律二】

倉庫

鈔法

凡印造寶鈔、與洪武大中通寶、及歷代銅錢、相兼行使。其民間買賣諸物、及茶鹽商稅、諸色課程、並聽收受。違者、杖一百

○若諸人將寶鈔赴倉場庫務、折納諸危課程、中買鹽貨、及各衙門起解贓罰、須要於鈔背用使姓名私記、以憑稽考。若有不行用心辦驗、收受偽鈔、及挑剜描輳鈔貫在內者、經手之人杖一百倍追所納鈔貫、【謂誤收偽鈔、并挑剜描輳鈔一貫、倍追寶鈔一貫】偽挑鈔貫燒毀。其民間關市交易、亦許用使私記。若有不行仔細辨驗、誤相行使者、杖一百、倍追鈔貫。止問見使之人。若知情行使者、並依本律

一在外衙門官員、通同勢要、賣納戶口等項課鈔者、問罪、賣鈔之人、發邊衛充軍鈔貫入官官員從無贓私、奏請降用

錢法

凡錢法、設立寶源等局、鼓鑄洪武通寶銅錢、與大中通寶、及歷代銅錢、相兼行使。折二、當三、當五、當十、依數准算。民間金銀米麥布帛諸物價錢、並依時值、聽從民便。若阻滯不即行使者、杖六十

○其軍民之家、除鏡子、軍器、及寺觀菴院鐘磬鐃鈸外。其餘應有廢銅、並聽赴官中賣、每斤給價銅錢一百五十文。若私相買賣、及收匿在家、不赴官中賣者、各笞四十

收糧違限

凡收夏稅、於五月十五日開倉、七月終齊足。秋糧、十月初一日開倉、十二月終齊足。如早收支處、預先收受者、不拘此律。若夏稅違限至八月終、秋糧違限至次年正月終不足者、其提調部糧官、吏典、分催裡長、欠糧人戶、各以十分為率。一分不足者、杖六十。每一分、加一等、罪止杖一百。受財者、計贓以枉法從重論。若違限一年之上不足者、人戶里長、杖一百、遷徙。提調部糧官、吏典、處絞

一各處勢豪大戶、無故恃頑、不納本戶秋糧、五十石以上、問罪、監追完日、發附近、二百石以上、發邊衛、俱充軍。如三月之內、能完納者、照常發落

一各處勢豪大戶、敢有不行運赴官倉、逼軍私兌者、比照不納秋糧事例、問擬充軍。如掌印管糧官、不即申達區處、縱容遲誤、一百石以上者、提問、住俸一年。二百石以上者、提問、降二級。三百石以上者、比照罷軟事例罷黜

多收稅糧斛面

凡各倉收受稅糧、聽令納戶、親自行概、平斛交收、作數支銷、依令准除折耗。若倉官斗級、不令納戶行概、踢斛淋尖、多收斛面者、杖六十。若以附餘糧數、計贓重者、坐贓論、罪止杖一百。提調官吏、知而不舉、與同罪。不知者不坐

一在京在外、並各邊、一應收放糧草去處、若職官子弟、積年光棍、跟子買頭、小腳歇家、跟官伴當人等、三五成群、搶奪籌斛、占堆行概等項、打攪倉場、及欺淩官攢、或挾詐運納軍民財物者、杖罪以下、於本處倉場門首、枷號一箇月發落。徒罪以上、與再犯杖罪以下、免其枷號、屬軍衛者發邊衛、屬有司者發附近、俱充軍。干係內外官員、奏請定奪

一各處倉糧、每石收耗米三升。查盤之時、許守支年分、每年每石、准開耗一升。若三年之外、原收耗糧已減盡、照例於正糧內、遞開一升、准作耗糧。此外若有侵盜者、方照律例問罪

隱匿費用稅糧課物

凡送本戶應納稅糧課物、及應入官之物、而隱匿費用不納、或詐作損失、欺妄官司者、並計所虧欠物數、准竊盜論、免刺。其部運官吏、知情與同罪。不知者免坐

攬納稅糧

凡攬納稅糧者、杖六十。著落赴倉納足、再於犯人名下、追罰一半入官

○若監臨主守攬納者、加罪二等

○其小戶畸零米麥、因便輳數、於納糧人戶處附納者、勿論

一各處司府州縣、每歲將應解錢糧、起數先後、編次在冊、務要差委的當人員依次起解。其兌頭水腳等項、照數交領、不許分毫侵剋。仍將起解日期、預先報部、以憑查催。如有阿徇人情、濫差積年無藉之徒、及捏稱把總、雜職、陰陽、省祭等項名色領解、致侵銀一千兩以上者、降一級。若應解錢糧、不即起解、因而別項那用一千兩以上者、亦降一級。五千兩以上者、照不謹事例罷黜。其冊報錢糧、已經解出、違限一年以上、不行追取批迴者。官住俸、承行該吏革役。若聽內外勢要官豪攬納者、問發為民。干礙勢豪、參究治罪

一

內府錢糧、及內外倉場糧草、並各處軍需等項、不拘起運存留、但有包攬誆騙、銀一百兩、糧二百石以上、不行完納、事發問罪。責限三箇月以裏完納者、照常發落。過期不完者、儘其財產陪納、發邊衛充軍。經年不完者、仍枷號一箇月、照前發遣。各邊武職、主使家人伴當跟隨、交結人員、挾勢攬納作弊者、參問、降二級。聽使之人、仍照前例問發

一京通並馬房倉場等處、收受草束、若兜攬之徒恃強、將不堪水濕小草充數、囑託監收官員收受者、拏送問罪、枷在本處倉場門首三箇月發落

一在京刁徒光棍、訪知鋪行但與解戶交關價銀、輒便邀集黨類、數十為群、入門噪鬧、指為攬納、捉要送官、其家畏懼罪名、厚賂買滅、所費錢物、出在解戶、以致錢糧累年不完、如有犯者、聽經該及緝事衙門、拏送法司、查照打攪倉場事例發遣虛出通關硃鈔

凡倉庫收受一應係官錢糧等物不足、而監臨主守、通同有司提調官吏、虛出通關者、計所虛出之數、併贓、皆以監守自盜論

○若委官盤點錢糧、數本不足、扶同申報足備者、罪亦如之。受財者、計贓以枉法從重論

○其監守不收本色、折收財物、虛出硃鈔者、亦以監守自盜論。納戶知情減二等、免剌、原與之贓入官。不知者不坐。其贓還主

○同僚知而不舉者、與犯人同罪。不知、及不同署文案者、不坐

一凡各處巡按御史、每年一次、委官查盤所屬地方錢糧、及點閘驛遞夫馬等項、事完之日、各委官將查點過緣由、並問過罪名、通申巡撫知會。內有與各差御史事體相關者、摘申各差御史知會、從一歸結、不必另委官查點、致滋煩擾。亦不許委州縣正官、致妨職業。若各委官不悉心查點、審究贓數的確、但憑吏書故入人罪者、聽撫按官、應提問者、提問、應參奏者、奏請提問、降一級調用。情重者、革職閒住

附餘錢糧私下補數

凡各衙門及倉庫、但有附餘錢糧、須要盡實報官、明白正收作數。若監臨主守、將增出錢糧、私下銷補別項事故虧折之數、瞞官作弊者、並計贓以監守自盜論

○若內府承運庫、收受金帛、當日交割未完者、許令附簿寄庫。若有餘剩之物、本庫明白立案正收、開申戶部作數。若朦朧擅將金帛等物出外者、斬。守門官失於盤獲□檢者、杖一百

私借錢糧

凡監臨主守、將係官錢糧等物、私自借用、或轉借與人者、雖有文字、並計贓以監守自盜論。其非監守之人借者、以常人盜倉庫錢糧論

○若將自已物件、抵換官物者、罪亦如之

私借官物

凡監臨主守、將係官什物衣服氈褥器玩之類、私自借用、或轉借與人、及借之者、各笞五十。過十日、各坐贓論、減二等。若有損失者、依毀失官物律、坐罪追陪

那移出納

凡各衙門收支錢糧等物、已有文案勘合、若監臨主守、不正收正支、那移出納、還充官用者、並計贓、准監守自盜論。罪止杖一百、流三千里。免剌

○若不給半印勘合、擅出權帖、或給勘合、不立文案放支、及倉庫不候勘合、或已奉勘合、不附簿放支者、罪亦如之

○其出征鎮守、軍馬經過去處、行糧草料、明立文案、即時應付、具數開申合干上司准除、不在擅支之限。違者、杖六十

庫秤雇役侵欺

凡倉庫務場局院庫秤斗級、若雇役之人、侵欺借貸移易、係官錢糧、並以監守自盜論。若雇主同情分受贓物者、罪亦如之。其知情不曾分贓、而扶同申報瞞官、及不首告者、減一等。罪止杖一百。不知者不坐

冒支官糧

凡管軍官吏、總旗、小旗、冒支軍糧入已者、計贓准竊盜論。免剌

錢糧互相覺察

凡倉庫務場官、吏、攢攔、庫子、斗級、皆得互相覺察。若知侵欺盜用借貸係官錢糧、已出倉庫、匿而不舉、及故縱者、並與犯人同罪。失覺察者、減三等。罪止杖一百

○若官吏虛立文案、那移出納、及虛出通關、其斗級、庫子、攔頭、不知者不坐

倉庫不覺被盜

凡有人從倉庫中出、守把之人、不□檢者、笞二十。因不□檢、以致盜物出倉庫而不覺者、減盜罪二等。若夜直更之人、不覺盜者、減三等。倉庫直宿官攢、斗級、庫子、不覺盜者、減五等。並罪止杖一百。故縱者、各與盜同罪。若被強盜者勿論

一內外官庫被竊盜、銀至一千兩以上、一箇月不獲、經該并巡捕官、俱各住俸。半年不獲、提問。被盜二三次者、奏請降調。其該道分巡分守官、參奏罰治。不及前數者、俱照常發落。庫子儘其財產、均追陪償、候真贓得獲、照數給還。若各官妄拏平人、逼認盜賊追陪者、亦問罪降調

守支錢糧及擅開官封

凡倉庫官攢、斗級、庫子、役滿得代、所收錢糧官物、並令守支盡絕。若無短少、方許給由。其有應合相沿交割之物、聽提調官吏、監臨盤點見數、不得指廒指庫交割。違者各杖一百

○若官物有印封記、其主典不請原封官司、而擅開者、杖六十

出納官物有違

凡倉庫出納官物、當出陳物而出新物、應受上物而受下物之類、及有司和雇和買、不即給價、若給價有增減不實者、計所虧欠、及多餘之價、坐贓論

○若應給俸祿、未及期而預給者。罪亦如之

○其監臨官吏、知而不舉、與同罪。不知者不坐

一官員監生吏典旗軍人等、關過俸糧。及預支應得糧米。遇有事故調用等項、五斗以上、失於還官者、事發、止問不應、追糧還官。五斗以下、俱免追問

收支留難

凡收受支給官物、其當該官吏、無故留難刁蹬、不即收支者、一日笞五十。每三日、加一等。罪止杖六十、徒一年

○守門人留難者、罪亦如之

○若領物納物之人、到有先後、主司不依次序收支者、笞四十

一各處司府州縣、并各鈔關、解到布絹錢鈔等項、赴部給文、送甲字等庫驗收。若有指稱權貴名色、指勒解戶、誆詐財物者、聽巡視庫藏科道官、及該部委官、拏送法司究問、不分軍民匠役、俱發邊衛充軍。干礙內外官員、一體參奏處治

起解金銀足色

凡收受諸色課程、變賣貨物、起解金銀、須要足色。如成色不及分數、提調官吏人匠、各笞四十。著落均陪還官

損壞倉庫財物

凡倉庫及積聚財物、主守之人、安置不如法、曬晾不以時、致有損壞者、計所損壞之物坐贓論。著落均陪還官

○若卒遇雨水衝激、失火延燒、盜賊劫奪、事出不測、而有損失者、委官保勘覆實、顯蹟明白、免罪不陪。其監臨主守、若將侵欺借貸那移之數、乘其水火盜賊、虛捏文案、及扣換交單籍冊、申報瞞官者、並計贓、以監守自盜論。同僚知而不舉者、與同罪。不知者不坐

轉解官物

凡各處徵收錢帛、買辦軍需、成造軍器等物、所在州縣交收。差有職役人員、陸續類解本府。若本府不即交收、差人轉解、勒令人戶、就解布政司者、當該提調正官、首領官、吏典、各杖八十。若布政司不即交收、勒令各府就解部者、首領官令典、罪亦如之

○其起運官物、長押官、及解物人、安置不如法、致有損失者、計所損失之物、坐贓論、著落均陪還官。若船行卒遇風浪、及失火延燒、或盜賊劫奪、事出不測、而有損失者、申告所在官司、委官保勘覆實、顯蹟明白、免罪不陪。若有侵欺者、計贓以監守自盜論

○若起運官物、不運本色、而輒齎財貨、於所納去處、收買納官者、亦計贓以監守自盜論

一漕運把總、指揮、千百戶等官、索要運軍常例、及指以供辦等費為由、科索并扣除行月糧與船料等項、值銀三十兩以上者、問罪立功、五年滿日降一級、帶俸差操。如未及三十兩者、止照常科斷。其跟官書算人等、指稱使用、科索軍人財物入已、贓至二十兩以上、發邊衛充軍

一凡漕運官軍、敢有水次折乾、及中途糶賣、以致抵壩起欠、及臨倉掛欠者、即係侵欺。除正犯查照律例問擬外、其餘官旗、仍各總計名下欠數、總小旗欠一百石、問發哨瞭。百戶鎮撫欠二百五十石、千戶欠五百石、指揮及千戶等官、全幫領運者、欠一千石、把總官欠三千石、俱問罪、降一級、發原衛所帶俸差操。有能臨時設法買補完足、止坐折賣正犯。各官旗免罪。其雖不係侵盜、但有虧折、俱照前例擬斷。若總欠數多、及麤惡不堪、至三萬石以上、總督總兵等官、另行奏請定奪

一京通倉完糧、違限三箇月者、把總官以下、罰俸半年。五箇月者、罰俸一年。薊州昌密各倉、完糧違限者、查照遞減一等。止行各該衛所罰俸、免其提問。違至次年二月終限者、俱問罪、降二級。若又掛欠數多、把總名下三千石、或銀一千五百兩以上、指揮名下、及千戶等官全幫領運者、一千石、銀五百兩以上、千戶五百石、銀二百五十兩以上、百戶鎮撫等官二百五十石、銀一百二十兩以上、仍於違限上、各遞降一級。每一倍、加一等。把總指揮千戶、降至總旗而止。百戶降至小旗而止。不及前數者、照常發落。有能當年補完者、通免降級。如願下年領運至京補完、許奏復原職。仍以十分為率、能完五分以上者、准復原降一級。三年之內、儘數補完、亦准奏復原職。其一應提問官旗、各省及直隸江南衛分、行各該巡按御史、南京并江北衛分、行漕運衙門、各就近提問、以便完結

一漕運把總、指揮、千百戶等官、如有漂流數多、把總三千石、指揮及千戶等官全幫領運者一千石、千戶五百石、百戶鎮撫一百五十石、俱問罪、於見在職級上降一級。有能自備銀兩、不費別軍羨餘、當年處補完足者、免其問降。若願隨下年糧運補完、亦准復職。止完一半、准復一級。三年內、儘數補完、亦准復原職

一衛所官完糧後、備造支銷數目、呈報稽考。若有造報不明、及侵欺靠損情弊、許運軍指實首告。各查照律例、從重問擬。把總官失於覺察、參問治罪一漕運官軍、如有水次折乾、沿途盜賣、自度糧米短少、故將船放失漂流、及雖係漂流、損失不多、乘機侵匿、捏作全數、賄囑有司官吏、扶同奏勘者、前後幫船、及地方居民、有能覺察告首督運官司、查實、給賞輕齎銀十兩。官軍不分贓數多少、俱照例發邊衛永遠充軍。有司官吏、從重問擬。仍行原衛所、將失事之人、家產變賣抵償、不許輕扣別軍月糧、以長姦惡。前後幫船、知而不舉、一體連坐。仍於正犯所欠錢糧內、責令幫陪十分之三

一漕運糧米、漂流萬石以上、漕運都御史、總兵官、聽科道官糾劾、該部具奏定奪。三千石以上、提問把總官。不及數者、止提問本管官旗。各該巡撫、亦有漕司之責、係本境內、漂失數多者、照漕司事例、一體參究。出境不必概及擬斷贓罰不當

凡擬斷贓罰財物、應入官而給主、及應給主而入官者、坐贓論、罪止杖一百

守掌在官財物

凡官物當應給付與人、已出倉庫而未給付、若私物當供官用、已送在官而未入倉庫、但有人守掌在官、若有侵欺借貸者、並計贓以監守自盜論

一各處衛所管軍頭目人等、關出糧料布花等物、若指以公用為由、因而扣減入已、糧料至一百石、大布綿花錢帛等物、值銀三十兩以上者、問罪追贓完日、軍職發立功、五年滿日、降一級、帶俸差操。旗軍人等、枷號一箇月、發極邊墩臺、守哨、五年滿日疏放

隱瞞入官家產

凡抄沒人口財產、除謀反、謀叛、及姦黨、係在十惡、依律抄沒。其餘有犯律不該載者、妻子財產、不在抄沒入官之限。違者、依故入人流罪論

○若抄劄入官家產、而隱瞞人口不報者、計口以隱漏丁口論。若隱漏田土者、計田以欺隱田糧論。若隱瞞財物房屋孳畜者、坐贓論。各罪止杖一百。所隱人口財產、並入官、罪坐供報之人

○若里長同情隱瞞、及當該官吏知情者、並與同罪。計所隱贓重者、坐贓論全科

○受財者、計贓以枉法、各從重論。失覺舉者減三等、罪止笞五十

課程

鹽法

凡犯私鹽者、杖一百、徒三年。若有軍器者、加一等。誣指平人者、加三等。拒捕者、斬。鹽貨車船頭匹、並入官。引領牙人、及窩藏寄頓者、杖九十、徒二年半。挑擔馱載者、杖八十、徒二年。非應捕人告獲者、就將所獲私鹽、給付告人充賞。有能自首者、免罪、一體給賞

○若事發、止理見獲人鹽、當該官司、不許展轉攀指。違者、以故入人罪論

【 謂如人鹽同獲、止理見發。有確貨、無犯人者、具鹽沒官。不須追究】

凡灶場灶丁人等、除正額鹽外、夾帶餘鹽出場、及私煎貨賣者、同私鹽法。百夫長知情故縱、及通同貨賣者、與犯人同罪

凡婦人有犯私鹽、若夫在家、或子知情、罪坐夫男。其雖有夫而遠出、或有子幼弱、罪坐本婦

凡買食私鹽者、杖一百、因而貨賣者、杖一百、徒三年

凡守禦官司、及鹽運司、巡檢司、巡獲私鹽、即發有司歸勘、各衙門不許擅問。若有司官吏、通同脫放者、與犯人同罪。受財者、計贓以枉法從重論

凡守禦官司、及有司、巡檢司、設法差人、於概管地面、並附場緊關去處、常川巡禁私鹽。若有透漏者、關津把截官、及所委巡鹽人員、初犯笞四十。再犯笞五十。三犯杖六十。並附過還職。若知情故縱、及容令軍兵隨同販賣者、與犯人同罪。受財者、計贓以枉法從重論

○其巡獲私鹽入已、不解官者、杖一百、徒三年。若裝誣平人者、加三等

凡軍人有犯私鹽、本管千百戶、有失鈐束者、百戶、初犯笞五十、再犯杖六十、三犯杖七十、減半給俸。千戶、初犯笞四十、再犯笞五十、三犯杖六十、減半給俸。並附過還職。若知情容縱、及通同販賣者、與犯人同罪

凡起運官鹽、每引二百斤為一袋、帶耗五斤。經過批驗所、依數掣摯秤盤。但有夾帶餘鹽者、同私鹽法

○若客鹽越過批驗所、不經掣摯關防者、杖九十、押回盤驗

凡客商販賣官鹽、不許鹽引相離。違者、同私鹽法

○其賣鹽了畢、十日之內、不繳退引者、笞四十

○若將舊引影射鹽貨者、同私鹽法

凡起運官鹽、並灶戶運鹽上倉、將帶軍器、及不用官船起運者、同私鹽法

凡客商將官鹽插和沙土貨賣者、杖八十

凡將有引官鹽、不於拘該行鹽地面發賣、轉於別境犯界貨賣者、杖一百。知而買食者、杖六十。不知者不坐。其鹽入官

一各邊召商上納糧草、若內外勢要官豪家人、開立詭名、占窩轉賣取利者、俱問發邊衛充軍。干礙勢豪、參究治罪

一凡豪強鹽徒、聚眾至十人以上、撐駕大船、張掛旗號、擅用兵仗響器、拒敵官兵、若殺人、及傷三人以上者、比照強盜已行得財律、皆斬。為首者、仍梟首示眾。其雖拒敵、不曾殺傷人、為首者、依律處斬。為從者、俱發邊衛充軍、若止十人以下、原無兵仗、遇有追捕拒敵、因而傷至二人以上者、為首依律處斬。下手之人、比照聚眾中途、打奪罪人、因而傷人律、絞。其不曾下手者、仍為從論罪。若貧難軍民、將私鹽、肩挑背易米度日者、不必禁捕

一越境興販官司引鹽、至三千斤以上者、問發附近衛所充軍。原係腹裏衛所者、發邊衛充軍。其客商收買餘鹽、買求掣摯、至三千斤以上者、亦照前例發遣。經過官司縱放、及地方甲鄰里老、知而不舉、各治以罪。巡捕官員、乘機興販、至三千斤以上、亦照前例問發

一凡兩淮等處運司、中鹽商人、必須納過銀兩紙價、方給引目守支。若先年不曾上納、故捏守支年久等項、虛詞奏擾者、依律問罪。仍照各處鹽場無藉之徒、把持詐害事例發遣一凡偽造鹽引印信、賄囑運司吏書人等、將已故、並遠年商人名籍中鹽來歷、填寫在引、轉買誆騙財物、為首者、依律處斬外。其為從、並經紀牙行店戶、運司吏書、一應知情人等、但計贓滿貫者、不拘曾否支鹽出場、俱發邊衛充軍

一各鹽運司、總催名下該管鹽課、納完者、方許照名填給通關。若總催買囑官吏、並覆盤委官、指倉指囤、扶同作弊者、俱問發邊衛充軍

一各處鹽場無藉之徒、號稱長布衫、趕船虎光棍、好漢等項名色、把持官府、詐害客商、犯該徒罪以上、及再犯杖罪以下者。俱發邊衛充軍

監臨勢要中鹽

凡監臨官吏詭名、及權勢之人中納錢糧請買鹽引勘合、侵奪民利者、杖一百、徒三年。鹽貨入官

阻壞鹽法

凡客商中買鹽引勘合、不親赴場支鹽、中途增價轉賣、阻壞鹽法者、買主買主、各杖八十。牙保減一等。鹽貨價錢並入官。其鋪戶轉買拆賣者、不用此律

私茶

凡犯私茶者、同私鹽法論罪。如將已批驗截角退引、入山影射照茶者、以私茶論

一成化十八年、閏八月二十九日、節該欽奉憲宗皇帝聖旨、私茶有興販夾帶五百斤的、照見行

私鹽例、押發充軍。欽此

一凡興販私茶、潛住邊境、與番夷交易、及在腹裏販賣、與進貢回還夷人者、不拘斤數、連知情歇家牙保、俱發煙瘴地面充軍。其在西寧、甘肅、河州、洮州、四川雅州、販賣者、雖不入番、一百斤以上、發附近、三百斤以上、發邊衛、各充軍。不及前數者、依律擬斷、仍枷號兩箇月。軍官將官、縱容弟男子姪家人軍伴人等興販、及守備把關巡捕等官、知情故縱者、各降一級、原衛所帶俸差操。失覺察者、照常發落。若守備把關巡捕等官、自行興販私茶通番者、發邊衛、在西寧、甘肅、洮河、雅州、販賣至三百斤以上者、發附近、各充軍

一陜西、洮州、河州、西寧等處行茶地方、但有冒頂番名、將老弱不堪馬二匹以上、中嗣支茶者、官軍調別處極邊衛分、帶俸食糧差操。民并舍餘人等、發附近衛分充軍。冒充茶斤俱入官。參將撫夷等官本身、并縱容弟男子姪家人軍伴人等、冒中二匹以上者、一體問調邊衛帶俸差操。醫獸通事土民人等、通同作弊者、枷號一箇月發落

一做造假茶、五百斤以上者、本商并轉賣之人、俱問發附近、原係腹裏衛所者、發邊衛、各充軍。店戶窩頓一千斤以上、亦照例發遣。不及前數者、問罪、照常發落

私礬

凡私煎礬貨賣者、同私鹽法論罪

匿稅

凡客商匿稅、及賣酒醋之家、不納課程者、笞五十。物貨酒醋、一半入官。於入官物內、以十分為率、三分付告人充賞。務官攢攔自獲者不賞。入門不弔引、同匿稅法。其造酒醋自用者、不在此限

○若買頭匹不稅契者、罪亦如之。仍於買主名下、追徵價錢一半入官

一在京在外稅課司局、批驗茶引所、但係納稅去處、省令客商人等自納。若權豪無藉之徒、結黨把持、攔截生事、攪擾商稅者、徒罪以上、枷號二箇月、發附近充軍。杖罪以下、照前枷號發落

舶商匿貨

凡泛海客商、舶船到岸、即將貨物盡實報官抽分。若停塌沿港土商牙儈之家、不報者、杖一百。雖供報而不盡者、罪亦如之。貨物並入官。停藏之人同罪。告獲者、官給賞銀二十兩

人戶虧兌課程

凡民間周歲額辦茶鹽商稅、諸色課程、年終不納齊足者、計不足之數、以十分為率、一分笞四十。每一分加一等。罪止杖八十。追課納官

○若茶鹽運司、鹽場茶局、及稅務河泊所等官、不行用心辦課、年終比附上年課額虧兌者、亦以十分論、一分笞五十。每一分加一等。罪止杖一百。所虧課程、著落追補還官

○若有隱瞞侵欺借用者、並計贓以監守自盜論

錢債

違禁取利

凡私放錢債、及典當財物、每月取利、並不得過三分。年月雖多、不過一本一利。違者、笞四十。以餘利計贓重者、坐贓論。罪止杖一百

○若監臨官吏、於所部內舉放錢債、典當財物者、杖八十。違禁取利、以餘利計贓重者、依不枉法論

○並追餘利給主

○其欠私債、違約不還者、五貫以上、違三月、笞一十。每一月加一等。罪止笞四十。五十貫以上、違三月、笞二十。每一月加一等。罪止笞五十。二百五十貫以上、違三月、笞三十。每一月加一等。罪止杖六十。並追本利給主

○若豪勢之人、不告官司、以私債強奪去人孳畜產業者、杖八十。若估價過本利者、計多餘之物坐贓論、依數追還

○若準折人妻妾子女者、杖一百。強奪者、加二等。因而姦占婦女者、絞。人口給親、私債免追

一凡勢豪舉放私債、交通運糧官、挾勢擅拏官軍、綁打淩辱、強將官糧、准還私債者、問罪、屬軍衛者、發邊衛充軍。屬有司者、發口外為民。運糧官、參究治罪

一聽選官吏監生人等借債、與債主及保人同赴任所取償、至五十兩以上者、借者革職、債主及保人、各枷號一箇月發落。債追入官一凡舉放錢債、買囑各衛委官、擅將欠債軍官軍人俸糧銀物領去者、問擬詐欺。委官、問擬受財聽囑罪名

一兩京兵部、并在外巡撫、巡按、按察司官、點視各衛所印信、如有軍職將印當錢使用者、參問帶俸差操。執當之人問罪、枷號一箇月。債追入官

一內外放債之家、不分文約久近、係在京住坐軍匠人等揭借者、止許於原借之人名下索取、不許赴原籍逼擾。如有執當印信關單勘合等項公文者、提問。債追入官

一凡欠私債、兩京不赴法司、而赴別衙門、在外不赴軍衛有司、而越赴巡撫巡按三司官處、各告理、及輒具本狀奏訴者、俱問罪、立案不行。若兩京別衙門聽從施行者、一體參究、私債不追

費用受寄財產

凡受寄人財物畜產、而輒費用者、坐贓論、減一等。詐言死失者、准竊盜論、減一等。並追物還主。其被水火盜賊費失、及畜產病死、有顯跡者、勿論

一親屬費用受寄財物、並與凡人一體科罪、追物還主。不必論服制遞減

得遺失物

凡得遺失之物、限五日內送官、官物還官、私物召人識認、於內一半給與得物人充賞、一半給還失物人。如三十日內無人識認者、全給。限外不送官者、官物坐贓論。私物減二等、其物一半入官、一半給主

○若於官司地內、掘得埋藏之物者、並聽收用。若有古器鐘鼎符印異常之物、限三十日內送官。違者杖八十。其物入官

市廛

私充牙行埠頭

凡城市鄉村、諸色牙行、及船埠頭、並選有抵業人戶充應。官給印信文簿、附寫客商船戶、住貫姓名、路引字號、物貨數目、每月赴官查照。私充者、杖六十。所得牙錢入官。官牙埠頭容隱者、笞五十。革去

市司評物價

凡諸物行人、評估物價或貴或賤、令價不平者、計所增減之價坐贓論。入已者、准竊盜論。免剌

○其為罪人估贓不實、致罪有輕重者、以故出入人罪論。受財者、計贓以枉法從重論

把持行市

凡買賣諸物、兩不和同、而把持行市、專取其利、及販鬻之徒、通同牙行、共為姦計、賣物以賤為貴、買物以貴為賤者、杖八十

○若見人有所買賣、在傍高下比價以相惑亂、而取利者、笞四十

○若已得利物、計贓重者、准竊盜論。免剌

一光祿寺買辦一應物料、弘治四年、十一月內、節該欽奉孝宗皇帝聖旨、姦頑之徒、稱是報頭等項名色、在街強賒作弊害人的、拏來枷號三箇月、滿日還從重發落。欽此

一會同館內外四鄰軍民人等、代替夷人收買違禁貨物者、問罪、枷號一箇月、發邊衛充軍

一凡夷人朝貢到京、會同館開市五日。各鋪行人等、將不係應禁之物入館、兩平交易、染作布絹等項、立限交還。如賒買、及故意拖延、騙勒夷人久候、不得起程者、問罪、仍於館門首枷號一箇月。若不依期日、及誘引夷人潛入人家、私相交易者、私貨各入官。鋪行人等、照前枷號。通行守邊官員、不許將曾經違犯夷人、起送赴京

一弘治十一年、二月十五日、節該欽奉孝宗皇帝聖旨、迤止小王子等、差使臣人等、赴京朝貢。官員軍民人等、與他交易、止許光素紵絲絹布衣服等件。不許將一應兵器、并違禁銅鐵等物。敢有違犯的、都拏來處以極刑。欽此

一甘肅西寧等處、遇有番夷到來。本都司委官關防提督、聽與軍民人等、兩平交易。若勢豪之家主使弟男子姪家人頭目人等、將夷人好馬奇貨包收、逼令減價、以賤易貴、及將麤重貨物、并瘦損頭畜拘收、取覓用錢、方許買賣者、聽使之人、問發附近衛分充軍。干礙勢豪、及委官知而不舉、通同分割者、參問治罪

一成化十四年、十一月初四日、節該欽奉憲宗皇帝聖旨、遼東開設馬市、許令海西、并朵顏等三衛夷人買賣。開原、每月初一日至初五日、開一次。廣寧、每月初一日至初五日、十六日至二十日、開二次。各夷止將馬匹、并土產物貨赴彼處委官、驗放入市。許齎有貨物之人入市、與彼兩平交易。不許通事交易人等、將各夷欺侮愚弄、虧少馬價、及偷盜貨物。亦不許撥置夷人、指以失物為由、扶同詐騙財物分用。敢有擅放夷人入城、及縱容官軍人等、無貨者任意入市、有貨者在內過宿、規取小利、透漏邊情、事發問擬明白、俱發兩廣煙瘴地面充軍、遇赦並不原宥。欽此

一各處客商輻輳去處。若牙行及無藉之徒、用強邀截客貨者、不論有無誆賒貨物、問罪、俱枷號一箇月。如有誆賒貨物、仍監追完足發落。若監追年久、無從陪還、累死客商、屬軍衛者、發邊衛、屬有司者、發附近、俱充軍

一楊村、蔡村、河西務等處、如有用強攔截民運糧船、在家包雇車輛、逼勒多出腳錢者、問追給主、仍發邊衛充軍

一凡捏稱皇店、在於京城內外等處、邀截客商、掯勒財物者、俱拏送法司問罪、就於害人處所、枷號三箇月、發極邊衛分永遠充軍

私造斛斗秤尺

凡私造斛斗秤尺不平、在市行使、及將官降斛斗秤尺作弊增減者、杖六十。工匠同罪

○若官降不如法者、杖七十。提調官失於較勘者、減一等。知情、與同罪

○其在市行使斛斗秤尺雖平、而不經官司較勘印烙者、笞四十

○若倉庫官吏、私自增減官降斛斗秤尺、收支官物而不平者、杖一百。以所增減物計贓重者坐贓論。因而得物入已者、以監守自盜論。工匠杖八十。監臨官知而不舉者、與犯人同罪。失覺察者、減三等。罪止杖一百

器用布絹不如法

凡造器用之物、不牢固真實、及絹布之屬、紕薄短狹而賣者、各笞五十。其物入官








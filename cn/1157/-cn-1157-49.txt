●卷四十九　职官考三

○宰相

黄帝得六相而天地洽，神明至（黄帝得蚩尤而明天道，得太常而察地理，得苍龙而辨东方，得祝融而辨南方，得风后而辨西方，得后土而辨北方，谓之六相）。虞舜臣尧（为尧时臣），举八恺（仓舒、隤敳、檮戭、大臨、厖降、庭堅、仲容、叔逹為八恺，即垂、益、禹、皋陶之伦也。庭坚则皋陶字。隤，大回切。敳，干来切）使主后土（后土，地官也），以揆百事，莫不时叙，地平天成（揆，度。成，平也）；举八元（伯奋、仲堪、叔献、季仲、伯虎、仲熊、叔豹、季貍为八元），使布五教於四方，内平外成（内，诸夏。外，夷狄），谓之十六相（亦曰十六族）。及殷成汤居毫，初置二相，以伊尹、仲虺为之（伊尹号为"阿衡"。阿、倚也。衡，平也。汤倚伊尹而取平，故以为官名。仲虺臣名，为汤左相，以诸侯而相天子者也，《左传》称居薛，为汤左相）。武丁得傅说，爰立作相，王置诸其左右（武丁，殷之高宗也，使百官以所梦之形象经营，求之於野外，得贤相傅说於傅岩之谿，於是礼命立以为佐相，使在左右也）。周时，召公为保，周公为师，相成王，为左右，亦其任也。秦悼武王二年，始置丞相官，以樗里疾、甘茂为左、右丞相（茂为左，疾为右）；庄襄王又以吕不韦为丞相；及始皇立，尊不韦为相国，则相国、丞相皆秦官（又《汉官仪》云，皆六国时官）。金印紫绶，掌丞天子，助理万机。秦初有左、右（荀悦曰："秦本次国，命卿二人，是以置左、右丞相，无三公官也。"）。至二世，复有中丞相（二世时，右丞相去疾，左丞相斯。及斯被诛，乃以赵高为中丞相，事无大小皆决之）。汉高帝即位，一丞相，绿绶（高帝元年拜曹参为假左丞相，即汉初丞相当有左、右，今言一丞相，或《汉书》之误），以萧何为之。及诛韩信，乃拜何为相国。何薨，以曹参为之。孝惠、高后置左、右丞相，文帝二年，复置一丞相。丞相月俸钱六万（初，陈平为左丞相。及诛诸吕，文帝初立，平乃谢病以让周勃，乃以勃为右丞相，位第一；平为左丞相，位第二。帝因朝问勃："天下一岁决狱几何？"勃谢不知。问："天下钱榖一岁出入几何？"勃又不能对，汗出洽背。及问平，平曰："有主者。宰相者，上佐天子理阴阳，顺四时，下遂万物之宜，外镇四夷诸侯，内亲附百姓，使卿大夫各任其职。"上善之。勃谢病，请免相，平专为一丞相）。成帝绥和元年，御史大夫何武建言："古者民谨事约，国之辅佐，必得贤圣。然犹则天三光，备三公官（三光，日、月、星），各有分职。今末俗之弊，政事烦多，宰相之才不能及古，而今丞相独兼三公之事，所以大化久未洽也。宜建三公官，定卿大夫之任，分职授政，以考功效。"於是上拜曲阳侯王根为大司马，而何武自御史大夫改为大司空，皆金印紫绶，比丞相，则三公俱为宰相（汉御史大夫副丞相事，若今之同平章事及参知机务之类，所以《汉书》云薛、贡、韦、匡迭为宰相。薛宣、韦贤、匡衡则是丞相，而贡禹但为御史大夫。又萧望之谓朱雲曰："吾备位将相。"盖萧望之尝任御史大夫及前将军之职也）。至孝哀帝建平二年正月，从朱博议，复罢大司空（大司空朱博奏曰："帝王之道，不必相袭。高祖置御史大夫次丞相，典正法度，以职相参。历载二百，天下安宁。今更为大司空，与丞相同位。故事，选郡国守相高第为中二千石，选中二千石为御史大夫，任职者为丞相，位次有序，所以重圣德，重国相也。今中二千石未更御史而为丞相，非所以重国政也。今愿罢大司空，以御史大夫为百寮率。哀帝从之）。元寿二年，更名丞相为大司徒。初，汉制常以列侯为相，唯公孙弘布衣，数年登相位，武帝乃封为平津侯，其後为故事。至丞相而封，自弘始也（到光武绝不复侯，或自以际会援立见封。《汉仪注》曰："御史大夫为丞相，更春乃封，故且赐爵关内侯。"李奇曰："以冬月非封候，故且先赐爵关内侯。"）。白事教令，称曰君侯（亦谓丞相为上相，陆贾谓陈平曰"足下位为上相"是也）。《春秋》之义，尊上公谓之宰，言海内无不统焉。故丞相进，天子御座为起，在舆为下（皇帝见丞相起，谒者赞称曰："皇帝为丞相起。"起立乃坐，赞称曰："敬谢行礼。"皇帝在道，丞相某迎，谒者赞称曰："皇帝为丞相下舆。"下立乃升车也）；丞相有病，皇帝法驾亲至问疾，从西门入（丞相有疾，御史大夫三朝问起居，百寮亦然。後汉三公疾，令中黄门问疾。魏、晋即黄门郎，尤重者或侍中）；及瘳视事，尚书令若光禄大夫赐以养牛、上尊酒（如淳曰："律，稻米一斗得酒一斗，为上尊。丙吉为丞相，尚宽大，好礼让。掾吏有罪不称职，与长休告，终无案验。客或曰："君侯为汉相，奸吏成其私，然无所惩艾乎？"吉曰："夫以三公之府，有按吏之名，吾窃陋焉。"因为故事，公府不按吏，自吉始。韦贤为丞相，年七十馀，乞罢归私第。丞相致仕，自贤始也。有天地大变、天下大过，则以病闻。有天地大变、天下大过，皇帝使侍中持节，乘四白马，赐上尊酒十斛、牛一头，策告殃咎；使者居半道，丞相追上病。使者还，来白事，尚书以丞相不起病闻。若丞相不胜任，使者策书，驾骆马，即时布衣步出府，免为庶人。若丞相有他过，使者奉策书，驾骓騩马，即时步出府，乘栈车牝马归田里思过。騩京媚切）。凡丞相府，门无闑，不设铃鼓，言其大开无节限也（应劭曰："丞相旧位在长安，时府有四出门，随时听事。""国每有大议，天子车驾亲幸。"）。後汉废丞相及御史大夫，而以三公综理众务，则三公复为宰相矣（前代丞相有仓头字宜禄。至汉代，有所关白，则叩閤呼宜禄遂以為常，閤，古沓切。）至於中年以後，事归台阁，则尚书官为机衡之任。至献帝建安十三年，复置丞相，而以曹公居之。又有相国。魏黄初元年，改为司徒（吴有左、右丞相）。而文帝复置中书监、令，并掌机密，自是中书多为枢机之任，（说在《中书令篇》）。其後定制，置大丞相，第一品。後又有相国，齐王以司马师为之（晋景帝），高贵乡公以司马昭为之（晋文帝）。晋初并不置（武帝初，安平王孚为太宰，郑冲为太傅，王祥为太保，义阳王子初为太尉，何曾为司徒，荀觊为司空，石苞为司马，陈骞为大将军，凡八公，同时并置，唯无丞相焉）。至惠帝永康元年，改司徒为丞相；永宁元年，罢丞相，复置司徒官；永昌元年，罢司徒并丞相，则与司徒不并置矣（丞相与司徒废置非一）。其後或有相国，或有丞相，省置无恒，而中书监、令常管机要，多为宰相之任。自魏、晋以来，相国、丞相多非寻常人臣之职（晋赵王伦、梁王彤、成都王颖、南阳王保并为之）。元帝渡江，以王敦为丞相，转司徒，荀组为太尉，以司徒官属并丞相为留府，敦不受。成帝以王导为丞相，罢司徒府为丞相府。导薨，罢丞相，复为司徒府。相国、丞相皆衮冕，绿盭绶（盭音吏）。宋孝武帝初，唯以南郡王义宣为丞相，而司徒府如故。亦有相国。丞相，金章紫绶，进贤三梁冠，绛朝服，佩山元玉，相国则绿元绶也。齐丞相不用人，以为赠官。梁罢相国，置丞相；罢丞相，置司徒。陈又置相国，位列丞相上，并丞相并为赠官。按：自魏、晋以来，宰相但以他官参掌机密，或委知政事者则是矣，无有常官。其相国、丞相，或为赠官，或则不置，自为尊崇之位，多非人臣之职。其真为宰相者，不必居此官（魏文帝以刘放、孙资为中书监、令，并掌机密，晋武帝诏以荀勖为中书监、侍中，毗赀朝政。张华为中书令，侍中刘卞谓华曰："公居阿衡之地。"东晋庾亮、庾冰相次为中书监。先是王导辅政，以宽和得众，庾亮以法裁饬，颇失人心。至冰，经纶时务，升擢後进，朝野注心，咸曰贤相。殷浩为扬州刺史，参综朝权。王敦为大将军、侍中，上表曰"臣备位宰辅"。谢安为中书监，录尚书省事。宋文帝初，徐羡之为司空，录尚书事。後以江湛、王僧绰俱为侍中，任以机密。後又以殷景仁为侍中、左卫将军，与侍中右卫将军王华、侍中左卫将军王昙首、侍中刘湛四人俱居门下，皆以风力局幹，冠冕一时，同时之美，近代莫及。初，王弘为江州刺史，加侍中，後徵辅政，以为侍中、司徒，录尚书事。而弘弟昙首为文帝所任，与华相持。华常谓己力用不尽，每叹息云："宰相顿有数人，天下何由得理？"湛母忧去职，後徵为太子詹事，加给事中，与殷景仁并被任遇。湛常云："今代宰相何难，此正可当我南阳郡汉代功曹耳。"沈演之为侍中、右卫将军，文帝谓之曰："侍中领卫，俱为优重，此盖宰相便坐，卿其勉之。"齐王俭为侍中、尚书令，常谓人曰："江左风流宰相，惟有谢安。"盖自况也。明帝顾命江祐兄弟及始安王遥光、尚书令徐孝嗣、领军萧坦之，更日贴敕，时呼为"六贵"，皆宰相也。梁何敬容初为吏部尚书、侍中，时徐勉为仆射参掌机事，以疾陈解，因举敬容自代，故敬容迁为仆射，掌选事，侍中如故。此并为宰相。後敬容屡转他官，而参掌如故。又王训为侍中，武帝问敬容曰："褚彦回年几为宰相？"对曰："少过三十。"帝曰："今之王训，无谢彦回。"彦回，宋明帝时为侍中。又周舍本後，朱异为散骑常侍，代掌机密。北齐韩轨为中书令，寻授司空，自以勋历登台铉。按：此则或掌机密，或录尚书，或综机权，或管朝政，或单侍中，或给事中，或受顾命，皆为宰相也。然侍中职任机密之司，不必他名，亦多为宰相。其侍中兼外官，若宋王弘；侍中兼内官，若沈演之，其例不少，则非宰相，盖在当时委任而已。自晋、宋以来，宰相皆文武自逸，何敬容独勤庶务，为代所嗤鄙。姚察曰："魏正始及晋之中朝，俗尚於元虚，贵为放诞。尚书丞郎以上，簿领文案，不复经怀，皆成於令、史。逮乎江左，此道弥扇。唯卞壼以台阁之务颇欲综理，阮孚谓之曰：'卿常无闲暇，不乃劳乎？'宋代王敬弘身居端右，未尝省牒，风流相尚，其流遂远。睹白署空，是称清贵；恪勤匪懈，终滞鄙俗。是使朝经废於上，众职隳於下，小人道长，抑此之由也。鸣呼！伤风败俗，而使何敬容之识理见讥薄俗者哉！"）。後魏旧制，有大将军，不置太尉；有丞相，不置司徒。自正光以後，俱始置之（神瑞元年，置八大人官，总理万机，时号"八公"），然而尤重门下官，多以侍中辅政，则侍中又为枢密之任矣（说在《侍中篇》）。北齐乾明中，置丞相；河清中中分为左、右，各置府僚（天统三年，以太宰段韶为左丞相，太师贺拔仁为右丞相。又斛律金、斛律光，并由右丞相转拜为左丞相）。然其时为宰相秉朝政者，亦多为侍中（赵彦琛、元文遥、和士开同为宰相，皆兼侍中）。後周大冢宰亦其任也，其後亦置左、右丞相。大象二年，以杨坚为大丞相，遂罢左、右丞相官。隋有内史、纳言（即中书令、侍中也），是为宰相，亦有他官参与焉（柳述为兵部尚书，参掌机事。又杨素为右仆射，与高熲专掌朝政）。

按：自後汉时，虽置三公，而事归台阁，尚书始为机衡之任。然当时尚书，不过预闻国政，未尝尽夺三公之权也。至魏、晋以来，中书、尚书之官始真为宰相，而三公遂为具员。其故何也？盖汉之典事尚书、中书者，号为天子之私人；及叔季之世，则奸雄之谋篡夺者，亦以其私人居是官。而所谓三公者，古有其官，虽鼎命将迁之时，大权一出於私门，然三公未容遽废也，故必择其老病不任事，依违不侵权者居之。东汉之末，曹公为丞相，而三公则杨彪、赵温，尚书令、中书监则二荀、华歆、刘放、孙资之徒也。魏之末，司马师、昭为丞相，而三公则王祥、郑冲，尚书令、中书监则贾充、荀勖、锺会之徒也。盖是时，凡任中书者，皆运筹帷幄、佐命移祚之人；凡任三公者，皆备员高位，畏权远势之人。而三公之失权任，中书之秉机要，自此判矣。至丞相一官，西汉废於哀帝之时。东汉本不置丞相，建安特置之，以处曹操。魏本不置丞相，正始特置之，以处司马师、昭。及晋则不置，正苻坚所谓"朕以龙骧建业"之说也。然东晋以至宋、齐、梁、陈、隋皆有之。夫中书监既为宰相之任，则升其品秩可也；丞相既不为宰相之任，而尝为擅代之阶，则废其名字可也。今观魏以後之官品，中书监仅为三品，而黄钺大将军、大丞相、诸大将军则为一品、二品。然此数官者，未尝以授人，特宋、齐、梁、陈、隋将受禅则居之，此外则王敦、桓温、侯景亦尝为之。夫高官极品不以处辅佐之臣，而又存其名字，使乱臣贼子递相承袭，以为窃取大物之渐，非所以昭德塞违，明示百官也。

唐世宰相名尤不正。初，唐因隋制，以三省之长中书令、侍中、尚书令共议国政，此宰相职也。其後，以太宗尝为尚书令，臣下避不敢居其职，由是仆射为尚书省长官，与侍中、中书令号为宰相。其品位既崇，不欲轻以授人，故常以他官居宰相职，而假以他名。自太宗时，杜淹以吏部尚书参议朝政，魏徵以秘书监参预朝政。其後或曰参议得失、参知政事之类，其名非一，皆宰相职也。贞观八年，仆射李靖以疾辞位，诏疾小瘳，三两日一至中书门下，平章事。而平章事之名，盖始起於此。其後，李勣以太子詹事同中书门下三品，谓同侍中、中书令也。而同三品之名，盖起於此。然二名不专用，而他官居职者，犹假他名如故。自高宗己後，为宰相者必加同中书门下三品，虽品高者亦然，惟三公、三师、中书令则否。其後改易官名，而张文瓘以东台侍郎同东西台三品。同三品入衔，自文瓘始。永淳元年，以黄门侍郎郭待举、兵部侍郎岑长倩等同中书门下平章事。平章事入衔，自待举等始。自是以後，终唐之世不能改。初，三省长官议事於门下省之政事堂。其後裴炎自侍中迁中书令，乃徙政事堂於中书省。开元中，张说为相，又改政事堂号"中书门下"。列五房於其後，一曰吏房，二曰枢机房，三曰兵房，四曰户房，五曰刑礼房，分曹以主众务焉。宰相事无不统，故不以一职名官。自开元以後，常以领他职，实欲重其事，而反轻宰相之体。故时方用兵，则为节度使。时崇儒学，则为大学士。时急财用，则为盐铁转运使；又其甚，则为延资库使。至於国史、太清宫之类，其名颇多，皆不足取（侍中、中书令是真宰相，其馀但加同中书门下三品及平章事、知政事、参知机务等名者皆是）。自先天之前，其员颇多，景龙中至十馀人。开元以来，常以二人为限，或多则三人（武太后圣历三年四月敕："同中书门下三品平章事赐会，并同中书门下三品例。"开元十年十一月敕："自今以後，中书门下宜共食实封三百户。"二十二年十一月制："宰相兼官者，并两给俸禄。"）。天宝十五载之後，天下多难，勋贤并建，故备位者众。然其秉钧持衡亦一二人而己（旧例，起居舍人及起居郎唯得对仗承旨，仗下之後谋议不得闻。武太后时，文昌右丞姚璹以为帝王谟训不可无纪，若不宣自宰相，史官无从而知。表请仗下所言军国政要，则宰相一人撰录，每月封送史馆，谓之"时政记"自璹始也）。

德宗时，常衮为相，奏贬中书舍人崔祐甫为潮州刺史。上以为太重，贬祐甫河南少尹。初，肃宗之世，天下务殷，宰相常有数人更直决事，或休沐各归私第，诏直事者代署其名而奏之，自是踵为故事。时郭子仪、朱泚雖以軍功為宰相，皆不预朝政，衮独居政事堂，代二人署名奏。祐甫既贬，二人表言其非罪，上问："卿向言可贬，今云非罪，何也？"二人对："初不知。"上初即位，以衮为欺罔，大骇，乃贬衮为潮州刺史，以祐甫为门下侍郎、同平章事。

宋承唐制，以同平章事为宰相之职，无常员；有二人，则分日知印。以丞郎以上至三师为之。其上相为昭文馆大学士、监修国史，其次为集贤殿大学士。或置三相，则昭文、集贤两学士并监修国史并除焉（国初，范质昭文学士，王溥监修国史，魏仁浦集贤学士，此三相例也。唐以来，三大馆皆宰相兼之。宋仍唐制）。参知政事掌副宰相，毗大政，参庶务。其除授不宣制，不押班，不知印，不预奏事，不升政事堂，殿庭别设砖位於宰相後，及敕尾署衔降宰相一等（乾德二年，以赵普为相，上欲为普置副而难其名称，问陶榖下丞相一等何官，榖引唐参知政事为对。时薛居正为枢密直学士，吕馀庆为兵部侍郎，乃命二人以本官兼，不宣制押班。盖未欲遽令与普齐也。史臣曰："按唐参预朝政、参知政事等职，皆宰相任也。高宗尝欲用郭待举参知政事，复以其资浅，止令同承受平章事，则平章亚於参政矣。榖言失之。"）。至道元年，诏宰相与参政轮班知印，同升政事堂。二年，诏复如旧制（参政押敕齐衔、行并马，自寇准始，至今不易）。亲王、枢密使、留守、节度使兼中书令、侍中、同平章事者，谓之使相。不预政事，不书敕，惟宣敕除授者，敕尾存其衔而己（乾德二年，范质等三相皆罢，以赵普同平章事，李崇矩为枢密使。命下，无宰相书敕，使问翰林陶榖。榖谓："自昔辅相未尝虚位，唯唐太和中甘露事数日无宰相，时左仆射令狐楚等奉行制书。今尚书亦南省官，似可书敕。"窦仪曰："榖所陈，非承平令典。今皇弟开封尹、同平章事，即宰相之任也，可书敕。"上从之。）神宗新官制，於三省置侍中、中书尚书二令，而不除人；而以尚书令之贰左、右仆射为宰相；左仆射兼门下侍郎，以行侍中之职；右仆射兼中书侍郎，以行中书令之职；复别置中书门下侍郎、尚书左右丞，以代参知政事。中书揆而议之，门下审而覆之，尚书承而行之。独中书取旨，而门下、尚书之官为首相者，不复与朝廷议论（时王珪、蔡确俱为宰相，确奏："三省长官位高，恐不须设。"遂以两仆射行三省事，而确为次相专政，珪不复预）。元祐初，司马光乃请令三省合班奏事，分省治事。自绍兴以後皆因之。时议者谓："门下相凡事既同进呈，则不应自駁己行之命，是省审之职可废也。"政和中，改左、右仆射为太宰、少宰，仍兼两省侍郎。靖康中，复为左、右仆射焉。建炎三年，吕颐浩请参酌三省之制，旧尚书左仆射，今欲尚书左仆射、同中书门下平章事；旧尚书右仆射，今欲尚书右仆射、同中书门下平章事；门下、中书二侍郎，并改为参知政事；废尚书左、右丞。从之。至乾道八年，诏尚书左、右仆射可依汉制，改作左、右丞相。详定敕令所言："近承诏旨，改左、右仆射为左、右丞相，令删去侍中、中书尚书令，以左、右丞相充。缘旧左、右仆射非三省长官，故为从一品。今左、右丞相系充侍中、中书尚书令之位，即合为正一品。"从之。丞相官以太中大夫以上充。参政以中大夫以上充，常除二员或一员。嘉泰三年，始除三员。故事，丞相谒告，参预不得进拟。惟丞相未除，则参预轮日当笔，多不逾年，少才旬月。独淳熙初，叶衡罢相，龚茂良行相事近三年，亦创见也。

按：以三省为宰相之司存，以三省长官为宰相之职任，其说肇於魏、晋以来，而其制定於唐。然中书、尚书之名，始於汉。《通典》言汉武帝游宴後庭，始令宦者典事尚书，为之中书谒者。则中书、尚书只是一所。然考《霍光传》，光薨，霍山以奉车都尉领尚书事。故事，诸上书者皆为二封，署其一曰副，领尚书者先发之，所言不善，屏去不奏。魏相请去副封，以防壅蔽。而光夫人显及禹、山、雲等言上书者益黠，尽奏封事，辄下中书令出取之，不关尚书。则其时中书、尚书似己分而为二。盖尚书在汉时乃御前管文书之所，故汉人上书言"昧死上言尚书"。如丞相、大将军己下连名奏太后废昌邑王，亦是尚书令读奏。武帝虽令宦者典其事，然其末年以霍光出入禁闼，谨慎可属大事，辅少主，则以光领之。光薨，而山继领其事，盖既以大臣之秉政者领之，则其事始在外庭矣。然则所谓上书者为二封，意正本则彻中书而人主阅之，副封则彻尚书而大将军阅之。自此始判而为二，而有内外之分。此显、禹所以有"中书令出取之，不关尚书"之说欤。霍氏既败，张安世复以大司马、车骑将军领尚书事。史言安世职典枢机，谨慎周密，每定大政，已决，辄移病出，间有诏令，乃惊，使使之丞相府问焉。盖霍光领尚书之时，丞相乃蔡义、杨敞也；张安世领尚书时，丞相乃魏相、丙吉也。是时，尚书虽在外庭，以腹心重臣领之，然於宰相并无干预。此安世所以密议大政，及出诏令而佯为不知，遣使问之丞相府。则丞相府，乃宣行尚书所议之政令耳，而尚书非丞相之司存也（汉丞相府有东曹、西曹，为处掾属、议政令之地，於尚书并无干预）。至魏明帝，常卒至尚书门，陈矫为尚书令，跪问欲何之，帝曰："欲案行文书。"然则魏时尚书犹去禁中不远。及唐初，始定制以三省为宰相之司存，以三省长官为宰相之职任。然省分为三，各有所掌，而其官亦复不一。相职既尊，无所不统，则不容拘以一职，於是始有同中书门下三品、同平章事、参知机务、参预政事之名焉。诸名之中，所谓同平章事者，唐初虽以称宰相，乃以处资浅之人，在参知政事之下（见前参政注），中世以後则独为真宰相之官，至宋元丰以前皆然。然宰相者，总百官，弼天子，既不当侪之他官，而其上则不当复有贵官矣。自唐开元以来，郭子仪、李光弼相继以平章事为节度使，谓之使相。而宰相之职侪於他官，自此始。自宋元祐以後，文潞公、吕申公相继以平章军国重事序宰臣上。而宰相之上复有贵官，自此始。然郭、李以勋臣名将为之，宜也。自此例一开，於是田承嗣、李希烈之徒，俱以节镇带同平章事者非一人；极而至於王建、马殷、钱鏐之軰蠭起盗地者皆欲效之。蓋鄙他官而不為，而必欲儕於宰相，以自附於郭、李。则唐中叶以後，所谓平章者如此。文、吕以硕德老臣为之，宜也。自此例一开，於是蔡京、王黼相继以太师总知三省事，三日一朝，赴都堂治事；以至於韩侂胄、贾似道，擅权专政之久者，皆欲效之。盖卑宰相而不屑为，而必求加於相，以自附於文、吕。则宋中叶以後，所谓平章者如此。盖平章之始立名也，本非甚尊之官，及其久也，则强藩之窃地者为之，权臣之擅政者为之。盖虽官极尊，而居之者多非其人矣。

○宰相属官

丞相司直。汉武帝五年置，掌佐丞相举不法，位在司隶校尉上。翟方进为司直，旬岁间免两司隶（旬岁犹言满岁若十日之一周）。後汉罢丞相，光武以武帝故事，置司徒司直居司徒府，助司徒督录诸州郡所举上奏，司直考察能否，以徵虚实。建武十一年省。献帝建安八年，复置司直，不属司徒，掌督中都官，不领诸州。九年，诏司直皆比司隶校尉，坐同席在上，假传置也（伏湛字惠公。光武以湛才任宰相，拜为司直，行大司徒事）。後无（石勒置都部从事，各部一州，秩二千石，准丞相司直）。

丞相长史。汉文帝二年置，一丞相有两长史（《汉　百官表》云，丞相有两长史；而《张汤传》云，杀臣者，三长史也。颜师古云，兼有守者，非正员故耳）。盖诸史之长也，职无不监（田仁为宰相长史，上书言天下太守，皆下吏诛死。武帝悦，拜仁为丞相司直，威振天下）。介帻，进贤一梁冠，朱衣，铜印黄绶。刘屈氂为左丞相，分丞相长史为两府，以待天下远方之选（待得贤人，当拜为右丞相）。後汉建武中省司直，有长史一人。武为丞相、置左、右长史而已。

丞相诸曹吏。掾属三十，御属一。献帝建安中，魏武为丞相，置徵事二人（建安十五年，初置徵事二人，以邴原、王烈选补之）。旧有东、西曹，自魏武大军还邺，乃省西曹（时毛玠为东曹掾，与崔琰并典选举。玠请谒不行，时人惮之。及议并省，咸欲省东曹，皆曰："旧西曹为上，东次之，宜省东曹也。"魏武知其情，令曰："日出於东，月盛於西。凡人言方，亦复先东。"遂省西曹）。及咸熙中，司马昭为相国，相国府置中卫、骁骑二将军，左、右长史，司马，从事中郎，主簿，舍人，参军，参战，东西曹及户、贼、金、兵、骑兵、车、铠、水、集、法、奏、仓、士、马、媒等曹掾属，凡四十二人。晋元帝以镇东大将军为丞相，丞相府置从事中郎，分掌诸曹；有录事中郎、度支中郎、三兵中郎；其参军则有谘议参军二人，主讽议事。江左初置军谘祭酒，有录事、记室，东曹、西曹等十三曹，其後又置七曹。宋武帝为相，合中兵、直兵，置一参军曹，则犹二也（其小府不置长流参军者，置禁防参军。蜀丞相诸葛亮有行参军。晋太傅司马越府又有行参军、兼行参军。後渐加长兼字。除拜则为参军事，府版则为行参军。晋宋以来，参军事、行参军各有除版，行参军下则长兼行参军）。又有参军督护、东曹督护、二督护江左置。

尚书都司。隋置左、右司郎中各一人，掌都省之职。唐武德省，贞观复置，掌副左、右丞所管诸司事（二十三曹呼左、右司为都公）。龙朔改为左、右承务，咸亨中复为左、右司郎中，武后又增员外郎一人。

宋熙宁时，诏中书五房各置检正二员（在堂後官之上），都检正一员（在五房提点之上，皆士人为）。元丰五年，罢检正职务，分归中书舍人、给事中。左右司郎官（未改官制前，左右司郎中为阶官，无职掌）：郎中各一人，员外郎各一人，凡四员，掌举诸司之纲纪，号为都司，亦曰左、右曹。元丰六年，诸司置御史房，主行弹劾御史按察失职。建炎三年，以军兴多事，复置检正二员（一员，吏礼、兵；一员，户、刑、工），位序在左、右司上，四年罢。隆兴元年，诏尚书省吏、兵房，三省、枢密院机速房，尚书省刑、户、工房，三省、枢密院看详赏功房，尚书省礼房，令左、右司分房书拟；其中书门下诸房，令检正书拟。又有诏左、右司郎中各差一员，减罢二员。左司书拟吏、户、礼、机速房，右司书兵、刑、工、赏功房文字。後以右司掌刑房事任为剧，乃置二员（馀见《尚书左右司郎中门》）。








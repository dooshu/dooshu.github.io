虞俦　喜雨

鼎来雨喜动吟笺，顿遣醯鸡舞畒天。

傅野要观新事业，巫山莫学短因缘。

碧筩便好浮家酿，红粉还羞着老年。

此意自佳君自会，将诗不必众人传。

虞俦

虞俦　喜雨

云气翻车盖，天河注瓦沟。

滂沱三日雨，登济一年秋。

旱火扫无迹，狂雷怒不收。

腐儒营一饱，卒岁恐优游。

虞俦

虞俦　喜雨

雨脚初鸣屋，风头忽转廊。

馀凉生簟枕，好梦到池塘。

黄妳真三窟，青奴得两忘。

功名休恨晚，身世一藤床。

虞俦

虞俦　喜雨

云酿南山雨，风勾北牖凉。

绿蒲澄水石，丹藕净池塘。

冷客频牵兴，炎官罢斗强。

无波真古井，此味淡中长。

虞俦

虞俦　喜雨

梅雨知时节，农家喜若何。

积薪蚕下箔，锄水稻分窠。

绿有笋成竹，黄无麦作蛾。

一春尝苦旱，三日未云多。

虞俦


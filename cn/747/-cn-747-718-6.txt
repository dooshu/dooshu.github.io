○谏窦易直

今缘边膏壤，鞠为榛杞，父母妻子不相活。前在朔方，度支米价四十，而无逾月积，皆先取商人而後求牒，还都受钱。脱有寇薄城，不三旬便当饿死，何所取财而云和籴哉！天下不治，病权不归有司也。盐铁度支，一户部郎事，今三分其务。吏万员，财赋日蹙。西北边院官，皆御史员外郎为之。始命若责可信，今又加使权其务，是御史员外久於事，返不可信也。今更旬月，又将以郎中之为不可信。即更时岁，明公之为亦又不可信，上下相阻？一国交疑，谁为可信者？况一使之建，胥役走卒殆百辈，督责腾呼，数千里为不宁。诚欲边隅完实，独募浮民，徙罪人，发沃土，何必加使而增吏也。


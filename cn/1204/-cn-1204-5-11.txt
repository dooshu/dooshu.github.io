◎苏轼别参寥词

东坡别参寥长短句云："有情风，万里卷潮来，无情送潮归。

问钱塘江上，西兴渡口，几度斜晖。不用思量今古，俯仰昔人非。论证似东坡老，白首忘机。 记取西湖西畔，正暮山好处，空翠烟霏。算诗人相得，如我与君稀。

约他年东还海道，愿谢公雅志莫相违。西州路，不应回首，为我沾衣。"按羊昙为谢安所爱重，安薨後，辄弥年不行西州路。尝因大醉，不觉至州门，左右曰，此西州门也。昙悲感，以马策扣扉，诵曹子建诗曰："生存华屋处，零落归山丘。"因恸哭而去。东坡用此故事。若世俗之论，必以为成谶矣。然其词石刻後东坡自题云："元六年三月六日。"余以东坡年谱考之，元四年知杭州，六年召为翰林学士是，则长短句盖此时作也。自後复守颍徙扬，入长礼曹，出帅定武，至绍圣元年方南迁岭表，建中靖国元年北归至常乃薨，凡十一载。则世俗成谶之论，安可信邪。［苕溪渔隐］


○对升高判

〈解式与长年行，因升高不从所视，遂杖之。式诉州断斗省科矢入。〉

设教以防，礼不逆矣；遇长不敬，患至掇焉。苟训典之不修，乃朴挞而何害？相彼解式，诚谓狡童。五人群居，且闻异席，十年以长，则必肩随。不恭辟耳之仪，致阙升高之礼，惑其所视，吾何以观之哉。杖以作威，固当斯害也已。小人文过，肆以薄言，君子诘奸，无从长傲，归诸司败，足示陵尊，成以调人，可徵犯齿。且州司以刑，颇均短绠；会府是纠，异长且鞭。伊小大之以情，庶宽猛以相济。








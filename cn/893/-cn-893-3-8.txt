将进酒





《宋书》：汉鼓吹铙歌十八曲，有《将进酒》曲。《乐府诗集》：《将进酒》古词云：将进酒，乘大白。大略以饮酒放歌为言。宋何承天《将进酒》篇曰：将进酒，废三朝。备繁礼，荐佳肴。则言朝会进酒，且以濡首荒志为戒，若梁昭明太子云，洛阳轻薄子，但叙游乐饮酒而已。



君不见黄河之水天上来，奔流到海不复回，君不见高堂明镜悲白发，朝如青丝暮成雪。人生得意须尽欢，莫使金樽空对月。天生我材必有用，千金散尽还复来。烹羊宰牛且为乐，[一]会须一饮三百怀。[二]岑夫子，丹丘生，[三]进酒君莫停。与君歌一曲，[四]请君为我倾耳听。[五]钟鼓馔玉不足贵，[六]但愿长醉不用醒。古来圣贤皆寂寞，惟有饮者留其名。陈王昔时宴平乐，斗酒十千恣欢谑。[七]主人何为言少钱，径须沽取对君酌。五花马，[八]千金裘，[九]呼儿将出换美酒，与尔同销万古愁。

[一]曹植诗：“中厨办丰膳，烹羊宰肥牛。”



[二]《世说》注：《郑玄别传》曰：袁绍辟玄，及去，饯之城东，欲玄必醉，会者三百余人，皆离席奉觞，自旦及暮，度玄饮三百余杯，而温克之容，终日无怠。陈暄《与兄子秀书》：“郑康成一饮三百杯，吾不以为多。”



[三]岑夫子，即集中所称岑征君是，丹丘生，即集中所称元丹丘是，皆太白好友也。



[四]鲍照诗：“为君歌一曲。”



[五]《礼记》：“倾耳听之，不可得而闻也。”



[六]何晏《论语注》：“馔，饮食也。”左思《吴都赋》：“矜其宴居，则珠服玉馔。”李周翰注：“玉馔，言珍美可比于玉。”



[七]曹植以太和六年封为陈王，其所作《名都篇》有曰：“归来宴平乐，美酒斗十千。”李善注：平乐，观名。



[八]五花马，谓马之毛色作五花文者。读杜甫《高都护骢马行》云：“五花散作云满身”，厥状可睹矣。《杜阳杂编》谓代宗御马九花虬，以身被九花，故名，亦是此义。或谓据《图画见闻志》云：唐开元、天宝之间，承平日久，世尚轻肥，三花饰马。旧有家藏韩干画《贵戚阅马图》，中有三花马，兼会见苏大参家有韩干画三花御马，晏元献家张萱画《虢国出行图》中有三花马。三花者，剪鬣为三瓣。白乐天诗云：“凤笺裁五色，马鬣剪三花。”乃知所谓五花者，亦是剪马鬣为五瓣耳。其说亦通。萧注谓其义出于隋丹元子《步天歌》“五个吐花王良文”，言马之纹上应星宿，而嗤杜注无举此者，则大谬矣。



[九]《史记》：“孟尝君有一狐白裘，直千金，天下无双。”






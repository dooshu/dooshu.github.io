◇御史中丞箴（并序）

百官之箴，以箴王阙。余承先君之踪，窃位宪台，惧有忝累垂翼之责，且造斯箴，以自勖励。不云自箴，而云御史中丞箴者，凡为御史中丞，欲通以箴之也。词曰：

煌煌天文，众星是环。爰立执法，其晖有焕。执宪之纲，秉国之宪。鹰扬虎视，肃清违慢。謇謇匪躬，是曰王臣。既直其道，奚顾其身。身之不顾，孰其弗震？邦国若否，山甫是明；焉用彼相，莫扶其倾？淮南构逆，实惮汲生。赫赫有国，可无跺贞，忧责有在，绳必以直。良农耘秽，勿使能植。无礼是逐，安惜翅翼？嗟尔庶寮，各敬乃职！无为罚先，无怙厥力！怨及朋友，无惭于色。得罪天子，内省有恧。是用作箴，惟以自敕。（《初学记》十二，《御览》二百二十六）


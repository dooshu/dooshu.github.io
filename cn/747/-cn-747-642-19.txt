○照宝镜赋（以“珠宝潜翳，照之必呈”为韵）

先贤炼金镜之英，照怀宝之精。宝之产兮逾秘，镜之莹兮至明。藏诸土中，虽沈埋而可恨；引於地表，终错落而皆呈。将竭工巧，灼烁坚贞。以通幽为用，以利物为情。岂惟雕盘龙而耀彩，镂飞鹊而增荣。若乃金玉方潜，珠玑未出。或山薮而埋照，或土石而混质。连城之价蔑闻，照乘之光遂失。虽卞和之欲献，我色犹深；虽隋侯之见求，我藏犹密。然後玉匣启，银华溢。用物而不将不迎，随人而无固无必。乃夜入榛芜，旁求瑾瑜。冰彩前射，月华正孤。将善价而无隐，与佳气而相符。在楼台之中，我用无展；当蓝田之下，厥道斯殊。遂使的珠色，朗然合契；皎洁琼华，洞然无翳。时映山元之气，乍透菱花之际。璞由是而成琢，金因之而作砺。是知镜能融朗，宝莫沈潜。彼照胆而必彻，此藏器而莫淹。集璀璨之光，鸾形乍合；腾磨砻之色，虹气斯占。固其涵清明之质，体虚无之道。满堂由是而获珍，厚地讵闻乎藏宝。岂比夫魏宫之所施，秦台之所持。鉴铅华之小者，曷怀异而求之。况有处幽沈，戢光耀。愧无不琢之质，复仰无私之照。


64　孔子孟子皆不入秦　秦爲不義義所不入


孔子、孟子皆不之秦，荀子嘗入秦而譏其無儒。孔子順曰：「秦爲不義，義所不入。」其志如魯仲連。

【閻按】嘗謂人知齊威王之朝周，而不知後有趙肅侯之朝天子；知魯仲連義不帝秦，不知先有孔子順義不入秦。

【元圻案】荀子彊國篇：「佚而治，約而詳，不煩而功，治之至也，秦類之矣。然而縣之以王者之功名，則倜倜然其不及遠矣。是何也？則其殆無儒耶！」〇子順，孔子七世孫，史記作子慎。孔叢子論勢篇：「子順相魏，陳大計，輒不用。人謂子順曰：『子其行乎？』答曰：『吾將行，如之山東，山東之國將并於秦。秦爲不義，義所不入。』遂寢於家。」〇史記魯仲連列傳：「秦兵圍邯鄲，趙王恐。魏王使客將軍新垣衍謂趙王曰：『趙誠發使尊秦昭王爲帝，秦必罷兵。』魯仲連適游趙，見新垣衍曰：『彼秦者，棄禮義而上首功之國也，權使其士，虜使其民。彼肆然而爲帝，過而爲政於天下，則連有蹈東海而死耳。』」〇通鑑周紀烈王六年：「齊威王來朝，天下以此益賢威王。」〇史記趙世家：「肅侯四年，朝天子。」






205　昧谷當爲柳谷


「宅西曰昧谷」，虞翻謂當爲「柳谷」。【原注】周禮注：「度西曰柳穀。」〇見天官縫人。魏明帝時，張掖柳谷口水溢湧，寶石負圖，即其地也。

【閻按】隋地理志「張掖郡張掖縣」，注曰：「有大柳谷，今爲甘州衞。」

【元圻案】虞翻説見本卷正文〔一〕。〇三國志魏明帝紀青龍三年注引魏氏春秋曰：「是歲張掖郡删丹縣金山玄川溢湧，寶石負圖，狀象靈龜。」搜神記曰：「魏之初興也，張掖之柳谷有開石焉。」漢晉春秋曰：「氐池縣大柳谷口夜激波涌溢，其聲如雷，曉而有蒼石立水中，長一丈六尺，其文曰『大討曹』。帝惡其『討』也，使鑿去爲『計』，以蒼石窒之。至晉初，其文愈明。」

〔一〕按見本書本卷第一三「周禮注引書曰」條。






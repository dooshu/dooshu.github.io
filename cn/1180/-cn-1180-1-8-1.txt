康诰


武王封其同母弟康叔为卫侯，作诰以晓谕之。史臣记其辞，遂以“康诰”名篇。





王若曰：“孟侯，朕其弟，小子封。

王，是武王。孟，是长。封，是康叔名。

武王将告康叔以治国之道，遂历呼之以起其听，先称为孟侯，以其为诸侯之长，尊之也。又称朕其弟，以其有同气之爱，亲之也。既又呼为小子封，以其年齿尚幼，谙练未深，当求保国治民之道，所以儆之也。





“惟乃丕显考文王，克明德慎罚。

丕字，解做大字。

武王举文王造周之本，以告康叔说道：“为治之要，不过导之以德，齐之于刑而已。当商纣之时，主德昏乱，刑罚不中。惟我大显考文王，洞见治原，留心政典，为能自明其德，使心源澄澈，洞达无私，可以为感化人心之本。又能慎用刑罚，使轻重出入，务当其情，足以为防范人情之具。由是仰其德而民皆知怀，畏其罚而民莫敢犯。仁义兼济，恩威并行，文王造成周家的基业，只此两端。”此实治道之大经，而凡有天下国家者，所当深念也。





“不敢侮鳏寡，庸庸，祗祗，威威，显民。用肇造我区夏，越我一二邦，以修我西土。惟时怙冒闻于上帝，帝休。天乃大命文王，殪戎殷，诞受厥命越厥邦厥民。惟时叙，乃寡兄勖。肆汝小子封，在兹东土。”

鳏寡，都是穷民。庸，是用。祗，是敬。威，是刑。区夏，是一区之夏。怙，是倚恃。冒，是仰戴。殪，是灭。寡兄，是武王自称为寡德之兄。东土，指卫地说。

武王历举文王明德慎罚之事，以训康叔说道：“昔我文考文王，视民如伤，于人固无不爱，而于鳏寡无告的人，尤加怜恤，不敢轻侮。人之有才可用者，则量才擢用之，是用所当用，而非过举也。人之有德可敬者，则尊崇优礼之，是敬所当敬，而非私恩也。人之犯罪该刑者，则加之以刑罚，是刑所当刑，而非罔民也。凡命德讨罪，一以天地至公之心行之，而一毫喜怒之私无与焉。由是盛德流布，显然著闻于民，而民心归之，用能创造我一区之夏，而抚有岐周丰镐之地。及我一二邻国，皆慕德畏威，渐以修治。我西土之人，莫不怙恃如父，仰戴如天，其感恩怀德，沦肌浃髓，又不特闻风向化而已。文王之得民如此，由是明德昭升，闻于上帝。上帝嘉美其所为，乃大命文王，殪灭了大殷，大受天命而有天下。于是并万邦万民，皆归于德化之中，莫不各得其理，各就其叙。是我周之王业，盖已成于文王之时矣。及汝寡德之兄继之，又勉力不怠，绍先德以成先业。故汝小子封，得以席其余荫，享有封爵，为诸侯于东土耳。汝可不念创业之艰难，思得国之所自，而于明德慎罚是务哉！”





王曰：“呜呼！封，汝念哉！今民将在祗遹乃文考，绍闻衣德言。往敷求于殷先哲王，用保乂民。汝丕远惟商耇成人，宅心知训。别求闻由古先哲王，用康保民。弘于天，若德裕乃身，不废在王命。”

此以下是明德之事。祗，是敬。遹，是述。绍，是继。衣，是服行的意思。耇成人，是老成的人。训，是训民。天，是此心天理。

武王又叹息呼康叔而告之，说道：“我告汝以文王明德之事，汝当思念而不忘哉！昔我文考明德以化民，不但施诸政事，后所当述，亦尝发为言辞，汝所熟闻矣。今汝治民，将在敬述乃文考之绪，尚思继绍前闻，而服行其德言，尊所闻，行所知，毋徒托之口耳之末焉可也。又汝所封之地，乃殷之旧都，在昔有殷，由汤至于武丁，贤圣之君六七作，其遗风善政，犹有存者。汝今往治其民，又当广求殷先哲王经世之迹，用为保治斯民之准。然有一代圣明之君，必有耆硕以为之佐。若商家伊、傅诸臣，其德业闻望，至今炳然传诵者，汝当大而远思之。念老成之人，谋国深远，凡处心积虑，咸取法焉，斯知所以训民也。然不但求之近代。我思古先哲王，若尧、舜、禹以道相传，明德远矣，其大经大法，垂宪万世者可考也。又当别求所闻而率由之，用为康保斯民之范，而上追乎古道之隆焉。则学贯古今，心源恢廓，凡帝德王功之盛，圣君贤相之猷，无不统会于性天之中，而充然其有余用矣。由是积诸中者既弘，则出乎身者自裕，泛应曲当，无所处而不宜，出政临民，随所发而中理，职业修举，不废王命之重，而可以长保其国家矣。汝康叔其尚勉之哉！”





王曰：“呜呼！小子封，恫瘝乃身，敬哉！天畏棐忱，民情大可见，小人难保。往尽乃心，无康好逸豫，乃其乂民。我闻曰：‘怨不在大，亦不在小。惠不惠，懋不懋。’

恫，是痛。瘝，是病。棐，是辅助。忱字，解做信字。惠，是顺。懋，是勉。

武王又叹息呼康叔而告之，说道：“为人上者，当以万民为一体，看见百姓每有不得其所的，就如疾痛之在汝身一般，不可不敬以保之也。天命之去留无常，虽甚可畏，然天之视听在民，诚心保民者，天必佑助之而锡之以福。民情之好恶，虽大可见，然小人之心，抚之即相爱戴，虐之便为寇雠，固难保其长顺而不我叛也。汝今往之国，必尽汝一念爱民之心，恤民饥寒，救其疾苦，慎无安然自肆于民上，而好为逸乐之事。如此，乃能治其民，而小人之难保者，庶乎其可保耳。我闻古人有言：‘上之致怨于民，不在于事之大，亦不在于事之小，惟看于道理顺与不顺何如，于政事勉与不勉何如。’一有不顺不勉，则人情既拂，怨讟必兴，岂在事之大小哉！人心之向背，天命之去留系焉，固未有民怨其上，而天命可以长保者也。然则治民者，其可以不尽其心，而自安逸豫哉！”





“已！汝惟小子，乃服惟弘，王应保殷民，亦惟助王宅天命，作新民。”

已，是语将尽而意未尽之辞。服，是事。弘字，解做广字。应，是和。宅，是安。

武王告康叔，先致其惓惓无已之意，说道：“奉天以惠民者，君之责；代君以弘化者，臣之分。故汝今日的职事，惟在推广君上德意，承流宣化，调和保安那旧殷的百姓，消融其强梗弗顺之习，使之相安于礼乐教化之中，斯委任不孤，而职业无负也。然予所望于汝者，尤不止此。今天眷我周，固有定命，然去留无常，亦视殷民之向背何如耳。汝又必赞襄于下，培植邦本，使民心悦而天意得，用上助其君以永保天命可也。民之归周，商俗固已少变，然旧染污习，未必其尽能改革也。汝又必宣力于外，鼓舞作兴，使殷庶革心而向化，用下助其君以化民成俗可也。汝小子封其勉之哉！”





王曰：“呜呼！封，敬明乃罚。人有小罪，非眚，乃惟终，自作不典，式尔；有厥罪小，乃不可不杀。乃有大罪，非终，乃惟眚灾，适尔，既道极厥辜，时乃不可杀。”

此以下是慎罚之事。眚，是过误。终，是故犯。不典，是不法。式，是用。灾，是不幸。适，是偶。辜，是罪。时字，解做是字。杀，是刑戮，古时以五刑治罪，凡犯于刑宪者，皆谓之杀，非必大辟，乃为杀也。

武王又叹息呼康叔而告之，说道：“刑罚虽为治者所不废，然其轻重取舍，民命所关，必须敬慎以明审其罚，不可率意任情，以致有宽纵枉滥之失也。敬明之道，在原其情之轻重，以定其罪之出入。人有所犯，其罪虽小，然其情非由过误，乃是明知故犯，自作不法，用意要干这样的事，这等的人却不可不加之以刑戮。盖情出于故，则是不知法之可畏，而敢于违犯，若容恕了他，则奸人幸免而犯法者愈众，故虽小罪，亦不可纵也。人有所犯，其罪虽大，然其情非由故犯，乃是无心过误，出于不幸之灾，偶然陷于罪戾，且既自家称道其事，输情服罪，无所隐匿，这等的人却不可加之以刑戮。盖事出于误，则其情既为可矜，而又能吐实自首，又非饰非匿罪以幸苟免者，若遂加之以刑，则无辜滥及，而阻人自新之路，故虽大罪，亦有可原也。所谓敬明乃罚者如此，汝封其念之哉！”按：武王此言，正与《虞书》“宥过无大，刑故无小”之言相合，盖圣人用法之权衡也。





王曰：“呜呼！封，有叙，时乃大明服，惟民其敕懋和。若有疾，惟民其毕弃咎。若保赤子，惟民其康乂。

有叙，是刑罚有一定的次序。明，是明其罚。服，是服其民。敕，是戒敕。弃咎，是去恶的意思。

武王又叹息呼康叔而告之，说道：“悬法以示民，其情罪轻重本都有当然之序。汝于是当详审精察于听断之间，大明其轻重取舍之等，则下情洞烛，法纪昭然，有以畏服乎民志，斯民莫不互相戒敕，而勉于和顺，自不敢乖戾以犯有司之法矣。然用法之道，不以明刑服众为贵，而使民迁善远罪为难。故见民之不善，毋徒设禁网以治之而已，须存哀矜之心，视百姓之罹于罪戾，就如自己身上的疾病一般，多方以救疗之，惟恐其过之不速改也。如是，则民知上之杀之者，乃所以生之也，孰不洗心涤虑，尽弃其平日的咎恶，而速改以自新乎？见民之有善，不徒奖劝录用之而已，须加意保护，如慈母之爱赤子一般，惟恐其善之不日长也。如是，则民知上之教之者，乃所以成之也，又孰不交相劝勉，各安生理，而同归于顺治之域乎？”生杀异施，而莫非一体之念；惨舒异用，而莫非曲成之仁。武王告康叔以谨罚者，其义精矣。





“非汝封刑人杀人，无或刑人杀人；非汝封又曰劓刵人，无或劓刵人。”

又曰二字，当是衍文。劓是割鼻，刵是截耳，皆古时所谓肉刑也。

武王又说：“三尺之法，王者与天下共之。人臣为天子守法，虽可代承其事，而不可擅行其私。一或徇己行私，则法失其平，而非天讨有罪之公矣。今夫罪之大者，有当刑，有当杀，虽由汝封所定，然不过奉朝廷之法以从事耳，非汝封可得而擅刑之杀之也。须念民命至重，死者不可复生，务秉至公以临之，无或作威而滥及无辜也。罪之小者，或当劓而割人之鼻，或当刵而截人之耳，虽由汝封剖决，然不过据情法所宜而施行耳，非汝封可得而擅劓之刵之也。须念肌体伤残，断者不可复续，亦必至公以听之，无或恣忿而残民以逞也。如此，则奉法而行，我无所与，虽杀人而不以为怨，刑人而不以为残矣。汝康叔可不慎哉！”





王曰：“外事，汝陈时臬，司师，兹殷罚有伦。”

外事，是有司之事。臬，是法。伦，是叙。

武王又说：“制先定，则下可守；法相因，则民易从。汝今往治卫，凡外面有司讼狱的事，岂能一一亲理，但须审定法令，陈列而颁布之，使人有所遵守可也。然这所陈的法令，亦不必别出己意。创立条款，惟取那殷罚所遗，有伦叙可行者，命有司讲求师范，而用之于讯鞫之间，凡轻重取舍，不出其已往之成规。盖用殷法以治殷民，则法有所准，而民心亦无所眩矣。”





又曰：“要囚，服念五六日，至于旬时，丕蔽要囚。”

要囚，是犯重罪紧要的囚犯。旬，是十日。时，是三月。蔽字，解做断字。

武王又说：“刑罚之用，一成而不可变者也。倘审虑未详，遽尔断决，及知其枉而悔之晚矣。今后凡遇着紧要的囚犯，就是罪状明白，还要详细与他服膺想念，近则五日六日之间，远则十日或三月之久，必其情真罪当，果无亏枉，然后大奋威断，加以重刑。盖求其生而不得，则我与死者皆无憾矣。断狱者尽心如此，岂复有冤民乎？”





王曰：“汝陈时臬事，罚蔽殷彝，用其义刑义杀，勿庸以次汝封。乃汝尽逊，曰时叙，惟曰未有逊事。

殷彝，是殷之常法。次，是迁就的意思。逊字，解作顺字。

武王又告康叔说：“汝于外事，固率由殷家之旧，敷陈其法与事，而有罪者断之以常法矣。然一于循旧，将至于拘泥而不通，故其刑其杀又必察其宜于时者而用之，求以不失先王之意可也。然过于随时，将至于任情而自用，故其刑其杀又当虚心审鞫，勿以公法迁就汝喜怒之私情可也。既不泥古，又不徇己，则庶几刑杀尽顺于义而有伦叙矣。然使以得情为喜，则怠惰之心一起，乖错之患必生。汝又当常念说，刑狱重事，今之刑杀，岂能尽顺于义而无憾乎？哀矜之念，每寓于审断之中，庶几刑罚得中，而天下无冤民也。”





“已！汝惟小子，未其有若汝封之心，朕心朕德惟乃知。

武王告康叔，复致其惓惓无已之意，说道：“用刑者，不在徒事惨刻，而贵于心存善良。汝惟小子，年虽甚少，而心地慈祥岂弟，与众不同。我遍观诸臣，未有若汝封这等存心者。是汝之心，惟我知之耳；若我这一点不忍之心，好生之德，亦惟汝知之，与我相契，真可谓同心同德者矣。汝宜常体此心以临民，毋负初意可也。”





“凡民自得罪，寇攘奸宄，杀越人于货，暋不畏死，罔弗憝。”

越，是颠越。暋，是强狠。憝，是憎恶。

武王又说：“法以惩恶，而恶莫甚于强梁。彼因人诱陷而得罪，犹可原也。若其身自作孽，甘冒法网，而无所顾忌，或劫人而为寇，或夺人而为攘，或在外为奸，或在内为宄，杀伤平人，以取财货，似这等强狠不怕死的人，谁人不憎恶之？若用罚而加是人，则刑当其罪，而无有不称快者矣。盖为恶之人，人所共恶，因人之所恶而除之，则虽杀之而人不以为刻。独举此事，以例其余也。”





王曰：“封，元恶大憝，矧惟不孝不友。子弗祗服厥父事，大伤厥考心；于父不能字厥子，乃疾厥子。于弟弗念天显，乃弗克恭厥兄；兄亦不念鞠子哀，大不友于弟。惟吊兹，不于我政人得罪，天惟与我民彝大泯乱。曰：乃其速由文王作罚，刑兹无赦。

元恶，是大恶。矧字，解做况字。字，是爱。天显，是天所定显明的伦叙。鞠，是养。吊字，解做至字。政人，是为政治民的人。民彝，是民之常道。

武王又呼康叔而告之说：“寇攘奸宄的人，夺财货而致于人死，固为大恶，而大可恶矣。然于大伦尚未有关也，况惟那不孝不友之人。为子的不能敬事其父，大伤父心，以致为父的，亦不能爱其子，乃疾恶其子，是父子相夷矣。为弟的，不念长幼显然的伦叙，不能敬事其兄，以致为兄的，亦不念父母鞠养之劳，大不友于弟，是兄弟相贼矣。这等的人，败坏人伦，灭绝天理至于如此，比之寇盗奸宄，其恶尤甚。使在上为政的，视为泛常，不于此等的人，加之以罪，则人无所惩，风俗由此坏，争乱由此起，天与我民的常道必大泯灭而紊乱矣。汝其速用文王所作的法，刑此不孝不友之人，不可纵也。”





“不率大戛，矧惟外庶子训人惟厥正人越小臣诸节。乃别播敷，造民大誉，弗念弗庸，瘝厥君，时乃引恶，惟朕憝。已！汝乃其速由兹义率杀。

戛，是法。瘝，是病。已，是不可已的意思。

武王又说：“下民以率教为善，人臣以守法为忠。彼民之不孝不友而不率教化者，固可大置之于法矣，况为臣的？若外庶子以训人为职，与庶官之长，及小臣之有符节者，皆身任教民之责，又与百姓不同。乃不能遵奉朝廷的教令，以化导百姓，却任着自己的私意，又别布一样条教，以取悦时俗，邀求众誉，视君上委任之意，漠然不加省念，把官守之法，都废而不用，只知违道干誉，以病君上，动摇国是，惑乱人心，是乃长恶于下，无所忌惮。这样的人，我最恶他，有臣不忠如此，刑其可已乎！汝其速用文王所作合义之刑，杀之无赦，为人臣诬上行私者之戒可也。”按：武王此言，切中人臣怀奸事主、卖法长奸者之病，明主宜深玩之。





“亦惟君惟长，不能厥家人越厥小臣外正，惟威惟虐，大放王命，乃非德用乂。

放，是弃。

武王又说：“百官者，万民之表率；君长者，又百官之仪刑。若为君为长者，能以孝友齐其家，忠义训其臣，则倡率有本，虽不事威虐而下自化矣。倘为君长者，不能齐其一家之人，使兴仁兴让，以为国人之范，及无以训其小臣外正之臣，使奉公体国，以清纪法之守，乃依势作威，倚法为虐，只恃严刑峻罚，以为整齐臣民之具，大废弃天子委重之命，欲以非德而用治焉。是汝且不能奉上命矣，又何以责其臣之瘝厥君，而望其民之从化也哉！汝有君长之责者，宜常自思省，加意本原之地焉可也。”





“汝亦罔不克敬典，乃由裕民，惟文王之敬忌。乃裕民曰：‘我惟有及。’则予一人以怿。”

罔字，解做无字。典，是常法。由字，解做用字。裕，是和。惟，是思。怿，是悦。

武王告康叔说：“正身修德，固端本之道，至于行政裕民，又当谨守常法而后可。若不能敬守国家之常法，由是而求以裕民，是自坏法守，而民将无所措手足矣。汝却不可如此。惟当仰法我文考文王，以敬忌存心，兢兢守法，由是而求以裕民，常自思念说道：‘我今为君长治民，只要赶得上文王才好。’如此，庶几能尽裕民之道，而我一人望汝的意思亦可怿悦矣。”





王曰：“封，爽惟民迪吉康，我时其惟殷先哲王德，用康乂民作求。矧今民罔迪不适，不迪则罔政在厥邦。”

爽，是明。迪，是导。求，是等。适，是从。

武王告康叔以德行罚，遂呼之说道：“法者齐民之具，德者安民之本。故治之以刑罚，则有畏法之民；导之以德教，则有从化之民，顾视为政者所尚何如耳。我明思夫民，其无知而犯法者，或未有以导之耳。惟当广布德意，委曲开导，使之孝顺和睦，相安于吉祥安康之地，自可无事于刑罚之加矣。在昔有殷先世明哲之王，莫不用此道化民，其德泽之在人心，有至今未泯者。我今惟取法殷先哲王导民之德，用以安治其民，而期与之相为等匹焉，是我今日之责也。况此殷邦之民，虽沦习染之污，而其良心善性犹有存者。故教之以事亲，便知兴孝；教之以事长，便知兴弟，岂有导之而不从者乎？若只知峻法惩奸，而不以教化为先务，将见法令滋章，刑日烦而犯者益众，其何以为政于国乎？”盖法禁于已然之后，而德施于未然之先，故武王于康叔特惓惓焉。而凡出政临民者，知所先后缓急焉可也。





王曰：“封，予惟不可不监，告汝德之说于罚之行。”

武王又呼康叔说道：“监古可以知今，化民莫先于德。若只知峻罚以齐民之俗，而不思尚德以革民之心，此末世之政，非先王崇本之治也。在昔殷先哲王，以德化民而导之于康乂，既有明效大验矣。我今日代商而有天下，诚不可不监视其所为，而法之以化民也。然以汝同有应保殷民之责，而且素知朕心朕德者，故于汝往治殷邦，不徒命之以谨罚而已，乃告汝以用德之说，预端其化源，然后于罚之行，用以济乎德化之不及，上下一心，共知所监耳。汝宜体我法古之意，务以尚德缓刑为事焉可也。”





“今惟民不静，未戾厥心，迪屡未同。爽惟天其罚殛我，我其不怨。惟厥罪无在大，亦无在多，矧曰其尚显闻于天？”

不静，是不安静。戾字，解做止字。迪，是导。

武王又说：“上天以安民为心。人君受天命以君临天下，必能安定其民，乃无负于代天理民之责，而可以免于罪罚。今惟此殷民，甚不安静，未能止其心之狠疾，虽委曲开导已经屡次，奈何旧习难变，未能上同乎先王之治。是我上负天心之托而下愧君师之任，明思天其罚殛于我，我何敢怀怨乎？盖万方有罪，在予一人。惟厥小民无知而陷于罪过，不在于极大，亦不在几多，即至微甚少，也是上人失教之责。况今元恶大憝、不孝不友之俗，显然著闻，上通于天，则罚殛之加，又何以自解乎？此我所以汲汲然欲监前代以德行罚之政，期汝同心合德，保民以承天意也。”





王曰：“呜呼！封，敬哉！无作怨，勿用非谋非彝蔽时忱，丕则敏德。用康乃心，顾乃德，远乃猷，裕乃以民宁，不汝瑕殄。”

蔽，是断。则，是法。顾，是省。瑕，是瑕疵。殄，是弃绝。

武王又叹息呼康叔说：“天下之事，以敬而成，以怠而败。汝今日其敬之哉！夫为治当顺民情，慎毋作可怨之事。谋必求其尽善，法惟贵于守常，更勿用不善之谋，非常之法。惟以古人之敏于修德者可法也，则断以诚心而大法之。不始勤而终怠，不自安于小成，用此以安定汝之心；不为邪说摇乱，用此以省念汝之德；不至公私间断，用此以弘远汝之猷；不徇目前之利，而忘后日之患；但宽裕不迫，以待民之自安。我之所以戒汝以敬事者如此。诚能勉而行之，则尔德既纯，我必不以汝为有瑕疵而弃绝之，即可以长保其国矣。”





王曰：“呜呼！肆汝小子封，惟命不于常，汝念哉！无我殄享。明乃服命，高乃听，用康乂民。”

肆，是今。惟命，命字是天命。服命，命字是君命。

武王又叹息呼康叔说：“今汝小子封，享侯国之奉而治一方之民，天命固所当保，君命尤所当遵。代君以安民，是即奉天以保国也。盖上天之命，予夺无常，善则得之，不善则失之，至可畏也，汝其念之哉！务思尽道以保天命，毋以不善致败，令爵土之封自我殄绝而不能享也。况汝所服受于君的诰命，若明德，若慎罚，谆谆命之，不一而足，汝亦听之审矣。宜精白一心，以明汝所服之命，尊其所闻，奉以周旋，用以安治百姓，则君命无违而天命永保矣。盖天意君心，不过欲求百姓之安而已，汝小子其终念之乎！”





王若曰：“往哉！封！勿替敬典，听朕告汝，乃以殷民世享。”

替，是废。典，是常法。

武王于篇终，又呼康叔而叮咛之说：“明德慎罚之事，我既谆谆以告汝矣。汝往之国，不可废了所当敬守的常法，听受我所命的言语而服行之，德务其崇，法务其守，用以安治殷民，则民安而天命亦安，方能以殷民世享其国矣。”

按：武王告戒康叔之言，叮咛反覆，极其详尽，而大要不出乎明德慎罚之一语。盖德为出治之本，刑为辅治之具。徒知明刑而不务修德，则标准不立，无以为化导之机；徒务修德而不知明刑，则科条不严，无以昭劝惩之实。自古圣帝明王，所以能使天下迁善远罪而于变时雍者，莫不由此，外是皆迂谈也。法古图治者，宜留意焉。






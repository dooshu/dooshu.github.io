○举杭州刺史韦皋自代状

右，臣在福建，与韦皋邻近，谙其为政，甚得人心。逃亡悉归，远近皆悦。顷在京兆，以公造出官；今领馀杭，以理行高第。冯异汉之名将，初为赤眉所败，俄又大胜。光武降玺书劳曰：“昔虽垂翅回，今乃奋翼渑池。可谓失之东隅，收之桑榆矣。”臣以为韦皋之功，亦冯异之比。往虽小失，今亦大理。陛下既舍其过而使之，则必激励其气百倍。匹夫一言相为而死，况君臣之义，谁不感恩！








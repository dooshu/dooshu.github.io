○起滅詞訟疏

伏讀洪武間教民榜文、及近年建言榜文、歷言民間詞訟自願息者聽、事不干已而相告訐、及官吏羅織以媒賄賂者有罰、果有冤抑實情、亦宜以次陳訴、果有全家被害、方許親隣申訴、近者刁民不遵、獄詞騰涌、一則圖賴人民、一則牽連雜事、葢人命可以聳動官府、驚嚇鄉民、雜事卒難窮治、可以欺詐取財、箝制官吏、及至發遣充軍擺站納米運磚、又復逃潛、變易姓名、起滅詞訟、臣請除反叛重事外、餘俱照欽定榜例。以次陳訴庶幾獄訟得清。


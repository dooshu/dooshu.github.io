○贺捉获刘辟等表

臣某言：得进奏官报状，伏承九月某日，高崇文差兵马使郦定进於彭州界捉到刘辟、卢文若并家口等，有诏罪刘辟及生擒外，馀一切不问，西川减放两税，并割西川六州与东川者。臣闻鬼方不宾，高宗用讨，防风後至，夏禹行诛，自古圣帝明王，将欲上平泰阶，下齐万国，未有不先正刑罚，後致雍熙者也。辟构乱阻兵，违天背顺，聚兹蜴蜮，固彼幽遐，谓天可逃，无罪不肆。陛下断於睿略，兴此神兵，寇垒妖锋，飙驰电扫。顾兹剧贼，尚敢退藏，同恶相携，偷生逭孽。灌莽虽深，岂网罗之能避；武夫多力，已枭獍而同擒。万里喧传，兆人鼓舞。刑当磔裂，罪合诛夷，肆市陈原，才摅众怒。自陛下握乾御历，授纂图，玉烛载和，金镜愈朗。至於夏州ㄈ扰，蜀郡乱常，春斩惠琳，冬擒刘辟，神速之效，从古所无。复霁整旅之威，降纳污之诏，滔天作逆，唯罪一身，念两川徭役之勤，爰矜赋税，割六州版图之属，以定封疆。日月发其贞晖，山泽通其喜气，凡在率土，孰不欢康。臣谬沐殊私，叨承重寄，手舞足蹈，倍万恒情。无任庆之至。


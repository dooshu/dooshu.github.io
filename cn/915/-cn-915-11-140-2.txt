◇表纠崔亮

臣以萧衍将湛僧珍、田道龙游魂境内，犹未收迹，义之、神念尚住梁城，令都督崔亮权据下蔡，别将分瓦生即住东岸，与亮接势，以防桥道。臣发引向堰，舍人曹道至，奉敕更有处分，而亮已辄还京。案亮受付东南，推毂是托，诚应忧国忘家，致命为限。而始届汝阴，盘桓不进；暨到寇所，停淹八旬；所营土山攻道，并不克就。损费粮力，坐延岁序。赖天威远被，士卒愤激，东北腾上，垂至北门。而亮迟回，仍不肯上，臣逼以白刃，甫乃登陟。及平硖石，宜听处分，方更肆其专恣，轻辄还归。此而不纠，法将焉寄？案律：「临军征讨而故留不赴者死。」又云：「军还先归者流。」军罢先还，尚有流坐，况亮被符令停，委弃而反，失乘胜之机，阙水陆之会？缘情据理，咎深「故留」。今处亮死，上议。（《魏书·崔亮传》。李平部分诸军，将水陆兼进，以讨堰贼。亮违平节度，以疾请还，随表而发。平表。）


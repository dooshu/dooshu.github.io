五膈丸

治忧恚思虑，膈塞不通，及食冷物即发，其病苦心痛，不得气息，引背痛如刺，心下坚大如粉絮，紧痛欲吐，吐即瘥，食饮不下；甚者手足冷，短气；或上气喘急呕逆，悉主之。

麦门冬（去心） 甘草（炙，各五两） 人参（四两） 川椒（炒出汗） 远志（去心炒） 细辛（去苗） 桂心（各三两） 干姜（炮，二两） 附子（炮，一两）上为末，蜜丸，弹子大。含化，日三夜二。胸中当热，七日愈；亦可丸如梧子大，米汤下二三十丸。《延年方》夏加麦门冬、甘草、人参各一两。《经心录》以吴茱萸代桂，治遇寒冷则心痛，咽中有物，吐不出，咽不入，食饮减少，并可服之，不拘时候。

五膈证治


○为汴州司马唐授衣请预斋会表

臣某言：臣母氏齿发既衰，风气弥积，寝兴乖豫，定省不安。陛下降视万方，俯矜一物，哀老母虚羸之疾，ê愚臣煎迫之私，宏以不匮之思，布以非常之泽，使得暂辞藩岳，别梁郡之帷；旋赴京都，求越人之砭石。自班舆首路，潘宅来归，承厚荫於四天，接欢言於九族。虽名医上药，研秘术而未尝；而佩德感恩，觉沈疴之半愈。属千龄启旦，十号登枢，演金石之微言，呈玉毫之宝相。三千国土，俱传贝叶之文；亿万天人，并入莲花之会。臣六时空念，五起未宁，思酬顾复之恩，愿假招提之福。傥获书名檀供，厕影法筵，罄归依回向之心，受清净菩提之果。实望三身覆育，开梵帝之仙坊；十善护持，发医王之秘藏。永离灾厄，长登福寿，上以祈龙象之深惠，下以申乌鸟之恳诚。岂惟区区阖门，独荷於仁覆，故亦悠悠法界，永覃於孝理。不量浅薄，敢轻上祈，尘黩威严，伏增战越，臣某诚惶诚恐顿首顿首。


○五经阁赋（以“礼传诗书易成教”为韵）

王者为邦，实先学校。不有载籍，何以垂教？必由乎文字，使知乎忠孝。东序西序，取乎游焉息焉；八索九邱，俾其是则是效。粤我後矣，圣哲者欤。命儒官兮，至公以居。所崇惟学，所宝惟书。搜群言而斯在，立重阁以藏诸。观其结构孤高，轩扉对启。饰不及侈，俭而中礼。刮楹之上，标银榜之煌煌；峻宇之前，阅子衿之济济。於是六籍咸萃，百代无遗。恭俭之教，比事之词。虞夏商周之五典，《国风》《雅》《颂》之四《诗》。既精微之与广博，莫不森罗而在兹。文移科斗之质，字别鱼鲁之疑。轴星攒而花散，带霓舒而草滋。棂槛风来，动芸香之；绮疏日映，见铅椠之累累。览彼缣缃，请披记传。或崇其台，以邀非望之福；或邃其榭，以逞荒怠之宴。未若事惟师古，政以化成。斫朴之勤，母弛怠於儒学；黼藻之饰，不加贲於檐楹。由是事美德风，人歌懿绩。校则同於天禄，藏乃异於鲁壁。左平右戚，虽有陋於明堂；上栋下宇，乃不逾於大《易》。别有名系庠序，身衣缝掖。睹兹阁之，谅吾道之宏益。


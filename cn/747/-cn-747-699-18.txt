○处杨弁敕

敕：杨弁起於卒伍，获在偏裨，方属徂征，敢为桀逆，追逐戎帅，啸聚叛徒。朕姑务苟安，未加显戮，舍其悖乱，令赴行营。遂驻南辕之轩，已盗北门之管，战备符玺，并而窃之，启石会重关，潜输逆稹，释贾群缧绁，俾远奸谋，惑榆社之义心，召横水之同恶，虿毒近发於怀袖，蚁坏几漏於江河。康政等被粉邑之遗风，习华墟之有礼，遽亡臣节，仍助凶威，抚弦登陴，曾不兴叹，以卵投石，自取灭亡。虽禁暴除残，国之大典，然俾其陷辟，终用愧怀。


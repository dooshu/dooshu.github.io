◎诉冤鬼

衡水某妇，有与豪右通而谋杀其夫者。尸，侄首官，豪以金赂仵作，相尸无伤，转坐诬。复诉之，廉访委某令邓公往按之。反覆相验，亦无证据。夜宿馆舍，披阅供语，思维间，漏已三下，从者尽鼾寝。骤觉烛光黯淡，阴风搴律，壁角一人乍前乍却，倏跪案下，微啜泣声，若有所请。公心悚，口噤，凝神谛视，审知日间所相尸，右耳畔垂一物，如白练状，大悟，乃大言："尔去，吾必雪尔冤也。"其鬼稽首而灭，烛亦骤明。遂折东，邀衡水尹督责吏仵，复至尸所覆验，衡水尹笑曰："人谓邓公书痴，良不诬也。作令十年，家无寸储，其才可想矣。似此公案，岂拙宦所能办哉？"勉强复往。邓叱检视右耳孔，仵作即失色，乃于耳中取出水湿棉絮，约累半斤，告衡水尹曰："此奸夫淫妇之所以得志也。"遂榜掠之，尽得其前后奸状，置之法。


卷五十七



卷之五十七

洪武三年冬十月丙辰朔，监察御史袁凯言：“国家荡平四方，固资将帅之力，然今天下已定，将帅多在京师，其精悍雄杰之士智虽有余，而于君臣之礼，恐未悉究。臣愿于都督府延致通经学古之士，或五人，或三人，每于诸将朔望早朝后，俱赴都堂，听讲经史，庶几忠君爱国之心，全身保家之道，油然日生而不自知也。天生人材，无非为天下国家，计其群小无廉耻之人，有犯固不在赦，至于老成长者或有过误，宜加矜恕，餋其廉耻，以收他日之功，则人材辈出矣。”上嘉纳之，遂敕省台延聘儒士于午门，番直与诸将说书。

赐直隶郡县孤独老疾者布，人一匹。

丁巳，日中有黑子。

赐文武官员冬衣，省、台、六部、堂上长官增赐文绮、帛各一匹。

赐大河卫军士运粮孟津者布，人二匹。

中书省臣言：“高丽使者入贡，多赍私物货鬻，请征其税。”上曰：“远夷跋涉万里而来，暂尔鬻货求利，难与商贾同论，听其交易，勿征其税。”

是日，朝退，雨有二内使乾靴行雨中。上见，召责之曰：“靴虽微，皆出民力，民之为此，非旦夕可成，汝何不爱惜，乃暴殄如此？”命左右杖之，因谓侍臣曰：“尝闻元世祖初年见侍臣有著花靴者，责之曰：‘汝将完好之皮为此，岂不废物劳人？’此意诚佳，大抵为人尝历艰难，则自然节俭，若习见富贵，未有不侈靡者也。”因敕百官自今入朝，遇雨雪，皆许服雨衣。

辛酉，高丽遣其判宗正寺尹控来贡方物，贺天寿圣节，至则已不及，命所司礼其使而遣之。

命户部赐平章李文忠所领征北士卒之家米，人六石。

命大将军徐达及平章李文忠等班师。

福州地震。

壬戌，重定内使服饰之制。上谕宰臣：凡内使监未有职名者，当别制帽，以别监官。”礼部定拟：“内使监官凡遇朝会，照依品级，具朝服、公服行礼；其常服，葵花胸背团领衫，不拘颜色，乌纱帽，犀角带。其内使无品从者，常服团领衫，无胸背花，不拘颜色，乌角束带，乌纱帽，垂软带，年十五以下者，惟戴乌纱小顶帽。”从之。

癸丑，命江下侯周德兴为征南将军，率兵讨慈利县土酋覃垕及苐冈诸洞蛮，仍命潭州常德等卫官军悉听调遣。初，平章杨璟攻垕，垕见官军势盛，遁去，至是复出为寇，故命德兴讨之。

丁卯，享太庙。

己巳，广西向武州土官知州黄世铁父志威来朝贡马及方物。

诏凡朝觐、辞谢，官员俱用公服，其或常服见者缀班后。如以军务远来及承制使还，即时引见者，不拘此例。

庚午，上命宰臣曰：“祀神之道，贵乎洁诚。若执事之人，衣服垢弊，何以交神明？今圜丘之祀，凡执事之官，各赐以新衣，仍敕其齐洁，毋致亵慢。”

田州府知府岑伯颜遣弟壮上表，贡马及方物。

癸酉夜三鼓，有星初出如鸡子大，青赤色，起自西南云中，南行流丈余，发光如杯大，至游气中没。

丁丑，礼部尚书陶凯奏定品官坟茔之制：一品茔地，周围九十步，坟高一丈八尺；二品茔地，周围八十步，坟高一丈四尺；三品茔地，周围七十步，坟高一丈二尺；以上石兽并六。四品茔地，周围六十步；五品五十步，坟高八尺，以上石兽并四。六品四十步，七品以下二十步，坟高六尺。凡碑碣，五品以上，许用碑龟趺螭首；六品以下，用碣方趺圆首。皆参酌古典，以为定制。

庚辰夜一鼓，有星大如鸡子，赤色，起自天桴东南，行至垒壁阵，发光如杯大，青白色，有尾，至羽林军爆散，有声，后有三五小星随之，至土司空傍，复发，光芒烛地，忽大如椀，青白色，曳赤尾，至天仓没，须臾，东南有声。

辛巳，定征矾法。户部言：“庐州府黄墩昆山及安庆府桐城县皆产矾，岁入官者二十二万七百斤，每三十斤为一引，共七千三百五十八引，每引官给工本钱一百五十文。其私煎者，论如私盐法。”从之。

遣使致书元太子爱猷识里达腊曰：“君之将扩廓帖木儿自太原奔溃后，以乌合之众犯我兰州，大军进讨，追至定西。今年四月七日，大败其众，斩馘无筭，生擒严奉先、韩扎儿、李景昌、察罕不花等，惟扩廓帖木儿遁去，已命将追捕，旦夕必就擒。近绥德卫擒送平章彻里帖木儿，问之，为君旧用之人，特令赍书，致意进退之宜，君其审之。”既而复致书曰：“今年夏，偏师至应昌，遇君之子买的里八剌及宫眷诸从人马，遂与南来，因念令先君审察天命，不黩兵战，委顺北归，其知几者欤？奄弃沙漠，深可悼悯，适《元史》告成，朕以为三十余年之主不可无谥，以垂后世，用谥君先君曰‘顺’，已著为纪，君之子买的里八剌亦封崇礼侯，岁给禄食。及其来者，与之同居无恙，但不知君之为况何如？北方诸部人民，亦果能承顺如往昔乎？去年冬，二次遣官，赍书遗令先君，使者久而未还，予故以此为令先君之失计也。前事之失，兹不必较，今再致书以尝告令先君者告君，君其上顺天道，遣使一来，公私通问，庶几安心牧餋于近塞，藉我之威，号令部落，尚可为一邦之主，以奉其宗祀，若不出此，犹欲以残兵出没，为边民患，则大举六师，深入沙漠，君之退步，又非往日可比，其审图之。毋贻后悔，余不多及。”

侍御史蔡哲坐事免，寻卒。哲字思贤，武昌人，始仕陈友谅为御史。岁壬寅，来归，授江南行省理问，升右司郎中。癸卯，命往赣州招谕熊天瑞，天瑞遂遣子入朝，上嘉之，擢中书省参议，升参政。时四川明玉珍据蜀，号大夏，玉珍死，子昇立，遣使来贡。丙午，命哲报聘，因挟画史同往，图其山川险易以献。吴元年，改授江西按察佥事，升浙江行省参政，复入为中书参政。未几，出为福建参政，召为侍御史。至是，以所举御史犯法，为廷臣所劾，坐免官以卒。上惜之，命赐棺，归葬乡里。

乙酉，礼部尚书崔亮等奏：“《周礼·大宗伯》以吉礼事邦国之鬼神，以肆献祼享先王，灌以郁鬯，谓始迎尸求神时也。《礼记·郊特牲》曰：‘魂气升于天体，魄归于地，故祭有求诸阴阳之义，殷人先求诸阳声是也，周人先求诸阴灌是也。’《祭统》云：‘祭之属，莫重于灌，凡大祭有三：始宗庙，以乐为致，神始以祼为歆，神始以腥为陈馔始。’按《说文》，‘祼，祭也，从示，果声，酌鬯以灌地。’《夏氏》曰：‘灌也，谓以圭瓒酌于爵以献尸，尸受酒而不饮，因灌于地，故谓之灌也。’鬯，《说文》曰：‘鬯，以秬酿郁金草，芬芳攸服，以降神也。’《徐氏》曰：‘秬，黑黍也；服，服事也。周人尚臭祼，用郁鬯，以秬黍捣郁金草，取汁而煮之和酿，其气芬香调。鬯，故谓之秬鬯。’《陆佃》云：‘秬者，百榖之华，鬯者，百草之英，故先王煮以合鬯。’圭瓒，《礼书》云：‘圭，柄也，瓒，杓也。’《徐氏》曰：‘瓒，亦圭也，圭状，剡上，邪锐之，于其首为杓形，谓之瓒，于其柄为注水道，所以灌。瓒之言，进也，以进于神。’今定拟宗庙之祭，奠帛之前，宜举用祼礼，所用圭瓒，宜依《周礼》，以玉为之。瓒，口径四寸深至，圭，二寸，通长一尺二寸，博二寸五分，厚五分，鼻一寸，作龙形，流空五分。瓒盘，用金为之，口径九寸，深五分，足径七寸，高九分。其郁鬯，今拟用糯米代黑黍为酒，以郁金汁和之。”上可其奏，遂命作太庙圭瓒。

是月，征南将军江夏侯周德兴等兵至慈利县，蛮酋覃垕复遁去。








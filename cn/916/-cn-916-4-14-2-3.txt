【咏史诗二首】

〖续晋阳秋曰：虎少有逸才。文章绝丽。曾为咏史诗。是其风情所寄。少孤而贫。以运租为业。谢尚时镇牛渚。乘秋佳风月。微服泛江。会虎在运租船中讽咏。声既清会。辞又藻拔。非尚所曾闻。乃遣问讯。答曰：是袁临汝郎诵诗。即其咏史之作也。〗

周昌梗概臣。辞达不为讷。汲黯社稷顺。栋梁表天（《诗纪》作天表。）骨。陆贾厌解纷。（广《文选》作分。）时与酒□杌。婉转将相门。一言和平勃。趋舍各有之。俱令道不没。（○《类聚》五十五。广《文选》十八。《诗纪》三十二。）

无名困（广《文选》作因。）蝼蚁。有名世所疑。中庸难为体。狂狷不及时。杨恽非忌贵。知及有馀辞。躬耕南山下。芜秽不遑治。赵瑟奏哀音。秦声歌新诗。吐音非凡唱。负此欲何之。（○同上）


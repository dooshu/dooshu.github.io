◇缌麻服

《传》云：以名服，及云以名加，皆是先有其义故施以此名，寻名则义自见矣。外亲以缌断者，抑异姓以敦己族也。缌服既不足以申外甥外孙之情，故圣人因其有伸之义，而许其加也。外祖以尊加，从母以名加者，男女异长，伯季不同，由母於姊妹有相亲之近情，故许其因母名以加服。兄弟姊妹，同气之怀不异，故其服不得殊。由若同在他邦，小功加一等，而大功以上则不加也。（《通典》九十二。）


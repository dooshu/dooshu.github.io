书杭州萧远堂壁（壬午）

其一


家兄搆堂止余，欲迎老亲以居，而大河以北，道茀不可行也。一日晨兴，见双雀为巢始成，毛羽翛翛，有悠然自得之意。余喟然心动，流涕被面，坐客惊顾，至于罢弈。盖是时城堕家破，而余不知， 是诗也，遂不幸而谶矣。
不出此庭户，连宵雨始安。
好峰晴若近，古树影能宽。
几待桐阴覆，琴宜月色阑。
巢端双乳雀，羡尔室家完。

其二

曰唯考卜日，本谓汝居之。
聚散仍兹室，春冬复几时。
留松将父看，封竹寄儿骑。
他日癯肥影，吾兄梦始知。

其三

归路愁多阻，空堂许暂临。
方池行后事，独鹤此时心。
官况书千帙，春光花满林。
犹怜思弟切，无暇上吴岑。

其四

旧雪瓦犹白，新除草欲萋。
到原期笋熟，归尚及莺啼。
宾仆寒烟外，湖山夜月西。
乡园消息断，行止欲魂迷。


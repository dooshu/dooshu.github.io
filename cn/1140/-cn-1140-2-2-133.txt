赠毛驰黄【所着有韵学辨诸书】

总辔息江汜采兰临芳洲佳人会良讯愿言同行游矢口发丹葩德音申缪绸余波沿六季高唱溯商周律吕既精析风骚资讨求绮丽伤人心忼慷泪双流申椒杂衆草道远无蹇修不如呼所欢饮酒登高楼

留别越中诸子【时徐伯调祁止祥毛大可张南士姜桐音沈康成罗弘载相继至】

我昔游会稽息驾琅琊山宾从共翺翔长啸浮云间兴文欢受简临水骈芳筵朱李泛南皮清夜会西园良宴宛昨日驰晖凋壮顔涉江枉相存羣彦何翩翩尊酒欢未毕良时苦不闲聊和弦歌曲结臆不能宣子为潜波鳞我作冲飈翰朂哉璠璵美扬芬垂简编


○造像记

原夫六尘不染，五蕴皆空，将导群迷，爰登正觉。大雄见世，既开方便之门；真谛乘时，更显因缘之路。是以耆山广演，火宅斯分，给园宏誓，樊笼自释，圣人之德，不可思议。弟子通直郎行雍州富平县丞韦均，比为慈亲不豫，敬发菩提之心。今者所苦已瘳，须表证明之力。遐徵琬玉，近备雕镌，谨造像一铺，敬为铭曰：

大哉至圣，妙矣能仁。济世无德，归功有因，潜开觉路，暗引迷津。愿回光於孝道，永锡寿於慈亲。

李孝伦

孝伦，武后时守记室参军事。


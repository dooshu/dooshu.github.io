宋祁　杂兴

寒暑亟徂谢，日月如崩波。

稚容不再妍，戚戚奈老何。

闻有遯世客，安处西山阿。

手操九籥契，昼夜养丹砂。

药成可化金，举身凌紫霞。

我愿从之游，脱身此世罗。

办装秣吾马，临路更自诃。

古来松乔流，矜已好浮夸。

万一为药误，得无我计差。

速还具肴酒，毋为后人嗟。

宋祁

宋祁　杂兴

不学诗书君勿嗤，人间情伪古难知。

第看陵麦青青句，尽是当年发冢词。

宋祁

宋祁　杂兴

河东有贤守，帝念不能已。

欲置之大夫，徵轺疾于水。

留邸月馀罢，君恩讵可恃。

召以一人誉，去由一人毁。

宋祁

宋祁　杂兴

商君要术惟强国，孟子深心肯信书，

大抵空言是糟粕，斲轮甘苦定何如。

宋祁

宋祁　杂兴

钜平名世贤，媢者强相轧。

毁语填君聪，亡吴计中夺。

人生不如意，在十常九八。

兹事可奈何，惆怅千载末。

宋祁

宋祁　杂兴

残暑辞遥夕，初凉澹萧辰。

燕索西飞伴，雁作南来宾。

霁峦静矗矗，远水清鳞鳞。

由来摇落恨，先付长年人。

宋祁


◇鸾鸟诗序

昔宾王结峻祁之山，获一鸾鸟，王甚爱之，欲其鸣而不能致也。乃饰以金樊，飨以珍羞，对之愈戚，三年不鸣。其夫人曰：尝闻鸟见其类而後鸣，何不悬镜以映之。王从其言，鸾睹形感契，慨然悲鸣，哀响中霄，一奋而绝。嗟乎兹禽，何情之深。昔锺子破琴於伯牙，匠石韬斤於郢人，盖悲妙赏之不存，慨神质於当年耳。矧乃一举而殒其身者哉，悲夫。（北堂书钞一百三十六，《艺文类聚》九十，《御览》九百十六。）


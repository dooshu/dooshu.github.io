○追封丰王册

维年月日，国主若曰：名器之重，典册之崇。不以亲疏为嫌，至公之举也。不以生死易节，归厚之道也。先哲彝训，我仪行之。咨尔某，挺岐嶷之咨，禀山河之秀。亦既就傅，时惟老成。迪祖宗之猷，不愆不忘。奉诗礼之学，惟几惟勤。公室所推，藩屏攸寄。秀而不实，此妙龄。天性所锺，永悼何已。真王异数，护塞雄藩。举为宠章，饰彼幽壤。今使使云云。呜呼！分以宝玉，苴以白茅。弗及图功，犹足表德。尚尔不昧，知予此心。


博平郑太守自庐山千里相寻，入江夏北市门见访，却之武陵，立马赠别





唐时，博平郡即博州也，隶河北道。武陵郡即朗州也，隶山南东道。《元和郡县志》：庐山在江州浔阳县东三十二里，本名鄣山。昔有匡俗，字子孝，隐沦潜景，庐于此山，汉武帝拜为大明公，俗号庐君，故山取号。周环五百余里。



大梁贵公子，气盖苍梧云。[一]若无三千客，谁道信陵君。救赵复存魏，英威天下闻。邯郸能屈节，访博从毛、薛。夷门得隐沦，而与侯生亲。仍要鼓刀者，乃是袖锤人。[二]好士不尽心，何能保其身。多君重然诺，[三]意气遥相托。五马入市门，[四]金鞍照城郭。[五]都忘虎竹贵，[六]且与荷衣乐。[七]去去桃花源，[八]何时见归轩。相思无终极，[九]肠断朗江猿。[十]

[一]《归藏》曰：“有白云出自苍梧，入于大梁。”



[二]《史记·信陵君传》：公子留赵，闻赵有处士毛公藏于博徒，薛公藏于卖浆家。公子欲见两人，两人自匿，不肯见。公子闻所在，乃闲步往，从此两人游，甚欢。公子留赵，十年不归，秦日夜出兵东伐魏。魏王患之，使使往请公子，公子恐其怒之，诫门下：“有敢为魏王使通者死。”毛公、薛公往见公子曰：“秦攻魏，魏急而公子不恤，使秦破大梁，而夷先王之宗庙，公子当何面目立天下乎?”语未及卒，公子立变色，告车趣驾归救魏。魏王以上将军印授公子，公子率五国之兵，破秦军于河外，乘胜逐秦军至函谷关，秦兵不敢出。当是时，公子威振天下。其用夷门隐士侯生策，使朱亥袖铁椎，椎杀晋鄙，夺其军，进击秦兵，以救邯郸存赵事，详见三卷注。



[三]江淹诗：“延陵轻宝剑，季布重然诺。”



[四]五马，见六卷注。



[五]梁简文帝诗：“金鞍照龙马。”



[六]虎竹，见五卷注。



[七]《楚辞》：“荷衣兮蕙带。”



[八]桃花源在武陵，详见二卷注。



[九]梁昭明太子诗：“相思无终极，长夜起叹息。”



[十]《方舆胜览》：朗水，在常德府武陵县，其水西南自辰、锦州入郡界，经郡城入大江，谓之朗江。






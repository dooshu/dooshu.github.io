卷一百十五

钦定四库全书

御选历代诗余卷一百十五

司经局洗马掌局事兼翰林院修撰加二级【臣】王奕清奉旨校刋

词话【宋二】

苏轼於中秋夜宿金山寺作水调歌头寄子由云明月几时有把酒问青天不知天上宫阙今夕是何年我欲乘风归去又恐琼楼玉宇高处不胜寒起舞弄清影何似在人间转朱阁低绮户照无眠不应有恨何事长向别时圆人有悲欢离合月有隂晴圆缺此事古难全但愿人长久千里共婵娟神宗读至琼楼玉宇二句乃叹云苏轼终是爱君即量移汝州【坡仙集外纪】

明月几时有一词画家大斧皴书家劈窠体也【词统】中秋词自东坡水调歌头一出余词尽废【苕溪渔隐】仆七岁时见眉州老尼自言尝随其师某入蜀主?宫中一夕主与花蕊夫人避暑摩诃池上作词尼具能道

之今死久矣仅得二句暇日为成足之乃洞仙歌也冰肌玉骨自清凉无汗水殿风来暗香满绣帘开一点明月窥人人未寝敧枕钗横鬓乱起来携素手庭户无声时见踈星渡河汉试问夜如何夜巳三更金波澹玉绳低转但屈指西风几时来又不道流年暗中偷换【东坡洞仙歌词序】

杨元素作本事曲记言钱塘老尼能诵蜀主词云冰肌玉骨清无汗水殿风来暗香满绣帘一点月窥人敧枕钗横云鬓乱起来庭户悄无声时见踈星渡河汉屈指西风几时来不道流年暗中换温叟诗话如此与东坡序小异当以序为正【词苑】

古今词话云东坡在黄州中秋夜对月独酌作西江月词云世事一场大梦人生几度新凉夜来风叶巳鸣廊看取眉间鬓上酒贱长愁客少月明多被云妨中秋谁与共孤光把盏凄然北望坡以谗言谪居黄州郁郁不得志凡赋诗缀词必写其所怀然一日不忘朝廷其怀君之心末句可见矣苕溪渔隐曰聚兰集载此词注云寄子由故後句云中秋谁与共孤光把盏凄然北望则兄弟之情见於句意之间矣疑是倅钱塘时作子由时为睢阳幕客若词话所云则非也【词品】

别酒送君君一醉清润潘郎更是何郎壻记取钗头新利市莫将分付东邻子囘首长安佳丽地三十年前我是风流帅为向东楼寻旧事花枝缺处余名字右蝶恋花词东坡在黄州时送潘邠老赴省试作也今集不载【吴虎臣】

东坡先生谪居黄州作卜算子词云缺月挂踈桐漏断人初静时见幽人独往来缥缈孤鸿影惊起却回头有恨无人省拣尽寒枝不肯栖寂寞沙洲冷其托意盖自有在读者不能解张右史文潜继贬黄州访潘邠老尝得其详题诗以志之云空江月明鱼龙眠月中孤鸿影翩翩有人清吟立江边葛巾藜杖眼窥天夜冷月堕幽虫泣鸿影翘沙衣露湿仙人采诗作步虚玉皇饮之碧琳腴【能改斋漫録】

东坡卜算子词语意高妙似非吃烟火食人语【黄庭坚】女红余志云惠州温氏女超超年及筓不肯字人闻东坡至喜曰我壻也日徘徊牕外听公吟咏觉则亟去东坡知之乃曰吾将呼王郎与子为婣及东坡渡海归访超巳卒葬於沙际公因作卜算子有拣尽寒枝不肯栖之句按词为咏鴈当别有寄托何得以俗情傅会也【古今词话】

东坡别参寥长短句云有情风万里卷潮来无情送潮归问钱塘江上西兴渡口几度斜晖不用思量今古俯仰昔人非谁似东坡老白首忘机记取西湖西畔正暮山好处空翠烟霏算诗人相得如我与君稀约他年东还海道愿谢公雅志莫相违西州路不应囘首为我沾衣按羊昙为谢安所爱重安薨後辄弥年不行西州路尝因大醉不觉至州门左右曰此西州门也昙悲感以马策扣扉诵曹子建诗曰生存华屋处零落归山丘因恸哭而去东坡用此故事若世俗之论必以为成谶矣然其词石刻後东坡自题云元佑六年三月六日余以东坡年谱考之元佑四年知杭州六年召为翰林学士承旨则长短句盖此时作也自後复守颍徙扬入长礼曹出帅定武至绍圣元年方南迁岭表建中靖国元年北至常乃薨凡十一载则世俗成谶之论安可信邪【苕溪渔隐】

琅琊山水奇丽泉鸣空涧若中音会六一居士作醉翁亭其上欣然忘归既去十余年好奇之士沈遵往游以琴写其声曰醉翁操节奏踈宕音韵和畅知琴者以为絶伦然有声无词醉翁为之作歌而与琴声不合又依楚词作醉翁引好事者亦倚其词以制曲而琴声为词所缚非大成也後三十余年公既捐馆舍遵亦殒久矣有庐山玉涧道人特妙於琴恨其曲之无传乃谱其声请於轼以补之为醉翁操云【东坡醉翁操序】

苏子瞻守钱塘有官妓秀兰天性黠慧善於应对一日湖中有宴会羣伎毕集惟秀兰不至督之良久方来问其故对以沐浴倦睡忽闻叩户甚急起而问之乃乐营将催督也谨以实告子瞻巳恕之坐中一倅怒其晚至诘之不巳时榴花盛开秀兰折一枝藉手奉倅倅愈怒子瞻因作贺新凉令歌以送酒倅怒顿止词曰乳燕飞华屋悄无人庭隂转午晚凉新浴手弄生绡白团扇扇手一时似玉渐困倚孤眠清熟门外谁来推绣户枉教人梦断瑶台曲又却是风敲竹石榴半吐红巾蹙待浮花浪蕊俱尽伴君幽独浓艳一枝细看取芳心千重似束又恐被西风惊緑若待得君来向此花前对酒不忍触共粉泪两簌簌子瞻之词皆纪前事取其沐浴新凉故曲名贺新凉也後人不知误作贺新郎盖不得子瞻之意子瞻真可谓风流太守岂可与俗吏同日语哉【杨湜词话】

野哉杨湜之言真可入笑林矣东坡此词冠絶古今托意高远宁为一妓而发邪帘外谁来推绣户及又却是风敲竹等语用唐人帘开风动竹疑是故人来变化入妙今乃云为乐营将催督可笑一石榴半吐红巾蹙至细看取芳心千重似束等句因初夏时花事巳阑而榴花独吐因以红巾拂取写其幽闲之意今乃云榴花盛开折奉府倅可笑者二贺新郎乐府旧调今乃云取其新沐後人讹为贺新郎此可笑者三东坡此词不幸横遭点污江左有文拙而好石刻者谓之詅痴符杨湜之类是也【苕溪渔隐】

西湖有一倅唱少游满庭芳悞举一韵云画角声断斜阳妓琴操在侧云谯门非斜阳也倅因戏之曰尔可改韵否琴即改作阳字韵云山抹微云天黏衰草画角声断斜阳暂停征辔聊共饮离觞多少蓬莱旧侣空囘首烟霭茫茫孤邨里寒鸦数点流水遶低墙魂伤当此际轻分罗带暗解香囊漫嬴得青楼薄幸名狂此去何时见也襟袖上空惹余香伤心处高城望断灯火巳昏黄东坡闻而称赏之後东坡在西湖戏琴曰我作长老尔试参问琴曰何谓湖中景东坡答曰秋水共长天一色落霞与孤鹜齐飞又曰何谓景中人东坡云裙拖六幅湘江水髻挽巫山一段云又云何谓人中意东坡云愔他杨学士憋杀鲍参军琴又云如此究竟如何坡云门前冷落车马稀老大嫁作商人妇琴大悟遂削发为尼【能改斋漫録】

东坡守钱塘无一日不在西湖尝?妓谒大通禅师师愠形於色东坡作长短句令妓歌之曰师唱谁家曲宗风嗣阿谁借君拍板与门鎚我也逢场作戏不须疑溪女方偷眼山僧莫皱眉却嫌弥勒下生迟不见阿婆三五少年时时有僧仲殊在苏州闻而和之曰解舞清平乐如今说与谁红炉片雪上钳鎚打就金毛狮子也堪疑木女明开眼泥人暗皱眉蟠桃巳是着花迟不向东风一笑待何时【冷斋夜话】

东坡自钱塘被召过京口林子中作郡守有宴会座中营妓出牒郑容求落籍高莹求从良子中命呈牒东坡坡索笔题减字木兰花於牒後云郑庄好客容我楼前先堕帻落笔生风籍籍声名不负公高山白早莹骨柔肌那解老从此南徐良夜风清月满湖暗用郑容落籍高莹从良八字於句端也一作润守许仲远【东皋杂録】东坡知杭州马中玉成为浙漕东坡被召赴阙中玉席间作词曰来时吴会犹残暑去日武林春巳暮欲知遗爱感人深洒泪多於江上雨欢情未举眉先聚别酒多斟君莫诉从今宁忍看西湖擡眼尽成肠断处东坡和之所谓明朝归路下塘西不见莺啼花落处是也中玉忠肃亮之子仲甫犹子也【玉照新志】

东坡云龙丘子自洛之蜀载二侍女戎装骏马至溪山佳处辄留数日见者以为异人後十年筑室黄冈之北号静庵居士作临江仙赠之云细马远驮双侍女青巾玉带红鞾溪山好处便为家谁知巴峡路却见洛城花囘旋落英飞玉蕊人间春日初斜十年不见紫云车龙丘新洞府铅鼎养丹砂龙丘子即陈季常也秦太虚寄之以诗亦云侍童双擢玉鬓发光可照骏马锦障泥相随穷海峤暮年更折节学佛得心要鬻马放阿樊幅巾对沉燎坡又作诗戏之有龙丘居士益可怜谈空说有夜不眠忽闻河东狮子吼拄杖落手心茫然之句则知季常载侍女以远游及暮年甘於枯寂盖有所制而然亦可悯笑也【苕溪渔隐】

玉龟山东皇灵嫓统羣仙绦阙迢嶢翠房深迥倚霏烟幽闲志萧然金城千里鎻婵娟当时穆满廵狩翠华曾到海西边风露明霁鲸波极目势浮舆盖方圆正迢迢丽日玄圃清寂琼草芊绵争解绣勒香韀銮辂驻跸八马戏芝田瑶池近画楼隐隐翠鸟翩翩肆华筵间作吹管鸣丝宛若帝所钧天稚顔皓齿緑发方瞳举止恬淡高妍尽倒琼壶酒献金鼎药固大椿年缥缈飞琼妙舞命双成奏曲醉留连云璈韵泻寒泉浩歌畅饮斜月低河汉渐绮霞天际红深浅动归思囘首尘寰烂漫浮玉辇东还杏花风数里响鸣鞭望长安路依稀柳色翠点秦川此东坡戚氏词也元佑末东坡自礼部尚书帅定州官妓因宴索公为戚氏词公方与客论穆天子事颇讶其虚诞遂率笔应之随声随写歌竟篇就才点定五六字座中随声击节终席不闻他语【词苑】

东坡知颍州时一夕月下梅花盛开王夫人曰春月色胜如秋月色秋月令人惨凄春月令人欢悦何不招赵德麟辈来饮花下东坡喜曰谁谓夫人不能诗此真诗家语也作减字木兰花以纪之云春庭月午揺荡春醪光欲舞步转回廊半落梅花婉婉香轻风薄雾都是少年行乐处不似秋光只与离人照断肠【侯鲭録】

东坡和章质夫杨花一首後段愈出愈奇压倒今古【张炎】王定国自岭表归出歌者柔奴劝东坡饮坡问广南风土应不好柔奴曰此心安处便是吾乡东坡喜其语作定风波词以纪之常羡人间琢玉郎天教分付点酥嬢自作清歌传皓齿风起雪飞炎海变清凉万里归来年愈少微笑笑时犹带岭梅香试问岭南应不好却道此心安处是吾乡【东皋杂録】

东莱先生谓後赤壁赋结尾用韩文公石鼎聨句叙弥明意俞文豹谓不然盖弥明真异人文公纪其实也与此不同东坡先生贯通内典尝赋西江月词云休言万事转头空未转头时皆梦赤壁之游乐则乐矣转眼之间其乐安在以是观之则我与二客鹤与道士皆一梦也【清夜録】

东坡贬惠州日晁以道见公词有海仙时遣探芳丛倒挂緑毛么凤便云此老须过海只为古今人不能道及应罚教去【太平乐府】

词至东坡一洗绮罗香泽之态使人登高望远举首浩歌超乎尘之外於是花间为皁隶柳氏为舆台矣【胡寅】东坡居士词人谓多不谐音律然横放杰出自是曲子中缚不住者【晁补之】

居士词岂无去国怀乡之感殊觉哀而不伤【周煇】子瞻在玉堂日有幕士善歌因问我词何如柳七对曰柳郎中词只合十七八女郎执红牙板歌杨柳外晓风残月学士词须关西大汉铜琵琶铁绰板唱大江东去东坡为之絶倒【吹劒録】

子瞻问陈无巳我词何如少游无巳曰学士小词似诗少游诗似小词【坡仙集外纪】

东坡以诗为词如雷大使之舞虽极天下之工要非本色【陈师道】

子瞻常自言生平有三不如人谓着棊吃酒唱曲也然三者亦何用如人子瞻之词虽工而多不入腔盖以不能唱曲故耳【皇甫牧玉匣记】

世言东坡不能歌故所作乐府多不协律晁以道谓绍圣初与东坡别於汴上东坡酒酣自歌阳关曲则公非不能歌但豪放不喜翦裁以就声律耳试取东坡诸词歌之曲终觉天风海雨逼人【陆游】

东坡词极雅丽舒徐高出人表周秦诸人所不能到【张炎】子瞻有二韵事见於行香子秦黄张晁为苏门四学士每来必命取密云龙供茶家人以此记之廖明略晚登东坡之门公大奇之一日又命取密云龙家人谓是四学士窥之则廖明略也坡为赋行香子一阕又尝约刘器之参玉版和尚至亷泉寺烧笋而食刘问之东坡指笋曰此玉版僧最善说法使人得禅悦味遂有麯生禅玉版局一时参之句亦行香子也【古今词话】

闾丘公显致仕居吴东坡过之必流连信宿尝言过姑苏不游虎丘不谒闾丘乃二欠事一日闾丘出後房善吹笛者名懿卿佐酒东坡作水龙吟咏笛材以遗之【鹤林玉露】东坡水龙吟咏笛词传有八字諡楚山修竹如云异材秀出千林表此笛之质也龙须半翦凤膺微涨玉肌匀绕此笛之状也木落淮南雨晴云梦月明风嫋此笛之时也自中郎不见将军去後知孤负秋多少此笛之事也闻道岭南太守後堂深緑珠娇小此笛之人也绮牕学弄凉州初试霓裳未了此笛之曲也嚼徵含宫泛商流羽一声云杪此笛之音也为使君洗尽蛮烟瘴雨作霜天晓此笛之功也嚼徵含宫泛商流羽五音也用其四惟少一角字末句作霜天晓歇後一角字【贵耳録】照野弥弥浅浪横空暧暧微霄东坡用陶语山涤余霭宇暧微霄也公以春夜行蕲水道中过酒家醉饮乘月至一溪桥曲肱少寐及觉巳晓乱山葱笼不谓人世也黄九疑公有突兀之句故小叙及之【花庵词客】

东坡在儋耳常负大瓢行歌田间所歌皆哨徧也一日遇一媪谓坡曰学士昔日富贵一场春梦耳东坡因呼为春梦婆【坡仙集外纪】

东坡蝶恋花词云花褪残红青杏小燕子飞时緑水人家遶枝上柳绵吹又少天涯何处无芳草墙里秋千墙外道墙外行人墙里佳人笑笑渐不闻声渐悄多情却被无情恼东坡渡海惟朝云王氏随行日诵枝上柳绵二句为之流泪病极犹不释口东坡作西江月悼之【冷斋夜话】东坡长短句无情汴水自东流只载一船离恨向西州张文潜用其意为小诗云亭亭画舸系春潭只待行人酒半酣不管烟波与风月载将离恨过江南王平甫尝爱诵之不知其出於东坡也【能改斋漫録】

永叔东坡极不能作丽语而亦有之永叔如当路游丝牵醉客隔花啼鸟唤行人东坡如彩索身轻常趁燕红牎睡重不闻莺胜人百倍【王世贞词评】

东坡少子过人以小坡目之有斜川词常以山芋作玉糁羮进坡公公喜而为诗【词品】

苏叔党有新月娟娟高柳蝉嘶二首皆点绦唇也时禁苏氏文章故隐其名以为汪彦章作【古今词话】

黄鲁直小词固高妙然不是当家语是着腔子诗【晁补之】山谷少时尝作茶词寄调满庭芳云北苑龙团江南鹰爪万里名动京关碾轻罗细琼蕊暖生烟一种风流气味如甘露不染尘烦纎纎捧冰瓷莹玉金缕鹧鸪斑相如方病酒银瓶蟹眼涛怒波翻为扶起尊前醉玉颓山饮罢风生两腋醒魂到明月轮边归来晚文君未寝相对小妆残其後增损前词止咏建茶云北苑春风方圭圆璧万里名动天关粉身碎骨功业上凌烟尊俎风流战胜降春睡开拓愁边纎纎捧香泉溅乳金缕鹧鸪斑相如虽病渴一觞一咏宾有羣贤便扶起灯前醉玉颓山搜搅胸中万卷还倾动三峡词源归来晚文君未寝相对小牎前辞意益工也後山陈无巳同韵和之云北苑先春琅函宝韫帝所分落人间绮牕纎手一缕破双团云里游龙舞凤香雾霭飞入琱盘华堂静风松雪竹金鼎沸潺湲门阑车马动浮黄嫩白小袖高鬟便胸臆轮囷肺腑生寒唤起谪仙醉倒翻湖海倾泻涛澜笙歌散风帘月幕禅榻鬓丝斑【能改斋漫録】

山谷在当涂有好事近词赠小妓杨姝弹瑟送酒云一弄醒心弦情在南山斜叠弹到古人愁处有真珠承睫使君来去本无心休泪界红頬自恨老来怕酒负十分金叶故集中有赠琴妓杨姝絶句云千古人心指下传杨姝冷处更婵娟不知心向谁边切弹作南风欲断弦【吴曾】

黄豫章守当涂既解印後一日郡中置酒郭功父在座豫章为木兰花令以示之云凌歊台上青青麦姑孰堂前余翰墨暂分一印管江山稍为诸公分皁白江山依旧云空碧昨日主人今日客谁分宾主强惺惺问取矶头新妇石其後复窜易前词云翰林本是神仙谪落帽风流倾座席座中还有赏音人能岸乌纱倾大白江山依旧云横碧昨日主人今日客谁分宾主强惺惺问取矶头新妇石【能改斋漫録】

崇宁四年重九山谷在宜城郡楼听边人私语今当鏖战取封侯耳因作南乡子词有花向老人头上笑羞羞白发簪花不解愁倚阑高歌若不胜情【耆旧续闻】

豫章云醉惺惺醉一曲乃醉落魄也其词云醉惺惺醉凭君会取些滋味浓斟琥珀香浮蚁一入愁肠便有阳春意须将幕席为天地歌前起舞花前睡从他兀兀陶陶里犹胜惺惺惹得闲憔悴此词亦有佳句而多斧凿?又语高下不甚入律或传是东坡语非也与蜗角虚名之曲相似疑是王仲父所作因戏作二篇似元祥仲行其一云陶陶兀兀尊前是我华胥国争名争利休休莫雪月风花不醉恁归得邯郸一枕谁忧乐新事新诗共闲适东山小妓携丝竹家里乐天邨里谢安石其二云陶陶兀兀人生无累何由得杯中三万六千日闷损旁观我但醉落魄扶头不起还颓玉日高春睡平生足谁家可买新篘熟安乐春泉玉醴荔枝緑其曰安乐春泉玉醴荔枝緑者新贤宅四酒名其曰家里乐天邨里谢安石此皆石曼卿自嘲语邨里黄繙绰家中白侍郎【能改斋漫録】

今代词手惟秦七黄九耳余人不逮也词家以秦黄并称秦能为曼声以合律形容处亦少刻肌入骨语黄时出俚浅可称伧父然黄如春未透花枝痩正是愁时候峭健亦非秦所能作【陈师道】

黄词断送一生惟有破除万事无过盖韩诗有云断送一生惟有酒破除万事无过酒才去一字遂为切对而语益峻【後山诗话】

东坡櫽括归去来词山谷櫽括醉翁亭记两人固是词家好手【本事记】

山谷阮郎归全用山字为韵稼轩柳梢青全用难字为韵皆福唐体究同嚼蜡【古今词话】

豫章先生弟黄元明宰庐陵县赴郡会巾带偶脱太守令妓为缀之且俾元明撰词词云银烛画堂如昼见林宗巾垫羞蓬首鍼借花枝线賖罗袖须臾两带还依旧劝君倒戴休今後也不须更漉渊明酒宝箧深藏浓香熏透为经十指如葱手盖七娘子调也【能改斋漫録】东坡初未识少游少游闻其将过维扬作坡笔语题壁於一山寺中东坡果不能辨大惊及见孙莘老出少游诗词数十篇读之乃叹曰向书壁者定此郎也後与少游维扬饮别作虞美人曰波声拍枕长淮晓隙月窥人小无情汴水自东流只载一船离恨向西州世传为贺方囘作山谷云大观中於扬州见其亲笔醉墨超脱气压子猷盖东坡词也【冷斋夜话】

秦少游千秋岁词余尝见诸公倡和亲笔乃知在衡阳时作也少游云至衡阳呈孔毅甫使君其词云云今更不载毅甫云次韵少游见赠其词云春风湖外红杏花初退孤馆静愁肠碎泪余?在枕别久香销带新睡起小园戏蝶飞成对惆怅人谁会随处聊倾盖情暂遣心何在锦书消息断玉漏花隂改迟日暮仙山杳杳空云海其後东坡在儋耳从孙苏元老因赵秀才还自京师以少游毅甫所赠酬者寄之东坡乃次韵録示元老且云使见其超然自得不改其度意其词云岛边天外未老身先退珠泪溅丹衷碎声揺苍玉佩色映黄金带一万里斜阳正与长安对道远谁云会罪大天难盖君命重臣节在新恩犹可觊旧学终难改吾巳矣乘桴且恁浮於海豫章题云少游得谪後尝梦中作词云醉卧古藤隂下了不知南北竟以元符庚辰卒於藤州光华亭上崇宁甲申庭坚窜宜州道过衡阳览其遗墨始追和其千秋岁词云苑边花外记得同朝退飞骑轧鸣珂碎齐歌云遶扇赵舞风回带严鼓断杯盘狼籍犹相对洒泪谁能会醉卧藤隂盖人巳去词空在兔园高宴悄虎观英游改重感慨波涛万顷珠沉海晁无咎集中尝载此词而实非也少游词云忆昔西池会鵷鹭同飞盖亦谓在京师与毅甫同在於外署共为金明池之游耳今越州楚州皆指西池在彼盖未知本原而云也【能改斋漫録】古今词话以古人好词世所共知者易甲为乙称其所作仍随其词牵合为说殊无根蔕皆不足信如秦少游千秋岁水边沙外城郭春寒退末云春去也落红万点愁如海山谷尝叹其句意之善欲和之而以海字难押陈无巳言此词用李後主问君能有几多愁恰似一江春水向东流但以江为海耳洪觉范尝和此词晁无咎亦和此词吊少游观诸公所云则此词为少游作明甚【苕溪渔隐】

山谷守当涂日郭功甫尝寓焉一日过山谷论文山谷诵少游千秋岁词叹其句意之善欲和之而海字难押功甫连举数海字若孔北海之类山谷颇厌而未有以郤之次日又过山谷问焉山谷答曰羞杀人也爷娘海自是功甫不复论文於山谷矣【能改斋漫録】

近来作者皆不及少游如斜阳外寒鸦数点流水遶孤邨虽不识字人亦知是天生好语【晁补之】

秦少游满庭芳山抹微云天黏衰草今本改黏作连非也韩文洞庭汗漫黏天无壁张祜诗草色黏天鶗鴂恨山谷诗远水黏天吞钓舟邵博诗老滩声殷地平浪势黏天赵文昇词玉关芳草黏天碧严次山词黏云江影伤千古叶梦得词浪黏天蒲桃涨緑刘行简词山翠欲黏天刘叔安词暮烟细草黏天远黏字极工且有出处若作连字是小儿语也【词品】

寒鸦万点流水遶孤邨人皆以为少游自造此语殊不知亦有所本予在临安见平江梅知録云隋炀帝诗云寒鸦千万点流水遶孤邨少游用此语也又予尝读李义山效徐陵体赠更衣诗云轻寒衣省夜金斗熨沉香乃知少游词玉笼金斗时熨沉香袖与睡起熨沉香玉腕不胜金斗其语亦有来处【艺苑雌黄】

少游小词奇丽咏歌之下想见其神情在绦阙道山之间【释觉范】

秦少游在蔡州与营妓娄婉字东玉者甚密赠之词云小楼连苑横空又云玉佩丁东别後者是也又赠妓陶心儿云天外一鈎斜月带三星谓心字也【高斋词话】

莺花亭诗序云秦少游水边沙外之词盖在括苍监征时所作予至郡徐子礼提举按部来迎初予作小亭记少游旧事又取词中语名之曰莺花亭赋诗六絶而去明年亭成次韵寄之诗曰滩长石出水平堤城郭西头旧小溪游子断魂招不得秋来春草更萋萋愁边逢酒却成憎衣带寛来不自胜烟水苍茫沙外路东风何处挂枯藤垆下三年世路穷蚁封盘马竟难工千山虽隔日边梦犹到平阳池馆中文章光焰照金闺岂是遭逢乏圣时纵有百身那可赎琳琅空见万篇垂山碧丛丛四打围烦将旧恨访黄鹂缬林霜後黄鹂少须是愁红万点时古藤隂下醉中休谁与低眉唱此愁团扇他年书好句平生知巳识儋州【范成大石湖集】

少游自会稽入都见东坡东坡曰不意别後公学柳七作词耶少游曰某虽无学亦不如是东坡曰销魂当此际非柳七语乎坡又问别作何词少游举小楼连苑横空下窥绣毂雕鞍骤东坡曰十三个字只说得一个人骑马楼前过少游问公近作乃举燕子楼空佳人何在空鎻楼中燕晁无咎曰只三句便说尽张建封事【高斋词话】少游蹋莎行为郴州旅舍作也黄山谷曰此词高絶但斜阳暮为重出欲改斜阳为帘栊范元实曰只看孤馆闭春寒似无帘栊山谷曰亭传虽未有帘栊有亦无碍范曰词本摹写牢落之状若曰帘栊恐损初意今郴州志竟改作斜阳度余谓斜属日暮属时不为累何必改也东坡回首斜阳暮美成鴈背斜阳红欲暮可法也【苕溪渔隐】少游子处度亦多好词山谷极称赏之如藕叶清香胜花气一时盛传【古今词话】

范元实为人凝重尝在歌舞之席终日不言一妓问公亦解词曲否范笑曰吾乃山抹微云女壻也草堂诗余亦有范元实词【乐府纪闻】

张文潜十七岁作函关赋从东坡游元佑中在秘阁上巳日集西池张咏云翠浪有声黄繖动春风无力彩旌垂少游云帘幕千家锦绣垂同人笑曰又将入小石调也因文潜作大石调风流子故云【尧山堂外纪】

文潜官许州喜营妓刘氏为作少年游云含羞倚醉不成歌纎手掩香罗偎花映竹偷传深意酒思入横波看朱成碧心迷乱翻脉脉歛双蛾相见时稀隔别多又春尽奈愁何其後去任又为秋蕊香寓意云帘幕踈踈风透一线香飘金兽朱阑倚徧黄昬後廊下月华如昼别离滋味浓如酒令人痩此情不及墙东柳春色年年依旧元佑诸公皆有乐府惟张仅见风流子及此二词味其句意不在诸公之下矣【苕溪渔隐】

晁补之自称济北词人有鸡肋词逃禅词近代词家自秦七黄九外无咎未必多逊【陈质斋】

政和癸巳大晟乐府告成蔡元长荐晁次膺赴阙下会禁中嘉莲生进并叶芙蓉词称旨充大晟协律【能改斋漫録】晁冲之政和间作汉宫春咏梅献蔡攸攸以进其父京曰今日於乐府中得一人因以大晟府丞用之【古今词话】陈後山自谓他文未能及人独词不减秦七黄九其自矜如此【苕溪渔隐】

晁无咎出小鬟佐饮後山作减字木兰花赠之云娉娉嫋嫋芍药枝头红样小舞袖低回心到郎边客巳知金尊玉酒劝我花前千万夀莫莫休休白发簪花我亦羞【古今词话】

东坡守杭毛滂为法曹掾常眷一妓秩满当辞留连惜别赠以惜分飞词明日东坡宴客妓即歌此词侑酒云泪湿阑干花着露愁到眉峰碧聚此恨平分取更无言语空相觑断雨残云无意绪寂寞朝朝暮暮今夜山深处断魂分付潮回去东坡问是谁作妓愀然以毛法曹对东坡语坐客曰郡寮有词人而不及知某之罪也折柬追还为之延誉滂以此得名【乐府纪闻】

毛泽民惜分飞词语尽而意不尽意尽而情不尽陈质斋云滂他词虽工未有能及此者【周煇】

程正伯东坡中表之戚其酷相思四代好折红英俱佳故盛以词名独尤尚书以为正伯之文过於词【词品】沉水熨香年似日薄云垂帐夏如秋书舟佳句也【古今词话】乌程朱行中历官礼部侍郎坐与苏轼游贬海州团练副使至东阳郡斋作渔家傲以寄意云小雨纎纎风细细万家杨柳青烟里恋树湿花飞不起愁无际和春付与东流水九十春光能有几金龟解尽留无计寄语东阳沽酒市?一醉而今乐事他年泪读其词想见其人不愧为东坡党也【乌程旧志】

御选历代诗余卷一百十五








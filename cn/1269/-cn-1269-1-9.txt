羡：阳气赞幽，推包羡爽，未得正行。

初一：羡于初其次迂涂。测曰：羡于初后难正也。

次二：羡于微，克复可以为仪。测曰：羡微克复，不远定也。

次三：羡于涂，不能直如。测曰：羡于涂，不能直行也。

次四：羡权正，吉人不幸。测曰：羡权正，善反常也。

次五：孔道夷如，蹊路微如，大舆之忧。测曰：孔道之夷，奚不遵也。

次六：大虚既邪，或直之，或翼之，得矢夫。测曰：虚邪实夫，得贤臣也。

次七：曲其故，迂其涂厉之训。测曰：曲其故，为作意也。

次八：羡其足济于沟渎，面贞。测曰：羡其足，避凶事也。

上九：车轴折，其衡抈，四马就括，高人吐血。测曰：轴折吐血，不可悔也。


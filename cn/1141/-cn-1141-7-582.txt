烟火行

济南乱后年初丰，上元鼓吹如江东。
歌儿游女不知数，千家万家春灯红。
爆竹声中烟火出，忽如燄发阿房宫。
扑地流光走玉兔，垂天列炬成烛龙。
横看烂熳三十树，风起高城满烟雾。
明星落月飞纵横，急电惊雷莽回互。
层层怪幻鱼龙戏，蜃楼海市须臾至。
莲花火里剧分明，中有天下太平字。
是时宪府高崔嵬，建牙列戟倾金杯。
烹羔炮鳖惜良夜，黄金灰烬同尘埃。
酒酣漏永回鞭去，人压看场呼不开。
我闻此地旧王府，夜夜鳌山照歌舞。
绮罗台榭总丘墟，园林寂寞今无主。
乐复乐兮延千秋，醉歌莫问王与侯。
何日中原罢烽火，华灯如昼长遨游。



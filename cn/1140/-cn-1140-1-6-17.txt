封文林郎城固县知县毛君墓志铭

上徵天下博学宏辞之选百五十人集京师其与章善者毛君际可其一也出其先公太素先生状无夸辞而读之欷歔至流涕信毛君之孝能有文也是时先公殁八年矣泣曰愿有辞以纳诸隧呜呼状若是铭奚加焉毛君呜咽再拜请曰先府君善属文际可不敏亡足稍当意且其所嗜为文者非今世之文也年十八补诸生不乐举子业聚书数千卷丹墨淋漓几漫不可辨与人恂恂而为文奇肆日有闻先是汪中丞乔年未仕时公从之受业汪奇其才数抑以绳尺始折节揣摩更献所为文数十首汪大喜称善徧示坐客府君退语人曰聊以见吾非不能耳是岂足名吾文哉卒掉头为奇肆如故庚午秋闱牍巳中选以过奇置额外是时主试黄公道周固以奇文名世者也府君卒以奇失之异哉顾益洋洋喜自负曰吾老矣姑以贻吾子久之际可厠名进士府君不色动尝就养乐城官舍诫曰汝先世作宦无长物子孙未尝冻馁汝无忧後人毋宴安是图而以疾苦遗百姓居无何无疾而卒年七十六性狷立寡嗜好喜赴人困急不责人报佃户入秋租杂以稗湿置不问後岁祲或不能自给亦无余悔居家孝友多不言而躬行吾惧无以显吾亲也子其为铭呜呼文合乎古不取容於时君子之行也且约己以厚物称祖德而翼其子以成良吏也呜呼其可铭也巳更数日徵诸其乡人方君象瑛宗人升芳皆亟叹称其贤以为实录云公生前明万历丁酉五月二十四日卒於今康熙壬子五月二十二日以遇覃恩封文林郎城固县知县初娶童孺人继室徐孺人子际可戊戌进士今官祥符县知县有廉名毛氏系出姬姓毛伯之後天宝间远祖罗自江山迁遂安至希成公六世同居号曰义门又四传生化州二守志涞涞生前壬辰进士一瓒官吏部郎瓒生思程公国章庐墓称孝子有子五人公最长讳之履字尔旋里中称太素先生铭曰

伟矣先叶世目义门皇考绍绪力孝发闻爰笃我公大肆厥文糠粃雕绮盘礴丘坟畴驽而骋畴骥而蹶羣攘以趋我掉不屑呜呼不以贫戚匪以子贵昭德勒铭厥声弗坠


○上释在道前表

臣闻秘教东流，因明后而阐化；元风西运，凭至识以开宗。故知宏济千门，义宣於雅道；提诱万品，理塞於邪津。只可随圣教以抑扬，岂得逐人事而兴替？沙门者，求未来之胜果；道士者，信有生之自然。自然者，贵取信真。绝其近伪之迹；胜果者，意存杜渐，远开趣道之心：诱济源虽不同，从善终归一致。伏惟皇帝陛下包元建极，御一飞贞，乘大道以流谦，顺无为而下济，因心会物，教不肃成。今定道佛之尊卑，抑沙门之拜伏：拜伏有同常礼，未是出俗之因；尊卑物我之情，岂曰无为之妙？陛下道风攸阐，释教载陈，每至斋忌，皆令祈福，一依经教，二者何独乖违？陛下者，造化之神宗；父母者，人子之慈称。陛下以至极之重，犹停拜敬之仪，所生既曰人臣，何得曲伸情礼？舍尊就爱，弃重违轻，缘情犹尚不通，据教若为行用？陛下统天光道，顺物流形。形物尚不许违，净教何宜改作？愿陛下因天人之志，顺万物之心，停拜伏之新仪，遵尊卑之旧贯。庶望金光东曜，不杂尘俗之悲；紫气西晖，无惊物我之贵。即大道不昧，而得相於明时；福业永贞，庶重彰於圣日。谨言。

李鼎祚

鼎祚，资州人，开耀时官秘书省著作郎。


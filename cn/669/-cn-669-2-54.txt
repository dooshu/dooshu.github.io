54　孔子卜卦得賁


孔子卜，得「賁」。孔子曰：「不吉。」子貢曰：「夫賁亦好矣，何謂不吉乎？」孔子曰：「夫白而白，黑而黑，夫賁又何好乎？」【原注】吕氏春秋：「賁色不純也。」

【何云】何用蔓引。

【元圻案】此條紀吕氏春秋慎行論壹行篇之文。原注「賁色不純也」五字，乃高誘注語。〇説苑反質篇：「孔子卦得賁，喟然仰而歎息，意不平。子張進，舉手而問曰：『師聞賁者吉卦，而歎之乎？』孔子曰：『賁非正色也，是以歎之。』」蓋一事而傳之者異。






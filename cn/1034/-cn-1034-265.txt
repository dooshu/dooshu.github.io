孔武仲　瀑布六首

悬崖倾注自成川，六月溪风为肃然。

不是化工移用巧，尾闾应亦有穷年。

孔武仲

孔武仲　瀑布六首

山头飞瀑海中潮，此理谁能问泬寥。

秖恐分流从月窟，桂香无限到西桥。

孔武仲

孔武仲　瀑布六首

晴天如练雨成雷，飞洒青空亦快哉。

推倒西峰一百丈，试观河汉所从来。

孔武仲

孔武仲　瀑布六首

沉浮又似缀汀鸥，石齿横斜咽复流。

莫放阴云遮洞府，最宜明月挂高秋。

孔武仲

孔武仲　瀑布六首

接石为槽绕画檐，清风爽气坐来添。

恰从天外为飞瀑，又向人间作水帘。

孔武仲

孔武仲　瀑布六首

窈窕东注壑，舒徐南入江。

寄声沧海若，高洁此难双。

孔武仲


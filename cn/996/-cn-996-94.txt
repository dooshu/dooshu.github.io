项安世　次韵答任贡父见寄三首

千金县虿尾，一柱兀波心。

吾道今如此，微生力未禁。

正须公等助，莫废别来吟。

拄杖当分付，相期化邓林。

项安世

项安世　次韵答任贡父见寄三首

有情方是物，无敬莫言诚。

此事非俄测，由来只自成。

个中勤积累，熟处会分明。

未厌拘挛隘，他时满八瀛。

项安世

项安世　次韵答任贡父见寄三首

日者人间世，家傅洛下书。

谁能定真实，转沉堕空虚。

莫倚文无害，常怀行有馀。

词华非所欠，水溢自成渠。

项安世


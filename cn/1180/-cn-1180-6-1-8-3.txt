谢两宫圣母疏


臣母诰封一品夫人赵氏，伏蒙圣母差司礼监太监魏朝，伴送来京就养。到京，仰荷圣母慈圣宣文皇太后，特遣慈宁宫管事太监李用，赐劳于郊外，随送至臣私第。臣即扶母焚香、望阙叩头谢恩安家讫。臣母仰沐慈恩，至隆极渥，即当匍匐入内，仰叩慈尊，以少伸顶戴之诚。奈臣母年高多病，加以长途跋涉，步履益艰；虽勉强扶行，恐不能成礼，谨令臣恭诣会极门叩头代谢。臣诚不胜感切悚惧之至。

圣母仁圣懿安皇太后同。

（俱奉圣旨：览卿奏谢，圣母知道了。礼部知道。）






卷七十三

<集部，词曲类，词选之属，御选历代诗余

钦定四库全书

御选历代诗余卷七十三目録【一百一字】

翦牡丹

张先

凤箫吟【又一体】

晁补之

瑞雪浓慢

陈亮

金盏子【又一体】

赵以夫

桂枝香

王安石

陈允平

李彭老

唐艺孙

练恕可

唐珏

张翥

吴子孝

张逸

前调【又一体】

陈亮

张辑

张炎【二首】

詹正

王学文

俞琬纶

叶小鸾

真珠帘【又一体】

陆游【二首】

周密

前调【又一体】

张炎

张翥

前调【又一体】

张炎

朱?孙

玉烛新

周邦彦

史达祖

赵以夫

赵文

看花回【又一体】

黄庭坚

周邦彦【二首】

前调【又一体】

蔡伸

玲珑四犯【又一体】

史达祖【二首】

曹邍

霓裳中序第一【又一体】

姜夔

尹焕

应法孙

前调【又一体】

杨慎

忆旧游

吴文英

曲江秋

杨元咎【三首】

水龙吟

苏轼

喜朝天

张先

满朝欢【又一体】

柳永

马家春慢

贺铸

拜星月慢

彭泰翁

山亭宴

张先

花心动【又一体】

蟾英

凤归云

柳永

赵以夫

解语花【又一体】

周密

月当厅

史达祖

喜迁莺【又一体】

史达祖

寿楼春【又一体】

史达祖

翠楼吟

姜夔

杨慎

瑞鹤仙【又一体】

紫姑

梅香慢

贺铸

御选历代诗余卷七十三目录

钦定四库全书

御选历代诗余卷七十三【一百一字】

司经局洗马掌局事兼翰林院修撰加二级【臣】王奕清奉旨校刋

翦牡丹

【双调一百一字】

翦牡丹【舟中闻双琵琶】　　　　　　　　张　先

野緑连空天青垂水素色溶漾都净柔柳揺揺坠轻絮无影汀洲日落人归修巾薄袂撷香拾翠相竞如解凌波泊烟渚春暝　彩绦朱索新整宿绣屏画船风定金凤响双槽弹出今古幽思谁省玉盘大小乱珠迸酒上妆面花艶媚相并重听尽汉妃一曲江空月静凤箫吟

【又一体双调一百一字】

凤箫吟【永嘉郡君生日】　　　　　　　　晁补之

晓曈曨风和雨细南园次第春融岭梅犹妒雪露桃云

杏已绽碧呈红一年春正好助人狂飞燕游蜂更吉梦良辰对花忍负金锺　香浓博山沉水小楼清旦佳气葱葱旧游应未改武陵花似锦笑语相逢蕊宫传妙诀小金丹同换冰容况共有芝田旧约归去双峰

瑞雪浓慢

【双调一百一字】

瑞雪浓慢【寿罗春伯】　　　　　　　　陈　亮

蔗浆酪粉玉壶冰醑朝罢更闻宣赐去天咫尺下拜再三幸今有母可遗年年此日共道月入怀中最贵向暑天正风云会遇有恁嘉瑞　鹤冲霄鱼得水一超便直入神仙地植根江表开拓两河做得黑头公未骑鲸赤手问如何长鞭尺箠向来王谢风流只今管是

金盏子

【又一体双调一百一字】

金盏子　　　　　　　　　　　赵以夫

得水能仙向汉臯遗佩碧波涵月蓝玉暖生烟称缟袂黄冠素姿芳洁亭亭独立风前照冰壶澄澈当时事琴心妙处难传顿成愁絶　六出自天然果一味清香浑似雪西湖秋菊寒泉似坡老风流至今人说殷勤折伴梅边听玉龙吹裂丁宁道百年兄弟相看晚节

桂枝香

【一名疎帘淡月以张辑秋思词中语得名双调一百一字】

桂枝香【金陵怀古】　　　　　　　　　王安石

登临送目正故国晚秋天气初肃千里澄江似练翠峰如簇征帆去棹残阳里背西风酒旗斜矗彩舟云淡星河鹭起图画难足　念自昔豪华竞逐叹门外楼头悲恨相续千古凭高对此漫嗟荣辱六朝旧事随流水但寒烟衰草凝緑至今啇女时时犹唱後庭遗曲

前调【杨山甫席上赋】　　　　　　　　　陈允平

残蝉乍歇又乱叶打牎蛩韵凄切?寞天香院宇露凉时节乘鸾扇厎婆娑影幻清虚广寒宫阙小山秋重千岩夜悄举尊邀月　甚赋得仙标道骨倩谁捣玄霜犹未成屑回首蓝桥路迥梦魂飞越雕阑翠甃金英满洒西风非雨非雪惜花心性输他年少等闲攀折

前调【蟹】　　　　　　　　　　　李彭老

松江岸侧正乱叶坠红残浪收碧犹记灯寒暗聚簖疎轻入休嫌郭索尊前笑且开顔共倾芳液翠橙丝雾玉葱涴雪嫩黄初擘　与那日新诗换得又几度相逢落潮秋色常是篱边早菊慰渠岑?如今谩有江山兴更谁怜草泥踪迹但将身世浮沉醉乡旧游休忆

前调【蟹】　　　　　　　　　　　唐艺孙

收帆渡口认远岸夜篝松炬如昼还见沙痕雪外水纹霜後秦宫梦到无肠断望明河月残疎柳琐牎相对茶边犹记眼波频溜　渐嫩菊初篘緑酒叹风味尊前潇洒如旧几度金橙香雾玉盘纤手清愁小醉凄凉里今生容易消痩草心春浅年年相忆看灯时候

前调【蟹】　　　　　　　　　　　练恕可

西风故国记乍免内黄归梦溪曲还是秦星夜映楚霜秋足无肠枉抱东流恨任年年褪筐微緑草汀篝火芦洲纬箔早寒渔屋　叙旧别芳篘荐玉正香擘新橙清泛佳菊依约行沙乱雪误惊牎竹江湖岁晚相思远对孤灯谩怀幽独嫩汤浮眼枯形脱殻断魂重续

前调【蟹】　　　　　　　　　　　唐　珏

松江舍北正水落晚汀霜老枯荻还见青筐似绣绀螯如戟西风有恨无肠断怅东流几番潮汐夜灯争聚微光挂影误投帘隙　更喜荐新篘玉液正半殻含黄一醉秋色纤手香橙风味有人相忆江湖岁晚听飞雪但沙痕空记行迹至今茶鼎时时犹记眼波愁碧

前调【赏桂杨氏小园】　　　　　　　　　张　翥

天香万斛尽贮入魏台辟寒金粟谁唤仙娥睡起露妆烟沐翠云裙?黄云韤倚秋风乍惊郎目恨无明月高烧蜡炬分隂丛緑　深照见凉禽并宿爱揺灔酒杯花影堪掬寸梦丝缘旧约尚堪重续何时卜隐西湖上葺缃荷芳杜为屋小山人远魂招不来漫歌遗曲

前调【赏桂用王介甫金陵怀古韵诗】　　　　　　吴子孝

秋光满目喜凉雨初收轻风方肃林里黄金粟缀白檀香簇此花不似人间有试凭阑瑶峰青矗淮南小隐天竺余芳赏心宁足　记旧日凡葩枉逐都不比而今酒阑歌续天上仙姿佳客纷然临辱折花把酒幽闲境看尊前双鬓仍緑但期世泰兵销无事水滨山曲

前调【寄友村居】　　　　　　　　　　张　逸

天高气肃正一派秋声悲吟万木潇洒远山抹翠澄溪漾玉故人家住残阳外小枫村低低茅屋烟生芦渚霜沾菊浦酒香茶熟　疎篱畔山中野服想竹栏琴韵松牎棋局四壁清幽爱挂云林几幅鲤鱼风起天横鴈待一叶寻他剡曲开尊长笑池边蟹紫墙头橘緑

前调【又一体木犀】　　　　　　　　　陈　亮

天高气肃正月色分明秋容新沐桂子初收三十六宫都足不辞散落人间去怕羣花自嫌凡俗向他秋晚唤回春意几曾幽独　是天公余膏剩馥怪一树香风十里相续坐对花傍但见色浮金粟芙蓉只解添愁思况东篱凄凉黄菊入时太浅背时太远爱寻高躅

前调　　　　　　　　　　　　张　辑

梧桐雨细渐滴做秋声被风惊碎润逼衣篝线袅蕙炉沉水悠悠岁月天涯醉一分秋一分憔悴紫箫吹断素笺恨切夜寒鸿起　又何苦凄凉客里负草堂春緑竹溪空翠落叶西风吹老几番尘世从前谙尽江湖味听商歌归兴千里露侵宿酒疎帘淡月照人无寐

前调【送叶宾州东归】　　　　　　　　　张　炎

晴江迥阔又客里天涯还难轻别万里潮生一棹柳丝犹结荷衣犹向山中补共飘零几年霜雪赋归何晚依依径菊弄香时节　料此去清游未歇引一片秋声都付吟箧落叶长安古意对人休说相思只在相留处有孤芳可怜空折旧怀难写山阳怨笛夜凉吹月

前调【如心翁置酒桂下】　　　　　　　　张　炎

琴书半室向桂边偶然一见秋色老树香迟清露缀花凝滴山翁翻笑如泥醉笑生平无此狂逸晋人游处幽情付与酒尊吟笔　任萧散披襟岸帻叹千古犹今休问何夕髪短霜浓知恐浩歌消得朙年野客重来此探枝头几分消息望西楼远西湖更远也寻梅驿

前调【紫极宫写韵轩】　　　　　　　　　詹　正

紫薇花露飘洒作凉云点宫勾羽字字飞仙下笔一帘风雨江亭观宇今如许有飘零墨香千古夕阳芳草落花流水依然南浦　甚两两凌风驾虎恁天孙标致月娥媚妩一笑生春不比世间儿女笔牀砚滴曾窥处有西山青眼如故翠笺寄与玉箫吹彻凤吟鸾舞

前调【和詹天游就访】　　　　　　　　　王学文

晓天凉露天上玉箫吹飞声如羽金阙高寒闲却一庭梅雨漫漫八表尘埃梦把文章洗空千古精神一似风裳水佩兰皋蘅浦　看万里跳龙跃虎甚花娇英气劒清尘妩憔悴江南应念山牎贫女朱楼十二春无际倚苍寒青岫如故茶香酒熟月明风细试教歌舞

前调【镜】　　　　　　　　　　　俞琬纶

张郎一去君且代郎看双蛾解理赠别踌躇不忍把君分碎容顔君独知憔悴受多磨与君无异广寒三五嫦娥愁向却元自巳　晴空里似丹青点缀个中小小洞天深处背地沉迷形影都无凭?怜君自为分明累贮尽了汉宫人泪残妆架罢瞥然收却远山横翠

前调【秋夜　　　　　　　　明媛】叶小鸾

牎纱欲暮渐暝色?胧暗迷平楚断鴈凄凉点点远天无数苍烟染徧西风路翦江枫飘红荻浦画阑东角疎帘底畔徘徊延伫　漫占得长宵如许又锦屏香冷绣帏寒?满耳秋声长向林梢来去萧萧竹响还疑雨悄窥人嫦娥寒兎壁揺灯影空阶雾结怨虫相语

真珠帘

【又一体双调一百一字】

真珠帘　　　　　　　　　　　陆　游

山村水馆参差路感羁游正似残春风絮掠地穿帘知是竟归何处镜里新霜空自悯问几时鸾台鳌署迟暮谩凭高怀远书空独语　自古儒冠多误悔当年早不扁舟归去醉下白苹洲看夕阳鸥鹭菰菜鲈鱼都弃了只换得青衫尘土休顾早收身江上一蓑烟雨

前调　　　　　　　　　　　　陆　游

灯前月下嬉游处向笙歌锦绣丛中相遇彼此知名相见便论心素浅黛娇蝉风调别最动人时时偷顾归去想闲牎深院调弦促柱　乐府初翻新谱漫裁红点翠闲题金缕燕子入帘时又一番春暮侧?臙脂坡下路料也记前年崔护休诉待从今须与好花为主

前调【琉璃帘】　　　　　　　　　　周　密

宝堦斜转春宵翳云屏敞霞卷东风新霁光照万星寒曳冷云垂地暗忆连昌游冶事照炫转荧煌珠翠难比是鲛人织就冰绡清泪　犹记梦入瑶台正玲珑透月琼扉十二细缕逗浓香接翠莲云气缟夜棃花生暖白浸潋灔一池春水乘醉怳归时人在明河影里

前调【又一体棃花】　　　　　　　　　张　炎

緑房几夜迎清晓光揺动素月溶溶如水惆怅一株寒记东阑闲倚近日花边无旧雨便?寞何曾吹泪烛外漫羞得红妆而今犹睡　琪树皎立风前万尘空独挹飘然清气雅淡不成娇拥玲珑春意落寞云深诗梦浅但一似唐昌宫里元是是分明错认当时玉蕊

前调【寿韩伯清提举时在平江】　　　　　　　张　翥

银蟾半露婵娟影西风早次第中秋天气凉透小帘栊乍夜长迟睡见说灵岩山色好甚也不浓如归意归未趁西泠载酒南园寻桂　还又客里生朝把金尊緑酒与谁同醉烟雨隔垂虹望美人秋水桃叶妆楼团扇曲但小草鸾笺相寄传示送白苹一翦碧云千里

前调【又一体近雅轩即事】　　　　　　　　张　炎

云深别有深庭宇小帘栊占取芳菲多处花暗水房春润几番疎雨见说苏堤晴未稳便嬾趁踏青人去休去且料理琴书夷犹今古　谁见静里闲心纵荷衣未葺雪巢堪赋醉醒一乾坤任此情何许茂树石牀同坐久又却被清风留住欲住奈帘影妆楼翦灯人语

前调　　　　　　　　　　　　朱?孙

青云做冷春知未春愁在碎雨敲花声里海燕已寻踪到画溪沙际院落秋千杨柳外待天气十分新霁春市又春帘巷陌红芳歌吹　须信处处东风又何妨对此笼香觅醉曲尽索余情奈夜航催离梦满冰衾身似寄筭几度吴乡烟水无寐试明朝说与西园桃李

玉烛新

【双调一百一字】

玉烛新【早梅】　　　　　　　　　周邦彦

溪源新腊後见数朶江梅翦裁初就晕酥砌玉芳英嫩故把春心轻漏前村昨夜想弄月黄昏时候孤岸峭疎影横斜浓香暗沾襟袖　尊前赋与多才问岭外风光故人知否寿阳漫鬬终不似照水一枝清痩风娇雨秀好乱插繁华盈首须信道羌笛无情看看又奏

前调　　　　　　　　　　　　史达祖

疎云萦碧岫带晚日揺光半江寒皱越溪近远空频向过鴈空边回首酸心一缕念水北寻芳归後轻醉醒堤月笼纱鞍?宝轮飞骤　秦楼屡约芳春记扇背题诗帊罗沾酒庾愁易就因惊断梦里桃源难又临风诉旧想日暮梅花孤痩还静倚修竹相思盈盈翠?

前调　　　　　　　　　　　　赵以夫

寒空一鴈落正万里相思被渠惊觉春风字字吹香雪唤起西湖盟约当时醉处彷佛记青楼珠箔又不是南国花迟徘徊酒边慵酌　家山月色依然想竹外横枝玉明冰薄而今话昨空对景怅望美人天角酒罇澹泊便翠羽殷勤难托休品入三叠琴心敎人痩却

前调【次清真韵】　　　　　　　　　　赵　文

梅花新霁後正锦样华堂一时妆就洞房花烛深深处漫转铜壶银漏新妆未了奈浩荡春心相候香篆里簇簇笙歌微寒半侵罗袖　侵晨浅捧兰汤问堂上萱花夜来安否功名浪鬭谩赢得万里相思清痩蓝袍俊秀便胜却登科龙首春昼永帘幙重重箫声缓奏

看花回

【又一体双调一百一字】

看花回【茶】　　　　　　　　　　黄庭坚

夜永兰堂醺饮半倚颓玉烂漫坠钿堕履是醉时风景花暗残烛欢意未阑舞燕歌珠成断续催茗饮旋煮寒泉露井瓶窦响飞瀑　纤指缓连环动触渐泛起满瓯银粟香引春风在手似闽岭越溪初采盈掬暗想当时探春连云寻篁竹怎归得鬓将老付与杯中緑

前调【咏眼】　　　　　　　　　　周邦彦

秀色芳容明眸就中奇絶细看艶波欲溜最可惜微重红绡轻帖匀朱傅粉几为严妆时涴睫因个甚抵死嗔人半晌斜盼费贴爕　斗帐里浓欢意惬带困时似开微合曾倚高楼望远自笑指频瞤知他谁说那日分飞泪雨纵横光映颊揾香罗恐揉损与他衫袖裛

前调　　　　　　　　　　　　周邦彦

蕙风初散轻暖霁景澄洁秀蕊乍开乍歛带雨态烟痕春思纡结危弦弄响来去惊人莺语滑无赖处丽日楼台乱丝岐路总奇絶　何计解黏花系月叹冷落顿辜佳节犹有当时气味挂一缕相思不断如发云飞帝国人在云边心暗折语东风共流转谩作匆匆别

前调【又一体】　　　　　　　　　　蔡　伸

夜久凉生庭院漏声频促念昔胜游旧地对画阁层峦雨余烟簇新诗暗藏小字霜刀刋翠竹携素手细遶回塘芰荷香里彩鸳宿　别後想香销腻玉带围减削寛金粟虽有鳞鸿锦素奈事与心违佳期难卜拟解愁肠万结惟凭尊酒绿望天涯断魂处醉拍阑干曲

玲珑四犯

【又一体双调一百一字】

玲珑四犯　　　　　　　　　　史达祖

雨入愁边翠树晚无人风叶如翦竹尾通凉却怕小帘低卷孤坐便怯诗悭念俊赏旧曾题徧更暗尘偷锁鸾影心事屡羞团扇　卖花门馆生秋草恨弓弯几时重见前欢尽属风流梦天共朱楼远闻道秀骨病多难自任从来恩怨料也和前度金笼鹦鹉说人情浅

前调【京口寄所思】　　　　　　　　　史达祖

阔甚吴天顿放得江南离绪多少一雨为秋凉气小牎先到轻梦听彻风蒲又散入楚空清晓问世间情在何处不离淡烟衰草　簟纹独浸芙蓉影想凄凄欠郎偎抱即今卧得云衣冷山月仍相照方悔翠?易分难聚有玉香花笑待鴈来先寄新词归去且教知道

前调【荼蘼】　　　　　　　　　　曹　邍

一架幽芳自过了梅花犹占清絶露叶檀心香满万条晴雪肌素净洗铅华似弄玉乍离瑶阙看翠虬白凤飞舞不管暮烟啼鴂　酒中风格天然别记唐宫赐尊芳冽玉蕤唤得余春住犹醉迷飞蝶天气乍雨乍晴长是伴牡丹时节夜散琼楼宴金铺深掩一庭春月

霓裳中序第一

【又一体双调一百一字】

霓裳中序第一　　　　　　　　姜　夔

亭皋正望极乱落红莲归未得多病却无气力况纨扇渐疎罗衣初索流光过隙叹杏梁双燕如客人何在一帘淡月彷佛照顔色　幽?乱蛩吟壁动庾信清愁似织沉思年少浪迹笛里关山柳下坊陌坠红无信息漫暗水涓涓溜碧飘零久而今何意醉卧酒垆侧

前调【茉莉】　　　　　　　　　　尹　焕

青颦粲素靥海国仙人偏耐热餐尽风香露屑便万里凌空肯凭莲叶盈盈步月悄似怜轻去瑶阙人何在忆渠痴小点点爱清絶　愁絶旧游轻别忍重看锁香金箧凄凉清夜簟茀杳杳诗魂真化风蝶冷香清到骨梦十里梅花霁雪归来也恹恹心事自共素娥说

前调　　　　　　　　　　　　应法孙

愁云翠万叠露柳残蝉空抱叶帘卷流苏宝结乍庭户嫩凉阑干微月玉纤胜雪委素纨尘锁香箧思前事莺期燕约寂寞向谁说　悲切漏签声咽渐寒炧兰釭未灭良宵长是间别酒凝红绡粉涴瑶玦镜盟鸾影缺听吹笛西风数阕无言久和衣成梦睡损缕金蝶

前调【又一体咏鸡头】　　　　　　　　　杨　慎

青霞裁雾縠正锦潋瑶潘碧澳水底鲛人织女当翠房深处新妆乍沐尘消罗韤冶步盈盈出鳞屋向何许满身璎珞云辙转风毂　皎镜全澄独漉相掩映荷裳芰服昨夜龙宫失晓也养天鷄唘明传旭啄粱无半菽筭只有明珠满腹江妃把金鍼穿翫递与素娥掬

忆旧游

【双调一百一字】

忆旧游【别黄澹翁】　　　　　　　　　吴文英

送人犹未苦苦送春随人去天涯片红都飞尽隂隂润绿暗里啼鸦赋情顿雪双鬓飞梦逐尘沙叹病渴凄凉分香痩减两地看花　西湖断桥路想系马垂杨依旧欹斜葵麦迷烟处问离巢孤燕飞过谁家故人为写深怨空壁埽秋蛇但醉上吴台残阳草色归思賖

曲江秋

【双调一百一字】

曲江秋　　　　　　　　　　　杨无咎

香消烬歇换沉水重燃熏炉犹热银汉坠怀冰轮转影冷光浸毛髪随分且宴设小槽酒真珠滑渐觉夜阑乌纱露濡画帘风揭　清絶轻纨弄月缓歌处眉山怨叠持杯须我醉香红映颊双腕凝霜雪饮散晚归来花梢指点流萤灭睡未稳东牎渐明远树又闻鶗鴂

前调【叠前韵诗】　　　　　　　　　　杨无咎

鸣鸠怨歇对急雨过云暗风吹热漠漠稻田差差柳岸新沐青丝髪楼上素琴设爱流水随弦滑深炷龙津浓熏绦幙博山重揭　超絶遥岑吐月照苍蒨重重叠叠恍然身在处浑疑同泛花舫波喷雪滉漾醉魂醒惊呼不是沤生灭竚望久空叹无才可赋厌听鶗鴂

前调【叠前韵诗】　　　　　　　　　　杨无咎

前山雨歇爱竹树低隂轩牎无热珠箔半垂清风细绕萧萧吹华髪珍簟灿枕设珊瑚痩琉璃滑永日攲冠知谁是伴旧书重揭　清絶轻云淡月梦同泛沧波万叠杯盘狼藉处相扶就枕欢笑歌翻雪转棹小溪湾人家烟火渐明灭正携手无端惊回槛外数声鶗鴂

水龙吟

【双调一百一字填此调者以一百二字为正格此少一字止苏轼一首也】

水龙吟【咏鴈】　　　　　　　　　苏　轼

露寒烟冷蒹葭老天外征鸿嘹唳银河秋晚长门灯悄一声初至应念潇湘岸遥人静水多菰米望极平田徘徊欲下依前被风惊起　须信衡阳万里有谁家锦书遥寄万重云外斜行横阵才疎又缀仙掌月明石头城下影揺寒水念征衣未捣佳人拂杵有盈盈泪

喜朝天

【双调一百一字】

喜朝天【清暑堂赠蔡君谟】　　　　　　　张　先

晓云开睨仙馆凌虚步入蓬莱玉宇琼甃对青林近归鸟徘徊风月从今清暑野色带江山助诗才箫鼓宴璇题宝字浮动持杯　天多送目无际识渡舟帆小时见潮回故国千里共十万室日日春台睢社朝京非远正和羮民口渴盐梅佳景在吴侬还望分阃重来

满朝欢

【又一体双调一百一字】

满朝欢　　　　　　　　　　　柳　永

花隔铜壶露曦金掌都门十二清晓帝里风光烂漫偏爱春杪烟轻昼永引莺啭上林鱼游灵沼巷陌乍晴香尘染惹垂杨芳草　因念秦楼彩凤楚馆朝云往昔曾迷歌笑别来岁久偶忆欢盟重到人面桃花未知何处但掩朱门悄悄尽日竚立无言赢得凄凉怀抱

马家春慢

【双调一百一字】

马家春慢　　　　　　　　　　贺　铸

珠箔风轻绣帘浪卷乍入人间蓬岛鬬玉阑干渐庭馆珑春晓天许奇葩贵品异繁杏夭桃轻巧命化工倾国风流与一枝纤妙　尊前五陵年少纵丹青异格难仿顔貌惹露凝烟困红娇额微颦低笑须信浓香易歇更莫惜醉攀吟遶待舞蝶游蜂细把芳心都告

拜星月慢

【双调一百一字】

拜星月慢　　　　　　　　　　彭泰翁

雾滑觚棱尘侵团扇恨满哀弹倦理控雨笼云共闲情孤倚敛蛾黛怕似流莺历历惹得玉销琼碎可惜阑干但苔花沉穗　筭天音不入人间耳何人谩裛损青衫泪不是旧谱都忘厌新腔娇脃多生不得丹青意重来又花锁长门闭到夜永笙鹤归时月明天似水

山亭宴

【双调一百一字与宴山亭无涉】

山亭宴【有美堂赠彦献主人】　　　　　　　张　先

宴堂永昼喧箫鼓倚青空画栏红柱玉莹紫微人蔼和气春融日煦故宫池馆更楼台约风月今宵何处湖水动鲜衣竞拾翠湖边路　落花荡漾怨空树晓山静数声杜宇天意送芳菲正黯淡疎烟短雨新欢宁似旧欢长此会散几时还聚试为挹飞云问解相思否

花心动

【又一体双调一百一字】

花心动【寄外　　　　　　　宋媛】蟾　英

忽覩菱花这一程减却风流顔色邻姬戏问愧我为羞无语低头寥寂珠泪纷纭和粉垂襟袂旧痕乾又湿感起愁怀堆堆积积杜宇催春急　烟笼花柳粉蝶难寻觅紫燕喃喃黄莺恰恰对景脂消香浥篆烟将尽愁未休息若得御沟玻瓈碧教红叶往来传个消息

凤归云

【双调一百一字】

凤归云　　　　　　　　　　　柳　永

向深秋雨余爽气肃西郊陌上夜阑襟?起凉飇天际残星流电未灭闪闪隔林梢又是晓鸡声断阳乌光动渐分山路迢迢　驱驱行役苒苒光隂蝇头利禄蜗角功名毕竟成何事谩相高抛掷林泉狎翫尘土壮节等闲销幸有五湖烟浪一船风月会须归老渔樵

前调　　　　　　　　　　　　赵以夫

正愁予可堪去马便騑騑拟折一枝堤上万垂丝离思无边离席易散落日照清漪苦是禁城催鼓虚牀难寐梦魂无路归飞　陡寒还热急雨还晴化工无准将息偏难更向分携处立多时吟鬓雕霜世味嚼蜡病骨怯朝衣後来一壶风月荔丹芝紫约君同语心期

解语花

【又一体双调一百一字】

解语花　　　　　　　　　　　周　密

晴丝罥蝶暖蜜酣蜂重帘卷春寂?雨萼烟梢压阑干花雨染衣红湿金鞍误约空极目天涯草色阆苑玉箫人去後惟有莺知得　余寒犹掩翠户梁燕乍归芳信未端的浅薄东风莫因循轻把杏钿狼藉尘侵锦瑟残日红牎春梦窄睡起折枝无意绪斜倚秋千立

月当厅

【双调一百一字与霜天晓角别名者不同】

月当厅　　　　　　　　　　　史达祖

白璧旧带秦城梦因谁拜下杨柳楼心正是夜分鱼钥不动香深时有露萤自照颭风裳可喜影麸金坐来久都将凉意尽付沉吟　残云事绪无人拾恨匆匆药娥归去难寻缀取雾牎曾唱几拍清音犹有老来印愁处冷光应念雪翻簪空独对西风紧弄一井桐隂

喜迁莺

【又一体双调一百一字】

喜迁莺　　　　　　　　　　　史达祖

月波凝滴望玉壶天近了无尘隔翠眼圈花冰丝织练黄道宝光相直自怜诗酒痩难应接许多春色最无赖是随香趁烛曾伴狂客　踪迹漫记忆老了杜郎忍听东风笛柳院灯疎梅厅雪在谁与细倾春碧旧情拘未定犹自学当年游历怕万一悞玉人夜寒帘隙

寿楼春

【又一体双调一百一字】

寿楼春【寻春服感念】　　　　　　　　史达祖

裁春衫寻芳记金刀素手同在晴牎几度因风残絮照花斜阳谁念我今无肠自少年消磨疎狂但听雨挑灯攲牀病酒多梦睡时妆　飞花去良宵长有丝阑旧曲金谱新腔最恨湘云人散楚兰魂伤身是客愁为乡筭玉箫犹逢韦郎近寒食人家相思未忘苹藻香

翠楼吟

【双调一百一字姜夔自度曲也】

翠楼吟【武昌安远楼成】　　　　　　　　姜　夔

月冷龙沙尘清虎落今年汉酺初赐新翻北部曲听氊幕元戎歌吹层楼高峙看槛曲萦红檐牙飞翠人姝丽粉香吹下夜寒风细　此地宜有神仙拥素云黄鹤与君游戏玉梯凝望久叹芳草萋萋千里天涯情味仗酒祓清愁花消英气西山外晚来还卷一帘秋霁

前调【代送大理太守】　　　　　　　　　杨　慎

月晃苍山风清黑水花满原鳞城雉燧松明夜火歌来暮似成都市五华楼阁看五马迎恩双鸿送喜迟迟晷行春金碧照春金紫　此邦宜有循良拥玉麟铜虎旌旗旖旎叶榆难借寇望登仙香尘遥起攀轩举辔正红颊窥帘华顚卧轨画图外甘棠隂里心驰千里

瑞鹤仙

【又一体双调一百一字】

瑞鹤仙【赋一捻红牡丹】　　　　　　　　紫　姑

覩娇红细捻是西子当日留心千叶西都竞栽接好园林台榭何妨日涉轻罗慢褶费多少阳和调爕向晓来露浥芳苞一点醉红潮颊　双靥姚黄国艶魏紫天香倚风羞怯云鬟试插引动狂蜂蝶况东君开宴赏心乐事莫惜献酬频叠看相将红药翻堦尚余媵妾梅香慢

【双调一百一字】

梅香慢　　　　　　　　　　　贺　铸

高阁寒轻映万朶芳梅乱堆香雪未待江南早冠百花先占一阳佳节翦彩凝酥无处学天然奇絶便寿阳妆工夫费尽艶姿终别　风里弄轻盈掩珠英明莹麝蜡飘烈莫放芳菲歇剩夜永欢赏酒酣吟折倒玉何妨且听取尊前新阕怕笛声长行云散尽漫悲风月

御选历代诗余卷七十三








○停抽俸钱敕

朕闻帝王所重者国体，所切者人情。苟得其体，必臻於大和；如失其情，是曲於小利。况设官求理，颁禄责功，既有常数，宁宜就减。近者以每岁经费，量入不充，外官俸料，据数抽贯，再三思度，终未安稳。念彼外方，或从卑官，一家所给，三载言归。在公常甘於洁廉，受禄又苦於减克，待我庶吏，岂其然乎？虽忧国之诚，固须赡助，而恤人之虑，将起怨咨。必若水旱为虞，干戈未戢，事非获已，人亦何辞。今则幸遇丰登，又方宁谧，九州之内，永绝妖氛，三边之上，冀除烽警，自宜克己以足用，安可剥下以为谋？临轩载怀，实所增愧。其度支所准五月二日敕，应给用钱每贯抽五十文，都计一百五十万贯文，并宜停抽。


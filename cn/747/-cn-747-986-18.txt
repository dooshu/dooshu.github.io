○无能子序

无能子，予忘形友也，少博学寡欲，长於穷理尽性，以至於命。黄巢乱，避地流转，不常所处，冻馁淡如也。光启三年，天子在褒，四方犹兵。无能子寓於左辅景氏民舍，自晦也。民舍之陋，杂处其间，循循如也。昼好卧不寐，卧则笔札一二纸，兴则怀之，而不余示。自仲春壬申至季春己亥，盈数十纸，卷而囊之，似有所著者。予窃得之，多记所传所见，或尝与昆弟朋友问答之言，其旨归於明自然之理，极性命之端。自然无作，性命无欲，是以略礼教而外世务焉。知之者不待喻而信，不知者能无罪乎？余因析为品目，凡三十四篇。编上、中、下三卷，自与知之者共之尔。予盖具审无能子行止中藏，故不述其姓名游宦焉。








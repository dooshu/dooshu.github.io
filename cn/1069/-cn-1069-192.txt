卷二百十二

永乐十七年五月乙巳朔

○丙午

○交阯总兵官农城侯李彬奏贼首黎利据可蓝册遣都督同知方政都指挥师祐等领军剿捕获其伪禁卫将军阮个立等逃匿老挝乃留都指挥黄成朱广于可蓝堡守备政等还交阯利复出为寇杀王局巡检梁珦等而去诚领兵追击贼皆败走缘暑雨水溢岚瘴方作请俟秋进兵从之

○丁未

○交阯布政司土官左参政梁汝笏率所属郡县土官贡金银器方物赐钞币及金织纱衣有差

○山西都指挥佥事穆肃坐交结纪纲法司论当弃市妻子流二千里特命宥死谪戍交阯

○己酉

○端午节赐文武郡臣宴

○庚戌升行在礼部郎中周纳为太常寺少卿纳尝再上书请封禅  上不听后屡言灵济真君显应事又以尚书方宾荐之遂有是命

○壬子

○夜有星如鸡子大青白色有光出正北游气流丈余发光如碗大西北行至云中后六小星随之

○癸丑

○升湖广左参政郝鹏为户部左侍郎行在翰林院典籍周翰为本院检讨庶吉士张习为中书舍人广西道监察御史舒仲诚为湖广按察司副使广东道监察御史王格为佥事湖广道监察御史张观为广东按察司佥事擢监生史鉴游学俱为吏科给事中孙斌为户科给事中改吏部主事杨文达常德府通判于素为太仆寺丞召成都府知府孙述为行在光禄寺少卿仍给四品服

○丙辰

○设狭西洮州卫军民指挥使司儒学置教授一员

○庚申

○和宁王阿鲁台及忽鲁秃王阿滩赤王都督昝卜也先玉千各遣使贡马赐钞币有差

○辛酉

○哈烈回回阿力火失阿蛮等来朝贡马

○壬戌

○礼部左侍郎易英卒英湖广澧州人洪武中自州学训导擢工部虞衡司主事寻升郎中永乐初升河南布政司左参议调浙江十六年升礼部左侍郎至是奉命祀海神于杭州卒于道英宽简不苛在浙颇有声称云

○丙寅

○瓦剌贤义王太平安乐王把秃孛罗顺宁王脱欢使臣辞归敕赐太平等秃孛罗顺义王先是太监海童自瓦剌还言贤义王遣其子乃列忽等护送中途遇寇乃列忽率同行答力麻奋力击之寇退走  上闻而嘉之至是复遣指挥毛哈剌与其使俱往加赐太平父子及答力麻等彩币

○丁卯  命礼部营造军民愿留服役者人赐钞五锭绢布各一疋苏木胡椒各一斤

○戊辰

○福建建安县知县张准言建宁邵武延平三府自永乐五年以来屡大疫民死亡十七万四千六百余口巡按御史赵昇已经核实其徭赋及卫勾补军役俱未豁除  皇太子命户部兵部悉除之

○己巳

○以失剌思亦思弗罕等处使臣辞还遣中官鲁安叶先等送之并赍敕往劳失剌思王亦不剌金赐之绒锦金织文绮纱罗玉系腰磁器等物凡安所经亦思弗罕等处其头目各有赐及行亦思弗罕使臣马哈木等奏愿留居京师从之赐赍有加








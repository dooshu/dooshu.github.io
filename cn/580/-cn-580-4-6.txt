列传第六 太祖诸子四


△拖雷中〔阿鲁浑　盖喀图　合赞　合儿班答　不赛因〕

阿鲁浑，阿八哈长子也。母曰海迷失亦可敦，由宫人得幸。台古塔儿被弑，诸将乃迎阿鲁浑立之，以布哈为相，累黄金等其身，酬其翼戴之功。使长子合赞守呼拉商、马三德兰等地，以景赤、尼佛鲁慈辅之。阿八哈旧臣射姆思哀丁阿塔玛里克志费尼比于台古塔儿，惧诛，奔于罗耳。罗耳酋约索甫沙先奉台古塔儿之命，出兵攻阿鲁浑，约索甫沙感阿八哈恩，不欲攻其子，兵未出而台古塔儿已遇弑。至是来贺即位，兼营救射姆思哀丁。射姆思哀丁素与布哈交好，意必为援，乃归，阿鲁浑令副布哈治事。未几有谗布哈者，仍杀之，远近闻其死，皆为流涕。

至元二十三年，世祖使命至，封阿鲁浑为汗，布哈为丞相，赦九死罪。阿鲁浑乃行即位礼，凡教令必由布哈加印而后行，庶事则布哈专决之。

初，法而斯人法克哀丁哈山有田在设喇斯城，城官没其田为公产，法克哀丁哈山乃献于阿鲁浑。及阿鲁浑即位，籍其田而有之，布哈谓设喇斯亦国家壤土，何必自私，阿鲁浑不从，命图格察而任其事。布哈闻之大恚。布哈有治才而性严，失众心，徒干有宠于阿鲁浑，密言其专权自恣，亲王、大臣奉令惟谨，昔台古塔儿遇之有恩，权势尚小，一旦倒戈相向，从者响应，今大权在握，设有异谋，易如反掌。阿鲁浑犹不谓然。布哈与诸将饮于宫中，醉而相诟，阿鲁浑不罪诟者。布哈益愠，称疾不朝，密与楚世喀泼等立约废阿鲁浑，兼约角儿只酋为外应。

二十六年，楚世喀泼因贺正旦发其事，阿鲁浑大怒，命土拉戴、徒干等捕布哈诛之，四子及弟阿洛克皆坐死，角儿只酋迪密脱利以同谋亦死。楚世喀泼首发逆谋，阿鲁浑始德之，继疑其同与立约恐事泄故先发，乃并诛楚世喀泼。

尼佛鲁慈辅合赞于东边，自以与布哈同功一体，恐祸及，诡言阅兵防阿母河，阴聚所部兵劫合赞于徒思。适合赞他往，闻忽喇术与尼佛鲁慈通，亟至马三德兰，擒忽喇朮，槛致于阿鲁浑，与台古塔儿之子哈拉布哈同死。是年春，朮赤后王攻得而盆脱，阿鲁浑自将御之。行至沙陛耳俺，前锋将昆竺克巴儿、图格察而、土古儿哲已退敌，遂还。中途闻尼佛鲁慈叛，命图格察而移师讨之。适贝杜兵亦至，尼佛鲁慈见不敌，走入沙漠，至突而基斯单，附于海都。合赞追不及，遣援兵返，自驻于你沙不儿。海都使其子阿也干与月思伯克帖木儿将三万人，从尼佛鲁慈攻呼拉商，阿鲁浑遣徒干援之，尼佛鲁慈遁去。

阿鲁浑既诛布哈，以犹太人沙特倭而导勿雷代之，副以蒙古人鄂尔多海亚，又以楚实库紥为之佐。乃定谳狱法，刑官听断，将领不得阻挠，又禁扰累邮传，皆善政也，然诸将滋不悦。沙特倭而导勿雷闻徒干陵侮邮吏，索马逾额，勘实，杖徒干七十，于是诸将益怒。阿鲁浑信方士言，服金石药，冀长年，不延接臣下，惟信任诸人得入对。服药而病，既愈，又服之，病遂剧。沙特倭而导勿雷谋于众，纵囚祈福，因释狱囚，始知台古塔儿、忽喇出之子在狱皆被杀，宗亲死者十有三人，讯由伊答赤以己意杀之，阿鲁浑不知也。星者谓此十三人为崇，大将图格察而、昆竺克巴儿、都嘎尔等乃矫阿鲁浑命杀伊答赤，复以积怨杀沙特倭而导勿雷、鄂尔多海亚、楚实库紥三人。阿鲁浑不见沙特倭而导勿雷等入内议事，知有变，病益革。二十八年，卒于阿而俺。子合赞、合儿班答。

盖喀图，又名亦怜真朵儿只，阿八哈次子。母曰杜丹可敦，塔塔儿人。阿鲁浑卒，是年秋，盖喀图即位于阿克拉脱，下执政五人于狱，问辛图而：“阿鲁浑之卒，沙特倭而导勿雷之被杀，汝为大将之首，宜问汝。”辛图而曰：“诸将咸在，请汗自问之，是非自明。”诸将言：“图格察而、昆竺克巴儿实唱乱，沙马嘎尔与贝克培附之，定议后乃告辛图而，辛图而亦允。”辛图而曰：“我逼于不得已，否则祸首及我。”乃赦辛图而。图格察而等亦辞伏，盖喀图责而宥之，惟夺其兵权，以台克实、辛图而、纳邻阿哈马特代之，而下徒干等于狱，命鄂而多海亚之子莅杀之。于是以蒙哥帖木儿之长子阿思别儿吉守呼拉商，辛图而为文武总管大臣。

会罗马有乱，盖喀图西讨，使辛图而留守台白而司。辛图而疑图格察而谋反，执之，以二千人送至行营。盖喀图已平罗马，东归，遇诸涂，察其无罪释之，并释其同被执者。未几，盖喀图有疾，既瘳，重行即位礼，以术家言前即位日与星命不合故也。乃大赉可敦、公主等，且免穆罕默特后人之赋。阿八哈以来，库藏充溢，至是一空。是年，埃及王阿失阿夫自将来伐。二十九年夏，次于哀甫拉特河，陷喀剌特乌儿罗姆，改其堡名曰木速儿蛮。盖喀图以兵往援不及，遣使于阿失阿夫，欲复其父所得西里亚之地。阿失阿夫答言：“汝与我意同，我亦欲复报达，重立哈里发，视兵孰先到。”是岁，盖喀图废起儿漫酋只剌勒丁苏育，以其姊巴的沙可敦代之，事具起而漫传。

初，阿鲁浑长子合赞在西模囊，得父凶问，知盖喀图已即位，遣使入贺，且以尼佛鲁慈之难告，并乞援。盖喀图遣阿思别儿吉援之，合赞留其将库特鲁克沙守呼拉商。至元三十年，遣使请入觐，盖喀图使人逆止之。合赞不从，仍至台白利司。会阿思别儿吉已败尼佛鲁慈，遁入你沙不儿山中，盖喀图仍促合赞东归。时相位久虚，有沙特而哀丁思得其位，贿结盖喀图左右。及以名上，无沙特而哀丁。盖喀图谓列名者皆不及此人，诸可敦又从旁言之，遂立为相，以金印赐之，并配兵万人，又以其弟为大刑官。

盖喀图荒于酒色，群臣有子女者率远徙避之，事无大小尽委沙特而哀丁。沙特儿哀丁易置旧人，黜哈山、台暐等。盖喀图出猎，哈山、台暐即围场发其贪婪之罪，盖喀图不问，反以告者畀沙特儿哀丁自鞫，禁再诉，犯者罪死。又谕东起阿母河、西抵埃及之界，悉受沙特儿哀丁节制。

时马病疫多毙，帑藏又耗费殆尽，有献策用中国交钞者。盖喀图问蒲拉，蒲拉本中国使者，留事阿鲁浑，习见中国币制，以为可行，沙特儿哀丁附和之，辛图而谏不听。三十一年夏，造交钞，颁行，所在设交钞局，禁民用金银器。台白利司商贾以用钞皆折阅，流言汹汹，乱且起。乃仍用钱，废钞，才两月反大耗钞本焉。

是年，盖喀图从父弟贝杜自报达来朝，盖喀图宴之，醉而相诟，令近侍阿亦脱合里殴之。翼日，盖喀图自知无礼，延至谢罪，贝杜归至达拈喀，告于诸将。皆以盖喀图夺部下子女怨之，怂惥贝杜起兵。贝杜引兵至毛夕里，杀守吏，复杀守报达之将。时诸将曰土拉戴，曰昆逐克巴而，曰伊而达儿，曰都嘎尔，曰伊儿乞带，皆潜通贝杜。事觉，盖喀图尽执之，哈山与台暐请速杀诸将。图格察而以为不可，宜先召贝杜至，讯明杀之，傥贝杜不来，则叛迹显著，杀诸将未晚。盖喀图从之，囚诸将于台白利司，命图格察而监视之，遣使者召贝杜。图格察而阴使人告贝杜：“第来无恐，我等皆竭力助汝。”贝杜即进兵。

元贞元年春，盖喀图自哀倍而河自将御之，以阿克布哈、图格察而各率万人为前锋。行一日，图格察而与阿克布哈分道，诘之，则云：“马多，如同行虑水草不足。”阿克布哈又诘以违军令，图格察而乃告以：“昔汝为第一大将，今我为贝杜第一大将。”阿克布哈所部皆畔，从图格察而，以亲兵三百人逃归。时盖喀图已离哀倍而河，闻变度兵力不足，退往阿而俺，哈山、台暐二人亦畔之，群臣多散去。行至莫干，宿于抹里赤家，土拉戴等已出狱，欲夺其鄂尔朵，遇而执之。盖喀图请贷其一死，不允，以弓弦缢杀之。

诸将会议于楚喀图、库喀拉二水合流之地，遣使迎立贝杜。贝杜知盖喀图已死，令杀阿克布喀、塔马起、赛而他克等，皆盖喀图所宠任者。问阿亦脱合里：“何以殴我？”答云：“盖喀图为我之君，命我杀子弟，我亦不能不行。今贝杜为我之君，我亦如此。”贝杜说，复其官。于是数盖喀图之罪，布告国中。以图格察而为大将兼为相，以昆逐克巴而、哲绰克、雷克西哥儿干、土塔暐为之副，以暐马而哀丁管财赋，又命诸将分辖各部，以赏有功。

合赞闻贝杜立，不说。先是尼佛鲁慈既叛，为库特鲁克沙所败，奔西义斯丹，屡犯呼拉商。至元三十一年，用其妻托绀珠公主之言，仍归命于合赞。元贞元年春，合赞至梅而甫，遂诣尼佛鲁慈营，受其降。返至赛拉克斯，闻贝杜起兵，乃召尼佛鲁慈俾守呼拉商。合赞进至尔哈夷、可斯费音之间，遇贝杜使者，始知盖喀图已死，贝杜已立。召诸将议之。尼佛鲁慈谓：“此无足怪。众所以不推戴汝者，一恐汝治弑君之罪；一恐汝治前杀鄂尔多海亚、楚实库札二将之罪；又恐汝有才不如贝杜易制。宜遣使侦其举动，再决大计。”遂遣二使往，谓：“大祖法律，臣不得弑君，请执弑盖喀图者，畀我治罪。”合赞至可斯费音，贝杜遣使请和。合赞不从，与贝杜遇于库班希而拉之地。尼佛鲁慈知贝杜兵未集，请速战。库特鲁克沙将右翼斩馘八百，杀伊而达儿，擒阿斯阑倭古而，乘胜而进。贝杜使者布克戴至阵前，下马伏地言：“贝杜有命，一家骨肉不宜兵争，请分国而治，畀以义拉克、法而斯、起儿漫三部，请退兵讲好。”意在缓兵以俟援也。合赞允之，约贝杜各从十人于军前相见。既见，各下马行抱见礼。贝杜仍申前议，饮酒行成。尼佛鲁慈以天方教不饮酒，但立誓，众将皆誓，议遂定。

明日，贝杜即位。又明日，两军同往库班希而拉。合赞兵行于山谷中，贝杜兵前趋隘口，欲塞其去路，贝杜亟止之。入夜，两军同驻一地，各执兵勒马，以备非常。已而报达莫干之兵皆至，诸将请攻合赞，贝杜不肯。都嘎尔愠，即以兵回角而只。合赞知援兵已至，议速归，欲取道于喀敖纳。其地有精兵，贝杜恐为合赞所有，遣蒲拉丞相来告，请由原路返。越日，贝杜子奇卜察克等请合赞至营中饯别，合赞虑事不测，不从。奇卜察克固请，诸将劝，合赞以日辰不利，辞之，约明日相见。是夕，即引众东归，留尼佛鲁慈、图克帖木儿二人，待受分地，且伺贝杜之举动。

是时昆逐克巴而、土拉戴、伊而乞带已率五千人蹑合赞后，合赞至可斯费音东，贝杜又遣使邀合赞相见。合赞令尼佛鲁慈同往，自驻迭马温山待之。贝杜执尼佛鲁慈、图克帖木儿下狱，其部将与尼佛鲁慈弟雷开齐劝之降，尼佛鲁慈始不从，后与图格察而暗约共助合赞，乃伪降于贝杜。贝杜信之，以礼延接，令发誓获合赞以献，尼佛鲁慈从之，与图克帖木儿同时释归。自梅拉喀疾驰四日，至迭马温山，见合赞。以回俗誓不可没，依字义，合赞为煮饮食之器，乃取此器而裹以布，遣人送往，以践誓言。贝杜见之大怒。

尼佛鲁慈劝合赞入教，谓：“星者言回历六百九千年应出一贤能汗兴其教，今直其时。如入教，则必为伊而汗。回众本不乐蒙古人拜偶像，改从回教，可得民心。”合赞乃于迭马温山阿鲁浑之行宫入教，洗澡毕，至座位前宣诵信教之文，厚赐教士，并赴礼拜寺祈祷上帝焉。

贝杜摈沙特而哀丁不用，沙特而哀丁怨望，思助合赞。阿八哈妃布鲁干应适合赞处，而贝杜阻其行，于是沙特而哀丁、布鲁干潜输诚于合赞，遣教士马赫模德往告之。合赞召马赫模德入见，具言众将归心，惟昆逐克巴尔、都嘎尔、土拉戴、伊而乞带四人罪重，不欲拥戴。适有阿母河北之兵南侵，合赞遣尼佛鲁慈御之，兵旋退。马赫模德归，仍以敌兵入境、尼佛鲁慈东行，张皇其事以告贝杜，贝杜遂不为意，散其兵牧马草地。时沙特而哀丁之弟尚管财赋，乃窃帑藏以行，昆逐克巴而追之，获其行李。沙特而哀丁奔于合赞，合赞尚犹豫不决。

沙特而哀丁力言图格察而必为内应，合赞遂起兵于费乌斯古山，至尔拉夷。出班与库鲁密世哥而干告统将伊达柱：“宜简阅战马，以防合赞。”伊达柱从之，即以良马五百匹，夜赴合赞军，合赞重赏之。遣人往告各城：“我今统兵十二万，以继父业，不从者以叛逆论。”所在响应。尼佛鲁慈率四千骑为前锋，至昔比特罗特河，土拉戴闻兵至，以书告贝杜，并问计于图格察而。图格察而谬谓彼兵不多，可与一战。夜与同谋诸将投尼佛鲁慈营。

次日，贝杜见大事已去，逃于素黎漫沙城，哀而帖木儿、喀而奔特及诸大将皆赴尼佛鲁慈营。贝杜又奔倭占梅仑脱，同行惟昆逐克巴而、奇卜察克、伊而乞带等，欲入角儿只，以合于都嘎尔。合赞至昔札司，喀而奔特、伊而戴来归；至西比特河，土拉戴、伊而帖木儿等亦来降。尼佛鲁慈与库特鲁克沙等追贝杜至阿拉斯，及于梅而仑西北获之，合赞令杀之，时元贞元年冬也。贝杜篡立仅五月，伊儿乞带奔罗马，都嘎尔奔角儿只。

合赞，阿鲁浑长子，生于至元八年。阿八哈闻其早慧，亟欲见之，阿鲁浑送之往，阿八哈以属其妃布鲁干，使抚育之。合赞幼习蒙古、回纥文字及骑射，八岁已能从祖父猎。阿鲁浑即位，令辖呼拉商等地。

元贞元年，合赞师至台白利司，诸王苏凯等率众来迎。既入台白利司，谕民相辑睦，大臣毋随其下。遣尼佛鲁慈、奴尔兰、库特鲁克沙搜捕贝杜党与昆竺克巴而、都嘎尔、伊尔达儿、伊儿乞带等，皆诛之，惟土拉戴、哲察克、伊达柱三人，杖而免死。是冬即位，不曰汗，曰苏尔滩。论翊戴功，拜尼佛鲁慈为大将，位诸臣右，赐券书。以沙特而哀丁为相。笃哇与海都子萨儿班合兵侵呼拉商，遣苏凯、尼佛鲁慈御之。兵馕绌，预征次年赋，以资军实。

苏凯自以旭烈兀之孙，于次序当立，与其党巴鲁拉谋剌尼佛鲁慈于军中而废合赞，约台暐同举事。台暐密告，尼佛鲁慈空营设伏伺之。苏凯等至，伏发，斩巴鲁拉，苏凯败遁，追杀之。叛军复推阿尔思兰为主，图犯台白利司。合赞闻变，虑卫兵少且习乱，乃称出猎，部勒将士，行及中途，突命击叛众。初战不利，贺尔库达克率二千人来援，遂斩阿尔思兰，尽降其众，时元贞二年春也。一月之内，凡诛亲王五人，叛臣三十八人。

尼佛鲁慈与沙特而哀丁不协，奏褫其职，以只马儿哀丁代之。或诬沙特而哀丁交通苏凯，诸吏之侵帑者惮其复用，证成其罪，已论死，贺尔库达克为辨其冤，始得释。合赞以图格察而反覆横恣，欲除之，遣库门乞往，赐书褒奖，以安其心。而潜约诸将，执图格察而，谓之曰：“国家大义，通敌卖主者，杀无赦，苏而滩不能以私情废公义也。”遂杀图格察而。

罗马将巴儿图自阿鲁浑时即握兵权，屡征入朝，辄托词不赴，闻图格察而诛，举兵反。合赞命库特鲁克沙讨平之。尼佛鲁慈恃功骄蹇，以妻病往阿特耳佩占，委军事于奴尔兰。未几，台暐所部弃伍逃，合赞不悦，促令赴军中。尼佛鲁慈请卒视妻病而返，朝臣言其以私废公，请逮治。合赞曰：“此未足以钳其口也。”既而托绀珠公主病卒，尼佛鲁慈乃往呼拉商。奴尔兰入朝，诉其过失，并与龃龉状。合赞令弟合儿班答往代奴尔兰。

初，尼佛鲁慈介报达人凯萨尔致书埃及国王，依托教谊，乞以兵援合赞。比答书至，合赞已得国，尼佛鲁慈令记室改易埃及答书，呈于合赞。至是事觉，奴尔兰等因劾其通敌。尼佛鲁慈在外，自知主眷衰，遣其部将萨忒耳哀丁入朝寄耳目，而其人反为合赞所用，使往报达绐凯萨尔，执以归。

时沙特而哀丁复相，与弟库脱拔丁伪为尼佛鲁慈致埃及执政书，请藉兵力诛异己者，事成，割地为报，先奉衣服若干事。纳衣、书于凯萨尔箧中。复为尼佛鲁慈致其弟哈济那兰密书，往见哈济那兰，乘闲纳其书于哈济那兰箧中，哈济那兰不知也。合赞廷鞫，凯萨尔不承，搜其箧则衣、书在焉，立杀之。捕尼佛鲁慈家属，无男妇老幼，皆就戮。擒哈济那兰至，搜获密书，诬服论斩，诸昆弟勒格济等尽死。尼佛鲁慈举兵反。

大德元年夏，命库特鲁克沙率诸将讨之，战于你沙不儿，尼佛鲁慈众溃，以数百骑奔海拉脱。其酋法克哀丁为所辅立，故纳之。库特鲁克沙至，围城，令献叛者。法克哀丁出书以示，尼佛鲁慈益德之。或谓之曰：“公孤寄于此，大军压境，城主未可深恃，不如执之，用其兵以退敌。”弗从。法克哀丁闻其事大骇，其部下咸谓以全城殉一人非计，彼已背永不犯上之誓，我背誓庸何伤。乃请分其将士于各军，率以出战，遂擒尼佛鲁慈献诸库特鲁克沙诛之，传首台白利司。

是冬，角儿只兄弟争国，令库特鲁克沙平之，立瓦世当第三。库特鲁克沙归，以角儿只赋重为言。沙特而哀丁闻之，先告合赞，谓其纵兵蹂躏角儿只。于是库特鲁克沙奏辄不入，知必有谗之者，以询沙特而哀丁，则曰：“此某医所为也。”库特鲁克沙以语拉施特哀丁，白诸合赞。合赞召至告之曰：“沙特而哀丁实谮汝而嫁祸于人，险诈如是，不可复留。”命与库脱拔丁同弃市。

大德二年，遣使臣曰谟阿臧法克哀丁阿喝美特、曰布喀伊耳赤入朝，贡珍珠宝石猎豹，且以金钱十万市中国货。使臣至，成宗优礼之，赐酒慰劳。留四年，始辞归，温诏报合赞，赐赉甚厚。旭烈兀位下岁赐及五户丝久储府库，至是遣使颁与之。是年秋，以火者萨特哀丁为相。罗马将苏拉迷失叛，杀其副毕音察尔、别乞库尔。三年春，库特鲁克沙败其众，苏拉迷失奔埃及，引军来犯，擒斩之。

时埃及内乱，其将奇卜察克、哀尔别乞、伯克帖木儿皆来奔，合赞待以殊礼，思用其力，以谋埃及。埃及西里亚兵入的牙佩壳耳，合赞益怒，定议亲征，兵十人中抽五，赍六月粮。

大德三年冬，次哀甫拉特河，留兵万人殿后，步骑九万，以库特鲁克沙、谟雷为前锋。抵阿勒坡，军士纵马食麦田，令曰：“马不可以食人食，犯者斩。”诸军肃然。军至撒拉米冶，闻埃及兵已至希姆斯，那雪尔亲自督军，合赞令曰：“埃及亲军骁勇善战，恃骑兵冲突。今我以步队当之，胜骑战也。”自撒拉米冶进兵，距敌百里而止。次日，进至那兰苏河。埃及兵奄至，命后军张两翼御之。战少却，合赞以中军退，埃及军逐之，阵复接。埃及一军溃，别军援之，殊死战，复出铁骑五百，短刀奋斫。我军以强弩攒射之，马始回窜。库特鲁克沙率右翼鸣角以进，埃及误为合赞，并力攻之，右翼败死者近五千人，库特鲁克沙率余骑奔中军。合赞麾左翼进，中军继之，以弓箭手万人居前，矢如雨集。埃及前锋左右翼先后溃，中军亦败走。是役也，合赞以坚忍，转败为功，而右翼之败适成为饵敌之计云。罗马守将阿弼世喀偕阿昧尼亚王海屯第二率五千人来会，军势益张。

希姆斯城乞降，发其库藏分给将士。进至达马斯克，亦迎降。合赞自至城中，令卫士守一门而闭其余，虽从官亦不得擅入，民益感德，输金钱百万饷军。埃及将厄尔暐法世守内堡不下，谕降不从，诸将请攻之，合赞不许。谟雷穷追败众直至喀杂忒城，遇埃及兵辄杀之，追不及，乃整旅而还。合赞以奇卜察克辖达马斯克部，伯克帖木儿辖阿勒坡、哈马特、希姆斯三部，哀尔别乞辖萨弗特、忒里波利等城，牙希阿司赋税，以库特鲁克沙镇守西里亚全境。

大德四年春，合赞东归，库特鲁克沙遽下令攻达马斯克内堡，攻半月不能下而去，以军事委谟雷。初，合赞谕西里亚境内悉降，既而诸城知蒙古军不能久驻，故拒命者日多。埃及王那雪尔闻合赞已去，奇卜察克等皆在西里亚，乃手书招三将返，于是奇卜察克等叛归，谟雷亦弃达马斯克全军而返。

合赞自西里亚班师，锐意政事，夏如梅拉喀观天方台仪器，亦建台于台白利司，自运巧思，创制新器。访古贤人墓，慨然曰：“死而不朽，其乐有甚于生矣。”引哀甫拉特河，开三渠溉田，悉成沃壤。贫家寡妇，官给棉使纺绩以糊其口。秋，再伐西里亚，以库特鲁克沙为前锋，自将大军继之。冬，渡哀甫拉特河，次阿勒坡。埃及兵屯于哈马特御之，淫雨四十日，馈运不继，驼马亦多冻毙。大德五年春，还。夏，遣使如埃及，请弃怨修好。冬，使还，埃及答书，亦愿通好，而词意不屈。

六年，暐赤后王脱脱使来，请阿而俺、阿特耳佩占之地，弗许。秋，三伐西里亚，遣前使往埃及，以称藩、纳币等事要之，答书不允，且馈军器，示能用武。合赞怒，留其使。七年春，令库特鲁克沙与出班、谟雷等率五万人深入，自驻哀甫拉特河东以待。师及哈马特，越达马斯克而南，与埃及兵遇。库特鲁克沙败其右军，谟雷率众追之。既而中军、左军齐至，库特鲁克沙不能支，出班、库尔迷失来援始免于败。及暮，蒙古兵屯于山上，谟雷恐明日战不利，夜引所部退。埃及有厮卒被擒脱归，言蒙古兵不得水病渴，宜速战。日出，我军下山，埃及人力遏之，殊死战。至午，为埃及人所围，而开其一面，纵之走，于是角儿只兵先溃，诸军亦相继溃。埃及人逐于后，蒙古兵以马疲不能行，多弃械就死，又或为乡导所绐，暍死沙漠中。

库特鲁克沙回至克沙甫，谒合赞，陈兵败状。合赞遂归，以出班殿后翼，护残卒，召至优奖之。申丧师之罚，诸将诛谪有差，出班虽殿后有功，亦受杖焉。秋，如台白利司，蒐阅军实，图再举。遣使泰西诸国，请发兵攻西里亚，复耶稣墓。大将奴尔兰卒，以库特鲁克沙代之，屯阿而俺北界。台白利司教士牙库白等谋逆，附会谶书，欲立盖喀图之子阿拉佛郎。事觉，逮讯，词连世祖使臣纳息尔哀丁。合赞曰：“此必沙特而哀丁余党所为也。”严讯之，果服。诛牙库白，安置阿拉佛郎于呼拉商。

合赞得目疾。大德八年春，病痊，出猎，既而复病，知不起，召大将库特鲁克沙、出班、谟雷等，文臣火者撒特哀丁、拉施特哀丁等，属以大事，传位于弟合儿班答，勉诸臣同心辅佐，壹遵所定法度。夏，合赞卒，年三十四。妃八人，布鲁干可敦生子一阿尔珠。

合赞沈毅果断，训勉将士词旨恺切，赏罚必当，故人乐为用。即位之初，府库空虚，馈赐不给。迨经营两载，赉赐振恤无虚日，而度支日充。熟于蒙古掌故世系族派姓氏，命拉施特哀丁作史，凡述蒙古事，皆面奉教令而后载笔。勤恤民隐，方猎思食，必倍价购于民，以为从官率。西域自用兵后，汙莱遍野，合赞下令垦田，四载后始升科，于是田畴日辟。刑官向受诺延节制，谳狱多枉法，改易官制而狱讼以平。钱质驳杂有禁；权量不一有禁；鬻良为贱有禁；奸人敛民财以供献，可敦、诺延出赀借贷而以重利困民，皆有禁。盖蒙古建国西域以来仅见之主云。

合儿班答，阿鲁浑次子。母曰乌鲁克可敦，客烈亦部王罕孙撒里只之女。至元十八年生于马鲁之西沙漠中，众忧无水，俄大雨至，皆喜，以为吉兆。称曰：鄂尔采布哈，鄂尔采译言吉祥也。稍长改名达母答儿，后又改合儿班答。娶昆彻司喀特可敦，为苏衮察克子沙第之女，其母霍儿库达克，则旭烈兀子出木忽儿之女也。嗣位后仍称鄂尔采，国中教令多称鄂尔采图谟罕默德呼搭奔特，呼搭奔特译言上帝之奴，国人称为鄂尔采图苏尔滩。大德八年，合赞卒，大将谟雷虑阿拉佛郎为变，秘不发丧，先遣亦生布哈等莅杀阿拉佛郎于呼拉商。统将贺尔库达克素助阿拉佛郎，亦遣杀之。

事定，合儿班答乃率诸将西行，至台白利司城外奥占行宫即位，以库特鲁克沙、出班治军事，火者撒特哀丁、火者赛夷忒拉施特哀丁治财赋。秋至梅拉喀，成宗遣使与察八儿、笃哇使者皆至，以息兵悔祸来告。释合赞所拘之埃及使人，并遣使偕往议和。昆彻司喀特可敦卒，合儿班答娶库脱洛克可敦，为亦怜真之女，以博拉及拉施特哀丁为大礼使。既成婚，又娶布而干可敦。大德九年，征克儿漫酋沙喝奇汗入朝，以其不纳贡，留之，克儿漫地改设蒙古官。建新城于空库儿欧隆之地，名曰苏尔滩尼牙，遂迁都焉。

先是苏尔滩尼牙之北基阑境内有小部，东北负里海，东南、西南皆山，广袤一百八十里，而分十二部，各有土酋，阻山负险，自为一国。笃哇卒，其后王宽阇遣阿儿浑之子阿儿岱哈赞来告丧，语及基阑之地，谓蕞尔小国久未讨定，邻封多笑之。合儿班答耻其言，令库特鲁克沙、出班、图干、谟敏率三军，合儿班答自将一军，分四路以进。出班与图谟二将平数部，库特鲁克沙亦屡胜，各部皆乞降。库特鲁克沙之子昔保赤拒之，仍纵兵杀掠，敌据险殊死战，库特鲁克沙阵殁，一军几覆。合儿班答闻库特鲁克沙败信，遣劲兵三千人往援，复战没。继遣呼辛赛云赤往，始平之。究丧师之罪，鞭昔保赤，以其父旧部属于出班。

海拉脱酋法克哀丁不自来朝，大德十年，遣丹尼世门巴哈图儿讨之，命交尼古答尔部众及三年贡赋。议不成，兵进，截其粮运。法克哀丁乃与丹尼世门盟，以城让之，自迁阿蛮库堡。丹尼世门入城，而内城仍为其将麻罕没特所守，坚不可攻。丹尼世门遣告法克哀丁：“若入内城，必请命于苏尔滩，恕汝之死，令汝仍主是地。”法克哀丁以告其将，开门延之。丹尼世门先遣其子偕他将入，盛筵款接。比自入，伏发，丹尼世门父子皆死，且举火为号，法克哀丁望见，即率众赴之。是年秋，合儿班答以亚萨鄂尔为统将，丹尼世门之子布载、塔垓从之，往复父仇。二子使告法克哀丁：“如汝不知此事，即缚麻罕没特至，不汝罪。”法克哀丁以无力缚送自诿。

次年春，战不利，筑长围困之。时法克哀丁已死，布载伪以书与城将，若许其禽送麻罕没特者。又以书告麻罕没特，言“汝部将伊思玛与布载通”。麻罕没特皆不应。麻罕没特力竭，议降，布载许以不死，与立誓，遂开门降。麻罕没特宴布载醉，麻罕没特复欲杀之，众不可，乃止。次年夏，亚萨鄂尔令布载偕麻罕没特入朝，遣人追杀之。法克哀丁弟基亚代丁先为质子，合儿班答自基阑凯旋，至苏尔滩尼牙，闻海拉脱事定，乃令基亚代丁嗣兄位。

是年冬，以女弟杜伦第公主嫁于出班。初，阿昧尼亚王海屯第二致书阿勒坡守将喀喇桑柯尔，请纳岁贡罢兵，埃及允之。未几海屯第二让位于侄立盎第四，自入教堂为僧。合儿班答以妻父亦怜真镇罗马，其将壁拉尔古屯阿昧尼亚界上。十二年，立盎第四与亦怜真同入谒，壁拉尔古闻其诉已，又以其纳贡埃及，遂杀立盎第四。亦怜真奏劾之，合儿班答诛壁拉尔古，立海屯第二季弟鄂圣为王。罗马西境土耳其部浸盛，侵东罗马属地，东罗马王安铎鲁尼克思藉蒙古之力扞之，以女玛里亚嫁合儿班答，蒙古人称之曰脱司配那可敦。

皇庆元年，诸王科尔迷失谋叛于罗马，讨平之，并杀其四子，建新城于报达之东。埃及将喀喇桑柯尔与谟罕纳等率千骑来奔，合儿班答待以宠礼，思乘隙伐西里亚。是年冬，出兵，出班、赛云赤、伊逊库特鲁克与角儿只兵皆从，众号十万。渡哀甫拉特河，攻拉黑贝堡，逾月不下而返。

二年，长子不赛因出镇呼拉商，时年九岁。呼拉商为储君分封之地，故未及其长即开藩府。赛云赤及阿尔固为将，拉施哀丁之子阿白都而拉体甫司财赋。

是年，察合台后人帖木儿古尔干遣使来降。先是，也先不花既并海都旧地，以其弟古特鲁火者建国于阿母河南，与呼拉商为邻。卒，子岛特火者嗣。帖木儿古尔干与争国，故降于合儿班答请援。于是诸王敏干将呼拉商兵员往，岛特火者不能御，自归于也先不花，请兵复仇。时也先不花与王师战于腾格里山而败，谓岛特火者：“更有大仇敌在东方，不能西顾。”适朝使还，赍合儿班答所贡方物，乃执使臣杀之，并其从者七十人。然也先不花战屡败，突而基斯单之地多为王师所躏。也先不花不得志于东，思西略。

延祐二年，遣葛伯克、岛特火者、亚索伏儿率兵渡阿母河，与亚萨鄂尔战于八脱吉思，亚萨鄂尔、布载皆战没，入呼拉商。四月，以粮尽，又闻王师已至塔剌斯亦息库尔，乃返。葛伯克谓：“亚索伏儿奉天方教，阴附合儿班答，虽得呼拉商而不能守。”也先不花信其言，令捕亚索伏儿。兵至，亚索伏儿拒战，葛伯克为所败。亚索伏儿遣使谒不赛因，欲来降。不赛因请命于父，允之，并令库儿迷失图干率二军渡阿母河为援，海拉脱酋基亚代丁亦以兵从。三年秋，亚索伏儿与也先不花相拒，援军至败之，掠布哈尔、撒马尔干、忒耳迷民编置希部而干分地。亚索伏儿谒，合儿班答令驻巴达克、堪达哈尔两山之中。

先是，暐赤后人巴拔避祸，率万人来奔，延祐二年，掠货勒自弥民五万而归。亚索伏儿闻之，自忽毡引兵截之，尽夺其俘。月思伯遣诸王阿克布哈来诘。是年秋，至苏尔滩尼牙，谓：“若巴拔所为，请君讨之；若由苏尔滩命，则请以兵相见。”合儿班答谢曰：“我不知其称兵犯境也。”杀巴拔父子，礼其使而遣之。

初，阿克布哈至台白利司宴会，有阿而俺守将曰忽辛古而干，送酒杯而未起立，阿克布哈怒责其忘蒙古旧礼。忽辛曰：“汝来议事，非来争礼者。”盖国俗凡古而干见亲王，必应起立云。未几麦喀酋倭迈宰特来奔，倭迈宰特兄弟争位，埃及以兵助争者，倭迈宰特败，以合儿班答奉十叶教，与同教，故来乞援。合儿班答遣哈赤狄儿堪的率千人，卫之还国。次年春，行至巴索拉，为伯都音人所袭，覆其众，倭迈宰特、哈赤狄儿堪的仅以身免。是冬，合儿班答卒，年三十六。子不赛因，二女，皆嫁出班。

不赛因，合儿班答长子，为赛云赤夫妇所抚养。五岁即习骑。国俗童子习骑，使星者择日，迨上骑，则持马乳洒于头尾，以为典礼。九岁出镇呼拉商。合儿班答卒，诸将遣使告不赛因，赛云赤恐有内难，劝不赛因勿遽行。既葬，诸将又遣使奉迎，赛云赤使左右先至台白利司，察诸将无他意，乃与不赛因同往。

延祐四年，不赛因即位，称阿来屋敦亚征下阿卜赛特苏尔滩，译言世界与命运皆崇高莫尚也。赛云赤以大将位让出班，劝不赛因专任之，以出班子帖木儿达失镇罗马，亦怜真、苏纳台、伊生库特洛儿皆为之佐，拉施特哀丁子火者质拉儿哀丁司罗马财赋。

呼拉商守将亚萨倭儿为约索伏儿所杀，以伊生库特洛儿代之。初，亚萨倭儿欲娶约索伏儿女，已纳币，而合儿班答卒，约索伏儿思乘机据呼拉商。布载战没，其子已奉命统父旧部，亚萨倭儿以其兄代之，乃与约索伏儿谋作乱。邀亚萨倭儿饮酒，将执之，逸去，追而杀之，约索伏儿遂入呼拉商。五年，库特洛儿至呼拉商，抚定，约索伏儿誓不反，然逾岁约索伏儿即举兵至马三德兰。时又有乌斯贝克陷得而奔特，埃及兵亦至的牙佩壳儿，乃命亦怜真守的牙佩壳儿，忽辛往攻约索伏儿，不赛因自将御乌斯贝克。

忽辛至马三德兰，约索伏儿已返呼拉商，出班欲自往讨之，闻得而奔特守将败走，不赛因兵少，至库儿河不敢渡，张空营以疑敌。出班乃率二万人以行，乌斯贝克闻其至即遁。约索伏儿举兵，以主幼大将专权、欲往扶幼主为辞，及至马三德兰，闻忽辛率大军奄至，又退走。时海拉脱酋亦奉出班命，出兵攻八脱吉思，叛众多降于忽辛。

六年，约索伏儿将谟拔来克萨率六千人至八脱吉思，掠俾路芝之民，为民兵所却。约索伏儿率万人继之，围海拉脱城。忽辛兵至，约索伏儿先遁。再进，为忽辛所败，斩馘甚众，以盛暑乃返驻于海拉脱。不赛因闻海拉脱人不附叛，以五万的那往赈其民，免三年之赋。

不赛因返苏尔滩尼牙，出班散遣其兵，自往角儿只避暑。出班以诸将轻不赛因年少，笞之，故库儿迭失、喀赞等皆怨出班，合谋杀之。至是，思掩其不备，以骑兵一队袭角儿只。内有一将曰哈剌图培，奔告于出班。犹不信，遣二将往觇之，为库儿迭失所杀，麾兵亟进。或以二将不返，劝出班避之，乃乘夜至其子忽辛营。兵至，不得出班，翌日追之。出班至一草地，有烹羊而食者，请出班共食，辞之疾行。追者五十人，至夺羊共食，以是出班得脱。

时阿里沙在台白利司，闻乱，亟引骑兵赴之，路遇出班，为迎归台白利司，遂与阿里沙赴苏尔滩尼牙。时亦怜真亦附库儿迭失，伪为不赛因手谕，令杀出班以惑其众。又遣使告急于苏尔滩尼牙，谓出班已反。使者先出班至，亦怜真之子欲先杀出班子，诸将不可，犹豫一日，而出班至，始知亦怜真妄言。时亦怜真兵已逼乌占，守将奔苏尔滩尼牙。不赛因自将讨之，出班、阿里沙皆从，亦怜真女为库特洛沙儿妻，请勿战，遣人招其父降，不从自往劝之。亦怜真请不赛因营挂白旗以为信，既悬旗，亦怜真以为怯，复与库儿迭失进攻。出班命先戮其子，悬首标枪上以示众，亦怜真夫妇皆怒，奋突誓死战。王师却，不赛因先登陷阵，诸将从之，亦怜真大败，获而斩之，其妇亦战殁，库儿迭失与其子及布喀伊尔等遁去，中途为苏纳台所获，槛送苏尔滩尼牙伏诛。因此役，国人称不赛因为把哈图儿汗云。出班妻杜伦第公主卒，不赛因复以姊凯而图领、萨谛伯两公主妻之。

察合台后王葛伯克素与约索伏儿不合，告呼拉商守将忽辛：“我助汝夹攻约索伏儿。”命诸王率四万人以往，忽辛亦率二万人并海拉脱、义斯单二部之众应之。东军先至，密诱约索伏儿之将，临阵杀贝克图儿来降，约索伏儿遂败走，追及杀之。忽辛至，东军已振旅而返。时梅沙卜特尼牙、库儿特斯单、的牙佩壳儿连年旱蝗，麻而、哲西而克、梅法而勒、毛夕里、哀而比而各城人烟殆绝，报达亦告饥。七年夏，又大雨雹，不赛因询于教士，乃禁酿酒，逐娼妓，并免各城税赋。

是年，埃及王遣木剌奚刺客三十人刺阿克桑柯儿及忽辛，皆不中。埃及使者至，出班欲杀之，为阿里沙所阻。不赛因亦恐木剌奚人刺之，乃与埃及和，遣使告埃及王：“一、勿遣木剌奚人行刺；二、两国逃人彼此皆不交出；三、勿令阿剌比犯蒙古属地；四、两国通商；五、赴麦喀礼拜，两国各用国旗为识。至治三年，及埃及平。

先是出班子帖木儿达失在罗马，密与埃及约，助其举兵。出班闻而大恐，即告不赛因，自往捕之。是年冬，出班以兵至，帖木儿达失欲拒战，众不可，乃上谒。出班囚之，诛其左右数人，不赛因宥不问，仍使守罗马。

四年，阿里沙卒。前此管财赋官皆不得其死，独阿里沙终于位。不赛因既长，渐忌出班权重，郁郁不乐，出班不以为意，其子狄马世克火者心不能平。是冬，出班恐东边不靖，自赴呼拉商，与洛肯哀丁、爱克伦赤、伊生库特洛克、阿里巴的沙之弟穆罕默特同行，狄马世克在内，益纵恣不法。泰定二年，不赛囚在报达，有告狄马世克奸夺平民者，不赛因不悦。三年，不赛因回苏尔滩尼牙，狄马世克阻群臣上谒，不赛因愈怒。有告狄马世克与鄂尔呼图侍妾空库台有逆谋，不赛因命捕空库台鞫之，未获。时苏尔滩尼牙戮群盗，献首于不赛因，令人伪云此出班等之首，已在海拉脱伏诛。狄马世克闻之，改服出城而逸，追至中途杀之，悬首国门。

不赛因既杀狄马世克，即密告爱克伦赤、伊生库特洛克等，令杀出班，并言已遣兵攻其子帖木儿达失。爱克伦赤等素服出班，同至八脱吉思见出班，白其事，愿助出班举兵。出班与其子忽辛谋，忽辛曰：“计惟一战，然诸将不足恃，当先杀之。呼拉商我所辖，克儿漫、法而斯之库藏可以取给。帖木儿达失已在罗马，赛因克、穆罕默特已在角儿只，四面合攻，不足惧也。”出班不从，但杀洛肯哀丁等七十人。时不赛因已令苏纳台、阿儿巴的沙、得勿来特沙讨出班，自驻于可费斯音为后援。

出班进至西模囊，使教士往见不赛因，谓：“我不但为王效力，并为先王效力，又无过失。狄马世克有罪当诛，不必宽恕，但不可株连其父与弟耳。又闻杀狄马世克非王命，乃他人所为，请王察之。”教士劝不赛因罢兵，不赛因曰：“出班自来，吾当返旆。”然为诸将所尼。出班乃进兵。是夜，有大将率三万人投于不赛因。明日，出班退走，爱克伦赤、伊生库特洛克尚从之，而麾下兵已散去。出班至撒唯，见其妻凯而图领、萨谛伯，令携其子布卜而牙失归于不赛因，自携前妻杜伦第公主之子赤老罕奔于塔八斯，从者仅十七人。欲入突而基斯单，又改计入海拉脱。或劝其来中国及奔印度，皆不从。海拉脱酋基亚特丁待出班甚厚，后得不赛因书命杀之，许以凯而图领下嫁，且割地与之。基亚特丁使人持其书示出班，言苏尔滩之命不能违。出班父子相持而哭，请全尸以死，以一指有长甲为证据。又谓赤老罕尚幼，请送于苏尔滩；又麦地拿造一墓，请葬于此地。遂自缢。

是年，基亚特丁入朝，闻不赛囚已娶报格达克，甚惧，乃令人回海拉脱杀赤老罕。报格达克者，狄马世克之女，嫁赛克喀山，为不赛因所夺者也。报格达克有宠，不许基亚特丁返国，令俟出班父子丧至。既至，以礼殓之，葬于麦地拿。不赛因先至麦喀，绕黑石殿三周，以祈福焉。

不赛因既平出班之乱，以拉施特哀丁之子结牙特丁及阿来哀丁分总财赋。旋以结牙特丁为相，劝农兴教，境内大治。先是阿里沙构飞语，谓合儿班答为拉施特哀丁毒死，证成其罪，拉施特哀丁腰斩枭首通衢，分其手足，传示各部，并戮其子火儿质拉儿。拉施特哀丁年已八十，时人皆冤之。至是，其二子复蒙任用焉。

四年，察合台后王以兵掠呼拉商，命守将纳林秃垓御之。其人与海拉脱酋不协，不赛因命纳林秃垓勿预海拉脱事，不听，命乃遣母弟阿里巴的沙代之。纳林秃垓不悦，扬言呼拉商并无军事，阿里巴的沙中途而返。不赛因仍使往呼拉商，阿里巴的沙怏怏，遂谋叛，不待命而归。其母哈赤可敦与不赛因皆遣使止之，又不从，遣啰鲁火者率兵往。阿里巴的沙部将不从叛，执阿里巴的沙以归，不赛因以哈赤可敦之言，宥其死，使塔失帖木儿代，赴呼拉商。纳林秃垓思入朝，杀结牙特丁事觉，捕之，纳林秃垓脱走，遣啰鲁追斩之，以赛克阿里为呼拉商大将。不赛因晚年外任结牙特丁，内惟听报格达克之言，别将无当意者。

后至元二年卒，遗命立阿里不哥四世孙阿儿帖为嗣，萨谛伯公主之婿也。明年，为贝杜孙穆萨所废。

是时将相争权，境内大乱。有两大将剖分其国，一为出班之后，一曰胡信，为则来耳汗。胡信为大哈散，出班之后为小哈散。未几大哈散立穆罕默特为汗，小哈散又立萨谛伯公主为女汗。出班死，萨谛伯改嫁阿儿帖，又嫁苏力门。萨谛伯卒，苏力门嗣为汗。继苏力门者曰奴舍而万。大哈散立穆罕默特。三年卒，又立托克帖木儿。穆罕默特，旭烈兀之五世孙；拖克帖木儿，暐赤裔孙也。继托克帖木儿者曰赭汗帖木儿，盖喀图之孙也。奴舍而万之后，国事皆决于则来耳汗，于是则来耳、色尔必达耳、马札非耳三族彼此争夺，后皆为驸马帖木耳所灭。

史臣曰：旭烈兀屠报达，刬天方祖国，然其曾孙合赞卒奉穆罕默特之教。何则？从其国俗，则上下相安。自阿八哈以后，篡夺频仍，至合赞而乱始定，以民心之归附也。君子易政而不易教，有以夫。




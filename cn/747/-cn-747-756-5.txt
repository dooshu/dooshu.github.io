○张保皋郑年传

新罗人张保皋、郑年者，自其国来徐州，为军中小将。保皋年三十，郑年少十岁，兄呼保皋。俱善斗战，骑而挥枪，其本国与徐州无有能敌者。年复能没海，履其地五十里不噎。角其勇健，保皋差不及年。保皋以齿，年以艺，常龃龉不相下。後保皋归新罗，谒其王曰：“遍中国以新罗人为奴婢，愿得镇清海，使贼不得掠人西去。”其王与万人，如其请。自大和後，海上无鬻新罗人者。保皋既贵於其国，年错寞去职，饥寒在泗之涟水县。一日言於涟水戍将冯元规曰：“年欲东归，乞食於张保皋。”元规曰：“尔与保皋所挟何如，奈何去取死其手？”年曰：“饥寒死，不如兵死快，况死故乡耶。”年遂去。至谒保皋，保皋饮之极欢。饮未卒，其国使至，大臣杀其王，国乱无主。保皋遂分兵五千人与年，持年泣曰：“非子不能平祸难。”年至其国，诛反者，立王以报。王遂徵保皋为相，以年代保皋。

天宝末，安禄山乱。朔方节度使安思顺以禄山从弟赐死，诏郭汾阳代之。後旬日，复诏李临淮持节分朔方半兵东出赵、魏。当思顺时，汾阳、临淮俱为牙门都将，将万人，不相能，虽同盘饮食，常睇相视，不交一言。及汾阳代思顺，临淮欲亡去，计未决，诏至，分汾阳兵东讨，临淮入请曰：“一死固甘，乞免妻子。”汾阳趋下，持手上堂偶坐，曰：“今国乱主迁，非公不能东伐，岂怀私忿时耶。”悉召军吏，出诏书读之，如诏约束，及别，执手泣涕，相勉以忠义。讫平剧盗，实二公之力。

知其心不叛，知其材可任，然後心不疑，兵可分。平生积忿，知其心难也，忿必见短，知其材益难也。此保皋与汾阳之贤等耳。年投保皋，必曰：“彼贵我贱，我降下之，不宜以旧忿杀我。”保皋果不杀，此亦人之常情也。临淮分兵诏至，请死於汾阳，此亦人之常情也。保皋任年，事出於己，年且寒饥，易为感动。汾阳、临淮，平生抗立，临淮之命，出於天子，榷於保皋，汾阳为优。此乃圣贤迟疑成败之际也，彼无他，仁义之心，与杂情并植，杂情胜则仁义灭，仁义胜则杂情销。彼二人仁义之心既胜，复资之以明，故卒成功。世称周、召为百代人师，周公拥孺子，而召公疑之。以周公之圣，召公之贤，少事文王，老佐武王，能平天下，周公之心，召公且不知之。苟有仁义之心，不资以明，虽召公尚尔，况其下哉。《语》曰：“国有一人，其国不亡。”夫亡国非无人也，丁其亡时，贤人不用，苟能用之，一人足矣。


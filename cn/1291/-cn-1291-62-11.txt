【古诗五首】

上山采蘼芜。下山逢故夫。长跪问故夫。新人复何如。新人虽言好。未若故人姝。颜色类相似。手爪不相如。新人从门入。故人从阁去。新人工织缣。故人工织素。织缣日一匹。织素五丈馀。将缣来比素。新人不如故。

（〇玉台新咏一。《类聚》三十二。合璧事类二十八作古乐诗。《诗纪》十。又《类聚》八十五、百帖二。《御览》八百十四、合璧事类）外集六十四并引素、馀、故三韵。鸣沙石室古籍业残类书残卷、《御览》五百二十一并引夫、如二韵。又《白帖》三十二引素、馀二韵。《御览》九百八十三引夫一韵。草堂诗笺七白丝行注引素、故二韵。〇古诗存目云。玉台古本无。）

四坐且莫喧。愿听歌一言。请说铜炉器。崔嵬象南山。上枝似松柏。下根据铜盘。雕文各异类。离娄自相联。谁能为此器。公输与鲁班。朱火然其中。青烟飏其间。从风入君怀。四坐莫不欢。香风难久居。空令蕙草残。

（〇玉台新咏一。《类聚》七十。《初学记》二十五引作古诗咏香炉诗。合璧事类外集四十一作古乐府。万花谷后七。广《文选》十五。《诗纪》十。又《御览》七百三引言、山、盘、连、间、叹、残七韵。韵补二引连、班二韵及盘、连二韵。〇古诗存目云。玉台古本无。逯案。玉台所载均有关女性之作。此其体例也。此诗不合原书体例。原本不应有之。）

悲与亲友别。气结不能言。赠子以自爱。道远会见难。人生无几时。颠沛在其间。念子弃我去。新心有所欢。结志青云上。何时复来还。

（〇玉台新咏一。广《文选》十五。《诗纪》十。〇古诗存目云。玉台古本无。）

穆穆清风至。吹我罗衣裾。青袍似春草。长条随风舒。朝登津梁山。褰裳望所思。安得抱柱信。皎日以为期。

（〇玉台新咏一。广《文选》十五。《诗纪》十。又《类聚》八十一、《御览》九百九十四、事类赋草赋注、草堂诗笺二十一渡江诗注并此裾、舒二韵。〇纪氏玉台考异引吴兆宜曰：案下抱柱。山当作上。逯案。吴说是。津梁上。始与抱柱信呼应。若作津梁山。则互无关涉。又古诗存目谓玉台古本无此诗。）

兰若生春阳。涉冬犹盛滋。愿言追昔爱。情款感四时。美人在云端。天路隔无期。夜光照玄阴。长叹念所思。谁谓我无忧。积念发狂痴。

（〇玉台新咏一作枚乘诗。广《文选》十五。《诗纪》十。又草堂诗笺三十一雨晴诗注作枚乘诗。引期一韵。〇古诗存目云。玉台古本无。）


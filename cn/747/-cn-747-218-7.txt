○代皇太子请家令寺地给贫人表

臣某言：臣闻法天之道，义属於有馀；象地之宜，理存於益寡。顷以咸城近县，市傍州，颇积风霜，或侵苗稼。天皇两仪合德，百姓为心，发仓廪以赈贫人，垂两露以滋微物，俗荷财成之施，家怀亭毒之恩。臣滥奉宗祧。亲承覆载，岁时衣物，咸凭府藏之馀；朝夕膳羞，必伫饔饩之办：过此以往，臣亦何求？但知问竖寝门，尊师胄序，魏两文儒之盛，窃所系心；汉储汤沐之资，未尝留意。但关辅之地，萌庶孔殷，丁壮受田，能充足，所以水旱之岁，家室未丰。正末端本，思有裨助，臣家令寺有地九百馀顷，特请回授关中贫下等色。虽地非安邑，宁期千户之封；而价等露台，虚费十家之产。伏乞皇恩远及，圣泽旁流，矜臣愚效，遂臣诚请。谨遗某官某奉表以闻。


丁都护歌





《宋书》：《督护歌》者，彭城内史徐逵之为鲁轨所杀，宋高祖使府督护丁旿收敛殡埋之。逵之妻，高祖长女也，呼旿至阁下，自问敛送之事，每问辄叹息曰：“丁督护!”其声哀切，后人因其声广其曲焉。太白拟其歌调而意则另出。



云阳上征去，[一]两岸饶商贾。吴牛喘月时，[二]拖船一何苦。[三]水浊不可饮，壶浆半成土。一唱《都护歌》，心摧泪如雨。万人凿盘石，[四]无由达江浒。[五]君看石芒、砀，[六]掩泪悲千古。

[一]《元和郡县志》：江南道润州丹阳县，本旧云阳县。秦时，望气者云“有王气”，故凿之以败其势，截其直道使之阿曲，故曰曲阿。天宝元年，改为丹阳县。冯衍《显志赋》：“溯淮、济而上征。”



[二]《世说》：满奋曰：“臣犹吴牛，见月而喘。”刘孝标注：今之水牛惟生江、淮间，故谓之吴牛也。南土多暑，而此牛畏热，见月疑是日，所以见月则喘。



[三]《汉书》：“拖舟而入水。”颜师古注：“拖，曳也，音它。”拖与拖同。



[四]成公绥《啸赋》：“坐盘石，漱清泉。”李善注：“《声类》曰：盘，大石也。”



[五]毛苌《诗传》：“水涯曰浒。”



[六]《汉书》：“高祖隐于芒、砀山泽间。”应劭注：“芒，属沛国。砀，属梁国。二县之界有山泽之固。”



此篇萧注谓是咏秦皇凿北坑，以压天子气一事。或曰为韦坚开广运潭而作，借秦为喻。又引吴孙权尝遣校尉陈勋将屯田及作士三万人凿句容中道，自小坻至云阳西城，通会市，作邸阁云云。胡注谓是咏润州埭闸牵挽之苦也。先是润州不通江，开元中，刺史齐浣始移漕路京口塘下，直达于江，立埭收课事，详浣本传。浣开新河在江北瓜步者，太白尝作诗颂美。此则独言其苦，瓜步岸卑易开，润州岸高难开，地势至今犹然，白诗并纪实也。当时汴、淮运路，浣并用牛曳，即润州可推矣。芒，石棱，砀，石文。指所凿盘石云云。琦以全篇诗意参绎，旧注三说皆不类，即胡说亦未是。考之地志，芒、砀诸山，实产文石。意者是时官司取石于此山，僦舟搬运，适当天旱水涸，牵挽而行，期令峻急，役者劳苦，太白悯之而作此诗。督护是指当时监督之有司。“凿”字旧本或作“系”字。“万人系盘石，无由达江浒”，诗旨益觉显然。即作“凿”字，谓此万夫所凿之盘石，为数甚多，无由即达江浒，如此诠释自亦无碍。“君看石芒、砀，掩泪悲千古”者，谓芒、砀产此文石，千古不绝，则千古尝为民累，有心者能不睹之而生悲哉?虽用《汉书》“芒、砀”字，然与汉高避匿事全然无涉也。






◇嘲褚常侍

六年正月，前临川府丞褚老常侍，君子谓吴如是乎能官人。官人国之所废兴也。古之兴王，唯贤是与。吕望渔钓，而周王枉驾；宁戚叩角，而齐王忘寐。委斯徒而靡好爵，释短褐而服龙章。姬姜之族，非无人也；新昵之爱，非无怀也。取彼庸贱之徒，登之佐臣之列；故九贤翼世，而有命既集，五子佐时，匡霸以济，夫唯能官人之所由也。褚氏大夫之常佐，远邦之贱司，财则邵矣，官实陋矣，而拔出群萃，超升阶闼，虽文王登师，桓公取佐，亦何以加之。《诗》曰：「济济多士，文王以宁。」言官人得才也。褚常侍闻之喜曰：「君子之言，岂虚也哉，吾得此足矣」。君子谓褚常侍于是乎不谦，谦也者，致敬以存其位者也。谦之不存，德无柄矣。世之治也，君子自以为不足，故撙节以求役于礼，敬让以求安于仁；世之乱也，在位者自以为有馀，故爵丰而求更厚，位隆而欲复广，世之治教，恒由此作。今褚侯蝉蜕利木，鹄鸣玉堂，不庶几夙夜允集众誉，而意充于一善，心盈于自足。足则无求，盈则无戒；不求则善远之，无戒则恶来之，亦何以为君子哉！《诗》云：「战战兢兢，如临深渊。」慎之至也。褚常侍闻是言也惧，谓之昌言也而拜之。君子曰：「褚侯其几矣。」闻善而□喜过，又应之惧，嘉服义之贤，而拜谠言之辱，规同禹迹，义均罪己，君子哉！吴无君子，斯焉取斯。


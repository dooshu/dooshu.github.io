○涧底松赋

碧涧千仞，青松几年。岂天生之有异，盖地势以居偏。挺操弥贞，虽厄岩峦之下，抡材倘鉴，合居樗栎之前。则知植物之近，不可用而或用。生物之远，其可贡而谁贡。伊彼良木，何惭其青竹成龙。工未我求，且伴其高梧宿凤。翠锁山椒，心凌碧霄。生风而虎豹金啸，拂衣而龙蛇动摇。安得伴磊磊之石，因离离者苗。奚三公之梦犹阻，岂万乘之封尚遥。何殊孔明之先主未迎，空怀良策。吕望之文王非猎，不到终朝。今则希匠斤，采溪壑。如拔之於高岸邃谷，可营之於帝宫仙阁。涧底松兮才不才，候般输之所度。


○自东都还至陕州推恩敕

朕永怀西土，陵寝在焉，至自东都，诚慰罔极。兼兹巡省，且无怨思，徯予之望，多谢哲王，饮至之规，岂忘前典。其供顿州应缘夫役差科，并免今年地税。行从飞骑万骑三卫引驾监门各赐物五百段，兵彍掌闲及诸色当番人各赐物三段，缘路供顿刺史县令及专知官各赐一中上考，从行有职掌武官赐勋一转。京兆及岐、同、华三州，畿辅之间，百役所出，至於征镇，又倍馀州，其今年租，并依本州纳。其脚纵已支入京，亦令所司计折酬还。两京城内及京兆府诸县囚徒，反逆缘坐，及十恶故杀人造伪头首死罪，特宜免罪，长流岭南远恶处。其馀杂犯死罪，隶配效力五年。流罪并放。罪人犯赃，量罪贬降。缘近顿所损麦苗，宜令州县即简括，量酬价直。畿内侍老九十已上，量赐酒面。鳏寡茕独及征行之家，宜令州县长官亲自存问，如有疾患，量加医药。使近甸之内，咸有赖焉。


西湖水


光绪初，某方伯开藩两浙，俸满，将入都陛见。某邸忽以电信至，嘱代汲西湖水，以供煮茗。方伯厌其琐，曰：“吾居浙数年，初不知西湖水之有别于他处也。”行抵上海，始涤洋油罐，盛自来水，携入都以塞责。意盖谓自来水为水中之至洁者，当较湖水为愈也。抵都，某邸受之而不报。后数月，杭守某擢观察使，循例入都，乃灌湖水百桶，至京献焉。某邸尝之，大喜曰：“前某公以余为无眼目口鼻者，不知以何物搪塞我。讵知西湖之水，不独甜味不同凡水，即其色黄而不浑，亦非他水所及也。”某被召后，未履观察任，即擢山东盐运使。人为之语云：“某都转以百桶甜水，换得一个咸官也。”

趼人氏曰：操大权居大位者，其夙昔之留心乃在此，乃在此，且借此以贵贱人焉。国政之谓何矣，岂不哀哉！






○谢敕书宣慰表

臣某言：中使冯仙鹤至，伏奉手诏，兼宣口敕，慰抚臣及将士等。圣恩曲被，戴荷无阶。臣某中谢。臣谬承驱策，荡灭凶残。役未逾时，恩无旷日。九天之上，诏下斯须；千里而遥，威如咫尺。示臣攻守之势，勖臣进取之期。断敌用奇，皆凭睿略；指踪制胜，尽出宸衷。但当戮力悉心，捐躯致命，冀申微效，仰答鸿私。


○約會二省巡撫破將官退縮書 【 論將官退縮】

自古海上之戰。全仗風潮。今進戰之令屢下。而諸將乃以風潮不便為詞。塗巡撫所報王詔居西南。俞李居東北。辰下西南風多賊之不能近詔。猶俞李之不能近賊也。果如所見。若必待東北風而後戰。是利於俞李而不利於王詔也水戰若居上風如鷹隼之盤烏雀二將亦當乘潮順浪。風便則行。不便則止。十數日之內自可居賊上風約王詔之兵而共擊之。有何不可。何必株守東北以待風。駕言於待風者。非待風也待賊遁也驅逐之兵可用尾擊合勦之師安可遙送若東北風發。賊必乘風而遁。曾賊開洋之時乃諸將進兵之日何也此賊一遁。船隻大小不同。蓬桅新舊不一。人心渙散不齊。中間有從者有迯者。有奔走不能前者。我兵自後追之擒斬數百勢所必有如果　天心厭亂曾賊打入此網。亦未可知。萬一所謀未遂。跳浪出洋。其前功亦足一捷之報而曾賊有死亡未的之傳。且為諸將完此日前之一著耳。其餘又作第二出也。故曰諸將之待風。非待風也。待賊遁也。若使賊遁西南。近則高雷。遠則安南。縱使諸將追至安南、斬之。則耳目聞見之所不及。孰肯信之。若賊走東北。近則閩中。遠則浙中。皆係中國之地。隨處有接應之兵果能擒斬。則廣福當事者未暇知。而傳者巳達　都下矣。故曰乘潮順浪。居賊上風不惟賊不能迯。而成功可必矣。以大勢論之。與其追剿於既遁之後。孰若夾剿於未遁之先看得曾賊二次東犯。未遂所謀。其勢可知矣。使諸將同心協謀。併力夾攻。集此諸將之兵力。乘此一鼓之氣機而蕩平之績可立待也。若必俟賊之遁而後擊之。彼前此後。參差不齊島嶼大小。停泊不便。其戰也未必如今日之夾攻。其追也未必如今日之齊驅不過延捱歲月以免鋒鏑之危而巳。若以食筭之。况彼到處則掠。囚粮於敵。我兵一米一粒。仰給於官。追逐愈遠。粮運益艱。兵憚於遠征。氣竭於三鼓。其成敗利鈍。未可知也、故曰與其追剿於既遁之後。不若夾剿於未遁之先使賊走西南不如東北者。非無見也况此舉在廣中造募船兵、可謂大舉。在閩中亦謂之捲土重來矣。若不際此時以滅此賊。聽諸將以襲舊套縱賊而迯。本院部責任之重罪自難諉。各撫鎮經營之勞。又置之無用之地耳。當以此諭諸將。一以破其觀望之奸。一以考其制勝之略。若曰錢粮不足、在福省則福省支給、在廣中則廣中支給、凡有借貸銀兩通候事寧之日、本院部一二奏請補還、庶免臨敵不致缺乏而軍士不得而推諉耳、煩為省諭諸將、協謀共濟庶　九重之望不孤、而三軍之罪可免也、不然國典俱存、孰敢輕貸、


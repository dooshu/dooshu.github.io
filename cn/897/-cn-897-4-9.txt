卷九

钦定四库全书

後山集卷九宋　陈师道　撰书

上苏公书

师道啓散从还辱书伏承经暑起居万福师道奉亲如昨惟方托芘赖复尔违濶不能不动念耳盖士方相从时莫知其乐及相别亦不为难至其离居穷独默默自守然後知相从之乐相别之难也士方少时未来之日长视天下事意颇轻之亦易为别至其晚莫数更离合方以为难此盖志与年衰顾影惜日畏死而然耳谢太傅常谓中年以来一与亲友别数日作恶谢公江海之士违世絶俗乃其常耳顾以别为难者岂酣於富贵而习於违顺也耶由是观之以别为难皆非士之正也士亦安能克此当以老为戒以富贵为畏耳承谕人须久而後知诚如来示知人固未易未易之中又有甚难范文正公谓王荆公长於知君子短於知小人由今观之岂特所短正以反置之耳古之所谓腹心之臣者以其同德也故武王曰予有乱臣十人同心同德而荆公以巧智之士为腹心故王氏之得祸大也闻狙诈咸作使矣未闻托之心腹也夫君子无弃人巧智之士亦非可弃以作手足可也耳目且不可况腹心乎盖势在则欺之以为功势同则夺之以自利势去则背之以违害使之且难况同之乎无德而智以智营身而不及事智之所後不得不欺以卫身也天下之事又岂巧者之所能乎士终始不相负非由义则畏义耳势在而真不负耶末疾偏废不害为生膏肓之溃吊之可也尝窃悲之故谓知士当如范公用士当以王公为戒也不审阁下以为如何近见赵承议说得阁下书欲复伸理前所举刺文广狱事闻之未以为然窃谓阁下必不出此而愚虑所及亦不能忍也君子之於事以位为限居位而不言则不可去位而言则又不可其言之者义也其不言者亦义也阁下前为颍州言之可也今为扬守而与颍事其亦可乎岂以昔尝言之而不置耶此取胜之道也近岁士大夫类皆如此以为成言而非阁下之所当为也苟不公言而私请之又不如巳也天下之事行之不中理使人不平者岂此一事阁下岂能尽争之耶争之岂能尽如人意耶徒使呫呫者以为多事耳尝谓士大夫视天下不平之事不当怀不平之意平居愤愤切齿扼腕诚非为已一旦当事而发之如决江河其可御耶必有过甚覆溺之忧前日王荆公司马温公是也夫言之以行义耳岂如冯妇攘臂下车取衆人之一快耶窃谓阁下必不出此而宁一陈之以效其愚耳秋益高惟为朝重慎不胜区区师道再拜

上林秀州书

七月十日彭城陈师道谨奉书学士阁下宗周之制士见於大夫卿公介以厚其别词以正其名贽以效其情仪以致其敬四者备矣谓之礼成士之相见如女之从人有愿见之心而无自行之义必有绍介为之前焉所以别嫌而慎微也故曰介以厚其别名以举事词以导名名者先王所以定民分也名正则词不悖分定则民不犯故曰词以正其名言不足以尽意名不可以过情又为之贽以成其终故授受焉介以通名摈以将命勤亦至矣然因人而後达也礼莫重於自尽故祭主於盥婚主於迎宾主於贽故曰贽以效其情诚发於心而喻於身达於容色故又有仪焉词以三请贽以三献三揖而升三拜而出礼烦则泰简则野三者礼之中也故曰仪以致其敬是以贵不陵贱下不援上谨其分守顺於时命志不屈而身不辱以成其善当是之世岂特士之自贤盖亦有礼为之节也夫周之制礼其所为防至矣及其晩世礼存而俗变犹自市而失身况于礼之亡乎自周之礼亡士之免者寡矣世无君子明礼以正之旣相循以为常而史官又载其事故其弊习而不自知也师道鄙人也然有闻於南丰先生不敢不勉也先生谓师道曰子见林秀州乎曰未也先生曰行矣师道承命以来谨因先生而请焉诗文二卷敬以自效不敢以为能也谨伛偻待命惟阁下赐之师道再拜

答李端叔书

师道啓前日秦少游处得所惠书教以空竈舐鼎之说勤恳甚厚窃恠足下无父兄之好邑里之旧面目相谁何声气不接顾知而赐之足下安得此哉此殆少游有以欺足下足下信之过矣少游之文过仆数等其诗与楚词仆愿学焉若其杰才伟行听远察微仆终不近也足下以为少游何取而誉仆耶顾尝与仆有游居之好以仆之老且病诚不忍其穷而死也嘘濡挽摩借之声光以幸百一期以取信於人而曾不知自累於不信惟足下察焉毋为所欺以重其过夫以一人之誉而收之不疑可谓勇矣至其弃之必以一人之毁此列御寇季将军之所惧也仆又甚焉足下谓仆之文类两苏人情喜於自伸蔽於自知至其拟之非其伦誉之非其情亦知避矣两公之门有客四人黄鲁直秦少游晁无咎长公之客也张文潜少公之客也仆自念不敢齿四士而足下遽进仆於两公之间不亦怵乎如前所称过於因人如後所称足下自取之矣仆闻周人之言以石之韫玉者为璞郑人之言以鼠之腊者为朴郑谓周曰欲朴乎周人大说愿属目出而示之死鼠也唾之而去足下不惟其愚辱先以书而愿见焉其词益下则其求益厚有如循名而督实仆将不胜其责而惧足下誉未絶口而唾骂继之敢告不敏师道再拜

与少游书

师道啓辱书喻以章公降屈年德以礼见招不佞何以得此岂侯尝欺之耶公卿不下士尚矣乃特见於今而亲於其身幸孰大焉愚虽不足以齿士犹当从侯之後顺下风以成公之名然先王之制士不传贽为臣则不见於王公夫相见所以成礼而其弊必至於自鬻故先王谨其始以为之防而为士者世守焉某於公前有贵贱之嫌後无平生之旧公虽可见礼可去乎且公之见招岂以能守区区之礼乎若昧冒法义闻命走门则失其所以见招公又何取焉虽然有一於此幸公之他日成功谢事幅巾东归某当御款段乘下泽候公於上东门外尚未晚也拳拳之怀愿因侯以闻焉某再拜

答张文潜书

师道啓近者足下来京师不鄙其愚辱贶以友卒卒一再见怀不得吐旣别欲一致问因以自效方事之不间竟後足下大以为恨及读足下书乃仆所欲言者君子之所存夫人不远惟设之於仆为不当耳嗟乎足下诚知我矣亦旣爱之矣不识足下何从而得之其得之於人耶其有以自得之耶得之於人耶誉者可信则毁者又可信矣有以自得之耶则仆言未效而迹未接窃有疑焉岂足下使人可疑乃仆之不敏不能不疑耳古有之目逆而道存而仆不足当也以仆之愚有以知足下而谓足下何从而得之仆过矣夫衆口铄金三人成虎仆惧足下有时不自信而信人不待人毁而人自毁矣仆以小人之怀为君子之心则又过矣然所以言者虽君子不可不戒也足下悯仆无以事亲畜妻子宜从下科以幸斗食疑仆好恶与人异情足下於仆至矣仆何以得之何以受之耶仆家以仕为业舍仕则技穷矣故仆之於仕如瘖者之溺声气不动而於足乱矣世徒见其忍而不发遂以为好恶异人此殆谈者过情听者过信耳虽然仆病且老矣目有黑子而昏华瘰侠於颈领隐起而未溃气伏於胷腹之间下上不时痔形於下体者十年矣志强而形惫年未旣而老及之足下虽欲进之而仆不能勉也闰月甲子诏以河内公为相是时自九月不雨有司传诏未竟而雨贵贱贤不肖下至漆室女子欢然相庆天人之意如此仆方卧闻之起立尚可勉耶足下视此时如何仆独得不勉耶羊鼎之侧饥者吐舌但未染指耳足下欲与仆居将坐仆而沐薰之耶岂意其逃世而加束缚焉抑爱之过厚而欲常常见之与李聃家於瀬乡庄周老於蒙田邑之间复有昔时怀器而隐处者乎愿一览焉仆於书如贪者之嗜利未尝厌其欲也谯祁氏多书称号外府太清老氏之藏室愿与足下尽心焉春益暄惟为道重慎师道再拜

答江端礼书

师道啓学始於身而成於性欲善其身而不明於善所谓徒善者也徒善者非善之正也是故学者所以明善也学外也思内也学以佐行思以佐学古之制也若其自得则在子矣士之所戒其惟名乎声实相从如影之於形短长曲直惟形之使无实之名黎人贩焉善人畏焉得且畏之况求之乎言以述志文以成言约之以义行之以信近则致其用远则致其传文之质也大以为小小以为大简而不纳盈而不余文之用也正心完气广之以学斯至矣辱问非所及敬诵所闻足下其择焉仆之不成勤无成能惟於修文略无师法愧无异闻虚辱盛意若曰量子以为教如医之量药以当病如工之量才以当用子曾子盖能之矣仆非其任也嗟乎子之不逢夫子也与仆游者衆矣莫有问焉子何问之下耶嗟乎夫子之失子也尚幸来临愿言其详师道再拜

答秦觏书

师道啓辱书谕以志行事贤大夫友良士斯至矣复有意於不肖何也再惠诗雍雍有家法诵之数日不休固为足下贺不图过意责以师教阙然无以为报惟媿而已夫百金之货不陈於市走原逐鹿跛者不试也世固有之足下所谓彦士名大夫是也从之当得所欲乃以责仆则过矣又惟足下博问而择亦已见及敢不略陈其愚仆於诗初无法师然少好之老而不厌数以千计及一见黄豫章尽焚其藁而学焉豫章以为譬之奕焉弟子高师一着仅能及之争先则後矣仆之诗豫章之诗【一作诲】也豫章之学博矣而得法於杜少陵其学少陵而不为者也故其诗近之而其进则未也故仆尝谓豫章之诗如其人近不可亲远不可疎非其好莫闻其声而仆负戴道上人得易之故谈者谓仆诗过於豫章足下观之则仆之所有从可知矣何以教足下虽然仆所闻於豫章愿言其详豫章不以诗【阙一字】仆从亦不能为足下道也而足下歉然欲受仆之言其何求之下耶昔者能仁以华示其徒而饮光笑之能仁曰吾道付是子矣其授受乃如此虽大可以喻小子其懋焉吾将贺子之一笑也师道再拜

答晁深之书

师道啓辱书教以先觉之觉後觉其说信美而仆不足当也古之人量而後言言而不类言之失也子其慎之仆闻之施者不困守者不给士之好为师旧矣子问而不以告岂其所有不足於施而莫知所以吿耶士能致诚殚敬而刳其心以求於世未有不告者也不诚不敬则不足以得之有以得之而心不至焉则又不足受之也虽然教自外至者也外以导内於是有以自得之则至矣自是而观士何以教子子何待於士耶子其懋之子之兄弟足以先人而未足以相先子之才如牧野之驹乘之则奔近之则踶虽未就御而脱然有千里之气子之成才仆莫量也子兄之才如良马行则中节止则中度御以大辂鸣以鸾和而行九轨之道其至有日矣故仆不虞子兄之居後而惧子之难成也子其驱之士方盛时气血动於内容色挑於外得之则惑失之则悲气冒其心性乱於习百废一存惟欲之知夫才如水焉窒而挠之则浊牛马污秽日滋而科斗生焉可不畏乎夫少而好色仆与子同而今悔之以仆之悔故不愿子为之也子其戒之始仆以文见曾南丰辱赐以教曰爱子以诚不知言之尽也仆行方内才得此尔夫言之不尽非不能也其心以为不足与之尽尔不者有所畏而不敢也愚者无以告智者告之而不敢尽也言之难其若是乎尝试考之尽言不讳其於子如何耶不絶其愚请继以吿子其图之师道再拜

与黄预书

师道叩头啓昨暮始闻有丧子之戚此世事中最难堪者父子之私耳目之玩熟见而骤失念之不堪况当之乎往岁失一七岁男子扣天拊地欲有所诉殆不可以至理夺也往还深热数见开谕又勉读方外书以自解俛而听其言如耳边过风读其词如目前空华视听虽接而心不随晋惠帝谓饥者何不食肉糜此虽甚愚然世内事非身经之虽智者有所不解也而谏者责其不听亦已过矣久而後念死者不更生生者无所致力欲诉则无从欲怨则无归究竟无得而後已也念足下少年初经此变宜有甚於老者然有一事似可道太夫人齿发衰视足下夫妇日夜不寝食击牀倒席相向涕泣谕之不解禁之不止无如二人何则必郁悒不平有如太夫人一不食足下何以自处耶幸少拨哀一思愚言王夷甫言太上无情其下不及情情之所锺正在我辈民虽愚至於父子夫妇则知之矣此未为知人者衍又自谓有道第一等人夫道者性也而锺於情何在其有道耶上下之间衆尔衍不异衆何在其絶出耶而晋之士大夫共推衍为第一则下衍者从可知矣思解足下之忧不觉及此亦以当一纵谈也师道再拜

上曾枢密书

月日具官陈某西向再拜献书於太尉六丈阁下一去门屏十年有余平常不为问非怠於外以谓无益而不为尔事有可言而复隐忍然後为罪则亦不敢【一本云事有可言而复隐忍畏罪则亦不敢】夫天下之事非阁下所得与则非某所当言其在右府且忧之大者言之其亦可乎西边用兵五六年矣远戍之卒过期不还人情及期则有归心况有过之而後未期乎以旣动之心而前有死伤之虞内有羇旅暴露冻馁劳苦之害後有乡邑亲爱之念不亦危乎然莫敢违异者分定故也鸟穷则撄兽穷则搏此岂常言理有必至一人倡之和者必衆东向而请何以御之夫事有曲直人有违顺直之所在胜之所出何则人所顺也一旦发难【一本作难发】不过发内军以击之无故兴师积年不解死伤之余思归而溃而逆击之则曲直有在窃恐溃者未至发者不为用也於是之时在廷之人肯为天下国家以身扞之者谁乎若其未有可不计此【一本大可不须计此】某常所私忧窃叹者也古之守国本末并用故建德而阻险开封无丘山川泽之阻为四战之地故太祖以兵为卫畿内常用丁四万人今军卫多西戍山东城郭一空卒有盗贼乘间而作冒州县杀吏民私货财掠【一作略】妇女火室庐乃其小者不幸而有奸雄出焉其成败孰得知之忧之次也谈者必谓世方平宁兵不足虞人无奸雄有不足畏某不更远引笔墨所载直以庆历以来耳目所及者明之尔思保两州之乱庆之溃皆卒也【一本云皆庆之渍卒也】王伦张海廖恩王冲皆盗贼也可谓平世而无之乎熙宁中士才再发巳自溃乱於时某在秦中闻乱兵所过羣小迎导利其刼掠王伦张海行半天下所至溃坏守令或走或降莫敢枝梧至出卫军用边将而官军所至甚於盗贼民至今谈之从昔之乱皆有奸雄非为时而生乃乱而後见平世伏而不出遂以为无则过矣某闻之景德咸平之间契丹岁入寇游骑出山东【一本云游马出至山东】齐有外镇日暮尘起人避走南山夜渴乏水旣旦视谿谷有冰雪少年下食之且取以上衆起争之有贾者出止其衆而坐之率少年十余辈而下徧给坐者且曰饥则柰何孰从吾而取食於是愿者数千【一作十】人斩木为兵出屯镇中乃尽闭其外户日以酒豕犒从者夜则警扞旦暮饷山东三日而复家不失一物此与英彭何异而谓平世无之乎虽然军溃盗起一时之祸所可虑者分也上之於下可生可杀可予可夺而无违者分也定则无所敢为乱则无所不为如水之防如薪之束如兽之穽槛其可失乎一失则不复断不可续覆不可收损不可完物之理也此某之所深忧者也谈者必谓还戍则备阙寇来莫御帅不任其责某又谓其不然也戍有常数今以拓土而增之尔去其增则常也尚何言往者延安兵非不多寇来不御而仅自守故善战者论将不论兵也夏人之来小则其常所虑者其大举尔然地方数千里外假邻阻非可一日具也师行千里谋以时月则孰不知之帅者明其耳目而预为之备何惮其来且敌短於攻而不能久人自持粮後无馈运往事【一作来】不过数日而我善守寇至勿战聚兵於内而清其野外内聚则寇不敢深外清则深而不害使进不得战则沮退无所掠则困以元昊之强数大入才破塞门金汤两城而已国虽大而贫兵虽多而散以元昊之战胜而卒臣者以数举而困也况其弱乎且以中国之盛大灵武之举犹不能再况於夷乎虽然进筑不已则兵不得罢盍先已之乎若谓可以制敌则汉取阴山匈奴过而恸哭开西域发兵争之故谓断其右臂某居东莫知今之可否但闻诸路竞进日夜奏功而未闻西人举国而争则必非其所急也苟不能制其命则老师费财杀人盈野何所用之若谓且筑且进渐据横山然後可制其旣数岁矣横山安在耶若复数岁则诸将穷富极贵矣人情得所欲肯复出力蹈其所难乎则是横山终不可得徒为将帅取富贵之资尔横山天险也下临平夏存亡所系敌必举国争之【一本云虏必固争之】恐亦未易得也若谓今之所据即横山也则某闻之宥州在横山之上南距米脂三舍而近今延安奏功广地四百里则宥在其腹然不云得宥州也则四百里之广岂可信哉边地惟灵夏如内郡地才可种荞豆且多沙碛五月见青七月而霜岁才一收尔银州草惟柴胡萧关之外有落蔾与咸杖以此知其不宜五种也使可种安得人实之若不徙民则募军二者孰取焉若取乎内则空此以实彼舍易而即艰何益且辟土益广则去府益远平常缓请急报卒不相及【一本云平常缓急请报不相及】河东之患麟府世所知也若令所据可以制敌而不争者非不敢乃不能尔敌虽蕞尔然元昊用之以抗中国其地与民固自若也而今反不能争其所急者非惜其力以有待则无其人否则诸部不为用也若是则某之忧有甚於前也今敌内弱外叛而皇师临之恐有乘危簒夺以为奸雄之资是复生一元昊也故某尝谓敌旣弱矣不复能抗中国宜稍存立使假威命以临制部族压服奸豪使不得发柰何欲为资乎今使诸道尽据横山而敌无奸雄乘时而起一切如意某之忧则又甚矣赵文子曰苟非圣人孰能内外无患盍释楚以为外惧乎夷狄之弱未有甚於今日者可不忧乎今三边不战士皆恇弱独秦晋数与敌角犹可用秦故西人易东军如儿女子而南平蛮西南事羌皆用秦卒以取胜若又不战卒有外患何以御之昔岁之元昊智高是也窃谓西人不可无也伏惟阁下股肱帝室师表万邦直道正言天下称诵日有传焉而独此无闻岂未可以言乎言之今其时也昔安李两公皆有意於世而各有失安失之鋭李失之缓故未及成功而以毁去盖鋭者不须时缓者不及时时乎时乎其可不知乎易曰书不尽言言不尽意而况河山之外翰墨之间乎然以阁下英姿伟识则区区之意不待言而了伏惟属意焉某再拜

後山集卷九








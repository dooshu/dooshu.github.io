○授田兴魏博节度使制

经邦制理，先务於安人；秉义纳忠，谅存乎体国。其有坚持正性，动合众心，才当与能，善足垂劝，则宜荷推毂之寄，为分阃之臣，建侯贞师，宣我利泽。魏博军步射都知兵马使同节度副使检校秘书监兼御史中丞沂国公田兴，深明有融，忠孝是力，介若金石，通乎弛张。效用思齐於昔贤，洁诚期报於君父。生此王国，迹沦戎藩，逢时乃彰，会节有立。日者元臣即代，裔子幼年，小人任事以作威，诸将屏息而增惧，政理滋紊，刑章亟乖，群臣危疑，几致颠越。朕用忧闵，方图辑宁，而兴任在辕门，深惟大体，义勇斯奋，奸雄伏辜，士心所归，不令而肃，征镇安固，厥庸茂焉。既而保贵胄之家，将到上国；全故帅之绩，求复中军，表章屡疏，情恳备至。以勋则特异，以义则可观，周旋令图，盖有馀裕。朕高悬爵命，以待能贤，嘉尔殊劳，允宜懋赏。晋军谋帅，却谷尝学於《诗》、《书》；汉将议功，窦融实冠於名节。魏郊巨镇，河上奥区，杖钺可以宣国威，观风可以率彝典。习俗至於丕变，疲甿徯而汔康，伫光册书，用寄心膂。荣级继登於七命，显秩超践於六卿，仍兼副相之雄，以重元戎之寄。服兹休命，其懋戒哉。可银青光禄大夫检校工部尚书兼魏州大都督府长史御史大夫充魏博等州节度管内支度营田观察处置等使，勋封如故。


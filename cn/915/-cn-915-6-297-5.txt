◇致雨议

臣闻天道贵信，地道贵诚。诚信者，盖二仪所以生植万物，人君所以保黎蒸。是以杀伐拟于震电，推恩象于云雨。刑罚在于必信，废赏贵于平均。臣闻间者以来，刑狱转繁，多力者则广牵连逮，以稽年月：无援者则严其贾楚，期于入重。是以百姓嗷然，感伤和气。臣愚以为轻刑耐罪，宜速决遣，殊死重囚，重加以请。宽徭息役，务遵节俭，砥砺朝臣，使各知禁。

盖老牛不牺，礼有常制，而自顷众官拜授祖赠，转相夸尚，屠杀牛犊，动有十数，醉酒流湎，无复限度，伤财败俗，所亏不少。

昔殷宗修德以消桑谷之异，宋景善言以退荧惑之变，楚国无灾，庄王是惧。盛德之君，未尝无眚，应以信顺，天乃隆。臣学见浅暗，言不足采。（《晋书·虞预传》。咸和初夏旱，诏众官各陈致雨之意，预议。）


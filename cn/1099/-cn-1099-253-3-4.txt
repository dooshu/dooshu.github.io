○與徐存翁二

又

屢遣人往閩探報。聞寇二起。其一據興化者是也。數雖不的。大抵倭賊十三四耳。今尚不出。拘執士夫。索取贖價。往往有贖出者。時遣零賊出外掠米。城門夜閉晝開。內閩賊得手。亦有濳歸者。又劫士夫與上司討船。葢此寇一據興化。巳飽矣。入深而輜巳重。船燬而風非時。竊料惟保身圖歸。似無他犯。但閩兵背公不知何以一旦至此。所謂無兵者。有兵不可用。曰無兵耳。其一在建寧府所屬。自去年十一月內。攻入壽寧政和縣。又攻松溪縣。內山賊十六七也。其山賊來攻浙江處州府屬。慶元縣東門。被我兵打敵。斬首五級。即退。雖時時於界外窺伺。浙江兵嚴備。不敢入。至除夕。我兵搗巢。共斬一十五級。賊覺歸還。正月後。浙兵益集。以俟會剿。至十二日早起營。仍從致和向閩中去。此賊亦飽圖歸。而山賊漸亦分散矣。止此二寇之消息也聞此寇去年舊賊招至。能乘此而一鼓蕩平。得懲創。禍源少塞。若不能。而新倭再至。勢必合矣。舊賊用新倭之船新賊用舊賊之計恐舊者利歸。新者氣銳。非但閩中。沿海而遙。又不知作何狀也。凡在鄰省。益令自治。以備不虞。若以一閩自濟。恐難自定。竊料事勢。葢今日之賊。誠非張璉之比。仰惟廟堂大為處分。兵馬錢粮。大為捐助。所乏將才。處處簡任擇近。宜勒限到任。待其成功。勿責近効。勿縛文法。東南當有平定之日矣。


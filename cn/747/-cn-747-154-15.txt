○册殷王旭轮文

维龙朔二年岁次壬戌十二月景戌朔六日辛卯，皇帝若曰：於戏！夫握镜黄道，经邦盛於建侯；司契紫宸，体国昭於宗翰。故乃祚延邳鼎之业，历峻丰社之基。惟尔第四子旭轮，流景星躔，遵源天汉，亚重离而接耀，承少海而分澜。秀质挺华，芳声金润，天人之望，夙彰髫绮。大雅之规，遽形襁络，幼智该於元表，潜识冠於黄中。舟象垂风，方惭性与，封蚁宣誉，终谢生知。是用命尔为殷王上柱国，往钦哉。将用齐衡两献，比迹二南，藻璋，粉泽仁义，竹池逾浚，棣屏增辉，受兹茅土，可不慎？


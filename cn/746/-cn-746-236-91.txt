卷236_91【登玉山诸峰，偶至悟真寺】  钱起

郭南云水佳，讼简野情发。紫芝每相引，黄绶不能绁。

稍入石门幽，始知灵境绝。冥搜未寸晷，仙径俄九折。

蟠木盖石梁，崩岩露云穴。数峰拔昆仑，秀色与空澈。

玉气交晴虹，桂花留曙月。半岩采珉者，一点如片雪。

真赏无前程，奇观宁暂辍。更闻东林磬，可听不可说。

兴中寻觉化，寂尔诸象灭。


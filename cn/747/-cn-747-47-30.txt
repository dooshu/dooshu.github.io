○赠杨绾司徒诏

王者之於大臣也，存则寄其腹心，均於支体，参於军国之重，叙以阴阳之和；亡则诔其事功，加之命数，告於宗庙之祭，襚以绂冕之章，则九原可归，百辟知劝。故朝议大夫守中书侍郎同中书门下平章事集贤殿崇文馆大学士修国史上柱国赐紫金鱼袋杨绾，性含元和，身齐律度，道光雅俗，器重宗彝。宽柔敬恭，协於九德；文行忠信，宏於四教。内无耳目之役，以孝悌传於家；外无车服之容，以真实形於代。西掖专宥密之地，南宫领选举之源。以儒术首於国庠，以礼度掌於郊庙，简廉其质，奉职同休。顷以任非其才，毒流於政，爰登清静之辅，庶谐至理之期。道化既穆於朝班，俭德已行於海内。虽贤人之业，著於可久，而夫子之命，末如之何？方有凭依，遽此沦谢，屏予之叹，震悼良深。所怀莫从，长想何及？况历官有素丝之节，庀家无尺帛之馀，故饰以华衮，增其法赙，备膺典策，载贲朝经。可赠司徒。


崇明寺佛顶尊胜陀罗尼幢颂并序





梵语陀罗尼者，华言总持，谓总统摄持，无有遗失，即咒之别名也。《法苑珠林》：陀罗尼者，西天梵音，东华人译则云持也。持善不失，持恶不生。幢者，释家幡盖之类，此则以石为幢形而刻咒字于其上，即谓之幢也。

共工不触山，娲皇不补天，[一]其鸿波汩汩流，伯禹不治水，万人其鱼乎![二]礼乐大坏，仲尼不作，王道其昏乎!而有功包阴阳，力掩造化，首出众圣，卓称大雄。[三]彼三者之不足征矣!

[一]《论衡》：儒书言共工与颛顼争为天子，不胜，怒而触不周之山，使天柱折，地维绝。女娲销炼五色石以补苍天，断鳌足以立四极。天不足西北，故日月移焉；地不足东南，故百川注焉。



[二]《左传》：刘子曰：“美哉禹功，明德远矣，微禹，吾其鱼乎!”



[三]《法华经》：“大雄勐世尊，诸释之法王。”



粤有我西方金仙之垂范，[一]觉旷劫之大梦，[二]碎群愚之重昏，[三]寂然不动，[四]湛而常存。[五]使苦海静滔天之波，[六]疑山灭炎昆之火，[七]囊括天地，[八]置之清凉。日月或坠，神通自在，不其伟与![九]

[一]《宋书·谢灵运传》：“方轨前秀，垂范后昆。”



[二]《涅盘经》：“我旷劫来，已入大寂。”



[三]王屮《头陀寺碑文》：“曜慧日于康衢，则重昏易晓。”李善注：“《头陀经》：心王菩萨曰：我见复蔽，饮杂毒酒，重昏常寝，云何得悟，慈心示语，使得开解。”



[四]《易·系辞》：“寂然不动，感而遂通天下之故。”



[五]《南齐书·顾欢传》：仙化以变形为上，泥洹以陶神为先。变形者，白首还淄，而未能无死。陶神者，使尘惑日损，湛然常存。



[六]梁简文帝《唱导文》：“苦海易沉，慈波空荡。”《书·尧典》：“浩浩滔天，下民其咨。”



[七]《胤征》：“火炎昆冈，玉石俱焚。”



[八]贾谊《过秦论》：“囊括四海之意。”



[九]《说文》：“伟，奇也。”



鲁郡崇明寺南门佛顶尊胜陁罗尼石幢者，盖此都之壮。昔善住天子及千大天游于园观，又与天女游戏，受诸快乐，即于夜分中闻有声曰：“善住天子七日灭后当生，七反畜生之身。”于是如来授之吉祥真经，遂脱诸苦，盖之天征为大法印，[一]不可得而闻也。我唐高宗时，有罽宾桑门持入中土，[二]犹日藏大宝清园，虚空檀金净彩，[三]人皆悦见。所以山东开士，[四]举国而崇之。时有万商投珍，士女云会，众布蓄沓如陵。[五]琢文石于他山，[六]耸高标于列肆。[七]镵珉错彩，为鲸为螭，[八]天人海怪，若叱若语。贝叶金言刊其上，[九]荷花水物形其隅。良工草莱，献技而去。

[一]《大般若经》：“是如来真实法印，亦是一切声闻缘觉真实法印。”



[二]《翻译名义》：佛陀波利，宾国人，忘身徇道，遍观灵迹。闻文殊师利在清凉山，远涉流沙，躬来礼谒。高宗仪凤元年，杖锡五台，虔礼圣容。忽见一翁从山出来，作婆罗门语，谓波利曰：“师何所求?”波利曰：“闻文殊隐此，欲求瞻礼。”翁曰：“师将《佛顶尊胜陀罗尼经》来不?此土众生，多造诸罪，佛顶咒乃除罪秘方，若不将经，徒来无益，纵见文殊，未必能识，可还西国取经，传此弟子，当示文殊所在。”波利作礼，举头不见老人。遂反本国，取得经来，状奏高宗。遂令杜行及日照三藏于内共译，经留在内。波利泣奏“志在利人”，请布流行。帝愍专志，遂留所译之经，还其梵本。波利将向西明与僧顺贞共译《佛顶尊胜陀罗尼经》。所愿已毕，持经梵本，入于五台不出。《唐书·西域传》：罽宾，隋漕国也。居葱岭南，距京师万二千里而赢，南距舍卫三千里。王居修鲜城，常役属大月氏。地暑湿，人乘象，俗治浮屠法。《魏书·释老志》：诸服其道者，则剃落须发，释累辞家，结师资，遵律度，相与和居，治心修净，行乞以自给，谓之沙门。或曰桑门，亦声相近。总谓之僧，皆胡言也。僧译为和命众，桑门为息心，比丘为行乞。



[三]《华严经》：“譬如天上阎浮檀金，惟除心王大摩尼宝，余宝无及者。”



[四]开士，有德行之僧。详见二十一卷注。



[五]《诗·小雅》：“如冈如陵。”



[六]《山海经》：瞻诸之山，其阳多金，其阴多文石。《诗·小雅》：“他山之石。”



[七]班固《西都赋》：“游士拟于公侯，列肆侈于姬、姜。”吕向注：“肆，市也。”



[八]《说文》：“螭，若龙而黄，北方谓之地蝼。从虫，离声，或云：无角曰螭，丑知切。”



[九]《酉阳杂俎》：贝多，出摩伽陀国，长六七丈，经冬不凋。此树有三种：一者多罗婆力叉贝多；二者多梨婆力叉贝多；三者部阇婆力叉贝多。多罗、多梨，并书其叶。部阇一色，取其皮书之。贝多是梵语，汉翻为叶。婆力叉贝多者，汉言树叶也。西域经书，用此三种皮叶，若能保护，亦得五六百年。



圣君垂拱南面，穆清而居，[一]大明广运，无幽不烛。以天下所立兹幢，多临诸旗亭，[二]喧嚣湫隘，[三]本非经行网绕之所。[四]乃颁下明诏，令移于宝坊。[五]吁!百尺中标，矗若云断，季翳苔藓，[六]周流星霜，俾龙象兴嗟，[七]仰瞻无地，良可叹也。

[一]垂拱，见二十一卷注。穆清，见一卷《大猎赋》注。



[二]《史记·集解》：《西京赋》曰：“旗亭五重。”薛综曰：“旗亭，市楼也。立旗于上，故取名焉。”



[三]《左传》：景公欲更晏子之宅，曰：“子之宅近市，湫隘嚣尘，不可以居。”杜预注：湫，下；隘，小；嚣，声；尘，土也。



[四]经行，谓僧众周幢循行，所以致其敬礼之心。网绕，谓以网围绕其幢，所以使鸟雀不得栖止、污秽。



[五]梁简文帝《答湘东王书》：“鸣银鼓于宝坊，转金轮于香地。”西方供佛宫殿，以七宝增饰，故谓僧坊曰宝坊。



[六]《韵会》：“翳，隐也，奄也，障也。”



[七]龙象，高僧也，见十二卷注。



我太官广武伯陇西李公，[一]先名琬，奉诏书改为辅。其从政也，肃而宽，[二]仁而惠，[三]五镇方牧，声闻于天。帝乃加剖竹于鲁，[四]鲁道粲然可观。方将和阴阳于太阶，[五]致吾君于尧、舜。岂徒闭阁坐啸，[六]鸿盘二千哉![七]乃再崇厥功，发挥象教。[八]

[一]广武，县名，隶陇右道之兰州。乾元二年，更名金城。



[二]《左传》：晋公子，其从者肃而宽，忠而能力。杜预注：肃，敬也。



[三]《后汉书》：刘宠，徐东平陵令，以仁惠为吏民所爱。



[四]所谓“五镇方牧”者，辅历官郢、海、淄、唐、陈五州刺史也。所谓“剖竹于鲁”，又为鲁郡都督也，见后《虞城令李公去思碑》。但碑文之名作浦，颂文之名作辅，未知孰是孰讹。剖竹，见十一卷注。



[五]太阶，见一卷《明堂赋》注。



[六]《尔雅》：“小闺谓之阁。”《说文》：“阁门，旁户也。”《后汉书》：吴祐迁胶东相，政惟仁简，以身率物，民有争诉者，辄闭阁自责，然后断其讼。以道譬之，此用其字，却另作闭门不理事解。坐啸，见十四卷注。



[七]《周易·渐卦》：“六二，鸿渐于磐，饮食衎衎，吉。”王弼注：“磐，山石之安者也。进而得位，居中而应，本无禄养，进而得之，其为欢乐，愿莫大焉。”鸿磐二千，谓以二千石之职，为宴安之地也。



[八]王屮《头陀寺碑文》：“正法既没，象教陵夷。”李周翰注：“象教，谓为形象以教人也。”



于是与长史卢公、司马李公等，[一]咸明明在公，[二]绰绰有裕。[三]韬大国之宝，钟元精之和，[四]荣兼半刺，[五]道光列岳。[六]才或大而用小，识无微而不通。政其有经，谈岂更仆![七]

[一]唐制：鲁郡为上都督府，设长史一人，从三品；司马二人，从四品下。



[二]《诗·鲁颂》：“夙夜在公，在公明明。”《郑笺》曰：“言时臣忧念君事，早起夜寐，在于公之所。在于公之所，但明义明德也。”



[三]《诗·小雅》：“此令兄弟，绰绰有裕。”《毛传》曰：“绰绰，宽也。裕，饶也。”



[四]《后汉书》：“元精所生，王之佐臣。”章怀太子注：“元为天元。精谓天之精气。”《论衡》：天禀元气，人受元精。蔡邕《陈太丘碑文》：“含元精之和，应期运之数。”吕向注：“元精，大道也。”



[五]《北堂书钞》：庾亮《答郭豫书》曰：“别驾旧与刺史别乘，同宣王化于万里者，其任居刺史之半，安可任非其人?”《唐书·百官志》：高宗即位，改别驾皆为长史。



[六]徐陵《为陈武帝与岭南酋豪书》：“身居列岳，自御强兵。”



[七]《礼记》：“遽数之不能终其物，悉数之乃留更仆未可终也。”孔颖达《正义》：“更，代也。言若委细悉说之，则大久，仆侍疲倦，宜更代之。若不代仆，则事未可尽也。”



有律师道宗，心总群妙，量包大千。[一]日何莹而常明，天不言而自运。识岸浪注，玄机清发，每口演金偈，[二]舌摇电光，[三]开关延敌，[四]罕有当者。由万窍同号于一风，[五]众流俱纳于溟海。若乃严饰佛事，规矩梵天，[六]法堂郁以雾开，香楼岌乎岛峙，[七]皆我公之缔构也。[八]以天宝八载五月一日示灭大寺。百城号天，四众泣血，[九]焚香散花，扶榇卧辙，[十]仙鹤数十，飞鸣中绝。非至德动天，深仁感物者，其孰能与于此乎?三纲等皆论穷弥天，惠湛清月。传千灯于智种，[十二]了万法于真空。[十三]不谋同心，克树圣迹。

[一]大千世界，见二十三卷注。



[二]金偈，佛所说之偈也。



[三]扬雄《解嘲》：“上说人主，下谈公卿，目如耀星，舌如电光。”李周翰注：“电光，谓辞辩速如电光之闪也。”



[四]《过秦论》：“秦人开关延敌，九国之师，逡巡遁逃而不敢进。”



[五]《庄子》：“大块噫气，其名为风。是惟无作，作则万窍怒呺。”



[六]《法苑珠林》：色界有十八天，初禅三天，一名梵众天，二名梵辅天，三者大梵天。此大梵天无别住处，但于梵辅有层台，高显严博，大梵天王独于上位，以别群下。于此三天之中，梵众是庶民，梵辅是臣，大梵是君。惟此初禅，有君、臣、民庶之则，自此以上，悉皆无也。



[七]梁武帝诗：“长涂横翠微，香楼闲紫烟。”



[八]缔构，结构也。见一卷注。



[九]《翻译名义》：自古皆以比丘、比丘尼、优婆塞、优婆夷为四众。《礼记》：高子皋之执亲之丧也，泣血三年。《正义》云：凡人涕泪，必因悲声而出，若血出，则不由声也。今子皋悲无声，其涕出，如血之出，故云泣血。



[十]《说文》：“榇，棺也。”



[十一]《翻译名义》：寺立三纲，上座、维那、典座也。《晋书》：时有桑门释道安，俊辩有高才。自北至荆州，与习凿齿初相见，道安曰：“弥天释道安。”凿齿曰：“四海习凿齿。”人以为佳对。



[十二]《维摩诘经》：譬如一灯，燃千百灯，冥者皆明，明终不尽。菩萨开导众生，令发阿耨多罗三藐三菩提心，于其道意亦不灭尽，随所说法而自增益。一切善法，是名无尽灯也。



[十三]《法华经》：成一切种智。一切种智，即佛智也。又谓之般若。释典以一切万有终归于无，谓之为空。人法皆空，则谓之真空，即般若智也。



太官李公，乃命门于南垣庙通衢，曾盘旧规，累构余石，壮士加勇，力侔拔山。[一]才击鼓以雷作，[二]拖鸿縻而电掣。[三]千人壮，万夫势，转鹿卢于横梁，[四]泯环合而无际。常六合之振动，崛九霄之峥嵘，非鬼神功，曷以臻此。

[一]项羽歌：“力拔山兮气盖世。”



[二]雷作，谓如雷之发声。



[三]鸿縻，大索。电掣，谓疾如电之掣也。



[四]《韵会》：“辘轳，井上汲水木，一作栌。”《广韵》：“圜转木也，通作鹿卢。”



况其清景烛物，香风动尘，群形所沾，积若都雪。粲星辰而增辉，挂文字而不灭，虽汉家金茎，[一]伏波铜柱，[二]拟兹陋矣!

[一]班固《西都赋》：“抗仙掌以承露，擢双立之金茎。”章怀太子注：“《前书》曰：武帝时，作铜柱、承露仙人掌之属。”《三辅故事》云：“建章宫承露盘，高二十丈，大七围，以铜为之，上有仙人掌承露，和玉屑饮之。”金茎，即铜柱也。



[二]《后汉书》：交趾女子征侧、征贰反，玺书拜马援伏波将军，南击交趾。《水经注》：俞益期笺曰：马文渊，立两铜柱于林邑岸北，山水移易，铜柱今复在海中。《林邑记》曰：建武十九年，马援树两铜柱于象林南界，与西屠国分汉之南疆也。



或日月圆满，方檀散华，清心讽持，诸佛称赞。夫如是，亦可以从一天至一天，[一]开天宫之门，见群圣之颜，巍巍功德不可量也。

[一]按释典，欲界有六天：一，四天王天；二，忉利天；三，夜摩天；四，兜率天；五，化乐天；六，他化自在天。色界有十八天：一，梵众天；二，梵辅天；三，大梵天；四，少光天；五，无量光天；六，光音天；七，少净天；八，无量净天；九，遍净天；十，无云天；十一，福生天；十二，广果天；十三，无想天；十四，无烦天；十五，无热天；十六，善见天；十七，善现天；十八，色究竟天。无色界有四天：一，空处天；二，识处天；三，无所处天；四，非有想、非无想天。凡三界共二十八天。天者，言其清净光洁，最胜最尊，故名为天，乃神境世界之位，与苍苍在上之天不同一解，能修至胜之因，方能生其处。功有优劣，故所生之处有不同。



其录事参军、六曹英寮及十一县官属，[一]有宏才硕德，[二]含香绣衣者，[三]皆列名碑阴，此不具载。

[一]按《唐书》，兖州，鲁郡，为上都督府。上都督府之属官，有录事参军事一人，正七品上；有功曹、仓曹、户曹、田曹、兵曹、法曹、士曹参军事，各一人，正七品下。其曰六曹者，田曹后置，故仍其旧称，不称七而称六也。所管瑕丘、曲阜、干封、泗水、邹县、任城、龚丘、平陆、金乡、鱼台、莱芜，凡十一县。



[二]《晋书·郭璞传》：“景纯通秀，夙振宏才。”《索袭传》：“索先生硕德名儒。”



[三]含香，尚书郎事，见二十六卷注。绣衣，御史事，见十一卷注。



郡人都水使者宣道先生孙太冲，得真人紫蕊玉笈之书，能令太一神自成还丹以献于帝。[一]帝服享万寿，与天同休。功成身退，谢病而去，不谓古之玄通微妙之士欤?乃谓白曰：“昔王文考观艺于鲁，骋雄辞于灵光；[二]陆佐公知名在吴，铭双阙于盘石。[三]吾子盍可美盛德，扬中和。”恭承话言，敢不惟命。

[一]《册府元龟》：孙太冲隐于嵩山。玄宗天宝三载，河南尹裴敦复上言：“太冲于嵩山合炼金丹，自成于灶中，精华特异，变化非常，请宣付史官，颁示天下以彰灵瑞仙圣之应。”从之。又：孙逖有《为宰相贺中岳合炼药自成表》：臣等伏见道士孙太冲奏事奉进止，令中使薛履信监臣，于中岳嵩阳观合炼，其灶中着水，置炭于灶侧，封固却回，已经数月，泥拭既密，缄封并全。即与县官等对开门，其炭并尽，灰又别聚，不动人力，其药已成。初乃五色发端，终则太阳辉于炉际。又河南尹裴敦复所奏，并奉敕令右补阙李成式往验并同者。《唐书·百官志》：都水监使者二人，正五品上，掌川泽、津梁、渠堰、坡池之政。此云都水使者，乃宠异方士而以虚衔加之耳。



[二]《后汉书》：王延寿，字文考，有俊才，少游鲁国，作《灵光殿赋》。后蔡邕亦造此赋，未成。及见延寿所为，甚奇之，遂辍翰而已。王延寿《鲁灵光殿赋序》：鲁灵光殿者，盖景帝程姬之子，恭王余之所立也。初，恭王始都下国，好治宫室，遂因鲁僖基兆而营焉。遭汉中微，盗贼奔突，自西京未央、建章之殿，皆见隳壤，而灵光岿然独存。予客自南鄙，观艺于鲁，睹斯而眙曰：“嗟乎!诗人之兴，感物而作，故奚斯颂僖，歌其路寝，而功绩存乎辞，德音昭乎声。物以赋显，事以颂宣，非赋非颂，将何述焉。”遂作赋。张注：“艺，六经也。”李周翰注：“言鲁有周、孔遗风，思礼乐之美，故云观艺。”



[三]《梁书》：陆倕，字佐公，吴郡吴人也。高祖雅爱倕才，诏为《石阙铭记》奏之，敕曰：“太子中舍人陆倕所制《石阙铭》，辞义典雅，足为佳作。昔虞丘辨物，邯郸献赋，赏以金帛，前史美谈，可赐绢三十匹。”《六朝事迹》：县北五里有四石阙，在台城之门南，高五丈，广三丈六尺。梁武帝所造，及成，朝士铭之。陆倕，字佐公，其文甚佳，士流推伏。



遂作颂曰：揭高幢兮表天宫，[一]嶷独出兮凌星虹。[二]神纵纵兮来空，[三]仡扶倾兮苍穹。[四]西方大圣称大雄，横绝苦海舟群蒙。[五]陀罗尼藏万法宗，善住天子获厥功。明明李君牧东鲁，再新颓规扶众苦。如大云王法法雨，[六]邦人清凉喜聚舞。扬鸿名兮振海浦，[七]铭丰碑兮昭万古。[八]

[一]揭，竖立也。



[二]嶷，如山之嶷然独出也。凌星虹，谓其高若与星辰、虹霓相凌历也。



[三]《楚辞》：“纷总总其离合兮。”王逸注：“总总，聚貌。”



[四]《说文》：“仡，勇壮也。”扬雄《甘泉赋》：“神莫莫而扶倾。”详见二十一卷注。



[五]《法苑珠林》：“济生灵于苦海，救愚迷于火宅。”



[六]《法华经》：“悲体成雷震，慈意妙大云。澍甘露法雨，灭除烦恼焰。”《华严经》：“如大龙王，能雨一切妙法雨故。”



[七]鸿名，大名也，见三卷注。张衡《西京赋》：“光炎瞩天庭，嚣声振海浦。”《说文》：“浦，滨也。”



[八]徐陵《孝义寺碑》：“谨勒丰碑，陈其舞咏。”






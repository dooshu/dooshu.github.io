○定乐舞制

国家平定天下，革命创制，纪功旌德，久被乐章。今郊祀四悬，犹用干戚之舞，先朝作乐，韬而未伸。其郊庙享宴等所奏宫悬，文舞宜用功成庆善之乐，皆著履执拂，依旧服袴褶童子冠；其武舞宜用神功破阵之乐，皆被甲持戟。其执纛之人，亦著金甲。人数并依八佾，仍量加笛歌鼓等，并於悬南列坐。若舞，即与宫悬合奏。其宴乐内二色舞者，仍依旧别设。


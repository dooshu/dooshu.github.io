卷二十三 乡绅死义列传（有总论）

闻之君臣大节，惟在致身；忠孝大纲，难于死义。以故须漕碎体、弘演纳肝、蕩阴被矢、侍中溅血，如此忠烈，其来尚矣。间尝论之，弘演以使旋复命、侍中以护驾蒙尘，主辱臣死，固其分也。若夫罢职归田、优游林下，苟能以义卫志、以智卫身，託方外之弃迹，上可以见故主、下不辱先人，未为不可。乃气激倾辀、志坚化碧，不惜一死，追附攀髯：袁景倩之父子，并歼石头；江万里之夫妻，同沈止水。甚者一门仗剑，阖室自焚。虽祖宗豢养之深恩，亦思宗感格之明效也。与彼反躬事仇、回面改嚮，速若反掌者，不几天壤相去哉！呜呼，石窌西河，尽有吾君之痛！风车云马，犹闻杀贼之声。予盖辑乡绅死义之传，而益叹吾思庙君臣成仁取义之正也；虽与日月争光可也！

胡守恒

马如蛟

张罗彦

刘会昌

尹洗

韩东明

高泾

徐复仪

焦源溥

王徵

沈迅

杨卓然

宋玫

张瑶

李梦辰

戚勋

王与胤

陈士章

毕拱辰

葛凝秀

杨进

韩子宣

王征俊

樊邦正

相希尹

张梦鲤

陈寓策、李开先

李若葵

▼胡守恒，号吉云，舒城人。崇祯戊辰进士，考选庶吉士，授编修。守制家居。

壬午三月，张献忠合回、革诸贼攻舒城。时舒城无县令，参将孔廷训以兵千人，同编修胡守恒率士兵共守。七阅月，廷训降贼，勾贼攻城；守恒誓以死守。贼怒，以洞车穴城，穿者数处；守恒督军民补塞之。贼射书胁降，守恒燔其书于城上。越三日，城陷，贼执守恒，刃其腹，被数十创以死。舒人见者，无不流涕。

▼马如蛟，字腾仲，号讷齐，和州人；天启壬戌进士。除山阴知县，正靡俗，革吏弊：所食米，悉自和辇致。戊辰考最，入为福建道御史。己巳，巡按四川。辛未，巡漕，以武闱事累落职。归，佐其父为德于乡赈贫乏，岁施槥至数百。人贷其钱者，多不责偿，前后焚券至数百。

乙亥春，贼寇全椒陈家市；如蛟率士民请于知州黎弘业，抽丁守城。如蛟自招兵二百余人，操练听用；运各乡榖入城并瀋阳右卫仓粮，足支数年。购工铸大小铳砲百余，弓弩器械具备。十二月二十六日，贼犯和州，如蛟撄城固守。二十八日，贼用梯攻城，城上发砲，击杀百余人。贼复顶方桌掘城，城上掷薪燃之。已而风雪渐急，城上人不能支，多散走。如蛟出家中大银，募人出城杀贼。贼已蚁附而登，如蛟奔回家，垒其居室，举火焚之；如蛟妻妾、兄运尹如虬、生员如虹及奴婢，死者十有四人。如蛟持戈，走匿江上芦围中，为贼所杀；弃尸江面，状貌如生。事闻，赠太僕寺卿，廕一子人监。

▼张罗彦，北直清苑人；罗俊、罗善、罗辅等兄弟六人。罗彦崇祯戊辰进士，授行人，历吏部文选司郎中，升光禄少卿。癸未，兄罗俊成进士；而最幼弟罗辅是年亦登武进士。罗彦曰：“余先人以戮力邀大爵，乃复蒙恩如许，顾何以答隆遇！”

明年甲申，逆贼李自成以其众陷山西，遂由居庸入犯阙；令别将刘宗亮等寇畿南数郡，败燕京之援，期日会。时真定营卒恨巡抚徐标不从贼，诱杀之以应贼，反为贼守保定，势益孤。间有称贼「仁义吊伐之师」者，罗俊兄弟大言誓众：“谁非明太祖衣食至今日，何忍缓急去之！且保定为神京前蔽，必巩此门户以通呼吸。”顾城守甚难，久无保督、新守未至，镇帅且尽以兵去，人心惑乱；罗俊、罗彦以忠义相激发。顾其弟罗辅负殊力，善射，挽强弓骤发百矢弗难，而颇多命中，众持为先登。于是约同知邵宗玄合官绅士民遥拜阙，盟于北城之上，计乡丁及门夫可二千人。而贼可数万，既破河间，伪牌数至；罗彦等不为动。已而新守何复及太监方正化次第至，协力守；则阁部李建泰众散，但以亲兵百人护其饷入城也。建泰军中有孔甲者，为贼说降，罗俊辄斩之以徇。三月，贼围城急，罗彦悬重赏一砲贼（？）。建泰恐伤贼，止勿发。邵宗玄愤争之不得，至欲堕城以死；罗彦驰解之，建泰赧而下。时贼闻光禄欲死城，令卒环仰面而骂，一舟（？）射书劝降；罗彦城上碎其书，掷还之。乙未，都城陷，罗彦一号欲绝。罗俊曰：“此城又当北门矣，宁辛苦无失，以待天下勤王！”誓死不去。壬子，攻西北益急，则倾赀赏士，至出其佩带褕翟、珥服之属且尽：中一贼者，立与数金；为贼所中者，立与数金。贼砲矢齐发，云梯继进，鹰钁数千且穴城而入。城上砲火矢石迸下，贼死，拉去堆烧者无算。贼宗亮不得志，自杀其伪将数人，令日午不克，撤围去；而建泰虑城破不免，与其中军郭中杰谋，悬士阴约贼领后小白旗为号，贼乃从是入，于是西南城陷。罗辅猝欲保其伯兄溃围出，图再举，罗彦不从；则身返巷战。遇贼，手起应弦而倒，纵马赴贼，贼无不辟易者，所击杀数十人。须臾，贼围之数重，身洞矢数百十，遂死。罗俊方守东门，贼蔓至东门，则徂击贼，贼仆地。罗俊怒，扼贼吭，啮其面不得，啮其耳；吐耳大呼曰：“吾皇明进士张罗俊！”语未毕，中矢倒。而罗彦急抵舍，题其壁：“明光禄寺少卿张罗彦，义不受辱！”缢死井亭。时妻宋氏奋利刃自刭，不得绝；乃同妾钱氏及生女赴井死。罗善观其妻高氏携女三人投井死，而身赴仲兄罗彦，欲与同难。罗彦曰：“吾受朝廷爵禄，义不得不死；弟诸生，可不死。”罗善不肯，睨井欲下，顾井中有妇人，遂释井；拜其兄，归投其室井而死。罗俊子诸生伸、罗彦子诸生晋，皆投井以从。李氏者，年七十有四，为罗俊伯母；厉声骂贼，贼击破李脑。高氏者，弟罗士妻，寡居；王氏者，弟罗哲妻：同梁争缢死。白氏者，罗辅妻，与王氏从母家促入危城；是日王氏死，白绐其女看井中何物，女方视井，遽推之下，身从之；而幼子女二，坐失母，亦随死。张晋妻师氏，偕张震妻徐氏、张巽妻刘氏、刘母胡氏，同井争投死。而张氏止罗哲变容易服，从水门出亡，存血祀；一家同死者三十三人。贼众见罗彦题壁语，无不叹息，至有泣下者。尸久堕地，无人一视。独故犬三不去，迭守护尸旁，不令鸢鸟得下；下则号恐去之。贼一至此，则噬其拇指去；贼益惊异，乃令席藁埋之。

▼刘会昌，保定清范人。幼负奇气，长古文辞。十岁，居父丧，哀如成人礼。崇祯三年，举于乡。能任大事，有气敢任。

甲申，闯贼北犯，伪檄数至。时秦、晋及畿南诸郡望风尽失，昌素胆略，仓卒倡义，同乡绅光禄卿张罗彦暨兄进士罗俊誓死守御。崇祯十七年三月十九日北京陷，贼急攻城；至二十四日，贼撤水涸隍，云梯蜂进，砲矢风发。会昌率城兵屹然岳立，指伪如平时。适西南城楼为贼火箭所焚、西北角楼下穿数穴，併力进攻，城破。贼拽会昌于西关古庙，拥锋刃问：“京城久破，数省尽降；尔何敢拒？”会昌裂眦骂曰：“我本布衣，无官责。但恨天下无人，致尔小丑沦陷宗社。欲脔食李自成肉，以报先帝耳！”鬚发横竖。贼愈愤，夹打三次；然惊其勇壮，百计诱降。终不屈，遂断首悬西关街市。市人士大呼曰：“此吾郡刘凝禧先生，生不肯弃城、死不肯降贼也！”共经营，匍匐请建祠祀之。

▼尹洗，安肃人。天启壬戌进士，工科给事中。居保定三世，同诸绅登陴抗贼。城破，被执。贼向洗索金银，洗曰：“我贫给事，那得金银？惟速杀我！”贼曰：“抗我师者，尔辈也！”立杀之于西门。

▼韩东明，安肃人，邠州知州；徙居郡城。闻贼入，从容着冠服，望阙拜毕，辞祖庙，投井死。子仲淹，负侠气；城将破，犹登陴立砲台，引弓射殪数贼。堕城，死之。

▼高泾，清苑人；崇祯壬午举人。事母孝；城破，负母跳。遇贼，求释其母。母得释，贼执泾索贿；泾绐之曰：“到家即有。”过水边，贼不提防，推贼仆地，跃入水死。后尸浮出水上，两目怒瞠、两拳擎向，有击贼之状。

▼徐复仪，号雪潭，钱塘人。世多显者：祖大参五桥，举进士；四传生复仪。大母陆，早寡；四岁，口授毛诗章句。九岁，属文。年十一，通子史百家言。崇祯十五年，举于乡；十六年，成进士。

明年，盗入京师，烈皇帝崩；复仪居家，躃踊曰：“呜呼，臣不获从皇帝地下，顾乃腼面苟活，忘大仇不讨贼耶？”即日赴南京，授刑部员外。时定逆臣罪，多所按治；复仪每以死诤。

会大比，命复仪试滇南。就道，与父母诀。行数十日，未至滇，南京陷。复仪闻，啮指誓，屏左右泣曰：“国家竟至此耶！今闽、越数千里，正朔不移；滇南远属荒徼，恐人心易动。吾姑镇抚之，以待其定。”于是益整威仪、饰驺从，讲宾兴礼。夜乃密谒黔公，流涕为言；使陈兵卫，士裔不得逞。滇南以安，而闽、越亦得乘间改元；朝论重之，加翰林编修。复仪叩头流血辞，略曰：“侍从文墨，所以润色太平也。今戎马日逼，臣不得驰骋疆场为陛下负弩矢，猥赐臣清燕，死无以塞责！”不报。

未几，闽、越陷，复仪裂冕服、弃车徒，幅巾草履，走千里归家。拜父母床下，辞妻妾，即夕去家，宿三十里外草堂。独居，不饮酒、不食肉，读「易」、诵「离骚」；妻妾死，俱不问。所居喜林莽，或登崩崖，从上堕；或入大窖，夜寝其中。虎豹触之，不为怪。一日，大风雨，昼晦，传闻兵四合；复仪曰：“吾命尽矣！”扼喉，死茆茨下。及旦而父始至，持其首为泣，复仪目尚张；父曰：“儿得死所矣！”作诗吊之，乃暝。

▼焦源溥，号涵一；陕西三原人，万历癸丑进士。历沙河、濬二县知县，以卓异入为四川道御史。

时熹庙御极，群臣聚讼三案；溥疏谓：“光宗为神宗之元子，为元子者为忠，则为福藩者非忠。孝端、孝靖为神宗之后，为二后者为忠，则为郑贵妃者非忠。孝元、孝和为光宗之后，为二后者为忠，则为李选侍者非忠。”又言：“郑养性必不可不夺职，崔文升必不可不磔市。移宫始末，必不可得而抹杀；盗犯叵测，必不得而宽容。”危言正论，举朝侧目。巡按真、保，以忤要人意，例转河南副使，备庐、凤；移疾归。

崇祯初，起补山西，历参政、按察使。升都察院右佥都御史，巡抚大同。既莅任，锐意兴除：简军实、修马政、筑城垒、谨斥堠。未一年，以人言罢归。

癸未冬，贼入西安，召诸邑荐绅授伪职；乃以总督官衔延溥，胁之去。见李自成，溥骂曰：“尔为贼，吾恨不手刃尔！乃欲诱我？吾朝廷大臣，有死无二，幸速见杀！”贼闭之室中三日，骂益厉；溥美鬚髯，皆上指，目眦尽裂。贼稍近，即举手击之。将杀之，复骂不绝声；贼拔其舌，支解死——时十二月十九日也。溥从兄源清，万历丁未进士；历官都察院右佥都御史，巡抚宣府。罢官里居，年七十，始举一子。贼入境，不屈，自经。二臣皆以清品闻，而溥尤尚气节；为台中，好直言，辨论朋党间事，尤切至。

其与溥同死者，有前南京吏部尚书南企仲，渭南人，万历庚辰进士；时年九十，陷贼，大骂不屈，不食两日死。其子礼部祠祭司主事南居业，万历甲辰进士；不屈，被杀。以未得其详，故附书之。

▼王徵，号葵心，西安泾阳人。天启壬戌进士，除广平推官。时白莲狱兴，连及者数千人；徵悉为辩其枉，释之。修清河水闸，溉田至千顷。丁忧去。服阕，补扬州。三王之国，所过多诛求；不得，则执人而榜之。徵白王，请戢卫士，王折节听。黄山之狱，多连引富商巨室；徵持不肯下，请去官以谢奄党，卒赖以全者数十百人。忠贤建祠，徵与淮扬道参政三原来复不往拜，人称为关西二劲。再丁忧去。而登将刘兴治据岛为乱，巡抚孙元化疏起徵山东按察司佥事，监辽海军务。徵至，区画海事，擒叛者。而孔、李二将自吴桥噪走登州，其家属开城应之；徵与巡抚航海诣阙自归，得遣戍。会赦，归。

自徵为举人垂三十年，布衣蔬食，不入公府。及宦后里居，着书讲学，一室萧然。又好接引后生，人方之黄叔度。而秦中贼大起，徵素通西学，善制器，因为其县设守御方略及推演武侯木牛流马等事。李自成入西安，下县使致徵，徵引佩刀坐所事天主堂中待命。徵子永春，乃以病上；遂执永春以行。徵不复食，绝粒七日而卒，自书本朝官以表其墓；年七十四。

徵之学，以畏天爱人为主。事母至孝；母病，徒跣百里以祷药王。居丧哀毁，几于灭性。所著有「奇器图说」等书。

子永春，以百姓为之代请于贼，得不杀。

▼沈迅，号羽君；山东蓬莱籍，莱阳人。崇祯辛未进士，出李明睿之门；历兵科给事中。

甲申国变，归里；里名窝乐，筑土城自蔽，乡之人多集之。迅有弟十二风子，负膂力，精骑射，运槊如飞；尝御盗，无不手取。丁亥，或传河间逃兵尽走窝乐。会奉清旨，从富室搜马；迅有马八，上其六。巡抚使人复责之，必十二；迅曰：“所留二耳；必欲如额，无以应。岂以兵来？”使者以不为迅所礼，恶迅于抚军曰：“迅且反！”遂以闻；奉密旨，百骑至土城。戚族皆散去，迅登垒而守。有某道请隔陴而语，劝迅姑就缚；迅与其弟分乘二马严拒，必不下，遂施砲伤清兵数人，属其弟十二风子携孤潜活他所。风子坐孤其怀，夺路奋鞭，纵马出；清人相顾错愕。迅母曰：“若从清活，非吾意、吾教汝！”顷之，母命服自缢楼上。迅乃尽驱其家大小诸口，登楼观死母；散三千金于庭曰：“同事者儘持去，或遇吾子为周旋也！”迅纵火焚楼，而身冠服，亦自投火死。

风子潜胶州，或闻见害；孤存。

▼杨卓然，字又先，湖广辰州人；崇祯辛未进士。初授杭州司理；计处，补太湖知县。太湖逼流贼，卓然性慷慨、习劳苦，日事戎马，竟深入贼穴与贼讲。贼感其诚，多有来归者。朝廷以卓然知兵，使监军扬武陵，亦复大款贼；款卒不成，弃去。

弘光中，擢徽宁道。乙酉，起义兵当清，为镇时张天禄所执，已报捷江南洪督师军门矣；张之中军高谦者，见卓然抱持，为雪涕，告天禄：“此吾旧蒙恩，必生之！”天禄不可；则以合营保卓然曰：“即异日遇诸原，请碎谦首以谢！今日之事，唯将军仁慈！”顾告捷已越日，度不能得，天禄亦无如何。乃去使归，狼仓称死罪，云捷书半道被劫，请更草！天禄曰：“卓然不死，天也！”遂改报，脱卓然；而谦厚为行李纵之。

卓然遨游吴会间数年，有杨崑者，自称从永历所来，怀敕印阴结义士，遍招摇；亦及卓然，加本兵衔，联络吴、越兵马钱粮等事。事败，逮至江南。马督讯之，卓然冠麻以见，不屈；马曰：“汝何服？”曰：“服先帝！”马曰：“汝欲为十年丧也？”卓然大言曰：“大明一日不中兴，卓然一日不释服！”且曰：“此心何日无之矣。去年敕不真，谢不受，今安敢辞？”收其室所有，仅得「永历钱」四十八文、破蓆一床而已。癸巳之十二月，与万曰吉等七十二人同日遇害。曰吉自有传（按曰吉传阙）。

邹延玠，字介子，武进诸生，为浙学宪嘉生次子。庄保生，字尔定。常一宿宗室某，为行李去；清迹得之，不辩：亦与七十二人之难。玠妻吴氏闻变，死。

▼宋玫，字文玉，山东莱阳人；天启乙丑进士。历柘城、杞二县知县，考选吏科给事中。尝疏论用人，谓“皇上求治之心愈急，则浮薄喜事之人愈易饰诡而钓奇；皇上破格之意愈殷，则巧言孔壬之徒愈易乘机而阙捷。”又疏论御寇，谓一剿寇一事，地方与行间分任之：地方官主守，行间主战。行间不能战，而徒责有司以守，即张巡、许远无救睢阳之亡；况今之庸碌乎！自今止宜责有司以守，实以爱养为主，如招流移、活饥民者是；责将帅以战，实以戡定为主，如灭某股、救某城者是。”时论服其允当。丙子，主试湖广。历刑科都给事中、太常寺卿、大理寺卿、工部侍郎。壬午，枚卜会推，玫与房可壮、张三谟与焉；以召对不称旨，又为辈语所中，上疑比私植党，下三人狱，革职归家。

北兵入莱，玫与勋部经画守御。及力不支，城陷，缚玫与勋部相对拷榜，体无完肤；玫终不屈，遂见杀。

勋部，名应亨，字长元，玫之从叔。天启乙丑进士，除清丰知县。入为礼部主客司主事，历吏部验封、考功、稽勋、文选四司，升稽勋郎中。解任归，与玫同死。

二人历官，并有声绩。当天启中，山东言文章者，推莱阳宋氏；然嗜奇好古，其文亦略如诸子书。始，宋玫之由杞县得考选也，与开封府推官张瑶争互讦；其时要路多为玫地，而瑶坐谪官去。

▼张瑶，蓬莱人；天启壬戌进士。登兵之叛，帅其乡人固守。城陷，被执，大骂以死；其妻及四子皆投井死之。张瑶以河州判官死节，事闻，赠光禄寺少卿。

▼李梦辰，字元居，河南陈州人；崇祯戊辰进士。以通政司免，家居。

甲申寇急，与道臣关永杰计城守。民心不固，贼尚结寨五里之外，百姓各相呼百十人，竟自开门谒贼，官府不得止；至欲缚官府，佐以牛酒。永杰既自杀，州守以下竞逃去。家人掖梦辰出，梦辰不肯，曰：“吾受朝廷大恩，义不辱，必死！”同州孝廉刘泽醇来约共殉城。二人方竞自裁，而猝为贼所获；贼勒官之，二人拒不从。贼益义二人，设监者。夜，监弛，竞走利去；梦辰起自缢。缢不得法，久之，气不尽，复甦；乃令其奴共牵之。奴以主尽节，既不能劝而又心伤主，呜咽牵不力，自是甦再三。梦辰乃自激掷，得绝。泽醇缢稍迟，见李未即死诸状，一念不忍，竟不能死。解缳，与其奴遁山中；月余，以病死。

梦辰从弟某，国学也，亦任子；时与众偕遁。继闻其兄殉节状，感痛废人事，饮食无味，忽忽不知东西。会伪睢州守公事至陈，陈诸生盛巾服，争出恭郊谒，蒲伏道左，陪追入城；梦辰弟猝见之，凄恸曰：“吾兄死地下，宁无知！”遂自沈河死。诸生中闻之，或惭恧至有暗挥涕者。伪守去，乃无一人抠衣送矣。

▼戚勋，号羽明，南直江阴人；见事明决而才甚果。癸未，以国学殊等，授文华殿中书。时其弟藩，落礼部第，且归；语勋曰：“吾揣摹，合当再举得之。”勋携藩避人曰：“观此气象，恐旦夕即，安得再举者！”明年二月，与同事数十人弃官归。阅月国变，勋至临清，始闻先帝殉社稷；语同事者曰：“初以言不经，今不幸果然！”共欷歔欲绝。山东豪杰起拒贼，邀勋共事；勋疾辞。

弘光中，奉命督闽饷；则诀弟藩曰：“金陵情势，更不似故长安；其能久乎？”已而南都失守，清兵南下，三吴百万起义；江阴素习拳勇，居平喜试人，此时愤，一呼起。勋与典史阎应元共图画，常以灯数百，上书「起义」字样，缚草人持之，夜立城西南数里外。清兵鼓欲战，谍知为伪，前队争取灯喜，还走其军；其后队见书「起义」字，误以为江阴兵，争自残，大扰不可解。应元乃与勋等乘之，大获捷。三吴数百十战无以谋胜者，独推江阴；故城陷而复、复而陷者数四。最后力竭，阎见杀；勋令其子亦间亡去，手书其堂：「皇明文华殿中书舍人阖门殉难戚勋之宅」；又楼壁数行二语云：“非敢殉难为死忠之臣，聊求完发为大明之鬼。”乃以书决弟藩曰：“民无主、兵无援，不破何待！城破，吾以尺练了吾妾女，吾亦有所自了。”署其小像数语，付僧继新善藏之；有曰：“余始自命羽明，卒死以羽明；其兆也夫，抑其志也夫！”亦书别其昆弟亲朋，付僕潜出，则预开列某妾女缢某所；某妾有子，另缢某所。于是洁治正楼，列古蹟名编诸玩好之物甚设；曰：“吾以殉吾身！”盛积薪楼之下以待。已，城破，勋冠带南面高座，呼妾女一一授之巾帨，视其就缢；然后北向再拜，自起举火。火既炽，乃亦就缢。妾女而外，奴僕从死者凡二十人。

▼王与胤，字百斯；新城人，布政公第二子也。崇祯元年进士，选庶吉士。授湖广道监察御史，巡按河南盐课、陕西茶马，督学应天。未出都，以疏劾债帅忤政府，谪归。归侍布政公，家居色养；率诸弟子辈治圃课耕，萧然物外。

十七年三月，闻先帝之变，涕泣不食。辞父布政公，沐浴入室，扃户与孺人于氏、子士和同自缢死。士和，字允协，诸生。胤将死，自作墓誌，叙其家世官职；不具录。允协作歌一篇，其词痛切，闻者悲之。以其死于家中，南方无知之者；赠卹之典阙焉。

▼陈士章，保定清苑人。进士出身，历徽州太守；归卧。甲申，李贼入，城陷，与其妻张氏、子宗瞻、子妇杨、孙僖、孙妇常及孙女至亲七人，皆投井死。

时同里有大宁都司朱，谢事家居，卧戈暗室；贼入，猝起撞之，连槊数贼。贼怒，众排入，缚至西城，寸磔之，犹骂不绝口。郭贡士者，公服北面再拜，亦阖扉持槊而待；一贼入，槊及贼仆，则郭弱，震不能再举。贼甦，起夺槊，反洞郭，郭死。郭妻某氏，仓猝延颈请刃；且曰：“夫义死，我何归！”贼感，亦泣曰：“若夫妇以义；我贼也，我误矣！”遂扶郭尸正寝再拜，亦拜氏为母，与其子约兄弟；曰：“吾将大赙母，并葬死者以谢。”五月，闯贼为清兵所败，散去；贼乃怀金复走保定遗母，因诀其子，临别为一洒涕。

▼毕拱辰，莱州卫人；万历丙辰进士。历知盐城、朝邑二县，谪上林监丞；历户部河南司、礼部祠祭司主事、员外，再谪浙江按察司知事，迁吉安府推官、南户部广西司主事、福建司郎中、河南按察司佥事，整饬淮、徐兵备。时漕运总督史以徐州荒残、当南北冲，而拱辰体弱不任剧，请更用；报可。改拱辰山西，分巡冀宁。以十五年秋至官，抚循彫甿，颇有惠诵。

十七年二月，贼犯太原，拱辰受甲登陴拒战。三月，会风霾大作，贼从城东北梯而入。执至伪将军刘所，胁之降；拱辰山立不动，遂遇害，与巡抚蔡懋德、布政赵三尸同弃晋王府西墀下。越八日，贼去，材官段可达以墙土覆之。拱辰无子，无人为请卹者。

拱辰生平最好书，官南曹时，相过辄屏驺从，同至书廊简阅书史；或从街口地上摊残籍中，偶得数叶，则大喜。署中无事，终日读书；常以书相饷者，必以其人所未见者报之。家中积书几万卷。性清执，不善事上官；以故通籍二十年，尚浮沈郎官。素通晓历法。所著有「义侠纪事」、「蝉雪咙言」、「韵略彙通」及「诗草」若干卷。

▼葛凝秀，平定州人。崇祯甲戌进士，户部郎中。家居，闻贼陷京城，自缢死之。

▼杨进，□□人。官至巡抚都御史，骂贼死。

▼韩子宣，蒲州人。原任知府，自缢死之。

▼王征俊，阳城人。原任道臣，被贼禁狱中，阖城士民以其居乡多德，泣求保出；至家，自缢死之。

▼樊邦正，蒲州人。原任德安知府；守德安，贼不能下。及归里，贼至蒲，被缚；贼曰：“尔德安太守也！”知其能，欲降之。不屈，被戮。

▼相希尹，蒲州人。原任总兵；骂贼不屈，被杀。

▼张梦鲤，蒲州人。原任副总兵；贼喝之跪，不屈；贼割去两膝，旋复杀之。

▼陈寓策、李开先，皆江陵人，领乡荐。闯贼破荆州，伪政府侍郎喻上猷列荐荆州绅士，下檄徵之；万策、开先俱在荐中。伪檄下，万策自经，开先触墙死之。

▼李若葵，大同人，为诸生。闯贼犯大同，兵民皆降，开门迎贼。若葵阖家九人自缢，先题曰「一门完节」。

石匮书曰：闯贼陷京师，百官报名投顺者四千余人；而捐躯殉节效子车之义者，不及三十。余辈博带峨冠，尽化为雉翎绿帽。辇下如此，遑问畿外！当官如此，遑问在籍乎！乃星文有正，遇晦则明；家食之臣，反能殉死田岛：即琬琰之笔，能不亟收也哉？












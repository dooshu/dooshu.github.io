○赈恤诸道百姓德音

朕以寡德，讬於兆人之上，虽兢兢业业，思理不怠，而政道多阙，和气用伤。仍岁水旱，黎人艰食，为之父母，斯心郁陶。如闻魏博六州，阻饥尤甚，野无青草，道殣相望。及山南东道、陈许、郓曹濮、淮南、浙西等道，皆困於饥疫，虑乏粮饷。其魏博宜赐粟五万石，山南东道、陈许、郓曹濮等三道，各赐糙米三万石充赈给。委度支逐便支遣，仍各令本道据饥乏之处赈给。淮南、浙西两道，委长吏以常平义仓粟赈赐。应诸道有饥疫处，除出军粮积蓄之外，其属度支户部斛斗，并令减价出粜，以济贫人。其有牧宰非才，贪残为害，及承前积弊，须有条流，或冤狱留滞，速宜疏决者，并委观察使纠察详访，具状闻奏。用弭天眚，以副朕焦劳之虑焉。


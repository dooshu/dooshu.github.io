○禦虜議 【 守邊】

或問禦虜戰守孰先、曰斯二者、皆帝王禦戎之經要、惡可偏也、夫虜本天驕、威侮二陲、時緩則守先。時急則戰先。閒暇無以為守。則勢懈而可乘。獊猝無以為戰。則勢潰而莫支。是故緩思以守。扼要可恃。虜未易入也。急思以戰。惰歸可擊。虜未易去也。或問守邊與守京孰要、曰斯二者皆均也。然而守邊急矣。何也、夫守邊者、所以守京城也、邊可守而虜不得入。則京城勢尊。是故禦戎無上策、以守為上、守邊則京城可安。矧又陵寢鞏固、生靈綏寧乎、故曰守邊者。所以守京城也。竊嘗私權之、邊兵以守而待戰易。內兵以戰而為守難。守京城易而守陵寢生靈難。或問何謂守京城易、守陵寢生靈難、曰虜專事剽掠、乘利避害、勢雖猖獗、度難持久。以今邊境諸郡支邑、即云高城深池不異於常、猶非虜所能攻也。若京城者、亦足謂之金湯矣、四面土城、建築環護、况天威所臨、自足為固、猛將勁卒、朝令夕集、不踰旬日、奔遯靡暇、故曰守京城易。　祖宗陵寢。獨處空山徑路並通鮮可據扼醜類無知、萬一不畏天道、聯營、則我兵稀寡、突至、則倉皇難制、陵寢斷不宜在関外故曰守陵寢難。畿甸村落、累朝生聚蜂、屯蟻集民罕知兵、平原曠野。杳無拘礙。虜儻一入、來去飄忽收歛豈知故曰守生靈難。或問何謂邊兵以守而待戰易。內兵以戰而為守難。曰邊兵生長塞下、熟諳地利、歲與虜遇、曉習邊情。幸今限以高墻。護以深壕。陷以品窖。度虜欲入。填窖而後及壕。填壕而後及墻。毀墻而後能踰。此其為力。巳不易矣。使我詗諜情得。悟覺機早、乘塞登埤。披堅執銳。星聯魚貫。奇正迭用矢石雨注。炮火電掣。此其仰攻。又甚難矣。如是則我可以動在萬全。我已得勢矧又乘高擊下用少制眾穴鼠相鬬、將勇者勝。葢界限既峻。則衝突難以猝施。屏蔽有倚。則遏截易以展力。上兵伐謀。此之謂也。夫虜之能入也非墻之罪也。無人於墻之罪也不罪墻之不知守而罪墻之不可以禦何以異於因噎而廢食也。然雖噎而食卒不可廢。往者虜少即能入、虜人且數、出沒無常、民倚門而恐、子女帛蓄、半入于虜、今虜眾不聚。不能入矣。往者虜入宣大山西諸邊、民虔劉至慘、今虜雖聚眾而入。不能徑踰吾墻。即踰不能速進而羣擁我若早知悉力堵截。不能入矣。自昔以來、燕代晉秦、皆與虜鄰矣。而卒能力守其地所恃以伏險者城耳故曰邊兵以守而為戰易。若夫用兵之常、寡則眾者勝弱則強者勝、拙則巧者勝徐則疾者勝、勞則逸者勝、饑則飽者勝、善兵者能以寡為眾。以弱為強。以拙為巧。以徐為疾。以勞為逸。以饑為飽。則寡者。弱者。拙者。徐者。勞者。饑者。亦勝。上言勢此言机可憑者用勢不可測者用機實兩相因也此其故何也。其機異也虜聚而入少、且動稱數萬。營塵百里、我散而守其多。不過僅以千計。眾寡異也虜無論少長、衣毛飲酪、耐勞苦而習鷙悍、我囿中而脆、畏法而動強弱異也虜以擊搏為生。精於騎射。何啻田夫執耒。漁人操笱。我必待簡而習。待訓而練巧拙異也虜獸聚而鳥散。聲東擊西。形右斷左。我遇警則倉卒而徵應援則星夜而馳。勞逸異也。虜人挾數騎。迭乘而倍趨倏忽百里。比諸飄風疾雨。雖云我有騎兵。然而我兵之騎。一夫備物。則載重。趨遠則力竭。日夜長驅。勢不能逐。疾徐異也虜一入我地。橫行抄掠。是曰因粮。不褁而足。我兵紀律嚴明。絲髮無犯。千里齎粮。餉道阻艱。勺水粒米。或不及嘗饑飽異也夫四者既異矣。故我苟遇虜。猝難與戰。必擇地而據。下騎而步。鑿溝而防。植矛而待。即延綏大同慣戰之兵。所為憑勢以運机也務在陣堅而不可動。斯為全勝。况內地之兵耶。故曰內兵以戰而為守難。然則如之何、曰昔我先正商文毅有言、方今急務、守邊為上。守關次之。若祗守京城。此名下策。載于肅愍疏議可攷也、葢今日之病、力寡於兵分。備疏于地遠。虜常以其十之二三。遇而相持。則我不敢動。以其十之八七。散而抄掠。則我不能救此其勢易於牽制。若曰吾舉天下之全力而制之。何憂不勝乎夫我兵集而虜不至則我罷擾而內虗我兵不集而虜又至。則我驚駭而失措我兵集而虜至則我幸决于一勝。可少創懲。一或不利則虜心益輕。虜氣益驕。非國家之福也。是故深識遠猷之士、蓄之如蚊蜟。顧獨曰此不足以煩吾斧鑕也。惟謹桑土之憂。建于城之策明間堠之情募敢死之士而布之于控扼要害倚烽以策其來乘塞以遏其入則虜志將自阻。誠使廟堂之上、以無警為殊勛。以失險為上罰。以奏馘為時賞。以罔上為必誅。不奪於浮言異議俾制閫猛將。得行其志。搜蠹設奇。扼喉撫背。坐畫機權。無以遙制其間。未有不可守者也。


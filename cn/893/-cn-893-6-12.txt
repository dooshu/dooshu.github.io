紫骝马





按：《乐府诗集》横吹十八曲中有《紫骝马》。



紫骝行且嘶，[一]双翻碧玉蹄。[二]临流不肯渡，似惜锦障泥。[三]白雪关山远，黄云海戍迷。[四]挥鞭万里去，安得念春闺。

[一]紫骝，赤色马也，唐人谓之紫骝，今人谓之枣骝。



[二]沈佺期《骢马诗》：“四蹄碧玉片，双眼黄金瞳。”



[三]《晋书》：王济善解马性，尝乘一马，着连干障泥，前有水，终不肯渡。济云：“此必是惜障泥。”使人解去，便渡。按：障泥是披马鞍旁者。胡三省《通鉴注》：《类篇》：马障泥曰韂。蜀注云：拥护泥泞也。



[四]白雪、黄云，皆唐时戍名。白雪戍在蜀地，与吐蕃接壤。杜诗屡用之。黄云戍，未详所在。戎昱诗：“擒生黑山北，杀敌黄云西。”薛逢诗：“岂知万里黄云戍，血迸金疮卧铁衣。”



按《古今乐录》：《紫骝马》古辞曰：“十五从军征，八十始得归。道逢乡里人，家中有阿谁?”又梁曲曰：“独柯不成树，独树不成林。念郎锦裲裆，恒长不忘心。”盖从军久戍怀归之作也。若梁简文帝、梁元帝、陈后主、徐陵诸作，但只咏马而已，的太白则咏马而兼及从军远戍，不恋室家之乐，仍不失古辞之意。






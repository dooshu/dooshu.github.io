22　穀梁言大侵蒐狩禮


穀梁言大侵之禮，與毛詩雲漢傳略同；言蒐狩之禮，與毛詩車攻傳相合。此古禮之存者。

【元圻案】襄二十四年傳：「大侵之禮，君食不兼味，臺榭不塗，弛候廷道不除，百官布而不制，鬼神禱而不祀，此大侵之禮也。」小雅雲漢傳：「歲凶年穀不登，則趣馬不秣，師氏弛其兵，馳道不除，祭祀不縣，膳夫徹膳，左右布而不脩，大夫不食粱，士飲酒不樂。」正義曰：「此當先有成文，故傳引之。左右，總謂諸臣。不脩者，無所脩作，穀梁傳曰『百官布而不制』是也。馳道不除者，曲禮注云：『爲妨民取蔬食也。』穀梁傳亦云『道不除』。言祭祀不縣，則有事但不縣樂。穀梁傳又曰：『禱而不祀。』然則此云祭者，正謂祈禱祭不用樂也。徹膳者，天子日食太牢，今減損之也。穀梁云：『君食不兼味。』」〇昭八年傳：「因蒐狩以習用武事，禮之大者也。艾蘭以爲防，置旃以爲轅門，以葛覆質以爲槷，流旁握，御轚者不得入，車軌塵，馬候蹄，揜禽旅，御者不失其馳，然後射者能中。過防弗逐，不從奔之道也。面傷不獻，不成禽不獻。禽雖多，天子取三十焉，其餘與士衆，以習射於射宫。射而中，田不得禽則得禽，田得禽而射不中，則不得禽。是以知古之貴仁義而賤勇力也。」〇小雅車攻傳：「田者大芟草以爲防，或舍其中。褐纏旃以爲門，裘纏質以爲槷，閒容握，驅而入，轚則不得入。左者之左，右者之右，然後焚而射焉。」正義曰：「穀梁傳曰：『艾蘭以爲防，以葛覆質以爲槷。』與此不同。」毛傳又曰：「一曰乾豆，二曰賓客，三曰充君之庖，故自左膘而射之，達于右腢，爲上殺。射右耳本，次之。射左髀達于右〔一〕，爲下殺。面傷不獻，踐毛不獻，不成禽不獻。禽雖多，擇取三十焉，其餘以與大夫、士，以習射於澤宫。田雖得禽，射不中不得取禽。田雖不得禽，射中則得取禽。古者以辭讓取，不以勇力取。」正義曰：「此有成文，書傳、穀梁傳與此略同。」

〔一〕「髀」，原作「脾」，據四庫本毛詩注疏卷一七小雅車攻改。






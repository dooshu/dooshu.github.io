新宁刘小芸将为大江南北之游介孝方索诗壮行为赋四绝句　刘名雨林


滚滚黄尘起马前，书生仗剑出南天。秋风万里中原路，一髪青山落照边。

大江北去是黄河，饥旱频年菜色多。泪尽伯鸾心尚热，西风自唱《五噫歌》。

中华天启帝王都，其奈曾经乱五胡。南戒走完行北戒，河山还属汉家无？

眼中烟点小齐州，老我看人作壮游。斜日佗台谋一醉，萧萧落叶满城秋。






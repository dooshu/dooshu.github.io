○兵器議 【 制弓矢】

按考工記於弓人一事、取材既各以其時、而凡析幹液角合膠與筋用漆與絲、又莫不各有其法焉、嗚呼古者於一器之小、而委曲詳盡也如此、此其器所以無不良、而用無不效、功無不成也歟、况五兵之用、用之以威天下者、惟弧矢之利為大、上而天文戈戟殳矛。皆無其星。而弧矢之象。特懸於穹蒼之上。易之制器尚象。五兵之中。獨言弧矢。是兵莫大於弓矢也。臣於前既言凡軍伍人欲各執夫一器。而皆兼夫弓矢。葢以人之始生、必懸弧矢、此男子生而所有事也、有事之大者、莫大於軍旅、敵王之愾。以衛國家、委質之義、盡忠之節、誠莫大焉、必有所事於此、然後盡其為男子之事也、雖然工欲善其事、必先利其器、凡事皆然况戰陳乃國家安危、人命死生所係者乎、尤不可不利其器也、今制弓矢。造自州縣。然地勢燥濕異氣人力巧拙異能。官吏勤怠異心。往往備物以塞責。取之不以其時。造之不得其法。造完而進於內帑。苟具其數。不求其良。積以歲月。質損而體變。一旦有事。出以為用。多有不堪。因而誤事也多矣。臣請自今以後凡造弓州縣。計其歲所當造之數。俾其具物料工費解官。凡造兵器皆宜統于司空精擇善製者任之朝委有巧計臣僚專督製造。仍行下出產弓材之處。俾其處材必以時。擇材必以良。而司工者又必依旁古法。順天之時。隨物之性。用人之能。如此則弓無不良矣。雖然人力有不齊。弓矢亦不可一例而造必以斗石為量。用漆書其上。自二石以下至於六斗。凡數等。仍行教閱將官。於凡軍士。皆較量其力之所勝。著為石斗之數。散弓之日。按名如其數給之。如此則不徒費民財。而所造之弓。皆有寔用。器良而與人力相稱所向無有不成功者矣。


赠别李范林大参兼怀令舅苏环中给谏

其一


苦忆论文地，燕山共酒樽。
罻罗堪屡及，谏草至今存。
塞雁来南国，寒螀鸣北轩。
因君商卜筑，幽兴满梁园。

其二

淇上多君子，从来史与蘧。
掖垣曾并美，宅相岂全虚。
雪里苏门啸，灯前汲冢书。
何时肩箬笠，薯蓣与同锄。


其三


握手疑占梦，况当摇落秋。
却因桂花发，翻作竹林游。
后会期渔艇，轻帆别虎丘。
离心与明月，双逐大江流。


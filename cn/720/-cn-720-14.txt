附录


《凌义渠死节记》

大廷尉茗村凌公殉节纪略

馆甥茅曦蔚泪血百顿首述：窃惟蒙难始终，须述孤臣隐痛。堪明亮节既彰，吞声难遏痛。自逆贼彼猖，先皇晏驾，先外父慷慨殉烈，就义从容，而千里凭吊，惊哀隳裂。按家人冯相收殓，归讣月日，据实仰诉者。

寇于三月十六日围都城，十九日五鼓时，公闻内传召对，亟趋长安门，阒如无人。公拱肃达曙，止见刘谕德理顺、吴侍郎履中怆惶过前，见公惊讶，随即别去。及晨，沸传贼逼内城，街巷填咽。公怆惶回寓，有山东李进士，系公丙子典试乡闾所取士，来言圣躬宾天，公闻痛裂，以首触柱，血溅衣冠。李牵衣力持，幸无过激。公曰：「我五十读书明义，二十载受国深恩，君亡与亡，复何他说？」李委曲陈劝，回天宛地，是未可知。公曰：「此不过欲缓我须臾死耳。」李知意不可回，跪抱不释。公大声曰：「汝今与我同殉，方是男子！」李乃泣拜辞诀。记室赵振之家人冯相金升觇知公志，预匿寓中绳械食器诸什物。公曰：「尔辈若此，我惟骂贼死耳！」复指前几曰：「此桌有方棱，触脑贯颅，岂不更惨？」赵固百计劝阻，且言封公太翁别时珍重语，以悚公。公亦颔首曰：「此自关心。然死后忠魂顷刻到家，依父左右矣。」灯下顾见诸书册而叹，悉简生平所著述，及所评骘书堆阶下，亲火之尽其馀烬。家人伪诒升遐未实。公遂徒跣出寓，冀得同矢志者相与寻君。时□向晨，适遇两乡故，云凶闻已确，号泣奔回，急索冠服，家人以青绣衣进。公徐曰：「此有新绯袍在。并整设香案来。」赵及家人遮立不动。公曰：「尔辈已看我一生茹素食淡，何物可恋？岂是怖死贪生人？我志决，勿多迟时刻也。」因服绯正笏，望阙拜君，复南向拜父。举笔书四十余字，付家人归上封公，云：「尽忠即所以尽孝，男视死如归，已含笑入地下矣。但父亲衰年无靠，病妻弱子，不堪回想耳。十儿容默放他不下，七弟犀渠可善抚之。然儿即以此情达之皇上，庶知孤臣一腔热血也。」旋诫家人曰：「死后可大书我柩，曰『此死节孤臣淩义渠之柩』。」遂以短绠系牕楞，一悬而绝。此三月二十日午前事也。伤哉！痛哉！

公自子丑通籍以来，负郭仅有半百，环堵正属赁居。敡历中外二十年，鹄视谏垣十馀载，骨鲠屡及乘舆，筹边符于聚米。去国一疏，先皇改容。历宪闽吴，海波静息。秩勋留都，兼篆京兆。拮据兵饷，永固豊镐。旋擢理卿，单车就道。受事五阅月，遽罹国难，手不握寸符，虽气可吞贼，而大势已非天乎？悲哉。

自天崩地拆，风纸传闻俱首列公名，曦蔚思公生平淡味茹素，屏声弃色，殆山衲自甘清白，吏不愧海忠介，葛帐草茵。况忠孝性成，死固公分。而或可念者，严亲垂白，㐫耗尚未有达。捐躯显节，虽帝右依魂，其如白头老人何？廼三捧所奉封公诀书，罔知公自处孤臣之名，其旨痛矣。公平日息缘屏尘，读书养气，讷讷如闺弱，逈逈若枯禅，乃当就义。时先帝既宾天，青宫复随地，而公遗书云「达之皇上」，直预知圣主中兴，建周宜光武之业赫张，神武正域四方。是固高皇廓扫胡元，并功神禹；神宗深膏沐浴，媲美汉文。率土敷天，共深左袒乎？而孤臣一腔热血，兾见二祖列宗灭丑逆而奠钟簴，岂非集义配道，充塞两间者哉？嗟乎！为国不顾家，无地可投湘水；抱心死归视有天，应照燕山。恭遇新朝恩恤孤臣，元老追存死士。恳乞垂鉴血忠，重以一字之褒，收为采风之献。幽魂得阐，慰先皇帝同难之臣；节义传呼，扬今天子表忠之典。

先外父雪涕九原，藐孤文然思煦容，默景熙感，且不朽文。然哀踊苫块，未暇成文。而远近景企高风，未悉颠末。敬先沥告，哀存实录。谨纪。

《中兴大工疏》

南京工部尚书臣何　等谨题为工务渐繁，岁额有限，仰恳酌开事例，以助中兴大工事。

营缮司、清吏司案呈，呈称金陵天府。

高皇帝堂构所在，业经二百八十年。一旦皇上鼎新，其间土木之役，与肇造时无异，而当此民穷财尽之时，难更倍焉。即朝廷锐意恢复，轸念痌瘝，不以宫室为急，然早朝宴罢，攸跻攸宁，岂宜久在行宫？为人臣子，而忍使君父无邦居之庆，于心安乎？况郊坛寝庙尤圣敬独钟之地，而经营最先者也。目今武英殿成，而西宫继作；专庙告竣，而太庙寻修；嗣是如皇极等殿、慈宁等宫，如天、地、日、月等坛、山川社稷等坛，有一可缓须臾者乎？然则有一工，定有一工之费。如此出，则必如此入，一合筹焉。百无一有，将派之民间。新恩浩荡，有蠲无加，将那之别部。兵农并急，谁衰谁益，计惟有事例一途，分闾右之有馀，佐水衡之不足，假二三闲散之秩，愽千万当急之需，斯亦事势之无可奈何，而国体之毫无所碍焉者矣。谨将新旧例中，择其可行者，约畧数欵，伏惟转题施行等因到部。臣等看得今日缮务，与国初开创时相类，而今日物力与国初全盛时逈殊，兵荒骈臻，官民交窘，诚有如该司所云，派无可派，那无可那者。据称事例诸欵，典非创起，皆历来通行无獘，如光禄中书等官，职属闲散，既不至以贪庸贻民社之殃；阶犹清显，可以鼓富民勇于助官之念。况新朝旷典，苟可自瞻，谁不愿沾一命以自荣者乎？臣必其如取如携，于中兴大工诚非小补已也。匪直此也，赀郎中亦自有人，如古卜式、终军辈，不以此起家乎？安知今日遂无其人也。谨将条例开列如左，伏乞陛下敕下臣部颁示，遵奉施行等因。

于崇祯十七年七月二十日奉圣旨：「着依拟行，该部知道。钦此钦遵，抄出到案。」奉批即榜示部前，仍刋行送司。奉此，除一面通行各该衙门，及出示晓谕，并移文省直遵行外，相应刋刻书册须发，无论省直，一体遵奉。新恳中兴大工事例，赴部上纳，施行。

计开：

一、光禄寺署丞监事例：

生员入监历满，而选期未及者，纳光禄寺署丞，银五百两；监满未拨历者，加银二十五两；

纳监事历满者，纳银三百两；监满未拨历者，加银二十五两；

俊秀入监者，各加银一百两。

俱要察明送纳，完日谘吏部照序挨选。

其民生愿纳遥授光禄寺署丞者，银一百五十两；纳监事，银一百五十两，谘吏部给与应得遥授职衔。

一、光禄寺典簿例：

监生选期未及，纳光禄寺典簿，银八百两；

廪生愿纳者，银八百两；

增广生各递加银七十两；

附生各递加银一百四十两；

青衣生各递加银二百两；

俊秀各递加银三百两，察明送纳。

一、鸿胪寺署丞序班例：

生员入监历满，未及选期，纳鸿胪寺署丞者，银四百三十两；监满朱拨历者，加银二十五两；

纳序班历满者，银三百五十两；监满未拨历者，加银二十五两；

原以俊秀入监者，各加银四十两。

俱要察明送纳。完日谘吏部照序挨序选。

其民生愿加遥授鸿胪寺署丞，银二百两；纳序班，银一百两，谘吏部给与应得遥授职衔。

一、上林苑监署丞录事例：

生员入监历满，选期未及，纳上林苑监署丞，银四百三十两；监满未拨历者，加银二十五两；

纳录事，银二百两；

原以俊秀入监者，各加银四十两；

俱要察明送纳，完日谘吏部照序挨选。

其民生愿加遥授上林苑监署丞，银一百五十两；纳录事，银一百二十两，谘吏部给与应得遥授职衔。

一、营缮所所正例：

生员入监历满，选期未及，纳营缮所正，银五百两；监满未拨历者，加银二十五两；

俊秀监生加银五两。

俱要察明送纳，完日谘吏部照序挨选。

其民生愿加遥投营缮所正，银一百两。谘吏部给与应得遥授职衔。

一、生员食廪挨贡监生，积分出贡，历年久而精力衰，朝廷转不得人材之用。今后食廪及廪例二项，从有学优年茂者，许照候选，赴部上纳。年例银三百两，准谘礼部，与恩岁贡生一体廷试。

一、副榜生员，己卯科有准贡之例，今已停止，或许以加贡，量示怜才之意。朱卷磨勘无獘，方许投纳。增附生员并例监上，银四百两；廪膳生员并例监上，银三百两。许谘礼部，与恩岁贡生一体廷试。

此二项，既以赡给工需，且得广罗材俊，亦理财用人兼举之一端也。

一、两殿中书例：

一、监生愿授武英殿中书舍人者，纳银一千二百两；如愿授文华殿中书舍人者，加银三百两。纳完谘送吏部，准题中书舍人职衔，挨効用。

一、廪生愿加文华殿中书，径题试职，准差，纳银二千两；武英殿中书，径题试职，准差，纳银一千六百两；

增广生各递加银七十两；

附生各递加银一百四十两；

青衣生各递加银二百两；

俊秀各递加银三百两，察明送纳。

一、两殿中书加试职实授并服色例：

两殿中书，曾经食粮，愿加试职，试职愿加实授，各纳银四百两；

两殿中书三年考满后，加服色，仍在殿効劳，正七品加正六品，纳银二百两；加正五品，纳银四百两。

察明送纳，完日谘送主吏部题授。

一、杂职吏典迦纳例：

仓场、务库巡驿，上卯未选，愿加主簿者，二百二十两；县丞，三百二十两。

典史吏日，愿加县丞者，二百八十两；州判，四百五十两；府照磨，一百七十两。

准谘吏部即选。

一、卫经历加京卫经历，纳银一百三十两。

一、北变迦纳等官，有已纳银而未挂选，及上卯挂选而未掣籖者，如有库收札副可凭，照原纳银数，毎百两纳银三十两，即与谘部选授；如兵乱之际，库收札副俱失，许在京府部卿寺衙门出有印信结状，注明原系某职。其仓场务库廵驿、典史吏目等，照依前例递加，方准谘部选除。其州同州判等，照前例纳银。其二司首领、府首领等，照后例纳银，即谘部选授。

以上除在京保结外，一面仍谘本省里邻州县，正印官结状，织部备照，如有诈伪，一体治罪。

一、都司首领例：

监生历满，选未及期，纳都司经历断事，各纳银四百八十两；俊秀监生，加十两；监满未拨历者，各加银二十五两。

一、布政司首领例：

监生历满，选未及期，纳布政司理问、经历，各纳银五百两；都事，纳银三百六十两；照磨，纳银二百二十两；俊秀、监生，加银十两；监满未拨历者，各加银二十五两。

一、按察司首领例：

监生历满，选未及期，纳按察司经历，银四百六十两；知事，二百六十两；照磨，二百二十两；俊秀、监生，加十两；监满未拨历者，各加二十五两。

一、援考例：

照新例，各减银十两。

一、大工始兴，如有急公输助，自千金以至二千金者，许本部特题。除缙绅请肯加级外，其未经出仕者，科贡，准考授府判、三司首领等官，老目庶散衔冠带，免其门丁杂差，以示鼓舞。

一、恩岁贡考定府首领县佐贰者，加各官纳银例。

考定经历、县丞：布政司理问，纳银二百五十两；布政司经历，纳银二百五十两；按察司经历，纳银二百一十两；都司经历、断事，各纳银二百一十两；州同知，纳银一百七十两；州判官，纳银九十两。

考定主簿：布政司理问、经历，各纳银三百四十两；按察司经历，都司经历、断事，各纳银三百两；州同知，纳银二百六十两；州判官，纳银一百七十两。

以上纳银完日，谘送吏部经选。

系监生改加，各递加银一百两。

一、省祭挖年例：

考中正八品、正九品，例应省祭四年，每少一年，纳银十五两；

考中副榜二等杂职，例应省祭七年，每少一年，纳银二十两。

一、廪、增、附、青衣等生，纳银入监，并俊秀纳监儒例：

廪膳生，纳银一百二十两；

增广生，纳银一百九十两；

附学生，纳银二百六十两；

青衣寄学、及降青衣发社生，纳银三百两；

廪膳降增生，纳银一百八十两；

廪膳停廪生，纳银一百六十两；

廪增降附生，纳银二百三十两；

提学衙门告准附学名色、及新经考黜生员，不系行止有亏者，纳银三百四十两；

俊秀子弟，纳银三百五十两。

以上各欵，俱要起文赴部上纳。如来京告纳者，取同乡京官印结送纳，暂送礼部。

进监肄业，除正途京官子弟免察外，其馀察无违碍，方准实例。以上迦纳各欵事例，每百两减银十两，或再议酌减，以鼓乐输之路。





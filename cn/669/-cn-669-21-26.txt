26　黄圖多拾遺記譎誕説　黄圖蓋唐人增續而成


三輔黄圖所載「靈金内府」及「天禄閣青藜杖」，皆王嘉全云：「字子年，苻秦時人。」拾遺記譎誕之説。程泰之雍録謂黄圖蓋唐人增續成之。【原注】水經注引黄圖，今本所無。

【閻按】王氏弟應鳳，字仲儀，有訂正三輔黄圖。

【集證】按水經注引黄圖云「神明臺上有九室」，又「棘門在横門外」，又「柱南京兆主之，柱北馮翊主之，有令丞，各領徒千五百人。橋之北首，壘石水中，故謂之石柱橋也」，又「有船庫官，後改爲縣」，凡四條，皆今本所無。

【元圻案】拾遺記：「漢太上皇佩一刀，長三尺，上有銘，其字難識，疑是殷高宗伐鬼方時所作也。上皇遊酆沛山中，有人歐冶鑄。上皇問曰：『此鑄何器？』工者笑而答曰：『爲天子鑄劍。今所鑄鐵鋼礪難成，若得公腰間佩刀，雜而冶之，即成神器，可以尅定天下。』上皇則解匕首投於爐中。劍成，工人持授上皇，上皇以賜高祖，佩於身，以殲三猾。及天下已定，吕后藏於寶庫，白氣如雲，出於户外，狀如龍蛇。吕后改庫名曰靈金藏。惠帝即位，以此庫貯禁兵器，名曰靈金内府也。」又：「劉向校書天禄閣，夜有老人，著黄衣，植青藜杖，登閣而進。見向暗中獨坐誦書，老人乃吹杖端煙燃，因以見向，説開闢以前。向因受五行洪範之文。請問姓名，云：『我是太一之精。天帝聞金卯之子有博學者，下而觀焉。』乃出懷中竹牒，有天文地圖之書，『余略授子焉』。至向子歆，從向受其術。」此二事，三輔黄圖「庫類」、「閣類」載之，與此文略同，而以高祖劍謂「即佩之以斬白蛇者是也」。〇四庫全書總目地理類：「三輔黄圖六卷，不著撰人名氏。晁公武據所引劉昭續漢志註，定爲梁、陳間人作。程大昌雍録則謂晉灼所引黄圖多不見於今本，而今本漸臺彪池、高廟元始祭社稷儀，皆明引舊圖，知非晉灼之所見。又據改槐里爲興平，事在至德二載，知爲唐肅宗以後人所作。其説較公武爲有據。」又：「雍録十卷，宋程大昌撰。是編考訂關中古跡，以三輔黄圖、唐六典、宋敏求長安志、吕大防長安圖記及紹興秘書省圖諸書，互相考證，於宫殿山水都邑皆有圖有説。」又小説類：「拾遺記十卷，秦王嘉撰。嘉，字子年，隴西安陽人。事迹具晉書藝術傳，故舊本繫之晉代。然嘉實苻秦方士。是時關中雲擾，與典午隔絶久矣，稱晉人者非也。」






○論邊事疏 【 制虜】

臣聞兵法曰、公固知兵者不獨以節槩勝也凡戰者以正合、以奇勝、曩者逆虜孛來犯邊、朝廷用安遠侯柳溥充總兵官、統大將軍趨凉州以待敵、所謂正兵也。又命武平伯陳友充遊擊將軍、往來截殺、豈非奇兵乎。友等用是出虜不意。劫其老營。斬獲無算。至今虜聞遊兵。輒懷畏避。此用奇取勝之明騐也今此虜復來入寇、雖與講和、終非久計、乞照前日用兵事宜、令副總兵馮宗統領京營并河南山東等處官軍為正兵、從蘭縣大路徑進。復分兵一二萬人。以參將一員。充遊擊將軍統之。仍命文臣一員監督。各給旗牌。從宜調度。分為兩翼。各路而進。如和好巳成。按兵隄備。不然。則與甘凉等處總兵密相糾合。或斷其前。或截其後。或衝其腹心。劫其老營。使彼腹背受敵。首尾難救。如此。則虜酋可擒。醜類可殄。而邊民得以息肩矣。


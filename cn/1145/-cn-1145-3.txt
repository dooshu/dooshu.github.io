戚之次且

戚之次且谓郁离子曰：“子何为其垂垂也与？子非有愿欲于今之人也，何为其然也？”郁离子仰天叹曰：“小子焉知予哉！”戚之次且曰：“昔周之娅冶子早丧其父，政属于家僮，沸用贿，于是家日迫，将改父之旧。其父之老不可，僮群询而出之；其母禁之，僮曰：‘老人不知死而弗自靖也’夫以其父之老与其母之言且不听也，而况于疏远之人乎？忧之何补，祗自痗也。”郁离子曰：“吾闻天之将雨也，穴蚁知之；野之将霜也，草虫知之。知之于将萌，而避之于未至，故或徙焉或蛰焉，不虚其知也。今天下无可徙之地可蛰之土矣，是为人而不如虫也。《诗》不云乎：‘匪鹑匪鸢，翰飞戾天；匪鳣匪鲔，潜逃于渊。’言其无所往也。吾何为而不忧哉？”戚之次且曰：“昔者孔子以天纵之圣而不得行其道，颠沛穷厄无所不至，然亦无往而不自得。不为无益之忧以毁其性也。是故君子之生于世也，为其所可为，不为其所不可为而已。若夫吉凶祸福，天实司之，吾何为而自孽哉？”


【上邪篇】

上邪下难正。众枉不可矫。音和响必清。端影（广《文选》作形。）缘直表。大化扬仁风。齐人犹偃草。圣王既已没。谁能弘至道。开春湛柔露。代张肃严霜。承平贵孔孟。政弊侯申商。孝公明赏罚。六世犹克昌。李斯肆滥刑。秦氏（乐府作民。《诗纪》同。）所以亡。汉宣隆中兴。魏祖宁三方。譬彼针与石。效疾而称良。行苇非不厚。悠悠何讵央。琴瑟时未调。改弦当更张。矧乃治天下。此要安可忘。（○《宋书》乐志。《乐府诗集》十九。广《文选》十二。《诗纪》四十五。）


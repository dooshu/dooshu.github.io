○请改书称诏表

臣闻天秩有礼，位已定於高卑；王者无私，事必循於轨辙。倘臣下稍逾名分，则朝廷实紊等夷，情所难安，理须上诉。窃以臣比承旧制，有昧先机，劳万乘之时巡，方倾改事，庆千年之嘉会，固已知归。伏惟皇帝陛下禀上圣之姿，有高世之行，囊括四海，泽润生民，明目达聪道款有截，东征西怨，化被无垠，已观混一之期，即仰登封之盛。而臣爰从款附，屡奉德音，陛下煦妪情深，优容义切，全却藩方之礼，惟颁咫尺之书，粤在事初，便知恩遇。向者未遑坚让，今兹敢沥至诚。且臣顷以德薄道乖，时危事蹙，献诚以奉陛下，请命以庇国人，获保先基，赐之南服，莫大之惠，旷古未闻，微臣退思，所享已极，岂於殊礼，可以久当？伏乞皇帝陛下深鉴卑衷，终全旧制，凡回诰命，乞降诏书，庶无屈於至尊，且稍安於远服。乃心恳祷，无所寄言。


○虔王申光随蔡等州节度使制

门下：自昔哲王，疆理天下，必选其明德，树之宗亲，参制藩维，夹辅王室，贤戚并建，时惟休哉。长淮之西，厥壤千里，人靡宁息，於兹有年。朕其永怀，惨若焚灼，思得良帅，代予安人。释其危疑，彰我信惠，以亲而授，其在於兹。开府仪同三司虔王谅，性本温恭，生知忠孝，服训导，躬行不渝。言皆副诚，事必求当，端慎可以镇俗，宽厚可以长人。底绥一方，庶允忧属。可申光随蔡等州节度副大使管内观察处置等使，馀如故。


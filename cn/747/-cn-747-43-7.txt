○赠李嗣业武威郡王诏

临难亡身，为臣之大节；念功加赠，经国之常典。故卫尉卿兼怀州刺史充北庭行营节度使虢国公李嗣业，植操沈厚，秉心忠烈。怀干时之勇略，有戡难之远谋。久任边陲，备经任使。自凶渠构乱，中夏不宁，持感激之诚，揔骁果之众，亲当矢石，频立勋庸。壮节可嘉，将谋於百胜；忠诚未遂，空恨於九泉。言念其功，良深悯悼，死於王事，礼有可嘉。宜增裂土之封，用广饰终之义。可赠武威郡王，其赗赠及缘葬事，所司倍於常式。仍令官给灵举，递还所在。以其子佐国袭其官爵，实封二百户。


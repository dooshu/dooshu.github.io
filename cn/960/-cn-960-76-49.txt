胡仲弓　次同叔见寄二首

六花正零乱，却与雨相和。

地面频频化，山头渐渐皤。

歌楼寒较少，穷巷积偏多。

百卉归根后，惟松不改柯。

胡仲弓

胡仲弓　次同叔见寄二首

归期何日卜，雁不到天涯。

谤有书盈箧，愁无地种花。

吟梅销旅况，刻竹记年华。

心事凭谁说，凭栏数暝鸦。

胡仲弓

胡仲弓　次同叔见寄二首

独坐看诗话，瓶梅相对清。

瓦灯寒不晕，雪屋夜偏明。

煨栗填饥腹，煎茶长道情。

睡魔排遣尽，窗外听鸡声。

胡仲弓

胡仲弓　次同叔见寄二首

昔年三笑地，目断虎溪桥。

立雪腰难折，凌云气尚飘。

乾坤双辙迹，湖海一诗瓢。

樽酒何时共，论文坐半宵。

胡仲弓

胡仲弓　次同叔见寄二首

怪得檐前溜，原来是雪消。

山枯空有骨，水涸不成潮。

寒雁鸣沙碛，饥鸦啄柳条。

物情总如此，吟鬓任萧萧。

胡仲弓

胡仲弓　次同叔见寄二首

穷通俱莫问，久远是前程。

涉世事多俗，吟诗人较清。

论心欠兰友，知已有梅兄。

不被虚名缚，江湖得散行。

胡仲弓


又一则


林砺之为余言：长白忠若虚大令，名满，治余姚，有政声。终日高坐堂皇，辟门听讼，夜分不息。事无巨细，苟有枉，皆可讼。讼则曲直立判，无羁留。一日薄暮，有父扭其子控忤逆者。提讯之，则父子皆业皮匠者。据言子不肖，薪水缺乏，而己则游荡无已，教训之，则无状益甚也。大令徐徐曰：“若父子吃夜饭也未？”则皆曰：“未也。”命各予钱二百文，曰：“将去吃饭，再来听审。”于是父子俱去。

漏再下，命传控忤逆者，则父子候案下已久。呼父至，问曰：“已吃饭耶？”曰：“谢恩赏，已果腹矣。”曰：“二百钱用几何矣？”曰：“尚余三十余也。”曰：“若吃饭亦吃菜耶？”曰：“吃某菜。”曰：“若饭量若何矣？”曰：“老年人，一瓯足矣。”曰：“某菜值钱，饭仅一瓯，然则胡为仅余三十钱也？”则顿首曰：“小人有痼疾，饭后吃鸦片烟一钱许，亦取资于是也。”命其子至，问曰：“已饭耶？”曰：“饭矣。”曰：“二百钱用几何矣？”曰：“仅用去三十文，尚余百有七十也。”问何俭，曰：“饭求果腹矣，食既饱，无所用之。”乃谓其父曰：“吾已廉得汝父子之情矣。凡吸鸦片之人必惰，虽有业，与游手等。汝子一人，所入几何，不足以应汝之求耳。非不孝也，汝恶其不足以应汝之求而控之，则难乎为汝子矣。”曰：“否。子实不肖，喜游荡，控之非得已也。”曰：“夫游荡者必费，今汝子啖一饭，仅用三十文；汝则仅余三十文，平日之耗费可知。汝子一皮匠耳，终日营营，不足以供汝，或有之，乌在而见其不肖也？吾即不惩汝之诳，亦当惩汝之吸鸦片。第对子而刑其父，吾不忍，即汝子亦必不忍，尤非政教。若即归，当善处父子之间，勉为良民也。”于是其父感极，抱子而泣，泥首谢去。

呜呼！是非独明察，且善于感化者矣。






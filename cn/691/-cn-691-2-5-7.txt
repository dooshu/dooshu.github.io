◎累债子

顾南雅先生（莼）与家大人同年相好，尝谓家大人曰：乾隆间有上海五月樵上舍（芳泽）者，为同邑郭孝廉（体乾）之婿，因相距二百余里，来苏州必信宿而后返。一夕就寝，忽见其幼子拜于床下，即不见。讶其半夜至此，为之心动，终夜无寐。次晨，呼棹急返。途遇家人来报，其子因骤病已不救矣。释氏谓子之幼殇者，皆索前生债负者也。债完即去，父母为之痴哭，彼自脱然恝然。此子死而来拜，殆劝；索债而复种未了之缘者乎？家大人曰：即以还债论，理亦应拜谢而去，此鬼其犹讲礼者哉。


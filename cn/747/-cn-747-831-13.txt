○授陆兵部尚书制

敕。周之九法，历代用焉。进贤兴功，以分厥职。故夏官之重，高位久虚。则有尝秉化权，方临邦教。惟人之命，我不敢私。俾正衣冠，用光表著。具官陆，貌先恭肃，气实清明。言欲讷於否臧，德有容於醉饱。中出而静，可谓达於乐乎。外作而文，所以深於礼也。顷以宏博，奉吾论思。继令祖之典谟，去邪辞之枝叶。洎当大用，且属多虞。执政虽新，犯颜已急。我则有违蹇叔，尔讵不如王陵。剖竹遂行，伏蒲未足。还好爵而来惟辨色，掩闲门而退乃韬光。考之中庸，有以自得。往次六卿之首，无轻一等之迁。进贤兴功，必在敦故。可依前件。


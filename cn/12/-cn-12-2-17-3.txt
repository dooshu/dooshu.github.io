青祥


武帝咸宁元年八月丁酉，大风折大社树，有青气出焉，此青祥也。占曰：“东莞当有帝者。”明年，元帝生。是时，帝大父武王封东莞，由是徙封琅邪。孙盛以为中兴之表。晋室之乱，武帝子孙无孑遗，社树折之应，又常风之罚。

惠帝元康中，洛阳南山有虻作声，曰“韩尸尸”。识者曰：“韩氏将尸也，言尸尸者，尽死意也。”其后韩谧诛而韩族歼焉，此青祥也。






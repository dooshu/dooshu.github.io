◇武帝谥议

圣哲同风，功美殊称。盖出乎道者无方，故形於物者不一。伏惟道塞人神，信通期运，爱敬所禀，因心则远，英粹之照，正性自天。体苞潜跃，虑周卷舒。龙德在阴，虽艰贞而不闷。因时而惕，故有来其必亨。在晋之季，皇途荐阻，搀抢干纪，璇玑失驭。天鉴灵武，民属圣明，不假十室之资，不籍百乘之赋，首义驰风，一鼓静乱，涤除泰阶，消殒薄蚀。斯亮登庸之基，经纶之始者也。内难虽弭，外图未辑，河华海岱，负固相望。荆濮燕亳，侯服交侵。眷言帝畿，思康王路。戎不再驾，遗氓即叙。斥堠之所未羁，亭徼之所不译。莫不饰诚请罪，款塞来宾，故能洒埽中岳，致庙九山，神道会昌，宝命既集，损之而益，後身愈先。既而仪形帝载，揖让天历，改玉乎文祖，班瑞於神宗。贯革寝机，文武笏。故宸居两楹，坐一八表，国训成均之学，家沾抚辜之仁。大美配天，必终之以俭德。道固万叶，犹申之以话言。允所谓教思无穷，树之长世，取高上代，顾邈前王矣。（《艺文类聚》十三。）


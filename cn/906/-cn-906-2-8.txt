晋宗亲会歌


张华

族燕明礼顺，餟食序亲亲。骨肉散不殊，昆弟岂他人。本枝笃同庆，《棠棣》著先民。於皇圣明后，天覆弘且仁。降礼崇亲戚，旁施协族姻。式宴尽酣娱，饮御备羞珍。和乐既宣洽，上下同欢欣。德教加四海，敦睦被无垠。





*　*　*



[1]　厢，底本作“箱”。四厢、四箱古通用，现据本书后文统一作“厢”。





乐府诗集卷第十四　燕射歌辞　二



○奉饯十七翁二十四翁寻桃花源序

昔祖龙灭古道，威严刑，煎熬生人，若坠大火，三坟、五典，散为寒灰。筑长城，起阿房，并诸侯，杀豪俊，自谓功高羲皇，国可万世。思欲凌气，求仙人，登封泰山，风雨暴作。虽五松受职，草木有知，而万象乖度，礼刑将弛，则绮皓不得不遁於南山，鲁连不得不蹈於东海。则桃源之避世者，可谓超先觉。夫指鹿之俦，连颈而同死，非吾党之谓乎！二翁耽老氏之言，继少卿之作，文以述大雅，道以通至精。卷舒天地之心，脱落神仙之境，武陵遗迹，可得而窥焉。问津利往，水引渔者；花藏仙，春风不知。从来落英，何许流出？石洞来入，晨光尽开。有良田名池，竹果森列，三十六洞，别为一天耶？今扁舟而行，笑谢人世，阡陌未改，古人依然。白何时而归来？青山一去而谁往？诸公赋桃源以美之。


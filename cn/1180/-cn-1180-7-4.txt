张居正传


［清］周圣楷





张居正，字叔大，江陵人。母赵氏，尝夜见室中有光上照天，顷之，一青衣童子自天下，绕床左右，遂娠。凡十有二月生。少名白圭，颖敏绝伦。十二为诸生，就郡试。时大司徒李公士翱为郡守，先有异征，奇其状，更名居正。尚书顾公璘抚楚，行部，大奇之，语监试直指使者：“张孺子，相器也，宜老其才。即见其名，姑乙之。”及启卷，果售，直指因用顾公言，乃置之。次日，为特“鹿鸣”慰劳焉。庚子，举于乡。谒谢璘，璘犹以为早，因解所系犀带以赠，曰：“若异时围腰饰，然若且玉，不足久溷也。”

丁未，举进士，选庶吉士。己酉，授翰林院编修。时少师徐阶在政府，见公沈毅渊重，深相期许。

甲寅，请告归。则卜筑小湖山中，终日闭关不启，人无所得望见。久之，益博极载籍，通当世之务。

庚申，以右春坊中允管国子监司业事。甲子，重修《兴都志》成，进右谕德，为裕邸日讲官。每进讲，必引经执义，广譬曲喻，词极剀切。庄皇帝往往属目加礼焉。

隆庆元年，累进礼部尚书，兼武英殿大学士。公之入阁，同时阁臣皆折节从容，公班最后。独谓辅相体尊，当自严重，时倨见九卿，他亦无所私款洽。而间出一语，辄中的，人以是愈畏惮之，重于他相矣。

当世庙末，政多偷玩，事无统纪。举朝务为繁言，鲜实效。诏令屡下，多废格不行。是以上下相蒙，名与实爽。又国用空乏，督赋之使四出，民苦搜括。而寇数犯塞，京师武备久弛。乃条上六事：省议论、振纪纲、重诏令、核名实、固邦本、饬武备。因请举祖宗大阅礼。上嘉纳。己巳之冬，遂大阅于北郊。公戎服扈从，天子坐武帐，躬擐甲胄，观将士，为偃月五花之阵。已，乃阅骑射，简车徒。人已知为救时相焉。

四年庚午，用三年考绩恩，加太子太傅、吏部尚书，官一子中书舍人。

先是，北寇俺答最强盛，肃皇帝时岁入边，杀略吏民畜产甚众，云中、辽东尤甚。其后我叛人赵全与其党李白馨等亡抵俺答，居板升，拥胜兵数万。而中国亡命，又悉往从寇，熟知险隘厄塞，为寇乡导，日教寇候利害处。以故二十九年，俺答大举逼京师；四十二年，犯蓟；隆庆元年，陷石州。会其孙把汉那吉隙于寇，与其妻比吉等十余骑来款关，督抚王崇古上状。朝议以为纳叛启衅，非宜，不然，宜杀之。公独劝上纳那吉降，安置大同城中，厚给饮食、衣服、供帐、器具以市之。俺答闻那吉亡，大惊，发万骑临平虏城来索。廷臣恇惧。公令诸将坚壁清野，勿与战。使那吉衣所赐绯衣金带，夸示寇使。而阴遣谍者以好语款寇，曰：“若能缚我叛人赵全等献，约称臣守边，乃得归而孙。”时崇古谓寇久不去，老师费财，欲乘老酋得孙急，而因与为市。公与书曰：“和戎自有体。彼即欲得孙，谓宜先缚致全等境上，尽屏往来游骑，请命幕府，我乃礼那吉而归之耳。今拥万骑平虏城外，欲坐索而孙，何可谓诚款乎？夫全等至狡狯，彼岂能坐而待缚若鸡犬乎？假令语泄，彼得为谋，或聊以胁从数人欺误朝廷，而我乃弃重质，非细故矣。且那吉归，而老酋幸奉约束无他，吾即假爵封王，通贡布可矣。有如寇诸所言，特空绐幕府，殆无意称臣，又或多所请乞，明年又复寇边，损国家威重，则虽得全等数百辈何为？”于是，崇古遣使，一再诣宼营，晓以利害，坚其约。俺答仰天笑曰：“吾何爱数十人，不以易吾孙？”乃夜袭板升，得赵全等九人，缚致境。上命厚礼那吉遣归。俺答感泣，遂称臣内属，求通贡市，岁岁勿绝。上命磔全等东市，传首于边。全骁黠甚，顾其属曰：“吾属死，边事宁矣。”上嘉公殊勋，加少保，兼建极殿大学士，官一子尚宝丞。而诏集朝臣诣阙下，议封贡可否，众士藉藉。公复以书抵崇古，言封贡有五利：边鄙不惊，穑人成功，一也；我得以其闲养士马、修战守备，岁无调援，可省行粮数十百万，二也；俺酋既臣属，土蛮吉能不敢轻动，三也；赵全等既禽，即板升数万之众，知寇不足恃，可驯而致，四也；寇骄天亡，其兆已见，老酋死，族必分，必有冒顿呼韩之变，我得乘其败而坐困之，五也。乃复诣文华殿，奉成祖封和宁、太平、贤义三王故事告上，上意遂决，许通贡市，封俺答为顺义王。俺答大喜。已而套寇亦愿修贡市易，如宣、大例。自是中国以段布皮物市寇马，寇亦利汉财物，贸易不绝。居庸以西五千余里无烽火警，天子无西顾忧，得一意备东寇矣。上念公运簿制寇，茂著忠猷，加少师，兼太子太师，予一子锦衣卫正千户，世其官。

六年五月，上不豫，召辅臣至御前，受顾命。公伏地号泣，不能起。神宗嗣位，诏公卜视大行皇帝陵寝。比归，而首辅拱已去位矣。公为首辅，召见平台，慰劳恳至。初，上在东宫，尝昼寝，梦一美髯大臣在侧，若将有所陈见。寤而异之，以问左右，对曰：“殿下他日当有太平宰相如其人。”及见公，长身玉立，髭髯修美，上忆梦中事，特赐金币及绣蟒斗牛服。公顿首泣谢，因疏请大诰文武群臣，示上意所向，百僚寖寖振动矣。又念国有大故，或启戎心，请敕本兵，令边吏毋得解甲，谨备寇。又按刘文靖故事，请御日讲，三日一出视朝，毋以寒暍小故废罢。山陵礼成，进左柱国，兼中极殿大学士，官一子。累疏辞免。上复亲洒宸翰，赐大字凡五：曰“元良”，曰“良臣”，曰“尔惟盐梅”，曰“汝作舟楫”，曰“宅揆保衡”。公顿首曰：“上幸向意文字，即操觚染翰，非帝王要务，亦无不究极精微，动以古人为法，臣知所以事上矣。”乃采古帝王善可为法者八十一事，恶可为戒者三十六事，以应阴阳之数，绘为《帝鉴图说》以献。上起敬受，令宣付史馆。

万历元年癸酉，有王大臣之狱，一时汹汹，祸及旧辅高拱。公以百口保其无他，事乃解。

岭东平，上将首论筹策功，谢不受。上言：“臣当先帝时，上便宜六事，其一愿上综核名实。乃当事者玩岁愒月，卒不能以实应，即敷奏，徒文具耳。请令自今天下吏民所上封事，有事下四方郡国者，诸曹置记籍，与为期约，月令科臣按之。设所在抚按皆奉行诏书，不以时奏报，或以奏报而诸曹故慢令，无可否者，臣等当条列其事，请诏下所司诘问，责令对状。”上报可。十一月，以六年考绩，进中极殿大学士。

二年甲戌，西南夷都蛮平。都蛮，古泸戎也，数剽掠蜀郡。公推毂曾省吾抚四川，以刘显为总兵征之。是时，言官论显闽事，罪且不贷。公曰：“临敌易将，兵家所忌。”卒不罢显，显竟就功。

公以上方精核吏治，乃与太宰张瀚、大司马谭纶奏上御屏，中绘天下疆域，左文右武，各列职名。上命设于文华殿省览。又请修祖宗故事，令日讲官记注起居，兼录诏谕制敕，凡郊庙、耕耤、幸学、大阅，皆令侍从。又选史官六人，居馆局中，编诸司章奏。其大臣便殿独对，有密勿谋议得闻史臣者，令入对大臣纪述，送史局诠次，为异日国史原本。

四年正月，御史刘台劾奏公。台故公所取士也，出按辽东。辽捷，御史不当报，而台违例报，公以故事裁抑之。台怒，遂抗章极论公黠横十余事。公上疏乞休，上慰留之。廷杖台，公复申救，竟从宽贷。

六月，重修《大明会典》。是时，岁比不登，又多水旱。上诏书数下，赐民田租，而郡国奉行不勤，督赋益急。闾里愁叹，盗贼窃发。乃请诏责有司，加意牧养，令主计议佐百姓。民有穷饿，或岁大祲，若逋久赋重度不能输将者，其悉除之。又言太仓所储足支八年，独大帑无羡金，而民间复苦输粟，终岁勤动，不得休暇，上下交病矣。请令今岁赐民改折十之三，实公帑，宽民力，真两利之道。上从之。亡何，以一品九年考绩，加特进左柱国，进太傅，支伯俸，官一子尚宝丞，于常典外赍赐有加。累疏辞谢，许辞太傅、伯禄。

五年丁丑三月，廷试，赐公子嗣修及第第二人。有诏，修慈庆、慈宁宫。公上言：“两宫规制甚备，又至壮丽，足以娱太后万寿，不宜时绌举赢。”上即入言圣母，得罢之。六月，岭西罗旁平，以其地置郡县，公举兵部侍郎凌云冀力也。

公为政，大约以尊主权、课吏职、信赏罚、一号令。万里之外，朝下而夕奉行。尤留心边事。有本镇将吏不知，而公别侦之以告者，人亦不测其繇。是以群臣恐恐然，救过惟谨，职事厘举，无敢饰非枝梧者。居恒谓高皇帝真得圣人之威者也。世宗能得其意，故高卧法宫之中，朝委裘而天下不乱，以大阿不下授也。于时政体大肃，而渐有不便于公者矣。

九月，父文明卒于江陵。讣闻，累乞守制。不允。是时，彗出斗、牛间，尾指婺，长数十丈。台官微言，按天官书：斗，丞相之位；彗出斗、牛、女，主大臣移徙，天子愁，兵起，天下受怨。于是留公益坚，至于流涕。公又以母老，疏请极哀切。上乃命司礼监差官一员，同公子嗣修驰驿归，营葬，即迎母来京侍养。公感殊恩，慨然遵谕暂留。疏乞辞俸守制，预允归葬。从之。

十月，杖编修吴中行、检讨赵用贤、刑部员外艾穆、主事沈思孝于朝，复杖刑部观政进士邹元标，五人皆以疏谏夺情。自是怨公者益甚，公皆身任之，即以是稍除异己者，不恤也。

六年三月，大婚礼成，再疏乞归葬。上不得已，敕重卿金吾护归，以三月为期，葬毕，即上道。又特颁“帝赉忠良”银印记一，如先朝杨士奇、张孚敬例，得密封言事。仍戒内阁臣调阳等，有大事毋得专决，仍驰驿之江陵，听先生处分。濒行，入辞便殿，上为呜咽流涕。入言圣母，圣母亦感痛，所以慰赐祖送有加。既归，襄事讫，奉旨敦迫还朝。召见文华殿西室，问所过民间疾苦，及北寇衰败状，公对甚悉，上大悦。

先是，肃皇帝时，公族繁盛，国用困竭，礼官所裁《宗藩条例》，多刻意抑损，且乖牾不可训。公乃略举事例未安者十余事，请敕礼官集群臣定议，著为令甲，昭示诸侯王。诸王有见而感泣者。

七年二月，河工成。自河决崔镇吕泗，淮阳诸郡悉为巨浸。濒河郡县，治堤费且万万。廷议迄无成，上以问执政。公因言故河道御史潘季驯可使。乃降玺书，即其家拜都史，一切假以便宜，逾年工成。

上渐备六宫，太仓所储金钱，多所宣进。公因户部进御览数目陈言：“万历五年，岁入四百三十五万余两，而六年所入，仅三百五十万余金。五年，岁出三百四十九万余金，而六年所出，乃至三百八十八万余金。夫岁出则浮于前，岁入则损于旧，不可不知也。王制，量入为出，三年必有一年之积，而后可以待非常之事，无匮乏之虞。设法巧取，不能增多，惟加意撙节，则用自足。愿将主计所上疏，置座隅，时赐省览。”又上传旨工部，置钱应用。公亦以利不胜费止之。言官请停织造，不听。公面委曲以请，得省数之大半。复请停修武英殿工，及裁省外戚迁官恩数，上多曲从之。

十一月，诏度民田。高皇帝时，天下土田八百五十万顷，至弘治十五年，已减二十七万。岁久滋伪，弊孔百出，有所谓飞诡者、影射者、养号者、挂虚者、过都者、受献者。久久相沿，豪民有田无粮，穷民摊派受病矣。民穷逃亡，势又不得不请减额，而国课日以益亏。公请料田。凡庄田、屯田、民田、职田、荡地、牧地，皆就疆理，无有隐奸。贫民不至独困，豪民不能兼并。又民间新所垦治，皆赋其贡税。以新赋均旧额，则国初故额不失，而民赋以轻。其挠法者，皆下明诏切责，天下奉行廪廪焉。

八年庚辰，服除，诏加太傅，岁加禄米百石，晋前所予锦衣卫正千户世指挥佥事。公辞太傅。寻以大礼毕成，圣德日茂，拜疏乞休。上谕恳切，最后手书传慈圣谕：“张先生受先帝付托，今以往，辅尔至三十而后商处，愿今无复出口矣。”遂不辞。

三月，廷试，赐公子懋修进士及第第一人。

九年正月，请令翰林官分番入直，应和文章，或侍上清宴，质问经义，陈说道理，如唐、宋故事。又奏属儒臣纂辑累朝《宝训》《实录》，分类成书，以经筵之暇进讲。一日上御文华殿，讲《训》《录》毕，公偕辅臣四维、时行持南京给事中傅作舟疏进览，因言大江南北大饥，或相聚为盗，大可忧。即如《训》《录》所载，元末之乱亦起于此。乞将积逋，尽赐蠲贷，而责各官发赎锾仓谷，以惠穷民。上俞允。公又言：“今天下至困矣。即上幸履蹈节俭，臣愚犹过计，以为大司农所入，不足佐锾急。近者，宫中赐赉，动至巨万，辄引常例。夫所谓例者，今年偶一行之，明年即指为故事陈乞耳，非祖宗旧制也。至于布施一事，尤当禁止。与滥施缁流以求福利，孰与蠲赋与民，以活亿兆元元之命，其功尤大？”上为感动。

十月，以一品十二年秩满奏最，上手敕褒谕，称其“精忠大勋，朕言不能尽，官不能酬”。加上柱国、太傅，支伯爵俸，仍加岁米二百石，予一子尚宝臣丞，给四代诰命，下玺书褒美，赐宴礼部。辞上柱国及伯爵俸。

十年二月，寝疾。上时时下手诏问安否，赐内厨馔及视医药，黄门使者络绎不绝于道。久之不愈，上令辅臣四维理阁中细务，大事即公家平章。

六月，上书乞骸骨。上览之感痛。会辽东大捷，至加公太师，进前所予锦衣卫指挥佥事同知，世世不绝。时病已革，上使中使问国家大计，不知所报。次日卒。上怆悼辍朝，赙赐金币他物皆加等，两宫赐亦优厚。予祭九坛，复增七坛，盖视国公兼师傅者仪。赠上柱国，谥曰文忠。遣营葬，仍命太仆、锦衣、内监护丧归。

公性谨严敏决，博闻强识，尤练习本朝故实，及边域情形。少时即自负以天下之重，伉厉守高，不好为好言以悦人意。及入政府，感穆庙顾托，神庙幼冲，虚心委任，故任法独断，操持一切，无所顾避毁誉。尝与人书曰：“仆以一竖儒，拥十余龄幼主，立天下臣民之上，国威未振，人有侮心。况自隆庆以来，议论滋多，国是靡定，纪纲倒罝，名实混淆。自仆当事，始布大公，章大信，修明祖宗法度，一以尊主庇民，振举颓废为务，天下始知有君也。彼谗人者，欲剚刃于仆之身，又无所污蔑，独曰专擅云云，欲以悚动幼主，间仆于主上耳。仆受恩深重，当以死报国，违道干誉，直仆之所薄而不为。”其大意如此，是以人多恨之。

上敬重公，呼太岳先生而不名。掖庭少有嬉戏，辄虑张先生知之。而公亦益以夹辅主德自力。然上春秋渐长，公过为禁持，不少假。尝在讲筵，上读《论语》，至“色勃如也”，读作“背”音。公从旁厉声曰：“当作勃字。”上悚然惊。而上左右贵幸用事，多恨老珰冯保。又尝疏请斥逐其为奸佞者，是以寖相构。而辅臣张四维亦怨公。会公卒，上所幸珰张诚，以保与公交结专恣奏闻。上心动。其与四维善者，泄之四维，遂嗾其门人极论保以尝上。上谪保南京，而籍其家。言事者窥望风旨，益务攻公为奇，并及其党。于是夺上柱国、太师，再夺谥，削其诸子官。

御史羊可立者，追论公罪，因谓公以私构辽庶人宪狱。庶人妃因讼狱，且曰：“庶人金宝万计，尽入居正府矣。”上心艳其事，以可立籍公家。乃命中贵人张诚及刑部右侍郎丘橓，偕锦衣卫指挥给事往，并勘故构王宪事。王宪者，其父王薨，未立。而公之祖父为护卫卒，太妃闻公少警颖，且与王同岁，召而奇之。赐食，而坐王宪其下，且谓而不才，终当为张生穿鼻。王宪以是惭而衔之。会公登第，召其祖虐之酒，至死。而王淫酗，横暴其国，远近皆怨之。弹劾屡上，遂至削国，以幽死。所谓金宝者，雠语也。丘橓等籍其家，惧不中程，乃拘其诸子，备极榜笞。长子敬修自缢死，家人死者累累，而荆楚之间，骚然株及矣。狱成，命削公秩，夺前所赐玺书、四代诰命，谪其子编修嗣修戍。

当籍没时，侍讲于慎行遗丘橓书，略曰：“江陵殚精毕智，勤劳于国家，阴祸机深，结怨于上下。当其柄政，举朝争颂其功，而不敢言其过；今日既败，举朝争索其罪，而不敢言其功：皆非情实也。且江陵平生以法绳天下，而间结以恩，此其所入有限矣。彼以盖世之功自豪，固不甘为污鄙；而以傅世之业期其子，又不使滥有交游：其所入又有限矣。若欲根究株连，称塞上命，恐全楚公私，重受其困。又江陵太夫人在堂，八十老母累然。诸子皆书生，不涉世事，籍没之后，必至落魄流离，可为酸楚。望于事宁罪定，疏请于上，乞以聚庐之居，恤以立锥之地，使生者不致为栾、却之族，死者不致为若敖之鬼。亦上帷盖之仁也。”橓得书，不能用。

万历末，台谏等连章讼居正冤，且言其有十大功于国，不听。天启二年，朝庭始追述其功，复原官，予祭葬，稍稍给其房屋之未变直者，与子孙奉祠住。今上御极，尤思之，录用公孙同敞为中书舍人，追恤有差。





毛寿登曰：江陵承顾托，辅幼主，身伊、周之任，宠眷稠渥，前古未有也。天下固已侧目其身矣，而振纲剔弊，海内披靡，又皆其誓沈族碎家而为之者也。虽欲避“专擅”之迹，何可得！然公无所不可得之人主，而夺情之役，不以死争，摧击过当，有容之度阙焉。岂自信报主眷，平物论，盖有非常之功，诚不屑区区形迹间饰款言、塞众望邪？海忠介有言：“居正工于谋国，拙于谋身。”谅哉！上下数十年间，墨衰视事，楚人两见，然江陵名差不正，而人顾益思之矣。

圣楷按：衡山宁太虚先生咸，视学于鄂，必参稽楚人楚事，互相问答。一日，谢古心凤洲在坐，宁问曰：“楚之相如张江陵，将如熊经略，可谓才矣。然江陵夺情，今曩同讥，如何？”谢曰：“古大圣人有夺情者二，皆以天下事其亲，不足为疑。”曰：“为谁？”曰：“父死不葬，爰及干戈。”宁曰：“学圣人者，须大中至正。武王反经行权，后世有口实之者。且史阙疑，宁足传信？”谢曰：“更有一无间之圣人。《洪范》曰：‘鲧则殛死，为乃嗣兴’，如何？”宁然之。既而曰：“古心引经证事，可广《孝经》。”

显鹤按：《明史•赞》称江陵“通识时变，勇于任事。神宗初政，起衰振靡，不可谓非干济才。而威柄之操，几于震主，卒致祸发身后”。盖犹以救时相目之也。余故节采本传事迹，备录于此，以明文忠功在社稷，不愧大臣之目。同敞负志节，具文武材，卒与瞿忠宣同死。余为增辑忠义传后云。——此湘皋先生考异，节引《明史本传》按语也。卷首已载，故不录。

（《楚宝》）






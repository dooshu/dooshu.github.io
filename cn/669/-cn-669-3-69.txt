69　祖乙居耿後奢侈踰禮　盤庚爲陽甲臣　盤庚三篇何時作


鄭康成云：「祖乙居耿，後奢侈踰禮，土地迫近，山川嘗圮焉。至陽甲立，盤庚爲之臣，乃謀徙居湯舊都。」見盤庚正義。上篇是盤庚爲臣時事，中篇下篇是盤庚爲君時事，正義以爲「謬妄」。書裨傳云：「鄭，大儒，必有所據而言。」

【全云】康成時亦有無據之言。

【元圻案】盤庚序正義曰：「此以君名名篇，必是爲君時事，而鄭玄以爲上篇是盤庚爲臣時事，何得專輒？謬妄也。」〇金仁山亦曰：「鄭氏當必有據，至謂上篇作於陽甲之世，則誤耳。」〇殷本紀云：「帝盤庚崩，弟小辛立，殷復衰。百姓思盤庚，廼作盤庚三篇。」又與康成説異。






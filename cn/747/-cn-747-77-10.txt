○立光王为皇太叔勾当军国敕

朕以微眇，获守宗祧，祗荷鸿休，惧不克济。乾乾夕惕，若涉春冰，旰昃忘疲，宵分假寐。而阳和布候，固阴交争，寒暑所侵，乖於摄理。忽婴疾疚，兹已经时，渐觉衰羸，药饵未效。臣僚爱我，中外叶心，祷祝毕为，针石备至。皇子冲幼，未经师资，军国事重，须选贤德。稽於训典，谋及大臣，用建明哲，以贰神器。亲叔光王怡，宜改名忱，植性忠孝，翼翼小心，礼乐生知，聪明天纵。温文敏裕，博厚宽仁。言必依经，雅符於《诗》、《礼》；动不违矩，式合於典谟。俾奉丕图，必惬人欲，可立为皇太叔，应军国政事，便令权勾当。百辟卿士，中外庶官，宜竭乃心，辅成予志。於戏！万几不可以久旷，兆人不可以乏统，惟义是守，朕不敢私。宣布中外，咸令知悉。


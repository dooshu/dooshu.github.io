○上遗封表

元琬闻真容晦迹，像教陵迟，无不假缁素以住持，设内外而为护。遂得法再润，慧日重辉，光协万乘，绍隆千载！窃寻住持之理，义有多门；宏护之方，教乃非一。若不依佛取舍，仍恐赏罚乖宗。如其准教验时，是则简径当理。伏以僧尼等不依戒律，致犯刑章。闻彻阙庭，尘渎听览。琬等僧徒，无任惭惧。但恐馀年昏朽，疾苦相仍，弱命不存，洪恩未答。遂於经中撰《佛教後代国王赏罚三宝法》及《安养苍生论》并《三德论》各一卷，伏愿圣躬，亲降披览。陛下广开上书之路，冀纳刍荛之言。谨献秘要之经，详金口之教。但琬忝当传法，庶无匿教之愆。扶劣署封，以酬终後之事。不胜恋仰，谨奉经以闻。


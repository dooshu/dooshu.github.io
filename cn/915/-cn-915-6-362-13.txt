◇行吟

遍周流而无过，悲穷思之永久。听幽荒而罔诏，眷寥廓而无友。沈流液于绳枢，逝回飚于瓮牖。呼寂寞而靡应，揽虚无其何有？神悠悠而永念，忧绸缪而盈室。哀恻心而响起，时弃予而景逸。招逝运其难征，仪遗范而无律。虽芳林之将焚，岂兰响之可谧？馥风于旷野，思同芬而靡质。命险太其靡常，道离隆而匪易。纡幽情而思古，援在昔而立辟。俟重华以同游，悲瑶圃之难适。舟登陆其焉济，轮涉渊而无迹。悲荒涂之既舛，临遵渚而投策。

欲随波以周流，恨匪石之难颓，将从风而卷舒，悲宜矢之辞怀。贞节志而玉折，厉劲心而兰摧。喟我怀以寤叹，阐前鉴而自融。忠与邪其莫可，岂余命之所穷。俯投迹而世污，仰志而道隆。耻蒙垢于同尘，思振辉于别风。明爽心以毕志，考吾道以自终。


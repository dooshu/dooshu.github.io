卷二百五十



卷之二百五十

洪武三十年三月甲申朔，四川柏兴州三尖寨土官千户剌兀遣其子八的高进马。剌兀，卜木瓦寨叛酋贾哈剌之弟也。初，贾哈剌与月鲁帖木儿叛，剌兀谏不从，自退守三尖寨，因至盐井卫归顺。既而月鲁帖木儿就擒，贾哈剌遁山谷中，怒剌兀异己，乃引众击其吉水柱寨，杀其壻剌牙、步步、抄布、女果木等，剌兀遂遣子入贡。

丙戌，琉球国中山王察度遣其臣友赞结致，山北王攀安知遣恰宜斯耶，山南王叔汪英紫氏遣渥周结致，各贡马及硫黄。

朝鲜国王李旦以柳玽等蒙恩放还，遣其判三司事偰长寿、密直副使辛有贤等贡鞍马及金银器布、人参等物至京师谢恩。上谕礼部臣曰：“朝鲜密迩东陲，比之他国，最为切近。前者，王氏怠政而亡，李氏继兴，数生边衅，与语再三，终不能止。易云：‘开国成家，小人勿用。’朝鲜本新造之国，而所用之人皆非贤智之士，此恐非三韩之福也。昔子产于郑，凡为辞命，草创、讨论、修饰、润色，必更数人之手而后行，所以郑国称治。如郑道传等，乃小人之尤者，在王左右，岂能助其为善？苟使郑总、卢仁度、金若恒仍在，朝鲜又郑道传之羽翼。今总等既不免，王不精审，又将假手于人矣。宜谕其国王深思熟虑，以保三韩。”

占城国遣其臣卜落记真卜农来贡胡椒、降香、象牙等物，命赐卜落记真卜农衣服钞有差。

上以川、陕之间山深道阻，故寇盗得以藏匿，出没不常，乃诏陕西都指挥佥事吴旺将兵一万五千，四川都指挥佥事俞琪将兵一万八千，从征西将军长兴侯耿炳文等于沔县、徽州之境据要害立营，遣兵入捕高福兴等。

丁亥，遣官释奠于先师孔子。

戊子，祭太社、太稷，遣官享先农。

己丑，遣鹰扬卫千户朱贵等运皮袄、氊帽、皮裤各五千二百一十余事，给开平士卒。

监察御史严震直言：“旧运广东海北盐课提举司各场小引盐计八十五万八千五百引于广西，布政使司及梧州府各收一半，召商中买。自洪武二十九年正月起运至今年二月终，所运才得九万四千三百六十引，若以未运盐数较之，须及十年方得运毕。今宜将两盐课司所出盐货，以大船运至广东，布政使司以小船运至梧州府，广西官司又自梧州接运至广西，布政使司先收三十万引足，然后令梧州收留二十五万引，余有三十万八千五百引，存留广东布政司，置仓收贮，召募商人于广西乏粮卫所照例纳米，自赴广东支盐，令于江西南安、赣州、吉安、临江四府发卖为便。”从之。

庚寅，水西土酋居宗、必登、不科、阿加等叛杀普安卫千户张骇、贵州卫百户魏安、汪俊及军士数十人，命右军都督佥事顾成为征南将军，帅贵州都指挥同知汤清，以兵五千会左军都督佥事何福讨之。

辛卯，广西太平府土官张士荣来朝，贡马。

壬辰，上罢朝，坐奉天门，因与群臣论民间事。上曰：“四民之业，莫劳于农，观其终岁勤劳，少得休息。时和岁丰，数口之家，犹可足食；不幸水旱，年谷不登，则举家饥困。朕一食一衣，则念稼穑、机杼之勤。尔等居有广厦，乘有肥马，衣有文绣，食有膏梁，当念民劳，大抵百姓足而后国富，百姓逸而后国安，未有民困穷而国独富安者。尔等其思佐朕裕民之道，庶几食禄无愧。”

癸巳，实授工部署尚书事左侍郎孙显为本部尚书。

甲午，命礼部铸云南按察司印并巡按黔南监察御史印四颗。

乙未，置镇溪军民千户所。时辰州卢溪县主簿孙应隆招谕蛮民复业者多，遂置千户所以镇之，以应隆为镇抚。

置广西怀集守御千户所。

丁酉，敕右军都督府曰：“古者，帝王驭世，必严夷夏之辨者，盖以戎狄之人贪而无厌，苟不制之，则必侵侮而为边患矣。今朵甘、乌思藏、长河西一带西番，自昔以马入中国易茶，所谓懋迁有无者也。迩因私茶出境，马之入互市者少，于是彼马日贵，中国之茶日贱，而彼玩侮之心渐生矣。尔右军即移文秦、蜀二府长史司，启王发都司官军于松碉门、黎、雅、河州临洮及入西蕃关口巡禁私茶之出境者。朕岂为利哉？制驭夷狄，不得不然也。”

常德府武陵县民言：“武陵等十县，自丙申兵兴，人民逃散，虽或复业，而土旷人稀，耕种者少，荒芜者多；邻近江西州县，多有无田失业之人，乞敕江西量迁贫民开种，庶农尽其力，地尽其利。”上悦其言，命户部遣官于江西分丁多人民及无产业者于其地耕种。

戊戌，礼部侍郎张炳言：“今考中岁贡生员叶宪等七百二十三人，已送国子监肄业，其不中式一百十八人遣归，本学停膳肄业，教官、训导及提调官例皆罚俸。”上曰：“师不严训，有司失于勉励者，罚如例。诸生不中式者，且遣归肄业，勿停其膳。四川生去京师道远，往复实难，可留国子监肄业，勿遣。”

以河南按察使张盟为福建按察使。

己亥，命靖江王世子赞仪往省晋王及今上、周、楚、齐、蜀、湘、代、肃、辽、庆、谷、秦诸王。先是，楚、湘入蜀，历陕西，出河南，上山西，抵大同，东至于宣府、北平，自大宁至辽东，转而至于山东，择文武忠厚之士以从。上以赞仪年幼，欲其知亲亲之义，且令涉山川险易，以成其德器故也。

以中军都督府都督佥事陈信为副总兵，率舟师运粮往辽东。

皇第四十八孙徽焲生，岷王世子也。

甲辰，行人陈诚、吕让至安南，谕其王陈日焜，令以所侵地还思明府，议论往复，久而不决。诚以译者言不达意，乃自为书与日焜曰：“迩者，思明府土官黄广成奏言安南侵据壤地，朝廷稽典册，考图记，遣使告谕，俾还所侵。自诚到王国，宣布上意，开陈事理，而执事所执逾固，未肯听从。今以前代载籍所纪疆场利害为执事陈之。按志，交趾，古交州地。后汉时，女子徵侧作乱，光武遣马援率师平之，遂立铜柱纪功，亦所以限内外也。在唐则为五管之一，统以都护。宋时，李乾德寇边，郭逵将兵征之，擒伪太子洪真，乾德惧而割广源、门州、思浪、苏茂、桄榔之地以降，则当是时此地尚为中国所有，况铜柱以北丘温等地乎？元世祖时，而祖光炳入款称臣，及日烜嗣立，失臣子之节，于是世祖兴问罪之师，日烜蒙荆棘，伏草莽，生民殆尽，城郭几墟，日燇嗣立，祈哀请罪，世祖遣使降诏，谕令入朝。当时诏书，有还地之语，而日燇云：‘向者，天使辱临小国，迎送于禄州，小国惧有侵越之罪，往往辞之丘温而已。’观此则丘温以北之地，其属思明亦明矣。今安南乃越渊脱踰，如嶅庆远而尽有之，非乘元末之乱，侥幸而得之者乎？行人下车之日，王之君臣皆曰：‘此地旧属安南，而不知所属之由。’陈、黎二国相及，何致政亦执前说？以为祖宗之地未审何所据而然也？苟如执事所言，则志书所叙日燇之言，无乃但为浮说耶？抑王惧有侵地之罪，固执无稽之言以自饰也？我皇上天锡勇智，表正万邦，怙终者虽小过不赦，改过者虽重罪亦释。传曰：‘过而能改，则复于无过。’又曰：‘过而不改，是谓过矣。’改过致祥，往岁，龙州赵宗寿之事是也；吝过召殃，近岁南丹、奉议诸蛮酋是也。是皆明效大验，所共知、共闻者。王能避殃迎祥，归其侵地，岂惟宗祏之安，亦一国生民之幸也。释此不图，争而不让，是为怙终自祸矣。惟执事图之。”日焜以书复诚等曰：“昨辱惠书，谆谕不少。所据思明书云：‘天使累造小国，迎送止丘温’一节，此说迎送之事，非疆界之事也。盖丘温当其要冲，往时自思明而入路州道，近时自凭祥入洞登道，皆小国林野之地，不便立站，故立站于丘温以当，县之中有县官馆待故也，至于交割、夫骑，则各于疆界，如今坡罗、唯关是也。当元之初，丘温已为小国之地，思明乃谓当元季扰乱，始越铜柱二百余里而来侵。其丘温等五处，观此则思明人之言不足信矣，见诬若此，其他可知。所称志书自汉唐以来，迁变不一，其可以往昔之事而质之于今日耶？余具回咨，不敢复赘。”诚等得书，复与之辨论不已。安南王馈诚等黄金二锭、白金四锭及沉檀等香，诚等固却之。安南王曰：“赆者，礼也。自陆贾时有之，不必多逊。”诚曰：“尉陀欲以区区之越，与天子抗衡，是召祸者也；陆贾受其金，以分诸子，是苟利者也。王欲以尉陀自处而以贾处人，抑何陋哉？”安南王无以对，遂复咨户部白：“伏见上司为思明府奏侵占穰地，遣行人陈诚、吕让持咨文至下国，令还所占地。下国窃惟丘温、如嶅、庆远、渊脱五县，自昔以来，供输下国赋役，世世相传，而洞登乃渊县之地，天使往来之路。其思明府凭祥人每岁与下国渊县人交割夫骑于凭祥、界坡、罗唯关。今思明人乃谓下国于其地洞登立站侵占，何其戾也？夫立站侵占，将图得其地与其人民也。今其地其民，古昔至今，既已有矣，又何用立站为？夫站之废立，随地之便，随时之宜，站之长存丘温，地之便也，站之暂立洞登，时之宜也。此时任尚书吴观等，以有把截边界之役，故令草起房屋，以便歇宿，已而复撤，何预于侵哉？苟不原其地与其人民，而欲图侵占，乃不假何时攻战、何时破灭，而此时立站其地，主与其人民乃拱手而视，不敢谁何？又从而供其赋役，何其灵异至于如此哉？又谓元时大军二次捕交回军，设立永平寨，拨军守镇交边，着落交趾供给粮饷。窃点二次大军之将帅，惟镇南王不止而饯归。《元史》虽讳而不详，至文其归也，则曰：‘镇南王在内，傍关贼兵大集，以遏归师，王遂由单己县趋盝州，间道以出。’观此则军势可知，归路可辨，岂有回军永平而拨军守镇，又责交趾供给粮饷者哉？又谓下国越过铜柱二百余里而侵占其所属丘温等五县者，谨按汉建武十九年，马援讨交趾徵氏女，立铜柱时，至今一千三百五十余岁，千载之下，陵谷迁变，谁复能辨？又谓拘问老人黄伯颜供说云云者，伯颜亦思明人，岂不同其愿欲？虽千伯颜，将可信耶？又谓因前土官失于申明，昨袭牧职，尽图具呈，及以建武志为说者，岂有广成之高曾祖父不识古事，不能申明而广成昨日始至，乃能见识古事而申明耶？下国与思明接境，思明之人往往侵占下国田土，杀掠人民牛畜，下国疏远，难于告愬；思明狃于小获，乃图大利，而诬至此。下国畏首畏尾，自守之不假，何敢有侵占之事哉？夫苟有侵占，岂难退还？今不侵占，何以退还？此五县者，乃下国世世相传、所守之地，惟知固守，何敢以先世所守之地而付之思明？当各守定界，以事天朝，何敢觊望与夺，以烦上司。惟圣天子一视同仁，与天地同德，故下国以此自恃，而敢倾心陈愬。烦渎台听，罪焉敢逃？今回咨申禀，伏冀阁下上体天子之至德，下矜下国之远人，审察鉴裁，下国幸甚。”诚等复命，上召群臣议之，或以“其抗逆朝命，当讨”。上曰：“蛮夷相争，自古有之。彼恃顽不服，终必取祸，姑待之而已。”

西番瞿昙寺僧参剌来朝，贡马。

丙午，立四川永宁宣抚司九姓长官司儒学。

辛亥，白虹亘天贯日。

壬子，置锦衣卫前千户所十司：曰銮舆，曰擎盖，曰扇手，曰旌节，曰幡幢，曰班剑，曰斧钺，曰戈戟，曰弓矢，曰驯马。

立西宁僧纲司，以僧三剌为都纲；河州卫汉僧纲司，以故元国师魏失剌监藏都纲；复置河州卫番僧纲司，以僧端月监藏为都纲。上以西番俗尚浮屠，故立之以来远人也。








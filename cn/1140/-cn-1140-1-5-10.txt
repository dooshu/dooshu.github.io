赠奉政大夫吏部考功司郎中余公墓碑

余氏于莆田称着姓其先自唐校书镐公肇居芦峤遂世于芦七传至奉议公某十八九传连有显爵又五传是为元张公讳廷机别号玄同赠奉政大夫吏部考功司郎中父讳某负奇气破产结客间与客议论一坐不能难公甫出襁褓羣目摄为英物年十八隶学宫当是时士务剿窃为帖括尘视载籍公独好左国史汉诸书为文词嘐嘐矜异以试有司不无小得失公倔强高视语诸子曰宁奇而踬毋陋而售若曾见学古者皆槁项死牖下乎用是终其身不肯俯仰作软语公一兄二弟兄壮而殁遗孤男女四人及二弟敎养皆仰给公伏腊藉生徒修贽为亲夀家日以窘郡守雅爱公才有窃公名陈牍于郡者事觉或劝持其急可重得利卒谢不受且因为之解是夜梦神告以吉语崇祯九年丁丑公季子扬成进士知宣城县公就养官舍日啜茗吟咏不辍十三年庚辰以微疾卒年六十七所着有鼾芦集戒子孙有读书徙业者毋奉烝尝後五年扬仕至考功郎中始追赠公如其官自公大父菊所公洎公凡三世皆好客学古俶傥拔俗终以坐困里中儿或窃嘲之及吏部公取上第天下交诵其文然後相顾愕叹自悔老死帖括中空不学无术也而吏部公伯仲父子秩秩孝友振濯文词日益腾踔学者益俯首噤不敢发声公之教也某年月日葬公于梅山之麓袝以累封太宜人梁氏太宜人慈俭修妇职母家故素封岁致鱼蛤食物不絶率徧饷娣姒人人得食戒诸子妇勿轻析?从子于官勉为亷吏年八十有五考终于家子光翔扬燕亮?凡六人孙佺俸等十人女孙若干人出处婚嫁吏部公既具载圹铭寓书章曰某遭家多难葬不备礼不克邀当世钜公志墓实惧冺先德中夜饮泣子为我碑之盖公令吾宣时尝亟赏章文字敢不惟命其词曰

维天惜才实甚华膴非眷孔顾或靳勿与余氏萃蓄三叶而昌含英掲曜积久弥光吏部既兴发闻四国聨翩嗣续百夫皆特梅山之阳芦峤之侧亿万斯年念此祖德

学余堂文集卷十八







学余堂文集卷十九

钦定四库全书

学余堂文集卷十九

翰林院侍读施闰章撰


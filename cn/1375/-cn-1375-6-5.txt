桂林訾家洲亭记


太凡以观游名于代者，不过视于一方，其或旁达左右，则以为特异。至若不骛远，不陵危，环山洄江，四出如一，夸奇竞秀，咸不相让，遍行天下者，惟是得之。桂州多灵山，发地峭竖，林立四野。署之左曰漓水，水之中曰訾氏之洲。凡峤南之山川，达于海上，于是毕出，而古今莫能知。元和十二年。御史中丞裴公，来莅兹邦，都督二十七州事。盗遁奸革，德惠敷施。期年政成，而富且庶。当天子平淮夷，定河朔，告于诸侯，公既施庆于下，乃合僚吏，登兹以嬉。观望修长，悼前之遗。于是厚货居氓，移于闲壤。伐恶木，刜奥草，前指后画，心舒目行，忽焉如飘浮上腾，以临云气。万山面内，重束隘，联岚含辉，旋视其宜。常所未睹，倏然互见。以为飞舞奔走，与游者偕来。乃经工庀闲馆。比舟为梁，与波升降。苞漓山，含龙宫，昔之所大，蓄在亭内。日出扶桑，云飞苍梧。海霞岛雾，来助游物。其隙则抗月槛于回溪，出枫榭于篁中。昼极其其美，又益以夜，列星下布，灏气回合，邃然万变，若与安期、羡门接于物外。则凡名观游于天下者，有不屈伏退让，以推高是亭者乎？既成以燕，欢极而贺，咸曰：昔之遗胜概者，必于深山穷谷，人罕能至，而好事者后得，以为已功。未有直治城，挟闤闠，车舆步骑，朝过夕视，讫千百年，莫或异顾，一旦得之，遂出于他邦，虽博辨口，莫能举其上者。然则人之心目，其果有辽绝特殊而不可至者耶？盖非桂山之灵，不足以瑰观；非是州之旷，不足以极视；非公之鉴，不能以独得。噫！造物者之设是久矣，而尽之于今，余其可以无藉乎？

题记：这是作者应人这请而作的记（柳有《上裴行立中丞撰訾家洲亭记》一文）。作者赞美洲亭于桂林的灵山秀水中胜景独擅，惋惜其不为人所知，颂扬裴公于惠公于惠施德政之余，慧眼独具，建亭于斯，遂使其撮奇得要，景甲桂林。作者在訾家洲亭的景色描绘中，寄寓了自己不遇的慨叹和求荐望举的希冀。文章起始突兀，以表现洲这之不凡。描写亭景含宏蕴元，变化奇异可谓形容尽致。结尾处层层转深，跌宕多姿。





●隋唐五代


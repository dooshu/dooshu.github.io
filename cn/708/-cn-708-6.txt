卷六 仙部


仙六

黄尊师（出《逸史》）

黄尊师居茅山，道术精妙。有贩薪者，于岩洞间得古书十数纸，【夹批】有缘。自谓仙书。因诣黄君，恳请师事。黄君纳其书，不语。日遣斫柴五十束，稍迟，并数不足，呵骂及棰击之，亦无怨色。【夹批】信心。一日，见两道士于山石上棋，看之，不觉日暮，遂空返。黄生大怒，骂叱，杖二十。问其故，乃具言之。曰：“深山无人，何处得有道士？”遂叩头曰：“实，明日便捉来。”及去，又见棋次。乃佯前看，因而擒捉。二道士并局腾于空中，上高树，唯得棋子数枚以归。黄公大笑，乃遣沐浴，尽传法箓。

侯道华

河中永乐县道净院，居蒲中之胜境。唐文宗时，道士邓太玄炼丹于药院中。药成，疑功未究，留贮院内门徒周悟仙主院事。时有蒲人侯道华，事悟仙，以供给使。诸道士皆奴畜之，洒扫隶役，无所不为，而道华愈欣然。又尝好子史，手不释卷，一览必诵之于口。众或问之：“要此何为？”答曰：“天上无愚懵仙人。”咸大笑之。【眉批】聪明之极为圣，聪明不衰为仙。蒲中多大枣，人传岁中不过一二无核者，道华比三年辄得啗之。一旦，道华执斧琢古松枝如削，人不喻其意。明日，众晨起，已失道华。见古松下施案，致一杯水，仍脱双履案前，而衣挂松上。院中视之，留一诗云：“帖里大还丹，多年色不移。前宵盗吃却，今日碧空飞。”

李八百 唐公昉附（出《神仙传》《玉堂闲话》）

李八百，蜀人也。居蜀金堂山龙桥峰下修道。蜀人历代见之，约其往来八百余年。因号曰“李八百”。初以周穆王时入山，合九华丹成，云游五岳十洞。二十余年，于海上遇飞阳君，授水木之道，还山炼药成，又去。数百年，或隐或显，游于市朝。又登龙桥峰，作九鼎金丹。三于此山学道，故世人号此山为三学山，亦号贤山。丹成试之，抹拍石上，顽石化玉。人或凿崖取之，即风雷为变。知汉中唐公昉有志，不遇明师，欲教授之。乃为作佣赁者，公昉不知也。八百驱使如意，异于他客，公昉爱异之。八百乃伪病困，当欲死。公昉即为迎医合药，费数十万钱，不以为损，忧形于色。八百又转作恶疮，遍体脓血，臭恶不可近，公昉为之流涕。八百曰：“吾疮不愈，须人舐之当可。”公昉乃使三婢。八百又曰：“婢舐不愈，须君自为之。”公昉即舐。复言：“无益，得君妇舐之最佳。”又复令妇舐之。【眉批】公昉无论也，不识妇婢何以同心若此？当是仙缘乎，抑公昉所化也？八百曰：“吾疮欲瘥，有三十斛美酒浴身当愈。”公昉即为具酒，著大器中，八百即起入浴，疮即愈，体如凝脂。乃告公昉曰：“吾仙人也。子有志，故此相试。子真可教，今当授子度世之诀。”乃使公昉夫妻并舐疮三婢，以其浴酒自浴，即皆更少，颜色美悦。以丹经一卷授公昉。公昉入云台山中作药，药成服之，仙去。兴元有斗山观，自乎川内耸起一山，四面悬绝，其上方如斗底，故号之。薜萝松桧，景象尤奇。上有唐公昉饮李八百仙酒、全家拔宅之迹。其宅基三亩许，陷为坑，此盖连地而上升也。【眉批】但闻拔宅，不闻拔地，异哉！

宜君王老（出《续仙传》）

王老，坊州宜君县人。居村墅，好道爱客，务行阴德。其妻亦同心不倦。一旦，有褴缕道士造门，王老与其妻俱延礼之。居月余，俄患遍身恶疮。王老乃求医药看疗，益加勤切，而疮日甚，逮将逾年。道士谓王老曰：“此疮不烦以凡药相疗，但得数斛酒浸之，自愈。”于是王老为之精洁酿酒。及熟，道士言以大瓮盛酒，吾自加药浸之。遂入瓮，三日方出，须发俱黑，面颜复少，肌若凝脂。王老阖家视之惊异。道士谓王老曰：“此酒可饮，能令人飞上天。”王老信之。初，瓮酒五斗佘，及窥，二三斗存耳，清冷香美异常。时方打麦，王老与妻子并打麦人共饮，皆大醉。道士亦饮，云：“可上天去否？”王老愿随师所适。于是祥风忽起，彩云如蒸，屋舍草树，全家人物鸡犬，一时飞去，空中犹闻打麦声。数村人共观望惊叹。唯猫弃而不去。风定，其佣打麦二人，乃遗在别村树下。后亦不食，皆得长年。宜君县西三十里有升仙村。

卖药翁（出《续仙传》）

卖药翁，莫知其姓名。有童稚见之，逮于暮齿，复见，其颜状不改。常提一大葫芦卖药。人告疾求药，得钱不得钱，皆与之无阻，药皆称有效。或无疾戏而求药者，得药寻必失之。由是人不敢妄求，敬如神明。或戏问：“有大还丹卖否？”曰：“有，一粒一千贯钱。”人皆笑之，以为狂。多于城市笑骂人曰：“有钱不买药吃，尽作土馒头去。”【眉批】世无信心人，由不肯舍钱耳。人莫晓其意，益笑之。后于长安卖药，抖擞葫芦已空，内只有一丸，极大光明，安于掌中，谓人曰：“百余年无一人肯把钱买药吃，深可哀哉！”乃自吃药。才入口，足下五色云起，飘飘而去。

魏伯阳（出《神仙传》）

魏伯阳，吴人也。性好道。与弟子三人入山作神丹，丹成，知弟子心怀未尽，曰：“先以犬试之，犬飞，然后可服。”乃与犬食，犬即死。伯阳谓诸弟子曰：“服之恐如犬，奈何？”弟子曰：“先生服之否？”伯阳曰：“吾背违世路，委家入山，不得道亦耻复还。死之与生，吾当服之。”乃服丹，入口即死。独一弟子姓虞曰：“吾师非常人，服之而死，得无异也。”因取丹服之，亦死。余二弟子相谓曰：“所贵丹者，求长生耳。既死，焉用此为。”遂不服。乃共出山，欲为伯阳及死弟子求棺木。二子去后，伯阳即起，将所服丹内死弟子及白犬口中，皆起，遂皆仙去。【眉批】死生起死，总此一丹，何耶？道逢入山伐木人，乃作手书与乡里人寄谢。二弟子乃始懊恨。伯阳作《参同契五行相类》，凡三卷。

宣平坊老人（出《原化记》）

贺知章，西京宣平坊有宅。对门有小板门，常见一老人乘驴出入其间。积五六年，视老人颜色衣服如故，亦不见家属。询问闾巷，皆云是西市卖钱贯王老，更无他业。察其非凡也，常因暇日造之。因与往来，渐加礼敬，言论渐密。遂云善黄白之术。贺素信重，愿接事之。后与夫人持一明珠，自云在乡日得此珠，保惜多时，特上老人，求说道法。老人即以明珠付童子，令市饼来。【夹批】妙绝！【眉批】即此是善说道法处。童子以珠易得三十余胡饼，遂延贺。贺私念宝珠轻用。意甚不快。老人曰：“夫道者，可以心得，岂在力争。悭惜未止，术无由成。当须深山穷谷，勤求致之，非市朝所授也。”贺意颇悟，谢之而去。数日，失老人所在。贺因求致仕，入道还乡。

裴谌（出《续玄怪录》）

裴谌、王敬伯、梁芳，约为方外之友。隋大业中，相与入白鹿山学道。谓黄白可成，不死之药可致。辛勤采炼十数年，而梁芳死。敬伯谓谌曰：“所以去华屋而乐茅斋，贱欢娱而贵寂寞者，觊乘云驾鹤，游戏蓬壶。纵其不成，亦望长生。今仙海无涯，辛勤于云山之外，不免就死。敬伯所乐，将下山乘肥衣轻，听歌玩色，游于京洛。意足然后求达，建功立事，以荣耀人寰。子盍归乎？无空死深山。”谌曰：“吾乃梦醒者，不复低迷。”敬伯遂归，谌留之不得。时唐贞观初，以旧籍调授左武卫骑曹参军，大将军赵朏妻之以女。数年间，迁大理廷评，衣绯，奉使淮南。舟行过高邮，制使之行，呵叱风生，舟船不敢动。时天微雨，忽有一渔舟突过，中有老人，衣蓑戴笠，鼓棹而去，其疾如风。敬伯惊讶，视之，乃谌也。遂令追之，因请维舟延坐，握手慰之曰：“兄久居深山，拋掷名宦，而无成至此极也。夫风不可系，影不可捕。古人眷夜长，尚秉烛游，况少年白昼而掷之乎？敬伯自出山数年，今廷尉评事矣。【夹批】意甚足。昨者推狱平允，乃天锡命服，淮南疑狱，今谳于有司，上择详明吏覆讯之。敬伯预其选，故有是行。虽未可言宦达，比之山叟，自谓差胜。兄甘劳苦，竟如日。奇哉，奇哉！今何所须，当以奉给。”【眉批】斥笑凤，腐鼠吓鸢，红尘中得意扬扬者，真可伶也。谌曰：“吾沉子浮，鱼鸟各适，何必矜炫也。夫人世所须者，吾当给尔。子可以赠我？【眉批】如须贾怜范叔寒，正不知相君张为何物？吾市药于广陵，亦有息肩之地。青园桥东，有数里樱桃园，园北车门，即吾宅也。子公事少隙，当寻我于此。”遂翛然而去。敬伯到广陵十余日，事少闲，思谌言，因出寻之，果有车门。初入尚荒凉，移步愈佳。行数百步，方及大门。楼阁重复，花木鲜秀，似非人境。香风飒来，神清气爽，飘飘然有凌云之意，不复以使车为重，视其身若腐鼠，视其徒若蝼蚁。既而稍闻剑佩之声，二青衣出曰：“裴郎来。”俄有一人，衣冠伟然，仪貌奇丽。敬伯前拜，视之乃谌也。裴慰之曰：“尘界仕官，久食腥羶，愁欲之火，焰于心中，负之而行，固甚劳困。”遂揖以入，坐于中堂。门户栋梁，饰以异宝，屏帐皆画云鹤。有顷，四青衣捧碧玉台盘而至。器物珍异，香醪嘉馔，目所未窥。日将暮，命促席。燃九光之灯，光华满坐。女乐二十人，皆绝代之色，列坐其前。裴顾小黄头曰：“王评事者，吾山中之友。道情不固，弃吾下山，别近十年，才为廷尉。【夹批】意甚不足。属今俗心已就，须俗妓以乐之。顾伶家女无足召者，当召士大夫之女已适人者。如近无姝丽，五千里内皆可择之。”小黄头唯唯而去。诸妓调碧玉筝，调未诣，而黄头已复命。引一妓自西阶登，拜裴席前。裴指曰：“参评事。”敬伯答拜。细视之，乃敬伯妻赵氏，而敬伯惊讶不敢言。妻亦甚骇，目之不已。【眉批】或言既系故人，何当以妻为戏？此不然，正欲破其俗情耳。遂令坐玉阶下。一青衣捧玳瑁筝授之，赵素所善也。因令与坐妓合曲以送酒。敬伯坐间，取一殷色朱李投之，赵顾敬伯潜系于衣带。【眉批】《广异记》云：张李二公事相类。张召持筝妇，以林擒系其裙带，乃李妻也。惟此小异。妓奏之曲，赵皆不能逐。裴乃令随赵所奏，时时停之，以呈其曲，酬献极欢。天将曙，裴召黄头曰：“送赵夫人！”且谓曰：“此乃九天画堂，常人不到。吾昔与王为方外之交，怜其为俗所迷，自投汤火，以智自烧，以明自贼，将沉浮于生死海中，求岸不得，故命于此，一以醒之。今日之会，诚再难得。亦夫人宿命，乃得暂游。云山万重，劳苦无辞也。”赵拜而去。裴谓敬伯曰：“使车留此一宿，得无惊郡将乎？宜且就馆，未赴阙，闲时访我可也。尘路遐远，万愁攻人，努力自爱。”敬伯辞去。复五日，将还，潜诣取别。其门不复有宅，乃荒凉之地，烟草极目，惆怅而返。及京奏事毕，将归私第，诸赵竞怒曰：“女子诚陋，不足以奉事君子。奈何以妖术致之万里，而娱人之视听乎？朱李尚在，其言足征，何讳乎？”敬伯尽言之，且曰：“当此之时，敬伯亦自不测。盖裴之道成，以此相炫也。”其妻亦记裴言，遂不复责。

卢李二生（出《逸史》）

昔有卢、李二生，隐居太白山读书，兼习吐纳导引之术。一旦，李生告归曰：“某不能甘此寒苦，且浪迹江湖。”诀别而去。后李生知橘子园，人吏隐欺，欠折官钱数万贯，羁縻不得东归，贫甚。偶过扬州阿使桥，逢一人草布衫，视之，乃卢生。生昔号二舅。李生与语，哀其褴缕。卢生大骂曰：“我贫贱何畏！公不作好，弃身凡弊之所；又有欠负，身被囚拘，尚有面目相见乎？”李生厚谢。二舅笑曰：“居处不远，明日即将奉迎。”至旦，果有一仆者驰骏足来云：“二舅遣迎郎君。”既去，马疾如风，过城南数十里。路侧，朱门斜开，二舅出迎。星冠霞帔，容貌光泽，侍婢数十人，与桥下仪状全别。遨李生中堂宴馔，名花异木，若在云霄。既夜，引李生入此亭命酌。曰：“兼与公求得佐酒者，颇善箜篌。”须臾，红烛引一女子至，容色极艳，新声甚嘉。【眉批】《仙传拾遗》薛肇与进士崔宇事相类，女为柳氏。李生视箜篌上有朱字一行云：“天际识归舟，云间辨江树。”罢酒，二舅曰：“莫愿作婚姻否？”李生曰：“某安敢？”二舅许为成之。又曰：“公所欠官钱多少？”曰：“二万贯。”乃与一拄杖，曰：“将此于波斯店取钱。可从此学道，无自秽也。”才晓，前马至。二舅令李生去，送出门。波斯见拄杖惊曰：“此卢二舅拄杖，何以得之？”依言付钱，遂得无事。其年，往汴州，行军陆长源以女嫁之。既婚，颇类卢二舅北亭子所睹者。复解箜篌，果有朱书字。视之，“天际”之诗两句也。李生具说扬州城南卢二舅亭中筵宴之事，妻曰：“少年兄弟戏书此。昨梦见使者云：‘仙官追’。一如公所言也。”李公叹讶，却寻二舅之皆，唯见荒草，不复睹亭台矣。

韦善俊（出《仙传拾遗》）

韦善俊者，京兆杜陵人也。周游得道。常携一犬，号曰乌龙。所至之处，必分己食以饲之。犬复病疥，毛尽秃落，无不嫌恶。其兄为僧，居嵩寺为长老。善俊将欲升天，忽谓人曰：“我有少债未偿。”遂入山见兄。众僧以师长之弟，弥加敬奉。每升堂斋食，即牵犬于其侧，分食与之。众白于长老，长老怒，笞击十数，遣出寺。善俊礼谢曰：“某宿债已还，此去不复来矣。更乞一浴，乃去。”许之。及浴移时，牵犬而去，犬已长六七尺。行至殿前，犬化为龙，长数十丈。【眉批】犬化龙附见。善俊乘龙升天，拏其殿角，踪迹犹在。

薛尊师（出《原化记》）

薛尊师者，家世荣显。则天末，兄弟数人皆至二千石，身为阳翟令。数年间，兄弟沦丧都尽，遂精心归道，弃家入山。召同志者，唯有邑小胥唐臣愿从之。杖策负囊，往嵩山口。忽遇一人自山而出，自云求道之人，姓陈，知近有仙境。薛求示路。陈曰：“吾有小事诣都，约三日而回，回当奉导。君且于此相待。”薛与唐子止于路口。陈至期而至，曰：“但止于此，吾当入山求之。知所诣即相报。”期以五日，既而过期，十日不至。薛曰：“陈生岂相绐乎？吾当自往。”遂缘磴入谷三四十里，忽于路侧见一死人，虎食其半，乃陈山人也。唐子曰：“本入山为求长生，今反喂虎。陈山人尚如此，我独何人？不如归人世以终天年耳。”尊师曰：“嵩岳灵仙之地，岂为此害。盖陈山人所以激吾志也。【夹批】信心。汝归，吾当终至。必也不幸而死，终无恨焉。”言讫直往。唐亦决意从之。【夹批】亦信心。夜宿石岩之下，昼则缘磴而行。数日，忽见一岩下，长松数百株，中有道士六人，如修药之状，薛遂顶礼求之。诸道士曰：“吾自服药耳，亦无术可以授君。”俄睹一禅室中，有老僧。又礼拜求问，僧亦无言。忽于僧床下见藤蔓缘壁出户，僧指蔓视薛，遂寻蔓出户。其蔓傍岩壁不绝，经两日犹未尽。忽至流泉石室中，有道士数人，围棋饮酒，其陈山人亦在。笑谓薛曰：“子之志可教也。”遂指授道要。亦见俗人于此伐薪采药不绝。【眉批】山俗混处，人自不识。世上贤愚，亦犹是耳。问其所，云终南山紫阁峰下，去长安城七十里。尊师道成后入京，居昊天观，玄风益振。时唐玄宗奉道，数召入内礼谒。开元末，时已百余岁。忽告门人曰：“天帝召我为八威观主。”无病而坐亡，颜色不变。遂于本院中造塔，不塞塔户。每至夜，辄召弟子唐君，告以修行之术。后以俗人礼谒烦杂，遂敕塞其塔户。

陈安世（出《神仙传》）

陈安世，京兆人也。年十三四，为权叔本家佣。性慈，行见禽兽，辄避不欲惊之；不践生虫，未尝杀物。叔本好道，有二仙人托为书生，从叔本游，以观试之，而叔本不识也。久之，意转怠。叔本在内方作美食，二仙复来诣门。问安世曰：“叔本在否？”曰：“在。”入白叔本，叔本即欲出。其妇止曰：“饿书生辈复欲来饱腹耳。”【眉批】妇人之言，切不可听。于是叔本使安世出，答言不在。二人曰：“前者云在，旋言不在，何也？”曰：“大家君教我云耳。”【眉批】诚实，得道之本。二人善其诚实，乃问安世曰：“汝好道乎？”曰：“好而无由知之。”二人曰：“汝审好道，明日早会道北大树下。”安世承言早往，到日西，不见一人，乃起欲去。二人已在其侧，呼曰：“安世，汝来何晚也？”频三期之，而安世辄早至。知可教，乃与药二丸，诫之曰：“汝归勿复饮食，别止一处。”安世承诫。二人常来，叔本怪之曰：“安世处空室，何得有人语？”往辄不见。疑非常人，自知失贤。乃叹曰：“夫道尊德贵，不在年齿。父母生我，然非师，则莫能使我长生。先闻道者，即为师矣。”乃执弟子之礼，朝夕拜事之，为之洒扫。【眉批】谁肯如此？肯如此，何事不成？安世道成，白日升天。临去，遂以要道术授叔本。叔本后亦仙去。

麒麟客（出《续玄怪录》）

麒麟客者，南阳张茂实家佣仆也。茂实家华山下。唐大中初，偶游洛中，假仆于南市，得一人曰王敻，年可四十余。佣作之直，月五百。勤干无私，茂实器之，易其名曰大历。将倍其直，固辞，益怜之。居五年，一旦辞茂实曰：“敻本居山，家业不薄，适与厄会，须佣作以禳之，固非无资而卖力者。今厄尽矣，请从此辞。”茂实不测其言，不敢留，听之去。日暮，入白茂实曰：“感君恩宥，深欲奉报。敻家去此甚近，其中景趣亦甚可观，能相逐一游乎？”茂实喜曰：“何幸。”敻于是截竹杖长数尺，其上书符，令茂实置竹衾中，潜抽身出，相与南行一里余。有黄头，执青麒麟一，赤文虎二，候于道左。茂实惊欲回避，敻曰：“无苦，但试乘之。”敻乘麒麟，茂实与黄头各乘一虎，稳不可言。于是上仙掌峰，越壑凌山，殊不觉峻险。约三更，计数百里矣。下一山，松石可爱，楼台宫观，非世所有。将及门，紫衣吏数百人罗拜道侧。既入，青衣数十人，皆殊色鲜衣，各执乐器引拜。遂于中堂宴食欢极。主人曰：“此乃仙居。以君宿缘，合一到此。仙俗路殊，尘静难杂，君宜归修其心。三五劫后，当复相见。”且曰：“乐虽难求，苦亦易遣。【夹批】大有名理。如为山者，掬土增高，不掏则止，穿则陷。夫升高者，不上难而下易乎？自是修习，经六七劫，乃证此身。回视委骸，积如山岳。大海水半是吾宿世父母妻子别泣之泪。然念念修之，倏已一世，勉之。”遗金百镒，为营身之助。复乘麒麟，令黄头执之，敻步送到家。家人方环泣。茂实投金井中，敻抽去竹杖，令茂实潜卧衾中。敻曰：“我当至蓬莱谒大仙伯。明旦莲花峰上有彩云车去，我之乘也。”遂揖而去。茂实忽呻吟，众惊曰：“呼之不应，已七日矣。唯心头尚暖，故未敛也。”明日望莲花峰上，果有彩云。遂弃官游名山。后归，出井中金与眷属。再出游山，后不知所在。

李仲甫（出《神仙传》）

李仲甫，丰邑人。服水丹有效，【眉批】服水丹。兼行遁甲，能步诀隐形，但闻其声而不可见。有书生姓张，从学隐形术。仲甫言卿性褊急，未中教。【眉批】性褊急，道家最忌，故曰忍为众妙门。然守之不止，费用数十万，以供酒食，殊无所得。张患之，乃怀匕首往，先与仲甫语毕，因依其声所在，腾足而上，拔匕首左右刺斫。仲甫已在床上，笑曰：“我宁得杀耶？我真能死汝，但恕其顽愚，不足问耳！”使人取一犬来，置书生前。曰：“视我能杀犬否？”犬适至，头已堕地。乃叱书生曰：“我能使卿如犬。”书生下地叩头，乃赦之。仲甫有相识人，居相去五百余里，常以张罗自业。一旦张罗，得一鸟，视之，乃仲甫也。语毕别去。是日，仲甫已复至家。在民间三百余年，后入西岳山不返。

闾丘子（出《宣室志》）

荥阳郑又玄，名家子也。居长安中，自小与邻舍闾丘氏子偕读书于师氏。又玄性骄率，以门望清贵，而闾丘氏寒贱，往往戏骂之曰：“非吾类也。”闾丘子嘿然有惭色。后数岁，病死。又玄以明经上第，其后调补参军于唐安郡。既至官，郡守命假尉唐兴。有同舍仇生者，大贾之子，年始冠，其家资产万计，日与又玄会，又玄累受其金钱赂遗，常与宴游。然仇生非士族，未尝以礼貌接之。尝一日，又玄置酒高会，而仇不得预。及酒阑，有谓又玄者曰：“仇生与子同舍，而不得预燕，岂有罪乎？”又玄惭，即召仇生。生至，又玄以卮饮之。生辞不能引满，固谢。又玄怒骂曰：“汝市井之民，僭居官秩，吾与汝为伍，实汝之幸，又何敢辞酒乎？”【眉批】衣冠何必贤于市井，见识甚陋。因振衣起。仇生羞而退。遂弃官，闭门不与人往来，经数月病卒。明年，郑罢官，侨居濛阳郡佛寺。郑常好黄老之道。【眉批】骄率如郑，正与灵老相反。时有吴道士者，以道艺闻，庐于蜀门山。又玄高其风，即驱而就谒，愿为门弟子。吴道士曰：“子既慕神仙，当且居山林，无为汲汲尘俗间。”又玄喜谢，愿为隶于左右。道士许而留之。凡十五年，又玄志稍惰。吴道士曰：“子不能固其心，徒为居山林中，无补矣。”又玄即辞去，游濛阳郡久之。其后东入长安，次褒城，舍逆旅氏，遇一童儿十余岁，貌甚秀。又玄与语，其辨慧千转万化。又玄自谓不及。已而谓又玄曰：“我与君故人有年矣，君省之乎？”又玄曰：“忘矣。”童儿曰：“吾尝生闾丘氏之门，居长安中，与子偕学，子以我寒贱非类。后又为仇氏子，尉于唐兴，与子同舍，子受我赂遗甚多，然子未尝礼貌，骂我市井之民，何骄傲之甚邪？”又玄惊，因再拜谢曰：“诚吾罪也。然子非圣人，安知三生事乎？”童儿曰：“我太清真人。上帝以汝有道气，故生我于人间，与汝为友，将授真仙之诀。而汝以性骄慠，终不能得其道。吁，可悲乎！”言讫，忽亡所见。又玄惭恚，竟以忧卒。

荆门乞者（出《宣室志》）

吴郡蒋生，好神仙，弱岁弃家，隐四明山下。尝从道士学炼丹，遂葺炉鼎，爨薪鼓鞴，积十年，丹卒不成。后游荆门，见有行乞者，肤甚，且寒噤不能语。生怜其穷困，解裘衣之，因命执侍左右。征其家，对曰：“章氏子，全素其名，家于南昌。属年饥，流徙荆江间，病不能自振，幸君子怜而容焉。”于是与蒋生同归四明山下。而全素甚惰，常旦寐自逸，蒋生骂捶不计。生有石砚在几上。忽一日，全素白蒋生曰：“先生学炼丹且久矣。夫仙丹，食之则骨化为金。如是，安有不长生耶？今先生神丹，能化石砚为金乎？”生自惭，以他词拒之曰：“汝佣者，岂知神仙事。”全素笑而去。【眉批】仙家托衣冠者少，托市井佣奴者多，知其所取，此善于彼矣。后月余，全素于衣中出一瓢甚小，顾谓蒋生曰：“此瓢中有仙丹，能化石为金。愿得先生石砚，以一刀圭傅其上，可乎？”蒋生性轻，且以为诞妄，诟骂曰：“吾学炼十年矣，尚未穷其妙。佣者何敢与吾喋喋议语耶？”全素佯惧不对。明日，蒋生出，命全素守舍。至晚归，则全素已卒矣。乃以箦蔽尸，将命棺而瘗于野。及彻箦，而尸已亡去，徒衣履存焉。生大异，即于几上视石砚，亦亡矣。后一日，蒋生见药鼎下有光，探之，得石砚。其上寸佘，化为紫金，光甚莹彻，盖全素仙丹之所化也。生始悟全素真仙，恨不能识，益自惭恚。其后炼丹卒不成，竟死于四明山。

兰陵老人（出《酉阳杂俎》）兰陵黄冠（出《三水小牍》）

唐黎干为京兆尹，时曲江涂龙祈雨，观者数千。黎至，独有老人植杖不避。干怒，杖之，如击鞔革，掉臂而去。黎疑其非常人，命坊老卒寻之。至兰陵里之南，入小门，大言曰：“我困辱甚，可具汤也。”【眉批】若偿债，何云甚辱？非偿债，何以不免？吾又不解矣。坊卒遽返白黎，黎大惧。因衣坏服，与坊卒至其处。时已昏黑，坊卒直入，通黎之官阀。黎唯而趋入，拜伏曰：“向迷丈人物色，罪当十死。”老人惊曰：“谁引尹来此？”即牵上阶。黎知可以理夺，徐曰：“某为京尹，尹威稍损，则失官政。丈人埋形杂迹，非证慧眼不能知也。”老人笑曰：“老夫过。”乃具酒，设席于地，招坊卒令坐。【夹批】损其尹威。黎转敬惧。因曰：“老夫有一技，请为尹设。”遂入。良久，紫衣朱鬓，拥剑长短七口，舞于中庭。迭跃挥霍，光电激。或横若掣帛，旋若规火。有短剑二尺余，时时及黎之衽，黎叩头股慄。食顷，掷剑于地，如北斗状。顾黎曰：“向试尹胆气。”黎拜曰：“今后性命，丈人所赐，乞役左右。”老人曰：“尹骨相无道气，别日更相顾也。”揖黎而入。黎归，气色如病。临镜，方觉须刜落寸余。翌日复往，室已空矣。

咸通中，温璋尹正天府。性黩货敢杀，人亦畏其严残不犯，由是治有能名。【眉批】黩货敢杀，治有能名，自唐已然矣。可叹！旧制，京兆尹之出，静通衢，闭里门。有犯其前道者，立杖杀之。温公出自天街，将南抵五门，呵喝风生。有黄冠老而且伛，弊衣曳杖，将横绝其间，【夹批】故意。驺人呵不能止。温公命捽来，笞背二十。振袖而去，若无苦者。温异之，呼老街吏潜觇之。迨暮，过兰陵里南，入小巷，中有衡门，有黄冠数人出谒甚谨，且曰：“真君何迟也？”答曰：“为凶人所辱，可具汤水。”黄冠前引，吏亦随之。过数门，堂宇华丽，修竹夹道，拟王公之申第。未及庭，真君顾曰：“何得有俗物气？”黄冠争出索之。吏无所隐，乃叩头拜伏，具述温意。真君盛怒曰：“酷吏不知祸将覆族，犹敢肆毒于人，罪在无赦！”叱街吏令去。吏拜谢趋出。深夜叩府，悉陈所见。温大嗟惋。明日，街鼓既绝，温微服，与吏同诣黄冠所居。吏款扉，应门者问谁，曰：“京兆温尚书来谒真君。”既辟重闺，温趋入拜。真君踞坐堂上，戴远游冠，衣九霞之衣，色貌甚峻。温伏而叙曰：“某任惣浩穰，权唯震肃。若稍畏懦，则损威声。昨日不谓凌迫大仙，自贻罪戾，故来首服，幸赐矜哀。”真君责曰：“君忍杀立名，专利不厌，祸将行及，犹逞凶威。”【夹批】主意在此。温拜首求哀者数四，而真君终蓄怒不许。少顷，有黄冠自东序来，跪启曰：“尹虽得罪，亦天子亚卿。况真君洞，其职所统，宜少降礼。”言讫，真君令黄冠揖温升堂，别设小榻令坐，命酒数行，而真君怒色不解。黄冠复启曰：“尹之忤犯，弘宥诚难。然而真君变服尘游，俗士焉识。白龙鱼服，见囚豫且。幸审思之。”真君悄然良久，曰：“恕尔家族。此间亦非淹久之所。”温遂拜谢而出。疾行至府，动晓钟矣。明年，同昌主薨，懿皇伤念不已，忿药石之不征也，医韩宗绍等四家，诏府穷竟。将诛之，而温鬻狱缓刑，纳宗绍等金带及余货，凡数千万。事觉，饮酖死。【眉批】获罪谢罪，俱与前则黎干相似。而仙翁之严恕异者，黎小过而温积暴也。

轩辕弥明（出《仙传拾遗》）

轩辕弥明者，不知何许人。在衡湘间来往九十余年，善捕逐鬼物，能囚拘蛟螭虎豹，人莫知其寿。进士刘师服尝于湘南遇之。元和七年十二月，将自衡山游太白，还京师，与师服相值，师服招其止宿。有校书郎侯喜，新有诗名，拥炉夜坐，与刘说诗。弥明在其侧，貌极丑，白鬓黑面，长颈结喉，又作楚语，喜视之若无人。弥明忽掀衣张眉，指炉中古鼎谓喜曰：“子云能诗，与我赋此乎？”师服不知其有文也，闻此说，大喜，即援笔题两句曰：“巧匠琢山骨，刳中事煎烹。”次传与喜，喜踊跃而缀其下曰：“外苞乾藓文，中有暗浪惊。”题讫吟之。弥明哑然笑曰：“子诗如是而已乎？”即袖手竦肩，倚北墙坐，谓刘曰：“吾不解世俗书，子为吾书之。”因高吟曰：“龙头宿菌蠢，豕腹胀彭亨。”初不经思，诗旨有似讥意。二子相顾惭骇，然欲以多穷之，即赋两句以授喜曰：‘“大若烈士胆，圆如戴马缨。”喜又成两句曰：“在冷足自安，遭焚意弥贞。”弥明又令师服书曰：“秋瓜未落蒂，冻芋强抽荫。”师服又吟曰：“磨砻去圭角，浮润著光精。”讫，又授喜。喜思益苦，务欲压弥明。每营度欲出口吻，吟声益悲；操笔欲书，将下复止，亦竟不能奇，曰：“傍有双耳穿，上为孤髻撑。”吟竟，弥明曰：“时于蚯蚓窍，微作苍蝇声。”其不用意如初，所言益奇，语皆侵二子。夜将阑，二子起谢曰：“尊师非常人也，某等伏矣。愿为弟子，不敢更诗。”弥明奋曰：“不然，此章不可不成也。”谓刘曰：“把笔把笔，吾与汝就之。”即又连唱曰：“何当出灰灺，【眉批】灺，才野切，灯烛烬。无计离瓶罂。谬居鼎鼐间，长使水火争。形模妇女笑，度量儿童轻。徒尔坚贞性，不过升合盛。宁依暖热敝，不与寒凉并。忽罹翻溢愆，实负任使诚。陋质荷斟酌，狭中愧提擎。岂能煮仙药、但未污羊羹。区区徒自效，琐琐安足呈。难比俎豆用，不为手所撜。愿君勿嘲诮，【夹批】正足嘲诮。此物方施行。”师服书讫，即使读之。毕，谓一子曰：“此宁为文耶？吾就子所能而作耳。吾所能者，子皆不足以闻也。”二子大惧，皆起立床下，拜曰：“不敢他问，愿一言而已。先生称：‘吾不解人间书’，敢问解何书？”累问不应。二子不自得，即退就坐。弥明倚墙睡，鼻息如雷。二子怛恐失色，不敢喘息。斯须，曙鼓冬冬，二子亦困，遂坐睡。及觉惊顾，已失弥明所在。二子惊惋自责，因携诗诣昌黎韩愈。愈曰：“余闻有隐君子弥明，岂其人耶？”遂为石鼎联句序，行于代焉。

【总评】学道之人，第一要去人我相。老子所谓外其身而身存也。郑又玄胸中有门望在，蒋生胸中有先辈主人翁在，黎干、温章胸中有京尹在，侯喜胸中有诗名在。心既不虚，腹何由实？所以真仙当面错过。

杜子春（出《续玄怪录》）【眉批】《河东记》萧洞玄事相同。

杜子春者，盖周隋间人。志气闲旷，纵酒闲游，资产荡尽，投于亲故，皆以不事事见弃。方冬，衣破腹空，徒行长安中，日晚未食，徬徨不知所往，于东市西门，仰天长吁。有一老人策杖于前，问曰：“君子何叹？”春言其心。老人曰：“几缗则丰用？”子春曰：“三五万可矣。”老人曰：“未也。”更言十万。曰：“未也。”乃言百万。亦曰：“未也。”曰：“三百万。”于是袖出一缗，曰：“给子今夕。明日午时，候子于西市波斯邸，慎无后期。”及时，子春往，老人果与钱三百万，不告姓名而去。子春既富，荡心复炽，自以为终身不复羁旅也。乘肥衣轻，会酒徒，征丝管，歌舞于倡楼，不复以治生为意。一二年间，稍稍而尽。衣服车马，易贵从贱，去马而驴，去驴而步，倏忽如初。既而复无计，自叹于市门。发声而老人到，握其手曰：“君复如此，奇哉！吾将复济子。几缗方可？”子春惭不应。老人因逼之，子春愧谢而已。老人曰：“明日午时来前期处。”子春忍愧而往，得钱一千万。未受之初，愤发以为从此谋身治生；石季伦、猗顿，小竖耳。钱既入手，心又翻然。纵适之情，又却如故。不一二年间，贫过旧日。复遇老人于故处。子春不胜其愧，掩面而走。老人牵裾止之，又曰：“嗟乎，拙谋也！”因与三千万。曰：“此而不痊，则子贫在膏肓矣。”子春曰：“吾落拓邪游，生涯罄尽，亲戚豪族，无相顾者。独此叟三给我，我何以当之？”因谓老人曰：“吾得此，人间之事可以立，孤孀可以衣食，于名教复圆矣。【眉批】名教虽尊，非钱不圆。感叟深惠，立事之后，唯叟所使。”老人曰：“吾心也，子治生毕，来岁中元，见我于老君双桧下。”子春以孤孀多寓淮南，遂转资扬州，买良田百顷，郭中起甲第，要路置邸百余间，悉召孤孀分居第中。婚嫁甥侄，迁袝族亲。恩者煦之，仇者复之。既毕事，及期而往。老人者，方啸于二桧之阴。遂与登华山云台峰。入四十余里，见一处，室屋严洁，非常人居。彩云遥覆，惊鹤飞翔。其上有正堂，中有药炉高九尺余，紫焰光发，灼焕窗户。玉女九人，环炉而立。青龙白虎，分据前后。其时日将暮，老人者，不复俗衣，乃黄冠道士也。持白石三丸，酒一卮，遗子春，令速食之。讫，取一虎皮铺于内西壁，东向而坐。戒曰：“慎勿语。虽尊神、恶鬼、夜叉、猛兽、地狱，及君之亲属为所困、缚万苦，皆非真实。但当不动不语，宜安心莫惧，终无所苦。当一心念吾所言。”言讫而去。子春视庭，唯一巨瓮，满中贮水而已。道士适去，旌旗戈甲、千乘万骑，遍满崖谷，呼叱之声震动天地。有一人称大将军，身长丈余，人马皆著金甲，光芒射人。亲卫数百人，皆仗剑张弓，直入堂前，呵曰：“汝是何人，敢不避大将军！”左右竦剑而前，逼问姓名，又问作何物，皆不对。问者大怒，摧斩争射之声如雷，竟不应。将军者极怒而去。俄而猛虎、毒龙、狻猊、狮子、蝮蝎万计，哮吼拿攫而前，争欲搏噬，或跳过其上。子春神色不动，有顷而散。既而大雨滂，雷电晦暝，火轮走其左右，电光掣其前后，目不得开。须臾，庭际水深丈余，流电吼雷，势若山川开破，不可制止。瞬息之间，波及坐下。子春端坐不顾。未顷，而将军者复来，引牛头狱卒，奇貌鬼神，将大镬汤而置子春前。长枪两叉，四面周匝。传命曰：“肯言姓名即放。不肯言，即当取置之镬中。”又不应。因执其妻来，拽于阶下，指曰：‘言姓名免之。”又不应。及鞭捶流血，或射或斫，或煮或烧，苦不可忍。其妻号哭曰：“诫为陋拙，有辱君子。然幸得执巾栉，奉事十余年矣。今为尊鬼所执，不胜其苦。不敢望君匍匐拜乞，但得公一言，即全性命。人谁无情，君乃忍惜一言乎？”雨泪庭中，且咒且骂。春终不顾。将军且曰：“吾不能毒汝妻耶？”令取剉碓，从脚寸寸剉之。妻叫哭愈急，竟不顾之。将军曰：“此贼妖术已成，不可使久在世间。”敕左右斩之。斩讫，魂魄被领见阎罗王，曰：“此乃云台峰妖民乎？捉付狱中。”于是熔铜铁杖，碓硙磨，火坑镬汤，刀山剑树之苦，无不备尝。然心念道士之言，亦似可忍，竟不呻吟。狱卒告受罪毕，王曰：“此人阴贼，不合得作男，宜令作女人。配生宋州单父县丞王劝家。”生而多病，针灸药医，略无停日。亦尝坠火坠床，痛苦不齐，终不失声。俄而长大，容色绝代，而口无声。其家目为哑女，亲戚狎侮万端，终不能对。同乡有进士卢珪者，闻其容而慕之，因媒氏求焉，其家以哑辞之。卢曰：“苟为妻而贤，何用言矣，亦足以戒长舌之妇。”乃许之。卢生备六礼，亲迎为妻。数年，恩情甚笃。生一男，仅二岁，聪慧无敌。卢抱儿与之言，不应。多方引之，终无辞。卢大怒曰：“昔贾大夫之妻，鄙其夫而不笑，及观射雉，尚释其憾。今吾才非徒射雉也，而竟不言。大丈夫为妻所鄙，安用其子？”乃持两足，以头扑与石上，应手而碎，血溅数步。子春爱生于心，忽亡其约，不觉失声云：“噫！”噫声未息，身坐故处。道士者亦在其前。初五更矣，见其紫焰穿屋上，大火起四合，屋室俱焚。【眉批】道士何不自守视，而必假子春乎？道士叹曰：“措大误余乃如是！”因提其发，投水瓮中。未顷火息，道士前曰：“吾子之心，喜怒哀惧恶欲皆忘矣。所未臻者，爱而已。问使子无噫声，吾之药成，子亦上仙矣。【眉批】子春不言，而道士已尽知。奇哉！嗟乎！仙才之难得也。吾药可重炼，而子之身犹为世界所囿矣。勉之哉！”遥指路使归。子春强登基观焉，其炉已坏，中有铁柱，大如臂，长数尺。道士脱衣，以刀子削之。子春既归，愧其忘誓，复自劾以谢其过。行至云台峰，绝无人迹，叹恨而归。

【总评】道家云：丹将成，魔辄害之。盖鬼神所忌也。愚谓不然。种种诸魔，即我七情之幻相耳。如人梦感，由未忘情。至人无情，所以无梦。子春之遇，梦也。七情中各有未臻，岂惟爱哉！特以子春为一则耳。








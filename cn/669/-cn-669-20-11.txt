47　李彌乾以十一星推人命　三命是律五星是曆


以十一星行曆推人命貴賤，始於唐貞元初順宗年號，在位止一年。都利術士李彌乾。【原注】聿斯經本梵書。〇案：宋劉熙古作續聿斯經一卷。程子謂：「三命是律，五星是曆。」晁氏謂：「泠州鳩曰：『武王伐殷，歲在鶉火，月在天駟，日在析木之津。辰在斗柄，星在天黿。』五星之術，其來尚矣。」

【何云】此推步，非占驗也。

【集證】唐藝文志「曆算類」：「都利聿斯經二卷，貞元中都利術士李彌乾傳自西天竺，有壉公者譯其文。」〇丹鉛録：「律居陰而治陰，因地主氣也，故曰三命爲律，觀情以律。曆居陽而治陽，因天主事也，故曰五星爲曆，觀性以曆。」






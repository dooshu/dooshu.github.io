【英宗治平元年甲辰公年五十八】

四月甲午，奉敕祈雨社稷。闰五月戊辰，特转吏部侍郎。〈敕：先皇帝遗大投艰于朕躬，俾守宗庙，期年于兹。惟是一二政事之臣，辅朕不逮，以底于治。嘉乃劳止，是用畴庸。推忠协谋佐理功臣、金紫光禄大夫、行尚书户部侍郎、参知政事、柱国、乐安郡开国公、食邑二千八百户、食实封八百户欧阳某：精识照于古今，高明起于日月。文之以礼乐，济之以公忠，顷在先朝，预闻大政。逮予嗣训之始，系尔定策之先。属哀毁之过差，感疾疹之甚戾。医祷备至，气体旋康。苟非与在之良，曷见仰成之懿。宜峻天台之秩，庸昭国栋之隆。褒德懋功，于是乎在。尔其夙夜茂勉，左右弼谐，用我王家。尔亦有无穷之闻，岂不休哉。可特授行尚书吏部侍郎，依前参知政事，功臣、散官、勋、封、食实封如故。〉八月辛丑，奉敕祈晴太社。十二月壬子，差押伴契丹贺正旦人使御筵于都亭驿。


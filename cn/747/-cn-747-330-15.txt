○东都留台石柱记

天垂象，圣人则之，故星有执法，职有持宪。皆铁冠绣衣，直指不阿，俾在位者肃如也。日者天子在镐，庶官分守，於是乎有留台，所以上至中司、鹗峙都邑。夫洛阳有明堂、辟雍，太仓、武库，郊庙百祀，邦畿百域，有不如法，得举劾之。至若密网峻威，微文深诋，众所严惮，愈於京师。盖由临之者专也，奉之者一也。专则权有独断，一则政无多门。前达以之，立名於此。暨皇运中兴，与人休息，虽风移代变，烦简则殊，而举直错枉，典型犹在。殿中侍御史河东薛公，朝之望也。复修旧职，凛然生风，秦官汉仪，斯不替矣。乃篆石题记，使人不遗，聊纪於近，庶昭厥德。始自乾元岁，掌留务者，次而书之，以垂於後。大历八年月日记。








由光福寺入青芝山房径西

娱心开令辰，幽寻展林薄。
修坂带明湖，馀晖澹云壑。
我行何郁纡，搴裳讨寥廓。
密樊夹山椒，惠风披花萼。
园梅既芳畅，涧松亦孤削。
兴瞩驰缤纷，遐情靡所托。
历览穷层阿，会景启高阁。
日华炤琼瑶，浮光滋沃若。
春山翠气积，晚浦霞文落。
遵步归东渚（一作峰），方舟动孤酌。
明发怀佳人，缅邈丘中约。





◇与殷康子书论公谦之议

夫天道以无私成名，二仪以至公立德。立德存乎至公，故无亲而非理；成名在乎无私，故在当而忘我。此天地所以成功，圣人所以济化。由斯论之，公道体于自然，故理泰而愈降；谦义生于不足，故时弊而义著。故大禹、咎繇，称功言惠而成功于彼，孟反、范燮殿军後入而全身于此。从此观之，则谦公之义固以殊矣。

夫物之所美，已不可收；人之所贵，我不可取。诚患人恶其上，众不可盖，故君子居之，而每加损焉。降名在于矫伐，而不在于期当；匿迹在于违显，而不在于求是。于是谦光之义与矜竞而俱生，卑挹之义与夸伐而并进。由亲誉生于不足，未若不知之有馀；良药效于瘳疾，未若无病之为贵也。夫乾道确然，示人易矣；坤道陨然，示人简矣。二象显于万物，两德彰于群生，岂矫枉过直而失其所哉！由此观之，则大通之道公坦于天地，谦伐之义险于人事。今存公而废谦，则自伐者托至公以生嫌，自美者因存党以致惑。此王生所谓同貌而实异，不可不察者也。然理必有源，教亦有主。苟探其根，则玄指自显；若寻其末，弊无不至。岂可以嫌似而疑至公，弊贪而忘于谅哉！（《晋书·王坦之传》）


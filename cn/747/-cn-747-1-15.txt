○秦王领左右十二卫大将军制

御侮折冲，朝寄尤切，任惟勋德，实伫亲贤。天策上将太尉领司徒尚书令陕东道大行台益州道行台尚书令雍州牧凉州总管左右武候大将军上柱国秦王世民。宇量凝邈，志识明劭，爰始缔构，功参鼎业。廓清秦陇，茂绩以彰，戡定周韩，戎威遐畅。河朔馀寇，取若拾遗，济代逋诛，克同振朽。宣风都辇，综务朝端，政术有闻，纲目斯举。宜加襃宠，式兼常秩，总摄戎机，望实惟允。可领左右十二卫大将军，馀并如故。


文书误一字

文书一字之误，有绝系利害者，予亲经其三焉，至今思之，犹为汗下。乾道二年冬，蒙恩召还，过三衢，郡守何德辅问奏对用几劄（zhá），因出草稿示之，其一乞蠲减鄱阳岁贡诞节金千两事，言此贡不知起于何时，或云艺祖初下江南，郡库适有金，守臣取以献长春节，遂为故事。误书“长春”为“万春”，乃金主褒节名也。德辅读之，指以相告，予悚然面发赤，亟改之。三年，以侍讲讲《毛诗》，作发题，引孔子于《论语》中说《诗》处云：“不学《诗》，无以言。”误书“言”为“立”，已写进读正本，经筵吏袁显忠曰：“恐是言字。”予愧谢之。淳熙十三年在翰苑，作《赐安南国历日诏》云：“兹履夏正，载颁汉朔。”书“夏正”为“周正”，院吏以呈宰执，周益公见而摘其误，吏还以告，盖语顺意同，一时不自觉也。


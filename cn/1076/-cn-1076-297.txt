卷二百九十七

钦定四库全书

历代名臣奏议卷二百九十七

明　杨士奇等　撰

灾祥

汉灵帝建宁二年青蛇见御坐轩前又大风雨雹霹雳拔树诏使百僚各言灾应大司农张奂上疏曰臣闻风为号令动物通气木生於火相须乃明蛇能屈伸配龙腾蛰顺至为休徵逆来为殃咎隂气专用则凝精为雹故大将军窦武太傅陈蕃或志宁社稷或方直不回前以谗胜并伏诛戮海内默默人怀震愤昔周公葬不如礼天乃动威今武蕃忠贞未被明宥灾眚之来皆为此也宜急为改葬徙还家属其从坐禁锢一切蠲除又皇太后虽居南宫而恩礼不接朝臣莫言远近失望宜思大义顾复之报天子深纳奂言

谢弼亦上封事曰臣闻和气应於有德妖异生乎失政上天告谴则王者思其愆政道或亏则奸臣当其罚夫蛇者隂气所生鳞者甲兵之符也鸿范传曰厥极弱时则有蛇龙之孽又荧惑守亢裴回不去法有近臣谋乱发於左右不知陛下所与从容帷幄之内亲信者为谁宜急斥黜以消天戒臣又闻惟虺惟蛇女子之祥伏惟皇太后定策宫闼援立圣明书云父子兄弟罪不相及窦氏之诛岂宜咎延太后幽隔空宫愁感天心如有雾露之疾陛下当何面目以见天下昔周襄不能敬事其母戎狄遂至交侵孝和皇帝不絶窦后之恩前世以为美谈礼为人後者为之子今以桓帝为父岂得不以太后为母哉援神契曰天子行孝四夷和平方今边境日蹙兵革蜂起自非孝道何以济之愿陛下仰慕有虞烝烝之化俯思凯风慰母之念臣又闻爵赏之设必酬庸勲开国承家小人勿用功臣久外未蒙爵秩阿母宠私乃享大封大风雨雹亦由於兹又故太傅陈蕃辅相陛下勤身王室夙夜匪懈而见陷群邪一旦诛灭其为酷滥骇动天下而门生故吏并离徙锢蕃身已往人百何赎宜还其家属解除禁网夫台宰重器国命所寄今之四公惟司空刘宠断断守善余皆素湌致宼之人【四公谓刘矩为太尉许训为司徒胡广为太傅及宠也】必有折足覆餗之凶可因灾异并加罢黜徵故司空王畅长乐少府李膺并居政事庶灾变可消国祚惟永臣山薮顽闇未逹国典策曰无有所隐敢不尽愚用忘忌讳伏惟陛下裁其诛罚

熹平元年青蛇见御坐帝以问少府光禄勲杨赐赐上封事曰臣闻和气致祥乖气致灾休徵则五福应咎徵则六极至夫善不妄来灾不空发王者心有所惟意有所想虽未形顔色而五星以之推移隂阳为其变度以此而观天之与人岂不符哉尚书曰天齐乎人假我一日是其明徵也夫皇极不建则有蛇龙之孽诗云惟虺惟蛇女子之祥故春秋两蛇鬭於郑门昭公殆以女败康王一朝晏起关雎见几而作夫女谒行则谗夫昌谗夫昌则苞苴通故殷汤以之自戒终济亢旱之灾惟陛下思乾刚之道别内外之宜崇帝乙之制受元吉之祉抑皇甫之权割艳妻之爱则蛇变可消祯祥立应殷戊宋景其事甚明

光和元年虹蜺昼降嘉德殿前帝恶之引赐及议郎蔡邕等入金商门崇德署使中常侍曹节王甫问以祥异祸福所在赐仰天叹谓节等曰吾每读张禹传未尝不愤恚叹息既不能竭忠尽情极言其要而反留意少子乞还女壻朱云欲得尚方斩马劒以理之固其宜也吾以微薄之学充先师之末累世见宠无以报国猥当大问死而後已乃书对曰臣闻之经传或得神以昌或得神以亡国家休明则鉴其德邪辟昏乱则视其祸今殿前之气应为虹蜺皆妖邪所生不正之象诗人所谓蝃蝀者也於中孚经曰蜺之比无德以色亲方今内多嬖幸外任小臣上下并怨諠譁盈路是以灾异屡见前後丁宁今复投蜺可谓孰矣案春秋?曰天投蜺天下怨海内乱加四百之期亦复垂及昔虹贯牛山管仲谏桓公无近妃宫易曰天垂象见吉凶圣人则之今妾媵嬖人阉尹之徒共专国政欺罔日月又鸿都门下招会群小造作赋说以虫篆小技见宠於时如驩兜共工更相荐说旬月之间并各拔擢乐松处常伯任芝居纳言郄俭梁鹄俱以便辟之性佞辨之心各受封爵不次之宠而令搢绅之徒委伏畎亩口诵尧舜之言身蹈絶俗之行弃捐沟壑不见逮及冠履倒易陵谷代处从小人之邪意顺无知之私欲不念板荡之作虺蜴之诫殆哉之危莫过於今幸赖皇天垂象谴告周书曰天子见怪则修德诸侯见怪则修政卿大夫见怪则修职士庶人见怪则修身惟陛下慎经典之诫图变复之道斥远佞巧之臣速徵鹤鸣之士内亲张仲外任山甫断絶尺一抑止盘游留思庶政无敢怠遑冀上天还威衆变可弭老臣过受师傅之任数蒙宠异之恩岂敢爱惜垂没之年而不尽其慺慺之心哉

张文上论灾异疏曰春秋义曰蝗者贪扰之气所生天意若曰贪狼之人蚕食百姓若蝗食禾稼而扰万民兽啮人者象暴政若兽而啮人京房易传曰小人不义而反尊荣则虎食人霹雳杀人亦象暴政妄有喜怒政以贿成刑放於宠推类叙意探指求原皆象羣下贪狼威教妄施或苦蝗虫宜勅正衆邪清审选举退屏贪暴鲁僖公小国诸侯勅政修已斥退邪臣尚获其报六月甚雨之应岂况万乘之主修善求贤宜举敦朴以辅善政陛下体尧舜之圣秉独见之明恢太平之业敦经好学流布远近可留须臾神虑则可致太平招休徵矣灵帝特诏问曰比灾变互生未知厥咎朝廷焦心载怀恐惧每访羣公卿士庶闻忠言而各存括囊莫肯尽心议郎蔡邕经学深奥故密特稽问宜披露失得指陈政要勿有依违自生疑讳具对经术以皂囊封上邕对曰臣伏惟陛下圣德允明深悼灾咎襃臣末学特垂访及非臣蝼蚁所能堪副斯诚输写肝胆出命之秋岂可以顾患避害使陛下不闻至戒哉臣伏思诸异皆亡国之怪也天於大汉殷勤不已故屡出祆变以当谴责欲令人君感悟改危即安今灾眚之发不於他所远则门垣近在寺署其为监戒可谓至切蜺墯鸡化皆妇人干政之所致也前者乳母赵娆贵重天下生则赀藏侔於天府死则丘墓踰於园陵两子受封兄弟典郡续以永乐门史霍玉依阻城社又为奸邪今者道路纷纷复云有程大人者察其风声将为国患宜高为堤防明设禁令深惟赵霍以为至戒今圣意勤勤思明邪正而闻太尉张颢为玉所进先禄勲姓璋有名贪浊又长水校尉赵玹屯骑校尉盖升并叨时幸荣富优足宜念小人在位之咎退思引身避贤之福伏见廷尉郭禧纯厚老成光禄大夫桥玄聪逹方直故太尉刘宠忠实守正并宜为谋主数见访问夫宰相大臣君之四体委任责成优劣已分不宜听纳小吏雕琢大臣也又尚方工技之作鸿都篇赋之文可且消息以示惟忧诗云畏天之怒不敢戏豫天戒诚不可戏也宰府孝廉士之高选近者以辟召不慎切责三公而今并以小文超取选举开请托之门违明王之典衆心不厌莫之敢言臣愿陛下忍而絶之思惟万机以答天望圣朝既自约厉左右近臣亦宜从化人自抑损以塞咎戒则天道亏满鬼神福谦矣臣以愚赣感激忘身敢触忌讳手书具对夫君臣不密上有漏言之戒下有失身之祸愿寝臣表无使尽忠之吏受怨奸仇章奏帝览而叹息

邕又应诏上灾异疏曰诏问践祚以来灾眚屡见顷岁日蚀地动风雨不时疫疠流行劲风折树河雒盛溢臣闻阳微则日蚀隂盛则地震思乱则风貌失则雨视闇则疾简宗庙水不润下川流满溢明君臣正上下抑隂尊阳修五事於圣躬致精虑於共御其救之也

是年六月丁丑有黑气堕北宫温明殿东庭中黑如车盖起奋迅身五色有头体长十余丈形貌似龙上问邕邕对曰所谓天投蜺者也不见足尾不得称龙易传曰蜺之比无德以色亲也潜潭巴曰虹出后妃隂胁王者又曰五色迭至照於宫殿有兵革之事演孔图曰天子外苦兵威内夺臣无忠则天投蜺变不空生占不空言意者陛下枢机之内袵席之上独有以色见进陵尊踰制以昭变象若羣臣有所毁誉圣意低回未知谁是兵戎未息威权渐移忠言不闻则虹蜺所在生也抑内宠任中正决毁誉分直邪各得其所勒守卫整武备威权之机不以假人则其救也

时频有雷霆疾风伤树拔木地震陨雹蝗虫之害又鲜卑犯境役赋及民六年七月制书引咎诰羣臣各陈政要所当施行邕上封事曰臣伏读圣旨虽周成遇风讯诸执事宣王遭旱密勿祗畏无以或加臣闻天降灾异缘象而至辟历数发殆刑诛繁多之所生也风者天之号令所以教人也夫昭事上帝则自怀多福宗庙致敬则鬼神以着国之大事实先祀典天子圣躬所当恭事臣自在宰府及备朱衣迎气五郊而车驾稀出四时致敬屡委有司虽有解除犹为疎废故皇天不悦显此诸异鸿范传曰政悖德隐厥风发屋折木坤为地道易称安贞隂气愤盛则当静反动法为下叛夫权不在上则雹伤物政有苛暴则虎狼食人贪利伤民则蝗虫损稼去六月二十八日太白与月相迫兵事恶之鲜卑犯塞所从来远今之出师未见其利上违天文下逆人事诚当博览衆议从其安者臣不胜愤懑谨条宜所施行七事表左

一明堂月令天子以四立及季夏之节迎五帝於郊所以导致神气祈福丰年清庙祭祀追往孝敬养老辟雍示人礼化皆帝者之大业祖宗所只奉也而有司数以蕃国踈丧宫内产生及吏卒小污屡生忌故窃见南郊斋戒未尝有废至於他祀辄兴异议岂南郊卑而他祀尊哉孝元皇帝策书曰礼之至敬莫重於祭所以竭心亲奉以致肃只者也又元和故事复申先典前後制书推心恳恻而近者以来更任太史忘礼敬之大任禁忌之书拘信小故以亏大典礼妻妾产者斋则不入侧室之门无废祭之文也所谓宫中有卒三月不祭者谓士庶人数堵之室共处其中耳岂谓皇居之旷臣妾之衆哉自今斋制宜如故典答风霆灾妖之异

一臣闻国之将兴至言数闻内知已政外见人情是故先帝虽有圣明之姿而犹广求得失又因灾异援引幽隐重贤良方正敦朴有道之选危言极谏不絶於朝陛下亲政以来频年灾异而未闻特举选博之旨诚当思省述修旧事使抱忠之臣展其狂直以解易传政悖德隐之言

一夫求贤之道未必一涂或以德显或以言扬顷者立朝之士曾不以忠信见赏恒被谤讪之诛遂使羣下结口莫图正辞郎中张文前独尽狂言圣听纳受以责三司臣子旷然衆庶解悦臣愚以为宜擢文右职以劝忠謇宣声海内博开政路

一夫司隶校尉诸州刺史所以督察奸枉分别白黑者也伏见幽州刺史杨憙益州刺史庞芝凉州刺史刘?各有奉公疾奸之心憙等所纠其効尤多余皆枉挠不能称职或有抱罪怀瑕与下同疾纲网?纵莫相举察公府台阁亦复默然五年制书议遣八使又令三公謡言奏事是时奉公者欣然得志邪枉者忧悸失色未详斯议所因寝息昔刘向奏曰夫执狐疑之计者开羣枉之门养不断之虑者来谗邪之口今始闻善政旋复变易足令海内测度朝政宜追定八使纠举非法更选忠清平章赏罚三公岁尽差其殿冣使吏知奉公之福营私之祸则衆灾之原庶可塞矣

一臣闻古者取士必使诸侯岁贡孝武之世郡举孝廉又有贤良文学之选於是名臣辈出文武并兴汉之得人数路而已夫书画辞赋才之小者匡国理政未有其能陛下即位之初先涉经术听政余日观省篇章聊以游意当代博奕非以教化取士之本而诸生竞利作者鼎沸其高者颇引经训风喻之言下则连偶俗语有类俳优或窃成文虚冒名氏臣每受诏於盛化门差次録第其未及者亦复随辈皆见拜擢既加之恩难复收改但守奉禄於义已弘不可复使理人及任州郡昔孝宣会诸儒於石渠章帝集学士於白虎通经释义其事优大文武之道所宜从之若乃小能小善虽有可观孔子以为致远则泥君子故当志其大者

一墨绶长吏职典理人皆当以惠利为绩日月为劳襃责之科所宜分明而今在任无复能省及其还者多召拜议郎郎中若器用优美不宜处之冗散如有衅故自当极其刑诛岂有伏罪惧考反求迁转更相放效臧否无章先帝旧典未尝有此可皆断絶以核真伪

一伏见前一切以宣陵孝子者为太子舍人臣闻孝文皇帝制丧服三十六日虽继体之君父子至亲公卿列臣受恩之重皆屈情从制不敢踰越今虚伪小人本非骨肉既无幸私之恩又无禄仕之实恻隐思慕情何缘生而羣聚山陵假名称孝行不隐心义无所依至有奸宄之人通容其中恒思皇后祖载之时东郡有盗人妻者亡在孝中本县追捕乃伏其辜虚伪杂秽难得胜言又前至得拜後辈被遗或经年陵次以暂归见漏或以人自代亦蒙宠荣争讼怨恨凶凶道路太子官属宜搜选令德岂有但取丘墓凶丑之人其为不祥莫与大焉宜遣归田里以明诈伪

先和元年有日食之异尚书卢植上封事谏曰臣闻五行传曰晦而月见谓之朓王侯其舒此谓君政舒缓故日食晦也春秋传曰天子避位移时言其相掩不过移时而间者日食自已过午既食之後云雾晻暧比年地震彗孛互见臣闻汉以火德化当寛明近色信谗忌之甚者如火畏水故也案今年之变皆阳失隂侵消御灾凶宜有其道谨略陈八事一曰用良二曰原禁三曰御疠四曰备宼五曰修礼六曰遵尧七曰御下八曰散利用良者宜使州郡核举贤良随方委用责求选举原禁者凡诸党锢多非其罪可加赦恕申宥回枉御疠者宋后家属并以无辜委骸横尸不得收葬疫疠之来皆由於此宜勅收拾以安游魂备宼者侯王之家赋税减削愁穷思乱必致非常宜使给足以防未然修礼者应徵有道之人若郑玄之徒陈明洪范攘服灾咎遵尧者今郡守刺史一月数迁宜依黜陟以章能否纵不九载可满三岁御下者请谒希爵一宜禁塞迁举之事责成主者散利者天子之体理无私积宜弘大务蠲略细微时连有灾异郎中梁人审忠以为朱瑀等罪恶所感乃上书曰臣闻理国得贤则安失贤则危故舜有臣五人而天下理汤举伊尹不仁者远陛下即位之初未能万机皇太后念在抚肓权时摄政故中常侍苏康管覇应时诛殄太傅陈蕃大将军窦武考其党与志清朝政华容侯朱瑀知事觉露祸及其身遂兴造逆谋作乱王室撞蹋省闼执夺玺绶迫胁陛下聚会羣臣离间骨肉母子之恩遂诛蕃武及尹勲等因共割裂城社自相封赏父子兄弟被蒙尊荣素所亲厚布在州郡或登九列或据三司不惟禄重位尊之责而苟营私门多蓄财货缮修第舍连里竟巷盗取御水以作鱼钓车马服玩拟於天家羣公卿士杜口吞声莫敢有言州牧郡守承顺风旨辟召选举释贤取愚故虫蝗为之生夷宼为之起天意愤盈积十余年故频岁日食於上地震於下所以劝戒人主欲令觉悟诛锄无状昔高宗以雉雊之变故获中兴之功近者神祗啓悟陛下发赫斯之怒故王甫父子应时馘?路人士女莫不称善若除父母之雠诚怪陛下复忍孽臣之类不悉殄灭昔秦信赵高以危其国吴使刑人身遘其祸虞公抱宝牵马鲁昭见逐乾侯以不用宫之奇子家驹以至灭辱今以不忍之恩赦夷族之罪奸谋一成悔亦何及臣为郎十五年皆耳目闻见瑀之所为诚皇天所不复赦愿陛下留漏刻之听裁省臣表扫灭丑类以答天怒与瑀考验有不如言愿受汤镬之诛妻子并徙以絶妄言之路

魏明帝太和中散骑常侍高堂隆奏时风不至而有休废之气必有司不勤职事以失天常也诏书谦虚引咎博谘异同光禄勲和洽上奏以为民稀耕少人食者多国以民为本民以谷为命故费一时之农则失肓命之本是以先王务蠲烦费以专耕农自春夏以来民穷於役农业有废百姓嚣然时风不至未必不由此也消复之术莫大於节俭太祖建立洪业奉师徒之费供军赏之用吏士丰於资食仓府衍於谷帛由不饰无用之宫絶浮华之费方今之要固在息省劳烦之役损除他余之务以为军戎之储三边守御宜在备豫料贼虚实蓄士养衆筭庙胜之策明攻取之谋详询衆庶以求厥中若谋不素定轻弱小敌军人数举举而无庸所谓悦武无震古人之诫也

青龙中崇华殿灾诏问侍中高堂隆此何咎於礼宁有祈禳之义乎隆对曰夫灾变之发皆所以明教诫也惟率礼修德可以胜之易传曰上不俭下不节孽火烧其室又曰君高其台天火为灾此人君苟饰宫室不知百姓空竭故天应之以旱火从高殿起也上天降鉴故谴告陛下陛下宜增崇人道以答天意昔太戊有桑榖生於朝武丁有雊雉登於鼎皆闻灾恐惧侧身修德三年之後远夷朝贡故号曰中宗高宗此则前代之明鉴也今案旧占灾火之发皆以台榭宫室为诫然今宫室之所以充广者实由宫人猥多之故宜简择留其淑懿如周之制罢省其余此则祖已之所以训高宗高宗之所以享远号也诏又问隆吾闻汉武帝时柏梁灾而大起宫殿以厌之其义云何隆对曰臣闻西京柏梁既灾越巫陈方建章是经以厌火祥乃夷越之巫所为非圣贤之明训也五行志曰柏梁灾其後有江充巫蛊卫太子事如志之言越巫建章无所厌也孔子曰灾者修类应行精祲相感以戒人君是以圣主覩灾责躬退而修德以消复之今宜罢散民役宫室之制务从约节内足以待风雨外足以讲礼仪清扫所灾之处不敢於此有所立作萐莆嘉禾必生此地以报陛下?恭之德岂可疲民之力竭民之财实非所以致符瑞而怀远人也淩霄阙成鹊巢其上帝以问隆隆对曰诗云维鹊有巢维鸠居之今兴宫室起淩霄阙而鹊巢之此宫室未成身不得居之象也天意若曰宫室未成将有他姓制御之斯乃上天之戒也夫天道无亲惟与善人不可不深防不可不深虑夏商之季皆继体也不钦承上天之明命惟谗谄是从废德适欲故其亡也忽焉太戊武丁覩灾竦惧只承天戒故其兴也勃焉今若休罢百役俭以足用增崇德政动遵帝则除普天之所患兴兆民之所利三王可四五帝可六岂惟殷宗转祸为福而已哉臣备腹心苟可以繁祉圣躬每安社稷臣虽灰身破族犹生之年也岂惮忤逆之灾而令陛下不闻至言乎於是帝改容动色

时有星孛於大辰隆又上疏曰凡帝王徙都立邑皆先定天地社稷之位敬恭以奉之将营宫室则宗庙为先廐库为次居室为後今圜丘方泽南北郊明堂社稷神位未定宗庙之制又未如礼而崇饰居室士民失业外人咸云宫人之用与兴戎军国之费所尽略齐民不堪命皆有怨怒书曰天聦明自我民聦明天明畏自我民明威舆人作颂则向以五福民怒吁嗟则威以六极言天之赏罚随民言顺民心也是以临政务在安民为先然後稽古之化格於上下自古及今未尝不然也夫采椽卑宫唐虞大禹之所以垂皇风也玉台琼室夏癸商辛之所以犯昊天也今之宫室实违礼度乃更建立九龙华饰过前天彗章灼始起於房心犯帝座而干紫微此乃皇天子爱陛下是以发教戒之象始卒皆於尊位殷勤郑重欲必觉寤陛下斯乃慈父恳切之训宜崇孝子只耸之礼以率先天下以昭示後昆不宜有忽以重天怒

帝初治宫室发美女以充後庭数出入弋猎秋大雨震电多杀鸟雀将作大匠扬阜上疏曰臣闻明主在上羣下尽辞尧舜圣德求非索谏大禹勤功务卑宫室成汤遭旱归咎责己周文刑於寡妻以御家邦汉文躬行节俭身衣弋绨此皆能昭令问贻厥孙谋者也伏惟陛下奉武皇帝开拓之大业守文皇帝克终之元绪诚宜思齐往古圣贤之善治緫观季世放荡之恶政所谓善治者务俭约重民力也所谓恶政者从心恣欲触情而发也惟陛下稽古世代之初所以明赫及季世所以衰弱至於泯灭近览汉末之变足以动心诫惧矣曩使桓灵不废高祖之法文景之恭俭太祖虽有神武於何所施其能邪而陛下何由处斯尊哉今吴蜀未定军旅在外愿陛下动则三思虑而後行重慎出入以往鉴来言之若轻成败甚重顷者天雨又多卒暴雷电非常至杀鸟雀天地神明以王者为子也政有不当则见灾谴克己内讼圣人所记惟陛下虑患无形之外慎明纎微之初法汉孝文出惠帝宫人令得自嫁顷所调送小女远闻不令宜为後图诸所缮治务从约节书曰九族既睦协和万国事思厥宜以从中道精心计谋省息费用吴蜀既定尔乃上安下乐九亲熙熙如此以往祖考心欢尧舜其犹病诸今宜开大信於天下以安衆庶以示远人齐王即位曹爽专政会有日食之变诏羣臣问得失大尉蒋济上疏曰昔大舜佐治戒在比周周公辅政慎於其朋齐侯问灾晏婴对以布惠鲁君问异臧孙答以缓役应天塞变乃实人事今二贼未灭将士暴露已数十年男女怨旷百姓贫苦夫为国法度惟命世大才乃能张其纲维以垂於後岂中下之吏所宜改易哉终无益於治适足伤民望宜使文武之臣各守其职率以清平则和气祥瑞可感而致也

吴大帝时步骘上疏曰天子父天母地故宫室百官动法列宿若施政令钦顺时节官得其人则隂阳和平七曜循度至於今日官寮多阙虽有大臣复不信任如此天地焉得无变故频年枯旱亢阳之应也又嘉禾六年五月十四日赤乌二年正月一日及二十七日地皆震动地隂类臣之象隂气盛故动臣下专政之故也夫天地见异所以警悟人主可不深思其意哉

西晋武帝泰始四年以傅玄为御史中丞时颇有水旱之灾玄上疏曰臣闻圣帝明王受命天时未必无灾是以尧有九年之水汤有七年之旱惟能济之以人事耳故洪水滔天而免沉溺野无生草而不困匮伏惟陛下圣德钦明时小水旱人未大饥下只畏之诏求极谏之言同禹汤之罪已侔周文之夕惕臣伏懽喜上便宜五事其一曰耕夫务多种而旱暵不熟徒丧功力而无收又旧兵持官牛者官得六分士得四分自持私牛者与官中分施行来久衆心安之今一朝减持官牛者官得八分士得二分持私牛及无牛者官得七分士得三分人失其所必不懽乐臣愚以为宜佃兵持官牛者与四分持私牛与官中分则天下兵作懽然悦乐爱惜成谷无有损弃之忧其二曰以二千石虽奉务农之诏犹不勤心以尽地利昔汉氏以垦田不实徵杀二千石以十数臣愚以为宜申汉氏旧典以警戒天下郡县皆以死刑督之其三曰以魏初未留意於水事先帝统百揆分河堤为四部并本凡五谒者以水功至大与农事并兴非一人所周故也今谒者一人之力行天下诸水无时得徧伏见河堤谒者车谊不知水势转为他职更选知水者代之可分为五部使各精其方宜其四曰古以步百为亩今以二百四十步为一亩所觉过倍近魏初课田不务多其顷亩但务修其功力故白田收至十余斛水田收数十斛自顷以来日增田顷亩之课而田兵益甚功不能修理至亩数斛已还或不足以偿种非与曩时异天地横遇灾害也其病正在於务多顷亩而功不修耳窃见河堤谒者石恢甚精练水事及田事知其利害乞中书召恢委曲问其得失必有所补益其五曰臣以为氐羌诸部不与华同鲜卑冣甚本邓艾苟欲取一时之利不虑後患使鲜卑数万散居人间此必为害之势也秦州刺史胡烈素有恩信於西方今烈往诸羌虽已无恶必且消弭然野心难保不必其可久安也若後有动衅烈计能制之惟恐诸羌适困於讨击便能东入安定西赴武威外名为降可动复动此二郡非烈所制则恶羌东西有窟穴浮游之地故复为患无以禁之也宜更置一郡於高平川因安定西州都尉募乐徙民重其复除以充之以通北道渐以实边详议此二郡及新置郡皆使并属秦州令烈得专御边之宜诏曰得所陈便宜言农事得失及水官兴废又安边御侮政事寛猛之宜申省周备一二具之此诚为国大本当今急务也如所论皆善深知乃心广思诸宜动静以闻也

太康五年正月癸卯二龙见於武库井中帝见龙有喜色百僚将贺刘毅独表曰昔龙漦夏庭祸发周室龙见郑门子产不贺武帝答曰朕德政未修未有以膺受嘉祥遂不贺也卫将军司马孙楚亦上言曰顷闻武库井中有二龙羣臣或有谓之祯祥而称贺者或有谓之非祥无所贺者可谓楚既失之而齐亦未为得也夫龙或俯潜於重泉或仰攀於云汉游乎苍昊而今蟠於坎井同於蛙虾者岂独管库之士或有隐伏厮役之贤没於行伍故龙见先景有所感悟愿陛下赦小过举贤才垂梦於傅岩望想於渭滨修学官起淹滞申命公卿举独行君子可惇风厉俗者又举亮拔秀异之才可以拨烦理难矫世抗言者无系世族必先逸贱夫战胜攻取之势并兼混一之威五伯之事韩白之功耳至於制礼作乐阐扬道化甫是士人出筋力之秋也伏愿陛下择狂夫之言

帝诏贤良方正直言於东堂策问曰顷日食正阳水旱为灾将何所修以变大眚及法令有不宜於今为公私所患苦者皆何事凡平世在於得才得才者亦借耳目以听察若有文武器能有益於时务而未见申叙者各举其人及有负俗谤议宜先洗濯者亦各言之挚虞上奏曰臣闻古之圣明原始以要终体本以正末故忧法度之不当而不忧人物之失所忧人物之失所而不忧灾害之流行诚以法得於此则物理於彼人和於下则灾消於上其有日月之眚水旱之灾则反听内视求其所由远观诸物近验诸身耳目听察岂或有蔽其聦明者乎动心出令岂或有倾其常正者乎大官大职岂或有授非其人者乎赏罚黜陟岂或有不得其所者乎河滨山岩岂或有怀道钓筑而未感於梦兆者乎方外遐裔岂或有命世杰出而未蒙膏泽者乎推此类也以求其故询事考言以尽其实则天人之情可得而见咎徵之至可得而救也若推之於物则无忤求之於身则无尤万物理顺内外咸宜祝史正辞言不负诚而日月错行夭疠不戒此则隂阳之事非吉凶所在也期运度数自然之分固非人事所能供御其亦振廪散滞贬食省用而已矣是故诚遇期运则虽陶唐殷汤有所不变苟非期运则宋卫之君诸侯之相犹能有感惟陛下审其所由以尽其理则天下幸甚臣生长筚门不逮异物虽有贤才所未接识不敢瞽言妄举无以畴答圣问东晋元帝即位时隂阳错缪刑狱繁兴着作佐郎郭璞上疏曰臣闻春秋之义贵元慎始故分至启闭以观云物所以显天人之统存休咎之徵臣不揆浅见辄依岁首粗有所占卦得解之既济按爻论思方涉春木王龙德之时而为废水之气来见乘加升阳未布隆隂仍积坎为法象刑狱所丽变坎加离厥象不烛以义推之皆为刑狱殷繁理有壅滥又去年十二月二十九日太白蚀月月者属坎羣隂之府所以照察幽情以佐太阳者也太白金行之星而来犯之天意若曰刑理失中自坏其所以为法者也臣术学庸近不练内事卦理所及敢不尽言又去秋以来沈雨跨年虽为金家涉火之祥然亦是刑狱充溢怨叹之气所致往建兴四年十二月中行丞相令史淳于伯刑於市而血逆流长摽伯者小人虽罪在未允何足感动灵变致若斯之怪邪明皇天所以保佑金家子爱陛下屡见灾异殷勤无已陛下宜侧身思惧以应灵谴皇极之讁事不虚降不然恐将来必有愆阳苦雨之灾崩震薄蚀之变狂狡蠢戾之妖以益陛下旰食之劳也臣谨寻按旧经尚书有五事供御之术京房易傅有消复之救所以缘咎而致庆因异而迈政故木不生庭太戊无以隆雉不鸣鼎武丁不为宗夫寅畏者所以飨福怠傲者所以招患此自然之符应不可不察也案解卦繇云君子以赦过宥罪既济云思患而豫防之臣愚以为宜发哀矜之诏引在予之责荡除瑕衅赞阳布惠使幽毙之人应苍生以悦育否滞之气随谷风而纾散此亦寄时事以制用籍开塞而曲成者也臣窃观陛下贞明仁恕体之自然天假其祚奄有区夏启重光於已昧廓四祖之遐武祥灵表瑞人鬼献谋应天顺时殆不尚此然陛下即位以来中兴之化未阐虽躬综万机劳逾日昃玄泽未加於羣生声教未被乎宇宙臣主未宁於上黔细未辑於下鸿鴈之咏不兴康哉之歌不作者何也仗道之情未着而任刑之风先彰经国之略未振而轨物之迹屡迁夫法令不一则人情惑职次数改则觊觎生官方不审则粃政作惩劝不明则善恶浑此有国者之所慎也臣窃为陛下惜之夫以区区之曹参犹能遵盖公之一言倚清靖以镇俗寄市狱以容非德音不忘流咏於今汉之中宗聦悟独断可谓令主然厉意刑名用亏纯德老子以礼为忠信之薄况刑又是礼之糟粕者乎夫无为而为之不宰以宰之固陛下之所体者也耻其君不为尧舜者亦岂惟古人是以敢肆狂瞽不隐其怀若臣言可采或所以为尘露之益若不足采所以广听纳之门愿陛下少留神鉴赐察臣言疏奏优诏报之其後日有黑气璞复上疏曰臣以顽昧近者冒陈所见陛下不遗狂言事蒙御省伏读圣诏欢惧交战臣前云升阳未布隆隂仍积坎为法家刑狱所丽变坎加离厥象不烛疑将来必有薄蚀之变也此月四日日出山六七丈精光潜暗而色都赤中有异物大如鸡子又有青黑之气共相薄击良久乃解按时在岁首纯阳之月日在癸亥全隂之位而有此异殆元首供御之义不显消复之理不着之所致也计去臣所陈未及一月而便有此变益明皇天留情陛下恳恳之至也往年岁末太白蚀月今在岁始日有咎讁曾未数旬大眚再见日月告衅见惧时人无曰天高其鉴不远故宋景言善荧惑退次光武宁乱滹沲结冰此明天人之悬符有若形影之相应应之以德则休祥臻酬之以怠则咎徵作陛下宜恭承灵谴敬天之怒施沛然之恩谐玄同之化上所以允塞天意下所以弭息羣谤臣闻人之多幸国之不幸赦不宜数实如圣旨臣愚以为子产知铸刑书非政之善然不得不作者须以救弊故也今之宜赦理亦如之随时之宜亦圣人所善者此国家大信之要诚非微臣所得干豫今圣朝明哲思弘谋猷方辟四门以亮采访舆诵於羣心况臣蒙珥笔朝末而可不竭诚尽规哉

太兴二年大旱诏求谠言直谏之士着作佐郎虞预上书曰大晋受命於今五十余载自元康以来王德始阙匈奴及於中国宗庙焚为灰烬千里无烟爨之气华夏无冠带之人自天地开辟书籍所载大乱之极未有若兹者也陛下以圣德先觉超然远鉴作镇东南声敎遐被上天眷顾人神赞谋虽云中兴其实受命少康宣王诚未足喻南风之歌可着而陵迟之俗未改者何也臣愚谓为国之要在於得才得才之术在於抽引苟其可用雠贱必举高宗文王思佐发梦抜岩徒以为相载钓老而师之下至列国亦有斯事故燕重郭隗而三士竞至魏式干木而秦兵退舍今天下虽弊人士虽寡十室之邑必有忠信世不乏骥求则可致而束帛未贲於邱园蒲轮顿毂而不驾所以大化不洽而雍熙有阙者也成帝咸和初夏旱诏衆官各陈致雨之意虞预上议曰臣闻天道贵信地道贵诚诚信者盖二仪所以生植万物人君所以保乂黎蒸是以杀伐拟於震电推恩象於云雨刑罚在於必信庆赏贵於平均臣闻间者以来刑狱转繁多力者则广牵连逮以稽年月无援者则严其檟楚期於入重是以百姓嗷然感伤和气臣愚以为轻刑耐罪宜速决遣殊死重囚重加以请寛徭息投务遵节俭砥砺朝臣使各知禁盖老牛不牺礼有常制而自顷衆官拜授祖赠转相夸尚屠杀牛犊动有十数醉酒流湎无复限度伤财败俗所亏不少昔殷宗修德以消桑榖之异宋景善言以退荧惑之变楚国无灾庄王是惧盛德之君未尝无眚应以信顺天佑乃隆臣学见浅闇言不足采

哀帝隆和元年诏曰天文失度太史虽有禳祈之事犹衅眚屡彰今欲依鸿祀之制於太极殿前庭亲执?肃尚书左丞孔严谏曰鸿祀虽出尚书大传先儒所不究历代莫之兴承天接神岂可以疑殆行事乎天道无亲唯德是辅陛下祗顺恭敬留心兆庶可以消灾复异皆已蹈而行之德合神明丘祷久矣岂须屈万乘之尊修杂祀之事君举必书可不慎欤太常江逌亦上疏谏曰臣寻史汉旧事艺文志刘向五行传洪祀出於其中然自前代以来莫有用者又其文惟说为祀而不载仪注此盖久远不行之事非常人所参校按汉仪天子所亲之祠惟宗庙而已祭天於云阳祭地於汾隂在於别宫遥拜不诣坛所其余羣祀之所必在幽静是以圜丘方泽列於郊野今若於承明之庭正殿之前设羣神之坐行躬亲之礼凖之旧典有乖常式臣闻妖眚之发所以鉴悟时主故寅畏上通则宋灾退度德礼增修则殷道以隆此往代之成验不易之定理顷者星辰颇有变异陛下祗戒之诚逹於天人在予之惧忘寝与食仰?玄象俯凝庶政嘉祥之应实在今日而犹乾乾夕惕思广兹道诚实圣怀殷勤之至然洪祀有书无仪不行於世询访时学莫识其礼且其文曰洪祀大祀也阳曰神隂曰灵举国相率而行祀顺四时之序无令过差今按文而言皆漫而无适不可得详若不详而修其失不小帝不纳逌又上疏曰臣谨更思寻参之时事今强戎据於关雍劲敌纵於河朔貔貅四逸虔刘神州长旌不卷钲鼓日戒兵疲人困岁无休已人事弊於下则七曜错於上灾沴之作固其宜然又顷者以来无乃大异彼月之蚀义见诗人星辰莫同载於五行故洪范不以为沴陛下今以晷度之失同之六沴引其轻变方之重眚求已笃於禹汤忧勤踰乎日昃将修大祀以礼神祗传曰外顺天地时气而祭其鬼神然则神必有号祀必有义按洪祀之文惟神灵大略而无所祭之名称举国行祀而无贵贱之阻有赤黍之盛而无牲醴之奠仪法所用阙略非一若率文而行则举义皆阂有所施补则不统其源汉侍中卢植时之逹学受法不究则不敢厝心诚以五行深远神道幽昧探赜之求难以常思错综之理不可一数臣非至精孰能与此

汉主刘聦时东宫鬼哭赤虹经天南有一岐三日并照各有两珥五色甚鲜客星历紫宫入於天狱而灭太史令康相言於聦曰虵虹见弥天一岐南彻三日并照客星入紫宫此皆大异其徵不远也今虹逹东西者许洛以南不可图也一岐南彻者李氏当仍跨巴蜀司马叡终据全吴之象天下其三分乎月为胡王皇汉虽苞括二京龙腾九五然世雄燕代肇基北朔太隂之变其在汉域乎汉既据中原历命所属紫宫之异亦不在他此之深重胡可尽言石勒鸱视赵魏曹嶷狼顾东齐鲜卑之衆星布燕代齐代燕赵皆有将大之气愿陛下以东夏为虑勿顾西南吴蜀之不能北侵犹大汉之不能南向也今京师寡弱勒衆精盛若尽赵魏之鋭卒燕代之突骑自上党而来曹嶷率三齐之衆以继之陛下将何以抗之紫宫之变何必不在此乎愿陛下早为之所无使兆人生心陛下诚能发诏外以远追秦皇汉武循海之事内为高帝图楚之计无不克矣聦览之不悦刘曜夜梦三人金面丹唇东向逡廵不言而退曜拜而履其迹旦召公卿已下议之朝臣咸贺以为吉祥惟太史令任义进曰三者历运统之极也东为震位王者之始次也金为兑位物衰落也唇丹不言事之毕也逡廵揖让退舍之道也为之拜者屈伏於人也履迹而行慎不出疆也东井秦分也五车赵分也秦兵必暴起亡主丧师留败赵地远至三年近七百日其应不远愿陛下思而防之

时终南山崩长安人刘终於崩所得白玉献於刘曜方一尺有文字曰皇亡皇亡败赵昌井水竭构五梁咢酉小衰困嚣丧呜呼呜呼赤牛奋靷其尽乎时羣臣咸贺以为勒灭之徵曜大悦斋七日而後受之太庙大赦境内以终为奉瑞大夫中书监刘均进曰臣闻国主山川故山崩川竭君为之不举终南京师之镇国之所瞻无故而崩其凶焉可极言昔三代之季其灾也如是今朝臣皆言祥瑞臣独言其非诚上忤圣旨下违衆议然臣不逹大理窃所未同何则玉之於山石也犹君之於臣下山崩石坏象国倾人乱皇亡皇亡败赵昌者此言皇室将为赵所败赵因之而昌今大赵都於秦雍而勒跨全赵之地赵昌之应当在石勒不在我也井水竭构五梁者井谓东井秦之分也五谓五车梁谓大梁五车大梁赵之分也此言秦将竭灭以构成赵也咢者岁之次名作咢也言岁驭作咢酉之年当有败军杀将之事困谓困敦岁在子之年名玄嚣亦在子之次言岁驭於子国当丧亡赤牛奋靷谓赤奋若在丑之岁名也牛谓牵牛东北维之宿丑之分也言岁在於丑当灭亡尽无复遗也此其诚悟蒸蒸欲陛下修德化以禳之纵为嘉祥尚愿陛下夕惕以答之书曰虽休勿休愿陛下追踪周旦盟津之美捐鄙虢公梦庙之凶谨归沐浴以待妖言之诛曜怃然改容御史劾均狂言瞽说诬罔祥瑞请依大不敬论曜曰此之灾瑞诚不可知深戒朕之不德朕收其忠惠多矣何罪之有乎

秦主苻坚时太史令张孟言於坚曰彗起尾箕而扫井此燕灭秦之象劝坚诛慕容暐及其子弟坚不纳更以暐为尚书苻融闻之上疏谏曰臣闻鲜卑在燕历数弥久逮於石乱遂据华夏跨有六州南面称帝陛下爰命六师大举征讨劳卒频年勤而後获本非慕义怀德归化而今父子兄弟列官满朝执权履职势倾劳旧陛下亲而幸之臣愚以为猛兽不可豢养於帷幄往年星异灾起於燕愿少留意以思天戒臣据可言之地不容嘿已诗曰兄弟急难朋友好合昔刘向以肺腑之亲尚能极言况於臣乎坚报之曰汝为德未充而怀是非立善未称而名过其实诗云德輶如毛人鲜克举君子处高戒惧倾败可不务乎今四海事旷兆庶未宁黎元应抚戎狄应和方将混六合以一家同有形於赤子汝其息之勿怀耿介夫天道助顺修德则禳灾苟求诸已何惧外患焉

苻生时长安大风发屋拔树行人颠顿宫中奔扰或称贼至宫门昼闭五日乃止生推告贼者杀之刳而出其心左光禄大夫强平谏曰元正盛旦日有蚀之正阳神朔昏风大起兼水旱不时兽灾未息此皆由陛下不勉强於政事乖戾和气所致也愿陛下务养元元平章百姓弃纎介之嫌含山岳之过致敬宗庙爱礼公卿去秋霜之威垂三春之泽则奸回寝止妖祲自消乾灵只佑皇家永保无穷之美矣

宋文帝元嘉二年范泰表贺元正并陈旱灾曰元正改律品物维新陛下藉日新以畜德仰乾元以履祚吉祥集室百福来庭顷旱魃为虐亢阳愆度通川燥流异井同竭老弱不堪远汲贫寡单於负水租输既重赋税无降百姓怨咨臣年过七十未见此旱隂阳并隔则和气不交岂惟凶荒必生疾疫其为忧虞不可备序雩禜之典以诚会事巫祝常祈罕能有感上天之谴不可不察汉东海枉杀孝妇亢旱三年及祭其墓澍雨立降岁以有年是以卫人伐邢师兴而雨伏愿陛下式遵远猷思隆高构推忠恕之爱矜寃枉之狱游心下民之瘼厝思幽冥之纪令谤木竖阙谏鼓鸣朝察刍牧之言緫统御之要如此则苞桑可系危几无兆斯而灾害不消未之有也故夏禹引百姓之罪殷汤甘万方之过太戊资桑谷以进德宋景藉荧惑以修善斯皆因败以转成往事之昭晰也循末俗者难为风就正路者易为雅臣疾患日笃夕不谋朝会及岁庆得一闻逹微诚少亮无恨泉壤永违圣顔拜表悲咽

三年秋旱蝗泰又上表曰陛下昧旦丕显求民之瘼明断庶狱无倦政事理出羣心泽謡民口百姓翕然皆自以为遇其时也灾变虽小要有以致之守宰之失臣所不能究上天之谴臣所不敢诬有蝗之处县官多课民捕之无益於枯苖有伤於杀害臣闻桑榖时亡无假斤斧楚昭仁爱不禜自瘳卓茂去无知之虫宋均囚有异之虎蝗生有由非所宜杀石不能言星不自陨春秋之旨所宜详察礼妇人有三从之义而无自专之道周书父子兄弟罪不相及女人被宥由来上矣谢晦妇女犹在尚方始贵後贱物情之所甚苦匹妇一室亦能有所感激臣於谢氏不容有情蒙国重恩寝处思报伏度圣心已当有在礼春夏教诗无一而阙也臣近侍坐闻立学当在入年陛下经略粗建意存民食入年则农功兴农功兴则田野辟入秋治庠序入冬集远生二涂并行事不相害夫事多以淹稽为戒不远为患臣任学官竟无微绩徒坠天施无情自处臣之区区不望目覩盛化窃慕子囊城郢之心庶免荀偃不瞑之恨臣比陈愚见便是都无可采徒烦天听愧怍反侧书奏上乃原谢晦妇女

时旱灾未已加以疾疫泰又上表曰顷亢旱历时疾疫未已方之常灾实为过差古以为王泽不流之徵陛下昧旦临朝无懈治道躬自菲薄劳心民庶以理而言不应致此意以为上天之於贤君正自殷懃无已陛下同规禹汤引百姓之过言动於心道敷自远桑榖生朝而陨荧惑犯心而退非唯消灾弭患乃所以大启圣明灵雨立降百姓改瞻应感之来有同影响陛下近当仰推天意俯察人谋升平之化尚存旧典顾思与不思行与不行耳大宋虽揖让受终未积有虞之道先帝登遐之日便是道消之初至乃嗣主被杀哲藩婴祸九服徘徊有心丧气佐命托孤之臣俄为戎首天下荡荡王道已沦自非神英拨乱反正则宗社非复宋有革命之与随时其义尤大是以古今异用循方必壅大道隐於小成欲速或未必逹深根固蔕之术未洽於愚心是用猖狂妄作而不能缄默者也臣既顽且鄙不逹治宜加之以笃疾重之以惛耄言或非言而复不能无言陛下録其一毫之诚则臣不知厝身之所

历代名臣奏议卷二百九十七








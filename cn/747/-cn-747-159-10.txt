○上灵台候仪奏

今灵台候仪，是魏代遗范，观其制度，疏漏实多。臣案《虞书》称，舜在玑玉衡，以齐七政。则是古以混天仪考七曜之盈缩也。《周官》大司徒职，以土圭正日景，以定地中，此亦据混天仪日行黄道之明证也。暨於周末，此器乃亡。汉孝武时，洛下闳复造浑天仪，事多疏阙。故贾逵、张衡，各有营铸。陆绩、王蕃，递加修补。或缀附经星，机应漏水；或孤张规郭，不依日行。推验七曜，并循赤道。今验冬至极南，夏至极北，而赤道当定於中，全无南北之异，以测七曜，岂得其真？黄道浑仪之阙，至今千馀载矣。


○授王进岌冀州刺史制

敕：元从奉天定难功臣行右羽林军大将军兼御史大夫王进岌：冀方陶尧之所理也，其俗质强，有古人遗风。兵兴已来，习为奋武之地，非勇毅仁隐之者，不能兼牧其。以尔战伐居多，班资已重，副朕兹选，必有可观。夫理乱绳唯缓之，龚遂之政也；忠信可以服暴强，仲尼之言也。率是两者，以临其人，吾无忧於千里之内矣。式兼亚相，周贲外台。可开府仪同三司使持节行冀州刺史兼御史大夫充本州团练、守捉使，功臣、勋封如故。


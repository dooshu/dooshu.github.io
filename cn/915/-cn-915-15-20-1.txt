◇算经序

夫学算者，不患乘除之为难。而患通分之为难。是以序列诸分之本元，宣明约通之要法，上实有馀为分子，下法从而为分母，可约者约以命之，不可约者因以名之。凡约法，高者下之，耦者半之，奇者商之，副置其子及其母，以少减多，求等数而用之。若乃其通分之法，先以其母乘其全，然後内子母不同者，母互乘，子母亦相乘。为一母，诸子共之，约之通分而母入者，出之则定。其夏侯阳之方仓，孙子之荡杯，此等之术，皆未得其妙，故更造新术，推尽其理，附之于此。余为後生好学，有无由以至者，故举其大概，而为之法。不复烦重，庶其易晓云耳。清河张丘建谨序。


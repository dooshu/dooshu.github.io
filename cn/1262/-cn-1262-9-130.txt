温泉：

泉贵甘冽，至于温，异矣。又并泉也，一温一冷，犹是泉也。倏温倏冷，不异之异乎？《博物志》：「凡水源有硫黄，其泉则温。或云神人所暖，主疗人疾。」后周王褒《温泉铭》云：「白矾上彻，丹砂下流，乃知温泉，必白矾、丹砂、硫黄三物为之根，乃蒸为暖流耳。」明广陵御史桑乔曰：「雷火所灼，其气亦硫，岂以云雷之中而亦有硫哉？盖极阳之气也。夫温泉亦极阳所聚，蕴隆如五行变化，奚所不至？萧山之墟有凉焰焉，可云其下有冷石耶？」愚深服其辨，而温冷变换，又所未解。政圣人之不论不议也。概见《一统志》，间有遗采偶汇之，似终未尽。




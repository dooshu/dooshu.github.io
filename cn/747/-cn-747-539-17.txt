○贺老人星见表

臣某言：当道进奏院状报，司天台奏，八月十五日乙亥夜，老人星见於东井，色黄明润，敕旨宣付所司者。率土咸观，际天同庆。中贺。臣闻上天不言，而星垂象，次舍隐见，其指甚明。伏惟陛下道冠帝先，恩覃物表。太和之气上达，万寿之瑞下呈。既在东井，又当秦分。色侔蒸栗，光掩连珠。彰尔宝图，类尧年之河出；延长圣历，齐汉代之山呼。凡百臣下，欢心如一。况臣幸沾皇属，叨守国藩，瞻望阙庭不胜庆之至。


○題國用匱乏有由疏 【 國用匱乏之由】

葢國家錢粮、徵收有額、曰稅粮、曰馬艸、曰農桑、曰塩鈔者、為正課、各運司者為塩課、各鈔關者為關課、稅契贖鍰香商魚茶屯折富戶等項為雜課、內除徑解邊鎮外、大約三百七十餘萬兩。此外則開納樽省軍興搜括等銀、為非時額外之課、大約五六十萬不等合此數項、方足四百餘萬之數、以當一歲之出、年來權宜開採之命一下、各處撫按司道有司、皆仰體　皇上不忍加泒小民之意、遂將一切雜課、如每年山東之香商等稅、一萬五千五百餘兩、福建之屯折等銀、三萬四千八百餘兩、南直隸徽寧等府之稅契銀六萬兩、江西之商稅塩課等銀二萬六千七百餘兩改歸內使。而臣部之雜課失矣。其間雜課不敷、誅求無藝、百姓不得不以應徵之銀錢、暫免箠楚、有司不得不以見完之正稅量為那移為上官者亦諒其愛民萬不得巳之衷而曲為彌縫、以致三年之間、省直拖欠一百九十九萬有奇、而臣部之正課虧矣。山東運司、每年分割去銀一萬五千餘兩、兩淮運司、別立超單八萬引、而臣部之塩課壅矣原額関課三十三萬五千餘兩、二十五年新增銀八萬二千兩、今則行旅蕭條、商賈褁足、止解完二十六萬二千餘兩、而臣部之關課奪矣。高淮開納中書、李敬開授揮使、而臣部事例之課分矣。関中軍興撙省等銀、每年七萬餘兩、盡抵礦稅、各省援請、而臣部額外之課虛矣。他如南直隸蘇州等十八府州、自萬曆十四年起、至二十九年止、袍價軍餉造船等項、借過本部銀三十八萬七千六百餘兩、浙江自十四年起至二十九年止、袍價借過本部銀三十三萬八千五百餘兩、陝西羊羢恊濟、自十三年起、至三十年止、共用銀一十四萬二千五百餘兩、四川議留陝西濟邊銀自二十五年起至二十九年止、俱于太倉補發過銀一十五萬兩、雲南自十二年起至三十年止、每年題留提舉司解京課銀共五十七萬兩、而臣部之逋課又如此其多矣。國家利源。止此數項。而在在握以中官。天下錢粮。止此額數。而處處自為那抵。當此之際。欲開利孔。則無可復開。欲急催征。則勢難再急。譬如縛手而求持。縶足而求走也。抑巳難矣。而年來征哱之費、此神廟中末年浮費之額用過銀一百餘萬兩。兩次征倭之費。用過銀五百九十五萬四千餘兩。征播之費。用過銀一百二十二萬七千餘兩。鋪宮典禮之費。用過銀三百六十萬餘兩。節年添進買辦。共用過銀五百餘萬兩。入者如彼。出者如此即全盛之世。所不能堪。而况今日乎。老庫將窮、京粮告竭、太倉無過歲之支、漕運有目前之阻、九塞之兵、動言鼓譟、徐穎一帶、近有揭竿、從古以來、未有公私匱竭、如今日之窮者、　皇上聰明絕世、事事周知、試察臣茲所條、有一字欺妄否、臣部職守既奪既分、臣尚別可措手否、夫煩歛與惟正、其需孰急、此盈則彼虛、其數甚明、　皇上誠穆然深思、毅然立斷、即能如此然巳不及江陵秉政之時矣遠者臣不敢望、第猶行十年前之政事而臣部得循十年前之職守臣所以待天下入者猶夫故也即所以備　皇上出者猶夫故也內釋匱乏之憂、外彌叵測之變、是在　皇上一轉移間耳、不則朘剝侵漁、民害已極、支撐展轉、臣計巳窮、臣之要領固不足言、而　皇上之金甌大寶、臣亦不知其所終也、


●大明會典卷之一百三十二

鎮戍七

各鎮通例

凡烽(土候)。洪武二十六年定、邊方去處、合設煙墩、並看守(土候)夫。務必時加提調整點。廣積稈草。晝夜輪流看望。遇有警急。晝則舉煙。夜則舉火。接遞通報。毋致損壞、有誤軍機聲息

○永樂十一年、令築煙墩、高五丈有奇。四圍城一丈五尺。開濠塹、釣橋、門道。上置水櫃。煖月盛水。寒月盛冰。墩置官軍守瞭。以繩梯上下

○天順二年、令墩上設懸樓、礧木、塌窖、賺坑

○成化二年、令邊(土候)舉放烽炮。若見虜一二人、至百餘人、舉放一烽一砲。五百人、二烽二砲。千人以上、三烽三砲。五千人以上、四烽四砲。萬人以上、五烽五砲。傳報得宜、致剋敵者、准奇功。違者、處以軍法

○正德八年題准、各衛新增墩臺。務要摘撥相應衛所正軍、前去瞭守。如無軍、就僉餘丁充守。一例與正軍關支糧賞。仍將別處老疾軍人揀退。省下糧賞、以補前費

凡聲息。洪武年定、各邊飛報一應聲息、具奏行移隄備。其有重大賊情、應出師征勦。及地方軍馬數少、應調兵策應。奏請定奪

○嘉靖八年議准、今後各鎮將官、須要選委的當夜不收、遠為哨探。具實奏報。或有重大聲息、失於飛報、致誤事機。或本無聲息、虛傳妄報、空勞士馬、虛費錢糧者。聽兵部查考參究

凡牆堡。景泰元年、令各邊每歲四月八月、遣官軍修葺邊牆墩保。增築草場封堆。時加巡察。如有越塞耕種、移徙界至者、治罪

○嘉靖三十三年題准、今後各邊修理牆垣墩臺。兵部酌量緩急應否、並實費多少、及該鎮處辦有無足欠。奏行戶部查議。除備給京邊緊急支費外。以十分為率。動支七分五。兵部二分五★近例戶部七分兵部三分☆凡操練。成化二十一年、令各邊每年自九月起、至明年三月止。俱常川操練。四月初、具操過軍馬、並大風大雪免操日期、奏報○正德十三年奏准、通行天下、各府與衛同在一城。各州縣與守禦所同在一城者。聽各掌印官、每月二次赴軍衛教場、將原選民壯機兵、會合官軍操練。分巡分守等官按臨之日、亦要不時點閘

○嘉靖八年議准、各邊鎮巡官、嚴督各該將領、將見操官軍、逐一簡閱。挑選膂力驍勇、弓馬熟閒者、定為頭撥。膂力弓馬稍稱者、定為次撥。其有衰老懦弱庸鈍者、即便退黜。別選精壯、以飭武備

凡班軍。成化四年、令沿邊備操官軍、一年一班。每班以十月初到、明年十月滿。復留與次班守冬。至後年正月放還。以後班次皆然

○弘治十三年、令各邊備禦官軍、失班不到者、拏獲問罪。免其納鈔的決。解送各邊鎮巡官查審。軍一班不到者、在原備邊處、罰班五箇月。軍兩班、官一班不到者、改撥沿邊城堡、罰班八箇月。軍三班、官兩班以上不到者、極邊城堡、罰班一年。其補班月日、各另扣算。若來遲、不曾失班者。止補來遲月日

○嘉靖二十六年題准、河南防禦宣大官軍、各該衛所、務選精壯、補足原數。春班者、改於五月初一日上班。十月終放回。秋班者、改於六月初一日上班。十一月終放回

凡戰守。正統六年、令出境勦賊。鎮守總兵官參將內、止遣一二員。仍留一二員居守、以備不虞

○嘉靖八年題准、山西三關、軍馬數少。各鎮非有十分緊急、不許輕調。其宣大兩鎮、遇有賊情緊急。彼此依期發兵、互相應援。若敢偏私執拗、自分彼此、失機誤事者、參究重治

○二十一年議准、今後賊果深入、聲勢猖獗。方許合兵搗巢制其內顧。若尋常無事之時。止照舊例施行

○隆慶五年題准、今後虜犯南山、責成本山副總兵、督率主兵、並入衛官軍、拒堵於內。東路援兵、遊兵、攻戰於外。該鎮正奇遊兵、遏勦於左軍門標兵、並調山大正兵、北樓援兵、衝擊於右。如南山無警、而虜窺宣大。則宣府正奇遊兵、一體調遣。不得藉口南山、自分彼此、坐失事機。虜或東西分犯。仍當以南山為重。總督親率標兵、相機策應。而山大二鎮、聽各巡撫徑自調度戰守。若犯薊東。山大遼東兵馬、暫免入援。或犯薊西。則山大兵馬、仍當星馳策應。仍留各鎮守兵、分投搗巢。牽彼內顧、以求全勝

凡防禦。正統十四年、令每歲七月、兵部請敕各邊遣官軍往虜人出沒之地、三五百里外、乘風縱火、焚燒野草、以絕胡馬。名曰燒荒。事畢。將撥過官軍、燒過地方、造冊奏繳

○又令每年十月、兵部請敕各邊鎮守總兵巡撫官、遇冬年節、不許宴樂。仍轉行分守守備官、一體遵守

凡巡閱。宣德七年令、居庸、山海關、荊子村、黑峪口、北抵獨石、西抵天城。每三月、差武官二員、御史二員、點視

○成化二十二年、令各邊軍馬數目。遠邊、一年一報。近邊、半年一報。兵部每三年一次具題、差文武大臣各一員、同行閱實。每年一次具體、差御史二員、分行巡視。有設置未備。器械未精。軍伍不足。守卒年久未更代者。逐一查理

○嘉靖三十三年奏准、差兵部侍郎一員、帶司官二員、前往薊州保定行邊。將一應戰守事宜、相度計議。如修築城堡。給發錢糧。易置將領。悉聽便宜施行

○隆慶五年題准、虜眾內附、邊患稍寧。嚴飭各邊督撫將領、整頓邊事。將積錢糧。修險隘。練兵馬。整器械。開屯田。理鹽法。收胡馬。散逆黨等八事。從實舉行。以後三年一次、分遣才望大臣、或風力科道官三員。一往延寧甘固。一往宣大山西。一往薊遼保定。閱視回奏。果著有勞績、與擒斬同功。若仍襲故常、與失機同罪

○萬曆十二年題准、閱邊官員、查照原限、各寬一月。延寧甘固十一箇月。宣大薊遼六箇月。行令遍歷各鎮

○十三年令閱邊差官暫罷。敕各該巡按御史、遍閱所屬地方邊備、及查盤錢糧、稽覈工程、一併奏報。該部覆請、分別賞罰

○又令巡撫總兵官、俱依期巡閱沿邊地方、不許專駐一城

凡邊臣職守。正統六年題准、總兵官、及各參將、不許管理官民詞訟

○弘治十三年、令在外軍民詞訟、除叛逆機密重事、許鎮守總兵參將守備等官受理外。其餘不許濫受、輒行軍衛有司問理

○十七年令、各邊將官、有包納糧草、興販馬匹等弊。巡按御史訪實參治

○嘉靖十年議准、今後各邊巡撫、總兵、主將、偏裨、務要遵守協同事宜節制舊例。如有奸徒、不務協同供職、左道阻撓、搖撼人心、及抗違節制。巡撫官指實奏聞。被劾人員、不許駕捏別項事情、摭拾誣辯。如事干軍機、副參以下、故意阻撓主將號令者。雖未敗事、亦以違令究治罷黜。敢有挾制奏訐者、原詞立案不行。若總兵官挾私凌虐偏將。撫按官指實彈劾究治

○十四年議准、今後總制巡撫總兵提督等官、如遇陞遷降革養病等項事故、例應去位者。俱要守候交代、方許離任

○十五年議准、各鎮守備官、但有託疾避難擅離信地者。改調極邊衛分、帶俸差操。三年之後、果能改過自新。收回原衛

○十六年議准、今後經過河西公差人員、不許擅騎塘馬、及私用操夫。各該守備把總等官、敢有私意奉承、致誤軍情者。並聽撫按官從重究治

○十九年、令與邊境相連地方、有司官員、但係軍前應備事宜務要悉心幹理。若自分彼此、致誤軍機。聽本管上司參奏治罪

凡邊臣奏請。所司俱要五日內議覆。不許停閣阻撓、致失機宜

○隆慶六年題准、各邊鎮督撫等官、但係軍機、俱要密封完固題奏。不得預先漏洩。通政司上本、與司禮監發本、俱要一體嚴密

凡參隨伴役。成化二十年、令官捨隨任者、鎮守官許五人。分守許三人。其軍伴、鎮守官二十名。分守十五名。守備十名

○弘治十三年奏准、凡各處鎮守總兵官、跟隨軍伴、二十四名。協守副總兵、二十名。遊擊將軍、與分守官、十八名。守備官、十二名。俱不許額外役占。及賣放軍人、辦納月糧。違者、許巡撫巡按官、查照軍職役占賣放事例上請。其巡按御史、年終仍將各官有無多占賣放緣由具奏○嘉靖十四年令、凡提督軍務、有違例奏帶、並要求者。兵科執奏參覆、從重治罪。仍行各該邊方鎮巡等官、通行查革。不許容情隱護

○二十二年、令各處參隨、止是鎮守將官、准帶五名。分守總兵、帶三名。俱係在京受命者方許。若到邊年久者、不許奏討

凡軍前報劾。嘉靖二十二年議准、廢棄將官、除死罪重犯不議外。其餘總兵以下、千百戶以上。不分充軍、立功、革職閒住但屢歷邊方、曾經戰陣者。逐一查出、責令自備鞍馬、隨帶家丁、應付廩給口糧。各赴軍門、酌量委用。果能建立奇功、釋其前罪。仍照例陞賞。若事寧無功、發回原衛、及各配所。原係閒住者、照舊閒住。係充軍立功者、照舊充軍立功。以後內外諸司、問理夫事將官。情輕者、務要即時釋放。使之立功贖罪。如果罪惡重大、亦要速議處置、不得濡滯。其總兵遊擊家丁、臨陣一體處給口糧

○二十六年題准、各衛閒住將官、謀勇可用、及懲創既深者。聽總督提督巡撫官、調取軍門、令其分哨領軍殺賊。果能建立奇功。一體保薦錄用

○二十八年題准、東西二關、土著居民。有能率眾報效、招至一百名以上者、給冠帶。三百名以上者、授散官。防禦隘口、遇有警截殺。百里之外、給與行糧。有功之日、查照防秋事例陞賞

○隆慶二年題准、凡行伍眾軍、四方諸色人等、但有才能出眾、敢自誓領兵殺賊者。即暫假以頭目。任意選練人馬。臨陣即令當先。有功之日、聽督撫官具奏超陞。如臨陣退縮、許即時斬首

凡邊境田土。成化十年、令陜西榆林等處、近邊地土、各營堡草場、界限明白。敢有那移條款。盜耕草場。及越出邊牆界石種田者。依律問擬。追徵花利完日。軍職、降調甘肅衛分差操。軍民、係外處者、發榆林衛分充軍。係本處者、發甘肅衛分充軍。有損壞邊牆、私出境外者。枷號三箇月發落

○弘治六年、令廣東高、雷、廉、肇、四府、但有招接獞人過江佃種無主荒田者。招主、窩主、俱發雲南邊衛充軍。該管官吏里老、止是失於覺察、照常發落。若知情受贓、照例充軍

○嘉靖二十五年題准、各邊荒地、任民儘力開墾。永不起科。其舊曾起科、今荒蕪者。召民一體開墾。應納子粒、准蠲免十年、不許徵擾。待有成熟、奏來定奪。邊臣敢有變亂者、巡按御史參奏拏來重治

○二十六年、令以大同修築邊牆、隔還虜占地土四萬餘頃。分給各邊守備五頃。把總坐堡官二頃。管隊官二頃。軍人二頃。或一頃五十畝。或一頃。永不起科

○二十七年、令以宣府龍門一帶、修完邊牆。隔還膏腴地土、分撥附近官旗軍民捨餘耕種。三年成熟之後。每頃、止徵牛具銀五錢。不及頃者、遞減。永不起科。就便築立堡寨營房。聽從居住。正軍、仍隸原衛所食糧。舍餘民人、不許差操。如遇防秋、量借一丁備禦

凡招降夷人。嘉靖二十二年議准、凡虜中有智謀出眾、率其黨類歸附者。計其眾寡。除犒賞外、仍加陞級。如十人、即與小旗。百人、與百戶。有能斬其酋首來獻者、賞銀一千兩。仍陞都指揮職銜、以示優異

○二十五年、令凡妄殺降人者、照故殺律抵死。各邊將領部下、收回降人一千名以上者、陞二級。五百名者、陞一級。其餘遞賞

○三十三年題准、投降夷人賞賜。男子、每名素紵絲衣一套、綿布十疋、鈔一百錠。婦女、每口綿布三疋、鈔十錠。男婦每名口、米三石、牛二隻、羊五隻、柴五百斤。仍撥房屋床榻器皿等件、居住。並應用鈔布衣服

○隆慶四年題准、凡將領收夷人為家丁者、有斬獲戰功、止許從厚給賞。不得濫議陞用

凡逃回人口。嘉靖十九年詔、各邊走回人口。有被邊將藏匿殺死、以圖報功陞賞者。撫按官舉奏得實、照殺降抵死

○二十二年議准、各邊有自虜中逃回者。審其鄉貫來歷。願歸者、給文遣歸。倍加存恤。不願歸者、收作通事。給與月糧。帶來一應馬匹衣服等項、盡數給與。雖有藏匿、悉置不問。仍審其進邊日期、及有無掯勒、以憑查究

○二十四年題准、提墩官督同墩軍、遇有虜中逃回人口、即便伴送入境。每名給銀二兩。免其差徭。隨帶馬匹衣物、盡數給與。提墩官、賞銀二兩。墩軍、賞銀五錢。二名以上、倍給。如傳報事體得實、一體加賞

○二十五年、令凡大邊招徠精壯男子一名者、賞銀三兩。遞加至十五兩而止。幼男婦女、賞銀二兩。遞加至十兩而止。邊墩引進精壯男子一名者、賞銀二兩。遞加至十兩而止。幼男婦女、賞銀一兩。遞加至五兩而止。仍將歸附人口、附記年貌籍貫。給丈、差人伴送原籍衙門交割。其守口官軍、不許擅放一人出邊。亦不許將近邊人口、假為降人、妄希厚賞

○三十二年題准、各邊被虜人役、能傳報虜情、後果得實。給銀賞犒。若將官因而得成大功。即將原報人役為首功。擒斬五十名顆以上、授百戶。仍賞銀三百兩。一百名顆以上、授千戶。仍賞銀五百兩。至一百五十名顆以上、授指揮。仍賞銀一千兩。俱與世襲

凡邊禁。洪武二十二年令、守禦邊塞官軍、不得與外夷交通。如有假公事出境交通、及私市易者、全家坐罪

○弘治十三年令、各邊將官、並管軍頭目。私役軍民、及軍民、私出外境、釣豹捕鹿、砍木掘鼠等項。並把守之人、知情故縱。該管里老官旗軍吏、扶同隱蔽。若夜不收出境哨探、而與夷人交易者、除真犯死罪外。其餘俱調發煙瘴地面。民人里老、為民。軍丁、充軍。官旗軍吏、帶俸食糧差操

○又令、大同、山西、宣府、延綏、寧夏、遼東、薊州、紫荊、密雲等處。分守、守備、備禦、並府州縣官員。禁約該管官旗軍民人等、不許擅將應禁林木、砍伐販賣。違者問發南方煙瘴衛所充軍。若前項官員有犯。軍職、俱降二級、發回原衛所都司、終身帶俸差操。文職、降邊遠敘用。鎮守、並副參等官有犯、指實參奏。其經過河道守把官軍。容情縱放者、究問治罪

○又令、凡川廣雲貴陜西等處。但有漢人交結夷人、互相買賣借貸誆騙。引惹邊釁。及潛住苗寨、教誘為亂、貽害地方者。俱問發邊衛、永遠充軍

○十四年議准、緣邊關塞、及腹裏地面。盤獲奸細、走回人口。所在鎮巡等官、務須先究來歷根因。如果干礙接引起謀、並經該關隘守把人員、應提問者、依律問擬。應參究者、具實參奏。若有歸復鄉土、偶被邏獲者、照例起送、毋致冤抑

○又題准、北虜離邊五十里、方許駐劄。但有逼近邊牆、傳箭答話者。即係犯邊達賊、就便捕殺。不在襲殺誘殺之例

○隆慶二年題准、宣大邊外兩鎮各將領、嚴禁墩軍、不許仍前傳遞貨物、與虜交通。違者拏赴軍前綑打。仍從重治罪

○五年題准、北虜通貢互市。禁止宣大山西、及陜西三邊、不許搗巢趕馬。若東虜土蠻等賊、原題不與貢市。自當相機出邊搗趕。有功、照例陞賞。但毋得輕率寡謀、翻墮賊計

○萬曆三年題准、山西寧武鴈門一帶山場、原居流民、編立保甲。分立界限。責成看守界內林木。自盜者、照例問罪。縱人盜而不舉首者、一體連坐

凡防邊功罪。成化九年、令邊軍遇賊、如曾率眾對敵、及眾寡不敵者、雖失利不罪。其閉門坐視、見賊先退者、乃坐失機

○弘治六年奏准、主將副參等官、統軍殺賊、不能料敵制勝、輕率寡謀。致有損折軍馬、失誤事機。則罪坐各官。而內臣都御史、不曾與行者、各輕其罰。兵部臨時奏請定奪。若各該分守守備等官、不行設備。被賊入境、搶擄人畜。或生事貪功、損折軍馬。即係鎮巡總兵官平昔威令不行所致。當均受其罰。若互相隱匿、不行實報。許巡按御史、科道官、並兵部、訪實奏劾、治以重罪

○十三年令、凡失誤軍機除有正條者、議擬監候奏請外。若賊擁大眾入寇、官軍卒遇交鋒、損傷被虜數十人之上、不曾虧折大眾。或被賊眾入境、虜殺軍民數十人之上、不曾虜去大眾。或被賊白晝、夤夜、突入境內、搶掠頭畜衣糧數多、不曾殺虜軍民者。俱問守備不設、被賊侵入境內、虜掠人民者律。發邊遠充軍。若是交鋒入境、損傷虜殺四五人、搶去頭畜衣糧不多者、亦問前罪。數內情輕律重、有礙發落者、仍備由奏請處置。其有被虜入境、將爪探夜不收、及飛報聲息等項公差官軍人等、一時殺傷捉去、事出不測者、俱問不應杖罪、還職。如境外被賊殺虜爪探夜不收、非智力所能防範者、免其問罪

○凡各邊、及腹裏地方、遇賊入境。若是殺虜男婦十名口以上。牲畜三十頭隻以上、不行開報者。軍民職官、問罪降一級。加前數一倍者、降二級。加二倍者、降三級。甚者罷職。其上司、及總兵等官、知情扶同。事發、參究治罪

○正德十三年奏准、凡擬守邊將帥賊寇入境虜掠人民邊遠充軍罪者。必彼此眾寡相當、堪以出戰。故不設備、閉門不出。方依律坐之。若虜眾兵寡、止可固守、不可輕出者。勘實奏請。若止是搶掠牲畜、殺虜沿邊哨探、及採打柴草軍民、不係境內人民者。俱有應得罪名。不許引用前律。其輕率寡謀、軍無紀律、以致損折官軍者。律無正條。比律奏請定奪。若奮勇迎敵、殺敗虜賊。雖斬級數少、官軍陣亡數多。仍須論功陞賞。不許妄引損軍律例治罪

○嘉靖八年議准、今後凡遇聲息。各該參隨人等、不許指稱按伏為名。若是本官親臨行陣、方許參隨跟隨。上陣有功、照常造報陞賞。若有冒奪情弊。並本官一體參究治罪

○十六年奏准、今後行勘各邊失事官軍。若係百五十名以上、方問守備不設。百五十名以下、照常問擬罰治。中間若有按伏出哨、適當境內、畏怯逗遛不行。與坐堡等官軍、併力截殺、以致虜殺軍民頭畜等項數多者。亦問守備不設軍罪。若守備以下官員、果能督軍奮勇、與賊交鋒。中間若有眾寡不敵、以致損失官軍十餘名者。雖問前罪、亦要明白聲說、奏請末減。若是閉門不出、及逗遛閃躲、不曾與賊交鋒、以到殺虜數多者。查勘明白、問擬守備不設軍罪。不必奏請末減。若虜賊大舉、失事重大者。止許參問總兵副參遊擊等官。通行各邊撫按衙門、著為定例

○十八年議准、今後達賊侵犯。除本鎮官軍、照例行巡按御史查勘外。其鄰鎮官軍、亦要通查某鎮應援及期、某鎮應援失誤、某營客兵在分某處、曾否戰守、有無失事。一併查明參奏

○二十六年題准、將官緣事、提問聽勘。原問衙門、先具由、達兵部知會。仍作速結正、毋致淹延

○又題准、宣大三關、邊牆可守。今後虜如潰牆。平時、則各路各城堡參守官。防秋、則各領兵列營守牆等官。各查信地。坐以守備不設、為賊所淹襲、因而失陷城寨正律。其遇賊退避觀望逗遛、不即應援、以致失誤軍機。不分主客、一體坐以臨陣退縮、及領兵官已承調遣、不依期進兵策應律。不許仍援守備不設、末減充軍罪名

○三十一年題准、大同、延綏、寧夏、甘肅、宣府、遼東、各路將領。今後但遇虜賊近邊。即便相機設策。或打其帳房。或殺其老小。或奪其馬匹。或勦其畸零。凡有壯夫居民、敢勇殺賊。俱照新例、從重陞賞。趕來馬匹多者、官收四分、本人六分。少者、通給本人。至於參官臨陣有所損失、聽從寬免。仍行各邊巡按、凡有報功、驗係真正賊首、即與造冊奏繳。本部覆題。不許再四駁查、致懈鬥志

○又題准、保甲陞賞罰治。每鄉舉殷實有力、人所信服者一人、立為頭領倡率。有能把截山口、或固守城堡、保全地方。為首者、賞銀一百兩、授職一級、仍與冠帶。為從者、各量加賞。官吏於本等、資格上加陞。生員增附、即與補廩。廩膳、送監肄業。義民陰陽。醫官、各授七品散官。獲有首級、照官軍例陞賞。所得牛馬等項、盡給充賞。地方軍民、不聽約束戮力防禦、不入城堡收歛者、從重罰治、或追穀、以充軍需。軍衛有司官、能保障地方者、撫按官類奏陞擢。若不防禦收歛、致賊搶殺人畜者、比照邊官事例問罪

○又題准、遼東軍職、犯該失機等項。除真犯死罪外。如該充軍為民、而年力未衰、慣經戰陣。及情犯可原者。從重罰贖。奏請還職起用

○三十三年題准、賊入內地、陞賞與邊方不同。而衝鋒破敵、奮勇當先、雖無擒斬、定為頭功。查照邊腹事例、一體世襲

○又題准、薊鎮參遊等官、防守三年無先、聽類薦陞擢

○三十四年議准、薊州門戶、必由宣府獨石大山墩等處。獨石參將、能精選夜不收、哨報明的。照軍功陞賞。夜不收陞一級、賞銀二十兩。如誤機宜參將從重治罪。夜不收以軍法從事

○四十三年題准、各處大小將領官軍、果能搗巢邀擊、獲有奇功、不次陞擢。斬有首級、照例陞賞。如果深入虜營、衝鋒陷陣、致有損傷。不坐將領之罪。止出格優恤死事之人、以示激勸

○又題准、遼東武職官犯贓、干礙行止。與零賊出入、不行進兵、及重罪減等者。照舊編發別鎮。其虜勢重大、眾寡不敵、情罪可原者。定發本處極邊衛所。其已經編審、而久延在家者。嚴限發遣○隆慶元年題准、今後各邊總督鎮巡、遇有功罪。自總督、以至副參遊守、兵備有司。凡有兵馬城池之責者、俱查照職任、一體酌量論賞行罰

○又題准、遼鎮各村居人、就近築堡收歛。虜至、能捍拒保全者、堡長准給冠帶

○三年題准、薊昌二鎮、務要因牆拒守、以守為戰。果能保無他虞。照斬首事例、題請陞級世襲

○萬曆三年題准、宣大山西延寧甘固等處、凡已議通貢者、自有三年一次、論功陞賞。不許援考滿事例、冒請希恩

凡海禁。弘治十三年令、官民人等、擅造二桅以上違式大船、將帶違禁貨物、下海、入番國買賣。潛通海賊、同謀結聚、及為嚮導、劫掠良民者。正犯處以極刑。全家發邊衛充軍。若止將大船雇與下海之人、分取番貨。及雖不曾造有大船、而糾通下海之人、接買番貨。或探聽番貨到來、私買販賣。若蘇木、胡椒、至一千斤以上者。俱問發邊衛充軍。番貨入官。若小民撐使小船、於海邊近處、捕取魚蝦、採打柴木者。巡捕官兵、不許擾害

○嘉靖四年題准、嚴督兵備備倭等官、將沿海軍民私造雙桅大船盡行拆卸。如有仍前撐駕者、即便擒拏。檢有松杉板木枝圓籐靛等物、計其貫數。並硫黃五十斤以上。俱比照收買販賣蘇木胡椒至一千斤以上、不分首從、並將接買牙行、及寄頓之人、俱問發邊衛充軍。船貨入官。其把守之人、並該管里老官旗、通同故縱、及知情不舉者。亦比照軍民人等私出外境釣豹捕鹿等項故縱隱蔽例、俱發煙瘴地面。民人里老、為民。軍丁、充軍。官旗軍吏、帶俸食糧差操。仍給榜文、通行浙福二省海道地方、常川張掛、曉諭禁約

○三十三年題准、南直隸浙福廣東等處、有將雙桅三桅大船下海。及沿海居民、遇夷船乘風飄泊、私送水米者。俱坐通番重罪

○又題准、近海豪民、交通倭寇。今後巡鹽御史、兼管巡海、以便禁戢

○隆慶三年題准、近海地方、凡有寇賊處所、私將硝黃、與賊交易者。正犯凌遲、全家處死。兩鄰知而不舉、發遣充軍。告首得實從厚賞齎。若係官司收買、亦照明開數目、赴撫按衙門掛號。但有多帶、一體治罪

○四年題准、申明以後、文武官員、但有養寇殃民、臨陣退縮、賣港縱賊、受賄招撫。及將軍器火藥酒米下海、通賊接濟者。俱照律例、從重問擬。中間有贓跡顯著、及積年通賊者、仍照近例、凌遲梟示、籍沒家財、以充軍餉

凡防海功罪。嘉靖三十三年題准、各兵備海防副參守備有司軍衛等官、凡有被倭殘毀市鎮隱蔽不報、坐視不救者。巡按指實參究。一體以失事論罪

○隆慶二年題准、海洋有警、水兵果能奮勇邀擊、即論水兵之功。若賊近內港、陸兵果能據險堵截、不致登岸。即論陸兵之功。撫按據實具奏。俱照平倭事例陞賞。若水兵哨備不嚴、致賊突入內港。陸兵堵截不力、致賊登岸流突。水陸將領、俱以守備不設治罪。若賊在內港、陸兵竭力抵敵未得登岸。水兵退縮不前。則論陸兵之功。而究水兵之罪。水兵能從海洋追逐入港使賊腹背受敵。水陸官兵、各有擒斬者。不惟照例陞賞。水兵將領、仍宥守備不設之罪。賊雖登岸焚掠。陸兵能奮勇驅勦、擒斬數多。賊勢窮蹙、搶舟入海。水兵能迎港奮勇擒斬盡絕者。水陸官兵守備不設之罪、通行免究

凡邊海軍人犯罪。弘治十三年令、各邊關堡墩臺等項守備去處、若軍官用財買閒者。官員問罪、調極邊衛分守禦。旗軍人等、發沿邊枷號一箇月、常川守哨。若原在關營官軍、逃回原籍、潛住。及架砲夜不收、守墩軍人、夤夜回家、輪班不去者。俱照前項調衛、枷號、守哨發落

○又令、凡各處備倭貼守軍人代替者。正軍問調沿海衛分。舍餘人等、就收該衛充軍。把總等官縱容者參問治罪

○又令、沿邊沿海、旗軍舍餘、犯該監守常人盜竊盜掏摸搶奪、至徒軍以上者。俱送總兵官處、查撥缺人墩臺守哨。滿日疏放。其別項徒罪以上者、有力、納米等項。無力、巡哨

○正德十六年奏准、沿邊地方軍民人等、有躲避差役、入夷寨潛住者。民發邊衛、軍舍發極邊煙瘴地方、各永遠充軍。本管里長總小旗、及兩鄰知而不首者、各治以罪。有能擒拏送官者、不問漢土軍民、量加給賞








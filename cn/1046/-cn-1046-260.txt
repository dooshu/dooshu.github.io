王炎　念往

生别有见日，死别无返时。

绸缪结发初，百岁以为期。

岂意中道间，弃我忽如遗。

玉骨空委蜕，青山未同归。

晤语永已矣，衰怀宁不悲。

王炎

王炎　念往

畴昔鳙溪翁，重为子相攸。

谓我稍可教，许以相匹俦。

此德未及报，黄发归山邱。

今又舍我去，垂老增百忧。

深念不能置，泫然清泪流。

王炎

王炎　念往

半生共飘泊，所至无定居。

晚有一区宅，乃以丧来归。

乐少辛苦多，呜呼止于斯。

临没尚了了，儆戒皆可书。

子言不可忘，我意当何如。

王炎

王炎　念往

有姑共饘粥，有子自抱乳。

人亦有困穷，子独最艰苦。

晚岁未即安，此身先逝矣。

逝者不可作，在者谁与处。

欲以理夺情，怅然不念起。

王炎


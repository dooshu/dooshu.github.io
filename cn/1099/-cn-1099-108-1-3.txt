○清查延綏條議 【 延綏】

叢蘭

一榆林官軍、前所獲功次、已經勘騐、人皆翹首希賞今又遣都給事中叚豸覆勘、人多不安、况今邊方多警、正懸賞待功之時、乞早為陞賞、一陝西文武官員、罰米賠粮者、監禁親屬貿鬻產業、尚不能完、今地方有變、請亟除免一重賞之下、必有勇夫、今各路戰守官軍食且不給、何以作其銳氣乎、請發銀十餘萬遣科道給賞、則踴躍爭用命矣、一往歲達虜入寇。沿邊地土。多未耕種。人皆缺食。自救不瞻。而乃催徵粮草。急如星火。是迫之逃竄也。宜將正德三年以前者。暫且停免。一武舉中式者。分配陝西各鎮。隨伍操備。今孤處邊方。已逾二年。衣食不給。又多有都指揮等官一旦與軍為伍豪傑喪氣、有病死者。請照原中等第推用。一黃河渡船盡為反賊所掠官軍豈能飛渡。今都指揮保勣。潛令泅者復奪為我有請併其軍士速加陞賞。以勵有功。一舊制在外官員、每三歲考察、人有固志、愛惜名節、今三歲之內。考察者巳三四次矣。妻子之往還。道路之供費。自非有定守者。孰不變易初志本欲止人之貪而反誘人以貪此為法之弊也。今後請仍照舊制一各營堡每歲會計粮草。不詢地里緩急多寡止按舊額坐派以致應多者愈少應少者愈多如榆林東路黃甫川所積草。有十七八萬。清水營有四十餘萬。又邊墻完固。非虜所必犯。自弘治十五年至今。尚未放支。西路定邊營草、止一萬八千。清平堡止二萬九千。而虜常出沒。客兵留駐。歲常告乏。其他營堡。大率類此。今事勢危迫、請多發官帑。仍令管粮官。斟酌多寡。通融坐派。一近年文武官有因事充軍為民。流竄遠方、禁錮牢獄。抄沒產業者。皆由問刑衙門。妄引新例。鍜練成獄。以致無所控訴。今寧夏反賊。藉此為辭、搖動人心。莫甚於此。宜亟改正。今後止遵律例問擬庶人皆自安。反賊師出無名矣。一近來校尉遍行邊塞。官吏軍民。禍福在其掌握。凡所經歷。聲勢熏灼。鎮守重臣。出郊迎接。延之上坐。其中情弊、難以枚舉。况所來之人未必皆真所訪之事未。必皆實往來絡繹。人不自保。自今大小事情。乞照舊委之鎮廵校尉、可不必遣庶邊方寧靖。人不疑懼。

皇明經世編卷之一百八終








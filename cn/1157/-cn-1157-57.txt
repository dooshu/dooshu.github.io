●卷五十七　职官考十一

○殿中监（少监　丞　尚食　尚药　尚衣　尚舍　尚乘　尚辇等局　奉御　直长）

魏置殿中监官，晋、宋并同。齐有内、外殿中监各八人，梁、陈因之，其资品极下。後魏亦有殿中监。北齐有殿中局，置监四人，属门下省，掌驾前奉引。隋改为殿内局，置监二人。大业三年，分门下、太仆二司，取殿内监名以为殿内省，有监、少监、丞各一人。掌诸供奉，领尚食、尚药、尚衣（尚食即旧御府）、尚舍（即旧殿中局）、尚乘（领左右六闲及诸闲）、尚辇等六局（《汉仪注》曰："省中有五尚，即尚食、尚冠、尚衣、尚帐、尚席。"或曰："秦置六尚，谓尚冠、尚衣、尚食、尚沐、尚席、尚书，若今殿中之任。"）。每局各置奉御二人以总之，置直长以贰之，属门下省。唐改为殿中省，加置少监二人，丞亦二人，其官局职任一如隋置，为一司，不属门下。龙朔二年，改殿中省为中御府，改监为中御大监、少监，改丞为中御大夫（改尚食为奉膳，尚药为奉医，尚衣为奉冕，尚舍为奉駞，尚乘为奉驾，尚辇为奉辇，凡奉御皆改为大夫），咸亨初复旧。

丞，隋置一人，唐加一人。

尚食局奉御。始秦置六尚，有尚食焉（如淳曰："谓掌天子之物曰尚。"）。後汉以後，并其职於太官、汤官。北齐门下省又有尚食局，置典御二人。後周有内膳上士、中士，凡进食先尝之。隋分属殿内，改典御为奉御，有二人，唐因之。龙朔二年，改为奉膳大夫，咸亨初复旧。直长，隋置六人，唐因之，减置五人。

尚药局奉御，自梁、陈以後，皆太医兼其职。北齐门下省有典御二人。隋如北齐之制，後改为奉御而属殿内。唐因之。龙朔二年，改为奉医大夫，咸亨初复旧。直长，隋置四人，唐因之。

尚衣局奉御。《周官》有司服中士，掌王之服，辨其名物。战国有尚衣、尚冠之职。秦、汉有御府令、丞，掌供御服，而属少府。後汉又掌宦者，典官婢作中衣服。魏因之。晋属光禄勋，江东省。宋大明中，改尚方曰左、右御府，各置令、丞一人。後废帝初，省御府，置中署，隶右尚方，其後又置。初，宋氏用三品勋位，明帝改用二品，准南台御史，掌金银采帛，凡诸造作以供奉及妃主六宫。梁、陈其职隶在尚方。後魏有掌服郎。北齐门下省统主衣局，都统、子统各二人。後周有司服上士二人、中士二人。隋分属殿内省，其後又改为尚衣局，置奉御二人。唐因之。龙朔三年改为奉冕大夫，咸亨元年复旧。直长，隋置八人，唐因之，减二人。

尚舍局奉御。《周礼》有掌舍，掌行所解止之处，帷幕幄帟之事。汉少府属官有守宫令、丞，掌宫殿陈设。魏殿中监掌帐设监护之事。晋、宋以下，其职并在殿中监。隋炀帝置殿内监，改殿内局为尚舍局，置奉御二人。唐因之。龙朔二年，改为奉駞大夫，咸亨元年复旧。直长，隋置八人，唐因之，而减二人。

尚乘局奉御，自秦、汉以来，其职皆在太仆。北齐太仆骅骝署有奉御十人，管十二闲马。隋炀帝取之，置尚乘局署奉御二人。唐因之，增置奉御四人。龙朔二年，改为奉驾大夫，咸亨元年复旧（尚乘奉御掌六闲马，一曰飞黄闲，二曰吉良闲，三曰龙媒闲，四曰騊駼闲，五曰駃騠，闲六曰天苑闲）。开元中减二人，先是别置厩使，因隶焉，犹属殿中（武太后万岁通天二年，置仗内闲厩，令殿中丞袁怀哲检校。至圣历二年，改为少监闲厩使，自後他官相循为之）。直长，隋置十四人，唐减四人。

尚辇奉御，《周官》小司徒中大夫，掌六畜车辇；又宗伯巾车下大夫，掌王后之五辂、辇车，组輓有翣羽盖（古谓人牵为辇。春秋宋万以乘车辇其母，秦始皇乃去其轮而舆之，汉代遂为人君之乘）。汉、魏、晋并太仆属官，车府令掌之。东晋省太仆，遂隶尚书驾部。宋、齐、梁、陈车府，乘黄令、丞掌之。後魏、北齐则乘黄、车府令兼掌之。後周则司车辂主之。隋又乘黄、车府令丞掌之。炀帝置殿内省尚辇局，奉御二人。唐因之，龙朔二年，改为奉辇大夫，咸亨元年复旧。直长，四人，隋置。唐因之。

宋制，殿中省判省事一人，以无职事朝官充。旧有六尚之局名，别而事存。今尚食归御厨，尚药归医官院，尚衣归尚衣库，尚舍归仪銮司，尚乘归骐骥院，内鞍辔库、尚辇归辇院，皆不领於本省。元丰正官制，置监、少监、丞各一人。监掌供奉天子五食、医药、服御幄帟、舆辇、舍次之政令，少监为之贰。凡总六局，曰尚食，掌膳羞之事；曰尚药，掌和剂诊候之事；曰尚酝，掌酒醴之事；曰尚衣，掌衣服冠冕之事；曰尚舍，掌次舍幄帟之事；曰尚辇，掌乘舆之事（六尚各有典御二人，奉帅六人或四人，监门二人或一人。又尚食有膳工，尚药有医师，尚酝有酒工，尚衣有衣徒，尚舍有幕士，尚辇有正供等官，皆分隶其局）。又置提举六尚局及管幹官一员。旧殿中省判省事一人，以无职事朝官充。虽有六尚局名，别而事存。凡官随局而移，不领於本省。所掌唯郊祀，元日、冬至天子御殿，及禘祫后庙、神主赴太庙，供其伞扇；而殿中监视秘书监，为寄禄官而已。元丰中，神宗欲复建此官，而度禁中未有其地，但诏御辇院不隶省、寺，令专达焉。初，权太府卿林颜因按内藏库，见乘舆服御亲行百物中，乃乞复殿中省六尚，以严奉至尊。於是徽宗乃出先朝所度《殿中省图》，命三省行之，而其法皆左正言姚祐所裁定，岁崇宁二年也。三年，蔡京上修成《殿中省六尚局供奉库务敕令格式》、《看详》，凡六十卷，仍冠以"崇宁"为名。政和元年，殿中省尚伸上编定《六尚供奉式》。靖康元年，诏六尚局并依祖宗法。又诏："六尚局既罢，格内岁贡品物万数，尚为民害，非祖宗旧制，其并除之。"

○少府监（少监　丞　主簿　中尚左尚右尚　织染　掌冶等署　暴室等丞）

少府，秦官。汉因之，是为九卿。掌山海池泽之税，以给供养（应劭曰："山海池泽之税名曰禁钱，以给私养，自别为藏。少者，小也，故称少府。"颜师古曰："大司农供军国之用，少府以养天子也。"天子曰少府，诸侯曰私府。汉时官有司府长，掌禁钱。後光武改属司农也。王莽曰共工）。後汉少府卿一人，掌中服御之诸物，衣服宝货珍膳之属。朝贺则给璧。（後汉东平王苍为骠骑，正月朔朝，苍当入贺。故事，少府给璧。时阴就为少府，贵傲不奉法，漏将尽而求璧不得。苍掾朱晖遥见少府主簿持璧，乃往绐曰："试请睹之。"既得而驰奉之，就复以他璧朝。给，徒改反）。凡中书谒者、尚书令仆、侍中、中常侍、黄门、御史中丞以下皆属焉。晋制，银章青绶，五时朝服，进贤两梁冠，绛朝服，佩水苍玉。哀帝末，省并丹阳尹，孝武复置。宋少府领左右尚方、御府、东冶、南冶、平准等令丞。齐又加领左、右银鍜署。梁少府为夏卿，位视尚书左、右丞。陈因之。後魏少府谓之六卿（以少府、宗正、太仆、廷尉、司农、鸿胪为六卿），至孝文太和中，易制官品，遂改少府为太府。北齐无少府，其尚方等署皆隶太府。至隋炀帝大业五年，又分太府为少府监，置监及少监，复领尚方、织染等署，後又改监、少监并为令。唐武德初置军器监，废少府监。贞观元年五月，分太府中尚方、织染坊、掌冶坊署，置少府监。龙朔二年，改为内府监，咸亨元年复旧。光宅元年，改为尚方监，神龙元年复旧。监一人（总判），少监二人（通判。初少监一人，太极元年加一人），领中尚、左尚、右尚、织染、掌冶等五署（开元十年五月，於北都置军器监，至二十六年五月废）。

丞，汉有六人，後汉省五而有一丞，其後历代皆一人（《山公启事》曰："中郎卫昱往为少府丞，具有损益。"）。唐置四人。

主簿，晋置二人，自後历代一人，唐有二人。

中尚署，《周官》为玉府。秦置尚方令，汉因之。後汉掌上手工作，御刀剑、玩好器物及宝玉作器（宦者蔡伦为尚方令，监作秘剑及诸器械，莫不精工坚密，为後代法）。两汉又有考工令，主作兵器，其职稍同（考工令作兵器，兵器成则传执金吾入武库；及主织采诸杂工。初属少府，中属主爵，光武时属太仆）。汉末，分尚方为中、左、右三尚，魏、晋因之。自过江，唯置一尚方，哀帝以隶丹阳尹。宋武帝践祚，以相府作部配台，谓之左尚方，而本署谓之右尚方，并掌造军器。又以相府细作配台，即其名置令一人，隶门下。孝武大明中，改曰御府（御府，二汉已有之，典官婢作艺衣服补浣之事。魏、晋犹置其职，江左乃省焉）。後废帝初，省御府，置中署，隶右尚方。则汉之考工令如宋之尚方令，尚方令如宋中署矣。齐署左、右尚方令各一人。梁有中、左、右尚方。北齐亦有三尚方，隶太府。隋炀帝分隶少府。唐省"方"字，有中、左、右三尚署，令、丞各一人（中署掌宫内营造杂作，左署掌车辇、伞扇、胶漆、画镂等作，右署掌皮毛胶墨杂作、席荐等事。开元以後，别置中尚使以监之）。

织染署令一人。《周礼　天官》典丝，掌受文织采组焉，染人掌染线帛。秦置平准令。（韦昭《辨释名》曰："平准令主染色，染有均平之法，故准而则之。"）汉因之，及主物价、练染。初，少府属官有东织、西织，成帝省东织，更名西织为织室。北齐中尚方领泾州雍州丝局、定州绸绫局丞。後周有司织下大夫。隋有司织、司染二署，炀帝令为织染一署，令掌织紝组绶、绫锦、冠帻并染色等。唐因之，有令、丞。

掌冶署。秦及汉郡国有铁官（诸郡国出铁者，署铁官长、丞）。晋冶令掌工徒鼓铸，隶卫尉。江左以来，省卫尉，始隶少府。宋有东冶、南冶，各置令、丞（东冶令、丞各一人，南冶令、丞各一人），而属少府。齐因之。江南诸郡县有铁者，或置冶令，或置冶丞，多是吴所置。梁陈有东、西冶（东冶重，西冶轻，其西冶即宋、齐之南冶）。北齐诸冶属太府。後周有冶工、铁工中士。隋有掌冶署令、丞。唐於京师置冶署，有令、丞各一人，掌造铸金银铜铁、涂饰琉璃玉作等事。

暴室丞（後汉暴室丞，宦者也。主中妇人病疾者就此室理之，其皇后、贵人有罪，亦就此室。属少府。其後无之），海丞（汉平帝置少府海丞一人，掌海税，後无），果丞（与海丞同置，掌诸果实，後无）。

宋少府监判监事一人，以朝官充。凡天子器玩、后妃服饰、雕文错彩工巧之事，分隶於文思院、後苑造作所。本监但掌造门戟、神衣、旌节，郊庙诸坛祭玉、法物，铸牌印朱记，百官拜表案、褥之事。诸州铸钱监，并属少府，监官各一人，以京朝官及三班使臣充。元丰正官制，置监、少监、丞、主簿各一人，掌百工伎巧之政令。所隶官属五：文思院掌造金银、犀玉工巧之物，金采、绘素装钿之饰，以供舆辇、册宝、法物及凡器服之用。监官文臣一员，武臣二员。绫锦院掌织紝锦绣，以供乘舆及凡服饰之用。监官三人，以京朝官诸司使副及内侍充。染院掌染丝枲币帛。监官二人，以京朝官及内侍充。裁造院掌裁造服饰。监官二人，以京朝官及内侍充。文绣院掌纂绣，以供乘舆服御及宾客祭祀之用。建炎初，以将作、少府监并归工部，绍兴三年复置将作监，少府事总焉（寄禄官少府监後为中散大夫）。

○将作监（少监　丞　主簿　左校　右校　甄官　中校等署　东园主章令）

今将作，亦少皥氏以五雉为五工正，以利器用（雉有五种，故曰五雉），唐虞共工、《周官》考工之官，盖其职也。秦有将作少府，掌治宫室。汉景帝中元六年，更名将作大匠。後汉位坎河南尹，中元二年省，以谒者领之。章帝建初元年，复置。初以任隗为之，掌修作宗庙、路寝、宫室、陵园木土之工，并树桐梓之类列於道侧（《後汉志》注曰："古列树以表道。"）。魏、晋因之。江左至宋、齐，皆有事则置，无事则省。而梁改为大匠卿，陈因之，後魏亦有之。北齐有将作寺，其官曰大匠（兼领功曹、主簿、长史、司马等官属）。後周有匠师中大夫，掌城郭宫室之制；又有司木中大夫，掌木工之政令。隋与北齐同，至开皇二十年，改寺为监，大匠为大监，初加置副监。炀帝改大监、少监为大匠、少匠，五年又改为大监、少监，十三年又改大令、少令。唐复皆为匠。龙朔二年，改将作为膳工监（大匠、少匠随监名改），咸亨元年复旧。光宅元年改为营缮监，神龙元年复旧。大匠一人（总判），少匠二人（通判。初一人，太极元年加置一人），天宝中，改大匠为大监，少匠为少监，领左校、右校、甄官、中校四署。

丞，汉有二人，後汉一人。魏、晋因之。东晋以後，有事则置，无事则省。梁又置一人，陈因之。後魏有之。北齐四人。後周有匠师中士。隋二人。唐四人。

主簿，晋置。自後与丞同。隋二人，唐因之。

左、右校署。秦及汉初有左、右、前、後、中五校令，後唯置左、右校令。後汉因之，掌左、右工徒。魏并左校、右校於材官。晋左、右校属少府。宋以後并有左校令、丞。北齐亦有之。隋左右校令、丞属将作。唐因之。左校署令、丞二人（掌营构木作、采材等事），右校署令、丞二人（掌营土作、瓦泥，并烧石灰、厕溷等事）。

甄官署令、丞一人。後汉有前、後、中甄官令，属将作。晋有甄官署，掌砖瓦之事。宋、齐、北齐、隋悉有之。唐因之，掌营砖石瓷瓦。

中校署令，秦、汉有，自後无。唐置令、丞各一人，掌舟车、杂兵仗、厩牧。

东园主章令，汉有之，武帝更名木工（如淳曰："章谓木材也。旧将作大匠主材史名章曹掾。"颜思古曰："今所谓木锺者，盖章声之转耳。东园主章掌材，以供东园匠。"东园匠，官名，主作陵内器物，属少府）。唐无。

宋将作监判监事一人，以朝官以上充。凡土木匠工之政隶三司修造案，本监但掌祠祀供省牲牌、镇石、炷香、焚版币之事。元丰正官名，置监、少监各一人，丞、主簿各一人，掌宫室、城郭、舟车营缮之事。凡出纳籍帐，岁受而会之，上於工部。所隶官属十：修内司，掌宫城、太庙缮修之事，监官二人，以朝官及内侍充。　东西八作司，掌京城内外缮修之事，句当官各三人，以京朝官、诸司使副充。竹木务，掌受诸路水运材植，抽算商贩竹，以经营造，句当官一人，以京朝官充。　事材场，掌计度财物，前期朴斫，以经营造，监官二人，以京朝官、三班使臣充。　麦〈麥肙〉场，掌受京畿诸县夏租〈麥肙〉，以给圬墁，监官一人，以三班使臣充。窑务，掌陶土为砖瓦，以给缮营及瓶缶之用，监官三人，诸司使、副充。丹粉所，掌烧变丹粉，以供绘饰，监官一人，内侍充。作坊物料库，掌储积财物，以备给用，监官三人，以京朝官及内侍三班使臣充。退材场，掌受京城内外退弃材木，抡其长短曲直，中度者以给营造，余备薪爨，监官一人，以京朝官充。帘箔场，掌抽算竹木蒲苇，以供帘箔之用，监官二人，以京朝官充。建炎三年，与少府俱并归工部。绍兴三年，置将作监，少府事总焉。隆兴初，宫室无所营缮，职务简省，百工器用属之文思院上下界，隶工部，本监惟置丞一员，馀官虚而不除。乾道以後，人才盛多，监、少、丞、簿无阙，凡台省久次与郡邑之有声者，悉借径於此，号为储才之地，而营缮之事，多俾府尹、畿漕分任其责（寄禄官将作监丞後为宣议郎，主簿後为承务郎）。

○国子监（祭酒　司业　丞　主簿　国子博士　助教　太学　广文　四门　律学　书学　算学等博士　武学宗学附）

孙卿在齐为三老，称祭酒（胡广曰："凡官名祭酒，皆一位之元长。古者宾得主人馔，则老者一人举酒以祭地，故以祭酒为称。"汉之侍中、魏之散骑常侍，功高者并为祭酒，用其义也。公府有祭酒，亦因其名）。汉吴王濞年老不朝，为刘氏祭酒，则祭酒之名久矣（王莽以安车驷马迎夏侯胜为讲学祭酒，胜推而不受）。又汉置博士，至东京，凡十四人，而聪明有威重者一人为祭酒，谓之博士祭酒。盖本曰仆射，中兴转为祭酒。魏因之。晋武帝咸宁四年，初立国子学，置国子祭酒一人（永嘉中，又置儒林祭酒，以杜夷为之）。国子，周之旧名，《周官》有师氏之职，即魏国子祭酒（《周礼》师氏以三德、三行教国子，又有保氏而养国子以道，教之六艺也）。晋介帻，皂朝服，进贤两梁冠，佩水苍玉。旧视侍中、列曹尚书（刘毅、嵇绍并为此官。又袁瓌字山甫，为国子祭酒。时屡经丧乱，礼教陵迟，瓌上疏求立学徒，帝从之。国学之兴，自瓌始也。又裴頠为祭酒时，奏立太学，起讲堂，筑门立，刻石以写《五经》也）。宋代不置学，则助教唯置一人，而祭酒、博士常置也。明帝太始六年，以国学废，初置总明观祭酒一人，有元、儒、文、史四科，科置学士各十人。齐高帝建元四年，有司奏置国学，祭酒准诸曹尚书，博士准中书郎，助教准南台御史，选经学为先，若其人难备，给事中以还明经者，以本位领。其後国讳废学。永明三年立学，尚书令王俭领祭酒。学既建，乃省总明观。八年，国子博士何允单为祭酒，疑所服，陆澄等皆不能据，遂以元服临试；月馀日，博议定，乃服朱衣。齐、梁号为国师，陈、後魏亦曰国子祭酒。其初定中原，先立太学，置《五经》博士。北齐国子寺有祭酒一人。隋开皇十三年，国子寺罢隶太常（凡国学诸官，自汉以下并属太常，至隋始革之），又改寺为学。仁寿元年罢国子学，唯立太学一所，省国子祭酒、博士，置太学博士总知学事。炀帝即位，改国子学为国子监，依旧置祭酒。唐因之。龙朔元年，东都亦置。龙朔二年，改为司成馆，又改祭酒为大司成。咸亨初复旧。光宅元年，改国子监为成均监，神龙元年复旧。领国子学（学生三百人）、太学（学生五百人）四门（学生五百人，俊士八百人）、律学（学生五十人）、书学（学生三十人。算学学生三十人凡六学生徒二千二百一十人。每学各置博士以总学事，及有助教等员。天宝九载，又於国子监置广文馆，领学生为进士业者。置博士、助教各一人，其品秩并与太学同）。置祭酒一人，掌监学之政。皇太子受业，则执经讲说，皆以儒学优重者为之。天宝九载，置广文馆学生进士。

国子司业。炀帝大业三年，於国子监初置司业一人。《礼》曰"乐正司业，父师司成"，因以为名。唐置二人，副贰祭酒通判监事。龙朔二年，改为少司成，咸亨初复旧。凡祭酒、司业，皆儒重之官，非其人不居。

丞，隋置三人，唐一人。

主簿，北齐置。隋一人，唐因之。

宋国子监判监事二人，以两制或带职朝官充，凡监事皆总之。直讲八人，以京官、选人充，掌以经术教授诸生。丞一人，以京朝官或选人充，掌钱榖出纳之事。主簿一人，以京官或选人充，掌文簿以句考其出纳。监生无定员。元丰正官名，置祭酒、司业、丞、簿各一人，太学博士十人（旧系直讲），正、录各五人，武学博士二人，律学博士、正名一人。祭酒掌国子、太学、武学、律学、小学之政令，司业为之贰，丞参预监事。凡诸生之隶於太学者，立三舍法（见《学校门》）。崇宁立辟廱，置大司成一人为师儒之首，总辟廱、太学之政令，位诸曹侍郎上，宣和罢。中兴初，并国子监归礼部。绍兴三年，置国子监；十二年，置祭酒；十三年，始复建太学。隆兴并省司业，不与祭酒并除。乾道七年，乃并除如故。

国子博士，班固云，按六朝时往往有博士，掌通古今（又曰：博士，秦官，汉因之）。汉博士多至数十人，冠两梁（文帝时，博士朝服元端，章甫冠）。武帝建元五年，初置《五经》博士。宣帝、成帝之代，《五经》定法稍增，置博士一人。博士选有三科，高第为尚书，次为刺史，其不通政事，以久次补诸侯太傅。於时孔光为博士，数使录冤狱，行风俗，以高第为尚书（叔孙通为博士，初制汉礼。又贾谊年二十馀，文帝召为博士，年最少。每有诏议下，诸老生未能言，谊尽为对之，人人各如其意）。後汉博士凡十四人（《易》：施、孟、梁京、邱氏；《尚书》：欧阳、大小夏侯；《诗》：齐、鲁、韩氏；《礼》：大、小戴；《春秋》：严、颜，各一博士。华峤《汉后书》曰："初，欲立《左氏传》博士。范昇以为《左氏》浅末，不宜立。陈元闻之，乃诣阙上疏争之，更相辩对，凡十馀上，帝卒立《左氏》学。"），掌以《五经》教子弟，国有疑事掌丞问对。旧时从议郎为博士，其通叡异艺，人平尚书，出部刺史、诸侯、守相，久次转谏议大夫。中兴高第为侍中，小郡若都尉博。士限年五十（其《督邮版状》曰："生事爱敬，丧没如礼。理《易》、《尚书》、《孝经》、《论语》，兼崇载籍，穷微阐奥，师事某官，经明受谢。见授门徒尚五十人以上。正席谢坐，三郡二人。隐居乐道，不求闻达。身无金痍痼疾，三十六属，不与妖恶交通。王侯赐赏，行应四科，经任博士。"下言某官某甲保举。顺帝讳"保"，故称"守"）。安帝以博士多非其人，诏命三公、将军、中二千石举博士各一人，务得经明行高，卓尔茂异。是时群僚承风，凡所旌赏，绰有馀裕。後旋复故，遂用陵迟。初，平帝元始四年，改博士为博士师。後汉兼而存之，并择儒者（桓荣、鲁恭、戴凭等并为博士）。魏及西晋朝，博士置十九人。武帝咸宁四年，初立国子学，置国子博士一人，皆取履行精淳、通明典义，若散骑常侍、中书侍郎、太子中庶子以上，乃得召试（元帝时，荀崧上疏曰："昔咸宁、太康、永嘉之中，侍中、常侍、黄门通洽古今、行为世表者领国子博士。"）。宋、齐诸博士皆皂朝服，进贤两梁冠，佩水苍玉。梁国学有博士二人；天监四年，置《五经》博士各一人（魏、晋、宋、齐并不置《五经》博士，至此始置焉）。旧国子学生限以贵贱，武帝欲招来後进，五馆生皆引寒门隽才，不限人数。陈因之。後魏、北齐并有之。隋仁寿元年，省国子博士；大业三年，复置一人。唐增置二人。龙朔二年改为司成宣业，咸亨初复旧。诸州府亦有经学博士一人。

助教。晋咸宁四年，初立国子学，置助教十五人，以教生徒。江左及宋并十人（宋制，《易》、《尚书　毛诗》、《礼记　周礼　仪礼》、《左传》、《公羊》、《榖梁》各为一经，《论语》、《孝经》为一经，合十经，助教分掌）。宋、齐并同。梁国子助教，旧视南台御史，品服与博士同。陈因之。後魏亦有。北齐置十人。隋置四人唐国子学助教三人，诸府州县各有助教职员（府、州二人，县一人，学生各有差）。

太学博士。晋江左增置国子博士十六人，谓之太学博士，品服同国子博士。梁置太学博士八人。陈因之。後魏亦然。北齐国子寺有太学博士十人。後周置太学博士下大夫六人。隋初置太学博士五人；仁寿元年，罢国子，唯立太学，置博士五人；大业三年，减置二人。唐因之。助教，後魏置。北齐亦有之，置二十人。後周曰太学助教上士。隋又曰太学助教，五人；大业三年，减三人。唐因之。

广文馆博士一人，助教一人，并以文士为之，唐天宝九载置。

四门博士。《後魏书》刘芳表："云太和二十年，立四门博士，於四门置学。按《礼记》曰'天子设四学'，郑元注曰'四郊之虞庠也'。今以其辽远，故置於四门。请移与太学同处。"从之。北齐二十人。隋五人。唐三人。助教，北齐国子寺有二十人，隋初则五人，唐因之。直讲四人，唐初置，无员数，长安四年始定为四员。大成二十人，唐置，取贡举及第人，简聪明者，试书日诵得一千言，并日试策所习业等十条通七，然後补充，仍散官，禄俸赐会同直官例给。武太后长安中省，而置直讲，定为四员。

律学博士，晋置，属廷尉。卫觐奏请律学博士，转相教授。东晋以下因之。梁曰胄子律博士，属廷尉。陈亦有律博士。後魏、北齐并有之。隋大理寺官属有律博士八人。唐因之，而置一人，移属国学。助教一人，位从九品上。

书学博士，唐置三人，又置典学二人。

算学博士，唐置二人，又置典学二人。

宋国子监无博士，有直讲八人，熙宁改为太学博士。元丰定制亦无国子博士。大观元年乃置国子博士四员，国子正、录各二员，与太学官分掌教导。中兴後，置国子博士二员。太学博士，元丰改直讲为之。绍圣元年令：太学博士、正、录，令国子监长贰荐举，召试而後除。绍兴十二年，置太学博士三员。国子正、录，大观初置，掌行学规，纠不如规者罚之。绍兴十三年，诏正、录各置一员。太学正、录：仁宗朝胡瑗掌太学，其正、录第补诸生。熙宁末兴三舍，始选官为正、录，如学官之制。正、录各五人，掌行学规，不如规者纠罚之。元祐三年，罢命官正、录，以上舍、内舍充，後复置命官学正二员。绍圣悉如元丰旧制。绍兴十二年，复各置一员。书库官：淳化五年，判国子学李志言："监中印书，亦主掌钱物，凡有公文，其所司止以印书钱物所为名，稍为近俗。今乞改为国子监书库官。"从之。书库监官以京朝官充，掌印经史群书，以备朝廷宣索赐予之用，及出鬻而收其直以上於官。元丰三年省。中兴後，并国子监入礼部。绍兴十三年乃复置一员，三十一年罢。龙兴初，诏主库兼书库。乾道七年，复置一员。

武学，唐开元间始置太公尚父庙，以留侯张良配，中春、中秋、上戊祭之，牲、乐如文宣王，仍以古名将十人为十哲配享。贞元元年，尊太公为武成王，诏考定可配享者，列古今名将六十四人图形焉。

宋庆历三年，诏置武学於武成王庙，以阮逸为教授。八月，罢武学，以议者言"古名将如诸葛亮、羊祜、杜预等，岂专学孙、吴"故也。熙宁五年，枢密院言："古者出师，受成於学，文武弛张，其道一也，乞复置武学。"诏於武成王庙置学。绍兴十六年，诏修建武学。武博、武谕尝以兵书、弓马、武艺诱诲学者。元丰官制行，以博士代教授。绍兴二十六年，诏武学博士、学谕各置一员，内博士於文臣有出身或武举出身曾预高选充；其学谕差武学人，後又除文臣之有出身者。

宗学。汉平帝诏："朕惟宗室皆高帝子孙，令置宗师以纠教之。"明、章二帝友爱子弟，幼者率留京师，训导以礼。唐高宗诏宗室子孙就秘书外省别为小学。

宋元丰六年，宗室令铄乞建宗学，诏从之，既而中辍，建中靖国元年复置。崇宁初，立月书、季考法。南渡初，建学。嘉定更新置四斋，後再增三斋。宗学博士，旧诸王宫大小学教授也。至道元年，太宗将为皇侄等置师傅，执政谓环卫之官亲王比，当有降，乃以教授为名。咸平初，遂命诸王府官分兼南、北宅教授。南宫者，太祖、太宗诸王之子孙处之，所谓睦亲宅也。崇宁五年，又改称某王宫宗子博士，位国子博士之上。靖康之乱，宗学遂废。绍兴四年，始复置诸王宫大小学教授二员，隆兴省其一。嘉定九年十二月，始复置宗学，改教授为博士，又置宗学谕一员，并隶宗正寺。在太常博士之下，谕在国子正之上，俸给、赏典依国子博士及正体例。於是宗室疏远者皆得就学，而彬彬可观矣。旋有旨，复存诸王宫大小学教授一员。

○军器监（丞　主簿　甲坊署　弩坊署）

後周武帝四年，初置军器监。唐武德初，置军器监。贞观元年，罢军器大监，置少监，後省之，以其地隶少府监，为甲弩坊。开元初，复以其地置军器使；至三年，以使为监，更置少监一员、丞二员、主簿一员、录事一员，及弩坊等署；十一年，悉罢之，复隶少府，为甲弩坊；十六年，移其名於北都，置军器监（亦尝以太原尹兼领之）。天宝六载，复於旧所置军器监。监一人，领甲坊、弩坊两署。

丞、主簿各一人，唐置。

甲坊署令、丞，《周礼　考工记》曰"函人为甲"。隋少府有甲铠署。唐改焉。

弩坊署令、丞，《周礼》司弓矢掌四弩。隋有弓弩署。唐改焉。

宋军器初领於三司胄案，官无专职。熙宁六年，废胄案，乃按唐令置监，择从官总判。元丰正名，分案五，所隶官属四。东西作坊，掌造兵器、旗帜、戎帐行物，辨其名色，监官二人，以京朝官及三班使臣充。作坊物料库，掌收铁锡、羽箭、油漆之类。皮角场，掌收皮革、筋骨，以供作坊之用，置官与东西作坊同。建炎并归工部。绍兴复置长贰各一员。隆兴初，诏军器所已隶工部，本监惟置丞一员。乾道後置监、少监及簿。淳熙初，诏戎器非进入毋辄出所，由是呈验浸省。嘉定以後，事最稀简，特为储才之所。

○都水使者（丞　主簿　舟楫署　河渠署）

虞舜命益作虞，以掌山泽。《周官》有林衡、川衡二官，掌林麓、川泽之禁。汉武帝元鼎二年，初置水衡都尉（应劭曰："山林之官曰衡。掌诸池苑，故称水衡。"张晏曰："主都水及林苑，故曰水衡。主诸官，故曰都。有卒徒武事，故曰尉。"师古曰："衡，平也，主平其税也。"）。掌上林苑（汉赵充国以中郎为水衡都尉，主船官也），盖主上林离宫燕休之处（王莽改曰予虞）。後汉光武省之，并其职於少府。每立秋傽刘之日，辄蹔置水衡都尉（傽刘，将祭大猎之名。傽，敕俱反）。事讫省。初，秦、汉又有都水长丞，主陂池灌溉，保守河渠，自太常、少府及三辅等皆有其官。汉武帝以都水官多，乃置左、右使者以领之（刘向为左都水使者是也。又《续汉　百官志》曰刘向领三辅都水）。至汉哀帝，省使者官。至东京，凡都水皆罢之，并置河隄谒者。汉之水衡都尉本主上林苑，魏世主天下水军舟船、器械。晋武帝省水衡，置都水台，有使者一人，掌舟航及运部，而河隄为都水官属。元康中，复有水衡都尉（《元康百官名》及《晋起居注》曰："陈慎、戴熊俱以都水使者领水衡都尉。"）。怀帝永嘉六年，胡贼入洛阳，都水使者奚濬先出督运得免。江左省河隄（诸公赞曰："陈勰字太和，有巧思，为都水使者。"《洛阳记》曰："千金隄，勰所置。"），宋都水使者铜印墨绶，进贤两梁冠，与御史中丞同。孝武帝初，省都水台，罢都水使者，置水衡令，孝建元年复置。齐有都水台使者一人。梁初与齐同；天监七年，改都水使者为大舟卿，位视中书郎，列卿之最末者，主舟航河隄。陈因之。後魏初，皆有水衡都尉及河隄谒者、都水使者官；至永平二年，都水台依旧置二使者。北齐亦置二使者。隋开皇二年废都水台入司农，十三年复置。仁寿元年，改台为监，更名使者亦为监。炀帝又改为使者，寻又为监，加置少监，又改监及少监并为令，领舟楫、河渠二署。唐武德八年，置都水台，後复为都水署，置令，隶将作。贞观中，复为都水监，置使者。龙朔二年，改都水使者为司津监丞，咸亨元年复旧。光宅元年，改都水监为水衡，置都尉。神龙元年，复为都水监，置使者二人，分总其事，不属将作，领舟楫，河渠二署。

丞。汉有水衡丞五人，亦有都水丞。後汉、晋初都水使者有参军二人，盖亦丞之职任。宋因之。梁大舟卿有丞，陈因之。後魏、北齐又曰参军。隋曰都水丞。唐二人。

主簿，晋水衡都尉有之，为左、右、前、後、中五水衡令悉皆有之。梁大舟卿亦有之。至隋又置。唐因之。

舟楫署令。汉主爵中尉属官有都船令、丞，水衡都尉有楫棹令、丞。晋曰船曹吏。齐曰官船典军。後周曰舟中士。隋为舟楫署令、丞。唐因之，令、丞各一人。

河渠署。隋炀帝置令、丞各一人。唐因之。

宋都水监，判监事一人，以员外郎以上充；同判监一人，以朝官以上充；丞二人，主簿一人，并以京朝官充。掌内外河渠隄堰之事（旧例三司河渠案。嘉祐三年，始专置监以领之）。轮遣丞一人出外治河埽之事，或一岁再岁而罢，其问有谙知水政，或至三年者。置局於澶州，号曰外监寺司，押司官一人。元丰八年，诏提举汴河隄岸司隶本监。先是，导洛入汴，专置隄岸司；至是，归之都水司。元祐时，诏南、北外都水丞并以三年为任。七年，方议回河流，乃诏河北、京西漕臣及开封府界提点，各兼南、北外都水事。宣和三年，诏罢南、北外都水丞司，依元丰法，通差文武官一员。四年，臣僚言："都水监，因恩州修河，举辟文武官至百二十馀员，授牒家居，不省所领何事，皆乘传给券，第功希赏。"诏除正官十一员外，馀并罢。所隶有东、西四排岸司监官，各以京朝官、閤门祇侯以上及三班使臣充，掌水运纲船输纳顾直之事。汴河上下锁、蔡河上下锁各监官一人，以三班使臣充，掌算舟船木筏之事。天下堰总二十一，监官各一人；渡总六十五，监官各一人，皆以京朝官、三班使臣充，亦有以本处监当兼掌者。

○内侍省（内侍　内常侍　内给事　内谒者监　内寺伯　掖庭局　宫闱局　奚官局　内仆局　内府局）

天文有宦者四星，在帝座之西。《周官》有宫正、宫伯（皆主王宫，中官之长）、宫人（掌王之六寝）、内宰（理王内之政令，以阴礼教六宫）、阍人（掌守王宫）、寺人（掌王之内人及女官）。战国时有宦者令（赵有宦者令缪贤是）。秦少府属官有中书谒者令、丞，又有将行、卫尉、少府各一人（并皇后卿）。汉景帝中元六年，改将行为大长秋（颜师古曰："秋者，收成之时。长者，恒久之义。故以为皇后官名。"）。或用中人，或用士人（中人，阉人）。成帝加置太仆一人，掌太后舆马。通谓之皇太后卿，皆随太后宫为官号，在正卿上，无太后则阙（卫尉在卫尉上，少府在少府上之类是也）。又有长信詹事，掌皇太后宫。景帝六年，更名长信少府。平帝元年四年，更名长乐少府。帝祖母称长信宫，帝母称长乐宫，故有长信少府、长乐少府，职如长秋，位在长秋上，及职吏皆宦者也。後汉常用宦者，职掌奉宣中宫命，凡给赐族亲，当谒见者关通之，中宫出则从。属官有丞、中宫仆、谒者、私府署令。初，秦又置中常侍官，参用士人，皆银璫左貂，给事殿省。汉制，置侍中、中常侍各一人省尚书事，黄门侍郎一人传发书奏，皆用姓族。後汉中常侍赞导内事，顾问应对。永平中，始定员数，中常侍四人（《汉旧仪》曰："秩千石，得出入卧内，举法省中。"省中即禁中也。成帝外家王禁贵重，朝中为讳禁曰省），小黄门十人，自明帝以後，员数稍增，改以金璫右貂，兼领卿署之职。自和熹太后以女主称制，不接公卿乃，以阉人为常侍、小黄门，通命两宫。自此以来，悉用阉人，不调他士。自安迄桓，权任尤重，手幄王爵，口含天宪。桓帝既与宦官谋诛梁冀，乃封宦者五人（单超、徐璜、贝瑗、左琯、唐衡也）同日为侯，皆食邑，故世号"五侯"焉（杨秉为太尉，奏请免中常侍侯览、贝瑗等官。尚书召对秉掾属曰："公府外职，而劾近官，经典汉制，有故事否？"秉使对曰："《春秋》赵鞅以晋阳之甲逐君侧之恶。又《传》曰除君之恶，唯力是视。邓通戏慢，申屠嘉召责，文帝许之。汉制故事，三公之职，无所不统。"帝不得已，遂免览官，削瑗国）。及袁绍大诛宦者之後，永巷、掖庭复用士人，阃闱出入，莫有禁切，侍中、侍郎、门部驺宰，中外杂错，醜声彰闻。魏改汉制，太后三卿在九卿下。晋复旧，在同号卿上，有后则置，无后则阙。齐郁林王立，文安太后即尊号，以宫名置宣德卫尉、少府、太仆。梁有弘训太后，亦置属官。陈亦有太后三卿。後魏大长秋掌顾问应对，自文明冯后，阉官用事，大者令、仆，小者卿、守（宦者赵黑为选曹尚书）。北齐有中侍中省，置中侍中二人，中常侍四人，掌出入閤门；又有长秋寺，置卿、中尹各一人，掌诸宫閤，领掖庭等令，并用宦者。後周有司内上士、小司内中士、巷伯中士等官。隋曰内侍省，领内侍、内常侍等官（内侍即旧长秋，内常侍即旧中常侍）。炀帝改内侍省为长秋监，置令一人、少令一人、丞二人，并用士人，馀用宦者。领掖庭、宫闱、奚官三署，亦参用士人。唐武德初，改为内侍省，皆用宦者。龙朔二年，改为内侍监，咸亨元年复旧。光宅元年，改为司宫台，神龙元年复旧。有内侍四人（掌知宫内供奉，中宫驾出则夹引，总判局事。旧二人，开元中加二人。贞元七年三月，敕："内侍五品以上，许养一子，仍以同姓者，初养日不得过十岁。"），内常侍六人（通判省事）。属官有内给事八人，内谒者监六人，内寺伯二人，寺人六人。领掖庭、宫闱、奚官、内仆、内府等五局（神龙元年後，始以中使出监诸军兵马。宝应元年五月，敕诸道州所承上命，须凭正敕可施行，不得悬便信中使宣敕即遵行）。

内给事，《周礼》内小臣之职，掌王后之命，后出入，前驱。後汉少府有给事黄门，常侍左右，止在内宫，门通中外，及中宫已下众事。自魏、晋至於梁、陈，无其职。後魏有中给事中。後改为中给事。北齐中侍中省有中给事中四人。炀帝改为内承直。唐复为内给事，置八人。

内谒者。後汉大长秋属官有中宫谒者二人，主报中章。後魏、北齐有中谒者仆射。隋内侍省有内谒者监六人，内谒者十二人。唐因之。

内寺伯。《周礼》寺人掌王之内人及女宫之戒令。隋内侍省有内寺伯二人。唐因之。

掖庭局令。秦置永巷，汉武更名掖庭，置令，掌宫人簿帐、公桑养蚕及女工等事。後汉掖庭令掌後宫贵人采女；又有永巷令，典官婢，皆宦者，并属少府。唐置二人。

宫闱局令二人。隋置。令掌宫内门閤之禁，及出纳神主，并内给使名帐、粮廪事。唐因之。

奚官局令二人。齐、梁、陈、隋有奚官署令，掌守宫人、使药、疾病、罪罚、丧葬等事。唐置二人。

内仆局令二人。後汉有中宫仆，掌车舆、杂畜及导等。唐置二人。

内府局令二人，汉有内者局令。隋曰内者。唐为内府，置令二人。掌内库出纳、帐设、澡沐等。

范晔史论曰："宦人之在王朝者，其来旧矣。将以其体非全气，情志专良，通关中人，易以役养乎？然而後世因之，才任稍广。其能者则勃貂、管苏有功於楚、晋，景监、缪贤著庸於秦、赵。及其敝也，则竖刁乱齐，伊戾祸宋。汉兴，仍袭秦制，置中常侍官，然亦引用士人，以参其选，皆银璫左貂，给事殿省。又高后称制，乃以张卿为大谒者，出入卧内，受宣诏命。文帝时有赵谈、北宫伯子，颇见亲幸。至於孝武，亦爱李延年。帝数宴後庭，或潜游离馆，故请奏机事多以宦人主之。至元帝之世，史游为黄门令，勤心纳忠，有所补益。其後弘恭、石显以佞险自进，卒有萧、周之祸，损秽帝德焉。中兴之初，内官悉用阉人，不复杂调他士。至永平中，始置员数，中常侍四人，小黄门十人。和帝即祚幼弱，而窦宪兄弟专总权威，内外臣僚莫由亲接，所与居者，唯阉宦而己。故郑众得专谋禁中，终除大憝，遂享分土之封，超登宫卿之位。於是中官始盛焉。自明帝以後，迄乎延平，委用渐大，而其员稍增，中常侍至有十人，小黄门二十人，改以金璫右貂，兼领卿署之职。邓后以女主临政，而万机殷远，朝臣国议，无由参断帷幄，称制下令，不出房闱之间，不得不委用刑人，寄之国命。手握王爵，口含大宪，非复掖庭、永巷之职，闺牖房闼之任也。其後孙程定立顺之功，曹腾参建桓之策，续以五侯合谋，梁冀受钺，迹因公正，恩固主心，故中外服从，上下屏气。或称伊、霍之勋，无谢於往载；或谓良、平之画，复兴於当今。虽时亦忠公，而竟见排斥。举动回山海，呼吸变霜露。阿旨曲求，则光宠三族；直情忤意，则惨夷五宗。汉之纪纲大乱矣。若夫高冠长剑，纡朱怀金者，布满宫闱；苴茅分虎，南面臣人者，盖以十数。府署第馆，綦列於都鄙；子弟支附，过半於州国。南金、和宝、冰纨、雾縠之积，盈仞珍藏；嫱媛、侍儿、歌童、舞女之玩，充备绮室。狗马饰雕文，土木被缇绣。皆剥割氓黎，竞恣奢欲。构害明贤，专树党类。其有更相援引，希附权强者，皆腐身熏子，以自衒达，同弊相济，故其徒有繁，败国蠹政之事不可覃书。所以海内嗟毒，志士穷栖，寇剧缘间，摇乱区夏。虽忠良怀愤，时或奋发，而言出祸从，旋见孥戮。因复大考钩党，转相诬染。凡称善士，莫不离被灾毒。窦武、何进位崇戚近，乘九服之嚣怨，协群英之势力，而以疑留不断，至於殄败。斯亦运之极乎！虽袁绍龚行，芟夷无馀，然以暴易乱，亦何云及！自曹腾说梁冀，竟立昏弱。魏武因之，遂迁龟鼎。所谓'君以此始，必以此终'，信乎其然矣！"

宋祁史论曰："太宗诏内侍省不立三品官，以内侍为之长，阶第四，不任以事，惟门閤守御、廷内埽除、禀食而已。武后时，稍增其人。至中宗，黄衣乃二千员，七品以上员外置千员，然衣朱紫者尚少。元宗承平，财用富足，志大事奢，不爱惜赏赐、爵位。开元、天宝中，宫嫔大率至四万，宦官黄衣以上三千员，衣朱紫千馀人。其称旨者辄拜三品将军，列戟於门。其在殿头供奉，委任华重，持节传命，光焰殷殷动四方。所至郡县奔走，献遗至万计。修功德，市禽鸟，一为之使，犹且数千缗。监军持权，节度反出其下。於是甲舍、名园、上便之田为中人所占者半京畿矣。肃、代庸弱，倚为捍卫，故辅国以尚父显，元振以援立奋，朝恩以军密重，然犹未得常主兵也。德宗惩艾泚賊，故以左右神策、天威等軍委宦者主之，置护军中尉、中护军分提禁兵，是以庶柄下迁，政在宦人，举手伸缩，便有轻重。至标士、奇材，则奏以为子；巨镇强藩，则争出我门。小人之情，猥险无顾籍，又日久侍天子，狎则无威，习则不疑，故昏君蔽於所昵，英主祸生所忽。元宗以迁崩，宪、敬以弑殒，文以忧偾，至昭而天下亡矣。祸始开元，极於天祐，凶愎参会，党类歼灭，王室从而溃衰，譬犹灼火攻蠹，蠹尽木焚，讵不哀哉！迹其残气不刚，柔情易褫，亵则无上，怖则生怨，借之权则专，为祸则迫而近，缓相攻，急相一，此小人常势也。噫！枭狐不神，天与之昏，末如乱何。故取中叶以来宦人之大者萃之篇。"

右古今宦者之祸，无如汉、唐之季年。范、宋二史传论特为明畅，故备载之。然夷考其磐固猖獗之由，则有自来矣。盖将相者，天下大权之所自出也。汉中叶以後，以中书为政本，而中书令管机密，属之貂璫，是宦者得以窃相之柄也。故陈蕃、窦武、何进之徒，一有规画奏启，即为所窥，先发制人，祸不旋踵，而国祚随之。唐中叶以後，倚兵戎定祸乱，而观军容、监军属之貂璫，是宦者得以窃将之权也。故勋德如李、郭，则俯首受节制，而不免失律；跋扈如李茂贞、朱全忠，则称兵内侮，而遂以移祚矣。兵刑者，人主威柄之所自出也。汉自桓、灵以来，有黄门北寺狱，是宦者得以专刑也。故穷捕钩党，剿戮名士，皆黄门北寺狱之所为也。唐自德、代以来，有两军中尉，是宦者得以专兵也。故易置人主，诛夷大臣，皆两军中尉之所为也。盖将相之任，彼得以据之；兵刑之司，彼得以专之；而又地近情亲，根连株固，故虽有英特之君、贤智之臣，终不能以一朝而去腹心之病，亦由积渐之久故也。然桓、灵昏主，又从而崇奖之，故权悉下移，而汉之亡遂亟。文、武、宣贤君，虽不能抑制之，然政自已出，故唐之亡少纾云。宋初有内中高品班院，淳化五年改入内内班院，又改入内黄门班院，又改内侍省入内内侍班院。景德三年诏："其东门取索司可并隶内东门司，馀入内都知司、内东门都知司、内侍省入内内侍班院可立为入内内侍省，以诸司隶之。"国初有内班院，淳化五年八月，改内班为黄门；九月，改黄门为内侍省。入内内侍省与内侍省，号为前、後省，而入内省比前省尤为亲近。通侍禁中、役服亵近者，隶入内内侍省。供侍殿中、备洒埽之职、役使杂品者，隶内侍省（《职略》云入内内侍省号北司，内侍省号南班，与《志》不同）。入内内侍省有都都知、都知、副都知、押班、内东头供奉官、内西头供奉官、内侍殿头、内侍高品、内侍高班、内侍黄门。内侍省有左班都知、副都知、右班都知、副都知、押班、内东头供奉官、内西头供奉官、内侍殿头、内侍高品、内侍高班、内侍黄门。自供奉官至黄门，以一百八十人为定员。凡内侍初补曰小黄门，经恩迁补则为内侍黄门。後省官阙，则以前省官补。押班次迁副都知，次迁都都知，遂为内臣之极品。熙宁中，入内内侍省、内侍省都知押班逐省，各以转入先後相压，永为定式。其官称，则有内客省使、延福宫使、宣政使、宣庆使、昭宣使，国初所置（《职略》云："太祖以内客省使换枢密，以延福宫使换宣徽，其旨远哉。由都知延福使以下至寄资诸司副使者，即依外官荫补之法。"）。元丰议改官制，张诚一欲易都知、押班之名，置殿中监以易内侍省。既而宰执进呈，神宗曰："祖宗为此名有深意，岂可轻议（《四朝志》、王定国《见闻录》）？"政和二年，始遂改焉。以通侍大夫易内客省使，正侍大夫易延福宫使，中侍大夫易景福殿使，中亮大夫易宣庆使，中卫大夫易宣政使，拱卫大夫易招宣使，供奉官易内东头供奉官，左侍禁易内西头供奉官，右侍禁易内侍殿头，左班殿直易内侍高品，右班殿直易内侍高班，而黄门之名如故。其属有：御药院句当官四人，以入内内侍省充，掌按验方书，修合药剂，以侍进御及供奉禁中之用。内东门司句当官四人，以入内内侍省充，掌宫禁人物出入，周知其名数而讥察之。合同凭由司监官二人，掌禁中宣索之物，给其要验，凡特旨赐予，皆具名数凭由，付有司准给。管句往来国信所管句官二人，以都知、押班充，掌契丹使介交聘之事。後苑句当官无定员，以内侍充，掌苑囿、池沼、台殿、种艺、雅饰，以备游幸。造作所，掌造作禁中及皇属婚娶之名拜。龙图、天章、宝文阁句当官四人，以入内内侍充，掌藏祖宗文章、图籍及符瑞、宝玩之物，而安像设以崇奉之。军头引见司句当官五人，以内侍省都知、押班及閤门宣赞舍人以上充，掌供奉便殿禁卫诸军入见之事，及马、步两直军员之名。翰林院句当官一员，以内侍押班、都知充，总天文、书艺、图画、医官四局，凡执伎以事上者皆在焉。中兴以来，深惩内侍用事之弊，严前、後省使臣与兵将官往来之禁，著内侍官不许出谒及接见宾客之令。绍兴三十年，诏内侍省所掌职务不多，徒有冗费，可废并归入内内侍省。旧制，内侍遇诞节许进子，年十二试以墨义，即中程者，候三年引见供职。三十二年，殿中侍御史张震言宦者员众，孝宗即命内侍省开具见在人数，免会庆节进子，仍定以二百人为额。乾道间，以差赴德寿宫应奉阙人，增至二百五十人。绍熙三年，因宰臣奏，中官只令承受宫禁中事，不许预闻他事。嘉定初，诏内侍省陈乞恩例，亲属充寄班祇候，以十年为限。








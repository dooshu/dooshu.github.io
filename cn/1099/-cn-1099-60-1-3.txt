○邊務 【 入貢使臣】

題為邊務事、照淂北虜今年進貢使臣、于大同陽和宣府馬營等處分道而來、其躧踏路道、窺覘軍馬、逆謀奸計、昭然可見不待智者而後知也、臣切惟進貢一事。中國近年自與瓦剌通好以來。止是大同宣府兩處大路許其出入。葢兩處係是總鎮地方。錢粮軍馬。蓄積屯聚。皆非所属城堡可比。及至臨期。又調所属城堡軍馬壯觀。以振軍威。以懾虜心。今一旦虜人分道入境。如宣府地方馬營又係極邊緊関要路。今年亦有虜使從此入境、若不與之戒約。遵守舊規。聽其自行來去。切恐非惟城堡軍馬。被其掣制拘碍。難以調發。及邊方虛實。被其偵伺稔熟。他日託此為由。分道入寇。重為邊患。且自此以後。凡事不循舊規。無所忌憚。驕蹇縱恣。妄自尊大。無厭之求。非分之欲。其為禍亦豈小哉臣在宣府、舘待入境使臣、那哈赤及卜花奴侍郎時、曾問及以為爾等今歲來朝不依常年事例不循入境故道、各邊分道入貢、或稱係也先使臣、或稱係各衞使臣、其皆也先使令主張、或自各衞各自主張、有那哈赤等答以並不係也先使令主張、俱自各衛、各自因其所住地方、取便入來等語、臣惟此言譎詐、雖不可信、而機會則有可乘、臣議得前項事情、干係邊務、乞敕兵部將前見在京使臣、諭以常年事例入貢故道、使之遵守照舊俱從大同宣府出境、仍行口外馬營所收弓箭、著落原收官員送至宣府、聽候原來使臣回日交割、仍乞　聖明于使臣回還之日、通行請敕也先、今後務遵舊規戒約部属凡有進貢使臣、各要仍從大同宣府大路入境、若仍似今年聽從各衞部属擅自主張、各因所住地方取便分投入境、即係犯邊、已令邊將俱不放入止知按兵厮殺而已、如此庶使虜酋知愧、奸計莫施、而背約違盟其曲在彼、唯　聖明留意、


◇刑法议

昔为山阴令，士人在伍，谓之押符，同伍有愆，得不及坐，士人有罪，符伍纠之。此非士庶殊制，实使即刑当罪耳。夫束之胄，与小人隔绝，防检无方，宜及不逞之士。事接群细，既同符伍，故使纠之。於时行此，非唯一处，左丞议奴客与邻伍相关，可得检察。符中有犯，使及刑坐，即事而求，有乖实理。有奴客者，类多使役，东西分散，住家者少。其有停者，左右驱驰，动止所须，出门甚寡，典计者在家，十无其一。奴客坐伍，滥刑必众，恐非立法，当罪本旨，右丞议士人犯偷，不及大辟者，宥补兵。虽欲弘士，惧无以惩邪。乘理则君子，违之则小人，制严於上，犹冒犯之，以其宥科，犯者或众，使畏法其心，乃所以大宥也，且士庶异制，意所不同。（《宋书·王弘传》，弘与八座丞郎疏。左丞江奥、右丞孔默之、尚书王淮之，殿中丞谢元、吏部尚书何尚之皆有议。）


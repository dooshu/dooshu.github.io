强至　立春

宿冻归何处，池塘涨暖波。

日盘花面永，风入鸟声和。

俎菜堆生叶，闺裳剪薄罗。

独怜诗酒兴，早较昨宵多。

强至

强至　立春

鱼寻细脉上轻澌，鸟趁微和唘好枝。

多病强倾春日酒，苦吟还接暮冬诗。

江南信息梅应蕊，京国风流柳未丝。

最有佳人随节序，钗头彩胜竞垂垂。

强至

强至　立春

北风已作东风客，昨日何如今日暄。

造化有期寻万木，阳和无迹走千门。

土牛陌上摧花杖，玉燕钗头坠彩旛。

独我题诗添意绪，又看残腊委冰痕。

强至

强至　立春

残腊新春判此朝，斗寒犹未动寅杓。

白催晓色融冰片，绿转风光入柳条。

丝菜落盘随玉手，镂花垂胜压金翘。

六年不见江梅影，长觉归心似旆摇。

强至


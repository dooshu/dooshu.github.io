过所

《刑统·卫禁律》云：“不应度关而给过所，若冒名请过所而度者。”又云：“以过所与人。”又《关津疏议》：“关谓判过所之处，津直度人，不判过所。”《释名》曰：“过所，至关津以示之。”或曰：“传，传转也，转移所在，识以为信。”汉文帝十二年，“除关无用传。”张晏曰：“传，信也，若今过所也。”“两行书缯帛，分持其一，出入关，合之乃得过，谓之传也。”《魏志》，仓慈为敦煌太守，西域杂胡欲诣洛者，为封过所。《廷尉决事》曰：“广平赵礼诣雒治病，门人赍过所诣洛阳，责礼冒名渡津，受一岁半刑。”徐铉《稽神录》：“道士张谨好符法，客游华阴，得二奴，曰德儿、归宝，谨愿可凭信。张东行，凡书囊、符法、过所、衣服，皆付归宝负之，将及关，二奴忽不见，所赍之物，皆失之矣。时秦陇用兵，关禁严急，客行无验，皆见刑戮，既不敢东度，复还，主人乃见二儿，因掷过所还之。”然过所二字，读者多不晓，盖若今时公凭引据之类，故衷其事于此。


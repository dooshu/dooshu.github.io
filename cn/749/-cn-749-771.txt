宋自逊


自逊字谦父，号壶山，金华人，居南昌。所著乐府，名渔樵笛谱，不传，有赵万里辑本。

蓦山溪

自述

壶山居士，未老心先懒。爱学道人家，办竹几、蒲团茗碗。青山可买，小结屋三间，开一径，俯清溪，修竹栽教满。

客来便请，随分家常饭。若肯小留连，更薄酒、三杯两盏。吟诗度曲，风月任招呼，身外事，不关心，自有天公管。

沁园春

送戴石屏

归去来兮，田园将芜，云胡不归。既有诗千首，如斯者少，行年七十，从古来稀。地阙东南，天倾西北，人事何缘有足时。江湖上，转不如前日，步步危

机。

石屏自有柴扉。占海岸、潮头岸一矶。唤彩衣孙子，携壶挈榼，白头翁媪，举桉齐眉。身外声名，世间梦幻，万事一醒无是非。书来往，都不须长语，直写心期。

贺新郎

题雪堂

唤起东坡老。问雪堂、几番兴废，斜阳衰草。一月有钱三十块，何苦抽身不早。又底用、北门摛藻。儋雨蛮烟添老色，和陶诗、翻被渊明恼。到底是，忘言好。

周郎英发人间少。谩依然、鸟鹊南飞，山高月小。岁月堂堂留不住，此世何时是了。算不满、英雄一笑。我有丰淮千斗酒，把新愁、旧恨都倾倒。三弄笛，楚天晓。

又

七夕

灵鹊桥初就。记迢迢、重湖风浪，去年时候。岁月不留人易老，万事茫茫宇宙。但独对、西风搔首。巧拙岂关今夕事，奈痴儿、騃女流传谬。添话柄，柳州柳。

道人识破灰心久。只好风、凉月佳时，疏狂如旧。休笑双星经岁别，人到中年已后。云雨梦、可曾常有。雪藕调冰花熏茗，正梧桐、雨过新凉透。且随分，一杯酒。

满江红

秋感

举扇西风，又十载、重游秋浦。对旧日、江山错愕，鬓丝如许。世事兴亡空感慨，男儿事业谁堪数。被老天、开眼看人忙，成今古。

江上路，喧鼙鼓。山中地，纷豺虎。谩乾坤许大，著身何处。名利等成狂梦寐，文章亦是闲言语。赖双投、酒熟蟹螯肥，忘羁旅。

西江月

何敢笑人干禄，自知无分弹冠。只将贫贱博清间。留取书遮老眼。

世上风波任险，门前路径须宽。心无妄想梦魂安。万事鹤长凫短。

昼锦堂

上李真州

荷叶龟游，庭皋鹤舞，应是秋满淮涯。昨夜将星明处，仿佛峨眉。干戈已净银河淡，尘沙不动翠烟微。邦人道，半月中秋，当歌不饮何为。

谁知心事远，但感慨登临，白羽频挥。恨不明朝出塞，猎猎旌旗。文南一矢澶渊劲，夔门三箭武关奇。挑灯看，龙吼传家旧剑，曾斩吴曦。








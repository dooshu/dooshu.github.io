灵岩行（在长清县。）

灵岩开凿巨灵苦，万仞丹梯作环堵。
已留天穴烂明星，更遣甘泉泻石乳。
僧廊侧入洞门深，铁崖涌出袈裟古（铁片如衣，名铁袈裟。）。
腹空秃树饱风霜，斗大苍藤暗烟雨。
丹台飞嵌层岩巅，削成石屋居无椽。
杖藜直上八千仞，手抚白鹤凌紫烟。
朗公卓锡呼不应，庞眉石丈拱我前（山有石如人立，名朗公石。）。
俯视人间悲浩劫，谁知梵宇亦桑田。
般舟宝殿金银摧，世尊尘埃龙象哀。
唐碑宋碣纷断折，存者欹侧埋荒苔。
灵迹摩挲恨未了，倦游一宿良草草。
谁能高枕卧空山，饱饭青精颜色好。



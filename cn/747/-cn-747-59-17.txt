○授苏系等官诏

朕惟承累圣之业，追先正之劳，济於艰难，代有勋烈。既而本根已远，枝叶稍零，诏书屡勤於襃饰，有司不忘於遴简。一命宰辅，载宏搜扬，录其先功，果复良嗣。苏系等咸以茂学懿行，勖於前修，皆人之领袖，族之狐赵。类能而举，各命以官，或任以纠绳，或参於问列。庶乎旌太傅之德，将拟南城之封；绍酂侯之裔，不俟东门之感。忠义获宠，古今同之。


敕建五台山大宝塔寺记


昔阿育王获佛舍利三十余颗，各建塔藏之，散布华夷，今五台灵鹫山塔是其一也。我圣母慈圣宣文皇太后，前欲创寺于此，为穆考荐福、今上祈储，以道远中止，遂于都城建慈寿寺以当之。臣居正业已奉敕为之记。

顾我圣母，至情精虔，不忘始愿，复遣尚衣监太监范某、李友辈，捐供奉余资，往事庄严。

前为山门、天王殿、钟鼓楼，又内大雄宝殿，旁伽蓝殿，外为十方院、延寿殿，诸围廊、斋舍、庖、湢，罔不悉备。复赐园地以供常住之需。

工始　年　月　日，成于　年　月　日。计费金钱若干缗。圣母复命臣记之。

臣窃惟圣人之治天下，齐一幽明，兼综道法。其灿然者，在先古帝王垂成宪、著章程于世矣。乃有不言而信，不令而行，以慈阴妙云，覆涅槃海，饶益群生，则大雄氏其人也。其教以空为宗，以慈为用，以一性圆明、空不空为如来藏。即其说不可知，然以神力总持法界，劳漉沉沦，阐幽理，资明功，亦神道设教者所不废也。

我圣母诞育皇上，为亿兆主，养成圣德，泽洽宇内，施给方外，日所出入，靡不怀服。至如宁静以奠坤维，建梁以拯垫溺，俭素以式阃帷，慈惠以布恩德，含生之伦，有阴蒙其利而不知者。所种孰非福田，所证孰非菩提者？乃益建胜因，广资冥福，托象教以诱俗，乘般若以导迷，斯可谓独持慈宝，默运化机者矣！

先是，虏酋俺答，款关效贡，请于海西建寺，延僧奉佛，上可之，赐名曰“仰华”。至是，闻圣母作五台寺，又欲令其众赴山进香。夫丑虏嗜杀，乃其天性，一旦革彼凶慝，怀我好音。臣以是益信佛氏之教，有以阴翊皇度。而我圣母，慈光所烛，无远弗被。其功德广大，虽尽恒河沙数，不足以喻其万分也。乃拜手稽首，庸记岁月，而系之以词曰：

于维慈氏，阐教金庚。以般若智，济度众生。普天率土，莫非化城。法云慧日，布濩流行。雁门之西，亦有灵鹫。七级浮屠，岿然特秀。阿育获宝，散布缁流。南飞一粒，永镇神州。尘劫几更，山川不改。重建妙因，机如有待。惟我圣母，天性慈仁。总持阴教，覆育蒸民。庄严宝刹，于兹灵壤。龙宫巍巍，人天共仰。皇穹眷德，降福穰穰。既佑文母，亦佑我皇。定命孔固，寖隆寖昌。臣庸作颂，亿载垂光。






○與王鑑川論貢市第十書 【 貢市】

封貢　旨意既下、部咨聞巳發行矣求封通貢夷使即須放入邊但吉能之使、又煩區畫耳、側聞近因夷夏通好。右衛大同城中。都有夷人往來買貨。公明出入。此須為禁止。凡夷使須有各酋真正番文。當官驗明。方許入城。方關防可施不然反側之地。驕宗降虜。乘隙鼓煽。恐生他虞耳。又開市一節。眾議閧然、多謂不可、今雖處分巳定、尚嘖嘖私議、固是見識短淺。亦因先年隨市隨搶故多疑懼。今作事之始。最宜慎重。務求十分停妥。商夷兩便。此兩者皆足敗事調劑為難如夷人不利將決裂而去不顧後來或華人不利將怨謗橫生訛言且起矣甥意虜馬來多。商貨必不能給。須官為區畫。或將該領馬官軍預給以價。使入市收買。或預處物貨以給虜求務使夷遂所欲民不知擾但不可行鎮廵區處。鎮廵必行各道各參遊。各道行之州縣。參遊行之部伍大端既得作用又全在此等處得宜其勢必至于坐派坐派一出公差人役抑勒需索侵隱誆騙之弊百孔而出必槩鎮人心騷動矣此不可不預防也。但當三令五申。示以交易之利。臨市防範。須示以可恃。令之無恐。果夷遂所求商得厚利。即不論來歲風聲一傳四外人必爭赴矣如此則異論可息。和議可久。俺酋似巳歸心于舅、或終無它虞、黃把二酋、既得官號撫賞、又獲通市之利、必亦且顧戀、不輕易割捨、在我尤須時嚴修守、練簡卒伍、奮揚威略、先事以懾其心、杜其狂心與驕態、果行之數年。愈久而人愈趨之。如遼東開元將永為中國利矣


○册赵王福青州刺史文

维显庆二年，岁次丁巳，正月庚申朔二十一日庚辰，皇帝若曰：於戏！夫姬周创制，任隆方伯，炎汉垂范，寄重维城，所以任固邦基，以藩王室。惟尔右卫大将军使持节鄜州诸军事鄜州刺史赵王福，识度夷雅，器业沈秀，建鸟旟以作牧，锡虹珪以命祚。兰锜上将，既属宗英，海岱剖符，允钟懿戚。是用命尔为使持节青州刺史，其大将军及封并如故。尔其爱人理物，慎狱恤刑，率由王道，以康庶绩。祗服宠命，可不慎欤！


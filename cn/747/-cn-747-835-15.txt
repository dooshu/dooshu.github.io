○代兵部崔相公谢追赠三代表

臣某言。伏奉今月某日制书，追封臣亡曾祖母亡祖母亡母某国夫人者。典常重举，渥泽下流。臣某中谢。伏以尊号皇帝陛下动法天经，用宏王道。继降追荣之命，若酬辅政之功。窃念微臣，谬持魁柄。计日月则四时未半，调阴阳则六气未和。而圣造曲临，彝章俯及。上公端揆，已承褒饰之恩。大国赠封，更荷显扬之赐。康化权而无力，顾家牒而有光。祗戴睿慈，臣某无任哀感激惧屏营之至。


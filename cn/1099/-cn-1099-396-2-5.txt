○與李兵道論救荒書 【 救荒】

築圩寓賑、設糜待莩、救荒有實惠及民、不遺遐僻者孰逾此法但云圩巳竣而糜不繼、圖之其在廣召募之令乎。重勸濟之典乎。聞溧陽潘令、擇棄地之可田者二三千頃賜富民史氏不徵其價給帖令自執業。惟勤限使之開墾。陰寓鼓舞之術民既樂勸則自無難事一時饑民赴工惟恐後不日而成膏腴之畝直可四五萬金。史氏陸續輸其家之所有。不論銀錢米布。計工而酬。賴以全活者。無慮以千數。總之費不過萬金。又非盡用金也。非頓出金也。竊計史氏始亦豈樂從哉。敝郡無史氏之家。等而下之。即以千百之產量給棄地令之開墾俱可得數倍之利傳之子孫。如更寬其起科之期。則樂從者尤比比也又聞毘陵譚太守、定設糜之法、東西南北各五里餓莩皆就近食之。然許就食。不許携歸。則坐斃于家者尚多。竊謂分都分?。就中殷實之家。各令出米以供煑粥。官遣義民耆老。設處器物。籍記其數。都有緫管。?有分管。東西南北更約之相去一二里。老弱臥不能起者各許携歸不至百十成羣。以滋假冐。即一二里之間。饑民或止數十口。或數口。官亦不廢其法。盖地愈近則人愈少食粥者。與施粥者素相識面。彼既感德此益樂于布德官視其出米之多寡。或冠帶。或扁額。或免雜差。凡可激勸。無不加厚。豈唯殷實之民樂從乎。等而上之。或舉監生員。或士夫。各量其終歲有餘者。可給吾前後比鄰之饑民。無不願輸于官。甚有鄉間富戶、田連阡陌、合一二里饑餓之民皆其佃戶豈容坐視他人出米以救其佃戶乎如此。不獨游手之徒。無所售其欺。即真正饑民。亦將恥其就食之久。可工者工。可農者農各思以力當食繇是饑民漸少。設糜益不多。何患其難繼哉。惟採擇行之、


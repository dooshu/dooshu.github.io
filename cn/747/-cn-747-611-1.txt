○中和节百辟献农书赋（以“嘉节初吉，修是农政”为韵）

农为务本，春则岁华。和者取至和之靡忒，中者象居中之莫邪。吾君将以发教源於仲序，配节令於孔嘉。知稼穑之道，则无逸之书何远；睹播植之论，审后稷之训不遐。至若四海无事，万方胥悦。野思疆理之勤，朝有田畴之说。铸兵器为农器，更旧节为新节。天子方坐承明之庐，端穆清之居。百执事孜孜而奉职，群有司济济以进书。曰陛下德被淳古，时登太初。念耘耔之勤，每思亲劳；伫丰年之应，曾不自摅。臣所以极闻见而献可，庶将获小大之所如。伏以羲徇平秩，时在元吉。既钱之徒营，固准直而何失。迟西成於遗秉之岁，戒东作於寅宾之日。庶居勤之辈，咸执其常；惰游之人，罔敢不率。皇上谐众议，允嘉猷。载耒耜而亲耕，天下皆劝；率公卿而终事，庶绩咸修。然後创典章，颁远迩。斯载耕之自此，伫多稔之於彼。稽汜氏之法，未足方之。考周官之规，谅当改是。岂不以群下执躬，在上务农。故将降元功於后土，介景福於天宗。况令节适时，良图合盛。近可法於三务，远从规於八政。岂将独播美於兹辰，冀终古而辉映。


○故刑部尚书中山李公诗法记

唐开元四年太岁景辰二月戊申朔二十六日癸酉，银青光禄大夫刑部尚书昭文馆学士中山公薨於京师宣阳里私第，享年六十。先五日，扈驾自新丰汤井还，其日奉制，持节复赛于汤，所以降雨故也。还历二日，自说斋祭涤濯之事，愿言赋诗。至其夕，宾友皆散，因作扈从诗十韵，迟明，命以示。诗成而寝，奄忽生灾，此即夫子获麟之卒章也。既殓，公子胥右金吾仓曹博陵崔望之自其家取以见遗。呜呼！翰墨未燥，形神已离，举朝惊嗟之声，不崇朝而达于远矣。公文特称于世，每谓知音则寡，同气相求，逮观此词，何异於理？正在心而为咏，岂交臂而相失？曾未数刻，恨不回车击节而如旧也，抚膺一恸，不觉涕之涟ㄝ。痛矣中山！长无见日，虽子期不听，存者可以绝弦；而相如有作，殁者竟传遗草。故录如右，记其事云。


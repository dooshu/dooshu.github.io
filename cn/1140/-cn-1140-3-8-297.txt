豫闱公约

正文体　文风上应国运国家全盛之时当有光昌俊伟之文大抵风气须尚高明理体要归驯雅夫文之八股犹人之四肢也今或起讲一直说尽无复虚冒是开口而臓腑具见病一也提比笼罩冠冕方有气象今或强作掀翻散行一段头目倾斜病二也虚比往往迳删反从中股後出题咽项不贯病三也中股宜寔而虚宜正而反宜全发而忽半截无复起承转合心腹空虚病四也後幅忽作二大股或又加二小股股大于腰指大于臂病五也夫耳目易位西子无所逞其妍榱栋倒施输般无所用其巧读书好古之士范我驰驱而蹊迳自别至于全章一节剪裁顿挫自见古人手笔愿具眼者一振之

辨实学　高才之士其文必礧砢博学之儒其文必深远中州风尚和平原少轧茁之习要在拔取鸿才硕彦耳今司衡者过求平稳多取空疎肤熟之文以幸免磨勘于是半收庸士而怀才抱异者弃矣唐荆川先生云文字须从胸中流出其东涂西抹剿袭成篇了无意义者不足录也我辈此举期为中州鼓吹雄风为数十年树立伟人愿共努力

愼涂抹　部颁条例有云落卷须抹出不中缘由所以服举子之心且防考官不遍閲也倘或开卷时稍不当意辄加批抹其中?是佳卷业已不可救矣夫荐卷止用句圈则落卷亦毋多抹以一眚弃全瑜深可痛惜此後遇有才情稍溢或古峭淡远初閲不耸观或一二字微疵苟非字句可疑有干禁忌者幸各耐烦閲毕万一佳卷不足留待采择宁取有瑕之玉无取无瑕之石庶可收一二奇士

勤搜覧　省试士子多至四五千人入彀止四十七人百中取一岂无佳文所患抡择不到或精力偶?目懒终篇或取数已盈点不逾幅以士子攻苦三年曾不博考官涉目俄顷此书生所以仰天痛哭也今务竭力寻绎果无足录亦必动笔三四篇夫得失虽有定数而我辈苦心搜罗可动鬼神愼毋惮旬日之劳至遗终身之悔

重後塲　二三塲之继七艺所以求通达古今之儒也其论策有发明条对之能必其学通原本者也表判有金声玉色之工必其才兼风雅者也今有头塲在伯仲之间难分去取者查其後塲精警则亟登之以留读书种子昔归震川先生老于棘闱亦缘後塲入彀至今推为大文人此其验也至于七艺已收而後塲狼狈太甚亦从汰去别拔真才【企按科塲原制头塲三书四经二塲一论一表五经者诏诰二道五判三塲策五问自乾隆己卯科更定头塲三书一论二塲四经一诗三塲仍旧】

广呈荐　荐卷十拔六七以四十七名计之主司所閲不过六七十卷而止岂不偷闲省力但受卷分校有初閲数十卷而仅觏其一後阅十余卷而得二三迟速多寡不可预定也若取数已足遽置余卷不閲于心实有难安故必多收广荐选拔其尤则遴国色于衆妍之中而南威称最剖大璞于羣玉之圃而和氏无双

融我见　文之美恶衆所共知然人心不同有如其面虽使班马同堂邹枚接席不能篇有同好审矣故奇文共赏自当入彀倘或所见偶别例许驳换再三总不知其姓名亦复何容憎爱一切去取高下不过凴文衡监幸毋执抝忿争义切同舟愿宏大度

别嫌疑　条例开载主司房考同堂分閲散卷时不许手授接谈以防示意分阅时不离席商量附耳密语以防交通阅卷时不擕带一卷入房以防代阅暗地搜寻阅完一日必各自登记已阅若干未阅若干呈卷若干落卷若干要使心迹较然不欺则毫发无惭盛典

以上条约盖以功令森严不厌详慎诸君子谅有素心窃自比于朋友切偲之义若谓滥竽主考妄思约束高贤则愚何敢

学余堂外集卷二





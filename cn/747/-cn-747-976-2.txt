○对驱傩判

〈月晦，所司阙堂赠之礼。〉

率以大傩是驱，群厉斯逐。（阙）夏官之所掌，在东堂而成法。饰其金目，视方隅而皆知；壮乎丹首，（阙）彩章而必备。有司奉职，无竞惟人，既尸百隶之位，当顺四时之节。值此日月初晦，星辰已周，钦奉国仪，必闻堂赠，须因周以成法，将始逐兹赤疫，罔被清泠，上以破除恶梦，下以司执遗鬼。宣尼之礼，更立阼阶；张衡作赋，是清京室。此时废执，孰以逃刑？抚状诚合科绳，执文或当推问。何者？所称晦日，乍涉阳春，傥作元律在时，不可朱裳有事。理兹伏念，然正严科，必当建日之辰，请先庚之罚。


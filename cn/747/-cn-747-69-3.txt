○加王播尚书左仆射制

宰相之任，所以抚镇国家，出纳王命，弼亮刑政，燮理阴阳，为一人之股肱，注四方之耳目。仆射之职，在於参赞万务，统率六官，师长百寮，总临台寺，冠中朝之硕望，为多士之具瞻。其有久司利权，累分阃寄，位重邦教，任隆台阶，爰因入觐之荣，再赐登庸之命，俾升鼎铉，用辍旌旄。淮南节度副大使知节度事管内营田观察处置临海监牧等使兼诸道盐铁转运等使银青光禄大夫检校司徒同中书门下平章事扬州大都督府长史上柱国太原县开国男食邑七百户王播，知识精深，机神敏达。长才适於通变，雅量得於宽明。亟登将坛，仍佩相印。休声早振於全蜀，成绩近著於维扬。山泽之货无遗，输转之资相继。用佐经费，克彰忠劳。朕获守宗祧，君临亿兆，尚赖匡救，厎於辑宁。於戏！尔有嘉谟，我求懿德，将期纳诲，以及交修。冀霖雨之濡，能普施於四海；舟楫之利，无专美於一方。宠以端揆之荣，仍兹榷筦之重，往践乃位，汝其钦哉！可尚书左仆射同中书门下平章事依前充诸道盐铁转运等使，散官勋封如故。


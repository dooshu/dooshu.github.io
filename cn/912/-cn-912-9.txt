卷九

钦定四库全书

翰林记卷九　　　　　　　明　黄佐　撰

御前讲论经文

己亥年正月圣祖克婺州置中书分省召诸名儒会食省中日令二人进讲经史敷陈治道此论道讲学之始也即王位则设博士厅令博士许存仁等日讲尚书等书及有天下令文学侍从之臣每於御前讲说经史无定日亦无定所寻设华盖文华武英等殿说书以儒士沈德辈为之其後惟本院及殿阁大学士专其事罢诸殿说书官然圣学缉熙甚力每进讲必反覆讨论以求义理之极致讲毕必及政事以为常当是时未有经筵之名也洪武三年二月上御东阁学士宋濓待制王禕等进讲大学传之十章至有土有人濓反覆言之上曰人者国之本德厚则人怀人安则国固故人主有仁厚之德则人归之如父母人心既归则有土有财自然之理也若德不足以怀衆虽有财亦何用哉十六年八月上御谨身殿东阁大学士吴沈等进讲周书罔有立政憸人上曰有小人必败君子故唐虞任禹稷必去四凶鲁用仲尼必去正卯沈曰书云去邪勿疑所以深致其戒上曰国家不幸有小人如畜毒药不急去之必为身患小人巧於悦上忍于贼下君若但喜其顺适己意任其所为而不问辟如犬马伤人人不怨畜犬马者乎十八年九月御文华殿命文渊阁大学士朱善讲周易至家人上曰齐家治国其理无二使一家之间长幼内外各尽其分事事循理则一家治矣一家既治逹之一国以及天下举而措之耳朕观其要只在诚实而有威严诚则笃亲亲之恩严则无闺门之失善对曰诚如圣谕大学士李贤曰高庙看书议论英发驾宋儒而上之每儒臣进讲必有辩说因讲攻乎异端斯害也已辩曰攻是攻城之攻已止也孔子之意盖谓攻去异端则邪说之害止而正道可行也宋儒乃以攻为专治而欲精之为害已甚岂不谬哉如此之类所辩甚多自汉唐以来人君能事诗书如此留意者亦不多见盖由圣资高迈所以不袭故常而发前贤之所未发也太宗仁宗宣宗皆因之不设经筵宣德四年三月上退朝御便殿与儒臣论史因问汉唐诸君在位孰久以武帝玄宗对上曰汉武末年惩过玄宗久而恣欲汉武犹为彼善於此六年三月上视朝退御便殿命翰林儒臣进讲大学平天下章竟上曰治天下国家不可无财用即如生之者衆四语行之不必暴征横敛而国用有余矣又曰秦誓曲尽君子小人情状人君审乎此则好恶用舍当矣盖列圣真有得乎学问思辨而後见之躬行以施於治非惟徒事口耳而已若进讲之际上无所问下无所陈徒美观听非所谓圣学也

御前进读

祖宗时设官侍上读书日在左右或使进读必谛听而折衷之高帝尝御华盖殿文渊阁大学士朱善进读心箴毕上曰人心道心有倚伏之几盖仁爱之心生则忮害之心息正直之心存则邪詖之心消羞恶之心形则贪鄙之心絶忠慤之心萌则巧伪之心伏故人常持此心不为物欲所蔽则至公无私自无物我之累矣呜呼大哉圣人之言乎帝王万世心学之要旨不外乎此他如读经及史见于四朝宝训者俱有评隲不可悉记今进读之制寖已渝昔矣

讲章

进讲以讲章进呈始于太宗朝永乐二年八月学士解缙等进呈大学正心诚意讲章上览之至再谕缙等曰人君诚不可有所好乐一有好乐泥而不返则欲必胜理若心能静虚事来则应事去如明镜止水自然纯是天理朕每退朝默坐未尝不思管束此心为切要也杨士奇等先於六月亦进呈文华殿大学讲义上览毕称善因曰先儒谓尧典克明峻德一章一部大学皆具士奇对曰诚如圣谕尧舜禹汤文武数圣人凡修诸躬施於家国天下者皆大学之理上曰孟子道性善必举尧舜尔等於讲说道理处必举前古为证庶几明白易入又曰帝王之学贵切已实用讲说之际一切浮泛无益之语勿用此则圣意因览讲章而旁及经书者也盖留神融会必妙悟至理而後已祖宗时皆如此所谓援古为证勿用浮辞尤讲章之定式其後讲官将进呈讲章先期送内阁看定封进遂为例然流弊多繁词颂美渐失初意成化初洗马杨守陈进讲不为謟语一日讲武成篇曰鲁论称舜无为而治周书称武王垂拱而天下治然後世人主有深居禁中委政内侍者召阎乐之祸有高拱无为惟宠嬖艶者启禄山之变是何也盖舜之所以垂拱者由其列爵分土以至崇德报功无一不究其心皆尝忧劳以有为乃始佚乐而无为也後世人主则孟子所谓安其危利其菑乐其所以亡者耳惟陛下留意时左右听者悚然守陈真善於啓廸者矣孝宗时尝召大学士刘健李东阳谢迁议事因谓曰昨日令李荣来说日讲时刘机讲陈善闭邪陈字解做陈说不是止云敷陈其说乃可耳皆应曰诺李荣盖所遣中官也健进曰昨李荣又说以善道啓沃他他字不是上微笑曰他字也不妨大抵讲书须要明白透彻直言无讳道理皆是书上原有的不是纂出若不说尽也无进益且先生辈与翰林院是辅导之职皆所当言健对曰臣等若不敢言则百官无敢言者矣上曰然迁曰圣明如此讲官愈好尽心东阳曰今年圣学缉熙中外臣民无不仰戴臣等敢不仰承圣意皆叩头谢上又曰先生辈可传与他不必顾忌昨所讲似有顾忌耳又曰他字亦不妨昨因话偶及此意以为不若啓沃之更好然不必深计也皆复谢而出是日天顔和悦似以昨所传未的恐讲官因此有所观望故特示详悉如此盖经筵讲章自数岁以来始去旧时谀颂之习加以规谏未尝少忤及闻此谕益知上意所向云

讲读合用书籍

圣祖潜心道艺於凡经史百家之书无不贯通然每自博求约惟务得其要圣学益醇如也尝令儒臣进讲四书以大学为先五经以尚书为先今经筵因之诸史旧皆进讲今则惟用朱子通监纲目若东宫则兼用文华大训等书弘治中学士张元祯上疏劝经筵讲太极图西铭以及诸性理书东宫则用孝经小学孝宗欣然嘉纳亟索太极图以观曰天生斯人以开朕也然今犹未果用云圣祖尝问侍臣三代以上所读何书宋濓对曰上古载籍未立不专读诵而尚躬行人君兼治教之责躬行以率之天下无有不从其化者矣又问帝王之学何书最要濓请读大学衍义上览而悦之令左右大书掲之两庑之壁时时睇观之仁宗在东宫闻杨士奇言大学衍义可读即召典籍取閲既大喜曰此为治之条例也因命翻刻以赐诸子故今经筵以大学衍义进读後又兼读贞观政要窃谓性理诸书固当进讲然圣学心法不可废也衍义政要二书固可备乙夜之观然祖训条章尤不可违也

开经筵

宣德末年英宗嗣位年才九龄圣学未及缉熙大学士杨士奇等始奏请开经筵其疏略曰去年十月内宣宗皇帝御左顺门召臣士奇谕之曰明年春暖东宫出文华殿读书凡内外侍从俱用慎择贤良廉谨之臣臣士奇叩头对曰此国家第一事正维其时伏望皇上留心不幸先帝上宾哀戚之中臣未敢遽言然此事至重不敢久默伏望山陵毕早开经筵以进圣学因具合行事宜曰今当豫择讲官必得问学淹贯言行端正老成重厚识逹大体者数人以共其职乞豫命吏部礼部翰林院公同推举具名陈奏取自上裁又曰天子就学其事体与皇太子亲王不同乞先命礼部翰林院详定讲筵礼仪陈奏又曰凡起居出入一应随侍及使用之人皆宜选择行动端庄立心行已正当者使在左右如或其人举动轻佻言语?慢立心行已不正者皆宜早去之若不早去随侍既久情意相洽不觉其非言听计从後来欲去其势难矣此在常人尚须决择况天子之左右伏望太皇太后陛下皇太后陛下万万留意诏可其请正统元年二月降勅曰朕祗奉天命嗣承祖宗大宝统御天下用主神人而即位以来勿遑夙夜永惟厥道必学乃明今以初九日御经筵命尔翰林院春坊儒臣分直侍讲夫道原於天尧舜禹汤文武以隆政教而周公孔子阐明之我祖宗世所师法以安天下卿等宜一心竭诚相与讨论务归至当毋隐而弗彰毋曲而徇好庶明之於心诚之於行以兴治化以福苍生用不忝天与祖宗之命钦哉於是以太师英国公张辅知经筵事少传兵部尚书兼华盖殿大学士杨士奇少傅工部尚书兼谨身殿大学士杨荣礼部尚书兼学士杨溥同知经筵事詹事府少詹事兼侍读学士王直少詹事兼侍讲学士王英侍读学士李时勉钱习礼侍讲学士陈循侍读田衷侍讲高谷修撰马愉曹鼐兼经筵官然讲官推举实出内阁吏礼二部承其意而已遂定为制其後各部侍郎国子祭酒出自本院者得与焉然当是时吏部郎中李茂弘已窃有君臣之情不通经筵徒为文具之叹矣会典所载经筵初开仪今附於此凡经筵初开勅勲臣一人知经筵事内阁学士或知或同知经筵事六部尚书左右都御史通政司使大理寺卿及学士等官侍班翰林春坊等官及国子监祭酒二员进讲翰林春坊等官二员展书给事御史各二员侍仪鸿胪寺锦衣卫堂上官各一员供事鸣赞一员赞礼序班四员举案侯伯一人领将军先期直殿内官於文华殿设御座及设御案殿内御座之东稍南设讲案於御案之南稍东是日早司礼监官先陈所讲四书经史各一册置御案又各一册置讲案皆四书东经史西先期讲官撰四书经史讲章各一篇豫置於册内是日早上御奉天门早朝毕退御文华殿陞御座将军侍卫如仪鸿胪寺官引知经筵及侍班讲读侍仪执事等官於丹陛上行五拜三叩头礼毕以次上殿依品级东西序立知经筵官序於侍班官上侍仪御史给事中各二员於殿门之内分东西北向立序班二员举御案置御座前二员举讲案置御案之南正中鸿胪寺官赞进讲讲官一员从东班出一员从西班出诣讲案前稍南北向并立鸿胪寺官赞鞠躬拜叩头兴平身毕展书官一员从东班出进诣御案前跪展四书毕起退立於御案东稍南讲官一员进至讲案前立奏讲某书讲毕稍退展书官复诣御案前跪掩四书毕退就东班又展书官一员从西班出进诣御案前跪展经毕起退立於御案西稍南讲官一员进至讲案前立奏讲某经或某史毕少退仍并立展书官复诣御案前跪掩书毕退就西班鸿胪寺官赞讲官鞠躬拜叩头兴平身礼毕各退就东西班序班二员举御案二员举讲案退置原所鸿胪寺官赞礼毕命赐宴鸿胪寺等官及讲官皆跪承旨光禄寺官设宴於左顺门宴毕叩头出

经筵月讲

会典载月讲常仪云每月初二十二二十二日会讲先期司礼监官陈设书籍御案如前仪至期候上御文华殿侍卫侍仪执事进读赐宴礼同但各官止行叩头礼孝宗时经筵虽隆冬盛暑不废弘治十年四月二日当会讲以飨太庙有旨改是月三日至期遇雨又改四日盖圣学之勤不以事而废如此

经筵日讲

会典载日讲常仪云凡日讲止用讲读官内阁学士侍班不用侍卫侍仪执事等官侍班讲读等官入见行叩头礼东西分立先读四书次读经或读史每本读十数遍後讲官先讲四书次讲经或讲史务在直说大义明白易晓讲读後侍书官侍上习书毕各官叩头退每三日一温讲将所讲书通讲一遍若讲官中有事故同列代讲其直解则讲毕补进

讲官入直

洪武中令儒臣更番入直禁中每日用一员进讲迟误者论罪大学士吴沈尝坐进讲迟误被劾永乐以後不可考自设经筵後讲官不复入直惟令本院及坊局官相轮侍班久之选为展书官又自展书乃得充月讲官若日讲则用年资深而品秩尊者正统中修撰商辂侍班上亷知其名谕学士曹鼐等曰商辂着展书宜选一人与辂为对初选王玉弗称旨选编修陈文乃俞允未逾月复谕鼐曰商辂陈文着讲书盖自後鲜出亲擢云

讲官趋召

圣祖时凡观书史中有句读字义未明者必召翰林儒臣质之虽有知书内侍能文字人不得近盖因是以延接贤士大夫不特紬绎义理而已洪武末侍讲方希直有诗云风暖彤庭尚薄寒御炉香遶玉阑干黄门忽报文渊阁天子看书召讲官即其事也太宗宝训云上视朝之暇辄御便殿閲书史或召翰林儒臣讲论则永乐以後盖莫不然

讲官陈论

祖宗时讲官於讲书後得言时政阙失及陈论所见洪武中大学士吴沈进讲毕进去邪勿疑之说因曰小人中怀奸邪甚似忠信不可不察上曰然宪宗在东驾时学士刘珝讲周书无逸篇文王怀保惠鲜章遂及时事数十天顔豫悦虽不言而深有契於心未几嗣大位即却贡献减财赋罢诸道镇守官皆昔所论也弘治中侍讲学士李东阳大旱应诏言事摘经筵所讲孟子中要论切於治道者析为数条极论其理而时政得失以类附焉上嘉纳之虽非面陈然均之为啓沃之义

经筵恩赉

正统初经筵始开锡宴於礼部知经筵官赏白金八十两宝钞四千贯文绮四表里同知经筵及讲官赏白金五十两宝钞二千贯文绮四表里侍班官赏白金三十两宝钞三千贯文绮二表里余皆赏宝钞有差次日具表称谢有曰万几有暇恒亲御於经筵多闻是求肆详延於儒雅臣等荷丝纶之饬励继宴锡之骈蕃於缉熙单厥心允恊周成之德念终始典于学敬陈商说之篇已而讲官各赐厢玳瑁香带大红织金纱罗袭衣冠履皆具虽修撰与焉景泰後恩赉不可考天顺八年八月宪宗御经筵讲官学士柯濳等赐金三十两宝钞三千贯文绮二表里而庶子侍讲徐溥侍读倪岳编修彭华等与焉成化四年十二月赐经筵儒臣七人袭衣冠履时柯潜已闻父丧上命即其家赐之十二年大学士商辂等题奏言太常寺卿兼侍读刘珝日侍经筵进讲经史其劳与少詹事兼侍读学士柯潜李泰同但翊以三品而兼翰林属官会揖之际甚为不便宜於所兼侍读之下加学士二字从之十四年四月十一日皇太子御左春坊进讲大学首章退宴文华门十二日上御经筵进讲中庸二十章退宴左顺门宠锡稠叠词林诧以为前此所未有也孝宗时尤重经筵多有匪颁之赉学士程敏政记其事云弘治元年三月十二日初开经筵赐宴白金及宝镪十三日早文华後殿进读尚书孟子及午乃进讲大学衍义以为常读毕赐宴讲毕赐茶上皆呼先生而不名四月二十八日以後屡赐鲜笋桃杏郁李莲房筥上黄封或题上林苑监进乾清宫八字或题上林苑海子进乾清宫九字或题司苑局进乾清宫茶房上用十一字敏政等具表称谢且纪之以诗有曰黄封尽带乾清字朱实平分上苑香七月二十日文华後殿讲毕上顾中官赐讲臣冠带鞾袍臣敏政与赐织金云鴈绯袍一对又金带一及乌纱?皂鞾面谢讫上顾谓曰先生辛苦共对曰此皆职分当为顿首而退有诗纪之云日上罘罳晓殿深湛恩稠叠驾亲临对衣红濯天机锦束带黄分内帑金久幸清班容宦履渐惭华髪点朝簪经生职分寻常事消得君王念苦辛时上最重儒臣学士张元祯短小每进讲上特为低几就听之正德元年开经筵赐宴及白金彩币有差知经筵事者太师兼太子太师英国公张懋少师兼太子太师吏部尚书华盖殿大学士刘健同知经筵事者少傅兼太子太傅户部尚书谨身殿大学士李东阳少傅兼太子太傅礼部尚书武英殿大学士谢迁兼经筵官礼部右侍郎王华少詹事兼学士刘机江澜杨廷和太常少卿兼侍讲学士杨时畅国子监祭酒张灿学士刘忠白钺刘春太常少卿兼侍读费宏左春坊左庶子兼侍读毛澄左春坊左谕德兼侍讲毛纪傅珪右春坊右谕德兼侍讲蒋冕侍读罗玘修撰石珤也然武宗後多事宸游经筵罕御云

翰林记卷九








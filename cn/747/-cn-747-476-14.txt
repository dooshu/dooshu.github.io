○论增待制官疏

伏以陛下今日之理，患在官烦，不患员少；患在不问，不患无人。且中书门下两省官，自常侍谏议补阙拾遗，总四十员，及常参待制之官，日有两人，皆备顾问，亦不少矣。中有二十一员，尚阙人未充，他司缺职，累倍其数。陛下若谓见官非才，不足与议，则当选求能者，以代其人。若欲广务聪明，毕收淹滞，则当择其可者，先补阙员，则朝无旷官，俸不徒费。且夫置钱息利，是有司权宜，非陛下经理之法。今官三十员，皆给俸钱干力，及厨料什器，建造厅宇，约计一月，不减百万，以他司息利准之，当以钱二千万为之本，方获百万之利。若均本配人，当复除二百户，反覆计之，所损滋甚。当今关辅大病，皆为百司息钱，伤人破产，积於府县，实思改革，以正本源。又臣尝计天下财耗攵之大者，唯二事焉，最多者兵资，次多者官俸，其馀杂费，十不当二事之一。所以黎人重困，轴杼犹空，方期缉熙，必藉裁减。岂俾闲官，复为冗食？藉旧而置，犹可省也，若之何加焉？


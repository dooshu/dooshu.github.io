○龙池圣德颂（并序）

臣闻昔者元德升闻，皇天眷命，元圣有作，上帝何言？必见意於休徵，忘象於幽赞，惟兹降鉴，若曰专精。道周万物者其神充，功济生人者其祥大，粤若古始，肇有君臣：巢燧之前，寂寥无记；书契而後，焕炳可观。若鬼神睢盱，品汇纷错，性命未正，吉凶不定：而太昊氏将通其德，则河为之出图。人食未粒，鸟兽是茹，时不耕稼，器无耒耜，而神农氏将教其本，则天为之雨粟。蚩尤不道，炎帝不制，铜铁铸兵，豺狼横厉，而轩辕氏将禁其暴，则天为之降元女。洪水方割，下人昏垫，尧德莫能弭厥灾，舜功不能除其害，而夏后氏将底其绩，则洛为之出书。自兹以降，殆三千岁矣，其水火更王，云物告符，有若狼衔钩，鱼跃舟，素灵哭，黄星见，岂不以汤德有惭，武善未尽，汉道既杂，魏方亦偏？唯以一至之应，且为兴王之兆，则未有天锡真符，圣受休命，远与大禹相续，超与上皇比崇，如我国家之盛者焉。

洪惟龙池，盖天之所以祚圣，即今上卜居之旧里，京师爽垲之地。傍无窦泽，中忽滥泉，非常而灵液涓流，无几而神池寝广，荣光休气，若烟若云，所未尝有，则此之出。虽清可以鉴，而深不见底，鳞介瑰诡，於刃其中，时莫知其所然，日徒见其有异。中宗采识者之议，压王气而来游；圣上处或跃之时，出飞龙而合应。临淄始封也，邸第在焉；上党历试也，灵符绍至。天其以是永命我唐，图象丁宁，有所底止，其若兹也。夫成数有时而否，至理无代而亡，固在乎大圣之生也，乘运而作，鼓天下之动，安天下之危。故将顺成功，自古之启佑也如彼；克定多难，自天之叶赞也如此。初中宗伟代，后党窥隙，大盗狃於得志，群慝起而擅权：若缀旒然。当此时也。天与若不取，鬼谋或不协，则我祖宗之业，无将坠？而亿兆之命，亦犹倒悬。圣上感之，提剑而起，雷霆一奋，袄以清，内难既衰，外虞有谧，推戴太上，照临万邦，实天之为，与人更始。系皇统，维乾纲，决绽补坏，荡瑕涤秽，而阙典或备，旧章悉举，处穷尽达，在困必通，品物资以再生，寰区为之一变。然後返华伪於朴，还浇漓於淳，以大道为源，以至仁为根，动推是心，以御於事：人见德而兴行，神享诚而介福。

故不在於刑罚，不在於祷请，大造裁成，元猷允塞，有如阳春播泽，触类皆滋；泰山起云，无远不遍。虽昆虫草木，与蛮貊要荒，乐其所生，安其所习，在牛羊而勿践，有戈而载戢，又况於衣冠华夏，礼乐家邦，而不形於斯须，不彰於渐渍者也。夫然，何教非德？何化非经？何能事之不举？何醇精之未极？周溥洋溢，於穆缉熙，至於太和，莫不允若，体侔天地之大，事出皇王之表，岂擎跽曲拳，尽礼极力？将用彦圣，不啻其口：所能称诵於吾君，所可殆庶於至德。且往者之有开也，天感精以降圣，圣敬命以奉天：此诚有元，则钦明潍。及兹报本，必严斋栗：灵庆以属之，神化以答之，与初相明，其徵著，纷纶先兆，非笃信欤？由是言之，统天者人，合符者圣，而美德序命，殊尤卓绝，岂多乎哉？至如古之兴王，必有所感，五帝更尚，五运旁通：土者黄中之精，於金为母；水者善利之物，於土为妃：苟膺期而有来，必合德而为表，是则然矣。天其或者亦以阜育群化，发挥茂祉，始告以圣有明徵，终成乎帝之神册。因其立象之本，会以相乘之数，则载代六百，历纪千年，变而通之，胡可量也！

宗子宗正卿褒信郡王ギ等若干人，伯父伯兄，仲叔季弟，聚族相与，诣阙上言：“天意昭著，固已久矣；人事符合，亦云至矣。而一德是建，泰阶既平，灵台灵沼，赫赫明明。天之为大，虽莫能名，王之在镐，岂无颂声？”上初克让，抑而未许，至於累请，曰“俞哉”。史臣不敏，敢献颂曰：

茫茫元昊，载凝载薄。在帝庖牺，继天而作。浩浩洪水，包山襄陵。舜亦命禹，夏氏以兴。龙图黾书，二王是膺。汤武已下，夫何足徵？

△右元命

於铄巨唐，乘运而起。缵禹之迹，系尧之纪。五圣在天，丕命曾孙。高视河洛，同符混元。亦有黄龙，出於灵沼。明明穆穆，天子之表。

△右圣德

倬彼东井，昭章于天。沈精降液，下为灵泉。灵泉有Г，其深无底。泌之洋洋，其甘如醴。清德之鉴，柔道之体。洪源规，实天之启。

△右灵泉

濯濯灵泉，洞冥皇。滋液流衍，化为神池。曰止曰行，惟圣之作。匪匪鲔，惟龙之跃。植物斯生，动物斯乐。天根有见，曾是不涸。

△右神池

灵有休气，纷纷郁郁。如山之包，如云之簇。潜龙在下，瞻乌在屋。兆云其吉，周爰谘询。既契我黾，又叶我人。镐惟旧京，其命维新。

△右休气

蜿蜿黄龙，神池自出。灵化恍惚，喷云沃日。告帝之符，其仪孔吉。或潜於泉，或见於田。与时顺动，亦应乎天。克配我皇，无德称焉。

△右黄龙


叶讱庵学士示近诗有作

嘈嘈百喙鸣，好手竞丹雘。
不见杨子云，垂老悔少作。
别来近十稔，冲然敛锋锷。
无书悬国门，入直卧馆阁。
稍喜韩苏诗，温李如扫萚。
抚时耿隐忧，咏古肆遐托。
匪期众称妍，要使心无怍。
数数推琅琊，共此晨夕乐（谓王阮亭侍读。）。
寒冬风雪交，空庭喧鸟雀。
下帷若无人，应龙等屈蠖。
穷窥石室藏，著论补河洛。
天子为咨嗟，尔足绍往学。
洗心请借看，固靳深扃钥。
是时代王言，文字戒繁弱。
十九出君手，高下苦绳削。
典册企班扬，碑版遍卫霍。
自谓总糠秕，劣可供嗢噱。
远当祖六经，博拟综七略。
怀旧招遗民，眷言及岩壑（有《寄访浙东黄太冲》诗。）。
大海收百川，容纳犹恐涸。
隔巷肯过存，抗言惟好爵。
我爱沧浪歌，行采名山药。
契阔感夙心，吐气一盘礴。



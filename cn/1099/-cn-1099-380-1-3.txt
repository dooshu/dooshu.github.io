○論松潘疊茂番夷疏 【 處置番夷】

先該四川撫按官題稱松潘疊茂等處、大小粟谷等寨番人、攻撲城堡、殺死職官、隨調土漢官軍、議行進勦、巳□兵部題覆、行令巡撫摠兵官相機行事外、經今日久、不聞消息。臣等心窃憂疑、盖松潘疊茂。即古維州。吐蕃地方。重山複嶺。深崖密箐。自來蕃人出沒。種類實繁。本朝置戍屯兵。稍示禁制羈縻之意。然山谷險遠。粮運艱難。番人聚如蜂蟻。散如鳥獸。我兵追逐。則彼深藏遠伏。不可窮搜。我兵罷止?帚。則彼倏至突來。不可禁遏。其道在以勦為先聲。以撫為權術如一種作惡。則整搠在鎮官軍。出其不意。殲厥渠魁。或毀其碉房。或燒其青稞。名曰雕勦。其餘各種並不搜求庶幾番人懷德畏威。雖小有窃掠。旋即底定。此制、禦番夷之要術也。今該省官、輕率寡謀。一聞番賊之報。便欲動調大兵。使番人聞之。得以糾黨聚眾。肆行猖獗。近該總兵官李應祥揭稱標兵二千、皆非慣戰之卒、不敢輕進、見調土司、尚未到齊、臣等昨問兵部、亦皆以為失策、且四川近有採木之事。有司調度無方。民間頗稱騷擾。庫銀給發將盡。軍餉又巳空虛。若兵連禍結。財盡民窮。為患非細。此臣等所惕然憂俱而不寧也。臣等巳面語兵部、須馬上差人、行令新任巡撫徐元太、摠兵李應祥等、相機勦撫、用心處置外、但地方遙遠、人心不齊、必得　天語丁寧、廟謨申飭、然後人皆警惕、事有責成、且知　聖天子明見萬里、不敢有玩愒苟且之意、以取誤事之罪也、


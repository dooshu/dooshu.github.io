陆游　自警

放翁原愦愦，徂岁复駸駸。

社栎终无用，秋虫漫苦吟。

拍蚊违杀戒，引水动机心。

老耄谁规我，忠言抵万金。

陆游

陆游　自警

生世如梦境，淹速无定时。

少壮不可恃，况汝迫耄期。

五官及百骸，自揣日益衰，

客来能送迎，要是强支持。

百口皆新人，所至无旧知；

绍兴同朝者，扫地靡复遗。

虽云穷耐久，造物岂汝私？

余日真几何？得酒且伸眉。

陆游

陆游　自警

少年不自量，妄意慕管葛；

晚节虽知难，犹觊终一豁。

悲哉老病马，解纵谁复秣？

既辞箠辔劳，始爱原野阔。

饮涧啮霜菅，亦可数年活；

勿复思长途，嘶鸣望天末。

陆游

陆游　自警

人生非金石，寿夭不自知，

一日复一日，亦或至耄期。

方其未死间，早夜勿自欺。

嗟彼陷溺者，太山起毫厘。

努力戒惰偷，尧舜可庶几。

我今齿发弊，强健复几时？

一寸学古心，自视犹可为。

鸡鸣推枕起，为善亦孳孳。

天定终胜人，吾世或未衰？

素业果有传，三复吾此诗。

陆游

陆游　自警

堕发满晨梳，荒畦入晚鉯。

凉生团扇厄，病退短筇疏。

圣道功殊浅，尘缘习未除。

青灯幸如故，勉近读残书。

陆游

陆游　自警

乳烹佛粥遽如许，菜簇春盘行及时。

草木欣欣渠得意，乾坤浩浩我何私。

怀材所忌多轻用，学道当从不自欺。

旦暮置规君勿怪，修身三省自先师。

陆游


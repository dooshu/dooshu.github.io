○封契丹李失活奚李大酺制

混一六合，纪纲四海。开物所以苞举华夷，列爵所以范围中外。契丹松漠州都督李失活、奚饶乐州都督李大酺等：并材雄剑骑，家袭簪组，翻飞涿鹿之郊，高视无闾之地。往属诖惑，遂尔携离。海表为虞，在苞桑之厚戒，汇征顺命，乃连茹而同归。柔怀有章，宠渥斯在。俾侯利建，宜膺胙土之荣；上将师贞，仍允斋坛之拜。失活可封松漠郡王，食邑三千户，行左金吾卫大将军。大酺可封饶乐郡王，食邑三千户，行右金吾卫大将军。并员外置，馀如故。


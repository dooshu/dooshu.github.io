○答李祥请蠲除诏

地道安静，以动为异，前文备载，历代不无，因有灾祥，深加儆戒。朕自登九五，每念生灵，乐闻忠正之言，恶见骄奢之事，岁时丰稔，中外和同。近闻河南数数地动，骇彼群听，深轸予衷。李祥居谏诤之官，抱谠直之气，恳裨正道，特上封章，恐朕忘创业艰难之时，有功成矜满之意，不惟举职，备见为时。况朕守听政之勤，如践祚之始，尝持翼翼，不忘兢兢。今更体李祥之言，以前代为鉴理不忘乱，安不忘危。臣下须进思尽忠，退思补过，日慎一日，有始有终。如此，则何休祥之不臻？何咎徵之不泯？唯并州之地，乃丰沛之乡，已命亲贤，往分忧寄，必资慎静，专务辑绥。刑狱之闲，不得令有冤滞。凡关利济，并许奏闻。事有不便於民，皆须止绝。其北京山川之神，仍宜差官专往祭祷。朝廷静，可以惠四海；侯伯静，可以福一方。冀安比屋之人，以镇兴王之地。


瞻彼洛矣

三章，章六句


首章讲：天子会东都以讲武事，而诸侯美之。曰：惟天下有道之君，能谨无虞之戒，故时虽在盛，而不忘武备焉。非过虑也，持盈保泰之上策，固如是也，我周王有以识此矣。





瞻彼洛矣，维水泱泱。

洛，水名。瞻彼洛矣，维水泱泱而深广，盖处天下之中，而万国之所宗也。





君子至止，福禄如茨。

君子，即天子也。至止，至东都。我君子会诸侯以讲武，而至止洛水之上也。乘舆甫临，冠裳毕集，而人心之不改，即单厚之尔俾也，福禄之积，不如茨乎？





韎韐有奭，以作六师。

韎，茅蒐所染之绛色。韐，是蔽膝之韠。奭，赤色。于是释其衮冕之华，而服彼色有赤之韠，于以严纪律，新号令，而振作六师之气，使久安之人心，因之而益奋也已。

二章讲：夫惟会朝以讲武也，而久安长治之策，不有赖于是者哉？





瞻彼洛矣，维水泱泱。

瞻彼洛水，泱泱其深广，所以起万国之朝宗也。





君子至止，韠琫有珌。

韠，即今之刀鞘。琫，韠上饰。珌，韠下饰。

我君子至止以讲武也，则佩乎容刀之，而饰以琫珌之文矣。





君子万年，保其家室。

家室，即四海也。夫君子以四海为家室者也，今也安不忘危，则有以消危于未形，而安可久矣。宁不于万斯年，而保其家室于不堕乎？

末章讲：





瞻彼洛矣，维水泱泱。

瞻彼洛水，泱泱其深广，所以示万方之拱极也。





君子至止，福禄既同。

同，聚也。我君子至止以讲武也，则萃乎群后之心，而为福禄之攸同矣。





君子万年，保其家邦。

家邦，亦是四海。夫君子以四海为家邦者也，今也治不忘乱，则有以弭乱于不作，而治可久矣。宁不于万斯年，而保其家邦于无虞乎？

吁！当极盛之时，而预为保泰之虑，周王可谓善于持盈矣。诗人美之宜哉！






凯风

四章，章四句


首章讲：七子歌此以自责。曰：亲恩罔极，子职难尽。今我七子之于母，深有负愧者矣。





凯风自南，吹彼棘心。棘心夭夭，母氏劬劳。

彼棘本难长之物，而棘心尤其难长者也。今凯风自南，吹彼棘心。棘心夭夭而少好，则风之力为多矣。然则母生众子，幼而育之，令无失所，不犹是耶？嗟嗟吾母，其劬劳亦已甚矣。

二章讲：夫以母养子之甚劳，则为子者当如何以尽子道哉？奈何其不能也。





凯风自南，吹彼棘薪。母氏圣善，我无令人。

夫凯风自南，吹彼棘薪。因已成矣，但止于为薪，则非美材而有负于风之力矣。念我母氏知识聪明，性天纯笃，其养育七子，亦已壮大矣。但我七子无一善人，虽壮大而不足恃，不有负于母之恩乎！

三章讲：夫我之无令人如此，感物不可以自伤哉！





爰有寒泉，在浚之下。有子七人，母氏劳苦。

爰有寒泉，在彼浚邑之下。浚之人皆资其灌溉之利，是寒泉犹有滋益于浚矣。今我有子七人，乃反不能左右就养，而使母氏至于劳苦，不亦寒泉之不如耶？

末章讲：





睨睆黄鸟，载好其音。有子七人，莫慰母心。

瞻彼黄鸟，布其清和圆转之音，闻之者莫不欢欣喜悦，是黄鸟尚能好其音以悦人矣！今我有子七人，乃反不能承欢膝下，以慰悦其母心，不亦黄鸟之不如耶？夫本其母鞠育之劳，而归咎于子职之未尽。婉词几谏，不显亲恶，若七子者，亦可谓孝矣。






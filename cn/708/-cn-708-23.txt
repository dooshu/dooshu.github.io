卷二十三 精察部


精察

严遵（出《益都耆旧传》）

严遵为扬州刺史，行部，闻道傍女子哭而声不哀，问之，亡夫遭烧死。遵敕吏舆尸到，令人守之曰：“当有物往。”更日，有蝇聚头所。遵令披视，铁锥贯顶，考问，以淫杀夫。

【总评】郑子产有此事，又韩滉在润州亦同。

蒋恒（出《朝野佥载》）

贞观中，卫州板桥店主张迪妻归宁。有卫州三卫杨真等三人投宿，五更早发。夜有人取三卫刀杀张迪，其刀却内鞘中。真等不之知。至明，店人追真等，视刀有血痕，囚禁拷讯。真等苦毒，遂自诬。上疑之，差御史蒋恒覆推。恒至，总追店人十五已上俱集，为人不足，且散。惟留一老婆，年八十已上，晚放出。令狱典密觇之曰：“婆出，当有一人与婆语者，即记取姓名，勿令漏泄。”果有一人共语，即记之。明日复尔，其人又问婆：“使人作何推勘？”如是者三日，并是此人。恒总追集男女三百余人，就中唤与老婆语者一人出，余并放散。问之具伏，云：“与迪妻奸杀有实。”奏之，敕赐帛三百段，除侍御史。

王璥（出《朝野佥载》）

贞观中，左丞李行廉弟行诠，前妻子忠，烝其后母，遂私将潜藏，云敕追入内。行廉不知，乃进状，奉敕推诘峻急。其后母诈以领巾勒项，卧街中。长安县诘之，云：“有人诈宣敕唤去，一紫袍人见留数宿，不知姓名，勒项送置街中。”忠惶恐，私就卜问，被不良人【眉批】不良人即今番子手之属。唐有不良□帅。疑之，执送县。县尉王璥引就房内，推问不承。璥先令一人伏案褥下听之，令一人报云：“长使唤璥锁房门而去。”子母相谓曰：“必不得承。”并私密之语。璥至开门，案下人亦起。母子大惊，并具承伏法。

李杰（出《国史异纂》）

李杰，为河南尹。有寡妇讼子不孝，其子不能自理，但云：“得罪于母，死所甘分。”杰察其非不孝子，谓寡妇曰：“汝寡居唯有一子，今告之，罪至死，得无悔乎？”寡妇曰：“子无赖，宁复惜乎？”杰曰：“审如此，可买棺木来取儿尸。”因使人觇其后。寡妇既出，谓一道士曰：“事了矣。”俄持棺至。杰尚冀有悔，再三喻之。寡妇执意如初。道士立于门外，密令擒之，一讯承伏，与寡妇私通，常为儿所知，故欲除之。杰放其子，杖杀道士及寡妇，便同棺盛之。【眉批】还便宜了他。

崔碣（出《唐阙史》）

崔碣任河南尹，惩奸剪暴，为天下吏师。先是有估客王可久者，膏腴之室，岁鬻茗于江湖间，常获丰利而归。是年，又笈贿适楚，始返楫于彭门，值庞勋作乱，阱于寇域，逾期不归。有妻美少，且寡戚属，常善价募人，访于贼境之四裔，竟无究其迹者。或曰：“已戕于盗矣。”洛城有杨乾夫者，善卜。妻晨持一缣，决疑于彼。杨生素熟其事，且利其财色，思以计中之。乃为端蓍虔祝，既兆，则曰：“所忧岂非伉俪耶？是人绝气久矣，象见坟墓矣，遇劫杀与身并矣。”妻号咷将去，即又勉之曰：“阳乌已晚，幸择良辰请旭更问，当为再祝。”妻诚信之，他日复往布算，宛得前卦，乃曰：“神也异也，无复望也。”仍言：“号恸非所以成礼，第择日举哀，绘佛饭僧，以资冥福。”妻且悲且愧，以为诚言，无巨细事，一以托之。杨生主办，雅竭其志，则又谓曰：“妇人茕独而衷财贿，寇盗方炽，身之灾也。宜割爱以谋安适。”妻初不纳，夕则飞砾以惧之，昼则声寇以危之，次则役煤以饵之。妻多杨之义，遂许嫁焉。【眉批】鼷鼠食牛而牛不知。杨生遂雄据厚产。又逾月，皆货旧业，挈妻卜居乐渠之北。明年，徐州平，天下洗兵，诏大憝就擒外，胁从者宥不问，给篆为信，纵归田里。可久髡躶而返，瘠瘁疥秽，丐食于路。至则访其庐舍，已易主矣。曲讯妻室，不知其所。展转饥寒，循路哀叫。渐有人知者，因指其新居。见妻及杨在门，欲为揖认，则诃杖诟辱，不堪其冤。诉于公府，及法司按劾，杨生贿赂已行，取证于妻，遂诬其妄。时属尹正长厚，不能辨奸，以诬罪加之，痛绳其背。可久冤楚相萦，殆将溘尽。命丝未绝，洛尹改更，则衔血赍冤于新政，亦不能辨。前所鞫吏，得以肆其毒于簧言，则又裂，配邑之遐者，隶执重役。可久双眥流血，两目枯焉。【眉批】岂可不察？时博陵公罢尹燕居，备聆始卒，天启良便，再领山川，揽辔观风之三日，潜命就役所，出可久以至。乃敕吏掩乾夫一家，兼素鞫胥，同梏其颈。且命可久暗籍家之服玩物，所存尚伙，而鞫吏贿赂丑迹昭焉。既捶其胁，复血其背，然后濯发折足，同瘗一坎。【夹批】快心。收录家产，手授可久。【眉批】世无博陵公，而有司之冤人也久矣，嗟哉！时离毕作冷，衣云复郁，断狱之日，阳轮洞开，通逵相庆，有出涕者。

张楚金（出《朝野佥载》）

垂拱年，则天监国，罗织事起。湖州佐史江琛，取刺史裴光判书割字，合成文理，诈为徐敬业反书以告。差使推光款，书是光书，疑语非光语，前后三使，推不能决。【眉批】能存此疑，尚是察吏。光之生机全在此。敕令差能推事人，勘当取实，佥曰：“张楚金可。”乃使之。楚金忧闷，仰卧西窗，向日看之，字似补作，平看则不觉。令唤州官集，索一瓮水，令琛投书于水中，字一一解散。琛叩头伏罪。敕令决一百，然后斩之。赏楚金绢百匹。

董行成 张（出《朝野佥载》）

怀州河内县董行成，能识贼。有一人从河阳长店盗行人驴一头，并皮袋，天欲晓，至怀州。行成至街中见之，叱曰：“个贼住，即下驴来！”遂承伏。人问：“何以知之？”行成曰：“此驴行急而汗，非长行也。见人则引缰远过，怯也，以此知之。”捉送县，有顷，驴主寻踪至，皆如其言。

张为河阳县尉日，有一客驴缰断，并鞍失三日，访不获，告县。推勘急，夜放驴出而藏其鞍，可直五千钱。曰：“此可知也。”令将却笼头放之，驴向旧喂处，令搜其家，其鞍于草积下得之。

苏无名（出《纪闻》）

天后时，尝赐太平公主细器宝物两食合，所直黄金千镒。公主纳之藏中，岁余取之，尽为盗所窃矣。公主言之，天后大怒，召洛州长史谓曰：“三日不得盗，罪死。”长史惧，谓两县主盗官曰：“两日不得贼，死。”尉谓吏卒游徼曰：“一日必擒之，擒不得，先死。”【眉批】急于报命，冤始此矣。吏卒游徼惧，计无所出。衢中遇湖州别驾苏无名，相与请之至县。游徼白尉：“得盗物者来矣。”无名遽进至阶，尉迎问故，无名曰：“吾湖州别驾也，入计在兹。”尉呼吏卒：“何诬辱别驾？”无名笑曰：“君无怒，吏卒抑有由也。无名历官所在，擒奸伏有名。每偷至无名前，无得过者。此辈应先闻，故将来，庶解围耳。”尉喜，请其方。无名曰：“与君至府，君可先入白之。”尉白其故，长史大悦，降阶执其手曰：“今日遇公，却赐吾命。”遂请其由。无名曰：“请与君求对玉阶，乃言之。”于是天后召之，谓曰：“卿得贼乎？”无名曰：“若委臣取贼，无拘日月。且宽府县，令不追求。仍以两县擒盗吏卒，尽以付臣。臣为陛下取之，亦不出数十日耳。”【眉批】妙哉！天后许之。无名戒吏卒，缓贼月余。值寒食，无名尽召吏卒，约曰：“十人五人为侣，于东门、北门伺之。见有胡人与党十余，皆衣缞绖，相随出赴北邙者，可踵之而报。”吏卒伺之，果得，驰白无名。问伺者：“诸胡何若？”伺者曰：“胡至一新冢设奠，哭而不哀。彻奠，即巡行冢旁，相视而笑。”无名喜曰：“得之矣。”因使吏卒尽执诸胡，而发其冢。冢开，割棺视之，棺中尽宝物也。奏之。天后问无名：“卿何才智过人，而得此盗？”对曰：“臣非有他计，但识盗耳。当臣到都之日，即此胡出葬之时。臣一见，即知是偷，但不知其葬物处。今寒节拜扫，计必出城，寻其听之，足知其墓。贼既设奠而哭不哀，明所葬非人也。奠而哭毕，巡冢相视而笑，喜墓无损伤也。向若陛下迫促府县捕贼，计急，必取之而逃。今者更不追求，自然意缓，故未将出。”【眉批】此与裴晋公缓于觅巾同机括。天后曰：“善。”赐金帛，加秩二等。

袁滋

李汧公勉镇凤翔，有属邑民因耨田，得马蹄金一瓮，送于县署，公牒将置府庭。邑宰喜获兹宝，欲自以为殊绩，虑公藏主守不严，因置私室。信宿，与官吏重开视之，则皆块矣。瓮金出土之际，乡社悉来观验，遽为变更，靡惊骇，以状闻于府主。议者佥云：“邑宰奸计换之。”遂遣理曹椽与军吏数人，就鞫其案。诘辱既甚，遂以易金伏罪，词款具存，未穷隐用之所。拘絷仆隶：纷纭枉挠。汧公因有宴，停杯语及斯事。列坐宾客，咸共谈谑。【夹批】献谄小人。【眉批】藏金非苞苴比，且业已闻府，必非乾没。此理易明，何汧公之昏也？时袁相国滋，亦在幕中，俯首略无词对。李公目之数四，曰：“宰邑者非判官懿亲乎？”袁相曰：“与之无素。”李公曰：“闻彼之罪，何不乐甚乎？”袁相曰：“甚疑此事未了，便请为公详之。”汧公曰：“换金之状极明。若言未了，当别有所见，非判官莫探情伪。”袁相曰：“诺。”因俾移狱于府中案问。乃令阅瓮间，得二百五十余块。诘其初获者，即本质存焉。【夹批】模换不易。遂于列肆索金镕泻，与块形相等，既成，始秤其半，已及三百斤矣。询其负担人力，乃二农夫以竹舁至县境，计其金大数，非二人以竹担可举，明其即路之时，金已化为土矣。于是群疑大豁，宰邑者遂获清雪，汧公叹伏无已。

李德裕（出《桂苑丛读》）

李德裕出镇浙右日，有甘露寺主事僧，诉交代得常住什物，被前主事僧隐用金若干两，引证前数辈，皆有递相交割传领文籍，分两分明，众词皆一。鞫成具狱，伏罪，然未穷破用之所。或以僧人不拘僧行而费之，以无理可伸，甘之死地。一旦引宪之际，公疑其未尽，微以意揣之，乃具实以闻曰：“居寺者乐于知事，前后主之者，积年以来，空放分两文书，其实无金矣。群众以某孤立，不洽辈流，欲乘此挤排之。”流涕不胜其冤。公恻然曰：“此固非难也。”俯仰之间曰：“吾得之矣。”乃立促召兜子数乘，命关连僧人对事，咸遣坐兜子，下帘子毕，指住门，不令相见。命取黄泥，各令模前后交付下次金物，以凭证据。僧既不知形段，竟模不成。【眉批】妙甚！公怒，令劾前数辈等，皆一一伏罪。其所排者，遂获清雪。

李夷简（出《国史补》）

李相夷简未登第时，为郑县丞。泾军之乱，有使走驴东去甚急。夷简入白刺史曰：“闻京城有故，此使必非朝命，请执问之。”果朱泚使于朱滔者。

刘蜕（出《唐阙史》）

裴休尚古好奇，掌纶诰日，有亲表调曲阜宰。土人垦田得古器曰盎，腹容三斗，浅项卑足，规口矩耳，朴素古。将蠹土坏者，既洗涤之，复磨砻之，视盎之腰，隐隐有古篆九字。曲阜宰不能辩。衮州有书生姓鲁，能八体书。召至邑，出盎示之，曰：“此大篆，非今所行者，惟某尝学之。是九字，曰：‘齐桓公会于葵丘岁铸。’”邑宰大奇其说，及以篆验，则字势存焉。乃辇至河东公之门。公以为麟经时物，宝之犹钟玦郜鼎也。视草之暇，辄引亲友之分深者观之，以是京华声为至宝。公后以小宗伯掌贡举，生徒有以盎宝为请者，一日，设食会门弟子，出器于庭，则离立环观，迭词称美。独刘舍人蜕以为近世伪物。公不悦曰：“有说乎？”紫微曰：“某幼专丘明之书，具载桓公九合诸侯，葵丘之会第八盟。又按《礼经》，诸侯五月而葬。同盟至既葬，然后反虞，虞然后卒哭，卒哭然后定谥。葵丘之役，实在生前，不得以谥称。”裴公洗然而悟，命击碎然后举爵，尽饮而罢。【眉批】不留伪以惑后世。

裴子云（出《朝野佥载》）赵和（出《唐阙史》）

卫州新乡县令裴子云好奇策。部人王敬戍边，留牸牛六头于舅李进处。养五年，产犊三十头，例十贯已上。敬还索牛，两头已死，只还四头老牛，余并非汝牛生，总不肯还。敬忿之，投县陈牒。子云令送敬付狱，叫追盗牛贼李进。进惶怖至。县叱之曰：“贼引汝同盗牛三十头，藏于汝家，唤贼共对。”乃以布衫笼敬头，立南墙之下。进急，乃吐款云：“三十头牛，总是外甥牸牛所生，实非盗得。”云遣去布衫，进见是敬，曰：“此是外甥也。”云曰：“若是，即还他牛。”进默然。云曰：“五年养牛辛苦，与数头，余并还敬。”一县服其精察。

咸通初，有楚州淮阴东邻之庄家，以庄券质于西邻，贷得千缗，约来岁计利取赎。至期，备财赎契，先纳八百缗，第检置契书，期明日以残资换券。所隔信宿，且恃通家，因不征纳缗之籍。明日赍余镪至，遂为西邻不认。诉于县，县以无证不直之。复诉于州，亦然。东邻不胜其愤，闻天水赵和令江阴，善听讼。乃越江而南，诉于赵宰。赵宰谓曰：“县政地卑，且复逾境，何计奉雪？”东邻则冤泣曰：“此地不得理，无由自涤也。”赵曰：“第止吾舍，试为思之。”经宿，召前曰：“计就矣。”乃召捕贼之干者数辈，赍牒至淮壖，曰：“有啸聚而寇江者，案劾已具。言有同恶在某处居，名姓形状，具以西邻指之，请梏送至此。先是邻州条法，唯持刀截江，无得藏匿。追牒至彼，果擒以至。然自恃无迹，未甚知惧。赵厉声曰：“幸耕织自活，何为寇江？”囚则朗叫泪随曰：“稼穑之夫，未尝舟楫。”赵又曰：“证词甚具，姓氏无差。或言伪而坚，则血肤取实。”囚大恐，叩头见血，如不胜其冤者。赵又曰：“所盗幸多金宝锦彩，非农家所置蓄者。汝宜籍舍之产以辩之。”囚意稍解，遂详开所贮者，且不虞东邻之越讼也。乃言：“稻若干斛，庄客某甲等纳到者；绢若干匹，家机所出者；钱若干贯，东邻赎契者；银器若干件，匠某锻成者。”赵宰大喜，即再审其事，谓曰：“如果非寇江者，何谓讳东邻所赎八百千？遂引诉邻，令其偶证。于是惭惧失色，祈死厅前。赵令梏往本土，检付契书，然后置之于法。

刘宗龟（出《玉堂闲话》）

刘宗龟镇南海之岁，有富商子少年而白晰，泊船江岸上有门楼，见一姬，年二十余，艳妖夺目，亦不避人。遂乘便戏言：“某黄昏当诣宅。”姬了无难色，微哂而已。既昏暝，果启扉伺之。此子未及赴约，有盗者径入行窃，见一房无烛，即突入。姬欣然就焉。盗谓其见擒，以庖刀刺之，【眉批】错中错。遗刀而逸，其家亦未之觉。商人子旋至，践血仆地，初谓是水，以手扪之，闻血腥，又扪之，有人僵卧，惊而走，径登船，一夜解维，比明，已行百里。其家迹其血至江岸，遂陈状。诘岸上居人云：“其夜有某客船，一夜径发。”即差人追及，械于圉室，拷掠备至，具以情吐，唯不招杀人，及不认庖刀。府主乃下令，某日大设，合境庖丁，宜集球场，以候宰杀。【眉批】唐时庖丁疑有名籍可据，若今日，此策不神矣。屠者既集，复改令翌日，使各留刀于厨而去。府主乃以杀人之刀，换下一口，来早各令诣衙请刀。诸人皆认本刀去，唯一屠最后，不肯持刀。府主乃诘之，对曰：“此非某刀，合是某乙者。”问其住处，即命擒之，已窜矣。于是以他死囚代商人子，侵夜毙之于市。窜者既闻囚毙，不一两夕，果归家。【眉批】妙在此。即擒之，具首杀人之咎，遂置于法。商人子夜入人家，以奸罪杖肯而已。

杀妻者（出《玉堂闲话》）

昔有人因他适回，见其妻被杀，但失其首，支体具在，既悲且惧，遂告于妻族。妻族执婿入官，谓杀其爱女。鞭棰既严，不任其苦，乃自诬杀人。款案既成，皆云不谬。郡主委诸从事，从事疑之，谓使君曰：“某滥尘幕席，宜竭节奉理，人命至重，必请缓而穷之。且为夫之道，孰忍杀妻？况义在齐眉，曷能断颈？纵有隙而害之，盍作脱祸之计，或推病殒，或托暴亡。今存尸而弃首。其理甚明。”使君许其更谳，从事乃迁此系者于别室，仍给以酒食。然后遍勘在城仵作行人，令各供通近来应与人家安厝坟墓多少去处文状。既而一一面诘之曰：“汝等与人家举事，还有可疑者乎？”有一人曰：“某于一豪家举事，共言杀却一奶子，于墙上舁过。凶器中甚似无物，见在某坊。”发之，果得一女首级。遂将首对尸，令诉者验认，云：“非也。”遂收豪家鞫之。豪家款伏，乃是杀一奶子，函首而葬之，以尸易此良家之妇，私室蓄之。豪乃弃市。








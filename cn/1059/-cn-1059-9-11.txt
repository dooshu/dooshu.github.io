○曾状元

泰和曾状元 【 彦】 老于举场，成化戊戌，年且六十，乃魁天下。是科，殿试馆阁诸公阅卷竟日，未得超拔之作。最后眉州万公 【 安】 得曾公卷，亟赏叹，以示众，众传观皆钦服，谓文宜第一，特未见其貌。故事：将赐第前一日，集诸举士于礼部阁老堂中，呼名阅其仪观。及是呼至曾公，文康属目，觉其秀伟，尤异于众，喜谓诸公曰：「得人矣。」魁选遂定。迨胪傅出 【 迨胪传出　原本作「迨胪得出」，据说库本改。】 ，则貌寝多髯，与前不类，文康为之愕然。退取其卷读之 【 退取其卷读之　原本「卷」作「策」，据说库本改。】 ，亦平平无奇语，以示诸公，皆然，乃大惊叹，以为有神助云。 【 长州郑长史之子泰说。盖状元尝受业于长史也。】


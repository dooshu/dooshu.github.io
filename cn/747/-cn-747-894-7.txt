○请追癸巳日诏疏

岁贡贱臣隐，既以文不得意，且抱犬马之疾於长安。夏五月，京畿旱，癸己日闻诏大京兆，用器水炉香蒲萧绛幡辈，致於坊市外门，将以用旧法而召甘雨也。臣踊起病榻间，以为明天子忧人，虽舜禹不如是之勤，幸甚幸甚。臣又闻水旱与天地同出，苟时或然，不可以仓卒除去。今秦地旱已逾月矣，而陛下祷祠亦已频矣。天之高，地之厚，五岳之绵亘，四渎之宏远，陛下命百执事启祈外，何常不以心祝之？虽茎槁苗乾，而百姓不怨嗟者，其感陛下之诚深也。今以蒲萧辈为请者，岂陛下谓其能灵於岳渎者乎？夫岳渎视陛下之公辅，列陛下之土田，苟陛下忧，则岳渎亦宜忧矣。受祭据封者尚未能为陛下出力，彼蒲萧辈复何足以动天。臣为陛下不取也。臣又闻天之有雨泽，犹陛下之有渥恩。雨泽可以委曲千之，则陛下渥恩亦可以委曲干之矣。臣闻天子有左右史，将所以记事记言，然後付太史氏。臣必恐其得以容易编牍，今冒死请追癸巳日诏。苟若陛下法十六圣之教训，虽五种栖野，而百姓不暇掇，岂蒲萧辈之所及乎哉？昔殷汤之代，民不以旱为灾，仁圣之君在上也。今旱未及殷代，而陛下忧已过矣。臣谨因旱以质万姓，俾其知陛下心。


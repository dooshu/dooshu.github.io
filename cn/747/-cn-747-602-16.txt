○谢端午赐衣及器物等第二表

臣某言：德音曲被，喜溢群情。厚赐遐颁，荣沾陋质。臣某中谢。伏以蕤宾在律，端午御辰。庆列丹墀，守藩莫及；恩随彩缕，捧轴难胜。况衣极珍纤，凉生温暑；器皆照烂，光发户庭。窃惭彼已之诗，敢忘满盈之诫！惟当莅戎有勇，训俗知方。永怀铭缕之诚，冀申赴蹈之节。臣与大将无任感戴踊跃之至。


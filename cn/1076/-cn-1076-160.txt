卷一百六十

<史部,诏令奏议类,奏议之属,历代名臣奏议>

钦定四库全书

历代名臣奏议卷一百六十

明　杨士奇等　撰

建官

宋仁宗皇佑元年知谏院钱彦远上奏曰臣以侍读待制职名乃汉文学诸吏唐常侍给事之官清贵严近职在侍从献纳规讽谋谟非资重才周文华兼美不授非以恩例叙迁可得国朝拣任精极先帝时待制张知白自参知政事方除翰林侍读学士出外及祥符中特置待制四员令更直秘阁以备顾问则圣人求贤择才之意深矣而近岁除授颇多凡任使稍重例带此职边防列镇印绶累累不惟名数益轻兼恐奨擢有滥夫爵禄品秩其选谨则职事修举其流杂则贤愚混淆一失本源沮劝何赖臣欲乞今後自翰林侍读枢密直龙图阁等学士及龙图天章阁待制并依翰林学士知制诰故事各限定员数遇有阙方许除授其三路带安抚使臣僚并乞别除职名所贵内外流品有殊朝廷之官益重二年侍御史知杂事何郯上奏曰臣伏见朝廷以文武官入流无限审官三班院流内铨皆除注不行故尝诏羣臣博讲利害以求省官之策今选人改官已增立年考胥吏出职又议塞他岐惟贵势奏荐子弟不加裁损则除弊之源有所未尽臣检会文武臣寮奏荐亲属条制文臣自御史知杂已上武臣自合门使已上每岁遇乾元节得奏亲属一人诸路转运使提点刑狱三司判官开封府判官推官郎中至带馆职员外郎诸司使至副使遇郊禋得奏亲属一人总计员数上自公卿下至庶官子弟以?得官及他横恩每三年为率不减千余人旧制须以服纪亲踈等降推恩然未立年月远近为限所以恩例频数臣寮?补近亲外多及踈属遂致入仕之门不知纪极汉法保任唐制资?本止及子孙他亲无预又不着为常例今本朝霈恩至广人臣多继世不絶恩固甚厚然事久则弊亦当改张以救其失臣欲乞今後文武臣寮官序合每岁遇乾元节得奏荐亲属之人除子孙依旧外朞亲候遇郊禋许奏一人其余亲属再遇郊禋许奏一人其官序每遇郊禋得奏荐亲属之人除子孙依旧外朞亲候再遇郊禋许奏一人其余亲属候三次遇郊禋许奏一人如此等级裁减一年内可省入官数十人积年而计所省渐多则仕路之冗不澄汰而自清矣朝廷向来已曾更改资?条制然而亲子孙亦以限年厘革是致人心怨嗟遂即复故臣今所请以奏荐亲踈为等降皆缘人情盖人情於近亲则恩甚厚於踈属则恩渐薄今既许近亲依旧制其踈属止以年月远近为限不尽隔絶酌於衆心计亦无怨惟圣明断而行之则官滥之源庶或可塞其边臣及路分合得恩例即乞依旧如许施行仍乞候过今秋大享後为始

嘉佑元年知谏院范镇上奏曰臣谨按唐制五品以上?孙三品以上?曾孙而无?兄弟叔侄之文今文官自知杂御史以上岁奏一人自带职员外郎以上三岁奏一人武官自横行以上岁奏一人自诸司副使以上三岁奏一人又无兄弟叔侄曾孙之品限而旁及踈从所以入流寖广仕路益杂臣欲乞见任两府听?兄弟叔侄见任学士止任团练使以上比唐三品得?曾孙知杂御史正刺史以上比唐五品得?孙带职员外郎诸司副使以上专得?子兄弟叔侄降曾孙一等曾孙降孙一等孙降子一等又岁奏一人与三岁奏一人自有京官试御斋郎之别【武官亦如此】欲乞岁奏一人者亦令三岁奏一人於所得官上逓加一等或二等以优异之【若得奉礼郎大祝者与大理评事诸寺监丞之类】议者若曰今自学士而下舍兄弟叔侄而专任子孙非所以广亲爱之道臣窃以为不然兄弟叔侄於公则刑不相及於私则财不相及【着令因官置到资产不及兄弟叔侄】至於朝廷爵赏则轻加之为不可也臣欲乞除品合得?外朝廷必欲徇其私爱加惠旁宗且令依旧奏补无使入流如有才艺自随科目贡举课试中科目者比类白身人优与推恩其无子孙者特听奏旁亲一人入流如此则下不失私亲之爱上无冗官滥赏之弊

仁宗时宋庠奏曰圣诏曰承平寖久仕进多门人浮政滥员多阙少滋长奔竞糜费廪禄者臣等闻欲影之正者必端其表欲流之洁者必澄其源此虽老生之常谈然实治道之要术朝廷设官取士固有成规三年一开举场九品尽由铨选其余资?入仕流外出身或依托权臣谓之门客或因缘酬奨不累年劳攀例承恩诡名希宠人浮政滥抑有由来臣等以谓取士者政之表也补吏者官之源也近岁举人殿试有老榜之目但论举数无取艺能释褐虽被朝恩参选已登暮齿纵分职任尽昧廉隅臣等欲乞将来科场罢兹一事又每岁百司人吏出官甚衆羣臣子弟增年就禄员多阙少不得不然今审官院流内铨例许成资便令除替虽守阙者暂时为利罢任者赴选益多苟且因缘不能尽举以上三事欲乞各付所司审加详议委中书门下裁酌以闻如此施行似堪经久

参知政事范仲淹上疏曰臣谨按三代之制皆立三公建六卿太公周公召公周之三公也以论道经邦为师傅又天官冢宰掌邦治地官司徒掌邦教春官宗伯掌邦礼夏官司马掌邦政秋官司寇掌邦禁冬官司空掌邦土此周之六卿也各帅其属以佐王理邦国大事从其长小事则专达亦以三公兼六卿之职取其重也周用此制而王道大兴世祚緜久至八百年我国家有周之天下未能行周之制亦当约而申之以治天下则可卜长世之业矣今中书乃天官冢宰之任枢密院乃古夏官司马之任其地官春官秋官冬官之职各散於羣有司皆无六卿之正又无三公兼领之重而两府间惟进拟差除多循资级评论赏罚各遵条例之外上不专三公论道之职下不专六卿佐王之业虽庶政不修天下不理咎将安归臣请朝廷於百职中选其务之重者命辅臣兼领其纲要体周之三公下兼其六卿法周之六卿各帅其属以佐理邦国唐贞元中诏宰相齐映判兵部李勉判刑部刘滋判吏部崔造判户部工部又尝命宰相兼诸道塩铁转运使是宰相下兼其职以重其事也其不修举者朝廷得以责之辅臣任责则庶政之弊可救天下之治可期惟陛下裁择

一审官是京朝官所集之府固当区别善恶黜陟幽明使贤者知劝岁终书其一岁黜陟之数以何等功而进者几人以何等罪而退者几人各分其类具目进呈

一吏部流内铨条诏程式颇闻烦碎权势之与孤寒优便之与远恶在乎均平恻隐方协至公况羣材所聚倚在铨品亦天官冢宰之任也臣请命辅臣兼判每至岁终书其一岁之黜陟以何等功而进者几人以何等罪而退者几人各分其类具目进呈

一国子监又诸道郡学聚天下之士讲议诗书服习礼乐长养贤俊为国器用此地官司徒之职也臣请命辅臣兼判以总天下郡学每遇科场开日或有德行文学之士乡里所推重者不以应举不应举许郡学士衆举履行善状诣所属荐举逐处官员更体量名实相副者保明闻奏当议别行敦遣以劝天下之士

一三司天下金谷之府今窘於财用经费以艰刻剥既深生灵重困宜疏通利源以救天下之弊此地官司徒之政也臣请命辅臣兼判此当今之急务每至岁终书其减省冗费之数增息财利之数蠲放困穷之数具目进呈

一司农寺管天下常平仓本欲凶岁用济生民今逐处弛慢不为急务仓廪渐虚灾伤无备赤子之命委于沟壑又劝农之政新颁诏令其天下官员劝课劳绩并合委本寺考较以闻此亦地官司徒之政也臣请命辅臣兼判每岁终以诸道常平仓增损之数并亲民官劝课功状之优者具目进呈

一太常礼院用历代之礼或不谨於典法随时緜蕝纲纪寖坏制度日隳太常寺用历代之乐或八音失序慢於大祀则神祗不享祸罚可召此春官宗伯之职朝廷之所重也臣请命辅臣兼判至岁终具礼乐有所损益或废坠有所修举画一进呈

一三班院使臣数千人其品流至杂难於区别磨勘差遣日有荣悴臣请命辅臣兼判常选可用於边陲或可委以钱谷或可付以亲民或可任以殄寇至岁终以所选人数具目进呈

一殿前马步军司总辖诸军其体最大更戍边鄙要在均平拣擢材勇贵其精当至於战阵之法号令之要皆须服习此夏官司马之政也臣请命辅臣兼判至每岁终以将校选擢之数军旅服习之效具目进呈

一审刑大理寺评天下之法生死荣辱系於笔下祸及非辜怨动天地二帝三王尽心此道即秋官司寇之政也臣请命辅臣兼判每至岁终具天下断案中大辟流罪以特恩减放并法寺辩明出入数进呈

一刑部一司详覆天下已断文案凡天下诉寃之奏尽委刑部辩之此亦秋官司寇之政也今官属寡弱与审刑大理寺势不相敌岂敢尽行駮正故沈寃之人十无一雪臣请命辅臣兼判至每岁终具天下断案详覆到差失公事并辩雪过负寃人数进呈

右伏望圣慈各委辅臣兼判前件职司其创置新规更改前弊官吏黜陟刑法轻重事有利害者并令兼判辅臣与夺其大体者别具奏呈令中书枢密院更从佥议然後奏取勅裁其逐司常务即主判官员依旧兼行

仲淹又上疏曰臣谨按唐初内开十六卫以聚武臣外开折冲果毅府五百七十四以屯兵伍使三时务农一时习武无事则武臣居内以奉宿卫有事则武臣居外以统军旅自武德至开元百三十年天下府兵无逆乱者及开元末倚安忘危乃废府兵天下遂乱其後兵伍皆市井徒骄蹇怨叛终丧唐室国家今於河北点得义勇乡兵二十万亦如唐之有府兵也然所置官属及拣点法制即与唐未类且逐处官非其人不能以恩抚绥以威制服臣恐一旦仓卒不为国家之用既教以弓矢驭之失道则宼乱之资已先成矣今河北州县部内各管义勇其长吏中才可驭衆或智可防乱或威摄衆望者有几人哉臣料按察使奏黜者不过老昧贪猥之人存留者不过勤谨畏惧之士其驭衆防乱恩威得所者必未多也由此观之是陛下河北二十万之衆未有统领而无所倚赖也今北敌方盛河朔千里无陕西关山之险又官军数少难当大敌或更增置官军即财力已困无以供亿如此则陛下将何为必安之计不可不思也岂易百十员官吏为难而不以统二十万兵伍为重然国家恐北敌之疑必未欲多置兵伍臣请且选逐处州县长吏须命一二才臣专往河北与转运使安抚使令行按察逐处知州知县县令内有才智不长非可统理兵衆者虽无过犯并等第列名闻奏内近成资者差人承替未近成资者与移诸路州县却将诸处举到知州知县县令人内拣选有材干者先差往河北填替仍授以训兵之要其知州并别授宣命专管勾义勇兵甲公事知县并带都监监押其县令中有愿换班行充知县兼监押者并听亦乞於武臣中选堪知县者前去如此则得人稍多必能统领教习使行军阵之序金鼓之节赏罚之约缓急遣就统领可战可守不误大事又良吏抚驭恩威得所虽有饥馑不为宼乱其河东路即乞续次依此施行此国家大计非臣之敢轻言也

时张方平上论曰臣闻周制大国三卿命於天子自大夫羣士皆命於其君王卿士之官属亦各自选用故穆王命伯冏为太仆正曰慎简乃僚其惟吉士汉之藩国朝廷独为遣傅相其中尉千石而下得自署置三府各择掾吏州郡从事列曹衆职悉任之于刺守魏晋始建九品官人之法中正核人材於外吏部铨授于中而辟署之制仍行不废隋开皇中内外庶官罔论大小悉归选曹无复外补唐氏杂考古法稍复其制采访节廉之官属判官而下皆自延请其已就署徐乃上闻未奉报者称摄既王命者同正肃代之後岳牧权重或自除支郡刺史专戮二千石凡诸辟用悉兼台省皇朝兴国初始罢假摄而重臣近职出临方面自介倅宾佐逮诸掾吏得自王官请辟相承惟旧於政殊无损者而顷议者复为过论以为多引交旧或容请托又虑孤平之人才上被代使奔命之不暇且郡县送迎之洊劳由是复上奏辟之制臣闻书戒任贤之贰易美彚征之吉传襃举善诗贵烝髦且朝廷官人之法大体以保任论荐为选擢之路位登朝列职分半刺固可以举其所知矣况大臣者上所尊礼而信用者膺共理之寄求自助之良设令引交旧而得贤容请托而不失才其亦何愆乎义凡所谓善知人者必审其善恶察其器能非交旧则何从知之既无交旧之素则必求於长者之誉善人之论采清议访乡评而取之是故涉乎请托矣魏卢毓曰夫名不足以致异人而可以得常士畏教慕善而後有名是不犹愈於殊无善而称者乎而议者迎事端以设防蔽滞俗情而亏大体使大臣知善而不得用知滥而不得去是何取乎理哉臣愚以为宜复旧制稍为条约遂其援能之善塞其过分之请论辟之始当依迁次而补除赞助有闻自用常科而奨荐诚有人乖物论非可掩之瑕事出幸私有骇衆之迹自可使宪署弹劾外台察廉暴其妄举之愆示以必行之典如此则当荐延者有顾慎之意励名行者有伸知之望吏皆劝向事斯修举翘楚必刈白驹可絷上为抡拔以渐之道下免滞淹不调之叹干旄好善虽纪浚郊之美棫朴官人终归周朝之盛矣

方平又上论曰臣伏以今外权之重惟转运使一道百城号令千里官吏之黜陟财赋之弛敛恩泽之流壅民政之惨舒郡县观听其风棱国朝倚办乎外务提衆职之纲辖实方面之师表盖汉刺史之职而唐度支诸道巡院留後之任也汉制刺史掌以六条督察二千石而不主金谷货利之事其主金谷货利之事者则大农有部丞州一人而郡国有均输塩铁之官唐世乱後急於兵食而计臣始兼转运诸筦榷之名而诸路置巡院官掌赋调之式委输之藏而不总州郡之政吏民之事其总州郡之政吏民之事者则有按察采访黜陟之使今之外台乃兼其任授国寄用势望甚?小大之政无所不统夫其捃拾勾剥锥刀毫忽之计损余补寡给报调度之筭正一胥史可办者尔转运使之大体在乎访视风俗革正其因循之弊廉实官吏周知其否臧之才此固水木之本源衣服之冠冕矣是之弗图而猥事乎米塩刍秸之微株效乎圭勺星铢之谬而宿奸大猾据都占郡府署为豺狼之窟州县为虺蜴之宅以至暴于天听达于四方而外台犹莫之举也此岂所以与天子共理之意欤比者朝廷议郡长吏之罪而转运使坐累左迁斯见乎朝旨务澄肃乎外政者也夫圣人立法所重成俗习见既久回革已难今天下之俗乐和易而恶坚介贵循常而重改作建一功利必蒙生事之名免一恶慝已落所怪鸟衆噪乎早飞故虽纲膺之蒙寄任于今犹颇牧之当汉文之世也臣又详转运之名盖以赋舆为主似非专为举贤黜恶而设也子曰必也正名乎则其居是职者先聚敛而後民政又不可多讥也昔在两汉虽有刺史督州而又时遣使四出察郡吏之治故前汉则有绣衣直指传行郡国得专戮二千石後汉则有美俗清诏之名分行四方唐虽有采访按察之职而亦时遣郎官御史访事得失臣愚以为宜举汉唐之典精选台阁之臣才识深明风度方重者衔命分道参考民謡以升闻亷正劾免庸暴必列疏其能否之迹实录其善恶之状以行诛赏之法以立襃厉之道至于有可兴之功利有可蠲之疾苦草莱有幽潜之士闾巷有节义之人因得搜扬以辅政道数年辄一遣而勿限于常如此则吏知沮劝常怀戒惧之意民有侵枉益开辨理之途利害上达而不遗恩泽下流而无壅矣

知制诰胡宿上奏曰臣等昨奉勅为翰林学士韩绦上言国家奄有四海承平百年官制未修方古为陋欲望讨论有唐官制及本朝官制品秩事任量加裁定正其名体等事奉圣旨差臣等同共详定臣等累曾恳辞不蒙允许寻其劄子陈乞且未置局容臣等取前代官制将今日官位职任商度可改正者可裁损者可申明者各条三两事先送中书门下更加商量若果可施行即置局辟官次第删定奉圣旨依奏臣等今详定到事件如左

一汉置丞相其後改置三公官皆有府辟召掾属唐制以尚书门下中书三省长官为宰相尚书令仆射侍中中书令是也官品未至者同中书门下三品今平章事即其比也参知政事唐初亦是正宰相崔温等尝为之国朝之制下宰相一等若用唐制正其名体则四辅之任当悉用平章依汉制即须立丞相府

一唐制御史大夫一人中丞二人国朝之制大夫不置以中丞为台长他官或以给事中谏议大夫权之若欲改正官制置丞相府则大夫当复轻重乃等

一唐制无公卿为枢密使五代用兵始与中书对掌机密即欲改正官制当以院事还中书及尚书兵部

一尚书省二十四司既为虚名所以官冗员衆即欲正官制当罢三司复二十四司及九卿官使有定员其郎官不在本省治职事者并以前资及散官处之其莅外任者或依唐制置上中下等州刺史及别驾之类随官品任之或欲轻其权则曰知某州刺史之类

一文武散官及检校兼官勲爵实封等在开元已前颇有实事於今惟散官犹叙服色粗系轻重其余悉皆虚名无益治体即欲改正官制当例行省罢若以假虚名而佐实职兼存亦可

已上所谓改正者也略举一隅若於今可行即推此类具正之

一大理寺决天下狱刑部覆之於事已足又加审刑院则为骈衍即欲裁损官制当以院事官属还刑部

一吏部尚书侍郎分领铨事则当差以轻重分别流品今审官院掌京朝官磨勘差遣而流内铨惟典州县幕职官体制不伦即欲裁损官制当以审官院职事归尚书铨州县幕职官归侍郎铨

一群牧司提举司纠察司之类皆古无此职即欲裁损官制悉当省罢还属尚书九卿

已上所谓裁损者也略举一隅若於今可行即推此类具正之

一左右史并当随宰相入立仗下以记言动今史官之任不及闻前殿政事故德音善政多失纪録今欲申明复此旧制

一中书出制勅唐制并经门下审覆然後尚书出告身经历三省比来惟於中书发敕虚署三省官名今欲申明复此制国朝令文具载

一国朝近制观文殿大学士惟待旧相自资政殿大学士至天章阁待制已上其间多有无员数除授浸广者繇边幅不立也诸旧有员者宜依旧数未有者宜差定其员着为久制以革溢员之滥

一唐制舍人六人分判尚书六曹事所以佐丞相谨政令欲乞申明此制

一旧制九卿之职不隶尚书今卿监职事三司关领者宜取还寺监亦省侵官之类

一唐制左右丞判尚书省事给事中判门下省事中书舍人判中书省事国朝门下省权用近臣判之中书省即舍人年深者判与唐制略同准昨上言者称近臣判省太重考按唐制似不如此惟常衮自以同中书门下事即当兼判中书省是时崔佑甫以舍人判省谓衮侵官士论由此不平衮也

一一班自供奉官至殿侍差借之类唐制武选皆无此名目宜徙置於外以区别华冗

一朝廷若欲从改正之说即候改正之後设官分职如周唐乃可约六典着书垂之後世若未能如此而欲着书惟可将会要及诸司编勅并格令删繁取要因今日官名粗书职分而已

已上所谓申明者也略举一隅若於今可行即推此类具正之

时知谏院包拯上疏曰臣谨按唐制御史府其属三十人所以重风宪之职国朝以来选任尤剧天禧中御史六员盖朝廷纪纲之地为帝王耳目之司必在得人方为称职自非端劲特立之士不当轻授近岁知杂中丞不专奏辟或命两省臣寮参举而条制约束罕得应诏虽素有才望又限以资考推择之际颇慎其选臣窃见顷年添置御史里行二员缘所举之人秩序差浅用之不次必无畏避自後因循而罢物议惜之方今台官员数最少抨弹之任所系尤重欲乞令中丞知杂依旧例於陞朝亲民官内保奏堪充御史里行二员如稍不称职并严坐所知

时刘敞上议曰臣伏见故事诸让官者或一让或再让?三让皆有品秩非不欲人人让也让之迹近名则容伪而为礼者恶烦烦近於?故设中制有所止之也昔舜命九官夔龙不让其他伯益之徒一让而止此则治世之法也窃见顷来士大夫每有除命不问高下例辄累让虽有出其至诚恬於势利然亦已逾典制过夔益矣若习俗遂巧流风稍敝必且挟伪采名要上迷衆更以此为进取之捷径奔竞之秘策甚可恶也岂独烦於礼哉夫让虽美道君子所有余小人所不足然非其真则丑亦甚昔郑公孙段辞为卿退则又使太史命己子产恶其为人其後卒为乱故饰伪之敝至於此非国家之福也公孙段尚其小者耳子之擅燕王莾代汉其始皆以善自名已而稍入於邪也臣谓贤者之节难进而易退难进而易退者非苟让一官之谓也谓其能择於义不犯非礼也故虽不多让其节犹可见衆人之情好得而恶失好得而恶失者亦非勉受一职之谓也谓其不择於义越礼而动也故虽复饰让其情亦弥险让与不让一以故事旧典为准无使钓利者要君采名者售伪不幸而不值子产之精识则公孙段之徒纷然竞於朝矣臣言似迂而虑实远望赐财幸

英宗治平三年知制诰韩维上奏曰臣昨日闻御史知杂吕诲等以言事被黜至今不见敕至封駮司访闻乃是中书直封送本家臣窃以封駮司给事中之任也凡制敕必由此而下有所不便得以封还论奏古今之通制也今罢黜御史事关政体而遂不使有司预闻纪纲之失无甚于此臣伏思王者建立官局张设法度择人守之所以防检缪失共成治道而朝廷自坏其法不知为此将以何利也伏望圣慈指挥中书追诲等敕命令由本司使臣得申论议以正陛下之官法

维又上奏曰臣近以御史知杂吕诲等降黜敕命不由门下封駮司直送本家尝具论奏乞追还以正官法至今累日未见施行臣伏思古者并建庶官各有法式所以共成治体远防祸败虽王者不得而私也况大臣乎淳化中命枢密直学士向敏中张咏点检看读发放敕命其实封敕文并仰中书房候印押下送向敏中等看读点检了却实封发放祖宗所以审重号令防检缪失如此其至今朝廷一旦骋私意以坏圣王之法快目前而忘後世之虑独何谓也方今官失其法人怠其职百事隳废日就衰靡臣愚窃谓宜有以力振颓敝而陛下君臣方共为此事臣窃为国家忧之伏望圣慈以臣此奏并前所上章早付中书施行臣懦不能为陛下守官伏待谴黜

维又奏曰臣近以降黜吕诲等敕命不由银台司累具论奏今又闻罢傅尧俞等敕亦是直送本家臣窃以法制者天下之公器非天子所得私而亦臣下所不敢辄废也故法有不便事则易之未有设而不行者人有不称职即去之未有存而不用者也陛下才毕亮阴即降诏戒厉臣下曰内外因循惰职者衆未闻推利及民尽心忧国者又训以易虑孳孳各修厥职诏下以来未及一年不闻群司有所进益而公卿大臣乃自坏法度违戾诏文臣虽区区为陛下爱惜此事章三四上不蒙省察京都之内禁门之中尚且如此而欲以风劝天下推利及民岂宜可得哉孟子有言曰有官守者不得其职则去有言责者不得其言则去今有言责者既不得其言而去矣不得其职者尚且胡顔苟处乎况臣两还诏旨今又不能仰遵圣训为官守法罪戾仍重岂久玷侍从尚窃封駮之名伏望圣慈特赐罢黜所有银台司等职事臣更不敢佥书见居家待罪

英宗时翰林学士张方平上奏曰伏以知制诰之职所以代王言为诰令由此召入禁林充学士非才誉允洽何以当其选比来朝廷率以体例次补日近诰命或有鄙浅传为口实前代国家有事之际或以单劄之辞折冲千里之外使三军感励万方悦劝背逆凶丑或以革心远方异类或以向化故知文辞书命有足以助国威宣王泽也祖宗之世有自州县之职抜处辞禁有自两禁黜为管库者盖惟才而是用岂为人而择官其修起居注史馆修撰即次除知制诰之资序也今朝士不修廉耻至冒宪章法座之前辄自干请窃谓若此除授宜详加推择必其人流才地辞学器识他日可以备大臣之用而後擢处其职文物盛於本朝光华照於天下使名器以重堂陛以隆天下幸甚

右正言刘安世建言祖宗之待馆职也储之英杰之地以饬励其名节观以古今之书而开益其聪明优其廪不责以吏事所以滋长德器养成名卿贤相也近岁其选寖轻或缘世赏或以军功或酬聚敛之能或徇权贵之荐未尝较试遂获贴职多开幸门恐非祖宗德意望明诏执政详求文学行谊审其果可长育然後召试非试毋得辄命庶名器重而贤能进矣

神宗熙宁二年御史中丞吕公着上奏曰臣窃以三代圣王之政至於久则不能无弊在审所救云尔国家享天下逾百年凡当世举可以修旧起废兴利除害者固非一日至於近日改更宗室法度省罢银台奏白减外亲奏荐处置疲癃官吏之类中外之论孰曰不然惟是制置三司条例一司本出权宜名分不正终不能厌塞舆论盖以措置更张当责成於二府修举职业宜倚办於有司若政出多门固非国体宰相不任其责则坐观成败尤非制世御下之术兼臣昨来已曾论列所有制置条例一司伏乞罢归中书其间事目有可付之有司者即付之有司

公着又上奏曰臣近具劄子言乞罢制置条例司归中书至今未蒙施行臣闻孔子曰名不正则言不顺言不顺则事不成今来制置一司上既不关政府下又不委有司是以从初置局人心莫不疑眩及见乎行事物论日益腾沸盖朝廷大事无不出於二府惟是今来制置条例实系国家安危生民休戚而宰相不得与闻若宰相以为可自宜与之共论以为不可亦不当坐观成败但事书敕尾而已至於仓场库务琐细利害又恐不必执政大臣然後能集臣又闻圣人之政贵乎显仁藏用管仲霸者之佐耳及其为令犹曰法成而邻国不知今朝廷处置实未能有利及民然而先置一司使天下疑惑愁怨至今不定恐非策之得者也乞检会臣前奏施行

公着又奏曰臣近为降下司马光等告敕到封駮司寻以为不便遂具封駮闻奏窃知已直降光等告敕付合门臣伏以祖宗置封駮之职盖以朝廷政令不能一一尽当故使有司得各竭其意以补阙遗臣既缪当官守苟有愚见诚不敢自默以失祖宗置司之意是以即有论列今来朝廷既以臣言不当自当显行黜责其所降敕告亦须经由本司盖臣虽可罪而此职终不可废若因臣一言不当遂使今後封駮之司不复能举正职事则是祖宗法度由臣而坏伏望圣慈正臣封駮不当之罪特加显黜以振纲纪

熙宁三年右正言李常上奏曰臣伏闻近差诸路提举常平广惠仓僚敕旨不由封駮司中书以为系是举差臣窃以为过矣国朝因唐故事置门下封駮司自是非机密宣敕皆使详读然後颁下其或失当得以厘正所以谨出制命之意亦已至矣故祖宗以来多选方正望重之臣典领是职缘於朝廷所补非轻其为责任甚重今遣使四出得兴利除害举察州县使事之重与监司略等而不付之有司参考能否堕废纲条理实未顺兼封駮之任虽人主亲所选任皆得以其职言今曰举差臣所未谕臣恐朝廷典则寖得缘事废紊伏望圣慈特赐指挥并依旧制庶命令所加务於详审有司职业贵以修举

元丰中判三班院曾巩上言曰右臣伏见圣恩以新雕印唐六典颁赐近臣以及馆阁窃以唐初以尚书中书门下三省参领天下之事以今仆射侍中为宰相之任然选士用人出兵授田刑罚礼乐至於工官所主则一本於尚书尚书侍郎分为六官郎员外郎各有攸司又分为二十有四所以弥纶庶务至微至密其大则以永业口分之田制民之产以租庸调制民之赋以诸府十二卫制民之兵三代以来其政最为近古太宗所以致治者盖出於此其事至衆而举之有条其体至大而统之有要可谓得建官制理之方明皇之世廼考寻旧章着之简册以六卿所总领则象周官名其书曰六典而开元十四年张说罢中书令为尚书右丞相不知政事自此政事归中书而尚书但受成事而已亦其书之所记也则当是之时尚书已不得其职其所着者盖先代之遗法也其本原设官因革之详上及唐虞以至开元其文不烦其实甚备信可谓善於述作者也臣向在馆阁尝见此书其前有序明皇自撰者而其篇首皆曰御撰李林甫注及近得此书不全本其前所载序同然其篇首不曰御撰其第四一篇则曰集贤院学士知院事中书令修国史上柱国始兴县开国子臣张等奉勅撰盖开元二十二年张九龄实任此官然则此书或九龄等所为欤不敢以疑说定也伏惟皇帝陛下神智圣性夙成自天方革敝兴坏以修太平之业继唐虞之迹而稽古不倦旁及此书乃自禁中镂版传之以赐在位岂不以其官仪品式去今未远而行於今者尚多将使学士大夫得而求之其於就列皆知其任其於治体开益至多非圣虑所存规模宏远则何以训励群臣委曲至此臣备数内阁以文学为职宜略知典故不可以衰退驽钝怠惰苟止故敢昧冒以请伏望圣慈依例赐臣一部使得伏玩思索万一得奉清闲尚可牵强以备访问不胜犬马区区之诚贪冀恩私不知僭越其於罪戾所不敢逃干冒宸严臣不任战栗之至

巩又上言曰臣伏以陛下稽古正名修定官制今百工庶务类别以明其於讲求经画皆出圣虑弥纶之体固已详尽然推行之始去故取新窃恐百执事之人素未谕於其心习於其耳目一日之间或未尽知其任群吏万民听治於上者或未尽知所趋待夫问而後辨推而後通则必有烦阻之患留滞之虞若图之於早定之於素则一日之间官号法制一新於上而彛伦庶政叙行於下内外远近虽易视改听而持循安习无异於常此臣所以区区之愚庶有补於万一也今百司庶务既已类别若以所分之职所总之务因今日之有司择可属以事者使之区处自位叙名分宪令版图文移案牍讼诉期会总领循行举明鈎考有革有因有损有益有举诸此而施诸彼有舍诸彼而受诸此有当警於官有当布於衆者自一事已上本末次第使更制之前习勒已定则命出之日但在奉行而已盖吏部於尚书为六官之首试即而言之其所总者选事也流内铨三班东西审官之任皆当归之诚因今日之有司择可属以事者使之区处自令仆射尚书侍郎员外郎以其位之升降为其任之烦简使省书审决之某当属员外郎某当属尚书侍郎某当属令仆射各以其所属预为科别如此则新命之官不烦而知其任矣曹局吏员如三班诸房十有六诸吏六十有四其所别之司所隶之人不必尽易惟当合者合之当析者析之当损者损之当益者益之使诸曹所主因其旧习如此则新补之吏不谕而知其守矣宪令版图文移案牍讼诉期会总领循行举明鈎考其因革损益之不同与其举诸此而施诸彼有舍诸彼而受诸此有当警於官布於衆者皆前事之期莫不考定如此则新出之政不戒而知其叙矣夫新命之官不烦而知其任新补之吏不谕而知其守新出之政不戒而知其叙则推行之始去故取新所以待之者备矣其於选事如此旁至於司封司勲考功当隷之者内服外服庶工万事当归之者皆推此以通彼则礼部之任不待政出之日问而後辨推而後通也推吏郡之事以通於百工庶职如此则体虽至大而操之有要事虽一变而处之有素一日之间官号法制鼎新於上而彛伦庶政叙行於下内外远近虽改视易听而持循安习无异於常区区之愚庶有补於万一者在此而臣愚浅薄不知治体贪於倾尽而不知其言之妄采掇增损实待圣断惟陛下之所财幸

巩又言曰臣窃以周制六卿各率其属皆有分职见於礼经至唐自三省而下分命庶官亦各以其职事见於六典今陛下讲求化原更定官制盖作宪垂法繇古以来其於大体有不可易者虽唐虞三代未尝易也至於缘人情因世故斟酌损益有不可不易者故虽唐虞之际极盛之时凡巡狩四方则皆修五礼而周人治象之法亦岁有更革况於时异事殊而可以胶於一方之说泥於一篇之迹哉故陛下更制改作其弥纶大意则远体周官而近因唐制此所谓於其大体有不可易者也至於从宜应变则解纵拘挛独出圣谋不牵常筭此谓斟酌损益有不可不易者也夫能审其不可易者而因之断其不可不易者而更之惟当而已然後可以明制作之体惟陛下圣性之卓故能处之无疑此非群臣之所能望也今更定官制其所先者在於使群臣庶位皆明知其职分职分既明然後在事者得各因其名以効其实而考察者欲核其实则必推其名此作法之大要所谓不可易者也今庶尹百工分位既定宜有新书如周官六典明白之文使内外上下晓然究悉以熙庶绩而康万事臣适典明命亦得各以百执事所分之职载於训词以饬戒在列以称陛下董正治官循名责实之意其书宜以时颁布以幸天下如体重事钜其不可不易者文字论次尚有未周则百司所守小大之务亦宜先有条具委曲章明施於列位使人人皆知其任劝於赴功而臣亦得讨论演畅见於王者之训以副圣君励精求治为世作则之心

巩又言曰臣伏以陛下发德音正官号法制度数皆易以新书太平之原实在於此今论次已定宣布有期四方顒顒跂足而望臣切恐施行之际新旧代易之初庶工之间或吏属因循或簿书缘絶其於督察漏略检防散逸弥纶之体不可不早有饬戒欲乞明谕有司架阁有未备者备之版籍有未正者正之凡宪令图牒簿书案牍皆当次比整齐敛藏识别以至於官寺什器凡物之属公上者亦皆当鈎考详於簿录庶於新旧更易之间得无漏略散逸之敝非独儆当今典领之懈且以絶异时追究之烦

户部尚书韩忠彦侍郎苏辙韩宗道言文武百官宗室之蕃一倍皇佑四倍景德班行选人胥吏率皆增益而两税征榷山泽之利与旧无以相过治平熙宁之间因时立政凡改官者自三岁而为四岁任子者自一岁一人而为三岁一人自三岁一人而为六岁一人宗室自袒免以上渐杀恩礼此则今日之成法乞检会宝元庆历嘉佑故事置司选官共议诏户部取应干财用除诸班诸军料钱衣赐赏给特支如旧外余费并裁省神宗时郑獬上奏曰臣窃见言者患官入之冗故有省任子之议臣辄条其一二者昔之两制至宰相正刺史至节度使岁补一人出入特恩不预焉今二府郊祀则补二人两制及正刺史而上一人是省於旧三之二矣带职员外郎至诸司使已上旧郊祀一人今两郊祀一人是省於旧已半矣昔之迁官以三年今迁以四年及其至可以任子时已六七十矣人而至六七十其心觊一子承家岂不惓惓可怜哉今诚再省之恐太刻薄有以伤陛下仁爱之心其犹有可省者嫔御而已或有一二而不在此也虽然患入官之冗者奚不择焉而後仕今无黑白一槩以入官虽有司试以格诗类皆倩人兹与不试同如欲省任子则莫若有择焉凡任子已补欲出身仕者从其所能而试之或以一经或以礼学或以法律或以文辞武臣则试武伎或以策略每岁二月集于有司如试进士武举法差官糊名较实中程乃得仕如此则得仕者必少而所取者材子弟各相勉强於学又有劝焉如有不能文墨而独可以才干者则请家一人不试而得入官此所以尽人之能而且不絶其世禄也至於俱无能焉则终身不得仕是不才而已又何憾焉臣又以臣下至病眊不欲去者顾禄而已至不得已乃求宫观留台监榷是终无去意臣欲乞分司致仕官其俸钱皆勿夺俾终其身病眊者有所养则必有相引而去彼居闾里待次累年俸钱亦不絶也县官何惜一二千钱俾之得以礼而引退且有优遇老臣之恩至於贪?酷吏一有所犯此可终身勿令仕兹亦有省官之术焉臣诚不欲陛下初即位德泽未及宣究而遽有刻薄之更制此臣所惜也如臣议可采欲乞付中书与衆人之奏论定其可者焉

獬又上奏曰臣近蒙降到词头除东上合门使果州团练使李定为遥郡防御使臣虽已进草窃恠议者籍籍不已熟究其然诚为滥宠何则诸司使副在祖宗朝例无磨勘天圣中方许四年一迁至昭宣使止合门使副四年一迁至客省使止皇佑中横行始有定员不得溢数近时横行迁者以谓员既有定则更授以遥郡及诸司使迁至皇城使者又惜昭宣使不除亦授以遥郡但恐数十年间带遥郡防御观察者比比皆是则所顾者小而所失者更大正任团防有十余年不迁者观察使有终身不迁者心觊其迁则谓非有战功则不可平时息兵从何而求战功哉朝廷爱惜名器如此之重何为遥郡则接踵而授人计之自刺史累十二年便可至观察使一日有横恩解其使名即为真拜岂重於彼而独轻於此耶属者刘永年为团练使十余年以边任方除防御使既除而言者指为非是於时即行追罢今定为团练使才四年以磨勘转遥郡防御使又四年则遂为观察使非滥宠而何宜议者之不已也此弊不可遂长於此犹可以为救宜诏两府更定武臣迁官条例使淹速各得其叙以革前失如欲定之此授亦宜追还庶几清朝官无幸位

知谏院陈襄上奏曰臣近有劄子以铨选吏员冗杂县令最为亲民之官欲乞稍加铨择以手实之优劣县政之繁简各分为两等选循良干敏之吏使治其剧其次等县亦并以奏举人及常调县令历任有三人举主者充注严其保任之责而优其奨待之数使贤能者有所劝激而勉充其选亦铨衡选任之光务也留中多日未蒙颁降施行窃意陛下重其更张不欲使常调入令之人别无差遣因兹濡滞注拟不行臣窃以为不然契勘铨司常调令录大率不过九百人除见任録参或监临塲务及自该入等差注人固已三分之二矣其余得替守选注官待阙又已过半则逐时在铨守候差遣常无一二百员今所汰去者尽是举官不足或无劳効莫非贪耄不职之人虽由此罢之其害犹小或付之百里之命使民倒植其为患岂不大哉臣今相度欲乞将诸路州军系主户三万已上县分主簿及节镇判司员阙与理令録资序许常调令录不该入等人注填如愿折资差遣亦从其便则员阙足以相当而无留滞之患矣臣又观天下京朝官知县员阙其间甚有户口浩穰狱讼繁剧号为难治之处有累政而以事去官或旷岁而人无授者如南劒州之尤溪邵武军之邵武建之浦城信之上饶洪之分宁?之雩都如此之类天下甚多审官院虽有指定繁剧两等选差条贯然多该说未尽如前数邑率皆不预其数欲乞下诸路转运司别令体访定夺辖下自来最为烦难不治之邑凡有若干将合入本路分入拣选脚色举主多有劳绩或曾系臣寮奉勅奏举素有才望之人不依名次保明超授谓之繁剧选差其次虽有难治之邑但封疆阔远主户及三万以上者并於以次脚色内铨择谓之选差内有圭田优厚号为善阙如秀之华亭明之鄞县常之无锡之类凡有若干并升为通判差遣谓之优选其系繁剧选差人候任满日别无遗旷许先次指射更与优选一次仍与通判合入人相兼选择合关升通判者与理通判资序其系选差者除兼兵与中等已上圭田处依旧条无酬奨外其余不以路分远近但能振职量其绩効亦并与先次或优选一次已上如逐任内治迹称最当与优加奨擢其有缪滥不职者主判官稍涉私徇情亦乞特行黜降如此则高才良吏知有耸劝而乐亲民政天下繁难不治之邑莫不均被仁泽矣如有可采伏望并臣前状降付中书特赐详酌施行

襄又上奏曰臣窃谓县有知令最为亲民之官不可一日虚其位而或任非其人也臣所领审官东院契勘近日合入亲民资序官七十余员知县阙次八十余处全然差注不行自新法已来县道事繁督责严密被累者多故虽有廉良之才稍知自重则莫不畏罪规避无敢就者至有折资愿就闲局此人情可知也今来任知县人不减五十余员并正任监当人又自有九十余员其监当阙次只有十处不惟县道阙人兼监当待次人无由发遣臣愚欲乞诏诸路监司长吏今後县道官员除庸缪不职及委是故违新法合行冲降外自余若非违越不职偶因过不逮之人少加容贷原情薄责使不至於黜降则人人乐居其职无或规避也仍乞今後於元系亲民降充监当人内选择脚色如公罪及私罪杖已下情理不至深重历任曾有举主十人以上者许申中书审察与依合入远近权指射知县硬阙并无人愿就过满见阙理监当人资任请受仍不许不依常制奏辟如此则县道不至阙员而微累之人免於留滞可以责其後効矣

襄又奏曰臣窃以谏臣司衮职之阙格君心之非台官纠正朝纲绳百官之失明其职之各异也伏覩近年台官侵谏诤之职谏臣言风宪之事此孔子所谓名不正而言不顺也臣今欲乞谏臣惟司人君言动之过补时政阙失之事若夫百寮之愆缪台纲之不振则有御史在焉庶几台谏之任皆得专职而言责不紊矣

襄又奏曰臣窃以封駮一司乃朝廷慎出命令之关防也故凡宣勅之出莫不由於门下者盖虑政令有所未便刑赏有所未中差除有所未当则有司得以看详而举駮是非亦补朝政之一也近者翰林学士知通进银台司兼门下封駮事范镇奏为差提举广惠仓官员勅不下封駮司事中书检会为系举官更不下封駮司以臣观之夫举官任人国之大典万一有不当义当駮奏岂可与闲慢文字一例直降不由所司上废朝纲下失官守此近年已失之事岂可按以为法哉臣欲乞今後中书枢密院除闲慢机密事依例直发外自余事关朝政有所可否者其宣勅并令降付封駮施行庶不失祖宗之成宪也

襄又奏曰臣窃以审官东院之职自少卿监知州军至京朝官而下不减三千余员注拟陞改所系非轻事目尤衆宜其法式详备乃可遵行而见用一司编勅自熙宁八年颁行以来中间续降节文屡有冲改已非旧文盖立法之初失於简略吏员既衆发遣不行动多窒碍条约事理不能周尽或轻重失当於义未安有司动须申明士人时有诉述裁决辨理上烦朝廷臣自蒙恩领职岁月颇久考求利害粗有条理臣今欲乞将审官东院一司勅依国子司天监例许从本院看详删去烦文补其阙略凡前後申明所得朝旨可立以为法者并行编定其事理未尽未便者并具奏陈或申中书详酌删成审官东院令勅式庶几着为定法可以久远施行起居舍人同知谏院范纯仁上奏曰臣闻古者天子有诤臣七人所以广聪明而益治道也昔在章圣之朝开广言路置谏官六员仁皇庆历之初亦尝增置员数近年以来止及三员又自吕诲改御史中丞其阙至今未补当陛下求治之际耳目之官正宜多设伏望圣慈检会庆历故事增补谏官员数庶使言路得人上裨圣政纯仁又上奏曰臣近曾上言乞添置谏官员数未蒙朝廷施行伏缘谏官廼天子耳目之臣设之不可不备当陛下明目达聪之际尤藉群才协力况有吕诲员阙久而未补陈襄至今未到惟臣独员当此责重进无同寅协恭之助退无商议讲求之益以臣暗拙实惧旷阙伏望圣慈指挥检会臣前来劄子早赐施行

历代名臣奏议卷一百六十








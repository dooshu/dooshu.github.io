山人劝酒





此题未详所始，而《乐府诗集》编太白是作入琴曲歌辞中。



苍苍云松，落落绮皓。[一]春风尔来为阿谁?[二]胡蝶忽然满芳草。秀眉霜雪颜桃花，[三]骨青髓绿长美好。[四]称是秦时避世人，劝酒相欢不知老。[五]各守麋鹿志，耻随龙虎争。[六]欻起佐太子，[七]汉皇乃复惊。顾谓戚夫人，彼翁羽翼成。归来商山下，[八]泛若云无情。举觞酹巢、由，洗耳何独清。[九]浩歌望嵩岳，[十]意气还相倾。[十一]

[一]《史记》：上欲废太子，立戚夫人子赵王如意。吕后恐。留侯为画计曰：上不能致者，天下有四人，四人者年老矣，皆以为上慢侮人，故逃匿山中，义不为汉臣。然上高此四人。今诚能无爱金玉璧帛，令太子为书，卑辞安车，因使辩士固请，宜来。来以为客，时时从入朝，令上见之，则必异而问之。上知此四人贤，则一助也。于是吕后令吕泽使人奉太子书，卑辞厚礼，迎此四人。十二年，上疾益甚，愈欲易太子。及燕，置酒，太子侍。四人从太子，年皆八十有余，须眉皓白，衣冠甚伟。上怪之，问曰：“彼何为者?”四人前对，各言姓名，曰：“东园公，甪里先生，绮里季，夏黄公。”上大惊曰：“吾求公数岁，公避逃我，今公何自从吾儿游乎?”四人皆曰：“陛下轻士善骂，臣等义不受辱，故恐而亡匿。窃闻太子为人仁孝，恭敬爱士，天下莫不延颈欲为太子死者，故臣等来耳。”上曰：“烦公幸卒调护太子。”四人为寿已毕，趋去。上目送之，召戚夫人指示四人曰：“我欲易之，彼四人辅之，羽翼已成，难动矣。吕后真而主矣。”戚夫人泣，上曰：“为我楚舞，我为若楚歌。”歌曰：“鸿鹄高飞，一举千里。羽翮已就，横绝四海。横绝四海，当可奈何。虽有矰缴，尚安所施。”歌数阕，戚夫人嘘唏流涕，上起去，罢酒。竟不易太子者，留侯本招此四人之力也。《路史》：园公、绮里季、夏黄公、甪里先生，代之所谓四皓者，遭秦苛政，避地商之蓝田山中。汉高招之，以皇帝善慢士，不至。迨帝为戚姬故，欲易太子。高后以留侯计致之，太子以定，四老人之力也。去勿复见，后俱葬于安陵。



[二]《三国志·庞统传》：“向者之论，阿谁为失?”《古诗》：“不知贻阿谁?”



[三]《后汉书》：“郑玄秀眉明目，容仪温伟。”《神仙传》：“鲁女生绝谷八十余年，日少壮，色如桃花。”



[四]《黄庭内景经》：“骨青筋赤髓如霜。”阮籍诗：“自非王子晋，谁能长美好?”



[五]陶潜诗：“丈夫志四海，我愿不知老。”



[六]张华诗：“龙虎方交争，七国并抗衡。”



[七]《北史》：“陛下不以刘裕欻起，纳其贡使。”《韵会》：“欻，暴起也。”



[八]《通典》：商州上洛县有商山，亦名地肺山，亦名楚山，四皓所隐。《通鉴地理通释》：商山在商州商洛县南一里。



[九]《广韵》：酹，以酒沃地也。李善《文选注》：《琴操》曰：尧大许由之志，禅为天子。由以其言不善，乃临河而洗耳。李陵诗曰：“许由不洗耳，后世有何征?”《魏子》曰：“昔者许由之立身也，恬然守志存己，不甘禄位，洗耳不受帝尧之让，谦退之高也。”《益部耆旧传》：秦宓对王商曰：“昔尧优许由，非不弘也，洗其两耳。”皇甫谧《逸士传》曰：巢父者，尧时隐人也。及尧让位乎许由也，由以告巢父焉，巢父责由曰：“汝何不隐汝光?见若身，扬若名，令闻若汝，非吾友也。”乃击其膺而下之。由怅然不自得，乃过清泠之水，洗其耳。皇甫谧《高士传》曰：巢父闻许由之为尧所让也，以为污，乃临池水而洗耳。谯周《古史考》曰：许由，尧时人也，隐箕山，恬泊养性，无欲于世。尧礼待之，终不肯就。时人高其无欲，遂崇大之曰：尧将以天下让许由，由耻闻之，乃洗其耳。或曰又有巢父与许由同志，或云许由夏常居巢，故一号巢父。不可知也。凡书传言许由则多，言巢父者少矣。范晔《后汉书》：严子陵谓光武曰：“昔唐尧着德，巢父洗耳。士各有志，何至相迫乎?”书传之说洗耳，参差不同。



[十]《楚辞》：“临风恍兮浩歌。”刘良注：“浩，大也。”《初学记》：“嵩高山者，五岳之中岳也。南有许由山，高大四绝。其北有颍水，尧聘许由其处，犹有坛墠。”



[十一]鲍照诗：“握君手，执杯酒，意气相倾死何有。”

萧士赟曰：太白盖为明皇欲废太子瑛有感而作是诗。时卢鸿、王希夷隐居嵩山，李元恺、吴筠之徒，皆以隐逸称。或召至阙庭，或遣问政事，徒尔高谈，未有能如四皓之一言而太子得不易也。末句曰：“浩歌望嵩岳，意气还相倾。”深不满于当时嵩、岳之隐者欤。琦按：此诗大意美四皓，当暴秦之际，能避世隐居，及汉有天下，虽一出而辅佐太子，乃功成身退，曾不系情爵位，真可以希风巢、许者矣。箕山、颍水是二子洗耳盘桓之地，俱在嵩山，故望之而慨焉生慕，巢、由如在，意气可以相倾，此正尚友古人之意。初无讥评独清之说，明皇一证，其见左矣。






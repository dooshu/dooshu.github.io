豫章行

矫矫涧中树，参差阴峰前。
偃蹇屈翠盖，枝叶相骈联。
杳冥际云气，离鸾栖其巅。
雷雨走中柯，精灵何婵娟。
落叶秋风下，泠泠流碧泉。
试问此根株，乃是云官年。
日月所辉丽，中理怀文坚。
匠石过其下，叹息而迁延。
斧斤虽在手，锯墨不敢专。
圣王洪俭德，茅茨以为贤。
苟非时所急，栋梁犹弃捐。
咄嗟吹长风，永矣全其天。





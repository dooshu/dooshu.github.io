读李青莲集





郑日奎


青莲诗负一代豪，横扫六宇无前茅。英雄心魄神仙骨，溟渤为阔天为高。兴酣染翰恣狂逸，独任天机摧格律。笔锋缥缈生云烟，墨骑纵横飞霹雳。有如怀素作草书，崩腾历乱龙蛇摅。更如公孙舞剑器，浑脱浏漓雷电避。冥心一往搜微茫，干端坤倪失伏藏。佛子嵌空鬼母泣，千秋词客孰雁行?我读君诗起我意，飘然如有凌云思。便欲麾手谢尘缘，相从饮酒学仙去。






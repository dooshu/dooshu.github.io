皇华考叙

昔越裳氏重译而来献白雉，使者迷其归路。周公作指南车，命使者载之，期年而至其国。此在大海茫茫，犹借指南为向导，则海道得以不迷。今水陆舟车，虽总在中国之内，若无路程舆考记其道里短长，古驿庄亭志其州县交界，亦犹之大海茫茫，渺无津逮矣。后汉光武，自将以征隗嚣，迷路不敢入。马援于帝前聚米为山谷，开示众军所从道径，往来分析，昭然可晓。帝喜曰：“贼在吾目中矣。”可见按图索骥，山谿道路，一目了然，则进退攻取，披掌可睹，此《皇华考》之所以继《舆图》而作也。

今天下盗贼蜂起，道途隔绝，譬如洪水横行，怀山襄陵，大浸滔天，将神州汩没。安得神禹复出，辟除开导，使河洛江淮，各循故道，则昔人所云南人归南，北人归北，薮泽既清，烽烟尽熄，则四方兵气，皆消为日月光矣。此时版图画一，途路分明，毋使越裳之人迷其疆界，则此书与周室之指南车无以异矣。


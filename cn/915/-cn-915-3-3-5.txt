◇答有司请建太嘴动（元年正月）

朕既不德，上帝神明，未歆飨也。天下人民，未有慝（《史记》作「兼」）志。今纵不能博求天下贤圣有德之人而嬗天下焉，而曰豫建太子，是重吾不德也。谓天下何其安之。（《汉书·文纪》）

楚王，季父，春秋高，阅天下之义理多矣，明於国家之大体。吴王於朕，兄也，惠仁以好德。淮南王，弟也，秉德以陪朕，岂为不豫哉？诸侯王宗室昆弟，有功臣多贤及有德义者，若举有德以陪朕之不能终，是社稷之灵，天下之福也。今不选举焉，而曰「必子」。人其以朕为忘贤有德者而专於子，非所以忧天下也。朕甚不取也。（《史记·文纪》。《汉书》无「惠仁」句，「秉」上有「皆」字。）


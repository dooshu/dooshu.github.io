卷三十一（乙巳、丙午）


乙巳元旦舟中與霞裳聯句

舟中度元日，江上領春風。宿雨猶沾樹，（袁）朝陽乍出宮。喜無賀歲事，（劉）轉有賦詩功。家近心尤急，（袁）天遙霧正濛。開窗迎紫氣，（劉）解纜促篙工。寸步行皆喜，（袁）千山看未終。醉人眠舵側，（劉）爆竹響波中。吉語時聞耳，（袁）祥焱替轉篷。遠村梅蕊白，（劉）鄰舫鬢花紅。伐鼓兒童競，（袁）敲棋師弟同。紀年更甲乙，（劉）認水辨西東。想見深閨裏，金錢卜幾通。（袁）

新正十一日還山

自覺山人膽足誇，行年七十走天涯。公然一萬三千里，聽水聽風笑到家。

迎門兒女慶團圞，鄰里爭當遠客看。不是桃源真福地，如何雞犬盡平安。

香雪階前撲面飛，喜從香裏解征衣。老妻指向諸姬笑，不為梅花尚不歸。

一雙孔雀豔歸裝，惹得傾城士女狂。為要誘他開翠尾，麗人來往盡濃粧。

賓客連宵坐滿庭，問山問海問花名。急抄詩與諸公讀，省得衰翁說不清。

重理殘書喜不支，一言擬告世人知。莫嫌海角天涯遠，但肯搖鞭有到時。

七十生日作

士龍《百年歌》，七十始長歎。可知上壽難，古人見詞翰。我今危得之，自取平生按。解龜四十年，著述百餘卷。多少顯榮人，隨風作雲散。而我獨逌然，青蓮留一瓣。愛惜一山雲，不肯三公換。悟徹萬緣空，不屑空門竄。食不喜重味，而恰精肴饌；氣不識金銀，而亦多清玩。心安身即行，陰陽非所憚。理足口即言，往往翻前案。樂自尋孔顏，學不拘宋漢。新從兩粵歸，萬里江山看。攬揆三月天，滿園春色爛。偕老妻尚存，遲生兒亦丱。奚僮蒼頭多，諸姬白髮半。開池成巨波，種松成古幹。弟子來英英，老夫時灌灌。夷甫尚鮮明，韓嬰頗精悍。雖乏李清繩，遽把仙丹判。且學魯季孫，六檟東門辦。住隨白日留，去憑天公喚。詩成鳥共吟，酒到花能勸。忘老當作孩，視昏猶若旦。厭聽麥丘祝，自作《東方贊》。

不染鬚

留鬚鑷鬚染鬚都有詩，四十年來能幾時？今年七十染不必，一白而已鬚事畢。記得當初未有渠，意氣淩雲渺八區。一回吟詠一回老，不惱韶光只惱鬚。我既不能諱老求官祿，又復不能暖老求燕玉。有如孀婦此心灰，永不粧臺理膏沐。人言本色是英雄，我恰掀髯笑未終。二十一科黃榜客，捫心可是白頭翁？莫嫌老去人無用，有時老亦因人重。且免身充玄甲軍，兼堪彈出銀絲供。君不見蒲輪車，上尊酒，不向終童家裏走？又不見香山圖畫，洛社耆英，都是皤皤黃髮形？我須容易白如許，頭責何須勞子羽。開窗只替海棠愁，一樹梨花將壓汝。〈（「有時老亦」至「將壓汝」原缺，據乾隆校本、四部備要補。）〉

考據之學莫盛於宋以後，而近今為尤。余厭之，戲仿太白《嘲魯儒》一首（本篇原缺，據乾隆校本、四部備要補。）

東逢一儒談考據，西逢一儒談考據。不圖此學始東京，一丘之貉於今聚。《堯典》二字說萬言，近君迷入公超霧。八寸策訛八十宗，遵明朅強分疏。或爭《關雎》何人作，或指明堂建某處。考一日月必反唇，辨一郡名輒色怒。干卿底事漫紛紜，不死饑寒死章句。專數郢書燕說對，喜從牛角蝸宮赴。我亦偶然願學焉，頃刻揮毫斷生趣。撏扯故紙始成篇，彈弄雲和輒膠柱。方知文字本天機，若要出新先吐故。魯人無聊把沈拾，齊士談仙將影捕。作《爾雅》非磊落人，疏《周官》走蠶叢路。當時孔聖尚闕疑，孟說井田亦臆度。底事於今考據人，高睨大談若目睹？古人已死不再生，但有來朝無往暮。彼此相毆昏夜中，畢竟輸贏誰覺悟。次山文碎皇甫譏，夏建學瑣乃叔惡。男兒堂堂六尺軀，大筆如椽天所付。鯨吞鼇擲杜甫詩，高文典冊相如賦。豈肯身披膩顏袷，甘逐康成車後步！陳跡何妨大略觀，雄詞必須自己鑄。待至大業傳千秋，自有腐儒替我注。或者收藏典籍多，亥豕魯魚未免誤。招此輩來與一餐，鎖向書倉管書蠹。

戲夢樓

夢樓見佛不見我，一望蒲團頭欲墮。鄙人見我不見佛，行遍香台不作揖。君不必爭佛有，我不必爭佛無；只問此中方寸意何如。請看世上尊官貴人亦盡有，我果無所求，則亦視有如無免應酬。

遣懷雜詩

一笑老如此，作何消遣之？思量無別法，惟有多吟詩。譬如將眠蠶，尚有未盡絲。何不快傾吐，一使千秋知。

早貴如早起，所見人事多。早退如早眠，心神常安和。吾生有天幸，熊魚竟兼兩。每聞宦海波，設想吾其倘。

雨腳三月斷，火龍當空蟠。偶有一片雲，狂風驅還山。老人苦炎烝，風前將書攤。磨墨如車水，隨車隨時乾。筆燥觸紙響，何能生文瀾？硯田尚如此，農田更可歎。願揮渾身汗，當作時雨頒。

萬物蟄於冬，而我蟄於夏。赤帝一當關，群客可以謝。我其蝀蜳歟，蒙頭不出舍。書卷盡情翻，衣冠終日卸。平生所著述，往往趁此暇。可奈正憑欄，秋隨一葉下。

女媧摶黃土，濛濛沙塵飄。百千億萬年，回轉無停鑣。而我生其間，泰山一鴻毛。雖則一鴻毛，矜矜頗自豪。三十早歸田，二十早登朝。在邦無怨尤，在家無喧呶。逢花皆采折，無山不遊遨。李杜韓歐蘇，相逢足解嘲。官或比我尊，壽都輸我高。誰是七十翁，握筆猶嘐嘐。

凡才欲其大，凡誌欲其小。才大事易辦，誌小量易飽。譬如挽強弓，我力十石餘。情願挽九石，其氣恬以舒。君看韓彭輩，不如滕與薛。更看袁公路，不如黑山賊。阿鬥與黃奴，以懦全其生。李誌與曹蜍，以庸傳其名。

一見動相慕，未見早相惡。問其所以然，有緣無緣故。緣法苟未終，臨死補一面。如其無緣者，抵死不相見。豈徒今人哉，於古亦如此。或佞我愛之，或賢我不喜。緣之所由來，其中豈無因？知者其天乎，板板偏不言。

竇融在河西，光武欲招之。適融遣使來，彼此歡不支。隗囂亦遣使，中途被仇殺。遂致生釁端，彼此兩不察。其一富貴終，及其子若孫；其一勤干戈，禍至滅其門。其時佛未來，緣法已如此。佛因敷衍之，曉人當如是。

宋儒談性理，漢儒談典章。或疑《尚書》偽，或道《周官》亡。聚訟數千年，長夜無燭光。我聞沮渠遜，言人浮海洋。親見孔聖人，弦歌聲未央。七十二弟子，羅立自成行。何不往詢之，所苦無舟航。傷哉觸觸生，捕影枉自忙。雖有記事珠，不如返魂香。

有心積陰德，殊非高士懷。而況讀《葬經》，貪鄙尤可哀！古有端木叔，六十而散財。彼豈真老悖，不念子孫哉？實見身後事，非我所安排。宣尼大神聖，晚年伯魚災。昭王溺於楚，成康非禍胎。看破此機關，浩浩與天偕。出門不選日，入廟不持齋。陰陽非所忌，仙佛難我紿。隨雲去處去，隨風來處來。

明月幾時有，問天天不知。縱雲有開闢，開闢始何時？往往眼前事，考究無窮期。與其張目想，兀兀發狂癡；不若合眼眠，一笑姑置之。

少年愛讀書，硜硜守章句；衰年愛讀書，消遣領其趣。雖然讀輒忘，過眼皆吾有。書味在胸中，甘於飲陳酒。

漢有符節郎，請發不韋墓。謂是秦火前，所藏多竹素。求書至發塚，早被莊周譏。我意覺可惜，發或竟得之。不見陳伯茂，曾發郗曇墳。大獲右軍書，幅幅生煙雲。

鋤地得寶者，斷非望氣掘。世世出公卿，不聞謀吉穴。彭鏗壽最長，何曾談服食？百戰百勝將，兵書字不識。

天之所付與，不必人營謀。何苦蚩蚩氓，奔如燒尾牛！知進不知退，力欲爭上流。豈無烘開花，一開花已休。

代公未遇時，盜鑄略人口。及其成大功，黃龍且授首。國{父者}竇懷貞，無恥眾所訾。及其簿錄日，俸外少餘資。盧杞亂天下，家無妾媵妍。杲卿大忠烈，乃索花粉錢。寄語腐儒輩，觀過於其黨。放開眼界寬，流覽史書廣。

劉誠允善飲，苦無酒伴陪。或薦一軍校，可以千百杯。問其量何如，曰醉不敢放。愈到沉酣時，愈作謙謹狀。劉乃笑搖頭，此未足為量。凡事一改常，識者所不尚。

嘉祐頒陣圖，德用諫不可。道兵貴神速，泥古恐相左。錢乙善醫疾，往往心忖量。道是病萬變，不可拘古方。觀此二公言，可悟作文術。提筆學化工，一味活潑潑。

貪生學仙少，畏死學佛多。生死兩相忘，仙佛如餘何？我道佞佛者，其人必諂諛。未知靈與否，尚向木偶趨。奚況權貴門，炙手可熱歟。

邢尹一相見，涕泣服其美。賈充郭夫人，見李屈膝矣。青蓮服崔顥，不敢再題詩。李郃愧劉蕡，登科願讓之。真美人才子，大抵心多虛。木虛為琴瑟，竹虛為笙竽。後代妄庸人，不肯為人下。山膏形如豚，厥性但好罵。

侂胄魏公孫，並非宦寺流。伐金雖賈禍，志在復國仇。偶作《南園記》，思擬《晝錦堂》。不喜鄭棫作，而慕放翁名。出其四夫人，玉手擎杯觴。下士肯如此，便是為善資。毋怪放翁作，勤懇加規詞。一朝事機失，頭顱敵國葬。士論群吠聲，放翁名節喪。豈知論成敗，所見尤卑庸。符離大喪師，謀者張魏公。何以不加誅？人異事則同。太丘吊張讓，不失為君子。一切苛刻論，都從宋儒始。

青耕能禦疫，跂踵好降災。窮奇見善去，觟隆觸邪來。物性大不齊，人性亦參半。所以孔子言，上智下愚判。子輿道性善，學孔翻孔案。

漢有崔子玉，隨官葬洛陽。唐有辛藏之，亦葬萬年鄉。道死果有知，吾豈守墓者？如其死無知，枯骨何取舍？我意亦如此，隨園旁起墳。雖學嬴博達，終愧首丘仁。

報德必以德，聖人有明言。宋人獨反之，攻擊先恩門。魏公薦王陶，陶劾其縱恣；歐薦林之奇，林發其陰事；允文薦蕭杲，杲乃首疏彈。旁有朱晦翁，嘖嘖加讚歎。嗚呼報施絕，忠孝何由來？且冷朝士心，何人肯愛才！惟有範文正，大賢獨多情。一受元獻薦，終身稱門生。

屋造鼠即至，池開魚即生。問其所由來，蹤跡不分明。大抵天地間，氣化先形化。青寧程馬間，生生相代謝。洪荒無匹偶，人類自萌芽。伊尹生空桑，詰汾無母家。

人言晚景佳，恰比少時好。我意道不然，行樂還須早。譬如美衣裳，少艾可光軀。老雖著金紫，不稱白髭須。又如美飲食，壯佼不嫌多。及其既衰矣，未饜腹已皤。我少雖好學，無力購書看。而今眼昏花，萬卷徒空攤。又嘗思窈窕，貧莫能致之。而今作枯楊，生稊亦可嗤。所以徐諤言，人生壽七十。生長富貴家，一日抵兩日。

夢遊淡岩石上鐫此四句

一回開闢一乾坤，物換星移日日新。盤古如麻朝玉帝，不知誰是領班人！

題鄒若泉《牧羊圖》

白草黃沙望眼迷，荒荒落日雪山西。群羊似解孤臣意，翹首南雲一剪齊。李迪丹青筆最超，鄒生粉本更親描。擬教添個蘇卿婦，幾點胭脂染節毛。

誰家

誰家低唱《玉瓏玲》，流管清絲夜不停。一曲歌終人一世，那堪頭白客中聽！

哭陸朗夫中丞

持節長沙有正人，泊舟野叟謁清塵。誰知望重蕭夫子，早識風流賀季真！傾蓋未消衡嶽雨，停春已失楚江春。傷心萬里《西征賦》，為了三生一見因。

栽樹自嘲

七十猶栽樹，旁人莫笑癡。古來雖有死，好在不先知。

哭蔣心餘太史

西江風急水搖天，吹去人間老謫仙。名動九重官七品，詩吟一字響千年。空中香雨金棺掩，帳下奇兒玉筍聯。如此才華埋地底，夜深寶劍恐騰煙。

君家花裏別君時，君起看花力不支〈（三月四日）〉。一慟自知無見理，九原還望有交期。應劉並逝空存我，李杜齊名更數誰！教作《藏園詩稿序》，已成未寄倍淒其。

自驚

蕭蕭落葉滿階庭，冉冉流光老自驚。世事過來惟有夢，古人一去總無聲。千年仙鶴歸何晚，兩個金丸打不清。悟得輪回文字孽，張衡才死蔡邕生。

哭章公子

傳來消息滿城悲，玉樹凋傷第二枝。心力豈緣書局盡，姓名已受聖人知〈（公子纂修《四庫》書，議敘員外。）〉。蘭方飲露花先隕，鶴正淩霄翅忽垂。從古天心忌才子，不教終賈鬢如絲。跋扈飛揚氣絕群，偏於野叟最殷勤。每吟佳句先呈我，豈料衰年反哭君。賴有舒祺延弱息，更無阿鶩嫁秋雲。而翁倘作西河慟，莫遣堂前大母聞。

香亭卓薦後欲賦遂初，忽以前任霍丘事鐫級，聞其歸舟已過峽江，喜而有作

聽說君歸喜欲顛，更聽君到峽江邊。去官難得因微罪，行樂公然尚壯年。骨肉兩家人健在，星霜五載夢纏綿。開窗屢探春風色，月照荊花影又圓。

代謀精舍老身忙，硯北溪南費酌量。陸賈裝雖無巨萬，阿連居要有池塘。水邊斑管高吟處，竹裏棋枰小戰場。準擬安排來告汝，白頭一笑共扶將。

端江作別淚交流，那料重逢歲兩周？雲路似君真可惜，風帆依我竟須收〈（大府出考語甚佳。）〉。門前五柳心思種，海上三山浪打舟。天意玉成知感否？好燒紅燭夜同遊。

從此青溪水不寒，高風六代有人攀。陸機文史東西屋，何點琴尊大小山。棠棣花雖兩處種，桃源門可一家關。唐生相我言如驗，五載猶能作往還〈（相士胡文炳相余六十三歲得子，壽七十六。其一已驗。）〉。

袁郎詩為霞裳補作（有序）

在粵東時，袁郎師晉年十七，明慧善歌，為吳明府司閽。乍見霞裳，推襟送抱，苦不得一沾接。再三謀得私約某日兩情可申，忽主人奉大府檄，火速鑿行，郎不得留，與霞裳別江上，涕如綆縻。餘思兩雄相悅，數典殊希，為補一詩，作桑間濮上之變風云。

珠江吹斷少男風，珠淚離離墮水紅。緣淺變能生頃刻，情深誰復識雌雄？（下缺）








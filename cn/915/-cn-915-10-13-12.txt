◇让五兵尚书表

臣闻仲尼大圣，犹云书不尽言，士衡高才，当称文不逮意。臣比衰疴自积，思绪茫然，频托明游，为裁章表，虽复陈琳健笔，未尽愚怀，孙惠词人，颇加烦饰；所以高天缅邈，弗降昭回，瞻拜丝纶，更增忧惫。臣虽不敏，弱冠登朝，伊昔承华，豫游多士，晚逢兴运，爰滥宠私；尔时四郊多垒，七雄分争，国家制度，日不暇给，赵宫论受命之宜，随邑奏升坛之礼，而参闻秘计，弗解单于之兵，飞箭驰书，未动聊城之将，不期枚乘老叟，忽降时恩，冯唐暮年，见申明主，擢宰京邑，朝坐棘林，遂致洛阳无雨，非比长安多盗，其宜屏锢，用置严科，犹处名僚，久为叨窃。但著书天录，虽如刘向，朔望登朝，转同王隐，于其朽劣，尚不从容，司会文昌，邈然非据。（《艺文类聚》四十八）


李广文延兴二十五首

【福源精舍】

京城六月日如火，风轩散发执书坐。

顿嫌城市多烦嚣，欲买田庐何处可。

素几茶瓯吹碧香，有客敲扉偶相过。

为言越中好山水，厥土膏腴不偏颇。

魏氏之子文贞孙，玉树临风色瑳々。

读书浙水之东头，蒐今摭古以自课。

夏盖湖光白涌云，福祈山气青孚座。

三江帆上莫天长，八月潮平秋水大。

亭边狝猿长如人，月黑林昏盗山果。

桃源人家疑此是，洞口云深昼无锁。

百壶满醉江南春，击缶高歌儿子和。

西蜀少陵恒苦吟，南阳武侯尚高卧。

文贞昔在贞观中，大节堂堂不终挫。

好将旧学佐朝堂，行见英风振顽懦。

索居何日赋归来，尽理遗书载轻舸。

我昔耕牧岘山阳，门前水田足粳糯。

十年道阻不可归，江上秋风茅屋破。

旧栽松柏空成林，石墙竹梢添几个。

向来耆旧安稳无，每一思之泪交堕。

福源林壑倘见分，卜邻拟住山之左。

客归好语仲远君，岁晚寄书烦报我。

【渔阳客邸】

城外云山浓似绮，屋里琴书静如水。

石垆添火试松香，袅袅篆云飞不起。

天涯倦客此停骖，茶灶烟销犹隐几。

奚奴呼觉日平西，一片秋声响窗纸。

【题画】

山翠浮空初过雨，山麓晴云散芳渚。

雾合长林生晓寒，人家更在林深处。

涧泉六月翻松根，石洞千年隐仙侣。

有谁共弈橘中来，无人问路桃源去。

白烟遮尽青林花，野簌嫩香应可茹。

清幽不减山之阴，只欠兰亭列觞俎。

谁乎写此怪而奇，莽莽云山入毫楮。

细看犹有遗恨处，胡不著我山之墅。

我生本是丘壑姿，误落京尘几寒暑。

小时耕牧岘山阳，闲从野人学种树。

门前鱼浦啼竹禽，屋上鹤巢走松鼠。

独行采药日莫归，才得芝术一斗许。

纵令服食不得仙，何若长年艺禾黍。

小村秋晚鸡正肥，大瓮春浮酒新煮。

老翁醉舞儿子歌，笑语喧哗忘宾主。

此乐不见十许年，兵火煌煌照南楚。

思归见画万感生，怅望风帆横浦溆。

时清即好谢官归，全家移向山中住。

【早过五门】

霜白掖楼晓，寒鸦城上啼。

微云阊阖外，斜月建章西。

忧国心常切，成功计转迷。

十年京阙下，贫病尚羁栖。

【望海虞山得踪字】

青山秋万叠，诗写晚愁浓。

瀑断峰头路，云藏谷口松。

药炉丹气上，经藏碧苔封。

谁似仙翁静，阶前扫鹤踪。

【和睦公九日韵】

秋声横笛外，晓色画屏中。

黄菊双头小，青山四面同。

船冲官渡雨，木落市桥风。

十日燕台路，途穷兴不穷。

【窗灯】

窗灯摇影细，城柝报更遥。

白发愁偏重，丹心老未销。

云阴笼月薄，秋气挟霜骄。

归思如江水，滔滔逐逝潮。

【春日郊行】

岸柳含烟碧，山桃喷火红。

长松落晴雪，薄袂受暄风。

伐木随樵子，携钱觅酒翁。

犹胜狂阮籍，白首哭途穷。

【读贾谊王粲传】

白发悲王粲，青春羡贾生。

万言词慷慨，一赋气峥嵘。

吊屈心犹壮，依刘恨未平。

怀贤坐长夜，斜月半窗明。

【和友人韵（四首）】

乱臣倾庙社，祸本久胚胎。

万里金城坏，千原铁骑来。

人心今日异，天意几时回。

痛哭英雄老，凄凉卧草莱。

恩幸千年遇，艰危一旦遭。

人材淹草莽，勋业付儿曹。

死战酬明主，兼金买佩刀。

归来衣甲破，虮虱费爬搔。

月黑妖星现，云红战火燃。

鲁连终蹈海，乐毅又辞燕。

痛哭怀明主，匡时倚大贤。

那堪频眺望，白雁落霜天。

秋气满龙漠，君王忽远巡。

旌旗照天地，哀痛著丝纶。

雨雪迷青野，风云动紫宸。

汾阳忠烈大，一战熄兵尘。

【咏怀（丙申岁作。三首）】

白首殊方客，奔驰戎马间。

时危忧母老，岁晚寄书还。

冻雪连荒野，寒云出乱山。

苍茫西日外，痛哭倚柴关。

辛苦怜吾弟，荒山久避兵。

素书连月断，白发满头生。

雪翳窗灯影，风涵戍鼓声。

沉思忧百结，寂寞度残更。

妻子何时见，凄凉病转侵。

虚传千里信，已负百年心。

短帽飞霜满，空阶落叶深。

白头吟正苦，回首泪沾襟。

【夕次同川】

鸦噪晚凉天，新晴景豁然。

柳桥通水市，荷港入湖田。

鹭影沙头月，人烟渡口船。

相过又相别，书到是明年。

【秋日杂兴】

飞楼上倚泬寥天，野色荒凉万井烟。

落日荷花白舫外，西风桂树画阑边。

明妃夜泣琵琶月，宛马秋肥苜蓿田。

千古河山几争战，一登高处一潸然。

【赠时中】

白首相逢寥落中，失声一哭莫途穷。

霏霏江草愁边绿，寂寂宫花梦里红。

海徼归心悬夜月，柴扉病骨卧秋风。

人情任逐东流水，烂熳金樽莫放空。

【河上】

宛宛寒山入莫烟，河流直到寺门前。

店头买酒风吹幔，浦口叉鱼雪满船。

翻覆世情堪大笑，宽闲野屋得清眠。

虚堂月色明如昼，独坐清弹五十弦。

【题万松金阙图】

衮冕曾迎凤驾来，烟沉金阙半蒿莱。

霞蒸日气红初上，云压松阴黑半开。

玉井霆轰龙起蛰，虚窗笙响鹤飞回。

前朝事往云无迹，愁听江声入夜哀。

【挽张及民老先生】

寂寞城南一亩宫，百年遗响寄孤桐。

巢由杖屦云山外，陶阮生涯酒榼中。

祠壁鬼灯然夜雨，墓门翁仲啸秋风。

招魂不隔卢沟水，泪洒霜林万叶红。

【题垂虹亭壁】

金樽绿酒荡晴空，花压双鬟舞袖红。

莫唱何堪《渭城曲，银筝呜咽怨秋风。

【送白杨长老】

鹤随金锡忽飞还，踏遍吴云越树间。

一发远峰斜日外，认来多是九华山。


徐玑　次韵刘明远移家

隐居须是僻，君向数家村。

自以闲为乐，何嫌贫尚存。

碧波连草舍，白日掩柴门。

挂得一瓢在，风来应恶喧。

徐玑

徐玑　次韵刘明远移家

恬淡安身易，新家似旧居。

径凉行落叶，池净数游鱼。

诗得唐人句，碑临晋代书。

半生惟此乐，同辈必无如。

徐玑

徐玑　次韵刘明远移家

躬耕儒者事，甘苦自能便。

叩角吟山际，休锄坐竹边。

长年多涉沥，丰岁少尤煎。

一一旧所好，知君能弃捐。

徐玑


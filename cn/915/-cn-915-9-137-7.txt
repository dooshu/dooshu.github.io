◇谢东宫启

臣闻之，先圣以「众恶之必察焉，众好之必察焉，」岂非孤特则积毁所归，比周则积誉斯信？知好恶之间，必待明鉴。故晏婴再为阿宰，而前毁後誉。後誉出於阿意，前毁由於直道。是以一犬所噬，旨酒贸其甘酸，一手所摇，嘉树变其生死。又邹阳有言，士无贤愚，入朝见嫉。至若臧文之下展季，靳尚之放灵均，绛侯之排贾生，平津之陷主父，自兹厥後，其徒实繁。曲笔短辞，不暇殚述，寸管所窥，常由切齿。殿下诲道观书，俯同好学，前载枉直，备该神览。臣昔因立侍，亲承绪言，飘风贝锦，譬彼谗慝，圣旨殷勤，深以为叹。臣资愚履直，不能杜渐防微，曾未几何，逢尤罹难虽吹毛洗垢，在朝而同嗟，而严文峻法，肆奸其必奏。不顾卖友，志欲要君，自非上帝运超己之光，昭陵阳之虐，舞文虚谤，不取信於宸明，在缧婴缠，幸得蠲於庸暗。裁下免黜之书，仍颁朝会之旨。小人未识通方，絷马悬车，息绝朝觐。方愿灭影销声，遂移林谷。不悟天听罔已，造次必彰，不以距违见疵，复使引藉云陛。降宽和之色，垂布帛之言，形之千载，所蒙巳厚。况乃恩等特召，荣同起家，望古自惟，弥觉多忝。但未渝丹石，永藏轮轨，相彼工言，构兹媒浅。且款冬而生，已凋柯叶，空延德泽，无谢阳春。（《梁书·刘孝绰传》）


○答王承宗谢洗雪及复官爵表

帝者之道，荡然无私，唯推赤心，以牧黔首。故一夫不获，若纳之於隍，一物归诚，则容之如地。况卿家联懿戚，宠自先朝，祖立茂功，赏延後嗣。因人诖误，不汝疵瑕，涤以恩波，煦之宠泽。抚旧封而廉察六郡，进新律而统制三军，荡秽加恩，何以过此？及睹来表，乃见深诚，言必由衷，事皆知感，承家袭庆，誓继力於前修，补过酬恩，愿指期於报效。永言尔志，甚叶朕怀，勉思始终，用副眷瞩，所谢知。


○论令狐氵高不宜为左拾遗疏

臣伏见新除左拾遗令狐氵高，大中之时，其父执政，传家乏子弟之法，布衣干宰相之权。疮者莫匪浮憎，进拔者悉皆有谓。凡四方节镇，价同交关；三署官司，精专与夺。潜行游宴，颇杂倡优；鼓扇轻浮，以为朋党。筹谋日夜，聚蚊如雷。变化施张，赤地成海。天下侧足，有识寒心。窃以官列谏垣，号为供奉。纵遣人同列霍，然则职贵存羊。夫陷父之义，居家不为孝子；事君之后，见利岂为忠臣。伏惟下敦崇教化，惩艾浇漓。凡曰名器，不当猥滥。事之可惜，体难尽言。臣於氵高家本无嫌，于陛下则是职司。谋其身则身轻，举其职则职重。不然，臣何故结冤权豪之族，轻践危亡之机。白日所临，赤诚可见。况物如脂腻，近则污人。官若薰莸，固难同器；誓以愚见，义不比肩。干冒圣聪，乞回成命。


京镗


镗字仲远，豫章（今江西南昌县）人。生于绍兴八年（1138）。登绍兴二十七年（1157）进士第。乾道三年（1167），星子令。淳熙五年进刑部尚书。庆元初，拜左丞相。庆元六年（1200）卒，年六十三。谥文穆，改谥文忠，复改庄定。有松坡居士乐府一卷。

醉落魄

观碧鸡坊王园海棠次范石湖韵

芳尘休扑。名花唤我相追逐。浅妆不比梅欹竹。深注朱颜，娇面称红烛。

阿娇合贮黄金屋。是谁却遣来空谷。酡颜遍倚阑干曲。一段风流，不枉到西蜀。

好事近

次卢漕国华七夕韵

急雨逐骄阳，洗出长空新月。更对银河风露，觉今宵都别。

不须乞巧拜中庭，枉共天孙说。且信平生拙极，耐岁寒霜雪。

又

同茶漕二使者登大慈寺楼，次前韵

杰阁耸层霄，几度晓风残月。同是鹓行旧侣，慰十年离别。

一杯相属莫留残，试倚阑干说。趁取簪花绿鬓，未骎骎如雪。

定风波

次杨茶使七夕韵

何必穿针上彩楼。剖瓜插竹诉穷愁。闻道天孙相会处，银汉无津，不待泛兰舟。

动是隔年寻素约，何似，每逢清梦且嬉游。但得举杯开笑口，对月临风，总胜鹊桥秋。

又

次韵

休卧元龙百尺楼。眼高照破古今愁。若不擎天为八柱，且学鸱夷，归泛五湖舟。

万里西南天一角，骑气乘风，也作等闲游。莫道玉关人老矣，壮志凌云，依旧不惊秋。

水调歌头

次卢漕韵呈茶漕二使

杨卢万人杰，见我眼俱青。锦官城里胜概，在在款经行。笔底烟云飞走，胸次乾坤吐纳，议论总纵横。觉我形秽处，相并玉壶清。

二使者，弦样直，水般平。岷峨洗净凄怆，威与惠相并。闻道东来有诏，却恐西留无计，顿使雪山轻。滚滚蜀江水，不尽是声名。

满江红

中秋前同二使者赏月

乘兴西来，问谁是、平生相识。算惟有、瑶台明月，照人如昔。万里清凉银世界，放教千丈冰轮出。便招邀、我辈上层楼，横孤笛。

阴晴事，人难必。欢乐处，天常惜。幸星稀河淡，云收风息。更著两贤陪胜赏，此身如与尘寰隔。笑谪仙、对影足成三，空孤寂。

又

中秋邀茶漕二使者，不见月

喜见中秋，急载酒、登楼邀月。谁料得、狂风作崇，浮云为孽。孤负阑干凝望眼，不教宝鉴悬银阙。但筵前、依旧舞腰斜，歌喉咽。

阴与霁，圆并缺。难指准，休分别。况赏心乐事，从来磨折。常把一尊陪笑语，也胜虚度佳时节。怪坡仙、底事太愁生，惊华髮。

又

次卢漕高秋长短句，并呈都大

才近重阳，喜风露、酝成爽气。应料有、悲秋情绪，淡妆慵试。黄菊篱边开遍否，紫鸿塞外归来未。但倚阑、高处望长空，无穷意。

名利鼎，从渠沸。穷达路，非人致。又何须咄咄，向空书字。西风正好狂吹帽，庾尘那解关吾事。纵嬉游、也不学山翁，如泥醉。

木兰花慢

重九

算秋来景物，皆胜赏、况重阳。正露冷欲霜，烟轻不雨，玉宇开张。蜀人从来好事，遇良辰、不肯负时光。药市家家帘幕，酒楼处处丝簧。

婆娑老子兴难忘。聊复与平章。也随分登高，茱萸缀席，菊蕊浮觞。明年未知谁健，笑杜陵、底事独凄凉。不道频开笑口，年年落帽何妨。

绛都春

元宵

升平似旧。正锦里元夕，轻寒时候。十里轮蹄，万户帘帷香风透。火城灯市争辉照。谁撒□、满空星鬥。玉箫声里，金莲影下，月明如昼。

知否。良辰美景，□丰岁乐国，从来希有。坐上两贤，白玉为山联翩秀。笙歌一片围红袖。切莫遣、铜壶催漏。杯行且与邦人，共开笑口。

满江红

浣花因赋

锦里先生，草堂筑、浣花溪上。料饱看、阶前雀食，篱边渔网。跨鹄骑鲸归去后，桥西潭北留佳赏。况依然、一曲抱村流，江痕涨。

鱼龙戏，相浩荡。禽鸟乐，增舒畅。更绮罗十里，棹歌来往。上坐英贤今李郭，邦人应作仙舟想。但□呼、落日未西时，船休放。

念奴娇

七夕，是年七月九日方立秋

扪参历井，恰匆匆三见，西州七夕。怪得骄阳回避晚，犹去新秋两日。天上良宵，人间佳节，初不分今昔。夜来急雨，洗成风露清绝。

因念万里飘零，君平何在，谁识乘槎客。插竹剖瓜休妄想，巧处那容人乞。院宇初凉，楼台不夜，漫说经年隔。引杯长啸，醉看天地空阔。

水调歌头

中秋

明月四时好，何事喜中秋。瑶台宝鉴，宜挂玉宇最高头。放出白毫千丈，散作太虚一色，万象入吾眸。星鬥避光彩，风露助清幽。

等闲来，天一角，岁三周。东奔西走，在处依旧若从游。照我尊前只影，催我镜中华髮，蟾兔漫悠悠。连璧有佳客，乘兴且登楼。

洞仙歌

重九药市

三年锦里，见重阳药市。车马喧阗管弦沸。笑篱边孤寂，台上疏狂，争得似，此日西南都会。

痴儿官事了，乐与民同，况值高秋好天气。□不羞华髮，不照衰颜，聊满插、黄花一醉。道物外、高人有时来，问混杂龙蛇，个中谁是。

水龙吟

寿王漕，是日冬至

夜来井络参躔，使星一点明如昼。谁将天上麒麟，钟作人间英秀。从橐仪刑，御屏名姓，暂烦衣绣。问西川父老，新来喜跃，缘何事、曾知否。

今代澄清妙手。为公家、忧心如疚。几年繁赋，一朝输代，恩民特厚。初度佳辰，恰逢长至，从来希有。但只将一部，欢声百万，与公为寿。

汉宫春

寿李都大

看透尘寰。更禅心似水，道力如山。前身青冥跨鹄，紫府乘鸾。世缘一念，便等闲、游戏人间。须信道，云霄步武，不应权牧西南。

此日重临初度，正绣衣辉映，彩服斓斑。人生显途易到，荣养难攀。一时庆事，问谁家、得似门阑。知未艾，百千寿算，慈闱长奉亲欢。

又

元宵十四夜作，是日立春

暖律初回。又烧灯市井，卖酒楼台。谁将星移万点，月满千街。轻车细马，隘通衢、蹴起香埃。今岁好，土牛作伴，挽留春色同来。

不是天公省事，要一时壮观，特地安排。何妨彩楼鼓吹，绮席尊罍。良宵胜景，语邦人、莫惜徘徊。休笑我，痴顽不去，年年烂醉金钗。

洞仙歌

次王漕邀赏海棠韵

东皇著意，妙出妆春手。点缀名花胜于绣。向鱼凫国里，琴鹤堂前，仍共赏，蜀锦堆红炫昼。

妖娆真绝艳，尽是天然，莫恨无香欠檀口。幸今年风雨，不苦摧残，还肯为、游人再三留否。算魏紫姚黄号花王，若定价收名，未应居右。

念奴娇

上巳日游北湖

锦城城北，有平湖、仿佛西湖西畔。载酒郊坰修禊事，雅称兰舟同泛。麦垅黄轻，桤林绿重，莫厌春光晚。棹歌声髮，飞来鸥鹭惊散。

好是水涨瀰漫，山围周匝，不尽青青岸。除却钱塘门外见，只说此间奇观。句引游人，追陪佳客，三载成留恋。古今陈迹，从教分付弦管。

满江红

次宇文总领上巳日游湖韵

雨后晴初，觉春在、桤村柳陌。修禊事、郊坰寻胜，特邀君出。缭绕群山疑虎踞，瀰漫一水容鲸吸。怪西湖、底事却移来，龟城北。

酬令节，逢佳日。风递暖，烟凝碧。趁兰舟游玩，尽杯中物。十里轮蹄尘不断，几多粉黛花无色。笑杜陵、昔赋丽人行，空遗迹。

念奴娇

次宇文总领游北湖韵，并引

伏蒙宫使总领郎中再宠赓鄙句为贶，愈出愈

奇。辄复赋一首以谢万分，并述所怀。

郎闱夙望，问何因袖手，双流溪畔。忆昔班行曾接武，今喜一尊同泛。骥枥难淹，鹏程方远，大器成须晚。等闲访我，又惊云雨分散。

最是游子悲乡，小人怀土，梦绕江南岸。楚尾吴头家住处，满目山川遐观。归兴虽浓，俞音尚閟，此地非贪恋。东西惟命，去留迟速休管。

水调歌头

并序

伏蒙都运都大判院以某新建驷马楼落成有日，

宠赐佳词，为郡邑之光。辄勉继严韵，以谢万分。

百堞龟城北，江势远连空。杠梁济涉，浑似溪涧饮长虹。覆以翬飞华宇，载以鱼浮叠石，守护有神龙。好看髮源水，滚滚尽流东。

司马氏，凌云气，盖群公。当年题柱，从此奏赋动天容。果驾轺车使蜀，能致诸蛮臣汉，邛笮道仍通。寄语登桥者，努力继前功。

念奴娇

并引

某丐归得请，有旨候代者入境方许其去。适

修浣花故事，成长短句，呈都运都大判院，伏冀

一噱。

绣天锦地，浣花溪风物，尤为奇绝。无限兰舟相荡漾，绘彩重重装结。冀国遗踪，杜陵陈迹，疑信俱

休说。笙歌丛里，旌旗光映林樾。

自笑与蜀缘多，沧浪亭下，饱看烟波阔。屡疏求归才请得，知我家山心切。已是行人，犹陪佳客，莫放回船髮。来年今日，相思惟共明月。

洞庭春色

次宇文总领韵

命驾访嵇，泛舟思戴，此兴甚浓。料情侔杨恽，乌乌拊缶，意轻殷浩，咄咄书空。莫讶群芳淹速异，到时序推排元自同。休怅望，任春来桃李，秋后芙容。

因嗟锦城四载，漫赢得、齿豁头童。叹里门密迩，易成间阔，诗筒频寄，难续新工。我已怀归今得请，念此地迟回谁似公。经济手，看鸾台凤阁，晚节收功。

满江红

壬子年成都七夕

雨洗新秋，遣凉意、驱除残暑。还又是、天孙河鼓，一番相遇。银汉桥成乌鹊喜，金奁丝巧蜘蛛吐。

见几多、结彩拜楼前，穿针女。

舟楫具，将归去。尊俎胜，休匆遽。被西川七夕，四回留住。此地关心能几辈，他年会面知何处。更倚阑、豪饮莫辞频，歌金缕。

贺新郎

中秋

试与姮娥语。问因何、年年此夜，月明如许。万顷镕成银世界，是处玉壶风露。又岂比、寻常三五。变化乾坤同一色，觉星躔、鬥柄皆回互。须要我，共分付。

平生脚踏红尘处。漫纷纷、鸡虫厚薄，燕鸿来去。只有婵娟多情在，依旧当时雅素。空自叹、归心难住。留取清光岷江畔，照扁舟、送我章江路。频引满，莫匆遽。

雨中花

重阳

玉局祠前，铜壶阁畔，锦城药市争奇。正紫萸缀席，黄菊浮卮。巷陌联镳并辔，楼台吹竹弹丝。登高

望远，一年好景，九日佳期。

自怜行客，犹对佳宾，留连岂是贪痴。谁会得、心驰北阙，兴寄东篱。惜别未催鹢首，追欢且醉蛾眉。明年此会，他乡今日，总是相思。

又

次阎侍郎韵

跨鹤仙姿，掣鲸老手，从来眼赤腰黄。更词源峡水，才刃干将。处处欢谣载路，时时秀句盈囊。牛头山畔，烦公敛惠，许我分光。

逢迎锦里，话旧从容，谁知各整行装。况正好、登高怀古，择胜寻芳。少缓红莲开幕，何妨黄菊浮觞。等闲分首，征尘去后，目断斜阳。

瑞鹤仙

次宇文总领韵

鸳行旧俦侣。问底事、迟回西州西处。闲居久如许。想邻翁对饮，诗人联句。夤缘曾遇。过高轩、相逢喜舞。正菊天、景物澄鲜，切莫趣归言去。

看取。星扉月户。雾阁云窗，非公孰住。从容笑语。人生易别难聚。恨分违有日，留连无计，满目离愁忍觑。若他时、鱼雁南来，把书寄与。

水调歌头

次王运使韵

身去日华远，举首望长安。四年留蜀，那复有梦到金銮。遥想将芜三径，自笑已穷五技，无语倚阑干。欲作天涯别，犹对俎尊闲。

秋意晚，风色厉，叶声干。阳关三叠缓唱，一醉且酡颜。聚散燕鸿南北，得失触蛮左右，莫较去仍还。后日相思处，烟水与云山。

水龙吟

次利漕范右司韵

四年留蜀无补，好是求归得去。风帆百尺，烟波万里，宁辞掀舞。楚尾吴头，我家何在，西山南浦。想珠帘画栋，倚阑凝望，依然卷云飞雨。

最好九霞光处。见当时、结知明主。冰霜节操，鬥星词采，羽仪朝路。邂逅开怀，等闲分手，满斟绿醑。道日边好语，相将飞下，有人知否。

满江红

次潼川漕刘殿院韵

外省抡才，诏书下、芝泥犹湿。应料得、出奇锦绣，争辉金碧。三级浪高鱼已化，九霄路远鹏方息。有宗工、此地独持衡，将专席。

岁月晚，霜风急。嗟老子，为行客。念昔陪班缀，今亲辞色。握手方成同社款，消魂又作歧亭别。也不须、因赋大刀头，归心折。

念奴娇

次洋州王郎中韵

文章太守，问何事、犹带天庭黄色。上界一时官府足，聊下神仙宫阙。剖竹新游，握兰旧梦，此意谁人识。千军笔阵，争先曾夺矛槊。

好是万里相逢，一尊同醉，倾吐平边策。聚散人生浑惯见，莫为分襟呜咽。借箸机筹，著鞭功业，只合从君说。明朝回首，天涯何处风月。

水调歌头

次果州冯宗丞韵

衮衮长江水，策策晓霜风。求归得请，特地送我布帆东。出处何关轻重，去住不拘淹速，社燕与秋鸿。父老休相恋，四载愧无功。

谁知有，楼百尺，卧元龙。来从天上，一麾游戏鬥牛中。闻道君王前席，见说从臣虚位，变化待鲲鸿。一笑同锦里，万事付金钟。

水龙吟

次邛州赵守韵

推移随牒红尘里，试问几时肩息。家乡何在，烟迷波渺，云横山屹。分阃无功，临民有愧，袴今襦昔。想征帆万里，阳关三叠，肠空断、人谁忆。

多谢殷勤绮席。苦留连、不容浮鹢。九霞光外，五云深畔，君宜鹄立。自笑衰迟，未能轩轾，漫劳嘘吸。愿锋车趣召，吴天楚地，相逢他日。

酹江月

次眉州李大著韵

蟆颐江畔，问收拾多少，山光水色。此是朝宗东去路，准拟鸣鼍浮鹢。儒馆英游，侯藩贤望，便合还丹极。九重渴想，甘泉闻道虚席。

因念北阙同朝，西州联事，久矣心相得。邂逅天涯拚一笑，洗我尘胸俗臆。报国无功，归田有兴，寤寐松坡侧。他时音问，且凭来信鳞翼。

水调歌头

次永康白使君韵

与蜀有缘法，见我眼俱青。征车到处，弦管无限作离声。自笑四年留滞，漫说三边安静，分阃愧长城。一念天地阔，万事羽毛轻。

欲归去，诗入社，酒寻盟。骎骎双鬓，老矣只觉壮心惊。虽是东西惟命，已断行藏在己，何必问君平。举似铜梁守，怀抱好同倾。

又

奉陪永康白使君游青城再次韵

雪岭倚空白，霜柏傲寒青。千岩万壑奇秀，禽鸟寂无声。好是群贤四集，同访宝仙九室，中有玉京城。眼底尘嚣远，胸次利名轻。

云山旁，烟水畔，肯渝盟。传呼休要喝道，方外恐猜惊。雅羡林泉胜概，倘遂田园归计，志愿足平生。此意只自解，聊复为君倾。

又

留别茶漕二使者

数月已办去，今日始成行。天公怜我，特地趁晓作霜晴。万里奔驰为米，四载淹留为豆，自笑太劳生。父老漫遮道，抚字愧阳城。

君有命，难俟驾，合兼程。故山心切，猿鹤应是怨仍惊。多谢使华追路，不忍客亭分袂，已醉酒犹倾。莫久西南住，汉代急公卿。

满江红

次杨提刑韵

道骨仙风，合笞凤、鞭鸾归去。底事为、三峨九顶，等闲留住。揽辔聊施经济手，凝旒屡出褒嘉语。算只今、人物更谁归，心如许。

嗟我拙，才不武。惭我陋，文非古。纵策迟鞭钝，也难追步。虽喜故人逢异县，却嫌游子贪行路。但著公、西掖北门中，相期处。

水调歌头

四载分蜀阃，万里下吴樯。老怀易感，厌听催别笛横羌。自愧谋非经远，更笑才非任剧，安得召公棠。有志但碌碌，无绩可章章。

汉嘉守，明似月，洁如霜。邦人鼓舞，爱戴惟恐趣归忙。况是水曹宗派，仍得苏州句法，燕寝书凝香。且趁东风去，步武近明光。

又

次前黄州李使君见赠韵

挺挺祖风烈，瑞岁滞偏州。元龙豪气。宜卧百尺最高楼。万丈文章光焰，一段襟怀洒落，风露玉壶秋。乱石惊涛处，也作等闲游。

适相逢，君去骑，我归舟。清都绛阙密迩，切莫小迟留。趁取亲庭强健，好向圣朝倾吐，事业肯悠悠。回首藩宣地，恩与大江流。








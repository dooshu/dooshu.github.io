62　商用少而周用老　若烏若荼辨


鹽鐵論未通篇引「詩曰：『方叔元老，克壯其猶。』故商師若烏，周師若荼。」蓋謂商用少而周用老也。

【閻按】今本作「商荼」、「周烏」。

【全云】亦屬附會。

【元圻案】鹽鐵論未通篇：「御史曰：『古者，十五入太學，與小役；二十冠而成人，與戎事；五十以上，血脈溢剛，曰艾壯。詩曰：「方叔元老，克壯其猶。」故商師若荼，周師若烏。』」注云：「荼，苦菜也。烏，燕烏也〔一〕，白項而群飛者也。」愚案：若烏若荼，蓋以物色之黑白喻人髮也。此注以白項烏比周師之老，似矣，然烏之白在項而不在首，故稱人之髮黑者曰烏鬢，曰烏雲。若以苦菜比商師之少，更非其類。鄭風「有女如荼」，箋：「荼，茅秀也。」正義曰：「毛之秀者，其穗白色。」則以荼喻老，以烏喻少，皆合。王氏此條，可正今本鹽鐵論之誤。〇四庫全書總目子部儒家類：「鹽鐵論十二卷，漢桓寬撰。寬，字次公，汝南人。昭帝始元六年，詔郡國舉賢良文學之士，問以民所疾苦，皆請罷鹽鐵榷酤。與御史大夫桑弘羊等建議相詰難。寬集其所論爲書，凡六十篇。後罷榷酤，而鹽鐵則如舊，故寬作是書，惟以『鹽鐵』爲名，蓋惜其議不盡行也。明華亭張之象爲之注。」

〔一〕「烏」，原作「鳥」，據四庫本鹽鐵論卷四未通注改。






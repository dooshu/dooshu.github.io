○題為獻愚忠以裨國計事疏 【 國計】

臣聞夷狄之為中國患、自古有之、雖二帝三王之世、漢唐全盛之時、皆不能免顧吾所以自治自強者何如爾、葢天下之事。不有所激。不足以作豪傑之氣不有所鑒不能以定萬全之謀。臣敢昧死為　陛下陳之越自大寧內徙、三衛外藩、百餘年來、薊鎮稍寧、議者遂以三衛為足恃、因循苟簡、武備廢弛、京營之兵亦恃九邊有守、日玩月愒、以至於此然既往不可追則在今日所以鑒往事而圖將來者、可但巳乎、所謂鑒事以圖將來者。早定本兵之選以慎樞機。一也。嚴立占役之科以詰營兵。二也增薊州之戍而設險以固邊。三也選守令之賢而撫民以集事。四也。處招募之兵以倡勇敢。五也。集天下之財以助軍需。六也。立賞格以廣間諜。七也。信賞罰以作士氣。八也。夫　國家當承平日久之際、人不知兵、茲欲一舉而振作之其說固多、然大要不出此八者、此臣所謂自治自強之術也、夫本兵之任、至重至大、况時事多艱、選用宜慎然人才難得、亦難知、或以迂緩而得持重之譽或以浮誇而負才名之望。苟非驗之以行事。試之以諸難。未易見也。邇者本兵員缺。巳將一月。惟願　陛下酌時勢之緩急、較責任之輕重、簡其久歷邊方。試有成效者。斷而用之。勿貳勿疑。早降　明旨、播傳中外、則臣工之志定。而紛紜之議息。此臣所謂早定本兵之選以慎樞機。在今日為不可緩也。團營之兵、所以居重馭輕、飭內治外、機務之至要也、其間積弊見於侍郎王邦瑞之疏、亦既詳矣、大率包占隱射、乃其大者、然知之非難、革之為難、不有重懲、人將何戒、伏乞敕下該部、嚴立科條、定為新例、刊刻版榜、頒示中外常用張掛、其包占之家、但有犯在例前者、悉皆赦宥、若令行之後、再有怙勢恃強、仍前不悛者、科道官指名參奏、重懲一人、以警其餘、則法立能守、人不敢犯、營伍可充、兵威可振、臣所謂嚴立占役之科以詰營兵。在今日為不可緩也。薊州為京師左肱、宣大為京師後背、均號重鎮、宣大外有邊墻之固、內倚重關之險、猶懼虜賊之奔衝、薊州惟倚三衛以為藩籬。今既不可恃。則左臂悉露。而一榻之外。即為虜巢矣。可無備歟。伏乞　皇上敕下該部。咨行提督薊州侍郎孫檜、會同撫鎮等官、親臨邊境、審其要害、相其便宜、應修墻者修墻、應築堡者築堡、應添設將官者則添設、應召募軍士者則召募、應建立烽堠者則建立、上其策於　朝端、大集廷臣、細加詳議、斟酌停當、早賜施行、務使一勞而永逸、暫費而大蠲、則翼然巨鎮、作我東藩、有以潛消戎狄覬覦之心、而遠繼　祖宗未究之志、臣所謂增薊州之戍而設險以固邊。在今日為不可緩也。薊州一鎮、新遭殘破、生靈凋瘁。而州守縣令、亦多不稱、茲欲撫瘡痍以安地方、修武備以禦外患、興工役以固邊防雖有提督大臣總理於上。必得州縣官員分理於下。苟非有理繁治劇之才者。則不能稱委任而集眾務也。伏乞　陛下敕下該部劄行廵按衙門、訪其貪污不職、及庸常無為者。悉疏名調黜。或於辦事進士中簡其老成練達者。不拘名次。速行選補。或於附近地方簡其才力過人。曾經保薦者。不拘科甲。就行調用。則州縣得人而殘民可撫。委用不乏而工役可興。臣所謂選守令之官而撫民以集事。在今日為不可緩也。臣觀兵誌曰兵無選鋒曰北、宋儒蘇軾亦云三軍無皆勇之士、故必倡勇敢、昨者輔臣建議、欲於山東河南北直隸等處挑選驍勇出眾者以補京營、此即兵誌之深意、禦虜之善謀也、賴我　陛下聖明俯賜俞允、見諸施行矣、然選就之後、當有善處、何者、葢驍勇出眾者。即非常人也。非常之人。當待以非常之格。千里之駒。匪斗料可養。食牛之獸。豈羈的可馴。臣愚欲將召募之士。附於伍軍營。另立名色。如折衝果毅之類。各從其願。不必強以補伍。許以事寧虜熄之後。願陞者陞。願賞者賞。願還籍者還籍。願留營者留營。仍　敕差去諸臣。宣示恩意。俾之樂從。則可以得其心而用其力矣。然猶有說焉。夫勇力兼人者。其飲食亦倍於人。茲欲加之於常廩之外。則恐營兵不平。無以同其志而盡其力。欲不加之。則饑寒迫身愁怨載道。救死而恐不暇。况望資其力以破虜哉。臣愚以為當於招募賞格。比常加厚。軍粮厚薄之間最易生強者之驕而起弱者之怨此法甚妥其所食月粮。只與營兵同。惟時加操演。誘其志意。校其藝能。閱其材勇。此輩既稱驍勇。其技必有過人者。於是明申練覈優劣之科。以為銀物等級之賞於溥惠之中寓默厚之意使能者企及否者息心雖有厚薄之殊而無觖望之釁則募卒營兵。各安其分。行陣和睦。優劣得所。投之所向。無不如意。區區醜虜。何足忌哉。臣所謂處召募之卒。以倡勇敢。在今日為不可緩也。然足兵非難。足食為難。夷狄憑陵。漸不可長。當盡天下之財力以制禦之、未為失計、目今　內帑匱乏、恐不足用、臣愚欲處南方之民壯、以助北方之軍儲、除畿輔併山西陝西河南山東民壯、照舊留用外、其南直隸浙江江西湖廣廣西廣東福建四川雲貴、除非盜賊常發、及見在用兵地方、每州縣原額若干、分為兩班、一半上班聽操、此恐起重外輕內之漸似不可明一半下班務農、有事防守、則上下班俱暫集在官、無事則下班照常放回、每名止給工食一半、其一半追收入官、又者廵檢司弓兵之設、本以盤詰姦盜、今各處廵司弓兵、皆係光棍包當、每日勒取過往商賈稅課。索掯平人財物而巳小不足以防姦。大不足以禦侮。誠無所益。臣愚欲將各處廵司弓兵、即查舊額若干、各減一半、追納工食、封收入官、與民壯工銀、俱限以時月、解送該部、臣又惟南方之人、賦性柔脆、不袵金革、犯邊衛充軍者、往往買脫回籍、就使在伍、亦徒費粮餉、無益於用、葢往年謫戍。憂塞下乏人。生口稀也。今九邊軍舍餘丁。林林種種。但所乏者食爾。非乏人也。臣愚欲于南方富民中。有犯邊遠充軍終身者。令其納銀二百兩以贖罪。永遠者倍之。年終類解兵部聽用。仍抄招達本部知會。以便稽查。其富民有願入粟拜官者、明開條格、給與告身冠帶、以榮其身、復其家、此雖一時權宜之術、葢時事亦有不得巳而然也、昔漢鼂錯號稱智囊、又當文景富盛之世、及言助邊之策、亦不過曰入粟拜官募民屯田而已。則此說亦不可盡非也。伏乞　皇上敕下各部去冗食。恤冗費。各項工役。俱且停止。蓄聚錢穀。以為養兵之費。修築之資。則國富兵強。外侮可息臣所謂集天下之財以助軍需。在今日為不可緩也兵家所急莫先間諜、然可為間諜者。惟大同之通事家丁藍伏勝王大海輩號稱慣便。曹家莊之勝。藍伏勝之哨報也。古北口之入。王大海等之哨報也。外此而宣府已不能及矣。况薊州乎。葢大同二邊之外。即為虜巢。耳目相接。又俺荅等大營恒駐牧於此動靜皆聞。宣府邊外。雖稱有把都兒一枝。然不過俺荅部落。凡有謀猷必資俺荅。且宣府又無。外。邊重山遠隔。故哨探者不能深入。近來硬探不過立口外山頂一望火光而已尚未見三衛之眾焉能見虜騎乎間有得其形聲之似。亦多詢於降人之口。若薊州則隔絕朵顏。且承平日久。間諜不設。惟倚熟夷陳通事輩為之傳言。夫夷情叵測。變詐不常。况其有陽順陰逆之心。又豈肯吐露真情以為我告哉。諺所謂因魔問疾。真此謂也。故臣常謂大同之哨探得其情宣府之哨探得其形若薊州則併其形亦不得矣。此亦勢之必然者也。臣愚欲　陛下敕下該部咨行督撫衙門。將大同探卒。選其慣熟者數十人。分番遠哨。若果得實。俱比照藍伏勝事例重加陞賞。仍　敕大同撫鎮等官。當以天下一家為念。毋懷彼此之分。但有的確聲色。即如今歲之預報則虜情周知。可以預待不至臨期而失措矣。臣所謂立賞格以廣間諜。在今日為不可緩也。專上首功之法、自秦以來所不能廢。其間利害。見於前兵部尚書毛伯溫等之會　題亦既明矣。其大要則欲每營選敢死之士。另設衝鋒破敵一科。專主破陣。不論首功。敵退之後。衝鋒破敵者為首。隨後斬首者為從。可謂深得其旨矣。然積弊相沿。牢不可破。總之得級者易于論功衝鋒者?于核實主爵者求其自便而寡謗故必取此不取彼畢竟驗功者以首級在手為左券紀錄者以得獲首功准陞賞間有以衝鋒破敵之科獲陞級者。及其子孫襲替則又詰以原非首功因而革除故今雖耳提而面命。家喻而戶曉。人亦弗之信。一遇大敵。兵?乍接或偶中傷一賊。則閧然下馬。百十成羣。爭割首級。自相蹂踐。無復行伍。敵人因而乘之大率潰敗職此之由此則賞罰不信。之故也臣愚伏乞　陛下敕下兵部。將前日會題事情。行與各邊各營將領遵奉施行。若遇大敵。則論功行賞之際。從公分辯。孰衝鋒。孰斬首。定為首從。照例陞賞。其間退縮者有罰。爭功者有罰若遇零賊。仍照首功舊條。著為定例。永遠施行。襲替之時。毋許刁難。其他一賞一罰。皆示以必信。斷以必行。則豪傑思奮大捷可期矣。臣所謂信賞罰以作士氣。在今日為不可緩也。

皇明經世文編卷之二百六十五終








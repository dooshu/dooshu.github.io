辛字润肺膏论

血去则燥，燥则火旺，肺必枯。欲从肾源滋水，而不先滋水之母，有是理乎？然肺为多气少寒，不独凉金，且以培土，人所未知也。润肺之中，意则甚美，故曰∶医者，意也。

陈修园按∶方中真粉，即《伤寒论》猪肤汤之白粉也。本文未明为何粉，一说即天花粉，主中土，交水火而止烦燥，而且藉土气以生金。二说俱有深义，余每用则从后说，今读先生此方，又阅周氏所注，真白粉即天花粉无疑。嘉庆丁巳岁，余应兴泉观察阿公，泉州郡伯张公聘，主清源书院讲席。日者用天花粉一味，药铺送白粉一包，其色晶莹洁白，迥出诸药之上。余传问之，答曰∶此物最贱，而制造却难，惟冬月叶落，其气尽归于根，掘取，以法取汁，和水淘洗，澄之，晒干收贮，才有如此宝色，若无此色，恐伪物弗效，不如止用天花粉片之较妥也。今先生加一真字，何等郑重其辞。推而论之，《金匮》于虫病制有甘草粉蜜汤以杀虫，若虚痨久嗽，为瘵虫蚀虫，铅粉性毒，能杀三虫，今杂于蜂蜜柿霜羊肺之中，诱虫食之，旋而甘味尽，毒性发而虫患除矣。此非正解，亦可备之，以启悟机。


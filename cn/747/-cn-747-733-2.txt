○两戒

穷者宜以乐乎？果宜有以乐也。穷者宜有以惧乎？果宜有以惧也。乐者何？乐吾之穷，非吾之修也；乐吾之不苟就偷取也；乐吾寝道之安，腹义之饱，而不更富贵也；乐吾之自反而缩，偃偃而居，荡荡而行也；乐吾之善择善蹈，而无所移流也。乐举如是也，乐可涯乎哉！故曰：“穷者果宜有以乐也。”惧者何？惧吾之穷，时不能也；惧吾之道，终不能施设也；惧利泽不下於人也；惧吾之荣名淑誉，不冒闻於天，上以为父母宠大；惧吾之无以与亲戚为厚也；惧吾之无以与乡党贤友俱有之也。惧举如是也，惧可弭乎哉！故曰：“穷者果宜有以惧也。”

达者宜有以乐乎？果宜有以乐也。达者宜有以惧乎？果宜有以惧也。乐者何？乐吾之达，上不欺乎君，下不愧乎人；乐吾之乘良食腴，有以得之也；乐吾能蹈古之达者之道，以匡戴於上也；乐吾之进而能思，有心为报也；乐吾之谷禄丰多，而不能为积藏，有以与戚爱为厚也；乐吾之不大其家，而养来天下贤士，可以继续吾祖道也；乐吾之奉养祠祀，率父母所教育，而居有之，以为洁甘芗馨也；乐吾之功利流布於人，而国人指名，以荣父母之善教诲也；乐上有以倚也；乐下有以仰也；乐似先古之为令子孙也；乐垂後世为贤祖考也；乐古之人非无吾道，而有合不合，吾适有之而有合之。乐举如是也，乐可涯乎哉！故曰：“达者宜有以乐也。”惧者何？惧吾之所以达，无由折便邪以得之乎；惧吾雌颜饴辞态媚嬖御以得之乎；惧吾飞声窜迹，盗取众好以得之乎；惧吾之得位，无急夷而让病乎；惧吾无嗜丰盈而迷位如邮乎；惧吾不恤居职而早计後来乎；惧吾无激诡谲诈以取誉乎；惧吾无携实传艺为雀集狙黠乎。惧举如是也，惧可忘乎哉！故曰：“达者宜有以惧也。”

穷者宜有其所以乐，无其所以惧，古之人有之，颜子是也。凡所以病疾於道择去之鲜矣，而又得圣人为之依，旦夜熟复所理以为乐。所谓惧者，独不得功利下於人耳，辱有所归也，归乎有国有人者也。与吾之俱生之人无达也，惧於我何哉！达者宜有其所以乐，无其所以惧，古之人有之，周公是也。以家为周，抱负稚主，以究成天下矣。凡所以养天下者，宜举置之以为乐，而一无所以惧。代之希颜子而道周公者，有其所以有，无其所以无哉。苟不至焉，宜两有所戒。作《两戒》。


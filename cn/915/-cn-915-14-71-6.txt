◇上奏黄凤泉二白石文

其大玉有日月星辰，八卦五岳，及二麟双凤，青龙朱雀，驺虞玄武，各当其方位。又有五行、十日、十二辰之名，凡二十七字。又有「天门地户人门鬼门闭」九字。又有却非及二鸟，其鸟皆人面，则《抱朴子》所谓「千秋万岁」者也。其小玉亦有五兵、却非、虬、犀之象。二玉俱有仙人玉女乘云控鹤之象。别有异状诸神，不可尽识，盖是风伯、雨师、山精、海若之类。又有天皇大帝、皇帝及四帝坐，钩陈、北斗、三公、天将军、土司空、老人、天仓、南河、北河、五星、二十八宿，凡四十五官。诸字本无行伍，然往往偶对。于大玉则有皇帝姓名，并临南面，与日字正鼎足。复有老人星，盖明南面象日而长寿也。皇后二字在西，上有月形，盖明象月也。於次玉则皇帝名与九千字次比，两「杨」字与「万年」字次比，「隋」与「吉」字正并，盖明长久吉庆也。（《隋书·王劭传》，《北史》三十五）


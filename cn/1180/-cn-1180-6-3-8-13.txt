西凌何氏族谱序


法史氏年表，为《欧阳氏谱》；法礼家宗图，为《苏氏谱》。斟酌二氏，而剔其远胄之谬，为西陵《何氏谱》。何氏者，溧阳人，洪武朝始徙西陵。五世而至今太守公，以明经中第，历跻通显，于是何氏族甲于西陵矣。

自汉以来，取士悉重阀阅，士大夫推本世系，皆假借前代，托附名家，以自表异。龙门系出重、黎，兰台远宗於菟。诸如此类，不可殚记。至我国家，立贤无方，惟才是用。采灵菌于粪壤，拔姬、姜于憔瘁。王、谢子弟，或杂在庸流，而韦布闾巷之士，化为望族。昔之侈盛竞爽者，溺于今之世矣。夫隆替靡常，而泽施有限。历观前代侯王有土之君及卿大夫为子孙计虑深远者，岂不欲固其本根，期世世弗替哉！然或数十世，或一再传，而存者什一而已。彼其先世之泽，及身而已。淳者已漓，而不思懋德以醖醇；厚者已薄，而不知返薄以归厚。如是，即世家鼎族，乌有弗替者乎？

故君子垂世作则，不在族之繁微，而视其德意之凉厚；不在贻之肥瘠，而卜其规模之恢隘。序之谱牒，以治其昭穆；为之礼节，以联其属姓；教之敦厚，示之省约，以振其风靡。斯寖隆寖昌，寖流寖长之道也。余观《何氏谱》，载先世行事，咸质直忠厚，又观太守公，居官长者，不侈世好，故知垂范者远矣。呜呼，何氏其世有兴者乎！






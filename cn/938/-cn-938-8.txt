灵隐寺僧


灵隐寺缁徒甚众，九里松一街，多素食、香纸、杂卖店铺，其店家妇女，皆僧外宅也。尝有寺僧慕一妇人，不得其门而入，每日到店，必买果饼、胭脂之属回寺，顾盼以泄其兴，如是久之。一日有弹琵琶瞎子，坐妇门首，说唱郭华贾胭脂故事，妇遂焕然动心，默会僧意，私语良人，设计诱之。良人曰：“任尔为之，只不要被和尚骗了。”妇曰：“和尚见了女人，就如苍蝇见血，不钉不已，但怕我看上了和尚，不舍得难为他，那怕这和尚聪明伶俐，不著我圈套。”自是僧到店中，良人即避去，不使碍眼，僧或久坐不起身，妇便烹治茶饼，捧以奉僧，彼此眉目送情，渐至笑谑。僧喜甚，谓事可谐矣。

一日，僧至其家，见妇忧形於色，僧仓卒莫知所为，乘间强之接唇，叩其忧郁之故。妇曰：“尔我情孚意洽，只碍良人不得少尽缒绻，是以忧耳。”僧喜极曰：“是不必忧，我设处资本，使渠往他处经商，则尔我得恣意欢乐矣！”妇曰：“然。”僧遂回寺，罄衣钵所有付其夫。数日果见置货整装，克期成行。僧复治酒馔饯送其夫，相别而去。谓其夫果经商也。

是晚到妇家，重设杯盘，再整酒肴，与妇献酬交错，谑浪无所不至。妇拉僧设盟灯下，誓不相负，僧指心自盟逼而恳之。妇先令僧解衣就寝，妇取其衣束之高阁，假意脱衣澡牝，忽闻叩门声甚急，妇曰：“良人必有遗忘而归至。”僧皇遽不知所出，妇曰：“有空笼可避。”僧亟窜入笼中，妇遂钥其笼，始开门纳其夫，僧伏於笼中，不敢喘动，妇乃与其夫升於远路弃之。迨逻卒见笼舁送至京尹。京尹蘧尚书放钥视之，则一髡裸体在焉。笑曰：“是为人所诱耳，不必问。”复钥笼而投诸江。

又僧明了然者，恋妓李秀奴，往来日久，衣钵荡尽。秀奴绝之，了然迷恋不已。一夕乘醉而往，秀奴弗纳，了然大怒，奋击之，随手而毙。事至郡，时苏子胆治郡，送狱院推勘。於僧臂见刺字两行云：“但愿同生极乐国，免教今世苦相思。”子胆於招结举笔判《踏莎行》词云：

这个秃奴，修行忒煞，云山顶上持戒，一从迷恋玉楼人，鹑衣百结浑无奈。毒手伤人花容粉碎，空空色色今何在，臂间刺道苦相思，这回了却相思债。

判讫，押赴市曹处斩。

个痴心躲在空笼，个奋怒击杀秀姐。灵隐寺分明两个颠僧。






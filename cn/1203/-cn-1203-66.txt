卷六十六

<集部，词曲类，词选之属，御选历代诗余

钦定四库全书

御选历代诗余卷六十六目录【九十九字】

燕山亭

宋徽宗

曾觌

毛幵

张雨

琐牎寒【又一体】

周邦彦

方千里

陈允平

王沂孙

张炎

无名氏

前调【又一体】

张炎

萧允之

月下笛【又一体】

张炎

陶宗仪

前调【又一体】

曾允元

夜合花【又一体】

吴文英

孙惟信

月华清【又一体】

马庄父

洪瑹

朱淑真

蔡松年

垂杨

陈允平

前调【又一体】

白朴

珑四犯【又一体】

周邦彦

方千里

前调【又一体】

姜夔

前调【又一体】

吴文英

丁香结

周邦彦

方千里

陈允平

金菊对芙蓉

康与之

冯取洽

刘清夫

马洪

壶中天

欧良

前调【又一体】

杨愼

国香

周密

张炎【二首】

无闷

吴文英

王沂孙

三部乐【又一体】

杨泽民

吴文英

新鴈过妆楼

吴文英【二首】

陈允平

张炎【四首】

采绿吟

周密

声声慢【又一体】

晁补之

周密

宴清都

陈允平

凤池吟

吴文英

东风第一枝

吴文英

定风波【又一体】

张翥

芳草

韩缜

万年欢【又一体】

晁补之

迷神引【又一体】

晁补之

碧芙蓉【又一体】

晁补之

长相思慢

周邦彦

紫玉箫

晁补之

秋宵吟

姜夔

陌上花

张翥

十月桃

张元干

大有

潘希白

桂枝香【又一体】

王廷相

御选历代诗余卷六十六目录

钦定四库全书

御选历代诗余卷六十六【九十九字】

司经局洗马掌局事兼翰林院修撰加二级【臣】王奕清奉旨校刋

燕山亭

【双调九十九字燕或作宴然与山亭宴无涉也】

燕山亭【见杏花作】　　　　　　　　　宋徽宗

裁翦冰绡轻叠数重冷淡臙脂匀注新样靓妆艳溢香融羞杀蕊珠宫女易得凋零更多少无情风雨愁苦闲院落凄凉几番春暮　凭寄离恨重重这双燕何曾会人言语天遥地远万水千山知他故宫何处怎不思量除梦里有时曾去无据和梦也新来不做

前调【中秋诸王席上作】　　　　　　　　曾　觌

河汉风清庭户夜凉皓月澄秋时候冰监乍开跨海飞来光掩满天星斗四卷珠帘渐移影宝阶鸳甃还又看岁岁婵娟向人依旧　朱邸高宴簪缨正歌吹瑶台舞

翻宫袖银管竞酬棣萼相辉风流古来谁有玉笛横空更听彻霓裳三奏难偶?醉倒参横晓漏

前调【勔侄求睡红亭赋】　　　　　　　　毛　幵

暖霭辉迟雨过夜来帘外春风徐转霞散锦舒密映微窥亭亭万枝开徧一笑嫣然犹记有画图曾见无伴初睡起昭阳弄妆日晚　长是相趁佳期有寻旧流莺贪新双燕惆怅共谁细绕花隂空怀紫箫凄怨银烛光中且更待夜深重看留恋愁酒醒绯桃千片

前调【杨梅】　　　　　　　　　　张　雨

鹤顶珠圆蝟肌粟聚宝叶揉蓝初洗亲翦翠柯远赠筠笼脉脉红泉流齿骨换丹砂笑尚带儒酸风味谁记曾问谱西泠绿阴青子　君家几度尊前摘天上繁星伴人同醉纤手素盘历乱殷红浮沉半壶脂水珍果同时惟醉写来禽青李争似为越女吴姬染指

琐牎寒

【又一体双调九十九字】

琐牎寒【寒食】　　　　　　　　　周邦彦

暗柳啼鸦单衫竚立小帘朱户桐阴半亩静鏁一庭愁雨洒空阶夜阑未休故人翦烛西窗语似楚江暝宿风灯零乱少年羁旅　迟暮嬉游处正店舍无烟禁城百五旗亭唤酒付与高阳俦侣想东园桃李自春小唇秀靥今在否到归时定有残英待客携尊俎

前调【次周美成韵】　　　　　　　　　方千里

燕子池塘黄鹂院落海棠庭户东风暗许借与轻风柔雨奈春光困人正浓画栏小立慵无语念冶游时节融怡天气异乡愁旅　朝暮凝情处叹聚散悲欢岁常十五连飞并羽未抵鸳朋凤侣算章台杨柳尚存楚娥鬓影依旧否再相逢?解雕鞍燕乐同杯俎

前调【次周美成韵】　　　　　　　　　陈允平

禁烛飞烟东风插柳万家千户棃花院落数点弄晴纤雨傍秋千红云半湿画帘燕子伤春语叹十年南北西湖倦客曲江行旅　日暮花深处对修竹弹棊戏枰格五携尊共约诗酒云朋月侣念旧游九陌香尘倡条冶叶还在否踏青归醉宿兰舟枕藉黄金俎

前调　　　　　　　　　　　　王沂孙

出谷莺迟离沙雁少殢阴庭宇东风似水尚掩沉香双户看梅阶雪痕乍铺那回巳趁飞梅去奈柳边占得一庭新暝又还留住　前度西园路记半袖争持鬭娇眉妩琼肌暗怯醉立千红深处问如今山馆水邨共谁翠幄熏蕙炷最难禁向晚凄凉化作棃花雨

前调【悼王碧山】　　　　　　　　　　张　炎

断碧分山空帘剩月故人天外香留酒殢蝴蝶一生花里想如今醉魂未醒夜台梦语秋声碎自中仙去後词笺赋笔便无清致　都是凄凉味怅玉笥埋云锦袍归水形容憔悴料应孤吟山鬼那知人弹折素弦黄金铸出相思泪但柳枝门掩枯隂候蛩愁啼苇

前调【咏帘】　　　　　　　　　　无名氏

绣额云横银鈎月小绿杨庭院疎明满幅永昼未忺高卷爱空纹巧匀曲波弄晴日色花阴转任筛金影碎轻敲檐玉碍双飞燕　凝见牎留篆影六曲雕阑翠深绦浅香风暗度不隔娇?莺啭似无情重雾下垂嫩桃想像添笑面望瑶阶窣地双鸳注盼金莲远

前调【又一体】　　　　　　　　　　张　炎

乱雨敲春深烟带晚水牎慵凭空帘慢卷数日更无花影怕依然旧时燕归定应未识江南冷最怜他树底嫣红不语背人吹尽　清润通幽径待移灯翦韭试香温鼎分明醉里过了几番风信想竹间高阁半闲小车未来犹自等傍新晴隔柳呼船待教涛信稳

前调　　　　　　　　　　　　萧允之

细雨收尘轻隂弄日柳丝掠道桃边杏处犹记玉骢曾到对东风回首旧游香消艳歇无音耗怅佳人有约难来绿徧满庭芳草　愁抱沈唫久问翠珥金钿为何人好回文细字尘暗当年纤缟倚阑干斜阳又西欢期易失春易老待何时再觅珍丛共把清尊倒

月下笛

【又一体双调九十九字】

月下笛【寄仇山邨】　　　　　　　　　张　炎

千里行秋支筇背锦顿怀清友殊乡聚首爱吟犹自诗痩山人不解思猿鹤笑问我萧娘在否记长堤画舫花柔春闹几番携手　别後都依旧但靖节门前近来无柳盟鸥尚有可怜西塞渔叟断肠不恨江南老恨落叶飘零最久倦游处减羁愁犹未消磨是酒

前调【落梅】　　　　　　　　　　陶宗仪

东阁诗悭西湖梦浅好音难托香消玉削早孤标顿非昨阿谁底事频横笛不道是江南揺落向空堦闲砌天寒日暮病鹤轻啄　情薄东风恶试快觅飞琼共翔寥廓冰魂漠漠谁怜金谷离索有时巧缀双蛾绿天做就宫妆绰约待一点脆圆成须信和羮问却

前调【又一体】　　　　　　　　　　曾允元

吹老杨花浮萍点点一溪春色闲寻旧迹认溪头浣沙碛柔条折尽成轻别向空外瑶簪一掷算无情更苦莺巢暗叶啼破幽寂　凝立阑干侧记露饮东园联镳西陌容消鬓减相逢应自难识东风吹得愁如海谩点染空堦自碧独归晚解说心中事月下短笛

夜合花

【又一体双调九十九字】

夜合花　　　　　　　　　　　吴文英

柳暝河桥莺晴台苑短策频惹春香当时夜泊温柔便入深乡词韵窄酒杯长剪蜡花壶箭催忙共追游处凌波翠陌连棹横塘　十年一梦凄凉似西湖燕去吴馆巢荒重来万感依前唤酒银缸溪雨急?花狂趁残鸦飞过苍茫故人楼上凭谁指与芳草斜阳

前调　　　　　　　　　　　　孙惟信

风叶敲牎露蛩吟甃谢娘庭院秋宵凤屏半掩钗花映烛红揺润玉暖腻云娇染芳情香透鲛绡断魂留梦烟迷楚驿月冷蓝桥　谁念卖药文箫望仙城路杳莺燕迢迢罗衫暗摺兰痕粉迹都销流水远乱花飘苦相思寛尽香腰几时重凭玉騘过处小袖轻招

月华清

【又一体双调九十九字】

月华清　　　　　　　　　　　马庄父

瑟瑟秋声萧萧天籁满庭揺落空翠数徧丹枫不见叶间题字人何处千里婵娟愁不断一江流水遥睇见征鸿几点碧天无际　怅望月中仙桂问窃药佳人谁与同岁把镜当空照尽别离情意心里恨莫结丁香琴上曲休弹秋思怕里又悲来老却兰台公子

前调【春夜对月】　　　　　　　　　　洪　瑹

花影揺春虫声吟暮九霄云幕初卷谁驾冰蟾拥出桂轮天半素魄映青琐牎前皓彩散画阑干畔凝盼见金波滉漾分辉鹊殿　况是风柔夜煖正燕子新来海棠微绽不似秋光只照离人肠断恨无奈利鎻名缰谁为唤舞裙歌扇吟翫怕铜壶催晓玉绳低转

前调【棃花　　　　　　　　宋媛】朱淑真

雪压亭春香浮花月揽衣还怯单薄欹枕徘徊又听一声乾鹊粉泪共宿雨阑干清梦与寒云寂寞除却是江梅曾许诗人吟作　长恨晓风飘泊且莫遣香肌痩减如削深杏夭桃端的为谁零落况天气妆点清明对美景不妨行乐?着向花时唤取一杯独酌

前调　　　　　　　　　　　　蔡松年

楼倚明河山蟠乔木故国秋光如水常记别时月冷半山环佩到而今桂影寻人端好在竹西歌吹如醉望白苹风里关山无际　可惜琼瑶千里有年少玉人吟啸天外脂粉清辉冷射藕花冰蕊念老去镜里流年空解道人生适意谁会更微云疎雨空庭鹤唳

垂杨

【双调九十九字以咏本意得名】

垂杨【本意】　　　　　　　　　　陈允平

银屏梦觉渐浅黄嫩绿一声莺小细雨轻尘建章初闭东风悄依然千树长安道翠云鎻玉牎深窈断桥人空倚斜阳带旧愁多少　还是清明过了任烟缕露条碧纤青嫋恨隔天涯几回惆怅苏堤晓飞花满地谁为埽甚薄幸随波缥缈啼鹃不唤春归人自老

前调【又一体】　　　　　　　　　　白　朴

关山杜宇甚年年唤得韶光归去怕上高城望远烟水迷南浦卖花声动天街晓緫吹入东风庭户正纱牎浓睡觉来惊翠蛾愁聚　一夜狂风横雨恨西园媚景匆匆难驻试把芳菲点检鸎燕浑无语玉纤空折棃花捻对寒食厌厌心绪试问东君落花谁是主

珑四犯

【又一体双调九十九字】

珑四犯　　　　　　　　　　周邦彦

穠李夭桃是旧日潘郎亲试春艳自别河阳长负露房烟脸顦顇鬓点吴霜细念想梦魂飞乱叹画栏玉砌都换才始有缘重见　夜深偷展香罗荐暗牎前醉眠葱蒨浮花浪蕊都相识谁更曾擡眼休问旧色旧香但认取芳心一点又片时一阵风雨恶吹分散

前调【次周美成韵】　　　　　　　　　方千里

倾国名姝似晕雪匀酥无限娇艳素质闲姿天赋澹蛾丰脸还是睡起慵妆顾鬓影翠云零乱怅平生把监惊换依旧琐牎逢见　绣帏凝想鸳鸯荐画屏烘兽烟葱蒨依红傍粉怜香玉聊慰风流眼空叹倦客断肠柰听彻残更急点仗梦魂一到花月底休飘散

前调【又一体　越中岁暮】　　　　　　　　姜　夔

叠鼓夜寒垂灯春浅匆匆时事如许倦游欢意少俛仰悲今古江淹又吟恨赋记当时送君南浦万里乾坤百年身世惟有此情苦　扬州柳垂官路有轻盈换马端正窥户酒醒明月下梦逐潮声去文章信美知何用谩赢得天涯羁旅敎说与春来要寻花伴侣

前调【又一体】　　　　　　　　　　吴文英

波暖尘香正嫩日轻隂揺荡清昼几日新晴初展绮牎纹绣年少忍负才华尽占断艳歌芳酒奈翠帘蝶舞蜂喧催趁禁烟时候　杏腮红透梅钿皱燕归时海棠厮勾寻芳较晚东风约还约刘郎归後凭问柳陌情人比似垂杨谁痩倚画栏无语春恨远频回首

丁香结

【古诗丁香结恨新遂以名词双调九十九字】

丁香结　　　　　　　　　　　周邦彦

苍藓沿堦冷萤黏屋庭树望秋先陨渐风凄雨迅澹暮色倍觉园林清润汉姬纨扇在重吟翫弃掷未忍登山临水此恨自古消磨不尽　牵引记醉酒归时对月同看鴈阵宝幄香缨熏炉象尺夜寒灯晕谁念留滞故国旧事劳方寸惟丹青相伴那更尘昏蠧损

前调【次周美成韵】　　　　　　　　　方千里

烟湿高花雨藏低叶为谁翠消红陨叹水流波迅抚艳景尚有轻隂余润乳莺啼处路思归意泪眼暗忍青青榆荚满地纵买闲愁难尽　勾引正记着年时乍怯春寒阵阵小阁幽牎残妆賸粉黛眉曾晕迢递魂梦万里恨断柔肠寸知何时重见空为相思痩损

前调【次周美成韵】　　　　　　　　　陈允平

尘拥妆台翠闲歌扇金井碧梧风陨听荳虫声小伴寂寞冷逼莓墙苍润料凄凉宋玉悲秋恨此际怎忍莲塘风露渐入粉艳红衣落尽　勾引记舞歇弓弯几度柳围花阵酒薄愁浓霞腮泪渍月眉香晕空对秦镜尚缺暗结回肠寸念纤腰柔弱都为相如痩损

金菊对芙蓉

【双调九十九字】

金菊对芙蓉　　　　　　　　　康与之

梧叶飘黄万山空翠断霞流水争辉正金风西起海燕东归凭阑不见南来鴈望故人消息迟迟木犀开後不应悮我好景良时　只念独守孤帏把枕前嘱付一旦分飞上秦楼游赏酒殢花迷谁知别後相思苦悄为伊痩损香肌花前月下黄昏院落珠泪偷垂

前调【和刘篁?韵】　　　　　　　　　冯取洽

宝镜悬空玉簪点水荡揺千顷寒光正江妃月姊鬬理明妆扶栏一笑开诗眼少容我吟讽其旁一川风露满怀冰雪云海弥茫　不妨倚醉乘狂问天公觅取几曲渔乡听小楼哀管偷弄初凉夜深欢极忘归去锦江酿透碧筩香对花无语花应笑我不似张郎

前调　　　　　　　　　　　　刘清夫

浅拂春山慢横秋水玉纤闲理丝桐按清泠繁露淡泞悲风素弦瑶轸调新韵颤翠翘金簇芙蓉叠鈎重锁轻挑慢摘特地情浓　泛商刻羽无穷似和鸣鸾凤律应雌雄问高山流水此意谁同个中只许知音听有茂陵车马雍容画帘人静琴心三叠时倒金锺

前调【九日】　　　　　　　　　　马　洪

过鴈行低鸣螿韵急纷纷叶下亭皋向霜庭看菊飇馆题糕依然宾主东南美胜龙山迢递登高绣屏孔雀金盘橘柚银瓮蒲桃　痛饮鲸卷波涛笑百年春梦万事秋毫问台前戏马海上连鳌当时二子今安在乾坤大容我麤豪四弦裂帛双鬟舞雪左手持螯

壶中天

【双调九十九字本念奴娇别名以少一字故另为一调】

壶中天　　　　　　　　　　　欧　良

日长晴昼厌厌地嬾向牎前絣绣困倚屏风无意绪把眉儿双皱似醉还醒才眠又起频捻花枝齅看他儿女闲寻百草来鬭　相思能几何时料归期不到有恁时候生怕鸳鸯香被冷旋爇沉檀熏透欲把单衣鼎新裁翦又怕伊春痩试看今夜孤灯还有花否

前调【又一体】　　　　　　　　　　杨　慎

十年奔走向红尘何处可寻蓬岛一枕青瓷惊梦起幻迹都如埽七返还丹千龄大药昧者难精讨餐霞伴侣飘然遥在天表　长生须住仙邨诛茆架厦迥出层云杪翠水蓝岑浑不夜紫府丹丘常晓玉?金盐璚英珠液种种供难老乖龙莫嬾为我先耕瑶草

国香

【或加慢字取兰有国香意双调九十九字】

国香【本意】　　　　　　　　　　周　密

玉润金明记曲屏小几翦叶移根经年个人重见痩影娉婷雨带风襟零落步云冷鹅管吹春相逢旧京路素靥尘缁仙掌霜凝　国香流落恨正冰消翠薄谁念遗簪水空天远应念矾弟梅兄渺渺鱼波望极五十弦愁满湘云凄凉耿无语梦入东风雪尽江清

前调【遇杭妓沈梅娇】　　　　　　　　　张　炎

莺柳烟堤记未吟青子曾比红儿孏娇弄春微透鬟翠双垂不道留仙不住便无梦吹到南枝相看两流落掩面凝羞怕说当时　凄凉歌楚调嫋余音不放一朶云飞丁香枝上几度款语深期拜了花梢澹月最难忘弄影牵衣无端动人处过了黄昏犹道休归

前调【本意】　　　　　　　　　　张　炎

空谷幽人曳冰簪雾带古色生春结根未同萧艾独抱孤贞自分生涯澹薄隐蓬蒿甘老山林风烟伴憔悴冷落吴宫草暗花深　霁痕消蕙雪向厓隂饮露应是知心所思何处愁满楚水湘云肯信遗芳千古尚依依泽畔行吟香痕已成梦短操谁弹月冷瑶琴

无闷

【双调九十九字或作闺怨无闷者按之大约以无闷调填闺怨题遂以传讹非别有一调也】

无闷【催雪】　　　　　　　　　　吴文英

霓节飞琼鸾驾弄玉杳隔平云弱水倩皓鹤传书卫姨呼起莫待粉河凝晓趁夜月瑶笙飞环佩蹇驴吟影茶烟竈冷酒亭门闭　歌丽泛碧蚁放绣箔半鈎宝台临砌要须借东君灞陵春意晓梦先迷楚蝶早风戾重寒侵罗被还怕掩深院梨花又作故人清泪

前调【雪】　　　　　　　　　　　王沂孙

阴积龙荒寒度鴈门西北高楼独倚怅短景无多乱山如此欲唤飞琼起舞怕搅碎纷纷银河水冻云一片藏花护玉未教轻坠　清致悄无似有照水南枝已搀春意误几度凭阑莫愁凝睇应是棃花梦好未肯放东风来人世待翠管吹破苍茫看取玉壶天地

三部乐

【又一体双调九十九字】

三部乐【榴花】　　　　　　　　　杨泽民

浓绿丛中露半坼芳苞自然奇絶水亭风槛正是蕤宾之月固知道春色无多但绦英数点照眼先发为君的皪尽是重心千叶　红巾又成半蹙寻双寄意向丽人低说但将一枝插着翠鬟丝发映秋波艳云近睫知厚意深情更切赏翫未巳看叶下珍珠还结

前调【赋姜石帚渔隐】　　　　　　　　　吴文英

江鶂初飞荡万里素云际空如沐咏情吟思不在秦筝金屋夜潮上明月芦花傍钓蓑梦远句清敲玉翠罂汲晓欸乃一声秋曲　片篷障雨乘风半竿渭水伴鹭汀幽宿那知煖袍挟锦低帘笼烛鼔春波载花万斛帆鬛转银河可掬风定浪息苍茫外天浸寒绿

新鴈过妆楼

【双调九十九字一名八宝妆一名瑶台聚八仙以其合八调句法为一词故名今按之止平仄小异大槩俱同合之为是】

新鴈过妆楼　　　　　　　　　吴文英

梦醒芙蓉风檐近浑疑佩玉丁东翠微流水都是惜别行踪宋玉秋花相比痩赋情更苦似秋浓小黄昏绀云暮合不见征鸿　宜城当时放客认燕泥旧迹返照楼空夜阑心事灯前败壁寒蛩江寒夜枫怨落怕流作题情肠断红行云远料淡蛾人在秋香月中

前调【中秋後一夕月庭延客】　　　　　　　吴文英

阆苑高寒金枢动冰宫桂树年年剪秋一半难破万户连环织锦相思楼影下钿钗暗约小帘间共无眠素娥惯得西坠阑干　谁知壶中自乐正醉围夜玉浅鬭婵娟鴈风自劲云气不上凉天红牙润沾素手听一曲清歌双雾鬟徐郎老恨断肠声在离镜孤鸾

前调　　　　　　　　　　　　陈允平

望远秋平初过雨微茫水满烟汀乱葓疎柳犹带数点残萤待月重楼谁共倚信鸿断续两三声夜如何顿凉骤觉纨扇无情　还思骖鸾素约念凤箫鴈瑟取次尘生旧日潘郎双鬓半已星星琴心锦意暗嬾又争奈西风吹恨醒屏山冷怕梦魂飞度蓝桥不成

前调　　　　　　　　　　　　张　炎

楚竹闲挑千日酒乐意稍稍渔樵那回轻散飞梦便觉迢遥似隔芙蓉无路到如何共此可怜宵旧愁消故人念我来问寂寥　登临试开笑口看垂垂短髪破帽休飘款语微吟清气顿埽花妖明朝柳岸醉醒又知在烟波第几桥怀人处任满身风露踏月吹箫

前调【梅影】　　　　　　　　　　张　炎

近水横斜先得月玉楼宛若笼纱散迹苔茵墨晕净洗铅华误入罗浮身外梦似花又却似非花探寒葩倩人醉里扶过溪沙　竹篱几番倦倚看乍无乍有如寄生涯更好一枝时到素壁檐牙香深与春暗却且休把江头千树夸东家女试酒妆颠倒难胜西家

前调　　　　　　　　　　　　张　炎

屋上青山青未了凌虚试一凭阑乱峰叠嶂无限古色苍寒正喜云闲云又去片云未识我心闲对昏峦底须谢屐何用跻攀　三十六梯眺远任半空笑语飞落人间赋笔吟笺尘事竟不相关朝来自然爽气更好是秋屏宜晚看尘寰里有天开仙境图画应难

前调【菊】　　　　　　　　　　　张　炎

风雨不来深院悄清事正满东篱杖藜重到秋风冉冉吹衣痩碧飘萧揺露梗腻黄秀野拂霜枝忆芳时翠微唤酒江鴈初飞　湘潭无人吊楚叹落莫自采谁寄相思淡泊生涯聊伴老圃斜晖寒香应徧故里想鹤怨山空人未归归何晚问径松不语只有花知

采绿吟

【双调九十九字】

采绿吟　　　　　　　　　　　周　密

采绿鸳鸯浦画舸水北云西槐薰入扇柳隂浮浆花露侵诗点尘飞不到冰壶里绀霞浅靥玻璃想明璫凌波远依依心事谁知　移棹檥空明苹风度琼丝霜管清脆咫尺挹幽芗怅隔岸红衣对沧洲心与鸥闲吟情渺蓬莱共分题停杯久凉月渐生烟合翠微

声声慢

【又一体双调九十七字】

声声慢【杨花】　　　　　　　　　晁补之

朱门深掩摆荡春风无情镇欲轻飞断肠如雪撩乱去点人衣朝来半和细雨向谁家东馆西池算未肯似桃含红蕊留待郎归　还记章台往事别後纵青青似旧时垂灞岸行人多少竞折柔枝而今恨啼露叶镇香街抛掷因谁又争可妒郎夸春草步步相随

前调【送王圣与次韵】　　　　　　　　　周　密

琼壶歌月白髪簪花十年一梦扬州恨入琵琶小怜重见湾头尊前漫题金缕奈芳情已逐东流还送远甚长安乱叶都是闲愁　次第重阳近也看黄花绿酒也合迟留脆柳无情不堪重系行舟百年止消几别对西风休赋登楼怎去得怕凄凉时节团扇悲秋

宴清都

【双调九十九字】

宴清都　　　　　　　　　　　陈允平

听彻南楼鼔玉壶永漏迟度重温锦幄低护青氊曲通朱户廵檐细嚼寒梅叹寂寞孤山伴侣更信有铁石心肠广平几度曾赋　寒深试拥羊裘松醪自酌谁伴吟苦摩挲醉眼阑干笑拍白鸥惊去梁园胜赏重约渐玉树琼花处处怕柳条未觉春风青青在否

凤池吟

【双调九十九字与凤箫吟无涉】

凤池吟【庆梅津除右司郎官】　　　　　　　吴文英

万丈巍台碧罘罳外衮衮野马游尘旧文书几阁昏朝醉暮覆雨翻云忽变清明紫垣敕使下星辰经年事静公门如水帝甸阳春　长年父老相语几百年见此独驾冰轮又凤鸣黄幕玉霄平遡鹊锦轻恩事省中书半红梅子荐盐新归来晚待庆吟殿阁南薰

东风第一枝

【双调九十九字】

东风第一枝　　　　　　　　　吴文英

倾国倾城非花非雾春风十里独步胜如西子妖娆更比太真淡泞铅华不御漫道有巫山洛浦似恁地标格无双镇锁画楼深处　曾被风容易送去曾被月等闲留住似花翻使花羞似柳任从柳妒不敎歌舞恐化彩云轻举信下蔡阳城俱迷看取宋玉词赋

定风波

【又一体双调九十九字】

定风波【西江客舍闻梅香赋】　　　　　　　张　翥

恨行云特地高寒牢笼好梦不定晼晚年华凄凉客况泥酒浑成病画阑深碧牎静一树琼花可怜影低映怕明月照见青禽相并　素衾正冷又春光枕上熏愁醒甚银牀霜冻山童未起谁汲墙隂井玉笙残锦书迥应是多情道薄幸争肯等闲孤负西湖春兴

芳草

【一名凤箫吟双调九十九字】

芳草　　　　　　　　　　　　韩　缜

锁离愁连緜无际来时陌上初薰绣帏人念远暗垂珠露泣送征轮长行长在眼更重重远水孤邨但望极楼高尽日目断王孙　消魂池塘别後曾行处绿妒轻裙恁时携素手乱花飞絮里缓步香茵朱顔空自改向年年芳意长新徧绿野嬉游醉眼莫负青春

万年欢

【又一体双调九十九字】

万年欢　　　　　　　　　　　晁补之

心忆春归似佳人未来香径无迹雪里江梅因甚早知消息百卉芳心正寂夜不寐幽姿脉脉图清晓先作宫妆似防人见偷得　真香媚情动魄算当时寿阳无此标格应寄扬州何郎旧曾相识花似何郎鬓白恐花笑逢花羞摘那堪羌笛惊心也随繁杏抛掷

迷神引

【又一体双调九十九字】

迷神引【贬玉溪对江山作】　　　　　　　晁补之

黯黯青山红日暮浩浩大江东注余霞散绮回向烟波路使人愁长安远在何处几点渔灯小迷近坞一片客帆低傍前浦　暗想平生自悔儒冠误觉阮途穷归心阻断魂萦目一千里伤平楚怪竹枝歌声声怨为谁苦猿鸟一时啼惊岛屿烛暗不成眠听津鼓

碧芙蓉

【又一体双调九十九字】

碧芙蓉【庐山】　　　　　　　　　晁补之

庐山小隐渐年来疎嬾寖浓归兴彩桥飞过深溪池底奔雷余韵香炉照白望处与清霄近想羣仙呼我应还怪晓来鬓丝垂镜　海上云车回轫少姑传金母信森翠裾琼佩落日初霞纷纭相映谁见湖中景花洞里杳然渔艇别是个潇洒乾坤世情尘土休问

长相思慢

【双调九十九字】

长相思慢　　　　　　　　　　周邦彦

夜色澄明天街如水风力微冷帘旌幽期再偶坐久相看才喜欲叹还惊醉眼重醒映雕栏修竹共数流萤细语轻轻尽银台挂蜡潜听　自初识伊来便惜妖娆艳质美盼柔情桃溪换世鸾驭凌空有愿须成游丝荡絮任轻狂相逐牵萦但连环不解难负深盟

紫玉箫

【双调九十九字】

紫玉箫【见轻盈所留题】　　　　　　　　晁补之

罗绮丛中笙歌队里眼狂初认轻盈无花解比似一鈎新月云际初生算不虚得郎占与第一佳名卿归去那知有人别後牵情　襄王自是春梦休谩说东墙事更难凭谁教慕宋要题诗曾倚宝柱低声似瑶台晓空暗想衆里飞琼余香冷犹在小牎一到魂惊

秋宵吟

【双调九十九字】

秋宵吟　　　　　　　　　　　姜　夔

古帘空坠月皎坐久西牎人悄蛩吟苦渐漏永丁丁箭壶催晓引凉颸动翠葆露脚斜飞云表因嗟念似去国情怀暮帆烟草　带眼消磨为近日愁多顿老卫娘何在宋玉归来两地暗萦绕揺落江枫早嫩约无凭幽梦又杳但盈盈泪洒单衣今夕何夕恨未了

陌上花

【双调九十九字】

陌上花【使归闽浙岁暮有怀】　　　　　　　张　翥

关山梦里归来还又岁华催晚马影鷄声谙尽倦邮荒馆绿牋密记多情事一看一回肠断待殷勤寄与旧游莺燕水流云散　满罗衫是酒香痕凝处唾碧啼红相半只恐梅花痩倚夜寒谁暖不成便没相逢日重整钗鸾筝鴈但何郎纵有春风词笔病怀浑嬾

十月桃

【一名十月梅双调九十九字】

十月桃【梅花】　　　　　　　　　张元干

年华催晚听尊前偏唱冲煖欺寒乐府谁知分付点化金丹中原旧游何在频入梦老眼空潸撩人冷蕊浑似当时无语低鬟　有多情多病文园向雪後寻春醉里凭阑独步羣芳此花风度天然罗浮淡妆素质呼翠凤飞舞斓斑参横月落留恨醒来满地香残

大有

【双调九十九字】

大有【九日】　　　　　　　　　　潘希白

戏马台前采花篱下问岁华还是重九恰归来南山翠色依旧帘栊昨夜听风雨都不是登临时候一片宋玉情怀十分卫郎清痩　红茰佩空对酒砧杵动微寒暗欺罗袖秋色无多早是败荷衰柳强整帽檐敧侧曾经向天涯搔首几回忆故国蓴鲈霜前鴈後

桂枝香

【又一体双调九十九字】

桂枝香　　　　　　　　　　　王廷相

一林红叶无力撼惊风雨朝霞散揺落年华宋玉又生幽怨小楼悄悄阑干倚最浮云不堪情恋玉书难寄海天空阔梦迷人远　叹霜鬓年来较短旅中秋不禁登翫只见青山谁见古时人面乡心渺渺随流水更不待商歌魂断新愁顿起半牎暝雨一声归鴈

御选历代诗余卷六十六








○答燕主慕容垂书



僧朗顿首顿首。能仁御世，英规遐邈，光敷道化，融济四海。贫道忝服道味，习教山林，岂惟诏旨，谘及国难。王者膺期，统有六合，大能并小，自是常伦，若葵藿之倾太阳，飞步之宗麟凤。皇泽载融，群生系仰，陛下高明，何思不服！贫道穷林，蒙赐过分，僧朗顿首。（《广弘明集》三十五，又见《十六国春秋》四十五。）




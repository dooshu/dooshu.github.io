○天下三等已上亲赴上都制

敕：尧之敦叙，以协万邦，周之宗盟，必先同姓。莫远具迩，怀德惟宁，俾强捍於京师，思同奖於王室，所以洽中和之道，明补察之义也。惟我近属，联华本支，以文昭武穆之宗，有锡土建侯之嗣。往以艰难之际，流寓颇多，或僻在江山，载经时序，或杂居州里，亦既淹留，等威不分，无以自给。俭将逼下，卑或逾尊，将恐合族展礼之文阙，燕毛序齿之仪废。言念及此，良深耿耿。其三等已上亲，除州县官及带职掌应在外者，委本道节度观察量事给发，遣赴上都，仍先录名闻奏。


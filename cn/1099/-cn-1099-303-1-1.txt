○遠夷謝恩求貢疏 【 遠夷求貢】

濟南白邊華泉以文章顯于鱗正夫竝起一時為極盛矣

主客清吏司案呈該總督三邊王崇古題、土魯番、新王子馬黑麻速壇兄弟九箇、因舊土魯番馬速巳故、沙王子是遠房伯叔、不該做王子、伊兄弟係親支、該做土魯番把馬速王父子俱綁在牙兒坎地方去了、親王子馬黑麻做了、各差夷使齎本、齎帶方物進貢謝恩、節行到司、查例分別進存人數、覈騐方物造冊具呈、原差正使五名、隨從四十五名、據呈分別定擬番主馬黑麻謝恩問安二事、止併正使一名、隨從七名、瑣非等番主共併正使一名、隨從七名、共一十六名、起送間、據各夷使、屢具番文、告稱各番主、俱因新立謝恩、通名尊敬天地、祝讚聖人、乞通行起送、各申番情再三乞求、共准二十五名、特為奏諸、甚至流涕、審據情詞、名正義順、直拒之恐拂其情、徑起之有違常例、况夷使執稱奏請、情不容抑、臣復思各夷兄弟五人、各據一方、自立為王、各遣夷使納欵、似有分據其國。不相統鈐之迹。若止容其一人之使入進。則眾必起爭忿之端。若止容馬黑麻與其兄二人之使。恐其餘三人。必相疾怨。此係番夷離合向背之機、事出異常、難拘往例、伏乞聖明俯察夷情、矜念地方、敕下該部勘議、允增馬黑麻兄弟五人、正使各一名、裁酌隨從、仍乞嚴諭、以後五年進貢、止許馬黑麻、其餘番主、不許妄行援擾。定擬正副使隨從名數。不許隨帶婦女。若多餘者驅阻出關。不許借以存留。多添人數永為遵守。庶情法兩全、恩威竝著矣等因奉　聖旨禮部知道、欽此查得嘉靖二十五年正月內、該陝西總督鎮廵等官都御史王珩等、題稱馬黑麻速壇、始因沙州種田。意在搶掠。被逃夷泄漏機謀。乃逓番本求貢。該兵部覆議移咨、總督鎮廵等官、再行譯審、前項夷情、果出輸誠納欵、查照舊例入貢之期、夷使之數、遵奉舉行等因、節奉　世宗皇帝聖旨、馬黑麻速壇、踵習父兄舊惡、包藏禍心、今又結親瓦剌、陰據哈密占種沙州田土。意在內侵。止因謀洩。遂爾投降。原非本意。姑且俯順其情。照舊規。容其入貢。欽此、至嘉靖二十五年六月內該夷使客列等八名、各備方物赴京進貢、巳經本部查例題賞訖、又查得嘉靖四十五年三月內、該甘肅廵撫都御史戴才等、題稱土魯番王沙速壇、因搶達虜射死、伊弟速壇馬速新立為王、比例求貢、該本部覆議速壇馬速新立、即求入貢、比之馬黑麻速壇、陰據哈密、悔罪投降者不同、相應俯順夷情、容令入貢、但西域種族繁多、若一槩狥其請求、不無騷擾糜費、今後其餘雜番旁族、原定常貢年分、方許騐放、不許妄援此例、以滋冐濫等因、題奉　世宗皇帝聖旨是、欽此至嘉靖四十五年六月內該夷使滿剌阿力馬黑麻等、八名、各備方物赴京、進貢、又經本部查例題賞訖、今據馬黑麻求貢事情、大略與前例相同、而兄弟一時竝貢、則前所未有者。且所議起送人數、亦属太多、呈乞酌議上請、案呈到部、看得各夷入貢、原有常期、亦有常數、所以明中朝一定之法、杜遠夷無厭之求、其例至嚴也、土魯番五年一貢、乃其定額、先年馬黑麻速壇、以謝恩求貢、一時俯從、遂至速壇馬速、緣以為例、巳稱濫矣、今馬黑麻為眾擁立、首循此例以請、尚屬有名、而兄弟五人、並求遣使。其瀆濫則為巳甚。據該總督鎮廵等官、反覆駁勘、阻拒再三乃有是不得巳之請、葢無非為夷情慮、為地方計也、但舊有之例、勢既難阻、而濫貢之端漸不可開。節該本部題請申飭、諸番不許妄援、意正為此、使今所求皆遂、則豈惟本番後復為例、而各邊諸夷。轉相傳傚。且將有不勝其求者。所據兄弟五人竝貢之請、難以議允、即馬黑麻亦止宜許其謝恩、至問安一事、亦所當裁、合無恭候命下、容本部移咨該督撫衙門、再為議處、馬黑麻止許以謝恩入貢。仍定正使一名。隨從七名。方物悉照舊例。不許過多。其兄弟瑣非等極力撫諭、悉聽彼中。從厚處賞阻回。果能如議即將馬黑麻之使。起送前來。如或念各番懇請之誠。守候之久。萬不得巳。亦須另議具奏。以憑覆請。或將馬黑麻之使。為首分別正從。如此處分最為停妥而諸兄弟必不願也其餘兄弟。各附一使。准作從數。不得仍議正使名色。以圖竝遣。其方物亦宜照數减省務令國紀嚴明、夷情懾服、庶不失為馭遠之常道也、


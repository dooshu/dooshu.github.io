◎麂报

黄广文又曰：瓯邑西乡张某，夫妇好善，尤不轻残物命。一日，有猎者驱一麂走至其家，张妇急以旧衣覆之，猎者寻至，不见，遂去。张妇见猎者已远，因放屋走。麂似有知，首肯数四而出。次年春，忽见是麂走入中厅，将张之幼子用角掎去。张妇踉跄出，逐至田坪中。瞥见麂将幼子放下，而麂不见。张妇始抱子回，方疑此物不知报恩，且不知此麂即前之所救否？甫入门，见家中屋栋被屋后大树压倒，墙坍瓦碎，鸡犬皆毙，而是妇母子以逐麂而存。此可见一念慈祥，虽微物亦无不知感矣。


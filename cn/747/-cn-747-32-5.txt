○遣使分祀岳渎诏

务农劝穑，虽因於天道，人和岁稔，实赖於神庥。顷者春夏之交，稍愆时雨，收获之际，复属秋霖。虑害农功，每祈孚祐，遂得百神降福，群望效灵，既不为灾，仍多善熟。幽赞之德，普洽於生人，昭报之仪，式遵於祀典。宜令太子詹事嗣许王瓘祭东岳，光禄卿嗣郑王希言祭中岳，宗正卿濮阳郡王彻祭西岳，少府监李知柔祭南岳，卫尉卿嗣天王祗祭淮渎，光禄少卿彭果祭河渎，所司择日录奏。其名山大川，有路近处亦合便祭，僻远处委所繇长官备礼致祭。务陈蠲洁，以达精诚。


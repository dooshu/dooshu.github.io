列传第一百四十 释老


蒙古崇尚释教，及得吐番之地，思因其俗而柔之，乃设官分职而领之于帝师。又立宣政院，其院使位居第二者，必以僧为之，帅臣以下，亦僧俗并用。于是帝师授玉印，国师授金印，宣命同于诏敕。凡即位之始，降诏褒护，必敕章佩监络珠为字以赐。及其卒而归葬舍利，又命百官出郊祭饯。大德九年，专遣平章政事帖木儿乘传护送，赙金五百两、银千两、币帛万匹、钞三千锭。皇庆二年，加至赙金五千两，银一万五千两、锦绮杂彩共一万七千匹。其弟子之号司空、司徒、封国公者，前后相望，怙势恣睢，气焰熏灼，为害不可胜言。

有杨琏真珈者，世祖用为江南释教总统，发掘赵氏诸陵，及其大臣冢墓，凡百一所。戕杀平民四人，受人献美女宝货无算。其攘夺盗取者，计金一千七百两、银六千八百两、玉带九、玉器大小百一十有一、杂宝贝百五十有二、大珠五十两、钞一十一万六千二百锭、田二万三千亩。私庇平民不输公赋者，二万三千户。他所藏匿未露者不论也。南台御史中丞亦力撒合请急诛之以谢天下，帝不允仍录其子暗普为江浙行省右丞。后以民怨沸腾，始罢去。

又至大元年，上都开元寺西僧强市民薪，民诉诸留守李璧。方询问其由，僧已率其徒持白挺突入公府，隔案引璧发，捽诸地，捶朴交下，拽之以归，闭诸空室。久乃得脱，奔诉于朝，遇赦以免。二年，复有僧龚柯等十八人，与诸王合儿八剌妃争道，拉妃堕车殴之。事闻，释不问。而宣政院臣方奏请：凡民殴西僧者截其手，詈之者断其舌。时仁宗居东宫，闻之，亟奏寝其令。

泰定二年，西台御史李昌言奏：“尝经平凉府、静、会、定西等州，见西番僧佩金字圆符，络绎道途，驰骑累百，传舍至不能容，则假馆民舍，奸污妇女。奉元一路，自正月至七月，往返者百八十五次，用马至八百四十余匹，较之诸王、行省之使，十多六七，驿户无所控诉，台察莫敢谁何。且国家之制圆符，本为边防警报，僧人何事而辄佩之？乞更正僧人给驿法，且令台宪得以纠察。”不报。必兰纳识里之诛也，有司籍之，得其人畜土田、金银货贝钱币、邸舍书画器玩，及妇人七宝装具，价值巨万万云。

番僧岁时祝釐祷祠，号称好事者，其目尤不一。大者如中统三年，作佛顶金轮，会于圣安、昊天二寺，七昼夜赐银一万五千两。至元二年，诏各路设三学，讲三禅会。七年，大修佛事于琼华岛。九年，集都城僧诵大藏经九会。十三年，设资戒大会于顺德府开元寺。十六年，敕诸国师、教师、禅师百有八人，即圣寿万安寺设斋圆戒赐衣。二十二年，集诸路僧四万于西京普恩寺，作资戒会七日夜。二十三年，命西僧作佛事于万寿山三十会。明年，又作佛事于大殿、寝殿及五台山三十三会。二十五年，命亦思麻等七百余人坐静于大护国仁王寺，凡五十四会。二十七年，命帝师坐静于厚载门及桓州双泉寺，凡七十二会。成宗初，以国忌饭僧七万。武宗至大元年，启水陆大会于昊天寺。英宗即位，大兴佛事于文德殿四十日，已而修秘密法会于延春阁，镇雷法会于京城四门。至治三年，诏天下诸司集僧诵经十万部。又于京师万安、庆寿、圣安、普庆四寺，扬子江金山寺，五台山万圣祐国寺，建水陆大会。泰定帝元年，命西僧修佛事于寿安山，曰星吉思乞剌，曰阔儿鲁串卜，曰水朵尔麻，曰飒间卜里南家，经三年乃罢。又修黑牙蛮答哥佛事，于水晶殿烧坛佛事于延华阁。文宗至顺元年四月，作佛事于仁智殿，岁终乃罢。惠宗后至元二年，创大觉海寺，塑千佛于其内。至正七年，兴圣宫作佛事，赐钞二千锭。十四年，命加喇麻选僧百有八人，修朵思哥儿好事，尝以泥作小浮屠，或十万至二三十万，名曰擦擦。其大者实以七宝珠玉，或一所以至七所，名曰答儿刚。

先是，至元中内廷佛事之目仅百有二。至大德七年，再立功德使司，其目增至五百有余。延祐四年，宣徽院会计岁供其费以斤计者，用面四十三万九千五百，油七万九千，酥二万一千八百七十，蜜二万七千三百，他物称是。

至累朝赐予，尤为无度。其大者，如中统初赐庆寿、海云二寺陆地五百顷。大德五年，赐兴教寺地一百顷，上都乾元寺地九十顷，万安寺地六百顷，南寺地百二十顷。皇庆初，赐大普庆寺腴田八万亩、邸舍四百间。又赐崇福寺河南地百顷，上都开元寺江浙田二百顷，普庆寺益都田七十顷。至治初，大永福寺成，赐金五百两、银二千五百两、钞五十万贯，杂彩万匹。又赐西番撒思加地僧金千两、袈裟二万匹。至正十二年，建清河大寿元忠国寺，以浙江废寺田归之，率多强占民业。僧徒贪利无已，营结近侍，欺昧奏请，布施岁费千万。又每岁必因好事，奏释轻重囚徒，以为福利。虽大臣有罪，皆假是以逭其诛。宣政院参议李良弼受赇鬻官，竟以帝师之言纵之。其余夤缘幸免者，尤不可胜纪。

至于道教，太祖敬礼邱处机，号为神仙。世祖封张留孙为上卿，恩宠尤渥。然其人皆有得于黄老之学，不汩没于权利者，党徒虽盛，非如释氏之病民蠹国也。故备书其事，以垂鉴戒云。






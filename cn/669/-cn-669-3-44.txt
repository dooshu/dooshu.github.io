44　仁閔覆下則稱旻天


説文日部「旻」字下引虞書曰：「仁閔覆下，何本作「仁覆閔下」。則稱旻天。」蓋虞書説也。

【元圻案】詩王風黍離毛傳：「元氣廣大，則稱昊天。仁覆閔下，則稱旻天。自上降鑒，則稱上天。據遠視之蒼蒼然，則稱蒼天。」疏曰：「以經傳言天，其號不一，故因蒼天而總釋之。當有成文，不知出何書。」又曰：「玄之聞也，秋氣或生或殺，故以旻下言之。」〇玉篇、廣韻亦作「仁覆閔下」，故何本從之。然王氏既引説文，則當從説文。今從閻本。






◇宗室助祭议

案《祭统》曰：「有事于太庙，群昭群穆咸在。」郑氏注：「昭穆咸在，谓同宗父子皆来。」古礼之制，如是其广，而当今仪注，唯限亲庙四，愚窃疑矣。何以明之？设使世祖之子男于今存者，既身是戚蕃，号为重子，可得宾于门外，不预碑鼎之事哉？又因宜变法，《礼》有其说。《记》言：「五庙之孙，祖庙未毁，为庶人，冠娶必告，死必赴。」注曰：「实四庙而言五者，容显考始封之君子。」今因太祖之庙在，仍通其曾玄侍祠，与彼古记，甚相符会。且国家议亲之律，指取天子之玄孙，乃不旁准于时后。至于助祭，必谓与世主相伦，将难均一。寿有长短，世有延促，终当何时可得齐同。谓宜入庙之制，率从议亲之条；祖祧之裔，各听尽其玄孙。使得骏奔堂坛，肃承礻勺，则情差通。不宜复各为例，令事事舛驳。（《魏书·礼志》二。江阳王继表言，道武曾孙宜得预祭。李琰之议。又见《通典》五十一。）


○讼忠

《春秋》周大夫苌宏之城成周也，晋女叔宽谓宏“违天不免也”，《国语》卫彪又云：“长叔支天有咎也。支天坏，违天也；人道补天，反常也；诱人城周，诳人也。”左邱明皆然其言。某以为一言丧邦，其例由斯矣。若是则帝王不务为政，而务称天命，下不务竭忠，而务别兴衰矣。虽欲不亡，其亡固翘足而俟矣。必谓天坏不支，自古无中兴之君乎？衰运不补，自古无持危之臣乎？殷太戊，周宣王，胡以承天坏而兴乎？殷傅说，周吉甫，胡以持衰运而寿乎？二君二臣，天岂私之乎？且彪谓臣谋其君为违天，则危而不扶为顺天乎？人道补天为反道，则舍人徵天为合道乎？诱人勤王为诳人，则劝人叛王为信人乎？辞之悖乱，有至是者。夫人道迩也，忠者人伦纪纲也；天道远也，谈者人伦虚诞也。假天道以助人伦，犹虑论诬於失也，况舍人事，徵天道，弃迩求远，无裨於教者也。又谓不得终果，由支天坏也，则赵高秦之助坏者也，董贤汉之助坏者也，曹爽魏之助坏者也。贾谧晋之助坏者也，咸家族身戮者，天不寿之。夫天之所与，岂有亲者？以道承天，则天无坏者；以乱承天，则天无支者。故支坏非天也，兴衰由人也，但有人不支而败，无天不可支也。呜呼！宏无殷宗周宣以任之，位卑大夫，不为王卿士，卒令强晋迫胁，非道残剿，士死难，於宏为得矣。奈何邱明不讥周杀忠臣，所以国危也。晋杀王臣，所以国分也，但纪宏之戮死？是神彪、叔宽反常之说也。谨按魏子赏贾辛以定王室也，夫子曰：“其命也忠，当有后於晋国也。”赏忠有后，则身忠不谓反天戮也。是知邱明谬闻偏见，失圣之旨甚远。恐史册久谬诬惑，为臣者将求事之，得不以文字申讼哉！


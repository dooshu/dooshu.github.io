周经历启二首

【中都龙兴寺伏睹御书第一山三大字碑有作】

九重宸翰丽天文，三字穹碑压厚坤。

山色不知今古异，地灵惟戴帝王尊。

蛟龙绝褵盘亭构，狮象诸天拱寺门。

千载钟王夸健笔，敢同羲画与时论。

【蜀王殿下守中都奉饯志喜】

未从西蜀按封疆，先谒中都祀太皇。

龙虎风云藏阵略，凤凰星日著文章。

万年淮土园陵重，千里岷山道路长。

恩宠自天随福履，早闻凭轼咏濠梁。


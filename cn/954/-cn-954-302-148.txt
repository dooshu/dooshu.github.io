陈造　次韵同年诸公环碧叙同年会

天瓢挹注拱仙官，更阅诗仙锦绣端。

离合不忘车笠誓，留传当并画图看。

玄谭想有蛟龙听，得醉仍均客主欢。

挽仰谪仙三百载，从知乐事繼今难。

陈造

陈造　次韵同年诸公环碧叙同年会

春意温然侍上官，松醪更劝语更端。

行厨剩遣黄头载，下客何曾白眼看。

烋在汉庭方眷注，功将周室更祗欢。

孰知末至慈恩旧，老境犹歌行路难。

陈造

陈造　次韵同年诸公环碧叙同年会

聚首论年不计官，寥寥故事复开端。

俯容我辈输心语，更遣时流洗眼看。

庾亮宾筵无尽兴，昌黎文饮有馀欢。

舍人妙句还新样，白雪赓酬政自难。

陈造


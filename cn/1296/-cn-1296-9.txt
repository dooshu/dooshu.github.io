○刘方玄

山人刘方玄，自汉南抵巴陵，夜宿江岸古馆之厅。其西有巴篱所隔，又有一厅，常扃锁，云多有怪物，使客不安，已十数年不开矣。中间为厅廊崩摧，州司完葺至新净，而无人敢入。其夜，方玄都不知之。至二更后，见月色满庭，江山清寂，唯闻听西有家口语言啸咏之声，殆不多辨。唯一老青衣语声稍重，而带秦音者言曰：“往年阿郎贬官时，常令老身骑偏面，抱阿荆郎。阿荆郎娇不肯稳坐，或偏于左，或偏于右，堕损老身左膊，至今天欲阴，使我患酸疼焉。今又发矣，明日必大雨。如今阿荆郎官高也，不知知有老身无？”复闻相应答者。俄而有歌者，歌音清细，若曳绪之不绝。复吟诗者，吟声切切，如含酸和泪之词，幽咽良久，亦不可辨其文，而无所记录也。久而老青衣又云：“昔日阿荆郎爱念‘青青河畔草’，今日亦颇谓‘绵绵思远道’也。”仅四更，方不闻其声。明旦，果大雨。呼馆吏讯之，吏云：“此西厅空更无人。”方叙此中宾客不曾敢入之由。方玄固请开院视之，则秋草满地，苍苔没阶。中院之西则连山林，无人迹也。启其厅，厅则新净，了无所有，唯前间东面柱上有诗一首，墨色甚新。其词曰：“耶娘送我青枫根，不记青枫几回落。当时手刺衣上花，今日为灰不堪着。”视其书则鬼之诗也。馆吏云：“此厅成来，不曾有人入，亦并无此题诗处。”乃知夜来人也。复以此访于人，终不能知其来由耳。


酬崔十五见招





尔有鸟迹书，[一]相招琴溪饮。[二]

手迹尺素中，[三]如天落云锦。[四]

读罢向空笑，疑君在我前。

长吟字不灭，怀袖且三年。[五]

[一]《水经注》：仓颉本鸟迹为字，取其孳乳相生，故文字有六义焉。



[二]《一统志》：琴溪，在宁国府泾县东北二里，溪侧有石台，相传琴高控鲤之所。



[三]《古诗》：“呼儿烹鲤鱼，中有尺素书。”



[四]木华《海赋》：“云锦散文于沙汭之际。”张铣注：“云锦，朝霞也。”



[五]《古诗》：“置书怀袖中，三岁字不灭。”






◇报吕布书

昔董卓作乱，破坏王室，祸害术门户。术举兵关东，未能屠裂卓。将军诛卓，送其头首，为术扫灭仇耻，使术明目于当世，死生不愧，其功一也。昔将金无休向兖州，甫诣封部，为曹操逆所拒破，流离迸走，几至灭亡。将军破兖州术复明目于遐迩，其功二也。术生年以来，不闻天下有刘备，备乃兴兵与术对战；术凭将军威灵，得以破备，其功三也。将军有三大功在术，术虽不敏，奉以生死。将军连年攻战，军粮苦少，今送米二十万斛，逢迎道路，非直此止，当骆驿复致。若兵器战具，佗所乏少，大小唯命。（《魏志·吕布传》注引《英雄记》。又《后汉·吕布传》与此小异。）


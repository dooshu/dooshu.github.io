◇　封师丹为义阳侯诏（元始五年）

夫褒有德，赏有功，先圣之制，百王不易之道也。故定陶太后造称僭号，甚悖义礼。关内侯师丹端诚於国，不顾患难，执忠节，据圣法，分明尊卑之制，确然有柱石之固，临大节而不可夺，可谓社稷之臣矣。有司条奏邪臣建定称号者已放退，而丹功赏未加，殆缪乎先赏后罚之义，非所以章有德报厥功也。其以厚丘之中乡户二千一百封丹为义阳侯。

（《汉书·师丹传》）




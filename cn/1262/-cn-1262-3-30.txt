清吏张守约：

张守约字彦博，岳州人，嘉靖丙戌进士。知华阳县，历崇德，迁南评事寺正，擢知淮安。淮安素难治，守约遣孥归，单车携二苍头之任，辟园植疏，自奉俭约。禁绝官市，常俸贮之帑，间出以赈困乏。性严峻，蓄家人少恩，二苍头日啖脱粟数合，鹑衣拮据。愤恚不得逸，一日乘守约寝刺杀之。僚吏闻变急来视，守约息仅属，瞑目语之故，遂死。检所遗，惟二敝箧，箧中书数束、敝裘数袭而已。衾褥帷幄，咸缀浣污裂靡堪御者。二苍头竟伏法。




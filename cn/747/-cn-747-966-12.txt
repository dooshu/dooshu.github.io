○请复东西铨厅事旧例奏（太和四年七月吏部）

当司两铨侍郎厅，伏以吏部居文昌首曹，侍郎为尚书贰职。铨庭所宜顺序，厅事固有等差。旧以尚书厅之次为中铨，其次为东铨。自乾元中侍郎崔器以当时休咎为虞，奏改中铨为西铨，以久次侍郎居左，以新除侍郎居右。因循倒置，议者非之。伏请今以後，以久次侍郎居西铨，以新除侍郎居东铨。


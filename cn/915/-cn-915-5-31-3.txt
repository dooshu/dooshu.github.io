◇菊花赋

何秋菊之可奇兮，独华茂乎凝霜。挺葳蕤于苍春兮，表壮观乎金商。延蔓蓊郁，绿坂被岗。缥干绿叶，青柯红芒，华实离离，晖藻煌煌。□□规圆，芳颖四张。微风扇动，照曜垂光。于是季秋九月，日数将并。顺阳应节，爰锺福灵。置酒华堂，高会娱情。百卉凋瘁，芳菊始荣纷葩晔晔，或黄或青。乃有毛嫱西施，荆姬秦嬴。妍姿妖艳，一顾倾城。擢纤纤之素手，宣皓腕而露形。仰抚云髻，俯弄芳荣。（《艺文类聚》八十一，《书钞》一百五十五，《初学记》二十七，《御览》九百九十六）

掇以纤手，承以轻巾。揉以玉英，纳以朱唇。服之者长生，食之者通神。（《初学记》二十七）

故夫菊有五美焉：圆花高悬，准天极也；纯黄不杂，后土色也；早植晚登，君子德也；冒霜吐颖，象劲直也；流中轻体，神仙食也。（《艺文类聚》八十一，《御览》九百九十六）


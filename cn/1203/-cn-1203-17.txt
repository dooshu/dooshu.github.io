卷十七

<集部，词曲类，词选之属，御选历代诗余

钦定四库全书

御选历代诗余卷十七目録【起四十七字至四十八字】

珠帘卷

欧阳修

望仙楼

晏几道

一落索【又一体】

贺铸

吕渭老

相思儿令

晏殊

忆少年【又一体】

曹组

万俟雅言

孙道绚

玉连环【又一体】

张先

向子諲

王世懋

圣无忧

欧阳修

贺圣朝

无名氏

前调【又一体】

黄庭坚

前调【又一体】

杜安世

前调【又一体】

杜安世

甘草子【又一体】

寇凖

柳永【二首】

杨无咎

朝中措

欧阳修【二首】

周紫芝【三首】

葛郯

李祁

向子諲

蔡伸【二首】

赵师侠【五首】

赵长卿【三首】

张抡【六首】

朱敦儒

曾觌【六首】

杨无咎

侯寘【七首】

辛弃疾【五首】

范成大【三首】

陈三聘【二首】

黄公度【二首】

程垓【三首】

陆游【三首】

赵彦端

管监

闾邱次杲

马庄父

王炎【二首】

卢炳

沈端节

吴文英【三首】

张炎

完顔璹

高士谈

段成巳

元好问【二首】

张雨

吴子孝【四首】

前调【又一体】

赵长卿

韩淲【七首】

吴洪【二首】

秋蕊香

晏殊【二首】

晏几道【二首】

张耒

周邦彦

方千里

杨泽民

赵希

吴文英【二首】

陈允平

黄铸

王从叔

御选历代诗余卷十七目録

钦定四库全书

御选历代诗余卷十七【起四十七字至四十八字】

司经局洗马掌局事兼翰林院修撰加二级【臣】王奕清奉旨校刋

珠帘卷

【以欧阳修词起句为调名本双调四十七字或去起句云字今依六一词正之】

珠帘卷　　　　　　　　　　　欧阳修

珠帘卷暮云愁垂烟暗锁青楼烟雨蒙蒙如画轻风吹旋收　香断锦屏新别人间玉簟初秋多少旧欢新恨书杳杳梦悠悠

望仙楼

【一名胡捣练双调四十七字】

望仙楼　　　　　　　　　　　晏几道

小春花信日边来未上江梅先拆今岁东君消息还自南枝得　素衣染尽天香玉酒添成国色一自故溪疎隔肠断长相忆

一落索

【又一体双调四十七字】

一落索　　　　　　　　　　　贺　铸

初见碧纱牎下绣寸波频溜错将黄晕压檀花翠袖掩纤纤手　金缕一双红豆情通色授不应舞爱学垂杨甚长为春风痩

前调　　　　　　　　　　　　吕渭老

蝉带残声移别树晩凉房户秋风有意染黄花下几点凄凉雨　渺渺双鸿飞去乱云深处一山红叶为谁愁供不尽相思句

相思儿令

【双调四十七字与相思引无涉】

相思儿令　　　　　　　　　　晏　殊

昨日探春消息湖上緑波平无奈绕堤芳草还向旧?生　有酒且醉瑶觥更何妨檀板新声谁敎杨柳千丝就中牵系人情

忆少年

【又一体双调四十七字与十二时之别名相辨者在後段之长短平仄也】

忆少年　　　　　　　　　　　曹　组

年时酒伴年时去处年时春色清明又近也却天涯为客　念过眼光隂难再得想前欢尽成陈迹登临恨无语把阑干暗拍

前调【陇首山】　　　　　　　　　万俟雅言

陇云溶曳陇山峻秀陇泉呜咽行行暂驻马巳不胜愁絶　上陇首凝眸天四阔更一声寒鴈凄切征书待寄远有知心明月

前调【送葛氏　　　　　　　宋媛侄女】孙道绚

雨晴云敛烟花淡荡遥山凝碧驱车问征路赏春风南陌　正雨後棃花幽艳白悔匆匆过了寒食归家渐春暮探酴醿消息

玉连环

【又一体双调四十七字前四十五字者即一落索之一体此比一落索前段多二字平仄亦异】

玉连环　　　　　　　　　　　张　先

南园巳恨归来晩芳菲满眼春工偏上好花多疑不向空枝暖　惜恐红云易散丛丛看徧当时犹有蕊如梅向几日东风绽

前调　　　　　　　　　　　　向子諲

春风断送前山雨行云归去朝来须信本无心回首了无寻处　欲问个中去路阿谁能语澄江霁月却深知把此意都分付

前调　　　　　　　　　　　　王世懋

青靑无数金堤柳弄丝抛絮夕阳疎影那人家前岁紫骝曾驻　惆怅白花飞处要留难住任他流水作浮萍花未去春先去

圣无忧

【一名乌夜啼四十七字观李煜乌夜啼词与欧阳修圣无忧词略无分别实一调而异名另立一调者非】

圣无忧　　　　　　　　　　　欧阳修

世路风波险十年一别须臾人生聚散长如此相见且欢娱　好酒能消光景春风不染髭须为公一醉花前倒红袖莫来扶

贺圣朝

【本唐敎坊乐名後以名词双调四十七字】

贺圣朝　　　　　　　　　　　无名氏

白露点晓星明灭秋风落叶故址颓垣冷烟衰草前朝宫阙　长安道上行客依旧利深名切改变容顔消磨今古陇头残月

前调【又一体】　　　　　　　　　　黄庭坚

脱霜披茜初登第名高得意樱桃荣宴玉池游领羣仙行缀　佳人何事轻相戏道得之何济君家声誉古无双且均平为二

前调【又一体】　　　　　　　　　　杜安世

牡丹盛拆春将暮羣芳羞妒几时流落在人间半闲仙露　馨香艳冶吟看醉赏叹谁能留住莫辞持烛夜深深怨等闲风雨

前调【又一体】　　　　　　　　　　杜安世

东君造物无凝滞芳容相替杏花桃萼一时开就中明媚　緑丛金朶枝长叶细称花王相待万般堪爱暂时见了断肠无计

甘草子

【双调四十七字】

甘草子　　　　　　　　　　　寇　凖

春早柳丝无力低拂青门道暖日笼啼鸟初拆桃花小遥望碧天净如埽曳一缕轻寒缥缈堪惜流年对芳

草任玉壶倾倒

前调　　　　　　　　　　　　柳　永

秋暮乱洒衰荷颗颗真珠雨雨过月华生冷彻鸳鸯浦池上凭阑愁无侣奈此个单栖情绪却傍金笼共鹦

鹉念粉郎言语

前调　　　　　　　　　　　　柳　永

秋尽叶翦红绡砌菊遗金粉鴈字一行来还有边庭信飘散露华清风紧动翠幕晓寒犹嫩中酒残妆慵整

顿聚两眉离恨

前调　　　　　　　　　　　　杨无咎

秋暮永夜西楼冷月明牎户梦破橹声中忆在松江路敧枕试寻曾游处记历历风光堪数谁与浮家五湖

去尽醉眠秋雨

朝中措

【此调始於欧阳修平山堂一词後因李祁词有初见照江梅之句又一名照江梅双调四十八字】

朝中措　　　　　　　　　　　欧阳修

平山阑槛倚晴空山色有无中手种堂前杨柳别来几度春风　文章太守挥毫万字一饮千钟行乐直须年少尊前看取衰翁

前调　　　　　　　　　　　　欧阳修

暮山环翠绕层阑时节岁将残远鴈不传家信空能嘹唳云间　客程无尽归心易感谁与忘年早晩临流凝望几帆催却风竿

前调【二妙堂落成招庐山】　　　　　　　　周紫芝

大江流处是庐峰苍玉照晴空何事浅鬟浓黛却成烟雨溟蒙　如今纵有云涛万顷翠巘千重传语云间五老一尊须要君同

前调　　　　　　　　　　　　周紫芝

雨余庭院冷萧萧帘幕度微飇鸟语唤回残梦春寒勒住花梢　无憀睡起新愁黯黯归路迢迢又是夕阳时候一炉沉水烟消

前调　　　　　　　　　　　　周紫芝

黄昏楼阁乱栖鸦天末淡余霞风里一池杨柳月边满树棃花　阳台路远鱼沉尺素人在天涯想得小牎遥夜哀弦拨断琵琶

前调【送蔡定夫】　　　　　　　　　　葛　郯

双鞬锦领出山西戎幕护旌旗横槊春风百咏临淮夜月千巵　风流尊俎璚花破艳红药横枝赏尽竹西歌吹珠帘十里香迷

前调　　　　　　　　　　　　李　祁

郎官湖上探春回初见照江梅过尽竹溪流水无人知道花开　佳人何处江南梦远殊未归来唤取小丛敎看隔江烟雨楼台

前调【王景源生日】　　　　　　　　　向子諲

满城腊雪净无埃触处是花开天上琼林珠树谁知夜半移来　黄堂荐寿请君着意和气潜回化作一江春酒都将注入尊罍

前调　　　　　　　　　　　　蔡　伸

章台杨柳月依依飞絮送春归院宇日长人静园林緑暗红稀　庭花谢了行云散後物是人非惟有一襟清泪凭阑洒徧残枝

前调　　　　　　　　　　　　蔡　伸

雨余清镜湛秋容屏展九华峰万里闲云散尽半规凉月当空　楼高夜永凭阑笑语此际谁同端有妙人携手翛然归路凌风

前调【中秋麦湖舟中】　　　　　　　　　赵师侠

西风着意送归船家近总欣然去日梅开烂漫归时秋满山川　京华倦客难堪羁思历尽愁边寄语姮娥休笑月圆人亦团圆

前调【山矾】　　　　　　　　　　赵师侠

乱山春过雪成堆七里递香回蕊簇玲珑金粟花装碎屑玫瑰　兰衰梅谢桃粗李俗谁与追随清絶殿春仙侣清风吹破荼蘼

前调【月季】　　　　　　　　　　赵师侠

开随律琯度芳辰鲜艳见天真不比浮花浪蕊天敎月月常新　蔷薇顔色玫瑰态度宝相精神休数岁时月季仙家栏槛长春

前调【赠王宜之】　　　　　　　　　　赵师侠

眉间黄色喜何如花县拜恩初五品荣颁命服十行祗奉天书　萱堂绣阁均封大邑盛事同居此日银章朱绂行看玉带金鱼

前调【莆中共乐台】　　　　　　　　　赵师侠

斜阳留照有余红烟霭淡冥蒙麦陇青揺一望前山翠失双峰　高台徙倚松飘逸韵梅减氷容俯视尘寰如掌翩然我欲乘风

前调　　　　　　　　　　　　赵长卿

乱山叠叠水泠泠南北短长亭客路如天杳杳归心特地寜寜　春光荏苒花朝冷落酒伴飘零鬓影黄边渐緑烧?黑处重青

前调【讌曾端行南山楼】　　　　　　　　赵长卿

柳林羃羃暮烟斜秋水浅平沙楼外碧天无际紫山断处横霞　星稀渐觉东檐隐月凉到牎纱多少伤怀往事隔溪灯火人家

前调　　　　　　　　　　　　赵长卿

征帆一缕转弯斜惊鹭起汀沙点点随风逆上满江飞破残霞　楼前光景楼心红粉蝉翼轻纱却忆钱塘江上曲阑横槛他家

前调　　　　　　　　　　　　张　抡

吴淞江影漾清辉山远翠?微杨柳风轻日永桃花浪暖鱼肥　东来西往随情任性本自无机何事沙边鸥鹭一声欸乃惊飞

前调　　　　　　　　　　　　张　抡

沙明波净小汀洲枫落洞庭秋红蓼白苹深处晩风吹转船头　鲈鱼钓得银丝旋鱠白酒新篘一笑月寒烟暝人间万事都休

前调　　　　　　　　　　　　张　抡

鸣榔惊起鹭鸶飞山远水弥弥米贱茆柴酒美霜清螃蟹螯肥　人生所贵逍遥快意此外皆非却笑东山太傅几曾梦见蓑衣

前调　　　　　　　　　　　　张　抡

红尘光景事如何扰扰利名多若问侬家活计扁舟小笠轻蓑　一尊美酒一轮皓月一弄山歌险甚掀天白浪未如人世风波

前调【雪景】　　　　　　　　　　张　抡

萧萧芦叶暮寒生雪压冻云平密洒一篷烟火惊鸿飞起沙汀　收纶罢钓空江有浪短櫂无声便是天然图画何须妙手丹青

前调　　　　　　　　　　　　张　抡

灯花挑尽夜将阑斜掩小屏山一点凉蟾窥幔钏敲玉臂生寒　起来无绪炉熏烬冷桐叶声乾都把沉思幽恨明朝分付眉端

前调　　　　　　　　　　　　朱敦儒

当年挟弹五陵间行处万人看雪猎星飞羽箭春游花簇雕鞍　飘零到此天涯倦客海上苍顔多谢江南苏小樽前怪我青衫

前调【赵知合生日】　　　　　　　　　曾　觌

画堂帘卷兽香浓花上雪玲珑平地十洲三岛蟠桃巳试春红　清时旧德仙姿难老主眷方隆烂醉笙歌丛里年年先占春风

前调　　　　　　　　　　　　曾　觌

金沙架上日璁珑浓緑衬轻红花下两行红袖直疑春在壶中　如今尚觉惜花爱酒依旧情浓无限少年心绪从敎醉倒东风

前调　　　　　　　　　　　　曾　觌

休论社燕与秋鸿时节太匆匆海上一番微雨朱门浓緑阴中　主人情厚金杯满泛且共从容莫问莺花俱老今朝犹是春风

前调　　　　　　　　　　　　曾　觌

西湖南北旧游空谁料一尊同回首四年间事浑如飞絮蒙蒙　林花谢了明年春到依旧芳容惟有朱顔緑鬓暗随流水常东

前调【赠南劔瞿守】　　　　　　　　　曾　觌

双溪楼上凭阑时潋灩泛金卮醉倒閙花深处歌声遏住云飞　风流太守鸾台家世玉监丰姿行奉紫泥褒诏要看击浪天池

前调【维扬感怀】　　　　　　　　　　曾　觌

雕车南陌碾香尘一梦尚如新回首旧游何在柳烟花雾迷春　如今霜鬓愁停短棹嬾傍清尊二十四桥风月寻思只有消魂

前调【茶词】　　　　　　　　　　杨无咎

杯盘狼藉烛参差欲去未容辞春雪看飞金碾香云旋涌花甆　雍容四座矜夸一品重听新词归路清风两腋不妨轻捻银髭

前调【双头芍药】　　　　　　　　　　侯　寘

翻阶红药竞芬芳着意巧成双须识扬州国艳旧时曾在昭阳　盈盈背立同心对绾联萼飞香牢贮深沉金屋任敎蝶困蜂忙

前调【建康大雪】　　　　　　　　　　侯　寘

漏云初见六花开惊巧妒江梅飘洒元戎小队玉妆旌斾归来　恩同化手春回陇亩懽倒尊罍记取明朝登览緑漪惟有秦淮

前调【谢郭道深惠菊有二小鬟】　　　　　　　侯　寘

露英云萼一般清揉雪更雕琼预喜重阳登览大家插帽浮觥　分香减翠殷勤远寄珍重多情不似绮牎双艳向人解语倾城

前调　　　　　　　　　　　　侯　寘

依微春緑徧江干烟水小屏寒惆怅鴈行南北新词不忍拈看　从今寄取临风把酒役梦忘餐飞絮落花时候扁舟也到孤山

前调　　　　　　　　　　　　侯　寘

风帘交翠篆香飘却暑卷轻绡最好佳辰相近寿觞对饮连宵　仙翁未老云中跨凤台上吹箫看取他年荣事鱼轩入侍涂椒

前调【元夕上刘共甫】　　　　　　　　　侯　寘

年来玉帐罢兵筹灯市小迟留花外香随金勒酒边人倚红楼　沙堤此去传柑侍宴天上风流还记月华小队春风十里潭州

前调【为云庵夀】　　　　　　　　　　侯　寘

年年重午近佳辰符艾一番新满酌九霞奇醖寿君两鬓长春　闺中秀美何如赋得林下精神早办荆钗布衲共为云水闲人

前调【醉归佑之第】　　　　　　　　　辛弃疾

篮舆嫋嫋破重冈玉笛两红妆这里都愁酒尽那边正和诗忙　为谁醉倒为谁归去都莫思量白水东边离落斜阳欲下牛羊

前调　　　　　　　　　　　　辛弃疾

夜深残月过山房睡觉北牎凉起遶中庭独步一天星斗文章　朝来客话山林钟鼎那处难忘君向沙头细问白鸥知我行藏

前调【为人夀二首】　　　　　　　　　辛弃疾

年年黄菊艳秋风更有拒霜红黄似旧时宫额红如此日芳容　靑靑未老尊前要看儿辈平戎试酿西江为寿西江緑水无穷

前调　　　　　　　　　　　　辛弃疾

年年金蕊艳西风人与菊花同霜鬓经春重緑仙姿不饮长红　焚香度日从容笑语尽调儿童一岁一杯为寿从今更数千锺

前调【九日送杨世长赴南宫】　　　　　　　辛弃疾

年年团扇怨秋风愁絶玉杯空山下卧龙丰度台前戏马英雄　而今休也花残一似人老花同莫怪东篱韵减只今丹桂香浓

前调　　　　　　　　　　　　范成大

身闲身健是生涯何况好年华看了十分秋月重阳更插黄花　消磨景物瓦盆社酿石鼎山茶饱吃红莲香饭侬家便是仙家

前调　　　　　　　　　　　　范成大

系船沽酒碧帘坊酒满胜鹅黄醉後西园入梦东风柳色花香　水浮天处夕阳如锦恰似鲈乡中有忆人双泪几时流到横塘

前调　　　　　　　　　　　　范成大

草堂春过一分余幽事酒醒初琴调细鸣焦木矢声不断铜壶　关心药裹忘年蓑笠自着潜夫雨後长鑱东麓月明短艇西湖

前调　　　　　　　　　　　　陈三聘

求田何处是生涯双鬓巳先华随分夏凉冬暖赏心秋月春花　吾年如此愁来问酒困後呼茶结社竹林诗老卜邻江上渔家

前调　　　　　　　　　　　　陈三聘

去年曾醉杏花坊柳色间轻黄重觅旧时行迹春风满路梅香　平沙岸草夫差故国知是吾乡梦断数声柔橹只应巳过横塘

前调　　　　　　　　　　　　黄公度

幽香冷艳缀疎枝横影卧霜溪清楚浑如南郭孤高絶似东篱　岁寒风味黄花尽处密雪飞时不比三春桃李芳菲急在人知

前调　　　　　　　　　　　　黄公度

屑瑶飞絮满层空人在广寒宫巳觉楼台改观渐看桃李春融　一城和气宾筵不夜舞态回风正是为霖手段南来先做年丰

前调【茶词二首】　　　　　　　　　　程　垓

华筵饮散撤芳尊人影乱纷纷且约玉騘留住细将团凤平分　一瓯看取招回酒兴爽彻诗魂歌罢清风两腋归来明月千门

前调　　　　　　　　　　　　程　垓

龙团分罢觉芳滋歌彻碧云词翠袖且留纤玉沉香载捧氷甆　一声清唱半瓯轻啜愁绪如丝记取临分余味图敎归後相思

前调　　　　　　　　　　　　程　垓

片花飞後水东流无计挽春留香小谁栽杜若梦回依旧扬州　破瓜年在娇花艳冶舞柳纤柔莫道刘郎霜鬓才情未放春休

前调　　　　　　　　　　　　陆　游

怕歌愁舞嬾逢迎妆晩托春酲緫是向人深处当时枉道无情　关心近日啼红密诉翦緑深盟杏馆花阴恨浅画堂银烛嫌明

前调　　　　　　　　　　　　陆　游

冬冬傩鼓饯流年烛焰动金船彩燕难寻前梦醉花空点春妍　文园谢病兰成久旅回首凄然明月梅花笛夜和风禹庙莺天

前调　　　　　　　　　　　　陆　游

幽姿不入少年塲无语只凄凉一个飘零身世十分冷淡心肠　江头月底新诗旧梦孤恨清香任是春风不管也曾先识东皇

前调　　　　　　　　　　　　赵彦端

山矾风味更棃花清白竞春华试问西园春夜何如山崦人家　楚东千嶂吴江一棹云路非赊惟有相思南地可怜淡月朝霞

前调【立夏日观茶蘼作】　　　　　　　　管　监

一年春事到荼蘼何处更花开莫趁垂杨飞絮且随红药翻阶　倦游老矣肯因名宦孤负衔杯寄语故园桃李明年留待归来

前调【浮云堂】　　　　　　　　　闾丘次杲

横江一抹是平沙沙上几千家到得人家尽处依然水接天涯　危栏送目翩翩去鷁点点归鸦渔唱不知何处都应只在芦花

前调【竹】　　　　　　　　　　　马庄父

龙孙脱颖破苔纹英气欲凌云深处未须留客春风自掩柴门　蒲团宴坐轻敲茶臼细扑炉熏弹到琴心三叠鹧鸪啼傍黄昏

前调【九月末水仙开】　　　　　　　　　王　炎

蔷薇露染玉香肌欲试缕金衣一种出尘丰度偏宜月伴风随　初疑邂逅湘妃洛女似是还非只恐乘云轻举翩然飞度瑶池

前调　　　　　　　　　　　　王　炎

杜鹃声断日曈曨过雨湿残红老色菱花影里客愁蕉叶声中　柳梢飞絮桃梢结子断送春风莫恨春无觅处明年还醉芳丛

前调　　　　　　　　　　　　卢　炳

晩来天气十分凉时候近重阳村落人家潇洒篱边黄菊芬芳　年来渐觉诗肠愈窄酒量偏狂好景不须放过何妨一醉千觞

前调【平山】　　　　　　　　　　沈端节

天遥野阔鴈书空山远暮云中目断江南烟雨闲来敧枕春风　功名富贵何须计较烟际疎钟解道浅妆浓抹从来惟有坡翁

前调【赠赵梅壑】　　　　　　　　　　吴文英

吴山相对越山青湘水一春平粉字情深题叶红波香染浮萍　朝云暮雨玉壶尘世金屋瑶京晩雨西陵潮汛沙鸥不似身轻

前调【题阑室道女扇】　　　　　　　　　吴文英

林皋相遇笑盈盈江碧远山青露重寒香有恨月明秋佩无声　银灯炙了金炉烬暖真色罗屏病起十分清瘦梦阑一寸春情

前调【闻桂香】　　　　　　　　　　吴文英

海东明月锁云阴花在月中心天外幽香清漏人间仙影难寻　并刀翦叶一枝晓露緑鬓曾簪惟有别时难忘冷烟疎雨秋深

前调　　　　　　　　　　　　张　炎

清明时节雨声譁潮拥渡头沙翻破棃花冷看人生苦恋天涯　燕帘莺户云牎雾阁酒醒啼鸦折得一枝杨柳归来插向谁家

前调　　　　　　　　　　　　完顔璹

襄阳古道灞陵桥诗兴与秋高千古风流人物一时多少英豪　霜清玉塞云飞陇首风落江皋梦到凤凰台上山围故国周遭

前调　　　　　　　　　　　　高士谈

琅琊山色最清雄心赏待衰翁路转峰回如画新亭半湿青红　风流宾从清闲岁月且共从容莫笑尊前老大犹堪管领春风

前调【偶出见墙头杏花】　　　　　　　　段成巳

无言脉脉怨春迟一种可怜枝最是难忘情处墙头微露些儿　十分细看风流却在一半开时正要东风擡举莫敎吹破臙脂

前调【瑞香】　　　　　　　　　　元好问

御香生拆紫囊封苒苒緑云丛开晩只嗔寒勒妆成又怕晴烘　化工也为花中第一熏染偏浓谁有石家红锦重重围住春风

前调　　　　　　　　　　　　元好问

春闺寂寂掩苍苔风雨卷春回拟写碧云心事笔头无句安排　灯昏酒冷愁牵梦引直似秋怀料得酴醿知我枕边时有香来

前调　　　　　　　　　　　　张　雨

草堂移住古城隈堂後水平阶要结柴桑邻里不须鸥鹭惊猜　行?竹里园官菜把野老山杯说与定巢新燕杏花开了重来

前调【月中与客游虎丘】　　　　　　　　吴子孝

月华化作水晶宫万顷素光融却羡虎丘楼阁参差矗起天中　试登絶顶星低近户夜永无风沙浦一声归鴈石坛几树疎桐

前调　　　　　　　　　　　　吴子孝

壶山近在月明中鞭鹤上层空鹤背独携玉笛夜深吹向霜风　鸾坡旧侣玉堂新梦茂苑相逢归去紫皇宫阙飘然同跨飞虹

前调【雨後泊虎丘无月】　　　　　　　　吴子孝

断云残月夕阳天菱碧小溪边画鼓惊飞浴鹭兰桡划破轻烟　停杯试听歌传白雪筝语朱弦桥畔緑杨叶暗船头红藕花鲜

前调　　　　　　　　　　　　吴子孝

山空花落不逢僧台殿陟层层鹤涧云华犹羃劒池水气如蒸　桂蟾不见管弦相逐高兴难胜夜半上方闻呗千枝宝塔然灯

前调【又一体】　　　　　　　　　　赵长卿

别来无事不思量霜日最凄凉凝想倚阑干处攒眉应为萧郎　梅花岂管人消瘦只恁自芬芳寄语行人知否梅花得似人香

前调　　　　　　　　　　　　韩　淲

池塘春草燕飞飞人醉牡丹时多少姚黄魏紫搦成腻粉臙脂　谪仙醉把平章看晴影度帘迟花外一声鶗鴂柳边几个黄鹂

前调【和吴子似】　　　　　　　　　　韩　淲

春浓人静倦游嬉烟雨战棠棃翠径乱红无数频听啼上黄鹂　小园流水溅溅处緑徧谢家池怨月恨花滋味泪?犹染罗衣

前调　　　　　　　　　　　　韩　淲

扁舟撑月转江湖烟水湛金铺篷底晓凉歌罢肌肤氷雪初扶　诗人自是风尘表佳处句能摹属玉一双飞去荷花香动菰蒲

前调　　　　　　　　　　　　韩　淲

谁翻新曲玉溪滨何日得为邻醉里行歌相答步随泉石松云　如今又是梅时候只有眼中人魂断幽香孤影花间闲整衣巾

前调　　　　　　　　　　　　韩　淲

水南何事兴偏浓花草小园中山气静分余霭泉声幽转流淙　午桥坐上英豪客今昔为谁容不是倚楼人在登临无地携筇

前调　　　　　　　　　　　　韩　淲

霓裳霞佩淡丰容云冷露华浓唤起石丁归去冥冥仙仗崆峒　人间秋老花饶笑清映小帘栊记取五城深处玉箫吹下天风

前调【九日席上】　　　　　　　　　　韩　淲

年年羞插菊花游华发不禁秋此日遨头寻胜消除万斛清愁　湿云凉雨南台上歌动玉溪流俯仰人间今古多情破帽飕飕

前调【夀王济之】　　　　　　　　　　吴　洪

五湖烟水百花洲风月漾扁舟共羡山中宰相清时啸傲林丘　名园緑水春无价怡老足觥筹眉寿年年今日氷壶玉监横秋

前调【题五同会图】　　　　　　　　　吴　洪

苍顔緑鬓并吴侬五老一尊同要识岁寒心事疎梅痩竹长松　鵷行鹭序肩随好谈笑漫从容但愿人生长久年年得似图中

秋蕊香

【双调四十八字与秋蕊香引以六十字为调者不相涉】

秋蕊香　　　　　　　　　　　晏　殊

梅蕊雪残香痩罗幙轻寒微透多情只似春杨柳占断可怜时候　萧娘劝我杯中酒翻红袖金乌玉兔长飞走争得朱顔依旧

前调　　　　　　　　　　　　晏　殊

向晓雪花呈瑞飞徧玉城瑶砌何人翦碎天边桂散作瑶田琼蕊　萧娘敛尽双蛾翠回香袂今朝有酒今朝醉遮莫更长无睡

前调　　　　　　　　　　　　晏几道

池苑清阴欲就还傍送春时候眼前人去欢难偶谁共一杯芳酒　朱阑碧砌皆如旧记携手有情不管别离久情在相逢终有

前调　　　　　　　　　　　　晏几道

歌彻郎君秋草别恨远山眉小无情莫把多情恼第一归来须早　红尘自古长安道故人少相思不比相逢好此别朱顔应老

前调　　　　　　　　　　　　张　耒

帘幙疎疎风透一綫香飘金兽朱阑倚徧黄昏後廊上月华如昼　别离滋味浓如酒着人痩此情不及墙东柳春色年年依旧

前调　　　　　　　　　　　　周邦彦

乳鸭池塘水暖风紧柳花迎面午妆粉指印牎眼曲里长眉翠浅　闻知社日停针线探新燕宝钗落枕梦魂远帘影参差满院

前调【和清真韵】　　　　　　　　　　方千里

一枕盘莺锦暖初起嬾匀妆面緑云袅娜映娇眼酒入桃腮晕浅　翠帘半卷香萦线碍飞燕画屏浅立意闲远春锁緑沉小院

前调【和清真韵】　　　　　　　　　　杨泽民

向晓银屏香暖宿蕊犹残娇面红尘一缕透牎眼恨入春山黛浅　短书封了凭金线系双燕良人贪逐利名远不忆幽花静院

前调　　　　　　　　　　　　赵希

髻稳冠宜翡翠压鬓彩丝金蕊远山碧浅蘸秋水香暖榴裙衬地　亭亭二八余年纪恼春意玉云凝重步尘细独立花阴宝砌

前调【落桂】　　　　　　　　　　吴文英

宝月惊尘堕晓愁锁空枝残照古苔几点露萤小销减秋光旋少　佩丸尚忆春酥褭故人老断香忍和泪?埽魂返东篱梦杳

前调【七夕】　　　　　　　　　　吴文英

嬾浴新凉睡早雪压酒红侵笑倚楼起把绣针小月冷秋波梦觉　怕闻井叶西风到恨多少粉河不语堕秋晓行雨人间未了

前调【和清真韵】　　　　　　　　　　陈允平

晩酌宜城酒暖玉软嫩红娇面醉中窈窕度娇眼不识愁深愁浅　绣牎一缕香绒线系双燕海棠满地夕阳远明月笙歌别院

前调　　　　　　　　　　　　黄　铸

花外数声风定烟际一痕月净水晶屏小敧翠枕院静鸣蝉相应　香销斜掩青铜镜背灯影空砧夜半和鸿阵秋在刘郎緑鬓

前调【和清真韵】　　　　　　　　　　王从叔

薄薄罗衣乍暖红入酒痕潮面絮花舞倦带娇眼昨夜平堤水浅故人信断风筝线误归燕梦魂不怕山路远无奈棋声隔院

御选历代诗余卷十七








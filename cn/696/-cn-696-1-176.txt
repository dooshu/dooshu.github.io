早春野望


其一


淑景辞寒近，芳郊极望平。
晴云连草碧，残雪照花明。
河渚归鸿起，山中杜若生。
韶华垂老后，相对不胜情。

其二


携杖北山阿，东风吹女萝。
兰皋红药小，蒲泽紫鳞多。
野气成宫阙，春云照绮罗。
冶游非昨日，无奈艳阳何。

其三


翠霭迷丹壑，清晖接绛霄。
远山横曙雪，丽日荡春潮。
雊雉分芳草，啼莺出画桥。
生平湖海志，终得傍渔樵。

其四


抱瓮于陵子，弹琴荣启期。
秾花惊旷野，鸣鸟变高枝。
衡宇春光满，山河夕照迟。
长歌采薇曲，迢递入东篱。





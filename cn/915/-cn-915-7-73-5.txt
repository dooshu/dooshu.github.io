◇永阳侯刘升子服制议

南面君国，继体承家，虽则佩Δ，未阙成德，君父名正，臣子不容服殇，故云「臣不殇君，子不殇父」。推此，则知傍亲故依殇制。东平冲王已经前议。若升仕朝列，则为大成，故鄱阳哀王追赠太常，亲戚不降。愚谓下殇以上，身居封爵，宜同成人。年在无服之殇，以登官为断。今永阳国臣，自应全服，至於傍亲，宜从殇礼。（《宋书·礼志》二，《通典》八十二，大明五年七月左丞荀万秋等参议。）


◎吴激春从天上来

吴彦高在会宁府遇一老姬善琵琶者，自方言故宋梨园旧籍。彦高对之凄然，为赋春从天上来词云："海角飘零。叹汉苑秦宫，坠露飞萤。梦回天上，金屋银屏。歌吹竞举青冥。问当时遗谱，有绝艺，鼓瑟湘灵。促哀弹，似林莺呖呖，山溜泠泠。梨园太平乐府，醉几度春风，鬓发星星。舞彻中原，尘飞沧海，风雪尤里龙庭。写清笳幽怨，人憔悴，不似丹青。酒微醒，一轩凉月，灯火青荧。"宁宗庆元间，三山郑中卿随张贵谟出使北地，闻有歌之者，归而述之。元遗山曰："曾见王防御公玉说此词，句句用琵琶故实，引据甚明，惜不能记忆矣。"［古今词话］


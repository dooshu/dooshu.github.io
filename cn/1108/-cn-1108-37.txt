卷三十七

[集部,别集类,汉至五代,柳河东集]

钦定四库全书

柳河东集卷三十七

唐　柳宗元　撰

表庆贺三十首

礼部为百官上尊号表【此为宪宗作也尊号上古所无有至唐高宗徇武后之意称天皇武后称天后中宗从韦庶人之欲称应天韦庶人称顺天至明皇开元二十二年遂有开元圣文神武之号自是遂以为法肃宗即位之次年改元乾元正月遂加册号代宗即位之次年改元广德七月羣臣遂上尊号德宗即位之次年改元建中正月即上尊号至宪宗立於永贞元年八月礼部百官当复遵此议公是时尚作礼部员外郎故预作此表其曰未逾周月四海将致於时雍俯及元正率土更欣於再造可见其即位方月余已作此表也公是年九月即以王叔文党黜为邵州刺史继贬永州司马至元和三年宪宗方上尊号之时则公已在永无与於礼部也】

臣某言伏以圣王之纂承天位也臣子必竭恳诚献尊号安敢为佞礼在其中一则以告天地神只二则以奉宗庙社稷三则以安华夏蛮貊巍巍大称其可废乎臣等诚懽诚望顿首顿首伏惟皇帝陛下叶周文之孝德齐大禹之约身宏帝尧之法天过殷汤之解网未逾周月四海将?於时雍俯及元正率土更欣於再造然神人之愿亿兆之情有所不安率谓未尽善者以为帝德广运而尊号犹阙郊庙备礼而祝嘏无词【嘏古雅切受福曰嘏】凡百兢怀华夏属望臣谨按昔臯陶之颂舜伊尹之颂汤皆臣子至公面扬君父以敷於当代以播於无穷夫岂饰哉率由事实帝王尊号盖渐於此皇家光被四表祖宗列文时当太和尊号表德耳目所接简牍斯存稽之於前典则如彼考之於圣朝又如此今龟筮习吉元正戒期当品物维新之时乃皇天大礼之日陛下郊天地飨宗祧【音挑迁庙也】阴阳协和动植交畅不建至尊之称恐违列圣之心所以臣等冒死陈闻请上徽号伏惟陛下小谦让之节安延企之情特召名儒礼官百寮庶尹详明故实议崇圣德则人望允厌神心获安山川効灵光赞无疆之寿祝史陈言永彰不朽之功臣等蒙国宠荣备位班列无任恳望之至

第二表

臣某等言臣等再陈丹恳请献鸿名天意未从陨越无措臣某诚惶诚恐顿首顿首谨按尧曰咨尔舜舜曰格尔禹汤曰吾自甚武自号曰武王则尧舜禹汤皆当时王者之号也考皇帝之故实徵往圣之宪章允协礼经焕乎图谍伏惟皇帝陛下允恭克让约已谦尊参天两地之功为而不有安上理人之德置而不论至哉王言非羣下所仰望也然臣等伏以为尊号者所以类上帝飨祖宗万人所称百蛮所仰表圣德於率土播天声於无疆臣下请之之谓礼帝王承之之谓孝孝大於让礼先於谦百王不刋之典安可得而废也臣等又以春秋本於五祀元者一岁之首春者四时之首王者受命之首正月者政教之首郊天大礼者立极之首今天地交泰俯临元辰正始之美正当其运陛下确违羣愿固守谦冲此臣等所以兢惕失图恛惶无措上冒严宪敢逃厚责伏乞俯垂天听察纳微诚诏礼官议臣所请揆日推礼?奉鸿休尽敬於此犹恐天光未照三献无徵彷徨阙庭伏待斧鑕无任耸望之至

贺册尊号表【古今集中皆题云礼部贺册尊号表非也宪宗元和三年初加尊号睿圣文武皇帝至元和十四年七月再上元和圣文神武法天应道皇帝公是时已为柳州刺史表疏赞尊号甚详且云获守蛮荒远承大典可见在柳州作非礼部表也】

臣某伏奉月日制陛下膺受尊号率土臣子庆拚无穷臣闻立极之大四海无以报神功配天之尊万物不能崇圣德惟有徽号是彰中兴所以上探天心下极人欲中谢伏惟元和圣文神武法天应道皇帝陛下统承千载光被六幽蟊蠈尽除【蟊音矛蠈音贼并食苗?】福应皆集有首有趾咸识太平勲臣增爵禄之荣戎士加赏延之宠片善必録微功尽昇独惟圣謩事絶酬答万国觖望【觖古穴切又窥睡切怨望也】百工怨思是以启元和之盛典延昊穹之景祚理历凝命寔曰圣文和衆定功时惟神武运行有法天之用变化乃应道之方鬼神协谋夷夏同志大礼既建鸿恩遂行欢呼远匝於九围渗漉普周於八裔【渗所禁切漉音鹿】庆超邃古美冠将来臣获守蛮荒远承大典潢汚比陋河清幸遂於千年【文选运命论黄河清而圣人生注黄河千年一清】尘壤均微山呼愿同於万岁【汉武帝元封元年用事华山登嵩吏卒咸闻呼万岁者三】无任庆贺屏营之至

为京兆府请复尊号表三首【此为德宗作也下为耆老等请复尊号表二首皆同盖德宗建中改元上圣神文武之号至建中四年欲改明年元议更益大号时陆?奏不若引咎降名以只天戒帝从之寻改兴元元年去圣神文武号大赦改元观初表云日日以冀遂淹星岁耆老表云尊号未复一十九年自兴元元年至贞元十八年壬午恰一十九年此前後表当是此时作公时为蓝田尉云】

臣某言某月日诸县耆老某等若干人诣臣陈状辞意迫切以陛下尊号未复请诣阙上表者人心已郁安可久违天意实勤谅难固拒抚状感悦深契微诚臣某诚恳诚迫顿首顿首伏惟皇帝陛下圣神之功贯於天地文武之道超乎古今盛德愈大而谦光益深元化已成而徽号未复遂使神只觖望人庶恐深沐浴鸿泽者敢怀晷刻之安捧戴皇恩者不知寝食之适负愧怀愤万方一心日日以冀遂掩星岁况今地不爱宝致百谷之丰穰天惟降衷呈衆瑞而繁委汚莱瘠卤之地混成大田草木虫兽之微化为神贶万灵垂鉴昭然甚明此而不从臣所大惑矧又兵戎永戢夷狄咸怀昭然长春【昭一作煦】乐以终日是以耆老等深感圣育踊跃不寜上奉天恩局蹐知惧【局音局?音脊】顿颡阙下愿复鸿名不谋而同无期而至此皆上元幽赞以诱其衷列圣垂灵以悟其意臣以为陛下当敬於斯旨不可忽也臣又伏以陛下赏功与能举贤出滞小言不废片善是褒岂可使臣子之効虽微而必旌君父之德尽美而无称凡在覆载不胜恳祷惶恐之至谨封耆老等状奉表昧死陈请以闻谨言

第二表

京兆府长安县耆老臣石灵【一作霮】等言伏奉墨诏批臣所请复尊号未蒙允许者捧对惶遽不知所裁天实命之於臣何有臣等诚恳诚惧顿首顿首臣闻圣君以奉天为心不以谦冲为德以顺人为大不以崇让为优今陛下深拒天人之诚犹怀谦让之道臣等愚惑未知所归且百祥荐臻特表昊穹之睠【音眷】五谷蕃熟用彰后土之勤亿兆嗷嗷【音熬】吁天请命上下交应幽明同心举而违之臣所未识况臣等共被仁育同臻大和陛下德达上元以丰臣之衣食道跻夀域以延臣之岁年沐浴皇风二十余载儿童感化鳏寡知恩故臣等出乡之时讙呼遍野闾里勉臣以不进不止妻子誓臣以不遂不归惟竭血诚退无面目便当陨首阙下终不徒还伏惟陛下照臣恳迫之情【一作诚】哀臣羸老之命臣等不胜呜咽惭恨之至谨奉表陈请以闻

第三表

臣某言臣伏以耆老等并皆【一无皆字】发丹诚将贯白日请复徽号以光圣謩臣以其恳欵自中不可禁止遂抗表陈请备述微诚伏奉墨诏批答未蒙允许者衆心尚阻天意未从恳迫逾深兢惶无措臣某伏惟皇帝陛下道大益谦化成弥损虽江海善下每应朝宗之心而日月居高久称照临之位况复上承天命下覩人诚若然辞之理有不可伏以陛下功参造化政体乾坤万邦宅心百灵効职此圣之至也明并两曜信如四时先天不违穷神知化此神之极也道德纯被礼乐兴行宸翰动於三光睿藻穷於六义此文之备也五兵不试七德咸宣殊方者知归负固者率服此武之成也黄龙皓兔甘露庆云神禾嘉瓜祥莲瑞木万物畅遂百谷茂滋此天之至灵也黎老班白伏守阙庭鳏嫠童幼【嫠力之切无夫也】谣歌道路此人之至诚也有其德而无其号拒乎天而违乎人虽陛下【一有谦宇】让之至美抑非臣心之所安也伏以贱志难明微诚莫达对天弥惧履地益惭不任恳迫屏营之至伏愿早建大号以称天人之心谨再奉表昧死陈请以闻

为耆老等请复尊号表【并见上京兆府贺表注】

京兆府长安县耆老臣石灵【一作霮】等言臣伏以陛下尊号未复一十九年盛德光大元化益被【一作盛德弥光大化益被】加以休徵咸集福应具臻至於今岁纷纶尤盛风雨必顺生长以时五谷尽登万方皆稔神意人事正在於斯天不可违时不可弃臣等诚恳诚迫顿首顿首臣闻恩深必报德盛必崇以陛下九重之尊推崇无上以陛下四海之大报効何施唯有尊名用光圣理阙然未复谁所敢安臣心则微天意甚重伏惟皇帝陛下体昊穹以施化?上帝以至诚今即万祥应期百神奉职飞走之物皆已効灵草木之类咸能应圣天命降於上人诚发於中此而可辞孰云有奉况复野多滞穗亩有余粮足食之庆充溢於京坻【直饥切水中可居曰坻方言云坻场也梁宋间蚍蜉犂鼠之场谓坻俗作坘】阜财之谣欢呼於道路尽非人力皆是天成神只之望既勤遐迩之心又迫况臣等得生邦甸幸遇盛明身体髪肤尽归於圣育衣服饮食悉自於皇恩被元化而益深望鸿名而未覩恳倒之至夙夜不寜谨诣光顺门昧死请复圣神文武之号以副天地宗社之心使海内赤子得安其所臣等不胜恳倒迫切之至谨奉表以闻礼部为文武百寮请听政表【此为顺宗作也顺宗实録贞元二十一年正月癸巳德宗崩庚子百寮请听政公是时为礼部郎官当顺宗未免丧作也】

臣某等言臣闻大道必体於至公大孝莫高於善继上观列圣旁考前王罔不俯就礼文仰承大事严奉宗庙慰安元元然後德教惟新邦家永固伏惟皇帝陛下寝苫泣血【苫失廉切草也居丧以为覆蓆】号慕无时贯於神明动於天地未临庶政犹狥至诚凡在人臣孰不哀惧伏惟先圣遗旨俾陛下抑哀而听政本朝乏人使臣等竭忠以奉上非敢惧死辄布恳辞期於必从以慰寰宇且王业至重军国方殷一日万几不可暂阙伏愿追遵顾命蹈履成规恢王者华夏之望顺上帝乃眷之怀臣等不胜哀迫诚恳之至

第二表【晏元献本据文苑英华此表乃是林逢请听政第三表别有子厚第二表今载於後】

伏惟大行皇帝知陛下至性自天恐陛下执哀过毁上惟九庙之重下念万务之殷故遗诏丁寜俾遵旧典今百辟卿士顒然在庭瞻望清光已七日矣固陈诚请犹未允从内外忧惶莫知所出臣闻大孝之本继志为难酌礼之情得中为贵是以哀迷期数哭泣有常俯而就之圣人所重知难继也君子不为伏愿少抑哀怀仰遵理命以副神只之望以安亿兆之心光祖业於无穷流德化於天下凡在臣子孰不悲戴

又【此文苑英华所载子厚表也】

臣某等言臣闻圣凡殊途邦家异礼故王者舍已从物用身许天虽居达丧犹以事夺伏以大行皇帝道成铸鼎仙等御龙万姓长号九有顒望陛下以聪明睿圣嗣守宝图爰及宅忧迨兹累日而孝思罔极尚辍乃雍之言庶政未厘颇阙如丝之命臣等尝览载籍粗知丧纪若成周顾命历代犹遵【成王将崩命召公毕公率诸侯相康王作顾命】西汉诏音前王所奉【文帝将崩有遗诏以令天下】我国家以孝理天下文明应期上用此法胥以传授盖事归至当则不可不遵礼贵从宜则不得不守理固然也臣等是以上陈愚恳轻黩宸严冀遂血诚俯亲国政而陛下执丧逾切听理末闻亿兆嗷嗷不知所诉臣以为天子之孝在於保安社稷司牧蒸黎功超百王庆流万代亦何必守臣下之小节蔑皇王之大猷固阻羣情务成谦德伏愿以遗诏为念夺在疚之怀就临轩之制天下幸甚

第三表

伏以万机至重遗旨难违再献表章上尘旒扆精神徒竭天意未回内外遑遑人神企望臣闻王者之孝异於匹夫礼不相沿道资适变当承平之代故殷帝宅忧而不言遇有事之时则周王未葬而誓衆况今戎车犹驾边候多虞两河之寇盗难除百姓之疮痍未合乱者思理危者求安天下嗷嗷正在今日诚宜抑其至性以副羣心成先帝之大功继中兴之盛业岂可寝苫啜泣庶政阙然九庙之灵何报万方之望何塞臣等职参枢近诚切邦家若陛下未忍临轩尚持前志臣等有死而已不敢奉诏不胜哀迫恳切之至

贺践阼表【此顺宗即位之日公代一节镇作也表云臣谬膺藩守累受国恩即非公自作又公自永贞元年宪宗即位即出为邵州继为永州司马再复召贬柳州尽元和十四年而卒即无践阼之事又宪宗本受内禅而表云钦承遗训永保洪业不相应用知其顺宗践阼之时代藩臣作也】

臣某言太子中舍严公弼至奉某月日勑书慰谕伏承陛下以某月日?奉典册允昇宝位凡在羣生孰不庆幸臣某诚懽诚拚顿首顿首臣闻天地泰而圣人出雷雨解而品物荣【解下隘切】是以五行迭用木火更其位十叶重光宗庙辅其德殷宗龚默再开成汤之业汉文聪明克承高祖之绪陛下重离出曜体乾继统主鬯彰孝恭之美抚军着神武之功钦奉遗训【奉一作承】永保鸿业遏密之中施雨露以被物遐迩之地覩日月之继明则四维之外八极之表人神胥悦草木皆春煦妪生成【煦吁句切妪於武切以气曰煦以軆曰妪】不失覆载况臣谬膺藩守累受国恩爰自出身洎乎领镇沐浴圣泽优游昌时不获覩阙庭之礼展臣庶之分戴天贺圣倍万恒情

礼部贺改永贞元年表【此宪宗即位改元表也正元二十一年正月顺宗即位八月立皇太子为皇帝是为宪宗改元永贞公是时为礼部郎官作】

臣某等言伏奉今日诰今月九日册皇帝改贞元二十一年为永贞元年自贞元二十一年八月五日昧爽以前应犯死罪特降从流流已下逓降一等者宝命方始圣历用彰载宣临照之明遂施涣汗之泽臣某等诚庆诚贺顿首顿首伏以重光下济积庆旁行汉祖推奉教之尊文王遂无忧之志正名纪历【名一作明】表运行於万方宥过轻刑流汪濊於四海【濊音秽】欢呼拚蹈遐迩攸同臣某等亲奉圣謩仰承大化踊跃之至倍万恒情无任蹈舞欣庆之至

礼部太上皇诰宜令皇帝即位贺表【太上皇顺宗也本纪永贞元年八月庚子立皇太子为皇帝自称曰太上皇皇帝即宪宗也公在礼部作】

臣某等言伏奉今日太上皇制命陛下即皇帝位光奉宝图丕承鸿业溥天率土庆跃难胜臣某等诚喜诚拚顿首顿首臣闻皇建其极存诸大训帝出於震着在易经继明以照於四方重熙以临於万国动植品彚【音胃】永赖昭苏山川鬼神咸用欣戴臣某等获备班列亲仰圣明踊跃之诚倍万恒品无任拚跃喜庆之至

礼部贺立皇太子表【顺宗纪贞元二十一年三月立广陵郡王纯为皇太子即宪宗也初名淳改名纯故表言改名某又云再锡嘉名也公在礼部作】

臣某等言伏奉今月二十四日制广陵郡王宜册为皇太子改名某仍令所司择日备礼册命者天序有奉皇图载寜臣某等诚庆诚贺顿首顿首臣闻商书载以贞之文汉史传早建之义不唯立爱期在继明陛下奉率前规敷扬盛典顾兹守器之重爰正承华之位尊义方之教载锡嘉名崇建树之礼式光典命【一作令典】以长而立自符於慎择必子之选遂合於至公邦本不摇王业弥固此皆宗社垂祉启佑皇心乾坤合谋保安圣运足以播休气於四海洽太和於万灵食毛含齿所同欢庆臣等奉承制命蹈舞周行踊跃之诚倍百恒品无任庆拚感悦之至谨奉表陈贺以闻

礼部贺皇太子册礼毕德音表【见上注】

臣某等言伏奉今日制皇太子册礼云毕思与万方同其惠泽者盛典斯举鸿恩遂行凡在率土不胜拚跃臣某等诚喜诚贺顿首顿首伏惟皇帝陛下克奉神休以正邦统建天下之本宗庙以安?万国之贞兆人攸赖典册既备庆泽载流既广爱而推恩亦好生而布德缓刑而囹圄知感进勲而嗣续增荣崇教谕之方忠良是举严赞襄【一作相】之礼赐与有加旌孝悌以厚於人伦敬鬼神而修其祀事况行礼之日则屏翳收蹟太阳宣精用彰出震之休更表重离之曜神化旁畅皇风远扬自华及夷异俗同庆臣等谬参着定倍百恒情无任欢庆踊跃之至

为王京兆皇帝即位礼毕贺表【王京兆权也新史顺宗纪永贞元年二月以鸿胪卿王权为京兆尹至十一月贬为雅王傅此表是八月宪宗即位公为代作贺表下有代王京兆贺表凡五皆为王权作也】

臣某等言臣闻大人继明百神所以受职天子有道万国由是承风伏以皇帝陛下缵圣垂休顺时御极负扆而会朝夷夏【扆隐岂切户牖间】践阼而统和天人幽明感通遐迩昭泰遂使祥光下烛喜气旁通周王谢流火之符【周王武王也师渡孟津有火自上复於下至於王屋流为乌】鲁史愧书云之典【左传僖公五年凡分至启闭必书云物为备故也】食毛含齿懽拚无穷臣某等幸覩昌时获奉大庆踊跃之至倍万恒情无任蹈舞

代韦中丞贺元和大赦表【据集题注云永州盖即宪宗即位之明年改元大赦公到永之初与刺史韦君作也公在永州凡十年凡历刺史六人韦其姓者二焉而其名不可考】

臣某言伏奉正月二日制大赦天下永贞二年宜改元和元年太阳既昇煦育资始霈泽斯降膏润无遗【霈普盖切】臣某诚庆诚贺顿首顿首伏惟皇帝陛下仁化旁流孝理宏阐纪元示布和之令肆眚见恤人之心旷然涤瑕得以迁善涣发大号申明旧章农有薄征市无强价勲勤是録爵秩以班宠寜间於幽明泽必周於夷夏近甸轻?酤之入远人忘水旱之灾既行庆於官寮亦推恩於天属诸生喜黉塾之广庶老加絮帛之优量入所以备凶兴廉期於变俗爰襃有客尊贤之典惟新载奉素王宗予之道斯在纶言一降庶政毕行怀生之伦感悦无量臣某等守在遐远亲奉诏条踊跃之诚倍百恒品无任感恩拚舞屏营之至

礼部贺册太上皇后贺表【顺宗纪永贞元年八月立皇太子为皇帝自称曰太上皇立良娣王氏为太上皇后今表所贺即此也董氏册太上德妃纪所不载公是时尚在礼部云】

臣某等言伏奉今月日诰良娣王氏册太上皇后良媛董氏册太上皇德妃宜令所司备礼册命者母仪有光坤道克顺阴教方行於万国内理克【一作已】和於六宫臣某等诚庆诚贺顿首顿首伏惟皇帝陛下对若天休奉扬睿旨长秋既登其正位褕狄亦被於恩光奉养见三朝之安周旋有四星之辅岂独配乾称大助日为明所以表王化之源知孝悌之本冠映千古仪型四方臣某等捧戴施行踊跃无地无任蹈舞欣喜之至

礼部贺太上皇后册毕贺表【见上注】

臣某等言今月日太上皇后册礼云毕率土臣妾庆拚无穷臣某等诚庆诚贺顿首顿首伏以太上皇后着虞嫔之至德嗣周母之徽音表率六宫明彰万国陛下克修理本以畅化源神道知事地之方人伦识尊亲之大岂惟妇顺斯备阴礼用修足以播正始於王风【一作国风】致时雍於帝典臣某等谬尘荣位获覩盛仪踊跃之诚倍百恒品【百一作万】

贺皇太子牋【永贞元年立广陵郡王为皇太子即宪宗也牋云职在藩方公尚在南宫代一藩臣作】

某言伏奉月日制书殿下只膺茂典位副青宫温文光三善之名继照协重离之庆万叶固本羣方宅心含生之徒孰不欣戴况某夙蒙期奬职在藩方懽拚之诚倍万恒品

御史台贺嘉禾表【公贞元二十年尚为监察御史至二十一年方迁礼部员外郎当是为御史时作】

臣某言今月日宰臣以幽州所进嘉禾图各一轴示百僚者伏以嘉谷顺成灵贶昭格天人合应遐迩同风臣某诚懽诚庆顿首顿首伏惟皇帝陛下睿谋广运神化旁行植物知仁祥图应圣灵岳不愆於赞佑燕谷用遂於生成丰稔既均知朔南之被泽休嘉克叶见天地之同和六穗慙称於汉臣【司马相如封禅书导一茎六穗於庖注导择也一茎六穗谓嘉禾之米於庖厨以供祭祀也】异亩耻书於周典【唐叔得禾异亩同颖献诸天子王命唐叔作归禾嘉禾】自中形外均庆同欢臣某谬职宪司获覩休瑞无任拚跃之至

礼部贺嘉禾及芝草表【贞元二十一年为礼部员外郎时作史不书】

臣某等言伏见今月某日内出剑南所进嘉禾图及陕州所进紫芝草示百寮者珍图焕开瑞彩交映遐迩偕至福应攸同臣某等诚庆诚贺顿首顿首伏惟皇帝陛下缉熙至道保合太和天惟发祥地不爱宝嘉禾擢质灵草抽英献於王庭唐叔惭同颖之异【见上注】荐诸郊庙班史谢连叶之奇【汉书武帝纪甘泉宫生芝草九茎连叶乃作芝房之歌以荐郊庙】既呈薿薿之祥更覩煌煌之秀丰年斯着圣夀用彰饮和之人懽拚无极臣某等优游至化披翫殊姿庆拚之诚倍百恒品

京兆府贺嘉瓜白兔连理棠树等表【据题云京兆贞元十八年间蓝田时作史不书】

臣某言今月日中使王自寜出徐州刺史张愔所进嘉瓜图及白兔儿一并出陈许等州观察使上官说所进许州连理棠树图示百寮者惟天眷命是降百祥惟圣钦承用膺多福臣某诚庆诚贺顿首顿首伏以大和所蒸至德斯应图物献瑞周於远方神瓜合形式表绵绵之庆异棠连质用彰晔晔之荣【一作休晔筠辄切】况金风发祥白兔来扰告有秋之嘉应着成岁於神功杂遝纷纶【遝音沓】如山斯委人尽登於夀域物咸畅於薰风况臣特感深恩欣逢衆瑞踊跃之至倍万恒情

礼部贺甘露表【已下四表皆题礼部公贞元二十一年二月迁礼部员外郎掌尚书牋奏时相先後作】

臣某言中使王自寜至伏奉宣圣旨出延和殿前丁香树甘露一大合示宰臣未时又出一大合令明日示百寮甘露见降未止者元化升闻灵贶昭荅必呈尤异之应以告天地之和臣某诚懽诚庆顿首顿首伏惟皇帝陛下均煦育之功敷渗漉之泽大和潜达閟瑞克彰发於天霄特降宫树朝光初烛方湛湛而不曦【湛文减切诗湛湛露斯匪阳不曦】畏景转炎更瀼瀼而未已【音穰】缀叶而珠玑积耀盈器而冰玉呈姿芳袭椒兰味兼饴醴【饴音怡????也】然则零其庭而着异【扬雄曰昔二帝三王国家殷富上下交足故甘露零其庭】纪於年以标奇【汉宣帝时甘露降於是以纪其年】徒矜往辰孰并兹日况树有丁香之珍殿即延和之号所以着芳风之远播期圣夀於无疆事絶古今庆传遐迩臣谬承渥泽获覩殊祥拚跃之诚倍万恒品

礼部贺白龙并青莲花合懽莲子黄瓜等表【或注云京兆恐非是】

臣某言伏见今月日内出沧州所进白龙见图又出西内定礼池中青莲花并神龙寺合欢莲子示百寮二十三日又出盐州所进合欢黄瓜图者二气交泰万国同和动植思协於殊祥遐迩毕呈其嘉应披图按牒圣理彰明臣诚懽诚庆顿首顿首伏以天地非远睿感必通疉瑞重祥累集宫禁池莲表异灵兆非常敷彼青光徵佛书而尤絶成其嘉实验祥经而甚稀积庆旁流自中徂外遂使龙腾白质乘秋果应於金行瓜合黄中表圣更彰於土德远通边徼近出苑园合庆同欢周於亿兆况复邦畿之内雨霁必时宿麦大穰嘉谷滋茂和风孕育灵气陶蒸是皆发自帝心达於天意周流升降成此岁功惠彼羣生自为嘉瑞臣某深惟多幸获遇斯时观灵贶之备臻知人和之溥洽无任庆拚跃蹈之至

礼部贺白鹊表

臣某言伏奉进旨宣示前件白鹊者霜毛皎洁玉羽鲜明色实殊常性惟驯狎臣闻圣王之德无所不至有感则应无幽不通伏惟陛下恩沾动植仁洽飞翔故得兹禽呈休効质伏以白者正色实表金方鹊以知来式彰寇服用符归化之兆克耀太平之阶臣职参禁垣获覩嘉瑞无任庆拚之至

礼部贺嘉瓜表

臣某等今日内出浙东观察使贾全所进越州山阴县移风乡百姓王献朝园内产嘉瓜二实同蔕图示百寮者宝祚惟新嘉瑞来应式彰圣德更表天心臣某等诚庆诚贺顿首顿首伏惟皇帝陛下保合太和缉熙庶类德馨上达神化旁行嘉瓜发祥来自侯服质惟同蔕见车书之永均地则移风知化育之方始虽七月而食豳土歌王业之难【大戴礼五月治瓜七月食瓜诗豳国风七月陈王业之艰难也】五色称珍东陵咏嘉宾之会【阮籍瓜诗五色曜朝日汉邵平故为秦东陵侯秦破为布衣种瓜长安城东瓜美世号东陵瓜】未闻感通若斯昭着者也臣某等遭逢圣运亲仰珍图拚跃之诚倍百恒品无任庆悦之至为王京兆贺嘉莲表【王京兆曾见上贺皇帝即位表注王京兆权也永贞元年二月为京兆尹至十一月贬此下贺雨四表皆权为京兆尹公尚为礼部员外郎时作是年九月公出为邵州刺史十一月权亦罢去矣】

臣某言今日某时中使某奉宣圣旨出西内神龙寺前水渠内合欢莲花图一轴示百寮者祥图焕开异彩交映赞天地之合德表神人之同欢臣某诚欢诚庆顿首顿首伏惟皇帝陛下道协重华庆传种德陶阴阳之粹美孕造化之精英吉庆每见於天心发祥必自於禁掖是使双华擢秀连蔕垂芳香激大王之风【宋玉风赋序楚王游兰台之宫风飒然而下乃曰此风寡人与庶人共之耶宋玉奏曰此独大王之雄风耳】影耀天泉之水【沈约宋书文帝永嘉二十一年天泉池二莲同干】焕开宫沼旁映给园灵贶应期天龙护圣宝历夐超於小刦神功允洽於大千臣某获覩昇平滥居荣宠闻瑞应而称庆仰缋事而增欢无任拚蹈喜跃之至

为王京兆贺雨表一【见上注】

臣某言臣昨日面奉进旨以近日少雨今月内无雨即须祈祷今日便降甘雨者天且不违神必有据密云与纶言继发时雨将天泽并流臣某诚懽诚庆顿首顿首伏惟皇帝陛下忧切蒸黎虑深稼穑思彼未兆防於无形渗漉每出於湛恩变化必随於广运宸衷暂惕已矫御天之龙圣谟既宣遂洽漏泉之泽霮?周布【霮徒感切?音队云黑霮?也】霏微四施黍稷尽成公私皆及野夫鼓舞知帝力之元通官吏欢呼见天心之默喻臣某牧人京邑动仰皇灵渥泽徒加涓滴无助无任感悦屏营之至

王京兆贺雨表二

臣某言臣伏见今月二十四日时雨溥降伏以圣心积念天意遽回移造化之元功革阴阳之常数臣某诚庆诚拚顿首顿首皇帝陛下仁育苍生恩同赤子自顷天雨未降时稼或愆贬食斋戒至诚幽达又虑宿麦无备播种失时出於宸衷特令赈贷睿谟潜运甘雨遂周布濩垂阴随圣泽而俱远滂沱积润与恩波而共深臣某才术无闻谬司邦甸生成必资於帝力进退何补於天工沐浴太和慙荷无极无任庆跃屏营之至

王京兆贺雨表三

臣某言今月十三日面奉进旨缘自春来少雨宜即差官精诚祈祷者十四日臣便差官分赴灵迹其日云阴四合至十五日甘雨遂降伏惟皇帝陛下言为神化动合天心未成旱暵之虞已积忧勤之虑衆灵受职荟蔚且跻於南山【荟乌外切蔚音郁】百糓仰荣滂霈遂沾於东作睿谟朝降膏泽夕周知天人之已交识阴阳之不测然则周王徒勤於方社【一作方岳谓其事於山川也】殷帝虚美於桑林【汤既克夏大旱汤乃以身祷於桑林剪爪髪自以为牺牲以祈於天雨乃大至】岂无灾而早图未祷而先应化超前圣道贯重元徧野同欢倾都相庆臣之欣跃倍万恒情

王京兆贺雨表四

臣某言臣於三月二十九日奉进旨於诸灵迹处祈雨至三十日甘雨遂降者臣闻惟圣有作先天不违发令而祥风已兴致诚而元液旋被臣某诚欣诚贺顿首顿首伏惟皇帝陛下侧身防患道迈周王尽力勤人功超夏后圣谟广运驱百灵以从风神化旁行滋五稼而流泽油云四合膏雨溥周农壤遂一於肥硗【丘交切与墝同】渗漉尽沾於遐迩蒸黎咏德知必自於圣心草木欣荣如有感於皇化有年之庆实在於斯臣以无能谬领京邑上劳宸虑运此岁功无任喜惧屏营之至

贺亲自祈雨有应表【或亦以为代王京兆作然观表言得上都院官金部员外郎韩述状报以时雨未降亲自於龙堂祈祷其日降雨又言臣以庸虚谬司垣翰必外州刺史所上在永州时代人作】

臣某言臣得上都院官金部员外郎韩述状报以时雨未降亲自於龙堂祈祷有灵禽羣翔自成行列如随威凤以翼龙舟其日降雨者【中谢】伏以时或????阳岁之常候式当圣日无害丰年陛下敦本务农忧人悯雨宸虑所至天心自通故得瑞鸟迎舟掩商羊之舞仙云覆水协从龙之徵初泛洒於上宫遂滂霈於率土自中徂外皆荷生成雨公及私靡不硕茂殷后徒勤於自剪【见上注】周公空愧於舞雩【周礼春官女巫职岁旱暵则舞雩】臣以庸虚谬司垣翰有年之庆惟圣之功臣某不任喜庆屏营之至

柳河东集卷三十七








第一百零一空亡卦〔阴阳反覆震雷正东〕：二上一下觖望之象

象曰：入水伐木，登山捕鱼，费工失力，手空口虚。

颜曰：人位既缺，天地反覆，立功造事，皆不成遂，故曰入水伐木，登山捕鱼，终不可获也。此卦婚姻大凶，病者难救，阴阳颠倒故也。

何曰：行人不来，病者重，婚姻不合。官事难解，求财求官俱不得。此卦大不利。

陈曰：人道已空，上下阴阳相反，无一可取者，故曰云云。

刘曰：入水伐木，违道行也。手空口虚，无以为生也。

此课阴阳反覆而无人位，有登山捕鱼，入水伐木之象，言其必不可得，诸事皆凶。

诗曰：宝月盈时缺，长河浊且清。纵然无咎害，也恐若虚惊。


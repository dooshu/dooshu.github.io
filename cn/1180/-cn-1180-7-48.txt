上六部禀帖


［清］张同奎





湖广荆州府儒学生员张同奎谨禀为温纶出自圣朝，先帝之洪恩广被；微功掩于雠口，故相之幽迹堪怜。乞布仁慈，削史诬、革戏嘲，以维直道，以作忠荩事。

奎闻观往迹者，必论其事；泽枯骨者，不问其人。故帝王阐幽，见鼓舞当时之意；史书纪实，有劝惩万世之功。如奎曾祖张居正，官太师，谥文忠，昔为隆、万辅臣，感顾托之重，任嫌怨之丛。横被诬谤，纷纷旧史，迄今流于好事之口，编演戏文。有名《朝阳凤》者，污蔑过甚，负屈莫伸。

蒙我世祖皇帝好恶必察，独垂慈鉴，诚论古之特识，泽枯之深仁也。若道忞和尚《北游录》所载：先帝一日与忞评论古今名臣宿将，摘瑕指瑜，纤悉无遗。忞因问上：“廿一史，想经御览多矣。”上曰：“闲尝寓目，百不记一。若《资治通鉴》，则朝夕在案，不时展观也。”忞曰：“宋臣李纲、明臣刘大夏，诚如圣鉴。然宋、明两代享国灵长，多由大臣辅弼之力。如赵普之逢君，张居正之揽权，姑置不论；至若韩琦之调停两宫，梁储之迎立世庙，不可谓非精忠练达也。”上曰：“老和尚许二臣精忠练达，所谓其知可及也。朕许二臣精忠练达，其愚不可及也。即老和尚罪居正揽权矣！彼时主少国疑，使居正不朝纲独握，则道傍筑室，谁秉其成？亦未可以揽权罪居正矣。”忞曰：“圣智渊深，诚非凡见可测矣。”夫不袭史氏陈言，而独标睿鉴，足以息谤决疑，媲隆唐、虞。其在先祖居正，能不感激于地下乎！

冒昧泣陈于前。忆先祖居正秉国时，两宫并后，权当横恣，朝纲颓靡，人习惰玩。至岭东、岭西，及蜀之都蛮，宼氛数十年不靖。穆宗特简先祖居正，泣受顾命，誓捐顶踵。辅神宗于冲龄，规以谨身勤学，于是《帝鉴》献图，《宝训》进讲。呈《四书》《尚书》《纲鉴直解》，启沃多方，为养正格心第一义。而疏条六事，皆救时急务。因以考成责之抚按，教养稽之郡邑，进取严之督学，宦竖摄之司礼。止两宫之修建，停浙直之织造。而且蠲逋欠以恤民穷，度田亩以杜诡隐。申宗藩之例，汰冗滥之员。塞私门、核名实，而骄纵戢志，勤慎成风。宫府肃穆，海宇乂安，酿四十八年承平之福。至于屡辞伯爵，坚谢恩荫，未可谓怙宠也。三乞守制，屡请生还，未可谓贪位也。嗟乎！毅然引天下之劳，任之于己；即群然集天下之怨，归之于身，而身后之谤旋起矣。如隆庆二年，荆州施分巡奏辽王宪谋反，刑部侍郎洪朝选鞫之，坐以淫酗，锢之高墙。而《明史》诬先祖居正羡其府第壮丽，攘以为宅。不知先祖庐在郡东，神宗赐金营构，御笔额其堂曰“纯忠”，楼曰“捧日”，而辽藩故宫，则赐广元王也。又万历元年，有无须男子王大臣拦入上方勾楯中，搜之得兵刃。内监初讯其人，语指戚继光及高拱所来。先祖居正谓无辜株连，亏损国体，但以拦入罪诛之。此先祖于同朝和衷之苦情。不意《明史》遂诬先祖欲害辅臣高拱。夫岂不虑请付外廷杂治，反泄己谋，此虽至愚不为也。况高之去位，实御史张槚疏参，于先祖居正何与焉？至万历五年，先祖居正闻父讣，疏乞归籍丁忧。屡上不允，谕留愈切。不得已，乃请服墨缞，辞禄守制，不奉常朝，惟侍讲读。一切劾夺情者，劾专擅威福者，持论虽正，而语多过情，致激上怒。先祖居正皆有疏救，且求去。史皆抹煞疏救从轻，而反诬以下石从重也。盖先祖卒于壬午，天下犹羡其功，以惜其人。至甲申，有辽王宪母因其子废国除之故，不思发其私者施分巡，讯此案者洪侍郎，而妄怨先祖居正不为引救。以疏入讼，致向之怀嫉忌者藉以快其私忿，而竟罹覆巢之祸。且巧为诋说，捏造危言，遂为纂修所影籍。至杜撰戏文，更谬矣。

幸公道昭于崇祯初年。有楚臣罗喻义等公疏讼冤，而邹元标亦疏功在社稷。蒙旨复爵谥诰荫，立像追祀于纯忠堂。彼时劳苦已明，帷盖已施，第《明史》之诬尚未改削。至今百有余年，恩怨尽矣，忌讳消矣，又值主圣臣贤，而天下之公是公非，于此出焉。

奎思历代帝王之恩，有及先代名臣者。盖原勤王定国之劳，以鼓忠臣义士之气。骏骨必市，意何深哉！且往代之史，必经兴朝厘正而后定，何也？往史恩仇在心，褒讥任意。爱者加膝，憎者降渊。所赖仁人君子远见精识，发既隐之幽光，还直道于三代，是以冒干威严，为奎曾祖居正雪此覆盆。伏望俯念忠魂久郁，幸蒙圣鉴，将先帝煌煌天语，载入琅函。矫偏正枉，改削《明史》。删从前之横诬，昭盛朝之特笔，与《春秋》《纲目》炳耀千秋，庶足以励当代而信万世。其《朝阳凤》戏文，傀儡劳臣，大伤风教，恳赐查禁，以正人心。使天下后世咸知鸿恩并及异代功臣，纵身死蒙诟，而泉下幽魂，犹被容光之照，无不鼓舞兴起矣。奎虽殒首捐躯，无能抑答涓埃者也。临禀，曷胜惶悚待命之至，须至禀者。





康熙癸丑初夏，内方公（同奎字）赴阚陈情，民本之例未开，将此禀帖一册，投阁下、六部及词林各衙门。一时名公卿士，面谓江陵功在社稷，自有定论。今君不惮险阻，劳心竭力，真孝子贤孙矣。修史在迩，责在我辈，其回家以俟之。及秋抵家后，即晓喻天下各府州县，令严劈《朝阳凤》戏板，永不许做。礼部行文转到荆州府江陵县，取文忠公行略、文集与世系年谱，诸名公传叙诗文，并礼部敬修公血书，尚宝允修公纪略，司马别山公之《浩气吟》诸集，汇为家乘一册，具呈赍部。厥后史书，果删荒谬架诬之语，予以大公至正之论者，班班可考。迨史定而内方公亦已谢世，未及一睹，惜哉！






○授萧遘监修国史韦昭度集贤殿大学士制

门下：宰相之任，调元气以作辅，执大柄以匡君。况狂寇未平，戎车尚驾，顾我勤劳之意，在兹筹画之功，虽循旧规，式加新宠。光禄大夫行中书侍郎兼礼部尚书同中书门下平章事充集贤殿大学士上柱国萧遘，琮璜上瑞，《韶＜音雚＞》正音，洒落襟灵，品流多士。有仲山补衮之助，抱子房借箸之谋。银青光禄大夫行兵部侍郎同中书门下平章事上柱国韦昭度，山岳蕴灵，星辰耀彩，澄澹不挠，端庄自持。恳恳常务於燮谐，孜孜不忘於赞理，而皆便蕃显贯，履历清华。为宗庙之栋梁，作邦家之柱石，言成损益，知合蓍龟。弥彰及霤之诚，尽著匪躬之节。每听尔嘉话，宽我殷忧。所宜纵掌上之奇兵，弭兹寇孽；启胸中之利器，翦彼妖狂。伫见中兴之期，须兹辅臣之力，安危是注，倚仗弥深。地官既示其加恩，大仪式彰其峻秩，掌东观阳秋之重，总石渠刊校之权。茂勋增荣，崇阶示贵，久处黄阁，宜正紫垣。庶其更运筹谋，速见平荡。伫丹青垂美，鼎鼐勋高，永兹鱼水之欢，用契云龙之会。承我茂宠，尔其勉之。遘可特进行中书侍郎兼户部尚书同中书门下平章事监修国史，勋如故。昭度可光禄大夫行中书侍郎兼礼部尚书同中书门下平章事充集贤殿大学士上柱国，勋如故。主者施行。


北风行

北风萧萧天地动，阊阖不开云欲冻。
千里空来蜀国魂，孤臣独有苍梧痛。
鼎湖不见飞苍龙，阿阁何时栖赤凤。
鳷鹊灰沉碧瓦寒，芙蓉尘满金铺重。
忽闻殿上大长秋，云是先朝老供奉。
紫衣两袖泪痕斑，奉诏新陵望祭还。
去年今日香烟合，此地他乡玉碗残。
邸地洛阳新俎豆，陵园天寿仅云山。
锦袍灼烁君王语，麦饭凄凉帝子颜。
万年枝上春何处，三云殿前夜未阑。
忆昔群臣齐上殿，稽首称觞赐华宴。
至今蔓草委金根，空馀明月迟芳甸。
西陵盛姬魂已寒，南浦湘君泪如霰。
萧条陵树落空岩，惨淡宫花闭深院。
百官俯首尽伤心，万姓深山齐掩面。
呜呼，兰膏桂火何氤氲，石城高映流层云。
元戎谁度黄河曲，前驱不合渔阳军。
独望新陵一抔土，犹留宿草双龙文。
故国临风吹霜雪，当年薄海歌南薰。
回首燕山旧宫阙，先皇十载独殷勤。


【镜《论语》】

巡青史之残诰。览朱管之遗册。惟鲁滨之一叟。信衔道而探寂。世艰险而多阻。君英明而不革。讲业兮齐卫。论精兮汴泗。子之说兮义已秘。成贾郑之雄理。可（梁本作考。）黄何之壮思。惜古人之取才。瞰青云而靖意。意恬（梁本作惆。）怅兮有端。才赠峻兮可观。宪妫禹而折（元刻字缺。）法。袭仁谊而求安。不□燕婉於戚施。宁□甚踔於马兰。俾後生之庶士。鉴明德之音翰。惟山中兮寂寞。沉（本集字缺。）忧思兮无从。石红青兮百叠。山浓淡兮万重。日下兮□□。月出兮铜峰。竹色兮拂户。水气兮绕窗。味哲人之遗珍。折片句兮忘老。嘉石门之埋名。怜柳子之沈（梁本作耽。）道。书吴伯於衣袖。镂颜子於心抱。筹出处之叔仲。酌言默之多少。若妙行与上灵。非积学之所绍。至游夏以升降。幸砥心而勿夭。（○同上）


卷二百



卷之二百

洪武二十三年二月乙未朔，诏创制龙江仪凤门、钟阜门民房，民能自造者，官给市木钞，每间二十锭。

都匀安抚副使刘武遣人贡马，诏赐钞锭。

丁酉，遣官释奠于先师孔子。

国子祭酒宋讷卒。讷，大名府滑县人，其父寿卿仕元为陕西行台侍御史。讷读书记问该博，登元至正癸卯进士第，任盐山县尹，入国朝为国子助教。洪武十五年五月，升翰林院学士，命撰国子监宣圣庙碑文，称旨，赏赉甚厚。十一月，改文渊阁大学士。讷在位，颇以年老怠事，尝寒附火，火燎胁下衣，至肤始觉。上闻知，制文警讷曰：“胁者，协也，岂尔居内相，不能协助人主为政，致神怒若此邪？”讷顿首惭谢。十六年，转朝列大夫、国子祭酒，乃严立学规，诸生知畏敬，上由是特厚眷之。至是，以疾终，命礼部致赙，诸司致祭，仍遣使护其柩归葬，所过郡邑皆祭，既又遣行人临祭于其家，有司为治坟茔。后命其子复祖为司业，学者荣之。

戊戌，祭大社、大稷。

庚子，命礼部翰林院考定王国合祀山川诸神。上曰：“王国有岳镇、海渎者，即以岳为正，次海，次镇，次渎，风云雷雨之神又次之。”于是礼部为图以进，使颁之诸国，复命东海则燕、齐皆祭，东岳、东镇齐、鲁皆祭，西海秦、蜀皆祭，晋祭北海。

癸卯，宥给事中彭与民等罪。先是，上谕六科给事中曰：“尔等朝夕在廷，观法司议刑，犯者必以法断之，使不善者人人思过，相劝为善，则庶几刑措不用，奈何小人玩法罔畏。今朕欲尔等父兄伯叔来朝，观朕所行，归谕乡里，使民无犯于法，皆知所劝，实为美事。”至是与民之父九霄来朝，适与民坐事系狱，乃上表陈情曰：“天地至仁，风雨霜露，无非化育；圣人至仁，礼乐刑政，无非治道。钦惟皇帝陛下，聪明睿智，有武有文，清六合以一寰区，扫群雄而基大业，居尊御极，体道行仁，四海沾恩，万方蒙化。顾臣之子与民生居陋巷，长自寒门，十三入县庠而肄业，十九登胄监以受成，早蒙教育之恩，拔居近侍之职，奈何纪旨意而增减失实，核军籍而奏报不明，一死攸宜，百身莫赎。臣顷居草野，奉旨来朝，适于引见之晨，值其执退之日，怜其愚昧，致切心怀，盖因幼失教养之方，是以长无卓励之志。伏愿陛下眚灾肆赦，廓天地好生之德，屈法伸恩，遂父子眤爱之私。俾磨励于岁年，或改过于万一，如其怙终，请寘于法。”上览表，悯其情，宥之。于是同犯者十七人皆获免，又赐其父兄来朝者钞五锭，遣还。九霄寻以病卒，命有司归其丧于乡。

甲辰。遣使赍敕谕晋王、今上曰：“询及来胡，言残胡甚少，骑者才五千人，共家属一万口，马称之，有急则十人皆一骑，趁水草长行，大军负戴且重，追袭甚劳。今降臣尝与彼同仕大官，已使在彼，而晃忽儿又能辞说，由是其众二心，欲南向者多，北向者少，且将粮饷运至上都及口温集于各程，然后再俟人来知其所在，一举而中矣。”

命刑部右待郎凌汉署吏部事。

丙午，定辽卫指挥李哲以私市官马当杖，谪戍边，兵部尚书沈溍以闻。上曰：“哲本不才，但念其父累岁守边，多著劳绩，令以马还官，免其罪，领职如故。”

夜，有星起自骑官，东行至近浊没。

戊申，凉国公蓝玉以击破西番蛮人，遣指挥须胜至京献捷，并奏嵓州杂道蛮人攻围大渡河千户所，亦讨平之，枭土官副使观著等，俘其男女数千人。诏赐玉白金五十两、文绮、帛各六疋、钞六十锭。

广东都指挥使马骙等禽龙川贼苏文山等，械送至京。初，文山等聚众作乱，命骙会江西、福建二都司军马讨之，仍命统兵指挥詹继督师搜捕。贼闻官军至，度势不能支，窜匿旁近郡县，骙分兵追捕，获文山等，并俘其妻子。及至京，上命磔文山于市，胁从者宥之。

命右军都督府都督佥事王庸简阅从征军士年老及残疾者，令还各卫随营居住。

兵部尚书沈溍奏湖广收集军丁吴羊孙等凡七十人诉重役，上令核实之，即免其一人为民，既而以其远来人给钞四锭为道里费，遣还。

己酉，置新添卫指挥使司，属贵州都指挥使司，后改为军民指挥使司，命指挥佥事王炳领兵士。

夜，太阴犯太微东垣。

壬子，以隐士吴敦义为陕西布政使司右参政，右参政李翰为左参政。

癸丑，诏自今有司官凡过误犯者，初犯至三犯皆纪罪复职，冀其改过自新。

丙辰，躬耕籍田，遣官享先农。

命凡广东、四川、陕西、云南诸都司卫所军士差遣至京者，人给钞五锭，江西及山东各都司至者人三锭以为道里费，著为令。

以广东龙川知县陈敬为吏部侍郎。敬字行简，河南人，敦实有行义，先为河南儒学训导。洪武十六年，刑部尚书开济荐为吏部试尚书。十七年，坐事免归，后又起为龙川知县。至是诣阙，言事称旨，擢今职。

对拨官军俸粮。初，命户部以应天一府试行之，便。至是，上谕户部校理各卫官军岁支俸粮实数，以内外有司民户该输正粮对数拨给，如一县之粮以对一卫，或多或少，损其赢，补其不足，一户之粮以对一军，多少损益如之，度其道里之远近，有司以勘合号数编定次第，如金吾卫军五千即以金吾字为号，自一号编至五千号而止。又如指挥使岁俸四百二十石，务以人户粮额足其数于勘合簿注之递，发军卫收掌，俟人户输粮之际，对号相符，依数收受，即以实收付之，以凭查照。若一卫所收俱足，则出通关，付有司奏缴。

戊午，湖广阮陵县主簿张杰有罪，罚输作，自陈母贺氏当元季乱离守节，教子期于有成，今年且老而臣以罪戾不得奉餋，愿乞自新，庶全子职。通政使司以闻，上怜而宥之曰：“妇人当乱世能守节教子，可以励俗。”命礼部榜示天下，仍加杰禄秩，俾终餋其母。

夜，太阴入斗宿。

庚申，府军左卫军士告千户虞让子端不习武事，惟日以歌曲饮酒为务。上怒，命逮治之，因诏：“凡武臣子弟嗜酒博奕及歌唱词曲，不事武艺，或为市赐，与民争利者，皆坐以罪。其袭职依前比试不中者，与其父并发边境守御，不与俸。”

辛酉，给赐大宁诸卫及高岭诸驿军士六万七千五百人绵布二十七万四千四百疋、绵花十万一千二百斤。

壬戌，赏湖广都指挥使司所属卫所征进军士还自云南者钞锭有差。

癸亥，河南都指挥使司获妖寇朱黄头送至京师。初，乌撒卫有紫气起，军士马四儿妄言为祯祥应在己，遂紏合黄头等六人劫众，从水西剽掠，逃至南阳邓州，又自称圣人。河南都司出兵剿捕，四儿等窜去，擒黄头等至京，斩之。

凉国公蓝玉克散毛洞，擒土酋剌惹、覃大旺等万余人。

置陆凉卫指挥使司。初，越州阿资叛，西平侯沭英等讨平之，以陆凉西南要冲之地，请设卫屯守。至是，命云南指挥佥事方用、洱海卫指挥佥事滕聚于古鲁昌筑城置卫，守之。

筑归德州凤池河防。时黄河决凤池，漂没夏邑、永城诸县，有司不以闻。州民李从义诣阙言，乞令军民合力筑防，以遏水患。上从其言，发兴武等十卫士卒与归德属县民筑之，凡一月而成，命罪其有司，而授从义晋州知州。

三月甲子朔。

乙丑，今上率师出古北口，征虏前将军颍国公傅友德、左副将军南雄侯赵庸、右副将军怀远侯曹兴等各以所部从。

申定官民服饰。先是，上见朝臣所服之衣多取便易，日就短窄，有乖古制，乃命礼部尚书李原名、国子司业龚敩参酌时宜，俾存古意。原名等议定：“凡官员衣服，宽窄以身为度，文官衣长自领至裔去地一寸，袖长过手，复回至肘，袖桩广一尺，袖口九寸，公侯驸马与文职同；耆民、儒士、生员制同文职，惟袖过手，复回不及肘三寸；庶民衣长去地五寸，袖长过手六寸，袖桩广一尺袖口五寸；武职官衣长去地五寸，袖长过手七寸，袖桩广一尺，袖口仅出拳；军人衣长去地七寸，袖长过手五寸，袖桩广不过一尺，窄不过七寸，袖口仅出拳。”从之，命颁示中外。

以临洮僧已什领占为尚师，赐以钞锭，其从僧三十六人俱赐有差。

夜，有大星起自内屏，流至云中没。

丁卯，四川天全六番招讨司进二十二年所收茶课之数：乌茶六十六万六千六百九斤，碉门茶课司乌茶一百八十四万二千六百五十五斤。

己巳，命都察院及六部所属历事官三年无私过者给全俸，一年者给半俸。

庚午，改公主府家令司为中使司，秩正七品，以内使为之，给以印章，冠制用方帽，顶与官之制有别。凡行移中使司，呈宗人府经历司，经历司帖下中使司，其与在外各衙门行移俱由宗人府经历司转行，与在内衙门行移中使司，呈内官监，内官监帖下中使司，其余内府各衙门行移俱由内官监转行。

雄武侯周武卒于河南。诏归其丧，所过郡县致祭，仍赐麻布百疋，赙赐其家，追封汝国公，谥勇襄。武，开州人，侨居江阴。岁丁酉六月，克守御常州谢元师麾下马军。癸卯，转马军小校。乙巳七月，除骁骑卫百户，寻升千户。吴元年，擢虎贲卫指挥佥事。洪武三年十一月，升本卫世袭指挥同知，赐诰命。五年十一月，授金吾后卫指挥使。八年九月，升大都督府佥事。十四年，论功行赏，授开国辅运推诚宣力武臣、荣禄大夫、雄武侯，食禄一千五百石。二十二年十二月，命武往河南练兵。是年正月，诏武领中都留守司河南都司兵，从晋王北征。未行，疽发背，卒，子兴袭职龙江卫指挥同知。

命礼部定公侯卒葬辍朝礼，著为令。礼部议：“凡公侯卒于家者，闻丧辍朝三日，下葬辍朝一日，卒于外者闻丧辍朝一日，丧柩至京辍三日，下葬仍辍一日。凡辍朝之日，不鸣钟鼓，各官服浅淡色衣、乌纱帽、黑角带朝参。”从之。

壬申，上谕户部曰：“山东、河南官有储粟，今当春夏之交，农民艰食之际，尔户部即遣人发廪以贷之，候秋成还官。”

丁丑，诏遣使运钞一百万锭赐晋王。

以邓余、陈纪、王瑊、金志为尚宝司丞。余，申国公镇之弟；纪，临江侯德之弟；瑊，六安侯忠之弟；志，宣德侯镇之弟也。

以郝从道为大理寺试右少卿，赵居仁为通政司右参议。从道、居仁初以人才举，命侍朝观政，至是用之。

戊寅，置磁州守御千户所，隶潞州卫。

癸未，蜀王府城垣宫室成，成都中护卫具图以进。

夜，雨霰。

丁亥，太白昼见。

戊子，默剌国回回麻哈马等来朝，诏赐钞锭。

辛卯，荧惑犯垒壁阵。

壬辰，以高守礼为应天府尹，冯克昭为府丞。

癸巳，今上率师至迤都，故元太尉乃儿不花、丞相咬住、忽哥赤、知院阿鲁帖木儿等皆降。先是，王师既出古北口，今上临塞谕诸将曰：“吾与诸将军受命，提兵沙漠，扫清胡虏。今虏无城郭居止，其地空旷，千里行师，必有耳目，不得其所，难以成功。”诸将皆诺。即发骑哨得虏迹，知乃儿不花等驻庐帐于迤都，遂进兵。适大雪，诸将欲止，今上曰：“天大雪，虏必不虞我至，宜乘雪速进。”遂抵迤都，隔一碛，虏不知也，乃先遣指挥观童径诣虏营观。童与乃儿不花有旧，至即相抱持而泣，仓卒之顷，我师以压虏营，虏众大惊，乃儿不花等上马走，观童谕以今上至，毋恐。乃尔不花等素闻今上威德，遂不去，观童引之来见。今上降辞色以待之，即赐之酒食，令醉饱，慰谕遣还营，虏甚喜过望，遂无遁意。将至营，又复召来，如是者三，于是悉收其部落及马驼牛羊而还，遣人报捷京师。

晋王出塞，不见虏而还。

置荆州卫指挥使司，改德州千户所为德州卫指挥使司。

置平溪卫指挥使司于思州。

平茶长官杨祗纲遣子再胜来朝，贡方物。

置普市守御千户所于永宁宣抚司境内，时蛮獠叛服不常，故置所，屯兵镇之。

置辽海卫指挥使司于三万卫北城，调定辽卫指挥张复等领兵守之。

云南大理府贡生员尹惟贤等入国子监，赐袭衣、靴袜。








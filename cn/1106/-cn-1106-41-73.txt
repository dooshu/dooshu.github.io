○摘樱桃赠元居士时在望仙亭南楼与朱道士同处

（韩、吕、谢本“时在”已下，并作小字注写。）

海上朱樱赠所思，（《古乐府》有《君子有所思》篇。）楼居况是望仙时。（《史记·封禅书》：公孙卿曰：“仙人好楼居。”“是”吕作“植”。）蓬莱羽客如相访，（蓬莱、方丈、瀛洲，海中三山，仙人居之。）不是偷桃一小儿。（《汉武帝内传》：帝好长生，七夕，西王母降其宫。有顷，索桃七枚，以四枚与帝，自食三枚。时东方朔从殿东厢朱鸟牖中窥母，母谓帝曰：“此窥牖儿尝三来偷吾桃者。”《汉武故事》又云：东都郡献短人。帝呼东方朔，朔至，短人相朔，谓上曰：“西王母种桃，三千年一着子，此儿不良，已三过偷之矣。”言仙人若访元、朱二士，见此樱桃，固非如东方朔偷桃者也。）


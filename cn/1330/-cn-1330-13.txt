沈月春


天下有明于知人者，即有昧于知人者。吾记巧林、逸卿而有感于沈月春，是不可听其湮没也。欲知沈月春之历史，不得不先叙杨月楼。

杨月楼，京伶也。粤中徐姓有宦于外者，既死，遗其妇及女于沪。妇性荡，见杨月楼而悦之，诱与私焉。杨亦利其多金。既而碍于其女，往来多不便，商之于妇，迫胁而污之。既而曰：“此仍非计也。”复与妇谋，遣媒妁，娶其女为室，纳聘成礼，定日亲迎。杨意谓得为妇也婿者，即可并其金而致之，计良得也。讵粤人闻之而大哗，联名讼之于官。时县令叶亦粤产也，得词震怒，立签差役捕之。役奉命往，至则灯彩辉耀，贺客盈门，相聚庆饮，亲迎之彩舆犹未发也。役众佣入，主客皆大惊，贺者纷纷奔避，杨乃就缚。惟杂剧陈吉祥，时已醺醉，见役至，攫得沸汤一器，潜登屋俯视，有从庭下过者，则以沸汤沃之。被沃者如醍醐灌顶，哗然大乱，傧相乐人，于是星散。役拘杨至案，叶大令将穷治之，不问一语，先令以铁锤击其踝一千。杨闻命，默念：“吾其死矣！”迨役举锤击之，觉所谓铁锤者，质柔而韧，受千锤，殊无痛苦，颇致疑讶。而不知沈月春实早为之布置者也。

月春爱月楼甚，而无从通其情好。骤闻其肇讼事，即惶惶然诣县役求救。役曰：“县君怒甚，已命备铁锤矣，特不知所用耳。”月春曰：“敲击之外无所用，不必言矣。能设法耶？”曰：“设法奈何？”曰：“苟能以他物代铁锤，使受击者无痛苦，我不吝酬。”问：“何酬？”曰：“一击酬一饼金，若何？”县役诺。故以软木为锤，以欺本官也。月春自奉素丰，燕翅之品，视等蔬腐。至是尽撤所食以饷月楼，己则茹素礼佛，为月楼忏悔，冀免灾难。越数日，复亲临县狱慰问，泣语之曰：“自君入此，妾不敢自安，已茹素为君消罪矣。”月楼瞠目直视，盛气而答曰：“谁使汝茹素来？”月春骤闻是语，气为之结，号哭而返。恚极，自断其发，挟资走杭州，建庵于西湖之侧，祝发为尼，今犹存也。佛说是“善解脱是大解脱”。亦惟善缠绕者善解脱。






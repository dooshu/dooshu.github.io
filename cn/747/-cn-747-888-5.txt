○义兴周将军庙记

君字子隐，义兴阳羡人。晋鄱阳太守鲂之子。少而斥弛，任侠自处，不护细行，乡人以为暴焉。尝感父老之言，以南山之虎，长桥之蛟，并己为三害。於是入山杀兽，既而搏蛟，浮沈三日，竟断之而出。初，里人以为君之没也，室家相庆。既出，始知人患己之深也。乃入吴，寻二陆而师之。学成义立，以忠烈自处，期年而州府交辟。嗟夫！观过知仁，则向之所为，非巨恶矣。吴末为无难督，及王浑平吴，置酒高会，调吴人曰：“请君亡国之馀，得无戚乎？”君曰：“汉室分崩，三方鼎足。魏灭於前，吴亡於後。亡国之戚，岂独一人。”浑有惭色，荆楚之烈，气凌太原。兵灭之馀，折而不挠。及为广平太守，积纪滞讼，决之一朝。君之果也，於从政乎何有？以母疾罢归，为楚内史，徵拜散骑常侍。君曰：“古人辞大不辞小。”乃先之楚，化行俗易，然後从徵。及居近侍，多所规讽。迁御史中丞，纠劾不避宠戚。梁王肜违法，君深文按之。齐万年反，权臣恶君之强直，以君讨之。移孝於忠，有死无二。贼策之曰：“周君才兼文武，若专断而来，不可当也。如受制於人，此成擒耳。”呜乎！盗有道焉，其知之矣。及六陌之役，梁王为帅，军人未食，肜促令进，而绝其後继。君自知必败，赋诗曰：“去去世事已，策马观西戎。藜藿甘粱黍，期之克令终。”言毕而战。自旦至暮，斩首万计。弦绝矢尽，而援不至。左右劝之退，君以为凿门而出，义不旋踵，遂殁焉。夫梁王以宗戚之贵，义兼家邦，非不知良材为国之所凭，盖利欲之诱深，而爱国之情浅也。而况悠悠群品，安足言哉。由是而言，君之所按，非深文也。

夫奸臣之与直士，其不合有三。佞直不同，嗜好亦异，一也。邪正相形，才望相绝，虽欲企尚，不能效之，抚心内愧，遂成雠恶，二也。以小人之性，度君子之心，以为善人之进，必来排已，三也。有此三者，至於反兵。贤人既殒，遂及於国。夫剖巢破卵，凤凰不翔。杀损犊，圣人亦逝。将军既殁，此西晋之所以沦胥也。二子继德，此东晋之所以光启也。君既除害，乡里称之。又尝著《阳羡风土记》，则精灵所留，游盼有在矣。锴以癸亥奉诏为祠官，东祷山岳。历将军之庙貌，想先贤之高风。周旋徜徉，欲去不忍。惟君之见危授命，当官必理，虽百代之王者，愿以为臣焉。郡县既以时致祀，敢即其图像而为颂曰：

深山大泽，实生龙蛇。左湖右渎，君子之家。烈烈周群君，国之爪牙。梁摧国圮，命也如何。越在童龀，所游非类。见善则迁，过而无遂。眈眈白额，择肉朱殷。矫矫长蛟，喷沫飞涎。摧斑碎掌，润草丹川。无文曷行，不学将落。裹足时彦，见机而作。学成德备，数我王庭。所居成政，所历传名。敏而应敌，正以持倾。亦既霜台，纠斯强御。自亲及疏，何吐何茹。翩彼权幸，假国之威。妒贤丑正，言遂其私。取彼贤人，委之豺虎。君实致身，曾无二虑。恭闻仙诰，惟忠是与。仰料将军，解形而去。辽东千岁，归鹤来翔。威加四海，魂魄还乡。矧兹藻，在渚之阳。斯文曷补，实德无疆。


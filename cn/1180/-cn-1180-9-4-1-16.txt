丰年

一章七句


一章讲：此秋冬报赛田事之乐歌，盖祀田祖、先农、方社之属也。若曰：国家有丰年，而后朝廷无旷典。然要其所以致此者，则神贶之功不可诬也。吾今日之所赖于神者何如？





丰年多黍多稌。

彼当丰年之际，雨旸有时若之休。固宜高燥而寒者黍也，我黍则既多矣，而凡性之类，夫黍者可知矣；下湿而暑者稌也，我稌则既多矣，而凡性之类，夫稌者可知矣。





亦有高廪，万亿及秭。

廪，是仓。数万曰亿。数亿曰秭。及其收而藏之高廪之中也，以为万而止也，则人累万以至夫亿焉；以为亿而止也，则又累亿以至夫秭焉。





为酒为醴，烝畀祖妣，以洽百礼，降福孔皆。

烝，是进。畀，是与。洽，是备。百礼，言多也。皆，是遍。其收成之富如此，则其制用岂有一之不周乎？但见以为之酒，则三酒之既备矣；以为之醴，则五醴之既洁矣。由是而进畀祖妣焉，享祀妥侑，而祀事为之孔明也。由是而备百礼焉，燕宾养老，而仪文为之周洽焉。夫以丰年之制用如此，乃田祖、先农、方社之神阴佑我民，而锡之丰年之庆。祖妣之烝，神烝之也；百礼之洽，神洽之也。其降福不甚遍乎！神之有功于农如此，报赛之典其容以不举哉？






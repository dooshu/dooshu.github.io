○珠还合浦赋（以“不贪为宝，神物自还”为韵）

珠行藏兮，与道为邻。政善恶兮，感物生神。私以务贪，必去土而匿耀；光之崇俭，则还浦而归淳。我政无累，匪求而至。宛若中流，昭然明媚。对三光而分色，契一德而潜致。盈虚无关，不随月魄以哉生；往返有孚，殊异奔星之出使。徒见其表迹，罔知其奚自。睹映水之新规，谓沈泉之初弃。为人利也，且一贯以称珍；与众共之，虽十斛而不匮。然知此珠之感，惟政是随。当政至而则至，偶俗离而则离。人而无道兮不去何以，人而有德兮不复何为。止旧浦而可采，同暗投而在斯。质若累累，疑点缀于霄汉；色仍皎皎，终炫耀乎涟漪。且夫彼邦政悖，我则为不居之物；彼邦政闲，我则能应道而还。岂专巨蚌是剖，实惟无胫而走。将不贪以共存，非甚爱之能守。浦之不吝，任变化以往还；珠之员来，辩政理之奸不。诚可以孚，明可以久。处沙泥而有光，知进退而不苟。利用薄博，何必取之于龙颔；报德宏多，奚由得之于蛇口。其来也所以辅正，其去也所以戒贪。警循良之夕惕，俾傲很以知惭。勿以珠为蕴蓄，勿以珠为珍好。且还浦而难期，且离邦而难宝。将守之而勿失，在闲邪以存道。


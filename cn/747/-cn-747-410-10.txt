○劝天下种桑枣制

敕：《诗》有《豳风》，陈王业也。八月剥枣，以助男功；蚕月条桑，俾攸女事。赡人之道，必广於滋殖；分地之利，非止於耕耘。益之以织，杂之以果实，则寒有所备，俭有所资，如旨蓄之御冬，岂无衣以卒岁？顷属多难艰食，必资树艺，以利於人，庶俾播种之功，用申牧养之化。天下百姓，宜劝课种桑棘，仍每丁每年种桑三十树。其寄住寄庄官荫官家，每一顷地，准一丁例。仍委节度观察州县长吏躬亲勉率，不得扰人，务令及时，各使知劝。一一勉谕讫，具数奏闻。


○册邓王元裕襄州刺史文

维显庆三年，岁次戊午，正月甲申朔二十八日辛亥，皇帝若曰：於戏！自九州命职，百部分官，（阙）懿德以宣风，固亲支而总务，历观前载，罔逾斯道。寿州刺史上柱国邓王元裕，志业纯深，基宇崇隩，标情文雅之地，植操忠贤之轨。寿春作牧，风教有成，襄阳按部，仁明允属。是用命尔为使持节襄州诸军事襄州刺史，王及勋官如故。往，钦哉！其勉思政本，式康氓俗，沔汉旧邦，控带为重。变其轻剽之党，旌其冠冕之望，孤茕者咸恤，正直者必亲。威惠并宣，刑礼兼阐，光膺典册，可不慎欤！


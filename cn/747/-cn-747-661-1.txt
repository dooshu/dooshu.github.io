○除李逊京兆尹制

近岁京兆长吏数迁，诚不便时。抑有其故，或钤键不谨，吏缘为奸，或钩距太烦，人受其弊，既非中道，皆不得已而罢之。宜求恬智宽猛相济者，亲谕斯旨，使久於其职，以息吾人。浙江东道观察使御史中丞李逊，十年以来，连守四郡，或纷扰之际，或荒馑之馀，威惠所加，罔不和辑。赏其殊绩，擢在大藩，自临会稽，一如旧政。况省科禁以便俗，通津梁以息征，动遵诏条，深副朝旨。江南列镇，良帅则多，集课程功，尔为称首。而内史之选，久难其人，今予所求，唯尔可使。虽表率州部，其委非轻，然尹正京师，所资尤急。宜辍材於浩壤，伫观政於辇毂，望尔有成，无替厥命。可权知京兆尹。


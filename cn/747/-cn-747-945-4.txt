○为夫谢罪表

妾温氏言：邕效职不谨，状涉贪狼，逼迫囹圄，获罪以闻。诚宜不待刑书，便当殒灭；然事有所隐，恐负明时。天地远，号诉不敢，仓卒之际，分从严诛。岂谓天鉴仁明，邕得生窜荒外，再造之幸，上答何阶？死罪死罪！

邕少习文章，薄窃时誉。疾恶如雠，往任拾遗，奏张昌宗之党；後参宪府，劾武三思之罪。坐此为累，不容於众。秉邪佞者切齿，攻文章者侧目。由是频谪远郡，削迹朝端。不见阙庭，何啻十载？岁时凝恋，闻者伤怀。属国家有事东岳，大礼告成。法驾西旋，路游近境。普遵牛酒之献，各展臣子之心。不意天泽曲垂，恩私属沐。邕当再跃，何以为心。恳至夙诚，冀遂申效。妾闻正直见用，邪佞生忧。邕之祸端，自此为始。且邕比任外官，竟无一议。天颜暂顾，罪则旋生。谚云：“士无贤不肖，入朝见嫉。”伏惟陛下明察此言，妾之微躯，万死无恨。死罪死罪！

邕初蒙勘当，即便禁身，水不入口，向逾五日。孤直援寡，邪党相趋，窘急至深，实不堪忍！气微息奄，惟命是听。遣邕手书，事生吏口，贷百姓蚕粮，抑称枉法，市罗以进，令作赃私。吏以为能，寄此加罪。当时匦使朝堂，潜皆守捉，号天诉地，谁肯为闻？严命将行，恭往奔逐，泣血去国，没骨灾荒。长任钦州，示以无用。愿邕充一卒之用，效力明时，膏涂朔边，骨粪沙壤。使得身死王事，成邕夙心，妾则碎首粉身，万死为足！妾夫妇义重，常见其志，不避罪责，冒死上闻。傥天光垂照，即当殒灭，妾之荣幸，实荷再生。谨奉表投延恩匦。

李元真

元真，越王贞之元女孙。曾祖珍，於先天中得罪，配流岭南。元真祖父皆亡殁岭外，虽经恩赦，而未昭雪。元真进状，请归葬越王墓次。诏许之。即敕於咸宜观安置为女道士。


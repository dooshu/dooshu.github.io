◎戴太守报德

吾乡俟官游心水太守（绍安）在南安任时，大庾戴莨圃先生方以幼童应县试。戴本徽州产，众攻之不释，太守与大庾令孙卓峰（迈）力护之。孙亦闽人也。莨圃先生少颖异，县府试皆高标，故邑人益妒之。太守已于学使者前为之缓颊，院试日，太守预藏莨圃于舆中，四鼓即同入试院，学使者榜发，亦高标，众无奈之何，遂入籍。未几，篦圃、可亭、石士、莲士数先生踵起，蔚成韦平之业。莨圃先生临终时，嘱其后人云："吾家之兴，实游孙二公之赐，他日当无忘报德也。"越数十年后，游之后嗣不振，至无以自存，而戴昆禾太守（嘉毂）适莅福州，甫下车即访游孙二家于侄。而游近居榕城，值陈叙斋侍御（功）里居，为之介绍缕，复其田庐，并延师课其孙曾，资之薪水，筹画备至，一时传为佳话。家大人曾作《报德歌》以美之。


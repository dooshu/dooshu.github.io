文集卷一

钦定四库全书

东里文集卷一　　　　　明　杨士奇　撰记

游东山记

洪武乙亥余客武昌武昌蒋隐溪先生始吾庐陵人年巳八十余好道家书其子立恭兼治儒术能诗皆意度濶略然深自晦匿不妄交游独与余相得也是岁三月朔余三人者携童子四五人载酒殽出游隐溪乘小肩舆余与立恭徒步天未明东行过洪山寺二里许折北穿小径可十里度松林涉涧涧水澄彻深处可浮小舟旁有盘石容坐十数人松栢竹树之隂森布蒙密时风日和畅草木之葩烂然香气拂拂袭衣禽鸟之声不一类遂扫石而坐坐久闻鸡犬声余招立恭起东行数十步过小冈田畴平衍弥望有茅屋十数家遂造焉一叟可七十余岁素髪如雪被两肩容色腴泽类饮酒者手一卷坐庭中盖齐丘化书延余两人坐一媪捧茗盌饮客牖下有书数帙立恭探得列子余得白虎通皆欲取而难於言叟识其意曰老夫无用也各怀之而出还坐石上指顾童子摘芋叶为盘载肉立恭举匏壶注酒传觞数行立恭赋七言近体诗一章余和之酒半有骑而过者余故人武昌左护卫李千户也骇而笑不下马径驰去须臾具盛馔及一道士偕来道士岳州人刘氏遂共酌道士出太乙真人图求诗余赋五言古体一章书之立恭不作但酌酒饮道士不己道士不能胜降跽谢过衆皆大笑李出琵琶弹数曲立恭折竹窍而吹之作洞箫声隐溪歌费无隐苏武慢道士起舞蹁跹两童子拍手跳跃随其後己而道士复揖立恭曰奈何不与道士诗立恭援笔书数絶句语益奇遂复酌余与立恭饮少皆醉起缘涧观鱼大者三四寸小者如指余糁饼饵投之翕然聚己而往来相忘也立恭戱以小石掷之辄尽散不复因共嘅叹海鸥之事各赋七言絶诗一首道士出茶一饼衆析而嚼之余半饼遣童子遗余两人己而夕阳距西峰仅丈许隐溪呼余还曰乐其无己乎遂与李及道士别李以卒从二骑送立恭及余时恐晩不能入城度涧折北而西取捷径望草埠门以归中道隐溪指道旁冈麓顾余曰是吾所营乐丘处也又指道旁桃花语余曰明年看花时索我於此既归立恭曰是游宜有记属未暇也是冬隐溪卒余哭之明年寒食与立恭豫约诣墓下及期余病不果行未几余归庐陵过立恭宿别始命笔追记之未毕立恭取读恸哭余亦泣下遂罢然念蒋氏父子交好之厚且在武昌山水之游屡矣而乐无加乎此故勉而终记之手録一通遗立恭呜呼人生聚散靡常异时或相望千里之外一展读此文存没离合之感其能己於中耶既游之明年八月戊子记

金华县重修庙学记

孔子之道出於天而有以助天之所不及盖裁成辅相品节防范之功天必有待於圣人书曰惟其克相上帝宠绥四方封人曰天将以夫子为木铎天之生圣人也其必有以任之伏羲神农黄帝尧舜禹汤文武任之以行道孔子任之以明道其所谓道大而天叙之典小而动静云为之则皆非有待乎外者既明於孔子将後有圣贤者作得因之以赞夫天佑斯民之功於无穷故自周而後二千年为君知尚於仁为臣知尚於敬父知尚於慈子知尚於孝夫妇长幼朋友各知所当尚及夫知好善而恶恶知贵王而贱覇知尊中国而外夷狄者皆孔子之功也微孔子斯道不几於熄乎道熄斯民不几於夷狄禽兽也哉自汉以来世主皆知尊孔子厚其礼而尊用其教我国家君师宇内一惟孔子之道内而京师外而府州县远而边裔皆庙祀孔子冕服南面一视王者春秋有事与社稷等可为盛矣而守令承流宣化有恭有慢则其治亦随之张弛焉金华县附郡城之下盖吕成公何文定王鲁斋诸君子之乡永乐壬寅进士番禺郭瑛来为令祗循德意惇务教育爰及再期士信其行民德其惠县治东北二里所为学甲辰之夏巷民弗戒于火延毁学舍廹及礼殿风怒火烈人罔攸措瑛拜頫叩首沥诚吁神灵应响荅反风熄火殿及两庑弗毁特完周视殿材岁久滋弊宜撤以新方诹于衆会诏有司修饬祀典祠庙邑人趋义咸愿有助遂卜曰就事因故益新作大成殿暨东西庑饰圣贤像前建重门讲堂斋庐庖廪周垣咸新作之加于旧规於是令率学之诸生行释菜礼而教谕李和图不泯其令与邑人好义者之绩具事本末加书介中书舍人陈景茂请记其成夫祗先圣以饬教事理民首务也何幸有贤令克笃用之又何幸成公诸君子德化沾溉其人心之深而致夫兴起相助之易也呜呼邦人俊秀来游其间必也升而之庙湛焉肃焉秉其对越之诚而非僻之心不作退而之学诵焉思焉持其仰鑚之志而进修之功不己积习久而德曰新业曰广处也有以续前修君子之光出也有以任国家治平之责庶用不忝於贤令与贤父兄之盛意哉是役也令主之助之资者邑士朱士真某某助之计者耆民刘某经始於洪熙元年闰七月某日成於是年某月某日其初建及改迁之故前自有记不复着

丹桂楼记

五云洲之东距泰和万安两邑皆一舍有半曰学堂里里钜族为萧氏其先徙自吉水之虎溪代有诗书行义为乡人所敬虽未有甚显者而所与交游婚媾率显者也家有丹桂一株莫究所自植里老长相传约百数十年其盘骫偃蹇凌霄汉蔽亏日月就下而望之苍然如垂天之云秋高风露清洁花盛发香馥馥闻十数里萧氏之耆耋以其暇率族人聚乐其下长少具在布席列尊俎少者以次奉觞为寿毕则拱侍听长者之教训懽洽之至礼度不踰岁率一再举焉及元季兵乱海内鼎沸萧氏之老者皆没壮而少者皆散徙崇甍飞栋荡然无存而桂亦毙於毁矣虽枯根尚隐隐颓垣荒址之间而生意泯然於是历岁远矣萧氏之彦曰孟常独切兴念吾先人之所居吾可以去之而不复乎辛勤归即故址薙芜畚砾营室以居读书学道其中而敬修其先人之德焉既又作楼若干楹与桂相直无几桂之荄者复萌蘖数岁而奋拔郁然识者盖知为萧氏复兴之徵或曰萧氏科第之祥也遂号其楼曰丹桂又数岁孟常举进士擢监察御史奕奕起声誉九载用绩最陞浙江布政司参议而萧氏之显者遂盛於孟常桂亦灵异矣哉夫家之盛衰系乎气运亦必有由於人者盖善德可以致和气凡物之近者必先得其气故随之而盛衰焉田氏之荆兄弟析而悴合而复荣此其证也田氏以友萧氏以孝孝友行於家而家之所由盛也孟常将赴浙江属余记丹桂楼杨於萧故婚姻家而余与孟常仕宦往还又十余年故为之记又推其盛之所由者以示其族人子弟俾皆勉焉

务勤堂记

江夏邓真存诚举进士为监察御史历八年陞山东按察使而名其退休之堂曰务勤以余交游之旧也属为书其所以名之故而自儆焉其言曰真学不足以究道才不足以济务圣天子不以其不可而授之一方耳目之寄纲纪之任夫山东古齐鲁邦也凡其守令所治环数千里之地土广而民衆其人之休戚治之得失皆吾所当究心也吾将何以称任使而免讥累哉惟是夙夜兢兢弗胜之为惧也又窃念之良骥一日千里如下乘而弗息十驾可至也真之劣也使果能持之以不息之诚亦庶几其可哉嗟乎存诚可谓克笃其志者也盖尝察於天之运乎一日行九十余万里而一周明日又一周而无曰不然者以其健也乾之象曰君子以自强不息盖法天之健以为勤也学非勤无以致夫道治非勤无以底厥功故自古大臣君子於爱君也必进无逸之说於事君也必躬匪懈之行而孔子於学者之问政亦有无倦之教也凡天下之事在於强志而力行其本则在先立乎诚而已传曰诚无息不息则久久则徵未有诚不立而能致夫久且徵也存诚可谓克笃其志者与追念前三十年与存诚者三四辈邂逅沙羡相与读书讨论之余恣其意於所适或登大别而眺江汉或扁舟浮游南浦赤壁之间吊古人之陈迹或凭高骋望洞庭云梦於落霞飞鸟之外倚长铗而清啸舒胸臆之浩然顾其所自得盖富贵贫贱忧患无一之累乎其心其放且逸如此而奚暇有所用志於勤哉今幸遇圣明在位吾与存诚皆见用於太平之世固宜弃浮趍实以就功业而存诚官益进任益重且益勉於君子之道未已也将所树立必有重当时闻後世者而未必不自务勤始也遂为之书

凝秀楼记

芝之为瑞也果与於人乎异时深山密林岩谷之幽磵壑之隂人迹所未尝至者芝樷生其间多或累万本其少犹动以千百计是孰之所致哉无与於人乎孝弟慈厚亷贞洁清之士其所居亭榭阶戺园囿垣壁之侧往往而芝生焉谓不系於人哉盖天下平寜王道得化泽充洽泰和融液於两间瑞物之蕃固有不择地而出者矣若一德一行积诚而不己足以通神明致和气斯瑞物亦必有着夫一人之感召者焉人之德莫先於孝古之能孝者若韦弘宗杨思贞许利川之徒皆有芝产其庐墓之次感应自然之理也前江西按察使金华邵玘以先永乐甲辰丧其母居丧执礼哀慕夙夜乃是年八月所居重屋之下产芝五茎或三秀或五秀华采焕烂明年五月复产一茎五秀轮囷郁然乡里惊异嗟叹以为孝感相与名其重屋曰凝秀之楼乡人之仕於朝者光禄李少卿颢中书陈舍人景茂求余记之以先永乐四年进士为监察御史明法意而清操凛然仁宗皇帝监国南京时深所器重历署大理寺都察院刑部皆有能声其陞宪长江西也治行尤多而自得禄迎母就养爱敬兼尽母甚乐之以先於余往还盖余知其能孝其所为感召非独居丧时矣斯楼殆将有闻於远哉楼若干楹前临縠水後枕椒峰据兰溪之胜於顔孝子羣乌助葬处盖相望云

翠筠楼记

吉水之东桐江之上其地多竹其里名竹溪里之望为罗氏罗氏之秀有曰同伦於竹尤笃好作楼若干楹而环植竹数千挺岁久蕃盛名其楼曰翠筠表所乐也因其族父翰林侍讲汝敬求为之记汝敬之言曰属春景融霁秋气澄彻八窻洞辟天气徐来郁乎如青云泛乎若苍雪頫而观之浩浩如翠涛摇荡於履舄之下坐而听之邕邕如金石和鸣於几席之外至若凉月之夕扬凤羽之蹁跹氷雪之晨挺琅玕而独秀皆楼中佳趣也闲暇而登焉盖使人襟抱清旷万虑不侵超然如出人境而立乎埃氛之表者余曰信可乐也而非有潇洒离俗之资亦恶足以语此乐同伦其有离俗之资者哉夫高台广榭嘉木森布葩花之烂然香气之芬馥管弦歌舞曰相聚而懽宴淋漓此豪侈者所尚而世俗之所趍也其固自恃以乐矣然往往朝荣而夕悴不能少待於斯须之顷其视斯楼虽四时寒暑凉燠之不齐而皆有以乐焉者又岂独清浊之相远哉同伦殆有异乎衆人之所尚者欤抑君子之尚於物也有不在耳目之娱意趣之适而在於其德者夫竹中虚外直刚而自遂柔而不挠有萧散静幽之意无华丽奇诡之观凌夏日以犹寒傲严冬而愈劲此其德为君子之所尚而同伦之志亦必在於此欤罗氏邑故家始自印冈徙桃林又自桃林徙竹溪吾闻宋有号竹谷老人者高尚絶俗之士也子大经及其弟应雷皆理宗朝进士大经着书有?林玉露传於世文献代有足徵要之罗氏之尚乎竹者远矣同伦竹谷之九世孙於?林为八世其所尚殆有所自耶故推本而为之记

退思斋记

少师吏部尚书蜀郡蹇公名其燕处之斋曰退思或曰公历佐累朝陟荣一品禄厚而位崇天下之士奔走下风瞻望余光者邈乎不可及矣尚奚退思之为哉嗟乎此君子之所为有思也君子思尽其在巳者何与乎外哉公以进士事太祖皇帝朝夕近侍十余年而始终事太宗皇帝仁宗皇帝为六卿之首进三孤之重三圣在上知之深信之厚任之专今遭遇明圣所以信任之如三圣而天下之人亦皆有望於公也凡今士大夫贤不肖之监别百执事能否之进退皆公司之国家有大政大议系宗社生民之重者皆公与之欲悉底于善也不思而能之乎古大臣君子如禹稷臯陶伊尹周公所思上之为君下之为民皆公职也公能独无思乎退而思其道进而施诸事必使衮职无阙庶官无旷五典修百度贞隂阳和时序顺四海熙熙无一物之弗遂庶几尽吾职而有以副明主之德意与天下之人之望不然或有一之弗至即吾职有所未尽故虽燕居独处汲汲焉求诸心而不遑暇焉者大臣君子以身任天下之所为也宋鲁简肃为执政题其私室曰退思岩此其志盖与公同当时称鲁直又称其忠实可大用亦公之所同若遭逢列圣宠禄之久且盛则公所有而简肃不及焉宜公之惓惓不能巳於心欤公自始仕至今四十年殚智毕虑於厥职恒恐不及而秉谦持约恂恂不改其布衣时位愈进德愈厚名愈重岿然今之老成人夫何幸国有老成以系百僚卿大夫之承式也哉士奇仕於朝从公之後知公之心间承公命为此记既复于公又书以自励云

朴斋记

永嘉郭文通精绘事事太宗文皇帝尝赐其名曰纯纯既拜命退而名所居曰朴斋盖朴几於纯纯以德言朴以质言繇朴以达纯也绘事自唐虞见於经盖备五采之施而艺之至文者也一色不襍为纯在人为至诚之德圣明之意其欲约之使复於太古之无事乎三五以前絶智离巧迨夏与殷犹尚忠质至於成周而文盛焉盖势则然矣圣人岂不欲长用古之道哉孔子曰如用之则吾从先进其意可见矣其亦如民之初生赤子之心纯而无伪既长而欲动则私欲曰滋向之纯而无伪者曰丧故孔子之教亦使复其初耳纯之所以名同绘事後素之旨文皇帝之心孔子之心也固欲天下皆纯质之俗斯民皆诚笃之行而况左右供奉之臣哉纯能钦承圣训以名斋居其亦欲朝夕起处体诸心诚诸行不使有一息之或间一事之或戾以仰副文皇帝之心而不忝乎纯其有志乎哉夫朴之为斋也必忠信以为址静贞以为宇澹泊以为扃简约以为牖斥浮靡之玩谢矫饰之游黜智巧之务执其诚守其一以任乎自然如是而可矣勉旃纯也纯为人和厚明敏自永乐初召至後擢营缮所丞上嗣大宝之初陞阁门使云洪熙元年三月记

永思堂记

永乐甲午冬余偕王邦彦司直张伯原刘允恭两司谏还自北京晚出文明门道通州登舟时北风沍寒数人者联辔徐行伯原从子时贵驰一骑挟四五僮奴崇殽载酒追及即道傍民舍以饯皆引满痛酌时贵侍其从父及宾客怡然甚恭惟恐不极其懽也旦出河上氷巳合则谋陆行时贵留侍数日为治装具余三人前皆未识时贵一旦相遇相爱敬者盖自爱敬从父而推及之也及与从父别其恋恋不忍之意感动左右盖吾辈皆窃叹其事从父如此於事父母可见矣後闻其家有永思堂伯原言时贵年始十三其父当戍辽东老且病不能行即奋身请代方行时道傍观者矜念叹息谓此孱然弱穉冒辛苦从役万里海外夫安知其有立否也既及戍四顾无所可恃勉自树立然闓疏磊落不肯局蹐在人後既壮其上下皆爱重之独其心未尝一曰不在父母侧也既内徙淮阳日望得一归省无几复徙常山护卫今父母皆没矣徒抱无涯之戚此堂之所以名也愿为之书夫父子天性生而致爱没而致思常情所同也春秋常事不书然後世有不能事其父母又有肆巳悖道以危父母者矣於时贵之事可书也嗟乎时贵养不可及矣顾今所得为者持身谨行以图无忝此孝之大节也时贵勉哉遂为之书张氏世家蕲之广济时贵今寓北京云是岁十有二月既望记

宣德二年进士题名记

宣德二年三月朔廷试进士得马愉等百有一人国朝廷试天子御正朝亲出制策既第其高下明日陈卤簿传胪天子服皮弁绦纱袍御正朝文武羣臣朝服东西序立传胪既羣臣上贺其词曰天开文运贤俊登庸士之与於斯者其荣矣哉自设科兼取南北士而前十有五科南士往往数倍於北皇上嗣统之初诏礼部科举岁取百人南士什六北士什四着为令盖简用人材南北并进公天下之道也至是合前科未廷试者一人而其第一人出山东前此南北士合试未有北士占首选者有之实自今始礼部尚书臣濙言故事有题名刻石太学矧今龙飞第一科宜有示後制可命臣士奇述文臣士奇既拜受命仰惟国家取士非一途而士必以科第为荣者天子亲擢之也今朝廷宠科第廷试有録以示中外题名有碑以垂永远夫岂徒显其名哉固望为当世之用太平之具也士平居勤苦学问亦岂徒藉为名哉固将推所学见诸功业及诸天下也名之所在使後人睹之而思其所立歆艳爱慕之无巳荣莫大焉不然碌碌无称或所行非所学後将有指其名而疵议之者矣此系其立志与否呜呼可不勉欤於是朝之令典宜有纪士之立志宜有劝敬拜手稽首具书于题名之首时奉命读卷及执事之臣列诸其隂

宾壶堂记

翰林检讨莆田黄行中为余言其乡有徐氏者故诗书家居壶山之麓东陇之里累世矣至士德甫始徙居黄石盖去壶山之麓十里所士德甫没其三子长曰孟博不忘厥祖之所居也偕其二弟即其父所筑之前而面壶山作堂名之曰宾壶求为之记余未尝识孟博兄弟而行中端重谨信不妄交际孟博兄弟之为人可知矣宾者敬以接之也父者吾身之所从出也祖者又吾父之所从出?而上之皆吾祖也皆吾之所从出也先儒论礼以立冬祭始祖立春祭先祖盖曰始祖厥初生之祖也先祖初祖以下高祖以上者也冬至一阳之始立春生物之始皆象其类而祭之也象其类有致爱敬之礼则即所居而致爱敬焉者天理在人心自有所不能巳也夫岿然而峙乎吾前则吾起居出入无不接乎目接乎目则动乎中怵焉而兴感肃焉而起敬者自无一朝一夕之间岂必象其类而後然也哉吾於徐氏斯堂盖有以知孟博兄弟重本敬始之惓惓也呜呼恒人知爱敬於其父也於其祖盖有间矣况?而上之者哉夫知重其祖其必知重其身又可以推见孟博兄弟之为善者欤吾又闻壶山莆中之最胜处也隐者之所乐而神人仙子往往出没於其间夫徐氏之祖有灵焉其必不去此而精神相感气类相通其必有致爱敬而受福者欤堂凡若干楹作於某年月孟博之弟仲曰某季曰某皆可为徐氏孝孙云

思政堂记

治事之後堂名思政者求善其政也为政有道也未得夫道先求诸心方清浄无事不与物接之际灵台湛虚道无不存一念之兴则道随着焉故凡官府皆有退处燕休之居岂徒息劳而佚倦哉亦以专一其志而将致夫无穷之道也广德州及所隶建平县凡民之户几万几千有奇田之税岁几万几千有奇且在邦畿之内也於为之守而善其政殆难矣哉庐陵罗坤泰之为知州也勤其政而爱民如子蚤暮察其所欲恶尽心而为之州治之後有堂久圮矣因其旧葺之而加闳焉闓爽靓深喧嚣之声尘襍之迹皆不及可以疏畅烦郁澄心颐神而啓发灵智公暇则於此用其心於所未至名曰思政之堂间求余为记君子居官本之为持身上之为事君下之为治民三者其要也必端其在巳而勉於臣职不使有所不尽厚於民生不使有所不足夫欲其然也其道有不思而得者乎庶事丛脞乎前而人异情时异宜也欲随事酌其情权其宜而不由乎思可乎猝有过举焉不远而复亦未必不由乎思也入而思之出而行之政有不善焉者寡矣坤泰可谓得为政之道欤坤泰永乐戊戌进士由庶吉士擢今官和厚明敏而有志焉为广德未踰年吏部尚书蹇公奉诏巡抚过之民耆老千余人诣公言知州之贤能仁爱已也其得民如此非得为政之道而然欤如其求道而不已焉将民之戴之岂有穷乎且後之继坤泰而居者无穷也如皆求其道而不巳将民之戴之又有穷乎以是复坤泰为记而并以告夫来者

东畊记

客有过余谭东畊子之事者曰所居吴淞江之上九峰三泖之墟其为人质实无声色之娱惟勤穑事岁东作既兴每旦率子弟载耒耜畚锸往治播种暮乃息或日中躬任饷饁有余暇而天日融霁曳杖行塍间察视所不及迨夏耘其勤如之秋获勤亦如之计其岁中三时之日率什六七在田岁以为常有爱之曰盍少自逸耶曰吾民耳顾无他材能可以禆於时又不自力以食乃欲仰食乎人耶而其积有余遇公府徭赋令下必先趋事曰凡吾民得安乎田里足乎衣食无强凌衆暴之虞而有仰事俯肓之乐者上之赐也吾既无以报大德又不尽力於此何以为人乎余闻客之言叹曰呜呼世之人盖有非其力不食者矣如惓惓於君上之大德不敢忽忘非知本者能之乎诚使世之为民者其所存皆然俗化可厚而刑罚可以无用也客闻余言曰愿书之遂为之书东畊子潘氏字大本东畊其号余未尝识东畊子皆得之於客客为中书舍人潘谦盖其兄云

梅溪书室记

梅溪罗宗智甫惇德博学藏书甚富盖自伏羲至於文武自周公孔子至於周程朱张自经史诸子至於稗官小说其书多具既以为自修之资又推以教其子孙及其乡人之俊秀而名其藏书施教之居曰梅溪书室间命其子敬来京师求为之记夫道原於天命之性而行於彛伦曰用之间其所以然者则具载圣贤之书而古教法必先致知深造而不己则有以明夫性德体用之全而成已成物亦将驯至夫至善之域矣故学必本乎读书书固不易得也而况处乎山林僻远幽夐之地哉使得书而读而又得师若梅溪书室然者非学者之幸欤推其本非由於宗智甫之仁欤梅溪在泰和东南两舍许其山水环抱明秀其原田广衍弥望皆沃壤处乎是者皆有以厚其生而适其意无慕外之累而其人又多秀敏惇厚之资则其於为学宜易成也前二百年溪之东曾秀峰先生以清文粹德教授於乡文丞相实出其门虽丞相非一师而曾氏在其里塾要其所浸溉深矣今罗氏积书以教将无继昔人而起者乎罗族出清湖故庐陵世家有科第於宋元其徙梅溪至宗智甫盖七世云

东里文集卷一








◇愍桐赋

有南国之陋寝，植嘉桐乎前庭。阐洪根以诞茂，丰修干以繁生。纳谷风以疏叶，含春雨以濯茎。濯茎夭夭，布叶蔼蔼。蔚童童以重茂，荫蒙接而相盖。蔽阴澹之南表，覆阳阿之北外。于是诘朝之暇，步趾前庑；春以游目，夏以清暑。昔诗人之所称，美厥生之攸奇。植匪冈其不滋，识非条其不仪。（《艺文类聚》八十八）


○同州韩城县西尉厅壁记

《说文》曰：“尉，畏也，亦慰也，主也。故字从尸、示、寸。”寸者，寸量礼度以敬上；示者，示陈教令以谕下；尸者，典职司以居位。敬上所谓畏，谕下所谓慰，居位所谓主：全兹三者，以莅王爵，则仕义周。是以古之人嘉用尉字为官号，陶唐有太尉，周有军尉，秦亦有太尉、舆尉、东、南尉。洎汉则复命县掾曰尉，自是以名，至于我唐无或易，所命善也。我唐极天启宇，穷地辟土，列县出于五千，分为七等：第一曰赤，次赤曰畿，次畿曰望，次望曰紧，次紧曰上，次上曰中，次中曰下。赤县仅二十，万年为之最；畿县仅于百，渭南为之最；望县出于百，郑县为之最；紧县出于百，夏阳为之最；上县仅三百，韩城为之最。上之最次于紧之最，非最之紧无与焉；紧之最次于望之最；非最之望无与焉；望之最次于畿之最，非最之畿无与焉；畿之最次于赤之最，非最之赤无与焉。最之县长于余县，如麟凤五灵之长于群灵也。数长不数类，则韩城之称，与万年、渭南、郑县、夏阳并。自紧而上，簿尉皆再命三命已往而授，资历至之而至也。上县而下，则自解褐授。

韩城既上县之最，簿尉解褐之贵者，唯三员伺其阙，非年年之有。或一员之阙，天下皆知之；授之日亦皆知之，曰某人授韩城尉。是其人则颂，非其人则诽。虽一命之官，其为人尚也如此，则主司慎择才地精美。县亦有六曹，尉二人，一判功户仓，其署曰东厅；一判兵法士，其署曰西厅。兹厅兵法士之厅也，根之州，则司兵司法司士尽在；形之国，即兵部刑部工部尽在。兵主武，法主刑，士主工。今武未大威，务尚繁；刑未大措，讼尚生；工与人兴，无时休。州县司或双曹，六人分其职，国则部属僚，八九十人分其职。一人理六人、八九十人之理，虽大小有异，而揆绪不殊。其绪不殊，其官不易；能至于易者，则人无敢易之。人无敢易之，则国必重之；国重之，则践洪钧大柄，所由乎此也。

贞元十五年春，余友人荥阳郑伯义授焉。郑自上，累叶声名为天下闻。郑以明经登科，又三举进士，屈于命，词学亦流辈推内行第一。其受命之年，五月，余诣焉；十月，又诣焉，见东厅有记，西厅无记，因请书其姓氏，序于左。其或先于郑，芳馨犹在者，亦得之；至于郑，系于郑谱皆系之。若土壤广狭，物产有无，尉非得主，不敢僭序。








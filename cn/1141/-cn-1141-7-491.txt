为陈颍侯庶常母吕太君

有美金闺彦，浩然湖海客。
僦屋囊无钱，官舍送朝夕。
夜闻玉漏传，晨见宫槐碧。
侧耳哺子乌，孺慕悲遐隔。
曰余母圣善，黄鹄早影只。
辛勒挽鹿车，操作兼蚕绩。
俯仰廿载馀，觏罹奚啻百。
迸泪举三丧，屡空少儋石。
巢破复绸缪，咄嗟见擘画。
煦沫沾众雏，婚嫁倚长策。
崎岖烽火间，万事完促迫。
有子亶凤毛，黾勉成劲翮。
犹怀断杼心，大义远督责。
共姜与范母，千祀看接迹。
何以将返哺，禄养分鸾掖。
他年俾彤管，徽音永无斁。



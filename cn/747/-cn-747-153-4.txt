○谏农时出使表

臣思立言：臣伏见河南河北旱俭，敕遣御史中丞崔谧、给事中刘景先分道存问，兼量事赈货。窃以水旱流行，古今代有，不专示眚，亦以戒盈。伏维天皇德越尧汤，恩隆父母，才逢殊候，即轸冲襟。但谓圣人隔於九重，不知皇心遍於四海，所以分道出使，量使优矜，曲成给，特加存问。诚非愚ウ，所合名言。然刍荛之情，尚有未达，敢献狂直，乞垂省览。何者？麦序方秋，蚕功未毕，三时之务，万姓所先。敕使巡抚，人皆悚忙，忘其家业，冀此天恩，踊跃来迎，必难抑止，集众既广，妨废亦多。加以途程往还，兼晨夕停止，设遣物去，决不尽还。况宣问须见众人，赈给须作文簿，少处犹经两月，多处必更淹延。都计所历州县，烦扰不可胜纪。又一使之下，凡有一十六人，并驮所须，总来一马，无驿之处，须动公私，简弱取强，非五十匹不可。禁马之所，求觅甚难。使人欲求，必须预追简择。雨後农务，特切常情，暂废须臾，即亏岁计。每为一马，遂劳数家，从此相乘，恐更滋甚。又刺史县令，委任不轻，准敕即成。合称明旨，用仓给户，不足为难。且令赈贷，庶免饥乏，若须出使贬，请待秋後闲时。臣备位宪司，不敢不奏。


○請兵破虜疏 【 隆慶戊辰自任練兵】

上此疏後少保總理薊保練兵事務昔人云中國長技有五、今乃一無足恃以故醜虜憑陵、所至無敢當其鋒、昔　先帝馭將非不嚴、綜理非不密、而卒無禆益者、以因循久而憚于更張。即有奇謀。不無過忌。一也。兵食兩乏。掣肘多而便宜難。議論多而責效速。二也。臣謹以兵食器用、賞罰大計、條為四事、為　皇上陳之如言果不謬、授臣以十萬之師。假臣便益。方其始集。則寓兵于農畝。而邊鄙莫窺其形。取給于公家。而齊民不病其擾。其合也。沿途杜驛騷之害。入陣成節制之師。驅之為戰。則勝筭在我而無失律之虞。及其成功。則張弛自如而無不掉之患。斯士氣日張而虜氣日奪然後分此十萬之眾以訓九邊。九邊之兵強矣。舉此以訓京營。京營之兵強矣。即布昭　神武。問罪匈奴。無不可者。由是冗兵可汰。冗食可裁移修邊之費以資供需。撤戍邊之兵以資訓練。而買馬之費可省。屯田之政可修。非直強兵。亦以富國。一勞永佚之上計也。次者與臣五萬。使得一當匈奴。令其不敢南牧。遺中國十數年之安。計之次也。不得已與臣三萬。非敢必有功。完繕收保以待虜來。伺有可乘。因而擊之。計之下也。如以臣言紕謬。令臣沿襲故事。所將不踰萬人而緩急無益于事。臣即不自愛。謂國威何。惟乞　聖明矜察施行、邊方幸甚、臣愚幸甚、一練兵、今之兵外則九邊原設邊軍與入衛民兵。內則三大營軍與四省班軍也。民兵改而徵銀。班軍充乎工作。其邊兵則擺守邊墻。夫擺邊之設。須駐重兵以當其長驅。而又乘邊墻以防其出沒。方為完策。乃今守要既無重兵。其界惟恃一墻。相去數丈。僅列一卒。虜即輕騎入犯。猶不可支况大舉乎。第相沿日久。如遽撤之而虜猝來。誰任其咎。况邊兵志氣銷沮。憚虜積威。終不可化。責以成效。不亦難乎。其京兵則恃承平日久。竄身豪門。本業久廢。非若　國祈百戰精銳之士。不惟淪浹難變。抑且沮格不行。外此惟召募之途。而有家者多不應募。其應者皆無籍之徒。不嚴則不可用。嚴則苦其不堪。相引而去。未見其便也。求其可語節制者、莫如父子兵、可與共任者、惟良有司、夫有司分土分民親則父子。尊則師帥。丘廬墳墓。悉入版圖。兵甲錢糧。皆可取給。葢能制其死命。而後可得其死力也。倘不以臣為過計、容臣會同譚侍郎通將強勁堪出兵邑分若干處、備查才堪牧御、不拘科甲與見任廢棄、相應邑令者若而人、及臣舊部將與新訪堪任將領者若而人、列名奏取赴京、與臣等歃盟、同心共濟、其各縣令訪求境內豪傑義勇、預加優恤、仍先調原練烏台兵一萬授以戰陣機宜、期以半年入彀、比時各縣政化洽而民心歸、乃分投各將領、赴各縣同縣令募兵三千、州縣每不經心以老弱應募故欲其自募自督耳即以縣令監督。以將領統之。就彼依法訓練。通俟一年。各有成驗。乃調近京地方合練之。由是分訓邊兵。九邊之兵精矣。由是閒置京兵。與之習效。京營之兵精矣。如或不效、臣甘欺罔之誅、况縣令監兵。尤有便益。即有逃避。在伍可以究其父兄。在籍可以係其妻子。召之集則不敢後期。率之歸則不敢生擾。往臣練義烏兵。即與該縣趙大河同事。及赴台亦以大河監督。故軍法雖嚴不敢逃避。士心咸服而無怨咨此巳試之明效也。其各縣官。不必作缺。另委署事回軍之日。照舊供職。論功敘遷。庶責成有定。分無所逃。而統體相維。心亦無解也。如以責專城社。難以監征。或每府以府佐一員總其縣兵。或每省以兵備一員。監其募練。而仍嚴責縣官同心共濟。為初集之計。撫循室家于調後之時。亦一策也。一議食、今臣以十萬請。幸而聽臣。所費不貲。欲取辦于度支與內帑。必不能給。宜取練兵該省、應解錢粮、各給其半、俟調集之日、通計該省兵若干、預備二年之食、于解京銀徵足、奏委二司官一員收押、隨兵支給、又將支過若干報部、聽令處補既免空虛之患。亦無轉運之難。庶為兩便。一制器、夫虜之長技在衝突。我之所短。在不能用車。然行之不效者。制度不合。輕重失宜。或載兵仗而不利長驅。或駕以牛馬而不能當鐵騎。况無數萬之眾而輒用車。是自穽也。若臣所利用者、首則戰車鳥銃百子銃、次則火箭珠筒、次則藤牌長刀、各負鐵背、次則悶棍、各帶鐵胸、其製造不必仰給工部、惟分行各省。廣東出藤牌則造牌。福建出刀則造刀。浙江精鳥銃則造鳥銃。戰車百子銃。就近山東西河南造之。即將各省歲造盔甲弓箭等停止。改造前器。一年之數不足。預借二年三年。或借布政司銀與撫按贓罰。仍聽臣取舊用諳。熟實心做事之人到京。授以方略。分投委發。以彼省監司一人管錢糧。都司一人管造局。如無堪任。另選諸習者任之。造完即令押解赴營。或不堪用。各官盡產賠償。必不假貸。則器皆可用。而動有成功也。一均賞罰、夫制勝既需羣策、而功賞當及勞臣、功成之日、監督二司、及監造都司、與監兵知縣、各照所管分別輕重、不次超擢、非大故不得指摘瑕疵。致仕之日。功陞級俸。支與終身。仍錄其子姓。其各省廵撫并各該守廵及府縣佐貳一體論功以為共事之勸。此賞格也。至于責成委任更乞敕諭吏部都察院通行各官務用心奉國、毋持異見、毋敗本謀、或姑息小民、視邊事如秦越、或士既成列、假勾攝以亂其行、或官能任事、倡亂言以孽其短、有一于斯、即行參究、或私受風旨、故為阻撓、給餉不時、訓練無效、隨即坐罪不貸其各縣既有責成、即有人言、暫免論劾。俟有成績。然後殿最之。盖事干多官、本難齊一、故臣不患禦虜之難。而患聯合恊濟之不易也。則不憚于喋喋者凡以是耳


驅車篇


驅車撣駑馬，東到奉高城。

神哉彼泰山，五嶽專其名。

隆高貫雲霓，嵯峨出太清。

周流二六候，間置十二亭。

上有湧醴泉，玉石揚華英。

東北望吳野，西眺觀日精。

魂神所繫屬，逝者感斯征。

王者以歸天，效厥元功成。

歷代無不遵，禮記有品程。

探策或長短，唯德享利貞。

封者七十帝，軒皇元獨靈。

餐霞漱沆瀣，毛羽被身形。

發舉蹈虛廓，徑庭升窈冥。

同壽東父年，曠代永長生。



1　張儀説秦王鮑彪失考


戰國策：「張儀説秦王曰：『世有三亡，而天下得之。』」姚氏戰國策後序云：「韓非子第一篇初見秦文與此同。」鮑氏失於攷證。【原注】吕成公麗澤集文取此篇。

【元圻案】韓非子初見秦王曰：「臣聞天下陰燕陽魏，連荆固齊，收韓而成從，將西面以與彊秦爲難，臣竊笑之。世有三亡，而天下得之，其此之謂乎！臣聞之曰：『以亂攻治者亡，以邪攻正者亡，以逆攻順者亡。』」戰國策張儀説秦王文，與韓子同。鮑彪注云：「此上原有『張儀』字，而所説皆儀死後事。」又曰：「論事深切著明，荀卿不如。秦所以取天下，蓋行其説也。而史失其人，猥以張儀名之，惜哉！」據此，鮑氏知此説之不出於張儀，而不知其出於韓非也，故王氏以爲失攷。元吴師道國策校注引此條補之曰：「張儀當作韓非。」又書姚宏序後曰：「予讀吕子大事記引剡川姚宏，知其亦注是書。考近時諸家書録皆不載，後得於一舊士人家，其自序云：『嘗得本於孫朴之子慤。』朴元祐在館中，取曾鞏本，參以蘇頌、錢藻、劉敞所傳，併集賢院新本，上標錢、劉校字。而姚又會萃諸本定之，每篇有異及他書可正者，悉注於下。因高誘注間有增續。簡質謹重，深得古人論撰之意，大與鮑氏率意竄改者不同。宏，字令聲，待制舜明廷輝之子，爲删定官，忤秦檜，死大理獄。弟寬令威、憲令則，皆顯於時。」〇四庫全書簡明目録雜史類：「戰國策注三十三卷〔一〕，舊本題高誘注。今考其書，實宋姚宏因誘注殘闕而補之。」又：「注十卷，宋鮑彪撰。」又：「校注十卷〔二〕，元吴師道撰。取姚宏、鮑彪注參校，而雜引諸書以證之，增所遺者謂之補，糾所失者謂之正。」

〔一〕「三十三」，原作「三十二」；「校注」，原脱「校」字，皆據上古本四庫全書簡明目録卷五史部五雜史類校正。

〔二〕「三十三」，原作「三十二」；「校注」，原脱「校」字，皆據上古本四庫全書簡明目録卷五史部五雜史類校正。






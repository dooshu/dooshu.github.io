◇丧遇闰议

夫闰非正数，故附前月为称。至於月也，岂得为一。臣请以宿度论之。闰所附月尽之夕，宁犹见乎？又闰之初，岂不始魄。以兹言之，可不为两月邪？无是月正数耳，非无此月也。若用闰详，则亏二十五月之大断，失周忌之正典。出於祥月，非卜远日之谓。二三无据，义实致疑，愚谓正周而除，於礼为允。（《通典》一百，御史中丞谯王恬议。）


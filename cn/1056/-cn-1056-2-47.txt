夏日宴张二林亭序


张二官松驾乘闲，桂筵追赏，引簪裾之胜侣，狎邱壑之神交。辩纵于解颐，道深于喻指。香杯浊醴，是河朔之平生；雄笔清词，得高阳之意气。林亭旷望，季伦调伎之园；泉石周游，子晋登仙之浦。舟浮叶影，簟积花文。黄鹊【当为雀也】度而飚惊，丹乌倾而日晚。出处之情一致，筌蹄之义两忘。沈辖留骧，眺乘羊于卫玉；挥毫可作，明掷地于孙金。共题横吹之篇，用记兹辰之乐。

人采一字，四韵成篇。











曲从第六


以上五章，论女人之道，大略尽矣，而未及于舅姑，故以曲从为第六章。





夫得意一人，是谓永毕；失意一人，是谓永讫。欲人定志专心之言也。舅姑之心，岂当可失哉？

舅姑，是公婆。

大家说：我前面说，得意一人，是谓永毕；失意一人，是谓永讫。盖谓妇人以夫为天，不可不定志专心以求得其意的说话。然上面还有公婆，公婆又是夫主之所敬事者也。若不得公婆的喜悦，则为夫主者，亦岂敢违亲而见容哉？故舅姑之心尤不可失也。





物有以恩自离者，亦有以义自破者也。夫虽云爱，舅姑云非，此所谓以义自破者也。然则欲得舅姑之心奈何？固莫尚于曲从矣。

大家说：妇人事夫与事舅姑微有不同：事夫固贵敬顺，然尚有当执正守义者；若事舅姑，则虽于义有未合者，亦不可以不曲从也。盖人之情固以恩爱相结，然亦有恩重而反以自离者；固以情义相合，然亦有义重而反以自破者。今有女人，其夫主怜爱之，可谓恩义好合矣。然其舅姑不喜之，则为夫者，亦不得不顺父母之意，而与之相离。此所谓以恩自离、以义自破也。此可见以妇视夫，则夫为重；以夫视舅姑，则舅姑为重。然则为妇人者，欲得舅姑之心当何如？固莫如曲意顺从而已矣。





姑云尔而是，固宜从令；姑云尔而非，犹宜顺命。勿得违戾是非，争分曲直，此则所谓曲从矣。故《女宪》曰：“妇如影响，焉可不赏。”

姑云尔，譬如说婆婆分付的这件事。违，是背。戾，是乖戾。

大家说：妇事舅姑，只当以顺从为主。假如婆婆分付的这件事，于理恰是，固当从令；假如婆婆分付的这件事，于理有未是，没奈何，也要顺从。不可与姑违戾是非，争分曲直，如此，方是曲从。若于理所当从而从，不叫做曲从了。所以《女宪》书上说：妇女承事舅姑者，凡从命如影之随形，如响之应声，则岂有不得舅姑之心而受赏者哉？然父母之心既顺，则夫主之心亦得矣。






○稽財用匱竭之源酌營造緩急之務以光聖德以濟時艱疏 【 節財六事】

臣聞天子富有四海琛獻萬邦、眾民廣土、無改於前、而帑竭藏空、大殊於昔者、何也、葢歲入僅四百萬而歲出輒至四百五十萬有奇。居常無事。已稱出浮於入。年來意外之警。不時之需。皆因事旋加。舊額未有如寧夏用兵甫數閱月。是時府庫充盈三大征之費皆取給于冏寺約費餉銀一百八十七萬八千餘兩。朝鮮用兵首尾七年。約費餉銀五百八十二萬二千餘兩。又地畝米豆援兵等餉。約費銀二百餘萬兩。平播之師。未及朞年。約費餉銀一百二十一萬六千餘兩。連川中凑辦。共約二百萬三千餘兩。婚禮珠寶等項。約估銀九百三十四萬三千餘兩。婚禮傳造袍服。四萬一千餘疋約料銀八十餘萬兩。坐派改造。十八萬三千餘疋。約工料銀一百四十餘萬兩。山西潞紬續織四千七百餘疋。婚禮傳買?一萬二千七百餘疋。共約費十餘萬兩磁器節傳二十三萬五千件。約費銀二十萬兩挑三山口趙家圈等處。約費銀二十四萬餘兩。而各省直災傷拖欠?價料銀一百二十四萬五千餘兩又欠廚料銀九萬六千餘兩夫此數十萬。數百萬者。積而筭之。亦既二千六百餘萬矣。假使藏之府庫。而無所屑越。安得而不殷富然洩之尾閭。而無所停涵。安得而不匱空。當帑空之時而講濟虗之策。惟有節之一字。最為喫緊。古稱能節。雖虗必盈。况非虛乎。不節。雖盈必虛。况非盈乎。臣請以六事籌焉、諸款深中此時弊政一曰減織造以拯民命、工部題稱浙江袍服二萬六千餘疋、該工料銀六十餘萬兩內扣留該省解、部錢粮、至三十三年止、僅得十萬餘兩議將前數三分出辦該省應二十萬兩、戶四工六、戶部應十六萬兩、工部應二十四萬兩、奉　聖旨、這織造錢粮、你部裏再議處來看、欽此、夫太倉之積儲懸罄浙西之杼柚俱空、袂蒙之人、豈能荷百斤、力竭之馬、胡能馳千里、束手坐視、莫可為畫、夫文稱卑服、禹羡惡衣、　高皇后躬補緝之衮、　文皇帝御澣濯之服、今綺繡纂組。積笥盈箱服御不親安所用此。至於羊絨細精。為秦塞膏肓之疾。瓷器巧奇。貽洪都心腹之殃。疲??周奚堪。痌瘝均憫故織造不可不减也。二曰止營建以贍邊儲、葢各邊年例、爰給軍需、據部題二十七八年春夏已題無可發者、若薊永昌易則四十六萬兩、山西宣大則四十七萬兩、遼延甘固則四十九萬兩而秋冬未題者、又復一百三十餘萬兩、九邊之貔貅枵腹四海之蒼赤倒懸、即今多方節省、猶措注難前、若使到處虗糜、則波流何極、方今仁智之殿未畢。南城之役未終。玄殿之藻如雲。龍舟之急如火。而尤欲效長夜之燕遊。搆冲天之樓閣。不惟材木耗蠹。且致儲蓄匱空。倘有脫巾。其何以應。昔　太祖謂宮興作必度量再四而後為。又謂隙地營建。忽恐勞民傷財而即止。玉音如在。儉德宜遵。此營建不可不止也。三曰趣大工以省煩費、葢乾清等宮部發銀一百十三萬兩、戶兵二部恊濟六十萬兩、又據工部處給共約二百數十萬、而楠杉巨材、出累朝所藏、內帑所貯者、不與焉、夫工之未完也。即費數百萬而不為多。工之既成也。即費數百金而亦可惜查工匠常至三四千人。夫役常至六七百人。工匠一日七分。則一月幾千餘金矣。役一日五分。則一月七百餘金矣、臣待罪該科、隨閣部諸臣縱觀兩宮並美、已極壯麗輝煌、然六月間、猶見砌石有不輟之斤錘、棟梁有方新之丹漆、至七月後、則油彩虗而有待、門戶閴而無人矣、夫皇上父天母地、不端拱于乾清之宮、而令坐視銷金、遂皆窳于日居月諸之久、暴殄天物、糜爛民膏、故大工宜速也、四曰停珠寶以垂燕翼、據戶部揭稱進過珠寶、約價銀一百三十九萬六千三百餘兩、未曾召買尚該價銀七百九十四萬五千餘兩、吉典伊邇、催督甚嚴、而賠累何辜、無米難炊、昔宋太祖碎水晶之漏。　高皇帝壞鏤金之牀。楚書不寶金玉而寶善人。皇祖謂珠玉非寶。節儉是寶。今貧商如履陷穽。部府如坐鍼毡。人命懸絲國儲若洗。豈以九州萬國之慶典。至為剝膚搥髓之梯航。翹首　皇帝、亟霈德音、大賜蠲免、否則減十分之五。或乃減三分之一。近可援珠行鋪戶、遠可訓　聖子神孫、此珠寶所當停也。五曰審採辦以濟國用、葢四川採木、原派楠杉木枋五千六百根塊、計銀可三百五十萬兩、湖廣原派五千五百六十根塊、計可二百一十萬三千兩、貴州原派二千七百九十餘根塊、計銀可九十六萬八百餘兩、四川兩運得十分之六、查得庫發銀止三十六萬四千四百兩、餘皆索之蜀民也、湖廣頭運得十分之四、庫發銀止一萬八千五百、餘皆索之黔民也、今三運未完之木、尚欲剜肉朘骨、乃三殿未採之材、何繇塗膏釁血、必須早為計處、豈可重困疲民、則採辦當審也。六曰發內帑以捄燃睂、葢礦稅之設。原為助工。而金花之加。足用停止。今據各監進過礦銀四十八萬五千餘兩。礦金二千三百餘兩、各項稅課并加罰等銀、共二百五十六萬二千六百餘兩、積誠多矣、又萬曆六年、奉　旨取金花銀、每年加二十萬兩、迄今二十二年、納四百四十萬、蓄誠厚矣、以　皇上萬國九州之財、充萬國九州之用、宸居皇木、國寶邊儲、特發非常、俯仰咸裕、昔唐德宗置瓊林大盈二庫、以為天子私藏、唐臣陸贄、力諫謂宜散小儲而成大儲、舍小寶而成大寶、乞　皇上陋德宗之鄙見、採陸贄之儻言、則泉流而澤通、財散而民聚故內帑不可不發也


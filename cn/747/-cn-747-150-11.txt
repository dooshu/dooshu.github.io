○册许王元祥改封江王文

於戏！盖王者受命，圣人作则，垂法度以经邦，选贤戚以布政。作屏王室，莫先於胙土；共治天下，实寄於颁条，惟尔岐州刺史许王元祥，幼禀义方，早有志尚，地惟邢晋，礼优河裴，姑苏奥壤，旧吴是宅，既建作牧，必侯懿亲。是用命尔为使持节苏州诸军事苏州刺史，改封江王，传之子孙，世为唐辅朕闻曰：孝敬忠贞，人之美行也；礼让仁恕，政之善经也。是以奉上者戒於邪僻，御下者儆於骄傲，然後能保其︹土，和其人民。往钦哉，尔其鉴持身之规，求为邦之道，尊五美而屏四恶，近君子而远小人，畏兢兢，无替朕训，可不慎欤？


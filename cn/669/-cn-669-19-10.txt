10　星官之書自黄帝始　鬭苞授考


後漢天文志：「黄帝始受河圖，鬭苞授規日月星辰之象，案：宋羅泌路史引此文，「日月」上有「正」字，文義較明。故星官之書自黄帝始。」隋志云爾。鬭苞似是人名氏，當攷。

【全云】「河圖鬭苞」，恐是緯書名目，故曰「受」，深寧疑爲姓名者非。

【集證】按劉恕通鑑外紀：「帝既受河圖，得其五要，乃設靈臺，立五官，以敘五事。命鬼臾蓲占星，鬭苞授規正日月星辰之象，於是乎有星官之書。命羲和占日，尚儀占月，車區占風。」鬭苞與鬼臾蓲等並稱五官，其爲人名氏可知。或曰，闓苞受，河圖篇名，見文選石正容與孫皓書注，志蓋誤「闓」爲「鬭」也。

【元圻案】孫子荆爲石苞與孫皓書注引河圖闓苞受曰：「帝感苗裔出應期。」






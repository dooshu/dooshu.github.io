○秦新安谷水社旧是苑内地近被百姓并吞将作数请收入苑百姓不伏（苑总监二条）

伊洛涧，八九谷之津；少室嵩高，五岳三涂之险。召公相宅，灼龟墨以定王畿；光武建都，因凤集而成帝业。濯龙芳苑，宝盖成阴；走马交衢，金钱满埒。讠移门曲榭，从来别馆之基；寿安永宁，旧是离宫之地。眷兹谷水，俯瞰神州，斜连四会之郊，迥控两京之路。都人接畛，桑枣成林；逆旅分区，闾阎扑地。虽其原是苑内，不合辄许人居。四边皆有业恒，百姓苦为吞并。天田大小，先有规模；御圃短长，非无制度。文王百里之囿，不以为多；齐宣四十之园，犹嫌太广。利民之於利国，相去几何？施人之於夺人，失之弥远。何惜数顷之地，顿伤百姓之情？如愚所裁，宜依旧定。


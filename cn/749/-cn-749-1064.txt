蒲寿宬


寿宬，泉州人。咸淳间，守梅州。刘克庄后村先生大全集卷一百二十三乙丑生日回启中有蒲领卫寿宬。蒲寿庚叛宋降元，寿宬为谋主。有心泉学诗稿六卷，从永乐大典揖出。

满江红

登楼偶作

楼倚虚空，觉人世、不知何处。人缥缈、半檐星斗，一窗风露。潮退沙平凫雁静，夜深月黑鱼龙怒。把清樽、独自笑馀生，成何事。

尘埃外，谈高趣。烟波上，题诗句。这美景良宵，且休虚度。梦觉宦情甜似蜡，老来况味酸如醋。念儿曹、南北几时归，情朝暮。

贺新郎

赠铁笛

铁笛穿花去。问长安、市上生涯，而今何似。破帽青衫尘满面。不识何人共语。且面壁、听风雨。惟我虚中元识破，笑人间、日月无停杼。名与利，莫轻许。

人生穷达皆天铸。试灯前、为问灵龟，劝君休怒。心肯命通元有数，何幸知音记取。季主也、应留得住。百岁光阴弹指过，算伯夷、盗跖俱尘土。心一寸，人千古。

渔父词

十三首

万里长江一钓丝。萧萧蓬鬓任风吹。微雨过，片帆欹。青山浓淡更多奇。

又

江渚春风澹荡时。斜阳芳草鹧鸪飞。莼菜滑，白鱼肥。浮家泛宅不曾归。

又

烟浦回环几百湾。无人知此橛头船。风露冷，月娟娟。云间一过看飞仙。

又

野缆闲移石笋江。旁人争看老眉庞。铺月席，展风窗。飞来何处白鸥双。

又

葭荻横披众木东。浪花如雪晚来风。云母幌，水晶宫。莲花一叶白头翁。

又

飘忽狂风一霎间。长鱼吹浪势如山。牢系缆，蓼花湾。白鸥沙上伴人闲。

又

清晓朦胧古渡头。烟中人语舻声柔。云五色，蜃成楼。鸡鸣日出似罗浮。

又

搔首推篷晓色新。雪花飘瞥大江滨。渔父醉，不收缗。白髭红颊玉为人。

又

明月愁人夜未央。篷窗如画水浪浪。何处笛，起凄凉。梅花喷作一天霜。

又

白首渔郎不解愁。长歌箕踞亦风流。江上事，寄蜉蝣。灵均那更恨悠悠。

又

琉璃为地水精天。一叶渔舟浪满颠。风肃肃，露娟娟。家在芦花何处边。

又

江上浪花飞洒天。拍阶鞺鞳屋如船。月不夜，水无边。何处笛声人未眠。

又

远入茫茫无尽边。渔舟来往似行天。欹枕看，不成眠。谁识人间太乙仙。

渔父词二首

书玄真祠壁

白水塘边白鹭飞。龙湫山下鲫鱼肥。欹雨笠，著云衣。玄真不见又空归。

又

岩下无心云自飞。塘边足雨水初肥。龟曳尾，绿毛衣。荷盘无数尔安归。

欸乃词

赠渔父刘四

白头翁。白头翁。江海为田鱼作粮。相逢只可唤刘四，不受人呼刘四郎。








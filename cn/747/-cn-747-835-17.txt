○为集贤崔相公让大学士表

臣某言。臣昨奉恩命，加臣某官者。非常之泽，禀命实难。今月某日已奉表让讫。伏虑圣慈所注，宸旨未回。累足屏躬，自逃无地。遂敢再倾肝膈，仰告睿明。臣虽至愚，非敢饰让。一则副陛下用臣之公道，保陛下知臣之远图。一则惜朝廷之典章，重朝廷之爵秩。永惟矜鉴，在我聪明。伏以显赏之恩，殊勋是称。凡施君命，必合国章。昨者逆将兴妖，称兵构变。灾匪同於天作，患实过於主忧。咎在辅臣，理当昭宪。但臣久罹强劫，莫扈出居。走间道以获归，乃王灵之所被。免致陷身之祸，得陈拜首之容。伏蒙陛下特闵惊危，尽宽罪戾。收雷不振，就日复安。尚处弼谐，空知惭感。至於遽停辇辂，近驻郊圻。庙貌不遥，园陵可望。是陛下孝通祖考，所以不远京师也。又能庇茅茨，临草莽。潜施英略，使殄逆徒。坐待枭夷，风行号令。然後决乘舆之反正，慰父老之怨思。谋夫自多，睿志先定。自陛下精感社稷，所以不移节序。重启昌期，咸资圣断。臣将何力，可助元功。比者殊渥遽临，莫知所以。为赏之僭，惧及淫人。春秋正言，国家大事。圣朝行之则有损，微臣受之则无名。且臣叨荷休明，贵为宰物。兢兢守道，尚惧愆尤。汲汲经邦，未能报效。今伐叛之地，实非近藩。虏马方饮於渭川，戎帐颇施於秦甸。农商半收，（疑）贡赋鲜通。中外未安，宵旰多虑。凡垂恩泽，先布疮痍。次及勋功，方为（阙十字）元和圣武，乃顾淮西。宰臣裴度，总统全师，削平宿寇，勤劳忠烈，史策昭焕。献捷还都，书勋行赏。持衡之地，但加金紫之阶。讵是宪皇之恩泽不深，裴度之勋名不盛。此乃爱重彝宪，保持大臣。遂令赏薄於功，欲使众称其美。列祖遗法，陛下聿修。在臣感恩，欲增圣德。中书故事，常欲兼官。虽当叙进之间，亦在岁时稍久。锡之有度，拜者则安。臣又非宜，朝将何论。真食之命，令典俱存。求而论之，斯事非细。军储方困，公聚正虚。郡国凋残，乃陛下殷忧之本。臣僚艰窘，是陛下轸恤之秋。而宰臣独以膏腴，赡其封邑。人情颇惑，事理不通。承命以来，连宵审度。粗能荷，皆欲宠光。何敢进犯天颜，尚烦俯察。诚忧赫怒，其可苟安。不言则负任使之恩，有让则违奖锡之旨。有违无负，明主必容。情激辞多，忧缘宠过。伏乞特回沛泽，且使燮调。息致寇之危疑，合兴邦之理道。臣某无任死请迫切恳悃之至。


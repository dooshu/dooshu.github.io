葛天民　梅花

桃李粗疏合负荆，岁寒标格许谁并。

花中有道须称最，天下无香可斩清。

倚竹向人如少诉，临流窥影更多情。

何当唤取湘累起，伴我空山茹落英。

葛天民

葛天民　梅花

寄远含芳别陇头，胡沙漠漠去无休。

谁招青冢千年魄，散作黄昏万斛愁。

画角霜清肠屡断，花光墨淡影空留。

年年最忆前村夜，一段孤明雪亦羞。

葛天民


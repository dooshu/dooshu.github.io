◇改天监元年赦诏

门下：五精递袭，皇王所以受命，四海乐推，殷、周所以改物。虽禅代相舛，遭会异时，而微明迭用，其流远矣。莫不振民育德，光被黎元。朕以寡暗，命不先後，宁济之功，属当期运，乘此时来，因心万物，遂振厥弛维，大造区夏。永言前踪，义均惭德。齐氏以代终有徵，历数云改。钦若前载，集大命于朕躬。顾惟菲德，辞不获命，寅畏上灵，用膺景业，执柴之礼，当与能之祚，继迹百王，君临四海。若涉大川，罔知攸济；洪基初兆，万品权舆。思俾庆泽，覃被率土。可大赦天下，改齐中兴二年为天监元年。赐民爵二级，文武加位二等；鳏寡孤独不能自存者，人谷五斛；逋布口钱宿债勿复收；其有犯乡论清议赃污淫盗，一皆荡涤，洗除前注，与之更始。长从敕系之身，特皆原遣。亡官失爵，禁锢夺劳，一依旧典。（《文苑英华》四百二十一，又《梁书·武帝纪》中有删节。）


46　二百里任國解　男任南三字轉相爲訓


史記夏本紀引禹貢「二百里任國」，【原注】書「男邦」，孔注：「男，任也，任王者事。音壬。」王莽封王氏女皆爲任。【原注】注：「任，充也，男服之義，男亦任也。」「男」、「任」二字蓋通用。

【元圻案】惠氏九經古義曰：「白虎通引書云『侯甸任衞作國伯』，今酒誥作『男』，古男與南通，皆訓爲任。外傳周語曰『鄭伯南也』，先鄭司農注云：『南謂子男。』左傳昭十三年子産曰：『鄭伯男也。』賈侍中云：『男當爲南，謂南面之君。』王肅家語亦載子産語，云：『男、南古字通用。』白虎通又云：『南之爲言，任也。』今文尚書皆以任爲南，太史公以訓詁易經文，故亦爲任。」〇大戴禮本命篇、蔡邕獨斷皆曰：「男者，任也。」禮記王制正義引春秋元命包：「男者，任也，任功立業也。」尚書大傳：「南方者，何也？任方也。任方者，物之方任。」是男、任、南三字轉相爲訓也。






○普王荆襄江西等道兵马都元帅制

君人立极，所务於胜残；秉律成师，实先於谋帅。申明号令，总制纪纲，宏九合之功，决百胜之略，非慎简不可以济事，非佥属不可以临人。集大勋者，必振其宏纲；体至公者，无避於内举。爰择蕃翰，俾掌元戎。开府仪同三司舒王谟，性禀忠厚，训知礼乐；居常乐善，动不违仁。察其内恕外温，必能安人和众，体方识敏，谅可成功。庶乎知子之明，授以贞师之律。可扬州大都督持节充荆襄江西沔鄂等道节度使及诸军行营兵马都元帅，馀如故。仍赐名谊，改封普王。呜呼！小子谊，其敬听朕命。我国家之有天下，百七十载於兹矣。祖宗垂化绍统，（一作祖宗垂统）功德继茂，威加殊俗，惠洽普天，海隅苍生，代受亭育。跻之於福寿，煦之以仁和，源广流长，庆深祚远。历数有嗣，缵於朕躬，兢兢业业，惧不负荷。虔恭寅畏，岁五周星，循列圣之耿光，稽上古之谟训。一物失所，是用疚心；万方有罪，每怀咎巳。悬法皆考於天则，（一作意）举事必酌於人谋，期合大中，罔循私欲。而涉道犹浅，烛理未明，文阙於化成，武乏於定乱。刑赏失中，授任乖方；厚泽未均，大信未著。致使凶慝炽祸，干纪乱常，悖违君亲，蔑弃天地。盗据我都邑，毒我士庶。驱胁丁壮，暴骸於原野；攘夺羸老，转死於沟壑。忠良陨命，义烈衔冤。迫以凶残，莫由自奋，愤深骨髓，怨结苍。朕所以中宵屡兴，终食三叹，哀苍生之无告，闵赤子之非辜。为人父母，宁忘愧悼。赖三事大夫竭诚於内，群帅爪牙宣力於外，交修不逮，（一作怠）日冀康宁。江汉上游，建瓴制寇，亘千里之地，连十万之师。保大定功，宜有统壹，允副兹选，往哉汝谐。无以贵骄人，无以善自伐，无纵巳之欲，无弗众之谟。从谏如流，改过勿吝，卑躬降志，以奉宾傅。绝甘分少，以抚军师，布诚信以归人心，明赏罚以尽士力。诘奸诛暴，懋昭乃勋，敬事恤人，无替朕命。膺兹重任，可不勉欤！建中四年九月二十六日。


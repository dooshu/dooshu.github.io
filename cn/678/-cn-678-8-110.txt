雲庵活盲女

雲庵住洞山時，嘗過檀越家，經大林間，少立，聞哀聲雜流水，臨澗下窺，有蹲水中者。使兩夫下扶，猿臂而上，乃盲女子，年十七八許。問其故，曰：「我母死，父傭於遠方，兄貧無食，牽我至此，猛推下我而去。」雲庵意惻，不自知涕下，顧其人力曰：「汝無婦，可畜以相活，我給與一世。」力拜諾，即以所乘筍兜舁歸山，雲庵步隨之。盲女後生三子，皆勤院事。雲庵雖領眾它山，歲時遣人給衣食，如子姪然。雲庵高世之行，若此之類甚眾。


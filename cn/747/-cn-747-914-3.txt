○少林寺戒坛铭（并序）

粤以长安四年岁次甲辰四月七日，此寺纲维寺主义奖大上座智宝都维那大举法济禅师及众徒等，议以少林山寺，重结戒坛，欲令受戒忏仪，共遵其处。遂乃远之都下，屈诸大德，殷勤致礼，延就山门。是时我老刍义净及护律师、[QYDT]禅师、恂律师、晖律师、恪律师、威律师等，既至寺所，解旧结新，佥议此边，名为小界，标相永定，冀无疑惑。於是护鹅珍之嘉士，无召自来；存草结之英贤，不期而会。数逾一百，行道三旬，共系颈珠，俱修趺足，诚五浊之希有，慕四依之住持，虚往实归，绍隆无替。庶乎桑田属改，长存立石之基，沙界时迁，无爽布金之地。恐田成碧海，岭变青川。迷此结诚，乃为铭曰：

羯磨法在，圣教不沦。式得金口，是敬是遵。目睹西域，杖锡东巡。睹盛事而随喜，聊刊刻乎斯文。


◇三与刘刺史书

比日之事，为可聊作一乐，不谓恩旨绸缪，芳音骤届，劳诲之厚，一至於斯。伏读未周，惭污交集。然鄙志区区，已备前款，且岩之壮也，犹后於人，今既老矣，岂能有为？夫以耄耋之年，指麾成务，此自苍灵特授，假手天功，协佐龙飞之英，翼赞革命之主。今欲以东亩之农夫，西园之杼叟，侧景前光，参踪古烈，无异策驽足以均骅骝，系泽雉以双鸾鹤，斯之不伦，宁俟深察。昔子泰伏命抚节，公孙豫报智伯，漆身靡悔，今日过赏，德粹两贤，正恨年逼崦嵫，命急汜，吞炭倒戈，永与愿隔。临纸恻怆，罔识所陈，幸收过眷，不复翻覆。释僧岩呈。（《宏明集》十一。）


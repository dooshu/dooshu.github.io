○追册故夫人柴氏为皇后制

义之深，无先於作配；礼之重，莫大於追崇。朕当宁载思，抚存怀旧。河洲令德，犹传荇菜之诗；妫大名，不及珩璜之贵。俾盛副笄之礼，以申求剑之情。故夫人柴氏，代籍贻芳，湘灵集庆。体柔仪而陈阙翟，芬若椒兰；持贞操以选中，誉光图史。懿范尚留於闺阃，昌言有助於箴规，深惟望气之艰，弥叹藏舟之速。将开宝祚，俄谢璧台，宜正号於轩宫，俾耀潜於坤象。可追命为皇后。仍令所司定谥，备礼册命。


○辞功臣袭封刺史表

臣等夙奉明诏，授臣刺史，子孙继袭，事等建侯，承恩以来，进退唯谷，公私迫切，益深危惧。窃以无劳而贵，自开逐祸之原，仰累明时，虚行变古之道。形影相吊，若履春冰，宗戚忧危，如汤火。臣无忌等诚惶诚恐，顿首顿首，死罪死罪。臣闻质文迭变，皇王之迹有殊；今古相沿，致理之方乃革。缅惟三代，习俗靡常，爰制五等，随时作教。盖由力不能制，因而利之。礼乐节文，多非已出，逮於两汉，用矫前违，置守颁条，蠲除曩弊。为无益之文，覃及四方；建不易之理，有逾千载。今曲为臣等，复此奄荒，欲其优隆，锡之茅社，施於子逾孙，永贻宗嗣。斯乃大钧播物，秋毫并施其生，小人逾分，後叶必婴其祸。何者？违时易务，曲树私恩，谋及庶僚，义非佥允，方招史册之诮，有紊圣代之纲，此其不可一也。又臣等智效罕施，器识庸陋，或情缘后戚，遂陟台阶，或顾想披荆，便蒙夜拜，直当今日，犹愧非才。重裂山河，愈彰滥赏，此其不可二也。又且孩童嗣职，义乖师俭之方；任以褰帷，宁无伤锦之弊？上干天宪，彝典既有常科；下扰生民，必致馀殃於後。一挂刑网，自取诛夷，陛下深仁，务延其嗣，翻令剿绝，诚有可哀，此其不可三也。当今圣历休明，求贤分政，古称良守，寄在共理。此道之行，为日滋久，因缘臣等，或有改张，封植儿曹，失於求瘼，百姓不幸，将焉用之，此其不可四也。在兹一举，为损实多，晓夕深思，忧贯心髓。所以披丹上诉，指事明心，不敢浮辞，同於矫饰，伏愿天泽，谅其愚款，特停涣汗之旨，赐其性命之恩。


○預處邊儲以圖治安疏 【 邊儲】

臣竊惟北虜犯順、在古為然、三邊解體、於今則甚、近宣府地方、達賊入寇白陽等處、墩臺不舉火、游兵不應援、恣意殺掠、如入無人之境、臣窃思之、犯順常也解體變也。常可也。變不可也。臣請為　陛下陳之、軍士所以解體者。其初葢緣流賊窃發諸郡。邊軍內調征勦。因窺見中原之人民。安居而愞脆。中原之軍士。安間而怯懦。陰有輕玩之志。既留操備。又窺見京軍無鋒鏑之患。天顏濫近狎之恩。堂陛無間。遂成驕矜之習。後回本鎮。債帥不能體恤。懦將不能振率。包攬上納。行糧折乾。多方剝削靡所不至。至於糧草久缺。略不經心。凍餓而死。全無顧惜。一有聲息。乃使之裂虜枵腹以禦強敵。如驅羣羊于猛虎。納生人于溝壑。所以大失人心。且如関山全軍敗沒。鎮廵奏報殺傷纔二十人。人命死于無辜。其家不蒙厚恤。既無激勸曷勵將來。馴致今年殺都堂、明年殺總兵、當時廟廊處置未善。姑息太過。所以今日威令蕩然。而無所忌憚矣。為今之計奈何。結之以恩而巳葢必特頒明詔。痛目引過。以誠感人心。以言謝天下。如唐德宗山東之詔。使人揮涕激發以奮其志。優其賞賚。時其衣糧如宋太祖裘帽之賜。使人感恩懷德以革其心。然後徐復以威懾之苟犯吾法有殺無赦。賞罰嚴明。人心悅服。乃可以守死即戎。久安長治。不然。縱無大羊之患。必有藩鎮之禍。斷斷然可逆知而預料矣。但當國家多事之秋。司農告乏之際。出納無常。措辦無計。不過曰開中曰納粟而巳。然開中之弊。價輕則勢要占窩。價重則商賈失利。納粟之弊。非惟名器太濫所謂醫眼前之瘡。剜心頭之肉。此皆利害相當。殊非計之得者。臣待罪通倉。查得先該工部左侍郎趙璜題准查修河道以便轉運。以大利官軍、臣反覆籌之。以水計陸。一年可省腳價二十餘萬兩。無開中納粟之勞。有富國強兵之實。鑿然可以行之百世而無弊。伏望聖明查照趙璜題准欽依內事理、即日舉行、毋容阻撓、所省腳價、盡發各邊用、二三年間、將見三邊足食、萬士歸心、然後以令則行、何強梁之不消、以戰則勝、何醜虜之足慮、又加以將帥得人、朝廷之上、永無北顧之憂矣、臣聞古之賢君減後宮之需、發內帑之積。以供邊費。無所顧恤。况不勞巳之力。不費巳之財。亦何憚而不為乎。

皇明經世文編補遺卷三終








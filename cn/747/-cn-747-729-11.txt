○请以太社为大祀奏

社者，神地之道也，郊特牲而社稷太牢。郑元以为国中之神，莫贵于社，固前古为大祀。至天宝三载二月十四日敕云：“祭祀之典，以陈至敬。名或不正，是相夺伦。况社稷孚，百世蒙福。列为中祀，颇紊大猷。自今以後，升为大祀。”尔後因循。又依开元礼中祀，然而牲用太牢，太尉摄行事，祭之日不坐，并是大祀之义，列为中祀，是因循谬误。教人报本，未极崇严。有国之仪，惟此厌屈。今请准敕升为大祀，庶合礼中。


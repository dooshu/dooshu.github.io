经乱离后，天恩流夜郎，忆旧游书怀赠江夏韦太守良宰





唐时，江夏郡乃鄂州也，属江南西道。按：《方舆胜览》以赠此诗之韦太守为韦景骏，未知何据。



天上白玉京，[一]十二楼五城。[二]仙人抚我顶，结发受长生。误逐世间乐，颇穷理乱情。九十六圣君，[三]浮云挂空名。天地赌一掷，未能忘战争。试涉霸王略，[四]将期轩冕荣。时命乃大谬，[五]弃之海上行。学剑翻自哂，为文竟何成。剑非万人敌，[六]文窃四海声。儿戏不足道，五噫出西京。[七]临当欲去时，慷慨泪沾缨。叹君倜傥才，标举冠群英。[八]开筵引祖帐，[九]慰此远徂征。[十]鞍马若浮云，送余骠骑亭。[十一]歌钟不尽意，[十二]白日落昆明。[十三]

[一]《五星经》：“天上白玉京，黄金阙。”



[二]《抱朴子》：“昆仑山上有五城十二楼。”应劭《汉书注》：“昆仑玄圃，五城十二楼，仙人之所常居。”



[三]杨齐贤曰：自秦始皇至唐玄宗，中国传绪之君，凡九十有六。



[四]《华阳国志》：陈登曰：“雄姿杰出，有霸王之略，吾敬刘玄德。”



[五]《庄子》：“古之所谓隐士者，非伏其身而勿见也，非闭其言而不出也，非藏其知而不发也，时命大谬也。”



[六]《史记》：项籍少时，学书不成，去学剑，又不成。项梁怒之，籍曰：“书足以记名姓而已，剑一人敌，不足学，学万人敌。”



[七]《后汉书》：梁鸿因东出关，过京师，作《五噫之歌》曰：“陟彼北芒兮，噫。顾览帝京兮，噫。宫室崔嵬兮，噫。人之劬劳兮，噫。辽辽未央兮，噫。”肃宗闻而非之，求鸿不得。乃易姓运期，名耀，字侯光，与妻子居齐、鲁之间。



[八]《晋书》：彬彬藻思，绰冠群英。



[九]祖帐，祖席时所设之帐幕。杜审言诗：“祖帐连河阙，军麾动洛城。”



[十]陆机诗：“牵世缨时网，驾言远徂征。”



[十一]骠骑亭，玩诗意当在长安。杨注以骠骑亭为谢安建者，恐误。



[十二]《国语》：“女乐二八，歌钟二肆。”



[十三]《三辅黄图》：汉昆明池，武帝元狩四年穿，在长安西南，周围四十里。《西南夷传》曰：天子遣使求身毒国，而为昆明所闭，天子欲伐之。越巂、昆明国有滇池，方三百里，故作昆明池以象之，以习水战，因名曰昆明池。《三辅旧事》曰：昆明池，地三百三十二顷。图曰上林苑有昆明池，周围四十里。《陕西通志》：昆明池，在西安府城西南三十里。



十月到幽州，戈鋋若罗星。[一]君王弃北海，扫地借长鲸。[二]呼吸走百川，燕然可摧倾。心知不得语，却欲栖蓬、瀛。弯弧惧天狼，[三]挟矢不敢张。揽涕黄金台，[四]呼天哭昭王。[五]无人贵骏骨，绿耳空腾骧。[六]乐毅傥再生，于今亦奔亡。蹉跎不得意，驱马过贵乡。[七]逢君听弦歌，肃穆坐华堂。[八]百里独太古，[九]陶然卧羲皇。征乐昌乐馆，[十]开筵列壶觞。贤豪间青娥，对烛俨成行。[十一]醉舞纷绮席，[十二]清歌绕飞梁。[十三]欢娱未终朝，[十四]秩满归咸阳。[十五]祖道拥万人，供帐遥相望。[十六]一别隔千里，荣枯异炎凉。[十七]

[一]《东都赋》：“元戎竟野，戈鋋彗云。”《说文》：“鋋，小矛也。”扬雄《羽猎赋》：“焕若天星之罗。”张铣注：“言如天星之罗列也。”陈琳《玛瑙勒赋》：“骈居列峙，焕若罗星。”



[二]按《唐书·安禄山传》：天宝元年，以禄山为平卢节度使，押两番、渤海、黑水四府经略使。三载，代裴宽为范阳节度，仍领平卢军，则经略威武、清夷、静塞、恒阳、北平、高阳、唐兴、横海、平卢、卢龙十一军，及榆关守捉、安东都护府，兵十三万有奇，皆其所统，幽、蓟、妫、檀、易、恒、定、漠、沧、营、平十一州之地，皆其所治矣。幽州以北，尽与禄山。所谓“君王弃北海，扫地借长鲸”也。



[三]《宋书》：弯弧跃马，务是畋游。《楚辞》：“挟长矢兮射天狼。”王逸注：“天狼，星名，以喻贪残。”



[四]又《楚辞》：“思美人兮揽涕而伫眙。”



[五]《战国策》：郭隗对燕昭王曰：古之人君，有以千金求千里马者，三年不能得。涓人言于君曰：“请求之。”君遣之，三月，得千里马。马已死，卖其骨五百金，反以报君。君大怒曰：“安事死马，而捐五百金!”涓人对曰：“死马且买五百金，况生马乎?天下必以君能市马，马今至矣。”于是不能期年，千里马之至者三。今王诚欲致士，先从隗始。于是昭王为隗筑宫而师之。乐毅自魏往，驺衍自齐往，剧辛自赵往，士争凑燕。



[六]《水经注》：桃林中多野马，造父于此得骅骝、绿耳、盗骊之乘，以献周穆王，使之驭，以见西王母。《荀子》：骅骝、騹骥、纤离、绿耳，此皆古之良马也。《说文》：“骧，马之低昂也。”《西京赋》：“乃奋翅而腾骧。”



[七]《元和郡县志》：魏州有贵乡县。



[八]《太平御览》：《陆绩别传》曰：太守王朗，命为功曹，风化肃穆，郡内大治。嵇康《琴赋》：“华堂曲宴。”



[九]郑玄《礼记注》：唐、虞以上曰太古。



[十]《元和郡县志》：魏州有昌乐县。《通典》：三十里置一驿，其非通途大路，则曰馆。



[十一]薛道衡诗：“佳丽俨成行。”



[十二]江淹诗：“绮席生浮埃。”颜师古《汉书注》：“绮，文缯也，即今之所谓细绫也。”



[十三]《列子》：“韩娥东之齐，匮粮，过雍门，鬻歌假食，既去，余音绕梁欐，三日不绝。”



[十四]高诱《淮南子注》：“日旦至食时为终朝。”



[十五]秩满，俸满也。



[十六]《汉书》：公卿大夫，故人邑子，设祖道，供帐东都门外。颜师古注：“祖道，饯行也。”



[十七]骆宾王诗：“一朝殊语默，千里异炎凉。”



炎凉几度改，九土中横溃。[一]汉甲连胡兵，沙尘暗云海。草木摇杀气，星辰无光彩。白骨成丘山，[二]苍生竟何罪?函关壮帝居，[三]国命悬哥舒。[四]长戟三十万，开门纳凶渠。公卿奴犬羊，[五]忠谠醢与菹。[六]二圣出游豫，两京遂丘墟。[七]

[一]《国语》：“能平九土。”韦昭注：“九土，九州之土也。”谢灵运诗：“天地中横溃。”李善注：“横溃，以水喻乱也。”



[二]《抱朴子》：“白骨成山，虚祭布野。”



[三]《史记索隐》：颜师古曰：“今桃林县南有洪熘涧水，即古之函关。”按山形如函，故称函关。余详二卷、五卷注。陈后主诗：“山河壮帝居。”



[四]《唐书·哥舒翰传》：天宝十四载，禄山反，封常清以王师败，帝乃召见翰，拜太子先锋兵马元帅，以田良丘为军司马，萧昕为判官，王思礼、钳耳大福、李承光、高元荡、苏法鼎、管崇嗣为属将，火拔归仁、李武定、浑萼、契苾宁以本部隶麾下。凡河陇、朔方、奴剌等十二部兵二十万守潼关。师始东，先驱牙旗触门堕注，旄竿折，众恶之。天子御勤政楼，临送，诏翰以军行过门无下，百官郊饯，旌旗亘二百里。明年，禄山遣子庆绪攻关，翰击走之。贼将崔干守陕郡，仆旗鼓，羸师以诱战，觇者曰：“贼无备，可图也。”帝信之，使者趣战，项背相望，翰窘不知所出。六月，引而东，恸哭出关，次灵宝西原，与干祐战，大败。翰引数百骑，绝河还营，羸兵才八千，至潼津，收散卒，复守关。干祐进攻，于是火拔归仁等绐翰出关，执以降贼，械送洛阳，京师震动。由是天子西幸。



[五]魏乐府：“贼众如犬羊。”



[六]《北史》：谗谄甘心，忠谠息义。



[七]《三国志注》：遂集矢石于其宫殿，而二京为之丘墟。



帝子许专征，[一]秉旄控强楚。[二]节制非桓、文，[三]军师拥熊虎。[四]人心失去就，贼势腾风雨。[五]惟君固房陵，[六]诚节冠终古。[七]仆卧香炉顶，[八]飡霞嗽瑶泉。[九]门开九江转，枕下五湖连。半夜水军来，寻阳满旌旃。空名适自误，迫胁上楼船。徒赐五百金，弃之若浮烟。[十]辞官不受赏，翻谪夜郎天。夜郎万里道，西上令人老。[十一]扫荡六合清，[十二]仍为负霜草。日月无偏照，[十三]何由诉苍昊。良牧称神明，[十四]深仁恤交道。

[一]王勃《龙怀寺碑》：“蜀王秀，以文昭建国，帝子专征。”《梁书》：授以上将，任以专征。



[二]《书·牧誓》：“王左杖黄钺，右秉白旄，以麾。”庾信诗：“置酒仍开幕，麾军即秉旄。”《说文》：“控，引也。”



[三]《荀子》：秦之锐士，不可以敌桓、文之节制。《汉书》：至于齐桓、晋文之兵，可谓入其域而有节制矣。



[四]《尚书》：“如虎如貔，如熊如罴。”



[五]《后汉书·岑彭传》：晨夜倍道兼行二千余里，径拔阳。使精骑驰广都，去成都数十里，势若风雨，所至皆奔散。



[六]唐时，房陵郡属山南东道，即房州也。



[七]刘孝标《世说注》：“终古，往古也。”



[八]远法师《卢山记》：东南有香炉山，孤峰秀起，游气笼其上，则氤氲若香烟，白云映其外，则炳然与众峰殊别。又记云：众岭中第三岭极高峻，太史公东游，登其峰而遐观，南眺五湖，北望九江，东西肆目，若陟天庭焉。



[九]嵇康诗：“岂若翔区外，飡琼漱朝霞。”



[十]陶潜诗：“于我若浮烟。”



[十一]《元和郡县志》：夜郎西北至上都，五千五百五十里。曰万里者，甚言其远也。徐干诗：峨峨高山首，悠悠万里道。君去日已远，郁结令人老。



[十二]《十六国春秋》：扫荡万里，今其时也。



[十三]《礼记》：“日月无私照。”



[十四]《北史》：崔士谦授江陵总管、荆州刺史，外御强敌，内抚军人，风化大行，号称良牧。《汉书》：班伯为定襄太守，郡中震栗，咸称神明。



一忝青云客，三登黄鹤楼。[一]顾惭祢处士，[二]虚对鹦鹉洲。[三]樊山霸气尽，[四]寥落天地秋。江带峨眉雪，[五]川横三峡流。[六]万舸此中来，连帆过扬州。[七]送此万里目，旷然散我愁。纱窗倚天开，水树绿如发。窥日畏衔山，促酒喜得月。吴娃与越艳，[八]窈窕夸铅红。[九]呼来上云梯，含笑出帘栊。[十]对客小垂手，罗衣舞春风。[十一]宾跪请休息，[十二]主人情未极。览君荆山作，江、鲍堪动色。[十三]清水出芙蓉，[十四]天然去雕饰。[十五]逸兴横素襟，[十六]无时不招寻。朱门拥虎士，[十七]列戟何森森。[十八]剪凿竹石开，萦流涨清深。登楼坐水阁，吐论多英音。片辞贵白璧，一诺轻黄金。[十九]谓我不愧君，青鸟明丹心。[二十]

[一]黄鹤楼，见八卷注。



[二]《昭明文选》：祢衡《鹦鹉赋序》：黄祖太子射，宾客大会，有献鹦鹉者，举酒于衡前，曰：“祢处士，今日无用娱宾，窃以此鸟自远而至，明慧聪善，羽族之可贵，愿先生为之赋，使四座咸共荣观，不亦可乎?”衡因为赋，笔不停缀，文不加点。



[三]《太平寰宇记》：鹦鹉洲在大江东江夏县西南二里，西过此洲，从北头七十步，大江中流，与汉阳县分界。《后汉书》云：黄祖为江夏太守，时祖长子射大会宾客，有献鹦鹉于此洲，故得名。



[四]《元和郡县志》：樊山，在鄂州武昌县西三里。谢玄晖诗曰：“钓台临讲阁，樊山开广宴。”谓此也。《太平御览》：《江夏图经》云：樊山西，陆路去州一百七十三里，出紫石英。山东数十步有冈，冈上甚平敞，青松绿竹，常自蔚然。其下有寒溪，夏时凛然常有寒气，故谓之寒溪，有蟠龙石。王勃《江宁饯宴序》：“霸气尽而江山空，皇风清而市朝改。”



[五]《三峡记》：峨嵋积雪，经时不散。峨嵋山，乃岷山之一支也。峰峦高峻，上极寒冷，冬春积雪，虽经风日不能消释，入夏始得融泮，流入岷江，经三峡而下，清流为之变色。



[六]胡三省《通鉴注》：江水自巴东至夷陵，其间有广溪峡、巫峡、西陵峡，谓之三峡。一曰三峡：西峡、归峡、巫峡。七百里中，两岸连山，略无阙处，隐天蔽日，自非日中夜分，不见日月。



[七]《广韵》：“楚以大船曰舸。”陆放翁《入蜀记》：至鄂州，泊税务亭，贾船客舫，不可胜计，衔尾不绝者数里，自京口以西，皆不及。李太白《赠江夏韦太守》诗曰：“万舸此中来，连帆过扬州。”盖此地自唐为冲要之地。



[八]王勃《采莲赋》：“吴娃越艳，郑婉秦妍。”《说文》：“吴、楚之间谓好曰娃。”



[九]《后汉书》：“入则乱发坏形，出则窈窕作态。”章怀太子注：“窈窕，妖冶之貌也。”《方言》：“美心为窈，美状为窕。”铅，粉也。红，朱也。



[十]谢惠连诗：“升月照帘栊。”李周翰注：“栊，窗也。”《说文》：“栊，房室之疏也。”



[十一]《乐府杂录》：舞者，乐之容也。有大垂手，小垂手，或如惊鸿，或如飞燕。《乐府诗集》：大垂手，小垂手，皆言舞而垂其手也。吴均曲云：“垂手忽迢迢，飞燕掌中娇。罗衫恣风引，轻带任情摇。”又云：“舞女出西秦，蹑影舞阳春。且复小垂手，广袖拂红尘。”



[十二]《礼记》：“客跪抚席而辞。”



[十三]江、鲍，江淹、鲍照也。



[十四]钟嵘《诗品》：“谢诗如芙蓉出水。”



[十五]江淹诗：“敢不自雕饰。”



[十六]王僧达诗：“清气溢素襟。”



[十七]虎士，出《周礼》，已见八卷注。



[十八]《中华古今注》：戟以木为之，后世刻为无复典型。赤油韬之，亦谓之迪戟，亦谓之棨戟，王公以下，通用以为前驱。唐五品以上，皆施棨戟于门。《唐书·百官志》：凡戟，一品之门十六，二品及京兆、河南、太原尹、大都督、大都护之门十四，三品及上都督、中都督、上都护、上州之门十二，下都督、下都护、中州、下州之门各十。衣幡坏者五岁一易之，薨卒者既葬追还。



[十九]《汉纪》：季布立然诺之信，时人为之语曰：“得黄金百镒，不如季布一诺。”



[二十]阮籍诗：“谁言不可见，青鸟明我心。”《宋书》：重披丹心，冒昧以请。



五色云间鹊，飞鸣天上来。传闻赦书至，却放夜郎回。暖气变寒谷，[一]炎烟生死灰。[二]君登风池去，[三]勿弃贾生才。桀犬尚吠尧，[四]匈奴笑千秋。[五]中夜四五叹，常为大国忧。[六]旌旆夹两山，[七]黄河当中流。连鸡不得进，[八]饮马空夷犹。[九]安得羿善射，一箭落旄头。[十]

[一]《岁华纪丽》：刘向《别录》曰：“燕地寒谷，不生五谷。邹衍吹律吕以暖之，温风至，五谷生，因名黍谷。”



[二]《史记》：韩安国坐法抵罪，蒙狱吏田甲辱安国。安国曰：“死灰独不复然乎?”田甲曰：“然即溺之。”居无何，梁内史阙，汉使使者拜安国为梁内史，起徒中为二千石。



[三]《通典》：魏、晋以来，中书监令掌赞诏命，记会时事，典作文书。以其地在枢近，多承宠任，是以人固其位，谓之凤凰池焉。



[四]《史记》：“桀之犬可使吠尧。”桀犬，喻贼将若史思明辈。



[五]《汉书》：车千秋无他材能学术，又无伐阅功劳，特以一言悟主，旬月取宰相封侯，世未尝有也。后汉使者至匈奴，单于问曰：“闻汉新拜丞相，何用得之?”使者曰：“以上书言事故。”单于曰：“苟如是，汉置丞相非用贤也，妄一男子上书，即得之矣。”千秋，喻宰相若苗晋卿、王辈。



[六]《左传》：今王室实蠢蠢焉，吾小国惧矣，然大国之忧也。



[七]王逸注：“两山，太华山、首阳山，夹黄河之二山也。”



[八]《战国策》：“诸侯不可一，犹连鸡之不能俱止于栖，亦明矣。”注：连，谓绳系之。连鸡，喻当时诸节度使辈。



[九]《左传》：“将饮马于河而归。”《楚辞》：“君不行兮夷犹。”王逸注：“夷犹，犹豫也。”



[十]《汉书》：“昴曰旄头，胡星也。”






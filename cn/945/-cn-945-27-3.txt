答史馆盛屯田启

窃以四方上计实领于南宫三署为郎远从于西汉主文书起草者盖出于妙选掌户口垦田者素号于剧曹自非籍甚声猷闲练故实述平乐之词赋飘飘游天地之间挺京兆之容仪堂堂出风尘之外即何以更直建礼趋走赤墀之途典校鸿都笔削素臣之传钦闻成命允谓当仁员外学士学殖坚深神锋耀頴擅东南之美驰誉无双登贤能之书对策第一自翰飞于仕路谅冠映于朝伦职佐地官颇版图之增羡经中博士亦绵蕝之居多矧复参汗简之刋修奉和銮之游豫陪外庭之高议次藏室之遗编气盖羣英呑云梦者八九辩摧异学服稷下之千人莫之敢当无出其右汝南品格固首出于月评天禄职司亦久次于官牒爰膺慎柬尤谓美迁麟台仍草於国书雉省共评于事典上应列宿盖悬象之着明藏之名山乃立言而不朽职业甚重公论攸归侧听风声用清心目顾忻愉之所集辱牋简之俯临荷眷奬之殊深岂引喻之能既


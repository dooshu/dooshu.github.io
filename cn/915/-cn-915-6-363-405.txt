○成帝哀策文



宸极寥廓，圣灵遐之，哀备物之虚在，痛永往无期，乃命史官，述德寄辞，其辞曰。



五德代兴，素灵启曜。离光叠曜，三辰重照。明明我皇，含贞挺妙。玄秀夙达，履德罔违。凤栖遐邈，神宇凝夷。文明外润，仁简内绥。举无遗中，鉴无幽微。韶隆汾阳，道作垂拱。静恭清穆，冥功日用。神轨，固天攸纵。爰在阳九，皇网中替。奸竖肆逆，牢罗失卫。升降艰难，协应神契。灵祚既保，显扬天命。分雾朝，两仪开镜。训谘阿衡，虚己纳正。九功潜流，七德将表。方振宏罗，棱威电埽。芟荡神衢，一我王道。昊天不吊，降兹大悔。天倾其仪，地覆其载。大业未究，神爽迁背。哀贯三灵，痛流万代。爰初不预，大渐在躬。启手归全，神气夷冲。凝哉达识，体正履终。兖龙既袭，玉容斯幽。登醪虚设，觞爵靡酬。坟牍莫启，圣迹谁修。冥冥我皇，神焉何游。抚膺遐叫，进涕交流。三筮告期，将归陵墟。陛殒羽翼，庭纳龙兴。玉轮动运，锡鸾鸣衢。锡旆徘徊，六骥踟蹰。轻云荫轨，流风翼车。哀哀同轨，唯唯扌免夫。长号永慕，泣涕涟洳。大块独运，终归其始。我后永往，宁神千祀。悠悠上天，茕茕惟己。眇然靡凭，廓焉无恃。以范令仪，徽音在耳。（《艺文类聚》十三）




方回　红云亭即事五首

一行城外路，事事胜城中。

是处稻争绿，谁家莲忽红。

深篱幽户闭，小水暗渠通。

独坐谋诗句，何人识此翁。

方回

方回　红云亭即事五首

游观不在大，但取意疏恢。

积雨欣初霁，閒人偶独来。

目随新句转，萍殿去凫开。

无酒胜于酒，移时再茗杯。

方回

方回　红云亭即事五首

三十余年事，千纷复万纭。

战尘飞白羽，花事梦红云。

园契更为王，州符阅几君。

池声送今古，犹似旧时闻。

方回

方回　红云亭即事五首

江湖垂老死，天地忽风尘。

岂不多华屋，何曾属主人。

此亭聊着眼，数口仅容身。

鸡犬桑麻里，侯王愧小民。

方回

方回　红云亭即事五首

池塘通磵水，篱落护柴门。

昔在承平日，谁知化育恩。

艰危多死徒，侥幸或生存。

予亦问关久，频来憩此村。

方回


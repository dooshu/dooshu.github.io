○对习星历判

〈得甲称人有习星历，属会吉凶，有司劾以为妖，款云《天文志》所载，不伏。〉

大君有位，北辰列象；庶官分职，南正司天。和玉烛而调四时，制铜仪而稽六合。是则官修其业，物有其方。彼何人斯？而言历数。假使道高王朔，学富唐都，徒取於人间，故无闻於代掌。多识前载，方期为已；役成称贱，宁是润身？眷彼司存，行闻纠慝。语其察变，应援石氏之经；会以吉凶，合引班生之志。诫其偏习，宜肃正刑。


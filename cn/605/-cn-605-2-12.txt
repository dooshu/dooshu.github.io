兴复大能仁寺因果记

晋丞相许玄度，舍住宅为大能仁寺，千二百六十四年并无变故。嘉靖丙辰，胡总制豪夺为吕相国花园，匠石数千，仓皇入寺，天宫化城，金身宝相，顷刻间尽成齑粉。住僧无漏，目击其惨，抱佛长号，忿恨自经。临死谓其徒曰：“五十年后我必复此寺！我来有奇兆，以门前古槐再生为验。”邻居少年共闻其语。造园之后，伽蓝显圣，常变为大蟒出现。主人震恐，乃造无量庵于城西墙下，以为本寺伽蓝香火。

万历甲辰，刚五十年矣，门前大槐半株枯死者果然复活。是年我大父雨若公典吕氏园住，邻少年有存者皆七十余矣，见大父，诧异曰：“庞眉赭鼻，何其似无漏和尚也。”大父进卧房，有雌雄文雉携五雏从床上飞出；携两鹿往，开樊有三鹿。邻老复诧异，言无漏和尚言有奇兆，其在此乎？于是相传大父为无漏后身，大父闻之骂曰：“许玄度舍为寺，方得我心，何物老秃，恋恋此刹，竟以身殉，我恨不得一棒打杀此秃，料与狗吃，乃谓我是其后身耶？”大父既生退悔，而吕氏闻老僧言，深恶之，遂归大父直，乃塑吕文安、葵阳、姜山三先生像，誓以永守。

又迟三十六年，祁德公以三千金复此寺，吕氏子孙实共成之。而主其事者，又为无量大巧师。名与庵名，适相符合，应是伽蓝化身，以了此一段因果。而吾大父后乃大悔，晚年造无漏庵于砎园，请湛老和尚摩顶受记，而仍其号曰无漏居士。


○食箴（并序）

皮子少且贱，至於食，自甘粢粝而已，未尝食於乡里，食於亲戚，食於州鄙。有邓邑大夫，向皮子之名，曾未相贽，具厚羞以宾之。皮子辞，大夫订之曰：“子自甘粢粝则可矣，於乡里亲戚州鄙何有？”皮子曰：“一杯之食至鲜矣，苟专其味，必不能自抑。既不能自抑，日须丰其羞。既日须丰其羞，则贫也不能无不足。因是妄求苟欲之心生，穷贪极嗜之名生。且大夫不见前世之味祸乎？故羊斟不及，华元受其谋。鼋羹不均，子家肆其祸。熊蹯不熟，杀宰夫而赵盾弑。双鸡易鹜，馈子雅而庆舍死。呜乎！吾不二者乎？诚赖其用，所欲不可求，所嗜不可得，方自甘粢粝而已。使我生於钟鼎之家，膏粱之门，日纵异嗜，年成奇欲，未必不为御者之奔华元也。子家之伐灵公也，晋灵之杀宰夫也，卢蒲癸之杀庆舍也，此犹之禽兽欲争食而死者矣。故食於天子者则死其天下，食於诸侯者则死其国，食於大夫者则死其邑，食於士者则死其家。又焉能以乡里亲戚州鄙为让乎？”大夫曰“善”。自惟食之性不能自节，亦犹酒之性也。复箴以自符。箴曰：

宁能我食，不食於人。复食於人，是食其身。


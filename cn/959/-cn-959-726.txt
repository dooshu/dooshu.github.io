文天祥　至温州

万里风霜鬓已丝，飘零回首壮心悲。

罗浮山下雪来未，扬子江心月照谁。

只谓虎头非贵相，不图羝乳有归期。

乘潮一到中川寺，暗读中兴第二碑。

文天祥

文天祥　至温州

晏岁着脚来东瓯，始觉坤轴东南浮。

百川同归无异脉，有如天子朝诸侯。

何年飞落两巨石，孤撑肮脏分江流。

初疑炼失女娲手，又疑钓脱任公钩。

冯夷海若不敢有，涌出精舍如莲舟。

楼高百尺蜃吐气，塔耸双角龙昂头。

蒲牢撞撞鼍坎坎，潮声滚滚风飕飕。

沙高峰顶德门住，海门山上焦公留。

长淮在望铁畒近，大浪不洗英雄愁。

孰知隶古百粤地，今为礼乐衣冠州。

池塘芳草年年绿，谢公胜事遗江楼。

蓝田无飇蟾架夜，黄金作颗人家秋。

客帆渺茫拂宸极，渔舠散漫轻凫鸥。

丽天红日起初浴，五云扶上烟氛收。

孤臣涕泗如此水，恨不从帝崆峒游。

文天祥


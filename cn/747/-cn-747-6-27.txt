○刊正氏族诏

氏族之盛，实系於冠冕；婚姻之道，莫先於仁义。自有魏失御，齐氏云亡，市朝既迁，风俗陵替。燕赵右姓，多失衣冠之绪；齐韩旧族，或乖德义之风。名虽著於州闾，身未免於贫贱。自号膏粱之胄，不敦匹敌之仪，问名惟在於窃赀，结褵必归於富室。乃有新宦之辈，丰财之家，慕其祖宗，竞乎婚媾，多纳财货。有如贩鬻。或自贬家门，受屈辱於姻娅；或矜讠夸旧望，行无礼於舅姑。积习成俗。迄今未已。既紊人伦，实亏名教。朕夙夜兢惕，忧勤政道，往代蠹害，咸已惩革。惟此弊风，未能尽变。自今以后，明加告示，使识嫁娶之序，务合礼典，称朕意焉。


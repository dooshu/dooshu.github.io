○颁行麟德历诏

夫气象初分，乾坤之位斯定；刚柔递运，寒暑之节攸施。而晦朔相循，炎凉再革，归乎推步，方纪岁时。颛顼应期，重黎司天地之职；放勋承统，羲和掌日月之官。履端之道无睽，举正之典斯在。洎乎末代，渐至疏阔。邓平之术，既已多乖；朱浮之言，罕能遵用，九章五纪，莫究精微；日次月躔，宁循旧度。朕御天抚历，君临万方，眷言兹道，将恐沦缺。钦若垂化，曷为凭焉，爰命所司，研穷详正。仰稽七曜，傍综五家，去其烦衍，裁以要密。古所未通，今则备载。阴阳之数可测，盈缩之理无愆。改元履初，占考此历，岁唯甲子，得於天正，合朔之后，应以嘉祥。五纬若连珠，二曜若合璧。虽上元致瑞，实增祗愧，而推测所详，固以精悉。气序恒顺，分馀弗舛，以授农时，升平可致。昔洛下闳造汉历，云后八百岁，当有圣人定之。自火德洎我，年将八百，事合当仁，朕亦何让。宜即宣布，永为昭范，可名曰《麟德历》，起来年行用之。


周文璞　山行行歌十首

受箓坛前云更长，春风漠漠杏花香。

峰回路转无人处，恰见天书字数行。

周文璞

周文璞　山行行歌十首

竦榩雕珉万万层，云头晃晃现觚棱。

野人自爱幽深景，只是寻常不见僧。

周文璞

周文璞　山行行歌十首

道院中间沐发容，施来元自赞皇公。

君能百拜香烟下，不怕丹琼路不通。

周文璞

周文璞　山行行歌十首

虫蛀黄连彻夜焚，秦谣楚诵少人闻。

近前欲问新宫信，鹤带灵芝入暮云。

周文璞

周文璞　山行行歌十首

带浅人家隐树深，嫩晴天色弄云阴。

好风袅袅穿林去，吹散松黄似郁金。

周文璞

周文璞　山行行歌十首

遨游自是不思归，花气蒸衣气力微。

抛弃文书亡俗累，岭猿吟后闭山扉。

周文璞

周文璞　山行行歌十首

天风稳送步虚声，杂和漫山桧柏鸣。

远望山腰多白石，细看知是野人行。

周文璞

周文璞　山行行歌十首

中峰道士蕊珠丹，曾与神仙玉炼颜。

见说醉来烧隐诀，药炉萧瑟卧空山。

周文璞

周文璞　山行行歌十首

紫阳道院古丹青，恨渠犹画化胡经。

晚香灭没人归后，自有天风撼玉铃。

周文璞

周文璞　山行行歌十首

砌穴萧森隔土桥，项梁城领最萧条。

羽衣歌此招魂魄，直送旙旗上九霄。

周文璞


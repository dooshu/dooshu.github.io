春日醉起言志





处世若大梦，胡为劳其生。所以终日醉，颓然卧前楹。[一]觉来盼庭前，一鸟花间鸣。借问此何时?[二]春风语流莺。感之欲叹息，对酒还自倾。浩歌待明月，[三]曲尽已忘情。

[一]《宋书》：颜延之得酒，必颓然自得。



[二]张景阳诗：“借问此何时，胡蝶飞南园。”



[三]浩歌，大歌也。《楚辞》：“临风恍兮浩歌。”



《麓堂诗话》：太白天才绝出，真所谓“秋水出芙蓉，天然去雕饰”。今所传石刻“处世若大梦”一诗，序称“大醉中作，贺生为我读之”。此等诗皆信手纵笔而就，他可知已。琦尝见石刻于星凤楼帖中，“觉来盼庭前”作“揽衣览庭际”，“一鸟”作“有鸟”，“对酒还自倾”作“未叹酒已倾”，数字不同。贺生不知为谁，若指知章，恐无此理。疑其出于后人伪托也。






与蜀抚曾确庵计剿都蛮之始


都蛮为害多年，不容不除。闻之谭司马云：蜀中兵饷，取之存留，尽可措办。俟兵食已足，方略已定，可一鼓平之。但用兵之道，全在将得其人。前承教，谓刘显足办此事。昨科中用闽事论之，鄙意以蜀征方始，不宜辄易大将，而司马又不敢独当，故咨之于公也。若其人果可用，不妨特疏留之，立功赎罪；如不可用，则当别授能者。公宜以此意明示刘显，俾鼓舞奋励。如玩寇无功，必将前罪并论诛之，不敢庇也。地方大事，唯公熟计之。






陆游　短歌示诸稚

流年去不还，老状来无那。

虽甚颜原贫，尚胜夷齐饿。

再归又六年，疲马欣解驮，

姑幸箠辔空，敢复希豆莝？

好山嬾出游，败屋得偃卧。

饥能储粟盎，病亦有药裹。

酒蚁溢皤罂，茗雪落小磨。

香火失惰偷，编简谨程课。

岂惟洗幻妄，亦以起衰懦。

向来名宦事，回首如弃唾。

义理开诸孙，闵闵待其大。

贤愚未易知，尚冀得一个。

如其尽为农，亦未可吊贺。

归耕岂不佳，努力求寡过。

陆游


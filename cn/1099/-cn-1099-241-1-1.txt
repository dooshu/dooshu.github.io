○論郊祀分合疏 【 郊祀分合】

翰林院具官臣某、謹奏為欽奉敕諭事、本月初十日、臣欽領到敕書一道、十一日又領到禮部頒給敕書一道、敕內聖諭、拳拳以分祀天地為言、令臣等各盡其愚、臣有以見　陛下聰明睿智、度越百王、將以復周人之遺典、遵　聖祖之初制、考先儒之定論、中和之極、獨建於上、此真盛德之事、非小臣所能仰窺也、夫天子之禮、莫重於郊祀、歷代之分合靡常、諸臣之去取不一、互有同異、莫知適從、至於趙宋之世、士以議論相高、其間理學經訓、剖析精微、後學所折衷而取信焉者、則程氏朱氏也、其論郊也、程頤曰、天地各以類祭、朱熹曰、古時天地、定是不合祭此其說同矣、及論北郊。頤以為北郊不可廢、熹以為胡五峯言無北郊、只社便是祭地、此說卻好、二大儒也、其說且不能合、何怪夫說者之紛紛乎、臣竊論之、諸儒敦信周禮、各據所見。無所徵於身。無所試於事者也。故其立言也易。我諸臣親其事者。　陛下也。言之在一時。驗之於萬年者。　陛下也。　陛下之分祀。豈徒以為復古之美觀而巳哉。葢將以求神祗之右享也。使分祀而陰陽和。上下格。斯可矣若禮行之後。或不如往歲之歆格。豈諸臣言詞之所能與哉。且臣嘗求諸禮、禮器有曰、禮時為大、順次之體次之、宜次之、稱次之、解之者曰、時者天之所為。故為大。堯舜湯武之事、不同者、各隨其時耳。聖王受命得天下、必定一代之禮制、或因或革、各隨時宜、故云時為大也、曲禮有曰、禮從宜、使從俗、解之者曰、事不可常也、敬者禮之常、禮時為大、時者、禮之變、體常盡變、則達之天下、周旋無窮、大而百王百世、質文損益之時、小而一事一物、泛應酬酢之節、皆是也其言如此、我　聖祖範圍天地、斟酌古今、以制大祀之禮、所謂因革隨時。禮之時也。體常盡變禮之宜也。又焉可以他議乎。試以天地日月之祭言之冬日至、禮天神於地上之圜丘、夏日至、禮地祗于澤中之方丘、此周官之文也、祭日於壇、祭月于坎、此祭義之說也、夫春分朝日、秋分夕月祭、　太祖高皇帝當分祭之初、存復古之念、必嘗求其制於周禮、必嘗採其說於諸儒、必嘗集其議於在廷之臣、二郊嘗並立矣、二至嘗分祀矣、心思其義、非一日也、身踐其禮、非一祭也、歷試而親驗之非若儒生之空談高論而巳也、十年之內、幽明感通之間、天人相與之際、必有不盡如諸儒所議者、而後更之以合于一、不安于前、而安于後、無得于分祀、而有得于合祀、于是定為一代之禮、以垂憲無極、不然終洪武之世、使其少有未愜、則　聖祖自將復從其初矣夫豈憚於更定。以貽今日之議哉。是故斷之于定鼎之時者。　聖祖也。行之而安者。凡二十年。襲之於徙都之日者太宗也。行之而安者。亦二十年。承之於繼世之後者。列聖也。行之而安者。復百餘年。天清地宴。百神受職。命其宴曰慶成者慶天心之克享也未始一歲間也。固不屑屑於古禮之合。而祭則受福。巳大非漢唐宋之所班矣。臣愚以為合祭之禮、未可輕易也、夫臣非不能組織舊聞、使言之成章、以効仰贊之忱、但言必慮其所終、而行必稽其所敝。言之祭日于壇。謂春分也。祭月于坎。謂秋分也。其陰陽先後之序義則得矣。從之可也。若冬至夏至之祭。臣於此竊有疑焉。周人以建子之月為歲首。故冬至祭天。夏至祭地。陰陽之義。先後之倫。各有攸宜。斯制禮之本意也。今所用者夏正也。如以一歲之月序之。則夏至前而冬至後、苟夏至祭地。冬至祭天是先地而後天。雖曰陽先陰後于義無嫌。然實非一歲之事。尊天之義。豈其若此。此駁亦核行周之禮。不可以用今之時用今之時不可以行周之禮是其大者巳碍而不通矣。他如樂有六變八變之奏。儀有素車大裘之制。去古巳遠。漫不可稽。恐亦非今日之所能盡備也。故在今日而言古禮。苟有毫髮之未合。終必謂之後世之禮。使知時之為大。宜之當從。則在我者。不失制禮之意。而天下後世。亦將以知禮稱之矣。此其輕重緩急。豈可畧而不講哉。　陛下宏納羣言、深求至論、固將以協神人之望、合述作之宜、登斯禮于三代之上者也。臣緣見禮經所載、不敢不述以備採擇、


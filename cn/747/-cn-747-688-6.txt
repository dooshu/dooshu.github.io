○请朝觐表

臣某言：臣闻臣之事君，犹子之事父，苟闺庭之侍旷，晨昏之礼绝，拟议名教，得为孝子乎？臣自违天颜，二十馀载，身不趋宫阙之地，心不展乌鸟之诚，戴天向日，肝肺焦灼。况臣暮齿，筋力渐衰，以中人之材，当大藩之寄，智虑昏殆，政术荒疏，自揣封疆，固多败累，岂可使万人禀无德之令，四方兴尸禄之讥？形顾影，月惭岁耻。方今赫赫大国，髦彦如林，采於众才，必超十倍。伏愿陛下暂回慈眷，俯察愚衷，念苍生之疲，授能者之位。即微臣无妨贤之愧，大君有任用之明，得公论於绅，尽私诚於犬马。再以白首，获奉紫宸，备一刻於周行，实百生之荣耀。前後陈乞，烦黩圣聪，虽恳迫之未伸，瞻轩墀之已近，不胜之至。


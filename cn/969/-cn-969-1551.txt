刘克庄　喜雨口号九首呈潘侯

蔬是侬家野八珍，小畦自灌极艰辛。

清晨卧听檐声喜，馀惠分沾抱畒人。

刘克庄

刘克庄　喜雨口号九首呈潘侯

谷贱如泥未一年，那堪四野复焦卷。

亢桑姑射神通小，惟有君侯立动天。

刘克庄

刘克庄　喜雨口号九首呈潘侯

虽拥朱幡只泽舑，孕鱼丹荔免苞苴。

未应旱魃无分别，更把秋阳懊恼渠。

刘克庄

刘克庄　喜雨口号九首呈潘侯

忧见须眉膳却荤，分明上帝见忠勤。

赤章夜彻通明殿，一缕烟生六合云。

刘克庄

刘克庄　喜雨口号九首呈潘侯

昨日昫乌赤似金，朝来忽化作甘霖。

老农失喜逢人说，滴滴来从太守心。

刘克庄

刘克庄　喜雨口号九首呈潘侯

火伞朱旗总叱开，新凉稍自白苹回。

世人枉了嗔风伯，到底烦渠送雨来。

刘克庄

刘克庄　喜雨口号九首呈潘侯

先做田间三日霖，冰轮出海扫秋阴。

人言侯是调元手，慰了农心慰士心。

刘克庄

刘克庄　喜雨口号九首呈潘侯

扶杖追凉看稻花，不烦轧轧踏沟车。

残年无以酬公上，长作输租第一家。

刘克庄

刘克庄　喜雨口号九首呈潘侯

白首归来作老农，丰年里社得过从。

劝君莫梗贤侯化，去后思侯未易逢。

刘克庄


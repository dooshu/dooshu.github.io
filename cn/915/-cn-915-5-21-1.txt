◇上明帝表

公孙渊昔年敢违王命，废绝计贡者，实挟两端：既恃阻险，又怙孙权，故敢跋扈恣睢。海外宿舒，亲见贼权军众府库，知其弱少，不足凭恃，是以决计斩贼之使。又高句丽貊与渊为仇，并为寇钞。今外失吴援，内有胡寇，心知国家，能从陆道，势不得不怀惶惧之心。因斯之时，宜遣使示以祸福。奉车都尉弘，武皇帝时始奉使命，开通道路。文皇帝即位，欲通使命，遣弘将妻子还归乡里，赐其车牛，绢百匹。弘以受恩，归死国朝，无有还意。乞留妻子，身奉使命。公孙康遂称臣妾，以弘奉使称意，赐爵关内侯。弘性果烈，乃心于国。夙夜拳拳，念自竭效。冠族子孙，少好学问：博通书记，多所关涉；口论速捷，辨而不俗；附依典诰，若出胸臆。加仕本郡，常在人右。彼方士人，素所敬服。若当遣使，以为可使弘行。弘乃自旧土习其国俗，为说利害。辩足以动其意，明足以见其事。才足以行之，辞足以见信。若其计从，虽郦生之降齐王，陆贾之说尉他，亦无以远过也。欲进远路，不宜释骐骥；将已笃疾，不宜废扁鹊。愿察愚言也。（《魏志·公孙度传》》注引《魏名臣奏》）



卷二十二·魏二十二


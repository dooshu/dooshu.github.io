○为王京兆皇帝即位礼毕贺表

（王京兆名权。贞元二十一年二月，自鸿胪卿为京兆尹。宪宗即位，公为代作贺表。下又有代作贺表，凡五首。）

臣某等言：臣闻大人继明，百神所以受职；天子有道，（《左传》：天子有道，守在四夷。）万国由是承风。伏以皇帝陛下缵圣垂休，顺时御极，负而外朝夷夏，（《礼记·明堂位》：天子负斧南面而立。注云：负，背也。，户牖间也。，隐岂切。）践祚而统和天人。（班固《东都赋》：灵台明堂，统和天人。）幽明感通。遐迩昭泰，遂使祥光下烛，嘉气旁通，周王谢流火之符，（《书》：周武王渡孟津，白鱼入于王舟，有火复于王屋，流而为乌。）《鲁史》愧书云之典，（《左传》僖五年，凡分至启闭必书云物，为备故也。）食毛含齿，（食毛者，食土之毛也。）欢无穷。臣某等幸睹昌时，获奉大庆，踊跃之至，倍万恒情。无任蹈舞欣跃之至。


赵蕃　赠别欧阳全真三首

我尚长沙客，君归自五溪。

放舟知有日，枉驾忽冲泥。

少慰三年阔，重嗟千里睽。

交情故如酎，薄饭不嫌齱。

赵蕃

赵蕃　赠别欧阳全真三首

几日暄寒候，浑如到岭南。

岑岑无药疗，愦愦只书耽。

雨止隅仍漏，鸢飞潦政涵。

君来得披豁，万里散晴岚。

赵蕃

赵蕃　赠别欧阳全真三首

往者赣州牧，与君乡里儒。

身俱上黄阁，官或伏青蒲。

荐口宁虚启，才名不可诬。

下僚如处士，鲠论亦时须。

赵蕃


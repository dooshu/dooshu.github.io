杜拾遗戴笠图歌【赵子昂画刘公崧解公缙题时称三絶】

杜老既往垂千祀杜老轩然生在此何不貌公簪绂时短衣戴笠荒山里丹青巨手赵吴兴白描眉骨隐锋棱丈夫失路多慷慨忧时万事悲填膺西江槎翁题短句锦袍仙客知相慕【刘诗有为报西流夜郎客锦袍霜冷更相思】惊呼复有解学士纵笔挥毫不得住其诗风雨发春葩书工行草无欹斜乃知前辈不卤莽俗传解笔空如麻是时四坐皆嘉客耸肩咋舌称三絶周郎乞取摹粉本【周伯衡命工临摹】谓与此老尤亲切嗟公自负比稷契谁令公不久朝列拾遗朝拜夕批鳞依旧麻鞵甘百折弃官拾梠走饥寒长鑱同谷歌幽咽人间满眼皆公卿高冠大带谁写生饭颗山头一野老千秋遗像犹峥嵘请看巴蜀山川百战改浣花草堂至今在

柏山祠堂行【梅圣俞先生祠一名双羊山梅诗有风雪双羊道梅花溪上村】

都官昔咏双羊道双羊灭没余春草老梅折尽古亭废公诗与日同杲杲丰碑在墓祠在山峻宇飞甍入苍昊嗟公以诗冠有宋自许言皆嫓雅颂希声古调知者谁推倒欧阳天下重载酒过门多讌游谋篇课日争传诵先生史学罗丘坟春华末技等浮云毛诗小传唐载记【事见宋史】千秋述作何殷勤上书未成馆阁用落笔能令荒裔闻蛮布弓衣亦偶尔天将公张宛陵军於乎先生不可作几树梅花自开落流风後起盛於斯眼前若个鸣当时酹公酒侑公歌鼔坎坎舞傞傞公归弭节饮且酡宛溪如带江蓠多


○贺徐州张仆射白兔状

伏闻今月五日，营田巡官陈从政献瑞兔，毛质白，天驯其心，其始实得之符离安阜屯。屯之役夫，朝行遇之，迫之弗逸，人立而拱。窃惟休咎之兆，天所以启觉于下。依类托喻，事之纤悉不可图验，非睿智博通，孰克究明？愈虽不敏，请试辨之：兔，阴类也，又窟居，狡而伏，逆象也。今白其色，绝其群也；驯其心，化吾德也；人立而拱，非禽兽之事；革而从人，且服罪也；得之符离，符离实戎国名，又附丽也；不在农夫之田，而在军田，武德行也，不战而来之之道也，有安阜之嘉名焉。伏惟阁下股肱帝室，藩垣天下，四方其有逆乱之臣，未血斧之属，畏威崩析归我乎哉，其事兆矣！是宜具迹表闻，以承答天意。小子不惠，猥以文句微识蒙念，睹兹盛美，焉敢避不让之责而默默耶？愈再拜。


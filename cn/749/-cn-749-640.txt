高似孙


似孙字续古，馀姚人。淳熙十一年（1184）进士。庆元五年（1199），武学博士。嘉泰三年（1203），被命知信州，放罢。开禧元年（1205），知严州，与祠禄。嘉定元年（1208），知江阴军。嘉定十七年（1224），著作偌郎。宝庆元年（1225），知处州。有疏寮小集

金人捧露盘

送范东叔给事帅维扬

下明光，违宣曲，上扬州。玉帐暖、十万貔貅。梅花照雪，月随歌吹到江头。牙樯锦缆，听雁声、夜宿瓜州。

南山客，东山妓，蒲萄酒，鹔鹴裘。占何逊、杜牧风流。琼花红叶，做珠帘、十里遨头。竹西歌吹，理新曲、人在春楼。

眼儿媚

翠帘低护郁金堂。犹自未忺妆。梨花新月，杏花新雨，怎奈昏黄。

春今不管人相忆，欲去又相将。只销相约，与春同去，须到君行。

莺啼序

屈原九歌东皇太一，春之神也。其词凄惋，含意无穷。略采其意，以度春曲。

青旂报春来了，玉鳞鳞风旎。陈瑶席、新奏琳琅，窈窕来荐嘉祉。桂酒洗琼芳，丽景晖晖，日夜催红紫。湛青阳新沐，人声澹荡花里。

光汛崇兰，坼遍桃李，把深心料理。共携手、蘅室兰房，奈何新恨如此。对佳时、芳情脉脉，眉黛蹙、羞搴琼珥。折微馨、聊寄相思，莫愁如水。

青蘋再转，淑思菲菲，春又过半矣。细雨湿香尘，未晓又止。莫教一鴂无聊，群芳亹亹。伤情漠漠，泪痕轻洗。曲琼桂帐流苏暖，望美人、又是论千

里。佳期杳缈，香风不肯为媒，可堪玩此芳芷。

春今渐歇，不忍零花，犹恋馀绮。度美曲、造新声，乐莫乐此新知。思美人兮，有花同倚。年华做了，功成如委。天时相代何日已。怅春功、非与他时比。殷勤举酒酬春，春若能留，□还亦喜。

失调名

红翻茧栗梢头遍。

江神子

寄王德新

春风花柳日相催。浙江梅。腊前开。开遍山桃，恰到野荼。商岭东来三百里，红作阵，绿成堆。

半山亭下钓鱼台。拂层崖。坐苍苔。林影湖光，佳处两三杯。恨杀玉溪王老子，忙个甚，不同来。

又

众人皆醉屈原醒。笑刘伶。酒为名。不道刘伶，久矣笑螟蛉。死葬糟丘殊不恶，缘底事，赴清泠。

醉乡千古一声平。物忘情。我忘形。相去羲皇，不到一牛鸣。若见三闾凭寄语，吾有酒，可同倾。

又

二更轰饮四更回。宴繁台。尽邹枚。谁念梁园，回首便成灰。今古废兴浑一梦，凭底事，寄悲哀。

青天荡荡镜奁开。月光来。且徘徊。何用东生、西没苦相催。世事悠悠吾老矣，歌一曲，尽馀杯。

木兰花慢

孟津官舍寄饮若、钦用昆弟，并长安故人

流年春梦过，记书剑、入西州。对得意江山，十千沽酒，著处欢游。兴亡事、天也老，尽消沉、不尽古今愁。落日霸陵原上，野烟凝碧池头。

风声习气想风流。终拟觅菟裘。待射虎南山，短衣匹马，腾踏清秋。黄尘道，何时了，料故人、应也怪迟留。只问寒沙过雁，几番王粲登楼。

二

拥都门冠盖，瑶圃秀、转春晖。怅华屋生存，丘山零落，事往人非。追随。旧家谁在，但千年、辽鹤去还归。系马凤凰楼柱，倚弓玉女窗扉。

江头花落乱莺飞。南望重依依。渺天际归舟，去间江树，水绕山围。相期。更当何处，算古来、相接眼中稀。寄与兰成新赋，也应为我沾衣。

三

赋招魂九辩，一尊酒，与谁同。对零落栖迟，兴亡离合，此意何穷。匆匆。百年世事，意功名、都在黑头公。乔木萧萧故国，孤鸿澹澹长空。

门前花柳又春风。醉眼眩青红。问造物何心，村箫社鼓，奔走儿童。天东。故人好在，莫生平、豪气减元龙。梦到琅邪台上，依然湖海沉雄。

四

对西山摇落，又匹马、过并州。恨秋雁年年报，长空澹澹，事往情留。白头。几回南北，竟何人、谈笑得封侯。愁里狂歌浊酒，梦中锦带吴钩。

严城笳鼓动高秋。万灶拥貔貅。觉全晋山河，风声习气，未减风流。风流。故家人物，慨中宵、拊枕忆同游。不用闻鸡起舞，且须乘月登楼。

江神子

寄德新丈

草堂潇洒浙江头。傍林丘。买扁舟。隔岸红尘，无路近沙鸥。枕上看书樽有酒，身外事，竟何求。

暮云归鸟仲宣楼。弊貂裘。为谁留。千古书生，那得尽封侯。好在半山亭下路，闻未老，去来休。

满江红

寄方城商师国器军中。寄同年李钦用，

时钦用为西台掾，在长安

汉水方城，今古道、几回投迹。留滞久，浩歌狂醉，此心谁识。渭北清光摇草树，故人对酒应相识。记雨窗、相对话离忧，秋风夕。

风月笛，烟霞屐。身易老，时难得。鸟飞天不尽，野春平碧。我梦秦东亭上饮，举头但有长安日，便与君、重结入关期，明年必。

洞仙歌

超化蘸碧轩得饮之书，有相调之语，因代书

以寄，寺有长明灯龛，即所见而言。

青钱白譬，自买愁肠绕。更恨欢狂负年少。记阳关图上，尊酒留连，儿女泪，输与闲人坐钓。

茂陵多病后，懒尽琴心，无复求凰与同调。似清风古殿，风动幡摇，晴昼永，惟有龛灯静照。看蝴蝶、飞来淡无情，问墙角茂葵，为谁凝笑。

临江仙

寄德新丈

自笑此身无定在，北州又复南州。买田何日遂归休。向来元落落，此去亦悠悠。

赤日黄尘三百里，蒿丘几度登楼。故人多在玉溪头。清泉明月晓，高树乱蝉秋。

点绛唇

寄李辅之

生死论交，有情何似无情好。满前花草。更觉今年老。

塞上春迟，湖上春风早。东州道。几时飞到。烂醉红云岛。

又

十六芳年，锦儿娇小琼儿秀。海棠红绉。恰到愁时候。

天上歌声，未省人间有。休回道。渭城烟柳。肠断离亭酒。








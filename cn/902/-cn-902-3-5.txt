送客金陵四首

其一

山光无限水悠悠，古苑花明月满楼。
送君马上休回首，玉笛三声一叶秋（一作舟）。

其二

此去离亭半夕阳，乌啼旧阙夜荒（一作苍）茫。
滔滔江水无情极，明月秦淮水一方。

其三

夜月啼鸦白下城，回看双阙泪沾缨。
紫苔最是多（一作无）情物，偏向金铺雨后生。

其四

紫骝游猎孝园⑴归，犹有（一作是）罴熊（一作熊罴）锁翠微。
一片钟山陵上月，天风吹下（一作上）旧臣衣。
⑴ 一作紫骝飞鞚白门


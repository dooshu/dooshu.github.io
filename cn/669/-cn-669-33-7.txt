7　僕射如父兄詩近汝墳　論詩未覺國風遠


新安吏「僕射如父兄」，汝墳之詩曰：「雖則如燬，父母孔邇。」此詩近之。山谷所謂「論詩未覺國風遠」。

【元圻案】杜詩箋曰：「舊書：『乾元二年三月，九節度之師敗于安陽河北。』通鑑：『子儀以朔方軍斷河陽橋，保東京，築南北兩城守之。』汾陽初敗于潏水，詣闕請貶，降爲左僕射。已而加司徒中書令。此復稱僕射者，本相州之潰，舉其初貶之官，亦春秋之書法也。洗兵馬則目之曰『郭相』。」〇山谷老杜浣花溪圖引：「探道欲度羲皇前，論詩未覺國風遠。」






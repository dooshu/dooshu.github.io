○为郭令公谢一子三品官表

臣某言：伏奉二月二十一日恩制，敕赐臣一子三品之官并阶。鸿私曲临，魂守飞越。臣某中谢。臣闻禄位之设，以待勋贤，苟非其人，必贻伊咎。臣之弱子，未有令闻，方且励以义方，教之诗礼，遽承殊泽，特授崇班，非唯有默朝章，名器难假，实亦惧招官谤，颠沛为忧，寤寐兢惶，罔知攸处。况臣荣登上相，任重总戎，子弟数人，尽居右职，过亢之诫，切在於心，常怀楝挠之灾，宁忘屋漏之愧。乞停宠命，俯遂愚衷，庶幼童无冒进之嫌，微臣有知足之谊。无任感惧屏营之至！


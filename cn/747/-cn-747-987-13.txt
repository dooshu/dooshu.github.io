○重修顺王庙记

州城西北墉上神祠，案孙处元《润州图经》云，本汉荆王之庙也。《汉书》；高帝族兄，汉兴为将军，有功封为荆王，王於此地，与黥布战薨，人为立庙。历吴、晋、宋、齐、梁、陈，俗皆享祀。隋平陈，废州为镇，数经寇贼，镇官汹惧，屡祷求福助焉。其祭文道士江所作，词甚华美。前後二千石及上佐下车，辄先祭而始莅职，如慢黩不虔，应时致祸。左骁卫大将军薛讷尝为此州司马，被病危笃，令祝张文瑾至诚乞请，当时获愈，自是恭祀有加。刺史王美畅修饰堂宇门屋步廊，皆令文瑾监领。瑾亦勤恳，手种果木一百馀株。司马成敬荷，多识前言往行，文藻精新。居常信笃，备深诚敬，乃於先天二年三月内，命工人雕刻神仪，并造王之後妃嫔妾及左右待从威仪，图於壁上，总三十馀躯。盛矣哉！虽太伯、子房祠中，象设严丽，不之过也。成公奉计入朝，言发朝夕。吴郡孙处元撰碑，披文相质，穷理尽性。稽诸典故，备通神道。时秋八月工毕，皇帝安七庙，殛四凶，天下太平，域中无事。文瑾洁身修己，常主奠祭，岁月躬亲，不懈其事。楚词云：“灵偃蹇兮姣服，芳菲菲兮满堂。五音兮繁会，君欣欣兮乐康。”岂虚也！恐陵谷迁贸，兰菊有渝，敬草故实而为之记。


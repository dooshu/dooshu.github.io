◇殷祠祀议



祠部下十月三日殷祠，十二日）祀。谨案帝袷之礼，三年一，五年再。《公羊》所谓五年再殷祭也。在四时之间，《周礼》所谓凡四时之间祀也。盖历岁节月无定，天子诸侯，先後弗同。《礼》称「天子袷尝，诸侯袷。有田则祭，无田则荐。」郑注：「天子先袷然後时祭，诸侯先时祭然後袷。有田者既祭又荐新。祭以首时，荐以仲月。」然则大祭四祀，其月各异。天子以孟月殷，仲月），诸侯孟月尝，仲月袷也。《春秋》僖公八年秋七月，。文公二年八月大事於太庙。《谷梁传》曰：「著袷尝也。」昭公十五年二月「有事於武宫」。《左传》曰：「礼也。」又《周礼》「仲冬享。」《月令》「季秋尝稻」。晋春曲沃，齐十月尝太公，此并孟仲区别不共之明文矣。凡祭必先卜。日用丁巳，如不从，进卜远日，卜未吉，岂容二事，推期而往，理尤可知。寻殷）祀重，祭荐礼轻。轻尚慢月，重宁反同。且「祭不欲数，数则渎」。今隔旬频享，恐於礼为烦。自经纬坟诰，都无一月两献，先儒旧说，皆云殊朔。晋代相承，未审其原。国事之重，莫大乎祀。愚管肤浅，窃以惟疑。请详告下议。（《宋书·礼志》四，元嘉六年九月，太学博士徐道娱上议，寝不报，又见《通典》五十。）




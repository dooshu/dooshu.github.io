○祠部郎中孙状称往年度人多用财贿递相嘱请元无经业望更铨试不任者退还本邑（祠部二条）

国之大事，在祀与戎；人之所崇，惟仙与佛。伏自恒星夜陨，吉梦宵传，既脱酣象之踪，爰开白马之寺。明须慈悲结虑，忍辱凝怀。坐鸽珍以勤诚，护鹅珠而守戒。指法场之门户，豁尔天开；导智海之波澜，涣然冰释。如此之行业，乃出乎尘嚣；岂容阐提末品，沙弥浅学？不精不进，曾无罗汉之因；行嘱行赇，翻习檀施之业。四分十诵，本自面墙；六度三明，旧来胶柱。为鸡为鹜，玷鹤树之清风；如虺如蛇，秽龙宫之妙法。铨择为滥，解退为宜。


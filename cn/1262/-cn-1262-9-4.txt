邯山：

汉《地理志》：邯山在东城下。金《地里志》云：邯郸有邯山镇，即今城东代召镇是也。又《水经》云：牛首水出堵山，东经邯郸阜，即张晏所谓「邯山在东城下」者。以今观之，东城之下不惟无水，且无山矣。然则三说何以云尔也？尝味《水经》之言，谓邯郸阜即邯山，此说深为有理。盖土高曰阜，不必其嵬然峨然，而古人皆谓之山也。夫求一阜于千百年之下能保其不为平地哉？况山夷则水竭，而邯山之下即有邯水，亦澌澌乎其渐涸也。余观浮乡县有所谓浮丘山者，今亦渐平为地，大抵皆邯山之类耳。(《邯郸县志》)




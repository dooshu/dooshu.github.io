○送李副使充贺正使赴上都序

之子领秘书著作於是邦，参我军事，事必肃，谋必忠，居处必恭，三年矣，而身无择行，职无比政。政之和，非吾子曷赖？今兹将东诸侯之命，朝於京师，称寿之仪举，专对之才达。是行也，将为度材者所得，岂复顾池中乎？正月元日，和气资始，大行设九宾於蓬莱前殿，皇帝辇出，百辟奉贺。公将以此时捧章奏於陛之下，得观虞舜之九成《箫韶》、涂山之万国玉帛。况惟仲氏，典司宸翰，棠棣之华，交映於朝，斯可谓之荣矣！懋修乃职，尚慎行迈，勉从栾伯之戒，将复臧，孙之烈。至如遵大路之叹，不足为吾子设矣。吾尝同寮，且士龙之执也。江楼醉别，何用贶远？以其章句当佩玉琼琚乎？


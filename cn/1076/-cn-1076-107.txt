卷一百七

钦定四库全书

历代名臣奏议卷一百七

明　杨士奇等　撰

仁民

宋徽宗时左正言任伯雨上奏曰臣访闻永泰陵工役人兵入夏以来天气向热渐因疾疫多致死亡窃虑聚衆之所难得医药臣伏闻仁祖朝尝因河北疾疫遣使颁药诸郡又尝以湖南蛮猺未平而兵久留戍令医官院定方和药遣使给之祖宗爱民之意虽远不忘而况近在京洛事干泰陵自今以後数月之间暑热有加工役未已欲望陛下时遣中使颁赐药饵恤其劳苦问其饮食如此则人情欣悦沴气必消赴功之人乐於尽力亦可以见陛下致厚於泰陵之意如以臣言为然只乞作圣意访闻指挥施行

陈瓘乞遣使陕西河北河东京西奉行优恤德音奏状曰臣伏覩七月初八日德音应河北京西路被水人户如可以优恤事件令安抚转运提点刑狱提举司疾速条具奏闻臣窃谓朝廷恩宥徧及天下惟此两路偏蒙优恤之惠者以逐路有水灾故也今陕西河东自用兵之後加以凶歉公私匮竭人物凋弊甚於水灾而德音优恤之文不及陕西河东臣窃以为不可至如条具优恤事件委之安抚监司此亦文具而已朝廷实惠未必及民也盖安抚监司被受悳音下於诸州州达於县备礼施行循例报应文移往复动涉时月迨於条具奏闻而优恤之民已填沟壑久矣朝廷优恤之意非不急也而州县行遣之叙悠悠如此岂非文具而已乎夫持文具以为优恤之政而欲使被灾之民得复其所兹固难矣又况天下诸道三路为重均有耗伤而止恤其一未可以为平也臣谓平恤诸路莫如专遣两使一往河北京西一往陕西河东如治平熙宁故事以安抚察访为名以陛下初政作朝廷施惠之意达于诸道民之饥馑流亡愁苦疲怨之状皆得以实入告自帅臣监司而下慰其劳苦而劾其欺缪事有方急而宜缓法有未便而当改者皆得专达至於讲究边防熟图利害事或干於机密而非诏之所能该者皆令面禀圣训而奉行之如此则根本之地均被悳泽人心感悦可召和气以广陛下前日所以特降德音之意谨録奏闻

贴黄神考尝谓近臣曰昨来西师兵夫死伤者不下二十万有司失入死罪其责不轻今无罪置数十万人於死朝廷不得不任其咎绍圣边事兵夫死伤之数倍增於昔今日朝廷安可以不任其咎虽频推恩惠尚未足以慰陕西河东之民岂可置此两路而独恤河北京西乎

仁宗时河北路都转运按察使欧阳修言转运使专掌金谷而不与兵戎之事然向被朝廷密旨令熟图本路利害隂为边备今沿边知州武臣不过使副通判乃常参初入京官并得尽闻机事而臣之本司独不得与臣非欲侵扰边臣之权盖调用军储须量边事之缓急以至按察将吏亦当知处事之当否请自今许本司与闻机事仁宗从之臣谓承平已久北人可防熟图本路利害隂为边备有备无患正今日所当留意也若遣使河北则此事可以委之

仁宗时枢密副使吴奎言边防武备宜选经画之士向虽有言者而采择迷惑朝廷一时处置而未暇讲求今兵事已息正当审图所宜以为永久之计仁宗曰边事正当以暇时讲究乃诏凡所当议者着为条目面奏而行之臣谓朝廷幸於无事因循玩寇数十年矣今虽闲暇正是讲究边防之时也有备无患所宜留意若遣使河北愿以此委之也

臣所谓事有方急而宜缓者谓解池之役也法有未便而当改者谓钞法之类也朝廷屡遣官相度修复解州盐池迨今累年未有成绩访闻孟明桥东张阳泺西兴工开河日役夫二万余人又自云乡县界东至沙池三十余里凡二十料合用三十四万余人役一月毕方陕西用兵之後复於本路兴此大役有思虑者皆知其不可也只此事自合遣使相度盖闻本路近年以来盐钞之法极弊物价日增财用弥窘边计所仰惟在解池势未可以遽罢此役若先议钞法今本路诸司分占岁额盐钞各於钞面元价之外自取赢余与民争利积日既久钞价倍增商贾难通边储匮阙若严禁诸司占留钞依旧只依钞面召人入中见钱粮草如此则商贾复行边计有备而解池之役因可少缓利害纎悉难以只凭本路诸司之言必须遣使就彼询究然後可得利害之实也兼通行河北沧盐经制铁钱利害皆所谓法有未便而当改者安可以不遣使乎

钦宗靖康元年宣教郎臣张九干上书曰臣闻立政造事而不明乎治乱之原者未足以定天下书曰天佑下民作之君作之师又曰衆非元后何戴后非衆罔与守邦民惟邦本本固邦宁德惟善政政在养民孔丘曰百姓不足君孰与足孟轲曰无君子莫治野人无野人莫养君子臣尝参圣人之言然後知有国家者其安危存亡未始不系乎民也廼者陛下即位之初敌骑长驱直抵城阙非常变故起自仓卒间本其驯致之祸夫岂一朝一夕所致哉向使海内富实边用给饶甲兵饷粮种种备设则敌骑何由而南牧也臣请为陛下历陈之臣窃考祖宗创业之艰难积累之深厚规摹之宏远垂二百年其防患甚深诒谋甚远实过於三代中间不幸乱天下者始於王安石成於蔡京颓波末流乃有王黼辈此万世不易之论也当安石初变旧章时如韩琦富弼司马光之徒力争新法以谓其患必在五十年後顾不验哉且自宣和间论之王黼之用事也方腊作叛於东南腹心之地福建江淮数路受弊曾不旋踵开拓燕云调发免夫钱流毒遍於天下遂使盗起山东河朔而桑麻之沃野黍稷之膏腴先鞠为战场矣外域之窥中原良有以也祸胎衅端诚不在外域今陛下欲靖四方一时之患莫先於征伐而征伐之谋屡夺於割地之议臣以是知未有为陛下思所以致寇而求自固於本本元无者譬犹常人失於卫生平日尫弱乃婴四时不正之气疾证在隂非艾关元不足以起死然则陛下今日乌可不以邦本为急先务亟发善政以涵养天下哉举所为善政之能博施济衆者无出於臣所论积欠推割支移折变等弊家至日见之也又况陛下恭俭之德闻於东宫者十年天下之人所以望於陛下甚厚当布惟新之令与天下更始用休息于斯民宪章祖宗再造区夏以成中兴之业若不力去积欠推割支移折变等弊虽数赦无补也何则珠玉金贝虽曰可宝适饥寒之用则不若五谷布帛故稼穑织絍是为农功臣抑尝见朝廷财赋大计责之省寺而省寺责之部使者部使者责之州县而州县责之里正始能办事是一日不可无野人也百姓果可使有不足哉陛下诚能听臣下其所奏俾二三大臣参酌利害穷研隐瘼着为成书观於乙夜出寛大之诏施厖鸿之泽不与常法同科德意丁宁母怠母忽天下之幸也臣抑又闻帝德广运乃圣乃神乃武乃文奄有四海为天下君恭惟陛下躬圣神武文之资君临天下必也运四海於胷中俾恢然有余地无使一夫不被其仁勿以金人之入方且用兵语及此则未遑暇是孟轲所谓不揣其本而齐其末者也臣愿陛下蚤夜以思负荷宗庙社稷之重适丁多事之秋非绥万邦屡丰年恐亦未足以敉宁祸乱保守三镇则臣之策初若迂阔而足食足兵或有取焉幸陛下留神断而行之冒黩冕旒臣无任昧死拜手稽首谨言

许翰乞加恩死事者疏曰臣伏见畿甸戎马以来战士僵仆居民流亡今兵既解所宜矜恤陛下圣慈哀痛元元比已诏降度牒召人掩骼埋胔然犹道涂暴露久未尽藏恐伤士卒之鬭心亦损天地之和气春晴薰蒸化为疠疫昔汉高祖下令军士不幸死者吏为衣衾棺敛四方归心焉此高祖所以取天下之道也不可不察又近累有雍丘尉氏等县诣台诉免和籴方戎马蹂践之余复军须馈运之後十室九空未有生理而官司遽复督责使之头会箕敛非所以固邦本也矧惟畿邑拱卫都城祖宗加厚以待缓急今不镇抚使之重困将散之四方则都城孤危臣愚愿诏官司选忠良吏令分按田野掩瘗遗骸又愿陛下齐心垂哀於清穆之中勅中外寺观为死事者祈福所在厚恤其家以劝忠义之节於方来戒漕司非具见钱不得和籴於民劳来安集使之复业以昭太平之象而正再造之基

左司谏陈公辅论致太平在得民心疏曰臣比缘奏对特蒙圣慈谕臣亲自擢用之意令臣协心助成太平臣皇恐感激臣诚何人获闻此语臣固当展尽底藴以补报万分之一然臣自媿学术智识皆不逮人但有朴忠而已惟陛下怜之臣尝询诸朝士大夫皆谓今日国家兵革之患未除太平之治诚未易致也然以臣观之所以胜敌人者必在於治中国所以治中国者必在於得民心陛下无以臣言为迂阔而不切於治也孟子尝曰得天下有道得其民斯得天下矣得其民有道得其心斯得民矣然则民心乌可失哉臣尝原先王所以得民心者无他莫先乎有德而已盖易感者羣心难忘者盛德惟圣人躬行於上者既有感民之盛德故百姓欣戴於下者斯有爱上之诚心非特如此因所欲而与之因所恶而去之皆所以得民之心者也是故善政者民之所欲也虐政者民之所恶也君子者民之所欲也小人者民之所恶也善政行之虐政除之君子用焉小人去焉此因所欲而与之因所恶而去之民心其有不得哉臣不敢远引前古请以今日观之陛下养德东宫十有余年恭俭出於天性聪明本乎生知爱民之诚未占有孚动民之行不言而应盛德之至固足以感民心矣及乎一旦即位遂取其政之善者略施行之政之虐者略除去之忠良之君子以次召用奸恶之小人以次窜殛於是天下翕然莫不仰戴圣朝如重隂蔽天初见赫日如大暑执热初濯清风岂有不得其心者故虽金人之兵围逼京师几四十日而都城百姓咸愿固守无一人有离心四方援兵不日皆集无一士有叛志以至於州县之间人情帖然盗贼不敢乘间而起此何以致其然哉实有以得民之心而已陛下诚能效大禹之克勤体文王之节俭至诚以行之不倦以终之检身不及从谏如流孜孜图治日谨一日则其德愈盛而不替矣民心焉往而不归哉然後与宰执大臣相与讲明求其善政尽举行之凡所谓虐政蠧国害民者除之惟恐不尽择其君子尽召用之凡所谓小人蠧国害民者去之惟恐不至则所以得民心者至矣夫民心既得则中国焉有不治中国既治则远裔焉有不服哉此太平之功所以可图也昔齐宣王畏诸侯之侵孟子曰臣闻七十里为政於天下者汤是也未闻以千里畏人者也滕文公以小国间於齐楚孟子独告之凿斯池也筑斯城也与民守之效死而民弗去孰谓陛下以一人之尊有天下之大尺地无非王土一民无非王臣区区以敌人为畏哉臣愿陛下勉之但思所以得民之心彼诚不足畏矣李光论百姓失业劄子曰臣闻尧舜在上天下无穷人文王之民无冻馁者盖国以民为本民以食为天自古贤圣之君莫不贵农重谷以裕天下一夫不耕或受之饥一女不织或受之寒饥寒并至而能不为奸邪者鲜矣仰惟陛下临御海?躬修节俭以安百姓涵养生息如天地之无不覆载雨露之无不润泽每发德音下明诏未尝不以寛恤为先怀生之属罔不欣戴可谓治极乎尧舜而恩深於文王好生之德浃肌肤而沦骨髄矣迩者朝廷稍务损益时政以适厥中而奉承之吏用意过当不复推广陛下仁民爱物之心贪残苛暴公肆掊敛百姓嗷嗷失业者衆监司守宰坐视流亡恬不加恤强者结集为寇盗弱者转徙乎沟壑是致辇毂之下匄者日滋号呼呻吟枕藉道路此陛下耳目所及至近而易察者然且壅隔而不尽闻况四方万里之外乎深恐怨嗟之声干戾隂阳聚为祲疠伤害和气臣愚伏望陛下流寛大之泽抑烦苛之吏申勅诸路提举常平官或间遣信使以巡抚四方延问民所疾苦蠲逋负省徭役以仰副陛下爱育元元之意实天下幸甚

高宗时尚书右仆射李纲寛民力劄子曰臣伏以祖宗取於民者有常制供於国者有常数州县寛裕民力丰饶而国用足崇宁大观以来兴造既多用度浸广於是设法以取之盐钞茶引类多抑配和买均籴无钱可敷至於宣和之间有应奉须索之烦有燕山免夫之役物力大屈人心惊疑如居风涛汹汹靡定靖康之初降寛大之诏将与民休息而兵革未已调发方兴州县官吏不克奉行徒有虚文初无实惠民之憔悴几不聊生今日国势人心比之靖康之初又不相侔自非无名之敛一切罢去与民更始则失业不聊生之民皆将聚而为

盗贼天下之势离矣夫自崇观以来增上供之数而一路州县又有养兵给官吏禄廪之费用度百出何自得之於是常赋之外加数以取於民如江东西南北有至於纳加耗米四石仅能了常赋米一石者猾胥赃吏又因缘为奸欲民力之不困何可得也登宝位赦书已令勘会上供增数蠲减宜於元额以十分之三留本路为养兵及官吏禄廪之费受纳常赋依法加耗外不得辄取犯者重寘於法则民被实惠而有更生之望矣国家前此屯兵於畿甸故岁漕东南金谷以实中都今京畿屯兵无往日之数而帅府要郡养兵之制兴则随时增减以足国用以寛民力不可缓也自余不急之贡及年例抛买无用之物皆宜蠲减茶盐不得抑配籴买先给价钱如此然後可以为政夫民犹鱼也财犹水也鱼恃水以生民恃财以养水日汲而至於涸则鱼亡财日取而至於匮则民散故善养鱼者蓄之於陂池深渺之间善养民者临之以寛厚简易之政审能行此则足以得民心斯得天心矣如合圣意乞降旨三省措置条具施行

枢密院编修胡铨上奏曰臣闻梁襄王问孟轲天下乌乎定孟轲对曰定於一孰能一之曰不嗜杀人者能一之陛下前日下诏戒诸大帅毋得多杀闻者流涕皆曰是宜为君有恤民之心此诚合孟轲不嗜杀人之意然而武夫悍卒不能上体至仁皆务以暴易暴窃闻向者军兵有於路中掠人探取其心以祭鬼者往往而是只如太平州火灾居民救死无路率皆登城以避而城上军兵捽而杀之人至蹈火而死者三千余人怨声彻天监司郡守畏首畏尾不敢上言实孤陛下任使之意然当涂火厄已不可及至如掠人以祭其祸未已可胜寒心昔邾文公用鄫子于次睢之社春秋悼之以为襄公之不霸在此一举况今军兵杀人其害不止於鄫子乎臣愚欲望推明孟轲之说申戒诸军严行禁止以广陛下不嗜杀之心庶几德泽结人以定大乱冒渎天聪臣无任战汗

铨又上奏曰臣闻近日言事之臣多以迎二圣复两宫劝陛下广孝悌之道而陛下孝悌之至通于神明日夜焦劳痛愤靡已思欲自将待边以决一战而不悔是以连年大举深入敌窟曰吾必申吾孝悌之志而後已然臣窃以谓圣人之孝与匹夫不同匹夫以区区奉顔色为孝圣人以安社稷为孝社稷诚安则二圣可还两宫可复陛下之孝无加焉如使社稷未安陛下未得高枕而卧尚何为孝乎臣尝闻昔有老而患积聚者医云据病当下一月而愈若不下半年而愈然中年以後一下一衰积聚之患终身之忧也其人信之终不以一月之快而易终身之忧遂用医言以善药磨治半年而愈初不伤气而体力益全因悟近日诸军渡河是医者欲下一月而愈者也其势未必不利然终非万全之道以陛下圣明相贤将勇往无不克而臣尚以为非万全者窃见一二年来东南之民困於军兴前岁大旱人至相食虽亲父母手杀其子食之去年虽大丰熟比他岁所入十倍然官敛其七八民存二三生理萧然卒有水旱民无一年之储陛下所恃以为本兵之地者东南尔而民力如此若兴师不已不惟劳民必又重赋兵法曰兴师十万则百万家不得安业今虽给降官告度牒交子名为籴本而民间不得一钱实为白夺州县官吏又从而因缘为奸官取其一已乾没十九矣陛下试询台谏有异臣言甘伏斧钺臣愚欲望申戒天下官吏务为寛恤仍诏诸将养锐持胜少息民力一二年间气力全盛精神可以折冲则积聚之患可不下而愈也圣人之孝尚何以加於斯乎冒犯天聪臣无任战汗之至

铨又上奏曰臣近自南方来经历州县不少颇闻民间利害其甚害者莫大於修城比年以来所至纷然调发乡丁千百为辈方春田作舍耒耜而躬畚锸怨声嗷嗷而又科买塼木动至万计率以军兴为名徙居民坏庐室人少不从身死家破而今之守臣骤迁数易或半年即去或一年即去既知在任不久遂务急於徼功凡所营筑急若星火但欲速成不责实效一经积雨随即颓圮设有盗贼如何可凭况自来州军自有牢城兵卒今皆散为奔走之隶而法外役民妨耕扰业陛下前日下诏远慕黄帝以车为卫不狃於九重之安而冒霜露之苦务在息民故也远方郡守不能上体陛下德意乃至劳民费财缮治亭障使其坚固可恃尚曰烦劳况其文具实无补於备御加又因缘驱迫役夫修葺廨舍崇饰观台民穷无诉遂为盗贼欲望诏天下州军自今母得大兴力役或有城筑必先计城广狭每郡守一任之间修母得过百丈须务坚固难毁其任内有或坏者重寘以法虽已去任必须追坐仍令逐路监司常切觉察敢相容隐者亦与同罪如此则不至大段扰民而每任所修虽少必固三两任内城遂可全不惟民力稍苏亦庶几城池或可待暴非徒为文具而已臣愚浅识惟陛下怜其过计

权吏部侍郎汪应辰转对疏曰臣闻汉高祖入关蠲除苛法秋毫无犯秦民无不欲得高祖王秦者及其失职之蜀秦民无不恨者夫以秦民之心如此故高祖以崎岖巴蜀之地还定三秦易於反掌既而战荥阳京索间旷日持久至於发老弱以从军计户口以转漕民无不从者卒以取天下臣以是知民心所归其所系大矣自艰难以来中原之地陷於敌人而遗黎赤子怀恋有宋归戴陛下其心未尝一日而忘彼虽压之以战则必胜之威劫之以犯则必诛之法宜其人服从於彼也而终莫之从我方保守和好其归明者还之其欲来者却之宜其人之絶望於我也而其望愈确呜呼此岂可以伪为哉今者淮北之民更相携持系踵而至殆无虚日如大川之水而强以人力障之一旦堤防溃决沛然东下彼固不能遏其去我亦不能御其来也伏愿陛下察斯民所以不忘国家如此其至密诏有司厚加抚恤使至者有归居者有养以不失其所以来归之意则斯民心说诚服有殒无二惟陛下之所欲用者矣陆贽有言所费者财用所收者人心苟不失人何忧乏用惟陛下留意幸甚

张浚议姑息状曰儒者拘於古义惟知薄赋省用可以得天下之心而不知排大难除大患权一时之宜救四海之急其用心非不本於仁取之於民有不得已者且爱民而姑息之一旦有急不能保护使之父子流离生事委弃安在其为仁也况两宫未归中原徯望天下之心所以责望於我者至重乎虽然兵兴之久生民憔悴益甚矣陛下勉之寸隂是惜至诚有为以惠天下臣请以死効力焉

直龙图阁李光乞遣台谏按察民病以应天灾劄子曰臣猥蒙陛下召自藩方擢置近列职清事简无以仰裨圣政之万一当兹多事实愧素餐今者虽幸轮当转对既非视朝例当投进则又无从瞻望清光臣辄不避僭渎之罪敢陈狂瞽之说臣闻人君继天而为之子何所取法哉取法於天而已故天以金木水火土运於上谓之五行人君以貌言视听思继於下谓之五事尧舜之时在璿玑玉衡以齐七政七政者日月五星是也箕子为武王陈洪范首言庶徵者雨阳寒燠风是也盖人事失於下则天变见於上若影响之随犹桴鼓之应甚哉天心之仁爱人君也一有不至则出灾异以谴告之故有道之君天必降鉴若政事差缪则日月有薄蚀之灾星辰有孛彗飞流之变五事失当则有常雨常阳常寒常燠常风之变书曰先王克谨天戒臣人克有常宪盖人主之畏天犹人臣之畏法也恭惟陛下圣学日就聪明日跻庶政之间固无大戾但军兴之际不免科敛加以去岁诸路旱伤江西湖北民不堪命浙东百姓食犬豕之食如闻日来州县促办盐课抵冒者衆囹圄充斥伤天地之和变隂阳之候自冬及春雨雪不已暖气未效有伤麦苖此灾异之大者臣职在论思不敢缄默臣闻自古创业中兴之君必有所因而起故汉祖回关中光武回河内安集抚养使户口充实然後转输不匮卒成大业今六飞驻跸东南行已十年江浙非陛下根本之地乎亦将因是而起矣然斯民流亡失其本业又天变如此乃无一人肯为陛下言之者臣非不知隂拱循默可以窃陛下之宠禄叨陛下之富贵然区区之心有不忍为者臣愚伏望圣慈於台谏中选择公忠谅直之士可以委心腹者按察诸路核实以闻如臣言不妄乞诏三省措置施行庶几消弭天灾召来和气以仰荅天心所以眷顾陛下之意实天下幸甚

光又乞按察诸路财赋劄子曰臣闻知天之天者王事可成不知天之天者王事不成国以民为本民以食为天今兵兴之际朝廷方议招纳羣寇江淮湖湘之间以次招安人心悦附费用日广所患者粮食不足尔今行在卫兵无虑数万而邵清崔增李捧辈皆蜂屯蚁聚仰给於县官所谓六路发运使者其抛科籴买不过二浙十五六州军民间积藏虽瓶储缶蓄捜刷殆尽自二浙之外了不经营频年以来江南诸路上供物料委为盗资赃贪之吏乘时搔扰侵欺妄用恣为不法无复忌惮臣愚欲望圣慈速诏大臣更选清强通知财谷之人按行诸路见在已支簿历拖照具实数上之朝廷仍乞检会纲运旧法除逐州每岁合支用外其余尽合发赴行在赡养衆军内有沿江去处亦可那拨分遣就粮庶几远近均平用度给足少寛浙部疲瘵之民不胜幸甚光又乞蠲二浙积欠劄子曰臣伏见近年以来敌人猖獗中原板荡陛下驻跸东南乘舆服御悉务减省而百司兵衆皆仰给於二浙加以今日营缮所须一毫以上皆出民力师旅饥馑之後斗米千钱民虽凋弊罔有怨词深可怜悯臣愚伏望圣慈因今移跸之後稍流寛大之泽以慰人心应二浙积负一切蠲除臣契勘临安府九邑科配比他郡最为频并其折变小麦为害尤甚及去年残零税赋见今转运司责限催纳其数至微欲望特与释放昨缘前知府孙觌将义仓米於正税外更有折糙米二?五胜仓场受纳复增至一石又有钞旁公吏乞觅不下一二千及每岁和买州县既不曾支与价钱今闻本府每匹更令纳见钱四百文足谓之縻费钱窃虑行之既久遂为永例诸县因军马经由支过系省钱斛多不肯豁除坊场亏欠课利委非侵欺无缘补发而官吏欲假此搔扰时一举行追呼捕逮谓之干照钱县官无所从出止是剥民如斯苛细望悉蠲除庶几小民蒙被实惠仰副陛下勤恤民隐之意

左正言邓肃上奏曰臣尝谓巡狩之礼非偶然者春则省耕以补不足秋则省敛以助不给忧勤之心亹亹不已惟恐天下之疾苦不得以上达而九重仁政不得以下布耳崔馹南巡之颂尝云班云行之博惠散雨施於庶黎正为此也陛下即位之初首巡睢阳云行雨施之博当自此邦始使天下引领而望之曰徯我后后来其苏如是则銮舆所幸孰非金城乎傥以军兴之际一日二日万几若未暇恤焉则百姓将蹙额而相告矣传之天下速於置邮万一他有巡幸当有深可虑者臣窃闻夏四月陛下临幸之初应天府下诸邑索供奉物至今有不还其直者臣实骇之兵火之後居民离散一得真主如获再生州郡不能省此复取其膏脂而略不加恤诚忍人哉陛下不及知民间不得诉安於残忍者又以为不足言此宋都之民所以至今未蒙实惠也且宋都陛下即位之地也民心忧乐天下将取则焉臣愚欲乞陛下峻责当时供奉官吏不还其直者且令朝廷偿之大牓诸邑俾仰体圣意庶几四方相庆曰天子圣德如此其巡幸所至又恤民如此民心一定陛下何往而不可哉昔者太王避狄事之以皮币犬马以至於弃土地真若不复振者卒能肇基王迹历年八百其故何也盖当时去於岐山之下民之从之者如归市民所不能舍则天亦不能违矣此邦之所以兴也书曰天视自我民视天听自我民听惟陛下察之

肃又上奏曰臣窃谓天下之大取诸一身足矣边鄙有宼若病在四支民心有失若病在元气凡四支之有疾未有不自元气之乏者今欲治边鄙其可轻失民心乎又况京畿近地所赖民力为切此尤不可失者也去年敌人猖獗再干我师京畿近地悉为战场十口之家九遭屠戮间有脱者亦仅留余息耳陛下已登九五之位逃民欣然如获再生然後老弱相扶稍有归者然昔日所居荡为煨烬田野之间骸骨相枕岂有余力复为耕耨之事乎今也京畿漕司尚循旧例日促秋租以为岁计甚矣谋臣之误国也昔者周公之相成王必陈王业其诗云三之日于耜四之日举趾盖以谓于耜举趾傥失其时则岁无秋矣且周正建子于耜举趾之时在今为正二月之间也今年敌骑四月方遁不知正二月间京畿之民何在哉于耜举趾既失其时今取其租曾不少恕民将如何天不能雨鬼不能输臣知百姓将复遁矣若使京畿之民其心已失譬之元气已不复阳四肢有病其能愈乎此正医国者所当虑也惟陛下审处之章谊乞寛假力田之家禁止州县邀索疏曰臣窃观比年以来敌骑侵陵盗贼猖炽编户逃亡人不粒食浙西州军镇江为尤甚近闻镇江府丹阳县久无县令又无丞簿残民之愿归业者有田而官不许种其愿种者必先计亩出金官给田帐列顷亩之数然後得施垦辟之力於是贫困之家熟视已业而无赀自占田畴荒芜坐致殍踣非所以劝农工而安土着也朝廷未尝有此禁令州县监司决不敢出此指挥此必猾胥贪吏为之也士民之避地於四方者迫於兵革盗贼之警而致饥寒流离之苦彼其怀土之思岂尝一日而忘哉今归视其常业郡县必有所邀索而後就业则愿归者无几矣臣愿诏有司严行禁止凡荒残之处田租力役一切蠲除听民自择膏腴极力种艺一二年间流移渐归户口益衆然後计其已耕之地稍定常赋之入盖未晚也近者绍兴德音固有牛租屋税寛免指挥矣若蒙圣慈更於力田之家特有寛假不胜幸甚

赵元镇上奏曰臣窃见去?之秋移跸浙右尝诏郎吏以上条具巡幸之宜凡有可以加惠远方者莫不举行之德至渥也今自温台复临吴会所至郡邑悉经寇攘无聊憔悴之民欲赴诉於陛下者不啻赤子之投父母饥渇之丐饮食嗷嗷之情大非前日陛下怀恻怛之心视兹困弊亦将哀其穷而副其所欲乎愿诏有司严勅州县应经残破之家特蠲今年赋役差率等事及竹木甎瓦米麫之类权与免税使之营葺生理以渐复业起凋瘵之疾变愁叹之声因之弭奸宄以消无穷之患矣敌人长驱肆行残杀陛下无力以救之固非得已凡兹优恤之事力所可至者谓宜无惜至愚而神孰不欣戴是乃固邦本之术谋恢复之渐也幸陛下诚心至意果於必行要令蒙被实惠不徒为挂墙壁之空文斯为尽善事若缓而急者惟陛下加察

李石上奏曰天下事有繁有简简则易守繁则难悉且九州四海之广天子一身安能民民自治哉曷亦取其简而易守者以为治民之要则其繁而难悉者可驯致也今陛下执其简且要者以分之於监司守令而民自治矣县以千计州以百计一道以数十计陛下诏旨所以忧此民者岂但千条万端吁亦繁矣监司守令三人者诚有一於此为陛下分其甚繁之忧者谁乎且付之以忧民之柄则必择其人而授之必欲择其人则必亲出陛下之权衡题品庶可无憾今县令苟挂名选部者皆可得之郡守则自京朝官以上苟积?月者亦得之如监司则系之朝廷矣且以朝廷自选择者不过数十则必自知其人之贤不肖至於州县守令号为千百计能保其县得卓鲁州得龚黄人人为贤守令乎陛下既以民为忧又忧其所以治之者其亦劳矣不若以民寄之於守令守令寄之於监司自其简者视之而寄陛下之忧则所以忧民者可以纾其半矣迩者陛下务於旌别俾监司举材可为郡守县令者是亦知所以择守令之一术至於监司则在朝廷矣诚能思其所以为要者执之於上则尧舜无为之治岂远乎哉

石又上奏曰天下之利皆生於无所用旱之舟水之车此无用之利也夫有用者人知竞而急趋之而无用者则不屑而弃之初不知无用乃有用之资沿边不耕之田乃无用之利也今之江汉与巴汉乃昔之人所尝屯兵其地取其不耕者耕之以为食为息兵静重之计寛取民馈餫之劳国家知之置营田之官於其地盖得之矣恐言之未尽行行之而未尽至愿陛下诏有司悉意出力而为之今有司所患者不过曰耒耜钱鎛之费耕耘芟筑之人耳诚使有司稍借其费又蒐汰兵之老弱不任穿带者募游手之闲民者杂耕於其地寛以?月之力视其?人之厚薄而为田官之殿最此诚裕民之一术也且治人之疾则必为之药而冀其愈也陛下既知民之疾取有司寛剩之财以裕之是知其疾而为之也疾未愈而药不继陛下将何以忧之乎然则营田者亦裕民之一术也

两浙西路安抚使叶梦得奏乞禁罢献纳借贷指挥状曰臣窃惟方今国雠未雪连年用兵外有方张未灭之敌内有乘间窃发之盗然而都城失守几月陛下谦逊未即大位奸伪僭乱之人窃居大宝天下内外远近卒无一人敢怀向背者祖宗德泽二百年蟠结在人至深至固之效也臣始闻二圣北狩首移檄部内士庶兵民喻以逆顺推本国家根本灵长不拔之意使各坚守一心以待陛下之命是时上下方汹汹臣言一出虽武夫悍卒妇人小儿无不感泣愤励所在聚观数百人更相传告以死自誓臣以是占之知吾宋之有天下非特天命方永在人心者固不可得而易也陛下既嗣有大统赦令继下其爱恤元元涵养抚存者无不备至可谓知所本矣应上供之数非祖宗旧制而过取於民者一切尽罢凡欠负之所当输者不以贯伯名色皆使蠲除民知散利薄征陛下之诚意弛负已责陛下之仁心其欢呼归戴岂有已哉然臣尝观自昔良法行之无不在人使其人守之必先有以戒其渐古之言曰作法於凉其弊犹贪作法於贪弊将若之何去?渊圣皇帝继承之初深监前日政事科扰之弊而力去之其见於诏令者亦无所不尽然在位之臣不明大体未几以国用窘匮乃开献纳金帛之令其後金人既迫城下仓卒召勤王兵虑调发不足又使得以借贷於民天下固知二令非出於渊圣皇帝然郡县被受能推广上德者无几往往皆挟中旨肆为诛求愚民悭靳安知公上之急谓之献纳者未有不科敷而得也此例一启凡急而取於民者无不以献纳为名於是去冬及春有或课以等第或率以贯头有一邑而出三五万缗者有一郡而出二十万缗者至於再至於三不已问之则曰法固有之此出於军须权宜而民所乐输也岂其实哉借贷之令初虑官钱不足而勤王之兵不可缓故不得已命之以备万一然且使偿其?租之半亦固未有遽取之也而所在不问府藏之有无不论调度之多寡畏监司者恐其劾问为己谋者虑其後乏迫期会而取办废经画而仰成则惟民之求而已入有常数用无常限人得为市高下在手有上户释而下户及者有此色薄而彼色厚者簿籍不足考劵契不足凭所蠲之租所偿之期尚安得而计哉臣耳闻目覩未尝不为朝廷惜之以谓科率之禁虽严而掊刻者犹未戢搔扰之戒虽数而困苦者犹未苏此虽有司之过然不几作法於贪者欤昔汉武帝事匈奴卜式愿输家财半佐边公孙弘以为非人情不轨之民请勿许式後复以钱二十万给河南太守徙民武帝召以为中郎布告天下尊显以风百姓然卒不闻复有献者古今人情大抵不相远唐德宗讨朱滔王武俊用韦都宾陈京请借商钱期得五百万可以支半?乃使赵赞行之约罢兵而偿捜督既峻民有自经而死遮宰相诉哭者长安为之罢市然才得八十万其後泾原兵乱大呼於市果假此以藉口既不足济所乏徒以失民得不偿失今陛下以圣德啓中兴武帝德宗之事固万无有然二令未除慢吏庸人终得以并缘为奸以济其私百姓何知但见前日之习尚在必将疑陛下之诏以为虚文而奸猾乱民之徒或得因以扇惑其党则所害为不细伏望圣慈特命有司明示诏旨以前二令出於有司一时之请自今无得复用凡州县敛於民而称情愿托军期而辄借贷者皆重坐之使远近之民感恩怀德皆能深信而不疑则扞患扶倾必有见危而思奋孟子谓三代之得天下也得其心斯得民矣此正今日之先务狂愚冒犯臣不胜皇惧激切屏营之至谨録奏闻梦得又奏乞放免严衢州诸县夏税等状曰勘会近为严州遂安县凶贼倪从庆作过本州淳安夀昌两县及衢州常山等县皆相连接境自去冬至今诸县保甲把隘防守暴露实为劳苦方春农蚕是时不无废其作业尝具奏请欲候事平特与蠲免夏秋二税及和买未奉指挥今来倪从庆等已出就降据统领官朝奉郎詹大和条具到应烧劫被害之家与把隘地分人户量地里远近紧慢随乡村优重劳佚分为等第参酌合行蠲免分数下项须至奏闻者一应系烧劫被害之家逐户下更不分等第一等户与免一年夏秋二税和买一半第二第三第四第五等户并与免一年夏秋二税及全免和买身丁一应把隘地分逐户以紧慢分四等第一等户免夏税三分第二等户免夏税四分第三等第四等户免夏税六分第五等户全免夏秋二税并今年身丁客户同已上各免和买五分第二等第一等户免夏税二分第二等户免夏税三分第三等第四等户免夏税五分第五等户免夏税并今年身丁客户同已上各免和买四分第三等第一等户免夏税一分半第二等户免夏税二分半第三等第四等户免夏税四分第五等户免夏税并今年身丁客户同已上各免和买三分第四等第一等户免夏税一分第二等第三等户免夏税一分半第四第五等户各免今年身丁客户同已上各免和买二分右臣契勘浙部自严州以东山洞最为深险凶顽之民恃以窃发昨方腊作过陷没六州二十七县杀戮蹂践官吏生灵被害不赀至烦朝廷遣发西兵数十万方能扑灭今来倪从庆结谋实欲放效方腊仍乘州县起发勤王弓兵之後所在空虚其势猖獗比方腊尤易幸缘把截防托不敢奔迸出洞及几察在外奸细之人无所附从因此穷蹙请降保全一方实两州诸县保甲之力若无所优恤无以激劝後来恭惟皇帝陛下绍休圣绪恢复大业方欲尽除天下蠧弊还之太平使怀生之类无一物不得其所则於此毫末之微必预含覆之赐欲望圣慈详酌许令依所条具等第特赐蠲免施行干冒天威臣无任惶惧激切屏营之至谨録奏闻

武义大夫曹勋上保民书曰臣拳拳之忠既愿陛下愈励畏天之实以副天意仰惟陛下严恭寅畏昭事恪谨发自渊衷光於圣德躬行有余矣其见於立政立事与三二大臣同心以明畏天之事者臣愿以保民为先臣闻春秋传曰国之将兴视民如伤是其裕也福者天之所锡国之将兴赖天命尔必视民如伤然後为福是以自昔圣人所言天也人君也民也未尝不连属而为辞盖人君者天之所命而民者天之所亲也後世为治者每离而三之所以下不为民所怀下不为民所怀则上不为天所福此理岂不昭然哉子贡曰如有博施於民而能济衆何如可谓仁乎孔子曰何事於仁必也圣乎尧舜其犹病诸保民之事虽尧舜犹以为难也臣伏覩咸平中澶渊之役可谓大得志矣当时若从诸将言何所不可真宗皇帝不为也遣曹利用出使结好交币行千万世息民之策其形於言曰我为忧民切戎车暂省方圣意安在哉庆历中北兵压境遣萧英刘六符来聘必欲得关南故地乃止可谓轻侮中国矣以当时事力岂不能快意於一战仁宗皇帝不为也命富弼报聘增币结约寻前盟而固之其形於言曰朕为两朝赤子故屈已增币以图宁息圣意安在哉二祖之意盖不欲逞一时之志而啓後日之祸保民之大惠也天佑祖宗保民之盛德所以隆其基业於未艾者顾不在此乎宣和海上之约使谋出於彼在我当曰契丹吾兄弟之国祖宗兼爱南北之民通好结和载书具焉天地鬼神是临契丹之患我当救之而反共图之天地鬼神谓何彼闻此言臣知其缩颈而走也傥先自我谋则又何说欤天佑祖宗保民之德所以隆其基业於未艾者今在陛下谅陛下必能畏天必能保民必能承祖宗积累之基又能光大久远於其後也又畀陛下为先帝雪耻於天也亦祖宗与先帝在天之灵所以深望於陛下者也遗大投艰在陛下岂不重乎保民之事陛下可不勤乎河南之复一予一夺终?而已亦天将以观陛下保民之力也臣料是时谋臣必有献言者将因河南之复大举而取东北又欲深入以雪大耻陛下固未入其言使谋之者不已一旦圣意从之则兵端祸本创立自我天意若曰斯民也针石磔膊於前日非得已也摩拊吹嘘曾未几时而更创为兵端祸本生灵余几忍戕之乎兵连祸结又当何时而定乎天亦骇之也故复以河南予敌不予不息也不息不能保民也天意岂不明哉天佑祖宗保民之德如此所以报宣和之举如此既予陛下以河南复夺之其速如此皆以保民也陛下顷者宸心独断屈己通和以图休息得祖宗保民之意也今又与同心大臣审定国是以应天定之心皆行保民之大惠臣犹以保民为言者圣人以一夫不获为辜君子以匹夫匹妇不被其泽为媿耻保民之事不当存其大而略其细有其心而无其实德今也田畴之不垦辟户口之不滋益商人贩贾之不通工人用器之不广逃移沟壑之不免愁叹嗟怨之不除以是为保民可乎陛下寛恤戒告诏旨屡下挂墙壁訹无用之空文衔命令加出使之重扰譬犹雨露自天而降中间为物所隔润泽不及於地陛下存其大而臣下不能行其细陛下有其心而臣下不能施其实德臣所以有言也夫生民之休戚在人材之贤否政事之得失纪纲之废举风俗之薄厚陛下前此东西巡幸未有定都和战攻守未有定计应敌不暇不能以自全自全不暇未能以有立之时也是以人材随所举而用政事循一切之宜纲纪听其所分风俗任其所尚保民之事若有所未暇天之责於人者轻也今天下已定自全之时也有立之时也天之责於人者必周也臣仰窥天意下详民瘼恭望陛下一眂同仁於此时至切也陛下所当留神羣臣所当竭力无出於此愚臣於此所当尽言也伏惟圣慈加察焉不胜天下之幸王元渤论保民疏曰臣闻保民之道无他去其害民者而已矣方今害民之大者有三一曰横赋二曰力役三曰贪吏朝廷固已戒横赋矣然而起横赋之端者莫急於军无定所朝廷固尝省力役矣然而重力役之弊者莫大於兴作不时朝廷固已惩贪吏矣然而长贪吏之原莫甚於好恶不明且以近事言之刘光世保江州移之镇江韩世忠保镇江移之行在张俊卫行在遣之浙部师行所过县邑为空官廪不支自须横赋横赋之弊未去臣恐保民未有道也州郡伤残人民凋弊为官吏者或增修城垒或缮治甲兵初无坚守之谋徒饰贪功之说强寇一至委而去之向者民力又复一空臣非谓此不当为也盖当因时之为寛民之力若能频施惠爱厚结民心则耝耰可以击贼画地可以固守如其不然但求文具则贪功之人必兴力役力役之政未节臣恐保民未有道也县邑之所视者州郡也州郡之所视者监司也监司之害莫大於好货监司好货则迫胁州郡郡吏好货则求请县邑邑吏好货则诛剥乡村推原所自盖缘好恶未明朝廷非不好廉吏也而廉吏或未擢非不恶贪吏也而贪吏或器使如此未至耳若於临事之日常知戒此三者则保民之道庶几其可求焉校书郎王十朋轮对疏曰臣闻民为邦本本固邦宁自古人君未尝不以得民心固邦本为急而尤欲抚绥固结之於动揺疑贰之时我国家有天下二百年矣中遭厄运而宗社复兴者良繇四海民心戴宋惟旧陛下即位於今三纪深仁厚泽尤着在天下之心然迩年以来监司守令多不得人为国敛怨民心稍离一曰不宣诏条二曰不恤刑狱三曰不先抚字何谓不宣诏条臣伏覩比年寛恤之诏屡下然而实惠未孚於民皆繇州县不能奉行之弊昔人谓徒挂墙壁今则初未尝挂凡遇诏下事有便於民而不便於吏者或宣毕而遂匿或略挂而遽收故上虽有良法美意下不得而知者多矣况欲被其泽耶何谓不恤刑狱臣伏覩陛下慎刑恤狱之意虽尧舜成汤亡以加然措刑之效未逮於古者盖由师帅之任鲜或循良昧者以胥吏为耳目怠者以胥吏为精神贪者以胥吏为鹰犬案牍满前漫不加省狱情出入动由此曹故富民纳赂以买直贫者不能自伸强者劫持以求胜弱者不能自免所望以直其寃者监司也今监司按部动以胥吏数十自随所至州县唯务诛求苟满其欲则狱事一切不问而望其有所平反可乎何谓不先抚字国家张官置吏本以为民要当以抚字为先催科次之昔之循吏劳心抚字而民皆乐输不待催科而常赋自登夫催科自有常法岂在先期而取办官以未及期为办事民当未及期而被虐故常赋未入於官府而横费已归於蠧吏矣悍吏持尺牒走乡闾噭呼隳突鷄犬不宁而欲民安其业可乎臣又闻迩者边奏稍警所在以防秋为名拘集舟船团结保伍措置无术州县骚然至有鬻田宅以充粮草之赋杀耕牛以供筋角之输斩山林以为兵器撒室庐以营寨栅吏缘为奸民情大扰苟不有以安恤之窃恐民逃其土散为盗贼矣况今敌人外侮国威不振人心揺动正宜抚绥固结时也臣愿陛下推溥博之仁下恻怛之诏勤恤民隐动之以诚官吏有害民者必罚无赦仍命宰相慎择诸道监司以寄休戚以宣明诏条慎恤刑狱抚字黎元为先务如是则四方万姓罔不感泣人心既悦宁患天意之不我助耶臣以谓固本以宁邦者莫大乎此

侍御史中丞许景衡奏乞寛恤东南疏曰臣窃见三路及京东西州县或为盗贼侵扰或为金人残破户口减耗赋入无几今朝廷经费弥广军须亦复不赀当悉仰於东南但东南之民比缘府库匮乏横敛频烦官吏贪残诛剥尤甚今来若非尽革旧弊复加存恤则必破产流亡或盗贼羣起意外惊扰则无复耕桑之民以应公上所须矣岂不误朝廷之大计哉前日赦令德音寛大而斯民未被惠泽选易守臣增置尚未就绪今来已是秋深所宜早见办集臣愚伏望睿明深念国家计用之根本加惠东南之元元应赦书所罢後来上供抛买及违法租赋之类并仰有司疾速报应结絶使实惠及民申戒监司郡守按刻奸赃寛其徭役使得安居尽力耕织以供常赋仍乞特降指挥督责守御之备限在日近了当凡东南诸路监司郡守尚有阙员去处并乞精加选择限日赴官其沿江近边控扼处县令巡检县尉见阙未曾注差去处并乞令监司守臣公共选择差辟及见任人内有不可倚仗者亦乞令选择逐急对移务在尽公不得偏徇其被移人仍不理为过犯庶使储粮练卒各务防守如此则东南可以无虞而朝廷之财用可以无匮乏之忧矣

知平江府张守上奏曰臣闻国之有民犹鱼之有水火之有膏木之有根人之有元气水深则鱼乐膏沃则火明根固则木蕃元气盛则民人安盖民惟邦本古之谊也艰难以来?幸屡丰赋入有常用度仅给盖以陛下爱民如子别无横敛民不至於困乏今年诸路亢旱谷贵人饥惟浙右数州之地为稔故籴数萃於数州无虑百余万斛而又被旱州郡连艘以取给公私逋负乘时而责偿虽号丰登民实困乏逃移猥多州县固不易办矣然军食所资不得已也民知其不得已其敢有辞州县亦思竭力促办而不敢後也然此数州之地屏蔽行朝供应军须前後不一臣愚伏望睿慈特降明诏今?浙西籴买之外不得更有科敷庶几一方少获休息使数州之民不以丰年为不幸仰副陛下仁民之意守知绍兴府上奏曰臣伏见陛下悯恤元元至诚恻怛前日稽违诏书之吏痛加惩创德音昭宣远近孚信今蒙圣慈不以臣为不才使承乏镇东必思蠲除民瘼以承休德臣顷筮仕会稽近又扈跸久居亦尝询究一方利病所在其利害之细者皆不足言而大者惟和买一事民被毒为甚然和买之害固已久轸圣怀亦尝两次裁减矣诸路之所同也至於本钱稽违而支散不足绢直翔贵而输纳亦艰亦诸路之所同也惟会稽民贫一岁和买十七万余匹得数太多至今苦之以家业钱计之乡村人户率二十千当输一匹询之他州未有如是之重也夫以一家之业才二十千一绢之直当四之一输纳费用又复一两千殆及三分家业之一矣盖二十千之家必庸贩以自资然後能餬口而县官於赋税之外?取其三之一恐非仁圣之朝所宜有也欲望睿断将绍兴府和买量赐蠲减设或不足於用则臣僚衣赐量行裁损亦未为害庶几仰称陛下仁民之意

历代名臣奏议卷一百七








郤恶奔秦

秦楚交恶，楚左尹郤恶奔秦，极言楚国之非，秦王喜，欲以为五大夫，陈轸曰：“臣之里有出妻而再嫁者，日与其后夫言前夫之非，意惎相得也。一日，又失爱于其后夫，而嫁于郭南之寓人，又言其后夫如昔者。其人为其后夫言之，后夫笑曰：‘是所以语子者，犹前日之话我也。’今左尹自楚来，而极言楚国之非，若他日又得罪于王而之他国，则将移其所以訾楚者訾王矣。”秦王繇是不用郤恶。


○授贾至京兆尹制

门下：方外甫定，惟新制度，必於根本源流正之，以丕式於十有三牧。县内之御，万邦所瞻，将自中刑外，致一其政化，若独任辨吏，何以模楷？故前代尹京，多用经术之士，翟方进隽不疑，皆首参此选，称於毂下，今亦因其制而进用也。正议大夫行尚书兵部侍郎信都县开国男赐紫金鱼袋，贾至，高文典诰，合於《韶》、《雅》，五经大义，会於宗极。识略精技，辅之以仁全节致命，形於危难。历阶要重，澹然虚怀，宗伯以和人神，夏官以纠邦国。久於参贰，多所发挥，省理持纲，亦既详当。朝有大议，访求所得，於公卿大夫之闻，举汉魏名臣之奏，不失其正，有补於时。加以经务大才，堪任烦剧，艰虞一纪，旷废百度。有司失职，京邑尤甚，频明赈救，差可条缉。今京府九卿，率由旧典，大变风俗，以明朝纲。统尹之重，益难其任，仗贤立政，参领南台。懋乃休绩，慎乃出令，以惩强猾，以惠困穷。举能其官则理，称匪其人则败，端本静末，尔其诫之。可守京兆尹兼御史大夫，散官勋封赐如故。


○蘇民困以保安地方事 【 肆府太監】

奏為蘇民困以保安地方事、此公為浙江僉事時所上臣廵歷至嚴州府建德等縣、杭州府富陽等縣地、據軍民人等稟稱本處地方。雖出魚鰾茶綾等物、人民艱苦、監市肆之兌故曰肆府肆府太監差人催督擾害地方、雞犬不得安生、要行禁約等因、到臣、為照前項魚茶綾鰾係供用之物、未敢擅專、又訪得鎮守太監王堂、市舶太監崔珤、織造太監晁進、督造太監張玉。各差參隨人等、在于杭嚴二府地方、催攢前項進貢、固已勒要收頭銀兩、而不才有司官吏及糧里人等、倚是貢物、無敢稽察、任意科歛、地方被害、人不聊生、而肆府太監伴貢之物、動以萬計、是　陛下所得者一而太監即所得者十參隨人等所得者百有司官吏所得者千糧里人等所得者萬利歸于私家、怨歸于　朝廷、上供者一。而下取者萬。况此等之物。品不甚奇。味不甚美。何足以供　陛下之用哉。及照建富等縣地方地瘠民貧。山枯乏樵獵之饒。江清鮮魚鰕之利。兼以近年以來、水旱相仍、徵科四出、軍民困瘁巳極、故前歲流民相聚為亂、一呼千百、幾生大變、幸賴撫捕而安、今尚洶洶未靖、往事在鑑、實可寒心、伏望　陛下敕下該部、將前項貢物、特從停止、仍行廵按御史并按察司、及該道分廵官揭榜戒諭、今後敢有指稱進貢名色、在于各地方需索財物、騷擾為害、應參奏者奏請究治、應拏問者徑自拏問、庶民困可蘇、而地方可保無虞矣、


◎田益宗

益宗，光城蛮酋。仕齐为征虏将军、直合将军。太和中，遣使归款，拜员外散骑常侍、都督光城弋阳汝南新蔡宋安五郡军事、冠军将军、南司州刺史、光城县伯。寻于新蔡立东豫州，以为刺史。改封安昌县伯，进号征虏将军。景明中，进号平南将军，加安南将军。延昌中，迁使持节、镇东将军、济州刺史。入为征西将军、金紫光禄大夫，加散骑常侍，改封曲阳县伯，熙平二年卒。年七十三。赠征东大将军、郢州刺史。谥曰庄。


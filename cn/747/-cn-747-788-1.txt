○上元县开善寺修志公和尚堂石柱记

盖六度为万行之本，施檀其一焉。然以不住相而为者其用大，不希福而舍者其道宏。故我廉察使御史大夫赞皇公是以有法财之施焉。亦犹真谛无像，因像以教立；至人无功，由功而用显。志公和尚者，实观音大士之分形者欤！然迹见於近代，《梁书》具载其事。夫妙觉本寂，法身圆对。应群品而必呈，观众生而常度。故利见则洪钟待扣，感毕乃慈航息运。初志公之未迁灭也，梁武帝命工人审像而刻之，相好无遗，俨然若对。建堵波於金陵之开善寺，圣功冥经，历代瞻敬。人钦其神者二百馀祀。公乃具彩舟设幡盖而迎，至则置於听事西偏方丈之净室。每旦散名花，灵香。时复膳百味，鼓八音。以展诚敬，以申供养。公曰：“观其寂然不动，契定惠於真宗；杜口无言，若息心於了义。夫色相如影，则遗像与全身不殊；文字性空，则言语与寂默奚异。吾知之矣，吾得之矣。”亦既观相，爰归本寺，幢幡赞呗，如始至焉。公乃减清俸，解上服。命修珠帐，饰花座。因陀之网如悬，上帝之宝咸在。其馀则置膏腴之田，以供香火之用。所以崇像设，显灵踪，宏有为之教。俾蒙昏之类，永有所依归。僧徒等欲昭示於后，以图不朽，请刻石以纪事。小子承命而述焉。长庆四年三月十一日记。

韦筹

筹，宣宗时官博士。


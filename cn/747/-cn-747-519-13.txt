○金刚般若波罗密经石幢赞（并序）

二十五有之内，根尘相磨，生灭相荡，斡流旋转，往复无际。如来悯之，於是开智慧门，示诸法如义，俾夫即动而寂，即寂而照。假文字以筌意，一色空而观妙。然离一切相，得无住心，二乘远而不见，十住见而不辨。如是信解乎难哉！陇西李氏先夫人，常州刺史独孤公之伯姊也。圣善之德，自天而植；不舍母训，受持是经；内涵道机，外顺化物。十一年八月，即世於晋陵郡舍，公茹尚右之痛，追无作之福，缵微言於金石，庶幽赞乎妙报。嘻！倾沙界以施，而施有穷；等山王之大，而大有终。唯金刚空印，永不坏灭，盖夫人福慧之所以臻也。於是乎赞：

脱三解轭，入一相地，资惠力兮。追琢道妙，为佑与道，实懿德兮。石可转而字有磷，福不极兮。


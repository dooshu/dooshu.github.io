○常州军事判官厅壁记

常州列郡也，天下有紧，我居其一焉；军事亟务也，天下有三，我备其属焉。於是求厥人，任厥事，观厥能，不亦难乎？则汝南袁德师，今在选焉，夫三军称帅，万夫之望，诚不若也，其於辑睦，亦何贰焉？夫大臣开幕，多士委质，诚不若也，其於裨补，亦何贰焉？袁生恢恢然，然，宽而有纪，明而无邻，行饰以贞，言饰以温。始韦公以给事匪躬之故，出厘是邦，生方尉於义兴，然见嘉，乃殊常寮。军事之机，议之堂上，军事之宜，开之府中，诚旧制也。韦公答其人以礼，盛其居以华，扬其智以文，美焉哉！韦公遇生以善，生报韦公以诚。

某尝闻生南阳公之孙也。夫维嵩之於天下，非常之山也；黄河之於地中，非常之川也；南阳之於时，非常之人也。嵩以乔天盖之，河以流地载之，南阳大忠，以子孙嗣之。六年冬，皇帝郊昊天，理百神，修废继绝，求旧惟新，生以寻南阳之孙，一命兹官。九年冬，复命袭爵南阳公。某以为古人曰。“赏延於世。”又曰：“善人虽十世，犹将宥之。”其是之谓也。

是年十一月，某赴京师，自苏州至常州，会袁生。引厅前轩，如斯飞；植竹新栏，如凤斯食。乃白府公留为记，韦公欢然不见逆。且自天下称兵，三四十年间，拥旄曰使持节，曰州使，曰节度，曰团练，有副使判官。大历中，宰臣常公以为费，不能去其大，而去其细，乃罢团练，今之军判官犹是也。命某记书其事，实始於今。请以生之官氏冠乎将来，非以媚生也，愿以光乎非常之人後也。记之年月，在乎记中。


寄陈松谷相公


都门解袂，与玄老相对，哽咽者久之，不惟感德伤离，盖亦惜大贤之去国，嗟善类之无依也。

别后边声四起，羽檄交驰，幸内外粗备，虏亦旋遁。有间，即有虏孙来降之事，主上用愚计，幸而时中。板升贼首，累累生致于阙廷。诚宗社之福，边疆之幸。但外宁内忧，圣人所戒，未知向后何如耳。此必台念所切，敢以奉闻。余惟若时珍摄，以需宠召。

辱长公惠书，冗不及裁答。师翁既去，不宜复夺上左右簪笔之臣也。幸即命北发，以慰惓惓。






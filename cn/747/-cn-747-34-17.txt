○许卢怀慎去官养疾敕

留侯多病，汉皇许其颐养；吕蒙未瘳，吴王因而憯戚。此则古之义也。银青光禄大夫检校黄门监兼上柱国渔阳郡开国伯卢怀慎，大才宏识，资忠履信，学穷坟典，文纬邦国，朕之倚赖，人实具瞻。顷者忘身徇公，积劳为疠，竭诚抗表，固辞在职。方欲省其谋虑，专於导引，且凭针艾之术，副朕盐梅之期。宜听去官，许其养病。


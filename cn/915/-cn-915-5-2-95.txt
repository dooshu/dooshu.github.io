◇册孙权太子登为东中郎封侯文

盖河、洛写天意，符谶述圣心，昭晰著明，与天谈也。故《易》曰：「河出图，洛出书，圣人则之。」孙将军归心国朝，忠亮之节，同功佐命；而其子当为魏将军，著在图谶，由汉光武受命，李氏为辅，王梁孙咸，并见符纬也。斯乃皇天启佑大魏，永令孙氏仍世为佐。其以登为东中郎将，封县侯万户。昔周嘉公旦，祚流七胤；汉礼萧何，一门十侯。今孙将军亦当如斯。若夫长平之荣，安丰之宠，方斯蔑如。（《艺文类聚》五十一）


○先与承郎启

某启。某伏思借其毛羽，则铩翮者能飞。鼓以笙簧，则无心者知感。辄陈引喻，仰谢吹嘘。某濮上庸音，番间贱品。植操但期於霜雪，趋时未脱於尘埃。徒激攀栖，难希褒励。近者伏见宫相杨侍郎右司赵员外奉扬尊旨，窃话昌言。伏审侍郎学士俯录鲰微，奖称孱薄。指其迂拙，谓以贞修。假铅红於蕞陋之资，回剞劂於离奇之木。感深润上，喜过悲来。


杂仪


大定三年八月，有司议：“祫享牺牲品物，按唐《开元礼》宋《开宝礼》每室犊一、羊一、猪一，《五礼新仪》每室复加鱼十有五尾。天德、贞元例，与唐、宋同，有司行事则不用太牢，七祀功臣羊各二，酒共二百一十瓶。正降减定，通用犊一，两室共用羊一豕一，酒百瓶，此于礼有阙。今七祀功臣牲酒请依天德制，宗庙每室则用宋制，加鱼。然每室一犊恐太丰。”世宗乃命每祭共用一犊，羊豕如旧。又以九月五日祫享，当用鹿肉五十斤、獐肉三十五斤、兔十四头为臡醢，以贞元、正降时方禁猎，皆以羊代，此礼殊为未备，诏从古制。十年正月，诏宰臣曰：“古礼杀牛以祭，后世有更者否？其检讨典故以闻。”有司谓：“自周以来，下逮唐、宋，祫享无不用牛者。唐《开元礼》时享每室各用太牢一，至天宝六年始减牛数，太庙每享用一犊。宋《政和五礼新仪》时享太庙，亲祀用牛，有司行事则不用。宋开宝二年诏，昊天上帝、皇地祇用犊，余大祀皆以羊豕代之。合二羊五豕足代一犊。今三年一祫乃为亲祠，其礼至重，每室一犊后恐难省减。”遂命时享与祭社稷如旧，若亲祠宗庙则共用一犊，有司行事则不用。十二年十月，祫享，以摄官行事，诏共用三犊。二十二年十月，诏祫禘共用三犊，有司行事则以鹿代。昭德皇后庙大定十九年禘祭，不用犊。

大定二十九年，章宗即位，礼官言：“自大定二十七年十月祫享，至今年正月世宗升遐，故四月不行禘礼。按《公羊传》，闵公二年‘吉禘于庄公，言吉者未可以吉，谓未三年也’。注：‘谓禘祫从先君数，朝聘从今君数，三年丧毕，遇禘则禘，遇祫则祫。’故事，宜于辛亥岁为大祥，三月禫祭，逾月则吉，则四月一日为初吉，适当孟夏禘祭之时，可为亲祠。”诏从之。及期，以孝懿皇后崩而止。

五月，礼官言：“世宗升祔已三年，尚未合食于祖宗，若来冬遂行祫礼，伏为皇帝见居心丧，丧中之吉《春秋》讥其速，恐冬祫未可行。然《周礼》王有哀惨则春官摄事，窃以世宗及孝懿皇后升祔以来，未曾躬谒，岂可令有司先摄事哉！况前代摄事者止施于常祀，今乞依故事，三年丧毕，祫则祫，禘则禘，于明昌四年四月一日释心丧，行禘礼”。上从之。明昌三年十二月，尚书省奏：“明年亲禘，室当用犊一。钦怀皇后祔于明德之庙，按大定三年祫享，明德皇后室未尝用犊。”敕钦怀皇后亦用之。上因问拜数，右丞玮具对，上曰：“世宗圣寿高，故杀其数，并不立于位，今当从礼而已。”

大定六年，定晨稞行礼，自大次至板位先见神之礼，两拜。再至板位，又两拜。稞鬯毕，还板位，再两拜。还小次，酌献时，罍洗位盥讫，至板位，先两拜。酌献毕还板位，再两拜。止将始祖祝册于板位西南安置，读册讫，又两拜。还小次，又至饮福位，先两拜，饮毕两拜。凡十六拜。贞祐四年，命参知政事李革为修奉太庙使，七月吉日亲行祔享，有司以故事用皇帝时享仪，初至版位两拜，晨稞及酌献则每位三拜，饮福五拜，总七十九拜。今升祔则遍及祧庙五室，则为一百九拜也。明昌间尝减每位酌献奠爵后一拜，则为九十二拜而已。然大定六年，世宗尝令礼官通减为十六拜。又皇帝当散斋四日于别殿，致斋三日于大庆殿，今国事方殷，宜权散斋二日，致斋一日。上曰：“拜数从大定例，余准奏。”礼部尚书张行信言：“近奉诏从世宗十六拜之礼，臣与太常参定仪注，窃有疑焉。谨按唐、宋亲祠典礼，皆有通拜及随位拜礼。世宗大定三年亲行奉安之礼，亦通七拜，每室各五拜，合七十二拜。逮六年禘，始敕有司减为十六拜，仍存七十二拜之仪，其意亦可见矣。盖初年享礼以备，故后从权，更定通拜。今陛下初庙见奉安，而遽从此制，是于随室神位并无拜礼，此臣之所疑一也；大定间十有二室，姑从十六拜，犹可。今十有七室。而拜数反不及之，此臣之所疑二也；况六年所定仪注，惟于皇帝板位前读始祖一室祝册。夫祭有祝辞，本告神明，今诸祝册各书帝后尊谥，及高曾祖考世次不一，皇帝所自称亦自不同，而乃止读一册，余皆虚设，恐于礼未安，此臣之所疑三也。先王之礼顺时施宜，不可多寡，惟称而已。今近年礼官酌古今，别定四十四拜之礼。初见神二拜，晨稞通四拜，随室酌献读祝毕两拜，饮福四拜，似为得中。”上从之，乃定祔享如时享十二室之仪。又以祧庙五主始祖室不能容，止于室户外东西一列，以西为上。神主阙者以升祔前三日庙内敬造，以享日丑前题写毕，以次奉升。十月己未，亲王百官自明俊殿奉迎祖宗神主于太庙幄次。辛酉行礼，用四十四拜之仪，无宫县乐，牺牲从俭，十七室用犊三、羊豕九而已。以皇太子为亚献，濮王守纯为终献。皇帝权服靴袍，行礼日服衮冕，皇太子以下公服，无卤簿仪仗，礼毕乘马还宫。




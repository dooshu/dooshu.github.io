【登州中新阁诗】

跨虚凌倒景。连云讵（文苑作拒。）少阳。璇极龙鳞上。雕甍鹏翅张。千寻文杏照。十里木兰香。开窗（诗作作堂。）对高掌。平坐望河梁。歌响闻长（文苑作开天。）乐。钟声彻建章。赋用王延寿。书须韦仲将。龙来随画壁。风起逐吹簧。石作芙蓉（本集作容。）影。池如明镜光。花梁反披叶。莲井倒垂房。徒然思燕贺。无以预□翔。（○本集三。文苑英华三百十四。庾开府诗集上。《诗纪》百十六。）


○为河东公贺陈相公送土物状

右伏以相公兰台克成於故事，黄扉显正於嘉谋。道协五臣，名高六相，远流休问，实激含灵。某忝建高旌，方掀大旆。军中之执，既阙於请缨；土贡之馀，尚盈於厥篚。前件物等薄如蜩甲，轻甚鸿毛，是愿达诚，敢求睹物。延陵至郑，不隔衣之微；孔圣删《诗》，无废《木瓜》之兴。贵贱虽闻有异，古今未始无兹。干触威严，伏增兢惧。


代仆射李相公谢降诏慰谕表

臣某言臣数日前获陪镐宴遽醉尧樽侍坐不任失仪斯甚仰陈奏牍方俟刑书忽蒙诏旨以慰安稍息心顔之腼厚臣某中谢窃以饮不及乱载籍攸称人而无仪国风所刺矧居三事之任亲陪万骑之游瑶池之高宴方酣湛露之皇恩载洽无温克之德上奉当阳有倒载之羞见嗤行路玷名器之如此获罪戻以是宜尚蒙覆帱之仁俯矜醉饱之失谅知非於既往永作戒於将来誓无沉湎之愆以辱崇高之位悚惕之至啓处不遑臣无任云云


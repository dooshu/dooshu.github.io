答殷石汀剿海寇


林贼既失巢穴，飘泊海上必不能久，宜与闽中约会图之。闽抚刘君有智计，勇于任事，必能助公共擒此贼也。近有陈广事者，其措置颇大，不知于地方便利否？谩寄上一览，幸惟裁教。

前承厚惠，不敢当，即托使者归璧，更不烦差人于寒家问遗。盖仆近日曾将此事奏知主上，千万体谅，乃见至爱。






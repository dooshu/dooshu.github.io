86　純陽純陰中有陰陽


易賁象傳正義云：「四月純陽，陰在其中而靡草死。十月純陰，陽在其中而薺麥生。」漢和帝紀：「有司奏，以爲夏至則微陰起，靡草死，可以決小事。」與月令不同。張文饒曰：「陽雖生於子，實兆於亥，故十月薺麥生。陰雖生於午，實兆於巳，故四月靡草死。」【原注】參同契：「二月榆死，八月麥生。」〇見卯酉刑德章。

【元圻案】後漢書和帝紀注曰：「月令：『孟夏之月，靡草死，麥秋至，斷薄刑，決小罪。』臣賢案：五月一陰爻生，可以言微陰起，今月令云孟夏，乃是純陽之月，此言夏至，與月令不同。」〇董仲舒雨雹對曰：「建巳之月爲純陽，不容都無復陰也，但是陽家用事，陽氣之極耳。薺麥枯，由陰殺之也。建亥之月爲純陰，不容都無復陽也，但是陰家用事，陰氣之極耳。薺麥始生，由陽升也。其尤者，葶藶死於盛夏，款冬花於嚴冬，水極陰而有温泉，火至陽而有涼焰。故知陰不得無陽，陽不容都無陰也。」






○封隋帝为酅公诏

革命创制，礼乐变於三王；修废继绝，德泽隆於二代。是以鸣条克伐，杞用夏郊；牧野降休，宋承殷祀。爰及魏晋，禅代相仍，山阳赐号於当涂，陈留受封於典午。上天回眷，授历朕躬，隋氏顺时，逊其宝位。敬奉休命，敢不对扬，永作我宾，宜开土宇。其以莒之酅邑奉隋帝为酅公，行隋正朔，车旗服色，一依旧章。仍立周后介公，共为二王后。


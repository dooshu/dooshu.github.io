○題琉球咨報倭情疏

看得倭酋狡謀非一日矣、服中山以為役、餌吾民以為用、市吾舟以為資、包藏禍心、由來有漸、而薦食上國、羽翼既成、故臣自入閩受事以來、夙夜拮据、無日不討軍寔而申儆之、蓋逆知豺狼之不可邇、而宴安之不可懷也、今果以協取鷄籠見告矣、夫倭豈真有利于雞籠哉。其地荒落。其人鹿豕。夫寧有子女玉帛可中倭之欲也者。而顧耽耽何之也。蓋往者倭雖深入然主客勞逸之勢與我不敵也今鷄籠實逼我東鄙。距汛地僅數更水程。雞籠在琉球之南東番諸山在雞籠之南倭若得此而益旁收東番諸山。以固其巢穴。然後蹈瑕伺間。惟所欲為。指臺礵以犯福寧。則閩之上游危。越東湧以趋五虎。則閩之門戶危。薄彭湖以瞷泉漳。則閩之右臂危。即吾幸有備無可乘也。海寇入犯非其得巳其意本欲通市彼且挾互市以要我或介吾瀕海奸民以耳目我。彼為主而我為客。彼反逸而我反勞。彼進可以攻。退可以守。而我無處非受敵之地。無日非防汛之時。此豈惟八閩患之。兩浙之間。恐未得安枕而臥也。及查倭之入閩。必借徑取水于南麂而後分舟?宗南發。西北風則徑指鷄籠諸島。東北風則慮右突福寧。故南麂實上游之要衝。前撫臣金學會、曾請改設副總兵于此、如南澚故事、誠見及此也、若過南麂。直下獵外洋以趋鷄籠。則我臺礵東澚之哨。或遠不及偵。即偵及之。而一哨船兵。勢難望番遠躡。又不敢輕撤烽火嵛埕諸哨。舍門戶而預逆之藩籬也。聞警之後、臣業檄南中二路、各借調十舟協防北路、而復移咨浙撫、亟督溫處將領、設備南麂、但隔省望援、一時未能使臂、而千里徵發、往返未必如期、容再伺其緩急、以為之備耳、若夫琉球之告、有謂借以相恐嚇者、有謂假以溫貢道者、又有謂中山不能自專、直狡倭遣以窺我虗實者、臣不能逆睹、抑不必深求、總之倭必不能一日忘我、毋問属夷之告不告也、我必不可一日忘備、毋問倭夷之來不來也、


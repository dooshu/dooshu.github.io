卷十七

后唐长兴四年四月，以秘书监刘赞为秦王傅，前忠武军节度判官苏瓒为秦王友，前襄州观察支使鱼崇远为秦王府记室参军。〈时言事者请为秦王置师傅，上顾问近臣，皆以秦王名势隆盛，不敢置议，请自选择，方降是命。〉

后唐长兴二年八月敕：“应内外致仕官，自此凡要出入，不在拘束之限。”

后唐同光三年八月敕：“诸寺监人吏授官，从来祇计劳考，年满起选，方许离司。近日以来，颇隳条制，到司曾无考课，公事尚未谙详，便求荐论，深为侥幸。遂使故事都废，盖由旧人不存，岂惟劳逸不均，兼致司局旷败。自今除年劳考满三铨官，即许赴任，非时不得奏荐。如有主掌任重，劳绩可称，许赴司奏闻，当与减选。或是显然事迹，在司年深，祇役不任，即许解职赴任。馀依格条处分。”

天成四年九月敕：“诸司寺监，凡有文簿施行奏覆，司长须与逐司官员同签署申发，不得司长独有指挥。其主印官或请假差使，其印须依伦次主簿，不得逾越。”

长兴二年八月敕：“应诸司职掌人吏，前后选授州县官，考满日委本处申奏，各追还司职，依旧职执行公事。”

四年六月十日敕：“起今后诸司初除官、勒留职人吏等，并于省员州县判司簿尉内除授。免侵使见亲公事正员，及不支料钱。”

周显德三年十月敕：“应诸司寺监，今后收补职役人等，并须人材俊敏，身言可采，书札分明，履行清谨。敕本司关送吏部，引验人材，校考笔札。其中选者，具引验可否，连所试书迹，并本州府不系色役回文，及正身引送中书后，吏部具夹名闻奏。候敕下，勒本司收补，馀从前后格敕处分。每年祇得一度奏补。其诸司寺监旧额人数，仍令所司量公事繁省，于未奏补人数内酌详增损，别为定额。”

后唐天成元年十月十六日敕：“朕以削平区宇，抚育蒸黎，顷当灾歉之馀，未绝疮痍之苦。缅维邦本，实系官常，苟未致于雍熙，则曷寜于宵旰。必在求之良吏，委以亲人，倘或因循，遂成劳扰。先朝以选门既无，摄官尤多，近年以来，铨注无几，遂至诸道州县，悉是摄官，既无考课之规，岂守廉勤之节？而况多因荐托，苟徇请求，替罢不常，迎送为弊。残民害物，炽然成风，言念所闻，焦劳何已！宜令三司及诸道州府，据见任摄官，如未有正官，具差摄月日，录名申奏。如已后或为公事及月限已满，乞行替移，即须具因由，并选差将来摄官历代职任姓名，闻奏替兑，无故频有替换。如有内外臣僚，辄行荐托，当举宪章。”

四年正月，敕大理寺：“近为陵台令冒称试衔，按法以诈假论。又据长定格，选人无出身，未曾任正员官，使虚衔散试官，奏受正员官，及权知、权判等官，未得资自以诸事故解官，并立选集限。敕天下州府，例是摄官，或因勘穷，遂为诈假，法书中虽云不可，选条内其奈不无。今日以前或有称试衔者，一切不问，此后并宜禁止。”

晋开运元年十二月，中书门下奏：“诸司寺监，若无出身，不合一例差署摄官。况自前元无敕命指挥，又不曾具名奏闻。其太常寺太祝、奉礼，逐年祇应祠祭行事，不可缺人。其太常寺已差摄官满五年者，宜比三传出身；其馀诸司寺监，今日已差摄官满五年者，宜比明经出身。今既称已年满者，各委本司一月内具所差年月乡贯三代申奏，下中书追引本司差摄文牒，及亲公事文书，点检不虚，奏覆敕下后，方理选数，仍给与优牒，候合格日赴选。如摄太常寺太祝、奉礼，有已满三年已上者，亦许一齐奏过。候满五周年，准前事例施行。其馀诸寺监摄，未满五周年者，不在施行。兼今后诸司寺监，不得更差摄官。其太常寺如正官数少，宜许差前资判司主簿及黄衣选人充，仍先具姓名申奏取裁，不得充原额人数。所摄一任，限三周年为满，每年与减一选，候罢摄日，准前给与优牒。候本选合格日，执优牒赴选。”从之。

三年五月，敕：“省司差摄官员，今日已前任摄满五年者，宜追验本司差摄文牒及亲公事文书，并乡贯三代点检者，与授初官。起今后，所司如更有阙，须差摄官者，可具所摄乡贯三代奏闻。”

周显德元年正月一日赦节文：“其诸寺监摄官，如满七周年已上，应奉公事无遗阙，文书灼然者，并与同明经出身。如不满七周年者，任逐便稳，今后寺监不得以白身署摄。如违，本司官吏并行朝典。”其年十一月二十一日敕节文：“起今后，诸处州县官，考限已满，替人未到间，宜令且守本官，执行公事，仍令依旧请俸，不得擅离任所，州府亦不得差署摄官替下。如有遭忧停任、身故、假满百日及非时阙官之时，祇可差人承摄。”

六年七月二十三日敕：“摄官承乏，或久罄于公勤；因时侧扬，宜特行于旌录。诸处自前应有摄官，曾经五度者，与一时出身，仍先令所司磨勘。须得任亲公事，文书解由分明，每摄须及半年已上，方得充为任数。仍令所司引验人材，及考试书判，灼然堪录用者，方得施行。”

后唐同光三年闰十二月敕：“初平伪蜀，应伪署官员等，官至太师、太傅及三少并太尉、司徒、司空、侍中、中书令、左右仆射已上，并宜降至六尚书，临时更约高卑，为六行次第。阶至开府、特进、金紫者，文班降至朝议大夫，武班降至银青。爵如是旧伪署将相已上，与开国男三百户，馀并不许有封爵。其有功臣名号，并须削去。如检校官，至郎中、员外郎、兼侍御史已下。如是伪署节镇，率先向化，及立功效者，委行营都统缘事迹奖任。如刺史除停罢外，有见任政绩可称者，但许称使君，不得更有检校及兼官。其伪署班行正官四品已上，依此降绌。五品已下，如不曾经本朝授官，又无族望可称者，材智有闻，即许于府县官中量材任使；如无材智可录者，并宜放归田里。若西班有称统军上将军者，若本是功臣子孙及将相之后，并据人材高下，与诸卫小将军、率府副率、中郎将，次第授任。如是小将军以下堪任使者，委西川节度使补衙前押衙已下职。所有归降官，除军前任使外，并称前衔，候续据才行任使。”

应顺元年三月二十日敕节文：“如有卖官、买官人等，并准长兴四年三月二十七日断魏钦绪犯买官罪，决重杖一顿处死敕处分。其诈假官及冒名接脚等，并准律文及天成元年九月十六日敕指挥。”

汉乾祐二年四月，中书门下奏：“准吏部南曹锁宿内选人中，有契丹会同年号历子解由考牒，未审合各令改就天福年号，为复别有指挥？奉敕应是伪命文书，不在施行之限者。今有缘晋朝授官，契丹年给解由历子，若执格敕，又虑有废身名。凡州县幕府，曾授契丹伪命者，追毁文书，祇取唐、晋朝出身文书参选，本选外仍殿五选，降三资注拟。凡唐、晋朝诸科及第人，于契丹年号内出给文书，许追毁换给，仍自新给年月日理选。”从之。

后唐同光二年三月三十日，御史台奏：“所除诸道节度观察防御经略等使、刺史、县令及诸道幕府，兼诸司带宪衔兼官，合纳光台钱，谨具本朝元纳及减落钱数如后：兼御史大夫元纳三十千，减外纳一十五千。兼御史中丞，元纳二十千，减外纳一十千。兼侍御史，元纳八千三百，减外纳四千一百五十。兼殿中侍御史元纳一十一千三百，减外纳五千六百五十。兼监察御史元纳一十三千三百，减外纳六千六百五十。以前台司，准本朝例及减落后所征钱数，分析如前。应有诸道节度观察使、刺史、经略防御等使及诸道幕府上佐官，并诸司班行新受兼官者，并合送纳前件光台宪衔礼钱，今欲准例勒辞谢枢使官申报，兼牒兵部，勒告身案，除准宣取外，准例候送纳光台礼钱毕，朱钞到方可给付。仍转帖诸道进奏及诸州使后院等，准前事例申报催征，无致有隳旧规。”敕：“从之。”

周显德五年闰七月一日，御史台申见行事件如后：“应新除节度、防御、团练、刺史、宾幕、州县官兼带五院宪衔，合征光台礼钱，如是已曾纳过，准旧例不征。兼御史大夫元征三十千，今征六千。兼御史中丞元征二十千，今征四千。兼侍御史元征八千三百，今征一千六百六十。兼殿中侍御史元征一十一千三百，今征二千二百六十。兼监察御史元征一十三千三百，今征二千六百六十。”

天成元年十二月十一日，御史台奏：“本朝旧例合行公事如后：应诸道进奏院，准本朝例，各合置台巡驱使官一员，凡有公事，并合申台巡，逐日在台承应公事。应诸道进奏官，每四季月初及五月一日、冬至，并新除大夫、中丞，并合台参。伏自伪朝以来，全隳旧制，今准敕命条疏，请准旧例施行。应诸道节度、观察、防御、经略、团练使及诸州刺史，新除赴任，及幕僚上佐官等得替，及准由进奉到阙及归本道，并合廊参，正衙谢见辞。如遇大夫、中丞入台，并合台参。凡有公事，及到发日，并合申报。如违，追勘进奏官典。右伪朝以来，全隳旧制，罕成伦理，颇失规䋲，伏乞特降明敕指挥，不令隳紊。”从之。

长兴三年三月敕：“近月累据御史台奏，陈状诉屈人，据状内皆是讯鞫多时，却晓示陈状人送道，依次第论对，及州府追到本支证，本人又不到彼处，恐紊规䋲，须行条理。宜令御史台，今后诸色人论讼，称已经州府断遣后抑屈，更不在牒本道勘逐，便可据状施行。若未经州府论诉，蓦越陈状，可具事由，勒本道进奏官差人赍牒监送本处，就关连人勘断讫奏闻。”

四年五月二十五日，御史中丞龙敏等奏陈事如后：

“一、台司除御史中丞随行印，及左右巡使、监察使并出使印等外，其御史台印一面，先准令式，即是主簿监临。近年以来，缘无主簿，遂至内殿御史权时主持，又常随本官，出入不定。伏缘台中公事，不同诸司，动系重难，常虞留滞。当申奏申堂之际，及牒州府之时，事无轻重，并使此印。今准令式，逐日有御史一员台直，承受制敕公文。其御史台印，今后欲勒留台中，不令在外。选差令史一人、帖司一人同知此印。凡有诸色大案印发之时，准指挥诸司，各置印历一道，具其事节件数，书在历中，即于直官面前点检印发。其印至夜封闭，俟交直转付下次直官，共议执行。

一、御史台事总朝纲，执事天宪，所管人吏色役最多，上至朝堂，次及班列，或在京句检公事，或外地推勘稽迟，监守狴牢，行遣案牍，或随从出使，或祠祭监临，凡有系于台司，皆须藉其人吏，俾无阙事，以赞国容。近年以来，人数极少，及月限者授官出外，为官满者追召未来。人力不充，公事停滞。今欲于诸州使院内量事差取十人，据台中诸司阙人，临时量材填补者。”

一、其台中令史，今欲条流，凡出官考满，却来归司者，便具到日，申所司系其选限。如有经年不到，追召不来，即具申堂，便乞除落姓名。”

奉敕：“宜依。凡京百司人吏，考满归司，系其选限，亦宜令准此。”

周广顺二年十月敕：“今后凡有百姓诉论及言灾沴，先诉于县。县如不治，即诉于州。州治不平，诉于观察使。观察使断遣不当，即可诣台省申诉。如或越次论诉，所司不得承接。如有诋犯，准律科惩。”

后唐天成元年六月，以李琪为特进、行御史大夫，自后不除。

后唐天成元年十一月，诸道进奏官等状：“臣等今月四日，中丞上事，礼合至台，比期不越前规，依旧传语。忽蒙处分通出，寻则再取指挥，要明审约。又蒙问：‘大夫相公上事日如何？’臣等云：‘大夫曾为宰相，进奏官伏事中书，事体之同，实为旧例。若以别官除受，合云传语。’又兼传指挥，便令通出。臣等出身藩府，罕习朝仪，拒命即恐有奏陈，遵禀则全隳仪矩。伏恐此后到台参贺，规则不定者。”敕：“御史台是中朝执宪之司，乃四海䋲违之地，凡居中外，皆俟整齐，藩侯尚展于公参，邸吏岂宜于抗礼？据观论列，可验轻诬，但以丧乱宏多，纪纲隳紊，霜威扫地，风宪销声。今则景运维新，皇图重整，宜加提举，渐止浇讹。宜令御史台，凡关旧例，并须举行，稍不禀承，当行朝典。”〈时卢文纪初授中丞，领事于御史府，诸道进奏官来贺。文纪曰：“事例如何？”台吏乔德威等言：“朝廷在长安日，进奏官见大夫、中丞，如胥吏见长官之礼。及伪梁将革命，本朝微弱，诸藩强据，人主、大臣皆且姑息邸吏。时中丞上事，邸吏虽至，皆于客次传语，竟不相见。自经兵乱，便以为常。”文纪令台司谕以旧仪相见，据案端简，通名赞拜。邸吏辈既出，怒不自胜，相率于阁门求见，腾口喧诉。上谓赵凤曰：“进奏官比外何官？”凤对曰：“府县发递祇候之流。”上曰：“乃吏卒耳，安得慢吾法官。”乃下此敕。〉

晋天福五年二月，以御史中丞为清望正四品。

晋天福四年三月，御史台奏：“按六典，侍御史掌纠举百寮，推鞫狱讼。居上者判台知公廨杂事，次知西推赃赎三司受事，次知东推理匦。伏乞今后准故事施行。”敕：“宜依旧制。”〈寻以尚书驾部员外郎、兼侍御史知杂事刘皞为河南少尹，自是无尚书郎知杂事者。〉其年五月，御史台奏：“尚书郎知杂事之时，赴台礼上，军巡邸吏咸集公参，府司两县皆呈印状。今后御史判杂上事，欲准前例。”从之。

开运二年八月敕：“御史台准前朝故事，以郎中员外郎一员兼侍御史知杂事。近年停罢，独委年深御史知杂。振举之司，纪纲未峻，宜遵故事，庶协通规。宜于郎署中选清慎强干者，兼御史知杂事。”

后唐天成二年九月二日，御史台奏：“每遇入阁日，祇一员侍御史在龙墀边祇候，弹奏公事。或有南班参杂失仪，点检不及，难于举奏者。今欲依常朝例，差殿中侍御史二员，于钟鼓楼位，各缀供奉官班出入，所辈共为纠察。”从之。

后唐同光二年五月，御史台奏：“准本朝故事，六察合行职事如后：

吏察，应吏部南北两曹磨勘选人，各具驳放判成人名衔，牒报分察使，及三铨应锁铨注官后，具前衔名，拟报分察使点检。若有逾盗，即察使举追本行人推鞫。

户察，应户部司诸州户帐贡物，出给蠲符，具事件合报察使。

兵察，应兵部公事，一一合报察使。

刑察，应刑部法律、赦书德音、流贬、量移、断罪轻重，合报察使。

礼察，应礼部司补转铸印、诸祠祭料法物，合报察使。

工察，应工部司工役，合报察使。

右御史台六员监察，谓之分察使。但缘旷废，久不举行，今欲依条贯施行。”从之。

后唐天成四年八月，御史台孔目官阎圭状分析：“每大夫、中丞奏请杂端主事等官，承前随厅罢任。其主簿朱颖见任，伏候敕裁。”敕：“诸道宾从，即随府罢台。主簿既为正秩，况入选门，显自敕恩，须终考限。朱颖宜仍旧官。”

周广顺三年三月十四日，殿中侍御史贾玭、殿中侍御史刘载状申：“自汉朝次，每遇内殿起居，台司定左右巡使先入，起居后，于殿庭左右立定，百官始入起居。有失官仪，便宜弹奏者。今后欲依入阁弹奏仪折署。”奏后，宣徽使言：“所奏知通事舍人喝拜，再拜讫便退。如两巡使自有失仪，亦候班退互相弹奏。”

周显德五年闰七月一日，御史台申：“台司见管四推：台一推、台二推、殿一推、殿二推。台或准敕命宣头，堂帖指挥送到公事，并诸道州府论诉。准例，一人以上，三院御史从上轮次配推，兼具差定推官名衔申奏，申中书门下。如是三人以上，即本弹推勘。若四推皆有公事，外更有刑狱，即差以次官推勘，兼逐日轮差官吏台直，点检刑狱。”

周显德五年闰七月一日，御史台申：“台司或准敕命宣头，委台司差官出外推勘刑狱，旧例于监察御史内从下差定，如是特敕定名，不拘此例。”

后唐天成四年三月二十日御史台奏：“台中旧有格杖，近年不行，每有决遣公事，皆于河南、洛阳两县追借人杖。今台中尝有囚徒勘责，若一一于两县追借，又缘地里遥远，及候差人往来，各有妨滞。今台请置常行人杖，免有住滞公事。”从之。

晋开运二年八月敕：“今后诸御史，宜令除准式请假外，不得以私故小事请假离京，并除奉制命差勘公事及案察外，不得以琐细事差使出外。”

汉乾祐三年五月，殿中侍御史窦文靖奏：“台中纠弹过失，旧有十六愆事，节次不举明。臣访闻朝官有便服徒步城市者，既通闺籍，实污朝风。”敕：“宜令御史台常加察访，具以名闻，当行谴逐。隐而不言，与之同罪。”

周显德二年四月三日敕：“起今后应有自外新除御史，未经朝谢者，经过州府，不得受馆驿供给及所在公礼。”〈时有庾元晟，居秦、雍间，拜殿中侍御史，遽入秦州驿，受军州礼。上知之，故有是敕。〉








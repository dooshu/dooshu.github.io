○幽兰赋（以“远芳袭人，终古无绝”为韵）

翘翘嘉卉，独成国香，在深林以挺秀，向无人而见芳。幽之可居，达萌芽於阴壑；时不可失，吐芬香於春阳。所以萦翘十步，名传九畹。自下并高，结根耸，布叶逾密，重阴未晚。开缃蕊而乍合，擢丹颖而何远。好遵正直，生匪临於科径；不向，质宁被於长坂。独茂幽壑，厌若错薪。几沾雨露，犹苦风尘。采掇兮有日，芳菲兮度春，得临刈楚之地，曷异修词之人？燕妃梦中，荣何名而不遂；蜀琴曲里，奏何声而不新。况众英聚集，传香气而相袭；佳色葱茏，带烟翠而攒丛。固已叹夫贞洁，期见赏於始终。

幽处斯久，照临忽通，喜会无私之日，深系有力之风。幽莫过於芳兰，诚匪同诸草莽，充佩而灵均不弃，入握而仙都必取。讵比夫山上蘼芜，泥中蘅杜，将虚名以共播，竟无善而足数。焉知夫光善才於左思，能成赋於师古而已哉！知我者谓我如硕儒，不知我者谓我如生刍。此幽人之未已，亦何代而云无？幸逢昭代，得遇良哲，虽偕薰莸，固有分别。勿以卉贱，不顾幽芬；勿以地寒，不轸孤绝。倘折英而入用，庶有光於优劣者也。

文嵩


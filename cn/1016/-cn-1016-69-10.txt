杨时　病中作

通衢隔辙断经过，门巷空无雀可罗。

驱去儿童卧虚室，萧然惟一病维摩。

杨时

杨时　病中作

此身如幻病何伤，白日无人景自长。

寄傲南窗容膝地，时时飞梦到羲皇。

杨时

杨时　病中作

过檐赫日昼如燔，睡转庭阴始一反。

纵有诸人来问疾，毗耶居士已忘言。

杨时

杨时　病中作

寄形一榻日蘧然，倚杖支颐髻指天。

莫逆过门无子祀，时来鉴井自踡跹

杨时

杨时　病中作

古椿朝菌已忘年，贫病宁须更问天。

石弹不妨随物化，自求鸮炙自应便。

杨时


○大宝积经序

朕闻天之为大也高，上下之容可纪；地之为大也广，纵横之数可推。则知无去无来，不生不灭，拯沈沦於沙劫，救焚灼於尘区。毒龙惧其威光，醉象惮其神力。其大则包於宇宙，其小则隐於毫芒。七十二君，先在陶钧之内；万八千载，即为俄顷之间。汉日载其通晖，周星彰其降诞。鹫头峰下，演金口之微言；鸡足山中，舒玉毫之瑞色。干戈不用，梵志摧锋；甲胄无施，波旬溃旅。辟圆明之净域，启方便之禅门。慧晷耀於昏衢，慈云清於朽宅，无得而称者，其惟正觉乎。然则教自西方，法流东夏。马鸣龙树，肇阐琼编；罗什道安，承宣宝偈。关中道俗，虽传贝叶之文；江左黎元，未极莲华之旨。又以元魏迷於释典，宇文扇於魔风。开皇之初，暂为修建；大业之末，遽即分崩。

我大唐之有天下也，睿圣重光，文思御历，吞沙静｛薛女｝，炼石称神，巢燧执鞭，羲农拥篲，悬法王之镜，转梵帝之轮，被正朔於蟠桃，混车书於细柳。三藏沙门菩提流志者，南天竺国净行婆罗门种姓迦叶氏也。年十有二，外道出家。事波罗奢罗，学声明僧法等伦，并历数、咒术及阴阳等，年逾耳顺，遽乃心归。知外法之乖违，悟释教之深妙，隐居名岳，积习头陀。初就耶舍瞿沙三藏学经论，其后遍游五天竺国。高宗天皇大帝闻其远誉，挹其道风。永淳二年，遣使迎接。天后圣帝应乾司契，当宁披图，令住东都，居大福先寺，译《佛境界》、《宝雨》、《华严》等经一十一部。

中宗孝和皇帝循机履运，配永登枢。神龙二年，令住京下，於大崇福寺翻译此经。俄属灵佑亏徵，绵区集祸，乔岳之仙长往，茂陵之驾不还。朕以庸虚，谬膺丕构，敬遵前旨，勖就斯编。法师寻绎故文，发挥新句，炎凉不懈，晓夕忘疲，旧翻新翻，凡有四十九会，总其部帙一百二十卷成，以先天二年四月八日毕功进内。法师戒珠在握，慧炬明心，为法门之栋梁，启僧徒之耳目。伏愿上资七庙，八百之祚长延；下及万方，亿兆之氓恒逸。远迩宁谧，朝野欢娱，致浇俗於淳源，归迷生於寿域。暂乘紫机之暇，聊题缃帙之前。所有会名，具於其目云尔。


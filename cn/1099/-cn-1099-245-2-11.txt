○復馬總兵芳 【 選兵】

執事以名將著稱、僕意以為如執事者、不獨當立功於一時、仍當有以立法於後世、僕偶思得選兵一策、試謀之執事、煩執事思其可否并增益其所未備、實以見告、勿泛泛答應以致誤國誤人也、今自副總兵以下、名雖各領兵三千。其實老壯強弱。互相參雜。能戰之士。不及一半。每遇調發。一枝盡行。徒費供給。無益實用。而本城本堡。又有空虗之患今欲令副參遊擊。各自挑選其兵。分為上中下三等。上者給與馬匹。名曰戰兵。中者不給馬匹。名曰守兵。下者只以備雜差。名曰備兵。先令各官自行選定。然後總兵徧歷各營覆選。總兵選訖。然後總督重加挍閱。不拘名數。只要分別精當。平時一體操練。遇有警報。只調戰兵。如賊勢重大。欲張軍威。乃量調守兵□之每調戰兵。除行糧料草照常外。量賞銀兩以示優厚。戰兵有缺。及或有不堪者。於守□內選補。其守兵以強壯者選補戰兵弱者。退作備兵。如此。庶調發。則人人得用。城堡則處處有兵。戰守兩得。而錢糧亦不虗費。執事以為何如。


○册魏王佾文

维咸通三年，岁次月日，皇帝若曰：夫翦圭分器，事炳周经；裂地疏封，道光汉册。莫不克隆盘石，作固本枝；并建亲贤，以崇藩翰。朝有定制，朕安得私，爰稽盛时，俾荣锡社。咨尔长男佾，通晖日月，禀庆霄汉，荫若木之凝华，派璿源之积润。天姿岐嶷，神授聪明，早彰乐善之规，夙有辨牍之智。卓尔器度，蔼然徽猷，宜荷宠章，以开土宇。今遣使门下侍郎兼吏部尚书平章事杜悰、副使左散骑常侍赵格等持节册尔为魏王。於戏！河外名都，漳滏奥宅，尔其竭奉上之孝敬，慎临下之仪刑。守道宜鉴於远名，尊贤无忘於置醴，用新鲁卫之政，以昭闲平之德。服我休命，可不慎欤。


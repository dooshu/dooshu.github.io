○对太守步归郡邸判

〈甲步归郡邸，掾吏大呼曰妄诞耳，所由责其失礼。诉云：怀其印绶，初不知宝。〉

帝念分忧，国资共理。慎择股肱之守，以为藩屏之臣。甲遇明时，偏承重寄。须荣书锦，焉可步归？未闻叔度之歌，空效买臣之事。自可奉乎新命，剖之分符；而乃袭以故衣，怀其印绶。况从大夫之後，不可徒行；而於掾吏之间，诚为诞妄。车曾不下，匪黄霸之临人。吏乃疾呼，类陈遵之惊座。以为失礼，其若有词；舍而勿诘，於古何愧？

苏子华

子华，大历十年进士。


○幸东都诏

咸京天府，地隘人繁，百役所归，五方胥萃。虽获登秋之积，犹亏荐岁之资，眷言于此，思蠲徭赋。夫以交风奥壤，测景神州，职贡所均，水陆辐辏。今兹丰熟，特倍常时，事贵从宜，寔惟权道。即以来年正月幸东都，关内百姓，宜免一年庸调及租，并地子税草。其当道诸县，特免二年。剑南陇右诸军，每供进一二年且停。


○门下起赦书表

伏奉制书如右。好生之德，洽於人心；奉天之时，以行春令。体元作则，惟圣裁成。伏惟乾元大圣光天文武孝感皇帝陛下道凝庶绩，功深广运，极孝敬於至诚，致雍和於允穆。狭其祝网，陋彼画衣，宁失不经，况乎经系。大赦戮馀之罪，益宽流宥之典。人谓无冤，何如舍而不问；杀而有礼，岂若至於无刑。加以亲减庶羞，无祭肺之膳；下除冗食，赡糊口之人。买椟设曷，藏彼无归之骨；岁取亩收，本乎盍彻之税。巨猾止於一恶，贫人免於十夫。思折券者，宽其暴征；尝书勋者，贳其宿负。道德齐礼，成其有耻之心；悔咎思愆，开其自新之路。道之一变，将使比屋可封；守在四夸，庶夫外户不闭。风俗忠厚，礼让兴行，六府孔修，万代永赖。臣等忝居门下，不任凫藻跃之至。


○谢赐手诏启

沙门元奘言：使人李君信至，垂赐手诏，银钩丽于丹字，睿藻郁彼河图，磊落带峰岳之形，郁润挹风之气，不谓白藏之暮，更睹春葩之文，身居伊洛之涧，忽瞩昆荆之宝。捧对欢欣，手舞足蹈。昔季重蒙魏君之札，唯叙暌离；惠远辱晋帝之书，才令给米。未睹词兼空寂可舍之旨，诲示大隐朝市之情，固知圣主之怀，穷真罄俗，综有该无，超羲轩而更高，架曹马而逾远者矣！但元奘素丝之质，尤畏朱蓝，葛{艹累}之身，实希松杞；思愿媲烟霞於少室，偶泉石於嵩阿，允避溺之情，终防火之志。所以敢竭愚瞽，昧死陈闻，庶陶甄之慈，无遗凫，雨之泽，不弃蛛蟊。而明照霈临，不垂亮许，仍降恩奖，曲存辉贲。五情战惧，不知所守，既戢来言，不敢更请。谨附谢文，唯增悚越。


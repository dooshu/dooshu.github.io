121　朱新仲詠顔魯公詠昭君　魯公二十四州惟一人　昭君顔色如花心糞土


朱新仲詠顔魯公畫像云：「千五百年如烈日，二十四州惟一人。」此二句後村詩話續集取之。又詠昭君云：「當時夫死若求歸，凜然義動單于府。何云：「府字用不得，此西漢人，不得如後來有單于府也。」不知出此肯隨俗，顔色如花心糞土。」

【閻按】後漢書南匈奴傳：「呼韓邪死，前閼氏子欲妻之，昭君上書求歸，成帝敕令從其俗。」

【何云】昭君只當惜其淪落，無容更求備也。欲論高而至不近情，文章所戒。

【又云】新仲不知後漢書中本有求歸事，未深諒其曲折，豈不蒙冤哉！

【程易田云】新仲詩正是藍本後漢書，觀詩中一「肯」字，言敕令從俗即肯隨之也。

【元圻案】昭君詩，今本灊山集佚。






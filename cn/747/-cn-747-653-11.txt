○文藁自叙

刘歆云：“制不可削。”予以为有可得而削之者。贡谋猷，持嗜欲，君有之则誉归於上，臣专之则誉归於下，苟而存之，其攘也，非道也。经制度，明利害，区邪正，辨嫌惑，存之则事分著，去之则是非泯，苟而削之，其过也，非道也。

元和初，章武皇帝新即位，臣下未有以言刮视听者。予时始以对诏在拾遗中供奉，由是献《教本书》《谏职》《论事》者表十数通，仍为裴度、李正辞、韦熏讼所言当行，而宰相曲道上语。上颇悟，召见问状，宰相大恶之。不一月，出为河南尉。後累岁补御史使东川，谨以元和赦书劾节度使严砺籍涂山甫等八十八家，过赋梓、遂之民数百万。朝廷异之，夺七刺史料，悉以所籍归於人。会潘孟阳代砺为节度使，贪过砺，且有所承迎，虽不敢尽废诏，因命当得所籍者皆入资，资过其称，摧薪、盗赋无不为，仍为砺密状不当得丑谥。予自东川还，朋砺者潜切齿矣。无何，分莅东都台。天子久不在都，都下多不法者，百司皆牢狱，有裁接吏械入通岁，而台府不得而知者。予因飞奏，绝百司专禁锢。河南尉判官，予劾之，忤宰相旨。监徐使死於军，徐帅邮传其柩，柩至洛，其下殴诟主邮吏，予命吏徙柩於外，不得复乘传。浙西观察使封杖决安吉令至死，河南尹诬奏书生尹泰阶请死之，飞龙使诱赵实家逃奴为养子，田季安盗娶洛阳衣冠女，汴州没入死商钱且千万，滑州赋於民以千，授於人以八伯，朝廷馈东师，主计者误命牛车四千三百乘，飞刍越太行，类是数十事，或移或奏，皆主之。贞元已来，不惯用文法，内外宠臣皆喑呜。会河南尹房式诈谖事发，奏摄之，前所喑呜者叫噪。宰相素以劾判官事相衔，乘是黜予江陵掾。後十年始为膳部员外郎。

穆宗初，宰相更相用事，丞相段公一日独得对，因请亟用兵部郎中薛存庆、考功员外郎牛僧孺，予亦在请中。上然之，不十数日，次用为给舍。他忿恨者日夜构飞语，予惧罪，比上书自明。上怜之，三召与语，语及兵赋洎西北边事，因命经纪之。是後书奏及进见，皆言天下事，外间不知，多臆度，陛下益怜其不漏禁中语，召入禁林，且欲亟用为宰相。是时裴度在太原，亦有宰相望，巧者谋欲俱废之，乃以予所无构於裴。裴奏至，验之皆失实。上以裴方握兵，不欲校曲直，出予为工部侍郎，而相裴之期亦衰矣。不累月，上久所构者，虽不能暴扬之，遂果初意，卒用予与裴俱为宰相。复有构狂民告予借客刺裴者，鞫之复无状，然而裴与予以故俱罢免。

始元和十五年八月得见上，至是未二岁，僭忝恩宠，无是之速者。遭罹谤咎，亦无是之甚者，是以心腹肾肠，糜费於扶卫危亡之不暇，又恶暇经纪陛下之所付哉。然而造次颠沛之中，前後列上兵赋边防之状，可得而存者，一百一十五，苟而削之，是伤先帝之器使也。至於陈畅辨谤之章，去之则无以自明於朋友矣。其馀郡县之奏请贺庆之礼，因亦附於件目。始《教本书》，至於为人杂奏二十有七轴，凡二百二十有七奏。终殁吾世，贻之子孙，式所以明经制之难行，而销毁之易至也。


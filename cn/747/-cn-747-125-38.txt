○落新进士严说等敕

尚书礼部贡院奏，今年新及第进士李覃、严说、何俨、武允成、王汾、闾邱舜卿、杨{山徽}之、任惟吉、赵邻几、周度、张慎微、王翥、马文、刘选、程浩然、李震等一十六人所试诗赋文论策等，国家设贡举之司，求英俊之士，务询文行，方中科名。比闻近年已来，多有滥进，或以年劳而得第，或因媒势以出身，今岁所放举人，试令看详，果见纰缪，须至去留。其李覃、何俨、杨{山徽}之、赵邻几等四人，宜放令及第。其严说、武允成、王汾、闾邱舜卿、任惟吉、周度、张慎微、王翥、马文、刘选、程浩然、李震等一十二人，艺学未精，并宜勾落，且令苦学，以俟再来。礼部侍郎刘温叟，失於选士，颇属因循，据其过尤，合行谴谪。尚示宽恕，特与矜容。刘温叟放罪。其将来贡举公事，仍令所司别具条理闻奏。


○責成重臣及時經畧邊務疏 【 經畧邊務】

近該總督宣大王崇古、題稽古酌議北虜乞封通貢緣由條列八事、該兵部題奏欽依刊刻成冊分送應議諸臣、會議重覆、斟酌詳議上請、奏　聖旨、這事情、你們既酌處停當都依擬行、還著王崇古悉心經畫務要穩妥仍督率鎮廵等官、比常倍加防守、毋得因而懈弛以致疏虞、臣有以仰見　陛下制禦夷狄之道安不忘危之心、所以責成任事重臣而丁寧之者至矣、崇古復何所辭、敢不竭心殫智以求無負　陛下委任之重乎、夫己成之勢易圖。而未然之情難覩故不敢苟安于目前、而必思預防於事後。事無常形。而必使在我有常勝之勢。所恃者以有備耳。難成者機也易失者時也乘其機。及其時。急為之備。經畧不可緩矣。經畧既定。臂指隨使。恩可施威可加。羈糜可久。可撫可拒可戰可守。執其樞而應之。無不可者。不然曝肉以飼鷹。空拳以搏虎。恩流於納幣。威由於搆怨。板升未散寔有可憂而不能為我患者以趙全既縛彼心胷矣安能得其力耶而曰任事曰久任其誤事豈小小哉。今有隱憂者。不在俺答夷酋之多詐。而在板升生齒之日蕃。不謂其將來之無患。而深患板升之未歸。今日之舉、非盟非和、叛服難料、不可恃也、就其事情事勢處之耳若以為即可相安於無事之天不敢保也、若非乘時及機、急求其可恃、大為整頓有以待之為可久之圖則經畫未必其隱妥、防守未免於疏虞、適以墮詐謀而滋禍端矣臣不敢避嫌、謹議其急於經畧者有六、為陛下陳之、

一曰修邊、古稱天子有道、守在四夷、王公設險、以守其國、故增兵莫若增險國初設大寧城於山後。設東勝城於三降城之東。東直抵於遼陽。西直抵於甘肅東西聯絡。列鎮屯戍。通為一邊。山川限隔。虜人不敢跨山踰河而南牧。雖時侵擾。亦易以禦。中國之人。亦不敢迯虜。去亦即思歸以無可以生也自後棄大寧而守東勝、宣遼之勢始分又失東勝而河套之虜始入。又失河套而形勢弱矣。然猶賴都御史余子俊秦紘楊一清王瓊馬文升、劉大夏等經畧諸臣。修築崖墻深廣壕塹審擇要害增减墩堡置敵臺。謹斥堠有外邊之險有內邊之險來亦不拒也迯外可復也因循極壞於嚴嵩父子。二十餘年間。權門一開。用匪其人。撫臣日望遷轉。將領惟知饋賂。內外之險不備。墻塹之迹徒存。虜騎得以縱橫東西。任其出入。生靈極其慘毒。財物悉歸氊幙。日惟媚虜通虜之術是用。可忍言哉。今復苟延歲月。偷安自保。虜氣日驕。板升日衆。以中國之人。為虜之用日移日棄。逾退逾近。不知將來所失、又何如也。為臣者、受恩深重、忍漫然自覩而心安乎、　陛下寧忍坐待其困敝而不知救乎、修邊以設險、求其遺迹而變通之、其議不容巳矣、

一曰足兵、夫城堡堅。要害固斥堠謹。則來可禦。去可守。而屯戍卒伍。豈可少哉。國初沿邊戍守。各有定數。有操兵。有調兵。兵非不足也。傷殘於搶殺戰歿之多。流移於飢餓刑役之苦。有其名不足其數。實其數不足其用。練習未預。而優恤之恩寡也。故練兵必先實兵實兵必須息兵。方可揀擇強壯。稽查迯倩。嚴買閑私役土著之民。查照先年李綱余子俊王質楊一清戴金等題行事例審而行之。而後軍伍可充。戍守有具及今修邊開屯一應役使之人。悉於召募內選領用工。工完即罷。不復為例。其原設屯戍操調軍伍。悉仍舊差而愛養之。萬勿役使。并那减糧食。致生怨尤。貢市之事獎不欲以失搗巢赶馬之利也今既禁而搗巢赶馬媚虜私易。而將官家丁。又不得冐功陞賞。則必籍此鼓惑以起事端。工未就而內變作。如之何其可也。以召募輪番用工。以原額選揀習技。乃為可恃。所謂效死勿去。地利不如人和。勇敢之氣自倡。率作之功可期、此足兵之議不容巳矣

一曰足食、古者寓兵於農。食足而後兵可用也。養軍之費不以煩官。則用自裕。軍之自養。悉出於田。則家自急。今各邊地土皆古之邊郡也。趙充國以全取勝。先陳屯田之利。國家有屯政之官。故有屯軍有操軍有守城軍。有調遣軍。率四人食一人焉。其制固存也今或以荒蕪。或以典賣。或以召種。而屯田之法壞矣。邊地雖未必皆可墾。而可墾者必多。以其可墾者。以召募之官給其資。民盡其力。或令軍民自種。無事則耕。有警則守。清查其畝額。而量徵其科稅。就近轉輸為力則易。乃查照先年劉大夏楊一清等開種召納事例。便宜行事。務使蓄積有餘。邊儲不匱。不惟粮食足而內帑可省。軍民樂於有養。而迯移亦少。此足食之議也、

一曰理財、國之大計、財用為急、今欲修邊則有用工之費。足兵則有召募之費。足食則有屯墾之費。其在軍則有月粮之費。有行粮之費。有軍賞之費。其在虜則又有入貢之費。有撫賞之費。有補市之費必皆支動於官而不可取辦於軍仰給於內而未能遽行於外則戶工二部於茲不可不講也。天之生財、止有此數、國之所入、亦止有此數、而請發無窮、一或告乏、何以繼之、臣請戶部會計開納事例、銀兩若干、前後抄沒財產銀兩若干、及大下各項徵解錢粮銀兩若干、以若干存留京用、以若干專候邊用、工部會計開河修河并各項營繕錢粮、巳支若干未支若干、以若干相應存留、以備邊用、不急之工、一切暫停南京兵部、收積地租草塲各項銀兩若干、俱應查存不許冒濫支借、以備邊用、太僕寺馬價、不許借支以備召軍買馬之需仍將各處查盤錢粮、巳未解到數目、通行查催各省供邊錢粮巳未支完數目、通行查明、請差各該科臣會同該部、實心體國、一一料理、的確應期裕用、務求邊費可繼、二三年後事、有成功、以漸而舒、先勞後逸、伏望　陛下節用惜財、以儉德先天下、留有限之財、濟邊務之急、固　祖宗之疆宇、保生民於熙皞、是大慶也、此理財之議也、

一曰用人、夫邊鎮之才。雖殊腹裏。秉賦剛柔。雖分南北。大要以通方忠謀。廉勤強幹為用。總督總兵、文武大臣、固皆極其選者、尤莫重於廵撫邊方廵撫。其任最重、往以希望遷轉之速。殊無經遠之圖。是以不奉總督之令巧為規避之術。坐致邊事之廢積弊至今。今若詢舉未稱。依違苟簡而獨責成總督難矣。自今邊防廵撫。務求實心幹理。經濟雄才非兩考不遷。總督總兵兵備將領。凡係邊臣俱要久任者超遷超遷者久任人有固志。事有遠圖然兵備分廵分守副參遊擊指揮而下。皆有地方之責。府州縣官亦有委任之事。合無通行查揀一番。不堪者邊方改調腹裏。堪用者腹裏陞著邊防。各舉所知。各隨器使。或可以修邊。或可以練兵。或可以屯田。各盡其才。各成其用。邊事庶有濟矣此用人之議也

一曰重任。古者藩鎮節度之臣專制一方。錢粮軍馬。調遣給發。偏裨將領。參贊官僚。俱得自處。攻守應援。隨機自便。人堪任使。動無牽制。是以權重而法行。任專而事易。今者事必待奏。奏多遲疑持奏者之議論不同同事者之意見相左是以節制下移於抗違。督率每撓於欺玩。號令不護自由。兵餉難乎急應精神□困於文劄之煩冗。志氣消沮於展布之艱難。欲運籌帷幄之中。决勝千里之外。其可得乎。臣請自今假以便宜之權。獲專閫外之寄。事關大計。必須奏請可以自處。徑自施行。言官不必苛細過求。少寬文法。俾可自效。廵撫將領以下。悉聽節制。至於追論一節。朝臣有不快意于邊臣者以此困之尔後任事者瞻顧愈多矣人所深畏。是以欲言復寢。欲為未敢必須朋姦黨惡誤國亂政。方可追論。若心誠為國。事涉差錯。亦當秉公原情。豈容挾私傾陷。播弄胸臆、致傷國體。臣請毋得槩及。庶乎人無顧忌。而經畧可見。事有責成。而委託無負此重任之議也。臣之末議何敢自是。一念惓惓。實懷隱憂。　先帝每恨邊疆無任事之臣。以致邊政廢弛之久。每一思　先朝經畧諸臣為謀之忠。痛連歲生靈搶殺之慘。未嘗不長嘆太息。思欲為久安長治之策而未得。今　聖德格天天開太平之治。故使從古所未服之虜。酋倐然欵順。又如王崇古等毅然自誓。且才謀周慎。足以當之。此所謂機與時也。伏望陛下以繼志為大孝、日與大臣謀畫修攘、銳然講求、法　祖宗之心以成　先帝之志、必欲安天下靖疆圉、保太平有道之長、敕下吏兵二部、慎邊疆之選、嚴久任之法、不拘常格、不惑浮議、激勸有方、務求實用、其在武職。惟以安邊受賞。不以小勝為功考選之期一例超遷不分文武實盡懷柔處置得宜勿啟釁端大昭　朝廷覆育之仁。務求所以招來板升之術以此為功特加顯擢。愉惰憤事。重行論罪。敕下戶工二部。經理錢粮。務備邊用差廉明邊官管理。仍差風力御史稽查。毋惜暫費。毋使破冒以便二三年接濟期於成功為止。毋分彼此。其圖實效。合行事宜、通行邊鎮督撫鎮廵等官、作速遵奉修飭、整理勉圖安攘毋徒空言玩愒、更祈申敕大小臣工各秉公忠宮府相為一體、中外不宜異同、輔相恊和、文武兼濟、惟以國事為重、保邦防患是急、深為遠計、永底咸寧久安長治之策、無出此矣、

皇明經世文編補遺卷一終








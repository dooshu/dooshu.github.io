○离垢慧菩萨所问礼佛法经序

惟夫慢幢难偃，三界由此轮回；爱水未清，四惑因兹流湎。自非独拔开士，出有至人，何能裂爱网而辟重关，质深疑而启昏趣？有离垢慧菩萨者，道高初住，德跨八恒，假时俗之津途，发深识之嘉问。如来以无缘之胜辩，赴有待之幽情，断五趣之盖缠，藉五轮之礼念。所以五通五眼，自此增修；五位五生，承斯圆满。蕴结中夏，千六百年。颓运有踪，载闻东壤。洎龙朔二年，有天竺三藏，厥号“那提”，统括六异之宗，穷微四围之典。九部八藏，词无昧於自他；十谛一乘，义有乖於空色。并详略名理，妙达宏致。来仪帝里，频谒天庭，降厚礼於慈恩，将归飞於海表。以此经群圣之发轸，凡众之初心，乃出流布，传於道路。俗遂依缮写，所在通之。恐未悉其由来，故因叙其缘致云尔。


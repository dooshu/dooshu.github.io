卷八之七　张汤母

汉御史大夫张汤之母也。汤以文法﹐事汉孝武帝﹐为御史大夫。好胜陵人﹐母数责怒﹐性不能悛改。后果为丞相严青翟及三长史所怨﹐会赵王上书言汤罪﹐系廷尉。丞相及三长史共致其罪﹐遂自杀。

昆弟﹑诸子欲厚葬之。母曰﹕“汤为天子大臣﹐被恶言而死﹐亦何厚葬﹖”载以牛车﹐有棺而无椁。天子闻之曰﹕“非此母不生此子﹗”乃尽案诛三长史。丞相严青翟自杀。君子谓﹕“张汤母能克己感悟时主。”诗云﹕“彼美孟姜﹐德音不忘。”此之谓也。


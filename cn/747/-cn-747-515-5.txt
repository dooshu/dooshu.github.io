○修进继天诞圣乐表（贞元十二年）

臣某言：臣闻於师，夫君子为能知乐，是故审音以知乐，审乐以知政，则理道备矣。故清明广大，终始周旋，与天地同其和，与四时合其序，岂止於钟鼓管磬云乎哉！

伏惟皇帝陛下继明御极，理定功成。则星辰之度，以授人时；酌昊穹之心，以为政本。五行随其用舍，九有荷其陶钧。鸟兽鱼鳖，无不咸若。伏见开元中，天长节著於甲令，每於是日，海县欢娱，称万寿之无疆。乐一人之有庆，故能追尧接舜，迈禹逾汤。自周以後，不复议矣。臣窃以陛下降诞之辰，未有维新之典，虽太和已布於六气，而大乐未宣於八音。毋乃臣子之分，或有所阙？

愚臣不揆顽昧，思所祖述，每私歌窃忭，忘寝与食久矣。适遇有知音者，与臣论及乐章，探微赜奥，穷理尽性。臣乃遣造《继天诞圣乐》一曲，大抵以宫为调，表五音之奉君也。以土为德，知五运之居中也。凡二十五遍。法二十四气而足成一岁也。每遍十六拍，象八元八凯登庸於朝也。所冀与《门》、《咸池》，永传於律吕，《空桑》、《孤竹》同荐於宫悬。不闻┎之声，长作中和之乐。可使九域之人，顿忘於肉味；四夷之俗，皆播於薰风。与唐惟休，终古尽善。臣不胜恳款屏营之至。谨昧死陈献以闻。其所造谱，谨同封进。


○議　唐府請名選媵疏二 【 宗藩選媵】

謹題為懇乞　聖明、遵成憲、慎名器、以一法守事、近該唐王碩爌奏稱萬曆六年等年禮娶楊氏為一妾、庶生第一子、徐氏為二妾、庶生第二子、俱于萬曆十二年具奏請名、該部查無奏選妾媵勘合、勘明回覆到部、先因孩提喪父愚昧不諳、奏選之制、以致違例、情有可原、乞查果無別碍、准各賜名、以繼宗統、並前二妾、多病、宮壼乏人巳久仍查宗藩要例、准充選補之數、等因、奉　聖旨覽王奏、情詞懇切、禮部看議了來說、欽此欽遵、臣等查得先該唐王碩爌奏稱一妾楊氏、庶生第一子、二妾徐氏庶生第二子、乞要請名、該本部查得母妾、俱係不經奏選、明係私收、巳經看明、遵例立案外、今既奉　旨看議、臣等查得濫妾之子、似應另題庶糧、但念一子係聽繼王爵人數當臨期奏請、定奪、擅難預擬、議將一子二子、姑准賜名、其餘通俟日後、查例議處等因、奉　聖旨、奏選妾媵原係欽定事例、該府輔導官、如何不行啟王、致有違誤、既唐王認罪、乞恩妾巳生子、楊氏徐氏准作額妾、造入冊內、所生子、照常賜名、輔導官、著撫按官查提問罪、欽此、臣等竊惟　朝廷之待宗藩、無不極其優厚而獨于奏選妾媵、設法至嚴。所以正天潢之屬籍。而重封爵也。今唐王私收二妾、明出巳意、而駕言輔導、為懇切之語、以感動　上心、然竟蒙　特恩、將妾作額妾、子與正名、使歷年條例。一旦更改　朝廷之用情于唐王者。不失過厚而從此以用法于各藩恐其有所不行矣何也。向來宗室惟娶妾一節。蕩禮踰閑。無所不至。自有明禁以來。雖稍戢歛。豈其本心。恐日後為子孫之累耳。今此例既開。則隄防一潰。不可復止。凡親郡王。及將軍中尉。孰憚而不私選及生有子。孰不欲請名請封。凡上章乞　恩認罪者。孰不以無知自解。以輔導為辭也。當是之時。將盡人而與之乎。條辨詳明抑復據例不與乎。不與則不免異同之嫌。與之則不勝冒濫之患。不知　皇上何以處之。臣等亦何所據以為職掌也。臣等官守所係、反覆思惟、終屬未妥、是以不避斧金?戊、冐凟　天聽伏乞　皇上俯鑒愚忠、收回成命、將楊氏徐氏、不許造入妾冊、一子二子、姑與賜名。俟本王身後果別無嫡庶之子、堪襲王爵者、即將一子　上請定奪、二子另議降封、庶法令有畫一之規、臣等可盡職于萬一矣、


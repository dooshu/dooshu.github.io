○论尧山县状

右，臣等见镇州奏事官梁居简称，城内并无礼於元逵凶恶头首，推出二十馀人，并枭戮讫，其馀皆惧杀戮，却闭城门。伏以寇孽既平，尽是国家城镇，控制河朔，须存垒垣，岂可更令元逵穷兵攻取？望中使赐城内将士敕书招携，各令安堵。仍赐元逵诏，便令抽兵归本道。并赐卢钧诏，亦令自遣使安存。未审可否？


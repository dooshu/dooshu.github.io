○舟中录序

乙丑岁冬十一月，余以尚书郎得掌诰命。庚申岁夏六月，以舍人获谴，佐抚州，驰暑道病。秋八月，自襄阳浮而下。舟行无事，因解束书，视所为辞藁，翦翦冗碎，可存者得五百四十篇。丞相表奏百篇，区别编联为二十卷。夫体正而有伦，辞约而居要。始终明白，兹所以为诰也。国朝声名辞臣，率能由是而作。堂闼秘邃，不与汉魏争高下。而荒学小子，以一日视其冗隙间，其可见堂奥而得规摹哉？以是代天子言，诚不知而作也。古有黜幽，不过考三载之绩。余冒居六年，见考无绩用，思黜不亦宜乎？所编联不敢以集称，理诸舟中，遂曰《舟中录》。是年九月，钱自序於沔阳之南。

杜晓

晓字明远，京兆社陵人。昭宗时拜左拾遗。召为翰林学士知制诰。梁祖代唐，拜中书舍人。开平三年转工部侍郎，充承旨。田年拜中书侍郎平章事，仍判户部。友之乱，死於兵，赠右仆射。


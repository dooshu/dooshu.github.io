○授刘崇望兵部尚书制

敕。台衡旧德，缨冕硕生。朝昏常置於我心，事业无忘於汝砺。矧朕出潜之日，实操顾命之书。乃眷滋深，公望惟允。宜膺重任，以副旁求。具官刘崇望，昔以文词事先帝，为翰林主人。旋以药石沃朕心，号中兴宰相。历试宏业，周旋大寮。人无间言，动不过则。顷罢钧轴，亟移光阴。室既生白，舟惟任触。浩然正气，充塞乎天地之间。卓尔神光，莹彻乎星辰之表。琴樽遂性，名教检身。家事雍肥，物情重赡（一作崇重）。靖言素履，颇厚时风。大道之行，斯文未丧。将论旧德，允属佥谐。爰增光禄之勋，往曳尚书之履。敬佩休宠，克当厥官。无或牢谦。尚欲高卧。可光禄大夫守兵部尚书。


仲殊


仲殊名挥，姓张氏，安州（今湖北安陆）人。尝举进士，后弃家为僧，居杭州吴山宝月寺。崇宁中自缢卒。词七卷，名宝月集，不传，今有赵万里辑本。

蓦山溪

清江平淡，疏雨和烟染。春在广寒宫，付江梅、先开素艳。年年第一，相见越溪东，云体态，雪精神，不把年华占。

山亭水榭，别恨多销黯。又是主人来，更不辜、香心一点。题诗才思，清似玉壶冰，轻回顾，落尊前，桃杏声华减。

鹊踏枝

斜日平山寒已薄。雪过松梢，犹有残英落。晚色际天天似幕。一尊先与东风约。

邀得红梅同宴乐。酒面融春，春满纤纤萼。客意为伊浑忘却。归船且傍花阴泊。

点绛唇

题雪中梅

春遇瑶池，长空飞下残英片。素光围练。寒透笙歌院。

莫把寿阳，妆信传书箭。掩香面。汉宫寻遍。月里还相见。

南歌子

十里青山远，潮平路带沙。数声啼鸟怨年华。又是凄凉时候、在天涯。

白露收残暑，清风衬晚霞。绿杨堤畔闹荷花。记得年时沽酒、那人家。

减字木兰花

谁将妙笔。写就素缣三百匹。

天下应无。此是钱塘江上图。

一般奇绝。云淡天低秋夜月。

费尽丹青。只这些儿画不成。

又

江南三月。犹有枝头千点雪。

邀上芳尊。却占东君一半春。

尊前眼底。南国风光都在此。

移过江来。从此江南不复开。

南歌子

解舞清平乐，如今说向谁。红炉片雪上钳锤。打就金毛狮子、也堪疑。

木女明开眼，泥人暗皱眉。蟠桃已是著花迟。不向春风一笑、待何时。

踏莎行

浓润侵衣，暗香飘砌。雨中花色添憔悴。凤鞋湿透立多时，不言不语厌厌地。

眉上新愁，手中文字。因何不倩鳞鸿寄。想伊只诉薄情人，官中谁管闲公事。

金蕉叶

业霄逸韵祥烟渺。摇金翠、玲珑三岛。地控全吴，山横旧楚春来早。千里断云芳草。

六朝遗恨连江表。都分付、倚楼吟啸。铁瓮城头，一声画角吹残照。带夜潮来到。

定风波

独登多景楼

花戟云幡拥上方。画帘风细度春香。银色界前多远景。人静。铁城西面又斜阳。

山色入江流不尽，古今一梦莫思量。故里无家归去懒。伤远。年华满眼多凄凉。

蝶恋花

北固山前波浪远。铁瓮城头，画角残声短。促酒溅金催小宴。灯摇蜡焰香风软。

落日烟霞晴满眼。欲仗丹青，巧笔彤牙管。解写伊川山色浅。谁能画得江天晚。

南徐好

一

瓮城

南徐好，鼓角乱云中。金地浮山星两点，铁城横锁瓮三重。开国旧夸雄。

春过后，佳气荡晴空。渌水画桥沽酒市，清江晚渡落花风。千古夕阳红。

二

花山李卫公园亭

南徐好，城里小花山。淡薄融香松滴露，萧疏笼翠竹生烟。风月共闲闲。

金晕暗，灯火小红莲。太尉昔年行乐地，都人今日散花天。桃李但无言。

三

渌水桥

南徐好，桥下渌波平。画柱千年尝有鹤，垂杨三月未闻莺。行乐过清明。

南北岸，花市管弦声。邀客上楼双榼酒，舣舟清夜两街灯。直上月亭亭。

四

沈内翰宅百花堆

南徐好，溪上百花堆。宴罢歌声随水去，梦回春色入门来。芳草遍池台。

文彩动，奎璧烂昭回。玉殿仪刑推旧德，金銮词赋少高才。丹诏起风雷。

五

刁学士宅藏春坞

南徐好，春坞锁池亭。山送云来长入梦，水浮花去不知名。烟草上东城。

歌榭外，杨柳晚青青。收拾年华藏不住，暗传消息漏新声。无计奈流莺。

六

多景楼

南徐好，多景在楼前。京口万家寒食日，淮南千里夕阳天。天际几重山。

莺啼处，人倚画阑干。西寨烟深晴后色，东风春减夜来寒。花满过江船。

七

金山寺化城阁

南徐好，浮玉旧花宫。琢破琉璃闲世界，化城楼阁在虚空。香雾锁重重。

天共水，高下混相通。云外月轮波底见，倚阑人在一光中。此景与谁同。

八

陈丞相宅西楼

南徐好，樽酒上西楼。调鼎勋庸还世事，镇江旌节从仙游。楼下水空流。

桃李在，花月更悠悠。侍燕歌终无旧梦，画眉灯暗至今愁。香冷舞衣秋。

九

苏学士宅绿杨村

南徐好，桥下绿杨村。两榭风流称郡守，二苏家世作州民。文彩动星辰。

书万卷，今日富儿孙。三径客来消永昼，百壶酒尽过芳春。江月伴开尊。

十

京口

南徐好，直下控淮津。山放凝云低凤翅，潮生轻浪卷龙鳞。清洗古今愁。

天尽处，风水接西滨。锦里不传溪上信，杨花犹见渡头春。愁杀渡江人。

失调名

潇潇暮雨，梨花寒食。

念奴娇

水枫叶下，乍湖光清浅。凉生商素。西帝宸游罗翠盖，拥出三千宫女。绛彩娇春，铅华掩昼，占断鸳鸯浦。歌声摇曳，浣纱人在何处。

别岸孤袅一枝，广寒宫殿，冷落栖愁苦。雪艳冰肌羞淡泊，偷把胭脂匀注。媚脸笼霞，芳心泣露，不肯为云雨。金波影里，为谁长恁凝伫。

蓦山溪

年芳已远，凉夏疏疏雨。菊占此时开，背佳期、清秋何处。滴成金豆，弹破栗文圆，临水槛，倚风亭，全胜东篱暮。

茱萸未结，谁是多情侣。菖叶与葵花，也相饶、也□羞妒。主人著意，何必念登高，浮酒面，解烦襟，消尽当筵暑。

减字木兰花

青条绿叶。结起蓬瀛连万叠。

风引飘飘。下有红波引六鳌。

五城烟敛。剪碎彩云红点点。

帖在山腰。旁有斑斑雪未消。

浣溪沙

楚客才华为发扬。深林著意不相忘。梦成燕国正芬芳。

莫把品名闲议拟，且看青凤羽毛长。十分领取面前香。

醉花阴

轻红蔓引丝多少。剪青兰叶巧。人向月中归，留下星钿，弹破真珠小。

等闲不管春知道。多著绣帘围绕。只恐被东风，偷得馀香，分付闲花草。

西江月

味过华林芳蒂，色兼阳井沉朱。轻匀绛蜡里团酥。不比人间甘露。

神鼎十分火棘，龙盘三寸红珠。清含冰蜜洗云腴。只恐身轻飞去。

玉楼春

飞香漠漠帘帷暖。一线水沉烟未断。红楼西畔小阑干，尽日倚阑人已远。

黄梅雨入芭蕉晚。凤尾翠摇双叶短。旧年颜色旧年心，留到如今春不管。

虞美人

一番雨过年芳浅。袅袅心情懒。章台人过马嘶声。小眉不展恨盈盈。怨清明。

烟柔露软湖东岸。恼乱春风惯。一声莺是故园莺。及至如今□闻处、又多情。

蓦山溪

黄金线软，玉露生轻润。青头破初芽，拂烟痕、一枝犹嫩。东风著意，不放舞间□，春渐暖，柔无力，依依怨和□。

旗亭带晚，又是清明近。惹尽别离愁，约啼莺、

深深与问。灞陵伤感，那更入阳关，扳折处，我无心，行人自多恨。

诉衷情

春情

楚江南岸小青楼。楼前人舣舟。别来后庭花晚，花上梦悠悠。

山不断，水空流，谩凝眸。建康宫殿，燕子来时，多少闲愁。

又

建康

钟山影里看楼台。江烟晚翠开。六朝旧时明月，清夜满秦淮。

寂寞处，两潮回。黯愁怀。汀花雨细，水树风闲，又是秋来。

又

宝月山作

清波门外拥轻衣。杨花相送飞。西湖又还春晚，水树乱莺啼。

闲院宇，小帘帏。晚初归。钟声已过，篆香才点，月到门时。

又

春词

长桥春水拍堤沙。疏雨带残霞。几声脆管何处，桥下有人家。

宫树绿，晚烟斜。噪闲鸦。山光无尽，水风长在，满面杨花。

又

寒食

涌金门外小瀛洲。寒食更风流。红船满湖歌吹，花外有高楼。

晴日暖，淡烟浮。恣嬉游。三千粉黛，十二阑干，一片云头。

蝶恋花

开到杏花寒食近。人在花前，宿酒和春困。酒有尽时情不尽。日长只恁厌厌闷。

经岁别离闲与问。花上啼莺，解道深深恨。可惜断云无定准。不能为寄蓝桥信。

柳梢青

吴中

岸草平沙。吴王故苑，柳袅烟斜。雨后寒轻，风前香软，春在梨花。

行人一棹天涯。酒醒处、残阳乱鸦。门外秋千，墙头红粉，深院谁家。

夏云峰

伤春

天阔云高，溪横水远，晚日寒生轻晕。闲阶静、杨花渐少，朱门掩、莺声犹嫩。悔匆匆、过却清明，旋占得馀芳，已成幽恨。都几日阴沈，连宵慵困。起来韶华都尽。

怨入双眉闲鬥损。乍品得情怀，看承全近。深深态、无非自许。厌厌意、终羞人问。争知道、梦里蓬莱，待忘了馀香，时传音信。纵留得莺花，东风不住，也则眼前愁闷。

望江南

成都好，蚕市趁遨游。夜放笙歌喧紫陌，春邀灯火上红楼。车马溢瀛洲。

人散后，茧馆喜绸缪。柳叶已饶烟黛细，桑条何

似玉纤柔。立马看风流。

失调名

椒觞献寿瑶觞满。彩幡儿、轻轻剪。

鬫又

柏觞潋滟银幡小。

又

遥想天孙离别后，一宵欢会。暂停机杼。

又

疏雨洗云轺，望极银河影里。

又

玉线金针，千般声笑，月下人家。

又

戏马风流，佩茱萸时节。

望江南

成都好，药市晏游闲。步出五门鸣剑佩，别登三岛看神仙。缥缈结灵烟。

云影里，歌吹暖霜天。何用菊花浮玉醴，愿求朱草化金丹。一粒定长年。

南柯子

六和塔

金甃蟠龙尾，莲开舞凤头。凉生宫殿不因秋。门外莫寻尘世，卷地江流。

霁色澄千里，潮声带两洲。月华清泛浪花浮。今夜蓬莱归梦，十二琼楼。

减字木兰花

李公麟山阴图

山阴道士。鹤目龟趺多秀气。

右领将军。萧散精神一片云。

东山太传。落落龙骧兼虎步。

潦倒支公。穷骨零丁少道风。

念奴娇

夏日避暑

故园避暑，爱繁阴翳日，流霞供酌。竹影筛金泉漱玉，红映薇花帘箔。素质生风，香肌无汗，绣扇长闲却。双鸾栖处，绿筠时下风箨。

吹断舞影歌声，阳台人去，有当年池阁。佩结兰英凝念久，言语精神依约。燕别雕梁，鸿归紫塞，音信凭谁托。争知好景，为君长是萧索。

惜双双

墨梅

庾岭香前亲写得。子细看，粉匀无迹。月殿休寻觅。姑射人来，知是曾相识。

不要青春闲用力。也会寄、江南信息。著意应难摘。留与梨花，比并真颜色。

洞仙歌

广寒晓驾，姑射寻仙侣。偷被霜华送将去。过越岭、栖息南枝，匀妆面、凝酥轻聚。爱横管、孤度陇头声，尽拚得幽香，为君分付。

水亭山驿，衰草斜阳，无限行人断肠处。尽为我、留得多情，何须待、春风相顾。任倒断、深思向梨花，也无奈寒食，几番春雨。

楚宫春慢

轻盈绛雪。乍团聚同心，千点珠结。画馆绣幄低飞，融融香彻。笑里精神放纵，断未许、年华偷歇。信任芳春都不管，淅淅南熏，别是一家风月。

扁舟去后，回望处、娃宫凄凉凝咽。身似断云零落，深心难说。不与雕栏寸地，忍觑著、漂流离缺。尽日厌厌总无语，不及高唐梦里，相逢时节。








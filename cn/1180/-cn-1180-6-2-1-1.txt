答列卿毛介川


今之士大夫，冠缨相摩，踵足相接，一时号为交游者，盖不少矣。然而未必皆可与之言也；可与之言矣，犹未可与之微言也；可与之微言矣，犹未可与之不言也。若夫目击而道存，无心而冥解者，若仆与翁，盖庶几焉。仆每一相见，即颓然、嗒然，若游太虚而涉广漠者。不知翁之洗我以德耶？岂亦仆之鄙朴任率，有当于翁之心，相薰相忘，莫知所以然而然耶？旌麾渐远，怅望为劳。惟此一段精神，相期于形神之外者，则固非地所能限耳。

承翰教，瞻恋弥增。南中会楚侗丈，幸言仆与翁所以相与者如此。






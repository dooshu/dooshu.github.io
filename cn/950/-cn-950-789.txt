杨万里　贺皇太子九月四日生辰十首

日日龙楼问寝时，鸡人未动漏花迟。

前星一点朝天帝，只有清台太史知。

杨万里

杨万里　贺皇太子九月四日生辰十首

清赏堂中无管弦，凤山楼上有云烟。

储皇侧畔何人侍，黄卷团栾是圣贤。

杨万里

杨万里　贺皇太子九月四日生辰十首

子晋吹笙未是仙，阿丕横槊少金篇。

小吟春著梅梢句，一日东风四海传。

杨万里

杨万里　贺皇太子九月四日生辰十首

二圣多能似仲尼，储皇家学自庭闱。

银钩已有淳熙脚，玉句仍傅德寿衣。

杨万里

杨万里　贺皇太子九月四日生辰十首

明河查上有仙翁，犯月撞星到碧穹。

金阙东边银牓处，大书天地长男宫。

杨万里

杨万里　贺皇太子九月四日生辰十首

大安宫里漆园椿，子干孙枝叶叶新。

今日四株高下碧，相承一样八千春。

杨万里

杨万里　贺皇太子九月四日生辰十首

菊花潭上菊花开，不是花潭是寿杯。

天赐生朝千斛水，一年一斛送将来。

杨万里

杨万里　贺皇太子九月四日生辰十首

禹子汤孙兼圣贤，一身双美古无前。

愿陈万国元良句，不用金昭玉粹篇。

杨万里

杨万里　贺皇太子九月四日生辰十首

少阳拜赐太阳旁，黄菊红萸满寿觞。

阳德重重在初四，不须九日是重阳。

杨万里

杨万里　贺皇太子九月四日生辰十首

光尧初御六龙天，上直维参大火躔。

天意分明昌宋德，诞辰三世总丁年。

杨万里


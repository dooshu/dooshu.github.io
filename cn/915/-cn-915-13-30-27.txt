◇为齐王进白兔表

臣闻舆图欲远，则玉虎晨鸣，辙迹方开，则银獐入贡。伏惟陛下明明在上，翼翼居尊，德动天关，威移地轴。是以风烟照烛，毛羽祯祥，史不绝书，府无虚日。

臣受服元戎，用绥边鄙。辕门所届，始次熊山；前茅虑无，乃获白兔。光鲜越雉，色丽秦狐。月德征符，金精表瑞。呈祥舆颂，效异披图。新区之迹既明，应事之机斯兆。臣之龚行，实从陕略，瑞以素质，弥雄西气。庶重承庙算，方事申威，扌代偃齐，分韩裂赵，不任凫藻踊跃之情。（《文苑英华》六百十二，又《艺文类聚》九十五引「光鲜越雉」四句）


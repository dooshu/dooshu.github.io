●大明會典卷之六十四

冠禮二

皇太子冠禮

洪武元年定

前期、太史監承

制筮日。工部制袞冕、遠遊冠、折上巾服。翰林院撰祝文祝辭。禮部備儀注。中書省承

制、命某官為賓、某官為贊。既筮日。遣官奏告

天地

宗廟。禮部告示文武百官於皇城守宿。至期之前一日、內使監令陳

御座香案於奉天殿中。侍儀司設皇太子次於殿之東房。賓贊次於午門外。

皇太子拜位於丹陛上正中。賓贊受制位於皇太子拜位之西北、東向。承制官位於御座之東。西向。宣制官位於皇太子位之東北、西向。賓贊拜位於內道之東、北面西上。餘陳設如朝會儀。至日清晨、執事官設罍洗於東階東南、罍在洗東、篚在洗西。內使監官設皇太子冠席於殿上東南、西向。醴席於西階上、南向。張帷幄於東序內。設褥席於帷中。又張帷於序外。御用監陳服於帷內東、領北上。袞服九章。遠遊冠。絳紗袍。折上巾。絳紗袍緇纚犀簪二物、同箱在服南。櫛實於箱、又在南。司尊實醴於側、尊加勺羃。設醴於席之南。設坫於尊東。置二爵於坫。進饌者實饌、設於尊北。諸執事者皆立於其所。冕九旒、遠遊冠、十八梁、折上巾冠冕各一箱盛。執事者、各執其物、立於階之西、東面北上。鼓初嚴。文武百官具朝服。次嚴。護衛等各就位。

東宮官導從皇太子至殿門。贊禮同太常博士、引詣

奉天殿東房。侍衛官入詣

謹身殿奉迎。三嚴。文武百官入就位。

皇帝服通天冠、絳紗袍、御輿以出。樂作。陞座。樂止。捲簾、鳴鞭、報曉訖。賓贊就位。樂作。四拜。樂止。侍儀司跪承

制、降自東階、詣賓前稍東、西向。稱有敕。賓贊跪。侍儀宣

制曰、皇太子冠。命卿等行禮。宣訖。贊皆四拜。文武侍從班、俱就殿內位。賓贊及應行禮官、詣東階下位。

東宮官太常博士、詣殿前東房、引

皇太子入就冠席。樂作。

皇太子即席。樂止。賓贊詣罍洗。樂作。搢笏、盥帨。出笏。樂止。陞自西階。執事者捧折上巾進。賓降一等受之。右執項、左執前、進

皇太子席前、北面祝。祝辭皆隨時撰述。祝畢。跪冠。樂作。興、席南北面立。贊冠者進席前跪正冠、興、立於賓後。內使跪進服。服訖。樂止。賓揖

皇太子復坐。賓贊降詣罍洗如前儀。贊冠者進、跪脫折上巾、置於箱、興、以授內使。內使跪受、置於席。執事者捧遠遊冠進。賓降二等受之。樂作。進冠如前儀。贊冠者進、跪簪結紘。內使進服。樂止。賓揖

皇太子復坐。詣罍洗脫冠、俱如前儀。執事者捧袞冕進。賓降三等受之。進冠亦如前儀。畢。太常博士引

皇太子下降自東階。樂作。由西階陞、即醴席南向坐。樂止。賓詣罍洗。樂作。盥帨、陞自西階。樂止。贊冠取爵詣司尊前、酌醴授賓。跪進爵於皇太子席前。祝[云云]祝畢。

皇太子搢圭。跪受爵。樂作。飲訖。奠爵執圭。進饌者捧饌設於皇太子席前。

皇太子搢圭、食訖。樂止。執圭。執事官徹爵與饌。太常博士引

皇太子。降自西階殿東房、易朝服詣丹墀拜位。樂作。

東宮官各就拜位。樂止。賓贊詣

皇太子位稍東、西向。賓少進、字之。辭曰、奉敕字某。太常博士啟皇太子再拜。跪、聽宣敕畢。復再拜、興。進

前跪、奏曰、臣不敏。敢不祗奉。奏畢、復位。侍立官並降殿復位。在位官皆四拜、禮畢。

皇帝興。樂作。還宮。樂止。內給事導

皇太子入內朝見

皇后、如朝正旦儀。百官以次出。明日、謁

廟如時享禮。陪祭官先赴廟庭。

皇太子服袞冕執圭。太常博士前導、由南門入至拜位。

皇太子及陪祭官皆再拜、興。

皇太子陞殿、詣

神位前、三上香、復位。及陪祭官皆再拜。畢。

皇太子還宮。明日。百官具朝服、詣

奉天殿稱賀。退易公服、詣

東宮稱賀。

賜宴

成化十四年續定

前期二日、各執事官先於禮部習儀。次日赴文華殿習儀。前期一日、遣官具特牲告

廟、行一獻禮。錦衣衛設幕次於文華殿之東序。鴻臚寺設節案於殿內之北、正中。設香案於節案之南。設冠席於殿內之東、南向。設醴席於西上南向。內使張帷幄於東序內。設座椅幾案裀褥於幄中。又張帷於序外。陳袍服、皮弁服、袞服、圭帶舄等物、各以箱盛、置於帷中案上。具翼善冠、皮弁、九旒冕、各用盤盛、以紅袱覆之、置於東階之南案上。光祿寺設盥洗所於東階。冠案之南、稍東。設司尊所於醴席之西南。司尊者實醴於側尊加勺羃。設坫於尊東、置二爵於坫。進饌者實饌、設於尊北。諸執事者皆立於其所。教坊司設樂。是日早、上具皮弁服、御華蓋殿。鴻臚寺奏請陞殿。傳制遣官。文武百官各具朝服侍班如常儀。

制詞曰、朕皇太子某冠。命卿等持節行禮。節將至。禮部官詣東序、啟皇太子迎節。樂作。禮部官導

皇太子出迎於殿門外。持節官捧節入置於案、退立於節案之東。樂止。禮部等官導

皇太子詣香案前。樂作。行四拜禮、畢。樂止。持節官同賓贊、並宣敕戒等官、序立於東南盥洗之次。禮部官啟皇太子就冠席。樂作。禮部等官導

皇太子詣冠席。內侍二人夾侍。

皇太子即席西、南向坐。樂止。鴻臚寺鳴贊贊行初加冠禮。樂作。引禮序班引賓贊皆詣盥洗所。賓贊皆搢笏、以次盥手訖。出笏。樂止。鳴贊二人稍南、東西向立。賓贊官陞自東階、稍西向立。內侍揭蓋袱。樂作。以盤捧翼善冠陞。賓降階一等受之。樂止。賓右手執冠後、左手執冠前、進

皇太子席前北面立。祝曰、吉月令辰。乃加元服。懋敬是承。永介景福。樂作。賓跪進冠、興、復位。贊者跪正冠、興、立於賓後。樂止。禮部官啟易服。

皇太子入帷幄、易新袍服出。禮部官啟復坐。鳴贊贊行再加冠禮。樂作。內侍揭蓋袱、以盤捧皮弁陞、賓降階二等受之。樂止。賓右手執皮弁後、左手執皮弁前、進如前儀。祝曰、冠禮申舉。以成令德。敬慎威儀。維民之式。樂作。內侍釋翼善冠。賓跪進皮弁、興、復位。贊者跪正皮弁、興、立於賓後。樂止。禮部官啟易服。

皇太子入帷幄、易皮弁服舄出。禮部官啟復坐。鳴贊贊行三加冠禮。樂作。內侍揭蓋袱、以盤捧冕旒陞。賓降階三等受之。樂止。進如前儀。祝曰、章服咸加。飭敬有虔。永固

皇圖。於千萬年。樂作。內侍釋皮弁冠。賓跪進冕旒、興、復位。贊者跪簪結紘、興、立於賓後。樂止。禮部官啟易服。

皇太子入帷幄、易袞服出。禮部官啟復坐。鳴贊贊行釂禮。禮部官啟皇太子詣醴席。樂作、禮部等官引

皇太子降自東階、由西階陞、即醴席南向坐。樂止。光祿寺官舉醴卓。樂作。引禮序班引賓贊詣盥洗所。賓贊搢笏盥手訖。出笏。陞西階。贊者取爵詣司尊所、酌醴授賓、賓執爵詣席前立。樂止。祝曰、旨酒孔馨。嘉薦載芳。受天之福。萬世其昌。畢。賓跪進爵。鳴贊贊皇太子搢圭。受爵、置於案。教坊司啟、樂奏喜千春之曲。次啟進酒。

皇太子舉爵飲訖、奠爵於案。樂止。光祿寺官進饌。樂作。饌至案。樂止。饌訖。贊出圭。徹卓。賓贊復位。鳴贊贊受敕戒。禮部官啟請

皇太子詣受敕戒位。禮部等官引

皇太子降自西階、由東階詣拜位。樂作。引禮序班引宣敕戒官、詣

皇太子拜位稍東、西向立。樂止。稱有制。鳴贊贊跪。

皇太子跪。宣敕戒曰、孝事君親。友於兄弟。親賢愛民。居仁由義。毋怠毋驕。茂隆萬世。樂作。贊俯伏。興。四拜。興。平身。樂止。禮部官捧節出。樂作。禮部等官引

皇太子送節至殿門外、引還東序。內侍引還宮。持節及賓贊宣敕戒等官復命。當日、皇太子具冕服。謁祭

奉先殿。用樂行禮如常儀。畢。詣

太皇太后前謝。詣

皇太后前謝。詣

上位前謝。詣

皇後前謝。俱行五拜三叩頭禮。俱用樂。次日早、上位具皮弁服、御華蓋殿。鴻臚寺奏請陞殿。文武百官具服稱賀。詞曰、皇太子冠禮既成。禮當慶賀。行五拜三叩頭禮畢。就詣

文華殿、行賀

皇太子禮。錦衣衛陳設儀仗如常儀

弘治八年以後同。增謁祭

奉慈殿。用樂行禮如常儀

嘉靖二十八年定

皇太子冠、以孝烈皇後幾筵未徹。先是遣內命婦告

幾筵、如告

廟之禮。既冠謁祭

幾筵、行禮如奉先殿。但不用樂。謁見所生

皇妃、行四拜禮。亦不用樂。冠之日、原遣告

廟官、及內閣、詹事府坊局官、儀制司官、俱入侍班。錦衣衛掌印官、入侍衛。餘同前儀








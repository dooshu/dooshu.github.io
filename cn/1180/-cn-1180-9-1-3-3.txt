燕燕

四章，章六句


首章讲：此戴妫大归，而庄姜送之，作此诗也。若曰：





燕燕于飞，差池其羽。

彼燕燕于飞，其羽则差池而不齐矣。





之子于归，远送于野。

之子，指戴妫。况之子遭大变而大归于陈，我则远送于野矣。





瞻望弗及，泣涕如雨。

弗及，望不见也。斯时也存亡在念，而感慨弥深；离别殊常，而忧伤独切。故奄忽之间，瞻望之子而弗及，而泣涕如雨，有不能为情之甚矣。

二章讲：





燕燕于飞，颉之颃之。

燕燕于飞，则颉颃而上下矣。





之子于归，远于将之。

况之子遭大变而大归于陈，我则远以送之矣。





瞻望弗及，伫立以泣。

伫立，立之久意。斯时也感念大故，不胜无穷之恨；忧伤远别，不胜无已之情。故瞻望弗及之间，伫立以泣，有不能以自已者矣。

三章讲：





燕燕于飞，下上其音。

燕燕于飞，则下上其音矣。





之子于归，远送于南。

南，陈在卫南。况之子遭大变而大归于陈，我则远送于南矣。





瞻望弗及，实劳我心。

斯时也遭家不幸，已悲愤于吾心，而后会无期，又重切于吾念。实有以劳我之心，而不能以自适矣。

末章讲：夫我之不忍别于仲氏如此，亦以仲氏之为人，有以系吾念耳。





仲氏任只，其心塞渊。

仲氏，戴妫字。以言其立心，则诚实而不虚妄，深密而不浅露。其存心之善有如此者矣。





终温且惠，淑慎其身。

以言其制行，则待人终始以和，从君终始以顺。其持身之淑慎有如此矣。观其处嫡妾之间，恩意独至，而相信之殊深。虽我不得于先君，彼亦不因之厚薄其情，而若群小之我愠者也。





先君之思，以勖寡人。

先君，是庄公。勖，是勉。且其别也，又以先君之思勉我。盖虽我心之思念无时不存，而彼之拳拳必欲我之常念，而不失其守焉。持大义以相勉，固不必古人之思，而实有以获我心矣。夫思其贤，贤犹在望；思其言，言犹在耳。则今日于归能不远而送，送而悲哉？






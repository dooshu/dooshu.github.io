○贺老人星见表

臣守节等文武官九品以上四千八百四十一人上言：臣闻惟德动天，必有非常之应；惟神感贶，允属会昌之期。天鉴孔明，降休徵者所以宣天意；神聪无昧，效嘉祉者所以替神功。故黄鸟白麟，载称姬、汉之日；元圭黑玉，式昭禹、汤之代。伏惟天册金轮圣神皇帝陛下润色丕业，光赫宝祚，执大象而御风，鼓洪炉而运寒燠。浃洽四海，辉华六幽，希代符来，超今迈昔。浪委波属，故合沓而无穷；日臻月见，尚殷勤而未已。伏见太史奏称，八月十九日夜有老人星见。臣等谨按《黄帝占》云：“老人星一名寿星色黄明，见则人主寿昌。”又按《孙氏瑞应图》云：“王者承天，则老人星临其国。”又《春秋分候县象文曜镜》云：“王者安静，则老人星见。当以秋分候之，悬象著符于上，人事发明于下。”寿昌者，知亿载之有归；安静者，示万邦之必附。澄霞助月，非唯石氏之占；散翼垂芒，何独斗枢之说？臣等谬参缨笏，叨目祯祥，庆之忱，倍殊品。无任踊跃之至。


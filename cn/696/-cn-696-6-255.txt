石翁师召后以仲冬过越晤鸿宝先生却归漳南闰月闻虏师大入畿辅鸿宝先生募义旅入卫丙子之役石翁师首倡勤王旧勋不可忘也献诗志怀


永和三月大会来，山阴千载生莓苔。
先生一至江海动，岩花岭树双（一作空）徘徊。
幅巾筇杖渡江水，一日几成华阴市。
国风初闻吴季札，易象已示韩宣子。
倪公司马今三君，并坐一语开青旻。
镛钟鼍鼓相考击，天球大贝俱璘珣。
玺书恳恻隋蒲轮，师拜让表归七闽。
呼牛更耕莘野地，有钱莫买箕山春。
胡雏夜啸卢龙月，万马奔腾暗辽碣。
有诏尽徵天下兵，十道旌旗同日发。
倪公奋袂持长缨，一麾壮士皆从征。
长弓大箭穿贼垒，短衣疋马朝王京。
前年虏入雄州城，我师匣中双剑鸣。
毁家不满千金橐，结客能为万里行。
海内始知申大义，群胡亦自震先声。
此时风尘暗畿甸，至尊侧席明光殿。
弦高却敌未足奇，鲁连解围真可羡。
珊瑚作柄五丝缠，为师拂拭旧羽扇。
指麾天地无征战，柏梁高台侍君宴。





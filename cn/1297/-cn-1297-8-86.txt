教弓第八十六

凡射必中席而坐，一膝正当梁，一膝前坚按席，稍吐下，稍向左，微令上倾向右。然后取箭，覆其手微拳第二，令节齐。以三指捻箭三分之一，加弓，手亦三分之一。以左手头指受，不则转弓。令弦稍离身，即易见箭之高下，取其平直。然后抬弓离席，目视其地，按手颐下引之，令满持其弓。手与控指及右臂肘平如水准，令其肘可措杯水。故曰端身如干，执臂如枝。直臂者，非初直也。驾弦毕，使引之，比及满，使臂直是也。引去不得急，急则失威仪而不主皮；不得缓，缓则力难为而箭去迟。惟善者能之。箭与弓地齐为满，地平之中为盈，胄信矣而术准。要令大指知簇到，然后发箭。故曰簇无（一作不）上指必无中理，指不知簇同于无目。试之到也，或以目视簇，马上与暗中则乖。此为无术矣。故矢在弓右，视在弓左，箭发则靡其肖，厌其肘，仰其腕，目以注之，手以注之，心以趣之，其不中何为其易。矢量其弓，弓量其力。无动容，无作色，和其肢体，调其气息，一其心志，谓之指式。知此五者为上德。故曰莫患弓软，复当自远；莫患力羸，当常引之。但力胜其弓则容貌和，发无不中。故始学者先学持满，虽能制弓定其体，然后射之。初去地一丈，百发百中。寸以加之，渐到于百步，亦百发百中，乃为之术成。或升其的于高，或致其的于下，或以禽兽为的也。凡弓恶左（一作右）倾，箭恶直懦（音溥），颐恶旁引，头恶脚垂（一作既），胸恶前亚，背恶后偃，皆射之骨髓病也。故身前竦为猛虎方腾，额前临为捧儿欲斗，出弓如怀中吐月，平箭如弦上悬衡，此皆有容仪之善也。控弦者二法：无名指压小指，令中指压大指，头指当弦直立，中国法也；屈大指，以头指压勾指，此胡法也。胡法力少利马上，汉法力多利步用。然其特妙在头指间，世人皆以其指末龊弦，致箭曲又伤羽。但令指面随弦直坚，则脆而易中，其致远乃过常数步。古人以为神而秘之。故法不使大指过头指，亦为妙尔。其执弓于便把箭入厄后，当四节指本节，平其大指成（即承）镞，却其头指使不碍，则和美有声而后快也。射之道备矣。


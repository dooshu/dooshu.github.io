虫妖


梁大同初，大蝗，篱门松柏叶皆尽。《洪范五行传》曰：“介虫之孽也。”与鱼同占。京房《易飞候》曰：“食禄不益圣化，天视以虫。虫无益于人而食万物也。”是时公卿皆以虚澹为美，不亲职事，无益食物之应也。

后齐天保八年，河北六州、河南十二州蝗。畿人皆祭之。帝问魏尹丞崔叔瓒曰：“何故虫？”叔瓒对曰：“《五行志》云：‘土功不时则蝗虫为灾。’今外筑长城，内修三台，故致灾也。”帝大怒，殴其颊，擢其发，溷中物涂其头。役者不止。九年，山东又蝗，十年，幽州大蝗。《洪范五行传》曰：“刑罚暴虐，食贪不厌，兴师动众，取城修邑，而失众心，则虫为灾。”是时帝用刑暴虐，劳役不止之应也。

后周建德二年，关中大蝗。

开皇十六年，并州蝗。时秦孝王俊裒刻百姓，盛修邸第。后竟获谴而死。






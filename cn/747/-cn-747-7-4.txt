○久旱简刑诏

去冬之间，雪无盈尺；今春之内，雨不及时。载想田畴，恐乖丰稔。农为政本，食乃人天，百姓嗷然，万箱何冀？昔颓城之妇，陨霜之臣，至诚所通，感应天地。今州县狱讼，常有冤滞者，是以上天降鉴，延及兆庶。宜令覆囚使至州县，科简刑狱，以申枉屈，务从宽宥，以布朕怀。庶使桑林自责，不独美於殷汤；齐郡表坟，岂自高於汉代。


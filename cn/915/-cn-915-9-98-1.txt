◇思贤赋

岂顾问哉，相然信死，斯则结深，念於抚翼。雄飞而但起；知我於财利之间，何足多於鲍子，目击而道存，至味其如水，未见其人，吾闻其理矣。夫子长之托意，甘执鞭於异世，在慈明之慕义，聊惭驭而追悦。况至德之可师，无兼裘以其弊，有乐安之任子，伟群才而称杰，备百行之高致，该九流之洪艺，谅可杂而非梁，迹每同而常别。墙易入而难窥，关无键而有闭。思若神而泉涌，翰如云而积袂，沈潜於怀抱之闲，萧散於天人之际。日下愧其未双，关西惭於上哲。纷吾既有此固陋，荷君子之渥惠。尘非府而分深，叶未移而好结。寻宿草之宴处，历三纪於兹日。性有同於杞梓，心获变於丹漆。文何属而不辩，理何疑而匪质，问不休而锺扣，答无穷而卒谧。（《艺文类聚》二十一）


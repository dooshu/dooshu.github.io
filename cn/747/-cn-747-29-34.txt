○给年满兵募程粮诏

朕为人父母，抚有海内，以百姓为心，恐一夫失所。至於兵募，尤令存卹。去给行赐，还给程粮，以此优矜，不合辛苦。如闻比来兵募年满者，皆食不充腹，衣不蔽形，驮幕什物，散落略尽。既不能致，便流浪不归，丁壮减耗，实繇於此。自今已后，诸镇兵募，每准额至交替时，所司预简勘，两月前奏闻。当差御史，分道简察，若涉欺隐，委御史弹奏。其有衣资尽者，量以逃死兵衣给三两军，使得支济。如病患者，递给驴乘，令及伴侣。


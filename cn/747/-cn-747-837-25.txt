○授峡州刺史崔昌遐秘书监制

敕。令之出牧，优贤之任也。苟昆弟当涂，即不敢膺其选。避膏粱而示谦畏者，果能行之。乘气焰而苟温足者，或自便矣。具官崔昌遐，昔以令季，作镇衡湘。愿分使符，出守荆楚。辍自秘府，委之夷陵。二天方惠於疲人，三入复苏於旱岁。亟陈章表，牢执谦。以为手足秉钧，固绝饥寒之患。簪缨委地，宜均休戚之怀。且惜分飞，惧妨贤路。操履如是，在志不回。凡今之人，兹用嘉尚。况尔践扬华显，彬蔚彩章。际此修途，资之明识。又安敢置尔於要剧之地，烦尔於揖之劳者哉？春言三阁，实秘九流。简求常在於消贤，临长必先於儒者。矧留虚位，允属佥谐。更增驭贵之荣，不改秩宗之任。敬承休宠，勉务优闲。可正议大夫守秘书监。


○正名祛弊以光治體事 【 三司體統】

近該臣參奏廵按御史某不職、某亦行舉劾臣過失均蒙　敕下都察院、看詳、公論有歸、臣不敢辯、續該臣自劾求退、未蒙允俞、伏地瞻天、復有所獻、仰惟　聖明納察焉、臣聞人存則政舉、名正而言順、夫所謂名者、自君臣父子之太、以至官僚稱呼之間、皆名也、亦皆政也。名必有義。義必有稽。稽而後正。故曰政者正也。無稽則無義無義則言不順。而事不成。故曰政息甚可懼也。今某之言。可謂無稽矣。姑據其一二、請以大義裁之。夫御史之與按察使副使僉事等、均為風憲、俱名察官。體分中外。固也至于交際之間。尤關國體。伏覩憲綱所載送迎坐次之儀。得相主賓。而非統攝。故臣嘗謂御史與按察之官兩長可以相形兩短不可以相示何則按察見御史之長。則當尊而敬之曰。此　天子之按臣得體他。御史見按察之長。則當旌而薦之曰。此一方之人才可用也是之謂兩長相形。祖宗設官之意本自如此御史見按察之短則當隨事舉劾。按察見御史之短。則當指實奏聞。是之謂兩短相示。凡此皆出于天理之至公。而不容一毫喜怒愛憎之情與于其間。夫是之謂王道而貞肅之本意。初不外此。臣等所宜自靖自獻。以為執法執中。皆職分內事也。某不及此而喜作威福。每列三司于兩?。悉欲鞠躬罄折於前。惟其言而莫違然後謂之無異議不知所議者何事也。其于憲體何如。而臣等三司。盡皆何如人也。弊政亂名。莫甚于此。某本小器。而又不學。徒懷疑忌之心。不知義理所在。惟有血氣。違犯實多一旦聞臣參奏。手足無措、漫為失體、不經之詞、意在挾制孤危。遂成欺罔。臣甚惜之。若謂體統各別。猶有可諉。至謂督率官司。則又無稽之甚者。臣請復為　陛下分疏之。我朝祖宗損益三代。以位置百僚。內設五府六部。外建都布按三司。實有臂指相使之勢。品資等級。殆猶鱗砌。故府部謂之大臣。三司謂之方面皆附麗　天子。以制名者也三司自五品以上吏部舉用具名雙請與兩京堂上體例一同若六部之諸司。則謂之司官。郎中員外郎等官之于尚書侍郎。則謂之堂官臣等三司視各府州縣等官。則謂之屬官。此司屬之所由分。亦名分之所攸寓。是或有督率之義存焉。至如臣者。備員提學。　欽奉制勑。內有提督表率字樣。方敢名為督率。止于師生進退賞罰得以一面奉行鏜今妄認方面為司官。而欲一槩督率之。不知是　明旨乎。是舊例乎。第恐天下後世。有謂我朝方面官。曾受御史之督率。實自臣始。竊謂此名不可不正也。且御史積有資望。方得推陞僉事。而副使之陞。則御史之極選。由此以上。則謂之超遷不次矣。若果如鏜所言。則尚書侍郎亦將遽遷為郎中員外乎其為寡陋疏率若此。不知將何以副　陛下之任使哉。又如劾臣不行。呈稟撫按。照得提學職事。原與撫按不甚交涉。貪酷害人。許受訴詞。此係奉行　敕書。臣固不敢以一人之私忿。而遽為之前卻。　皇上正名定分之志。又在修正會典之時。臣感戀舊恩。每思報効。于此豈敢循默。而自取嫌避哉。推求弊端。皆由臣等不才。此是病源三司謟佞阿附要求保薦以為進身之階所以養成麤傲之御史敗壞　陛下之紀綱竊謂此弊不可不祛也非臣身親目擊。誰肯言及此哉。伏惟　聖明將臣所言。特下該司會議。凡有舉劾當視廵按者之賢否。以為黜陟。凡為廵按。當攷舉劾者之當否。以為殿最。凡遇接管廵按之際。再加精擇。貫魚行鴈之選。宜一??旡而更張之。著為憲章。載之令式。咸使遵守。庶??几內臺不至挾權以相陵。外僚不敢希求以獻謟。名義既正、弊端自清、言順事成而禮樂可興也。此誠大聖人之所作為。所謂有是君則有是政矣。


○歲清天下囹圄疏 【 歲清刑獄】

據浙江等司案呈犯法愚民、何處不有、戾法冤民、亦何處不有、若非、每歲清理、必待五年差官、冤抑之犯難免圜土、合無照兩京矜疑事例、歲酌一字、其于獄政裨補不小等因到部、臣惟國家典章、兩京冤犯、春秋時得荷德意而矜疑之、以　都中含冤之夫、鮮不昭雪于天日者、惟是省直輕重繫囚、奚啻百倍京師也、乃君門萬里、獨不得偕郡人歲與天恩、非所語無私之聖治也、既經各司具呈相應酌處、臣查得成化二年、萬曆十三年審錄之例、即曾通行天下、旋即報罷、豈非以省直地方、各有審錄御史在耶、顧御史職掌執法、原無歲例、即官御史時、亦不敢輕開釋者、臣請　皇上施好生之德、擴解網之仁、始于邦畿、終于四海、令匹夫匹婦、無不被堯舜之澤、則惟有歲歲處處、開矜疑之例焉耳、葢犯人之在獄也。情狀甚難。數語簡而該廵撫允而廵按不允者。恒獄于斯。廵按允而廵撫不允者。恒獄于斯赴理于藩臬守廵申詳于郡縣守令。不允者。恒獄于斯。夫大之人命強盜或以贓証而遲疑中之流徒軍犯或亦以追贓而淹滯小之贖金錢債。或無財而追比亦必恒獄于斯。近者動遲歲月。遠者或久禁縲糸?曵不得歸結合天下囹圄而總計之。葢不知其幾千萬人巳此皆仰仗　皇上照及覆盆則得生。不照則不得生者也。臣願　皇上于廵按每歲審錄之外。再申澄清囹圄之法。師兩京會審之規。為撫按會疏之例。方春時和也、每歲聽兩直隸十三省各撫按官會行所屬問刑衙門、各審部內輕重囚犯有冤抑者、按察司居省會也即審省會之囚。守廵道有分土也。即審各道之囚。皆身親廵歷不得調審州縣、為諸囚憂、亦不得委審守令、除情真罪當、審無冤枉者、照舊監候外、中有死罪矜疑軍徒杖笞、情可原宥者、許各詳諸撫按會疏以請、第一列死罪之可矜可疑者、每人述哀矜之狀、其次列軍徒追賍之可遣可配者、每件述處分之由、又其次列笞杖之可保可釋者、令監禁之犯撫按疏期、勿過夏月為率大都輕罪自發落。無致久羈。重罪仍聽部覆。恭候　聖裁務使歲歲力行。處處清審。則天下郡縣。無一不清之囚、囹圄無一不清之罪。天下冤民。庶幾漸少　皇上政舉刑清之化豈不永賴于海隅蒼生也哉


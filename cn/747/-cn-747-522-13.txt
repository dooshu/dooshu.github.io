○为杜尚书祭殁将文

年月日，某使某，谨以清酌之奠，敬祭於寿州镇遏十将何、郑、江某官三士之灵。呜呼！勤身奉主之谓忠，临敌致果之谓勇，以死成名之谓节：惟此三士，具兹三美。昨者封境不静，寇窃斯兴。各领军行，以当守。山谷积阻，矢石相陵，谋无所用，志必有死。遂使勇气挫於小丑，雄心屈於短兵。人之云亡，斯害也已。呜呼哀哉！我居藩镇，不能守在四邻。尔有忠勋，遂乃殁於一战。且愤且叹，激於中肠。知以今辰，旋归寿阳。爰遣奠酹，用申悲凉。加尔赠赙，┰尔孤孀。魂而有知，知予不忘。人谁不终，所贵名扬。已矣三士，俱为国殇。呜呼哀哉！尚飨。








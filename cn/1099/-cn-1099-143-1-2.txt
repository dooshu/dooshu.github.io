○清解納以塞弊源疏 【 清解納】

該本部營繕等清吏司案呈、伏覩　大明律內一欵、凡監臨主守、自盜倉庫錢粮、不分首從、并計賍論、並于右小臂膊上刺盜官錢粮三字、四十貫斬、又一款凡常人盜倉庫錢粮等物但、得財者、不分首從、併賍論罪、並于人臂膊上刺盜官、錢粮三字、八十貫絞、又一欵、凡各處徵收錢帛買辦軍需、成造軍器等物、所在州縣交收、差有職役人員陸續類解本府、若本府不即交納、差人轉解、勒令人戶就解布政司者、當該提調正官、首領官吏典、各杖八十、若布政司不即交收、勒令各府就解部者、首領官吏典、罪亦如之、其起運官物、長解官及解物人、安置不如法、致有損失者、計所損之物、坐賍論著落、均賠還官、若有侵欺者、計賍以監守自盜論、若起運官物不運本色、而輒積財貨。于所納去處。收買納官者。亦計賍以監守自盜論。一欵、凡送本戶應納稅課物。及應入官之物、而隱匿費用不納。或作損失欺罔官司者并計所虧欠物數准竊盜論。其部運官吏知情與同罪。又一款、若私物當供官用、巳送在官、而未入倉庫。但有等人守掌在官、若有侵欺借貸者、並計賍以監守自盜論。又一款各衙門收支錢粮等物、若監臨主守、不正收正支、那移出納、還充官用者、並計賍、准監守自盜論又一疑、監臨主守、將係官錢粮等物、私自借用、或轉借與人者、雖有文字、並計賍、准監守自盜論。其非監守之人借者以常人盜倉庫錢粮者論、若將自己物件、抵換官物者、罪亦如之。又一款、監臨主守、若將侵欺那移借貸之數、乘其水火盜賊、虛捏文案、及扣換交單籍冊申報瞞官者、竝計賍、准監守自盜論。同僚知而不舉者、與同罪。欽此、又查得問刑條例內一款、各處徵收在官軍需物料、應該起解銀兩者、即係腹裏去處、若有監守盜銀四十兩者、錢帛等物、值銀四十兩以上、常人盜銀八十兩、錢帛等物值銀八十兩以上、亦照前擬、問發邊衞永遠充軍。為照前項律例、備載斬絞充軍徒流之罪、不為不重、但稽考無法、蔽痼巳成、上下同風、不行舉正、若不及時立法查處、則將來之廢、不止于今、照得本部每年歲派題派額辦一應工料價銀、并本色物件、俱經通行浙江等處布政司并南北直隸各府州縣、明文巳到、而過期不完、或巳徵解、差用非人、致被侵盜、又有假捏批單、公然附卷、而恣意侵分者、或巳差人、而安置不如法、致有損失、因而逃避、人文兩不到部、或領運官物、而原解私自變賣銀兩來京、又自收買物件、以圖獲利、因而遂將銀兩花費、亦久不完、或被徵收、委官及戶長收頭攬包巳收在手、不行交官交庫、隱匿費用、故意延捱、希圖赦免、或經該人員、不即起解、私自借貸那移、如此奸弊、千緒萬端、不可枚舉、雖本部不次查催、而各該司府等官、視為泛常、全不舉報、以致年復一年、愈深愈痼、遇有各項急緊工程、只得借凑庫藏、別項官銀接濟、事至于此、則出納不正、徵補不明、其弊不可勝言、祖宗任官置簿、興事勸工、其意似不如此、若不呈乞稽查、責令完報。則曠鰥之罪。何由可贖。臣看得工部本折色銀料。取之天下。其行有二。歲派題派而巳。常例常入。一年一派。相襲而行。則為歲派。因事興工。不時又派。特請而行。則為題派。是乃小民供上之常。非私濫無名之取。若官司徵解及旹。則小民輸辦不缺。奈何各該司府官員。體國幹事者少。欺公苟祿者多。又有釣名飾詐。罔上營私者。一身之廩皂輿馬。靡不豐備。而公家之　宗廟乘輿。城池兵甲。則為不急之務。有論皆云損上益下。臨政率多干譽玩公。又有貪污之徒。身自剝取常例。卻將正數料價。厚其所私。因令起解。不念民膏民脂悉舉而委之飢鷹餓虎。逆知侵盜。明與作成。此又該司令呈之未發。及究所由。皆本部稽查無法故也。本部常年派下司府。惟知已解巳到者。收受而巳然不知不解不到者何因。司府常年起解之後。惟知有批單者。銷繳而巳。然不知無批單者。何故。盖中外遼絕。兩不究心。所以奸頑乘隙。恣行侵盜。仍有不才之甚者。與此輩通同為弊。展轉彌縫。苟有若人。則弊端膠于有位。又安望其振作舉行。所以本部清查。無復開報。歲復一歲。積弊相仍。誠為可恨。為今之計。莫若申明律例。早定綱維。以致謹將來。除嘉靖四年以前。拖欠者。備行廵按衙門拿問區處外。斷自嘉靖五年以後。見解未到新工待用之數。本部置立工料本折色起解文簿。每司二扇。府各二扇。循字一扇。環字一扇。總于各布政司收發。無布政司者。各府徑收。輪流倒換。各該衙門遇到仔細收閱。但有起解本部、本折色銀料。開寫原行硃語。仍立前件一行二行。空白一行。明開某年月日。并官解姓名。其布政司有應該動支本司官庫銀兩辦解者。照式開填。本司簿內倒換。兩廣雲貴四川福建程途窵遠。銀料不多。年終一次差人賫換。不許遲至正月。其餘司府州縣。俱限半年一次。差人賫換。上半年六月以裏。下半年十二月以裏。北直隸大名等府。俱限三箇月一次。季終賫換。順天府。間月一次。月終賫換。以四六八十一二為定。循去環來。或與戶部文簿。并令差人賫換。永為定規。本部如遇循字簿到。即于本部選委勤謹監生。督同該吏。查理明白。逐一填註某項工料巳到。某項未到。仍于環字簿內。一樣填寫。各司官調卷。查無隱漏。註寫某官。照刷相同。呈堂驗實。果無差漏。發付原差人役賫去。司府州。各該掌印分管等官。收執查出。延捱過期者。除水程之外。又加限一二箇月。人批不到。即係侵欺。就便拘拿官解的親家屬。監并完納。候批單至日。辨驗明白。方纔疏放。仍于簿內填註下落。若官解侵費。亦就拏究罪。如前項律例監併完納施行。其賫送文簿過限。先將差來人役送問。各該司府官吏。參行撫按官提問治罪。其嘉靖五年六年七年坐派明文巳到者、行令查出、即便如式填寫。不許分毫遺漏。前項一應侵盜。縱容奸弊。許諸人訐告。所在官司即行聽理。此等法程。創立之初。若非仰奉　天語。嚴加戒飭。吏民解官解戶。不知警畏而撫按諸臣。不即奉行。文具雖繁。無益于事。伏候　命下之日。本部造成前項簿籍刪削略節告示底式行下各該衙門。曉告愚民。責令官吏。如法過期倒換。本部一面移咨都察院轉行各該廵撫都御史、并廵按監察御史查照奏行、本意嚴督司府州縣等官、但遇本部派到各項工料價銀、并本色物件、巳徵者作急起解、未徵者、嚴限追徵、過限一二箇月不完者、府州縣徵收委官住俸。半年不完者。府州縣掌印官住俸。一年不完者。布政司掌印分守官住俸。俱候物料解部之日。呈請撫按衙門。方許開支。住過俸粮。不得冐呈幫補。俱備咨部。其府州縣徵收誤事。委官亦聽司府官從重究問。監候家屬。杖限立完。若容令包攬。委托非人。司府自行作弊。欺公玩法。撫按衙門參奏拏問。廵撫廵按務要著實舉行。毋事姑息。一年一次回奏。廵按候事完回京之日奏報。况循環到部。事有遲悞而奏無罰治。自有　聖明垂照。雖本部亦難辭責。候每年將終。本部通將各衙門。各官欠數查出。舉其尤甚者。移咨吏部黜降。再照前項廢墜之弊。雖稱府州縣大小官員不職。至于大綱不舉不正。實繇布政司掌印佐貳。及各府掌印正官。苟祿因循所致。本部查出各官廢弛數多。凡阻撓之人則繁言諠譁無一事可行甚可恨也抗違有跡者若倒換文簿故不依期而填寫又不依式者是有心廢法之人。亦就移咨吏部。將各官嚴加考覈。年淺而素履謹愿者。可改調邊方無事衙門。以稱其簡僻之才。年深者遇缺暫免推陞。以責其理辦之効。候其完辦到部之日。行文吏部序用如常。前項查理之法。本部亦要每年一次舉奏。俱以次年二月為期。如此則中外流通。萬里如見。而工職庶少修矣。


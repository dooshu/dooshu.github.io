○般若灯论序

《般若灯论》，梵本有六千馀偈，摩伽国种姓大士婆毗薜迦菩萨，唐言分别明之所作也。始夫万物非有，一心如幻。心幻如故，虽动而恒寂；物非有故，虽起而无生。是以圣人说如幻之心，鉴非有之物。了物非物，则物物性空；知心无心，则心心体寂。达观之士，得其会归，而忘其所寄。於是分别戏论，不待遣而自除；无得观门，弗假修而已入。荡荡焉不在不离，无往无依者也。佛灭度後七百年间，有出家菩萨，厥名龙树，深达实相。得无生忍，为报佛恩，开演《中论》，付法藏云。其人如像法中，然正法炬，折邪见幢。《外国传》云：智慧日已颓，斯人今再曜。世昏寝已久，斯人寤令觉。《中论》凡五师注释，分别明菩萨即一人也。此菩萨多闻总持，智深志固，以本愿力，不舍群生。住修罗宫，待见弥勒。属以去圣时远，众论纷然，致令雪山采药，多收毒草；深水求珠，竞持瓦砾。诚恐一理不穷，反增邪见；一言不尽，翻起异端。乃赞述龙树偈文，为兹《般若灯论》。其为论也，诃斥内外，赞扬真俗。穷无生理，究实相源。照无不寄，寂名般若；执无不破，喻曰明灯。盖方广之中心，诸佛之行处矣。

嗟乎！後之学者，便息百城之游，永无五失之谬。论凡二十七品，为十五卷。若内人立义，皆标人名，无名者例称“自部”。若外人立义，亦标人名，无名者例称“外人”。缚解品已前，慧赜执笔。观业品已後，法琳执笔。於是起四年夏，讫六年冬，勘定既周，缮写云毕。所司详读，乃上奏闻。


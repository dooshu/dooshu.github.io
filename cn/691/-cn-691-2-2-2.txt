◎陈曼生

陈曼生郡丞（鸿寿），以名下士，官南河同知。文采意气倾其流辈。未第时，家甚贫，岁暮，索逋者盈门。有馈以二十金者，计还债仅及三分之一。正在踌躇间，有友人向其告急，其数适与所馈相符，即举以畀之。其妻闻而愀然，颇有怨声。郡丞多方宽解之，语未终，有人叩门，赠以百金者。偿负之外，尚有盈余，郡丞慨然曰："此所谓得帮人处且帮人也。"忆家大人官京师时，每度岁率皆拮据，然当岁除前后，必强划出数金，扃置别箧，适一年所入较丰，因得百金，另行缄固。家人请其故，则曰："正月观厂是冷京官一最乐生涯，例须数金以收几种旧书旧字耳。"既而除夕甫晡，有同部友来告贷者，情甚迫切，遂将所缄金应之。其人甫去，而即有馈百金来者，家大人笑谓余兄弟辈曰："天无绝人之路，信哉。"此与曼生郡丞事真如规周矩值也。


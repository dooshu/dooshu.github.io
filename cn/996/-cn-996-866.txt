项安世　再过溧阳县见李侍御二首

中朝文字家，独叹仁公门。

时时落人间，欬唾如云奔。

岁月坐成晚，今为邻里尊。

向来崔魏徒，十九归邱原。

宛在水中央，灵光兀孤蹲。

庭空鸟雀入，日晏烟尘昏。

我来重太息，心事与谁论。

丈人笑谢客，久矣欲忘言。

项安世

项安世　再过溧阳县见李侍御二首

忆昔儿子时，仁公两朱辬。

吟篇与醉墨，零落遍湘沅。

少长听鸣驺，清霜粲华轩。

风流故多奇，欲说非一言。

但闻天下士，扰扰向龙门。

岂知千丈发，著此三家村。

周馀乔木尽，始邮邯郸孙。

兹行亦奇伟，可以诧仍昆。

项安世


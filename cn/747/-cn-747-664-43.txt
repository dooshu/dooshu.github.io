○与元衡诏

敕元衡：省所奏当管南界外生蛮东凌六部落大鬼主苴春等以所管子弟百姓等二千馀户请内属黎州，并奏南路蕃界消息者，具悉。卿以文武之才，兼将相之任，仁和下布，黎庶获安，威惠旁流，蛮夷率附，勋勤所著，倚赖弥深，钦瞩之怀，岂忘寤寐。生蛮部落苴春等，久阻声教，遂此归投，愿属黎州，请通县道，勉於抚慰，以劝将来。所奏蕃界事宜，具已知悉，戎虏虽闻丧败，封疆不可无虞，亦宜提防，用副忧瞩。


猫妖


东莞陈印波军门官宁波时，其妾忽为妖所祟，日就惫困，医药既穷，延及方士，术亦无济。军门忿甚，商诸部下诸健儿，置妾于别室，伏火器于室外，而以斧钺伏室中佐焉。及夜伺之，星光下，见一兽窜至，火铳齐发。兽奔窗下，仓皇窜入。室中人刀斧并举，毙之。举火验视，猫也，而其巨已几等于狗矣。诸健儿乃烹而脔食之。剖其腹，中有草一穗，自喉际以达于尻，其直如矢，其葱可爱。宁人闻之，咸来乞取少许，顷刻已尽。云以佩小儿，足以镇惊也，抑亦妄矣。然自是怪虽绝，而妾竟不起，未几以瘵死。意者其受痼已深，妖虽诛而病仍难去乎？






风疾舟中伏枕书怀三十六韵奉呈湖南亲友


轩辕休制律，虞舜罢弹琴〔一〕。尚错雄鸣管〔二〕，犹伤半死心〔三〕。圣贤名古邈，羁旅病年侵。舟泊常依震，湖平早一作半见参。如闻马融笛，若倚仲宣襟〔四〕。故国悲寒望，群云惨岁阴。水乡霾白屋，枫岸叠青岑。郁郁冬炎瘴，濛濛雨滞淫。鼓迎非非一作方祭鬼，弹落似鸮禽。兴尽才无闷，愁来遽不禁。生涯相汩没，时物自一作正萧森。疑惑尊中弩〔五〕，淹留冠上簪。牵裾惊魏帝〔六〕，投阁为刘歆。狂走终奚适，微才谢所钦。吾安藜不糁，女一作汝贵玉为琛。乌几重重缚，鹑衣寸寸针。哀伤同庾信，述作异陈琳。十暑岷山葛，三霜楚户砧。叨陪锦帐座，久放白头吟。反朴时难遇，忘机陆易沉。应过数粒食〔七〕，得近四知金。春草封归恨，源花费独寻。转蓬忧悄悄，行药病涔涔〔八〕。瘗夭追潘岳〔九〕，持危觅邓林。蹉跎翻学步，感激在知音。却假苏张舌，高夸周宋镡〔十〕。纳流迷浩汗，峻址得嵚崟。城府开清旭，松筠一作篁起碧浔。披颜争倩倩，逸足竞骎骎。朗鉴存愚直，皇天实照临。公孙仍恃险〔十一〕，侯景未生擒。书信中原阔，干戈北斗深。畏人千里井〔十二〕，问俗九州箴。战血流依旧，军声动至今。葛洪尸定解〔十三〕，许靖力还任〔十四〕。家事丹砂诀，无成涕作霖。

〔一〕首二句：吴若本注云：伏羲造瑟，神农作琴，舜弹五弦琴，歌《南风》之篇有矣。

〔二〕雄鸣：《律历志》：制十二筩，以听凤之鸣，其雄鸣为六，雌鸣亦六。

〔三〕半死：《七发》：龙门之桐，高百尺而无枝，其根则半死半生。

〔四〕仲宣襟：《登楼赋》：凭轩槛以遥望兮，向北风而开襟。

〔五〕尊中弩：《风俗通》：应郴为汲令，请主簿杜宣赐酒。北壁上有悬赤弩，照于杯中，形如蛇。宣恶之，及饮得疾。后郴知之，延宣于旧处设酒，指谓宣曰：此弩形耳。宣病遂瘳。梁简文《卧疾》诗云：沉疴类弩形。

〔六〕牵裾：辛毗谏文帝徙冀州士家，帝不答。起入内，毗随而引其裾，帝遂奋衣不还。良久乃出曰：“佐治，卿持我何太急耶！”

〔七〕数粒：《鹪鹩赋》：巢林不过一枝，每食不过数粒。

〔八〕行药：《西溪丛语》：鲍照《行药至城东桥》诗注云：因病服药，行而倡导之。杜诗“行药病涔涔”。汉许皇后云：“我头岑岑，药中得无有毒乎？”

〔九〕瘗夭：《西征赋》：“夭赤子于新安，坎路侧而瘗之。”黄鹤因“瘗夭”一语，疑为宗文之故。《年谱》遂大书曰“是年四月宗文卒”，则妄矣。润州刺史樊晃《叙杜工部小集》云：“君有宗文、宗武，近知所在，漂寓江陵。”则宗文之亡，实在工部殁后也。

〔十〕周宋：《庄子·说剑篇》：周宋为镡。

〔十一〕恃险：大历三年，崔宁既入朝，杨子琳乘虚袭据成都府，宁弟宽攻破子琳，收复成都。四年，子琳败还泸州，招聚亡命，得数千人，沿江东下，声言入朝，击王守仙于忠州，杀夔州别驾张忠，据其城。荆南节度使卫伯玉欲结以为援，以夔州许之，为之请于朝。此诗公孙、侯景，皆指子琳也。

〔十二〕千里井：《玉台新咏》刘勋妻王氏诗：“千里不唾井，况乃昔所奉。”李太白《平虏将军妻》诗云：“古人不唾井，莫忘昔缠绵。”李济翁《资暇录》云：谚云：“千里井，不反唾。”盖由南朝宋之计吏，泻剉马草于公馆井中，且自言：相去千里，岂当重来。及其复至，热渴汲水遽饮，不忆前所弃草，草结于喉而毙。俗因相戒曰：“千里井，不反剉。”复讹为唾耳。

〔十三〕葛洪：《晋中兴书》：葛洪上罗浮山中炼丹，在山积年，忽与广州刺史邓岱书云：“当欲远行。”岱得书狼狈，而洪已亡，颜色如平生，体轻弱如空衣，时咸以为神仙。

〔十四〕许靖：陈国袁徽，寄寓交州，与尚书令荀彧书曰：许文休英才伟士，智略足以计事。自流宕以来，与群士相随。每有患急，常先人后己。与九族中外，同其饥寒；其纪纲同类，仁恕恻怛，皆有效事。不能复一一陈之耳。






闲居杂兴　二首


踪迹何曾敢陆沉？不能朝市且山林。除官崔烈嫌铜臭，闭户袁安任雪深。

亲老怕浓游宦味，调高难作入时音。寻常车马长安客，孤负平生出处心。时有劝捐升改外者。

未悔匆匆赋遂初，无官潘岳爱闲居。忧时欲觅中山酒，归里聊乘下泽车。

冷眼浮沉三品鸟，委心穷达十年书。如何苦被时人议，湖海元龙气未除。






146　文章根本在六經


王景文全云：「名質。」謂：「文章根本在六經。張安國全云：「名伯玉〔一〕。」欲記考古圖，曰『宜用顧命』；遊廬山序所歷，曰『當用禹貢』。」

【何云】王景文語當考，宋書本傳無之，疑是「宋」字。

【元圻案】王景文爲張安國集序曰：「文章之根本，皆在六經，非惟義理也。而其機杼物采，規模制度，無不備具者。語未卒，公出考古圖，其品百二十有八，曰：『是當爲記，於經乎何取？』某曰：『宜用顧命。』公拊掌變色曰：『吾得之，吾得之。』歲丁亥，追遊盧山之間，訖事，將裒其所歷序之。公曰：『何以？』某曰：『當用禹貢。』公益動。」〇王景文，名質，興國人，紹興三十年進士。宋史本傳稱其博通經史，善屬文。與張孝祥父子遊，深見器重。質著雪山集四十卷，今存十六卷。四庫書從永樂大典録出。〇張安國，名孝祥，歷陽烏江人。紹興二十四年廷試，高宗親擢爲第一。宋史有傳。安國著于湖集四十卷，四庫全書著録。〇義門疑王景文爲宋景文，謝山誤以張安國爲張伯玉，皆因未見雪山集中于湖集序也。張伯玉即蔡絛鐵圍山叢談所稱張端公，仁廟朝人也。名重當時，號張百杯，又曰張百篇，言一飲酒百杯，一掃詩百篇也。字公達，不字安國，建安人。范文正公舉以應賢良方正能直言極諫科，嘉祐中爲御史。

〔一〕「伯玉」，清嘉慶本作「孝祥」。






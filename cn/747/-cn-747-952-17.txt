○明珠赋

历众珍以探美，惟明珠之独妍。自然虚静，不假雕镌，光熠熠以照物，势规规而抱圆。西山之下，随珠星而隐见；东海之上，逐明月而亏全。故能色夺琉璃，光射金玉。鲛人泣吴江之际，游女弄汉皋之曲，在蜀郡而浮青，居石家而字绿。无胫而至，有感必通，去映魏车之乘，来还合浦之中，垂轻帘而璀璨，缀珠网之玲珑。然明鉴不渝，奇如何赏，观之则符彩溢目，捧之则分明盈掌。使野客取於骊龙，仙帝归之象罔。岂直水怀川媚、夜光晨朗而已哉！

伟夫宛转周流，通冥洞幽，物有求於我，我於物无求。是则文鱼谢恩，将我酬於汉室；灵蛇报德，将我答於隋侯。则知珠之为用久矣！为用深矣！一丸则鹤赠於哙参，九曲乃蚁穿於夫子。所贵藏於宝匣，不可避於金市。有褐被之士，怀而不厌，敢向君以暗投，请不惊於按剑者也。


○论郭仲文不合袭封奏（开成元年给事中）

伏准制书，赠司徒郭钊嫡男仲文袭封太原郡公者。臣近访知郭钊妻沈氏，公主之女，代宗皇帝外孙，有男仲辞，已选尚主。仲文不合假冒自称嫡子。若仲文承嫡，即沈氏须黜居别室，仲辞不合配尚贵主。

伏以郭仲文尚父子仪之孙，太皇太後之侄，戚里勋门，无与俦比。婚姻嫡庶，朝野具知。夺宗之配，实玷风教。且仲文、仲辞，既非同出，袭封尚主，不可并行。伏请付台勘当。


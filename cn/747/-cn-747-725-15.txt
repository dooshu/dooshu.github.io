○二阵图论

炙毂子曰：夫兵者凶器，战者危事。自古圣王，不得已而用之。仗德而行，则汤征葛，乃为帝王；若恃力而战，则纣放牧野，终罹戮辱。《春秋传》曰：“兵之设久矣。圣人以兴，乱人以废。废兴存亡，昏明之术，皆兵之由也。”复曰：“文不犯顺，武不违敌。”盖轩辕五十二战，义在惜民；汤武七十二征，本惟靖难。且文而不武，武而不文，不可谓雄。则文臣在聪明器量，鉴人别材，故曰文雄可以为相；武臣在俊杰深沉，果敢决断，故曰武雄可以为将。二略兼济，则可以入为相，运筹於庙堂之上；则可以出为将，折冲於万里之外。然而将相之务，在见有才力者赏之，愚诈者去之。如有才力者不赏，则忠烈疑而不进；愚诈者在傍，则谗邪党扇而为欺。如此行之，则何功而不立，何罚而不行，何才而有遗，何战而不胜？孔子曰：“我战则克，祭则受福。”又曰：“不教民战，是谓弃之。”如两军交锋之际，列兵无阵，由人民居而无城池，立而无墙堑，寇盗冲击，则何以捍御？譬如蹴鞠较力，犹设机便，以护手足。况有兵而无队伍，有队伍而无行阵，有行阵而无奇正，有奇正而无权变。起自黄帝，命其臣风後演之，本文不越一百字，词约旨微，非圣贤莫能研究。太公、起、翦、孙、吴、韩、项，并由斯术，唯孔明尤尽其妙。生之於心机，不形之於文义，虽君臣父子，不相传授。近者李筌图载八阵，只言或合而为一，或离而为八。不阵四奇变化之旨，不显天衡地轴冲翼之文，将帅览之难晓。今创画天地二阵图，明八阵八变之源，爝火助阳，自忘短绠，庶几英杰睹之称裨焉。


雷锭发明家


雷锭（Radium）者，乃一种新发明之原质也。提炼甚难，故其价极贵，每两值至英金五万六千镑，亦云巨矣。然功用殊神，中上之家苟藏得相当之一小方，置诸食厅中，无论严冬奇寒，可以不炉而燠，且可永远不坏。雷锭之性极透光，中隔金钱十数枚，视之如无物；较之爱克斯透光镜能照见人肺腑者尤神。在医学界之功用，尤莫可殚述，且瞽目能使复明。如他日出产能广，提取较易，则世界一切燃料，殆可尽废。发明者之功，亦伟也。

初，发明雷锭者为法兰西大科学家居里博士，号比爱（PeereCuree），为巴黎苏而部纳大学之科学教习。其夫人亦邃于科学，才学与博士相伯仲。一九〇六年四月十九日，博士偶出闲游，失足跌道中，不幸为货车所碾，不治而卒，年仅四十有八。闻者莫不悼惜深之。






●大明會典卷之一百五十三

馬政四

比較

國初比較、止於孳牧馬駒、以倒失虧欠行罰。其後各府寄養京邊騎操之馬、皆有稽查、事悉領於太僕。法例滋備矣

凡比較馬匹則例。洪武間定、凡管馬官吏、時常下鄉提督看驗馬匹、要見定駒若干、顯駒若干、重駒若干、明白附寫、以俟太僕寺官出巡比較。正月至六月、報定駒七月至十月、報顯駒。十一月至十二月、報重駒。凡季報原領馬為舊管。買補孳生為新收。事故交俵等項為開除。季終為實在。春季二月二十四五、夏季六月二十四五、秋季九月二十四五、冬季十二月二十四五、徑送太僕寺類繳。其有生質奇異、與種馬不同者、明白申報。凡比較點馬文簿、要開原領孳生兒騍馬數、分豁該算駒者若干、不該算駒者若干、已生及未生者若干、原馬齒色、及所生駒毛色、逐一開報。凡倒失種馬、虧欠馬駒、俱在年終完備。如是不完、府州縣正佐首領官吏、決杖二十。管馬官吏、加等痛治。凡管馬官、有闒茸貪污害民者、分管及所在掌印官開奏、以除民害

○嘉靖二年議准、各府州縣官、置立循環文簿二扇、用印鈐記、循簿開寫春秋月分、環簿開寫夏冬月分、各馬匹毛齒、馬頭姓名。仍備開臕損、有無倒死買補若干。一留本府。一發州縣。循去環來、按季查考。管馬通判出巡、吊取州縣簿、分管寺丞出巡、吊取府簿、查對點視。其在各府並太僕寺簿籍、用太僕寺印鈐、循去環來、按季查考。三年印烙、改造一次

○六年議准、府州縣掌印官、原有提調責任。裁減衙門、亦係兼管馬政。管馬官員、職專管馬、不許別項差委。各該分管寺丞、每年終、將各府管馬官、並州縣正官、及管馬官員、從公考察、開具賢否揭帖呈部、轉送吏部施行

○十年奏准、各州縣管馬官員、於起俵之時、備將經管種馬備用馬、並折色、及草場子粒已未徵完、馬戶見在逃移數目、造冊赴太僕寺查比。管馬通判、於年終掣總之日、備將各州縣馬匹錢糧等項、如前造冊、並將各管馬官員、公同掌印官、填註考語、親齎送寺。本寺掌印官、參酌停當、填註賢否、送兵部、轉送吏部查考

凡比較孳牧馬匹。成化二年奏准、管馬官三年任內、孳生不虧者、稱職。額外多生者、量加旌擢。不及額至百匹者、降用。分管寺丞、以所屬課額虧增、遞為黜陟

○七年奏准、府州縣掌印首領官、任內馬匹虧欠、孳養不增者、九年不准給由。措置完日、與管馬官、一體降用

○弘治二年奏准、每二年、差太僕寺少卿二員、南京太僕寺少卿一員、分往北直隸、河南、山東、南直隸地方、比較該納馬駒。每歲終、分管寺丞、具管馬官賢否呈部。六年之內、馬匹無虧者、量加旌擢。以外、虧損數多、照例黜罷

○九年奏准、府州縣買補馬匹、不及五分者、正官住俸一月。不及四分者、兩月。不及三分者、三月。京縣不拘多寡、止住一月。其管馬官不及五分者、全住

凡比較寄養馬匹。弘治三年奏准、順天府所屬寄養馬匹、專差太僕寺少卿一員比較

○正德十三年奏准、差少卿一員、比較寄養馬匹。如有倒失、照京營騎操馬匹事例、限三箇月以裏、報官陪償。如年終不完五分以上者、將州縣掌印管馬官、及各府管馬通判、住俸追補

○隆慶元年議准、寄養馬匹、罰治例輕。定擬分數匹數罰俸降級。倒失者、馬少州縣至三十匹、中等州縣至四十匹、馬多州縣至五十匹以上、瘦損者、馬少州縣至四十匹、中等州縣至六十匹、馬多州縣至八十匹以上、各掌印官降一級、調用。各府通計倒失至三百匹、瘦損至六百匹以上、管馬通判降一級。掌印官奏聞區處

○三年議准、每年防秋調兌之後、計馬數多寡、以一百匹為率、三十匹不堪者、降級。加至五十匹以上者、降調

○四年議准、各該州縣以後寄養馬匹倒失變賣者、各照議定限期。走失者、限三箇月。變賣者、限六箇月。倒失者、限一年。俱各補完。如積至三十匹不補者、住俸。四十匹者、罰俸。五十匹者、降級

凡比較衛所馬匹。永樂三年、令衛所孳牧騎操馬匹、每三年一次造冊、管馬官齎執赴京比較

○成化七年奏准、衛所掌印官、馬數不完、許分管寺丞、與兵部委官、一體比較

○弘治四年奏准、衛所騎操馬、免比較。其有孳牧去處、照例每三年、委官赴部比較。凡虧欠埋沒違限等項、參奏提問

凡比較京邊騎操馬匹。成化二年奏准、京營及各邊騎操馬匹、專差太僕寺少卿一員。無太僕寺去處、從巡撫並分巡官比較。如有倒失、限三月以裏、督令陪償

○十三年奏准、各營各邊、每年四月十月二次、將原領事故買補馬匹數目具奏、以憑比較

○弘治九年奏准、各營馬買補三分不完者、把總等官、住俸一月。四分以上、兩月、五分以上、三月。坐營官、通計三分不完者、住俸一月。五分以上、兩月

○嘉靖十二年議准、存操巡捕、並錦衣旗手等衛馬匹、一年以百匹為率、倒失十匹以上、送問。七匹以上、罰治。不及數者、免究。全無者、量加犒賞。原管數少、而倒失不多、及全無者、不在此限

○十七年議准、各營凡遇各軍倒失馬匹、從實開報領馬年月、黏連原領票帖、赴司告理。候年終、比對兌馬文冊、果領十年以上倒死者、把總官員免參。十年以下者、仍以百匹為率、二十匹以上、把總官送問。十五匹以上、罰治。不及數者、免究。仍行太僕寺少卿。

詣營點驗、舊印糢糊者、許令重印。不必一概盡烙、致有傷損

○四十二年議准、專委兵部司官一員、管理倒失馬匹。仍聽巡視科道、兼管查驗倒失馬數。年終一體查參

○四十三年議准、京營巡捕勇士四衛等營、騎操馬匹。每年終巡視京營科道官、查將倒失馬數、遵照本年定例、分別題參。後又令各官、倒死馬數雖多、原管馬數實少者、免降級、止罰俸。提督少卿、於每年印烙馬完日、將臨印不到馬匹、並查有拐逃隱匿等項、各把總官軍題參

○又議准、京邊倒失馬匹、以一百匹為率、倒失五匹者、為上等、免究。十匹至十五匹為二等、千把總罰俸兩月。副參遊守等官、罰俸一月。二十五匹者為三等、千把總降一級。副參遊守等官、罰俸三月。三十匹以上者為下等、千把總降二級。副參遊守等官、罰俸半年。仍查追完樁銀、八分以上、方准開俸。總兵官以一千為率、倒死一百匹為上等、免究。一百至一百五十匹者為二等、罰俸一月。二百五十匹者為三等、罰俸三月。三百匹以上者為下等。罰俸半年。亦查追完樁銀、八分以上、方准開俸

○隆慶二年題准、薊昌宣府各鎮、將騎操馬匹、置立循環文簿、送太僕寺提督馬政少卿、倒換稽查。每年終、聽少卿點閘一次。宣府永平山海等處、地方懸遠、聽行各兵備道、就近點閘。有倒失數多者、該管將領、聽其參究

凡比較京府馬政。成化十四年奏准、比較馬政、兩京府尹府丞、聽納米贖罪

凡查比苑僕馬政。弘治四年奏准、遼東陜西苑馬寺孳牧馬匹、每三年一差官點閱。其各行太僕寺苑馬寺、於內府關領精微文簿、將騎操孳牧馬匹、逐一填寫繳部、送內府交收

○嘉靖十五年議准、陜西山西遼東行太僕寺、每年春秋二季、點視官軍騎操馬匹。如遇倒失、照例追收樁朋銀兩買補。仍將倒死馬並追完銀兩、買補數目、造冊奏繳、送部查考。如該寺分管官員、不行按季點視、以致追補數少。聽撫按指名具奏、本部年終類參罰治。仍咨吏部、候朝覲年考察黜退

○三十一年題准、陜西苑馬寺、令巡茶御史督理各監苑倒失馬匹、虧欠馬駒、將寺卿丞、並監苑各官查參。陜西巡茶一年一次。遼東巡撫都御史、三年一次。各題參到部、覆行原參衙門、照例提問罰俸

○隆慶元年議准、陜西各苑馬、如孳生虧欠五分、倒失又多過一分者、照買補例、分等罰俸提問。其孳生多而虧欠少者、雖未買補。亦酌量免罰。孳生少而倒失虧欠多者、雖已買補、仍加究治。寺監官吏、亦准通算究治

計開每年比較地方

太僕寺所屬

南京太僕寺所屬

三年比較地方

遼東苑馬寺所屬

山西行太僕寺所屬

陜西行太僕寺所屬

陜西苑馬寺所屬

甘肅行太僕寺所屬

南京應天衛

南直隸宣州衛

山東濟南衛　　　　　平山衛

登州衛　　　　　　寧海衛

成山衛　　　　　　鰲山衛

靈山衛　　　　　　安東衛

威海衛　　　　　　大嵩衛

濟寧衛　　　　　　臨清衛

靖海衛　　　　　　奇山千戶所

寧津千戶所　　　　海陽千戶所

膠州千戶所　　　　諸城千戶所

東平千戶所　　　　肥城千戶所

浙江磐石衛　　　　　海寧衛

江西袁州衛　　　　　饒州千戶所

廣東雷州衛　　　　　廉州衛

四川成都右衛　　　　成都中衛

建昌衛　　　　　　建昌前衛

寧番衛　　　　　　越嶲衛

會川衛　　　　　　鹽井衛

湖廣武昌衛　　　　　武昌左衛

靖州衛　　　　　　五開衛

沅州衛　　　　　　九溪衛

長沙衛　　　　　　清浪衛

黃州衛　　　　　　銅鼓衛

永定衛　　　　　　蘄州衛

平溪衛　　　　　　永州衛

衡州衛　　　　　　辰州衛

岳州衛　　　　　　沔陽衛

常德衛　　　　　　鎮遠衛

偏橋衛　　　　　　施州衛

荊州衛　　　　　　荊州右衛

顯陵衛　　　　　　瞿塘衛

襄陽衛　　　　　　承天衛

房縣千戶所　　　　竹山千戶所

枝江千戶所　　　　長寧千戶所

灃州千戶所　　　　夷陵千戶所

德安千戶所　　　　忠州千戶所

雲南雲南左衛　　　　雲南右衛

雲南中衛　　　　　雲南前衛

雲南後衛　　　　　雲南衛

曲靖衛　　　　　　六涼衛

平夷衛　　　　　　越州衛

臨安衛　　　　　　楚雄衛

洱海衛　　　　　　大理衛

大羅衛　　　　　　蒙化衛

景東衛　　　　　　瀾滄衛

金齒衛　　　　　　騰衝衛

楊林千戶所　　　　馬龍千戶所

木密關千戶所　　　宜良千戶所

安寧千戶所　　　　易門千戶所

收買【貢馬附】

國初各處土官衙門秋糧、各依原認數目、折納馬匹。有糧二十五石有餘、折馬一匹者。有五十餘石、折馬一匹者。起解到部、令醫獸辨驗明白具奏、送御馬監交收。馬或不堪、責令差來土官陪納。後土官糧馬、多就近輸納。或以折色、無復解京者。其四夷進貢馬匹、即於各衛所俵給缺馬官軍騎操。此外惟取給於收買。收買之法、或以茶。或以鹽。或以互市。或以價銀。洪武間、官給價鈔、於各處收買、并茶易到馬匹、或就彼給軍、或解京交納、令駕部知其數。及永樂初、乃開市於遼東。正統初、又中鹽於靈州。其流漸廣。今茶法通行、而互市亦不止遼東矣

凡西番茶易。洪武中、立茶馬司於陝西四川等處。聽西番納馬易茶、降金牌信符、賜番族、以防詐偽。★洮河西寧三衛番族、金牌四十一面。該納差發馬一萬四千五十一匹。上號在內府收貯。易時齎驗☆每三年一遣廷臣、召各番合符、以應納差發馬、交納易茶。有以私茶出境者、斬。關隘不覺察者、處極刑。民間蓄茶、不得過一月之用。茶戶私鬻者、籍其園入官

○二十三年、定茶易馬例。上等馬、每匹一百二十斤。中等馬、每匹七十斤。下等馬、每匹五十斤

○三十年令、朵干烏思藏長河西一帶西番、依舊將馬出來換茶、仍出榜禁約。通接西番經行關隘、偏僻小路、著都司差撥官軍三四層、嚴謹把守巡視。但有將茶私出外境、就便拏解赴官治罪、不許受財放過。必須窮究何處官軍地方放過、治以重罪

○永樂十三年、遣御史三員、巡督陜西茶馬

○正統十四年、停止茶馬金牌。後每歲遣行人四員、巡察私販。自潼關以西、至甘肅等處、通行禁革

○成化十四年奏准、定差御史一員、領敕專理茶馬、每歲一代、遂為定例。其易馬須四歲以上、六歲以下、高大堪中者、方准收買。兒騸馬就彼給各邊騎操。騍馬送苑馬寺孳牧。如有縱容軍民、通同中賣老病馬匹者、御史、同兵備、及苑馬寺官、驗視退回、仍指實參究

○十五年、令巡茶御史、招番易馬。不拘年例、願來者、聽○弘治五年奏准、每年招易、毋多增馬數、坐派軍衛、逼令漢人代納、及收買不堪、以致倒死、累解送官捨補陪

○八年議准、招易馬匹、兒騸馬要四歲以上、不必解寺、就給與各衛領養。騍馬亦要高大、發苑馬寺作種。瘦損倒失者、比較追陪

○十年奏准、茶易馬、除就彼給軍外。其餘、差官陸續解赴苑馬寺、交割俵養

○正德十年議准、領馬官軍、每年冊、限三月以裏、齎赴巡茶御史驗撥。軍限八月以裏到彼交兌。違者、行該衛徑申巡撫都御史究治。限外、冊過兩月、軍一月不到、聽巡茶御史、參究各經該官吏。其洮河延寧馬匹、亦要隨時斟酌、通融派撥

○嘉靖十一年議准、西寧洮河三茶馬司、貯庫商課茶斤、及西安等衛、並徽階等州、收貯私茶、俱送三茶馬司、不拘常例、麤細撘配、招易臕壯馬匹、開送總制衙門、給軍騎操。事完造冊奏繳、仍造青冊送部查考

○三十年題准、改造勘合、分給諸番。每歲依期齎執前來、比號納馬、酬以茶斤。如有背違、調軍征勦

○又題准、年例馬完、番有餘馬、司有餘茶、許其增中解牧。洮州增至一千二百五十匹。河州增至一千七百四十匹。西寧增至二千四百三十匹

○三十一年題准、馬政茶法、二事相須、准令巡茶御史兼管馬政、督理二寺事務

○三十七年、議令茶商收買民馬、抽稅給票、許其販賣、禁其夾帶。至四十年、仍禁止茶商販賣。民間馬匹、官為買用

○四十一年議准、甘州建置茶馬司一所、照例招商中茶、招番易馬。仍將西寧舊額茶馬、甘州新開茶馬、俱招中。酌量地方遠近、通融給軍騎操。仍將四川折色課茶、改徵本色運用

○四十三年題准、以後每年開茶、仍止五六十萬斤。商人以一百五十名為上、勒限買茶報中

○又題准、禁約洮岷私馬、臨鞏馬、暫許通賣

○隆慶三年題准、將四川課茶、改徵折色、解苑馬寺、易買種馬、於蘭州招商中茶、運赴甘州茶馬司、招陜西各茶馬司、中納官茶

○又題准、四川巴州、通江、南江、廣元、四州縣茶課、節年拖欠、及未徵者、以後照例改折、無分芽葉、每斤通徵銀一分八釐、類解陜西鞏昌府貯庫、聽甘肅巡撫衙門、差官支取、買馬騎操

○四年議准、以後各茶司中馬、除年例馬數外。儘其調到番族好馬、以茶司見在茶篦、通融招易。毋拘定數、以病商番

○又題准、將洮河西寧三茶司商人、照舊令其鬮分完報、於內擇節年完茶之多者、不拘名數、各報甘州茶一引、運至蘭州、責令稅課局官吏、帶管經收。就令管河臨洮府同知監收盤驗、查照三茶司事例、鬮分貯庫、立簿登報。其茶篦應該易馬者、量助腳價、遞運甘州茶司交割。應該給商者、令本商運至西寧等茶司貨賣、不許越境

○五年議准、招商茶引、定限一年完者厚賞。二年量賞。三年免究。四年問罪、抽附茶一半入官。五年問罪、附茶盡數入官、不准再報。六年老引、照例問遣凡各處銀易。嘉靖十九年題准、各該撫按、遇太僕寺委官、解到買馬銀兩。坐委各該產馬地方掌印官、協同本寺委官、照原議價值、給散殷實人戶。其馬匹、看驗毛齒臕息堪用、即便收買。若承委官員、通同作弊刁難勒掯者、許被害之人、徑赴該管上司陳告。一應積年攬頭經紀人等、有夤緣冒名領銀、將老弱瘦馬欺隱驗看等項情弊、許所在官司、徑自拏問治罪、枷號二箇月。豪強勢要之家、乘機挾要和買者、撫按並差去寺丞、參究重治

○二十年議准、陜西三邊重地、所產馬匹、宜備本處防虜。以後發銀買馬、不許分派該省

凡各邊互市。永樂三年、立遼東開原廣寧馬市。定價、上上馬、絹八疋、布十二疋。上馬、絹四疋、布六疋。中馬、絹三疋、布五疋。下馬、絹二疋、布四疋。駒、絹一疋、布三疋。其互市、一於開原城南、以待海西女直。一於開原城東、一於廣寧、以待朵顏三衛。各去城四十裡

○九年、定開平馬市價。上上馬、一等、絹五疋、布十疋。一等、布十八疋。駒子布五疋

○十年、令遼東缺馬官軍、聽於各馬市照例收買

○十五年、重定遼東互市馬價。上上馬一匹、米五石、布絹各五疋。中馬、米三石、布絹各三疋。下馬、米二石、布絹各二疋。駒、米一石、布二疋

○正統十四年、革朵顏三衛互市

○隆慶五年、北虜納款、請開馬市。議准、宣大山西三鎮許各開市、每年請發兵部馬價、並本鎮樁朋、及節省客餉銀內、動支買貨備市、多寡斟酌請給○六年、山西鎮將市夷馬七百匹解京、發太僕寺寄養

○萬曆元年議准、互市胡馬、揀選臕壯、就留本鎮給軍。如有餘剩、即發附近有司變賣、不必解京發養。其山西鎮、每年市馬一千九百餘匹、悉聽給發所屬州縣驛遞、照官價每匹一十二兩、解送本鎮備用

○二年議准、將胡馬先調一千匹、兌給京營。以後漸次議增。京營原額馬缺、照舊取給寄養。如額外加多、方給夷馬

○又以近來貢市馬匹、多老瘠不堪、且來數太多。令先期傳諭、使揀選良馬、常年量限數目、以示節制

○又議准、薊鎮每年將兵部解發馬價、即解宣鎮、易買市馬一千匹、給軍騎操

○三年議准、宣大山西三鎮互市夷馬、每年、大約宣府以一萬八千匹為率、用貨價銀一十二萬兩。大同以一萬匹為率、用銀七萬兩。山西以六千匹為率、用銀四萬兩。每年正月中、請發兵部馬價。宣大二鎮、各一萬二千兩。山西一萬兩。餘將本鎮樁朋、並客餉等銀輳用

○又議准、各鎮買馬等

銀、務要定例依期請討。不得那借增益★以上宣大山西、餘詳見職方☆

凡鹽池開中。正統三年題准、靈州鹽課招商納馬。每上馬一匹、鹽一百引。中馬八十引。馬給軍騎征

○四年奏准、靈州鹽課、照例收馬。候馬彀用、照依馬價折糧

○天順四年奏准、延寧二鎮、輪年循環、中納馬匹

○成化二十三年奏准、慶陽府每歲委佐貳官一員、監支商人納馬官鹽

○弘治九年奏准、每引一百道、折銀十五兩、給軍買馬

○十八年奏准、陜西茶鹽易馬備邊、係是舊制。今後再不許別項奏討

○正德元年題准、靈州大鹽池、增課一萬五千引。小池增課三萬引。新舊共五萬九千三百三十七引。每引納銀二錢五分、及收臥引銀一錢、共銀二萬七百六十餘兩。送固原慶陽收貯、買馬支用

凡各夷貢馬。成化五年題准、雲南、貴州、湖廣、四川、廣西等處、夷人進貢馬匹、行各鎮守總兵巡撫巡按等官、並布按二司、就彼辨驗等第毛齒、給軍騎操。如鎮總撫按出巡出邊、聽布按二司辨驗給軍、具奏給賞

○嘉靖四十四年議准、遼東每年貢馬一千五百匹、將一千匹、照舊分俵操軍。五百匹、變價分發各該驛軍、幫買騾頭

內府供應凡壩上諸馬房、各有乳馬、以供

上用膳羞。如有老疾倒死、兵部奏行太僕寺撥補。永樂間、每歲於陜西茶易馬、及孳生馬內、選取堪中騍馬、送御馬監、分送各馬房領牧取乳。天順元年、歲選孳牧騍馬五百匹。成化九年、定取初生騍馬歲百匹。弘治九年奏准、歲取五十匹。遂為定例

凡內府供應乳牛。嘉靖五年議准、每隻連犢折價銀六兩、解部轉送光祿寺收用

凡御馬監備用騾頭。嘉靖八年議准、每頭定價銀七兩、順天府派取送部、發太僕寺收貯、聽其支取、自行收買。又御馬監供用庫酒醋麵局、合用驢頭牛隻、遇有缺少瘦損、開數奏行到部、行順天府於所屬州縣照數派取、送各監局應用。其不堪牛驢、領出發屬收養

○四十四年議准、御馬監驢、每頭價銀八兩五錢。供用庫、酒醋局。牛驢、每隻頭價一十二兩。免派民間。動支太僕寺馬價銀、發各州縣收買、解寺轉送○又議准、御馬監、酒醋局各用牛驢、仍解本色。准供用庫、改解折銀

武庫清吏司

郎中、員外郎、主事、掌軍政武學、及戎器儀仗、辨其出入之數。并諸雜行冗務








寄丘德俊大参淮上是年七十

我昔同官爽鸠日，先生平反称第一。
及君出守汉阳时，读礼余归卧蓬室。
风烟从此各离居，几度门前杨柳疏。
为政声名满中外，那可相思无尺书。
汉阳络绎疲兵革，褰帷四望头堪白。
颍川渤海最循良，汉水楚江尽恩泽。
是时治行天下闻，归梦常思淮浦云。
西方千骑且麾却，故山丛桂多清芬。
古来富贵如飞箨，丈夫要贵能行乐。
如君有子过八龙，二龙词翰为人宗（曙戒、季贞。）。
如君得年已七十，手把青樽发如漆。
湖海元龙不可攀，香山耆旧心长閒。
馀年且作归田录，笑看沙鸥日往还。



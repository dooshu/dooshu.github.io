◇伐吴诏（五年）

制诏：兵兴以来，八十馀年。戎车出征，罔有宁岁。死亡流离，伤害和气。朕每恻然悼心，思戢兵静役，与人休息。故罢习业，广分休假。大遣扶老，养孤及女，朝夕相对。而吴贼失信，比犯王略。胡虏校动，寇害边垂。人兵缺少，不足禽制。辄当前休中土，以相应赴。将士疲悴，而犹不及事。欲以为静，而更为劳。昔淮夷不宾，成王东伐；猃狁作难，戎车夏征。自古及今，咸皆勤戎远戍，先劳後逸，未有得修无为於有事之时也。自宣皇帝以来，以吴蜀为忧、边事为念。今孙皓犯境，夷虏扰边。此乃祖考之遗虑，朕身之大耻也。故缮甲修兵，大兴戎政，内外劳心，上下戮力。以南夷句吴，北威戎狄。然后得休牛放马，与天下共飨无为之福耳。今调诸士，家有二丁，三丁取一人；四丁取二人；六丁以上三人。限年十七以上，至五十以还。先取有妻息者，其武勇散将家亦取如此。比随才署武勇掾史，乐市马比为骑者，署都尉司马。中间以来，内外解弛。吏寡尽忠之心，将无致命之节。朕方静人用，未加罪戮。今当大修戎政，以混壹六合。赏功罚惰，明罚整法。其宣敕中外群官，使各悉心毕力。明为身计，主者以时施行条品。（《文馆词林》六百六十二）


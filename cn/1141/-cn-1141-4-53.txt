寄刘觉岸同年

其一

觉岸官比部郎，孤居不肉食，京师谓之「刘佛头」。以母老引疾终养，来临江铁佛寺，手翻藏经。予日厌苦吏事，刘曰：「子曾见青莲花有离污泥生石上者乎？」闻之辴然。别后寄二绝句。
久辞簪笏爱江亭，冻手时翻贝叶经。
莫是三生石畔客，欲回烟棹太丁宁。

其二

槛猿笼鹤枉咨嗟，羡尔閒餐五岳霞。
领取江楼深夜语，不闻石上种莲花。



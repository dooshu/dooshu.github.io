○定朔请从李淳风议奏（贞观十四年）

伏见李淳风表称：古历分日，起於子半。勘得今岁十一月当甲子合朔冬至，故太史令傅仁均欲苟异张胄元法，减馀稍多，子初为朔，遂差三刻，用乖天正。又南宫子明、薛颐等并云：子初及半，日月未离。淳风子午之法，推校春秋以来晷度薄蚀，事皆符合。奉敕付所司及公卿详加考定。谨与国子祭酒孔颖达等一十一人尚书八座参议得失。惟仁均定朔，事有微差；淳风推校，理尤精密。请从淳风议。


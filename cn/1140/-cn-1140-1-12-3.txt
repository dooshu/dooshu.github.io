上刘相国书

尝读昌黎三上宰相书壮其瑰?雄辩动心駴目至所云蹈穷饿之水火书亟上而不得通足屡及门而阍人辞焉犹喋喋尔也窃以为过矣士固信於知已语曰谁为为之孰令听之其知已邪不待其辞之烦其不知已邪义当敛喙而退虽然以昌黎之才援周公吐哺握髪之风大声疾呼於宰相之门如以石投井又悲其遇之穷也章在京师一仆一骑日索米数升聚书不满千卷迂疎驽怯不能自振拔以耸动当世贵人阁下见其诗文有一言之合於道也且谓其穷约能自守也咨嗟称异言之於在朝宠之以文辞惟恐其不见赏於当路不传於将来此岂有交游之根柢左右之先容干请交际之仆仆哉章迂疎驽怯阁下遇之若此向使其才行卓絶获进於阁下之门其汲而引之张大之何如也今章待罪於兹二年矣学使美官齐鲁又圣贤文学地窃欲感奋振拔兴起礼乐扶育人才报

天子特简之恩而其碌碌奉职无状効亦略可睹矣有誉之者不过曰辩文字高下耳或曰能塞径窦耳其嫉之者则非笑之矣人情非其所亲信一旦闻嫉者之言则必疑疑而终怠不为解则必怒疑且怒焉疎节者於是乎殆矣考山左学使题名记最着者理学则薛文清文章则王道思其余数十人若显若晦焉某既不能追踪文清又未能比肩道思教不足以变风俗禄不足以逮周亲惟日惴惴畏罪也吁亦可鄙哉诗有之曰无言不讐无德不报阁下位益尊而德益盛学益富而心益虚章自顾无可报尺寸然其向之无因至前者既已咨嗟称异不以衆人遇之矣其後此者可知也而犹未能终嘿者辕下之驹感伯乐之顾而仰首长鸣也凟冒尊严惶悚无地


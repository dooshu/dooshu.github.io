卷一百九十四

<史部,诏令奏议类,奏议之属,历代名臣奏议>

钦定四库全书

历代名臣奏议卷一百九十四

明　杨士奇等　撰

戒佚欲

唐德宗时翰林学士陆贽上奏曰右德亮承旨并録先所散失内人名字令臣撰诏书以赐浑瑊遣於奉天寻访以得爲限仍量与资装速送赴行在者顷以理道乖错祸乱洊锺陛下思咎惧灾裕人罪已屡降大号誓将更新天下之人垂涕相贺惩忿释怨煦仁戴明毕力同心共平多难止土崩於絶岸收板荡於横流殄寇清都不失旧物实由陛下至诚动於天地深悔感於神人故得百灵降康兆庶归德苟不如此自古尝有掷弃宫阙失守宗祧继逆於赴难之师再迁於蒙尘之日不踰半岁而复兴大业者乎今渠魁始平法驾将返近自郊甸远周寰瀛百役疲瘵之甿重伤残癈之卒皆忍死扶病倾耳竦肩想闻德声翘望圣泽陛下固当感上天悔祸之眷荷列祖垂裕之休念将士锋刃之殃愍黎元涂炭之酷以致寇爲戒以居上爲危以务理爲忧以复言爲急损之又损尚惧汰侈之易滋艰之惟艰犹患戒慎之难久谋始尽善克终已稀始而不谋终则何有夫以内人爲号盖是中壼末流天子之尊富有宫掖如此等辈固繁有徒但恐伤多岂忧乏使翦除元恶曾未浃辰奔贺往来道路如织何必自亏君德首访妇人又令资装速赴行在万目阅视衆口流传恐非所以答庆赖之心副惟新之望也夫事有先後义有重轻重者宜务之於先轻者宜措之於後故武王克殷有未及下车而爲之者有下车而爲之者盖美 其不失先後之宜也自翠华播越万姓靡依清庙震惊三时乏祀当今所务莫大於斯诚宜速遣大臣驰传先往迎复神主修整郊坛展禋享之仪申告谢之意然後吊恤死义慰犒有功绥辑黎烝优问耆耋安定反侧寛宥胁从宣畅鬰堙襃奬忠直官失职之士复废业之人是皆宜先不可後也至如崇饰服器缮缉殿台备耳目之娯选巾栉之侍是皆宜後不可先也宜後而先则爲君之道丧宜先而後则理国之义差古之兴王必慎於此陛下将务兴复又安可不慎乎且散失内人已经累月既当离乱之际必爲将卒所私其人若稍有知不求当自陈献其人若甚无识求之适使忧虞自因寇乱丧亡颇有大於此者一闻搜索怀惧必多余孽尚繁羣情未一因而善抚犹恐危疑若又惧之於何不有昔人所以掩絶缨而饮盗马者岂必忘其情爱盖知爲君之体然也以小妨大明者不爲天下固多美人何必独在於此易曰危者安其位者也乱者有其理者也故君子安不忘危理不忘乱是以身安而国家可保也春秋传曰或多难以固其国或无难以丧其邦诚以处危则思安之情切遭乱则求理之志深切於思安深於求理国之固也不亦宜乎及夫居安而骄恃理而怠骄则纵肆其奢欲怠则厌恶於忠言奢欲日行忠言日梗国之丧也不亦宜乎昔卫献出奔久而复国大夫迎於境者执其手而与之言迎於门者颔之而已言其骄怠之易生也齐桓将图霸功管仲戒之以无忘在莒惧其情志之易变也今臣亦愿陛下企思危固国如不及惩忘乱丧国如探汤以在莒爲书绅之规以衰卫爲覆车之鉴则德爲帝范理致时雍与夫贪逸欲而践祸机其利害亦云远矣所令撰赐浑瑊诏未敢承旨伏惟圣裁

宪宗元和七年延英奏对毕因问及国朝故事上甚悦宰臣李吉甫希意奏言陛下威德布洽华夷瞻戴时已太平可事欢乐上大笑李绦奏曰昔太宗之理天下也房玄龄杜如晦辅相圣德有魏徵王珪规谏阙失有温彦博戴胄以弥缝政事有李靖李积训整戎旅故四远畏服寰宇大安天下之人仰戴圣德犹孜孜而求理开导直言旰食宵衣不敢满溢岂复当时务於自逸乎陛下视今日事何如汉文时上曰安敢望汉文哉绦曰文帝汉之明主恭俭节用身衣皂绨清净爲理刑措不用远人宾服致干戈偃戢而贾谊上言犹以当时如措火积薪之下火未燃而以爲安其忧危如此今中夏河南北中蔡有五十余州法令所不及德泽所未加兼西戎侵盗近以泾陇灵宁等州爲界去京城远者不过千里近者数百里烽燧相接边界屡惊此方是陛下燋心涸虑废寝忘餐之时岂可高枕而卧也加以顷年水旱廪藏尚虚陛下忧劳频轸圣念诚是延访智略之士拣拔贤良之臣精求济时之规光大中兴之业又安可事於欢乐而自纵哉伏惟陛下诫之上欣然曰诚如卿言朕所以一钱不敢妄费一日不敢懈怠者祗爲此言卿言正当朕意当与卿等图之上退朝顾谓左右中官曰适来吉甫奏言时已太平劝我爲乐李绦屡陈古今并言事宜是忧危之事吉甫谄佞悦我顔色李绦忠正骨鲠言必远大真宰相也

绦爲翰林学士上奏曰臣等先奉进止令捡寻历代至国朝已来圣帝明王忠臣义士君臣合体事迹可观者捡五十条进呈欲於御座置屏风观览者伏以自古圣王皆忧勤庶政未尝不取鉴於前代致理於当时昔太宗亦命魏徵等博采历代事迹撰羣书政要致在坐侧常自省阅书於国史着爲不刋今陛下以天纵圣姿日慎一日精求道理容纳直言犹更参验古今鉴试美恶朝夕观览取则而行诚列祖之用心必致贞观之盛理臣等谨依撰録都五十条贤愚成败勒爲两卷随状进上其羣书政要是太宗亲览之书其中事迹周备伏望听政日新成不讳之朝致无爲之化

宪宗喜武功且数出游畋吏部郎中柳公绰奏太医箴以讽曰天布寒暑不私於人品类既一高卑以均人谨好爱能保其身清静无瑕辉光以新寒暑满天地浃肌肤於外好爱在耳目诱心知於内端絜爲堤奔射犹败气行无间隙不在大谓天高矣氛蒙晦之谓地厚矣横流溃之饮食资身过则生患衣服称德侈则生慢唯过与侈心必随之气与心流疾乃伺之畋游恣乐流情荡志驰骋劳形叱吒伤气不养其外前修所忌人乘气生嗜慾以萌气离有患气完则成巧必丧真智实诱情医之上者理於未然患居虑後防处事先心静乐行体和道全克施万物以享亿年圣人在上各有攸处臣司太医敢告诸御天子高其才遣使谓曰卿言气行无间隙不在大爱朕深者当置之坐隅

穆宗初即位不恤国事数荒昵吐蕃方强谏议大夫郑覃等廷诤曰陛下新即位宜侧身勤政而内耽宴嬉外盘游畋今吐蕃在边狙候中国假令缓急臣下乃不知陛下所在不败事乎夫金缯所出固民膏血可使倡优无功滥被赐与愿节用之以所余备边毋令有司重取百姓天下之幸也帝不怿顾宰相萧俛曰是皆何人俛曰谏官也帝意解乃曰朕之阙下能尽规忠也因诏覃等曰合中殊不欵欵後有爲我言者当见卿延英时合中奏久废至是士相庆

穆宗荒於游畋内恣酣荡昕曙不能朝谏议大夫崔郾进曰十一圣之功德四海之大万国之衆其治其乱系於陛下自山以东百城地千里昨日得之今日失之西望戎垒距宗庙十舍百姓憔悴畜积无有愿陛下亲政事以幸天下帝动容慰谢

主客郎中知制诰白居易以穆宗好畋游乃献续虞人箴以讽曰唐受天命十有二圣兢兢业业咸勤厥政鸟生深林兽在丰草春蒐冬狩取之以道鸟兽虫鱼各遂其生民野君朝亦克用宁在昔玄祖厥训孔章驰骋畋猎俾心发狂何以效之曰羿与康曾不是诫终然覆亡高祖方猎苏长进言不满十旬未足爲懽上心既悟爲之辍畋降及宋璟亦谏玄宗温顔听纳献替从容璟趋以出鹞死握中噫逐兽於野走马於路岂不快哉衔橜可惧审其安危惟圣之虑

敬宗即位视朝常晏数游畋失德左拾遗刘栖楚谏曰惟前世王者初嗣位皆亲庶政坐以待旦陛下新即位安卧寝内日晏乃作大行殡宫密迩鼓吹之声日闻诸朝且宪宗及先帝皆长君朝夕恪勤四方犹有叛者陛下以少主践阼未几恶德流布恐福祚之不长也臣以谏爲官使陛下负天下讥请碎首以谢遂额叩龙墀血被面李逢吉传诏毋叩头待诏旨栖楚捧首立帝动容扬袂使去栖楚曰不听臣言臣请死於此有诏慰谕乃出

敬宗时李德裕上言曰臣闻道之高者莫若广成玄元人之圣者莫若轩皇孔子昔轩皇问广成子理身之要何以长久广成子云无视无听抱神以静形将自正神将自清无劳子形无揺子精乃可长生慎守其一以处其和故我修身千二百岁矣吾形未尝衰又云得吾道者上爲皇而下爲王玄元语孔子云去子之骄气与多欲态色与淫志是皆无益於子之身吾所告子者是已故轩皇发谓天之叹孔子兴犹龙之感前圣於道不其至乎伏惟文武大圣广孝皇帝陛下稽玄祖之训修轩皇之术凝神间馆物色异人将以觌冰雪之姿屈顺风之请恭惟圣感必降真仙若使广成玄元混迹而至语陛下之道授陛下之言以臣度思无出於此臣所虑赴召者必怪迂之士苟合之徒使物淖冰以爲小术衒耀邪僻蔽欺聦明如文成五利无一可验臣所以三年之内四奉诏书未敢以一人塞诏实有所惧臣又闻前代帝王虽好方士未有服其药者故汉书称黄金成以爲饮食器则益夀又高宗朝刘道合玄宗朝孙甑生皆成黄金二祖竟不敢服盖以宗庙社稷之重不可轻易此事炳然具载国史以臣微见傥陛下睿思精求必致真隐惟问保和之术不求药饵之功纵使必成黄金止可充於玩好则九庙灵鉴必当慰悦寰海兆庶谁不懽心臣思罄愚衷以裨玄化辄陈恳欵伏积兢皇

文宗时御史中丞李孝本宗室子坐李训事诛死其二女没入宫右拾遗魏謩上言陛下即位不悦声色于今十年未始采择数月以来稍意声伎教坊阅选百十未已庄宅收市亹亹有闻今又取孝本女内之後宫宗姓不育宠幸爲累伤治道之本速尘秽之嫌谚曰止寒莫若重裘止谤莫若自修惟陛下崇千载之盛德去一旦之玩好帝即出孝本女诏曰乃祖在贞观时指事直言无所避每览国史朕与嘉之謩爲拾遗屡有献纳夫备洒埽於内非曰声妓恤宗女之幼不爲渔取然疑似之间不可户晓謩辞深切其惜我之失不亦至乎謩虽居位日浅朕何爱一官增直臣之气其以謩爲右补阙武宗数出畋游暮夜乃还门下侍郎同中书门下平章事李德裕上言人君动法於日故出而视朝入而燕息传曰君就房有常节惟深察古谊毋继以夜侧闻五星失度恐天以是勤勤儆戒诗曰敬天之渝不敢驰驱愿节畋游承天意

後唐庄宗尝畋中牟践民稼中牟令当马前谏曰陛下爲民父母奈何委其所食使转委沟壑乎唐主怒叱去将杀之优人敬新磨追擒至马前责之曰汝爲县令独不知吾主好猎邪奈何纵民耕种以妨吾天子之驰骋乎汝罪当死因请行刑庄宗笑而释之又尝猎于近郊洛阳令何泽遮马谏曰陛下赋敛既急今稼穑将成复蹂践之使吏何以爲理民何以爲生愿先赐死庄宗慰遣之

明宗初好畋猎都官员外郎张昭疏谏曰太祖初镇太原每年打鹿於北鄙先帝在位暇日射鴈於近郊此盖军务之余畋游自适洎先帝膺图啓祚向明御宇则宜易彼诸侯之事肃乎万乘之仪而犹因习旧风失其威重驰逐原兽殆无虚日臣愚以爲事有可畏者四焉洛都旧制宫城与禁苑相连人君宴游不离苑囿御马来往辇路坦夷不涉荒郊何忧蹶失今则驱驰骖服涉历榛芜此後节气严凝径涂冻滑万一有衔橜之变陛下纵自轻奈宗庙社稷何所可畏者一也又陛下新有四海宜以德服万邦今则江岭未平淮夷尚梗彼初闻陛下革先朝之失政还太古之淳风御物以慈节财以俭有典有则不矜不骄彼必有三苖率服之心七旬来格之意如闻陛下暂游近甸彼即以爲复好畋游所可畏者二也臣又闻作法於凉其弊犹贪作法於贪弊将如何且打鹿射鴈之事新败轨倾輈之辙在常宜取鉴不可因循所可畏者三也臣又闻作事可法贻厥孙谋若以陛下齐圣广渊之机聦明神武之量其可以宴游蒐狩之事少累圣明所谓城中好广眉城外加半额爲法之弊靡不由兹所可畏者四也伏望陛下居高虑远慎始图终思创业之艰难知守成之不易念老氏驰骋之戒树文王忠厚之基约三驱之旧章定四时之游幸始出有节後不敢违疏奏明宗嘉纳之

明宗时敕解纵鹰隼内外无得更进冯道曰陛下可谓仁及鸟兽明宗曰不然朕尝从武皇猎时秋稼方熟有兽逸入田中遣骑取之比及得兽余稼无几以是思之猎有损无益故不爲耳

宋仁宗嘉佑四年翰林学士知开封府欧阳修上奏曰臣伏以上元放灯不出典礼盖自前世习俗所传皆俯徇衆心欲同民乐勉出临幸非爲嬉游若乃时和岁丰民物康富以爲乐事亦是人情今自立春以来隂寒雨雪小民失业坊市寂寥寒冻之人死损不少薪炭食物其价增倍民忧冻饿何暇遨游臣本府日阅公事内有投井投河不死之人皆称因爲贫寒自求死所今日有一妇人冻死其夫寻亦自缢窃惟里巷之中失所之人何可胜数昨日圣恩差官俵钱正爲如此目下隂雪未解假使便得晴明坊市不免泥淖圣驾所历冲冒风寒况方以日食之灾避殿减膳圣心畏忧中外所知欲乞特罢放灯所有常年酌献之礼若至日未得晴明亦乞差大臣摄事所有见今供拟游幸及修道路寒冻兵士并乞放罢庶几上副陛下畏天忧民之心

判太常礼院吕公着上奏曰臣切以帝尧之圣始於明俊德以亲九族然後协万邦致时雍斯诚制治之道次序之节然也伏见旧制敌使到阙曲宴紫宸殿及上元节当游幸诸宫观御楼观灯臣愚以爲赠中书令濮王在殡虽天子絶期然宴乐以早则於情理有所未安昔智悼子未葬殡于绦晋平公饮酒以乐杜蒉讥之此盖异姓之臣尔况濮王於宗戚之中亲尊莫贰若陛下出於恩厚北使朝宴日特命去乐将来上元观灯游宴并从寝罢如此则亲亲之道可以率下而笃俗矣

庆历七年殿中侍御史何郯上奏曰臣窃以古者天子具四时之田所以讲威武而勤远略不徒事游戏而翫小娯载之策书具有典法前日伏闻法驾将猎近郊中外之人听者颇惑良以去岁车驾已尝出畋羣臣抗言随即停罢忽兹再举未谕圣心伏以陛下继统以来动遵法度不喜弋猎不数豫游恭俭之风足迈前古而今之举事固必有因岂陛下以宇内有年方隅无事故於农隙以讲武经欲爲都邑游观之盛乎抑有献议者谓田猎之事具有礼文行之以时盖举坠典则向者谏止之言不足顾乎若圣意果然如是先定则非愚臣之所敢议也然其中事有切於利害者尚可得而言焉恭自真宗皇帝即位之後遂下诏书罢放五方鹰鹞猎事不讲踰四十年校联之籍率非宿时士卒久不便习其事官司又不素详其义仓卒而行必多旷阙窃闻去岁乘舆之出往返甚劳一日之间殆驰百里而又兵卫不肃警跸不严从官不及侍行有司不暇供亿逮於暮夜始入都门此岂非士不习其事官不详其仪而致然欤而况以骑乘而有疾驰之劳在原野而弛严卫之备或御者蹉跌变生衔橜愚民迷误犯及车尘臣子之罪将何赎焉虽则仁圣之资固有神灵之卫然不可不备非常且西北二隅变故难测岂无奸僞杂於稠人广衆之中由是而言益可深虑传曰千金之子坐不垂堂矧於万乘之尊乎贾谊曰射猎之娯与安危之机孰急今不猎猛敌而猎田彘不搏强寇而搏蓄兔翫细娯而不图大患非所以爲安也伏望陛下罢省出游无重过举遵列考诏书之旨念前人警诫之规优游养神乐过从兽拱揖在御虑无乘危则宗庙生灵实有庆赖臣职当言责理合开陈罔逃严诛贵少云补

苏辙登进士科又策制举时仁宗春秋高辙虑或倦於勤因极言得失而於禁廷之事尤爲切至曰陛下即位三十余年矣平居静虑亦尝有忧於此乎无忧於此乎臣伏读制策陛下既有忧惧之言矣然臣愚不敏窃意陛下有其言矣未有其实也往者宝元庆历之间西夏作难陛下昼不安坐夜不安席天下皆谓陛下忧惧小心如周文王然自西方解兵陛下弃置忧惧之心二十年矣古之圣人无事则深忧有事则不惧夫无事而深忧者所以爲有事之不惧也今陛下无事则不忧有事则大惧臣以爲忧乐之节易矣臣踈远小臣闻之道路不知信否近岁以来宫中贵姬至以千数歌舞饮酒优笑无度坐朝不闻谘谟便殿无所顾问三代之衰汉唐之後女宠之害陛下亦知之矣久而不止百蠧将由之而出内则蛊惑之所以污以伤和伐性外则私谒之所以乱以败政害事陛下无谓好色於内不害外事也今海内穷困生民愁苦而宫中好赐不爲限极所欲则给不问有无司会不敢言大臣不敢谏执契持敕迅若兵火国家有养士养兵之费外有契丹西夏之奉陛下又自爲一阱以耗其遗余臣恐陛下以此得谤而民心不归也

仁宗时起居舍人同知谏院司马光上奏曰臣等窃见今岁以来灾异屡臻日食地震江淮腾溢风雨害稼民多菜色此正陛下侧身克己眚礼蕃乐之时而道路之言皆云陛下近日宫中燕饮微爲过差赏赉之费动以万计耗散府库调敛细民况酒之爲物伤性败德禹汤所禁周公所戒殆非所以承天忧民辅养圣躬之道也陛下恭俭之德彰信兆民议者皆以爲後宫奢纵务相夸尚左右近臣利於赏赉陛下重违其请屈意从之夫天以刚健爲德君以正固爲事奈何徇後宫左右之欲上忽天戒下忘民病中不爲宗庙社稷深自重惜臣等愚惑窃爲陛下不取也伏望陛下当此之际悉罢燕饮安神养气後宫妃嫔进见有度左右小臣赏赉有节及厚味腊毒之物无益奉养者皆不宜数御以伤太和廼可以解皇天谴告之威慰元元困穷之望保夀命无疆之休天下羣生不胜幸甚

光知谏院时又上奏曰臣等伏见今岁以祈糓改日之故车驾并以十三十四日幸诸寺观臣等窃惟上元观灯本非典礼正以时和年丰欲与百姓同乐爲太平之荣观而已去岁四方诸州多罹水旱鳏寡孤独流离道路伏计陛下念此未尝去心窃恐有司不明大体务循故事无所减损不称陛下子爱元元之意又连日游幸在於圣体亦爲烦劳伏望陛下比之每岁特减游观之处以闵恤下民安养圣神天下幸甚

光又上奏曰臣窃闻今月十八日圣驾御宣德门召诸色艺人各进技艺赐与银绢内有妇人相扑者亦被赏赉臣愚窃以宣德门者国家之象魏所以垂宪度布号令也今上有天子之尊下有万民后妃侍旁命妇纵观而使妇人臝戏於前殆非所以隆礼法示四方也陛下圣德温恭动遵仪典而所司巧佞妄献奇技以污渎聦明窃恐取讥四远愚臣区区实所重惜若旧例所有伏望陛下因此斥去仍诏有司严加禁约今後妇人不得於街市以此聚衆爲戏若今次上元始预百戏之列即乞取勘管勾臣寮因何置在籍中或有臣僚援引奏闻因此宣召者并重行谴责庶使巧佞之臣有所戒惧不敢导上爲非礼也

英宗时殿中侍御史范纯仁上奏曰臣伏见今月二十二日秋宴窃以京师昨因大水之後军民压溺死者甚衆哀痛之声至今未已陛下爲民父母忧乐与天下同之加以连日以来隂鬰未解民相传恐复有大雨暴露之衆忧惧方深若闻陛下钟鼓之音必有疾首蹙頞而相告曰君臣宴乐似非其时伏望圣慈特降指挥权罢今来秋宴只令支散酒食庶几上承天戒下顺人情示圣君修省之诚消兆民灾沴之气

神宗熙宁二年直史馆权开封府推官苏轼上奏曰臣向蒙召对便殿亲奉德音以爲凡在馆阁皆当爲深思治乱指陈得失无有所隐者自是以来臣每见同列未尝不爲道陛下此语非独以称颂盛德亦欲朝廷之间如臣等辈皆知陛下不以踈贱间废其言共献所闻以辅成太平之功业然窃谓空言率人不如有实而人自劝欲知陛下能受其言之实莫如以臣试之故臣愿以身先天下试其小者上以补助圣明之万一下以爲贤者卜其可否虽以此获罪万死无悔臣伏见中使传宣下府市司买浙灯四千余盏有司具实直以闻陛下又令减价收买见已尽数拘收禁止私买以须上令臣始闻之惊愕不信咨嗟累日何者窃爲陛下惜此举动也臣虽至愚亦知陛下游心经术动法尧舜穷天下之嗜慾不足以易其乐尽天下之玩好不足以解其忧而岂以灯爲悦者哉此不过以奉二宫之欢而极天下之养耳然大孝在乎养志百姓不可户晓皆谓陛下以耳目不急之玩而夺其口体必用之资卖灯之民例非豪民举债出息畜之弥年衣食之计望此旬日陛下爲民父母唯可添价贵买岂可减价贱酬此事至小体则甚大凡陛下所以减价者非欲以与小民争此毫末岂以其无用而厚费也如知其无用何必更索恶其厚费则如勿买且内庭故事每遇放灯不令过内东门杂物务临时收买数目既少又无拘收督廹之严费用不多民亦无憾故臣愿追还前命凡悉如旧京城百姓不惯侵扰恩德已厚怨讟易生可不慎欤可不慎欤近日小人妄造非语士人有展年科场之说商贾有京城?酒之议吏忧减俸兵忧减廪虽此数事朝廷所决无然致此纷纷亦有以见陛下勤恤之德未信於下而有司聚敛之意或形于民方当责己自求以消谗慝之口而台官又劝陛下以严刑悍吏捕而戮之亏损圣德莫大於此而又重以买灯之事使得因缘以爲口实臣实惜之方今百冗未除物力凋弊陛下纵出内帑财物不用大司农钱而内帑所储孰非民力与其平时耗於不急之用曷若留贮以待乏絶之供故臣愿陛下将来放灯与凡游观苑囿宴好赐予之类皆饬有司务从俭约顷者诏旨裁减皇族恩例此实陛下至明至断所以深计远虑割爱爲民然窃揆其间不能无少望於陛下惟当痛自刻损以身先之使知人主且犹若此而况於吾徒哉非惟省费亦且弭怨昔唐太宗遣使往凉州讽李大亮献其名鹰大亮不可太宗深嘉之诏曰有臣若此朕复何忧明皇遣使江南采鵁鶄汴州刺史倪若水论之爲反其使又令益州织半臂背子琵琶扞拨镂牙合子等苏许公不奉诏李德裕在浙西诏造银盝子粧具二十事织绫二千匹德裕上疏极论亦爲罢之使陛下内之台谏有如此数人者则买灯之事必须力言外之有司有如此数人者则买灯之事必不奉诏陛下聦明睿圣追迹尧禹而羣臣不以唐太宗明皇事陛下窃尝深咎之臣忝备府僚亲见其事若又不言臣罪大矣陛下若赦之不诛则臣又有非职之言大於此者忍不爲陛下尽之若其不赦亦臣之分也

十年监察御史里行彭汝砺上奏曰臣体问今年上元游宴例皆依旧臣伏念独乐乐不若与人之乐与少乐乐不若与衆之乐故古者於荒政则蕃乐於大札大灾则弛乐盖能同天下之至忧则能同天下之至乐也臣伏思乾德之祸广西殱焉官吏屠戮遗骸未敛频年京淮江浙东西死於饥疫者至数十万病者未兴流散者未还集而道路村落有萧然爲狐狸豺狼之墟矣威茂之师未劳洮陇之役复新十万之兵宿於烟瘴其以战及疾死者甚衆孤寡泫涕惸独悲啼相号於路而招?於万里之外灾害变故莫大焉古人於此不敢私燕乐於一食之间而陛下供张不节愚以谓此非乐以天下之意也臣知陛下有尧舜之仁爱恭俭园囿无非时之游幸倡优无过误之宠一朝之乐决非陛下所固欲也亦将同民欲而已然吏民死於凶札死於兵役死於瘴疠皆陛下所子者宜与之同其忧而与同其乐臣终疑之臣欲乞上元自祖宗神御殿酌献外特赐寝罢其余游观而明以此意诏天下臣知穷民战卒当有闻而感泣知陛下所以哀矜之者无一饮食不在其衷而使天下吏知陛下所以爱惜其民如是也释宴乐之私而慰中外之民望致勤畏之诚以答因仍之天变其爲计甚亦昭昭然明白矣老子曰杀人衆多以悲哀泣之战胜以丧礼处之盖不欲以战屈人故也孟子曰鼓乐於此百姓闻锺鼓之声管龠之音举欣欣然有喜盖与民同乐故也惟陛下念之臣愚不知忌讳惟陛下裁察哲宗元佑四年右正言刘安世上奏曰臣伏见去冬以来时雪愆亢询问四方亦多旱暵关陕淮浙民已艰食物价翔踊日益增甚虽朝廷广行赈贷而岁事失望洊饥可忧臣尝观周礼大司徒荒政之目十有二品救民之道最爲详备其九曰蕃乐盖岁有凶歉人君闵恤元元爲之闭藏乐器而不作也礼曰虽有凶旱水溢民无菜色然後天子食日举以乐先王之制具在方册圣明之主所宜留心伏惟陛下继天奉元仁民爱物有年之瑞宜不絶书而雨雪失时人且狼狈虽两宫忧劳轸念无或少忘而远方之民未见陛下至诚恻怛之意今上元密迩有司举行常例犹欲张灯臣愚欲望圣慈明谕执政特以岁旱俾罢游宴使四海之内莫不戴陛下勤恤之德庶几天人感通风雨时若天下幸甚

安世改爲左谏议大夫又上奏曰臣伏自前月末闻传圣旨权罢讲筵是时近兴龙节意谓将有燕飨是以暂辍迩英之幸用成庆礼今复半月别无政事亦非有前岁大雪苦寒之故而劝讲之臣久不得望见清光臣固已疑之矣廼者民间喧传禁中见求乳母臣窃谓陛下富於春秋尚未纳后纷华盛丽之好必不能动荡渊衷虽闻斯议未尝辄信近日传者益衆考之颇有实状臣忝被言职当谏其渐伏惟皇帝陛下天锡睿圣纂成大业太皇太后陛下慈仁正顺保佑备至覆载之内莫不倾耳拭目以望风化而或者之谕乃谓陛下稍踈先王之经典寖近後庭之女宠此声流播实损圣德昔者尧之受命惟以天下爲忧而不敢以位爲乐成汤不迩声色不殖货利着之方册万世称诵皇帝陛下不可以不勉太皇太后陛下不可以不劝也伏望圣慈爲宗庙社稷之大计清闲之燕频御经帷仍引近臣与之论议前古治乱之要当今政事之宜悉俾开陈以助圣学无溺於所爱而忘其可戒天下幸甚

着作郎兼侍讲范祖禹上疏曰臣伏见陛下嗣位以来端拱渊默专意学问臣侍经席於累年陛下天纵生知圣德纯茂接对臣下日日如一未尝小有差失此实上天眷佑皇家保育生民宗庙社稷无疆之福也恭惟太祖皇帝肇造区夏栉风沐雨削平僭乱以立子孙万世之基传之太宗至于真宗遂致太平仁宗年十三即大位章献明肃太后安定邦家调护圣性是以四十二年之间德泽深结於民天下至今思慕不忘英宗自藩邸入继大统四海之内同心爱戴先帝励精求治宵衣旰食躬勤万事十有九年不幸早弃天下陛下年始十岁嗣登大位当此之时人心懔懔忧危万端幸赖太皇太后保佑扶持勤济艰难斥退凶邪登进忠良诏令所至百姓欢呼鼓舞数年以来中外晏安西北二隅无不从顺此皆太皇太后之德也臣不知陛下将何以报之臣窃思陛下所以报之唯在於进德爱身而已陛下进德则爲太平高世之主光显祖宗之烈发扬文母之训使天下之人皆欣欣然曰祖宗之德太皇太后之力如此则岂惟皇天祖宗向佑陛下太皇太后亦不虚勤劳矣陛下爱身则无疾疢不贻太皇太后之忧子夏问孝孔子曰父母唯其疾之忧夫父母之忧莫切於子孙之有疾疢他日陛下有子当自知之陛下若不进德不爱身虽极四海九州之养亦未足爲孝也臣自今秋闻外人言陛下於後宫已有所近幸臣初闻之不以爲信数月以来传者益多或云已有怀娠将诞育者言之所起必有其端臣诚至愚不能不惑故敢先事恳切言之陛下内承慈训外勤圣学方当只畏以事天地诚孝以奉宗庙思六圣之勤劳念帝业之艰难四方之人无不延颈举踵注目倾耳观听陛下德业之光名誉之隆以想望太平陛下可不慎哉今陛下未建中宫而先近幸左右好色伐性亏伤太早有损圣德不益圣体此臣之所甚忧也孔子曰君子有三戒少之时血气未定戒之在色言人少时血气未定而先伤伐根本则损夀考之福故君子戒之陛下今年十四岁而生於十二月其实犹十三岁也此岂近女色之时乎陛下上承天地宗庙社稷之重守祖宗百三十年基业爲亿兆之人父母岂可不爱惜圣体哉孟子曰事孰爲大事亲爲大守孰爲大守身爲大守身所以事亲也爱身所以爱天下也陛下上有太皇太后皇太后皇太妃休戚皆系於陛下之一身岂可不爱惜圣体哉中庸曰君子之道本诸身未有不先爱身而可以进道者也陛下方向学问躬儒术欲爲尧舜禹汤文武成康之君尧舜禹汤文武成康之君未有不勤而成者也昔先帝年十五六讲学东宫一言一动天下传之是以多才多艺羣臣莫及今陛下圣学天下未有所闻而先以嗜欲闻於天下此臣之所甚忧也陛下有上圣之性必行上圣之事有上圣之位必求上圣之名岂可不爱惜圣体哉方今羣臣之心万民之情正望朝廷如天圣以来所愿陛下法则仁宗而已祖宗天下百三十年如宝器之无缺陛下行纯德备如美玉之无瑕臣窃爲陛下宝之惜之爱之重之陛下岂可不爱惜圣体哉臣闻仁宗未纳皇后以前未尝近幸後宫是以气体康实在位最久臣今观陛下气怯恐不能如仁宗少时岂可不爱惜圣体哉前世人君多所经历乃能周知天下之情今陛下生长深宫稼穑艰难未知也人之情僞未见也国家政事未习也六经圣人之言未尽读也前世兴亡之戒未尽阅也天下至大万事至衆何所不关圣虑岂可不爱惜圣体哉古人有言後宫盛色则贤者隐处佞人用事则诤臣杜口陛下春秋鼎盛方当崇经术迩端士敦尚素朴屏去纷华不宜先留意女色使天下失望以啓小人之心何则陛下如好德则贤人皆动其心欲助陛下之德而图天下治安故於陛下有益陛下如好色则小人皆动其心欲奉陛下之欲而图一身富贵故於陛下有损贤人进则治小人进则乱人君所好不唯系一身损益实系天下治乱不可不慎也陛下於此二者将何择焉昔汉成帝自爲太子时以好色闻其後逸欲无节终爲汉室昏乱之主汉之基业由成帝而坏岂可不慎其细哉唐太宗欲纳郑仁基女魏徵谏而止之宪宗时教坊使称密诏选良家子纳禁中李绦上疏乃悉还之文宗没李孝本女入宫魏謩谏即出之古之忠臣爱君必拂其邪心防其嗜欲置君於无过之地使天下莫得而非议也人君所爱莫切於身人臣亦莫切於爱君之身臣滥备劝讲以辅导圣德爲职怀此忧虑已二三年不能言於未然致陛下已有声听流闻於外此臣之罪也臣今若犹不言他日陛下或专意声色委权臣下纪纲坏乱政事荒僻使天下以陛下为逸欲之主则臣之罪岂可胜责虽悔恨万状何所及哉伏望陛下察臣之言专精一意强於学问日新德业无时逸豫事亲则思孝居处则思敬动作则思礼祭祀则思诚服用则思俭养民则思仁使人则思恕心则思道视则思正当食则思天下之饥当衣则思天下之寒陛下每思及此而强学不已则将以道德为丽以仁义为美岂声色之可移哉惟陛下抑情制欲以爱养圣体为先则动植之类无不蒙福生灵幸甚祖禹又上宣仁皇后疏曰臣伏见陛下临御天下于今五年昧爽听朝亲断万事所以劳心竭力者凡皆为祖宗社稷亿兆人民将以太平天下付之皇帝也臣愚窃谓陛下忧勤天下之事必先忧天下之本爱养四方之民必爱一人之身夫一人之身天下之本也孟子曰天下之本在国国之本在家家之本在身天下安危繋於人君之一身身安则天下安天下治乱出於人君之一心心正则天下正欲安天下必先安身欲正天下必先正心此二者当今之急务久远之计虑也陛下内保佑圣躬调护起居外成就睿德勉进学问前此未尝闻有纎毫之失今之所闻则异於前外议籍籍皆谓皇帝已近女色後宫将有就馆者有识闻之无不寒心皇帝今年十四其实犹十三岁耳千金之家有十三岁之子犹不肯使近女色而况於万乘之主乎陛下爱子孙而不留意於此非爱子孙之道也譬如美木方长正当封植培壅以待其蔽日淩云若戕伐其根岂不害哉臣尝见司马光言章献明肃太后保护仁宗皇帝最爲有法自即位以後未纳皇后以前仁宗居处不离章献卧内所以圣体充实在位历年长久章献於仁宗此功最大臣考之国史仁宗在乳褓章献使章惠太后护视章献临朝仁宗起居饮食章惠必与之俱所以保佑扶持恩意勤备然则章惠保护仁宗乃章献太后之意今陛下临朝日有万几至於左右护视皇帝臣不知有如章惠者乎若未能如章惠则陛下岂得不留圣意也陛下以朝事责宰相以边事责将帅人君阙失羣臣邪正责谏官御史皇帝学问责讲读官若朝事不治宰相之罪也边鄙不宁将帅之罪也人君阙失不知羣臣邪正不分谏官御史之罪也皇帝学问不进臣等之罪也至於皇帝早夜起居之节嗜欲之际此最切身之事岂可无任其责者乎陛下博览史册洞知古今古之帝王何尝不以女色损夀考之福惟伤於太早败於无节耳思之至此可爲切骨之戒臣所以不避诛戮爲陛下言之伏望陛下与皇太后太妃详论此事有损圣德不益圣体宜戒敕保傅令以章惠爲法今圣心已有所知虽不能防於未形犹可以止其将然俟中宫既建然後渐广继嗣之路则陛下亦可以不劳圣虑矣今若不知止节女色争进数年之後败德乱政无所不有陛下虽欲悔之岂可及乎臣窃观皇帝天质纯粹有上圣之资年益长则宜德益进方当向学以养圣功天下引领以望辉光之新倾耳以听名誉之隆聦明之开发睿智之深远皆系於十五六之时不可失也陛下必欲皇帝气体康强德性成就以爲宗社无疆莫切於今日矣不宜先以好色闻於天下失衆庶之望臣所以拳拳而不能已也惟陛下深思远虑察臣狂瞽之言

祖禹又奏曰臣伏见今月一日以後羣臣累拜表请听乐所请愈数而批答愈缓以此见太皇太后陛下皇帝陛下仁心孝性深远无穷发於至诚有所未忍今已批答允许臣窃恐有司请置宴开乐不敢不先言之臣愚以爲居丧则行丧礼在吉则行吉礼除丧之後如遇吉礼即可听乐不当特置一宴以开乐爲名君子之於丧服以爲至痛之极不得已而除之若以开乐故特设宴则似除服而庆贺非君子不得已而除之之意也臣伏请虽至七月其开乐宴亦更不作唯因事则听乐庶合先王礼意

徽宗时左司谏江公望上奏曰臣闻理无隐而不彰事无晦而不显言君子之枢机故不可不谨居其室出其言善则千里之外应之况其迩者乎居其室出其言不善则千里之外违之况其迩者乎惟君爲风下民爲草草上之风未有不偃者也故有所不言言无不彰有所不爲爲无不显君唱之下民未有不应者也陛下居九重之中可谓崇深閟远臣民耳目之所不接一有出言未尝不彰一有所爲未尝不显盖民离之则愚合之则神合衆论则崇深閟远者皆得而知之皆得而议之臣侧闻陛下迩来政事之暇蓄能鸣善鬭之禽笼奇羽佳喙之鸟以资赏翫之习使诚有之亦未足以害治也然臣读书至於五子之歌知太康之失邦不过内作色荒外作禽荒而已所谓禽荒不必驰骋畋猎然後爲荒也心有欲而不禁则志荒志荒则政怠矣昔唐太宗之时台使有讽李大亮以名鹰爲献而大亮密表以陛下絶畋猎久矣求鹰必非陛下意而太宗悦其正谏玄宗遣使求鵁鶄鸂?於南方而倪若水上言以贱人贵鸟非所以望陛下而玄宗赏其说向使二君纵欲而无度拒谏而不改岂复有贞观开元之盛治乎若以爲资房闼之悦岂不闻华阳后樊姬之所爲乎秦王好淫声而华阳后爲不听郑卫之乐楚严好畋猎而樊姬爲不食鸟兽之肉口非恶味也耳非恶声也抑所好以率二君於无过之地尔中宫淑质徽音母仪天下未闻有过举事出於陛下爲之中宫当以华阳后樊姬之事以相警戒矣若事出於中宫以资戏乐陛下当以关雎求贤葛覃尊傅以相规正故刑于二女所以爲大舜刑于寡妻所以美文王欤惟陛下财幸

公望又上言曰臣迩日传闻道路之言有姓贾中贵人臂鹞鹘入後苑捕逐禽鸟臣未之信岂有禁籞之中虽是近习之人敢肆猖獗一至於此徐思之必侦得圣意然後敢尔再思之陛下未应至此然终疑而不释也陛下所以得天下者以仁而已岂有仁者之君而务游畋者乎又况陛下即政方踰年未明求衣日昃不食刻意励志好贤乐善听言从谏期底于道尚恐负宗庙社稷之灵无以慰天下苍生之望岂复有暇逐禽兽爲乐乎春蒐冬狩特重於祭祀之礼毁卵拆巢尤戒於生诞滋育之时岂有仁者之君不因奉先祭祀顾於生诞滋育可戒之时爲毁卵拆巢之虐乎千金之子尚有垂堂之戒万乘之主岂无犯车之虞和鸾而节清道而行犹意於衔橛之变况驰骋驱逐与禽兽争道於万死一生之地岂不殆哉岂有仁者之君不自爱重而爲虞人之所爲乎得一禽则喧呼号讙分赐金帛不恤其费岂有仁者之君轻百姓之膏血以重微禽之躯乎臣以此揆之陛下必不然也虽然以其後事而引悔孰若先事而知戒此臣所以不惜万死虽得之传闻之不审亦爲陛下道而不敢隐也五子之歌曰内作色荒外作禽荒有一於此未或不亡老?曰驰骋田猎令人心发狂心狂志荒何事不亡庄周曰用志不分乃凝於神志分於外神亦随之神志不一何事不失王者之治断可识矣夫鸟托深林兽育丰草鱼鳖不乱於网罟草木不夭於斤斧人不苦於苛政斯乃仁者之君所以治天下之道也昔文王有灵德故麀鹿白鸟在其囿而有濯濯翯翯之态鱼在其沼而得充牣跳跃之乐陛下不大苑囿之奉数亩之地蠢动飞走恃陛下天地之仁德依陛下日月之末光生诞滋育得性之乐不异於文王之囿今反张喙横羽延喘假息於驰骋啅噪之间碎首快心飞毛洒血於猛鸷爪翮之下数亩之地依陛下尚不得保全其生况四海九州山林川泽之广远何以逃无辜夭折之祸哉蠢动虽微与人同一性也生植虽远与人同一理也以强并弱以贵吞贱以其不能告诉杀之若无罪岂不思易所谓信及豚鱼诗之仁及草木果何理也尝闻荆文公得如黄之狗?簬之矰畋於云梦一月不反听保申之谏受束矢之笞务治乎荆兼国三十非师保之训则国亡矣唐玄宗尝猎苑中必眎左右曰宰相韩休知否已而疏辄至非宰相之言则社稷计已矣司马相如赋上林以讽汉武帝扬雄作羽猎以谏成帝言近而旨远词婉而意廹孰谓词臣无补於国也诗有刺虞有箴皆以游畋之无益於治只取乱亡尔今陛下师保不陈训宰相不抗疏词臣不献赋书无歌诗无刺虞人无箴所赖以知过失者谏臣尔臣或不言陛下如宗庙社稷何如天下苍生何臣言纵不实亦足以爲异日之鉴唐高祖喜走马射帖孙伏伽进谏以谓此直少年诸王务尔既为天子尚行之乎齐威公以酒腐于尊肉腐于俎得无害覇乎管仲以此固非善然无害覇也夫从禽正少年诸王务也陛下一日爲之未足以言王政第以天子爲诸王少年之务何自轻乃尔非万乘取重於天下之道也传有之耕道而得道猎德而得德臣愿陛下驱骛於仁义之塲游观於六经之囿网多士弋羣凶天宇扫清王道砥平天下之望也社稷宗庙之福也上干天威自速诛戮陛下矜其以谏爲职少贷狂易天下幸甚

钦宗靖康元年右司谏陈公辅上奏曰臣窃惟陛下以孟享景灵东西二宫遂幸阳德伍神观臣诚浅陋不熟本朝故事不知享亲之後退而游幸祖宗有是例邪但近世爲之若近世爲之自不可爲法设或祖宗之例亦有可议焉夫诚心斋戒以荐祖庙仰瞻英灵如在其上退而思之不忘乎心岂容於此日拥嫔御具声乐肆游幸之乐耶臣恐此举不足以示孝也臣又观陛下自初即位恭谢之时舆服朴素仪卫简少与夫供帐什物伶伦宦侍皆少如今日而百姓见之莫不欢欣感戴以手加额谓陛下恭俭之德过乎仁祖矣至于今日之出舆服鲜明仪卫衆多与夫供帐什物伶伦宦侍皆盛如前时而百姓见之已有相顾骇叹窃议之者安知其不腹诽心谤谓陛下恭俭之德不及仁祖仰惟陛下圣性渊懿聦明勤俭自养德东宫以至即位未尝少变臣料今日之事必左右近习之臣以谓陛下有崇高富贵之势当务爲光荣盛大以夸耀一时之观听夫贵爲天子富有四海区区於此示天下以不广也况今寇难未平民力未裕财用未饶臣下之奢僭未革风俗之侈靡未除全在陛下躬俭节用如大禹文王以救今日之弊岂可渐爲奢靡异乎初即位时使百姓议之乎臣窃爲陛下不取也太上皇帝奉养素厚陛下不可薄於亲必须损己所有以供奉之若陛下不自过爲俭约而供奉上皇又欲丰厚天下财用何以给之哉臣愚欲望陛下今後孟享既毕即诏车驾还宫其余游幸除龙德宁德二宫外皆愿暂罢臣又虑上皇既深居外宫非时不出恐陛下亦自不当游幸仍望銮舆之出务令简俭但如初即位时可也此臣得於百姓之言不敢不冒死以闻然陛下无以百姓之言爲非彼见陛下自初即位简俭如此今不两月仪物稍多自此若天下无事後岂不复肆侈靡之好邪非独百姓忧之臣固以爲深忧也传曰有始有卒者其惟圣人乎伏惟陛下谨终如始俾盛德大业远跨唐虞三代实宗庙社稷之福而天下之幸也历代名臣奏议卷一百九十四








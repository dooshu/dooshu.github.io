○左思别传



思字太冲，齐国临淄人。父雍，起于笔札，多所掌练，为殿中侍御史。思蚤丧母，雍怜之，不甚教其书学，及长，博览名文，遍阅百家。司空张华辟为祭酒，贾谧举为秘书郎，谧诛，归乡里，专思著述，齐王ぁ请为记室参军，不起，时为《三都赋》未成也。後数年疾终，其《三都赋》改定，至终乃上。初作《蜀都赋》云：金马电发于高口，碧鸡振羽而云披，鬼弹飞丸以敫，火井腾光以赫曦。今无鬼弹，故其赋往往不同，思为人无吏翰，而有文才。又颇以椒房自矜，齐人不重也。思造张载，问岷蜀事，交接亦疏。皇甫谧西州高士，擎仲澡宿儒知名，非思伦匹，刘渊林卫伯舆并蚤终，皆不为思赋序注也。凡诸注解，皆思自为，欲重其文，故假时人名姓也。（《世说·文学篇》注。可均案：《别传》失实，《晋书》所弃，其可节取者仅耳。思行造《齐都赋》成，复欲赋三都，泰始八年，妹芬为仪，因移家京师，求为秘书郎，历咸宁至太康初赋成，《晋书》所谓构思十年者也。皇甫谧卒于太康三年，而为赋序，是赋成必在太康初，此後但可云赋未定，不得云赋未成也。其赋屡经删改，历三十馀年，至死方休。太康三年，张载为著作佐郎，思访岷蜀事，遂删鬼弹飞刃之语。又交挚虞，或尝以赋就正，此可因《别传》而意会得之者。元康六年後，为张华司空祭酒，容或有之，但不得云辟，至谓贾谧举为秘书郎，谧诛归乡里。又谓挚仲治宿儒知名，非思伦匹。刘渊林卫伯舆并蚤终，皆不为《思赋序》注，凡诸注解，皆思自为，则别传殊失实矣。贾谧本姓韩，太康三年为贾充世孙，至惠帝时用事，思之为秘书郎久矣。非谧所举，永康元年谧诛，太安二年，张方逼京师兵火连岁，思避乱，举家适冀州，数岁以疾终。余意度之，当是谧诛去官，久之遭乱客死，而云归乡里，非也，皇甫高名，一经品题，声价十倍，挚虞虽宿儒，与思同在贾谧二十四友中。要是伦匹，刘逵元康中尚书郎，累迁至侍中，卫权卫贵妃兄子，元康初尚书郎，两人虽蚤终，何不可为《思赋序》注。况刘卫後进，名出皇甫下远甚，何必假其名姓，今皇甫序刘注在《文选》，刘序卫序在《晋书》，皆非苟作，《魏志·卫臻传》注云，权作《左思》《吴都赋序》及注，序粗有文辞，至于为注，了无所发明，直为尘秽纸墨，不合传写。如裴此说，权贵游好名，序不嫌空疏，而踬于为注，使思自为，何至尘秽纸墨，别传道听途说，无足为凭。《晋书》汇十八家旧书，兼取小说。独弃别传不采，斯史识也。）




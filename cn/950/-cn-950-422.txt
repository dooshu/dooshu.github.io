杨万里　发孔镇晨炊漆桥道中纪行十首

梦中一夜雨浪浪，晓过田间尚雨香。

塘水溉田能几许，雨余田水却皈塘。

杨万里

杨万里　发孔镇晨炊漆桥道中纪行十首

可堪衰病两相缠，更苦悬车尚五年。

羡杀雨中山上水，留他不住竟皈田。

杨万里

杨万里　发孔镇晨炊漆桥道中纪行十首

雨入秋田恰及时，禾头相枕卧相依。

路南路北皆秋水，净洗行人屦上泥。

杨万里

杨万里　发孔镇晨炊漆桥道中纪行十首

不但秋原雨冒田，坐看平地路成川。

隔田山下青松外，不见人家只见烟。

杨万里

杨万里　发孔镇晨炊漆桥道中纪行十首

斫地烧畲旋旋开，豆花麻荚更菘栽。

荒山半寸无遗土，田父何曾一饱来。

杨万里

杨万里　发孔镇晨炊漆桥道中纪行十首

君看人迹蝶来轻，蹈得林间路作坑。

古路今人行不得，一时移上上头行。

杨万里

杨万里　发孔镇晨炊漆桥道中纪行十首

行穿诘曲更崔嵬，野店柴门半未开。

皂荚树阴黄草屋，隔篱犬吠出头来。

杨万里

杨万里　发孔镇晨炊漆桥道中纪行十首

雨入秋空细复轻，松梢积得太多生。

忽然落点拳来大，偏作行人滴伞声。

杨万里

杨万里　发孔镇晨炊漆桥道中纪行十首

清晓新凉惬老怀，只愁傔从可怜哉。

泥行寸步无由到，雨去前山却复回。

杨万里

杨万里　发孔镇晨炊漆桥道中纪行十首

水夹横堤柳万株，雨余新沐更新梳。

柔条如线长而细，不贯双鱼只贯珠。

杨万里


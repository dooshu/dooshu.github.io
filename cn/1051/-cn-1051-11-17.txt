崔敦礼　何家港舍舟步至新河口

潮来白浪卷平沙，渐见菰蒲没两涯。

会欲燃犀鞭魍魉，可能结网羡鱨鯋。

三千水击鹍鹏上，百万军行将士哗。

尺叹渔人何活计，扁舟掀舞寄全家。

崔敦礼

崔敦礼　何家港舍舟步至新河口

夹岸芦蒿障日微，拍堤波浪溅人衣。

隔江唤得渔船守，贯柳双鲈自买归。

崔敦礼

崔敦礼　何家港舍舟步至新河口

郭公勾唤鲥浮水，閒客招要鸥上滩。

岸断溪横人不到，树头依约见桅竿。

崔敦礼

崔敦礼　何家港舍舟步至新河口

北岸行人南岸山，去年人在乱山间。

山如相识须相笑，底事区区未得閒。

崔敦礼


◇千僧会愿文

弟子沈约上白十方诸佛；十方诸大圣：今目见前众僧，三界非有，五阴皆无，四倒十缠，其相和合。一切如电，挥万劫於俄顷；丘井易沦，终漂沈於苦岸。迷涂邃远，弱丧忘归。区区七尺，莫知其假；耳目之外，谓为空谈。靡依靡归，不信不受。生灵一谢，再得无期。约所以抚心自恻，临践非譬者也。至圣凝寂，无迹可寻。缘应所感，事惟拯物。持钵安行，出彼只树。不逾停午，以福众生。芳尘馀法，峨然未改。约以往夏，遘罹疴疾。帝上哀矜，深垂愍虑，以月次徂暑，日在丙寅，仰会千僧，於其私宅，隆兹重施，弗知所限。既已奉只洪德，又思自罄家财。一举盈千，力难私办。稍而後满，事或易充。草堂约法师於所住山寺，为营八集，其一仰凭上定林寺法主。今月二十九日，第十会集百僧於所创田庐。福不唐捐，闻之经训。心路皎然，又过於此。凡有涓毫，应证来业。无巨无细，咸归圣主。仰愿十方，共明此誓。岂足少酬天眷，盖以微寄诚心云尔。（《广弘明集》二十八上）


方城张少公厅画师勐赞





方城，县名，唐时隶山南东道唐州舂陵郡。少公，犹少府，见二十七卷注。



张公之堂，华壁照雪。

师勐在图，雄姿奋发。

森竦眉目，飒洒毛骨。

锯牙衔霜，钩爪抱月。

掣蹲胡以震怒，[一]谓大厦之屼。[二]

永观厥容，神骇不歇。[三]

[一]《广韵》：“掣，挽也。”《说文》：“蹲，踞也。”蹲胡，谓调狮之胡。蹲踞而牵挽者，狮方震怒，曳狮之胡，方若为狮所曳也。



[二]《淮南子》：“大厦成而燕雀相贺。”《说文》：“厦，屋也。”屼，不安也，见三卷注。



[三]曹植《洛神赋》：“精移神骇。”






仇远　书与士瞻上人十首

我本迂疏落拓人，满头霜雪满怀春。

登山有屐身恒健，挂壁无弦趣更真。

往岁郊官殊漫浪，老来学佛离贪嗔。

却怜卫鹤齐鸡辈，空费心机不庇身。

仇远

仇远　书与士瞻上人十首

野鹤清高六翮轻，孤云万里去冥冥。

汉科合应茂才选，唐士曾书遗教经。

好趁江南诸老在，尽看蓟北众山青。

锦衣归日春风满，期醉沙堤双玉瓶。

仇远

仇远　书与士瞻上人十首

嬾学羊裘汉子陵，亦非解印晋渊明。

好山好水恒相对，浮利浮名不愿争。

诗酒每寻朋友共，山园都付子孙耕。

野心直与闲云似，却笑孤云出岫轻。

仇远

仇远　书与士瞻上人十首

末俗由来不贵儒，愚夫愚妇恣揶揄。

束书合向山林隐，绝迹莫登名利途。

膝下有孙贫亦乐，门前无债醉如泥。

咸平处士真堪羡，静守梅花住里湖。

仇远

仇远　书与士瞻上人十首

宦海漂流四十年，老来默默守吾玄。

艰危颇得文章力，嫁娶各随儿女缘。

白饭充肠聊当肉，好书到手不论钱。

閒心嬾作邯郸梦，乐取西窗一枕眠。

仇远

仇远　书与士瞻上人十首

笔砚生涯独善身，一区花竹四时春。

无求莫问朝廷事，有耻难交市井人。

帘外乌衣飞上下，窗前蜂蕊结轮囷。

鉴如居士东邻住，肯借霜豪为写真。

仇远

仇远　书与士瞻上人十首

难得心交左伯桃，亦无善相九方舦。

而今贱子多儒误，自古山人索价高。

众雀岂能知鹄志，一鸡何足用牛刀。

独醒独醉俱堪乐，妙理依然有濁醪。

仇远

仇远　书与士瞻上人十首

倦游嬾著小乌巾，短发丝丝雪满簪。

信手拈书聊慰眼，转头忘事太无心。

笑他杜老频看镜，爱我昭文不鼓琴。

喜有山林方外友，时攜佳纸索新吟。

仇远

仇远　书与士瞻上人十首

北风雨后忽南风，顷刻开晴又转东。

后土未乾偏有恨，漏天难补太无功。

小楼兀坐思猨鹤，好客相期避燕鸿。

壁上墨兰香可掬，令人常忆所南翁。

仇远

仇远　书与士瞻上人十首

豪气年来渐埽除，箪瓢自乐守舑儒。

江头尽醉唐朝士，泽畔行吟楚大夫。

万里鹍鹏何必羡，一官蟣虱不如无。

葛巾草履从人笑，莫问青衫似叶枯。

仇远


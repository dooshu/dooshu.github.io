○代裴相公让将相封爵表

臣某惶恐言：臣闻“无德而禄”，殃咎必至，又“鬼神害盈而福谦”，盖经籍之明言，圣哲之垂诫也。臣儒门孤贱行拙性愚，自甘散弃，岂望荣达？时来骤进，任遇颇重，备位将相，无补圣朝。道恶其满，天与之疾，素有气癖，兼之风眩，又多烦躁，事剧则昏。伏以军国重务，猥承参决，强策驽配以亲事任。精爽潜耗，病源益深，近日有加，旷旬弥滞，食不知味，所进殊少，形神憔悴，惘惘不乐。圣慈怜悯，曲念微生，御膳名医，屡蒙降锡。霈然有喜，载感於渥恩，终亦无瘳，复增其沈痼。岂不以禄秩过量，忧负在心？强其不逮之分，促其有终之限，以兹速戾，固变明徵。且臣子之急，必告君父，在臣今日，实堪怜悯，以陛下之知臣，岂独厚其爵位也？以陛下之念臣，岂不存其骸骨也？臣以冒宠则邻於危殆，辞荣则安於摄卫，伏冀特回宸眷，俯察愚诚，削除官爵，使养衰疾。庶垂白之年，受赐於陛下；生成之德，有过於天地。无任恳迫屏营之至。


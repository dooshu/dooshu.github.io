卷321_3【奉和新卜城南郊居得与卫右丞邻舍，因赋诗寄赠】  权德舆

上宰坐论道，郊居仍里仁。七符既昭晰，万象随陶钧。

旭旦下玉墀，鸣驺拂车茵。轩窗退残暑，风物迎萧辰。

山泽蜃雨出，林塘鱼鸟驯。岂同求羊径，共是羲皇人。

石君五曹重，左户三壤均。居止烟火接，逢迎鸡黍频。

大方本无隅，盛德必有邻。千年郢曲后，复此闻阳春。


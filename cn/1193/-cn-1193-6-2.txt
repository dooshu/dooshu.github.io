濂溪先生祠堂记【淳熙丙申】　　　　朱　子

道之在天下者未尝亡惟其托于人者或絶或续故其行于世者有明有晦是皆天命之所为非人智力之所能及也夫天髙地下而二气五行纷纭杂揉升降往来于其间其造化发育品物散殊莫不各有同然之理而最大者则仁义礼智之性君臣父子昆弟夫妇朋友之伦是巳是其周流充塞无所亏间夫岂以古今治乱为存亡者哉然气之运也则有淳漓判合之不齐人之禀也则有清浊昏明之或异是以道之所托于人而行于世者惟天所畀乃得与焉决非巧智果敢之私所能亿度而强探也河图出而八卦画洛书呈而九畴叙孔子于斯文之兴丧亦未尝不推之于天圣人于此其不我欺也审矣若濂溪先生者其天之所畀而得乎斯道之传者欤不然何以絶之久而续之易晦之甚而明之亟也盖自周衰孟轲氏没而此道之传不属更秦及汉歴晋隋唐以至于我有宋圣祖受命五星聚奎实开文明之运然后气之漓者淳判者合清明之禀得以全付于人而先生出焉不繇师传黙契道体建图著书根极领要当时见而知之有程氏者遂扩大而推明之使夫天理之微人伦之着事物之众鬼神之幽莫不洞然毕贯于一而周公孔子孟氏之传焕然复明于当世有志之士得以探讨服行而不失其正如出于三代之前者呜呼盛哉非天所畀其孰能与于此先生姓周氏讳惇頥字茂叔世家舂陵而老庐山之下因取故里之号以名其川曰濂溪而筑室于其上今其遗墟在九江郡治之南十里而其荒莽不治则有年矣淳熙丙申今太守潘侯慈明与其通守吕侯胜巳始复作堂其处掲以旧名以奉先生之祀而吕侯又以书来属熹记之熹愚不肖不足以及此独幸尝窃有闻于程氏之学者因得伏读先生之书而亲见其为人比年以来屏居无事尝欲一泛九江入庐阜濯缨此水之上以致髙山景行之思而病不能往诚不自意乃今幸甚获因文字以记姓名于其间也于是窃原先生之道所以得于天而传诸人者以传其事如此使后之君子有以观考而作兴焉是则庶几乎两侯之志云尔


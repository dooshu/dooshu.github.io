○乡老献贤能书赋（以“行艺昭洽，可升王庭”为韵）

审其贤，必乡之耆德；纳其献，惟国之哲王。爰进牍以举善，希命官之必良。修身既浃於闾里，累行宜应乎搜扬。垂鹤头之书，来自衡门之下；俯鲐背而献，发乎丹阙之旁。书曰能蕴於艺文，贤彰其德行。文可以赞谋猷光教命，德可以镇邦慝备匡诤。今则潜获其人，可施於政。咸能藏器以自持，秉心而无竞。处乎野兴在轴之歌，遇其时仰干旄之咏。矧臣察之而甚熟，交之而益敬。逼桑榆暮景，敢罔於天聪。当杞梓良材，将裨於国庆。若夫博通之艺可称，亏污之德难升，臣不敢书其德而罔举贤能；若乃闺门之风虽浃，乡党之言未洽，臣不敢请於王而远离荷锸。凡所称无党，所覆有经。录其功能策勋於盟府，采其义能藻於天庭。岂以臣之职，所言莫可。昔明王问政於耆耋，圣後取人於农琐。帝乃启书而相，视贤不佻。听谠言而其容穆穆，纳嘉猷而厥德昭昭。由是道冠百王，风驰四裔。使居乡者洁其己，在家者修其艺。以黄发荐士之书为式，欲庶官推贤之路无蔽。彼周询乡老，汉延群儒，未足量功而并利。

陈越石

越石，颍州人。初名黄石。元和十五年进士。官蓝田令。会昌三年卒。


○与僧朗书



皇帝敬问太山朗和尚：澄神灵绪，慈阴百国，凡在含生，孰不蒙润。朕承藉纂统，方夏是膺。昔吴蜀不恭，魏武含慨，今二贼不平，朕岂获安？又元戎克兴，征埽暴乱，至人通灵，随权指化。愿兵不血刃，四海混伏，委心归诚，久敬何已。今遣使者送官绢百匹，袈裟三领，绵五十斤，幸为咒愿。（《广弘明集》三十五，又《十六国春秋》四十五。）

慕容盛

盛字道运，垂孙，封长乐公，父宝嗣垂位，进爵为王，宝为兰汗所杀，攻汗斩之，以长乐王称制，改元建平，寻僭即皇帝位。以晋隆安五年为其下段玑等所杀，在位四年，谥曰昭武皇帝，庙号中宗。




○郑县刘少府兄宅月夜登台宴集序

夏五月，小暑至矣，吾兄方幕夜天，扫月榭，有酒如乳，醑我乎城隅。城临近山，俯瞰平隰，秦郊汉苑，相错如绣，且有颢气，足以娱人，故数君子称觞焉。其谁同之？有若功曹陇西李华、参军荥阳郑洵、琅琊王休、河东裴贶、郑尉京兆韦造，皆卿材也，声同而形骸相忘，道契故机事不入。是以有高会远望，危言浩歌。或心惬清机，寓兴於物；或语及陈迹，盱衡而笑。於是初筵而惠好修，中饮而意气接，既醉而是非遣。夫彭泽采菊，隐侯临风，谓之盛矣。况高城古台，深夜朗月，芳樽良友，佳景胜事。今夕何夕，八者俱并，盍亦皆赋於此乎？观二三子之志。


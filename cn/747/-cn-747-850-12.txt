○请六典分铨奏

近宰臣卢文纪上章，请条理选部。臣闻“事不师古，匪说攸闻”。又曰：“仍旧贯，何必改作。”此先王之格言也。臣案六典，吏部三铨，尚书侍郎，分典吏部。其格择人有三实四才，孟冬三旬集人有地里之差。若循彼纲条，依其格限，人无滥进，官得实才。只自天成四年十月诏罢侍郎分铨，只以尚书并领。正官又阙，多是他曹权差。才力或有短少，遂致发道凝滞，围集迟留。移省既失常规，选人隔年披诉。臣请却依六典分铨，朝廷列职分司，比期厘务。置之闲地，何表分忧。望各委典铨，於事为宜。


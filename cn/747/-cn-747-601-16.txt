○代杜司徒谢平章事表

臣某言：臣伏蒙奖拔，超践钧衡。虑玷大猷，昧死陈让。再奉严旨，不令固辞。恩厚命轻，位高责重。中谢。臣闻天下安危，注意将相。处论道具瞻之地，当总戎作镇之权。虽叶梦而求，无闻秉越之寄；登坛以拜，不兼调鼎之荣。授受维艰，伊昔犹尔，况臣庸琐，何以克堪？陛下元造曲成，大明私照。俾掌戎律，复参庙谟。宠光之命，在臣已极；毫发之效，於国何施？谨当罄竭微诚，奉遵至教。仗天威以慑不顺，敷圣泽以遂群生。上分旰食之忧，下塞素餐之责。力诚不足，心实念兹。伏乞皇明，俯赐昭鉴。臣恪居官次，遐守藩维，不获伏谢彤庭，陈露丹慊。心存阙下，同犬马之恋恩；身在淮，仰云天而结思。无任恳悃屏营之至。


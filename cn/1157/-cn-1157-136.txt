●卷一百三十六　乐考九

○革之属雅部

陈氏《乐书》曰："革去故以为器，而群音首焉。其卦则坎，其方则北，其时则冬，其风广莫，其律黄锺，其声一，其音讙，冬至之气也。先王作乐，用之以为鼓之属焉。盖鞉所以兆奏鼓者也，二者以同声相应，故祀天神以雷鼓、雷鼗，祭地祇以灵鼓灵鼗、享人鬼以路鼓、路鼗《乐记》亦以鼗鼓合而为德音，《周官　少师》亦以鞉鼓升而鼓之也。拊　状如革囊，实以糠击之以节乐。"

陈氏《乐书》曰："拊之为器，韦表糠里，状则类鼓，声则和柔，倡而不和，非徒铿锵而已。《书》、《传》谓以韦为鼓，《白虎通》谓革而糠是也。其设则堂上，《虞所》谓搏拊是也；其用则先歌，《周礼》所谓登歌令奏击拊是也。《书》曰搏拊，《明堂位》言搏拊者，以其或搏或拊，莫適先後也。盖乘水者付之舟，作乐者付之拊搏。拊之搏从旉，有父之用焉，荀卿曰：'架一钟而尚拊'，《大戴礼》曰：'架一磬而尚拊'，则拊设於一钟一磬之东，其众器之父欤！荀卿曰：'鼓，其乐之君邪。'然鼓无当於五声，五声不得不和，其众声之君欤！《乐记》曰：'会守拊鼓。'堂上之乐众矣，所待以作者在拊；堂下之乐众矣，所待以作者在鼓。盖堂上则门内之治，以拊为之父；堂下则门外之治，以鼓为之君。内则父子，外则君臣，人之大伦也。而乐则实通而合和之，此修身及家平，均天下所以为古乐之发也。与夫新乐之发扰杂，子女不知父子者，岂不有间乎。"

足鼓　《明堂位》曰："夏后氏之鼓足"，《左传》曰："楚伯棼射王鼓跗"，盖少昊冒革以为鼓，夏后加四足焉。周王兵车之鼓有跗，岂亦夏制之遗欤！

△楹鼓　建鼓

陈氏《乐书》曰："《明堂位》曰'殷楹鼓'，以《周官》考之，太仆建路鼓於大寝之门外。《仪礼　大射》'建鼓在阼阶西南"，鼓则其所建楹也，是楹为一楹而四棱也。贯鼓於端，犹四植之桓圭也。庄子曰'负建鼓'，建鼓可负，则以楹贯而置之矣。《商颂》曰'置我鞉鼓是也。魏晋以後，复商置而植之，亦谓之建鼓。隋唐又栖翔鹭於其上。国朝因之，其制高六尺六寸，中植以柱，设重斗方，盖蒙以珠网，张以绛紫绣罗，四角有六龙竿，皆衔流苏璧璜，以五采羽为饰，竿首亦为翔鹭，旁又挟鼙应二小鼓而左右，然《诗》言'应、田、县鼓'，则周制应、田在县鼓之侧，不在建鼓旁矣。"

△县鼓

陈氏《乐书》曰："鼓之制，始於伊耆氏、少昊氏，夏后氏加四足，谓之足鼓。商人贯之以柱，谓之楹鼓。周人县而击之，谓之县鼓。而《周官　鼓人》：'晋鼓，鼓金奏。'鎛师掌金奏之鼓，钟师以鼓奏《九夏》，所谓县鼓也。《礼》曰：'县鼓在西，应鼓在东。'《诗》曰：'应、田、县鼓'，则县鼓周人所造之器，始作乐而合乎祖者也。以应鼓为和终之乐，则县鼓其倡始之鼓欤！盖宫县设之四隅，轩县设之三隅，判县设之东西。李照谓西北隅之鼓合应锺、黄锺、大吕之声，东北隅之鼓合太簇、夹锺，姑洗之声，东南隅之鼓合夷则南吕、无射之声，依月均而考击之，於义或然。议者非之，疏矣。且三代所尚之色，夏后氏以黑，商人以白，周人以赤，则鼓之色称之，亦可知矣（《三礼图》曰："商人加左鞞右应，以为众乐之节。"）。"

雷鼓　雷鼗　《鼓人》："以雷鼓鼓神祀，"《大司乐》："雷鼓、雷鼗降天神之乐。"郑司农云："雷鼓、雷鼗皆六面，有革可击。"康成注："雷鼓、雷鼗八面。"

灵鼓　灵鼗　《鼓人》："以灵鼓鼓社祭"，《大司乐》"灵鼓、灵鼗降地祇之乐。"郑康成注："灵鼓、灵鼗六面。"

路鼓　路鼗　《鼓人》"以路鼓鼓鬼享"，《大司乐》"路鼓、路鼗降人鬼之乐。"郑康成注："路鼓、路鼗四面。"

宋仁宗明道时，改制大乐。直史馆宋祁上言："县设建鼓，初不考击，又无三鼗，且旧用诸鼓，率多陋敝。"於是敕元等详求典故而言曰："建鼓四，今皆具而不击，别设四散鼓於县间击之，以代建鼓。乾德四年，秘书监尹拙上言：'散鼓不详所置之由，且於古无文，去之便。'时虽奏可，而散鼓於今仍在。又雷鼓、灵鼓、路鼓虽击之皆不成声，故常赖散鼓以为乐节，而雷鼗、灵鼗、路阙阙而未制。今既修正雅乐，谓宜申敕大匠改作诸鼓，使击考有声。及创为三鼗，如古之制，使先播之，以通三鼓。罢四散鼓，如乾德昭书。"奏可。时有上言，以为"雷鼓八面，前世用以迎神，不载考击之法，而太乐所制，以柱贯中，故击之无声。更令改造，山趺上出雲以承鼓，刻龙以饰柱，面各一工击鼓，一工左执鼗以先引。凡圜丘降神六变。初，八面皆三击，推而左旋，三步则止。三者，取阳数也。又载击以为节，率以此法至六成。灵鼓、路鼓亦如之。建鼓植於四隅，皆有左鞞、右应。乾隅，左鞞应锺，亥之位也；中鼓黄锺，子之位也；右应大吕，丑之位也。艮隅，左鞞太簇，寅之位也；中鼓夹锺，卯之位也；右应姑洗，辰之位也。巽隅，右应仲吕，巳之位也；中鼓蕤宾，午之位也；左鞞林锺，未之位也。坤隅，右应夷则，申之位也；中鼓南吕，酉之位也；左鞞无射，戌之位也。宜随月建，依律吕之均击之。"诏可。元丰三年，诏议乐。礼部侍郎范镇上言："太常无雷鼓、灵鼓、路鼓，而以散鼓代之。开元中，有以画图献者，一鼓而八面、六面、四面，明皇用之。国朝郊庙或考，或不考宫架中惟以散鼓代之，不应经义。安得为乐哉！"不报。

陈氏《乐书》曰："雷，天声也；灵，地德也；路，人道也。天神之乐六变，而雷鼓，雷鼗六面；地祇之乐八变，而灵鼓、灵鼗八面；人鬼之乐九变，而路鼓、路鼗四面者，金之为物，能化不能变，鬼亦如之。金非土不生，以土之五加金之四，此其乐所以九变欤。郑司农谓雷鼓、雷鼗六面，则是；灵鼓、灵鼗四面，路鼓、路鼗两面，非也。古之人辩其声用，鼓人救日月以雷鼓，则诏王鼓以救日月，亦天事故也。冥氏攻猛兽以灵鼓，驱之以攻猛兽，亦地事故也。司马振旅，王执路鼓。太仆建路鼓於大寝之门外，以达穷者与遽令。以田猎达穷与遽令，亦人事故也。其所以不同者，特不用鼗尔。赐伯、子、男乐，则以鼗将之者，特不用鼓尔。凡此三鼓，皆设宫县之四隅而击之以节乐，以鼓无当於五声，弗得不和故也。圣朝景祐中，太宗诏太常，凡祀天神、祀地祇、享宗庙，宫架每奏降神四曲，送神一曲，先播鼗，次鸣柷，次击散鼓，凡三击而乐作。散鼓随乐每间一字二击之，以为乐节。凡乐终即播鼗、戛敔、散鼓相间，三击而止。然以散鼓代雷、灵、路鼓用之，至於升降等乐，复不用鼗鼓，臣恐未合先王雅乐也。且旧制三鼓，皆以木交午相贯，以两端为面，故不能声，又竿首为木凤焉。圣朝诏为雷鼓，八角，冒革为一面，承以槃轶，转以金枢，髹朱绘雲，冠柱以升龙作雷车之象。灵鼓六，路鼓四，饰亦如之。其所异者，竿首作翔鹭，趺作猛而已，其为建鼓一也。隋制路作鹭，岂以竿首有翔鹭而遂误之邪？臣尝论古者立鼗鼓之制，祭祀则先播鼗以兆，奏三鼓；飨燕则先击朔鼙以兆，奏建鼓，盖未尝并用也。後世祀天神、祭地祇、享人鬼，并设建鼓、鞞，应於四隅，又设雷鼓、灵鼓，路鼓於架内道之左右，晋鼓於架内道之中间，非先王异祭享，别同异之意也（雷鼓以马革，乾为马故也。灵鼓以牛革，坤为牛故也）。

夔鼓　昔东海流波之山，有兽焉，其音如雷，命之为夔。黄帝得之以作鼓，撅以雷兽之骨，声闻五百里，以威天下，盖有所传闻然也。唐掆鼓有《灵夔吼》之曲，岂本此欤！鼗（麻，鞞鞮）料（鞀）鼗，小鼓，以木贯之，有两耳还自击。雷鼗三鼓，灵鼗四鼓，路鼗二鼓，馀皆一鼓。

陈氏《乐书》曰："鼓以节之，鼗以兆之，作乐之道也。天道兆於北方，则冬所以兆生物也，八音兆於革音，则鞉所以兆奏鼓也。《月令》修：'修鞀鞞。'《世纪》：'帝喾命垂作鞀鞞。'《释名》曰："鞞，裨也，裨助鼓节也。'盖大者谓之鞞。《尔雅》谓之麻，以其音概而长也。小者谓之鞀，《尔雅》谓之料，以其音清而不乱也。盖鼓则击而不播，鼗则播而不击。雷鼓、雷鼗六面，而工十有二，以二人各直一面，左播鼗、右击鼓故也。灵鼓、灵鼗八面，而工十有六，路鼓、路鼗四面，而工八人，亦若是欤！《商颂》言'置我鞉鼓'，则鞉与鼓同植，非有播击之异，与周制差殊矣。《鬻子》曰：'禹之治天下也，县五声以听，'曰：'语寡人以狱讼者挥鞀。'《吕氏春秋》曰：'武王有诫谨之鞀。'由是观之，欲诫者必播鞀鼓矣。盖鞀兆奏鼓者也，作堂下之乐必先鼗鼓者，岂非《乐记》所谓先鼓以警诫之意欤！汉以大鞀施於大傩，亦一时制也，後世无间焉（鞞，一本作鞮）。国朝始诏复二鞉，以备郊庙之乐，亦可谓知复古矣（郑滑之《东阳记》："晋尝遣偏师谢咸攻东阳。东阳岑山下民闻岭上有鼓鞞声若数万人，咸烧破溃，而山鼓亦绝。石勒少尝耕，每闻鞞铎之声，归以告母，母曰：'作劳耳鸣，非不祥也'"）。"

△鼖鼓

陈氏《乐书》曰："鼓之小者谓之应，大者谓之鼖，《书　顾命》：'鼖鼓在西序。'《周官　鼓人》：'鼖鼓鼓军事。'《大司马》：'中春振旅，诸侯执鼖鼓。'《春秋传》曰：'师之耳目，在吾旗鼓。'又曰：'一鼓作气，再而衰，三而竭。'则以鼓鼓军事，其可忽乎！《司马法》：'千人之师执鼙，万人之师执大鼓。'《〈革軍〉人》：'鼓长八尺，面四尺，中围加三之一，谓之鼖鼓。'则所谓鼖鼓者大鼓而已。鼖鼓军事，则昼以作众之鼓，非夜以警众之｛鼓蚤｝也。郑氏以｛鼓蚤｝为鼖误矣。凡此非特用之以和军旅，虽节声乐亦用之，故《诗》言'鼖鼓维镛'，以文王能作大事，考大功，作乐以象其成也。鼖鼓、路鼓皆谓之大者。路者，人道之大；鼖者，人事之大。国之大事在祀与戎，故鬼享以路，军事以鼖。

鼛鼓　《考工记》："〈革軍〉人为皋鼓，长寻有四尺，鼓四尺，倨句磬折。"则皋鼓中高而两端下（鼓鞚之形蛮，上广下狭）。《诗》曰"鼛鼓弗胜"，又曰"鼓钟伐鼛"，盖鼛鼓所以鼓役事也。

晋鼓　晋鼓其制大以短，盖所以鼓金奏也。钟师以钟鼓奏九夏，鎛师掌金奏之鼓岂晋鼓欤？大司马："春振旅，军将执晋鼓。"吴与越战，载常建鼓。韦昭谓建路楹而植之（以木柱贯鼓，下为趺，上为横筍。路鼓则刻鹭其巅，而两旁有流苏，晋鼓则否）。盖晋鼓之建於军，犹路鼓之建於寝也。李照制晋鼓为乐节，然晋鼓所以鼓金奏，非所以节乐也。

提鼓　《大司马》："春振旅，师帅执提。"郑氏曰："马上鼓有曲木提持鼓立马髦上者故谓之提。"

△大｛鼓蚤｝　中｛鼓蚤｝　小｛鼓蚤｝

陈氏《乐书》曰："《鎛师》：'凡军之夜，三｛鼓蚤｝皆鼓之，守｛鼓蚤｝亦如之。'《掌固》曰：'夜三｛鼓蚤｝以戒号。'郑氏皆谓鼓之以鼖鼓。然鼖虽鼓人用之以鼓军事，诸侯执之以振旅，要皆非警夜之｛鼓蚤｝鼓也。《司马法》曰：'昏鼓四通为大｛鼓蚤｝，夜半三通为晨戒，平旦五通为发明。'三｛鼓蚤｝之制，大致若此。郑氏之说，不亦昧乎！宋沈约《乐志》曰：'长丈二尺｛鼓蚤｝鼓，凡守备及役事鼓之。'其言守备则是，及鼓役事则非也。《鼓人》不云乎，鼛鼓鼓役事，曷尝以｛鼓蚤｝鼓合而一之乎？盖役事，上之所以役下；警守，下之所以事上。役下必以仁，未尝不欲缓，故以皋鼓；事上必以义，未尝不欲蚤，故以｛鼓蚤｝鼓。｛鼓蚤｝恺之乐，比宾射为轻，故《眡瞭》先言宾射，而｛鼓蚤｝恺献亦如之。然军之警夜以｛鼓蚤｝，所以同忧戚也。献功以恺，所以同和乐也。惟能同忧戚，然後可以同和乐。故恺乐献於社，而眡瞭奏钟鼓以乐之。若然者，人人孰不能出死断亡而偷哉？"

朔鼓（〈申東〉鼓）　《周官　小师》："凡小乐事，鼓〈申東〉。"《仪礼　大射》："一建鼓在其南，〈申東〉鼓朔鞞在其北。"《有瞽》诗曰："应、田县鼓。"先儒以田为〈申東〉，则朔鼙，皆小鼓也。以其引鼓故曰〈申東〉，以其始鼓故曰朔。後世乐府有左鼙右应之鼓，设而不击，用四散鼓，在县四隅，掌以为节，不合仪礼之制，革正之可也。〈申東〉亦在县，亦名鼙。

△应鼓

陈氏《乐书》曰："礼器曰'县鼓在西，应鼓在东'；《诗》曰'应、田县鼓'；《尔雅》曰'小鼓为之应'。盖堂下之乐，以管为本，器之尤小者也。应之为鼓，鼙之尤小者也。《周官　小师》：'大祭祀，下管击应鼓。彻歌大享亦如之。'是作乐及其小者，乃所以为备也。《大师》'大祭祀击拊鼓〈申東〉，亦此意欤！今夫祀天神以雷鼓、雷鼗，祭地祇以灵鼓、灵鼗，享人鬼以路鼓、路鼗，而又击应鼓〈申東〉者，当堂上击拊之时，则堂下击应鼓〈申東〉以应之，然後播鼗而鼓矣。应施於击拊，又施於歌彻，其乐之终始欤！"

△鼙鼓

陈氏《乐书》曰："鼙，卑者所鼓也，故周人论司马所执五鼓，推而上之，王执路鼓，鼓之尤大者也。推而下之，旅师执鼙，鼓之尤小者也。尊者执大，卑者执小，上下之分也。《司马法》曰：'万人之师执大鼓，千人之师执鼙。'《仪礼　大射》：'应鼙在阼阶西，建鼓之东；朔鼙在西阶西，建鼓之北。'鼙与鼓其声皆以讙为主，及北建而用之，则鼙常在其左矣。古之奏乐，先击西朔而东鼙应之。是朔、鼙倡始者也，应、鼙和终者也。《礼图》谓商人加左鼙右应，为众乐之节，盖不考《仪礼》左应右朔之过也。鼙或鼓在卑上，於鼓为卑故也。或革在卑右，以其上革故也。"

○革之属胡部

羯鼓　羯鼓，龟兹、高昌、疏勒、天竺部之乐也。其状如漆桶，下承以牙床，用两杖击之，其声噍杀明列，合太簇一均，在鸡娄鼓之上，都昙、答腊之下。唐明皇素达音律，尤善於此，尝谓羯鼓八音之领袖，自制曲以奏之。宋璟亦谓明皇曰："头如青山峰，手如白雨点。"此则羯鼓之能事也。

羯鼓中　《大周正乐》所传羯鼓之制，其色尚赤，上无带，下无座，盖与唐代《乐图》、後世教坊者异矣。世俗亦谓之两杖鼓。

羯鼓下（两杖鼓）　羯鼓之制，〈桑〉用山桑，棬用铜铁，杖用黄檀狗骨花楸。然铁不精练，棬不至匀，则应绦高下纽捩不停。鼓面缓急，若琴晖之顽病者矣。杖不绝湿气而复柔腻，则其声不能发越而响亮、战褭而健举矣。曹嗣王皋为荆南节度，有客怀二棬见之，皋捧而叹曰："此至宝也，必开元中供御棬也。"巳而问之，果得於高力士矣。杜鸿渐为三川副元帅，成都匠者有以二杖献之，鸿渐示於众曰："此尤物也，必常衣襟下收之积时也。"已而问之，果养之脊沟中二十年矣。李琬为双流县丞，尝至长安，夜闻羯鼓声曲颇妙，谓鼓工曰："君所击者，岂非《邪婆色鸡》乎？虽至精能，然而无尾何也？"工大异之曰"君固知音者"，具言所以。琬曰："夫《邪婆色鸡》，《掘柘急遍》解之。"工如所教，果得谐协而尽其声矣（如《柘枝》用《辉脱》解，《甘州》用《结了头》解之类是也。）。由是观之，深於羯鼓者，不过此三人耳，岂非用志不分乃凝於神然邪？唐明皇遇中春殿庭景物明媚，柳杏将吐，因谓胜概若此，安可不赏？独高力士遣取羯鼓，上自制《春光好》词，临轩奏击，神思自得，柳杏顿折，谓左右曰："不以我为天公得乎？"又制《秋风高》，每至秋空迥彻奏之，远风儵来，庭叶纷坠，其妙绝如此。

檐鼓　檐鼓，西凉、高丽之器也，状如瓮而小，先冒以革而漆之，是其制也。

都昙鼓　都昙鼓，扶南、天竺之器也，其状似腰鼓而小，以小槌击之。

毛员鼓　毛员鼓，其制类昙而大，扶南、天竺之乐器也。

答腊鼓　答腊鼓，龟兹、疏勒之器也，其制如羯鼓，抑又广而短，以指揩之，其声甚震，亦谓之〈革皆〉鼓也，後世教坊奏龟兹曲用焉。

答腊鼓中　中答腊鼓，《大周正乐》用之。

答腊鼓下　唐《乐图》所传龟兹、疏勒部用之，其制大与後世教坊者相类，特其设色异耳。

鸡娄鼓上　鸡娄鼓，其形正而圆，首尾所击之处，平可数寸，龟兹、疏勒、高昌之器也。

鸡娄鼓下　後世教坊奏龟兹曲用鸡娄鼓，左手持鼗牢，腋挟此鼓，右手击之，以为节焉（其形如瓮，腰有环，以绶带系之腋下）。

齐鼓上　齐鼓，状如漆桶，一头差大，设齐於鼓，面如麝脐然，西凉、高丽之器也。

齐鼓下　《大周正乐》所传齐鼓，其形状虽不甚相远，其设饰不同（两头贯以绶带）。

汉鼓（震鼓）　震鼓之制，广首而纤腹（即杖鼓也），汉人所用之鼓。

魏鼓（杖鼓，相鼓，细腰鼓，正鼓，和鼓）昔苻坚破龟兹国，获羯鼓、〈革皆〉鼓、杖鼓、腰鼓，汉、魏用之，大者以瓦，小者以木，类皆广首纤腰，宋萧思话所谓细腰鼓是也。唐有正鼓、和鼓之别，後周有三等之制，右击以杖，左拍以手，後世谓之杖鼓、拍鼓，亦谓之魏鼓，每奏大曲入破时，与羯鼓、大鼓同震作，其声和壮而有节也，今契丹拍鼓如震鼓而小。

鞉牢　鞉牢，龟兹部乐也，形如路鞉而一柄叠二枚焉。古人尝谓左手播鞉牢，右手击鸡娄鼓是也。

密须鼓　《左传》云："分唐叔以密须之鼓。"又曰："密须之鼓与其大辂，文王所以大蒐也。"

鼓拌　《风土记》："越俗饮燕，即鼓拌以为乐，取大素圆拌，以广尺五六者抱以著腹，以右手五指更弹之以为节，舞者揲地击掌以应拌节而舞焉。"

○革之属俗部

掆鼓（小鼓，上有盖）　隋大驾鼓吹有掆鼓，长三尺，朱髹其上，工人青地苣文。大业中，炀帝燕享用之。唐《开元礼义罗》曰："掆鼓，小鼓也。"按图，鼓上有盖，常先作之，以引大鼓，亦犹雅乐之奏〈申東〉与金钲相应，皆有曲焉。《律书　乐图》云，掆鼓一曲十堞：一曰《惊雷震》，二曰《猛虎骇》，三曰《挚鸟击》，四曰《龙媒蹀》，五曰《灵夔吼》，六曰《雕鹗争》，七曰《壮士奋怒》，八曰《熊罴哮吼》，九曰《石荡崖》，十曰《波荡壑》。并各有辞，其辞无传焉，太常鼓吹前部用之。

羽葆鼓（上有丹青羽葆）　《隋书》："鼓吹车上施层楼，四角金龙，垂流苏羽。葆"唐羽葆之制县於架上，其架饰以五采流苏植羽也。盖铙鼓、羽葆鼓皆饰以丹青，形制颇类掆鼓，今太常鼓吹後部用之。《律书乐图》云："羽葆一部，五色，十八曲：一《大和》，二《休和》，三《七德》，四《驺虞》，五《基王化》，六《纂唐风》，七《厌灾精》，八《肇皇运》，九《跃龙飞》、十《珍马邑》，十一《兴晋阳》，十二《济渭阴》，十三《应圣期》，十四《御宸极》，十五《宁兆庶》，十六《服遐荒》，十七《龙池》，十八《破阵乐》。"然则羽葆其节奏如此而已，《破阵》终焉，岂後世赏军功之乐邪？昔陶侃平苏峻，除侍中、太尉，加羽葆鼓吹，则其为赏功之乐可知矣。今鼓吹骑从者，自羽葆鼓等皆马上击之，其制与隋唐异矣。

警鼓　《传》曰："严警鼓一，十二面，大将营前左右行列各六面，在纛後。"故《大周正乐》谓凡鼓施於边徼谓之警鼓。昔楚厉王有警鼓，与百姓为戒。既而饮酒太过而击，民大惊，使人止之。居数月，警而击之，民莫有起者。然则警众之鼓，可不慎其所击哉！隋大业中，炀帝制宴享设鼓吹，夜警，用一曲俱尽，次奏大鼓，然不和，非宴享所当用也。

铙鼓（五采重盖）　《唐六曲》曰："凡军鼓之制有三：一曰铜鼓，二曰战鼓，三曰铙鼓。"其制皆五采为盖，究观《乐图》，铙鼓，鼓吹部用之。唐朝特设为仪而不击尔。然刘瓛定军礼，谓鼓吹未知其始，汉以雄朔野而有之，鸣笳以和箫，非八音也。隋大业中，铙鼓十二曲供大驾，六曲供皇太子，三曲供王公宴享所用也。观汉《鼓吹铙歌》十八曲，晋有《鼓吹铙歌古辞》十六篇，宋有《鼓吹铙歌》十篇，然则铙鼓岂非《鼓吹铙歌》之鼓邪（唐自铙鼓以下属铙鼓部。《律书　乐图》云："铙，军乐也，其部四也。"七曲：一曰《破阵乐》，二曰《上车》，三曰《行车》，四曰《向城》，五曰《平安》，六曰《懽乐》，七曰《太平》，各有记也）？

节鼓　节鼓不详所造，盖拊与相二器之变也。江左清乐有节鼓，状如奕局，朱髹画其上，中间圆窍，適容鼓焉击之以节乐也。自唐以来，雅乐声歌用之。傅休奕《节鼓》赋曰："鐄锺鸣歌，《九韶》兴舞。口非节不咏，手非节不拊。"是也。隋制节鼓上自大驾，中自皇太子，下达正一品，并朱漆画，饰以葆羽，其曲十有二。唐《六典》用之，所以兴止登歌之乐，如县内之柷敔，其制五采重盖，青乐部以之，今太乐升歌用之，或以为齐鼓，非也。

鹭鼓（画鹭於鼓鞚）　鹭，鼓精也。《鲁颂》："振振鹭，鹭干飞。鼓咽咽，醉言归。"古之君子仕於伶官，伤颂声之不作，故饰鼓以鹭，欲其流风存焉。或言晋移雷鼓建康宫之端门，有双鹭哾鼓而飞於雲末。或言孙恩破雷门，鼓见白鹄飞去，俱近乎怪。

鹤鼓（制如鹭鼓）　唐宫县之乐，有鼗四座，而鹭居其一。齐武帝寿昌画殿南阁置白鹭鼓吹二部。《大周正乐》鹭一作鹤，二鼓，於《乐录》见之矣。

鼍鼓（建鞚鞚，画鼍头）　鼍鼓之名见於《诗》之《灵台》。诗人託之，其鸣逢逢，为灵德之应。非实鼓也。司马相如《上林赋》曰："建灵鼍之鼓。"然其制不得而详知。

连鼓　唐张文收燕乐有之，今太常鼓吹後部用之。

方鼓　方鼓，八面（加杖鼓）。唐大历中，司马滔进《广平乐》作，鼓应黄锺一均声。

朝鼓（谏鼓）　朝鼓，有水可提，执施於朝，则登闻之鼓，敢谏之鼓是也。昔人有谏鼓之歌，盖本诸此。

大鼓　後世大鼓，古鼖鼓也，其制长八尺。唐《六典》曰"凡大驾鼓吹并朱漆画之"是也（龙匝鼓鞚，其下有趺）。昔吴王夫差启蛇门以厌越，越人为雷门以攘之，击大鼓於雷门之下，而蛇门闻焉。唐德宗自山南还宫，而关辅有怀光、吐蕃之虞，诏太常习乐去大鼓。至郑馀庆为卿，始奏复用大鼓，今太常鼓吹奏严用之，虽所以节曲，亦所以待暴也。常用大鼓（葆羽）　周鞞者十人之长执錞，百人之师执铎，千人之师执鼙，万人之将执大鼓。隋制：大驾用大鼓，饰以葆羽。工人皂地苣文，皇太子王公亦得用之。故大车十五曲，皇太子十二曲，王公十曲，今教坊用焉（《律书　乐图》云：大鼓十五曲：内三曲严用，第一曰《元麟合逻》，第二曰《元麟他固》，第三曰《元麟跋至虑》；馀十二曲警用，第一曰《元咳大至游》，第二曰《阿列乾》，第三曰《破达折利纥》，第四曰《贺羽真》，第五曰《鸣都路》，第六曰《勃鸣路跋》，第七曰《雷折槌》，第八曰《元咳赤赖》，第九曰《赤赖》，第十曰《吐该乞物真》，第十一曰《贪失利》，第十二曰《贺粟胡真》）。

中鼓　小鼓（鼓上负一鼓卧之）　隋志，皇太子有大鼓、小鼓，而无金镯。大鼓长鸣工人，紫帽，绯袴褶；小鼓中鸣工人，青帽，青袴褶。正一品：大鼓长鸣工人，紫帽，赤布袴褶；小鼓中鸣工人，青帽，青布袴褶。世有龙头、大掆，中鼓，独揭小鼓，随品秩焉（掆，鼓浪反。揭音桀）。唐《乐图》：其制有一大鼓，鼓上负一小鼓，皆卧之。《律书　乐图》云："小鼓九曲焉上用，八曲严警用，并属鼓吹部也（第一曲曰《渔阳》，二《鸡子》，三《警鼓》，四《三鸣》，五《合节》，六《覆》，七《步》，八《南阳会星》，九《单谣》）。"

抱鼓　桴鼓　桴鼓，唐燕乐有之（其制如大鼓，下有趺），今太常铙吹前部用之。一曰抱鼓也。《传》曰："在村墅曰抱鼓。"抱一作桴，调击鼓也。

交龙鼓　以交龙为筍虡，下有趺，中县鼓，今太常鼓吹部，宣德门外肆赦日用之。

三杖鼓　头鼓　聒鼓　和鼓　三杖鼓非前代之制。唐咸通中，有王文举尤好弄三杖打撩，万不失一。近世民间尤尚此乐，其器有三等，与歌者句拍相附为节。一曰头鼓，其形类鞉，歌者左右执之以发歌；二曰聒鼓，｛卤木｝其声在二鼓之间；三曰和鼓，此二鼓最大，相和成声，其要在乎杖也（头鼓有柄，两耳如鞉。聒鼓，和鼓，有柄无两耳）。

雲花黄鼓　雲花白鼓　天子郊祀庙享用雲花黄衣鼓四，山陵用雲花白衣鼓二，吉凶礼也。

青鼓　赤鼓　黑鼓　北齐诸州镇戍各给鼓吹，工之多寡，以大小等级为差。诸王为州给赤鼓，皇子增给青鼓，上剌史给赤鼓，中州以下及诸镇戍给黑鼓。皆有衣，角亦如之。宋朝沿袭斯制，诸州镇戍未尝不给鼓、角，第其色之同异，未纯於北齐之制也。

颡鼓（其虡如建鼓，一本贯之，四旁流苏，顶刻白鹭，其下县三鼓）　唐宫县之乐，四角鼗鼓四座：一曰应鼓，四旁有小鼓，谓之〈申東〉鼓；二曰颡鼓；三曰鹭鼓；四曰雷鼓。皆彩画，其上各安宝轮，用彩翠饰之。其乐工皆戴平帻，衣绯，大袖，每色十二人，於乐县内作，谓之坐部伎也。

熊罴鼓上　熊罴鼓，其形制小而有架，具羽葆流苏之饰，唐《乐图》所传羽葆部熊罴十二案用之。

熊罴鼓下（虡如衣架，中县鼓）　此鼓今太常熊罴十二案用之，非古也，与唐《乐图》所传，制度异矣。

漏鼓　街鼓　梁朝宫殿门：夜漏尽，击漏鼓以开；夜漏上水一刻，击漏鼓以闭。五更三筹，正衙门击鼓，诸街迎击小鼓，使声彻皇墙诸门，为朝士入朝之节（每正衙门闭及止鼓，亦准此）。

唐鼓　後世堂上乐用之，未详所起，然为是鼓者，盖不知堂上之乐有拊而无鼓矣。

黄锺鼓　《春秋感精符》："冬日至，人主与群臣左右纵乐五日，乃使八能之士撞黄锺之钟，击黄锺之鼓；公卿大夫列士亦使八能之士击黄锺之鼓，鼓黄锺之瑟，吹黄锺之律，则天地之气以和，应黄锺之音矣。"亦应时造理之乐也。

夏至鼓　冬至鼓　《易通卦验》曰："冬至鼓用马革，圆径八尺一寸；夏至鼓用牛皮，圆径五尺七寸。"先王之制未必如此其异。《帝王世纪》曰："黄帝杀夔，以其皮为鼓，声闻五百里。"然则古之冒鼓者，亦不必牛马之皮，虽夔皮亦用之矣。

圣鼓　盛宏之《荆州记》："阳山县有豫章木，可二丈，号为圣木。秦人伐为鼓颡。颡成，忽奔逸至桂阳。"又王韶之《始兴记》："息於临武，遂之洛阳，因名圣鼓城"，亦近乎怪云。

散鼓　宋朝初载宫县之乐，设建鼓於四隅，徒用为仪而不击，设散鼓四以代之，非古制也。景祐中，易之以三等鼗鼓之制，可谓近古矣。

教坊鼓　其制如大鼓，蟠龙匝鞚，有架有趺，今教坊所用鼓制如此。

抚拍　《大周正乐》有抚拍，以韦为之，实之以糠，抚之以节乐也。岂搏拊之变体欤？搏拊以作乐，所以发中声而已，未闻用之以节乐也。抚拍之制，其去古远矣。

青角　赤角　黑角　革角长五尺，形如竹筒，本细末大，唐卤簿及军中用之，或以竹木，或以皮，非有定制也。侯景围台城尝用之，大抵胡部俗、部通用之器也。北齐诸州镇戍各给鼓吹，诸王给赤鼓、赤角，皇子增给吴鼓、长鸣角，上州刺史给青鼓、青角，中州以下及诸州镇戍给黑鼓、黑角，器皆有衣，并同鼓色焉。








○覆議善後疏 【 河工善後】

題為河工告成、敷陳善後事宜、以圖永利事、據管理中河郎中余毅中管河道按察使張純等會呈、奉臣劄付、備仰各司道會同、即將條開事宜、逐一會議、要見管河官員、作何交代、高堰石隄、作何甃砌、清江裏河、作何挑濬、徐北隄防、作何修守、歲用錢粮、作何積貯、查議明妥、會呈詳報、以憑覆議具題、巳據司道會議詳報前來、擬合照款列具陳、伏乞敕下該部、再加查議上請施行、

計開

一重久任以便責成、先該給事中尹瑾題、該工部覆議、河道關係最重、類非可以穿鑿于聰明、勾幹于倉卒者、全在得人任久、乃可責作、及要大小官員俱令久任、或考滿加陞、或積勞超敘、與夫就近遴補、交代親承、最為治河先務、臣等覆議、為照治河、固難、知河不易、部科首以久任交代為言、誠為永賴、至計除薦舉賢能汰黜不肖、容臣等欽遵著實奉行外、所據新舊交代一節、管河大小官員、地方有難易、職掌有緩急、再須分別明白、庶免臨時掣肘、如中南北三管河郎中、夏鎮南旺二主事、皆係專職俱應交代。無容別議外。至如筡州海防、潁州天津霸州大名臨清七兵備、則有兼管河道之責、山東河南二副使、則有專管河道之責、但潁州臨清天津霸州大名五道、或距河稍遠、或閘渠晏然、似應俱免交代、其徐州海防二道、則為河湖喫緊之區、山東河南二道則為黃河要害之地、四道憲職、并其所轄府州縣佐貳管河官、如遇陞調去任等項、與同各管河分司、俱應比照廵撫衙門事例、守候交代、仍須咨行吏部知會、凡遇各官陞調去任、即便就近推補、使舊者得免久候之苦新者得免違限之愆

一甃石堰以固要衝、先該給事中尹瑾題、該工部覆議高家堰西當淮泗衝流、東護淮揚沃土、即今築塞巳固、要將當中大澗口二十餘里、用石包砌、合咨臣等今歲預行估計幹辦、合用石料若干、工費若干、責成徐潁海防三道、併力分工同心協恊慮、自萬曆九年興工、酌寬限期、合用錢粮、於大工餘剩銀內支用等因、臣等覆議、查得本堰自漢陳、登剏業之後。至我朝平江伯陳瑄復大築之向不甃石者非謂石之不堅亦以採石之難也去歲堰工告竣、既設官夫畫地分守、每歲四月以前、八月以後、水及隄根者不滿二百丈、防守甚易、惟是五月中至八月盡、最為喫緊、如有汕刷浪窩隨時補修、可保無恙、然歲久月深。官更吏換。首尾不知。疏虞難免。誠不如甃砌山石之為一勞永逸。科臣所云三利可謂委曲明盡矣、况內土既巳堅厚。廂石亦易為力。但淮安原不產石、俱于徐州取辦、而節年採伐不歇、勢必窮山遠搜、石宕既遠則出山腳價、自倍於昔、水次去工、尚餘五百里、粮艘帶運勢必病軍。民舟搭載。勢必病商。則自備官船專人管運之費不可惜也。採石數萬丈聚匠必須數千名非遠募于山東江南之間不得也。其直不多誰肯樂就及卸石工次、般運至堰、遠者將十餘里、近亦五六餘里、泥塗深陷、舉趾艱難、比之伐石出山之苦。又有甚焉。大工甫畢、民勞方休、勢難驟舉、故須濡遲歲月、事難獨任、故須分責三道、該科慮之詳矣、今該臣等公同勘得大澗口極窪去處、自列字號至水字號止、計長三千丈、合派南河分司三百丈、徐潁三道各九百丈、每堰長一丈、應砌高一丈、內外用石二層、該石二十丈、共該石六萬丈、約計在山採辦工價、出山腳價、并鑿砌工食、每丈該銀五錢九分、共該銀三萬五千四百兩、合用船隻、除南河分司查有見在混江龍船免造外、每道該造船九十隻共船二百七十隻、每隻連蓬桅什物該價銀五十兩、共銀一萬三千五百兩、每船顧募水手六名、共募一千六百二十名、每名每年工食銀七兩二錢、大約四年為期、共該銀四萬六千六百五十六兩、募夫般石上船下船、及擡石到工、大約每丈費銀三錢、共銀一萬八千兩、每砌石一丈、用石灰二斗、銀八釐、共該銀二百四十兩、堰基三千丈、每丈約截用長杉二十五根、共計七萬五千根、每根價銀一錢三分、共該銀九千七百五十兩、樁手每丈三十工、該銀一兩二錢、共銀三千六百兩、管工官廩粮、比照大工事例、合用府佐二員、每員每日廩給銀一錢、書辦一名、口粮銀四分、州縣佐貳官十二員、每員每日廩給銀六分、書辦一名、口粮銀三分、陰醫省祭等官三十員、每員每日銀四分、每年該銀九百七十二兩、共銀三千八百八十八兩、以上通共該銀一十三萬一千三十四兩、應于大工用剩解還戶部銀一十二萬奏請留用、

一濬閘河以利運艘、先該給事中尹瑾題、該工部覆議得隄成之後、淮水悉出清口、裏河水由地中、第恐外河日深。內河日淺。况前此兩河交注之沙。鋪墊巳久、合咨臣等、將清江浦河道、照南旺事例、每三年兩次嚴限大挑、其揚儀河道、時常撈濬、應否幾年一挑、著為定例、酌議奏請等因、臣等覆議、照得清江浦至頭二三鋪一帶裏河。先臣平江伯陳瑄議為每歲一挑之法。葢因河自新莊閘外入口。多納黃流。歲有積沙。勢不得不爾也。今改閘通濟。則全納清流宜無俟于挑濬特因往年黃流久注。淤沙久填。水溢沙上。舟因水浮。去歲頭舖二舖。便覺淺澁。曾勞挑濬。是以該科目擊其事、議復挑濬之法、葢見外河既巳順軌。內河尤須利涉。誠運渠之首務也。然舍歲挑之法。而欲比照南旺事例。定為三年二挑之制者。葢知通濟閘之納清。異于天妃閘之納濁。故不必復仍歲挑之勞也。合無始自今歲冬初、查將應濬裏河、并烏沙河淤淺去處、築壩斷流多募夫役、大加挑濬、不得苟且了事、工完之日、聽南河分司覈實造冊奏繳、以後河深利涉、姑免挑濬、如有淺澁、即照南旺事例、三年兩濬、其揚儀河道、去歲挑濬之後、目前尚自深廣、以後如有淺阻、小則量濬、大則加挑、臨時酌擬施行、務求漕舟通利、不致虛費工力、

一防徐北以固上流、先該給事中尹瑾題、該工部覆議得全河之勢。下流安則徐以南無淺阻之患。上流順則徐以北無改徙之虞。今南河可以無慮、獨徐北未可忘備、合咨臣等除行縷二隄遵照原題興工幫築外、其徐北豐沛碭山一帶、宜大修隄工、以防上流决徙、邵家等壩、宜併力厚築、以斷秦溝舊路、及縷隄有水掃根去處、俱要幫築、守隄夫役、每里補足十名、工食或于山東河南停役銀內解募、或攤泒廬鳳揚三府、或將洪夫仍舊徭徵、而以徐州船稅召募夫役議擬上請、至于量地建舖、安插各夫、召民居集、免派隄租、人自為守、乃稱長便等因、臣等覆議照得徐北黃河。乃運道上源。關係尤重。今河出小浮橋。固能刷洪以深河。而徐南一帶。决塞隄成。水無旁溢。河身益深。掣水愈駛矣。但徐北新衝崔家口上下。尚非故道萬一北决。則上而閘河不免泛溢之患。下而徐邳一帶不免淺涸之虞。臣等是以有來流艱阻、乞恩查議之請也、今該科議將徐北隄壩加意條築、并議增夫防守、誠為慎重上源至計、查得徐北行縷二隄、先該臣會同各撫按題准大修、已督各官夫見在幫築、此外如華山戚山一帶、原衝沛縣故道、俱倍幫高厚、足侍無恐、先年碭山隄根水掃成河、近俱另築月隄、以為保障、而又于碭單接界之所、刱築順水斜壩長一千餘丈、以截流護隄、捍外衛內、見今伏水、正是漫至壩根、即順壩止?帚河、不復浸及縷隄、至于豐縣邵家大壩。乃遏絕秦溝舊口。最為喫緊。今將正壩一百四十餘丈、幫厚八丈。高一丈一二尺不等、又于壩東添築二百餘丈、壩西幫築九百餘丈、以其旁衝、而上流蘇許二壩、亦須次第加幫、秦溝之患、仍可杜絕、但自碭山以至茶城、共隄一百五十五里有奇、而修守夫役共止七百二十名、委不敷用、合無量照徐南事例每里派夫八名、共該夫一千二百四十名、除已有七百二十名外、仍該添夫五百二十名、每名工食銀七兩二錢、共該銀三千七百四十四兩、合于開後、議請積貯銀內、每歲按季支給、其畫地建舖一節、亦應比照徐南、每三里建舖一座以便各夫棲止、仍通行各州縣、民廬隄上亦是危事漢書言之矣示諭附近居民。及復業之人。聽其結廬隄上。俾人自為守。不許輒派隄租。以阻受廛之念。但嚴禁牲畜作踐。務期保護隄工。庶沿隄皆夫。上源可固。而北徙之患自除矣。

一備積貯以裕經費、先該給事中尹瑾題、該工部覆議得河道起自豐沛、至于淮揚、延袤千有餘里、以葺修則工料浩費以防守則用度鉅艱。乃徒恃歲額不滿數百之銀、而支持千里之河道、坐視大壞極敝、而後請發內帑似為失計、見今估修徐北隄工、及包砌高堰石隄、所費不貲、原剩錢粮二十四萬有奇、即使盡留、尚未足用、宜多方措處、約每歲三萬兩、積貯淮安、以便支費、合咨臣等從長酌議、臣等覆議、照得防河之法全在固守隄岸。而隄岸止是土築。原非鎔鐵而成者。河流之汕刷。雨水之淋漓。人畜之踐踏。能保其不損乎。歲修之工。必不可缺則工料之費。必不可少。故積貯寔治河苐一義也。今自徐屬以至揚州一千三百餘里、而取給于歲徵災逋數百之銀、雖有智者、其何能濟、故臣等于告成之後、惓惓以乞留大工餘剩銀料、以備每歲修防支費葢誠慮及于此也、今徐北大修行縷二隄、巳估用五萬一千有奇、加以議甃高堰石隄、必將大工餘銀、盡數支銷、亦未足用、然則預為後日修防之備者、容可緩乎、查得萬曆五年、該戶部題覆淮揚撫按會題、為仰體皇仁、亟處荒蕪要區、開地利以厚民生事、內稱往年凡遇挑河等役、每引帶塩徵銀以濟工用、議將淮南北共九十萬引、每引許商人帶塩六斤赴掣、每斤徵銀五釐、并隨餘塩銀兩上納、另項貯庫、計每歲帶徵銀二萬七千兩以濟墾田之費、原議至萬曆八年住支、查得前項帶徵銀兩。往歲原供挑河之用。不係解部濟邊之數。委應徵解河工備用。隨該臣等會同廵塩御史姜璧面議得行塩地方有限、若仍照原議墾田之費、每歲徵銀二萬七千兩、或有未便、合無行令兩淮運司、自萬曆九年為始、每引止帶塩四斤每斤徵銀五釐、計每歲止帶徵銀一萬八千兩、解淮安府貯庫、聽兩河歲修之用、俟積貯稍裕、又行停徵數年、若支用將匱、仍舊徵貯、夫銀以挑河為名、今自儀真至邳徐一帶。行塩之河。既于河臣任之。則此項銀兩。亦係應撥之數。非于分外增益也。伏乞聖裁、


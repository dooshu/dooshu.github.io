伪借券


胡鉴僧大令仕闽摄政和篆时，有告欠负者，已经数官矣，曲直卒莫判。盖原告控被告欠四百金，求追，被告则极称冤诬。原告富甲一方，而被告贫窭殊甚，以情理论，富人殊不必诈贫人，且求追欠负外，别无要求，情似贫者图赖；而人又殊懦弱，不类无赖辈。故案终不得定也。

大令受事，先讯此案。翻阅案卷，知为先后分欠者，有券两纸，纸二百金：正月借二百，署一券；四月又借二百，复署一券也。既升座，原被喋喋案下，各执一词。大令命取原券至，审视再三，忽得其情，叱原告曰：“若何得凭空诬人？不承，且杖汝！”曰：“券虽代笔，而彼自画诺，何得云诬？”曰：“不揭汝奸，汝且不服。汝此券得非一书于正月，一书于四月者乎？”曰：“然。”曰：“此二券皆以贡川纸为之，使非同时所作，则纸有厚薄，有大小，纸色亦未必从同；即同矣，而纸纹断无相同理也。今此二纸，合而观之，映光以视，则纸纹相连，若合符节，是明明以一纸裁为二而作者。岂有正月书券时用此纸，至四月复寻此纸之半而为之耶？是又明明同时所为，非伪而何？”原告语塞，案乃结。






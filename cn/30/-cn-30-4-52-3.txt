管如德


管如德，黄州黄陂县人。父景模，为宋将，以蕲州降，授淮西宣抚使。如德为江州都统制，至元十二年，亦以城降。先是，如德尝被俘虏，思其父，与同辈七人间道南驰，为逻者所获，械送于郡。如德伺逻者怠，即引械击死数十人，各破械脱走，间关万里达父所。景模喜曰：“此真吾儿也！”至是，入觐，世祖笑曰：“是孝于父者，必忠于我矣。”一日，授以强弓二，如德以左手兼握，右手悉引满之，帝曰：“得无伤汝臂乎？后毋复然！”尝从猎，遇大沟，马不可越，如德即解衣浮渡，帝壮之，由是称为拔都，赏赉优渥。帝问：“我何以得天下，宋何以亡？”如德对曰：“陛下以福德胜之。襄樊，宋咽喉也，咽喉被塞，不亡何恃！”帝曰：“善。”帝又命习国书，曰：“习成，当为朕言之。”一日，帝语如德曰：“朕治天下，重惜人命，凡有罪者必令面对再四，果实也而后罪之，非如宋权奸擅权，书片纸数字即杀人也。汝但一心奉职，毋惧忌嫉之口。”授湖北招讨使，总管本部军马，佩金虎符。

是年六月，丞相阿术南攻宋。如德以军为前锋，至扬州扬子桥，与宋战，昼夜不息，如德先登陷阵，擒其帅张都统等，宋军遂溃。七月，进军焦山江上，复大战，夺宋帅夏都统牌印衣甲及饷军海船，悉送阿术所。事闻，帝命赏之。军至镇江，如德招安诸郡，守将皆望风降附。丞相伯颜取临安，复选能招诸郡者，众推如德，如德衔命往喻，绍兴诸郡皆下。初，世祖以宝刀赐如德，及与敌战，刀刃尽缺。宋平，入觐，如德以刀上呈，曰：“陛下向所赐刀，从军以来，刀缺如是矣。”帝嘉其朴。

十二年，迁浙西宣慰使，上时政五条：一曰立额薄征；二曰息兵怀远；三曰立法用人；四曰省役恤民；五曰设官制禄。时法制未备，仕多冗员，又方用兵日本倭国，而军民之官，廪禄未有定制，故如德言及之。权臣抑不得上。二十年，丞相阿塔海命驰驿奏出征事，入见，世祖问曰：“江南之民，得无有二心乎？”如德对曰：“往岁旱涝相仍，民不聊生，今累岁丰稔，民沐圣恩多矣，敢有贰志！使果有贰志，臣曷敢饰辞以欺陛下乎！”帝善其言，且喻之曰：“阿塔海有未及者，卿善辅导之，有当奏闻者，卿勿惮劳，宜驰捷足之马，来告于朕。”

二十四年，迁江西行省参知政事，破豪猾，去奸吏，居民大悦。是时赣、汀二州盗起，如德指挥诸将讨平之，其胁从者多所全宥。二十六年，迁江西行尚书省左丞，时钟明亮以循州叛，杀掠州县，千里丘墟，帝命如德统四省兵讨之。诸将欲直捣其巢穴，如德曰：“嘻！今田野之氓，疲于转输，介胄之士，病于暴露，重困斯民，而自为功，吾不为也。”于是遣使喻以祸福，贼感如德诚信，即拥十余骑诣赣州石城县降。平章政事奥鲁赤怒其跋扈不臣，欲以事杀明亮，如德闻之曰：“皇元仁厚，未尝杀降，明亮叛人，何足惜，所重者，信不可失耳！”年四十有四，卒于军，赠江西行省左丞、平昌郡公，谥武襄。

子九，淳祖，积官中顺大夫、龙兴路富州尹。






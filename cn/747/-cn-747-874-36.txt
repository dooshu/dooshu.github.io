○太尉李金全谥议

夫功成事卒，身殁名垂。平昔茂勋，足以定宠。故其资性忠果，威略有成。履行端庄，声实无替。往以大憝移国，伪梁僭图。金全有致讨之功，复安天步。绍宗继统，入扈乘舆。式掌兵机，克总侯府。而又累仗全越，出捍边危。种落安宁，疆场肃静。酬勋锡壤，皆践大藩。金全知皇运中兴，能以义谕臣僚，聿来慈服。《谥法》“慈和遍服谓之顺。”李金全请谥曰顺。谨议。


谢恩赉父母疏


钦蒙圣谕：“朕闻先生父母俱存，年各古稀，康健荣享，朕心嘉悦。特赐大红蟒衣一袭，银钱二十两。又玉花坠七件，彩衣纱六匹，乃奉圣母恩赐。咸钦承，着家童往赉之。外银钱二十两，是先生的。钦此。”该文书官刘东恭捧到阁，臣谨叩头祗领讫。

伏以纶疏荣，叠荷尚方之特赐；庭闱锡类，载分长乐之余欢。恩出非常，感同罔极。窃念臣猥从寒薄，躐致台司。自惟一介之侗愚，实本二亲之训育。晨昏久旷，宁忘不寐之怀；云日长瞻，适获俱存之幸。稀龄并届，封诰重膺。谓已藉君父之厚荣，足以慰人子之至愿。岂意宸衷之轸念，载承圣母之推恩。敷天语以丁宁，睹奎章而灿烂。金钱错落，重颁百镒之珍；绮縠方空，兼备六珈之饰。忽从天上，遥落人间。慈光借贲于桑榆，湛露下沾于草莽。考之前史，惟唐元振、宋王溥登辅相在双亲偕老之年；稽诸本朝，惟原吉母、李贤父蒙存问于二子得君之日。然未有宠荣烜赫，赉予骈蕃，如臣遭际之极盛至隆者也。此盖伏遇皇上神圣宅中，宽仁逮下。敛五位康宁之福，锡厥庶民；推两宫尊养之心，刑于四海。遂令微陋，荐被恩施。以及怙恃之私，并沐生成之造。士而知己，许身尚不为难；臣之受恩，捐躯岂足云报！谨当钦承圣贶，戒僮仆以星驰；归奉亲欢，传子孙为世宝。仰天颜之咫尺，守庭训以周旋。身体发肤，苟利国家而何惜；　股肱元首，庶希喜起以交孚。






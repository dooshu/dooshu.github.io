卷二十六　擬试内制五题


撰拟试内制五题【凡四副】

乡老献贤能书赋

宫漏出花迟诗

云州节度使加使相麻

搜访唐末已来忠臣子孙诏

正郎告老可太常少卿致仕制

黄屋非尧心赋

春晚緑野秀诗

授六尚书节度使麻

放五坊鹰犬诏

批答处士陈抟乞还旧山表

日月光天德赋

四时和为玉烛诗

授节度使兼中书令西京留守麻

除右拾遗诸王府记室参军制

允边上节度使入觐批答

崆峒山问道赋

五老化流星诗

授节度使左金吾卫上将军制

诫诸王诏

赐汉南国王生辰金银器鞍马诏

乡老献贤能书赋【乡老之荐登彼天府】

古者选于里举于乡考德行而宾之以礼兴贤能而献之于王是故乡老之荐不滥贡士之道有光岂不以敦至教合要道察之于乡党升之乎俊造合议于衆寡定谋于耆老非贤不举在百行之孔修唯善是从非一乡之皆好区以别矣尊而宠之察道艺而期茂表公共而灭私于以振乡大夫之职于以行乡饮酒之仪厥时彻讌拜书以荐遂使乎贤者能者靡至乎自谋自衒有才见举固於我以何求在邦必询所欲人之知劝既而有禄斯膺有位斯登嘉黄髪之上献匪玄纁之下徵拜而受所以知乐善尊老义而举所以见推贤让能其进也若石之投水其用也类木之从绳然後佞幸之风不起激切之道自彼咸谓乎尔公尔侯亦在乎我乡我里学优则仕岂患人之弗知没世不称唯曰士之深耻故得朝有多士野无遗贤以此取人道合于邃古以此治世功侔乎上天乃乡举里选之谓信朝行夕效者焉我国家茂育羣材跻攀太古任贤克举於二八阐化自齐於三五小臣待诏向金门愿诣公车之府

宫漏出花迟诗

丹禁迟迟漏深宫灼灼花繁枝开正满清韵出何赊静拂红英密微穿翠叶斜依稀惊宿蝶冷落动晨鵶细逐香离槛轻翻露滴沙愿当直仙署铃索共交加

云州节度使加使相麻

门下临戎阃外仗金钺以专征定策幄中升玉堂而论道眷惟重柄实在全才向匪得人固无虚授其有威棱却敌勇毅安边式旌善战之功别举畴庸之典乃求吉日特举徽章具官某剑耻一人城长万里禀气而全锺太白论兵而自着金韬爰自作翰云中威行塞外倬彼廉颇之勇略居然魏尚之英风念劳而阁列丹青已图奇表効节而门开朱白屡奏边功宜升调鼎之资俾耀筑坛之贵虽匈奴畏惧已知域外之雷霆而黔首燋熬更作人间之霖雨讵云优异姑示甄酬於戱位极人臣荣兼将相勿期骄而伐善宜尽瘁于匪躬永保崇高何烦训励可依前件

搜访唐末已来忠臣子孙诏

勅皇王之典道在赏延公侯之家义闻必复汉帝想二臣之垄爰求近亲元和念五代之孙诏还故宅朕只膺骏命景慕前王虑忠孝之臣僚有替陵之苗裔将行激切宜示甄收应唐末已来梁朝而下或直言于昏主奋不顾身或立事于乱邦见危致命名姓虽存於青史子孙已混于白丁流落闾阎湮沈门阀量器能之可用委长吏以上言庶遵有後之文更励为臣之节人或罔冒国有刑章凡在守臣副台深旨

正郎告老可太常少卿致仕制

勅具官某卧锦为郎悬车告老特举优贤之典用旌知止之心清资俾贰于奉常白首免嗟于郎署恩荣所极汝其佩之可依前件

黄屋非尧心赋【黄屋车贵非帝尧意】

惟彼陶唐忧民道光处黄屋以非贵虑黔黎之弗康忘彼乘舆示一人之勤俭思乎稼穑见百姓之平章不然又安能禅位於大舜比崇於轩黄者哉岂不以天生蒸民树之司牧方诞敷於文德匪留心於华毂善行无迹我则期同轨於万方覆辙在前我则致可封於比屋盖以乐为御德为车欲跻民於仁寿将纳国于华胥苟兆民之困矣虽万乘以焉如忧劳于四海九州未臻富庶顾盼而鸾旗凤盖终类籧篨有以见上德为心下民可畏唯惸独以是念匪崇高兮自贵遂使辚辚之响莫达于四聪栗栗之心常咨於庶彚自然我躬以瘠我民以肥但虑一夫而惕惕焉知四牡之騑騑足可使域中之御朽乘乾因兹而取则天下之车辙马迹由是而知非所以道冠百王功齐五帝焦劳之德罔怠濬哲之风靡替耕田凿井固何有於万民神智天仁自流芳於百世今我后功迈伯禹心侔帝尧处越席而古风斯振设土堦而俭德弥昭御六马以兢兢常思罪已通八蛮而穆穆尚戒宣骄故得洪业弥芳玄穹降瑞念苍生而唯恐无告乘金辂而未尝介意小臣待诏于公车愿比伊耆之故事

春晚緑野秀诗

雨过川原上凝眸送晚春韶光销欲尽野色望来新天末逢蓝嶂江湄乱麴尘垂杨难认影幽鹭莫藏身远接天开幕晴和草展茵明时四郊静凌乱踏青人

授六尚书节度使麻

门下国之喉舌尚书实总于六曹王之爪牙连帅出参於十乘在昔惟求于藩屏我朝复藉於循良自非文武之全才莫预邦家之慎选其有本由儒雅兼着韬钤郤縠之礼乐诗书义之府也仲尼之俎豆军旅兼而有之宜分经国之材各受殿邦之寄爰颁宠命式表殊恩具官某等或天赋器能或时推謇谔扬历尽试艰之任周旋居求治之朝腾骧而龙驾乾纲俱呈步骤雍穆而凤吹律本共洽和平暂留调鼎之恩先授登坛之柄进贤冠而纳言帻已峻朝端伏黄钺而拥白旄更光儒道仍加食采式重分茅於戏名器不可以假人是予所慎富贵弗期而骄至在尔熟思勉承出将之荣勿辱知臣之鍳往践厥位钦哉朂哉可依前件

放五坊鹰犬诏

勅王者狩必以时除灾害于黎庶射而登俎表孝荐于祖宗过此以还尽为非礼朕祗膺大宝弗敢盘游爰自国初因其旧制五坊设畋猎之备四海贡鹰犬之俦虽则存而勿论未如不作无益况又青骹黄耳耗民用以居多雨血风毛匪朕心之所欲宜从释放式表忧勤应五坊鹰鹘等并委本坊使即时放散所有狗犬人愿收养为警备者亦听仍勅天下今後不得更进鹰犬庶使发狂之言遐遵於老氏外荒之戒无愧於古书亦所以见朕惠及于飞走也告布中外称朕意焉

批答处士陈抟乞还旧山表

所上表事具悉昔者帝尧临于大宝许由称之外臣虽居万乘之尊不屈匹夫之志想彼贞节朕常嘉焉卿不仕王公多历年岁雅有神仙之态蔚为高尚之人爰自近年屡云请见虽玉堂金阙暂喜于来朝岫幌云关遽求于归隐可遂不羁之行用全独善之心批阅奏章良多嘉尚所请宜依

日月光天德赋【阳景隂魄光彼天德】

日月焜煌丽乎天兮秉阳既垂光于率土实耀德于穹苍配行健之功功深胞育叶无私之道道契皇王是何凿混沌之精挂羲舒之影循环分昼夜之度盈缩递岁时之景重轮重珥为当代之休祥行疾行迟是何人之驰骋但见乎来往天心舒阳惨隂浴咸池而杲杲逼斜汉以沈沈仰之弥高自可侔于圣德无幽不烛固取象于君临蔼蔼晨曦亭亭夜魄覆盆虽隔于照烛圆盖实资于辉赫运行不息四时于是乎成功遐迩具瞻九土以之而光宅观其日之始也升若木拂扶桑光天德兮临八荒龙吐焰而氛霾荡尽乌腾晶而魑魅潜藏于以瑞呈五色于以明列三光月之始也出金天突瑶水光天德兮照千里兎奔而桂影时揺蟾耀而露华轻委于以辗碧落而皎兮于以掩繁星而嘒彼厥象昭然斯为得天附高明而能久苏物彚以无偏行中道而曈曨用彰圣代逐左旋而出没暗送流年我国家道契贞明功齐刚克修五祀以叶用照万邦而取则夫如是叔宝之徒宜咏謌于帝德

四时和为玉烛诗

尧舜钦天日羲和正历时铜浑列辰象玉烛照华夷真宰潜能秉飞廉讵可吹祥光长赫矣佳号得温其衔处非龙首燃来岂凤脂皇明方比盛监物自无私

授节度使兼中书令西京留守麻

门下周官重八柄之权掌之者方为崇显洛食启二都之地分之者必在勲贤其有族茂山西功高天下画像早图于麟阁分茅继拥于龙旌将酬征伐之劳宜委居留之地具官某名标铁劵勇号翅人英雄而夜拜长星力扶兴运慷慨而自称大将誓立殊功爰膺推毂之荣累荷殿邦之寄开白门而効死已静边烽按黑矟以扬威克申戎律加以师贞之外治本尤精得士心而料敌无遗求民瘼而所在称理辑瑞而无违觐礼献琛而颇见勤王尊周之大业弥隆分陕之重权斯委仍加右相式重大臣於戏舜号纳言周称内史极尔人臣之位表予京邑之雄勉伸夹辅之劳无忝崇高之命可依前件

除右拾遗诸王府记室参军制

勅朕藩屏家邦封崇子弟凡于王府必择时才以尔具官某文行素高才识兼茂俾为记室仍列谏垣庶令謇謇之臣体我亲亲之旨曳裾载笔尔其勉之可依前件

允边上节度使入觐批答

勅某所上表事具悉卿心悬就日役在防秋屡拜封章坚求朝觐载叙云龙之会请离鸡鹿之关况闻刁斗无声烽烟罢警足可别云中之巨镇归日下之长安慰予燕颔之思遂尔雁门之恳覧奏嘉尚再三不忘所请宜依

崆峒山问道赋【黄帝之道天下清浄】

愚尝历覧皇王嘉崆峒之所请见轩辕之道光咨有德之人所谓乎不耻下问求无为之理寜辞乎陟彼高冈故得化臻於冲寂功格於玄黄者也原其云纪设官弦弧立制蚩尤俯伏以听命风后周旋而佐帝尚虑其至化未孚羣生未济乃访道於名山欲坐忘於浮世既而金根玉辂凤盖鸾旗万乘以之顺动千官以之悦随谒帝者之师吾将学矣庶圣人之道可得闻之于是陈稽首之仪揖厖眉之老方初筮以则告俄一言而悟道何思何虑靡烦手以乘乾不识不知自垂衣于大宝丧天下於忽焉得环中于自然既絶圣以弃智但牧民而御天姑射神山只在庙堂之上华胥旧国不离樽俎之前徒观其御彼六龙齐乎一马尚恭默之至道阐希夷之大化国风穆若克清夀域之中物态熙然尽列春台之下故得黜彼聪明端居穆清象罔之珠有耀出虚之乐无声岂比夫舜举八元方为求理尧咨四子而後化成者哉我国家尚黄老之虚无削申商之法令坐黄屋以无事降玄纁而外聘有以见万国之风咸归乎清浄

五老化流星诗

五老知符命皤然共効灵游河方告瑞入昴忽为星接武传歌咏翻身上杳冥来同聚井数去作种榆形鹤髪光难认龙图兆可听至今依列宿高印远天青

授节度使左金吾卫上将军制

门下王者建侯行师取诸易象体国经野法彼天文外则藩垣有仗钺之权内则羽卫重执金之柄向非勲旧罔与佥谐其有尽节皇家策功清庙陟师坛而且久提禁旅以攸宜亦既得人乃颁成命具官某将门集庆武曲储精曹景宗箭发饿鸱萧惠开世称卧虎当年誓志一万户之侯封絶塞立功五十营之兵事考勲庸而进律分茅土以殿邦克彰作翰之劳靡怠献琛之礼一昨倾心象魏述职京师载成鱼水之欢宜授爪牙之任尔其戒严黄道警肃紫垣致高枕於宸居是予繄赖法鈎陈于环卫在汝恪恭於戏以上将之雄兼任官之重世祖微时而健羡赵才没世以垂名勉继前贤勿替休命可依前件

诫诸王诏

勅朕闻五帝官天下而禅让于贤三王家天下而封树其子德已薄矣可不慎乎尔等生帝王之家承祖宗之庆各践王位且无军功不知稼穑之艰难但爱崇高之富贵宜循礼法勿紊典彛慎尔所为必思有益朝谒之暇友悌为娯以德以年雍雍穆穆汝或不子予敢独亲勉行忠孝之风勿贻家国之念佩服丕训无或忽诸

赐汉南国王生辰金银器鞍马诏

勅汉南国王星辰垂庆邦国有光咎陶感云虎之祥克符帝舜仲甫降岳神之质爰佐姬周诞灵既在於兹辰锡命宜遵於异数益松栢後凋之算表君臣道合之恩与国同休予所愿也可赐卿金银器物鞍马等具如别録














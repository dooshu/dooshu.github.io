姜奉世新寓园亭故相国申文定公别墅也余所居西百花巷相去才二百武客中无事晨夕造访赋诗书壁以纪岁时

其一


茂苑楼台旧午桥，碧梧修竹倚云霄。
幽人卜筑今方稳，客子移家幸不遥。
酒兴恰随花信发，乡心难共雪痕消。
杖藜从此过陪数，莫遣平头折简招。

其二

冠盖当年盛故乡，论交三世羡潘杨。
夕郎封事留青琐，吏部遗文满墨庄。
松菊荒芜堪洒泪，江湖飘荡此登堂。
故人剩有姜肱在，百尺高楼共一床。

其三

结构何须论拙工，知君丘壑在胸中。
林塘疏豁用卿法，巾几萧閒有父风。
萱草阶前抽短碧，梅花雪里弄新红。
醉归不畏春泥滑，只在吴趋巷口东。

其四

泛宅相期傍五湖，天涯吾道未云孤。
观涛词赋思枚叔，蜡屐风流羡阮孚。
湘箔不垂通乳燕，松梢勿剪待巢乌。
西窗石榻因谁设，拄笏朝昏许老夫。


跋叶母还金传


余读史，窃高杨震、管宁之为人。及至京师，游荐绅诸公间，又闻有叶母还金事。还金至小节，非叶母母仪妇训之炳然者，而士大夫咸极称之，何哉？杨、管不作，而介然取舍之操乃出于妇人云尔。然方其临莅不顾，逡巡退让之时，岂自知当播誉于人，垂光简册哉？宁以贫困，义不苟得，盖所谓无欲而好仁者。仲尼称人之为善，欲盖而弥章也，岂叶母之谓邪？显扬其亲，美以崇孝，中书君之谓邪？






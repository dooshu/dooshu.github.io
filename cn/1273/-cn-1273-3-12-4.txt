南园感事诗　有序五首


南园在文明门外，水木明瑟，为前明粤中前后五子赋诗高会地。后人即供俎豆于旧坛坫间。旁有宋三忠祠，故伊墨卿以“君臣三大节，词赋十先生”题其门，陈东塾为重书以揭之。其旁复有广雅书局，皆南园地拓也。两广学务处已借以治事，广东学务公所仍之。前后在事诸子，暇辄为诗钟之会。当其寸香甫烬，钟声铿然，斗捷夸多，争执牛耳。复创为表格，以积分法高下之，体制虽纤琐乎而与会者皆兴高采烈，以为此乐不减古人。年来伤离叹逝，意兴非昔。然其事尚不辍至今。今年公所始迁地，重重影事，思之怃然。张生六士有诗，为广其意和之，并索前在园诸子同作。

一代风骚起海湄，千秋忠愤剩荒祠。兴亡并作斜阳色，如此江山合赋诗。

五百年间几劫灰？南园非复旧池台。溶溶玉带河边水，曾见张乔照影来。

岂独伤心为古人，五年前事迹俱陈。预诗钟会者：方子顺太守、陈午星大令、姚伯怀观察、高啸桐太守先后俱逝，余亦多远官四方，升沉异趣。青青几树河桥柳，不待飞花已送春。粤中柳不作花。

女墙残月度钟声，捉鼻微吟笑洛生。不信风流今歇绝，夜乌啼雨过春城。

春潮欲上水松阴，春梦迷离不可寻。人去堂空帘不卷，碧阑干外昼沉沉。






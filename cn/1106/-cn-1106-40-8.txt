○祭独孤氏丈母文

（注具本篇，）

维年月日，（元和年。）某以清酌之奠，祭于独孤氏丈母之灵。惟灵育德涵仁，克生贤子，生而不淑，未壮而死。（独孤申叔，字子重。贞元十八年四月五日卒，年二十七。）名播九围，（九围，九州。）望高群士，虽微禄位，人羡其美。在抱无孙，（《汉书》：于今抱孙焉。）承家乏祀，孝女良婿，式遵燕喜。（《诗》：鲁侯燕喜。）某曩与子重，道契义均，知心为贵，实在斯人。奉养宜继，将致其勤，（公言将致其勤于独孤母也。）竟罹祸谪，逾纪漂沦。（公谪永、柳二州，自贞元乙酉谪官，至元和十一年丙申，为一纪矣。）夙志斯阻，微衷莫申，冀荣末路，私愿获陈。遽此承讣，天乎不仁？呜呼哀哉！昔也高堂，世悲其独。今兹玄室，孝道当复。（言申叔将孝于地下也。）神感昭融，不疾而速，灵识逾，承欢载穆。式致其安，宁填其毒！愿言有知，以慰幽躅。


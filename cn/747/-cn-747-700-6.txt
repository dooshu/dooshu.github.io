○赐石雄及三军敕书

敕石雄：晋绛密迩王畿，地当襟带，自卿与将士等扼其险要，勇冠诸军，捍彼奔冲，为我砥柱，每刻期深入，屡挫狂锋，批抗捣虚，导款游刃，永言勋绩，岂忘於怀。昔商伐鬼方，三年乃克，周公东征，三年不归，宪宗平淮西，文宗定沧海，士不解甲，或三四年，想卿等久在戎行，心经此役。且士之生代，本为功名，仗义从军，固当殉命。居平则孝养父母，成长则子孙衣食所资，无非国力；有事则投袂而起，负甲先登，抚养之恩，惟此为报。今者才近半岁，未曰劳师，功在垂成，往无不捷，将士等各宜感励，成此功名。上党既平，天下无事，从此永安家室，不复征行。近者杨弁首为猖狂，扇惑乱卒，今则身膏齐斧，戮及妻，生为不忠之人，死为负义之鬼，身名俱灭，可不痛哉！诸部既安，王师益振，乘此声势，必殄馀妖。故令中使宣慰，兼赐优赏。卿等便须鼓行而进，径入贼界下营，从此驻军，速图进取，勿使功业归於别帅，爵赏在於他人。勉务壮图，副兹厚遇，想宜知悉。


○赠李齐物太子太师诏

故金紫光禄大夫太子太傅兼宗正卿齐物，宗室珪璋，士林桢干，清廉独断，刚毅不群。历践周行，备经中外，威名益振，忠效弥彰。三尹神州，一登会府。擒奸掩钩距之术，恤狱正喉舌之官，遂令调护储闱，再登师傅。从容宾友，师长官寮。桑榆之时，壮志逾励；松柏之性，晚岁常坚。天不慭遗，奄然殂谢，念亲感旧，深轸於怀。宜锡宠章，载光营魄，可赠太子太师。


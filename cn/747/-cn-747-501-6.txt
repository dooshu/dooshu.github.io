○唐故东京安国寺契微和尚塔铭（并序）

和尚俗姓权氏，法讳契微，天水略阳人。十代祖安邱敬翼，为前秦仆射，事备载记。曾祖文诞，皇银青光禄大夫涪常二州刺史荆州都督府长史平凉郡开国公。祖崇本，皇朝散大夫滑州匡城县令，与兄户部郎中崇基、水部员外郎崇先，皆以文学政事，显名於贞观永徽之际。考同光，皇河南县尉长安县丞翰林详定学士，与伯兄益州成都县尉无侍、仲兄歙桂梓三州刺史若讷，三人同以大名举进士擢第，文章之美，为当时冠首。然其世德锺庆，若後无达者，则有以清净住世故。和尚生而敏悟，超然元觉。年九岁，於荐福寺金刚三藏发心入曼荼罗道场，传持圣印，悟入之速，发於岐嶷。然其德容具举，家族敬异，将必择卿士之良者以嫔之。时勇於出世，至欲刃其肤以自免，翰林府君既捐馆，母兄竟不能抑，遂以初笄之年，被服缁褐。至天宝元年，始受具於福先寺定宾律师，隶东京安国寺，师事刍尼无胜，受心门方便之学。以为心实境化，真由妄遣，遣之而真亦随尽，化之而心乃湛然。故外示律仪，内循禅悦，因初心而住实智，离有相而证空法，乃通四部经於宏正大师，尢精《楞伽》之义。而後住无住证，洗六妄，离二边，遵大道以坦荡，入法流而洄氵复。以深惠善诱诲学徒，或权或实，为归为趣，亦犹净名之随机摄导，蜀严以忠孝为言，故中外族姻，遍沐其化，渐渍饶益，可胜道哉！初以广德中随其家南渡，安居於苏州朱明寺，以建中二年九月六日，冥然化灭，报年六十二，经夏四十一。弟子尼惠操，又其兄子也，故探其义味，最为深入，乃率吁缁俗，号捧金身，建塔于东武邱寺之东北冈，从其教也。侄孙德舆，以为宣父有西方圣人之说，东汉有浮图仁祠之教，以其教言之。自菩提达摩七叶至大照祖师，皆以心法秘印，迭相授受，故戒生定，定生惠，得第一义者冲而诣之。呜呼！今其诣之矣，桑门纪述，多不分系绪。今备书者，主所以无忘先德，故其文也繁。铭曰：

教旨清净，戒珠圆映。识浪情尘，还源反性。彼一切见，皆妄想生。精修密诣，湛尔融明。示现者何？此身非久，强为之铭，以焯於後。


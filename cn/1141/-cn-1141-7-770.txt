悲老牛

老牛踯躅心悲酸，上岭下岭走新安。
新安诸岭石齿齿，泪尽蹄穿鞭未已。
吁嗟力不胜驱使，行行入肆充甘旨。
此邦百万多豪家，炊金馔玉纷如麻。
一脔不备亦何憾，相恬成俗无咨嗟。
君不见黄衣入梦语争传，又不见救母藏刀尤可怜。
杀业相寻缘食肉，尔有大功人不录。
昔时力尽为君耕，今日忍弃供鼎烹。
不辞刀俎吞声泣，请君看取盘中粒。



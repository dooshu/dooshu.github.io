○上大司馬相公書 【 北虜】

五月望日職方司觀政進士何孟春、惶懼再拜、書上大司馬相公執事、比聞北虜有書要三千人入貢、入貢之名可嘉。而所以求貢之詞甚逆。詔下文武羣議下官病臥逆旅、不審廟堂言慮何似、既乃有傳朝報者云、得旨聽虜貢三分裁二、此豈非主上所採于羣議者歟、其聽之也、豈非以遠人當柔而懷之。而絕其來王之心、恐搆邊釁故歟。夷狄貪婪無厭、所貢莫裨朝廷之毫芒。而錫賚適足以傷國用。來彌多、費彌廣。故不容不裁之也。抑愚于此復有慮焉、國用當恤。國勢尤不可不重也。虜書稱與書而不表。與我抗也。稱我以南朝。是將北等我也而我忍之。可遽令入貢。而無一辭以責其傲嫚之皋平虜以三千人請。而我遂許其一千一百人。使虜後復以六千人請。將許其三千人乎。且彼書巳云減我一人、即三千人俱不來、是有挾也。今我許其貢而裁其三之二。虜如不來。其可無重備乎而來亦有以覘我之虛弱。而虜且得氣矣。我國勢失重于虜而可乎哉愚虜今??多降敕虜王而督責之、舉大威福、大利害而曉之、謂虜必革心謝罪、元?台受入貢、庶幾乎虜有畏懾。而不敢覬覦于將來也。嗟乎此計甚明、老成裁處、廼不然者、誠慮一時士馬不能精充、萬分一虜出叵測、邊釁將難支耳、愚以為示虜以強、猶足消其桀驁、示虜以弱、而使虜得氣、國勢失所重。其生虜覬覦之漸、將來有不可言者、其所費又不啻三千人而止也赫赫我明、盡覆載而宰之、軍政馬政、樞機周密、承平百二十餘年、未嘗耗于征討、而不能精充、猶不免肉食之慮、何謂也、以愚所聞士馬集京師者之不精充、其弊久矣、法久易隳。弊隨隳生。在執事明鑑照之、知其所生之端。革而振之。不難也。士之不能精充。占役者多影蔽者眾也馬之不能精充。監牧者不覈其實。受牧者之不適其宜也。司馬寔總士馬之任、而執事任之、品式具存。額類可考也。而又舉得其人以自輔因巳成之跡而通融之、何慮乎不能精充之有、蕞爾醜種、敢畜不恭而暴戾乎肆、正當長纓??山王?繫其頸。而致之闕下耳。雖然、愚有不敢以易談者、所慮不在士馬而在將材也執事其視武將中、有能臨機制變者幾人。有能造謀畫策者幾人。有能知守正出奇。慷慨有大節。能不愛死。得人之死力者幾人。而皆未之有也。是則深可憂矣。儒者不言兵。儒者不可以不知兵也。聖世不用兵。未有聖世而不為兵備也。北虜來書無婉詞、有所挾矣。執事欲備兵于此時、其不擇將材于知兵者而預養之乎、執事試求其人焉、末寮豈無奇士、春惶懼再拜、


○上江陵赵相公寄所著文启

宗元启：宗元往者尝侍坐于崔比部，闻其言曰：“今之为文，莫有居赵司勋右者。”自是恒欲饰其所论著，荐之阁下，病其未就，将进且退者殆十数焉。幸以废逐伏匿，获伸其业，类于向者，若有可观。然又以罪恶显大，甘死荒野，不能出其固陋，以求知于阁下，则固昧昧徒生于世矣。谨献杂文十首。倘还以数字定其是非，使得存于世，则虽生与黄夷居，魂与魑魁游，所不辞也。轻渎威重，伏增战惧（一作惶灼）。谨启。


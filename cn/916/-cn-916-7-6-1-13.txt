【却东西门行】

驱马城西（《类聚》作西域。）阿。遥（《类聚》作回。）眺想京阙。望极烟原尽。地远山河没。摇装非短晨。还歌岂明发。修服怅边羁。瞻途眇乡谒。驰盖转徂龙。回星引奔月。乐去哀镜（疑作境。）满。悲来壮心歇。岁华委徂貌。（《类聚》作邈。）年霜移暮发。辰物久侵晏。（《诗纪》云。一作寻。）征思坐沦越。清氛掩行梦。忧原荡瀛渤。一念起关山。千里顾丘窟。（○《乐府诗集》三十七。《诗纪》七十二。又《类聚》四十一作都东西门行。引阙、没、发三韵。）


○答裴光庭贺雨手诏

爰自今春，时雨愆序，切忧农务，无忘寝兴。陕雒两郊，已闻流霔，而咸京近县，尚未霑霈。悯禾黍以疚怀，仰云汉而翘首。投龙致祭，亲祷灵池，誓移咎於薄躬，庶垂祐於黎献。神道昭著，鉴此虔诚，甘泽应期，嘉生遂性。亦是卿等同心燮理。戮力谋猷，上下咸和，致兹休应。丰年可望，庆慰良深，麟凤飞翔，未为瑞也。


危稹


稹原名科，字逢吉，号巽斋，又号骊塘，临川人。淳熙十四年（1187）进士，孝宗更其名为稹。调南康军教授。嘉定六年（1213），武学谕。八年（1215），诸王宫大小学教授。九年（1216），宗学博士。迁著作郎，进屯田郎官。十一年（1218），出知潮州，被论罢职。久之，又起知漳州。后提举崇禧观卒，年七十四。有巽斋集，不传。

水龙吟

庆齐年诸丈

洛阳九老图中，当时司马年犹小。争如今夕，举杯相劝，十人齐寿。已幸同庚，何分雌甲，本无多少。但有头可白，无愁可解，只如此、都赢了。

庆礼十年还又，更十年、依前难老。尽教百岁，做人高祖，见孙白首。却要从今，探梅脚健，看山眼好。赖天公，顿得东园长在，陪歌陪酒。

渔家傲

和晏虞卿咏侍儿弹箜篌

老去诸馀情味浅。诗词不上闲钗钏。宝幌有人红两靥。帘间见。紫云元在梨花院。

十四条弦音调远。柳丝不隔芙蓉面。秋入西窗风露晚。归去懒。酒酣一任乌巾岸。

沁园春

寿许贰车

籍甚声名，门阑相种，文章世科。算当年瑞世，正当夏五，仙家毓德，全是春和。底事屏星，著之海峤，奈此腾骧骥足何。君知否，看飞来丹诏，径上鸾坡。

殷勤携酒相过。要滟滟浮君金叵罗。叹同心相契，古来难觅，二年同处，意总无它。如此平分，更教添个，也自清风明月多。拚沉醉，任光浮绿鬓，笑满红涡。








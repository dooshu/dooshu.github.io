·岁暮得蒋驭鸿信，兼见其新製「寄赠」二首（蒋旧授御史，今入道）（庚子）

海峤玄云入岁除，远从苕水下双鱼。少微惨淡愁无奈，中散萧疏调有余。仙舄不妨神武外，法冠何似惠文初！鑑湖珠树今何在？黄鹤摩天未卜居。

梅花一寄起相思，闻向江湖学采芝。吴市尚留仙尉迹，青门何限故侯悲！鸿冥岂为飞扬倦，骢瘦还应行步奇。独怪槎来十二载，只传柱下五千辞。

〔人物考略〕

蒋驭鸿：当是渐逵字，或一字渐逵。考徐公「交行诗稿」有赠蒋渐逵诗云：『我入交州何所得，君来相访若有觌；不巾不屦神貌殊，自言混迹无人识。一从去国几何年，往日冠簪今渺然。姓氏直同梅尉隐，方书多自葛洪传。知君夙昔有兼才，笔墨纷纭入手裁。且莫佯狂长避世，遥闻天厩选龙媒』。张公二律，语意与此相似。


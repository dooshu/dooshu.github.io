○变鬼

南京华严寺僧月堂者，往年以募缘游食至贵州，闻土人言：此中夷俗，有人能为变鬼法。或男子，或妇人，变形为羊、豕、驴、骡之类，囓人至死，吮其血食之。宣慰土官重法禁之，而终不能绝，戒僧云：「卧时善防之。」僧与数人宿寺中，夜深时，闻羊鸣户外，少顷一羊入室，就睡者身连齅之。僧念之，得非向人所云乎？即运禅杖力击其腰下，一羊踣地，遂复本形，乃一M体妇人也。执而絷之，将以闻官，妇人哀叫不已。天明，倩人往报其家，家人齐来寺中，罗拜求免，出白金三百两为僧赎妇命，僧受之，乃释妇使去。他日，僧出郊，见土官导从布野，方执人生瘗之，问旁观者，云：「捉得变鬼人也。」 【 僧自为。】


堂成


背郭堂成荫白茅，缘江路熟俯青郊。桤林碍日吟风叶〔一〕，笼竹和烟滴露梢〔二〕，暂止一作下飞乌将数子，频来语燕定新巢。旁人错比扬雄宅〔三〕，懒惰一作慢无心作解嘲。

〔一〕桤林：旧注：诸韵无桤字，蜀人相传，以为音丘宜切。周公谨《齐东野语》：桤或读作岂。又郑氏注曰：五来反，若然，当作呆字。余尝见陈体仁端明云：见前辈读若欹韵，颇以为疑。后见《剑南》诗有“著书增木品，搜句觅桤栽”。又荆公云：“濯锦江边木有桤，小园封植伫华滋。”盖信欹音为然。桤惟蜀有之，不才木也，或谓即榕也。

〔二〕笼竹：宋子京《益部方物记》：慈竹别有一种，节间容八九尺者，曰龙竹。

〔三〕扬雄宅：《成都记》：成都县百步有严君平、司马相如、扬雄宅，今草玄亭余迹尚存。《寰宇记》：子云宅在少城西南角，一名草玄堂。张孟阳诗：“郁郁少城内，峨峨百族居。借问扬子宅，想见长卿庐。”






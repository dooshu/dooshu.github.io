○春於姑熟送赵四流炎方序

白以邹鲁多鸿儒，燕赵饶壮士，盖风土之然乎？赵少公才貌瑰雅，志气豪烈，以黄绶作尉，泥蟠当涂，亦犹鸡栖鹤笼，不足以窘束鸾凤耳。以疾恶抵法，迁於炎方。辞高堂而坠心，指绝国以摇恨。天与水远，云连山长，惜光景於顷刻，开壶觞於洲渚。黄鹤晓别，愁闻命子之声；青枫暝色，尽是伤心之树。然自吴瞻秦，日见喜气。上当攫玉弩，摧狼狐，洗清天地，雷雨必作。冀白日回照，丹心可明，巴陵半道，坐见还吴之棹。令雪解而松柏振色，气和而兰蕙开芳。仆西登天门，望子於沧江之上。吾贤可流水其道，浮其身，通方大适，何往不可，何戚戚於路歧哉？


○故河南府司录参军卢君墓志铭

君讳士琼，字德卿，范阳人，家世为甲姓，祠部郎中融之长子。明经及第，历宁陵、华阴二县主簿，知泗州院事，得协律郎。郑少师之留守东都，奏为推官，得大理评事。韩尚书代为留守，请君如初。尚书节将陈许奏充观察判官，得监察御史。府罢岁馀，除河南府户曹，以疾免。河南尹重其能，奏为司录参军。八月癸酉，发疾而卒，年六十九。

君少好著文，精晓吏事。少游故丞相杨炎、张延赏之门，杨美其文词，张每叹其吏材过人。尝摄职同州，当徵官税钱，时民竞出粟易钱以归，官斗至十八九。君白刺史言状，请倍估纳粟，下以泽民，上可以与官取利。刺史诘状，君辩其所以必然。刺史行之，民用得饶。未一月，果被有司牒，和收官粟，斗给六十。後刺史到，欲尽入其羡於官，君既去职，犹止之曰：“圣泽本以利民，民户知之，不可以独享。”刺史乃悬榜晓民，使请馀价，因以绢布高给之，民亦欢受，州获羡钱六百万。其为户曹，决断精速，曹不拥事。及为司录，始就官，承符吏请曰：“前例某等一十五人合钱二千，僦人与司录养马，敢请命。”因出状。君诃曰：“汝试我耶？”使拽之，将加杖。承符吏众进叩曰：“前司隶皆然，故敢请。”君告曰：“司录岂不自有手力钱耶，用此赃何为？”因叱出之，召主馔吏约之曰：“司录、判官、文学、参军，皆同官环处以食，精粗宜当一，不合别二。无踵旧犯，吾不恕。”及月终，厨吏率其馀而分之，文学、参军得司录居三之一，君晓之曰：“俸钱、职田、手力数既别官品矣，此餐钱之馀，不当计位高下，从此後自司录至参军平分之。”旧事掾曹之下，各请家僮一人食钱，助本司府吏厨附食，司录家僮或三人或四人，就公堂馀食，侵挠厨吏，弊日益长。君使家僮二人食钱於司录府吏厨附食，家僮终不入官厨。召诸县府望吏告曰：“某居此岁久，官吏清浊侵病人者，每闻之，司隶职当举非法，往各白汝长，宜慎安廉靖，以渑池令为戒。”其所改易，皆克己便人，堪为故事。及君卒，士君子相吊哭，咸以为能高而位卑不副。

有子三人，孺方、嗣宗、嗣业，号慕祗守，不失家法。女二人。前娶清河崔敏女，无子，後娶荥阳郑虬之女，有子，故皆葬於祠部茔东北。孺方叩头泣曰：“丈人尝与先子同官而游，宅居南北邻，敢请纪石。”翱不得辞，乃据所见闻者镌其实，可推类以知凡所从事之贤。铭曰：

嗟卢君，性直而用优，约己以利人。宜寿宜贵，以拯时所艰。其缄而不伸，以丧厥神，岂夺惠於东民。悲夫！


文集卷八十九


书黄泥坂词后


余在黄州，大醉中作此词，小儿辈藏去稿，醒后不复见也。前夜与黄鲁直、张文潜、晁无咎夜坐。三客翻倒几案，搜索箧笥，偶得之。字半不可读，以意寻究，乃得其全。文潜喜甚，手录一本遗余，持元本去。明日得王晋卿书，云：“吾日夕购子书不厌。近又以三缣博两纸。子有近书，当稍以遗我，毋多费我绢也。”乃用澄心堂纸、李承晏墨，书此遗之。元祐元年十一月二十一日。卷六八





题《憩寂图》诗


并鲁直跋

元祐元年正月十二日，苏子瞻、李伯时为柳仲远作《松石图》。仲远取杜子美诗“松根胡僧憩寂寞，庞眉皓首无住着。偏袒右肩露双脚，叶里松子僧前落”之句，复求伯时画此数句，为《憩寂图》。子由题云：“东坡自作苍苍石，留取长松待伯时。只有两人嫌未足，兼收前世杜陵诗。”因次其韵云：“东坡虽是湖州派，竹石风流各一时。前世画师今姓李，不妨题作辋川诗。”文与可尝云：“老夫墨竹一派，近在徐州。”吾竹虽不及，石似过之。此一卷公案，不可不令鲁直下一句。

或言：子瞻不当目伯时为前身画师，流俗人不领，便是诗病。伯时一丘一壑，不减古人，谁当作此痴计。子瞻此语是真相知。鲁直书。卷六八





题张安道诗后


“因嗟萍梗才名客，自叹匏瓜老病身。一榻从兹还倚壁，不知重扫待何人。”元丰三年，家弟子由谪官筠州，张安道口占此诗为别，已而涕下。安道平生未尝出涕向人也。元祐六年十二月薨于南都。将属纩，问后事，但言伸意子瞻兄弟。是月十一日，举哀荐福禅院，录此诗留院中。卷六八





书张芸叟诗


张舜民芸叟，邠人也。通练西事，稍能诗。从高遵裕西征回，途中作诗二绝。一云：“灵州城下千株柳，总被官军斫作薪。他日玉关归去路，将何攀折赠行人？”一云：“青铜峡里韦州路，十去从军九不回。白骨似沙沙似雪，将军休上望乡台。”为转运判官李察所奏，贬郴州监税。舜民言：“官军围灵武不下，粮尽而退。西人从城上大呼：‘官军汉人兀攃否’？或仰而答曰：‘兀攃。’城上皆大笑。西人谓惭为兀攃也。”卷六八





书试院中诗


元祐三年二月二十一日，领贡举事，辟李伯时为考校官。三月初，考校既毕，待诸厅参会，故数往诣伯时。伯时苦水悸，愊愊不欲食，作欲马以排闷。黄鲁直诗先成，遂得之。鲁直诗云：“仪鸾供帐饕虱行，翰林湿薪爆竹声，风帘官烛泪纵横。木穿石盘未渠透，坐窗不遨令人瘦，贫马百啮逢一豆。眼明见此玉花骢，径思着鞭随诗翁，城西野桃寻小红。”子瞻次韵云：“少年鞍马勤远行，夜闻啮草风雨声，见此忽思短策横。千里故纸钻未透，那更陪君作诗瘦，不如芋魁归饭豆。门前欲嘶御史骢，诏恩三日休老翁，羡君怀中双橘红。”蔡天启、晁无咎、舒尧文、廖明略皆继，此不能尽录。予又戏作绝句：“竹头抢地风不举，文书堆案睡自语。看马欲顿风尘，亦思归家洗袍裤。”伯时笑曰：“有顿尘马欲入笔。”疾取纸来写之后。三月六日所作皆是也。眉山苏轼书。卷六八





书鬼仙诗


“忽然湖上片云飞，不觉中流雨湿衣。折得荷花浑忘却，空将荷叶盖头归。”

“江上樯竿一百尺，山中楼台十二重。山僧楼上望江上，遥指樯竿笑杀侬。”

“湘中老人读黄老，手援紫藟坐碧草。春至不知湘水深，日暮忘却巴陵道。”

“爷娘送我青枫根，不记青枫几回落。当时手刺衣上花，今日为灰不堪着。”

“蒲口潮来初渺漫，莲舟溶漾采花难。芳心不惬空归去，会待潮平更折看。”

“酒尽君莫沽，壶倾我当发。城市多嚣尘，还山弄明月。”

“卜得上峡日，秋江风浪多。巴陵一夜雨，肠断木兰歌。”

“寒草白露里，乱山明月中。是夕苦吟罢，寒烛与君同。”

元祐三年二月二十一日夜，与鲁直、寿朋、天启会于伯时斋舍。此一卷，皆仙鬼作，或梦中所作也。又记《太平广记》中，有人为鬼物所引入墟墓，皆华屋洞户，忽为劫墓者所惊，出，遂失所见，但云：“芫花半落，松风晚清。”吾每爱此两句，故附之书末。卷六八





记白鹤观诗


昔游忠州白鹤观，壁上高绝处，有小诗，不知何人题也。诗云：“仙人未必皆仙去，还在人间人不知。手把白髦从两鹿，相逢聊问姓名谁。”卷六八





记关右壁间诗


“欲挂衣冠神武门，先寻水竹渭南村。却将旧斩楼兰剑，买得黄牛教子孙。”余旧见此诗于关右壁间，爱之，不知何人诗也。卷六八





记西邸诗


余官凤翔，见村邸壁上书此数句，爱而诵之。云：“人间有漏仙，兀兀三杯醉。世上无眼禅，昏昏一枕睡。虽然没交涉，其奈略相似。相似尚如此，何况真个是。”卷六八





书出局诗


“急景归来早，浓阴晚不开。倾杯不能饮，待得卯君来。”今日局中早出，阴晦欲雪，而子由在户部晚出，作此数句。忽记十年前在彭城时，王定国来相过，留十余日，还南都。时子由为宋幕，定国临去，求家书，仆醉不能作，独以一绝与之。云：“王郎西去路漫漫，野店无人霜月寒。泪湿粉笺书不得，凭君送与卯君看。”卯君，子由小名也。今日情味虽差胜彭城，然不若同归林下，夜雨对床，乃为乐耳。元祐三年十月二十三日。卷六八





评诗人写物


诗人有写物之功。“桑之未落，其叶沃若。”他木殆不可以当此。林逋《梅花》诗云：“疏影横斜水清浅，暗香浮动月黄昏。”决非桃、李诗。皮日休《白莲》诗云：“无情有恨何人见，月晓风清欲堕时。”决非红莲诗。此乃写物之功。若石曼卿《红梅》诗云：“认桃无绿叶，辨杏有青枝。”此至陋诗，盖村学中体也。元祐三年十二月六日，书付过。卷六八





评七言丽句


七言之伟丽者，杜子美云：“旌旗日暖龙蛇动，宫殿风微燕雀高”“五更晓角声悲壮，三峡星河影动摇”，尔后寂寞无闻焉。直至欧阳永叔“沧波万古流不尽，白鹤双飞意自闲”“万马不嘶听号令，诸蕃无事乐耕耘”，可以并驱争先矣。轼亦云：“令严钟鼓三更月，野宿貔貅万灶烟。”又云：“露布朝驰玉关塞，捷书夜到甘泉宫。”亦庶几焉尔。卷六八





读文宗诗句


“人皆苦炎热，我爱夏日长。薰风自南来，殿阁生微凉。”世未有续之者。予亦有诗云：“卧闻疏响梧桐雨，独咏微凉殿阁风。”卷六八





书辩才次韵参寥诗


“岩栖木食已皤然，交旧何人慰眼前。素与昼公心印合，每思秦子意珠圆。当年步月来幽谷，柱杖穿云冒夕烟。台阁山林本无异，故应文字未离禅。”辩才作此诗时，年八十一矣。平生不学作诗，如风吹水，自成文理。而参寥与吾辈诗，乃如巧人织绣耳。卷六八





书参寥诗


仆在黄州，参寥自吴中来访，馆之东坡。一日，梦见参寥所作诗，觉而记其两句云：“寒食清明都过了，石泉槐火一时新。”后七年，仆出守钱塘，而参寥始卜居西湖智果院。院有泉，出石缝间，甘冷宜茶。寒食之明日，仆与客泛湖，自孤山来谒参寥，汲泉钻火，烹黄蘖茶，忽悟所梦诗，兆于七年之前。众客皆惊叹，知传记所载，非虚语也。元祐五年二月二十七日，眉山苏轼书并题。卷六八





记谢中舍诗


寇元弼言：“去岁徐州倅李陶，有子年十七八，素不甚作诗，忽咏《落花》诗云：‘流水难穷目，斜阳易断肠。谁同砑光帽，一曲舞《山香》。’父惊问之，若有物凭附者，自云是谢中舍。问砑光帽事，云：‘西王母宴群仙，有舞者戴砑光帽，帽上簪花，舞《山香》一曲，未终，花皆落云。’”卷六八





书苏子美金鱼诗


旧读苏子美《六和寺》诗云：“松桥待金鱼，竟日独迟留。”初不喻此语。及倅钱塘，乃知寺后池中有此鱼如金色也。昨日复游池上，投饼饵，久之，乃略出，不食，复入，不可复见。自子美作诗，至今四十余年。子美已有“迟留”之语，苟非难进易退而不妄食，安能如此寿耶！卷六八





题张子野诗集后


张子野诗笔老妙，歌词乃其余技耳。《湖州西溪》云：“浮萍破处见山影，小艇归时闻草声。”与余和诗云：“愁似鳏鱼知夜永，懒同胡蝶为春忙。”若此之类，皆可以追配古人。而世俗但称其歌词。昔周昉画人物，皆入神品，而世俗但知有周昉士女，皆所谓“未见好德如好色者”欤？元祐五年四月二十一日。卷六八





书所和回先生诗


回先生诗云：“西邻已富忧不足，东老虽贫乐有余。白酒酿来因好客，黄金散尽为收书。”东坡居士和云：“世俗何知贫是病，神仙可学道之余。但知白酒留佳客，不问黄公觅素书。”熙宁元年八月十九日，有道人过沈东老饮酒，用石榴皮写句壁上，自称回山人。东老送之出门，至石桥上。先渡桥数十步，不知其所往。或曰：“此吕先生洞宾也。”七年，仆过晋陵，见东老之子偕，道其事。时东老既没三年矣，为和此诗。其后十六年，复与偕相遇钱塘，更为书之。偕字君与，有文行，世其家云。元祐五年五月二十五日，东坡先生书。卷六八





记里舍联句


幼时，里人程建用、杨尧咨、舍弟子由会学舍中，天雨，联句六言。程云：“庭松偃仰如醉。”杨即云：“夏雨凄凉似秋。”余云：“有客高吟拥鼻。”子由云：“无人共吃馒头。”坐皆绝倒。今四十余年矣！卷六八





题凤山诗后


杨君诗，殊有可观之言，长韵尤可喜，然求免于寒苦而不可得。悲夫，此道之不售于世也久矣！卷六八





题欧阳公送张著作诗后


诗中虽不著岁月，有“厌京已弄春”之语，是则自洛还馆中未久，去夷陵之行无几矣。元祐六年，东坡居士观于汝南东阁。卷六八





书颍州祷雨诗


元祐六年十月，颍州久旱，闻颍上有张龙公神祠，极灵异，乃斋戒，遣男迨与州学教授陈履常往祷之。迨亦颇信道教，沐浴斋居而往。明日，当以龙骨至，天色少变。二十六日，会景贶、履常、二欧阳，作诗云：“后夜龙作云，天明雪填渠。梦回闻剥啄，谁呼赵陈予？”景贶拊掌曰：“句法甚新，前此未有此法。”季默曰：“有之。长官请客，吏请客目，曰‘主簿、少府、我’，即此语也。”相与笑语。至三更归时，星斗灿然，就枕未几，而雨已鸣檐矣。至朔旦日作，五人者复会于郡斋。既感叹龙公之威德，复嘉诗语之不谬。季默欲书之，以为异日一笑。是日，景贶出迨诗云：“吾侪归卧髀骨裂，会友携壶劳行役。”仆笑曰：“是男也，好勇过我。”卷六八





书李简夫诗集后


孔子不取微生高，孟子不取於陵仲子，恶其不情也。陶渊明欲仕则仕，不以求之为嫌，欲隐则隐，不以去之为高；饥则扣门而乞食，饱则鸡黍以延客。古今贤之，贵其真也。李公简夫以文学政事有闻于天圣以来，而谢事退居于嘉祐之末，熙宁之初。平生不眩于声利，不戚于穷约，安于所遇而乐之终身者，庶几乎渊明之真也。熙宁三年，轼始过陈，欲求见公，而公病矣。后二十年，得其手录诗七十篇于其孙公辅。读之，太息曰：“君子哉若人，今亡矣夫！”元祐六年十二月初四日。卷六八





题梅圣俞诗后


“驿使前时走马回，北人初识越人梅。清香莫把酴醾比，只欠溪头月下杯。”梅二丈长身秀眉，大耳红颊，饮酒过百盏，辄正坐高拱，此其醉也。吾虽后辈，犹及与之周旋。览其亲书诗，如见其抵掌谈笑也。元祐七年七月二十二日。卷六八





跋再送蒋颖叔诗后


颖叔未有帅洮之命，作扈驾诗，轼和之，有“游魂”之句，遂成吟谶。正月十六日，偶谒钱穆父，作小诗写之扇上。颖叔、穆父、仲至皆和，轼亦再赋。请颖叔收此扇与此轴，旋复迎劳，吾诗之必谶也。卷六八





记宝山题诗


予昔在钱塘，一日，昼寝于宝山僧舍，起，题其壁云：“七尺顽躯走世尘，十围便腹贮天真。此中空洞全无物，何止容君数百人。”其后，有数小子亦题名壁上，见者乃谓予诮之也。周伯仁所谓君者，乃王茂弘之流，岂此等辈哉！世子多讳，盖僭者也。吾尝作《李太白真赞》，云：“生平不识高将军，手污吾足乃敢嗔。”吾今复书此者，欲使后之小人少知自揆也。卷六八





书石芝诗后


中山教授马君，文登人也。盖尝得石芝食之，故作此诗，同赋一篇。目昏不能多书，令小儿执笔，独题此数字。卷六八





书蜀僧诗


王中令既平蜀，捕逐余寇，与部队相远。饥甚，入一村寺中。主僧醉甚，箕踞，公怒，欲斩之。僧应对不惧，公奇而赦之，问求蔬食。僧对曰：“有肉无蔬。”公益奇之。馈以蒸猪头，食之甚美。公喜，问僧：“止能饮酒食肉耶，抑有他技也？”僧自言：“能为诗。”公命赋蒸豚，操笔立成云：“觜长毛短浅含臕，久向山中食药苗。蒸处已将蕉叶裹，熟时兼用杏浆浇。红鲜雅称金盘饤，软熟真堪玉箸挑。若把毡根来比并，毡根自合吃藤条。”公大喜，与紫衣师号。元祐九年二月十三日，偶与公之玄孙讷道此，因记之。卷六八





书彭城观月诗


“暮云收尽溢清寒，银汉无声转玉盘。此生此夜不长好，明月明年何处看？”余十八年前中秋夜，与子由观月彭城，作此诗，以《阳关》歌之。今复此夜，宿于赣上，方迁岭表，独歌此曲，聊复书之，以识一时之事。殊未觉有今夕之悲，悬知有他日之喜也？卷六八





记乐天西掖通东省诗


元祐元年，予为中书舍人。时执政患本省事多漏泄，欲以舍人厅后作露篱，禁同省往来。予白执政：“应须简要清通，何必树篱插棘？”诸公笑而止。明年，竟作之。暇日，偶读乐天集，有云：“西省北院，新构小亭，种竹开窗，东通骑省。与李常侍隔窗小饮，作诗。”乃知唐时得西掖作窗以通东省，而今日本省不得往来，可叹也！卷六八





书润州道上诗


“行歌野哭两堪悲，远火低星渐向微。病眼不眠非守岁，乡音无伴苦思归。重衾脚冷知霜重，新沐头轻感发稀。只有残灯不嫌客，孤舟一夜许相依。”仆时三十九岁，润州道中值除夜而作。后二十年，在惠州守岁，录付过。卷六八





书李主词


“三十余年家国，数千里地山河。几曾惯干戈！一旦归为臣虏，沉腰潘鬓消磨。最是苍皇辞庙日，教坊犹奏别离歌。挥泪对宫娥。”后主既为樊若水所卖，举国与人，故当恸哭于九庙之外，谢其民而后行，顾乃挥泪宫娥，听教坊离曲哉！卷六八





题《秧马歌》后　一


惠州博罗县令林君抃，勤民恤农，仆出此歌以示之。林君喜甚，躬率田者制作阅试，以谓背虽当如覆瓦，然须起首尾如马鞍状，使前却有力。今惠州民皆已施用，甚便之。念浙中稻米几半天下，独未知为此，而仆又有薄田在阳羡，意欲以教之。适会衢州进士梁君琯过我而西，乃得指示，口授其详，归见张秉道，可备言范式尺寸及乘驭之状，仍制一枚，传之吴人。因以教阳羡儿子，尤幸也。本欲作秉道书，又懒，此间诸事，可问梁君具详也。试更以示西湖智果妙总禅师参寥子，以发万里一笑，尤佳也。绍圣二年四月二十二日，轼书。卷六八





题《秧马歌》后　二


林博罗又云：“以榆枣为腹患其重，当以栀木，则滑而轻矣。”又云：“俯伛秧田，非独腰脊之苦，而农夫例于胫上打洗秧根，积久皆至疮烂。今得秧马，则又于两小颊子上打洗，又完其胫矣。”卷六八





题《秧马歌》后　三


翟东玉将令龙川，从予求秧马式而去。此老农之事，何足云者？然已知其志之在民也。愿君以古人为师，使民不畏吏，则东作西成，不劝而自力。是家赐之牛，而人予之种，岂特一秧马之比哉！卷六八





题《秧马歌》后　四


吾尝在湖北，见农夫用秧马行泥中，极便。顷来江西，作《秧马歌》以教，人罕有从者。近读《唐书·回鹘部族黠戛斯传》，其人以木马行水上，以板荐之，以曲木支腋下，一蹴辄百余步，意殆与秧马类欤？聊复记之，异日详问其状，以告江南人也。卷六八





书陆道士诗


江南人好作盘游饭，鲊脯脍炙无不有，然皆埋之饭中。故里谚云：“撅得窖子。”罗浮颖老取凡饮食杂烹之，名谷董羹，坐客皆称善。诗人陆道士，遂出一联句云：“投醪谷董羹锅里，撅窖盘游饭碗中。”东坡大喜，乃为录之，以付江秀才收，为异时一笑。吴子野云：“此羹可以浇佛。”翟夫子无言，但咽唾而已。丙子十二月八日。卷六八





记刘景文诗


刘季孙景文，平之子也。慷慨奇士，博学能诗。仆荐之，得隰州以殁，哀哉！尝有诗寄仆曰：“四海共知霜鬓满，重阳能插菊花无？”死之日，家无一钱，但有书三万轴，画数百幅耳。卷六八






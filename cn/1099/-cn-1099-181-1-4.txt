○論革冗官疏 【 革冗官】

本月二十三日、奉　聖諭云、生財之道以生之者眾食之者寡、今天下諸司官員、比舊過多、我　太祖初無許多、後來增添冗濫、宜致百姓艱窘、日甚一日、朕欲命卿會官查議裁革、卿可盡誠布公、為　國思之特預諭卿知、可先說說、欽此、臣聞在昔聖帝明王、建邦設都、樹后王君公、承以大夫師長、凡以代天理物、為民立極、不徒設也、今　國家政令出自　朝廷。五府六部。則分職率屬。而倡行之。其在南京吏部不典銓選禮部不知貢舉。戶部無歛散之責。兵部無調遣之行。近者大臣率以無用老疾之人。聽其在彼養老。虗縻廩祿。甚非我　太祖之意。前代于陪京俱設留守以總知眾務不宜遍設九卿庶司也近雖議裁亦未能一如古制故我　太宗文皇帝初遷北京。亦止權置二三行在府部官不全設也伊考諸古。商遷五都。不別置員。周營洛邑。惟命留後。漢唐舊邦。止設京尹。葢從古巳然。今實所當釐正。與凡在內各部寺屬。在外司府州縣管糧管馬等官。及王府空閑官僚。因而省之。以補軍衛多餘首領。及非衝要而設驛逓。非要害而設廵司。下邑置丞。小郡添判。如斯之類。不可勝數。歲所費不下十餘萬。宗室祿糧。軍士月米為益多矣。故自來有識之士。莫不建議裁減。獨以上下議擬不同。或溺於聞見。不覺隨事狥非。或畏難苟安。不能相時裁度。惟是生民重困。冗食日滋。因循百年。迄未有改。自非我　大聖人聰明睿知達天德者。其孰能獨思及此。而力行之乎、伏願　皇上即以　聖意、明詔有司、會官廷議、各各備開建置來歷、分別應否存留裁革省併、奏　請定奪、則官簡而費易供。選清而俗亦靜。所謂明王立政。不惟其官惟其人者。正在是矣。天下萬世、不勝幸甚、


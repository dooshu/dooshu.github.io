▼草书歌赠张宣

昔闻汝祖东吴精，醉传草圣醒而惊。

汝今能饮不满杓，逸气欲与相峥嵘。

高堂把笔若把槊，长绡一拂悲风生。

阴垂大泽雷雨过，响破巨峡波涛倾。

扬扬游丝罥晴昼，落落高斗回寒更。

饮猿连臂深涧绝，饥鹘捩翅荒烟横。

自言静里观万物，故能变化穷其情。

嗟余少本好剑舞，学书晚方从父兄。

终焉懒惰不得就，尘满砚田长废耕。

览时抚事每有感，胸次矹硉何由平。

空斋往往出怪语，吟声相应饥肠鸣。

篇成请君为我写，墨沈洒壁从奔崩。

是时黄云闭岁暮，返照忽出寒江明。

手随意到不留阻，正似突骑阴山行。

令严不闻戈甲响，一夜下尽名王城。

安得师行亦如此，顷刻坐见乾坤清？

喧呼作歌聊赠汝，愈使流泪沾衣缨。


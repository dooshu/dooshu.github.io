80　爾雅傅負版釋


「傅，負版。」釋蟲文。郭璞注：「未詳。」即柳子所爲作蝜蝂傳者也。【原注】西京賦「戎葵懷羊」，爾雅「懷羊」，璞亦曰「未詳」。

【元圻案】邵氏爾雅正義曰：「傅，一名負版。柳宗元蝜蝂傳云：『蝜蝂者，善負小蟲也。行遇物輒持取，昂其首，負之背，逾重雖困劇不止也。其背甚澀，物積因不散，卒躓仆不能起。人或憐之，爲去其負，苟能行，又持取如故。又好上高，極其力不止，至墜地死。』案宗元所説似寓言，然負重之蟲，所在有之，特未聞有負版之名耳。玉篇云：『蝂，蝜也。』則當云『傅負一名蝂』。」又釋草正義：「蒐，一名懷羊。西京賦云『戎葵懷羊』，其形狀未聞。玉篇蒐，作『瘣』。」






巳上人茅斋


巳公茅屋下〔一〕，可以赋新诗。枕簟入林僻，茶瓜留客迟。江莲摇白羽〔二〕，天棘梦一作蔓青丝〔三〕。空忝许询辈，难酬支遁词。

〔一〕巳公：伪欧注云：齐己。谬甚。

〔二〕江莲：宋《乐府》：种莲长江边。

〔三〕天棘：《本草图经》曰：天门冬，春生，藤蔓高至丈余，其叶如丝杉而细散。《尔雅》：髦颠蕀。注曰：白华，有刺，蔓生，蕀音棘。《抱朴子》及《神仙服食方》云：天门冬，一名颠棘。梦弼云：颠、天，声相近也。许彦周云：江南徐铉家本云：“天棘蔓青丝。”蔓生如青丝，尤见是天门冬也。《通志》：柳，一名天棘。






族祖母彭氏七十序

柏舟之诗见采国风嘉女贞也共姜以世子之妃义不可有它而圣人犹亟取之况穷檐匹妇忍穷饿坚守以终其身以成立其子孙可不谓难哉吾族家双溪守先世礼义之风妇女多食贫而贞而厉节最难者莫如从祖母彭太孺人今年庚戌九月之朔七十矣族之长老佥来属词曰是贞且淑非文莫徵非子莫悉使吾子之言徵而传也虽象服之荣奚加焉嗟夫余言之未必传也知之诚莫余悉也孺人少归士忠公夫耕於野饁饷如宾退则修其女红以佐饘粥生二子而寡是时孺人年甫逾三十盎无斗储诸妪皆劝去坚谢不听久之长子又夭抚次子玉符盖三十余年而始造有家始其夫疾革时诀曰汝穷饿不可守速嫁以活我孤今孺人力成其家若此易称苦节不可贞然未有不苦而能贞者也先王母吴太孺人故相敬爱遇之如亲妯娌孺人谓先王母曰自吾称未亡人食未尝饱盖上以奉吾姑下以哺吾儿寒夜绩纺必鸡鸣手足冻僵寝不解衣旦起体尚未温又复拮据以是磨耗其心不知未亡人之穷且悲也先王母闻之辄相向泣闰章少时尝及见之今孺人数过余家犹为佐女红不辍而其子若妇皆孝谨能当意人皆谓孺人事姑之报也吾言质而近如此窃以为古之为妇为母者蔑以尚也故序以附之家乘


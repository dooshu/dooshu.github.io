卷一百四

<史部,诏令奏议类,奏议之属,历代名臣奏议>

钦定四库全书

历代名臣奏议卷一百四

明　杨士奇等　撰

封建

秦始皇初并天下丞相王绾等言诸侯初破燕齐荆地远不为置王毋以填之请立诸子唯上幸许始皇下其议於羣臣羣臣皆以为便廷尉李斯议曰周文武所封子弟同姓甚衆然後属踈远相攻击如仇雠诸侯更相诛伐周天子弗能禁止今海内赖陛下神灵一统皆为郡县诸子功臣以公赋税重赏赐之甚足易制天下无异意则安宁之术也置诸侯不便始皇曰天下共苦战鬭不休以有侯王赖宗庙天下初定又复立国是树兵也而求其宁息岂不难哉廷尉议是分天下以为三十六郡

始皇置酒咸阳宫仆射周青臣进颂曰陛下神圣平定海内以诸侯爲郡县无战争之患上古所不及始皇悦博士淳于越曰殷周之王千余岁封子弟功臣自为枝辅今陛下有四海而子弟为匹夫卒有田常六卿之臣何以相救事不师古而能长久非所闻也

汉文帝以代王入即位後分代为两国立皇子武为代王参为太原王小子胜则粱王矣後又徙代王武为淮阳王而太原王参为代王尽得故地居数年梁王胜死亡子时贾谊为粱怀王太傅上疏曰陛下即不定制如今之势不过一传再传诸侯犹且人恣而不制豪植而大强【植立也】汉法不得行矣陛下所以为蕃扞及皇太子之所恃者唯淮阳代二国耳代北边匈奴与强敌为隣能自完则足矣而淮阳之比大诸侯廑如黑子之着面适足以饵大国耳不足以有所禁御方今制在陛下制国而令子适足以为饵岂可谓工哉人主之行异布衣布衣者饰小行竞小亷以自托於乡党人主唯天下安社稷固不耳高皇帝瓜分天下以王功臣反者如蝟毛而起以为不可故蔪去不义诸侯而虚其国择良日立诸子雒阳上东门之外【诸侯国皆在关东故於东门外立之也】毕以为王而天下安故大人者不牵小行以成大功今淮南地远者或数千里越两诸侯【越过也两诸侯梁及淮阳】而县属於汉其吏民繇役往来长安者自悉而补中道衣敝【自悉其家资财补缝作衣】钱用诸费称此其苦属汉而欲得王至甚逋逃而归诸侯者已不少矣其势不可久臣之愚计愿举淮南地以益淮阳而为梁王立後割淮阳北边二三列城与东郡以益梁不可者可徙代王而都睢阳梁起於新郪以北着之河淮阳包陈以南楗之江【楗谓立封界】则大诸侯之有异心者破胆而不敢谋梁足以扞齐赵淮阳足以禁吴楚陛下高枕终无山东之忧矣此二世之利也当今恬然适遇诸侯之皆少数岁之後陛下且见之矣夫秦日夜苦心劳力以除六国之旤今陛下力制天下颐指如意高拱以成六国之旤难以言智苟身无事畜乱宿旤孰视而不定万年之後传之老母弱子将使不宁不可谓仁臣闻圣主言问其臣而不自造事故使人臣得毕其愚忠唯陛下财幸

八年夏又封淮南厉王四子皆为列侯谊知上必将复王之也上疏谏曰窃恐陛下接王淮南诸子曾不与如臣者孰计之也淮南王之悖逆无道天下孰不知罪陛下幸而赦迁之自疾而死天下孰以王死之不当今奉尊罪人之子适足以负谤於天下耳此人少壮岂能忘其父哉白公胜所为父报仇者大父与伯父叔父也【师古曰白公太子建之子也大父即祖谓平王也伯父叔父平王诸子也】白公为乱非欲取国代主也发忿快志剡手以冲仇人之胷固为俱靡而已淮南虽小黥布尝用之矣汉存特幸耳夫擅仇人足以危汉之资於策不便虽割而为四四子一心也予之衆积之财此非有子胥白公报於广都之中即疑有剸诸荆轲起於两柱之间所谓假贼兵为虎翼者也愿陛下少留计

武帝时大司马霍去病上疏曰陛下过听使臣去病待罪行间宜专边塞之思虑暴骸中野无以报乃敢惟他议以干用事者诚见陛下忧劳天下哀怜百姓以自忘亏膳贬乐损郎员皇子赖天能胜衣趋拜至今无位号师传官陛下恭让不恤羣臣私望不敢越职而言臣窃不胜犬马心昧死愿陛下诏有司因盛夏吉时定皇子位唯愿陛下幸察制曰下御史丞相臣青翟谨与御史大夫臣汤中二千石二千石臣贺等议古者裂地立国并建诸侯以承天子所以尊宗庙重社稷也今臣去病上疏不忘其职因以宣恩乃道天子卑让自贬以劳天下虑皇子未有位号臣等宜奉义遵职愚憧而不逮事方今盛夏吉时臣等昧死请立皇子臣闳臣旦臣胥为诸侯王昧死请所立国名制曰盖闻周封八百姬姓并列或子男附庸礼支子不祭云并建诸侯所以重社稷朕无闻焉且天非爲君生民也朕之不德海内未洽乃以未敎成者强君连城即股肱何劝其更议以列侯家之青翟等议曰臣伏闻周封八百姬姓并列奉承天子康叔以祖考显而伯禽以周公立成为建国诸侯以相传为辅百官奉宪各遵其职而国统备矣窃以为并建诸侯所以重社稷者四海诸侯各以其职奉贡祭支子不得奉祭宗祖礼也封建使守藩国帝王所以扶德施化陛下奉承大统明开圣绪尊贤显功兴灭继絶续萧文终之後于鄼褒厉盛臣平津侯等昭六亲之序明天施之属使诸侯王封君得推私恩分子弟户邑锡号尊建百有余国而家皇子为列侯则尊卑相踰列位失序不可以垂统於万世臣请立臣闳臣旦臣胥为诸侯王制曰康叔亲属有十而独尊者褒有德也周公祭天命郊故鲁有白牡騂刚之牲羣公不毛贤不肖差也高山仰之景行向之朕甚慕焉所以抑未成家以列侯可青翟等议曰臣伏闻康叔亲属有十武王继体周公辅成王其八人皆以祖考之尊建为大国康叔之年幼周公在三公之位而伯禽据国於鲁盖爵命之时未至成人康叔後扞禄父之难伯禽殄淮夷之乱昔五帝异制周爵五等春秋三等皆因时而序尊卑高皇帝拨乱世反诸正昭至德定海内封建诸侯爵位二等皇子或在襁褓而立为诸侯王奉承天子为万世法则不可易陛下躬亲仁义体行圣德表里文武显慈孝之行广贤能之路内褒有德外讨强暴极临北海西凑月氐匈奴西域举国奉师舆械之费不赋於民虚御府之藏以赏元戎开禁仓以赈贫穷减戍卒之半百蛮之君靡不乡风承流称意远方殊俗重译而朝泽及方外故珍禽至嘉谷兴天应甚彰今诸侯支子封至诸侯王而家皇子为列侯臣等窃伏熟计之皆以为尊卑失序使天下失望不可臣请立臣闳臣旦臣胥为诸侯王四月癸未奏未央宫留中不下青翟等复言曰臣等前奏大司马臣去病上疏言皇子未有号位臣谨与御史大夫臣汤中二千石二千石谏大夫博士臣庆等昧死请立皇子臣闳等为诸侯王陛下让文武躬自切及皇子未教羣臣之议儒者称其术或誖其心陛下固辞弗许家皇子为列侯臣等窃与列侯臣寿成等二十七人议皆曰以为尊卑失序高皇帝建天下为汉太祖王子孙广支辅先帝法则弗改所以宣至尊也臣请令史官择吉日具礼仪上御史奏舆地图他皆如前故事制曰可

元光中主父偃说上曰古者诸侯不过百里强弱之形易制今诸侯或连城数十地方千里缓则骄奢易为淫乱急则阻其强而合从以逆京师今以法割削之则逆节萌起前日晁错是也今诸侯子弟或十数而适嗣代立余虽骨肉无尺寸地封则仁孝之道不宣愿陛下令诸侯得推恩分子弟以地侯之彼人人喜得所愿上以德施实分其国不削而稍弱矣上从其计

东汉光武即位初大司马吴汉请封皇子不许重奏连岁建武十五年三月乃诏羣臣议大司空窦融固始侯李通胶东侯贾复高密侯邓禹等奏议曰古者封建诸侯以藩屏京师周封八百同姓诸姬并为建国夹辅王室尊事天子享国永长为後世法故诗云大啓尔宇为周室辅高祖圣德光有天下亦务亲封立兄弟诸子不违旧章陛下德横天地兴复宗统褒德赏勲亲睦九族功臣宗室咸蒙封爵多受广地或连属县今皇子赖天能胜衣趋拜陛下恭谦克逊抑而未议羣臣百姓莫大失望宜因盛夏吉时定号位以广藩辅明亲亲尊宗庙重社稷应古合旧厌衆心臣请大司空上舆地图太常择吉日具礼仪制曰可夏四月戊申以太牢告祠宗庙丁巳使大司空融告庙封皇子辅为右翊公英为楚公阳为东海公康为济南公苍为东平公延为淮阳公荆为山阳公衡为临淮公焉为左翊公京为琅邪公光武封功臣皆为列侯大国四县余各有差博士丁恭议曰古帝王封诸侯不过百里故利以建侯取法於雷强干弱枝所以为治也今封诸侯四县不合法制帝曰古之亡国皆以无道未尝闻功臣地多而灭亡者乃遣谒者即授印绶

魏齐王时宗室曹冏上书曰臣闻古之王者必建同姓以明亲亲必树异姓以明贤贤故传曰庸勲亲亲昵近尊贤书曰克明俊德以亲九族诗云怀德维宁宗子维城由是观之非贤无与兴功非亲无与辅治夫亲亲之道专用则其渐也微弱贤贤之道偏任则其弊也刼夺先圣知其然也故博求亲疎而并用之近则有宗盟藩卫之固远则有仁贤辅弼之助盛则有与共其治衰则有与守其土安则有与享其福危则有与同其祸夫然故能有其国家保其社稷历纪长久本支百世也今魏尊尊之法虽明而亲亲之道未备诗不云乎鶺鴒在原兄弟急难以斯言之明兄弟相救於丧乱之际同心於忧祸之间虽有?墙之忿不忘御侮之事何则忧祸同也今则不然或任而不重或释而不任一旦疆场称警关门反拒股肱不扶胷心无卫臣窃惟此寝不安席思献丹诚贡策朱阙谨撰合所闻叙论成败论曰昔夏殷周历世数十而秦二世而亡何则三代之君与天下共其民故天下同其忧秦王独制其民故倾危而莫救夫与民共其乐者人必忧其忧与民同其安者人必拯其危先王知独治之不能久也故与人共治之知独守之不能固也故与人共守之兼亲疎而两用参同异而并建是以轻重足以相鎭亲疎足以相卫兼并路塞逆节不生及其衰也桓文帅礼包茅不贡齐师伐楚宋不城周晋戮其宰王纲弛而复张诸侯傲而复肃二覇之後浸以陵遟吴楚凭江负固方城虽心希九鼎而畏迫宗姬奸情散於胷怀逆谋消於唇吻斯岂非信重亲戚任用贤能枝叶硕茂本根赖之欤自此之後转相攻伐吴并於越晋分为三鲁灭於楚郑兼於韩暨於战国诸姬微矣惟燕卫独存然皆弱小西迫强秦南畏齐楚忧惧灭亡匪遑相恤至於王赧降为庶人犹枝干相持得居虚位海内无王四十余年秦据势胜之地骋谲诈之术征伐关东蚕食九国至於始皇乃定天位旷日若彼用力若此岂非深固根带不拔之道乎易曰其亡其亡系于苞桑周德其可谓当之矣秦观周之弊以为小弱见夺於是废三等之爵立郡县之官弃礼乐之教任苛刻之政子弟无尺寸之封功臣无立锥之地内无宗子以自毗辅外无诸侯以为藩卫仁心不加於亲戚惠泽不流於枝叶譬犹芟刈股肱独任胷腹浮舟江海捐弃楫櫂观者为之寒心而始皇晏然自以为关中之固金城千里子孙帝王万世之业也岂不悖哉是时淳于越谏曰臣闻殷周之王封子弟功臣千有余城今陛下君有海内而子弟为匹夫卒有田常六卿之臣而无辅弼何以相救事不师古而能长久者非所闻也始皇听李斯偏说而绌其议至於身死之日无所寄付委天下之重於凡夫之手托废立之命於奸臣之口至令赵高之徒诛鉏宗室胡亥少习刻薄之教长遵凶父之业不能改制易法宠任兄弟而乃师谭申商咨谋赵高自幽深宫委政谗贼身残望夷求为黔首岂可得哉遂乃郡国离心衆庶溃叛胜广倡之於前刘项弊之於後向使始皇纳淳于之策抑李斯之论割裂州国分王子弟封三代之後报功臣之劳士有常君民有定主枝叶相扶首尾为用虽使子孙有失道之行时人无汤武之贤奸谋未发而身已屠戮何区区之陈项而复得措其手足哉故汉祖奋三尺之劔驱乌集之衆五年之中遂成帝业自开辟以来其兴立功勲未有若汉祖之易也夫伐深根者难为功摧枯朽者易为力理势然也汉监秦之失封殖子弟及诸吕擅权图危刘氏而天下所以不倾动百姓所以不易心者徒以诸侯强大磐石胶固东牟朱虚受命於内齐代吴楚作卫於外故也向使高祖踵亡秦之法忽先王之制则天下已传非刘氏有也然高祖封建地过古制大者跨州兼郡小者连城数十上下无别权侔京室故有吴楚七国之患贾谊曰诸侯强盛长乱起奸夫欲天下之治安莫若衆建诸侯而少其力令海内之势若身之使臂臂之使指则下无背叛之心上无诛伐之事文帝不从至於孝景猥用晁错之计削黜诸侯亲者怨恨疎者震恐吴楚倡谋五国从风兆发高帝衅锺文景由寛之过甚急之不渐也所谓末大必折尾大难掉尾同於体犹或不从况乎非体之尾其可掉哉武帝从主父之策下推恩之令自是之後齐分为七赵分为六淮南三割梁代五分遂以陵遟子孙微弱衣食租税不预政事或以酎金免削或以无後国除至於成帝王氏擅朝刘向疏曰臣闻公族者国之枝叶枝叶落则本根无所芘?方今同姓疏外要党专政排摈宗室孤弱公族非所以保守社稷安固国嗣也其言深切多所称引成帝虽悲伤叹息而不能用至於哀平异姓秉权以周公之事而为田常之乱高拱而窃天位一朝而臣四海汉之宗室王侯解印释绶贡奉社稷犹惧不得为臣妾或乃为之符命颂莽恩德岂不哀哉由斯言之非宗子独忠孝於惠文之间而叛逆於哀平之际也徒权轻势弱不能有定耳赖光武皇帝挺不世之资禽王莽於己成绍汉嗣於既絶斯岂非宗子之力也而曾不监秦之失策袭周之旧制踵王国之法而侥幸无疆之期至於桓灵阉竖执衡朝无死难之臣外无同忧之国君孤立於上臣弄权於下本末不能相御身首不能相使由是天下鼎沸奸凶并争宫庙焚爲灰烬宫室变为榛薮居九州之地而身无所安处悲夫魏太祖武皇帝躬圣明之资兼神武之略耻王纲之废絶愍汉室之倾覆龙飞谯沛凤翔兖豫扫除凶逆剪灭鲸鲵还帝西京定都颍沛德动天地义感人神汉氏奉天禅位大魏大魏之兴于今二十有四年矣观五代之存亡而不用其长策观前车之倾覆而不改於辙迹子弟王空虚之地君不使之民宗室窜於闾阎不闻邦国之政权均匹夫势齐凡庶内无深根不拔之固外无磐石宗盟之助非所以安社稷为万世之业也且今之州牧郡守古之方伯诸侯皆跨有千里之土兼军民之任或比国数人或兄弟并据而宗室子弟曾无一人间厕其间与相维持非所以强干弱枝备万一之虞也今之用贤或超为名都之主或为偏师之帅而宗室有文者必限小县之宰有武者必置百人之上使夫亷高之士毕志於衡轭之内才能之人耻与非类为伍非所以劝进贤能褒异宗室之礼也夫泉竭则流涸根朽则叶枯枝繁者?根条落者本孤故语曰百足之虫至死不僵以扶之者衆也此言虽小可以譬大且墉基不可仓卒而成威名不可一朝而立皆为之有渐建之有素譬之种树久则深固其本根茂盛其枝叶若造次徙於山林之中植於宫阙之下虽壅之以黑坟煖之以春日犹不救於枯槁而何暇繁育哉夫树犹亲戚土犹士民建置不久则轻下慢上平居犹惧其离叛危急将若之何是以圣王安而不逸以虑危也存而设备以惧亡也故疾风卒至而无摧拔之忧天下有变而无倾危之患矣

吴大帝黄武七年孙虑封建昌侯後二年丞相顾雍等奏虑性聦体逹所尚日新北方近汉宜进爵称王帝未许久之尚书仆射【缺】存上疏曰帝王之兴莫不褒崇至亲以光羣后故鲁卫於周宠冠诸侯高帝五王封列于汉所以藩屏本朝为国镇卫建昌侯虑禀性聪敏才兼文武於古典制宜正名号陛下谦光未肯如旧羣寮大小咸用於邑方今奸寇恣睢金鼓未弭腹心爪牙惟亲与贤辄与丞相雍等议咸以虑宜为镇军大将军授任偏方以光大业

黄武中南鲁二宫初立尚书仆射是仪以本职领鲁王傅仪嫌二宫相近切乃上疏曰臣窃以鲁王天挺懿德兼资文武当今之宜宜镇四方为国藩辅宣扬德美广耀威灵乃国家之良规海内所瞻望但臣言辞鄙野不能究尽其意愚以二宫宜有降杀正上下之序明教化之本

晋武帝时议郎段灼陈时宜曰臣闻天时不如地利地利不如人和三里之城五里之郭圜围而攻之有不克者此天时不如地利城非不高池非不深谷非不多兵非不利委而去之此地利不如人和然古之王者非不先推恩德结固人心人心苟和虽三里之城五里之郭不可攻也人心不和虽金城汤池不能守也臣推此以广其义舜弹五弦之琴咏南风之诗而天下自理由尧人可比屋而封也曩者多难奸雄屡起搅乱衆心刀锯相乘流死之孤哀声未絶故臣以为陛下当深思远念杜渐防萌弹琴咏诗垂拱而已其要莫若推恩以协和黎庶故推恩足以保四海不推恩不足以保妻子是故唐尧以亲睦九族为先周文以刑于寡妻为急明王圣主莫不先亲後疎自近及远臣以为太宰司徒卫将军三王宜留洛中镇守其余诸王自州征足任者年十五以上悉遣之国为选中郎傅相才兼文武以辅佐之听於其国缮修兵马广布恩信必抚下犹子爱国如家君臣分定百世不迁连城开地为晋鲁卫所谓磐石之宗天下服其强矣虽云割地譬犹囊漏贮中亦一家之有耳若虑後世强大自可豫为制度使得推恩以分子弟如此则枝分叶布稍自削小渐使转至万国亦後世之利非所患也昔在汉世诸吕自疑内有朱虚东牟之亲外有诸侯九国之强故不敢动摇於今之宜诸侯强大是为太山之固非我族类其心必异而魏法禁锢诸王亲戚隔絶不祥莫大焉间者无故又瓜分天下立五等诸侯上不象贤下不议功而是非杂揉例受茅土似权时之宜非经久之制将遂不改此亦烦扰之人渐乱之阶也夫国之兴也由於九族亲睦黎庶协和其衰在於骨肉疏絶百姓离心故夏邦不安伊尹归殷殷邦不和吕氏入周殷监在於夏后去事之诫诚来事之鉴也咸宁三年卫将军杨珧等建议以为古者封建诸侯所以藩卫王室今诸王公皆在京师非扞城之义又异姓诸将居边宜参以亲戚帝乃诏诸王各以户邑多少为三等大国置三军五千人次国置二军三千人小国一军一千一百人诸王为都督者各徙其国使相近东晋元帝时後军将军应詹上疏陈便宜曰先王设官使君有常尊臣有定卑上无苟且之志下无觊觎之心下至亡秦罢侯置守本替末陵纲纪废絶汉兴虽未能兴复旧典犹杂建侯守故能享年享世殆参古迹今大荒之後制度改创宜因斯会厘正宪则先举盛德元功以为封首则圣世之化比隆唐虞矣

後魏大武帝时方士祁纎奏立四王以日东西南北为名欲以致祯吉除灾异诏司徒崔浩与学士议之浩对曰先王建国以作藩屏不应假名以为其福夫日月运转周历四方京都所居在於其内四王之居实奄邦畿名之则逆不可承用

孝明帝时诏访寃屈光禄大夫右丞张普惠上疏曰诗称文王孙子本支百世易曰大君有命开国承家皆所以明德睦亲维城作翰汉祖封爵之誓曰使黄河如带太山如砺国以永存爰及苖裔又申之以丹书之信重之以白马之盟其以强大分王罪犯蹙邑者盖有之矣未闻父基子构世载忠贤一死一削用为恒典者也故尚书令臣肇未能远稽古义近究成旨以初封之诏有亲王二千户始蕃一千户二蕃五百户三蕃三百户谓是亲疎世减之法又以开国五等有所减之言以为世减之趣遂立格奏夺称是高祖本意仍被旨可差谬之来亦已甚矣遂使勲亲怀屈幽显同寃纷讼弥年莫之能息臣辄远研旨格深穷其事世变减夺今古无据又寻诏书称昔未可采今始列璧【疑】岂得混一内分天地也故乐良乐安同蕃异封广阳安丰属别户等安定之嫡邑齐亲王河间戚近更从蕃食是乃太和降旨初封之伦级勲亲兼树非世减之大验者也博陵袭爵亦在泰和之年时不世减以父尝全食足户充本同之始封减从今式如此则减者减其所足之外足者足其所减之内减足之旨乃为所贡所食耳欲使诸王开国弗专其民赋役之差贵贱有等盖准拟周礼公侯伯子男贡税之法王食其半公食三分之一侯伯四分之一子男五分之一是以新兴得足充本清渊吏多减户故始封承袭俱称所减减谓减之以贡食谓食之於国斯实高祖霈然之诏减实之理圣明自释求之史帛犹有未尽时尚书臣琇疑减足之参差旨又判之以开训所减之旨可以不疑於世减矣而臣肇弗稽往事曰五等有所减之格用为世减之法以王封有亲疎之等谓是代削之条妄解成旨雷同世夺以此毒天下民其从乎故太傅任城文宣王臣澄枢弼累朝识洞今古为尚书之日殷勤执请孜孜於重议被旨不许於此遂停又律罪例减及先帝之缌麻令给亲恤止当世之有服律令相违威泽异品使七庙曾玄不治未恤嫡封则爵禄无穷支庶则属内贬絶仪刑作孚亿兆何观夫一人吁嗟尚曰亏治今诸王五等各称其寃七庙之孙并讼其切陈诉之按盈於省曹朝言巷议咸云其苦恐非先王所以建万国亲诸侯睦九族之义也臣猥忝今任於兹五年推寻旨格谓无世减之理请近遵高祖减食之谟远循百代象贤之诰退由九伐进从九仪则刑罚有伦封不虚黜斯乃文王所以克慎不敢侮於鳏寡而况於公侯伯子男乎今旨访寃滞愚以此为大者求寻光锡之诏并诸条格所夺所请事事穷审诸王开国非犯罪削夺者并求还复其昔尝全食足户充本减从令式者从前则力多於亲懿全夺则减足之格不行愚谓禄力并应依所封之食而食之若是则力少蕃王粟帛仍本户邑虽盈之减两秦既有全食足户之异故不得同於新封之力耳亲恤所裒请依律断伏惟亲亲尊贤位必功立尊贤以司民可不慎乎亲亲以睦族其可弃乎如脱蒙允求以旨判为始其前来吏秩悉年久不追

隋高祖践阼命奉车都尉于宣敏抚慰巴蜀及还上疏曰臣闻开磐石之宗汉室於是惟永建维城之固周祚所以灵长昔秦皇置牧守而罢诸侯魏后昵谄邪而疎骨肉遂使宗社移於他族神器传於异姓此事之明甚於观火然山川设险非亲勿居且蜀土沃饶人物殷阜西通卭僰南属荆巫周德之衰兹土遂成戎首炎政失御此物便为祸先是以明者防於无形治者制其未乱方可庆隆万世年踰七百伏惟陛下日角龙顔膺乐推之运参天贰地居揖让之期亿兆宅心百神受职理须树建蕃屏封植子孙继周汉之宏图改秦魏之覆轨抑近习之权势崇公族之本支但三蜀三齐古称天险分王戚属今正其时若使利建合宜封树得所巨猾息其非望奸臣杜其邪谋盛业鸿基同天地之长久英声茂实齐日月之照临臣虽学谢多闻然情深体国辄申管见战灼惟深帝嘉纳之

唐太宗即位初上皇欲强宗室以镇天下自三从昆弟以上虽童孺皆为王上问羣臣徧封宗子於天下利乎封德彛以为令封爵太广恐非所以示天下至公上曰然朕为天子所以养百姓也岂有劳百姓以养已之宗族乎降封宗室郡王皆为县公

贞观十一年太宗以周封子弟八百余年秦罢诸侯二世而灭吕后欲危刘氏终赖宗室获安封建亲贤当是子孙长久之道乃定制以子弟荆州都督荆王元景安州都督吴王恪等二十一人又以功臣司空赵州刺史长孙无忌尚书左仆射宋州刺史房玄龄等一十四人并为世袭刺史礼部侍郎李百药奏论以駮世封事曰臣闻经国庇民王者之常制尊主安上人情之大方思闻理定之规以弘长世之业万古不易百虑同归然命历有賖促之殊邦家有理乱之异遐观载籍论之详矣咸云周过其数秦不及期存亡之理在於郡国周氏以鉴夏殷之长久遵皇王之并建维城磐石深根固本虽王纲弛废而枝干相持故使逆节不生宗祀不絶秦氏背师古之训弃先王之道翦华恃险罢侯置守子弟无尺土之邑兆庶罕共理之忧故一夫号呼而七庙隳圯臣以为自古皇王君临宇内莫不受命上玄册名帝籙缔构遇兴王之运殷忧属啓圣之期虽魏武携养之资汉高徒役之贱非止意有觊觎推之亦不能去也若其狱讼不归菁华已竭虽帝尧之光被四表大舜之上齐七政非止情存揖让守之亦不可焉以放勲重华之德尚不能克昌厥後是知祚之长短必在於天时政或兴衰有关人事隆周卜世三十卜年七百虽沦胥之道斯极而文武之器尚存斯龟鼎之祚已悬定於杳冥也至使南征不反东迁避逼禋祀阙如郊畿不守此乃陵夷之渐有累於封建焉暴秦运距闰余数终百六受命之主德异禹汤继世之君才非啓诵借使李斯王绾之辈咸开四履将闾子婴之徒俱啓千乘岂能逆弟子之勃兴抗龙顔之基命者也然则得失成败各有由焉而着述之家多守常辙莫不情忘今古理蔽浇淳欲以百王之季行三代之法天下五服之内尽封诸侯王畿千里之间俱为采地是则结绳之化行虞夏之朝用象刑之典治刘曹之末纪纲弛紊断可知焉锲船求劔未见其可胶柱成文弥多所惑徒知问鼎请隧有惧勤王之师白马素车无复藩维之援不悟望夷之衅未堪羿浞之灾高贵之殃宁异申胥之酷此乃钦明昏乱自革安危固非守宰公侯以成兴废且数世之後王室浸微始自藩屏化为仇敌家殊俗国异政强陵弱衆暴寡疆场彼此干戈侵伐狐骀之役女子尽髽卲陵之师只轮不反斯盖略举一隅其余不可胜数陆士衡方规规然云嗣王要其九鼎凶族据其天邑天下晏然以治待乱何斯言之谬也而设官分职任贤使能以循良之才膺共治之寄刺举分竹何世无人至使地或呈祥天不爱宝民称父母政比神明曹元首区区然称与人共其乐者必急其忧与人同其安者必拯其危岂容以为侯伯则同其安危任之牧宰则殊其忧乐何斯言之妄也封君列国籍其门资忘其先业之艰难轻其自然之崇贵莫不世增淫虐代益骄侈离宫别馆切汉凌云或形人力而将尽或召诸侯而共乐陈灵则君臣悖礼共侮徵舒卫宣则父子聚麀终诛寿朔乃云为己思治岂若是乎内外羣官选自朝廷擢士庶以任之澄水镜以鉴之年劳优其阶品考绩明其黜陟进取事切砥砺情深或俸禄不入私门妻子不之官舍班条之贵食不举火剖符之重衣惟补葛南阳太守敝布囊身莱芜县长凝尘生甑专知为利图物何其爽欤总而言之爵非世及用贤之路斯广民无定王附下之情不固此乃愚智所辨安可惑哉至如灭国弑君乱常干纪春秋二百年间略无宁岁次睢【上音雌下音疽】咸秩遂用玉帛之君鲁道有荡每等衣裳之会从使西汉哀平之际东洛桓灵之时下吏淫暴必不至此为政之理可以一言蔽焉伏惟陛下握纪御天应期啓圣救亿兆之焚溺扫氛祲於寰区创业垂统配二仪以立德发号施令妙万物而为言独照宸衷永怀前古将复五等而修旧制建万国以亲诸侯窃以汉魏已还余风之弊未尽勲华既往至公之道斯革况晋氏失御?县崩离後魏乘时华夷杂处重以关河分阻吴楚悬隔习文者学长短纵横之术习武者尽干戈战争之心毕为狙诈之阶弥长浇浮之俗开皇在运因藉外家驱御羣英任雄猜之数坐移明运非克定之功年踰二纪人不见德及大业嗣立世道交丧一人一物扫地将尽虽天纵神武削平寇虐兵威不息劳心未康自陛下顷顺圣慈嗣膺宝历情深致理综核前王虽至道无名言象所絶略陈梗槩实所庶几爱敬蒸蒸劳而不倦大舜之孝也访安内?亲尝御膳文王之德也每宪司谳罪尚书奏狱大小必察枉直咸举以断趾之法易大辟之刑仁心隐恻贯彻幽显大禹之泣辜也正色直言虚心受纳不简鄙讷无弃刍荛帝尧之求谏也弘奨名教劝励学徒既擢明经於青紫将升硕儒於卿相圣人之善诱也羣臣以宫中暑湿寝膳或乖请移御高明营一小阁遂惜家人之产竟抑子来之愿不吝隂阳之感以安卑陋之居顷岁霜俭普天饥馑丧乱甫尔仓廪空虚圣情矜愍劝加赈恤竟无一人流离道路犹且食惟藜藿乐彻簨虡言必凄动貌成癯瘦公旦喜於重译文命矜其即序陛下每见四夷欵附万里归仁必退思进省凝神动虑恐妄劳中国以求远方不籍万古之英声以存一时之茂实心切忧劳迹絶游幸每旦视朝听受无倦智周於万物道济於天下罢朝之後引进名臣讨论是非备尽肝膈惟及政事更无异词才日昃必命才学之士赐以清闲高谈典籍杂以文咏间以玄言乙夜忘疲中宵不寐此之四道独迈往初斯实生民以来一人而已弘兹风化昭示四方信可以期月之间弥纶天壤而淳粹尚阻浮诡未移此由习之永久难以卒变请待雕琢成器以质代文刑措之教一行登封之礼云毕然後定疆理之制议山河之赏未为晚焉易称天地盈虚与时消息况於人乎美哉斯言也中书舍人马周又上疏曰伏见诏书令宗室勲贤作镇藩部贻厥子孙嗣守其政非有大故无或黜免臣窃惟陛下封植之者诚爱之重欲其胤裔承守为国无疆可使世官也何则以尧舜之父犹有朱均之子况下此已还而欲以父取子恐失之远矣傥有孩童嗣职万一骄逸则兆庶被其殃而国家受其败政欲絶之也则子文之理犹在政欲留之也而栾黶之恶已彰与其毒害於见存之百姓则宁使割恩於己亡之一臣明矣然则向所谓爱之者乃适所以伤之也臣谓宜赋以茅土畴其户邑必有材行随器方授则翰翮非强亦可以获免尤累昔汉光武不任功臣以吏事所以终全其世者良由得其术也愿陛下深思其宜使夫得奉天恩而子孙终福禄也太宗并嘉纳其言於是竟罢子弟及功臣世袭刺史也

太宗问左仆射萧瑀朕欲长保社稷柰何瑀曰三代有天下所以能长久者类封建诸侯以为藩屏秦置守令二世而絶汉分王子弟享国四百年魏晋废之亡不旋跬此封建之有明效也帝纳之始议封建

太宗令羣臣议封建魏徵议曰若封建诸侯则卿大夫咸资俸禄必致厚歛又京畿赋税不多所资畿外若尽以封国邑经费顿阙又燕秦赵代俱带外夷若有警急追兵地内难以犇赴

宋神宗时苏颂上论王公封爵故事疏曰唐令王正一品嗣王郡王国公从一品正元二年五月勅御史中丞窦参等奏文武官辞见宴集请依天宝三年礼部详定勅亲王嗣王任卑官职事仍依王品郡王任三品以下职事者在同阶品上自外无文武官者嗣王在太子太保下郡王次之国公在正三品下郡公在从三品下县公在正四品下正元四年五月勅御史中丞窦参等奏文武官辞见爵虽高官或下列於上官之上非制也自今已後宜列於本官班之上正元二十一年五月勅御史台奏准公式令诸文武官朝参行立各依本职事官品为叙缘有检校官高职事卑及嗣王郡王任职事官高卑不等今请应检校仆射及尚书以上及嗣王郡王任职事官者一切在职事本品之上【已上书见礼阁新仪】国朝故事惟亲王恩礼优异外余郡王嗣王国公郡公县公皆无异礼惟立班在本官之上又唐诸侯王薨子得袭封为嗣王【永徽元年濮王泰薨立其子欣为嗣濮王垂拱初章怀太子贤薨授其子守礼太子洗马为嗣雍王】嗣王薨子皆袭封【嗣韩王纳官至员外祭酒卒以其子璩为韩王国于员外司业】有不袭封者【嗣曹王臯薨子道古为朝官不袭封】有降爵为公侯者【荆王元景坐法贬死追封沈黎王以渤海王子长沙嗣仍降为侯嗣楚王灵夔薨子福嗣降爵为公】有初但为嗣後数年乃封嗣王者【嗣舒王津天宝二年卒子藻嗣至天宝九载封嗣舒王】有由嗣王而迁郡王者其带职事官有为国子员外祭酒司业者【韩王纳并子璩之类】有加银青阶者【景龙四年嗣郑王希言等一十四人并加银青光禄大夫】有为诸卫将军者【嗣霍王晖开元中左千牛员外将军】有为员外洗马者【嗣徐王茷卒子延年除员外洗马为嗣徐王】有为宗正卿及州郡上佐官者皆出朝廷一时之命即无定制【其恩礼厚薄以封户多少为限中叶以後封户皆为虚名今所不用】本朝未有嗣王之号若欲封拜谓宜先委礼官及两省参详定制然後行之

哲宗时宣德郎华镇上言曰世或有谓周以封建而天下强其弊也陵夺秦以郡县而天下弱其弊也土崩汉封同姓矫枉过正数十年间七国内向孝武分析侯国削弱已甚强臣无惮坐移龟鼎唐重方镇浸以强大久而不变至於灭亡因谓法有必弊国有定势法弊而势偏不知矫革数十年之後则患不可支矣是果然乎抑亦未然乎夫汉初列国过制孝文盛时贾生已患之矣厥後诸侯微弱不与政事武宣之间已与哀平时类矣唐世方镇强大天宝末年范阳干纪不在数世之後彼制置之失者也祸乱之几其初皆已暴见第未有强者发之尔苟有强者则如范阳之起於天宝此贾傅所谓火未及燃者也是岂百年之形势哉不足引以为论至於周室封建秦人郡邑亦非所以制国势之强弱定修短之期数者也试粗言之周建万国亲贤并任列爵惟五分土惟三大者无不掉之势小者有自全之力维之以法统之以道率职有功则庆赏必至犯分陵制则刑诛随之方其盛时如指臂之附支体莫见陵夺之渐也後世浸强不可制役者由天子失道王法不行征法自专并吞无禁纵之使大也使穆王无耄荒之政夷王无下堂之失厉王无板荡之风幽王无淫昏之行守文武之成法无所失坠虽万世如成康之隆可矣何陵夺之有哉若曰封建之势必至於强不可制厉王之时诸侯已强大矣宣王将不能复会於东都因其力以南征北伐复文武之业矣秦置郡邑守令分治汉家因之与侯国并建文景而上诸侯强大僭乱不轨无屏翰之益孝武而下列国微弱等於郡邑无磐石之势东京郡国轻重相若不足以维持然而两汉用之四百余年天下安宁不见土崩之弊秦人所以二世而亡者频征远戍厚赋重役人不见德而惟繁苛惨切之痛以失天下之心也由始皇二世之道而为政虽建万国亲诸侯殆无救於乱亡若曰郡县之势必至於孤弱而土崩文景武宣世祖明章之时将不能康民阜物讲道息刑比隆成周之盛矣由是言之天下有道封建郡邑皆足以底平治而保无患天下无道封建则陵夺郡邑则土崩制国之势果在封建乎在郡县乎人主务隆道而已主道世隆则天下世治俯而师二汉文景明章之主也仰而遵商周汤武成康之君也尚何土崩陵夺之有哉汤之法非不善也传之五世至小甲而商道衰文武之法非不善也传之四世至昭王而王室弱西汉之法不美於三代也传之七世至宣帝而愈盛东汉之法不劣於西京也传之四世至和帝而浸微唐之法亦二汉之比也传之四世至中宗而丧其宝圣贤不世主道弗隆则禹汤文武之法不过一再传而衰微中智之君继世有为振隆主道则高祖孝文之法行六七世而愈盛盖安其位而忘危者天下虽甚安而危常及之保其存而忘亡者天下虽甚固而亡常及之有其治而忘乱者天下虽甚治而乱常及之夏商之君保有成业而不知惧轻为逸豫而重为兴造轻为逸豫则多过失重为兴造则鲜功德功德不见而过失日加危乱丧亡之所由至也西汉之主不忘危乱而知自勉轻为兴造而重为逸豫轻为兴造则有功德重为逸豫则无过失过失不作而功德日增治安存固之所由至也国家艺祖以成汤之勇智周武之圣德受天休命戡定大业身及太平纪纲法度经制施设之方所以埀裕贻谋者固已跨絶汉唐简杂之术兼该四代久大之美矣太宗平晋征燕王业大定敦崇教化光济丕烈真宗緫文武之两端合威德以并用震叠殊俗协和中夏礼乐既备然後告成岱宗祈谷后土垂拱乎法宫之中明堂之上味广成之训师黄帝之治以清静无为涵养天下仁宗检身以俭抚民以慈敬赏慎罚视之如赤子生而不伤厚而不困扶而不危节而不尽举三王之善政以宠天下四十余年生灵熙熙如在春台之上英宗挺睿哲之资知人间之利病即位之日振权纲修法度慨然有兴造之意虽享国未久而规模宏远矣神宗继文考之志述文考之事宵衣旰食厉精庶政发明道术讲修武备制作日新典章咸举表饰治具奋扬声采炳炳然三代之文物澟澟然中夏之威棱帝王事业益可观矣今慈母与陛下复以仁恕忠厚之德济之神圣相承兢兢业业视已治如未治视已安如未安克艰克勤世有兴作故百三十余岁而主道益隆天下益治三代之盛未之有矣考之以古准之以今国之强弱盛衰本无形势之可定顾人主之德何如尔人主务明德以隆道隆道而盛大之业固矣区区形势之论何足道哉

知太常礼院刘攽上奏曰臣等伏见周礼封爵诸侯皆有命书典策又有约剂书於宗彛及汉封功臣亦有丹书铁契藏之宗庙诚以封爵之事传世无穷不可不慎重其礼且以防後世之争辨也本朝庆历中始为诸王置後传袭其时上恩虽厚而有司典策不备约束不明昨因邢国公世永亡殁冀王越王两宫争讼寻求故事以断是非自中书宗正寺礼院史院皆无文书可以讨论然亦非有司有所坠失也臣等以谓诸宫传袭封国者甚多今不为造作约束恐後日常有纷竞不已宗室争辨薄义伤化甚非美事本朝制度虽不尽用三代自当因宜立宪着为律令使可遵守藏之大宗副在中书太史礼官贰之合於周礼之宗彛约剂汉氏之丹书铁契传示无穷於体甚便欲望朝廷特赐详酌下礼官等参议施行

毕仲游上言曰圣人治天下其经制不啻万事而万事之中其经制有大且重者二焉曰封建曰郡县也由商周以上知封建之利而不知郡县之为利也由秦汉而下知郡县之利而不知封建之为利也好古者喜封建而趋时者修郡县是以王通称郡县之治不知其用子厚谓封建非圣人之意而汤武不得已是好古趋时之说不同也然世更数十或治或乱或强或弱或久或促未有能出此二者之经制也故封建则为诸侯郡县则为牧守诸侯则其势重牧守则其势轻今知势轻之易御而不知势重之易治此子厚所以惑封建不如郡县者也夫三代之上诸侯之势非不重也三代而下牧守之势非不轻也然至於末世晚路则皆归於乱亡是故不系於势轻势重而系於为上者善恶得失也为上者事善而得则势虽重不敢怙重而逆也为上者事恶而失则势虽轻不肯守轻而顺也二者之路其弊如一然其治则郡县之势不若封建而久且完也以久完之势而终亦有弊者是皆失封建之本意也昔唐虞之封建世传万国不知有封建之弊也商之封建世传千七百有余国亦不知有封建之弊也周之封建世传八百国而後卒有封建之弊非封建之罪也为上者不善而封建之意已失也故其始则国裂八百益衰则并为数十又并而为十二又并而为九又并而为六遂皆并於秦而周始亡矣使周无甚愚之主而不失封建之本意制八百国之衆而不使相并始有相并则代而更封之国衆而易治力小而易御则封建安有不善哉不然则秦取李斯之议去天下诸侯分为三十六郡置郡守与尉监二世而易姓者郡县不如封建一也汉以同姓异姓杂建为诸侯郡守因主父之说又以计弱同姓故社稷夺於王氏郡县不如封建二也自魏而下尽剗封建之迹一以郡县为治郡县之力不足计其强弱故未有不夺於强臣者是郡县不如封建三也岂惟郡县之势不如封建哉唐自天宝以後常变郡县为藩镇而大借其权矣及正元之间藩镇节度势强而力骄故无朝贡之礼无生杀之情天子为赐铁劵尚宗室而无益也以诏削以兵征而无功也无封建之益而有封建之祸是方镇亦不如封建之效也且外强者封建也外弱者郡县也外强则患生於外外弱则患生於内患生於外者内可以制而祸遟患生於内者外不可制而祸速然则封建可以制外患而郡县不可以制内祸也何以知封建之可以制外患也封建者为诸侯诸侯者为国国则有君也有臣也有士民也有邻国也有上下相维左右相持畏义而不敢易动也易动则臣或不从也士民或不信也邻国或不听也不从则深谏不信则上告不听则力御如封建不失其本意国衆而势小有易动者以天子之师因其深谏上告力御之一端则易制矣是故知封建之可以制外患也何以知郡县之不可以制内祸也郡县者为牧守牧守者为外臣外臣则无大势也无专兵也无擅制也内有强臣之变变而不知知而不敢擅动强臣以牧守之权不足忌於外於内则日月劘削朝夕用力而已矣是故知郡县之不可以制内祸也不徒有可制不可制之形且又有可治不可治之实焉故封建则经界易均税赋易平谷禄易分官吏易择兵民易立郡县则经界不能均税赋不能平谷禄不能分官吏不能择兵民不能立是又可治不可治之实也是以二者之势始则同归於无事而封建归可治也末则同归於乱亡而封建归可久也如上得其本意而善守则可久之患亦无有也故可久之患生於上失其本意而不善守如不善守则虽郡县乱愈速也是郡县不如封建之明说也今夫常人之家必凿其井矣是井者家家不可无而有不可益者也使或有狂子蹈之而死则井非徒无益亦有损矣然不以狂子之蹈而废井者知非井罪也今以诸侯之不顺不责上不能守其本意而责封建是由并溺狂子不责狂子之蹈而废井也岂不过哉若夫方镇则最无说也小其权则与郡县无异而不足以蔽难大其权则徒有封建之势而无君臣民庶邻国之畏此唐亡之计而五代求祸之途也今国家上鉴三代之封国二汉之杂建秦魏晋周隋之郡县唐五代之方镇而方镇患又切而近故痛絶方镇节度无益之势而使京官朝吏皆得出长郡县至於百年无事矣信得其道也然今或意州县之权轻而东南不可不虑者非徒事未然也前日贝州之役智高之军是权轻之害东南之祸已效者也今必欲变更则莫若封建必欲因循则莫若郡县方镇之患则已去矣然封建之势非四夷无虑畜积丰富兵力盛强臣有异姓之良同姓之贤则不可暴去郡县之久制而卒为也若守郡县之常法则弊不生於今日必成於後世不可不改也为今之策若以贵臣之贤者然後出为守以宗属之贤者然後封为侯如皇汉之杂建而大不使至七国之强小不使如长沙之弱京官朝吏更为令丞而佐治之是变更而不暴因循而有改者也及乎四夷益服积储益富兵力益衆良臣贤戚益衆然後大割而衆建以天下为千国上立其法而守其全恩结兵御不使有能相并者是万世之计而得其本意也

历代名臣奏议卷一百四








18　傅説爲良相爲列星諸説


莊子大宗師言：「傅説乘東維，騎箕尾，而比於列星。」古賦有云：「傅説奉中闈之祠。」案：李播大象賦：「天江爲太陰之主，傅説奉中闈之祠。」注云：「傅説一星在尾北後河中，蓋後宫女巫也。」今本云苗爲注。説爲商良相，豈爲後宫女巫祈子而禱祠哉？此天官之難明者也。

【何云】祠傅説，可對奉姜嫄。

【全云】此猶近世以張仲爲司命而主科名之説也。

【元圻案】〔一〕通志天文略一：「『傅説』一星，在尾後河中。謹按『傅説』一星，惟主後宫女巫禱祠求子之事。謂之『傅説』者，古有傅母，有保母，傅而説者，謂傅母喜之也。今之婦人求子，皆祀婆神，此『傅説』之義也。偶商之傅説，與此同音，諸子百家更不詳審其義，則曰『傅説騎箕尾而出』，殊不知箕尾專主後宫之事，故有『傅説』之佐焉。」

〔一〕「元圻案」，漏標，依文例補。






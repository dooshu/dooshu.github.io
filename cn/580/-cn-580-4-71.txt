列传第七十一 李秉彝　覃澄　谢仲温　姜彧　高源　韩政　冯岵　胡祗遹　王纲〔思聪〕　曹世贵　詹士龙　高良弼　白栋　孙泽〔良桢〕　赵宏伟〔琏　琬〕


李秉彝，字仲常，通州潞县人。幼沈毅，见人倨坐辄色变，由是众异焉。七岁，读书日千言，十岁，能习古篆隶。年二十余，谒行省粘合重山，辟为掾。未几，迁都事，说重山曰：“金亡，人材无所附丽，天下初定，宜拔其尤者，为朝廷用。”重山韪其言，首聘王磐，授子弟经，于是士大夫相继登重山之门。参议王文统，投书重山，请立河南行省曰：“距河阨南北之势，用财结上下之交，可以得志。”秉彝斥为邪说，愿勿听，后文统果败。

迁员外郎，从世祖伐宋，渡江，将士争掠金帛，秉彝独载书万卷以还。中统三年，迁中兴等处行省郎中。时兵乱初平，民艰食，秉彝奉命赈恤，全活无数。至元二年，徙四川。民苦竹税，奏罢之。迁大中大夫，佩金符，为彰德宣课运使，课最，擢尚书户部侍郎。八年秋，中原蝗，衔命往捕，有不尽心者，听以军法从事。秉彝讫事，未尝操切。明年，京师饥，朝廷用秉彝言发廪赈之。又明年，鱼儿泊饥亦奉命赈其民。出为都提举漕运使。中台察廉能，奏授陕西四川道按察副使。巡行灌州，州故有李公堰，当三江口，遇水漂悍辄坏，岁调民夫修之。秉彝以为筑之坚，可已患，父老谓壅遏涨势，恐为成都害。秉彝令投石水中，问曰：“水从石上过耶，石下耶？”皆曰：“从石上。”秉彝曰：“水从石上过，宁有壅遏之患乎！”督有司，三月堰成。自是大水至，冒堰上行，旱则潴以溉田，费省而利兴。

十四年，除江州路总管。属邑有剽掠者，有司以叛告，官军既至，俘良民甚众。秉彝要于路，诘无辜者千余人，悉纵之。黄州叛，九江戍卒仅五百人，吕师龙新降为招讨使，拥精骑数千，檄使捍御，不听。秉彝夜登庾楼，遥望小舟顺流下，逻获七人自黄州来，持叛书期师龙以五月十六日为内应。秉彝即偕其计议官陈文彬见师龙，谕以利害，师龙自誓不知。秉彝曰：“审尔，请分兵守城。”师龙从命，九江遂安堵。其兄师夔自江西奉黄金二百两、白金二千两、奴婢十人为谢，却不受。义门陈氏苦县吏贪酷，戕吏卒，秉彝曰：“非叛也。”遣人招抚之，阖族千余口皆得免。迁湖州总管。逾年，又徙常德。官种柑橘五百株，以代民贡，岁歉黜同僚议，不俟命开仓救饥者，民立碑颂之。

十九年，擢通议大夫、两浙转运使。转正议大夫，除工部尚书。复出为两浙转运使，兼杭州诸色课程及市舶。前同知纳速剌丁，倚权臣势夺秉彝职，候理算，欲因以诬秉彝，卒不得毫发私，群小慑服。归至镇江，病卒，年六十五。

覃澄，字彦清，兴德怀来人。父资荣，仕金为县令，率众款附，以金符授元帅左都监，令如故。改赐金虎符，升行元帅府事。复以其弟资用代充元帅左监军，资用卒，以澄代之，年十八。太宗八年，州县置达鲁花赤，以监守令，不习国语者，则受命于译人。澄虑见欺，日与习国语者游，岁余悉通晓，与达鲁花赤议事，应答无滞，人以为不学而能。燕京置断事官，建行台府，檄澄往受事。澄请省工料费，凡横取于民皆减之。文谷水，分溉交城，为平州知州所遏，交城人讼之，终不直，澄争于行省，知州噤屈，水利大兴。俄入觐，因耶律楚材面陈乙未料民，率以无产侨民入籍，及赋下，悉逃避，责征实存，官称贷纳之，困不能偿；以子为母息日增，谓之牜孛生利，帝悯之，敕免其逋赋，公私之负三年勿征，子母相当止其息，民困大苏。壬子，复料民，澄削其逃户不入籍，民尤颂之。

世祖平大理还，澄上谒，帝喜其容止，留居藩府，以其弟山阜代为交城令。宪宗疑世祖有贰心，遣刘太平等置计局于京兆，条百四十有二事，多方钩覆，且兴大狱。世祖遣澄与库济勒见太平等，通款曲，世祖亦入朝，事始解。世祖南征，使澄专治怀孟。岁旱，凿唐温渠，引沁水灌河内诸县。中统元年，诏奖其练习政事，授怀孟路总管，赐金符，又换虎符。

至元二年，省怀孟、卫辉两路入彰德，改授同知总管府事。丁忧起复，迁少中大夫、平凉路总管。七年，散阶例降二等，改奉议大夫、司农少卿。寻迁京兆路总管，兼府尹。又改陕西四川道提刑按察使。诏禁有妻者娶妾，澄建言：“不孝有三，无后为大。请四十无子者，听其娶妾。”中书韪之。十年，宋将昝万寿入寇，大败佥省严忠范于成都，入其郛。世祖械忠范至都，遣澄代之。澄练兵储饷，宋人知其有备，不敢犯。十一年，西南夷罗罗斯内附，以澄为副都元帅、同知宣慰司事。澄不习水土，竟以疾卒，年五十八。

初，游显为大名路宣抚使，为诸路总管求金符，奏已上，澄白于中书，辞不受，曰：“上不识覃澄耶？乃为显所举！”省臣为去其名，其刚介如此。刘秉忠常谓：“天下长吏如邢之张耕、怀孟之覃澄，何忧不治。”许衡亦重其为人，称为当时循吏焉。

子克修，陕西汉中路提刑按察使，亦有能名。卒，赠礼部尚书，追封宏农郡侯，谥文宪。

谢仲温，字君玉，丰州丰县人。父睦欢，以资雄乡里，大兵南下，转客兀剌城。太祖攻西夏，过其城，睦欢与其帅迎降。从攻西京，睦欢力战先登，连中三矢，仆城下。太宗见而怜之，命军校拔矢，缚牛刳其肠，纳睦欢于牛腹中，良久乃苏。后官至太原路金银铁冶达鲁花赤。

仲温通书史，初见世祖于野狐岭，命备宿卫，凡行幸，必在左右。及城上都，以仲温为工部提领，督其役。帝曰：“汝但执梃，虽百千人，宁不惧汝耶！”宪宗九年，大军围鄂，军饷缺，仲温教兵士罾鱼以充食，帝喜谓侍臣曰：“朕思不及此。”饮以驼乳。一夕，帝闻敌军讙噪，命警备，仲温奉绳床，帝凭其肩以行，至旦不寐。

中统元年，擢平阳、太原两路宣抚使。二年，改西京。至元九年，迁顺德路总管。时方用兵江淮，有寡妇鬻子以偿转输之直，仲温出俸金赎还之。十六年，迁湖南宣慰使。二十二年，改淮东。岁旱，仲温导白水塘溉民田，公私赖之。三十年春，入见，帝曰：“汝非谢仲温乎？朕谓汝死矣！”从容语及攻鄂时事，帝喜甚，谕曰：“汝将复官乎？朕为汝择之。”对曰：“臣老矣，一子早亡，惟有孙孛完，幸陛下怜之。”即日命备宿卫。大德六年，卒，年八十。

子兰，江州达鲁花赤，先卒。兰子孛完，冀宁等路管民提举司达鲁花赤。

姜彧，字文卿，莱州莱阳人。父椿，与张荣有旧，避杨安儿之乱，依荣于济南。荣爱彧才，辟为掾，迁左右司都事，进郎中。断事官遣彧诣阙，奏割陵州五城属于荣，以彧为参议官。中统元年，彧从荣孙宏入朝，密奏李璮反状已露，宜先其未发制之，不报。明年，璮果反，袭陷济南，彧从宏讨璮，见贼势已蹙，城旦夕且下，乃夜谒诸王哈必赤，请谕诸将勿入城纵兵，哈必赤从之。明日，贼开门出降，哈必赤下令：“将士敢入城者，以军法论。”城中安堵如故。

以彧知滨州。时行营多占民田为牧地，纵牛马坏稼，彧请分画牧地疆界，捕坏稼者置之法。又课民种桑，人名为太守桑，歌曰：“田野桑麻一倍增，昔无粗麻今纩缯，太守之贤如景星。”后迁东平府判官。至元五年，召拜治书侍御史。七年，出为河北河南道提刑按察使，赐金虎符。改信州路总管，累迁陕西汉中、河东山西提刑按察使，拜行台御史中丞。后谢病归，寻起为燕南河北道提刑按察使。以老病致仕。三十年，卒，年七十六。子四人：迪吉、从吉、吕、璞。

高源，字仲渊，晋州饶阳人。父汝霖，真定廉访司照磨，使东平，遇盗死。

源幼力学，事母孝，补县吏。中统初，擢卫辉路知事，迁齐河县尹，有遗爱，去官十年，民犹立碑颂之。再迁行台都事，佥江南浙西道提刑按察司事。劾常州路达鲁花赤马恕夺民田及他不法事，恕惧，走赂权臣阿合马，以他事诬源，既系狱，一日忽释之，莫知所由。先时，源邻里多阿合马姻戚，素知源事母孝。至是，闻源坐非辜，悉诣阿合马曰：“源孝子也，非但我知之，天必知之。若妄杀源，悖天不祥。”阿合马感悟，得不死。寻除河间等路都转运副使，抚治有条，灶户逃者皆复业，常赋外羡余至十万缗。至元二十四年，改江东道劝农营田使。二十八年，迁都水监。开通惠河，由文明门东七十里，与会通河接。置闸七、桥十二，人蒙其利。授同知湖南道宣慰司事。卒，年七十七。

韩政，字君用，益都人。父松之，从金四驸马伐宋，戍山阳，战殁。

政幼孤，习医术以自给。后从诸王塔察儿镇辽东，塔察儿白其计画于世祖，帝奇之。至元十三年，相威为征西都元帅讨西番，授政嘉议大夫、汉军元帅监军，佩金虎符，军中大惊曰：“监军，非国姓不可得！”裕宗在东宫亦疑之。政入辞，命挽强弓彀而复引者三，裕宗叹曰：“皇帝善任使若是。”赐锦衣一袭以行。政西逾大碛，斩馘甚多。军还，授前卫亲军副都元帅指挥使，兼领左右卫屯田军马，奏以屯田统属于卫，而治其无良者，从之。

十九年，加正议大夫，充枢密院判官。俄拜治书侍御史。劾中书右丞卢世荣牟利，卒正其罪。二十三年，出为淮东道提刑按察使。善决疑狱，为吏民所称。卒，年六十六。赠嘉议大夫、尚书、上轻车都尉、南阳郡侯，谥威敏。

子拱，增城县尹；振，昌国州知州；极，御药副使。

冯岵，字寿卿，中山人。祖父壁，金同知集庆军节度使。父渭，右三部郎中。初，壁从金宣宗南渡，与渭母相失，渭徒行千里求之，哀动行路，时称为冯孝子。

岵聪悟好学，辟中书省掾。故事，诸曹皆出为总管、判官，岵以忤执政，独抑为真定转运经历。迁无极令，考最，换曲周令。大军围襄阳，籍河北民兵济之，岵视丁地入中甲者，户抽一人，贿托不行，富室计无所施，民翕然颂之。宋平，擢奉议大夫、佥山南湖北道提刑按察司事，改岭北湖南道，又改河北河南道。劾罢贪吏三百余人，籍没赇赂至三千锭。怨家讼岵不法十余事，诏御史按之，皆不实，抵诬者罪。擢岵朝请大夫、江西湖北道提刑按察副使，寻告归。起为山北辽东道提刑按察副使，以疾辞。再换山南江北道，命下数日而卒，年五十九。

岵文章雄刚深古，浅学不能句读，晚号雪厓。疾笃，犹自书冯孝子墓、雪厓墓，伐石为阡表焉。

胡祗遹，字绍闻，磁州武安人。少孤，自力于学。中统初，张文谦宣抚大名，辟员外郎。明年，入为中书详定官。至元元年，授应奉翰林文字，寻兼太常博士。著《礼论》，以纠时之弊政，曰：“圣人之制礼，通贵贱之情，而严上下之分，故曰履虽美，不加于枕，冠虽弊，不以苴履，尊卑分定故也。群臣之视天子，如地之于天，然而篡弑之凶，古亦有之，何自而来哉？圣人作《易》，于《坤》之初六谨为之戒曰：‘初六履霜’，‘阴始凝也。驯致其道，至坚冰也。’又曰：‘臣弑其君，子弑其父，其所由来者渐矣。’贾谊见汉法不敬大臣，曰：‘天子之尊如堂，大臣如陛，众庶如地。今大臣下狱，贱隶得搏执而笞辱之，然则堂不几于无陛乎？’今之大臣有罪，则杖辱于市，小人兴讹造讪揶揄诟骂，无所不至。汉之大臣天子罪之，贾谊犹为之太息，今之大臣小民得以罪之，此风一长，有识者甚为寒心。近岁以来，奴讦主、妻妾告夫、子弟讼父兄，编民把执诟辱官吏，舆台皂隶谤讪大臣，凶险奸邪，百无忌惮，白昼殿廷之上，秽言亵语，肆口而出。圣德天聪，岂不知其为恶？然而乐闻不禁者，上欲发欺蔽，摘奸邪，通冤抑，抑豪横也，故特借凶人之口，来端直之言耳。殊不察即位以来，所闻之言，无大利害，适足为弄口舌者进身之阶，虚失大臣之礼，渎上下之分，朝廷之上无礼无威，闾里之间彝伦攸斁，无知之氓，习见官府之不足畏，一旦饥馑凶荒，狐鼠啸聚，郡县之权，若之何制之？今之大臣不以为忧，反以私门豢养凶人，使之递相讦制，何其愚也！必欲通上下之情，擢一二直节敢言之臣，如古之纳言者，何求而不得？何必以哓哓之小人，渎日月之明哉！”

后调户部员外郎，转右司员外郎，寻兼左司。时阿合马当国，官冗事烦，祗遹建言省官莫如省吏，省吏莫如省事，忤其意，出为冀宁路治中，兼提举本路铁冶，将以岁赋不办责之。及莅职，乃以最闻。改河东山西道提刑按察副使。江南平，迁荆湖北道宣慰副使。有佃户讦田主谋为不轨，祗遹察其诬，坐告者。十九年，迁济宁路总管。上八事于枢府：曰役重，曰逃户，曰贫难，曰正身入役，曰伪署文牒，曰官吏保结，曰有名无实，曰合并偏颇。枢府采其言，著为令。济宁移治巨野县，兵后流亡未复，士不知学，祗遹选郡中子弟教之，亲为讲说，文学最于他郡。擢山东东西道提刑按察使，以敦教化为先务。有父子兄弟相告者，必谕以伦常之重，不获已，始绳以法。

召拜翰林学士，不至。改江南浙西道提刑按察使。未几，乞病归。二十九年，征耆德十人，以祗遹为首，以病辞。三十年，卒，年六十七。延祐五年，赠礼部尚书，谥文靖。子持，太常博士。

王纲，字政之，安平人。性倜傥，少为县吏，不骫骳从俗。大军伐宋，亟馈饷，自淮以北征敛尤重，纲在颍州，首建互市之法，公私赖之。累擢工部主事。世祖建大都，纲预营缮之役，以功最，迁兵部员外郎，转刑部。谳狱概以平恕，豪右匿良民为奴，纲擿其实，免之。寻迁工部郎中。阿合马擅利权，蠹幸百出，纲疏言其弊，忤阿合马，出为益都淘金总管府经历。

至元十九年，擢奉议大夫、山东道提刑按察副使，寻改湖南道。湖南俗轻悍善讼，且归附未久，守令率赃贿自恣，纲力革其弊，犯者以法绳之，一道帖然。二十四年，迁海北广东道提刑按察使。或劝以临海炎瘴，宜勿行，纲曰：“使者，受天子命，若以炎瘴弃之，谁当往者！”既至，疾作，还至潭州卒，年五十四。

子思敬，弋阳尹；思忠，淮东屯田副总管。弟经，子思聪。

思聪，字德明，由书掾累擢庐陵尹。以才干选除广州路推官，属县豪右有诬民以罪者，狱成，弥缝无间，思聪疑而诘之，竟得其实。擢海漕千户，赐金符。进朝列大夫、衢州路治中。致仕，卒。

曹世贵，字仲明，睢州考城人。父鸾，以材武为刘整所荐，官规运库提举。

世贵由翰林国史院书写授元帅府提控。世祖遗诸王塔察儿伐高丽，平章政事赵壁行征东省，以世贵为行省宣差，使于高丽，其臣林衍陈兵以逆，世贵厉声曰：“汝海邦小夷，敢胁天子之使，是反也！”立斩十余人，衍等慑服。擢忠翊校尉、城武令。有惠政，民勒石颂之。迁同知隆兴州。群盗据山洞，官军不能讨，使世贵招之，即相率来降。累迁朝列大夫、福建闽海道提刑按察副使。纠行省平章政事默勒贼民蠹政，诏诛之。迁中顺大夫、兴化路总管，改福建都转运盐使。卒，年六十一。

子定国，江阴尹；靖国，同知武昌搉茶提举。

詹士龙，字云卿，光州固始人。父钧，为宋勇胜军都统，戍鄂州，以偏师来往渠巴等州，数与元兵拒战，至南平隆化县，身受九创，被执，元帅欲生降之，不屈，不食八日死。士龙方在襁褓，与其母俱北徙。时董文忠从世祖南征，以士龙见于世祖，世祖叹曰：“忠臣宜有佳儿。”即以士龙属之文忠，抚为己子。年十八，魁梧精敏，驰射能命中如破，文忠叹曰：“都统有后矣。”士龙固不识所谓也。后诸兄忌之，至詈为虏子。士龙乘间诉于文忠，语之故，士龙涕泣欲复姓，不可得。一日从猎滹沱河上，复跪请于文忠，文忠戏之曰：“尔欲复姓耶？为我投石水中，浮则从尔，否从我。”左右咸以为笑，士龙仰天祝曰：“使詹氏不绝，石当浮。”因抱石投水中，石盘旋于急溜中，若沈若浮者数四。文忠愕然，以手拊髀曰：“天也！詹都统其不死乎。”即日命士龙复詹姓。文忠卒，士龙哭之恸，服斩衰三年。

试经学、吏事高等，授高邮兴化尹。时兵后，士龙招抚流亡，户口日增。又籍官田入学宫，召佃种之，岁得谷三百五十石，以赡肄业者。县东五十里滨海，苦水患，宋范仲淹为令筑堤捍之，名捍海堰，岁久圮坏，高邮、宝应、海陵诸州皆被水。士龙以状闻，请发民夫修之，堤成，延亘三百里，数州赖之。当兴工时，掘地获方石，刊四字曰“遇詹再修”，众异之。工竣，擢两淮都转运盐使司判官，调淮安路推官，旋擢江南行台监察御史。时桑哥柄国，虐焰方炽，士龙曰：“吾居言路，岂敢畏死！”即抗章劾之。未几，桑哥伏诛，由是得名。复请病归，起为奉训大夫、佥广西肃政廉访司事。居官二年，复以疾归。卒，年五十八。

子澍，岳州华容县尹，有廉惠声。

高良弼，字辅之，真定平山人。父进。真定庄圣太后分邑也，置规运库，以进为库使。良弼幼端重如成人，真定火，延烧千家，良弼言于父曰：“吾家幸完，盍发粟赈灾。”进大为嗟异。既长，事世祖于潜邸。世祖即位，使管真定路财赋。至元二年，授奉议大夫、同知南京都漕运使，赐金符。六年，改河南拘搉税课使。未几，迁同知河南都转运使。岁饥，贱粜廪粟以济贫民。大军围襄阳，抽河北诸路民转漕粟，不时至，良弼请增价以籴，则人趋利自至，功将倍蓰，从之。由是军储充溢。秩满，改知凤翔府。倡民导汧水，起遥望尽阁底五十里，溉田三千亩、水轮十七，岐人惠之，称为高氏渠。晋中顺大夫、同知陕西都漕运使。漕使郭琮贪婪不法，良弼敛手避之，琮败，独无所染，犹以连坐免官。

二十四年，起为少中大夫、淮安路总管。淮安以征日本治海舰，岁购材万余，富商通有司分入其利，积材已十三万，良弼下车，吏又请四十万缗如岁例，良弼白其事于行省，罢之。富商夜持五万缗馈良弼，良弼曰：“若欲货取吾耶！”叱之去。未几，行省报下如旧例购材，良弼曰：“吾言不效，尸位何为？”壹郁发疾而卒，年六十六。

子琬，宜阳县尹；珪，海船总管，征交趾战殁。

白栋，字彦隆，冀宁阳曲人。少受业于许衡，衡为国子祭酒，奏用旧弟子十二人，栋与焉。衡引疾归，以栋与耶律有尚为国子助教。后侍讲于裕宗，栋为讲“郑伯克段于鄢”，裕宗语人曰：“是非空言，意固有在也。”俄改国史馆编修，仍兼助教。擢监察御史，疏劾阿合马阴贼不法诸事，阿合马诬栋纠摘不实，捕送刑部狱，引邻妇使诬栋窃相来往，邻妇不肯从，事始释。又劾西京宣慰使倒拉沙以私憾杀其幕僚，时论伟之。

出佥陕西汉中道提刑按察司事。有阴济人遇仇家，问所挟何书，其人绐之曰：“反书也。”仇家至延安上变，栋往谳其狱，株连二百余人，悉释之，科以妄言之罚。有中使括马延安，闻栋秉烛治狱，叹曰：“世有勤于职事如斯人者乎？吾归见陛下，当首言之。”未几，改佥河南河北道提刑按察司事，又改燕南河北道。丁父忧，归。旋丁母忧，哀毁骨立，卒于苫次，年四十六。

孙泽，字润甫，其先本女真人乌古孙氏，后徙大名，从汉俗以孙为氏。祖璧，金明威将军，兼军资库使，入蒙古为税课所详议官。父仲，大都广济仓使。

泽幼倜傥，以经济自负。辟充淮东大都督府令史，改差行征东元帅府提控案牍。宋亡，其遗臣拥立广王昺于福州，元帅唆都南征，檄泽为军师，由分水岭趋建安，攻克南剑州。宋广王遁入海，移攻兴化，其守将陈瓒既降复叛，唆都怒议屠城，泽曰：“首恶者瓒耳，余皆胁从，不宜妄杀。”唆都从之，戮瓒于市，一城获免。十月，唆都与江西行省左丞塔出合军，自甲子门入海，袭漳、潮二州，至惠州顿兵海丰县，泽请济师于万户乔惟忠，选精骑从唆都，直捣广州。十二月，抵其城下，入之。

十五年，还军福建，往返数千里，战胜攻取，用泽策画居多。授福建道宣慰司都事。未几，改立行省，就迁行省都事。唆都拜参知政事，入朝，泽从至大都，代之占对，世祖甚嘉之，赐锦衣一袭，授承直郎、知兴化军。十六年，改军为路，立总管府，以泽行总管府事。时奸民私立头目，侵渔良懦，乡人苦之，官或追逮，辄拒不受命。泽至，拘索宣敕或军前文字，尽追毁之，奸豪束手，州县之令始行。陈瓒既诛，三县之民以诖误受戮者，犹三千余家，有司欲没其田产，行省委官勘验，乡民闻之，咸窜伏山泽，相挺为盗。泽揭榜晓谕，叛首伏辜，余皆不问，降者给还田宅，不幸杀死无后，许亲属承接，官不得擅没。于是远近相应，携持而出，各安其业，三县为泽立生祠、作佛事以报之。议者又欲拘刷乡兵，充籍置立手号，泽力阻不从，乃亲诣行省上言：“此等皆田野耕农，自护身家，非有旧籍可稽，听为民便。”从之，民大悦。泽又兴学校，延召生徒，刊补书版，就道化堂，行乡饮酒礼，观者叹息，以为复睹太平。

二十一年，例降骤迁官，调永州路通判。湖广行省平章要束木，挟桑哥势恣为贪虐，吏民重足而立。一日遣其党赵万户，以取勘和买纱罗至州，气焰张甚，泽从容告之曰：“新附民易动，一有不靖，谴责官吏，君独得安乎？”赵感动，不竟其事而去。二十六年，理算令下，泽曰：“吾不亲行，其祸不解。”即至行省上计，要束木怒拘泽于行省，泽不为动。他郡根株连逮，因此破家者十有二三，独永州无扰累，民立石颂之。武冈宝庆盗发，行省檄泽收捕，泽戮盗魁三十一人，释胁从五百余人，一道肃清。

二十八年，要束木伏诛，擢泽奉训大夫，充行省左右司员外郎。平章阔里吉思雅敬泽，荐泽谙习兵事。元贞二年，从阔里吉思抚定生黎，越海攻占城，行军方略，一以委泽。事平，授海北海南道宣慰副使，旋改广西两江道佥都元帅府事。海滨夷獠杂处，吏民不遵法度，狃以为常。泽创立司规二十二章，简易可行。奏请减并站驿攒挪马匹，以宽民力，从之。又以粮税太重，灾荒之后宜从优恤，诏免广西粮税一年，民皆感悦。泽行部视民间利害事，辄兴革之，孜孜询访如恐不及。道过象州，岁饥，泽发廪米二千石赈之；至临贺，又发廪米一千二百石以赈饥，皆不待报以便宜行事。邕州议创屯田，委泽经画。泽遍历荒徼，临交阯界，起雷白等十寨陂堰，八处开水田五百二十顷，编立排甲人夫四千六百余户，岁收五万余石，公私便之。猺人符文真告元帅薛直千夺民牛、邀取金银等罪，行省檄泽验治。泽躬入海岛，理出平民四百八十二名、牛五十余头、金银什物有差。

广西道肃政廉访使举泽才任风宪，大德六年，授海北海南道肃政廉访使。泽抵任，例得圭田米五百余石，泽曰：“吾尚未莅事，遽食重禄，可乎！”悉举籍拨入儒学，以为养士之费。泽患愚民絓刑网，摹印格例三千余册，犯某事则抵某罪，名曰《社长须知》，月集老幼听之，仿《周礼》月吉读法之意。于是人知自重，犯罪者少。雷州地近海东南，有潮汐之患，西北广衍平袤，宜为陂滦，泽深究水利，出私帑雇役四十人，浚通旧湖，筑陂四千余丈，堨三溪潴之堤旁，置石闸七。复凿渠自西而东，环而南，长八千七百六十余丈，渠上置闸六，通支流，以溉东南际海之田。新堤外复凿二十四渠，以溉西北之田，长万三千六百五十余丈，建八桥以通行旅，渠之首尾有闸官司之，时其消长而启闭之。附城山田作石渠，引西湖注之。又筑塘马家梢，以障潮汐之患，拨水户守之。自是泻卤万顷，悉为沃壤。泽为政规画宏远，措置精密，大率类此。

至大元年，迁福建闽海道肃政廉访使，以母老乞养，不待命而去。事闻，改授江东建康道肃政廉访使，以便养母。岁余，丁母忧，去官。延祐二年，卒于家，年六十六。累赠推忠靖远著节功臣、荣禄大夫、中书平章政事、柱国，追封魏国公，谥正宪。

泽于书无所不读，尤精阴阳历算之学。诸葛亮木牛流马法，泽以意为之，转运如飞。浑天仪以水激轮，泽以汞代之，不差晷刻。著《棋法》十卷、《忍经》一卷、《集字选玉》二卷。子良桢。

良桢，字幹卿。资禀绝人，喜读书。荫补江阴判官，调婺州武义县尹，改漳州路推官。上言：“律，徒者不杖，今杖而又徒，非恤刑意，宜加徒减杖。”遂定为令。移泉州，益以能称。天历初，拜陕西行台监察御史，劾辽阳行省左丞相达识帖睦迩卖国不忠，援汉高帝斩丁公故事，以明人臣大义；并劾御史中丞胡居祐奸邪，皆罢之。擢行台都事，犹以言不尽行，自免归。

复起为监察御史。良桢以惠宗初览万几，不可不求贤自辅，疏言：“天历数年，纪纲大坏，元气伤夷，天祐圣明，入膺大统，而西宫秉政，奸臣弄权。今天威一怒，阴晦开明，以正大名，以章大孝。此诚兢兢业业祈天永命之秋，其术在乎敬身修德而已。今经筵多兼领，职事大臣，数日一进讲，不逾数刻而罢，而灊御小臣，恒侍左右，何益于盛德哉！臣愿招延儒生若许衡者数人，置于禁密，常以唐、虞、三代之道，启沃宸衷，日新圣德，实万世无疆之福。”又以国俗父死则妻其后母，兄弟死则纳其妻，父母死无丁忧制，请下礼官有司及右科进士在朝者会议，自天子至于庶人，皆从礼制，以明万世不易之道。又言：“处士刘因，学术可比许衡，宜从祀孔子庙庭。”皆不报。宦者罕失嬖妾杀其妻，糜其肉饲犬，上疏乞置罕失重典，并论宦寺交结廷臣之害，宜加汰黜，憸人尤忌之。

至正四年，迁刑部员外郎。再迁中书省左司都事，出为江东道廉访司副使，不就。六年，授平江路总管，复不就。八年，召为右司员外郎，擢郎中，寻迁广东道肃政廉访使，未行还为郎中。迁福建道肃政廉访使，中道召还，参议中书省事，兼经筵官。十一年，拜治书侍御史，擢中书参知政事、同知经筵事。十三年，擢左丞，兼大司农卿，仍同知经筵事。时中书参用非人，良桢不能行其志，会军饷绌，请与右丞悟良哈台主屯田，岁入二十万石。东宫未建，良桢屡言之，车驾幸上都，始册皇太子，立詹事院，驿召良桢为副詹事。良桢每直端本堂，则进正心诚意之说，亲君子远小人之道，皇太子嘉纳焉。

十四年，出为淮南行省左丞。初，泰州贼张士诚既降复叛，进据高邮，太师脱脱奉诏，总诸军讨之，良桢与参议，龚伯璲等皆从行。高邮垂克，会诏罢脱脱兵柄，有上变告伯璲等劝脱脱勒兵北向者，下其事逮问，词连良桢，簿对无所验，仍除中书左丞，分省彰德，调给军食。未几，召还京师。十六年，进阶荣禄大夫，赐玉带。十七年，除大司农。十八年，迁右丞，仍兼大司农，辞不允。有奸民诬告知宜兴州张复通贼，中书将籍其孥，吏抱牍请署名，良桢曰：“吾腕可断，牍不可署。”同列变色，卒不能强之。

良桢登政府，多所建白，罢福建山东食盐、浙东西长生牛租、濒海被灾围田税，民皆德之。尝论《至正格》轻重不伦，吏得夤缘为奸，举明律者数人，参酌古今，重加厘订，书成，良桢已以病去官。未几，卒。初良桢曾祖壁，改乌古孙氏为孙氏，良桢自以金源旧族，不宜忘本，复改为乌古孙氏。

史臣曰：汉霍光废昌邑王立宣帝，严延年劾其擅废立，大逆亡道。文宗篡立，达识帖睦迩迎降，乌古孙良桢劾其卖国不忠。二人者，皆能明君臣之义，使后世之乱贼有所顾忌，而不敢动于恶。呜呼！岂寻常敢言之士所能及哉。

赵宏伟，字子英，颍州人。至元十三年，大兵伐宋，宏伟以书谒副元帅宋都，奇之，从略临江，下吉州，俱有功，署为吉州参佐官。时江淮初附，吉之乱民复聚众抗命，宋都使宏伟讨之。道与贼遇，宏伟设伏桥下，以火攻之，贼败走趋桥，伏发，尽歼之。乘胜捣其巢穴，贼悉众来拒，宏伟谍知贼已过，还袭其背，大败之，禽斩贼首，一州遂安。宋厢军将王昌、张云诱新附五营兵为乱，事觉，昌就禽；宏伟夜袭云，斩之，俘其党五百人，宋都欲尽诛之，宏伟曰：“此属诖误，非得已，诛之无以安反侧。”众得免死。以功授泰和县尹。

宋相文天祥部将罗开礼、叶良臣谋攻吉、赣诸州，宏伟斩良臣，俘开礼，而释其余众。十五年，赐金符，提举瓜洲渡。顷之，以例免。改衡州路总管府治中，宏伟大兴屯垦，乱民皆去盗为农，州以宁谧。后以疾告归。

大德五年，用中丞董士恒荐，起佥浙西道肃政廉访司事。先是，镇江大旱，蠲民租九万五千石。已而吏畏飞语，复征之，民无所出。行台移宏伟核其事，宏伟卒蠲之。大风海溢，常、润等州民多冻溺，宏伟欲发粟赈之，有司以未得报为辞，宏伟曰：“擅发之罪，坐我一人。”由是全活者十余万。官调所部造船，自淮入河至临清，时山东饥，宏伟建议此有余粟，彼有饥民，宜以有余捄民不足，行省韪其言，漕粟五万石于山东。迁江南行台都事。十一年，江南饥，宏伟请以赃罚银赈之，同僚犹豫未决，宏伟正色力争，中丞廉恂叹曰：“吾佐得赵君，尚何忧国事哉！”卒如宏伟议。

召拜御史台都事，疏言朝廷百官，宜各供其职，以襄时政，士论称之。仁宗在东宫，闻其名，礼遇甚厚，常以字呼之。居一岁，宏伟复告归，出为浙东海右道廉访副使，诣东宫辞，仁宗出衣缎，使自择而赐之。擢江南行台侍御史。皇庆二年，以年及七十致仕。延祐二年，复起为福建道肃政廉访使，以疾辞。泰定三年，卒。赠嘉议大夫、礼部尚书、上轻车都尉，追封天水郡侯，谥贞献。

子思恭、思敬。思敬有文行，以处士征为教授。孙琏、琬。

琏，字伯器。至治元年，登进士第，授嵩州判官。再调汴梁路祥符县尹，入为国子助教，累迁湖广行省左右司郎中，除杭州路总管。杭州地大事繁，长吏多不称其职，琏为人强毅开敏，精力绝人，吏莫不服其明决。浙右病于徭役，民充坊里正者，皆破其家，朝廷令行省召八郡守集议便民之法，琏献议以属县坊正为雇役，里正用田赋以均之，民咸以为便。有盗诱其同恶，持刃斫市人以索金，人无敢言者，琏曰：“此不可恕也！”遣卒掩捕之，尽戮于市。逾年，召拜吏部侍郎，杭人思之，刊其政绩于碑。

历中书左司郎中，除礼部尚书，寻迁户部，拜参议中书省事，出为山北辽东道廉访使。是时，河南兵起，两淮亦骚动，朝廷乃析河南立淮南江北行省于扬州，以琏参知政事。琏方病水肿，即舆疾而行。既至，分省镇淮安，又移镇真州。会张士诚为乱，陷泰州、兴化，行省遣兵讨之，不克，命高邮知府李齐招谕之，士诚请降，行省授以民职，且乞从征讨以自效。遂移琏镇泰州，琏乃趣士诚治戈船，趋濠、泗。士诚疑惮不肯发，又觇知琏无备，遂复反，夜四鼓纵火登城，琏力疾扪佩刀上马，与贼斗。贼围琏，邀至其船，琏诘之曰：“汝辈罪在不赦，今既宥汝，又锡以名爵，朝廷何负于汝，乃既降复反邪！汝弃信逆天，灭不旋踵。我执政大臣，岂为汝贼辈屈乎！”贼以槊撞琏堕地，欲舁登其舟，琏瞋目大骂，遂死之。其仆扬儿以身蔽琏，亦俱死。事闻，赙钞三百锭，仍官其子锜。

琏弟琬，字仲德，仕至台州路总管。至正二十七年，方国瑛以舟挟琬至黄岩，琬潜登白龙奥，舍于民家，绝粒不食。人劝之食，辄瞑目却之，七日而死。

史臣曰：李秉彝诸人，皆世祖、成宗时之监司，其尽心民事，纠劾官邪，可谓称其职者。白栋劾阿合马，詹士龙劾桑哥，尤不愧于鲠亮，风雨如晦，鸡鸣不已，二子有焉。




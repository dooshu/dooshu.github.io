吕诚二首

【咏菩提叶灯】

宝林萎叶堕天风，一落人间便不同。

云镜荧煌开月匣，并刀裁剪费春工。

星攒蜩翼冰绡薄，华拥虾须玉栅红。

从此可传无尽焰，五湖今有水晶宫。

【菊田】

余客竹州三年，颇有彭泽东篱之好。古人亦谓菊独以秋花傲兀于摇落之后，非霜下之杰乎？昔年曾赋《对菊之歌，老兴未已，复作《菊田一首，以纪岁月耳。

摇落西风已怆然，金蕤月朵为谁妍？

人间无地安花宅，洲上于今有菊田。

晚岁拟寻甘谷老，颓龄幸值傅延年。

落英餐尽秋香骨，许我飞行作地仙。


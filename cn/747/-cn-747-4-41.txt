○致仕朝参在见任本品之上诏

尚齿重旧，先王以之垂范；还章解组，朝臣於是克终。释菜合乐之仪，东胶西序之制，养老之义，遗文可睹。朕恭膺大宝，宪章故实，乞言尊事，弥切深衷。然情存今古，世踵浇季，而策名就列，或乖大体。至若筋力将尽，桑榆且迫，徒竭夙兴之勤，未悟夜行之罪。其有心惊知足，行堪激厉，谢事公门，收骸闾里。能以礼让，固可嘉焉。内外文武群臣，年高致仕，抗表去职者，参朝之日，宜在见任本品之上。


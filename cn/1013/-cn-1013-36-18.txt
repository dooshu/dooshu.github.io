周麟之　胡夫人挽诗

閫范三从正，家声两大余。

义高黄鹄操，恩叠紫鸾书。

涧沼登蘯藻，园林映板舆。

忽乘飞凤去，应傍素台居。

周麟之

周麟之　胡夫人挽诗

晚岁根尘净，端由志节隆。

敛身遵七诫，弹指悟三空。

此日伤朝露，何人赋凯风。

我方司汗简，盍载女师中。

周麟之

周麟之　胡夫人挽诗

旧倚韩康伯，高堂坐累茵。

曩先归厚夜，今又失灵椿。

族党各车会，阶庭五鼎陈。

季能当大事，无负玉堂人。

周麟之


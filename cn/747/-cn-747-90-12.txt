○授孙偓判度支兼诸道盐铁使陆扆判户部制

门下：朕闻天所以运行不息，维之者星辰；地所以载厚无疆，纪之者海岳。故尹、说相殷而帝道盛，旦、奭佐周而王业昌，时之替兴，事系辅弼。朕励精理道，梦卜披贤，继叶旁求，并膺爰立。皆号人杰，实为国华。银青光禄大夫守中书侍郎同中书门下平章事充集贤殿大学士判户部事上柱国安乐县开国子食邑五百户孙偓，大昴分辉，维嵩孕秀，直如金矢，洁若冰壶。处谏诤之司，言无畏忌；守驳正之任，道不依违。当官而行，遇事必立。自擢居台席，兼领地征，蕴持危扶倾之心，负忧国忘家之志，卓尔孤迈，超然不群。稽於众多，佥曰名相。银青光禄大夫行尚书户部侍郎同中书门下平章事上柱国嘉兴县开国男食邑三百户陆扆，清庙升歌，朱干《象舞》，内健外顺，动直静专。早践清华，旁流休问，既登禁密，润畅皇猷。言有准绳，心无吝悔，爰人近侍，委以化钧。目无全牛，刃有馀地，不斯须而离道，不造次以违仁。考於群词，咸称良辅，而皆道符夔益，业冠萧曹，楷式一时，仪刑四海。和松磊落，郁为大厦之材，赐琏晶莹，宛是接神之器。今朕以运丁艰否，时未洽平，贼臣尚恐其跳梁，国计未臻於丰羡。煮海之利，多失於旧规；量地之征，未登於贡式。须分重务，属我名臣，冀大振於颓纲，俾渐昌於衰历。是用迁皇极紫微之位，总简书刊集之司，兼以利权，尽付全德。尔宜振提百度，荡定九围，勉服宠光，以绥夷夏。偓可门下侍郎同书门下平章事监修国史判度支兼诸道盐铁转运使，扆可中书门下平章事中书侍郎充集贤殿大学士判户部事，散官勋封如故。


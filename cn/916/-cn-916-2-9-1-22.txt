【相逢行】

〖乐府云。一曰相逢狭路间行。亦曰长安有狭斜行。乐府解题曰：古词文意与鸡鸣曲同。晋陆机长安狭斜行云。伊洛有歧路。歧路交朱轮。则言世路险狭邪僻。正直之士无所措手足矣。唐李贺有难忘曲。亦出於此。〗

相逢狭路间。道隘不容车。不知何年少。（玉台作如何两少年。）夹（玉台作挟。毂问君家。君家诚易知。易知（《初学记》作悠悠。）复难忘。黄金为君门。白（《类聚》作璧。）玉（《文选》注作璧。）为君堂。堂上置（《文选》注作上有双。）樽酒。（《初学记》作罗酒樽。）作使（玉台作使作。《初学记》同。）邯郸倡。中庭（《御览》作庭中。）生桂树。华镫何煌煌。兄弟两三人。中子为侍郎。（《文选》注作侍中郎。）五日一（《类聚》作因。）来归。（玉台作游。）道上自生光。黄金络（玉台作骆。）马头。观者盈道（玉台、《文选》注作满路。）傍。入门时（《类聚》作一。）左顾。但见双鸳鸯。鸳鸯七十二。罗列自成行。音声何噰噰。鹤鸣东西厢。大妇织绮罗。（玉台作罗绮。）中妇织流黄。小（《广文选》作少。）妇无所为。（玉台作作。）挟瑟上高堂。丈人且安坐。调丝方未央。（玉台作未遽央。匡谬正俗同。《类聚》作调弦未遽央。乐府注云。一作调丝未遽央。○玉台新咏一作相逢狭路间。《乐府诗集》三十四。《广文选》十二。《诗纪》六。《类聚》四十一引车、家、忘、堂、煌、郎、光、傍、鸯、黄、堂、央十二韵。《初学记》十八作古乐府诗。引忘、堂、倡、煌、郎、光、傍七韵。《文选》十四舞鹤赋注作古乐府。引堂、倡二韵。二十二古意酬到长史注引郎、傍二韵。《御览》百七十六作古诗。引堂、煌二韵。）


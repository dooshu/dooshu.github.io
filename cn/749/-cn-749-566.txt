张震


震字东父，自号无隐居士，龙湖人。庆元三年（1197），守湖州。五年（1199），福建提刑。开禧元年（1205），江西提刑。与祠。嘉定元年（1208），右司郎中。（同时张震不仅一个，其仕履仍俟考。）

蝶恋花

惜春

梅子初青春已暮。芳草连云，绿遍西池路。小院绣垂帘半举。衔泥紫燕双飞去。

人在赤阑桥畔住。不解伤春，还解相思否。清梦欲寻犹间阻。纱窗一夜萧萧雨。

鹧鸪天

怨别

宽尽香罗金缕衣。心情不似旧家时。万丝柳暗才飞絮，一点梅酸已着枝。

金底背，玉东西。前欢赢得两相思。伤心不及风前燕，犹解穿帘度幕飞。

又

春暮

横素桥边景最佳。绿波清浅见琼沙。衔泥燕子迎风絮，得食鱼儿趁浪花。

春已暮，日初斜。画船箫鼓是谁家。兰桡欲去空留恋，醉倚兰干看晚霞。

蓦山溪

春半

青梅如豆，断送春归去。小绿间长红，看几处、云歌柳舞。偎花识面，对月共论心，携素手，采香游，踏遍西池路。

水边朱户。曾记销魂处。小立背秋千，空怅望、娉婷韵度。杨花扑面，香糁一帘风，情脉脉，酒厌厌，回首斜阳暮。

又

初春

春光如许。春到江南路。柳眼弄晴晖，笑梅老、落英无数。峭寒庭院，罗幕护窗纱，金鸭暖，锦屏深，曾记看承处。

云边尺素。何计传心缕。无处说相思，空惆怅、朝云暮雨。曲阑干外，小立近黄昏，心下事，眼边愁，借问春知否。








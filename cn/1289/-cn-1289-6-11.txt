寿夭形诊病候耐痛不耐痛大论第十一


〔一〕黄帝问曰：形有缓急，气有盛衰，骨有大小，肉有坚脆，皮有厚薄，以其立寿夭奈何？伯高对曰：形与气相任则寿，不相任则夭。皮与肉相裹则寿，不相裹则夭。血气经络胜形则寿，不胜形则夭。问曰：何谓形缓急？对曰：形充而皮肤缓者则寿，形充而皮肤急者则夭。形充而脉坚大者顺也，形充而脉小以弱者气衰也，衰则危矣。形充而颧不起者骨小也，小则夭矣。形充而大肉繦坚而有分者肉坚，坚则寿矣。形充而大皮肉无分理不坚者，肉脆，脆则夭矣。此天之生命所以立形定气而视寿夭者也。必明于此，以立形定气，而后可以临病人，决死生也。问曰：形气之相胜，以立寿夭奈何？对曰：平人而气胜形者寿；病而形肉脱，气胜形者死，形胜气者危也。

〔二〕凡五脏者，中之府，中盛脏满，气胜伤恐者，声如从室中言，是中气之湿也。言而微，终日乃复言者，此夺气也。衣被不敛，言语善恶不避亲疏者，此神明之乱也。仓禀不藏者，是门户不要也。水泉不止者，是膀胱不藏也。得守者生，失守者死。

夫五脏者，身之强也。头者，精明之府，头倾视深，神将夺矣。背者，胸中之府，背曲肩随，府将坏矣。腰者，肾之府，转摇不能，肾将惫矣。膝者，筋之府，屈伸不能，行则偻附，筋将惫矣。骨者，髓之府，不能久立，行则掉栗，骨将惫矣。得强则生，失强则死。

岐伯曰：反四时者，有余者为精，不足为消。应太过，不足为精；应不足，有余为消。阴阳不相应，病名曰关格。

〔三〕人之骨强，筋劲，肉缓，皮肤厚者耐痛，其于针石之痛，火爇亦然。加以黑色而善一本作美 骨者，耐火爇。坚肉薄皮者，不耐针石之痛，于火爇亦然。同时而伤其身，多热者易已，多寒者难已。胃厚色黑大骨肉肥者，皆胜毒，其瘦而薄胃者，皆不胜毒也。






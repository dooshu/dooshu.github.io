○禅位梁王诏

宰臣文武百辟，藩岳庶尹，明听朕言：夫大宝之尊，神器之重，傥非德充宇宙，功济黔黎，著重华纳麓之功，彰文命导川之绩，允熙帝载，克伐天工，则何以统御万邦，照临八极。元帅梁王，龙颜瑞质，玉理奇文。以英谋睿武定寰瀛，以厚泽深仁抚华夏，神功至德，绝后光前。缇油罕纪其鸿勋，讴诵显归於至化，二十年之功业，亿兆众之推崇，迩无异言，远无异望。朕惟王圣德，光被八纮，宜顺元穹，膺兹宝命。况天文符瑞，杂沓宣明，虞夏昌期，显於图箓。万几不可以久旷，天命不可以久违，神祗叶心，归於有德。朕敬以天下传禅圣君，退居旧藩，以备三恪。今敕宰臣张文蔚、杨涉等，率文武百僚，备法驾奉迎梁朝，勉励肃恭，尊戴明主。冲人释兹重负，永为虞宾，获奉新朝，庆泰兼极。中外列辟，宜体朕怀。


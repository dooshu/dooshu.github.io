○報泇河展拓工完疏 【 展拓泇河】

為照泇河之沒、其來已久、肇於壬辰之洩湖水、闢於辛丑之達沂河、而避湖鑿石、遂成通津者、則前河臣李化龍之議也、上自李家巷、下至直河口、計長二百六十里、已於去年四月內盡開通矣、粮艘之由泇而上者、業五十餘隻矣、祗緣張村集以下三十里、直河廣闊、因其舊以為渠、意在省費、而不料水漲沙壅、舟行稍滯、兼之泇卑於直。其水逆流。土壩被衝。其水旁洩。於是直河一帶。沙淺膠舟。不免為全河之累。續該前河臣督行司道相度地形、避高就下。自張村西南創開支渠一道。長三十一里。下接田家口。去年所開舊河。而沙得遠避。毛窩一?。橫穿沂河。浮沙約二十丈。見用椿板廂護。內實老土。而泓不為壅。王市口之减水閘。臺頭二莊之節水閘。與夫彭家口之滾水壩。一一用石建造。又自直河口以至劉昌莊。但係上年淺阻之處。一一闢濬成渠。以上各工至三月三十九日一併告竣、放水行舟、從留守中衞以後、銜尾而入、揚帆徑渡、欵乃之聲、不舍晝夜、臣由曹單豐沛閱視黃流、周咨挽回之策、南趨鳳泗、恭謁　祖陵、東出靈邳、放舟直口、親覩口外舳艫鱗集兩傍者不下數百隻、督夫挽拽、不兩日而盡、臣尾其後。沿途測量渠水深者丈餘淺亦不下六七尺。不但去歲沙淺。毫不能侵。即大泛口之溜。亦以下建閘座有所節蓄。而其勢甚平也。夫新造之河、非虞淺即虞陿、今頓莊閘上有運解木筏數百弔泊於北岸、粮船行於南、臣之官舫、又行於粮船之南、是三舟可以竝進。不可謂不濶矣。近據判官呂文實揭報重船過王市口者、至五月初三日已二千三十餘隻、儻此後船無脫幫、行如魚貫、則較之去歲、遲速相懸、當不止於一兩月也、運道安瀾、漕舟飛渡、既無守風之苦、又免損失之虞、此皆群工用命之所致也


○谢时相启

某启。某今日伏奉宣召，伏蒙圣慈令充职翰林者。出自埏熔，成兹忝越。循涯积感，揣分增荣。某洛下诸生，隆中散族。进取本无其声援，归休复迫於羁离。白首为郎，固乏堂堂之称。青无路，但甘碌碌之嗤。愈迫低徊，欲成沦没。相公殊常降德，不次施恩。拔自迷途，置诸密地。蒙虎皮於下驷，抑以腾骧。纟卒鹄羽於寒鸱，教之骞翥。遂使专诏诰教令之事，为言语侍从之臣。内省孱微，益深荣惧。谨启。


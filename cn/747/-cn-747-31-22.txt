○为元元皇帝设像诏

不离於精，不离於真，以天为宗，以道为门，兆於变化，谓之圣人。吾祖也太上元元皇帝尝从事於斯矣。惟穹昊厥初，则配神明，飨天地，育万物，惟皇受命，则师列辟，熙以大一。利泽施於四海，不言所利；德教加乎万姓，不称其德。将晦迹也，安乎守藏柱下；将行道也，适乎流沙罽宾。所谓神无方而道无体，冲用可见矣。

流长者慎其源，蒂固者深其根，猗欤那欤，克开厥后，翳我列祖，光启大中。岂元元私乎有唐，惟元元迈乎种德，岂元元式受唐命，惟元元存乎其人。是以累圣缉熙，重光缵茂。大化渐被乎八表，淳德殷流乎万国，则与天地有与立焉。惟小子多於前功，夙夜敬止，上承祖宗之馀庆，下膺侯王之乐推，惕然深居，凛若驭朽。以为道德者百家之首，清净者万化之源，务本者立极之要，无为者太和之门。恭承垂裕之业，敢忘燕翼之训。故详延博达，讲讽精微，求所以理国理身，思至乎上行下效，亦云久矣。夫使天下万姓，饮淳德，食太和，靡然回心而向道，岂予寡薄，独能致此，盖凡百在位，所以咸熙。《书》曰：“元首康哉！股肱良哉。”又曰：“股肱惟人，良臣惟圣”，斯一德而共理也，岂至於今炙盭乎！昔长缨紫衣，犹闻慕向，广眉高髻，且云变俗，何至道之难明，而元珠之久丧？古人有云：“王者之於天下，犹一堂之上也。”盖谓同心同德，化流四裔，是诚在乎击豕垂踵之惑，革面向隅之哀，故往年布令，各家藏《道德》，冀德立而风靡，道存而日用，则朕之承祖业，尚家书，出门同人，无丑於天下矣。

《易》曰：“象也者，像此者也。”《经》曰：“窈冥中有精”，则窈冥之精，可以寻象求，不可以名言得也。故考图史，凡圣祖降代出处之迹，敢立象以尽其意焉。将自家而刑国，由中而及外也，庶乎知道者盈量而归，迷方者不远而复云。


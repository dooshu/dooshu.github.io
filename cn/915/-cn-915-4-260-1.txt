◇塞赋（并序）

予离群索居，无讲诵之事。欲学无友，欲学无耒，欲弈无局，欲博无楮。问：「何以代博弈者乎？」曰：「塞其次也。」试习其术，以惊睡救寐，免昼寝之讥而已。然而徐核其因通之习，乃亦精妙而足美也。故书其较略，举其指归，以明博弈无以尚焉。曰：

始作塞者，其明哲乎。故其用物也约，其为乐也大。犹土鼓块χ，空桑之瑟，质朴之化，上古所耽也。然本其规模，制作有式。四道交正，时之则也。棋有十二，律吕极也。人操厥半，六爻列也。赤白色者，分阴阳也。乍亡乍存，像日月也。行必正直，合道中也。趋隅方折，礼之容也。迭往迭来，刚柔通也。周则复始，乾行健也。局平以正，坤德顺也。然则塞之为义，盛矣大矣，广矣博矣。质象于天，阴阳在焉。取则于地，刚柔分焉。施之于人，仁义载焉。考之古今，王霸备焉。览其成败，为法式焉。（《艺文类聚》七十四，《御览》七百五十四）


卷一百九十一

钦定四库全书

历代名臣奏议卷一百九十一

明　杨士奇等　撰

节俭

齐桓公谓管仲曰吾国甚小而财用甚少而羣臣衣服舆马甚汰吾欲禁之可乎管仲曰臣闻之君尝之臣食之君好之臣服之今君之食也必桂之浆衣练紫之衣狐白之裘此羣臣之所奢大也诗云不躬不亲庶民不信君欲禁之胡不自亲乎桓公曰善於是更制练帛之衣大白之冠朝一年而齐国俭也

秦穆公问由余曰古者明王圣帝得国失国当何以也由余曰臣闻之当以俭得之以奢失之穆公曰愿闻奢俭之节由余曰臣闻尧有天下饭於土簋啜於土瓶其地南至交址北至幽都东西至日所出入莫不宾服尧释天下舜受之作爲食器斩木而裁之销铜铁修其刃犹漆黑之以爲器诸侯侈国之不服者十有三舜释天下而禹受之作爲祭器漆其外而朱画其内缯帛爲裀褥觞勺有彩爲饰弥多而国之不服者三十有二夏后氏以没殷周受之作爲大器而建九傲食器雕琢觞勺刻镂四壁四帷茵席雕文此弥侈矣而国之不服者五十有二君好文章而服者弥侈故曰俭其道也由余出穆公召内史廖而告之曰寡人闻邻国有圣人敌国之忧也今由余圣人也寡人患之吾将柰何内史廖曰夫戎辟而辽远未闻中国之声也君其遗之女乐以乱其政而厚爲由余请期以疎其间彼君臣有间然後可图君曰诺乃以女乐三九遗戎王因爲由余请期戎王果见女乐而好之设酒听乐终年不迁马牛羊半死由余归谏谏不听遂去入秦穆公迎而拜爲上卿问其兵势与其地利既以得矣举兵伐之兼国十二开地千里穆公奢主能听贤纳谏故覇西戎西戎淫於乐诱於利以亡其国由离质朴也

晋平公爲驰逐之车龙旌衆色挂之以犀象错之以羽芝车成题金千镒立之於殿下令羣臣得观焉田差三过而不一顾平公作色大怒问田差尔三过而不顾何爲也田差对曰臣闻说天子者以天下说诸侯者以国说大夫者以官说士者以事说农夫者以食说妇姑者以织桀以奢亡纣以淫败是以不敢顾也平公曰善乃命左右曰去车

汉武帝末年天下侈靡趋末百姓多离农亩上从容以问太中大夫给事中东方朔曰吾欲化民岂有道乎朔对曰尧舜禹汤文武成康上古之事经历久远臣不敢陈愿近述孝文皇帝之时当世耆老皆闻见之贵爲天子富有四海身衣弋绨足履革舄以韦带劒莞蒲爲席兵木无刃衣緼无文集上书囊以爲殿帷以道德爲丽以仁义爲准於是天下望风成俗昭然化之今陛下以城中爲小图起建章左凤阙右神明号称千门万户木土衣绮绣狗马被缋罽宫人簪瑇瑁垂珠玑设戱车教驰逐饰文采樷珍怪撞万石之锺击雷霆之皷作俳优舞郑女上爲淫侈如此而欲使民独不奢侈失农事之难者也陛下诚能用臣之计推甲乙之帐燔之於四通之衢却走马视不复用则尧舜之隆宜可与比治矣易曰正其本万事理失之毫厘差以千里愿陛下留意察之

元帝即位徵贡禹爲谏大夫是时年岁不登郡国多困禹奏言古者宫室有制宫女不过九人秣马不过八匹墙涂而不琱木摩而不刻车舆器物皆不文画苑囿不过数十里与民共之任贤使能什一而税亡他赋敛繇戍之役使民岁不过三日千里之内自给千里之外各置贡职而已故天下家给人足颂声并作至高祖孝文孝景皇帝循古节俭宫女不过十余廐马百余匹孝文皇帝衣绨履革器亡琱文金银之饰後世争爲奢侈转转益甚臣下亦相放效衣服履絝刀劔乱於主上【絝古袴字】主上时临朝入庙衆人不能别异甚非其宜然非自知奢僭也犹鲁昭公曰吾何僭矣今大夫僭诸侯诸侯僭天子天子过天道其日久矣承衰救乱矫复古化在於陛下臣愚以爲尽如太古难宜少放古以自节焉论语曰君子乐节礼乐方今宫室已定亡可柰何矣其余尽可减损故时齐三服官输物不过十笥【三服官主作天子之服在齐地笥盛衣竹器音先嗣反】方今齐三服官作工各数千人一岁费数钜万蜀广汉主金银器岁各用五百万三工官官费五千万【三工官谓少府之属官考工室也右工室也东园匠也】东西织室亦然廐马食粟将万匹臣禹尝从之东宫见赐杯案尽文画金银饰非当所以赐食臣下也东宫之费亦不可胜计天下之民所爲大饥饿死者是也今民大饥而死死又不葬爲犬猪所食人至相食而廐马食粟若其大肥气盛怒至乃日步作之【日日行步而动作之以散光溢之气】王者受命於天爲民父母固当若此乎天不见邪武帝时又多取好女至数千人以填後宫及弃天下昭帝幼弱霍光专事不知礼正妄多臧金钱财物鸟兽鱼鼈牛马虎豹生禽凡百九十物尽瘗臧之又皆以後宫女置於园陵大失礼逆天心又未必称武帝意也昭帝晏驾光复行之至孝宣皇帝时陛下恶有所言羣臣亦随故事甚可痛也故使天下承化取女皆大过度【取读曰娶】诸侯妻妾或至数百人豪富吏民畜歌者至数十人是以内多怨女外多旷夫及衆庶葬埋皆虚地上以实地下其过自上生皆在大臣循故事之辠也唯陛下深察古道从其俭者大减损乘舆服御器物三分去二子产多少有命审察後宫择其贤者留二十人余悉归之及诸陵园女亡子者宜悉遣独杜陵宫人数百诚可哀怜也廐马可亡过数十匹独舍长安城南苑地以爲田猎之囿【舍置也独留置之其余皆废去】自城西南至山西至鄠皆复其田以与贫民方今天下饥馑可亡大自损减以救之称天意乎天生圣人盖爲万民非独使自娱乐而已也故诗曰天难谌斯不易惟王上帝临女母贰尔心当仁不让独可以圣心参诸天地揆之往古不可与臣下议也若其阿意顺指随君上下【上下犹言高下谓苟顺从也】臣禹不胜拳拳不敢不尽愚心天子纳善其忠乃下诏令太仆减食谷马水衡减食肉兽省宜春下苑与贫民田又罢角抵诸戏及齐三服官

禹又言诸离宫及长乐宫卫可减其大半以寛繇役又诸官奴婢十万余人戏游亡事税良民以给之岁费五六钜万宜免为庶人禀食令代关东戌卒乘北边亭塞候望又欲令近臣自诸曹侍中以上家亡得私贬卖与民争利犯者辄免官削爵不得仕宦

哀帝时龚胜居谏官数上书求见言百姓贫盗贼多吏不良风俗薄灾异数见不可不忧制度泰奢刑罚泰深赋敛泰重宜以俭约先下

东汉章帝时马廖代赵憙为卫尉时皇太后躬履节俭事从简约廖虑美业难终上疏长乐宫以劝成德政曰臣案前世诏令以百姓不足起於世尚奢靡故元帝罢服官成帝御浣衣哀帝去乐府然而侈费不息至於衰乱者百姓从行不从言也夫改政风移必有其本传曰吴王好劒客百姓多创瘢楚王好细腰宫中多饿死长安语曰城中好高髻四方高一尺城中好广眉四方且半额城中好大袖四方全匹帛斯言如戏有功事实前下制度未几後稍不行虽或吏不奉法良由慢起京师今陛下躬服厚缯斥去华饰素简所安发自圣性此诚上合天心下顺民望浩大之福莫尚於此陛下既已得之自然犹宜加以勉朂法太宗之隆德戒成衰之不终易曰不?其德或承之羞诚令斯事一竟则四海诵德声薰天地神明可通金石可勒而况於行仁心乎况於行令乎愿置章坐侧以当瞽人夜诵之音太后深纳之灵帝欲铸铜人而国用不足乃诏调民田亩敛十钱而比水旱伤稼百姓贫苦乐安太守陆康上疏谏曰臣闻先王治世贵在爱民省徭轻赋以宁天下除烦就约以崇简易故万姓从化灵物应德末世衰主穷奢极侈造作无端兴制非一劳割自下以从苟欲故黎民吁嗟隂阳感动陛下圣德承天当隆盛化而卒被诏书亩敛田钱铸作铜人伏读惆怅悼心失图夫十一而税周谓之彻彻者通也言其法度可通万世而行也故鲁宣税亩而蝝灾自生哀公增赋而孔子非之岂有聚夺民物以营无用之铜人捐舍圣戒自蹈亡主之法哉传曰君举必书书而不法後世何述焉陛下宜留神省察改敝从善以塞兆民怨恨之望

魏明帝时百姓凋匮而役务方殷閺乡侯卫觊上疏曰夫变情厉性强所不能人臣言之既不易人主受之又艰难且人之所乐者富贵显荣也所恶者贫贱死亡也然此四者君上之所制也君爱之则富贵显荣君恶之则贫贱死亡顺指者爱所由来逆意者恶所从至也故人臣皆争顺指而避逆意非破家爲国杀身成君者谁能犯顔色触忌讳建一言开一说哉陛下留意察之则臣下之情可见矣议者多好悦耳其言政治则比陛下於尧舜其言征伐则比二虏於狸鼠臣以爲不然昔汉文之时诸侯强大贾谊累息以爲至危况今四海之内分而爲三羣士陈力各爲其主其来降者未肯言舍邪就正咸称逼於困急是与六国分治无以爲异也当今千里无烟遗民困苦陛下不善留意将遂凋弊难可复振礼天子之器必有金玉之饰饮食之肴必有八珍之味至於凶荒则彻膳降服然则奢俭之节必视世之丰约也武皇帝之时後宫食不过一肉衣不用锦绣茵褥不缘饰器物无丹漆用能平定天下遗福子孙此皆陛下之所亲览当今之务宜君臣上下并用筹策计校府库量入爲出深思句践滋民之术尤恐不及而尚方所造金银之物渐更增广工役不辍侈靡日崇帑藏日竭昔汉武信求神仙之道谓当得云表之露以餐玉屑故立僊掌以承高露陛下通明每所非笑汉武有求於露而犹尚见非陛下无求於露而空设之不益於好而糜费功夫诚皆圣虑所宜裁制也

吴乌程侯宝鼎元年时居武昌扬州民泝流供给甚苦之又奢侈无度公私穷匮左丞相陆凯上疏曰今无灾而民命尽无爲而国财空臣窃痛之昔汉室既衰三家鼎立今曹刘失道皆爲晋有此目前之明验也臣愚但爲陛下惜国家耳武昌土地险瘠非王者之都且童謡云宁饮建邺水不食武昌鱼宁还建邺死不止武昌居此足明民心与天意矣今国无一年之蓄有露根之渐而官吏务爲苛急莫之或恤大帝时後宫女不满百景帝以来乃有千数此耗财之甚者也又左右率非其人羣党相扶害忠隐贤此皆蠧政病民者也愿陛下省百役罢苛扰出宫女清选百官则天悦民附而国安矣吴主虽不悦以其宿望特优容之

时吴俗奢侈中书丞华核上疏曰今民贫俗奢转相仿傚兵民之家内无甔石之储而出有绫绮之服上无尊卑等级之差下有耗财费力之损求其富给庸可得乎晋武帝太康三年中护军羊琇後将军王恺散骑常侍石崇三人皆富於财竞以奢侈相高车骑司马傅咸上书曰先王之治天下食肉衣帛皆有其制奢侈之费甚於天灾古者人稠地狭而有储蓄由於节也今土广人稀而患不足由於奢也欲时人崇俭当诘其奢奢不见诘转相高尚则无有穷极矣

後魏宣武帝时散骑常侍邢峦奏曰臣闻昔者明王之以德治天下莫不重粟帛轻金宝然粟帛安国育民之方金玉是虚华损德之物故先皇深观古今去诸奢侈服御尚质不贵雕镂所珍在素不务奇绮至乃以纸绢爲帐扆铜铁爲辔勒训朝廷以节俭示百姓以忧务日夜孜孜小大必慎轻贱珠玑示其无设府库之金裁给而已更不买积以费国资逮景明之初承升平之业四疆清晏远迩来同於是蕃贡继路商贾交入诸所献贺倍多於常虽加以节俭犹岁损万计珎货常有余国用常不足若不裁其分限便恐无以支岁自今非爲要须者请皆不受宣武从之

秦主苻坚自平诸国之後国内殷实遂示人以侈悬珠帘于正殿以朝羣臣宫宇车乘器物服御悉以珠玑琅玕奇宝珎怪饰之尚书郎裴元略谏曰臣闻尧舜茅茨周卑宫室故致和平庆隆八百始皇穷极奢丽嗣不及孙愿陛下则采椽之不琢鄙琼室而不居敷纯风於天下流休范於无穷贱金玉珍谷帛勤恤人隐劝课农桑捐无用之器弃难得之货敦至道以厉薄俗修文德以怀远人然後一轨九州同风天下刑措既登告成东岳踪轩皇以齐美哂二汉之徙封臣之愿也坚大悦命去珠帘以元略爲谏议大夫

後周武帝保定间豪富之家竞爲奢丽外史下大夫黎季明上书曰顷者亢旱踰时人怀望岁陛下爰发明诏广求六瘼同禹汤之罪已高宋景之守正澍雨应时年谷斯稔克己节用慕质去华此则尚矣然而朱紫仍耀於衢路绮縠犹侈於豪富短褐未充於细人糟糠未厌於编户此则劝导之理有所未周故也今虽导之以礼齐之以刑风俗固难以一矣昔汉文帝集上书之囊以作帷帐惜十家之产不造露台後宫所幸衣不曳地方之今日富室之饰尝不如婢隶之服然而以身率下国富刑清庙称太宗良有以也臣闻圣人久於其道而天下化成今承魏氏衰乱之後贞信未兴宜先尊五美屏四恶革浮华之俗抑流竞之风察鸿都之小艺焚雉头之异服无益之货勿重於时亏德之器勿陈於侧则人知德矣

唐太宗贞观四年上谓侍臣曰崇饰宫宇游赏池台帝王之所欲百姓之所不欲帝王所欲者放逸百姓所不欲者劳弊孔子云有一言可以终身行之者其恕乎己所不欲勿施於人劳弊之事诚不可施於百姓朕尊爲帝王富有四海事皆由己诚能自节若百姓不欲必能顺其情也魏徵曰陛下本怜万姓每节己以顺人臣闻以欲从人者昌以人乐己者亡隋焬帝志在无厌虽好奢侈所司每有供奉营造小不称意则有峻罚严刑上之所好下必有甚竞爲无限遂至灭亡非惟书籍所传亦陛下目所亲见爲其无道故天命陛下代之陛下若以爲足今日不啻足矣若以爲不足更万倍过此亦不足太宗曰公所奏对甚善非公朕安得闻此言

太宗尝恠舜造漆器禹雕其俎谏者十余不止小物何必尔邪谏议大夫禇遂良对曰雕琢害力农纂绣伤女工奢靡之始危亡之渐也漆器不止必金爲之金又不止必玉爲之故谏者救其源不使得开及夫横流则无复事矣帝咨美之

玄宗时天子诞日诸道争以侈丽奉献不则爲老子浮屠解祷事中书舍人常衮以爲汉文帝还千里马不用晋武帝焚雉头裘宋高祖碎琥珀枕是三主者非有聦明大圣以致治安谨身率下而已今诸道馈献皆淫侈不急而节度使刺史非能男耕而女织者类出於民是歛怨以媚上也请皆还之今军旅未宁王畿户口十不一在而诸祠寺写经造像焚币埋玉所以赏赉若比邱道士巫祝之流岁巨万计陛下若以易刍粟减贫民之赋天下之福岂有量哉

穆宗尝问侍臣曰司马迁言汉文帝惜十家之产而罢露台身衣弋绨履革舄集上书囊爲殿帷信乎何太俭邪中书侍郎同中书门下平章事崔植对曰良史非貌言汉承秦侈纵之余海内凋窭文帝从代来知稼穑艰难是以躬履俭约爲天下守财景帝遵而不改故家给户足至武帝时钱朽贯谷红腐乃能出师征伐威动四方然侈靡不节末年户口减半税及舟车人不聊生乃下哀痛诏封丞相爲富民侯然则帝王不可以不示俭而天下足帝曰卿言善患行之爲难耳

敬宗立侈用无度诏浙西上脂盝粧具观察使李德裕奏曰比年旱灾物力未完乃三月壬子赦命常贡之外悉罢进献此陛下恐聚敛之吏缘以成奸雕窭之人不胜其敝也本道素号富饶更李錡薛苹皆榷酒於民供有羡财元和诏书停榷酤又赦令禁诸州羡余无送今存者惟留使钱五十万缗率岁经费常少十三万军用褊急今所须脂盝粧具度用银二万三千两金百三十两物非土产虽力营索尚恐不逮愿诏宰相议何以俾臣不违诏旨不乏军兴不疲人不敛怨则前敕後诏咸可遵承不报方是时罢进献不阅月而求贡使者足相接於道故德裕推一以讽他又诏索盘绦缭绫千匹德裕又上奏曰臣昨缘宣索已具军资岁计及近年物力闻奏伏料圣慈必垂省览又奉诏旨令织定罗纱袍段及可幅盘绦缭绫一千匹伏读诏书倍增惶灼臣伏见太宗朝台使至凉州见名鹰讽李大亮令献之大亮密表陈诚太宗赐诏报云有臣若此朕何忧再三嘉叹事载史书又玄宗令中使於江南采鵁鶄诸鸟汴州刺史倪若水陈论玄宗亦赐诏嘉纳其鸟即时皆放又令皇甫询於益州织半臂背子琵琶焊拨镂牙合子等苏頲不奉诏书辄自停织玄宗皆不加罪忻纳所陈臣窃以鵁鶄镂牙至爲微细若水等尚以劳人损德沥款效忠当圣祖之朝有臣如此岂明王之代独无其人盖有蔽者弗言非陛下拒而不纳又伏覩四月二十三日德音云侯伯有位之士无或弃余谓不可者其有违道伤理徇欲怀安面刺廷争无冇隐讳则是容纳善道增光祖宗不尽忠规过在臣下况立鹅天马蹙豹盘绦文彩珍奇只合圣躬自服今所织千匹费用至多臣愚亦所未晓昔汉文衣弋绨之衣元帝罢轻纎之服仁德慈俭至今称之伏乞陛下近览太宗玄宗之容纳远思文帝孝元之恭已以臣前表宣示羣臣酌臣当道物力所宜更赐节减则海隅苍生无不受赐

文宗尝见中书舍人柳公权於便殿举袖示之曰此衣已三澣矣衆皆美上俭德公权独无言上问其故对曰陛下贵爲天子富有四海当进贤退不肖纳谏诤明赏罚乃可以致雍熙服澣濯之衣乃末节耳

南唐嗣主保大中太常博士陈致雍上奏曰臣闻尊卑有伦贵贱有序下及黎庶车舆服马宫室饮食嫁娶丧祭之分事有宜适物有节文若无制度何以防其淫侈救其雕敝者哉臣且覩保大以来条约庶民居止舍宇间架无过大衣服车马各有彰别至今撙节上下不渝犹有市廛闾閈之间销金画缯爲妇人帬衣中被之属奢溢者争浮竞僞循法守正之士犹未能素厚自处何况中庸之人出见纷华盛丽心意荡悦老氏不云乎不见可欲使心不乱由是渐渍失教被服成俗既而正金销尽朽坏同归数年之中奢蠧尤甚臣又闻国奢则示之以俭国俭则示之以礼其或从上化下而民焉敢踰越伏以皇帝陛下絶素爲治偷薄者闻之而自革正明宣化贪饕者知之而自惩于今十有三载躬行节俭未尝怠佚而於有司之官法度不考宪式不彰其致奸色而流成弊故也臣叨礼职无禆圣政辄斯陈露上逹聦明伏乞宣下所司特颁严勅条约世人不得踵前更有造作销金衣服如有故违重以法绳之其王公之室卿士之家并禁断所冀率其庶民以次渐变颓风自然修本

宋太宗太平兴国中塩铁判官张观尝因奏事白上曰陛下务敦淳化殿宇采饰皆彻去之惟尚朴素天下幸甚然於服御器用臣愿亦从纯俭上曰朕庶事简约至於所服多用絁绢皆经澣濯尔卿言甚善观顿首谢真宗咸平中都官刘蒙叟上疏曰陛下已周谅闇方勤万务望崇俭德守前规无自矜能无作奢纵厚三军之赐轻万姓之徭使化育被於生灵声教加於中外且万国已观其始惟陛下慎守其终思鲜克之言戒习性之渐则天下幸甚上嘉之

仁宗明道二年殿中侍御史龎籍上奏曰臣近者伏见传降圣旨差雇玉工真珠匠小臣踈贱不知所造服用然而职在耳目之官苟有愚见不敢缄默恭惟陛下自纂位以来积德修道日谨一日近无耽好之玩远无追求之劳古之圣明未易能过然今水旱相仍公私俱困北有林胡之抗敌西有元昊之凶狡尤宜恭俭齐纪律惜国用以丰实制兵威而震耀臣愚以谓不急之服玩近奢之器物悉宜屏絶以劝天下书曰不矜细行终累大德礼曰无作淫巧以荡上心愿陛下视珍奇爲弃物以奢侈爲覆车

籍爲右司谏时上奏曰臣昨到太平州界体量安抚本处检会广德军判官钱中孚当涂县主簿兼嘉祥县尉温宗贤等状称往诸乡检旱窃见贫民多食草子名曰乌昧并取蝗虫曝乾摘去翅足和野菜合煮食别无虚妄者臣窃思之东南上供粮米每岁六百万石至於府库物帛皆出於民民於饥年艰食如此国家若不节俭生灵何以昭苏臣今取前件草子封进伏望宣示六宫藩戚庶抑奢侈以济艰难仍乞密下裁造务後苑文思院粮料院检祖宗之朝每岁用度之费数目比於今时则奢俭自见伏望圣慈特降进止则天下幸甚

籍调陕西转运使时又上奏曰臣伏见连年灾异天久不雨臣谓弭灾消祸在朝廷自修比年费用奢广仓廪出纳不严内中须索旣多有司以凭申除破无缘鈎较虚实臣窃爲凡乘舆所用宫中所费宜取先朝爲则今宿师西鄙力战重伤方获功赏而内官医官乐官无功时享丰赐故天下指目谓之三官愿少裁损无厚赉予专励战功边鄙不足平也

宝元元年天章阁待制贾昌朝上奏曰臣伏见西夏僭妄出师命将以贻朝廷之忧臣窃谓此固不足虑而国家用度素广储蓄不厚民力颇困是则可忧自天圣以来屡诏有司节省用度以至于今未闻有所施行古者四方无事则修政令务稼穑仓廪有积谷府库有羡财节用爱人以戒不虞卒有水旱寇攘之至而无所忧自三代而下称王业盛者唯汉尔文景以恭俭故风俗厚财用足至于武帝务勤征伐始筭缗钱榷酤以助军旅之给而天下萧然矣至昭帝议塩铁罢榷酤省徭役笃耕种凡侵蠧民利者一切寛贷之时赐租赋使民得以足衣食内则省宰夫乐工希文景之风以厚储蓄数百年间四夷咸服百姓不厌汉德者无他道也节用爱人崇本抑末之所致也宋受命八十载可谓治平矣然节爱之术有所未至边陲虽宁而兵备不省徭役虽简而农务不笃外厚币聘而内丰廪藏自余虚用冗费难以悉数天下诸道若京之东西财可自足陕右河朔岁须供馈所仰者淮南江东数十郡尔故田税不足重以榷禁凡山泽市井之利靡有厚薄悉入於公上而民不得售加以不耕不织游惰之俗蚕食爲害都人士女燕安太平忘衣食艰难之患习尚奢侈重伤民力农所以困国之储蓄所以不厚者职此之由夫国财民力靡於无用之日故当其有事不得不忧臣尝治畿邑有禁兵三千而留万户赋输仅能了足其三年赏给仍出自内府况他郡邑兵不啻此推是可以知天下虚实矣臣又尝掌京廪计江淮岁运粮六百余万以一岁之入仅能充朝廷之用三分二在军旅一在冗食所蓄聚不盈数天下太平已久而财不藏於国又不在於民傥有水旱频仍之灾军戎调度之急计将安出哉愿陛下鉴已往之失察当今之务取景德已来迄于景佑凡百用度靡有巨细校其所入所出之数约以祖宗旧制其不急者皆省罢之

二年右司谏韩琦上奏曰臣准敕以御史王素上言乞依贾昌朝所奏取景德至景佑年凡百用度靡有巨细较计所入所出之数省罢不急等事蒙差张若谷任中师并臣与三司同共详所奏定夺减省闻奏窃以臣先监左藏库日朝廷亦曾差官於三司令将咸平景德天圣景佑年支费比附其时三司已捡寻天圣已前帐案不足遂下在京诸司库务差人监勒捡寻亦是多不存在甚爲骚扰臣辄上言若检前项年分帐案得全比附见今来支费数多朝廷若不节用乃是徒摭空文或勘会近年帐案但见得冗费即行减罢亦不须见远年文字蒙下三司捡寻终不齐足只将近年帐案勘会絶结了当今陛下崇恭俭之本沛然垂诏以经费有度复议均节斯乃陛下兴化致理爱养元元之深意也天下黎民实蒙惠福若又须将景德至景佑年逐月用度较计必是依前虚有劳费淹滞无成况今西鄙设备聚财实边之费所宜移兹冗用以助兵须岂可迁延岁时不求速效臣欲乞将三司逐案景德年後来帐籍及照证文字勘会不必年分整齐但见得官中支用显有虚费即定夺减省闻奏臣伏覩古先哲王兴俭以劝天下必以身先而後臣庶省分有司率职从上之令犹风靡而响应之也虽有侥幸觊觎之徒抑制其欲亦不敢兴造怨语动惑衆心何则上躬行而下之所劝也臣愚欲望陛下饬宫掖之间先务节俭凡奢靡之饰奇巧之玩无名之赐无度取索一切罢之仍诏三司与臣等计会入内内侍省御药院内东门司取先朝及今来赐予支费则例比附酌中定夺减省等定夺之後或有飞语流谤断在宸衷屏而不听如此则县官之用可期充足且内藏宜圣景福等殿库盖累蓄聚以备非常今或外用既节而不絶内帑支取即与外库供亿縻费一同亦望陛下深思祖宗经久之制更务谨节臣又以出纳之用各有攸司冗费之敝必能知悉仍乞特降敕命下三司委诸路转运副使发运司逐处知州通判在京诸司库务管当官员除官吏兵马请给则例自来已有定制不在起请外如有诸般用度显有虚费可以省减者即具利害擘划闻奏降下依敕定夺三司人吏有所见亦听经三司具状陈述如显然大段减省得官中钱物其起请官吏即乞特行酬奬臣备员谏列误被圣选不避衆怨罄竭上陈唯冀裁择早赐进用

庆历六年张方平上言曰伏以天下承平爲岁深远而国用不赡民力益困今聚师境上调费寖广倚於经入则财不给加以横赋则人不堪救兹交急特在陛下身先於率下惟事事乃其撙约而已臣窃惟陛下躬勤节用克自抑畏凡诸服御殊爲菲薄而兹中外之论皆言用度之过臣窃疑之盖宫闱嬖昵左右近习假威恣横敢爲欺诬仰恃仁慈缘爲奸弊且禁中呼索辄称圣旨有司应奉皆爲上供故外不知其详而讥议累乎盛德国家帑藏之困乃羣下侵牟之蠧也伏愿陛下上念宗社之计下以生民爲心彼妇人宦者何烦过爲姑息超然远虑断自天心试取先帝之世及陛下临御以来天圣之初官司帐籍如内东门之类比较近年支费金帛则知增损丰俭之数以一言裁减之恩爲万方富庶之本兆民所赖爲幸实深先朝已前事恐难继若天圣初体例夫岂远哉因降诏书谕天下以陛下忧边之心爱民之故则将卒闻之孰不奋励以投命士民闻之孰不鼓舞以称仁至于外诸司库务凡百横费乞特置司局选用公平通敏谙晓时务之士三两员条理之而以大臣一人监领其事其不便者惟是左右主当之人尔诚陛下断之不疑无容沮挠则上可以资德美下可以施恩惠内可以集国计外可以成武功効速而利多事近而德远此当世之切务也

方平又论减省财用事曰臣近受?同贾昌朝等定夺减财费窃闻渊旨先自宫禁裁损一切用度至于圣躬奉给缗钱亦令罢供此盖陛下身先勤俭爲生灵计夫减省所爲者自下而议上则於体不顺由上以率下则於名爲正臣愿以禁中所行之事择其大者三数节宣示外廷因发明诏使天下共知圣意忧边爱人之深则中外臣庶得不体国家之急上成德美者乎特在陛下断之清衷不屑细言则成効可冀也其有狥已之利与则喜夺则怒此女子与小人之情怨谤所由生也臣辈敢不竭精尽虑上副天心

皇佑元年右司谏钱彦良上奏曰臣伏见真宗皇帝诏书以涂金冗费上自宫掖下及庶民一皆禁止三十年间不敢有犯陛下奉以俭约遵守祖宗旧章虽申明涂金之勅岁下而近日戚里诸亲权要族党并以涂金衣服首饰相尚日增盛丽以至三朝庆会被服入宫蔑视刑典习爲惯事且此巧僞之物荡昏心目无益饥寒风俗所以趋竞者禁虽立而法不行故好之愈甚况真宗皇帝崇本冲素讲求制度欲爲万世之戒岂可使之废坠此乃国家守成大要属在陛下今欲乞严禁约涂金匠人依旧条处斩如情理稍轻刺面决配千里外牢城臣僚之家用使造作并科违制皇亲戚里即不支俸钱一年其失於纠察赏罚并依先朝之旧仍乞指挥内东门司使臣如有诸亲命妇郡县主等入内辄服金衣首饰者并画时禁止不令入内一面具姓名申奏勘责如本非私情别因事彰露亦与同罪所贵先朝之制遵行天下

嘉佑六年知谏院何郯上奏曰臣等窃见今岁以来灾异屡臻日食地震江淮腾溢风雨害稼民多菜色此正陛下侧身克己未敢擅恣之时而道路流言皆云天子近日宫中燕饮微爲过差赏赉之费动以万计耗散府库调敛细民况酒之爲物伤性败德禹汤所禁周公所戒殆非所以承天忧民辅养圣躬之道也陛下恭俭之德彰信兆民议者皆以爲後宫奢纵务相夸尚左右近臣利於赏赉陛下重违其请屈意从之夫天以刚健爲德君以正固爲事奈何徇後宫左右之欲上忽天戒下忘民病中不爲宗庙社稷深自重惜臣等愚惑窃爲陛下不取伏望陛下当此之际悉罢燕饮安神养气後宫妃嫔进见有度左右小臣赏赉有节及厚味腊毒之物无益奉养者皆不宜数御以伤於和乃可以解皇天谴告之威慰元元穷困之望保受命无疆之休也

八年知谏院司马光上劄子曰臣伏覩圣恩颁赐羣臣以大行皇帝遗留物如臣所得已近千缗况名位渐高必沾赉愈厚举朝之内所费何啻钜万窃以国家用度素窘复遭大丧累世所藏几乎扫地传闻外州军官库无钱之处或借贷民钱以供赏给一朝取办逼以捶楚当此之际羣臣何心以当厚赐况将来山陵所须全未有备国信往来又当供亿万一更有水旱军旅之虞不知朝廷何以处之若国用不足必重敛於民民已困穷何以供命饥寒所驱必爲盗贼此乃安危之本愿陛下深思熟虑勿以爲细事而忽之也臣诚知乾兴之际曾有此例亦恐当时所赐不至如此之多况当时帑藏最爲富实今事力耗竭十无一二岂可但云旧例不思损益况委质爲臣共图国事股肱耳目譬犹一体安则俱安危则俱危岂待多得金珠然後输忠尽力恐非所以遇士大夫之道也今天崩地坼率土哀摧羣臣各迁一官不隔磨勘恩泽已厚诚不忍更受赐物因公家之祸爲私室之利伏望圣慈许令侍从之臣各随其意进奉金帛钱物以助供山陵之费如此则君恩下流臣诚上逹上下相爱洽於至和既可以少纾民力又不至有伤国体

光又上劄子曰臣於今月十五日曾具劄子上言乞详令侍从之臣进奉金银钱帛以助山陵之费至今未闻降出臣亦曾与同辈具状诣客省进物蒙批降指挥以乾兴年中无此例不令收接其事理本末臣已於前来劄子内一一奏陈今更不敢重复有言窃以方今国家多虞人心危惧正是朝廷斟酌时宜损益变通之际岂可不究利害但询旧例而已况所赐羣臣之物比旧例过多几倍而羣臣有所进献则云旧例无之虽圣恩务在优隆然羣臣有廉耻之心者何面目以自安又州县鞭挞平民逼取钱物以济一时之急不知乾兴年中何尝有此例也以此见国家虚实缓急逐时不同岂可专执旧文不加裁损今大丧之後内外困穷几百在位之臣皆当焦心刻己以救其患若受此非常之赐恬然有之曾不爲媿则士衆必曰我辈劳苦而所得微薄羣臣安坐而享厚利其心安得不怨百姓亦曰我辈剥肤椎髓以供赋敛而浩浩入羣臣之家如泥沙不惜其心安得不怒近者怨远者怒爲国计者可以不深思远虑乎是以臣辈区区欲输此物非谓可以增帑藏之富助用度之急也其意盖以通上下之情慰远近之心塞无厌之怨解重敛之怒伏望朝廷留心省察知其爲安危之本非臣夸小廉竞小忠也臣今来并前来所奏劄子共二道并乞早降付中书枢密院同共商量施行

光又上奏乞制国用曰臣近曾上疏以即今公私财用率皆穷窘专奉目前经费犹汲汲不足万一有大水大旱饥馑相仍敌人侵边盗贼羣起发兵诛讨不时克定仓库已空百姓又竭其忧患不细必当早爲之谋以救斯弊乞随材用人使久於其任务农通商以蕃息财物节省赐予裁损浮费又以宰相领总计使之职凡天下金帛钱谷属於三司不属三司者总计使皆领之岁终则校其出入之数若入少而出多则思其所以救补之术奏而行之常使岁余三分之一以备饥馑军旅非常之费其内外钱谷官之长皆委总计使察其能否考其功状以奏而诛赏之此诚当今之急务伏望陛下与公卿大臣定议早赐施行

仁宗时陕西用兵权度支判官宋祁上疏曰臣伏见西贼叛逆未即枭截申命将校警饬边陲陛下日仄忧勤特轸调发内经圣虑旁咨群谋臣诚不肖窃用感愤以爲勇夫行外儒者计内合爲威略以行天诛则跳梁小丑指期烹醢故敢妄陈愚见以佐万一臣闻兵以食爲本食以货爲资在易聚人在书八政诚圣人一天下之归之具也以天下取之以天下用之量入爲出故天子不得私焉传曰足食足兵民信之矣今在藏无积年之镪太仓乏三岁之储南方冶铜匮而不发承平如此已自雕困其故何哉良由取之既殚而用之无度也臣不能悉知朝廷之经费且以臣素所见者言之何者大有三冗小有三费以困天下之财财穷用褊乃今更欲兴数十万衆无谋甚矣陛下诚能超然远览烛见根本去三冗节三费专奉西北之屯尚可旷焉高枕无匮乏之患何谓三冗天下有定官无限员一冗也天下厢军不任战而耗衣食二冗也僧尼道士日益多而无定数三冗也三冗不去不可爲国今陛下诏於此断自今日僧尼道士已受戒具者且使如旧其在寺帐爲徒弟子者悉还爲民勿复岁度今日已後州县寺观留若干所僧尼道士定若干人且令後来之数不得过此此策一举可得耕织夫妇五十万人则一冗去矣今天下厢军不择孱小尫弱悉皆收配才图供役本不知兵亦且月费廪粮岁费库缣数口之家不能自庇於是相挻逃匿化爲盗贼者不可胜筭朝廷每有夫役更藉农民以任其劳假如厢军可令驱以就役方且别给口劵间望赐钱二端相准不便明甚陛下若敕天下厢军今日以後除州军须要防捉别留三百人自余更不收补已在籍者许备役终身如此则中下之家悉入农业又得力耕者数十万则二冗去矣国家郡县素有定官譬以十人爲额常以十二加之迁代罪谪足以无乏今则不然一位未缺十人竞逐纡朱满路袭紫成林州县之地不广於前而陛下官五倍於旧吏何得不苟进官何得不滥除陛下诚能诏审官院内诸司流内铨明立限员以爲定法自今已往门廕流外贡举之色实置选限稍务择人俟有阙官计员补吏内则省息奉廪外则静一浮华则三冗去矣何谓三费一曰道塲斋醮无日不有若七日若一月若四十九日各挟主名未始暂停至於蜡蔬膏面酒稻钱帛百司供亿不可赀计而主者旁缘利於欺拨故奉行崇尚故干典法皆以祝帝寿奉先烈祈民福爲名欲令臣下不得开说臣愚以爲陛下上事天地宗庙次事社稷百神醴酪粢盛牺牲玉币使有司端委而奉之岁时而荐之足以竦明德於天极介多福於黔庶何必道场斋醮希屑屑之报哉是国家抱虚以考祥小人诬神而获利耳陛下若断自圣虑取必不可罢者使略依本教以奉薰修开啓有时赐与有度则一费节矣二曰京师寺观或多设徒卒或增致官司衣粮所给三倍他处帷幄谓之供养田产谓之常住不徭不役坐蠧齐民而又竞饰神祠争修塔庙皆曰不费官帑自募民财此诚不逞罔上之尤者夫民藏於国国藏於民财不天来而由地出也役不使鬼而待人作也舍国取民其伤一焉伏望陛下切敕州县普令罢止则二费节矣三曰使相节度不隶藩要贪取公用全济私家迹夫节相之建或当边镇或临师旅也公用之设或以飨宾也今则不然罢黜大臣率叨使相安居都邑普蒙公用取生人之资力爲无功之奉养坐縻邦用莫此爲甚伏望陛下宝惜名器使授受惟才自今地非边要州无师屯者不建节度已带节度不得留近藩及京师则三费节矣三冗已去三费已节数年之内用度必饶臣又闻之人不率则不从身不先则不信陛下若能躬服至俭风示四方锦彩金玉不得妄费请自後宫爲始衣服醪膳无溢旧规请自乘舆爲始然後天下向应民业日丰人心不揺师役可举虽使风行电照饮马西河蠢尔戎酋可玩之股掌中矣宁与今日诛求财用课塩?茗爲戚戚之计者同年而语哉臣诚狂妄不晓禁忌轻进愚策惟陛下裁赦其辜

知谏院包拯上奏曰臣伏见景德祥符中文武官总九千七百八十五员今内外官属总一万七千三百余员其未授差遣京官使臣及守选人不在数内较之先朝才四十余年已逾一倍多矣切以唐虞建官惟百夏商倍之周设六官僚属渐广秦并六国郡县益衆降及汉魏以至隋唐虽设官寖多然未有如本朝繁冗甚也今天下州郡三百二十县一千二百五十而一州一县所任之职素有定额大率用吏不过五六千员则有余矣今乃三倍其多而又三岁一开贡举每放仅千人复有台寺之小吏府监之杂工?序之官进纳之辈总而计之不止於三倍是食禄者日增力田者日耗则国计民力安得不窘乏哉臣谨案景德中天下财赋等岁入四千七百二十一万七千匹贯石两支四千九百七十四万八千九百匹贯石两在京岁入一千八百三十九万二千匹贯石两支一千五百四十万四千九百匹贯石两庆历八年天下财赋等岁入一万三百五十九万六千四百匹贯石两支八千九百三十八万三千七百匹贯石两在京岁入一千八百九十九万六千五百匹贯石两支二千二百四十万九百匹贯石两况天下税籍有常数矣今则岁入倍多者何也盖祖宗之世所输之税只纳本色自後以用度日广所纳并从折变重率暴敛日甚一日何穷之有且天下田土财用比之曩时虚耗渐以不逮岂於今而能倍之乎非天降地出但诛求於民无纪极尔输者已竭取者未足则大本安所固哉臣以爲冗吏耗于上冗兵耗于下欲捄其弊当治其源在乎减冗杂而节用度若冗杂不减用度不节虽善爲计亦不能捄也方今山泽之利竭矣征赋之入尽矣幸而西北无事乃是可爲之时若不锐意而改图但务因循必恐贻患将来有不可捄之过矣伏望上体祖宗之成宪下恤生灵之重困谓设官太多也则宜艰难选举澄汰冗杂谓养兵太衆也则宜罢絶招募拣斥老弱土木之工不絶者悉罢之科率之出无名者并除之省禁中奢侈之僭节上下浮枉之费当承平之代建长久之治愿陛下留神省察申命宰执条此数事而力行之则天下幸甚

拯又上奏曰臣窃见中外臣僚士庶之家衣服首饰之类多用销金工匠於闤闠之中任意制造殊不畏惮臣复详编勅节文除大礼法物外上从中禁下暨庶邦但系衣服装着之类土木玩用之物并不得以金爲饰如违并科违制之罪其元业匠人辄更造作犯者当行处斩此盖真宗皇帝躬行俭德以化天下故自中禁以及庶邦凡衣服玩用以金爲饰者一切禁断工匠置於极典致数十年间中外絶无犯者而近年以来时俗相尚销金之作寖以公行近日尤甚其戚里及臣僚士庶之家衣服首饰并用销金及生色内间金之类并无避惧盖是匠人等故违条制厚取工钱上下相蒙无敢言者若不速行禁止切虑糜坏金宝扇长浇风竞事浮华大损圣化欲乞严赐指挥申明旧制上以遵先帝崇俭之意下以絶臣庶好奢之渐

英宗治平元年侍御史吕诲上奏曰臣窃以祖宗之有天下也削平诸国所聚财货皆归於内府数十年中区宇乂宁诚国富兵强之致也所谓内藏奉宸诸库非有司关掌故外臣莫得知其登耗但虑岁月久支费寖广不复当时之盛比来先帝桩留之物赐及小臣过越乾兴之例拜赐者干今震恐盖知祖宗艰难收聚之意非所以容其虚受尔如闻禁中取用尚亦无节加之近幸因缘侵渔以有限之积供无穷之费一旦四方有事何以枝梧陛下践阼之初当谨持守修葺府库谨严出纳兹其时也臣欲乞今後内库非旌赏功劳贷助经费一切浮用无俾仰给出入之籍亦行会计应禁中取索财宝不限内外库所降合同须具支使者名目俾岁中会计知其过当则可以裁损及後苑剏造服玩器用并付文思院所造之物工毕别差朝官点检则官物无由枉破侵欺之路可以杜絶是亦节俭爱民之一端也唯圣神留意天下幸甚

二年知谏院司马光乞节用劄子曰臣窃见国家公私穷窘固非一日今兹复遇大灾畿内秋田荡无孑遗仓廪储蓄率多败坏府库财帛散用将尽必恐今冬饥馑甚於去年军民嗷嗷无以赈救经费不足重以郊礼此乃国用危急之时不可不早以爲忧今取之於内帑则内帑已虚收之於外方则外方已尽敛之於下民则下民已竭不知朝廷将何以爲计臣愚以爲若非陛下侧身克己痛自节约则无以应答天意感慰民心使昏垫者忘其悲愁馁死者无所怨嗟也臣闻节用之道必自近始伏望上自乘舆服御之物下至亲王公主婚嫁之具悉加裁损务从俭薄勿信主者以旧例爲言出六宫冗食之人使之从便罢後苑文思院所造淫巧服玩止诸处不急之役然後命有司考求在外凡百浮费之事皆一切除去羣臣非有显然功效益国利民者勿复滥加赏赐将来南郊自非牺牲玉帛供神之物其余青城仪仗之类止於奉车驾备外饰者亦令有司与礼官同共参详减省臣闻国有凶荒则杀礼事天者贵於内诚而贱外物是故器用陶匏席用藁秸况於青城仪仗之类何爲不可减乎凡此数者唯在圣意断而行之固不可与庸俗之人执文泥例者谋之也

四年御史刘述上奏曰臣窃观方今天下之事可谓困弊之极矣如久疾之人肢体羸薾气息奄奄不能自持所可恃者脉理未惫而已诚得良医而救药之辅其气血调其饮食时其寒温庶几可以复全也陛下有明德嘉道孳孳庶政医之良者也所谓辅其气血者轻徭薄赋以寛民力以固民心俾无怨畔是也调其饮食者道民务本教之俭约虽有水旱之困而无捐瘠之患是也时其寒温者爲择良守宰以抚绥之利有可兴者兴之害有可去者去之是也百姓习於久安竞以侈靡相尚居处服用率多僭差婚姻丧葬不计其费而以不若人爲耻因而破产者有焉其致非他繇禁令不设故也管子曰仓廪实而知礼节衣食足而知荣辱若禁令不设人得自恣则仓廪奚由而实衣食奚由而足欲望其知礼节荣辱不可得也教化之行率自上起臣愚欲望陛下躬行节俭以化天下臣闻太祖皇帝常服澣濯之衣乘舆服用皆尚质素寝殿设青布苇帘宫闱施布幕无文锦之饰尝出麻履布裳以赐左右曰此我旧所服者也真宗皇帝尝谓辅臣曰国家所务俭约爲先当须节用爱人以富庶天下张齐贤对曰书称大禹克俭于家老氏三宝俭居其一上好俭则国有余财下不僭则家有剩赀如此则天下自然富寿矣大哉圣人之德皆能抑情损欲而以身率人也如是经曰下之事上也不从其所令从其所好上好是物下必有甚者也臣固愿陛下躬行节俭以化天下也至於赐予之事非有功德可以激劝於人者不可轻爲也昔韩昭侯使人藏弊袴侍者曰君亦不仁矣弊袴不以赐左右而藏之昭侯曰非尔所知也吾闻明主爱一嚬一笑嚬有爲嚬而笑有爲笑今夫袴之与嚬笑远矣吾必待有功者而与之善哉人君之不妄赏人也如是古人有言人主不妄赏非徒爱其财也赏妄行则善不劝不妄罚非徒矜其人也罚妄行则恶不惩赏不劝谓之止善罚不惩谓之纵恶在上者能不止下爲善不纵下爲恶则国法立矣陛下诚能以身先之然後敕下有司设爲科条以絶僭侈之弊仍戒饬长吏使传谕朝廷之意务崇约素以厚风俗若是则民之生业日益厚矣虽遇水旱之困而有储蓄以御之矣民财既充国用复省则徭赋之事自然轻薄矣兹实太平之基而万世之利也在陛下勤而行之固而执之耳臣不胜惓惓之愚

历代名臣奏议卷一百九十一








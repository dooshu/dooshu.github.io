○檄告西楚霸王文

垂拱四年，安抚大使狄仁杰檄告西楚霸王项君将校等曰：“鸿名不可以谬假，神器不可以力争。应天者膺乐推之名，背时者非见几之主。自祖龙御宇，横噬诸侯。任赵高以当轴，弃蒙恬而齿剑，沙邱作祸於前，望夷覆灭於後，七庙堕圯，万姓屠原。鸟思静於飞尘，鱼岂安於沸水？赫矣皇汉，受命元穹。膺赤帝之贞符，当四灵之钦运。俯张地纽，彰凤纪之祥；仰缉天纲，郁龙兴之兆。而君潜游泽国，啸聚水乡，矜扛鼎之雄，逞拔山之力，莫测天符所会，不知历数有归，遂奋关中之翼，竟垂垓下之翅。盖实由於人事，焉有属於天亡？虽驱百万之兵，终弃八千之子，以为殷监，岂不惜哉？固当匿魄东峰，收魂北极，岂合虚承庙食，广费牲牢？仁杰受命方隅，循革攸寄，今遣焚燎祠宇，削平台室，使蕙帏销尽，羽帐随烟，君宜速迁，勿为人患。檄到如律令。


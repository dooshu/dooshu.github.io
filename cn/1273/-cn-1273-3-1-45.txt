再叠前韵答衡南　五首


小试栽花手，蕉阳位置宜。千秋传旧德，茹千秋见《晋书》。五管唱新诗。吏治安毋扰，民风起夙疲。停琴昨延访，喜色及邻比。

春早梅心觉，天寒麦意宜。为怀山馆客，频赋县斋诗。我已龙安蛰，君犹马策疲。休吟叔伦句，误喜接皋比。

历落崟崎况，平生百不宜。胸横海国志，腕脱水曹诗。兵刧身亲试，文章气已疲。春明寻冷梦，官部次都比。从正韵音皮。

慷慨谈兵习，书生自诩宜。筹边同甫策，忧国少陵诗。但惜和戎误，宁伤奔命疲。雩门空请击，蒙马用皋比。

时局因君话，嗟非伏处宜。忧来惟命酒，穷极未工诗。属国地舆蹙，中原财力疲。和亲日增币，岂特遗皋比。






泪二首

杨亿

锦字梭停掩夜机。白头吟苦怨新知。谁闻陇水回肠后。更听巴猿拭袂时。汉殿微凉金屋闭。魏宫清晓玉壶欹。多情不待悲秋气。祗是伤春鬓已丝。

寒风易水已成悲。亡国何人见黍离。枉是荆王疑美璞。更令杨子怨多岐。胡笳暮应三挝鼓。楚舞春临百子池。未扺索居愁翠被。圆荷清晓露淋漓。

钱惟演

鲛盘千点怨吞声。蜡炬风高翠箔轻。夜半商陵闻别鹤。酒阑安石对哀筝。银屏欲去连珠迸。金屋初来玉箸横。马上悲歌寄黄鹄。紫台回首暮云平。

家在河阳路入秦。楼头相望祗酸辛。江山满目新亭宴。旗鼓伤心故国春。仙掌倚天频滴露。方诸待月自涵津。荆王未辨连城价。肠断南州抱璧人。

刘筠

雍门琴罢已浪浪。更上牛山半夕阳。楚泽云迷千里目。蓟门歌断九回肠。寒梅带雨飘离席。尺素停灯作报章。湘水未干终未尽。岂徒万点寄疏篁。

含酸茹叹几伤神。鸣咽交流忽满巾。建业江山非故国。灞陵风雨又残春。虞歌决别知亡楚。燕酒初酣待报秦。欲诉青天销积恨。月娥孀独更愁人。


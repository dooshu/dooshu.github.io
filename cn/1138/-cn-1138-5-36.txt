寿马擎宇大司二十韵

圣代开新运，元臣纪状猷。
非熊王者佐，司马上卿俦。
丰沛黄云起，舂陵紫气浮。
笃生徵昴宿，简在荷宸旒。
郏鄏初迁鼎，经纶式借筹。
云中雄锁钥，江表卧貔貅。
雅度羊开府，仙姿李邺侯。
蛮方歌帝力，庙算赖英谋。
膏泽三山润，安澜九派流。
菁茅还贡楚，越雉愿朝周。
玉燕祥非偶，铜标迹可求。
据鞍洵矍铄，缓带羡优游。
泰岱盟为砺，沧溟倚作舟。
且勤黄石略，未许赤松游。
丹陛恩三锡，彤弓鬯二卣。
微材叨御李，广厦快依刘。
野蔌虚蒙采，辕驹猥见收。
保釐需后命，剪拂勉前修。
欲进青霞粒，遥瞻白鹭洲。
雨花台上月，常照庾公楼。


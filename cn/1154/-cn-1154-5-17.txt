卷四十七　孔子世家第十七

【索隐】：孔子非有诸侯之位，而亦称系家者，以是圣人为教化之主，又代有贤哲，故称系家焉。【正义】：孔子无侯伯之位，而称世家者，太史公以孔子布衣传十馀世，学者宗之，自天子王侯，中国言六艺者宗於夫子，可谓至圣，故为世家。

孔子生鲁昌平乡陬邑。【集解】：徐广曰：“陬音驺。孔安国曰‘陬，孔子父叔梁纥所治邑’。”【索隐】：陬是邑名，昌平，乡号。孔子居鲁之邹邑昌平乡之阙里也。【正义】：括地志云：“故邹城在兗州泗水县东南六十里。昌平山在泗水县南六十里。孔子生昌平乡，盖乡取山为名。故阙里在泗水县南五十里。舆地志云邹城西界阙里有尼丘山。”按：今尼丘山在兗州邹城，阙里即此也。括地志云：“兗州曲阜县鲁城西南三里有阙里，中有孔子宅，宅中有庙。伍缉之从征记云阙里背邾面泗，即此也。”按：夫子生在邹，长徙曲阜，仍号阙里。

其先宋人也，曰孔防叔。

【索隐】：家语：“孔子，宋微子之後。宋襄公生弗父何，以让弟厉公。弗父何生宋父周，周生世子胜，胜生正考父，考父生孔父嘉，五世亲尽，别为公族，姓孔氏。孔父生子木金父，金父生罒幸

夷。

罒幸

夷生防叔，畏华氏之逼而奔鲁，故孔氏为鲁人也。”防叔生伯夏，伯夏生叔梁纥。

【正义】：括地志云：“叔梁纥庙亦名尼丘山祠，在兗州泗水县五十里尼丘山东趾。地理志云鲁县有尼丘山，有叔梁纥庙。”

纥与颜氏女野合而生孔子，

【索隐】：家语云“梁纥娶鲁之施氏，生九女。其妾生孟皮，孟皮病足，乃求婚於颜氏徵在，从父命为婚”。其文甚明。今此云“野合”者，盖谓梁纥老而徵在少，非当壮室初笄之礼，故云野合，谓不合礼仪。故论语云“野哉由也”，又“先进於礼乐，野人也”，皆言野者是不合礼耳。【正义】：男八月生齿，八岁毁齿，二八十六阳道通，八八六十四阳道绝。女七月生齿，七岁毁齿，二七十四--通，七七四十九--绝。婚姻过此者，皆为野合。故家语云“梁纥娶鲁施氏女，生九女，乃求婚於颜氏，颜氏有三女，小女徵在”。据此，婚过六十四矣。

祷於尼丘得孔子。鲁襄公二十二年而孔子生。

【索隐】：公羊传“襄公二十一年十有一月庚子，孔子生”。今以为二十二年，盖以周正十一月属明年，故误也。後序孔子卒，云七十二岁，每少一岁也。

生而首上圩顶，

【索隐】：圩音乌。顶音鼎。圩顶言顶上窳也，故孔子顶如反宇。反宇者，若屋宇之反，中低而四傍高也。【正义】：括地志云：“女陵山在曲阜县南二十八里。干宝三日纪云‘徵在生孔子空桑之地，今名空窦，在鲁南山之空窦中。无水，当祭时酒扫以告，辄有清泉自石门出，足以周用，祭讫泉枯。今俗名女陵山’。”

故因名曰丘云。字仲尼，姓孔氏。

丘生而叔梁纥死，

【索隐】：家语云生三岁而梁纥死。

葬於防山。

【正义】：括地志云：“防山在兗州曲阜县东二十五里。礼记云孔子母合葬於防也。”

防山在鲁东，由是孔子疑其父墓处，母讳之也。

【索隐】：谓孔子少孤，不的知父坟处，非谓不知其茔地。徵在笄年適於梁纥，无几而老死，是少寡，盖以为嫌，不从送葬，故不知坟处，遂不告耳，非讳之也。

孔子为兒嬉戏，常陈俎豆，

【正义】：俎豆以木为之，受四升，高尺二寸。大夫以上赤云气，诸侯加象饰足，天子玉饰也。

设礼容。孔子母死，乃殡五父之衢，

【正义】：括地志云：“五父衢在兗州曲阜县西南二里，鲁城内衢道也。”

盖其慎也。

【集解】：徐广曰：“鲁县有阙里，孔子所居也。又有五父之衢也。”【索隐】：谓孔子不知父墓，乃且殡其母於五父之衢，是其谨慎也。【正义】：慎谓以紼引棺就殡所也。

郰人

【正义】：上音邹。

輓父之母诲孔子父墓，然後往合葬於防焉。

孔子要绖，

【索隐】：家语“孔子之母丧，既练而见”，不非之也。今此谓孔子实要绖与飨，为阳虎所绌，亦近诬矣。一作“要经”。要经犹带经也，故刘氏云嗜学之意是也。

季氏飨士，孔子与往。

【正义】：与音预。季氏为馔饮鲁文学之士，孔子与迎而往，阳虎以孔子少，故折之也。

阳虎绌曰：“季氏飨士，非敢飨子也。”孔子由是退。

孔子年十七，鲁大夫孟釐子病且死，

【索隐】：昭公七年左传云“孟僖子病不能相礼，乃讲学之，及其将死，召大夫”云云。按：谓病者，不能礼为病，非疾困之谓也。至二十四年僖子卒，贾逵云“仲尼时年三十五矣”。是此文误也。

诫其嗣懿子曰：“孔丘，圣人之後，

【集解】：服虔曰：“圣人谓商汤。”

灭於宋。

【集解】：杜预曰：“孔子六世祖孔父嘉为宋华督所杀，其子奔鲁也。”

其祖弗父何始有宋而嗣让厉公。

【集解】：杜预曰：“弗父何，孔父嘉之高祖，宋愍公之长子，厉公之兄也。何嫡嗣，当立，以让厉公也。”

及正考父佐戴、武、宣公，

【集解】：服虔曰：“正考父，弗父何之曾孙。”

三命兹益恭，故鼎铭云：

【集解】：杜预曰：“三命，上卿也。考父庙之鼎。”

‘一命而偻，再命而伛，三命而俯，

【集解】：服虔曰：“偻，伛，俯，皆恭敬之貌也。”

循墙而走，

【集解】：杜预曰：“言不敢安行。”

亦莫敢余侮。

【集解】：杜预曰：“其恭如是，人亦不敢侮慢。”

饘於是，粥於是，以餬余口。’

【集解】：杜预曰：“於是鼎中为饘粥。饘粥，餬属。言至俭也。”

其恭如是。吾闻圣人之後，虽不当世，必有达者。

【集解】：王肃曰：“谓若弗父何，殷汤之後，而不继世为宋君也。”杜预曰：“圣人之後，有明德而不当大位，谓正考父。”

今孔丘年少好礼，其达者欤？吾即没，若必师之。”及釐子卒，懿子与鲁人南宫敬叔

索隐左传及系本，敬叔与懿子皆孟僖子之子，不应更言“鲁人”，亦太史公之疏耳。

往学礼焉。是岁，季武子卒，平子代立。

孔子贫且贱。及长，尝为季氏史，

【索隐】：有本作“委吏”。按：赵岐曰“委吏，主委积仓库之吏”。

料量平；尝为司职吏而畜蕃息。由是为司空。已而去鲁，斥乎齐，逐乎宋、卫，困於陈蔡之间，於是反鲁。孔子长九尺有六寸，人皆谓之“长人”而异之。鲁复善待，由是反鲁。

鲁南宫敬叔言鲁君曰：“请与孔子適周。”

【索隐】：庄子云“孔子年五十一，南见老摐”。盖系家亦依此为说而不究其旨，遂俱误也。何者？孔子適周，岂访礼之时即在十七？且孔子见老摐，云“甚矣道之难行也”，此非十七之人语也，乃既仕之後言耳。

鲁君与之一乘车，两马，一竖子俱，適周问礼，盖见老子云。辞去，而老子送之曰：“吾闻富贵者送人以财，

【索隐】：庄周“财”作“轩”。

仁人者送人以言。吾不能富贵，窃仁人之号，

【集解】：王肃曰：“谦言窃仁者之名。”

送子以言，曰：‘聪明深察而近於死者，好议人者也。博辩广大危其身者，发人之恶者也。为人子者毋以有己，

【集解】：王肃曰：“身父母之有。”【索隐】：家语作“无以有己为人子者”。

为人臣者毋以有己。’”

【索隐】：家语作“无以恶己为人臣者”。王肃云：“言听则仕，不用则去，保身全行，臣之节也。”

孔子自周反于鲁，弟子稍益进焉。

是时也，晋平公淫，六卿擅权，东伐诸侯；楚灵王兵彊，陵轹中国；齐大而近於鲁。鲁小弱，附於楚则晋怒；附於晋则楚来伐；不备於齐，齐师侵鲁。

鲁昭公之二十年，而孔子盖年三十矣。齐景公与晏婴来適鲁，景公问孔子曰：“昔秦穆公国小处辟，其霸何也？”对曰：“秦，国虽小，其志大；处虽辟，行中正。身举五羖，

【正义】：百里奚也。

爵之大夫，起累绁之中，

【索隐】：家语无此一句。孟子以为“不然”之言也。

与语三日，授之以政。以此取之，虽王可也，其霸小矣。”景公说。

孔子年三十五，而季平子与郈昭伯以斗鸡故

【正义】：郈音后。括地志云：“斗鸡台二所，相去十五步，在兗州曲阜县东南三里鲁城中。左传昭二十五年，季氏与郈昭伯斗鸡，季氏芥鸡翼，郈氏为金距之处。”

得罪鲁昭公，昭公率师击平子，平子与孟氏、叔孙氏三家共攻昭公，昭公师败，奔於齐，齐处昭公乾侯。

【正义】：相州成安县东南三十里斥丘故城，本春秋时乾侯之邑。

其後顷之，鲁乱。孔子適齐，为高昭子家臣，欲以通乎景公。与齐太师语乐，闻韶音，学之，三月不知肉味，

【集解】：周氏曰：“孔子在齐，闻习韶乐之盛美，故忘於肉味也。”【索隐】：按论语，子语鲁太师乐，非齐太师也。又“子在齐闻韶，三月不知肉味”，无“学之”文。今此合论语齐、鲁两文而为此言，恐失事实。

齐人称之。

景公问政孔子，孔子曰：“君君，臣臣，父父，子子。”

【集解】：孔安国曰：“当此之时，陈恆制齐，君不君，臣不臣，故以此对也。”

景公曰：“善哉！信如君不君，臣不臣，父不父，子不子，虽有粟，吾岂得而食诸！”

【集解】：孔安国曰：“言将危也。陈氏果灭齐。”

他日又复问政於孔子，孔子曰：“政在节财。”景公说，将欲以尼谿田封孔子。

【索隐】：此说出晏子及墨子，其文微异。

晏婴进曰：“夫儒者滑稽而不可轨法；倨傲自顺，不可以为下；崇丧遂哀，破产厚葬，不可以为俗；游说乞贷，不可以为国。自大贤之息，周室既衰，礼乐缺有间。

【索隐】：息者，生也。言上古大贤生则有礼乐，至周室微而始缺有间也。

今孔子盛容饰，繁登降之礼，趋详之节，累世不能殚其学，当年不能究其礼。君欲用之以移齐俗，非所以先细民也。”後景公敬见孔子，不问其礼。异日，景公止孔子曰：“奉子以季氏，

【索隐】：刘氏奉音扶用反，非也。今奉音如字，谓奉待孔子如鲁季氏之职，故下文云“以季孟之间待之”也。

吾不能。”以季孟之间待之。

【集解】：孔安国曰：“鲁三卿，季氏为上卿，最贵；孟氏为下卿，不用事。言待之以二者之间也。”

齐大夫欲害孔子，孔子闻之。景公曰：“吾老矣，弗能用也。”孔子遂行，反乎鲁。

孔子年四十二，鲁昭公卒於乾侯，定公立。定公立五年，夏，季平子卒，桓子嗣立。季桓子穿井得土缶，中若羊，

【集解】：韦昭曰：“羊，生羊也，故谓之怪也。”【索隐】：家语云“桓子穿井於费，得物如土缶，其中有羊焉”是也。

问仲尼云“得狗”。

【集解】：韦昭曰：“获羊而言狗者，以孔子博物，测之。”

仲尼曰：“以丘所闻，羊也。丘闻之，木石之怪夔、罔阆，

【集解】：韦昭曰：“木石谓山也。或云夔，一足，越人谓之山缫也。或言独足魍魉，山精，好学人声而迷惑人也。”索隐夔音逵。阆音两。家语作“魍魉”。缫音骚。然山缫独一足是山神名，故谓之夔。夔，一足兽，状如人也。

水之怪龙、罔象，

【集解】：韦昭曰：“龙，神兽也，非常见，故曰怪。或云‘罔象食人，一名沐肿’。”【索隐】：沐肿音木踵。

土之怪坟羊。”

【集解】：唐固曰：“坟羊，雌雄未成者也。”

吴伐越，堕会稽，

【集解】：王肃曰：“堕，毁也。”【索隐】：隳会稽。会稽，山名，越之所都。隳，毁也。吴伐越在鲁哀元年。

得骨节专车。

【集解】：韦昭曰：“骨一节，其长专车。专，擅也。”

吴使使问仲尼：“骨何者最大？”仲尼曰：“禹致群神於会稽山，

【集解】：韦昭曰：“群神谓主山川之君为群神之主，故谓之神也。”

防风氏後至，禹杀而戮之，

【集解】：韦昭曰：“防风氏违命後至，故禹杀之，陈尸为戮。”

其节专车，此为大矣。”吴客曰：“谁为神？”仲尼曰：“山川之神足以纲纪天下，其守为神，

【集解】：王肃曰：“守山川之祀者为神，谓诸侯也。”韦昭曰：“足以纲纪天下，谓名山大川能兴云致雨以利天下也。”

社稷为公侯，

【集解】：王肃曰：“但守社稷无山川之祀者，直为公侯而已。”

皆属於王者。”客曰：“防风何守？”仲尼曰：“汪罔氏之君守封、禺之山，

【集解】：韦昭曰：“封，封山；禺，禺山：在吴郡永安县。”骃案：晋太康元年改永安为武康县，今属吴兴郡。

为釐姓。

【索隐】：釐音僖。家语云姓漆，盖误。系本无漆姓。

在虞、夏、商为汪罔，於周为长翟，今谓之大人。”

【集解】：王肃曰：“周之初及当孔子之时，其名异也。”

客曰：“人长几何？”仲尼曰：“僬侥氏

【集解】：韦昭曰：“僬侥，西南蛮之别名也。”【正义】：按：括地志“在大秦国南也”。

三尺，短之至也。长者不过十之，数之极也。”

【集解】：王肃曰：“十之，谓三丈也，数极於此也。”

於是吴客曰：“善哉圣人！”

桓子嬖臣曰仲梁怀，与阳虎有隙。阳虎欲逐怀，公山不狃

【集解】：孔安国曰：“不狃为季氏宰。”【索隐】：狃音女久反。邹氏云一作“蹂”。论语作“弗扰”。

止之。其秋，怀益骄，阳虎执怀。桓子怒，阳虎因囚桓子，与盟而醳之。

【正义】：醳音释。

阳虎由此益轻季氏。季氏亦僭於公室，陪臣执国政，是以鲁自大夫以下皆僭离於正道。故孔子不仕，退而脩诗书礼乐，弟子弥众，至自远方，莫不受业焉。

定公八年，公山不狃不得意於季氏，因阳虎为乱，欲废三桓之適，

【正义】：適音嫡。

更立其庶孽阳虎素所善者，遂执季桓子。桓子诈之，得脱。定公九年，阳虎不胜，奔于齐。是时孔子年五十。

公山不狃以费畔季氏，使人召孔子。孔子循道弥久，温温无所试，莫能己用，曰：“盖周文武起丰镐而王，今费虽小，傥庶几乎！”

【索隐】：检家语及孔子之书，并无此言，故桓谭亦以为诬也。

欲往。子路不说，止孔子。孔子曰：“夫召我者岂徒哉？如用我，其为东周乎！”

【集解】：何晏曰：“兴周道於东方，故曰东周也。”

然亦卒不行。

其後定公以孔子为中都宰，一年，四方皆则之。

【索隐】：家语作“西方”。王肃云：“鲁国近东，故西方诸侯皆取法则焉。”

由中都宰为司空，由司空为大司寇。

定公十年春，及齐平。

【索隐】：及，与也。平，成也。谓与齐和好，故云平。

夏，齐大夫黎鉏言於景公曰：“鲁用孔丘，其势危齐。”乃使使告鲁为好会，会於夹谷。

【集解】：徐广曰：“司马彪云今在祝其县也。”

鲁定公且以乘车好往。孔子摄相事，曰：“臣闻有文事者必有武备，有武事者必有文备。古者诸侯出疆，必具官以从。请具左右司马。”定公曰：“诺。”具左右司马。会齐侯夹谷，为坛位，土阶三等，以会遇之礼相见，

【集解】：王肃曰：“会遇之礼，礼之简略也。”

揖让而登。献酬之礼毕，齐有司趋而进曰：“请奏四方之乐。”景公曰：“诺。”於是旍旄羽袚矛戟剑拨鼓噪而至。

【索隐】：家语作“莱人以兵鼓噪劫定公”。袚音弗，谓舞者所执，故周礼乐有袚舞。拨音伐，谓大楯也。

孔子趋而进，历阶

【索隐】：谓历阶级也。故王肃云“历阶，登阶不聚足”。

而登，不尽一等，举袂而言曰：“吾两君为好会，夷狄之乐何为於此！请命有司！”有司卻之，不去，则左右视晏子与景公。景公心怍，麾而去之。有顷，齐有司趋而进曰：“请奏宫中之乐。”景公曰：“诺。”优倡侏儒为戏而前。孔子趋而进，历阶而登，不尽一等，曰：“匹夫而营惑

【索隐】：谓经营而惑乱也。家语作“荧侮”。

诸侯者罪当诛！请命有司！”有司加法焉，手足异处。景公惧而动，知义不若，归而大恐，告其群臣曰：“鲁以君子之道辅其君，而子独以夷狄之道教寡人，使得罪於鲁君，为之柰何？”有司进对曰：“君子有过则谢以质，小人有过则谢以文。君若悼之，则谢以质。”於是齐侯乃归所侵鲁之郓、汶阳、龟阴之田以谢过。

【集解】：服虔曰：“三田，汶阳田也。龟，山名。阴之田，得其田不得其山也。”杜预曰：“太山博县北有龟山。”索隐左传“郓、讙及龟阴之田”，则三田皆在汶阳也。【正义】：郓，今郓州郓城县，在兗州龚丘县东北五十四里。故谢城在龚丘县东七十里。齐归侵鲁龟阴之田以谢鲁，鲁筑城於此，以旌孔子之功，因名谢城。

定公十三年夏，孔子言於定公曰：“臣无藏甲，大夫毋百雉之城。”

【集解】：王肃曰：“高丈长丈曰堵，三堵曰雉。”

使仲由为季氏宰，将堕三都。

【集解】：服虔曰：“三都，三家之邑也。”

於是叔孙氏先堕郈。

【集解】：杜预曰：“东平无盐县东南郈乡亭。”【正义】：括地志云：“郈亭在郓州宿城县东三十二里。”

季氏将堕费，公山不狃、叔孙辄率费人袭鲁。公与三子入于季氏之宫，

【集解】：服虔曰：“三子，季孙、孟孙、叔孙也。”

登武子之台。费人攻之，弗克，入及公侧。

【集解】：服虔曰：“人有入及公之台侧。”

孔子命申句须、乐颀下伐之，

【集解】：服虔曰：“申句须、乐颀，鲁大夫。”

费人北。国人追之，败诸姑蔑。

【集解】：杜预曰：“鲁国卞县南有姑蔑城。”【正义】：括地志云：“姑蔑故城在兗州泗水县东四十五里。”按：泗水县本汉卞县地。

二子奔齐，遂堕费。将堕成，

【集解】：杜预曰：“泰山钜平县东南有成城也。”【正义】：括地志云：“故郕城在兗州泗水县西北五十里。”

公敛处父

【集解】：服虔曰：“成宰也。”

谓孟孙曰：“堕成，齐人必至于北门。且成，孟氏之保鄣，无成是无孟氏也。我将弗堕。”十二月，公围成，弗克。

定公十四年，孔子年五十六，由大司寇行摄相事，有喜色。门人曰：“闻君子祸至不惧，福至不喜。”孔子曰：“有是言也。不曰‘乐其以贵下人’乎？”於是诛鲁大夫乱政者少正卯。与闻国政三月，粥羔豚者弗饰贾；男女行者别於涂；涂不拾遗；四方之客至乎邑者不求有司，

【集解】：王肃曰：“有司常供其职，客求而有在也。”

皆予之以归。

【索隐】：家语作“皆如归”。

齐人闻而惧，曰：“孔子为政必霸，霸则吾地近焉，我之为先并矣。盍致地焉？”黎鉏曰：“请先尝沮之；沮之而不可则致地，庸迟乎！”於是选齐国中女子好者八十人，皆衣文衣而舞康乐，

【索隐】：家语作“容玑”。王肃云：“舞曲名也。”

文马三十驷，遗鲁君。陈女乐文马於鲁城南高门外，季桓子微服往观再三，将受，乃语鲁君为周道游，

【索隐】：谓请鲁君为周偏道路游行，因出观齐之女乐。

往观终日，怠於政事。子路曰：“夫子可以行矣。”孔子曰：“鲁今且郊，如致膰乎大夫，

【集解】：王肃曰：“膰，祭肉。”

则吾犹可以止。”桓子卒受齐女乐，三日不听政；郊，又不致膰俎於大夫。孔子遂行，宿乎屯。

【集解】：屯在鲁之南也。【索隐】：地名。

而师己送，曰：“夫子则非罪。”孔子曰：“吾歌可夫？”歌曰：“彼妇之口，可以出走；彼妇之谒，可以死败。

【集解】：王肃曰：“言妇人之口请谒，足以忧使人死败，故可以出走也。”

盖优哉游哉，维以卒岁！”

【集解】：王肃曰：“言仕不遇也，故且优游以终岁。”

师己反，桓子曰：“孔子亦何言？”师己以实告。桓子喟然叹曰：“夫子罪我以群婢故也夫！”

孔子遂適卫，主於子路妻兄颜浊邹家。

【索隐】：孟子曰“孔子於卫主颜雠由，弥子之妻与子路之妻，兄弟也”。今此云浊邹是子路之妻兄，所说不同。

卫灵公问孔子：“居鲁得禄几何？”对曰：“奉粟六万。”卫人亦致粟六万。

【索隐】：若六万石似太多，当是六万斗，亦与汉之秩禄不同。【正义】：六万小斗，计当今二千石也。周之斗升斤两皆用小也。

居顷之，或谮孔子於卫灵公。灵公使公孙余假一出一入。

【索隐】：谓以兵仗出入，以胁夫子也。

孔子恐获罪焉，居十月，去卫。

将適陈，过匡，

【正义】：故匡城在滑州匡城县西南十里。

颜刻为仆，以其策指之曰：“昔吾入此，由彼缺也。”

【索隐】：谓昔所被攻缺破之处也。【正义】：琴操云：“孔子到匡郭外，颜渊举策指匡穿垣曰：‘往与阳货正从此入。’匡人闻其言，告君曰：‘往者阳货今复来。’乃率众围孔子数日，乃和琴而歌，音曲甚哀，有暴风击军士僵仆，於是匡人有知孔子圣人，自解也。”

匡人闻之，以为鲁之阳虎。阳虎尝暴匡人，匡人於是遂止孔子。

【索隐】：匡，宋邑也。家语云匡人简子以甲士围夫子。

孔子状类阳虎，拘焉五日，颜渊後，

【集解】：孔安国曰：“言与孔子相失，故在後也。”

子曰：“吾以汝为死矣。”颜渊曰：“子在，回何敢死！”

【集解】：包氏曰：“言夫子在，己无所致死也。”

匡人拘孔子益急，弟子惧。孔子曰：“文王既没，文不在兹乎？

【集解】：孔安国曰：“兹，此也。言文王虽已没，其文见在此。此，自谓其身也。”

天之将丧斯文也，後死者不得与于斯文也。

【集解】：孔安国曰：“文王既没，故孔子自谓後死也。言天将丧此文者，本不当使我知之；今使我知之，未欲丧之也。”

天之未丧斯文也，匡人其如予何！”

【集解】：马融曰：“如予何犹言‘柰我何’也。天未丧此文，则我当传之，匡人欲柰我何！言不能违天以害己。”

孔子使从者为甯武子臣於卫，然後得去。

【索隐】：家语“子路弹剑而歌，孔子和之，曲三终，匡人解围而去”。今此取论语“文王既没”之文，及从者臣甯武子然後得去。盖夫子再戹匡人，或设辞以解围，或弹剑而释难。今此合论语、家语之文以为一事，故彼此文交互耳。

去即过蒲。

【集解】：徐广曰：“长垣县有匡城、蒲乡。”【正义】：括地志云：“故蒲城在滑州匡城县北十五里。匡城本汉长垣县。”

月馀，反乎卫，主蘧伯玉家。灵公夫人有南子者，使人谓孔子曰：“四方之君子不辱欲与寡君为兄弟者，必见寡小君。寡小君原见。”孔子辞谢，不得已而见之。夫人在絺帷中。孔子入门，北面稽首。夫人自帷中再拜，环珮玉声璆然。

【正义】：璆音虬。

孔子曰：“吾乡为弗见，见之礼答焉。”

【索隐】：上“见”如字。下“见”音贤遍反，去声。言我不为相见之礼现而答之。

子路不说。孔子矢之曰：“予所不者，天厌之！天厌之！”

【集解】：栾肇曰：“见南子者，时不获已，犹文王之拘羑里也。天厌之者，言我之否屈乃天命所厌也。”蔡谟曰：“矢，陈也。夫子为子路陈天命也。”

居卫月馀，灵公与夫人同车，宦者雍渠参乘，出，使孔子为次乘，招摇巿过之。

【集解】：徐广曰：“招摇，翱翔也。”【索隐】：家语作“游过巿”。

孔子曰：“吾未见好德如好色者也。”

【集解】：何晏曰：“疾时薄於德，厚於色，故发此言也。”李充曰：“使好德如好色，则弃邪而反正矣。”

於是丑之，去卫，过曹。是岁，鲁定公卒。

孔子去曹適宋，

【集解】：徐广曰：“年表定公十三年，孔子至卫；十四年，至陈；哀公三年，孔子过宋。”

与弟子习礼大树下。宋司马桓魋欲杀孔子，拔其树。孔子去。弟子曰：“可以速矣。”孔子曰：“天生德於予，桓魋其如予何！”

【集解】：包氏曰：“天生德者，谓授以圣性，德合天地，吉无不利，故曰其如予何。”

孔子適郑，与弟子相失，孔子独立郭东门。郑人或谓子贡曰：

【索隐】：家语姑布子卿谓子贡曰。

“东门有人，其颡似尧，

【索隐】：家语云“河目而隆颡，其颡似尧”。

其项类皋陶，其肩类子产，然自要以下不及禹三寸。累累若丧家之狗。”

【集解】：王肃曰：“丧家之狗，主人哀荒，不见饮食，故累然而不得意。孔子生於乱世，道不得行，故累然不得志之貌也。韩诗外传曰‘丧家之狗，既敛而椁，有席而祭，顾望无人’也。”

子贡以实告孔子。孔子欣然笑曰：“形状，末也。而谓似丧家之狗，然哉！然哉！”

孔子遂至陈，主於司城贞子家。岁馀，吴王夫差伐陈，取三邑而去。赵鞅伐朝歌。楚围蔡，蔡迁于吴。吴败越王句践会稽。

有隼集于陈廷而死，楛矢贯之，石砮，矢长尺有咫。

【集解】：韦昭曰：“隼，鸷鸟，今之鹗也。楛，木名。砮，镞也，以石为之。八寸曰咫。楛矢贯之，坠而死。”【正义】：隼音笋。毛诗义疏：“鹞，齐人谓之击征，或谓之题肩，或曰省雁，春化为布穀。此属数种皆为隼。”

陈湣公使使问仲尼。

【索隐】：家语、国语皆作“陈惠公”，非也。按：惠公以鲁昭元年立，定四年卒。又按系家，湣公六年孔子適陈，十三年亦在陈，则此湣公为是。

仲尼曰：“隼来远矣，此肃慎之矢也。

【正义】：肃慎国记云：“肃慎，其地在夫馀国东北，可六十日行。其弓四尺，强劲弩射四百步，今之靺鞨国方有此矢。”

昔武王克商，通道九夷百蛮，

【集解】：王肃曰：“九夷，东方夷有九种也。百蛮，夷狄之百种。”

使各以其方贿来贡，

【集解】：王肃曰：“各以其方面所有之财贿而来贡。”

使无忘职业。於是肃慎贡楛矢石砮，长尺有咫。先王欲昭其令德，以肃慎矢分大姬，

【集解】：韦昭曰：“大姬，武王元女也。”

配虞胡公而封诸陈。分同姓以珍玉，展亲；

【集解】：韦昭曰：“展，重也。玉谓若夏后氏之璜。”

分异姓以远职，使无忘服。

【集解】：王肃曰：“使无忘服从於王也。”

故分陈以肃慎矢。”试求之故府，果得之。

【集解】：韦昭曰：“故府，旧府也。”

孔子居陈三岁，会晋楚争彊，更伐陈，及吴侵陈，陈常被寇。孔子曰：“归与归与！吾党之小子狂简，进取不忘其初。”於是孔子去陈。

过蒲，会公叔氏以蒲畔，蒲人止孔子。弟子有公良孺者，以私车五乘从孔子。其为人长贤，有勇力，谓曰：“吾昔从夫子遇难於匡，今又遇难於此，命也已。吾与夫子再罹难，宁斗而死。”斗甚疾。蒲人惧，

【索隐】：家语云“我宁斗死，挺剑而合众，将与之战，蒲人惧”是也。

谓孔子曰：“苟毋適卫，吾出子。”与之盟，出孔子东门。孔子遂適卫。子贡曰：“盟可负邪？”孔子曰：“要盟也，神不听。”

卫灵公闻孔子来，喜，郊迎。问曰：“蒲可伐乎？”对曰：“可。”灵公曰：“吾大夫以为不可。今蒲，卫之所以待晋楚也，

【正义】：卫在濮州，蒲在滑州，在卫西也。韩魏及楚从西向东伐，先在蒲，後及卫。

以卫伐之，无乃不可乎？”孔子曰：“其男子有死之志，

【集解】：王肃曰：“公叔氏欲以蒲適他国，而男子欲死之，不乐適他。”

妇人有保西河之志。

【集解】：王肃曰：“妇人恐惧，欲保西河，无战意也。”【索隐】：此西河在卫地，非魏之西河也。

吾所伐者不过四五人。”

【集解】：王肃曰：“本与公叔同畔者。”

灵公曰：“善。”然不伐蒲。

灵公老，怠於政，不用孔子。孔子喟然叹曰：“苟有用我者，期月而已，三年有成。”

【集解】：孔安国曰：“言诚有用我於政事者，期年而可以行其政教，必三年乃有成也。”

孔子行。

佛肸为中牟宰。

【集解】：孔安国曰：“晋大夫赵简子之邑宰。”【索隐】：此河北之中牟，盖在汉阳西。

赵简子攻范、中行，伐中牟。佛肸畔，使人召孔子。孔子欲往。子路曰：“由闻诸夫子，‘其身亲为不善者，君子不入也’。

【集解】：孔安国曰：“不入其国。”

今佛肸亲以中牟畔，子欲往，如之何？”孔子曰：“有是言也。不曰坚乎，磨而不磷；不曰白乎，涅而不淄。

【集解】：孔安国曰：“磷，薄也。涅，可以染皁者也。言至坚者磨之而不薄，至白者染之於涅中而不黑，君子虽在浊乱，不能汙也。”

我岂匏瓜也哉，焉能系而不食？”

【集解】：何晏曰：“言匏瓜得系一处者，不食故也。吾自食物当东西南北，不得如不食之物系滞一处。”

孔子击磬。有荷蒉而过门者，曰：“有心哉，击磬乎！

【集解】：何晏曰：“蒉，草器也。有心谓契契然也。”

硜々乎，莫己知也夫而已矣！”

【集解】：何晏曰：“此硜硜，信己而已，言亦无益也。”

孔子学鼓琴师襄子，

【索隐】：家语师襄子曰“吾虽以击磬为官，然能於琴”。盖师襄子鲁人，论语谓之“击磬襄”是也。

十日不进。师襄子曰：“可以益矣。”孔子曰：“丘已习其曲矣，未得其数也。”有间，曰：“已习其数，可以益矣。”孔子曰：“丘未得其志也。”有间，曰：“已习其志，可以益矣。”孔子曰：“丘未得其为人也。”有间，有所穆然深思焉，有所怡然高望而远志焉。曰：“丘得其为人，黯然而黑，

【集解】：王肃曰：“黯，黑貌。”

几然而长，

【集解】：徐广曰：“诗云‘颀而长兮’。”【索隐】：“几”与注“颀”，并音祈，家语无此四字。

眼如望羊，

【集解】：王肃曰：“望羊，望羊视也。”【索隐】：王肃云：“望羊，望羊视也。”

如王四国，非文王其谁能为此也！”师襄子辟席再拜，曰：“师盖云文王操也。”

孔子既不得用於卫，将西见赵简子。至於河而闻窦鸣犊、舜华

【集解】：徐广曰：“或作‘鸣铎窦犨’，又作‘窦犨鸣犊、舜华也’。”【索隐】：家语云“闻赵简子杀窦犨鸣犊及舜华”，国语云“鸣铎窦犨”，则窦犨字鸣犊，声转字异，或作“鸣铎”。庆华当作“舜华”，诸说皆同。

之死也，临河而叹曰：“美哉水，洋洋乎！丘之不济此，命也夫！”子贡趋而进曰：“敢问何谓也？”孔子曰：“窦鸣犊，舜华，晋国之贤大夫也。赵简子未得志之时，须此两人而后从政；及其已得志，杀之乃从政。丘闻之也，刳胎杀夭则麒麟不至郊，竭泽涸渔则蛟龙不合阴阳，

【索隐】：有角曰蛟龙。龙能兴云致雨，调和阴阳之气。

覆巢毁卵则凤皇不翔。何则？君子讳伤其类也。夫鸟兽之於不义也尚知辟之，而况乎丘哉！”乃还息乎陬乡，作为陬操

【集解】：王肃曰：“陬操，琴曲名也。”【索隐】：此陬乡非鲁之陬邑。家语云作“槃操”也。

以哀之。而反乎卫，入主蘧伯玉家。

他日，灵公问兵陈。

【集解】：孔安国曰：“军陈行列之法。”

孔子曰：“俎豆之事则尝闻之，军旅之事未之学也。”

【集解】：郑玄曰：“万二千人为军，五百人为旅。军旅末事，本未立不可教以末也。”

明日，与孔子语，见蜚雁，仰视之，色不在孔子。孔子遂行，

【索隐】：此鲁哀二年也。

复如陈。

夏，卫灵公卒，立孙辄，是为卫出公。六月，赵鞅内太子蒯聩于戚。阳虎使太子絻，八人衰绖，伪自卫迎者，哭而入，遂居焉。冬，蔡迁于州来。是岁鲁哀公三年，而孔子年六十矣。齐助卫围戚，以卫太子蒯聩在故也。

夏，鲁桓釐庙燔，南宫敬叔救火。孔子在陈，闻之，曰：“灾必於桓釐庙乎？”

【集解】：服虔曰：“桓釐当毁，而鲁事非礼之庙，故孔子闻有火灾，知其加桓僖也。”

已而果然。

秋，季桓子病，辇而见鲁城，喟然叹曰：“昔此国几兴矣，以吾获罪於孔子，故不兴也。”顾谓其嗣康子曰：“我即死，若必相鲁；相鲁，必召仲尼。”後数日，桓子卒，康子代立。已葬，欲召仲尼。公之鱼曰：“昔吾先君用之不终，终为诸侯笑。今又用之，不能终，是再为诸侯笑。”康子曰：“则谁召而可？”曰：“必召厓求。”於是使使召厓求。厓求将行，孔子曰：“鲁人召求，非小用之，将大用之也。”是日，孔子曰：“归乎归乎！

【索隐】：此系家再有“归与”之辞者，前辞出孟子，此辞见论语，盖止是一称“归与”，二书各记之，今前後再引，亦失之也。

吾党之小子狂简，斐然成章，吾不知所以裁之。”

【集解】：孔安国曰：“简，大也。孔子在陈思归欲去，曰：‘吾党之小子狂者进取於大道，妄穿凿以成章，不知所以裁制，当归以裁耳。’”

子赣知孔子思归，送厓求，因诫曰“即用，以孔子为招”云。

厓求既去，明年，孔子自陈迁于蔡。蔡昭公将如吴，吴召之也。前昭公欺其臣迁州来，後将往，大夫惧复迁，公孙翩射杀昭公。

【集解】：徐广曰：“哀公四年也。”

楚侵蔡。秋，齐景公卒。

【集解】：徐广曰：“哀公五年也。”

明年，孔子自蔡如叶。叶公问政，孔子曰：“政在来远附迩。”他日，叶公问孔子於子路，子路不对。

【集解】：孔安国曰：“叶公名诸梁，楚大夫，食菜於叶，僭称公。不对，未知所以对也。”

孔子闻之，曰：“由，尔何不对曰‘其为人也，学道不倦，诲人不厌，发愤忘食，乐以忘忧，不知老之将至’云尔。”

去叶，反于蔡。长沮、桀溺耦而耕，孔子以为隐者，使子路问津焉。

【集解】：郑玄曰：“耜广五寸，二耜为耦。津，济渡处也。”正义括地志云：“黄城山俗名菜山，在许州叶县西南二十五里。圣贤冢墓记云黄城山即长沮、桀溺所耕处。下有东流，则子路问津处也。”

长沮曰：“彼执舆者为谁？”子路曰：“为孔丘。”曰：“是鲁孔丘与？”曰：“然。”曰：“是知津矣。”

【集解】：马融曰：“言数周流，自知津处。”

桀溺谓子路曰：“子为谁？”曰：“为仲由。”曰：“子，孔丘之徒与？”曰：“然。”桀溺曰：“悠悠者天下皆是也，而谁以易之？

【集解】：孔安国曰：“悠悠者，周流之貌也。言当今天下治乱同，空舍此適彼，故曰‘谁以易之’。”

且与其从辟人之士，岂若从辟世之士哉！”

【集解】：何晏曰：“士有辟人之法，有辟世之法。长沮、桀溺谓孔子为士，从辟人之法者也；己之为士，则从辟世之法也。”

櫌而不辍。

【集解】：郑玄曰：“櫌，覆种也。辍，止也。覆种不止，不以津告也。”

子路以告孔子，孔子怃然

【集解】：何晏曰：“为其不达己意而非己。”

曰：“鸟兽不可与同群。

【集解】：孔安国曰：“隐於山林是同群。”

天下有道，丘不与易也。”

【集解】：何晏曰：“凡天下有道者，丘皆不与易也，己大而人小故也。”

他日，子路行，遇荷?丈人，

【集解】：包氏曰：“丈人，老者。?，草器名也。”

曰：“子见夫子乎？”丈人曰：“四体不勤，五穀不分，孰为夫子！”

【集解】：包氏曰：“丈人曰不勤劳四体，分植五穀，谁为夫子而索也。”

植其杖而芸。

【集解】：孔安国曰：“植，倚也。除草曰芸。”

子路以告，孔子曰：“隐者也。”复往，则亡。

【集解】：孔安国曰：“子路反至其家，丈人出行不在。”

孔子迁于蔡三岁，吴伐陈。楚救陈，

【集解】：徐广曰：“哀公四年也。”

军于城父。闻孔子在陈蔡之间，楚使人聘孔子。孔子将往拜礼，陈蔡大夫谋曰：“孔子贤者，所刺讥皆中诸侯之疾。今者久留陈蔡之间，诸大夫所设行皆非仲尼之意。今楚，大国也，来聘孔子。孔子用於楚，则陈蔡用事大夫危矣。”於是乃相与发徒役围孔子於野。不得行，绝粮。从者病，莫能兴。

【集解】：孔安国曰：“兴，起也。”

孔子讲诵弦歌不衰。子路愠见曰：“君子亦有穷乎？”孔子曰：“君子固穷，小人穷斯滥矣。”

【集解】：何晏曰：“滥，溢也。君子固亦有穷时，但不如小人穷则滥溢为非。”

子贡色作。孔子曰：“赐，尔以予为多学而识之者与？”曰：“然。

【集解】：孔安国曰：“然谓多学而识之。”

非与？”

【集解】：孔安国曰：“问今不然耶。”

孔子曰：“非也。予一以贯之。”

【集解】：何晏曰：“善有元，事有会，天下殊涂而同归，百虑而一致。知其元则众善举也，故不待学，以一知之。”

孔子知弟子有愠心，乃召子路而问曰：“诗云‘匪兕匪虎，率彼旷野’。

【集解】：王肃曰：“率，循也。言非兕虎而循旷野也。”

吾道非邪？吾何为於此？”子路曰：“意者吾未仁邪？人之不我信也。

【集解】：王肃曰：“言人不信吾，岂以未仁故乎？”

意者吾未知邪？人之不我行也。”

【集解】：王肃曰：“言人不使通行而困穷者，岂以吾未智乎？”

孔子曰：“有是乎！由，譬使仁者而必信，安有伯夷、叔齐？

【正义】：言仁者必使四方信之，安有伯夷、叔齐饿死乎？

使知者而必行，安有王子比干？”

【正义】：言智者必使处事通行，安有王子比干剖心哉？

子路出，子贡入见。孔子曰：“赐，诗云‘匪兕匪虎，率彼旷野’。吾道非邪？吾何为於此？”子贡曰：“夫子之道至大也，故天下莫能容夫子。夫子盖少贬焉？”孔子曰：“赐，良农能稼而不能为穑，

【集解】：王肃曰：“种之为稼，敛之为穑。言良农能善种之，未必能敛穫之。”

良工能巧而不能为顺。

【集解】：王肃曰：“言良工能巧而已，不能每顺人之意。”

君子能脩其道，纲而纪之，统而理之，而不能为容。今尔不脩尔道而求为容。赐，而志不远矣！”

子贡出，颜回入见。孔子曰：“回，诗云‘匪兕匪虎，率彼旷野’。吾道非邪？吾何为於此？”颜回曰：“夫子之道至大，故天下莫能容。虽然，夫子推而行之，不容何病，不容然後见君子！夫道之不脩也，是吾丑也。夫道既已大脩而不用，是有国者之丑也。不容何病，不容然後见君子！”孔子欣然而笑曰：“有是哉颜氏之子！使尔多财，吾为尔宰。”

【集解】：王肃曰：“宰，主财者也。为汝主财，言志之同也。”

於是使子贡至楚。楚昭王兴师迎孔子，然後得免。

昭王将以书社地七百里

【集解】：服虔曰：“书，籍也。”【索隐】：古者二十五家为里，里则各立社，则书社者，书其社之人名於籍。盖以七百里书社之人封孔子也，故下厓求云“虽累千社而夫子不利”是也。

封孔子。楚令尹子西曰：“王之使使诸侯有如子贡者乎？”曰：“无有。”“王之辅相有如颜回者乎？”曰：“无有。”“王之将率有如子路者乎？”曰：“无有。”“王之官尹有如宰予者乎？”曰：“无有。”“且楚之祖封於周，号为子男五十里。今孔丘述三五之法，明周召之业，王若用之，则楚安得世世堂堂方数千里乎？夫文王在丰，武王在镐，百里之君卒王天下。今孔丘得据土壤，贤弟子为佐，非楚之福也。”昭王乃止。其秋，楚昭王卒于城父。

楚狂接舆歌而过孔子，

【集解】：孔安国曰：“接舆，楚人也。佯狂而来歌，欲以感切孔子也。”

曰：“凤兮凤兮，何德之衰！

【集解】：孔安国曰：“比孔子於凤鸟，待圣君乃见。非孔子周行求合，故曰‘衰’也。”

往者不可谏兮，

【集解】：孔安国曰：“已往所行，不可复谏止也。”

来者犹可追也！

【集解】：孔安国曰：“自今已来，可追自止，避乱隐居。”

已而已而，今之从政者殆而！”

【集解】：孔安国曰：“言‘已而’者，言世乱已甚，不可复治也。再言之者，伤之深也。”

孔子下，欲与之言。

【集解】：包氏曰：“下，下车也。”

趋而去，弗得与之言。

於是孔子自楚反乎卫。是岁也，孔子年六十三，而鲁哀公六年也。

其明年，吴与鲁会缯，徵百牢。

【索隐】：此哀七年时也。百牢，牢具一百也。周礼上公九牢，侯伯七牢，子男五牢。今吴徵百牢，夷不识礼故也。子贡对以周礼，而後吴亡是徵也。【正义】：括地志云：“故鄫城在沂州承县。地理志云缯县属东海郡也。”

太宰嚭召季康子。康子使子贡往，然後得已。

孔子曰：“鲁卫之政，兄弟也。”

【集解】：包氏曰：“周公、康叔既为兄弟，康叔睦於周公，其国之政亦如兄弟也。”

是时，卫君辄父不得立，在外，诸侯数以为让。而孔子弟子多仕於卫，卫君欲得孔子为政。子路曰：“卫君待子而为政，子将奚先？”

【集解】：包氏曰：“问往将何所先行。”

孔子曰：“必也正名乎！”

【集解】：马融曰：“正百事之名也。”

子路曰：“有是哉，子之迂也！何其正也？”

【集解】：包氏曰：“迂犹远也。言孔子之言远於事也。”

孔子曰：“野哉由也！

【集解】：孔安国曰：“野，不达也。”

夫名不正则言不顺，言不顺则事不成，事不成则礼乐不兴，礼乐不兴则刑罚不中，

【集解】：孔安国曰：“礼以安上，乐以移风。二者不行，则有淫刑滥罚也。”

刑罚不中则民无所错手足矣。夫君子为之必可名，言之必可行。

【集解】：王肃曰：“所名之事，必可得明言；所言之事，必可得遵行者。”

君子於其言，无所苟而已矣。”

其明年，厓有为季氏将师，与齐战於郎，克之。

【集解】：徐广曰：“此哀公十一年也，去吴会缯已四年矣。年表哀公十年，孔子自陈至卫也。”【索隐】：徐说去会四年，是也。按：左传及此文，孔子是时在卫归鲁，不见有在陈之文，在陈当哀公之初，盖年表误尔。【正义】：括地志云：“郎亭在徐州滕县西五十三里。”

季康子曰：“子之於军旅，学之乎？性之乎？”厓有曰：“学之於孔子。”季康子曰：“孔子何如人哉？”对曰：“用之有名；播之百姓，质诸鬼神而无憾。求之至於此道，虽累千社，夫子不利也。”康子曰：“我欲召之，可乎？”对曰：“欲召之，则毋以小人固之，则可矣。”而卫孔文子

【集解】：服虔曰：“文子，卫卿也。”

将攻太叔，

【集解】：左传曰太叔名疾。

问策於仲尼。仲尼辞不知，退而命载而行，曰：“鸟能择木，木岂能择鸟乎！”

【集解】：服虔曰：“鸟喻己，木以喻所之之国。”

文子固止。会季康子逐公华、公宾、公林，以币迎孔子，孔子归鲁。

孔子之去鲁凡十四岁而反乎鲁。

【索隐】：前文孔子以定公十四年去鲁，计至此十三年。鲁系家云定公十二年孔子去鲁，则首尾计十五年矣。

鲁哀公问政，对曰：“政在选臣。”季康子问政，曰：“举直错诸枉，

【集解】：包氏曰：“错，置也。举正直之人用之，废置邪枉之人。”【索隐】：论语“季康子问政，子曰‘政者，正也’”。又“哀公问曰‘何为则人服’？子曰‘举直错诸枉则人服’”。今此初论康子问政，未合以孔子答哀公使人服，盖太史公撮略论语为文而失事实。

则枉者直。”康子患盗，孔子曰：“苟子之不欲，虽赏之不窃。”

【集解】：孔安国曰：“欲，情欲也。言民化於上，不从其所令，从其所好也。”

然鲁终不能用孔子，孔子亦不求仕。

孔子之时，周室微而礼乐废，诗书缺。追迹三代之礼，序书传，上纪唐虞之际，下至秦缪，编次其事。曰：“夏礼吾能言之，杞不足徵也。殷礼吾能言之，宋不足徵也。

【集解】：包氏曰：“徵，成也。杞宋二国，夏殷之後也。夏殷之礼吾能说之，杞宋之君不足以成也。”

足，则吾能徵之矣。”观殷夏所损益，曰：“後虽百世可知也，

【集解】：何晏曰：“物类相召，势数相生，其变有常，故可预知者也。”

以一文一质。周监二代，郁郁乎文哉。吾从周。”

【集解】：孔安国曰：“监，视也。言周文章备於二代，当从之也。”

故书传、礼记自孔氏。

孔子语鲁大师：“乐其可知也。始作翕如，

【集解】：何晏曰：“太师，乐官名也。五音始奏，翕如盛也。”

纵之纯如，

【集解】：何晏曰：“言五音既发放纵尽，其声纯和谐也。”

皦如，

【集解】：何晏曰：“言其音节明。”

绎如也，以成。”

【集解】：何晏曰：“纵之以纯如，皦如，绎如，言乐始於翕如而成於三者也。”

“吾自卫反鲁，然後乐正，雅颂各得其所。”

【集解】：郑玄曰：“反鲁，鲁哀公十一年冬。是时道衰乐废，孔子来还，乃正之，故雅颂各得其所。”

古者诗三千馀篇，及至孔子，去其重，

【正义】：去，丘吕反。重，逐龙反。

取可施於礼义，上采契后稷，中述殷周之盛，至幽厉之缺，始於衽席，故曰“关雎之乱以为风始，

【正义】：乱，理也。诗小序云：“关雎，后妃之德也，风之始也，所以风天下而正夫妇也。”毛苌云：“关关，和声。雎鸠，王雎也，鸟挚而有别。后妃悦乐君子之德，无不和谐，又不淫色，慎固幽深，若雎鸠之有别，然後可以风化天下。夫妇有别则父子亲，父子亲则君臣敬，君臣敬则朝廷正，朝廷正则王化成也。”按：王雎，金口鹗也。

鹿鸣为小雅始，

【正义】：小序云：“鹿鸣，宴群臣嘉宾也。既饮食之，又实币帛筐篚以将其厚意，然後忠臣嘉宾得尽其心矣。”毛苌云：“鹿得苹，呦呦鸣而相呼，恳诚发乎中，以兴嘉乐宾客，当有恳诚相招呼以成礼也。”

文王为大雅始，

【正义】：小序云：“文王，文王受命作周。”郑玄云：“文王初为西伯，有功於民，其德著见於天，故天命之以为王，使君天下。”

清庙为颂始”。

【正义】：小序云：“清庙，祀文王也。周公既成雒邑，朝诸侯，率以祀文王焉。”毛苌云：“清庙者，祭有清明之德者之宫也。谓祭文王，天德清明，文王象焉，故祭之而歌此诗也。”

三百五篇孔子皆弦歌之，以求合韶武雅颂之音。礼乐自此可得而述，以备王道，成六艺。

孔子晚而喜易，序

【正义】：序，易序卦也。夫子作十翼，谓上彖、下彖、上象、下象、上系、下系、文言、序卦、说卦、杂卦也。易正义曰：“文王既繇六十四卦分为上下篇，先後之次，其理不易。孔子就上下二经，各序其相次之义。”

彖、

【正义】：吐乱反。上彖，卦下辞；下彖，爻卦下辞。易正义曰：“夫子所作，统论一卦之义，或说其卦德，或说其卦义，或说其卦名。庄氏云‘彖，断也，言断定一卦之义’也。”

系、

【正义】：如字，又音系。易正义云：“系辞者，圣人系属此辞於爻卦之下。分为上下篇者，以简编重大，是以分之。”又言“系辞者，取纲系之义”也。

象、

【正义】：上象，卦辞；下象，爻辞。易正义云：“万物之体自然，各有形象，圣人设卦以写万物之象，今夫子释此卦之象也。”

说卦、

【正义】：易正义云：“说卦者，陈说八卦德业变化法象所为也。”

文言。

【正义】：易正义云：“夫子赞明易道，申说义理，释乾坤二卦经文之言，故称文言。”又：“杂卦者，六十四卦以为义，於序卦之外，别言圣人之兴，因时而作，随其事宜，不必相因袭，当有损益。”又云：“杂揉众卦，错综其义，或以同相类，或以异相明。”按：史不出杂卦，故附之。

读易，韦编三绝。曰：“假我数年，若是，我於易则彬彬矣。”

孔子以诗书礼乐教，弟子盖三千焉，身通六艺者七十有二人。如颜浊邹之徒，

【正义】：浊音卓。邹音聚。颜浊邹，非七十二人数也。

颇受业者甚众。

孔子以四教：文，行，忠，信。

【集解】：何晏曰：“四者有形质，可举以教。”

绝四：毋意，

【集解】：何晏曰：“以道为度，故不任意也。”

毋必，

【集解】：何晏曰：“用之则行，舍之则藏，故无专必。”

毋固，

【集解】：何晏曰：“无可无不可，故无固行也。”

毋我。

【集解】：何晏曰：“述古而不自作，处群萃而不自异，唯道是从，故不有其身。”

所慎：齐，战，疾。

【集解】：何晏曰：“此三者人所不能慎，而夫子慎也。”

子罕言利与命与仁。

【集解】：何晏曰：“罕者，希也。利者，义之和也。命者，天之命也。仁者，行之盛也。寡能及之，故希言之。”

不愤不启，举一隅不以三隅反，则弗复也。

【集解】：郑玄曰：“孔子与人言，必待其人心愤愤，口悱悱，乃後启发为说之，如此则识思之深也。说则举一端以语之，其人不思其类，则不重教也。”

其於乡党，恂恂

【集解】：王肃曰：“恂恂，温恭貌也。”【索隐】：有本作“逡逡”，音七旬反。

似不能言者。其於宗庙朝廷，辩辩

【索隐】：论语作“便便”。

言，唯谨尔。

【集解】：郑玄曰：“唯辩而谨敬也。”

朝，与上大夫言，訚訚如也；

【集解】：孔安国曰：“中正之貌也。”

与下大夫言，侃侃如也。

【集解】：孔安国曰：“和乐貌。”

入公门，鞠躬如也；趋进，翼如也。

【集解】：孔安国曰：“言端好也。”

君召使儐，

【集解】：郑玄曰：“有宾客，使迎之也。”

色勃如也。

【集解】：孔安国曰：“必变色。”

君命召，不俟驾行矣。

【集解】：郑玄曰：“急趋君命也，行出而车驾随之。”

鱼馁，肉败，割不正，不食。

【集解】：孔安国曰：“鱼败曰馁也。”

席不正，不坐。食於有丧者之侧，未尝饱也。

是日哭，则不歌。见齐衰、瞽者，虽童子必变。

【集解】：包氏曰：“瞽，盲。”

“三人行，必得我师。”

【集解】：何晏曰：“言我三人行，本无贤愚，择善而从之，不善而改之，无常师。”

“德之不脩，学之不讲，闻义不能徙，不善不能改，是吾忧也。”

【集解】：孔安国曰：“夫子常以此四者为忧也。”

使人歌，善，则使复之，然后和之。

【集解】：何晏曰：“乐其善，故使重歌而自和也。”

子不语：怪，力，乱，神。

【集解】：王肃曰：“怪，怪异也。力谓若奡荡舟，乌获举千钧之属也。乱谓臣弑君，子弑父也。神谓鬼神之事。或无益於教化，或所不忍言也。”李充曰：“力不由理，斯怪力也。神不由正，斯乱神也。怪力，乱神，有与於邪，无益於教，故不言也。”

子贡曰：“夫子之文章，可得闻也。

【集解】：何晏曰：“章，明。文，彩。形质著见，可以耳目循也。”

夫子言天道与性命，弗可得闻也已。”

【集解】：何晏曰：“性者，人之所受以生也。天道者，元亨日新之道。深微，故不可得而闻之。”

颜渊喟然叹曰：“仰之弥高，钻之弥坚。

【集解】：何晏曰：“言不可穷尽。”

瞻之在前，忽焉在後。

【集解】：何晏曰：“言忽恍不可为形象。”

夫子循循然善诱人，

【集解】：何晏曰：“循循，次序貌也。诱，进也。言夫子正以此道进劝人学有次序也。”

博我以文，约我以礼，欲罢不能。既竭我才，如有所立，卓尔。虽欲从之，蔑由也已。”

【集解】：孔安国曰：“言夫子既以文章开博我，又以礼节节约我，使我欲罢不能。已竭吾才矣，其有所立，则卓然不可及。言己虽蒙夫子之善诱，犹不能及夫子所立也。”

达巷党人曰：“大哉孔子，博学而无所成名。”

【集解】：郑玄曰：“达巷者，党名。五百家为党。此党之人美孔子学道艺，不成一名而已。”

子闻之曰：“我何执？执御乎？执射乎？我执御矣。”

【集解】：郑玄曰：“闻人美之，承以谦也。吾执御者，欲明六艺之卑。”

牢曰：“子云‘不试，故艺’。”

【集解】：郑玄曰：“牢者，弟子子牢也。试，用也。言孔子自云我不见用故多伎艺也。”

鲁哀公十四年春，狩大野。

【集解】：服虔曰：“大野，薮名，鲁田圃之常处，盖今钜野是也。”【正义】：括地志云：“获麟堆在郓州钜野县东十二里。春秋哀十四年经云‘西狩获麟’。国都城记云‘钜野故城东十里泽中有土台，广轮四五十步，俗云获麟堆，去鲁城可三百馀里’。”

叔孙氏车子鉏商获兽，

【集解】：服虔曰：“车子，微者也；鉏商，名也。”【索隐】：春秋传及家语并云“车子鉏商”，而服虔以“子”为姓，非也。今以车子为主车车士，微者之人也。人微故略其姓，则“子”非姓也。

以为不祥。仲尼视之，曰：“麟也。”取之。

【集解】：服虔曰：“麟非时所常见，故怪之，以为不祥也。仲尼名之曰‘麟’，然後鲁人乃取之也。明麟为仲尼至也。”

曰：“河不出图，雒不出书，吾已矣夫！”

【集解】：孔安国曰：“圣人受命，则河出图，今无此瑞。吾已矣夫者，伤不得见也。河图，八卦是也。”

颜渊死，孔子曰：“天丧予！”

【集解】：何休曰：“予，我也。天生颜渊为夫子辅佐，死者是天将亡夫子之证者也。”

及西狩见麟，曰：“吾道穷矣！”

【集解】：何休曰：“麟者，太平之兽，圣人之类也。时得而死，此天亦告夫子将殁之证，故云尔。”

喟然叹曰：“莫知我夫！”子贡曰：“何为莫知子？”

【集解】：何晏曰：“子贡怪夫子言何为莫知己，故问之。”

子曰：“不怨天，不尤人，

【集解】：马融曰：“孔子不用於世，而不怨天不知己，亦不尤人。”

下学而上达，

【集解】：孔安国曰：“下学人事，上达天命。”

知我者其天乎！”

【集解】：何晏曰：“圣人与天地合其德，故曰唯天知己。”

“不降其志，不辱其身，伯夷、叔齐乎！”

【集解】：郑玄曰：“言其直己之心，不入庸君之朝。”

谓“柳下惠、少连降志辱身矣”。谓“虞仲、夷逸隐居放言，

【集解】：包氏曰：“放，置也。置不复言世务也。”

行中清，废中权”。

【集解】：马融曰：“清，纯絜也。遭世乱，自废弃以免患，合於权也。”

“我则异於是，无可无不可。”

【集解】：马融曰：“亦不必进，亦不必退。唯义所在。”

子曰：“弗乎弗乎，君子病没世而名不称焉。吾道不行矣，吾何以自见於後世哉？”乃因史记作春秋，上至隐公，下讫哀公十四年，十二公。据鲁，亲周，

【索隐】：言夫子修春秋，以鲁为主，故云据鲁。亲周，盖孔子之时周虽微，而亲周王者，以见天下之有宗主也。

故殷，运之三代。

【正义】：殷，中也。又中运夏、殷、周之事也。

约其文辞而指博。故吴楚之君自称王，而春秋贬之曰“子”；践土之会实召周天子，而春秋讳之曰“天王狩於河阳”：推此类以绳当世。贬损之义，後有王者举而开之。春秋之义行，则天下乱臣贼子惧焉。

孔子在位听讼，文辞有可与人共者，弗独有也。至於为春秋，笔则笔，削则削，子夏之徒不能赞一辞。弟子受春秋，孔子曰：“後世知丘者以春秋，而罪丘者亦以春秋。”

【集解】：刘熙曰：“知者，行尧舜之道者也。罪者，在王公之位，见贬绝者。”

明岁，子路死於卫。孔子病，子贡请见。孔子方负杖逍遥於门，曰：“赐，汝来何其晚也？”孔子因叹，歌曰：“太山坏乎！

【集解】：郑玄曰：“太山，众山所仰。”

梁柱摧乎！哲人萎乎！”

【集解】：王肃曰：“萎，顿也。”

因以涕下。谓子贡曰：“天下无道久矣，莫能宗予。

【集解】：王肃曰：“伤道之不行也。”

夏人殡於东阶，周人於西阶，殷人两柱间。昨暮予梦坐奠两柱之间，予始殷人也。”後七日卒。

【集解】：郑玄曰：“明圣人知命也。”【正义】：括地志云：“汉封夫子十二代孙忠为褒成侯；生光，为丞相，封侯；平帝封孔霸孙莽二千户为褒成侯；後汉封十七代孙志为褒成侯；魏封二十二代孙羡为崇圣侯；晋封二十三代孙震为奉圣亭侯；後魏封二十七代孙为崇圣大夫；孝文帝又封三十一代孙珍为崇圣侯，高齐改封珍为恭圣侯，周武帝改封邹国公；隋文帝仍旧封邹国公，炀帝改为绍圣侯；皇唐给复二千户，封孔子裔孙孔德伦为褒圣侯也。”

孔子年七十三，以鲁哀公十六年四月己丑卒。

【索隐】：若孔子以鲁襄二十一年生，至哀十六年为七十三；若襄二十二年生，则孔子年七十二。经传生年不定，致使孔子寿数不明。

哀公诔之曰：“旻天不吊，不玦遗一老，

【集解】：王肃曰：“吊，善也。玦，且也。一老谓孔子也。”

俾屏余一人以在位，茕茕余在疚。

【集解】：王肃曰：“疚，病也。”

呜呼哀哉！尼父，毋自律！”

【集解】：王肃曰：“父，丈夫之显称也。律，法也。言毋以自为法也。”

子贡曰：“君其不没於鲁乎！夫子之言曰：‘礼失则昏，名失则愆。失志为昏，失所为愆。’

【索隐】：失礼为昏，失所为■。左传及家语皆云“失志为昏，失礼为■”，与此不同也。

生不能用，死而诔之，非礼也。称‘余一人’，非名也。”

【集解】：服虔曰：“天子自谓‘一人’，非诸侯所当名也。”

孔子葬鲁城北泗上，

【集解】：皇览曰：“孔子冢去城一里。冢茔百亩，冢南北广十步，东西十三步，高一丈二尺。冢前以瓴甓为祠坛，方六尺，与地平。本无祠堂。冢茔中树以百数，皆异种，鲁人世世无能名其树者。民传言‘孔子弟子异国人，各持其方树来种之’。其树柞、枌、雒离、安贵、五味、毚檀之树。孔子茔中不生荆棘及刺人草。”【索隐】：雒离，各离二音，又音落藜。藜是草名也。安贵，香名，出西域。五味，药草也。毚音谗。毚檀，檀树之别种。

弟子皆服三年。三年心丧毕，相诀而去，

【索隐】：诀音决。诀者，别也。

则哭，各复尽哀；或复留。唯子赣庐於冢上，

【索隐】：按：家语无“上”字。且礼云“適墓不登陇”，岂合庐於冢上乎？盖“上”者，亦是边侧之义。

凡六年，然後去。弟子及鲁人往从冢而家者百有馀室，因命曰孔里。鲁世世相传以岁时奉祠孔子冢，而诸儒亦讲礼乡饮大射於孔子冢。孔子冢大一顷。故所居堂弟子内，後世因庙藏孔子衣冠琴车书，

【索隐】：谓孔子所居之堂，其弟子之中，孔子没後，後代因庙藏夫子平生衣冠琴书於寿堂中。

至于汉二百馀年不绝。高皇帝过鲁，以太牢祠焉。诸侯卿相至，常先谒然後从政。

孔子生鲤，字伯鱼。

【索隐】：按：家语孔子年十九，娶於宋之并官氏之女，一岁而生伯鱼。伯鱼之生，鲁昭公使人遗之鲤鱼。夫子荣君之赐，因以名其子也。

伯鱼年五十，先孔子死。

【集解】：皇览曰：“伯鱼冢在孔子冢东，与孔子并，大小相望也。”

伯鱼生伋，字子思，年六十二。尝困於宋。子思作中庸。

【集解】：皇览曰：“子思冢在孔子冢南，大小相望。”

子思生白，字子上，年四十七。子上生求，字子家，年四十五。子家生箕，字子京，年四十六。子京生穿，字子高，年五十一。子高生子慎，年五十七，尝为魏相。

子慎生鲋，年五十七，为陈王涉博士，死於陈下。

鲋弟子襄，年五十七。尝为孝惠皇帝博士，迁为长沙太守。长九尺六寸。

子襄生忠，年五十七。忠生武，武生延年及安国。安国为今皇帝博士，至临淮太守，蚤卒。安国生卬，卬生驩。

太史公曰：诗有之：“高山仰止，景行行止。”虽不能至，然心乡往之。余读孔氏书，想见其为人。適鲁，观仲尼庙堂车服礼器，诸生以时习礼其家，余祗回留之不能去云。

【索隐】：祗，敬也。言祗敬迟回不能去之。有本亦作“低回”，义亦通。

天下君王至于贤人众矣，当时则荣，没则已焉。孔子布衣，传十馀世，学者宗之。自天子王侯，中国言六艺者折中於夫子，

【索隐】：离骚云“明五帝以折中”。王师叔云“折中，正也”。宋均云“折，断也。中，当也”。按：言欲折断其物而用之，与度相中当，故以言其折中也。

可谓至圣矣！

【索隐述赞】孔子之胄，出于商国。弗父能让，正考铭勒。防叔来奔，邹人掎足。尼丘诞圣，阙里生德。七十升堂，四方取则。卯诛两观，摄相夹谷。歌凤遽衰，泣麟何促！九流仰镜，万古钦躅。








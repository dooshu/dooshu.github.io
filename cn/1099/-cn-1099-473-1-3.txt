○紏劾稅璫抗詔罔利疏 【 稅璫】

臣見通灣稅監張燁、相繼兩疏、皆為奉詔减免額稅而發、其意實在爭詔書之所巳蠲。以恣谿壑之欲也。兩奉　明旨、一則嚴催直隸順天等處。并長蘆運鹽等司節年拖欠額稅、一則嚴督七處行鹽地方等處、照數徵解、臣細玩兩疏、言鹽稅也。而忽強附於廣和店租。言店租也。而忽插入乎七處鹽稅。本欲追逋欠也。而佯為之請停請豁。詞語錯雜無序。轉換不常。原其意不過為藏頭露尾之計。肆其虎噬狼貪耳。臣若不條分縷析、恐無以破其奸而塞其口矣、請先言恩詔、而後從燁疏一一折之可乎、本年四月內欽奉恩詔一欵、一各省直災傷之處、自四十一年以前、有該撫按勘奏部內除京邊起運、及請帑外、其餘應蠲應折應賑等項事宜、俱照部覆、用昭優恤、又一欵一各運司浮課除三十四年免過外、惟河東兩浙進鹽長蘆過路落地生熟鹽等稅、困累商民、各該廵鹽御史具奏及本部題覆過者、俱准蠲免、今以運司之申報、戶部之咨文、質之恩詔之條欵、其曰、長蘆運司、年有帶徵、廣和店、并道口小灘過鹽稅正耗銀四千九百四兩有奇、此正恩詔所謂過路落地生熟鹽稅。一槩盡蠲者也。燁乃故抗詔書。強附三分减一之額稅。希圖復徵。此其背詔欺　君。朦朧妄奏。罪之當磔者一也。其曰七處行鹽地方赴店驗水程、原係通灣官店舊規、夫七處行塩地方。長蘆運司巳有帶徵塩稅四千餘兩矣。燁乃另立名色、強逼商人赴監投驗水程、每引逼勒稅銀一錢二分、此係張燁以酷刑逼五綱商人牛冲漢等。而額外攫攘者也。豈非重疊小稅乎。正恩詔所謂過路落地生熟鹽稅一槩蠲免者也。以恩詔之所蠲者。妄引鹽臣會議。百計摭拾。欲為復徵。此其背詔欺　君。朦朧妄奏。罪之當磔者二也。其曰順天真定大名三府、共欠稅銀三萬五千餘兩、順天欠與否、臣不及知、查臣屬真定府、原欠三十四五六年分、該臣重收掛欠稅銀八百九十八兩三錢九分、大名府原欠三十七年分稅銀三千一百五十八兩八錢、燁獨不見戶部之題覆、與恩詔之特蠲乎、因去歲畿南水災異常、餓莩盈野、臣具疏議留一年額稅以備賑并請蠲真定大名二府積欠稅銀以甦民、該部覆云、其稅監銀兩、半屬進內長物、在內帑十餘年來、所積不知幾千百萬此區區六萬九千餘兩、進之祗資朽蠹、留之可蘇民生、如真定大名積欠稅銀。皆因疊罹災傷。居民懸罄。商賈裏足不前。稅監之為地方重害者正以稅額不足必責之郡邑賠派故也以致無繇抽取耳。若必欲取盈。非責之有司設處。必派之里甲包賠。當此民窮財盡之秋。又必不得之數也。何如蠲之尚可以通商賈蘇民困乎。恩詔謂省直災傷之處。撫按勘奏到部。應蠲應賑等項。俱照部覆。今以部覆則如彼。以恩詔則如此。臣巳行道移文該監知會久矣。燁佯為不知。以詔赦所巳蠲巳留之稅。槩指為拖欠。思重徵以飽欲。此其背詔欺　君。朦朧妄奏。罪之當磔者三也。更可恨者、謂五里店弘仁橋、乃貨物盛行之地、若撤一處、臣不敢一朝居、是以悻悻求去、要挾　君父、阻撓詔赦、犯天下之大不韙而不顧者也、尚可謂有人臣禮乎、嗟乎、間架手實之名。千載以為恥。今天下自貂璫抽稅以來。筭雞豚。競刀錐。甚至與菜傭乞兒。爭蠅頭之微利。剜肉吸髓。令天下囂然喪其樂生之心。視間架手實名更醜而禍更烈矣我　皇上一旦追念　聖母慈恩、特頒遺詔、以聖母遺詔立言所據者正大可以折服此輩盡天下額稅特减三分之一、若近京重疊小稅。若長蘆運司過路等稅。若部覆積欠之稅。一槩盡為蠲免。恩詔一布、中外懽聲如雷、說者以為此輪臺之詔也、太史書之、天下傳之、足為中興之美譯矣、柰之何燁奏一入、一抔之土未乾、久頒之詔頓改、復者復、催者催、豈真以堂堂全盛之朝。甘為商賈之行耶。豈真以千古絕倫之孝。竟忘　聖母之遺言耶。葢緣姦璫乘孝順之後。何醉飽之隙。進甘美之言。肆吞噬之計。遂不覺其中之深而信之篤也。伏乞　皇上大奮乾斷、將張燁立賜撤回、仍數以背詔妄奏之罪、明正典刑、　皇上之孝恩為益光矣、


●卷二百三十七　经籍考六十四

○集别集

◎张文潜《柯山集》一百卷

晁氏曰：张耒字文潜，谯郡人。仕至起居舍人。尝为宣、润、汝、颍、衮五州守，又尝谪居黄州、复州，最後居陈以没。元祐中，苏氏兄弟以文章倡天下，号长公、少公，其门人号"四学士"。文潜，少公客也。诸人多早没，文潜独後亡，故诗文传於世者尤多。其於诗文兼长，虽同时，鲜复其比。而晚年更喜白乐天，诗体多效之云。

石林叶氏集序曰：元祐间，天下论文多曰晁、张，晁，余伯舅无咎，而张则文潜也。文潜之文，殆所谓若将为之而不见其为者欤？雍容而不迫，纡裕而有馀，初若不甚经意，至於触物遇变，起伏敛纵，姿度百出，意有推之不得不前，鼓之不得不作者，而卒澹然而平，盎然而和，终不得窥其际也。君与秦少游同学於翰林苏子瞻，子瞻以为秦得吾工，张得吾易，而世谓工可致，易不可致，以君为难云。又曰无咎雄健峻拔，笔力欲挽千钧，文潜容衍靖深，独若不得已於书者。二公各以所长名家。

◎秦少游《淮海集》三十卷

晁氏曰：秦观字少游，高邮人。登进士第。元祐初，除校勘黄本书籍。绍圣中，除名，编隶黄州。遇赦北归，至藤州卒。苏子瞻尝谓李僠曰："少游之文，如美玉无瑕，又琢磨之功，殆未有出其右者。"王介甫谓其诗"新精婉丽，鲍、谢似之少"。游亦自言其文铢两不差，但以华丽为愧耳。吕氏《童蒙训》谓"少游过岭後，诗严重高古，自成一家，与旧作不同。"

文潜张氏曰：予见少游投卷多矣，《黄楼赋》，《哀鎛钟文》，卷卷有之，岂其得意之文欤。少游平生为文甚多，而一一精好可传。

玉山汪氏曰：居仁吕公云，秦少游应制科，问东坡文字科纽，坡云：但如公《上吕申公书》足矣。故少游五十篇只用一格，前辈如黄鲁直、陈无已皆极口称道之。後来读书，初不知其为奇也。吕丈所取者，盖以文章之工，固不待言；而尤可为後人模楷者，盖篇篇皆有首尾，无一字乱说，如人相见，接引应对茶汤之类，自有次序，不可或先或後也。

李方叔《师友谈记》：少游言邢和叔尝曰：文铢两不差，非秤上秤来，乃等子上等来也。某曰：今人文章，阔达者失之太疏，谨严者失之太弱，少游之文词，虽华而气古，事备而意高，如锺鼎然。其体质规模，质重而简易，其刻画篆文，则後之铸师莫彷彿。宜乎，东坡称之为天下奇作也，非过言矣。少游论赋至悉，曲尽其妙，盖少时用心於赋甚勤而专，常记前人所作一二篇，至今不忘也。

◎陈无已《后山集》二十卷

晁氏曰：陈师道无巳，彭城人。少以文谒曾南丰，南丰一见奇之，许其必以文著。元祐中，侍从合荐於朝，起为太学博士。绍圣初，以进非科举而罢。建中靖国初，入秘书为正字以卒。为文至多，少不中意则焚之。

石林叶氏曰：世言陈无已每登览得句，即急归卧一榻，以被蒙首，谓之"吟榻"。家人知之，即猫犬皆逐去，婴儿稚子亦皆抱持寄邻家，徐待其起就笔砚，即诗已成，乃敢复常。盖其用意专，不欲闻人声，恐乱其思。故诗中亦时时自有言"吟榻"者，天下绝艺，信未有不精而能工者也。

《朱子语录》曰：陈后山文有法度，如《黄楼铭》出，当时诸公皆敛衽，便是今人都无他抑扬顿挫。如《仁宗飞白书记》大段好，曲折甚多，过得好。墓志亦好。有典有则，方是文字。其他文亦有太局促不好者。后山文字简洁，极有法度，做许多碎句子，是学《史记》。刘夷叔曰：陈无巳作文最苦，要是晁、张诸人所不及，恨其稍俭急，非谓文字简劲为俭急，其词气自俭急耳。韩退之文字多少自然雄浑。

《复斋漫录》曰：子瞻、子由门下客，最知名者黄鲁直、张文潜、晁无咎、秦少游，世谓之"四学士"。至若陈无已，文行虽高，以晚出东坡门，故不及四人之著。故无已作《佛指记》云："余以词义名次四君，而贫於一代是也。"而无咎诗云："黄子似渊明，城市亦复真；陈君有道举，化行乡井淳；张侯公瑾流，英思春泉新；高才更难及，淮海一髯秦。"当时以东坡为长公，子由为少公，无已《答李端叔书》云："苏公门下有客四人，黄鲁直、秦少游、晁无咎，则长公之客也；张文潜，则次公之客也。"又《次韵黄楼诗》云："一代苏长公，四海名未已。"又云："少公作长句，班、马安得拟。"谓二苏也。然四客皆有所长，鲁直长於诗辞，秦、晁长於议论。鲁直《与秦觏书》曰："庭坚心醉於诗与《楚辞》，似若有得，至於议论文字，今日乃当付之少游及晁、张、无已，足下可从此四君子一一问之。"其後文潜《赠李德载诗》亦云："长公波涛万顷海，少公峭拔千寻麓。黄郎萧萧日下鹤，陈子峭峭霜中竹。秦文倩丽纾桃李，晁论峥嵘走珠玉。"乃知人才各有所长，虽苏门不能兼全也。

陈氏曰：《后山集》十四卷，《外集》六卷，《谈丛》六卷，《理究》一卷，《诗话》一卷，《长短句》二卷。师道一字履常。蜀本但有诗文，合二十卷。按魏衍作集记云：离诗为六卷，类文为十四卷。今蜀本正如此。又言受其所遗甲、乙、丙稿，诗曰五七，文曰千百。今四明本如此。此本刘孝韪刊於临川，云未见魏本全仍其旧十四卷为正集，盖不知其所谓十四卷者，止有文而诗不与也。《外集》，诗二百馀篇，文三篇，皆正集所无。《谈丛》、《诗话》，或谓非后山作。后山者，其自号也。

※《济南集》二十卷

陈氏曰：乡贡进士华山李僠方叔撰。又号《月岩集》。东坡知贡举，得试卷，以为方叔也，置之首选，已而不然。赋诗有"平生谩说古战场，过眼还迷日五色"之句。後竟不第。

※《李文叔集》四十五卷

後村刘氏曰：李格非字文叔，济南人。诗文四十五卷。文高雅，条鬯有义，味在晁、秦之上，诗稍不逮。元祐末为博士，绍圣始为礼部郎。有《挽蔡相确诗》云："丙吉勋劳犹未报，卫公精爽仅能归。"岂蔡尝荐引之乎？《挽鲁直》五言八句，首云："鲁直今巳矣，平生作小诗。"下六句亦无褒辞。文叔与苏门诸人尤厚，其没也，文潜志其墓。独於山谷在日，以诗往还，而些词如此，良不可晓。其《过临淄》绝句云："击鼓吹竽七百年，临淄城阙尚依然。如今只有耕耘者，曾得当时九府钱。"《试院》五言云："斗暄成小疾，亦足败吾勤，定是朱衣吏，乘时欲舞文。"亦佳作。文叔，李易安父也。文潜志言："长女能诗，嫁赵明成。"又曰："李文叔笔势略与淇水相颉颃。"

◎毕公叔《西台集》五十卷

晁氏曰：毕仲游字公叔。早登进士第。元祐中，召天下文学之士十三人，策试翰林院。苏子瞻以公叔为第一，除集贤校理。又表自代云："学贯经史，才通世务，文章精丽，议论有馀。自台郎为宪漕，绰有能声。"後入党籍，终於西京留台。集陈叔易为之序。

◎何博士《备论》四卷

陈氏曰：武学博士浦城何去非正通撰。去非以累举对策称旨，授左班殿直，教授武学。後以东坡荐，授承奉郎、司农寺丞，通判庐州。有《文集》二十卷，未见。

◎廖明略《竹林集》三卷

晁氏曰：廖正一字明略。元祐中，召试馆职。苏子瞻在翰林，见其所对策，大奇之。俄除正字。时黄、秦、晁、张皆子瞻门下士，号"四学士"，子瞻待之厚，每来必命侍妾朝雲取"密雲龙"，家人以此知之。一日，又命取"密雲龙"，家人谓是"四学士"，窥之，乃明略来谢也。绍圣间，明略贬信州玉山监税，郁郁不得志，丧明而没。自号竹林居士。

石林叶氏集序略曰：明略尝言"吾深服左氏，而乐道范晔之秀正温绎。晔尝自叙其书，以为但多公家之言，而少事外远致，吾所恨。亦云邱明不可及也。异时有寘吾於晔伯仲之间，吾尚无愧。往有评吾文似尹师鲁者，吾虽不学师鲁，然意善其言。"是时，余见明略文固多，知其所自道不诬也。明略自为举子时，即不沿袭场屋一语，再举而取进士。其所试，杰然已若可以名世者，至今为学者推重。盖其用志深苦而思致精悫，渊源所从来者远矣。每一出语，辄有区域町畦，未有卒然而作者。至於出入经传，驱驾前言，左掐右摘，比次回曲。他人咀嚼楻杌，终不能安者，明略绳约隐括，如以利刀摧朽木，尺箠呵群羊，无不如意。故其曲奥简洁，音节遒峻，精新焕发，使人读之，不觉矍然增气。惜其早困，不得尽用所长。始元祐初，天下所推文章黄、张、晁、秦，号"四学士"。明略同直三馆，轩轾诸公间，无所贬屈，欲自成一家。然其流落不偶略相似云。

◎邢敦夫《呻S吟Y集》一卷

晁氏曰：邢居实字敦夫，和叔之子也。年十四，赋《明君引》，苏子瞻见而称之，由是知名。未几，和叔贬随州，敦夫侍行，病羸呕血。一日，有铃下老卒骄慢，应对不逊，敦夫怒而击之，无何卒死。和叔怒以敦失属吏，以故疾日侵而夭。故黄鲁直为之挽云："眼看白璧埋黄壤，何况人间父子情。"盖隐之也。集後有子瞻、鲁直、无咎诸公跋。

陈氏曰：幼有俊才，名声籍甚，一时前辈皆爱之。年十九而卒。宣仁之诬谤，怒为之也。居实未死，或能当不义而争万一，有补於世道，是以诸贤尤痛惜焉。晁以道追为其墓表，尤反覆致意。

山谷黄氏序：阳夏谢师复景回，年二十，文章不类少年书生语言。尝序其遗稿云："方行万里，出门而车轴折，可谓霣涕。"今观邢敦夫诗赋，笔墨山立，自为一家，甚似吾师复也。秀而不实，念之令人心折。东坡苏氏跋：敦夫自为童子，所与交者皆诸公长者，其志岂独以文称而已哉？百不一见，遂与草木俱腐。故鲁直、无咎诸人哭之，皆过期而哀。江南李泰伯自述其文云："天将寿我欤，所为固未足也。不然，斯亦足藉手以见古人矣。"吾於敦夫亦云。

※《王子立文集》

王適子立撰。颍滨苏子由之婿也。颍滨序略曰：適从予为学，长於《诗》、《骚》。予自南都谪居江南，凡六年而归，未尝一日不相从也。既与予同忧患，至於涵咏图史，驰骛浮图、老子之说，亦未尝不同之。故其闻道益深，为文益高，而予观之益久，盖其於兄弟妻子，严而有恩，和而有礼，未尝有过。故予尝曰："子非独余亲戚，亦朋友也。"

※《姑溪集》五十卷《後集》二十卷

陈氏曰：朝请大夫赵郡李之仪端叔撰。尝从东坡辟中山幕府，後代范忠宣作遗表，为世传诵，然坐是得罪，编置当涂，遂居焉。其弟之纯，官至尚书。

※《大名集》四十卷

陈氏曰：签书枢密魏郡王岩叟彦霖撰。韩魏公客也。

※《钱塘韦先生集》十八卷

陈氏曰：主客郎中钱塘韦骧子骏撰。皇祐五年进士。元祐中，以近臣荐为监司数路，知明州。以左朝议大夫致仕。崇宁中乃卒。少以词赋有声场屋，王荆公喜其《借箸赋》，颇称道之。陈师锡志墓。

※《强祠部集》四十卷

陈氏曰：三司户部判官馀杭强至几圣撰。亦韩魏公客也。在幕府，表章书记多出其手。曾南丰作集序，称其文备古今体，兼人所长云。

南丰曾氏序略曰：几圣工为诗，语出惊人，最为韩魏公所知。魏公喜为诗，每合属贤士大夫、宾客与游，多赋诗以自见。其属而和之者，几圣独思致逸发，若不可追蹑，魏公未尝不叹其得之晚也。其任幕府，魏公每上奏天子，以岁时庆贺问候，及为书记四方之所好，几圣为属稿草，必声比字属，曲当绳墨，然气质浑浑，不见刻画，远近多称诵之。及为他文，若志铭序记、策问学士大夫，则简古而不少贬以就俗，其所长兼人如此。

※《唐子西集》十五卷

晁氏曰：唐庚字子西，眉山人。登进士第。早受知於张天觉。天觉为相，擢京畿提举常平，且欲用为谏官。天觉去位後，言者谓子西常宣言有"一网打尽"之语，贬惠州。大观五年，会赦北归。

陈氏曰：张商英拜相，子西作内前行，坐贬惠州，归蜀而卒。其文长於议论，所著《名治》、《存旧》、《正友》、《议赏》诸论皆精确。

雁湖李氏曰：唐子西文采风流，人谓为小东坡。

刘夷叔曰：唐子西善学东坡，量力从事，虽少，自成一家。其诗工於属对，缘此遂无古，意然其品在少游上。

後村刘氏曰：子西诸文皆高，不独诗也。其出稍晚，使及坡门，当不在秦、晁之下。

竹溪林氏曰：唐子西学东坡者也，得其气骨而未尽其变态之妙，间有直致处。然无一点尘俗，亦佳作也。

※《马子才集》八卷

陈氏曰：镇南节度推官鄱阳马存子才撰。元祐三年进士第四人。

矸轩程氏曰：子才文波澜雄壮，英毅有奇气，不可絷维。且徐节孝、苏文忠许可最厚，渊源有所自矣。或疑其过於豪放，故宦业不甚显以没，是未免以成败论也。方新学盛行，士皆以穿凿怪诞相高，子才自上庠奉大对，首辟灾异曲说，归诸人事。至论外患，则略西南而独斥北方，渊然有为国经久意。不溺时好，卓卓如此。既没之後，川党议起，苏、黄文字焚毁无遗，而子才亦在指挥中，故世罕传，传复讹舛。近得其族党所储善本，参以板行者精加正，是釐为十一卷。凡为策二，策题四，时论三，史论二十二，古诗四十六，律诗五十，绝句八十四，记十一，序八，书四，启七，文疏八，杂著四，志铭十三。又为年谱，列於墓碣之次，以详其出处，大率得之传闻，虽未保其无谬，其於尊慕师匠，则深有意焉。既成，有示以旧刊进策十六卷，似非本真，故不敢附著云。先公曰："子才诸史论，如论晋人以父母之邦委之於群胡，残暴戮辱，百馀年间，无有奋发以生吾中国之气，又安得有奇士哉！又论後魏谓中国以礼义文采之腴，而饲禽兽之饥，此之谓不幸，非吾一人可与之争。古之善战者，能用天下之气而已矣。呜呼！安得此语闻於炎、绍中天之初乎。子才从节孝徐先生游且久，其文章雄直，雅似节孝。今取徐集中所赠三诗，系家集後，并书其说云。

※《斜川集》十卷

陈氏曰：通直郎苏过叔党撰。世号小坡。坐党家不得仕进，终於通判中山府。晁以道志墓，称其纯孝。给事中峤，其孙也。

※《九峰集》四十卷

陈氏曰：太常少卿眉山苏元老在廷撰。东坡从孙也。坡在海上，尝有书往来。其罢奉常归颍昌，正坐元祐邪等。未几遂卒，年四十七。

※《清真集》二十四卷

陈氏曰：徽猷阁待制钱塘周邦彦美成撰。元丰七年，进《汴都赋》，自诸生为太学正。邦彦博文多能，尤长於长短句，自度曲。其提举大晟府亦由此。既盛行於世，而他文未传。嘉泰中，四明楼钥始为之序，而太守陈杞刊之。盖其子孙家居於明故也。《汴都赋》己载《文鉴》，世传赋初奏御，诏李清臣读之，多古文奇字，清臣诵之如素所习熟者，乃以偏傍取之尔。钥为音释，附之卷尾。

※《清真杂著》三卷

陈氏曰：邦彦尝为溧水令，故邑有词集。其後有好事者，取其在邑所作文记诗歌并刻之。

※《宝晋集》十四卷

陈氏曰：礼部员外郎襄阳米芾元章撰。其母阎氏，与宣仁在藩时有旧，故以后恩补试衔入仕。其上世皆武官，盖国初勋臣米信之後也。视芾为五世孙。酷嗜古法书，家藏二王真迹，故号宝晋斋。

※《玉池集》十二卷

陈氏曰：考功郎湘阴邓忠臣慎思撰。熙宁三年进士，坐元符党，废不用。言者论其议范忠宣谥过实，又坐罚铜。崇、观间卒。平生著述至多，尝和杜诗全帙，又尝献《郊祀庆成赋》，又《原庙诗》百韵，裕陵喜之，擢为馆职。今皆轶弗传，所存一二而已。玉池，其所居山峰名。

※《乐静集》三十卷

陈氏曰：起居舍人钜野李昭颺季成撰。元丰二年甲科。所居有乐静堂，故以名集。其侄邴汉老，为书其後。

雲龛李氏曰：序略曰东坡罢徐守，时伯父以书抵之。坡答书历道黄、张、晁、秦数公，且曰："此数子者，挟其有馀之姿，而骛无涯之知，必极其所如，往而後已，则此安所归宿哉。惟明者念有以反之。"其意盖以彼为不然，而勉其有所至也。惟伯父性诚乎忠厚，故其为文横骛别驱，曲折演迆，而一贯於理，有万折必东之势。志乐於静退，故其为文崒然其立，渊然其止，不侈众目而风神自远，有久幽而不改其操之美。学博而思精，故其为笺奏应用之作，传古切今，琢削稳密，不伤天骨。叙事外自为文章，才赡而意新。故其为诗，奇丽惬適，章断句绝，馀思羡益，得诗人味外之味，此其大略也。

◎陈莹中《了斋集》三十卷

晁氏曰：陈瓘字莹中，延平人。建中靖国初为右司谏，尝移书责曾布，及言蔡京及弟卞之奸恶，章疏十上，除名，编隶合浦以死。靖康中，赠谏议大夫，自号了翁。

陈氏曰：汪应辰为集序，以为出死力攻权奸者，天下一人而已。非虚语也。又有《约论》十七卷，起战国，至後汉安帝，盖读《通鉴》随事有所发明也。

※《陈司谏集》两卷

晁氏曰：陈祐字纯益，仙井监人。登进士第。建中靖国初为台谏，与龚夬、任伯雨、江公望协力弹击绍圣奸臣。後蔡京用事，废斥而没。

※《节孝集》二十卷

陈氏曰：楚州教授山阳徐积仲车撰。治平四年进士，以耳聋不能仕。事母极孝，行义纯笃，古所谓卓行也。东坡谓其诗文怪而放，如玉川子。政和中，赐谥节孝处士。

※《学易集》二十卷

陈氏曰：朝奉郎东光刘跂斯立撰。忠肃公挚之长子也。与其弟蹈同登元丰二年进士第。元祐初，以其父在言路，政府不得用。绍圣以後，复坐党家，连蹇终其身。晁景迂志其墓，比孙明复、石守道之徒。为文无所不长，《宣防宫赋》、《学易堂记》世传诵之。

※《田承君集》三卷

陈氏曰：大宗正丞阳翟田昼承君撰。昼，枢密况之侄也。与邹道乡善，邹之贬，昼曰："愿毋以此举自满，士所当为者，未止此也。"

※《道乡集》四十卷

陈氏曰：吏部侍郎晋陵邹浩志完撰。浩既谏立刘后坐贬，徽宗初，召还对，上首及之，浆叹再三，问谏草安在？曰："焚之矣。"退告陈瓘，瓘曰："祸其始此乎！异时奸臣妄出一缄，则不可辩矣。"蔡京素忌之，使其党作伪疏，言刘后杀卓氏而夺其子，遂得罪。其在昭州，作青词告上帝，有"追省当时奏御之三章，初无杀母取子之一字"云。

※《婆娑集》三十卷

陈氏曰：右正言阳翟崔鶠德符撰。鶠坐元符上书邪等，废於家，治圃号婆娑。靖康初，召为谏官，力论冯澥之罪。忽得挛疾，不能行而卒。无子，其媚卫昂裒辑其遗文。

晁氏曰：鶠，元符末上书入邪等，废斥几三十年。其为文最长於诗，清婉敷腴，有唐人风。

◎刘巨济《前溪集》五卷

晁氏曰：刘泾字巨济，蜀人。终於太学博士。为文奇怪。

◎李元应《跨鼇集》五十卷

晁氏曰：李新字元应，仙井监人。早登进士第。刘泾尝荐於苏子瞻，令赋《墨竹》，口占一绝立就。坐元符末上书，夺官谪置遂州，流落终身。跨鼇，仙井山名也。

◎满氏《昌色集》二十卷

晁氏曰：满中行字思复，登进士第。元丰中，为太学官。虞蕃狱起，思复独不絓吏议，诏褒之。

※《冯允南集》十卷

晁氏曰：冯山字允南，普州人。邓绾为中丞，荐为台官，允南力辞不就，士论称之。

※《礚水集》四十卷

陈氏曰：集英殿修撰长安李复履中撰。元丰二年进士。博学有气节。其为熙河漕，有旨造战舰战车。复奏议者之谬，以为儿戏，遂罢其议，时论韪之。

◎晁氏《景迂集》十二卷

晁氏曰：从父詹事公也。讳说之，字以道，文元公玄孙。少慕司马温公为人，自号景迂生。年未三十，苏子瞻以著述科荐之。元符中上书，居邪中等。博极群书，通《六经》，尤精於《易》，传邵尧夫之学，著《太极传》。缙绅高其节行。尝守成州，时民诉岁旱，公以为十分，益蠲其税，转运使大怒，督责甚峻，因丐老而归。靖康初，以著作郎召，迁秘书监，免试除中书舍人兼太子詹事。俄以论不合去国。建炎初，终於徽猷阁待制。

陈氏曰：徽猷阁待制晁说之以道撰。又本止刊前十卷。说之平生著述至多，兵火散逸，其孙子健裒其遗文，得十二卷，续广之为二十卷。别本刊前十卷而止者，不知何说也。刘跂斯立墓志，景迂所撰，见《学易集》後，而此集无之，计其逸者多矣。说之，元丰五年进士。元祐初，苏文忠、范太史、曾文昭皆荐之，坐元祐邪等废弃。靖康末，始为从官。

◎晁氏《崇福集》三十五卷《四六集》十五卷

晁氏曰：从父崇福公也。登进士第，又中宏词第一。元符未，上书，居邪等，废斥二十年，以朝请郎奉祠崇福宫而终，故以名集。天才英特，为文章立成，明润密致，世以为宜在北门西掖云。

陈氏曰：朝请郎晁咏之之道撰。景迂弟也，为作集序。咏之初以荫为扬州法曹，东坡守扬，族兄无咎为倅，以其文呈东坡。及至扬，咏之具参军礼趋谒，东坡走下庭，携手以上，谓坐客曰："此奇才也。"

◎晁氏《封邱集》二十卷

晁氏曰：世父封邱府君。讳□字伯宇，锁厅中进士第。黄鲁直尝荐之於苏子瞻云："晁伯宇谨厚，守文元家法，从游多长者。其文已能如此，年盖未二十也。愿一语教戒之。"子瞻答云："晁伯宇诗、骚，细看甚奇丽，信乎其家多异材也。虽然，凡文至足之馀，溢为奇伟，今晁文涉奇似太早，可作朋友切磋之语以告之，非谓其讳也，恐伤其迈往之气耳。"後坎〈土稟〉終身卒官封丘丞。

※《陶山集》二十卷

陈氏曰：尚书左丞山阴陆佃农师撰。

※《东堂集》六卷《诗》四卷《书简》二卷《乐府》二卷

陈氏曰：祠部郎江山毛滂泽民撰。滂为杭州法曹，以乐府词有佳句，受知於东坡，遂有名。尝知武康县，县有东堂，集所以名也。又尝知秀州，修月波楼，为之记。其诗文视乐府颇不逮。

※《溪堂集》二十卷

陈氏曰：临川谢逸无逸撰。

※《竹友集》十卷

陈氏曰：临川谢薖幼槃撰。逸从弟也。吕居仁题其後曰："逸诗似康乐，薖诗似元晖。"

※《浮沁先生集》十六卷《後集》三卷

陈氏曰：秘书省正字永嘉周行己恭叔撰。十七入太学，有盛名，师事程伊川。元祐六年进士。为太学博士，以亲老归，教授其乡，再入为馆职，复出作县。永嘉学问所从出也，乡人至今称博士。集序，林钺撰。先祖妣，先生之第三女，先君之所自出，故知其本末。所居谢池坊，有浮沁书院。

※《橘林集》十六卷《後集》十五卷

陈氏曰：密州教授石懋敏若撰。崇宁壬午，以同进士出身中词科。其文彫琢怪奇，殊乏酝藉。压卷策问，言王金陵配享先圣事，谓其"以百圣刍豢甘四海口，以《六经》河汉洗四海心，以九逵夷路破四海迷，以万金良药起四海病。"读之不觉大笑。其人与文皆不足道也。集仅二册，而卷数如此，麻沙坊本往往皆然。








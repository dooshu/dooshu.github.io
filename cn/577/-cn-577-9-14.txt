龙门


龙门横野断，驿树出城来。气色皇居近〔一〕，金银佛寺开〔二〕。往还时屡改，川水一作陆日悠哉。相阅征途上，生涯尽几回。

〔一〕皇居：《元和郡国志》：炀帝登邙山，望伊阙曰：“此非龙门耶？自古何不建都于此？”仁寿四年，诏杨素营东京，今洛阳宫是也。北据邙山，南直伊阙之口，洛水贯都，有河汉之象。韦应物诗：都门逼相望，佳气生朝夕。

〔二〕佛寺：韦诗：精舍绕层阿，千龛邻峭壁。元人《龙门记》：旧有八寺，无一存者。



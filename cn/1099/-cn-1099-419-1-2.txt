○播平善後事宜疏 【 區畫播地】

臣近閱邸報、內開山西道監察御史李時華、題為二省干戈幸戢、萬年計畫宜周、恭陳一二膚見以備善後採擇事、內開條議十欵、就中強半多言黔事、就經備行布按二司監軍紀功守廵各道會議詳報前來、除兵部九欵、已經奉旨者、臣等悉心奉行外、所有未盡事宜、該臣會同總督都御史李化龍、看得播州善後事宜統言播事、兵部釐為十欵、析言黔事、李御史列為十條、詳哉乎其言之矣、當局者迷、觀局者智、臣愚迷於局、似亦可以無言、顧計者取多、謀者從可、聖明稽於眾、或不嫌於互發、謹以膚見釐為十二條如或葑菲可采、乞敕下兵部再加從長酌議、覆請施行、

計開

一議改設郡縣、看得播州之地、東西相距二千餘里。南北相距四百餘里。雖云憝國。亦係樂土。今議改流東西可設二府。每府可設二三縣。播境原屬四川、與貴州鄰、二省界限、原自分明。至論建置大槩、臣意自沙溪以至白泥、當以烏江為界、設一府于白田壩、而真州蔞山松坎等處、可為三縣、黃平在元、巳為府矣當設一府於黃平、而徐慶白泥二司可為一縣、壅水重安二司、可為一縣、此沙溪至白泥一帶建置之大槩也、自白泥渡江至婺川縣、以三渡板角苦竹三關為界、其中漢夷田土錯雜、惟湄潭可縣、龍泉可縣、龍泉土官安民志陣亡、其子尚幼、其印巳失、其土地巳為楊酋踐躪、合無將龍泉改建一縣增築城郭、而以安民志之子世為土縣丞、以為死義者之勸、其祖職長官、世為土主簿、此則思石一帶建置之大較也、衛所積弊有害無益故改流建置不同于開國之初至於衛所。似可無設。先年石阡思南思州龍安馬湖。俱係改流。並未設衛。豈不謂養軍不若養兵贍紈綺之世冑孰若贍矛戈之勁卒乎哉惟設二道一參。以彈壓于中。每二縣。設一守備以防禦於外。則西南半壁可恃無恐。若興學挍、築城池、設公署、建驛逓、度土田、勢當次第修舉、而為費不貲、若仍屬於蜀。則黔中無所事事。若分屬於黔。貧黔物力難支。似當於剩餉內動支。完日覈算。第播州之名。其來巳久。播之為字番之有才者也以故應龍阻兵。崛強獷戾。竭四方之力。僅乃克之夫南越破而聞喜建。呂嘉得而獲嘉名。龍州平改為龍安。九絲夷更名建武。即播州納土於宋亦改名遵義。計廟堂當有定謨、而播之為名、似當更易、伏乞聖裁、

一議遴選將吏、時亂則急武庫、所乏者孫吳韓彭之流、時平則急歲星、所乏者龔黃卓魯之徒、顧絳灌無文、隋陸不武、兼才之難、自昔歎之矣、夜郎既平。守廵守令。固一路之歲星也。而才不易得。事不易理。敘撫禦雜事亦簡潔有文筆辟草萊。剪榛棘。則剏始之難。復版圖。充戶口。則稽閱之難。度土田。起賦稅。則覈實之難。安反側。歸鴻雁。則安輯之難。比什伍。編保甲。則聯屬之難。四鄰多悍。五司多戾。則駕馭之難。道路多警。山箐多梗。則芟夷之難。路室未除。候館未建。則往來之難。相陰陽。揣高卑。則城池築鑿之難。計徒庸慮餱糧。則衙署工作之難。講聖諭。行鄉約。則教化開導之難。淮西既平。留裴度為彰義節度使。下令惟禁盜賊鬪殺。餘皆不問。蔡人始知生民之樂。淄青既平。命楊於陵按圖籍。視土地遠邇計士馬眾寬。分李師道地為三道幽燕未平。藝祖出地圖示趙普。問進取之策。曰曹翰可取可守。而終議曰翰死孰可代。國朝交州既平。以黃福守之則治。及黃福去而交州始亂。由是觀之取播易守播難臣竊意以為文臣中。必如裴度楊於陵黃福之治蔡齊交州而後播可守也。武臣中必如曹翰之安燕雲而後播可守也。或令總督自擇守廵參備。守廵自擇郡守。郡守自擇縣令。如其效朝廷不難深信而久任之。破格而超遷之以酬其勞。不效則連坐之以繩其闇。惟聖明廟廊下部而遴選焉。伏乞聖裁、

一議五司改流、夫五司之毒於楊應龍也久矣、夷其丘隴、妻其婦女奪其官職、焚其室廬、殺其父子兄弟其形之奏牘。止為報讐。欲改土為流。非一日矣、朝廷合三省之力。費數百萬金錢。豈獨為五司復讐計哉。亦欲計安地方。為百年長慮耳。若復立五司。於蜀無損。於黔大不便。黔中一線之路。四顧皆苗。即五司之地也。頃屬於播淪于異域。下衛走馬抗頑不上。驛逓之困、實由于此。今乘此時郡縣之。則廓清線路。通為孔道郡縣歲入。不累驛馬。用夏變夷。千載一時。若復立其後。則黔封疆之狹猶故。黔驛逓之罷猶故。是何愛黔。不如愛五司也。夫五司與應龍一類也昔也應龍強而五司弱。則五司以窮歸我應龍以索五司之故。東寇西擾。業巳貽害邊民。播滅而五司強此自然之勢故當先事為處置之計今也應龍滅而五司復強。夷狄之性。決不安靜。復有如應龍者出。弱肉強食。又將擾我邊民。何也。虎狼不可以為鄰。蛇蝮不可與共牀也。且當日起釁。實在五司。上貽害國家。費數百萬金錢下貽害三省。虔劉數十萬百姓中貽害將官殺戮百員。而彼安然如故。襲職享祉。凡我被害邊民之子孫。其又誰與之恐其搆禍猶未彌也。查得鎮遠龍安新貴改流。其土官俱改文銜。既不失朝廷興滅繼絕之意又不釀異日以強凌弱之禍原任宣慰同知。當改為府土同知。原任安撫。當改為州土同知。原任正長官。當改為土縣丞。副長官當改為土主簿。一切俸薪儀節。在府以鎮遠龍安為例。在縣以新貴為例。若土官從逆者如楊正邊之類。正當絕其爵土。而以傍枝入繼者。又當改為土廵簡。庶幾夷漢相安。邊圉允乂矣。伏乞聖裁。

一議清查黃冊、楊酋逐五司。刈七姓。即以其田分給苗賊。令自耕種。錢糧不輸。黃冊不造。而其老冊在四川布政司冊庫。猶可覆視也。今既郡縣其地。則當清查田土。楊氏即滅。播官播民。猶有存者。欲不給還之。則丘壑在目。彼猶有辭。欲一一還之。則冊籍無憑。恐售其欺。臣意當檄四川布政司、將播州歷年黃冊另貯固封毋令吏書改換、庶田畝之地名可尋、秋糧之多寡可稽、軍田民田、夷田、漢田、不相溷淆、欲稍給舊民則冊可憑。若冊無姓名。或有姓名。而人被殘刈者。其田入官。以為公田。留作養兵之費。此亦蕭何入秦收圖籍意也惜當時播州一破。其州冊盡燬於兵耳。伏乞聖裁、

一議更易轄屬、楚黔接壤。撫屬錯綜。如黎平府永從縣近楚之沅州。去黔千五百里。而反遙屬於黔。平清偏鎮四衛近黔之鎮遠。去楚二千餘里。而反遙屬於楚即云犬牙相制翻成彼此推諉頃者酋犯偏橋。而楚不能捄。比者苗犯黎平。而黔不能捄。即黔有播患。而黎平永從。無一夫一粒之助。非不欲捄助也鞭之長不及馬腹勢也合無以黎平一府永從一縣。改隸湖廣。鎮遠偏橋平溪清浪四衛改隸貴州。文武官軍俸糧。歲費公用。悉仍其舊。則軍民合為一家。上下不相秦越。即有寇警。誰能諉之。伏乞聖裁、

一議裁將留兵、頃者播患方殷。黔之將不得不增。今日逆寇蕩平。黔之將不得不減。清浪參將原屬於楚、非黔專官、無容議矣、黔中下右衛。無一重將。何以彈壓。則興隆參將。似不當裁。都清守備。當仍其舊。龍泉既有守備、則婺川參將、石阡都司應裁、壩陽普安迤西三處既有守備、則畢節參將應裁、省城既有遊擊則守城守備當裁、播賊雖平。苗寇未剪。總兵標下留兵一千三百為二營。興隆參將部下留兵一千二百。內分其半為一營。守興隆。隸參將部下。分其半為一營。守平越。隸都清守備部下。以為下衛之保障。壩陽兵三百。分其半移隸安莊。貴陽留兵一千。分為二營。以為省會之爪牙。第養兵三千五百餘名。每年約費三萬五千餘金。貴州無從出辦。相應於剩餉內暫支。俟二三年後地方大寧。徐徐議撤。至於總兵駐劄。昔在銅仁。以故沈尚文之杜門。童元鎮之託身。視為兔窟。眇若越人。節經兵部題准駐劄貴陽。夫非於銅仁疏而貴陽親也。貴陽近播而銅仁去播遠也總兵官似當仍駐貴陽。待年餘大定之後。以春夏駐貴陽。秋冬駐銅仁。永為定例。無許偏安一隅。伏乞聖裁、

一議四川協濟、黔省土瘠民貧。不及中州一大縣。其歲供之費。往往取給於楚蜀之恊濟。查四川烏撒鎮雄東川烏蒙等四府、每年協濟貴州本色糧一萬四千三百二十四石、折色糧銀三千一百兩、查每年解納、不及十分之三、播州協濟糧銀、每年三千一百六十四兩七錢、楊酋拒命、逋負不納自萬曆十八年至二十七年、未完銀約二萬九千八百三十餘兩、酉陽每年協濟銀七百兩、自萬曆十九年起、至二十七年、共欠二千九百六十餘兩、徒負協濟之名。無益軍興之實。此在無事日猶不可。况今逆酋甫定。地方多難之時乎。秪緣四府酉陽。襲職不由貴州。土官以襲職奏題為撫按駕馭之權其餘所求于文職者亦少渙然不相統轄。即錢糧逋負。既無可罰之俸又無可降之官至于屢催屢負。未可如何。以臣之愚。四府酉陽。即不能割隸貴州。至其襲職起復。四川撫按。會同貴州撫按。批允而後襲、則彼猶有所畏憚此一策也。不然、請乞嚴旨、責成四川布政司、立法嚴催、催完總解、載入職掌。無得秦越相視、又一策也、不然請責烏撒同知、東川烏蒙通判、駐鎮本府、督催四府協濟、請責重慶府。管糧府佐、督催酉陽恊濟、其給由陞遷、四川撫按會同貴州撫按考覈、視恊濟之完欠為殿最、必完及分數、批允乃許離任、又一策也、伏乞聖裁、

一議楚中協濟、黔中軍餉、仰給楚中湖南一道所轄長衡二府州縣、每年協濟貴州糧銀三萬七百二十兩零、逓年逓負、不以時納、自萬曆十四年起至二十七年止共拖欠銀五萬三千六百五十兩零、而長沙府屬逋欠尤甚、良由貴州撫臣兼制止及湖北。不及湖南。印糧官吏。自以非屬。怠玩成風雖考成每年查參不過徒飭虗文、即完欠之數、催促逾年、而文始至極重者止於罰俸而止、彼何所憚而汲汲完異屬之餉耶、今楊酋甫定、黔餉一空、合無將湖南一道屬、亦隸貴州撫臣節制、其印糧官給由陞遷、照依湖北例具文於貴州撫臣、考覈錢糧有無完欠、方許給由離任夫常德去長沙只尺耳。常德可屬。又何惜一長沙若長沙不屬貴州節制。則拖欠之餉。終無完日。貴州之軍終無飽時。其為關係、良非淺細、伏乞聖裁、

一議驛傳協濟、貴州四面省夷。中路一線。實滇南出入門戶也。官司無論方面。即倉驛之陞遷皆馳驛也。土司無論進表。即貢馬之差遣。皆馳驛也。鄉官無論方面部臣。即教官舉貢會試入京。皆馳驛也。葢以極貧極乏之區。當極苦極煩之差。臣日夕掛號、堆案盈几欲裁之則行路嗟怨。欲給之則夫馬逃亡。欲處置之則帑藏空乏。衛官貧而不能賠。急之則閉戶。驛官卑而不能支。急之則逸去。查得貴州之驛、舊例俱輪土司走馬。至于下衛則播州五司居其半。自播酋弄兵。五司出亡。平越興隆黃平之馬。一匹不到。今播雖巳滅。五司猶未返舊疆驛馬之困。猶然如故。頃臣不得巳、疏請于　上、借滇楚稍閑驛分、各馬十五匹、分發平興、共濟時艱、至今俱未解到、黔中以貧故。累及二省甚多。此亦必不可得之數也。臣查得黔中道路黔之往來居十之四滇之往來居十之五楚蜀之往來居十之一每年雲南止協濟一千五百兩遇入覲年加一千兩。似覺太少。合無每年加增一千五百兩入覲年再增一千兩。如數依期解黔分給各驛。俟五司改流之日。錢糧上納不乏仍將滇銀照依原額。臣又查得黔中原無水路。至于滇遠始有小江可通輕舠逕至辰沅常德會典載鎮遠清浪俱名水馬驛良有深意。合無鎮遠清浪。多造小船。一切過往如御扛齎奏及部院方面。仍從陸路外。自有司以下至二省會試舉人。即有真正勘合牌票。亦給船隻。則平清各州諸驛又得少蘇。伏乞聖裁、

一議增設駐鎮、看得黔地多陋習而無善俗。則以上下諸衛。未設流官。以武弃馭悍卒。狠者如虎馭羊。弱者如猫同鼠。如之何其不多盜也。往年曾設都勻府推官。駐鎮新添矣。貴陽府通判。駐鎮畢節矣。邇年增設貴陽府同知。駐鎮興隆矣。倘再增設鎮遠府推官一員。駐鎮偏橋。都勻府同知一員。駐鎮平越。一衛之屯糧歲用責之收支。一方之詞訟刑獄。責之問訊。一驛之馬匹館銀。責之料理。文武官評。責之填報。士習民風。責之表率。夷行苗俗。責之化誨。衙署不必建置取之本衛之公館、俸薪不必編派、取之各屬之缺官僕從不必雇募、取之衛所之戍卒、無更弦易轍之煩而有用夏變夷之實、黔之黎庶、尚亦有利哉伏乞聖裁、

一議賑恤殘民、楊酋煽亂、流毒三省、黔屬只尺、尤切剝膚、兩年之間、一犯偏橋、再犯黃平、三犯飛練、四犯東坡而下六衛殘、五犯龍泉而思石燬、六犯河渡而貴陽震、其未犯地方、大兵經過、荊棘叢生、轉輸糧餉、則有運夫之苦、防守城池、則有保兵之役、男停其耜女空其柚、驛逓蕭條、道路丘墟、小寇竊發、餓莩盈野、陰雨連月、禾稼不登、邇者大兵甫定、瘡痍未起、若不重加周恤、則死者之寃氣彌天、生者之號泣塞路、恐播之餘黨。一呼而號召之。在在皆賊也。為今日計、止有議蠲議賑二事、然貴州錢糧。堇堇亡幾何。一議蠲則衛所官軍。勢必枵腹待哺。惟有賑恤一欵。似當急議。而倉庫巳竭。無從發棠。合無於剩餉內存留若干。行守廵各道、責成賢有司、查覈罹害之輕重、流離之多寡、定為賑濟之差等、庶恩周蔀屋、民不流離、伏乞聖裁、

一議增築外城、貴州在昔為荒服。至元始立為順元路。初屬四川。改屬湖廣。又改屬雲南。原非重鎮。即設城郭。不名金湯。本朝始立為貴州布政司。屹然與楚蜀滇雁行矣。第地方既偏。人民未輳。國初建城、率因元舊。而城址狹隘。牆垣卑薄。因陋就簡。攀援可登。二百餘年以來。北關生齒。既繁且稠。與城中埒。頃者楊酋聲言渡江。直走貴陽。關外居民。奔沓入城。填滿城闉。寄住街市。無屋可貯。無址可屋。當時士民即有增築外城之呈、顧時倥傯不暇議工、又乏金錢、誰與為貲、及今賊既滅矣。燕雀處堂。亦呴呴然樂矣。臣聞存者非存。在于慮亡。樂者非樂。在于慮殃。貴州本苗夷四戰之地。非百年無事之國。稽之史冊。聞之父老。神廟末年又為水西所□幾于不守未有五十年不用兵者今播州即平。皮林未勦。東坡雖通。九股尚存。倘復有楊酋者出而後為之所。則晚矣。臣游淮揚。官吳越。淮安揚州廣州餘姚。俱因倭亂之後。增築外城。倭無所掠。遂不敢近。若貴陽得援此例。築一外城。內固舊堞。外增新壘。即有烽燧。民不遷徙。此猶地方之利也。黔中南達滇雲。下制辰沅。上下二千餘里。衛所諸城。極卑極薄不足以當富室之一墻今既不能一一增高。而省會又無嚴城。脫有緩急。直破竹解籜耳。念及於此。則國家藩屏之長利也。查得外城估計約三萬金、倘於剩餉內動支、一歲可完、一勞永逸一費永安、惟此時為然乎、夫徹桑未雨、畜艾未病、及雨且病、則無及矣伏乞聖裁、


○會議漕運事宜 【 漕運事宜】

此成化三年漕運事也舉其一以例其餘葢損益可知矣一兌運成化三年秋糧三百二十六萬石、淮安徐州臨清德州倉支糧七十四萬石、如有灾傷停免。就令漕運官於淮安等倉。照數支運。一兌運糧米正糧、每石兩尖加耗平斛、其加耗則例、湖廣江西浙江六斗五升、江南直隸并廬州府五斗五升、江北四斗五升、徐州四斗、山東河南三斗、一兌運米以十分為率。京倉收六分。通州倉收四分。支運俱通州倉???。一官軍儹運。如遇風水壞船。百里內府州縣正官。百里外所在官司視驗。申漕運官依例處分。一運糧官軍行糧、浙江江西湖廣江南直隸衛所。并南京各衛、俱於本處支米三石、江北鳳陽等八衛所、并直隸廬州安慶陸安滁州泗州壽州儀真揚州八衛、俱於淮安倉支米麥二石八斗。高郵淮安大河邳州徐州左六衛俱於徐州倉支米麥二石六斗遮洋船并南京水軍左等八衛、於南京各衛倉、大河等五衛於淮安常盈倉、山東於臨清倉、俱支米二石四斗。德州天津等九衞、於德州倉支米二石。一南京有無籍之徒。名為跟子。遇各處起解糧草布絹到京。先於艤舟處迎引赴官。每米一百石。草一千包。索取歇家銀一錢。其歇家亦百端遮說取利。事敗法司罪如常例。人無所懲。請令南京法司。如有犯此。徒罪以上者枷號三月。謫戍邊方。一南京各衞應納屯田子粒。巳有定制。近多拖欠不完者。葢徵收之數少管屯之官多各假公營私。屯軍應差。不能存業。請自今有屯衛所。但選老成廉幹者一人總理。徵糧之時。不許差人。及親詣攪擾各衛。仍照紅牌例。無得擅科差。違者聽廵倉御史舉劾。一南京英武飛雄廣武衛。初撥江北下屯該納原額子粒一萬四千三百六十九石八斗有奇。除起運外。存留者俱各衛???。然既無監收之官。又無收貯之倉。故每月雖有俸糧文冊。而無扣支之數。宜令本衛量脩倉廒付經歷收支歲遣主事一人監督。一南京翰林院官吏、及翰林院官員、該支南京三分四分本色俸糧、九百六十餘石、每歲俱於禮部關支不便、請以本院空地、修理倉廒、每年會計糧數、定撥收支、庶事體歸一、一河南舊添注僉事一員、提督中都留守司、并安慶等二十八衛屯種、近革去、於額內副使僉事、歲輪一人提督、事冗官少不便。宜如舊添注僉事、一王府婚喪大事、每歲朝廷三五次遣官行禮、館穀贈遺。未免浩費。請自今親王郡王并妃如舊。差在京內外官行禮。其將軍縣主以下。應差京官者。以命布政司官。應差內官者。以命本府承奉。一朝廷設立倉糧、預備賑濟、官吏放給之際、多不用心。里老書手。夤緣作弊。貧難缺食。不得其濟。而殷實賄賂。多得支給。或假逃戶以冐支。或通輿皂以關用。又有虛數侵盜。插和沙土者。以致小民不被實惠。乞勑該部出榜禁約。如有仍前作弊者。不拘贓數多少。槩發口外為民。事屬枉法者充軍。一為事官贓證明白、問擬罷職者、往往捏詞赴京、妄訴摭拾、原問官吏、自今在外廵撫廵按、并按察司、問過有贓官吏、赴京訴冤者、原問充軍者發極邊衛分、原問為民者發口外、一濟寧州至汶上縣、先因雨雪泥淖。添置康莊驛設馬二十五匹。驢六十頭。尋以驢撥南城開河二驛改置站船。而馬仍留本驛。宜革去之。而以馬撥譚城晏城劉普桃園四驛。一山東屬寧海威海成山靖海大嵩鰲山靈山安東等衛。雄崖海陽寧津奇山等所。僻在海濱。分廵分守提督把總官。經年不至。致軍民被虐邊備不修。設或倭寇猝至。為患非輕。乞敕山東按察司管糧副使兼提督官軍。修城池。繕器械。禁科擾。操軍馬。以備不虞。一直隸淮陽廬鳳四府徐滁和三州、地勢卑濕。不利畜牧。致解官之馬。多以不堪退回。乞如江南鎮江等府事例。每匹收價銀十兩類解。則官民兩便矣。一徐呂二洪。全藉河南脾沙岡等處水灌注接濟運船。先年設主事一員。後又添設河南參議一員專理。近乃罷去。兼管於河南布政司分廵官。以致上源淤塞。水利不興。請如舊增置參議為便。一濟寧州小長溝至開河驛堤。上接汶泗等河。下通黑馬等溝。導引泉水以濟糧運元時州之西蓄孫村南望二河之水。設减水閘十餘座。水大量减泄。小則流入官河甚利。今久失修葺。日就坍塌。且每歲山水衝壞堤岸。春時無水接濟。夏則漫流渰沒田禾。舟楫難行。請如前修築。一儀真至通州。俱係運道。而淮揚一帶水路。各有專官管理。惟自直沾至通州。事多廢墜。請令張家灣收甎主事。督同所在軍衛有司委官提調。各淺夫老以時採取摏草。每春初糧運之時。遇有水淺漫流。如法築置壩堰。逼水歸洪。庶糧運無滯留之患。一貴州土官襲職有例。就彼冠帶。免其赴部。乞照近年湖廣考滿官吏事例。令土官五品以上者。納米三百石。六品以下者。一百五十石。以備凶荒。一京倉缺廒。收受糧米。先請葢造二百間。工部巳於大軍倉內。葢成六十間。然猶未足。聞工部所餘木植尚多、通州亦然。請仍葢成原請之數。

李中丞奏疏（奏疏）

李賓


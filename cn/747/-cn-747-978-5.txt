○对为将失礼判

〈甲为君之右，令将卒取清。有司劾云：“虽免君之难，而失军之礼。”诉云：“若不欺军，安得不获。”〉

危事不齿，善败岂亡？苟能爱而尽忠，何伤诈以兼智。惟甲迹同丑父，貌类顷公，立我戎马之前；应识被庐之术。进则思赏，退则图全，拥铎拱稽，初言以律。靡旗乱辙，俄见覆军，方知处死之难，期於陨命之礼。梅林止渴，盖是从权；竹简议刑，将何劝善？免於军难，亦曰“师贞”。殊不知索彼车中，范睢以远；降之城下，纪信空存。宜表洋洋之人，以旌赳赳之列。有司见劾，无罪可书。


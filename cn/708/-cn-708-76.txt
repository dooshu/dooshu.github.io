卷七十六 妖怪部


妖怪五（此卷多载六畜及野兽诸怪）

张骋（出《搜神记》）【眉批】牛怪。

晋大安中，江夏功曹张骋乘车周旋，牛言曰：“天下方乱，乘我何之？”骋及从者数人皆惊惧，因绐之曰：“令汝还，勿复言。”乃中道还。至家，未释驾，牛又言曰：“归何也？”骋益忧惧，秘而不言。安陆县有善卜者，骋从之，卜曰：“大凶！非一家之祸，天下将起兵。一郡之内，皆破亡乎！”【眉批】咎征附见。骋还家，牛又人立而行，百姓聚观。其秋，张昌贼起，先略江夏，诳曜百姓，以汉祚复兴，有凤凰之瑞，圣人当世，从军者皆绛抹额，从彰火德之祥。百姓波荡，从乱如归。骋兄弟并为将军都尉，未期而败。于是一郡残破，死伤者半，而骋家族矣。京房《易妖》曰：“牛能言，如其言，占吉凶。”

梁文（出《搜神记》）【眉批】羊怪。

汉齐人梁文，好道。其家有神祠，建室三四间，座施皂帐。后因祀事，帐中忽有人语，自呼高山君。大能饮食，治病有验，文奉事甚肃。积数年，其帐中神醉，文乃乞得奉见颜色。谓文曰：“授手来。”文纳手，得持其颐，髯须甚长。文渐绕手，卒然引之，而闻作杀羊声。座中惊起，助文引之，乃袁公路家羊也。失之七八年，不知所在。杀之，乃绝。

卢从事（出《河东记》）【眉批】以下犬怪。

岭南从事卢传素，寓居江陵。元和中，常有人遗一黑驹，初甚蹇劣，传素豢养，历三五年，稍益肥骏。传素未从事时，家贫薄，矻矻乘之，甚劳苦，然未有衔橜之失。传素颇爱之。一旦，传素因省其槽枥，偶戏之曰：“马子得健不？”黑驹忽人语曰：“丈人万福。”传素惊怖却走。黑驹又曰：“阿马虽畜生身，有故须晓言，非是变怪，乞丈人少留。”传素曰：“尔畜生，忽晓人语，必有冤抑之事，可尽言也。”黑驹复曰：“阿马是丈人亲表甥，常州无锡县贺兰坊玄小家通儿者也。丈人不省贞元十二年，使通儿往海陵卖一别墅，得钱一百贯。时通儿年少无行，被朋友相引狭邪处，破用此钱略尽。其年病死，冥间了了，为丈人征责甚急，平等王谓通儿曰：‘尔须见世偿他钱。若复作人身，待长大，则不及矣。须暂作畜生，数年，方可偿也。’遂被驱出畜生道，不觉在江陵群马中，即阿马今身是也。阿马在丈人槽枥，于兹五六年，省与丈人偿债，所以竭尽驽蹇。亦知丈人怜爱至厚，阿马非无恋主之心，然寿限已尽，后五日，当发黑汗而死，请丈人速将阿马货卖。明日午时，丈人自乘阿马出东棚门，至市西北角赤板门边，当有一胡军将，问丈人买此马者，丈人但索十万，其人必酬七十千，便可速就之。”【眉批】恐胡军将前生负此马七十千缗故。言事讫，又曰：“兼有一篇，留别丈人。”乃骧首朗吟曰：“既食丈人粟，又饱丈人刍。今日相偿了，永离三恶途。”遂奋迅数遍，嘶呜龁草如初。传素更与之言，终不复语。其所言表甥姓字，盗用钱数年月，一无所差。传素深感其事，明日，试乘至市角，果有胡军将恳求市。传素微验之，因贱其估六十缗。军将曰：“郎君此马，直七十千已上，请以七十千市之，亦不以试水草也。”传素载其缗归。四日，复过其家，见胡军将曰：“嘻！七十缗夜来饱发黑汗毙矣。”

李叔坚（出《风俗通》）【眉批】犬怪。

汉汝南李叔坚，其家犬忽人立而行。家人咸请杀之，叔坚曰：“犬马谕君子，见人行而效之，何伤也。”后叔坚解冠榻上，犬戴之以走，家人大惊，叔坚亦无所怪。犬寻又于灶前畜火，家人益惊愕。叔坚曰：“儿奴皆在田中，犬助畜火，幸可不烦乡里，亦何恶也。”居旬日，犬自死，竟无纤芥之灾，而叔坚终享大位。

【总评】《广异记》云：魏元忠微时，家贫。一婢出汲水，还，见有老猿为其看火。婢惊白之，元忠徐曰：“猿愍我无人力，为我执爨，甚善。”又尝呼苍头未应，狗代呼之。又曰：“此孝顺狗也，乃能代我劳。”又独坐，有群鼠拱手前立，又曰：“鼠饥，就我求食。”乃令食之。夜中，鸺鹠鸣屋端，家人将弹之。又止之，曰：“鸺鹠昼不见物，故夜飞。此天地所育，不可使南走越，北走胡，将何之？”其后遂绝无怪。

胡志忠（出《集异记》）

处州小将胡志忠，奉使之越。夜梦一物，犬首人质，告忠曰：“某不食岁余，闻公有会稽之役，必当止吾馆矣。能减所食见沾乎？”忠梦中不诺，明早遂行，夜止山馆。馆人曰：“此厅常有妖物为祟，请止东序。”忠不从，促令进膳。方下箸次，有异物，其状甚伟，当盘而立。侍者慑退，不敢傍顾。志忠彻炙，乃起而击之。异物连有伤痛之声，声如犬，语甚分明：“请止！请止！若不止，未知谁死。”忠运臂愈疾，异物又疾呼曰：“斑儿何在！”续有一物自屏外来，闪然而进。忠又击之，然冠隳带解，力若不胜。仆夫无计能救，乃以篲扑，罗曳入于东阁。颠仆之声，如坏墙然。未久，志忠冠带俨然而出，复就盘命膳。卒无一言，唯顾其阁，时时咨嗟而已。明日将行，封署其门，嘱馆吏曰：“俟吾回驾而后启之。汝若潜开，祸必及汝。”言讫遂行。旬余乃还，止于馆，索笔砚，泣题其户曰：“恃勇祸必婴，恃强势必倾。胡为万金子，而与恶物争！休将逝魂趋府庭，止于此馆归冥冥。”题讫，以笔掷地而失所在。执笔者甚怖，觉微风触面而散。吏具状申刺史，乃遣吏启其户，而志忠与斑黑二犬，俱仆于西北隅矣。

韩生（出《宣室志》）

唐贞元中，有大理评事韩生者，侨居西河郡南。有一马甚豪骏，尝一日清晨，忽委首于枥，汗而且喘，若涉远而殆者。圉人怪之，具白于韩生。韩生疑其盗马夜出，乃令朴焉。圉人无以辞，遂受朴。至明日，见马又汗而喘，圉人窃异之，莫可测。是夕，圉人卧于厩舍，阖扉，乃于隙中窥之。忽见韩生所畜黑犬，至厩中，且嗥且跃，俄化为一丈夫，衣冠尽黑，既挟鞍致马上，驾而去。行至门，门垣甚高，黑衣人以鞭击马，跃而过。迨晓方回，下马解鞍，又嗥跃，还化为犬。圉人惊异，不敢泄于人。后一夕，黑犬又如前，圉人因寻马踪，以天雨新霁，历历可辨，直至南十余里，一古墓前，马迹方绝。圉人乃结茅斋于墓侧，来夕，先止于斋中以伺之。夜将分，黑衣人果驾马而来，下马，系于野树。其人入墓，与数辈笑言极欢。圉人在茅斋中，俯而听之，不敢动。近食顷，黑衣人告去，数辈送出墓。有一褐衣者，顾谓黑衣人曰：“韩氏名籍今安在？”黑衣人曰：“吾已收在练石下，吾子无忧。”褐衣者曰：“慎毋泄。泄，吾属不全矣。”黑衣人曰：“谨受教。”褐衣人曰：“韩氏稚童有字乎？”曰：“未也。吾伺有字，即编于名籍，不敢忘。”【眉批】何仇乎？及晓，圉者归，遂从其事密告韩生。生即命以肉诱其犬，犬既至，因以绳系。【眉批】犬既灵怪且甚，乃为一肉所诱，何哉？遂穷练石下，果得一轴书，具载韩氏兄弟、妻子、家僮名氏，所谓韩氏名籍也。有子生一月矣，独不书，所谓稚儿未字也。韩生大异，致犬于庭，鞭而杀之，熟其肉，以食家僮。已而率邻人千余辈，执弧矢兵仗，至郡南古墓前，发其墓。墓中有数犬，毛状皆异，尽杀之以归。

杜修己（出《潇湘录》）

杜修己者，越人也。妻赵州富人薛赟女，女性淫逸。修己家养一白犬，甚爱之，每与珍食。后修己出，其犬突入室内，向薛氏且啮且嗅，似有奸态。薛怪而问之曰：“尔欲私我耶？若然，则勿啮我。”犬即摇尾登床，薛氏惧而私焉。尔后每修己出，必奸淫无度。一日方寝，忽修己自外入，见之，怒欲杀犬，犬走出。修己出其妻。后半年，此犬忽突入薛赟家，口衔薛氏髻而背负走出。家人逐之不及，不知所之。犬负薛氏直入恒山内潜之，每至夜，即下山窃所食之物，昼则守薛氏。经年，薛氏有孕，生一子，形貌虽如人，而遍身有白毛。薛氏只于山中抚养。又一年，犬忽死，薛乃抱此子出，入冀州乞食。有知此事者，以告赟，乃令家人取至家。【眉批】薛氏又不合取归。后所生子年七岁，形貌丑陋，性复凶恶，每潜出为盗，或旬日，或数月，复还。赟患之，欲杀焉。薛氏乃泣戒其子曰：“尔白犬之子也。幼时我不忍杀尔，今在薛家，岂可作恶。若更不谨，薛家人必杀尔。恐以尔累我，当改之。”其子大号哭而言曰：“我禀犬气，本无人心。好杀为贼，自然耳，【眉批】今之好贪杀者，必禀犬气故也。何以我为过！薛赟能容我，即容之，不能容我，当与我一言，何杀我也？果不容我，我其遁矣，不复来。”薛氏坚留之，不得，乃谓曰：“可时来一省我。我是汝母，忍永不相见乎？”其子又号哭言曰：“后三年，我复一来。”遂携剑拜母，径出薛门。及三年，其子果领群盗千余人，自称白将军，既入拜母后，令群盗尽杀赟之家，仍焚其宅，携母而去。

崔日用（出《广异记》）【眉批】以下猪怪。

开元中，崔日用为汝州刺史。宅旧凶，世无居者，日用既至，修理洒扫，处之不疑。其夕，日用堂中明烛独坐。半夜后，有乌衣数十人自门入，坐阶下，或有跛者眇者。日用问：“君辈悉为何鬼，来此恐人？”其跛者自陈云：“某等罪业，悉为猪身，为所放散，在诸寺，号长生猪。然素不乐此生，受诸秽恶，求死不得，恒欲与人伸说，人见悉皆恐惧。今属相公为郡，相投转此身耳。”日用谓之曰：“审若是，殊不为难。”俱拜谢而去。翌日，僚佐来见日用，莫不惊其无恙也。衙毕，使奴取诸寺长生猪。既至，或跛或眇，不殊前见。叹异久之。令司法为作名，乃杀而卖其肉，为造经像，收骨葬之。【眉批】杀之而不怨。他日，又来谢恩，皆作少年状，云：“不遇相公，犹十年处于秽恶。无以上报。今有宝剑一双，各值千金，可以除辟不祥，消弥凶厉也。”置剑床前，再拜而去。

李汾（出《集异记》）

秀才李汾，越州上虞人也，常居四明山。山下有张老庄，其家富，多养豕。天宝末，中秋之夕，汾步月于庭，抚琴自适。忽闻户外有叹美声，问之曰：“谁人夜久至此山院？”俄有女子笑曰：“欲观卿之指妙耳。”汾启户视之，乃极色也，唯觉口微有黑色。汾问曰：“子非神仙乎？”女曰：“非也，妾乃山下张家女。夕来以父母暂过东村，窃至于此，私面君子，幸无责我。”汾忻然曰：“娘子既能降顾，聊可从容。”女乃升阶展钗，言笑谈谑，汾莫能及。夜阑就寝，备尽缱绻。俄尔晨鸡报曙，女起告辞。汾意惜别，乃潜取女青毡履一只，藏衣筒中。时汾倚枕假寐，女乃抚汾悲泣，求索其履，曰：“愿无留此，今夕再至。脱君留之，妾身必死，谢于君子。”汾不允，【眉批】有主意。女号泣而去。汾觉，视床前鲜血点点出户。汾异之，乃开笥视青毡履，则一猪啼壳耳。汾惶骇，寻血至山前张氏溷中，见一牝豕，后足刓一壳。豕视汾，瞋目咆哮，如有怒色。汾以事白张叟，叟即杀之。

张（出《广异记》）【眉批】以下众兽。

吴郡张，成都人。开元中，以卢溪尉罢秩，调选不得，遂归蜀。行次巴西，会日暮，方促马前去，忽有一人，自山径中出，拜而请曰：“吾君闻客暮无所止，将欲奉邀。”问：“尔君为谁？”曰：“巴西侯也。”即随之。行约百步，望见朱门甚高，甲士环卫。又数十步，乃至其所。使者止于门，先入白，久之，乃引入。见一人立于堂上，衣褐革之裘，貌极异，绮罗珠翠，拥侍左右。趋而拜，其人揖升阶，谓曰：“吾巴西侯也，居此数十年矣。适知君暮无所止，故辄奉邀，幸少留以尽欢。”又拜以谢。已而开筵置酒，所用皆珍具。又令左右邀六雄将军白额侯、沧浪君，又邀五豹将军、巨鹿侯、玄丘校尉久之乃至。前有六人，皆黑衣，赑然其状，曰六雄将军。巴西侯起而拜，六雄将军亦拜。又一人，衣锦衣，戴白冠，貌甚狞，曰白额侯也。又一人，衣苍，其质魁岸，曰沧浪君也。又一人被斑文衣，似白额侯而稍小，曰五豹将军也。拜具如前。又一人，衣褐衣，首有三角，曰巨鹿侯也。又一人，衣黑，状类沧浪君，曰玄丘校尉也。巴西侯俱揖之，然后延坐。巴西南向坐，北向，六雄、白额、沧浪处于东，五豹、巨鹿、玄丘处于西。既坐，行酒命乐，又美人十数，歌者舞者，丝竹既发，穷极其妙。白额侯酒酣，顾谓曰：“吾今夜尚未食，君能为我致一饱耶？”曰：“未卜君侯所需，愿教之。”白额侯曰：“君之躯可以饱我腹，亦何贵他味乎？”惧，悚然而退。巴西侯曰：“无此理。奈何宴席之上，有忤贵客耶？”白额侯笑曰：“吾戏耳，安有是哉！”久之，有告洞玄先生在门，愿谒白事。言讫，有一人被黑衣，颈长而身甚广，其人拜，巴西侯揖之，与坐，问：“何为而来？”对曰：“某善卜者也，知君将有甚忧，故辄奉白。”巴西侯曰：“所忧者何也？”曰：“席上人将有图君，今不除，后必为害，愿君详之。”巴西侯怒其妄言，命杀之。时夜将半，众尽醉，皆卧于榻，亦假寐焉。天将晓，忽悸而寤，见己身卧于大石龛中，其中设绣帷，旁列珠玑犀象，有一巨猿，状如人，醉卧于地，盖所谓巴西侯也。又见巨熊，卧于前者六，盖所谓六雄将军也。又一虎顶白，亦卧于前，所谓白额侯也。又一狼，所谓沧浪君也。又有文豹，所谓五豹将军也。又一巨鹿、一狐，皆卧于前，盖所谓巨鹿侯、玄丘校尉也，而皆冥然若醉状。又一龟，形甚异，死于龛前，乃向所杀洞玄先生也。既见，大惊，即出山，径驰告里中人。里人相集，得百数，遂执弓挟矢，入山中，至其处。其猿忽惊起，且曰：“不听洞玄先生言，今果如是矣。”遂围其龛，尽杀之，收其珍丽，以告太守。先是人有持真珠缯帛，途经此者，俱无何而失，且有年矣，自此绝其患也。

萧志忠（出《玄怪录》）

唐中书令萧志忠，景云元年为晋州刺史，将以腊日畋游，大事罝罗。先一日，有薪者樵于霍山，暴疟不能归，因止岩穴之中，呻吟不寐。夜将艾，似闻悉窣有人声，初谓盗贼将至，则匍匐伏于林木中。时山月甚明，有一人身长丈余，鼻有三角，体被豹鞟，目闪闪如电，向谷长啸。俄有虎兕鹿豕，狐兔雉雁，骈匝百许步。长人即宣言曰：“余玄冥使者，奉北帝之命，明日腊日，萧使君当顺时畋猎，尔等若干合箭死，若干合枪死，若干合网死，若干合棒死，若干合狗死，若干合鹰死。”言讫，群兽皆俯伏战惧，若请命者。老虎洎老麋，皆屈膝向长人言曰：“萧公仁者，非意欲害物，以行时令耳，若有少故则止，使者岂无术救某等乎？”使者曰：“余以帝命，宣示汝等刑名，自此任尔自为计，然余闻东谷严四兄善谋，尔等可就彼祈求。”群兽皆轮转欢叫。使者即东行，群兽毕从。时薪者疾亦少间，随往觇之。既至东谷，有茅堂数间，黄冠一人，架悬虎皮，身正熟寝。惊起，见使者曰：“阔别既久，每多思望。今日至此，得非配群生腊日刑名乎？”使者曰：“正如高明所问，然彼皆求救于四兄，四兄当为谋之。”老虎、老麋即屈膝哀请。黄冠曰：“萧使君每役人，必恤其饥寒。若祈滕六降雪，巽二起风，即不复游猎矣。余昨得滕六书，知已丧偶，又闻索泉家第五娘子为歌姬，以妒忌黜矣。若汝求得美人纳之，则雪立降矣。又巽二好饮，汝若求得醇醪赂之，则风立至矣。【眉批】滕六好色，巽二好饮，异哉！有二狐自称多媚，能取之。河东县尉崔知之第三妹，美淑娇艳。【眉批】美姝何罪乎？绛州卢司户，善酿醪，妻产，必有美酒。”言讫而去，诸兽皆有欢声。黄冠乃谓使者曰：“忆含质在仙都，岂意千年为兽身，悒悒不得志，聊有述怀一章。”乃吟曰：“昔为仙子今为虎，【眉批】仙亦被罚为虎，况人乎？流落阴涯足风雨。更将班毳被余身，千载空山万般苦。然含质谴谪已满，唯有十一日，即归紫府矣。久居于此，将别，不无恨恨，因题数行于壁，使后人知仆曾居于此耳。”乃书北壁曰：“下元甲子八千亿，丹飞先生严含质，谪下中天被班革，景云元纪升太一。”薪者素晓书诵，因密记得之。少顷，老狐负美女至，才及笄岁，红袂拭目，残妆妖媚。又有一狐，负美酒二瓶，香气酷烈。严四兄即以美女洎美酒瓶各纳一囊中，以朱书一符，取水噀之，二囊即飞去。【眉批】严四佐狐为恶，故当谴谪。薪者惧为其所见，即寻路却回。未明，风雪暴至，竟日乃罢，而萧使君不复猎矣。

萧泰（出《五行记》）【眉批】以下皆虎精。

梁衡山侯萧泰，为雍州刺史，镇襄阳。时虎暴，村门设槛，机发，村人炬火烛之，见一老道士，自陈云：“从村乞丐还，误落槛里。”共开之，出槛，即成虎，奔驰而去。【眉批】《搜神记》长沙槛中获二长事同。

稽胡（出《广异记》）

慈州稽胡者，以弋猎为业。唐开元末，逐鹿深山，鹿急走，投一室。室中有道士，朱衣凭案而坐，见胡愕惊，问其来由。胡遂具言姓名，云：“适逐一鹿，不觉深入，辞谢冲突。”道士谓胡曰：“我是虎王，天帝令我主施诸虎之食，一切兽各有对，无枉也。适闻汝称姓名，合为吾食。因以簿籍示胡。胡战惧良久，固求释放。道士云：“我不惜放汝，天命如此，为之奈何？若放汝，便失我一食。汝既相遇，必为取免。”【眉批】合为己食矣，一相遇未免有情，遂营脱之，然则人乃不如虎也。久之，乃云：“明日可作草人，以己衣服及猪血三斗，绢一匹，持与俱来，或当得免。”胡迟回未去，见群虎来朝，道士处分所食，遂各散去。胡寻再拜而还。翌日，乃持物以诣。道士笑曰：“尔有信，故为佳士。”因令胡立草人庭中，置猪血于其侧，然后令胡上树，望之高十余丈，云：“止此得矣，可以绢缚身着树。不尔，恐有损落。”寻还房中，变作一虎，出庭，仰视胡，嗥吼数四，向树跳跃，知胡不可得，乃攫草人，掷高数丈，往食猪血尽，入房复为道士，谓胡曰：“可速下。”胡下再拜。便以朱笔勾胡名，于是免难。

【总评】又，海陵人王太野行逢虎，太持棒直前，击中虎，虎倒。太亟走迷道，宿一神庙梁上。已而月明，见虎入庙跳跃，变成男子，入坐上木形中。忽举头见太，问是何人。太惧堕地，自陈乞命。神云：“汝应为我食，尚后十余日。我取尔早，故中尔棒。今已相会，理合佑之。后数日，宜持猪来，涂以己血”云云。又，《解颐录》云：开元中，峡口多虎，往来舟船皆被伤害。自是凡船下峡，即预议一人饲虎，方无恙，遂为例。有一单客，被众推上岸饲虎，其人恳请留船半日，众许之。乃执长柯斧寻虎纵，至一石室，见一道士在石床熟寐，架上有虎皮，蹑足往取，执斧衣皮而立。道士惊觉，争皮不得，乃曰：“吾获罪上帝，被谪为虎，令食千人。今已食九百九十九，须汝足数。今不幸为汝窃皮，若不归，吾必更为虎，再食千人。今有一两全之计，汝但执皮至船中，剪须发指爪，兼猪血三四升，以故衣三两事裹之，俟吾至，拋皮还我。我披皮为虎，啮汝衣，即与汝无异矣”云云。二事皆相类。又，《原化记》：柳侍御并，将书吏宿孤馆中。夜半，吏皆熟睡，并独觉，见一小鬼，长尺余，状若猕猴，手持一纸幡，上阶以幡。插书吏头边而去。并潜起，拔云去之，少顷一虎入来。遍嗅诸人而去。须臾，小鬼又来插幡，复拔去之。如此三度，而天向明，乃召吏言其事，使自为计，吏入山得虎皮云云。事亦同。








○授张说中书令制

门下：咸有其德，委廊庙之宰；知无不为，归掖垣之成务。银青光禄大夫检校中书令上柱国燕国公张说，含和育粹，特表人师，悬解精通，见期王佐。立言布文武之用，定策励忠公之典，才冠代而不有，功至大而若虚。自顷宏益时政，发挥王道，万事必理，一心从。以观其独，伯起慎於四知；常得其贞，叔敖谨於三省。故能深而不竭，久而弥芳，宣大号於紫宸，润昌图於清禁。我凭柱石，尔作盐梅，正名之谓，群议斯集。可守中书令，散官勋封如故，主者施行。


苏籀　退士一首

贤贤高哉古黔娄，独辨真趣肩夷由。

市朝慕诱吁竞求，求仁丘壑良远谋。

白云抗志耕平畴，炎天葛制冬鹿裘。

邂逅孤豚笑肥牛，拨刺廉鱼脱金钩。

雄鸡曳尾惮俎羞，鹪鹩一枝绰余庥。

楚楚奢靡聁蜉蝣，下士阉然媚俗流。

嗟嗟此病去何瘳，渊源友尚颜轲俦。

襲襫有暇从帣韝，形为心役无深尤。

貂蝉夸诧出兜鍪，驷马高盖忧人忧，

才殚力尽长不休。上士凌霞宅岩幽，

千镒鹤书那转头。

苏籀


金公子挽诗

其一


东阁频开预扫门，海桐花下对诸昆。
何堪宴罢东篱后，玉树摧残白日昏。

其二

乌衣冠盖尽雍容，黄石高门尔最恭。
奉引定知能数马，佳期犹惜未乘龙（君尚未婚。）。

其三

五陵公子拥骅骝，争羡谦谦马少游。
此日辍舂闻巷哭，帝京何处玉为楼。

其四

元恺家声数季騧，羊车曾历洛阳街。
空馀古锦囊中句，不与琅玕骨并埋（君行第八，故云。）。

其五

乌几匡床下夕帷，园林花发未曾窥。
生憎天上无才子，待尔亲题绛阙碑。

其六

亲捧篮舆侍谢公，香炉峰畔御长风。
招魂不待巫咸卜，只在丹枫翠霭中（君从太傅游天目山，归而疾作。）。

其七


青鸟书来阿母池，自言亭午是归期。
千年小别须臾事，无那高堂永夜悲⑴。
⑴ 君易箦之朝，言归在午时，已而果然。

其八

东山丝管不胜哀，梦里欢颜得暂开。
虎阜莺花行乐地，那堪重起望思台。

其九

闻道华阳有异人，丹丘来往只逡巡。
若将仙箓从容访，应到方壶友列真（施量生鍊师有异术，能召鬼神。）。

其十

笙鹤缑山去不归，仙人应亦恋亲闱。
他年华表重来日，莫著云衣著䌽衣。


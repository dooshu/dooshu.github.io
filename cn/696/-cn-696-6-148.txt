登州行（作于四五月间）


山东无兵八九年，辽人一夜成豺虎。
千村寂历烟火微，烬邑残城满鼙鼓。
新年转战渤海上，登州将士犹无数。
青旗倒折赤帻来，哭声断处同时脯。
祇存美女及衣冠，两城百万今为土。
昂然横玉二大酋，高樯锦缆凌沧洲。
随风吴越抵交广，东媒虏孽乘清秋。
窃闻朝议且曲赦，此事若成方百忧。
未必田横有义士，大者为王小者侯。
老鸱幸死假雏翼，易军拥帅椎氂牛。
辽东健儿亦愚懭，昔日胡躏残首领。
县官收尔新长成，弯弓射日孤云冷。
止令天下军心强，叛服无常尽驰骋。
吁嗟朝廷方用兵，负恩不灭威难行。







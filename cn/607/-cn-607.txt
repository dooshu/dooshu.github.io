石匮书 - (明清)张岱




自序


能为史者，能不为史者也，东坡是也。不能为史者，能为史者也，弇州是也。弇州高抬眼，阔开口，饱蘸笔，眼前腕下，实实有非我作史更有谁作之见，横据其胸中。史遂不能果作，而作不复能佳，是皆其能为史之一念有以误之也。太史公其得意诸传，皆以无意得之。不苟袭一字，不轻下一笔，银钩铁勒，简练之手，出以生涩。至其论赞，则淡淡数语，非颊上三毫，则睛中一画，墨汁斗许，亦将安所用之也。后世得此意者，惟东坡一人。而无奈其持之坚，拒之峻，欧阳文忠、王荆公力劝之不为动，其真有见于史之不易作与史之不可作也。嗟嗟！东坡且犹不肯作，则后之作者亦难乎其人矣。

余之作史，尚不能万一弇州，敢言东坡！第见有明一代，国史失诬，家史失谀，野史失臆，故以二百八十二年总成一诬妄之世界。余家自太仆公以下，留心三世，聚书极多。余小子苟不稍事纂述，则茂先家藏三十余乘，亦且荡为冷烟，鞠为茂草矣。余自崇祯戊辰，遂泚笔此书，十有七年而遽遭国变，携其副本，屏迹深山，又研究十年而甫能成帙。幸余不入仕版，既鲜恩仇，不顾世情，复无忌讳。事必求真，语必务确，五易其稿，九正其讹，稍有未核，宁阙勿书。故今所成书者，上际洪武，下讫天启，后皆阙之，以俟论定。

余故不能为史，而不得不为其所不能为，固无所辞罪。然能为史而不能不为史者，世尚不乏其人，余其执简俟之矣。

（胡案：阿弥陀佛！人道是三国周郎赤壁。东坡岂是“能为史”的人？他老人家是耐不住寂寞的。）







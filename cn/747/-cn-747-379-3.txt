○东都太庙不合置木主疏

东都太庙，不合置木主。谨按典礼，虞主用桑，练主用栗；重作栗主，则瘗桑主。所以神无二主，犹天无二日、土无二王也。今东都太庙，是则天皇后所建，以置武氏木主。中宗去其主而存其庙，盖将以备行幸迁都之所也。且殷人屡迁，前八後五，前後迁都一十三度，不可每都而别立神主也。议者或云：“东都神主已曾虔奉而礼之，岂可以一朝废之乎？”且虞祭则立桑主而虔祀，练祭则立栗主而埋桑主，岂桑主不曾虔祀而乃埋之？又所阙之主，不可更作，作之不时，恐非礼也。


○赠郭暧太傅诏

追远饰终，先王令典。况积仁累义，事已显於身前；祥会庆传，福遂流於天下。式光盛典，爰举徽章，尊尊亲亲，於是乎在。皇太后父赠尚书左仆射暧，克荷崇构，有劳王家。孝友本於生知，英华发於事任，实修一德，历任三朝。建中末年，属有大难，毕力扈驾，忘躯即戎，忠贞之节，国史明备。才高望洽，是膺沁水之祥，德厚流光，乃启涂山之祚。肆予小子，获缵大业，未展言申之命，敢缘襃纪之恩，俾继维师，用光缛礼。可赠太傅。


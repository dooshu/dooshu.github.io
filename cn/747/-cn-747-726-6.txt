○授裴谂中书舍人制

敕。居禁密之地，闻善则迁；当演纶之工，有劳斯陟。此所以光吾侍从，荣彼缙绅。翰林学士司封郎中知制诰裴谂，家承茂勋，自有膻行。早袭弓裘之业，克隆堂构之基。间澹自居，嚣浮不染。自擢居内署，掌兹制命，谨密无旷，馨香有闻。问对备见其一心，敏捷共推其七步。况藏孙有後，且闻得凤之音；枚乘多才，雅蓄雕龙之妙。爰因满岁，授以正名。尔宜思宏用以致君，励精诚而正己。慎尔闻见，奉吾周旋。无彰温树之名，克保词林之美。可依前件。


○授武士彟等子孙官诏

西汉元勋，缛礼崇於末嗣；东京列将，茂赏覃於后昆。继绝兴亡，同归一贯，皇家受命苍旻，肇膺元箓，恢张宇宙，荡一寰区。御乾立极之图，谅资天启；拨乱经邦之略，实赖人谋。缔想初基，有足言者：或委质唐郊，首参一旅，勤著荆棘，劳宣草创；或策名代邸，先骋六飞，诚备艰虞，志逾金石。咸以攀鳞上汉，捧日登山，气叶风云，情均鱼水。其太原元从西府旧僚，今亲详览，具为等级。赠司徒并州都督忠孝公士彟、赠司空淮安郡王神通、赠开府仪同三司并州都督夔国公刘宏基、赠并州都督渝国公刘政会、赠开府仪同三司并州都督莒国公唐俭、赠左卫大将军特进谯国公窦琮、赠荆州都督邳国公长孙顺德、赠护国大将军凉州都督窦国公史大柰、赠幽州都督濮国公庞卿惲、赠左武卫大将军潭州都督巢国公钱九陇、赠华州刺史霍国公柴绍、赠潭州都督罗国公张平高、赠相州刺史工部尚书河东郡公裴寂、赠洪州都督乐安郡公李思行、赠洪州都督卢陵郡公秦行师、赠代州都督真定郡公许绪、赠凉州都督江夏郡公李高迁、赠齐州刺史刘义节、赠太尉申国公士廉、赠司空蒋国公通、赠太尉并州都督梁国公元龄、赠司空蔡国公如晦、赠司徒并州都督鄂国公敬德、赠辅国大将军扬州都督襃国公段志元、赠骠骑大将军益州都督宿国公程知节、赠徐州刺史胡国公秦叔宝、赠左卫大将军凉州都督郢国公宇文士及、赠左骁卫大将军荆州都督郯国公张公谨、赠荆州都督怀宁县公杜公绰、赠荆州都督东莱郡公公孙武达、赠荆州都督遂安郡公李安远、赠代州都督同安郡公郑仁泰、赠荆州都督汉东郡公李孟尝、赠幽州都督历阳县公独孤彦云、故始州刺史襄武郡公刘师立等，并立为第一等功臣。其家见在朝无五品已上官者，孙及曾孙擢一人授五品官；若先有四品五品官者，加授子孙第一人两阶；若三品已上，加爵三等。其第二等功臣见在朝无五品已上官者，子孙及曾孙擢一人授从六品已上官；若先有五品已上官加一阶，六品官者加两阶，三品已上官者，加爵一等。


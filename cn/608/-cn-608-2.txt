卷二 烈皇后本纪

烈皇后周氏，顺天籍，南直人。天启四年，册为信王妃。七年，信王嗣统，后正位宫中。后与烈皇帝同起藩邸，一反熹宗所为：宫中常服布衣、茹蔬食，与先帝同尚节俭；一切女红纺织，皆身自为之。

崇祯甲申，闯贼薄都城，帝率亲军四百余骑，抵前门。门者疑内变，欲反炮拒击。乃从白家胡衕遶出城上，见守备单弱，亟诣成国公朱纯臣等问计；而阍人坚拒，帝浩叹而去。语周后曰：“大事去矣！”泣数行下。宫人环泣，帝挥去，令各自为计。皇后顿首曰：“妾事陛下十有八年，卒不听一语，至有今日！”皇后抚太子、二王恸哭，遣之出，分送外戚周、田二家；后自经。帝召公主至——年十五，叹曰：“尔何生我家！”左袖掩面，右挥刀断其左臂，未殊死；手栗而止。命袁贵妃自经，系绝；久之苏，帝拔剑刃其肩，又刃所御妃嫔数人。急走后宰门，望贼势甚盛。帝仍回南宫，登万岁山，乘龙遽去。后贼从襄城伯李国祯言，以天子礼葬烈帝、烈后于天寿山田妃之陵。

石匮书曰：古云：人至于死，而万用尽矣；圣人以之昭节揭轨，垂万世焉。夫妇之间，一情欲感耳；圣人以之立纲陈纪，配天地焉。信斯言也，则可以语吾烈帝、烈后矣！烈帝不幸，以身殉社稷，而烈后慷慨以身殉。烈帝自秦、汉以来，亡国之君所未尝经见者也。厥后叔宝丽华，不出景阳之井；北地妻子，可入昭烈之庙。龙髯鹃血，犹系人思。则是古今得天下之正，无过吾高皇帝；而失天下之正，亦无过吾烈皇帝！于烁皇明，千秋万，为不可几及也已！












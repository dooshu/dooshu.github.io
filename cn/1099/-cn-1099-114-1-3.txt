○一為遵成命重卿寺官員以修馬政事 【 重苑僕卿貳】

竊惟修政於廢墜之餘者、當求變通之術、救弊于積習之久者、必有作新之機、故曰琴瑟不調、甚者必解而更張之、乃可鼓也、若徒安于故常則未免因陋就簡。其何以成天下之大務哉、陜西馬政、其弊極矣、大抵人存而後政舉、任法不若任人、此古聖哲之明言、而歷千萬世莫之能違也、照得各處行大僕寺苑馬寺卿少卿等官、比與兩京大僕寺事體相同、在　祖宗朝、其選至重、故官得其人、馬政修舉、數十年來。士大夫重內輕外。又見兩寺衙門無權。多不樂為。用人者因而俯就之。凡遇缺員。苟取充數。積習既久遂為遷人謫宦之地人人得而輕之、成化年間、又令廵撫提督、巡撫不得親理其事徒委之布按二司巡守兵備官員、文移所及、每以督同該寺為詞、遂使卿寺之官。若為二司統属。纔得與府衛為偶。勢分既輕。職任愈廢。雖有才能。一就是職。終身不展。垂首齎志。坐待罷黜。夫事勢至此。中人之性。欲其奮發有為。斯亦難矣。邇者　皇上重念邊方多事、用馬為急、采納該部建議、講求孳牧事宜、以陜西苑馬之利獨優、簡命愚臣。前來督理、肅清弊政、布置成規、愚臣事也、顧法立非難、行之為難。今天下良法美意。動為有司所遏。令出於上。而隳于下者。以為恒患。使卿寺任非其人。臣雖罄竭駑鈍。一法立。一弊生事事而求之。時時而騐之。亦不勝其繁瑣苛察之病矣。為今之計。慎擇卿寺官員最為急務。該本部題稱今後凡遇各行太僕寺苑馬寺缺少卿、於各省參議僉事內、缺卿於各省參政副使及本寺少卿內、各推舉有才力者陞任、如果牧養有方、馬政興舉、照依太僕寺卿并少卿事例、推舉在京相應堂上官、或巡撫都御史其餘各該監苑亦要於北方少壯。素知養馬者選任。臣到陜以來、聞二司之於兩寺、輕忽如故臣嘗行委二司官、會同行太僕寺少卿李宗商、查處官軍騎操馬匹事務、其二司恥與之同事、不容並列。習俗之弊、至于如此、彼見先年亦嘗奉有成命。而卿寺之選格不加嚴體勢不加重耳目相襲以為宜然。未能遽革。今前項卿少卿員缺若不遵奉明旨、塩政馬政皆以闒冗左官任之故二事日至廢弛文襄此疏最得起弊要策照在京太僕寺官例推用、及照依兵部題奉欽依、於二司參政副使參議僉事內推選陞任、則無以轉移人心、將來馬政、難望修舉、及照兩京太僕寺卿員缺、多於在外按察使內推補、然則行太僕寺苑馬寺官、於參政副使等官內推任、亦正相應、且使二司之於兩寺。視如一體。不至輕侮沮撓。則府衛以下。官僚素所服属于二司者。自然嚴憚奉行之不暇矣。論者或以為今之行太僕寺苑馬寺卿求為參政而不可得、若將參政等官推任、恐於人情不堪、殊不知低昂輕重之機。正在用之何如耳。昔以遷謫視之則其勢自輕今以推擢視之則其勢自重正名分以作其氣懸祿秩以待其成。人臣之分。隨所位任。豈敢有所擇。亦豈可狥人之情而聽其擇哉。伏乞敕吏部將陜西苑馬寺卿員缺於陜西及山西河南附近布按二司年淺素有才望參政副使或年深曾經旌異參議僉事內推陞、其兩寺少卿員缺亦于前布按二司年淺素有才望參議僉事內推陞、令其到任管事、待有成効、聽臣奏保旌異、吏部查照在京太僕寺官事例、不次擢用、如此則耳目一新士氣自倍、勢分繇此而尊職任繇此而重使人人得自展布馬政不日可復國初之盛矣、


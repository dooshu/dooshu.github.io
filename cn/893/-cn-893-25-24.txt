放后遇恩不沾





天作云与雷，霈然德泽开。[一]东风日本至，白雉越裳来。[二]独弃长沙国，三年未许回。何时入宣室，更问洛阳才。[三]

[一]首二句暗用《周易》“雷雨作解，君子以赦过宥罪”意。



[二]《史记·正义》：倭国，西南大海中岛居，凡百余小国，在京师南万三千五百里，武后改倭国为日本国。《韩诗外传》：成王之时，有越裳氏，重九译而至，献白雉。“东风”、“白雉”二句，言远人皆蒙恩泽之意。



[三]《史记》：贾生，名谊，洛阳人也。为长沙王太傅三年，有鸮飞入贾生舍，止于座隅。楚人命曰“服”。贾生既以谪居长沙，长沙卑湿，自以为寿不得长，伤悼之，乃为赋以自广。后岁余，贾生征见。孝文帝方受厘，坐宣室，因感鬼神事，而问鬼神之本。贾生具道所以然之状。至夜半，文帝前席。既罢，曰：“吾久不见贾生，自以为过之，今不及也。”《三辅黄图》：宣室，未央前殿正室也。庾信诗：“欣兹河朔饮，对此洛阳才。”






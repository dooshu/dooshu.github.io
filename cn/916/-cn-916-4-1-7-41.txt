【杂诗三首】

〖以下五言。〗

志士惜日短。愁人知夜长。摄衣步前庭。仰观南雁翔。玄景随形运。流响归空房。清风何飘遥。微月出西方。繁星衣（《文选》作依。六臣本注云。五臣作衣。《诗纪》云。一作依。）青天。列宿自成行。蝉鸣高树间。野鸟号东厢。（李善本《文选》作箱。）纤云时仿佛。渥露沾我裳。良时无停景。北斗忽低昂。常恐寒节至。凝气结为霜。落叶随风摧。一绝（《文选》注误作纪。）如流光。（《文选》二十九。文章正宗二十九。《诗纪》二十二。又《文选》十四舞鹤赋注引一句。）

间夜微风起。明月照高（《书钞》作鸾。）台。清响呼不应。玄景招不来。厨人进藿茹。有酒不盈杯。安贫福所与。富贵为祸媒。金玉虽高堂。於我贱蒿莱。（○《类聚》二十六。广《文选》十五。《诗纪》二十二。又《书钞》百五十引台一韵。）

鹊巢丘城侧。雀乳空井中。居不附龙凤。常畏蛇与虫。依贤义不恐。近暴自当穷。（○《类聚》九十二。广《文选》十五。《诗纪》二十二。）


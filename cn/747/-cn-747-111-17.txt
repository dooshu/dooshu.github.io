○诏依石经文字刻九经印板敕

教导之本，经籍为宗，兵革以来，庠序多废，纵能传授，罕克精研，由是豕亥有差，鲁鱼为弊，苟一言致误，则大义全乖，傥不讨详，渐当纰缪。宜令国学集博士儒徒，将西京石经本，各以所业本经句度，抄写注出，子细勘读，然後召雇能雕字匠人，各随部帙刻印板，广颁天下。如诸色人要写经书，并须依所印敕本，不得更使杂本交错，所贵经书广布，儒教大行。


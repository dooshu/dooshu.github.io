○上疏请伐秦



季龙自毙，遗烬游魂，取乱侮亡，睹机则发。臣今遣前锋都督裴恒帅步骑七万，遥出陇上，以俟圣朝赫然之威。山东骚扰，不足厝怀，长安膏腴，宜速平荡。臣守任西荒，山川悠远，大誓六军，不及听受之末；猛将膺扬，不豫告成之次。瞻云望日，孤愤义伤，弹剑慷慨，中情蕴结。（《晋书·重华传》，又《十六国春秋》七十三。）

张祚

祚字太伯，骏之庶长子，小字螽斯，封长宁侯，永和九年杀嗣主耀灵，自称大都督、大将军、凉州牧、凉公，明年僭即皇帝位，改建兴四十二年为和平元年。又明年，为张琚等所杀。




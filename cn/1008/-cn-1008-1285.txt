赵蕃　十二月七日病题四首

晓枕闻屐声，方知夜来雨。

遥怜江南梅，玉立胜越女。

林深笑成暗，豨浅照亦俯。

想象不胜情，吾宁久羁旅。

赵蕃

赵蕃　十二月七日病题四首

前朝困壶觞，昨日强撑拄。

今晨不能支，谒告报公府。

噤瘁苦春寒，廉纖真雪雨。

病状虽摧颓，犹思鸥鹭举。

赵蕃

赵蕃　十二月七日病题四首

一代数百年，作者不数人。

桃李非不芳，梅花独清真。

是故吾党士，爱之逾等伦。

诗成欲何属，目断楚江滨。

赵蕃

赵蕃　十二月七日病题四首

酒亦不难止，无以寄吾兴。

纵然酒可止，诗恐不受命。

二者必相须，未易相负胜。

所以千载人，不能除此病。

赵蕃


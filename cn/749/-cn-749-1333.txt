无名氏


头盏曲

黄阁方开。金鼎和羹正待梅。

浣溪沙

武进厅壁

倦客东归得自由。

西风江上泛扁舟。

夜寒霜月素光流。

想得故人千里外，

醉吟应上谢家楼。

不多天气近中秋。

又

北固江头浪拍空。

归帆一夜趁秋风。

月明初上荻花丛。

渐入三吴烟景好，

此身将过浙江东。

梦魂先在鉴湖中。

沁园春

小阁深沈，寸心怀感，暗忆旧时。念母兄贫窘，姻亲劝诱，一身权作，七岁为期。及到门阑，小君猜忌，如履轻冰愁过违。多磨难，是房中诟骂，堂上鞭笞。

堪悲。命运乖衰。甚长个孩儿朝夜啼。叹此生缘业，两餐淡薄，无时无泪，如醉如痴。暗里相逢，低声说与，此个恩情休谩为。须知道，联难为夏竦，不易张祁。

失调名

解下痴绦。

王子六么大曲

梦中黄跨青鸾翼。……一簇楼台。

失调名

十五年来，从事风流府。

误桃源

砥柱勒铭赋，本赞禹功勋。试官亲处分，赞唐文。

秀才冥子里，銮驾幸并汾。恰似郑州去，出曹门。

云鬓松令

般涉送傅国华奉使三韩

鬓云松，眉叶聚。一阕离歌，不为行人驻。檀板停时君看取。数尺鲛绡，果是梨花雨。鹭飞遥，天尺五。凤阁鸾坡，看即飞腾去。今夜长亭临别处。断梗飞云，尽是伤情绪。

胜胜慢

严凝天气，近腊时节，寒梅暗绽疏枝。素艳琼苞，盈盈掩映亭池。雪中欺寒探暖，替东君、先报芳菲。暗香远，把荒林幽圃，景致妆迟。

别是一般风韵，超群卉、不待淡荡风吹。雅态仪容，特地惹起相思。折来画堂宴赏，向尊前、吟咏怜伊。渐开尽，算闲花、野草怎知。

又

寒应消尽，丽日添长，百花未敢先拆。冷艳幽香，分过溪南春色。调酥旋成素蕊，向碧琼、枝头匀滴。愁肠断，拍韶华三弄，雪映溪侧。

应是酒阑人静，香散睡、惟见玉肌冰格。细细疏风，清态为谁脉脉。芳心向人似语，也相怜、风流词客。待宴赏，伴娇娥、和月共摘。

又

梅萼知春，见南枝向暖，一朵初芳。冰清玉丽，自然赋得幽香。烟庭水榭，更无花、争染春光。休谩说、桃夭杏冶，年年蝶闹蜂忙。

立马伫、凝情久，念美人自别，鳞羽茫茫。临岐记伊，尚带宿酒残妆。云疏雨阔，怎知人、千里思量。除是托、多情驿使，殷勤折寄仙乡。

又

雪打风摧。正篱枯壁尽，却有寒梅。衰柳败蒲碍眼，喜见芳蕾。江村路曲，问青帘、与酌馀醅。须凭取，东君为我，一枝先寄春来。

寞槿门牛巷，有清香自倚，不怕低回。终须会逢赏目，健步移栽。孤芳素艳，敢烦他、蜂蝶相陪。偏爱有、春风靳惜，同时不放花开。

汉宫春

点点江梅，对寒威强出，一弄新奇。零珠碎玉，为谁密上南枝。幽香冷艳，纵孤高、却遣谁知。惟只有、江头驿畔，征鞍独为迟迟。

聊捻粉香重问，问春来甚日，春去何时。移将院落，算应未肯头低。无人共折，傍溪桥、雪压霜欺。君不见、长安陌上，只夸桃李芳菲。

鼓笛慢

雪霏冰结霜凝，是谁得春工意。南枝向暖，江边岭上，独先众卉。闲态幽姿，绿窗红蒂，粉英金蕊。念冰肤秀骨，人间要见，除非是、真仙子。

羌管且休横吹。待佳人、新妆初试。鸾台晓鉴，人花相对，何须更比。疏影横斜，暗香浮动，月低风细。又岂知，渐结枝头翠玉，有和羹美。

又

去年今日关山路，疏雨断魂天气。据鞍惊见，梅花的皪，篱边水际。一枝折得，雪妍冰丽，风梳雨洗。正水村山馆，倚阑愁寄，有多少、春情意。

好是孤芳莫比。自不分、歌梁舞地。砌香砌影，高禅文友，清谈相对。琴韵初调，茗瓯催瀹，炉薰欲试。向此时，一段风流，付与晋人标致。

又

淡烟池馆，霜飙乍紧，又是年华暮。黄花老尽，丹枫舞困，江梅初吐。点缀南枝，暗传春信，玉苞微露。凭危阑空断，谁家素脸，遥山远、空凝伫。

昨夜一枝开处。正前村、雪深幽曙。看来只恐，瑶台云散，玉京人去。庚岭寒馀，汉宫妆晓，飞堆行雨。仗谁人惜取，孤芳雅致，作春光主。

念奴娇

雨肥红绽，把芳心轻吐，香喷清绝。日暮天寒，独自倚修竹，冰清玉洁。待得春来，百花若见，掩面应羞杀。当风抵雨，犯寒则怕吹霎。

潇潇爱出墙东，途中遥望，已慰人心渴。鬥压阑干，人面共花面，难分优劣。嚼蕊寻香，凌波微步，雪沁吴绫袜。玉纤折了，殢人须要斜插。

又

岁华渐杪，又还是春也，难禁愁寂。欲探疏梅，独自个、寻访山村水驿。路转溪斜，竹低墙短，应是瑶姬宅。玉蕤不动，月轮寒浸国色。

回首故国风光，只因清好，重作江南客。堪笑广平，争解我、羁旅芳心脉脉。不借铅华，枝头雪霁，愈见香肌白。高楼且住，凭渠一弄羌笛。

念奴娇

兰枯蕙死，向竹齐深处，谁传消息。霜雪丛中浑似个，缥缈吴人标格。绛萼微深，琼苞不露，自与尘凡隔。黄昏遥见，一枝烟淡笼白。

曾记雾阁云窗，轻飞香篆，佳句应难得。道韫能文，终未胜、潇洒风流姿质。待到春来，满城桃李，相并无颜色。殷勤祝付，画楼休品长笛。

洞庭春色

绛萼欺寒，暗传春信，一枝乍芳。向篱边竹外，前村雪里，青梢犹瘦，疏影溪傍。惹露和烟凝酥艳，似潇洒玉人初试妆。江南路，有多情伫立，回尽柔肠。

倚楼最难忘处，正皓月、千里流光。纵广平心劲，难思丽句，少陵诗兴，犹爱清香。休怪东君先留意，问他日和羹谁又强。还轻许，笑凌空桧影，松荫交相。

沁园春

山驿萧疏，水亭清楚，仙姿太幽。望一枝颖脱，寒流林外，为传春信，风定香浮。断送光阴，还同昨夜，叶落从知天下秋。凭阑处，对冰肌玉骨，姑射来游。

无端品笛悠悠。似怨感长门人泪流。奈微酸已寄，青青杪，助当年太液，调鼎和馐。樵岭渔桥，依稀精彩，又何藉纷纷俗士求。孤标在，想繁红闹紫，应与包羞。

真珠髻

红梅

重重山外，苒苒流光，又是残冬时节。小园幽径，池边楼畔，翠木嫩条春别。纤蕊轻苞，粉萼染、猩猩鲜血。乍几日，好景和风，次第一齐催髮。

天然香艳殊绝。比双成皎皎，倍增芳洁。去年因遇东归使，指远恨、意曾攀折。岂谓浮云，终不放、满枝明月。但叹息，时饮金钟，更绕丛丛繁雪。

远朝归

新律才交，早旧梢南枝，朱污粉腻。烟笼淡妆，恰值雨膏初细。而今看了，记他日、酸甜滋味。多应是，伴玉簪凤钗，低挜斜坠。

迤逦。对酒当歌，眷恋得芳心，竟日何际。春光付与，尤是见欺桃李。叮咛寄语，且莫负、尊前花底。拚沉醉，尽铜壶、漏传三二。

击梧桐

雪叶红凋，烟林翠减，独有寒梅难并。瑞雪香肌，碎玉奇姿，迥得佳人风韵。清标暗折芳心，又是轻泄，江南春信。最好山前水畔，幽闲自前，横斜疏影。

尽日凭阑，寻思无语，可惜飘琼飞粉。但怅望、王孙未赏，空使清香成阵。怎得移根帝苑，开时不许众芳近。免教向、深岩暗谷，结成千万恨。

泛兰舟

霜月亭亭时节，野溪开冰灼。故人信付江南，归也仗谁托。寒影低横，轻香暗度，疏篱幽院何在，秦楼朱阁。称帘幕。

携酒共看，依依承醉更堪作。雅淡一种天然，如雪缀烟薄。肠断相逢，手捻嫩枝，追思浑似，那人浅妆梳掠。

十月海

千林凋尽，一阳未报，已绽南枝。独对霜天，冒寒先占花期。清香映月浮动，临浅水、疏影斜欹。孤标不似，绿李夭桃，取次成蹊。

纵寿阳、妆脸偏宜。应未笑、天然雅态冰肌。寄语高楼，凭栏羌管休吹。东君自是为主，调鼎鼐、终会他时。从今点缀，百草千花，须待春归。

蓦山溪

冰肌玉骨，不与凡花数。一点破清香，这心情、更谁为主。愁春归晚，时被雨廉纤，琼枝上，泪淋浪，似恨孤芳处。

幽姿标格，独向江头路。拟待使君来，把芳心、丁宁分付。疏篱茅舍，回首试轻辞，争望远，嫁东风，对玉堂同处。

又

梅传春信，又报年华晚。昨夜半开时，似雪到、梢头未遍。凝酥缀粉，绰约玉肌肤，香黯淡，月朦胧，谁是黄昏伴。

故园深处，想见孤根暖。千里未归人，向此际、只回泪眼。凭谁为我，折寄一枝来，凝睇久，俯层楼，忍更闻羌管。

又

素苞淡注。自是东君试。占断陇头光，正雪里、前村独步。一枝竹外，日暮怯轻寒，山色远，水声长，寂寞江头路。

小桥斜渡。人静销魂处。淡月破黄昏，影浮疏、清香暗度。竹篱茅舍，斜倚为谁愁，应有恨，负幽情，惟恐风姨妒。

又

沙塘水浅，又一番春信。玉体不知寒，衬修篁、几苞隐映。幽香荏苒，不让洒蔷薇，弯月冷，漫涟漪，云断暗香影。

朱扉深处。谢绝尘埃境。百草未开花，□茕然、教伊孤冷。东风世态，只恋碧桃枝，曲玉管，且休吹，免使成遗恨。

又

前村昨夜，先报春消息。庚岭一枝开，见行人、频频顾惜。东君布巧，妆蕊似裁□，疏竹外，小溪边，雪里藏春色。

朔风吹绽，不假和风拆。根暖独亨嘉，向百花、头先占得。高楼羌笛，且劝莫凄然，协帝梦，起商岩，须尽调羹力。

又

冰肌玉骨，不假铅黄借。岂是占年芳，又只恐、嫌春不嫁。十分清瘦，可日煞有闲愁，沙路晚，雪村晴，半幅江南画。

林间系马，曾忆关山夜。醉袖惹香归，误几回、灯前娇雅。如今老矣，无计奈春何，人去后，独来时，风月闲亭榭。

又

前村雪里，度一枝春信。况自占年芳，淡妆梳、常嫌脂粉。樱唇轻捧，何似鹤头红，香阵阵。回舆认。摘有金卮酝。

佳人嗅处，微把香尘喷。懊恼故无言，使人□、重重再问。它年寄与，惟有陇头人，春未因。香尤嫩。好与添风韵。

又

郊居牢落，一水流清浅。忆得去年冬，数枝海、低临水畔。今朝重见，把酒祝东风，和雪看。整凝眸，宛若江南岸。

浮生瞥尔，劝汝休嗟叹。不觉失芳心，柳腰□、纤纤仍换。一朝光景，休恁作浑闲，春不远。且追游，又办寻芳宴。

又

重黎默运，可意萦人处。清楚玉蕤仙，独幽栖、村溪月坞。冰腮露鬓，佳致在西湖，月出早，雪消迟，立马红墙序。

寒梢微萼，点点蝇头许。欲露小檀心，似生怕、施朱红紫。返魂香细，堪吊独醒人，临泽国，袭清风，且咏离骚句。

又

前村雪里，漏泄春光早。似待故人来，束芳心、幽香未老。溪边昨夜，雨过却参横，云旖旎，玉玲珑，不遣纤尘到。

无情有意，寂寞谁知道。幽梦觉来时，淡无言、风清月暸。何郎去后，憔悴少新诗，空怅望，倚楼人，玉笛霜天晓。

又

竹篱苑舍，底是藏春处。玉蓓锁檀心，带黄昏、轻烟红雨。神清骨莹，端似雪堂仙，临岁晚，傲寒威，寂寞江村住。

琼林阆苑，有信终归去。冷暖笑凡情，辨南枝、北枝几许。灵芳绝艳，知肯为谁容，东阁里西，西湖畔，总与花为主。

又

岁寒辽邈，望断江南信。墙外一枝斜，对兰堂、绮罗隐映。水清月淡，疑是寿阳妆，烟浪急，小桥横，点点疏清影。

天姿潇洒，不减瑶台韵。占断玉楼春，被松筠、笑他孤冷。幽人何在，无处觅馀寒，疏雨过，泪痕深，枉了衷肠恨。

又

剪彩梅花

危栏独倚，往事思量遍。回首掩朱扉，敛云鬓、闲拈针线。轻罗碎剪，缝个小梅花，灯闪闪，夜沉沉，玉指轻轻捻。

寒苞素艳，浑似枝头见。半拆与初开，谁赢得、江南手段。玉冠斜插，惟恨欠清香，风动处，月明时，不怕吹羌管。

又

画梅

孤村冬杪，有景真堪画。茅舍绕疏篱，见一枝、寒梅潇洒。欲将诗句，拟待说包容，辞未尽，意悠悠，难把精神写。

临溪疏影，都是前人话。此外更何如，更须索、良工描下。明窗净几，长做小图看，高楼笛，尽教吹，不怕随声谢。

又

蜡梅

梅梢破萼，已见春心了。别有淡容仪，又不与、嫣然同笑。东风剪蜡，簇作闹蛾儿，冰未泮，水犹寒，散在千林表。

轻衫小帽，行尽荒山道。一点射脐香，恼著人、多多少少。月斜门掩，消损怕黄昏，清影乱，翠帏深，且喜归来早。

又

蜡梅

小山苍翠，竹影横窗畔。青缕断薰炉，觉身居、风台月观。清香招近，谁为植幽丛，金作蓓，蕾成花，尚带鹅黄浅。

汉宫半额，未许人间见。不比岭前梅，问无因、天高水远。宜烟宜雨，淡淡一枝春，乘好兴，缀新诗，只恐冰生砚。

又

蜡梅

江面春信，已过长安路。柳眼尚贪眠，又争知、先传春去。东风漏泄，休更殢垂杨，深雪里，一枝开，谁占先春处。

当时马上，回首曾凝顾。水浅月黄昏，倚琼枝、谁家亭户。一声羌管，遗恨到如今，凭栏处，赏花时，莫使花轻负。

又

野梅

当时曾见，上苑东风暖。今岁却相逢，向烟村、亭边驿畔。垂鞭立马，一晌黯无言，江面信，寿阳人，怅望成肠断。

琼妆雪缀，满野空零乱。谁是倚阑干，更那堪、胡笳羌管。疏枝残蕊，犹懒不娇春，水清浅，月黄昏，冷淡从来惯。

梅花引

园林静。萧萦景。寒梅漏泄东君信。探春回。探春回。四时却被，伊家苦相催。江村畔。开烂熳。看看又近年光晚。绽芬芳。喷清香。寿阳宫里，爱学靓梳妆。

夭桃红杏夸颜色。争似情怀雪中拆。冒严寒。冒严寒。游蜂戏蝶，莫作等闲看。故人别后何处。春色岭头逢驿使。赠新诗。折高枝。楼上一声，羌管不须吹。

绿头鸭

敛同云。破腊雪霁前村。占阳和、孤根先暖，数枝已报新春。如青女、谩同素质，笑姑射、难并天真。疏影横斜，澄波清浅，暗香浮动月黄昏。山驿畔，行人立马，回首几销魂。江南远，陇使趁程，踏尽冰痕。

有个人人，玉肌偏似，移我常封金尊。捻纤枝、鬓边斜戴，嗅芳蕊、眉晕潜分。素脸笼霞，香心喷日，寿阳妆罢洒初醒。待调鼎、须贪结子，忍见落纷纷。霜天晓，愁闻画角，声断谯门。

金盏倒垂莲

依约疏林，见盈盈春意，几点霜蕤。应是东君，试手作芳菲。粉面倚、天风微笑，是日暖、雪已睛时。人静么凤翩翩，踏碎残枝。

幽香浑无着处，甚睛一般雨露，独占清奇。淡月疏云，何处不相宜。陌上报春来也，但绿暗、青子离离。桃杏应仗先容，次第追随。

梅香慢

高阁寒轻，映万朵芳梅，乱堆香雪。未待江南，早冠百花，先占一阳佳节。剪彩凝酥，无处学、天然奇绝。便寿阳妆，工夫费尽，艳姿终别。

风里弄轻盈，掩珠英明莹，待腊飘烈。莫放芳菲歇。剩永宵欢赏，酒酣吟折。倒玉何妨，且听取、樽前新阕。怕笛声长，行云散尽，谩悲风月。

罥马索

晓窗明，庭外寒梅向残月。吴溪庚岭，一枝偷把阳和泄。冰姿素艳，自然天赋，品格真香殊常别。奈北人、不识南枝，唤作腊前杏先发。

奇绝。照溪临水，素禽飞下，玉羽琼芳鬥清洁。懊恨春来何晚，伤心邻妇争先折。多情立马，待得黄昏，疏影斜斜微酸结。恨马融、一声羌笛起处，纷纷落如雪。

定风波慢

漏新春、消息前村，数枝楚梅轻绽。□雪艳精神，冰肤淡伫，姑射依稀见。冷香凝，金蕊浅。青女饶伊妒无限。堪羡。似寿阳妆阁，初匀粉面。

纤条绿染。异群葩、不似和风扇。向深冬、免使游蜂舞蝶，撩拨春心乱。水亭边，山驿畔。立马行人暗肠断。吟恋。又忍随羌管，飘零千片。

庆春泽

晓风严，正萧然兔园，薄雾微罩。梅渐弄白，耸危苞、匀胜胭脂，半点琼瑰小。望江南、信息何杳。

纵寿阳妍姿，学就新妆，暗香须少。幽艳满寒梢，更游蜂舞蝶，浑无飞绕。天赋品格，借东皇施巧。孤根占得春前俊，笑雪霜、谩欺容貌。况此花高强，终待和羹，肯饶芳草。

尉迟杯

岁云暮。叹光阴苒苒能风许。江梅尚怯馀寒，长安信音犹阻。春风无据。凭阑久，欲去还凝伫。忆溪边月下徘徊，暗香疏影庭户。

朝来冻解霜消，南枝上，香英数点微露。把酒看花，无言有泪，还是那时情绪。花依旧、晨妆何处。谩赢得、花前愁千缕。尽高楼，画角频吹，任教纷纷飞絮。

木兰花慢

望阳生渐布，见梅萼、暖初回。向雪里、一枝才苞，素艳已占春台。烟笼半含粉面，透清香、暗触满襟怀。可惜前村望断，魏林庚岭栽培。

皑皑。嫩蕊清光，凝笑也恁风猥。但折取行人，途中对酒，不用尊瓃。芬芳正当岁暮，谩休桃李苦相催。早报明年律应，又还依旧先开。

又

饱经霜古树，怕春寒、趁腊引青枝。逗一点阳和，隔年信息，远报佳期。凄葩未容易吐，但凝酥半面点胭脂。山路相逢驻马，暗香微染征衣。

风前袅袅含情，虽不语、引长思。似怨感芳姿，山高水远，折赠何迟。分明为传驿使，寄一枝春色写新词。寄语市桥官柳，此先占了芳菲。

最高楼

梅花好，千万君须爱。比杏兼桃犹百倍，分明学得嫦娥样，不施朱粉天然态。蟾宫里，银河畔，风霜耐。

岭上故人千里外。寄去一枝君要会。表江南信相思日煞。清香素艳应难对。满头宜向尊前戴。岁寒心，春消息，年年在。

尾犯

轻风淅淅，正园林萧索，未回暖律。岭头昨夜，寒梅初髮，一枝消息。香苞渐拆。天不许、雪霜欺得。望东吴，驿使西来，为谁折赠春色。

玉莹冰清容质。迥不同、群花品格。如晓妆匀罢，寿阳香脸，徐妃粉额。好把琼英摘。频醉赏、舞筵歌席。休待听，呜咽临风，数声月下羌笛。

望远行

重阴未解，又早是、年时梅花争绽。暗香浮动，疏影横斜，月淡水清亭院。好是前村，雪里一枝开处，昨夜东风布暖。动行人、多少离愁肠断。

凝恋。天赋自然雅态，似寿阳、初匀粉面。故人折赠，欣逢驿使，只恐陇春晚。寄与高楼，休学龙吟三弄，留取琼花烂熳。正有人、同倚阑干争看。

宝鼎现

东君着意，化工恩被，灼灼妖艳。袅嫩梢轻蓓萦风惹露，偏早香英绽。似向人、故矜夸标致，倚阑全如顾盼。尚困怯馀寒，柔情弱态，天真无限。

断桥压柳时非浅。先百花、风光独占。当送腊初归，迎春欲至，芳姿偏婉娈。料碎剪就，缯纨辉丽，更把胭脂重染。自师赋得、一般容冶，宛胜神仙妆脸。

折送小阁幽窗，酷爱处、令亲几砚。尽孜孜观赏，不枉人称妙选。待密付、如膏雨泽。金玉仍妆点。任扰扰、百卉千花掩迹，一时羞见。

望梅花

寒梅堪羡。堪羡轻苞初展。被天人、制巧妆艳。群芳皆贱。碎剪月华千万片。缀向琼枝欲遍。

小庭幽院。雪月相交无辨。影玲珑、何处临溪见。谢家新宴。别有清香风际转。缥缈着人应头面。

喜迁莺

南枝向暖。乍秀出庚岭，梅英初吐。玉颊轻匀，琼腮微抹。姑射冰容相许。几回立马凝伫，影映寒光霜妒。□尽占，在百花头上，严冬独步。

芳华春意早，昨夜一番，雪里开无数。万蕊千梢，铅堆粉污，总是化工偏赋。月明暗香浮动，休使龙吟声苦。且留取。待时时，频倚阑干重顾。

又

腊残春未。正候馆梅开，墙阴雪里。冷艳凝寒，孤根回暖，昨夜一枝春至。素苞暗香浮动，别有风流标致。谢池月，最相宜，疏影横斜临水。

谁为。传驿骑。陇上故人，不见今千里。寄与东君，徒教知人，别后几寒清意。乱山万叠何在，但有飞天际。故园好，早归来，休恋繁桃秾李。

又

霜凝雪冱。正斗标临丑，三阳将近。万木凋零，群芳消歇，禁苑有梅初盛。异香似薰沉水，素色端如玉莹。人尽道，第一番，天遣先占春信。

标韵。尤耿耿。月观水亭，谁解怜疏影。何逊扬州，拾遗东阁，一见便生清兴。望林止渴功就，不数夭桃繁杏。岁寒意，看结成秀子，归调商鼎。

又

一阳初起。渐庚岭梅雪，才苞香蕊。品格清高，姿容闲雅，别受化工深意。放开独占严景，不使混同凡卉。微雨击。似玉容寂寞，无言有泪。

难比。凝素态，不共艳阳，桃杏争妍丽。疑是佳人，巧捻香酥，枝上玉纤轻缀。前村可惜无赏，好近天庭阶砌。成实后，有调和鼎鼐，一般滋味。

折红梅

陇上消残雪，曲水流断，淑气潜通。群花冷未吐，夜来梅萼，数枝繁红。光夺化工。髮艳色、不染东风。信凭晓风，难压精神，占青春未上，别是标容。

天香渐杳，似蓬阙玉妃，酒困娇慵。只愁恐、上阳爱惜，各种移向瑶宫。西归驿使，折赠处，瘐岭溪东。又须寄与，多感多情，道此花开早，未识游蜂。

又

倚花阑清晓，徘回探得，南枝初绽。通春意、漏巧鬥奇，东君首先回暖。盈盈素面。刚强点、胭脂深浅。是他自有，标格清香，恣千种妖饶，万般闲雅。

移时细看。算浓雪严霜，怎生拘管。也拟是、小桃未蕊，依约杏添清伴。笛声休怨。怕恐使、群芳零乱。待须把酒，守着花枝，愿期与花枝，久长相见。

又

忆笙歌筵上，匆匆见了，□□相别。红炉暖、画帘绣阁，曾共鬓边斜插。南枝向暖，北槛里、春风犹怯。也应别后，不减芳菲，念咫尺阑干，甚时重折。

清风间髮，如天与浓香，粉匀檀颊。纱窗影、故人凝处，冷落暮天残雪。一轩明月。怅望花争清切。便教尽放，都不思量，也须有，蓦然上心时节。

又

睹南翔征雁，疏林败叶，凋霜零乱。独红梅、自守岁寒，天教最后开绽。盈盈水畔。疏影蘸、横斜清浅。化工似把，深色胭脂，怪姑射冰姿，剩与红间。

谁人宠眷。待金锁不开，凭阑先看。曾飞落、寿阳粉额，妆成汉宫传遍。江南风暖。春信喜、一枝清远。对酒便好，折取奇苞，捻清香嗅，举杯重劝。

满庭霜

一种江梅，偷传春信，夜来先绽南枝。嫩苞寒萼，妆点缀胭脂。雪里浑迷素质，明月下、惟有香肌。山村路，人家舍窄，低亚水边篱。

偏宜。寿阳女，新妆淡淡，粉面曾施。更胡笛羌管，塞曲争吹。陌上行人暂听，香风动、都入愁眉。音书杳，天涯望断，折寄拟凭谁。

满庭霜

蜡梅

园林萧索，亭台寂静，万木皆冻凋伤。晓来初见，一品蜡梅芳。疑是黄酥点缀，超群卉、独占中央。堪闲玩，檀心紫蕊，清雅喷幽香。

华堂。欢会处，陶陶共醉，相劝瑶觞。逞风流开早，不畏严霜。才子佳人属意，搜新句、吟咏诗章。歌筵罢，醺醺归去，蟾影照回廊。

黄莺儿

香梢匀蕊先回暖，点点胭脂轻衬。红苞隐映疏篁，红翠相间。方瑞雪乍睛时，爱日初添线。五云楼上遥看，似睹溪边，仙子妆面。

堪羡。影转玉枝斜，艳拂朝霞浅。就中妖娆，独得芬芳，偏教容易琼苑。闻又报一阳时，不似莺声声唤。肯与梅脸争春，靓笑群芳晚。

锦堂春

雪梅

腊雪初晴，冰销凝泮，寻幽闲赏名园。时向长亭登眺，倚遍朱阑。拂面严风冻薄，满阶前、霜叶声乾。见小台深处，数叶红梅，漏泄春权。

百花休恨开晚，奈韶华瞬息，常放教先。非是东君私语，和煦恩偏。欲寄江南音耗，念故人、隔阔云烟。一枝赠春色，待把金刀，剪倩人传。

瑶台月

严砚凛冽，万木冻，园林肃静如洗。寒梅占早，争先暗吐香蕊。逞素容、探暖欺寒，遍妆点、亭台佳致。通一气，超群卉。值腊后，雪清丽。开筵共赏，南枝宴会。

好折赠、东君驿使。把岭头信息远寄。遇诗朋酒侣，尊前吟缀。且优游，对景欢娱，更莫厌、陶陶沉醉。羌管怨，琼花缀。结子用调鼎饵。将军止渴，思得此味。

玉梅香慢

寒色犹高，春力尚怯。微律先催梅拆。晓日轻烘，清风烦触，凝散数枝残雪。嫩英妒粉，嗟素艳、有蜂蝶。全似人人，向我依然，顿成离缺。

徘回寸肠万结。又因花、暗城凝咽。捻蕊怜香，不禁恨深难绝。若是芳心解语，应共把、此情细细说。泪满阑干，无言强折。

双头莲

触目庭台，当岁晚凋残，恁时方见。琼英细蕊，似美玉碾就，轻冰裁剪。暗想蜂蝶不知，有清香为援。深疑是，傅粉酡颜，何殊寿阳妆面。

惟恐易落难留，仗何人巧把，名词褒羡。狂风横雨，枉坠落、细蕊纷纷千片。异日结实成阴，托称殊非浅。调鼎鼐，试作和羹，佳名方显。

夏云峰

琼结苞，酥凝蕊，粉心轻点胭脂。疑是素娥妆罢，玉翠低垂。化工深意，巧付与、别个标仪。怎奈向，风寒影里，独是开时。

缘何不与春期。此花又、岂肯争竞芳菲。疑雨恨烟，忍风岭畔江湄。冷烟幽艳，曾不许、霜雪相欺。只恐向，笛声怨处，吹落残枝。

庆清朝

北陆严凝，东郊料峭，化工争付归期。前村夜来雪里，先见纤枝。想像靓妆淡伫，钗头翡翠茧蛾见。冰壶莹，坐间静对，姑射仙姿。

潇洒处，非艳冶最奇。是名赋、处士新诗。尊前坐曲，忍听羌管频吹。试问占先众卉，微笑不奈苦寒欺。何须问，定应未羡，桃李芳菲。

烛影摇红

点点飞香，见梅知道春心透。怕寒不卷玉楼帘，羞与花同瘦。手捻青枝频嗅。诮冷落、蔷薇金斗。翻惊绿鬓，不似芳姿，年年依旧。

才破凝酥，满园桃李看看又。江南幽梦了无痕，啼晕残襟袖。鸳被有谁温绣。怎敢更、十分殢酒。伴君独自，几个黄昏，月明时候。

凤凰台忆吹箫

红蓓珠圆，素蕤玉净，南荒已报春还。便迤逦，云开五岭，雪霁群蛮。喜见东君信息，应不管、潘鬓新班。凭谁寄，心萦秋水，目断春山。

长记小桥斜渡，潇洒处，苇篱茅舍三间。肯伴我、风光赏遍，月影疑残。好为调羹结子，玉铉冷、金鼎空闲。北枝畔，谁念嶰律犹寒。

东风第一枝

腊雪犹凝，东风递暖，江南梅早先拆。一枝经晓芬芳，几处漏春信息。孤根寒艳，料化工、别施恩力。迥不与、桃李争妍，自称寿阳妆饰。

雪烂熳、怨蝶未知，嗟燕孤、画楼绮陌。暗香空写银笺，素艳谩传妙笔。王孙轻顾，便好与、移栽京国。更免逐、羌管凋零，冷落暮山寒驿。

又

溪侧风回，前村雾散，寒梅一枝初绽。雪艳凝酥，冰肌莹玉，嫩条细软。歌台舞榭，似万斛、珠玑飘散。异众芳，独占东风，第一点装琼苑。

青萼点、绛唇疏影，潇洒喷、紫檀龙麝。也知青女娇羞，寿阳懒匀粉面。江梅腊尽，武陵人、应知春晚。最苦是，皎月临风，画楼一声羌管。

昼夜乐

一阳生后风光好。百花瘁，群木槁。南枝探暖欺寒，嘉卉争先占早。晓来风送清香杳。映园林、报春来到。素艳自超群，似姑射容貌。

画堂开宴邀朋友，赏琼英，同欢笑。陇头寄信丁宁，楼上新妆鬥巧。对景乘兴倾芳酒，扌弃沉醉、玉山频倒。结实用和羹，是真奇国宝。

柳初新

千林凋谢严凝日。青帝许、梅花拆。孤根回暖，前村雪里，昨夜一枝凝白。天匠与、雕琼镂玉，淡然非、人间标格。

别有神仙第宅。绣帘垂、碧纱窗隔。月明风送，清香苒苒，着摸美人词客。向晓来、芳苞乍摘。对菱花、倍添姿色。

蜡梅香

爱日初长。正园林才见，万木凋黄。槛外朝来，已见数枝，复欲掩映回廊。赐与东皇。付芳信、妆点江乡。想玉楼中，谁家艳质，试学新妆。

桃杏苦寻芳。纵成蹊，岂能似恁清香。素艳妖娆，应是尽夜，曾与明月添光。瑞雪冰霜。浑疑是、粉蝶轻狂。待拚吟赏，休听画楼，横管悲伤。

满江红

林外溪边，深深见、一林寒雪。惟觉有、袭人襟袖，暗香不绝。天与风流标格在，肯同桃杏开时节。也须烦、玉手折将来，和明月。

调鼎事，君休说。龙笛韵，空悲咽。将何助清赏，待传佳阕。君不见广平词赋丽，挥毫弄翰心如铁。便直饶、何逊在扬州，成虚设。

选冠子

憔悴江山，凄凉古道，寒日澹烟残雪。行人立马，手折江梅，红萼素英初发。月下瑶台，弄玉飞琼，不老年年春色。被东君、唤遣娆红，高韵且饶清白。

因动感、野水溪桥，竹篱茅舍，何似玉堂金阙。天教占了，第一枝春，何处不宜风月。休问庚岭止渴，金鼎调羹，有谁如得。傲冰霜、雅态清香，花里自称三绝。

又

庚岭烟光，江南风景，冷落岁寒庭院。疏林万木冻折，孤根独犯，晓霜回暖。萼点胭脂，粉凝芳叶，依稀几枝初绽。上层楼、月夜凭阑，风送暗香清远。

嗟往昔、汉妃临鸾，新妆才饰，艳绝人间金钿。东君信息，造化工夫，却笑众葩开晚。若是芳菲迅速，终与和羹，凤池仙馆。愿楼头、羌笛休吹，免使为花肠断。

落梅慢

带烟和雪，繁枝澹伫，谁将粉融酥滴。疏枝冷蕊压群芳，年年常占春色。江路溪桥谩到，袅袅风中无力。暗香浮动冰姿，明月里，相无花比高格。

争奈光阴瞬息。动幽怨、潜生羌笛。新花鬥巧，有天然闲态，倚阑堪惜。零乱残英片片，飞上舞筵歌席。断肠忍泪念前期，经岁还有芳容隔。

早梅香

北帝收威，又探得早梅，漏春消息。粉蕊琼苞，拟将胭脂，轻染颜色。素质盈盈，终不许、雪霜欺得。奈化工、偏宜赋与，寿阳将饰。

独自逞冰姿，比夭桃繁杏，迥然殊别。为报山翁，逢此有花，樽前且须攀折。醉赏吟恋，莫辜负、好天风月。恐笛声悲，纷纷便似，乱飞香雪。

马家春慢

珠箔风轻，绣帘浪卷，乍入间蓬岛。鬥玉阑干，渐庭馆帘栊春晓。天许奇葩贵品，异繁杏、夭桃轻巧。命化工、倾国风流，□与一枝纤妙。

樽前五陵年少。纵丹青异格，难别颜貌。悲露凝烟，困红娇额，微颦低笑。须信浓香易歇，更莫惜、醉攀吟绕。待舞蝶游蜂，细把芳心都告。

望梅

画阑人寂，喜轻盈照水，犯寒先拆。袅芳枝、云缕鲛绡，露浅浅涂黄，汉宫娇额。剪玉裁冰，已占断、江南春色。恨风前素艳，雪里暗香，偶成抛掷。

如今眼穿故国。待拈花嗅蕊。时话思忆。相陇头、依约飘零，甚千里芳心，杳无消息。粉怯珠愁，又只恐、吹残羌笛。正斜飞、半窗晓月，梦回陇驿。

又

小寒时节，正同云暮惨，劲风朝烈。信早梅、偏占阳和，向日暖临溪，一枝先发。时有香来，望明艳、瑶枝非雪。想玲珑嫩蕊，绰约横斜，旖旎清绝。

仙姿更谁并列。有幽香映水，疏影笼月。且大家、留倚阑干，对绿醑飞觥，锦笺吟阅。桃李繁华，奈比此、芬芳俱别。等和羹大用，休把翠条谩折。

洞仙歌

蓬莱宫殿。去人间三万。玉体仙娥有谁见。被月朋雪友，邀下琼楼，溪桥畔。相对寒光浅浅。

一般天上格，独带真香，冰麝犹嫌未清远。似太真望幸，一饷销凝，愁未惯。消瘦难禁素练。又只恐、东风跛寒来，伴神女同归，阆峰仙苑。

又

摧残万物，不忍临轩槛。待得春来是早晚。向纷纷、雪里开，一枝见。清香满。漏泄东君先绽。

暗香浮动、疏影横斜，只这些儿意不浅。怎禁他，澹澹地、匀粉弹红，争些儿、羞杀桃腮杏脸。为传语、东风共垂杨，奈辛苦，千丝万丝撩乱。

又

断云疏雨，冷落空山道。匹马骎骎又重到。望孤村，两三间、茅屋疏篱，溪水畔、一簇芦花晚照。

寻思行乐地，事去无痕。回首湘波与天杳。叹人生几度，能醉金钗、青镜里、赢得朱颜未老。又枝头、一点破黄昏，问客路春风，为谁开早。

又

梳风洗雨，兰蕙摧残后。玉蕊檀芳做霜晓。板桥平，溪岸小。月下归来、乘露冷，赢得清香满抱。

一枝春在手，细嗅重看，风味人间自然少。拟欲问东君，妙语难寻，搜索尽、池塘春草。想不是、诗人赏幽姿，纵竹外横斜，是谁知道。

摸鱼儿

岁华向晚，遥天布同云，霰雪轻飞。前村昨夜漏春光，楚梅先放南枝。叹东君运巧思。裁琼镂玉妆繁蕊。花中偏异。解向严冬逞芳菲。免使游蜂粉蝶戏。

梁台上，汉宫里。殷勤仗、高楼羌管休吹。何妨留取凭阑干，大家吟玩欢醉。待明年，念芳草、玉孙万里。归未得、仙源应是。又被花、开向天涯、泪洒东风对桃李。

春雪间早梅

梅将雪共春。彩艳灼灼不相因。逐吹霏霏能争密，排枝碎碎巧妆新。谁令香来满坐，独使净敛无尘。芳意饶呈瑞，寒光助照人。玲珑次第开已遍，点缀坐来频。

那是俱怀疑似，须知造花，雨各逼天真。荧煌清影初乱眼，浩荡逸气忽迷神。未许琼花并重，将从玉树相亲。先期迎献岁，更同歌酒占兹辰。六华蜡蒂相辉映，轻盈敢自珍。

万年欢

北陆风回，顿园林凋尽，庭院岑寂。潇洒寒梅，偷报艳阳消息。素澹英姿粹质。天赋与、出伦标格。一枝向、雪里初开，纤说清香寻得。

神仙乍离姑射。更琼妆翠佩，冰莹肌骨。仿佛华清浴罢，懒匀脂泽。陇上休轰怨笛。且留取、累累成实。终须待、金鼎调羹，偏与群芳春色。

又

天气严凝，乍寒梅数枝，岭上开拆。傅粉凝脂，疑是素娥妆饰。先报阳和信息。更雪月、交光一色。因追念，往日欢游，共君携手同摘。

别来又经岁隔。奈高楼梦断，无计寻觅。冷艳寒容，啼雨恨烟愁湿。似向人前泪滴。怎不使、伊家思忆。惟只恐，寂寞空枝，又随昨夜羌笛。

雨中花

梦破江南春信，渐入江梅，暗香初发。乞与横斜疏影，为怜情绝。梁苑相如，平生有赋，未甘华髮。便广寒争遣，韶华惊怨，讵妨轻折。

扬州二十四桥歌吹，不道画楼声歇。生怕有、江边一树，要堆轻雪。老去苦无欢事，凌波空有纤袜。恨无好语，何郎风味，定教谁说。

早梅芳

雪梅

冰唯清，玉唯润。清润无风韵。此花风韵，自然清润传香粉。故应春意别，不使凡英恨。到春前腊后，长是寄芳信。

此情闲，此意还。一点萦方寸。风亭水馆，解与行人破离恨。广寒宫未有，姑射仙曾认。向雪中月下，吟未尽。

婆罗门

江南地暖，数枝先得岭头春。分付似、剪玉裁冰。素质偏怜匀澹，羞杀寿阳人。算多情留意，偏在东君。

暗香旋生。对澹月与黄昏。寂寞谁家院宇，斜掩重门。墙头半开，却望雕鞍无故人。断肠处、容晚飘零。

踏青游

岭上梅残，堤畔柳眠娇小。绽数枝、横烟临沼。既大雅，且秾丽，繁而不扰。冒寒来、游蜂戏蝶尚阻，年年占得春早。

澹白轻红，清香迎芳道。更情与、碧天如扫。魏台争，吴姬袖，妖妍多少。为传语、无言分付甘桃李，不比闲花浪草。

绛都春

东君运巧。向枝头点缀，琼英虽小。全是一般，风味花中最轻妙。横斜疏影当池沼。似弄粉、初临鸾照。众芳皆有，深红浅白，岂能争早。

莫厌金樽频倒。把芳酒赏花，追陪欢笑。有愿告天，愿天多情休教老。奇花也愿休残了。免乐事、离多欢少。易老难叙衷肠，算天怎表。

雪梅香

岁将暮，云帆风卷正凄凉。见梅花呈瑞，素英澹薄含芳。千片逞姿向江国，一枝无力倚邻墙。凝眸望，昨夜前村，雅态难忘。

争妍鬥鲜洁，皓彩寒辉，冷艳溥香。姑射真人，更兼粉傅容光。梁苑奇才动佳句，汉宫娇态学严妆。无憀恨，独对光辉，别岸垂杨。

又

冻云深，六出瑶花满长空。渐飘来呈瑞，皑皑万里皆同。荒野枯冰竦欲折，小亭寒梅吐轻红。香清□，疏影横斜，照水溶溶。

临风。传芳信，驿使来自，庚岭南峰。占早争先，总无粉蝶游蜂。妆点鲜妍汉宫里，羌笛呜咽画楼东。赏南枝，倚阑凝望，时见征鸿。

千秋岁

腊残春近。江上梅开粉。一枝漏泄东君信。寿阳妆面靓，姑射冰姿莹。似浅杏。清香试与分明认。

只恐霜侵破，又怕风吹损，待折取，还不忍。莫将花上貌，来点多情鬓。凝睇久，行人立马成遗恨。

月上海棠

南枝昨夜先回暖。便临寒、开花暗香远。化工忒日煞，把琼瑶、恣情裁剪。皑皑的、点缀梢头又遍。

横斜影蘸清溪浅。似玉人、临鸾照粉面。大家休折，且迟留、对花开宴。祝东风、吹作和羹未晚。

眼儿媚

前时同醉曲江滨。初样小梅春。花残人远，几经风雨，结子青青。

谁知别后无肠断，行尽水云程。修峰万仞，邮亭息鞚，独对黄昏。

相见欢

月明疏影林间。水潺潺。一点浓香十里、渡关山。

且莫负。好分付。冷无眠。只怕笛声呜咽、到愁边。

捣练子

八梅

捣练子，赋梅枝。暖借东风次第吹。自是百花留不住，让教先发放春归。

捣练子，赋梅芳。柳绿桃红谩点妆。试问仙标横竹外，敢同高节伴冰霜。

捣练子，赋梅红。玉体凝酥半醉中。诗酒兴来须要早，忍看红雨落西东。

捣练子，赋梅香。蕙魄兰魂又再阳。只为人间无着处，借他龙笛返仙乡。

捣练子，赋梅英。枝上商量细细生。不是根株贪结子，被吹羌笛两三声。

捣练子，赋梅妆。镜里佳人傅粉忙。额子画成终未是，更须插向鬓云傍。

捣练子，赋梅音。云底江南树树深。怅望故人千里远，故将春色寄芳心。

捣练子，赋梅青。休共檀梨取次争。叶底青青如豆小，已知金鼎待和羹。

鹧鸪天

冷落人间昼掩门，泠泠残粉縠成纹。几枝影溪边见，一拂清香马上闻。

冰作质，月为魂。萧萧细雨入黄昏。人间暂识东风信，梦绕江南云水村。

又

梦草池塘春意回。巧传消息是寒梅。北枝休羡南枝暖，凭仗东风次第开。

酥点萼，粉匀腮。未攀已得好香来。西邻且莫吹羌笛，留待行春把酒杯。

又

雪屋冰床深闭门。缟衣应笑织成纹。雨中清泪无人见，月下幽香只自闻。

长在眼，远销魂。玉奴那忍负东昏。偶然谪坠行云去，不入春风花柳村。

又

小槛冬深未破梅。孤枝清瘦耐风埃。月中寂寞无人管，雪里萧疏近水栽。

微雨过，早春回。阳和消息自天来。才根多谢东君力，琼蕊苞红一夜开。

又

春入江梅破晚寒。冻枝惊鹊语声乾。离愁满抱人谁问，病耳初闻心也宽。

风细细，露珊珊。可堪驿使道漫漫。斜梢待得人来后，簪向乌云仔细看。

又

蜡梅

别得东皇造化恩。黛消铅褪自天真。耻随庚岭花争白，疑是东篱菊返魂。

风淡淡，月盈盈。麝煤沉馥动孤根。寒蝉冷蝶知何处，惟有蜂房不待春。

浣溪纱

水净烟闲不染尘。

小山斜卧几枝春。

夜寒香惹一溪云。

粉淡朱轻妆未了，

十分孤迥好精神。

为伊清瘦却愁人。

又

苒苒飞云横画阑。

黄昏烟雨满江干。

小梅香浅不禁寒。

楼上风轻帘不卷，

酒红销尽昼妆残。

玉人斜捻一枝看。

又

十月开花是子真。

小春分付与精神。

折来含露晓妆新。

暖意便从窗下见，

粉容何待鉴中匀。

宛然长似玉花清。

又

梅粉初娇拟嫩腮。

一枝春信腊前开。

玉英珠颗傍妆台。

明月泛将疏影去。

暗香疑是那人来。

消魂独自立空阶。

又

茶梅

剪碎红娘舞旧衣。

汉宫妆粉满琼枝。

东风来晚未曾知。

颜色不同香小异，

瑶台春近宴回时。

宝灯相引素娥归。

又

蜡梅

梅与为名蜡与容。

寒枝偏缀小金钟。

插时只恐鬓边熔。

疑是佳人熏麝月，

起来风味入怀浓。

暗香依旧月朦胧。

又

蜡梅

梅与称名蜡与黄。

枝无袅娜色无光。

掩檀欺麝冠群芳。

结处定缘蜂力就，

开时微带蜜脾香。

风标不减寿阳妆。

太常引

行云踪迹杳无期。梅梢上、又春归。不道久别离。这一度、清香为谁。

多情嘱付，庚楼羌管，凭仗且休吹。留取两三枝。待和泪、封将寄伊。

又

江梅开似蕊珠宫。报桃李、又春风。蓦岫看前峰，待摘取、横斜盏中。

魏林楚岭，素妆清绝，不与众芳同。和月映帘栊。羡几点、施朱太红。

小重山

竹里清香帘影明。一枝照水弄弄精神。楼头横管罢龙吟。休三弄，留为与调羹。

紫陌与青门。溪边浮动处，绝纤尘。等闲休付寿阳人。潇洒处，月淡又黄昏。

又

不是蛾儿不是酥。化工应道也难摹。花儿清瘦影儿孤。多情处，时有暗香浮。

试问玉肌肤。夜来霜雪重，怕寒无。一支欲寄洞庭姝。可惜许，有雁衔芦。

又

天际春来都为君。依稀丹萼动，泛红云。恼人天气近黄昏。霜月底，山麝斗微薰。

标格自天真。寿阳仙骨瘦，玉无纹。芳容临鉴洗馀醺。双蛾稳，花面两难分。

西地锦

不与群花相续。独占春光速。幽香远远散西东，惟竹篱茅屋。

羌管谁调一曲。送月夜、犹芬馥。凭君折取向玉堂，只这些清福。

又

岭上初消残雪。有梅花先坼。东君造化多成翠，巧风韵奇绝。

小院黄昏时节。暗香浮、疏影横斜。寄取和羹未晚，却免教攀折。

踏歌

带雪。向南枝，一朵江梅坼。许多时、甚处收香白。占千葩百卉、先春色。拟莹洁。正广寒宫殿人窥隔。销魂处、画角数声彻。

暗香浮动黄昏月。最潇洒处最奇绝。孤标迥、不与群芳列。吟赏竟边宵，痛饮无休歇。输有心牧童偷折。

感皇恩

剪玉蹙花苞，腊寒时候。间竹横溪自清瘦。黄昏时候，拂拂暗香微透。寿阳妆面恨，眉频鬥。

堪赏占断，三春先手。不是东君意偏有。百花羞尽，故教孤芳独秀。只愁明月夜，笛声奏。

枕屏儿

江国春来，留得素英肯住。月笼香，风弄粉，诗人尽许。酥蕊嫩，檀心小，不禁风雨。须东君、与他做主。

繁杏夭桃，颜色浅深难驻。奈芳容，全不称，冰姿伴侣。水亭边，山驿畔，一枝风措。十分似、那人淡伫。

忆秦娥

瑶台月。寒光零乱蒙香雪。蒙香雪。横枝疏影，动人清彻。分明姑射仙骨。

冰姿雪里难埋没。难埋没。百花头上，为春先发。

望江南

梅花好。满树锦江边。不似武陵曾见日，清香冷艳扑尊前。销得醉留边。

凭造化，分付与花权。已共雪光争腊早，且将春信为君传。桃李莫夸先。

又

梅花好，依约透春光。记得佳人初睡起，巧临鸾鉴试新妆。粉面鬥琼芳。

江亭上，绕树嗅清香。拟把一枝传信去，不知何处是兰房。独自暗凄凉。

品令

山重云起。断桥外、池塘水。晓来风定。竹枝相亚，残阳影里。多少风流，都在冷香疏蕊。

江南千里。问折得、谁能寄。几番归去，酒醒月满，阑干十二。且隐深溪，免笑等闲桃李。

又

一阳生暖。见庚岭、梅初绽。琼枝玉树，浑如傅粉，寿阳妆面。疏影横斜，隐隐月溪清浅。

前村雪里，向雪里、真难辨。倩谁说与、高楼人道，休吹羌管。且与从容。来岁和羹未晚。

又

雪花飞坠。有人报、江南意。博山炉畔，砚屏风里，铜槃寒水。赋得幽香，疏淡数枝相倚。

绛肤黄蕊。另一种、高标致。笛中芳信，岭头春色，不传红紫。寂寞闲亭，月下夜阑影碎。

相思引

笑盈盈，香喷喷。姑射仙人风韵。天与肌肤常素嫩。玉面犹嫌粉。

斜倚小楼凝远信。多少往来人恨。只恐乘云春雨因。迤逦娇容褪。

又

半苞红，微露粉。潇洒早梅犹嫩。香入梦魂残酒醒。芳意相牵引。

不畏晓霜侵手冷。欲折一枝芳信。折得却无人寄问。争信相思损。

庆金枝

新春入旧年，绽梅萼、一枝先。陇头人待信音传。算楚岸、未香残。

小枕风雪凭栏干。下帘幕、护轻寒。年华永占入芳筵。付尊前、渐成欢。

菩萨蛮

天威乱糁琼蕤密。一光吞尽千山碧。梅与雪争妍。孤香风暗传。

玉骨从来瘦。不奈春僝僽。羌管一声残。水乡生暮寒。

又

黄昏月暗清溪色。帘垂小阁霜华白。一夜玉玲珑。横斜水有中。

小行孤影动。生怕惊花梦。半夜得春归。屏山人未归。

又

霜天不管青山瘦。轻云浅拂修眉皱。烟树隔潇湘。隔帆吹异香。

影残春恨小。淡墨欹斜倒。无处着消愁。笛寒人倚楼。

南乡子

梅蕊露鲜妍。雪态冰姿巧耐寒。南北枝头香不断，堪观。露浥琼苞粉未干。

画手写应难。横管休吹恐易残。留得佳人临晓际，凭栏。试把新妆比并看。

又

把酒对江梅。个是花中第一枝。冰雪肌肤潇洒态，须知。姑射仙人正似伊。

东阁赋新诗。惭愧当年杜拾遗。月里何人横玉笛，休吹。正是芳梢著子时。

又

莫作俗花看。珠有清香雪太寒。拟把千钟酬国艳，林间。醉倒犹嫌酒量悭。

欲去更重攀。送尽斜阳未忍还。争得重城休上锁，留连。借取冰轮照玉颜。

又

醉捻一枝春。此意谁人会得君。嫩白轻红才入手，盈盈。一似前时酒半醺。

心眼两相亲。绝代风流恼杀人。粉蝶霜禽休怅望，叮咛。只要扬州作主盟。

又

栏槛对幽堂，翠叶枝头万朵霜。檀口乍开龙麝喷，非常。体胜佳人异骨香。

花与月争光。偏引蜂儿戏绕墙。不与群英争艳丽，芬芳。溪落东君只淡妆。

又

凛冽苦寒时。万木凋枯力渐衰。昨夜前村深雪里，春回。庚岭南枝绽早梅。

映月与清辉。驿使加鞭喜探回。风送馨香来小院，芳时。料想群花尚未知。

又

催梅

把洒祝江梅。春到南枝早早开。人在陇头凝望久。徘徊。驿使如今尚未来。

寄语莫相催。直待东风细剪裁。只恐未能传信息，妆台。先要飞来亲粉腮。

戛金钗

梅蕊破初寒，春来何太早。轻傅粉、向人先笑。比并年时较些少。愁底事，十分清瘦了。

影静野塘空，香寒霜月晓。风韵减、酒醒花老。可杀多情要人道。疏竹外、一枝斜更好。

人月圆

园林已有春消息，寻待岭头梅。一枝清淡，疏疏带雪，昨夜初开。

芳心几点，东风多少，先为传来。不随红紫，纷纷闹闹，蝶妒蜂猜。

一斛珠

寒冰初泮。岭头一朵香苞绽。菡萏如画真堪羡。休逞随风、柳絮垂金线。

月宫每嫖开较晓。寿阳又喜匀妆面。更闻何处鸣羌管。一曲一声、惹起神撩乱。

解佩令

蕙兰无韵，桃李堪扫。都不数、凡花闲草。对月临风，长是伊、故来相恼。和魂梦、被他香到。

江头陇畔，争先占早。一枝枝、看来总好。似恁风标，待发愿、春前祈祷。祝东君、放教不老。

醉花阴

粉妆一捻和香聚。教露华休妒。今日在尊前，只为情多，脉脉都无语。

西湖雪过留难住。指广寒归去。去后又明年，人在江南。梦到花开处。

又

霓裳浅艳来何处。不是闲云雨。雪苑旧精神，燕席吟窗，昨夜生轻素。

王阑珊岂是东风妒。惜暗香分付。香在玉清宫，不惹年华，只带春寒去。

扫寺舞

酥点萼。玉碾萼。点时碾时香雪薄。才折得。春方弱。半掩朱扉，垂绣幕。怕吹落。

捻一饷。嗅一饷。捻时嗅时宿酒忘。春争上。不忍放。待对菱花，斜插向。宝钗上。

玉楼人

去年寻处曾时酒。还是向、南枝见后。宜霜宜雪精神，没些儿、风味减旧。

先春似与群芳鬥。暗度香、不待频嗅。有人笑折归来，玉纤长、尽露罗袖。

燕归梁

月里云装冷艳裁。独秀在岩隈。雪中昨夜一枝开。探春色岁前来。

清香折得，多情寄与，人向龙头回。凭君移取近瑶台。伴桃李、日边栽。

忆人人

密传春信。微妆晓景，淡伫香苞欲绽。临风虽未吐芳心，奈暗露、盈盈粉面。

何人月下，一声长笛，即是飞英凌乱。凭阑无惜赏芳姿，更莫待、倾筐已满。

又

前村深雪，难寻幽艳，无奈清香漏绽。烟梢霜萼出墙时，似暗妒、寿阳妆面。

幽香浮动，无缘攀赏，但只心劳魂乱。不辞他日醉琼姿，又只恐、阴成子满。

采桑子

阳和欲报春来也，先上南枝。桃李休疑。折偏香梢人未知。

黄昏小院谁攀折，疏影斜欹。半掩朱扉。旋嗅清香月下归。

又

江南春信梅先赋，休道春迟。映竹开时。姑射仙人雪作肌。

青楼且莫吹羌管，留劝金卮。折取南枝，香满名园蝶未知。

又

南枝淡伫无妖艳，蜡蕊羞黄。争似红妆。不假施朱弄晓光。

雪融日暖琼肌腻，酒晕生香。桃脸相当。尤笑桃花混众芳。

又

幽芳莹白前村里，岂藉春工。胜尽群红。琼捻凝酥向不同。

一声羌管愁人处，片片西东。睹此遗踪。不怨狂风怨马融。

又

东君有意观君卉，故放争先。带露含烟。对月偏宜映水边。

琼苞素蕊胭脂淡，雪后风前。堪赏堪怜。曾与歌楼佐管弦。

又

群芳尽老园林烬，独有寒梅。探得春回。昨夜前村一朵开。

轻盈雪里孤根秀，素脸香腮。羌管休催。留取琼葩佐酒杯。

又

霜风漏泄春消息，折破孤芳。野兴傍徨。姑射神仙触处藏。

新妆不假施朱粉，雪月交光。欲赠东皇。冷淡龙涎点点香。

又

烟笼淡月寒宵永，悄悄帘栊。微度香风。几点梅开小院中。

拥衾欹枕难成寐，萧寺初钟。雁响遥空。家在青山千万重。

又

再雪中

飞琼欲赴瑶台宴，先具威仪。云驾霓衣。从者皆骑白凤飞。

人间尽变为银海，此景偏奇。姑射冰姿。昨夜前村见一枝。

又

蜡梅

熔金脱得花钿小，点缀琼枝。月淡风微。露浥香肌自是奇。

玉人呵手昂头剪，纤鬓边垂。似簇蜂儿。春入芳容不肯飞。

寻梅

幽香浅浅湿未透。认雪底、思来始有。剪裁尚觉琼瑶皱。苦寒中、越恁骨清肌瘦。

东风气象园林旧。又去年、而今时候。急宜小摘当尊酒。选一枝、且付玉人纤手。

鞓红

粉香尤嫩，衾寒可惯。怎奈向、春心已转。玉容别是，一般闲婉。悄不管、桃红香浅。

月影帘栊，金琼波面。渐细细、香风满院。一枝折寄，故人虽远，辄莫使、江南信断。

武林春

昨夜前村深雪里，春信为谁传。风送清香满座间。不有热沉檀。

竹外一枝斜更好，偏称玉人攀。休放游蜂去又还。嫌怕损芳颜。

瑞鹧鸪

临鸾常恁整妆梅。枝枝仙艳月中开。可杀天心、故与多端丽，那更罗衣峭窄裁。

几回蟾觑魂消黯，芙蕖匀透双腮。好将心事、都分付与，时暂到、小庭来。玉砌红芳点绿苔。

又

蜡梅

汉宫铅粉净无痕。蜡点寒梢水畔村。忍犯冰霜欺竹柏，肯同雪月吊兰荪。

骚人咏去清诗健，驿使传来旧典存。病眼浑疑春思早，一枝聊洗画图昏。

又

蜡点梅花

柳未回青兰未芽。谁知此物在君家。绿窗借得先春手，黄蜡吹成耐冻花。

衣麝暗薰香仿佛，山蜂误认影横斜。凭君说与徐熙道，翰墨从今不足夸。

一落索

腊后东风微透。越梅时候。一枝芳信到江南，来报先春秀。

宿醉频拈轻嗅。堪醒残酒。笛声容易莫相催，留待纤纤手。

鬓边华

小梅香细艳浅。过楚岸、尊前偶见。爱闲淡，天与精神，掠青鬓、开人醉眼。

如今抛掷经春，恨不见、芳枝寄远。向心上、谁解相思，赖长对、妆楼粉面。

御阶行

平生有个风流愿。愿长与梅为伴。问伊因甚破寒来，只恐百花先绽。比兰比麝，比酥比玉，休恁闲撩乱。

瑶台月下分明见。依旧残妆浅。不知分得几多香，一片清如一片。直须遮断，恐人眼毒，不解轻轻看。

西江月

北岭天饶瑞雪，南枝地段红苞。朦胧霁月映寒消。谁把玉人纱罩。

香胜炉薰龙麝，奇过庭拥琼瑶。一杯清酒愿相招。慰我茅堂清瘦。

又

翡翠枝头晚萼，婵娟月里飘香。春兰秋蕙作寻常。不与夭桃朋党。

笑见深红浅白，从教蝶舞蜂忙。风流标致道家妆。潇洒得来别样。

又

蜡梅

黄蜡谁将点缀，红膏不许施妆。孤根来自水云乡。风味天然酝酿。

看取玉奴呵手，摘来珠露沾裳。翠鬟斜插一枝香。似簇蜂儿头上。

又

万木经霜冻折，孤根独报春来。前村雪里一枝开。将缓月华光彩。

一点唇红不褪，妆如傅粉皑皑。和羹端的禀天才。终入庖人鼎鼐。

蝶恋花

暖髮黄宫和气软。雪里精神，巧借东君剪。嫩蕊商量春色浅。青枝疑是香酥溅。

谁道和羹芳信远。点点微酸，已向枝头见。休待玉英飞四散。且移疏影横金盏。

桃源忆故人

园林万木凋零尽。惟是寒梅香喷。不许雪霜欺损。迥有天然性。

南枝渐吐红苞嫩。冠绝夭桃繁杏。不记故人音信。对影成离恨。

又

江天雪意云飞重。却倚阑干初冻。回傍小楼独拥。尽日无人共。

墙梅未落春先纵。欲寄一枝谁送。月夜暗香浮动。似作离人梦。

又

蜡梅

南枝向暖清香喷。谁付骚人词咏。一种陇头春信。不借胭脂晕。

梢头谁把轻黄搵。浑似不忺施粉。疑是寿阳孤冷。染得相思病。

又

寒苞初吐黄金莹。色染蔷薇犹嫩。枝上紫檀香喷。洒落饶风韵。

南枝一种同春信。何事不忺朱粉。自称霓裳孤冷。怨感宫腰恨。

添字浣溪沙

白梅

雪态冰姿好似伊。料应尝笑水仙迟。驿使初传芳信早，赏佳期。

暗想花神多巧妙，黏酥缀玉压纤枝。粉面临鸾宜月殿，整妆时。

又

红梅

谁染深红酥缀来。意浓含笑美颜开。误认浣溪人饮罢，上香腮。

辨杏疑桃称好句，名园色异占多才。折得一枝斜插鬓，坠金钗。

又

取次匀妆粉有痕。参差玉软淡精神。姑射重绡风卷乱，喜相迎。

蝶戏飞层双翅重，清中富贵最多情。全似寿阳当日事，点残英。

又

蜡梅

蜜室蜂房别有香。腊前偏会泄春光。凝伫清容何所似，笑姚黄。

蜡注金钟诚得意，风飘气味压群芳。不似寿阳夸粉面，道家妆。

玉交枝

胆样瓶儿几点春。剪来犹带水云痕。且移孤冷，相伴最深樽。

每为惜花无晓夜，教人甚处不销魂。为君惆怅，独自倚黄昏。

又

蜡梅

蕙子兰孙小样儿。化工簇就寄南枝。笑他兰蕙，虽韵带轻肥。

香霭紫檀和雾重，色攒黄蜡界金徽。有人潇洒，插向鬓边宜。

又

谁道花房采蜜脾。剪成黄蜡小花儿。恶嫌朱粉，不肯肖青枝。

檀吐暗香兰许韵，月移芳影雪生肌。不妨花蕊，羌笛尽教吹。

玉楼春

迢递前村深髮里。望断行云香细细。笛中宫里慕芳姿，怨曲啼妆长见泪。

不会同心荣落易。冷艳翻随分岭水。有谁曾念陇头人，远寄江南春日意。

又

萧萧海上风长起。也有梅花开玉蕊。爱君风措莹如冰，伴我情怀清似水。

诗人纵复工难拟。莫把闲花容易比。浓香吹尽不须愁，细雨微风催结子。

又

蜡梅

腊前先报东君信。清似龙涎香得润。黄轻不肯整齐开，比着红梅仍旧韵。

纤枝瘦绿天生嫩。可惜轻寒摧挫损。刘郎只解误桃花，怅恨今年春又尽。

捣练子

欺万木，怯寒时。倚阑初认月宫姬。拭新妆，披素衣。孤标韵，暗香奇。冰容玉艳缀琼枝。借阳和，天付伊。

喜团圆

轻攒碎玉，玲珑竹外。

脱去繁花。尤殢东君，

最先点破，压倒群花。

瘦影生香，黄昏月馆，

清浅溪沙。仙标淡伫，

偏宜么凤，肯带栖鸦。

愁倚栏

冰肌玉骨精神。不风尘。昨夜窗前都折尽，忽疑君。

清泪拂拂沾由巾。谁相念、折赠芳春。羌管休吹别塞曲，有人听。

减字木兰花

庭梅初绽。风递幽香清更远。

别有孤根。不待阳和一点恩。

雪中风韵。皓质冰姿真莹静。

月下精神。来到窗前疑是君。

又

疏梅风韵。不许游蜂飞蝶近。

要识芳容。除向瑶台月下逢。

尊前一见。换尽平生桃李眼。

却笑襄王。楚梦无踪空断肠。

又

山城驿近。又报寒梅传驿信。

远水孤村。月下何人与断魂。

幽芳在手。花木无情那得瘦。

似此天真。好赠东阳姓沈人。

又

香肌清瘦。泪湿轻红疏雨后。

笑靥微开。宿雨微醺越女腮。

多情无奈。玉管休吹帘影外。

薄晚池台。惆怅繁华梦里来。

又

东君有待。留得一枝香雪在。

晚日融融。只恐轻酥暖渐熔。

歌催管送。芳酒一尊谁与共。

寂寞墙东。潇洒黄昏满院风。

又

蜡梅

鹅黄初吐。无数蜂儿飞不去。

别有香风。不与南枝鬥浅红。

凭谁折取。拟把玉人分付与。

碧玉搔头。淡淡霓裳人倚楼。

又

园林衰槁。一品梅花开太早。

紫蕊檀心。独占中央色似金。

幽香清远。对景开尊同赏玩。

雅称仙姿。莫是多情染相思。

临江仙

漏出春光三四朵，冰肌玉骨偏宜。乍开应笑百花迟。将军曾止渴，画角已先知。

素艳不容蜂蝶采，清香自有人知。而今虽被霜雪欺。和羹终待手，金鼎自逢时。

又

陇首云收天色暮，寒光射月初开。昆荆山玉莫疑猜。琳琅疑此地，仙子不红腮。

丽质霜裾真性雅，馀香暗送从来。乱将碎玉缀枝排。雪中寻不见，青萼辨奇才。

又

昨夜新阳回候馆，芳菲正满霜林。此时珍赏重千金。谁知红粉艳。还有岁寒心。

风动霞衣香散漫，酒醺丹脸深沉。妖娆偏称美人簪。一枝无处赠，折得自孤吟。

又

爱日新添春一线，化工先到寒梅。不随桃李傍熙台。前村深雪里。昨夜一枝开。

姑射仙人标格韵，凝墙粉谢香腮。数家清弄笛声哀。愁人不怨听，自向枕边来。

又

玉貌香腮天赋与，清姿不假铅华。素芳寻在五陵家。欲知春信息，庚岭一枝斜。

别有玲珑潇洒处，月梢淡影笼遮。休教羌笛一声嗟。宫妆犹未似，留取意无涯。

踏莎行

枝绿初匀，萼红犹浅。化工妆点年华晚。暗香疏影水亭边，黄昏月下依稀见。

十二危楼，谁人倚遍。只愁羌笛声幽怨。少留情意待春来，东君准拟长拘管。

又

萼破前村，枝横江路。铁心应也频凝伫。怕愁惟恐不禁愁，宁教雪月相分付。

不测春来，难追香去。无人知我心先误。多情总道是东君，东君也有无情处。

又

点点琼酥，初寒乍结。看来未忍轻轻折。园林正告久萧条，春工著意饶先发。

眼底不凡，枝头自别。也知彻苦宜霜雪。这般风味恁馨香，怎教桃李同时节。

又

玉母池边，曾记旧识。玉京仙苑新移得。素娥青女好精神，比看终是无颜色。

传入汉宫，偷拟妆饰。寿阳空恁劳心力。寒香都不为春来，莫将远寄春消息。

渔家傲

蕙死兰枯篱菊槁。返魂香入江南早。竹外一枝斜更好。谁解道。只今惟有东坡老。

去岁花前人醉倒。酒醒花落嫌人扫。人去不来春又到。愁满抱。青山一带连芳草。

又

雪点江梅才可可。梅心暗弄纤纤朵。疑是月娥庭下过。仙翘亸。云衫密缀真珠颗。

玉斝金瓯连臂坐。芳辰莫把离魂挫。一曲绣筵娇婀娜。情无那。阳关声里樱桃破。

定风波

又是春归烟雨村。一枝香雪度黄昏。竹外云低疏影亚。潇洒。水清沙浅见天真。

瘦玉欺寒香不暖。堪羡。冰姿照夜月无痕。楼上笛声休听取。说与。江南人远易销魂。

又

一树寒梅傍小溪。夜来陡觉绽南枝。冷艳冰姿金蕊浅。堪羡。凝明因与雪霜期。

折赠美人临宝鉴。云脸。鬓边斜插最相宜。凭仗高楼频祝付。说与。马融羌管且停吹。

鹊踏枝

南国寒轻山自碧。庭际梅花，先报春消息。绮萼玉英何忍摘。真堪树下陈瑶度。

旋嗅清香酒力。剪采无功，粉笔争描得。一曲新欢须共惜。等闲零落随羌笛。

又

故里山遥春霭碧。为想繁枝，清梦何曾息。缧带霜英人摘。纷纷日暮飘絪席。

休抱离肠凭酒力。只有轻纨，依约应传得。白髮未归空自惜。柔肠寄尽平阳笛。

清平乐

寒溪过雪。梅蕊春前发。照影弄姿香苒苒。临水一枝风月。

梦游仿佛仙乡。绿窗曾见幽芳。事往无人共说，愁闻玉笛声长。

春光好

看看腊尽春回。消息到、江南早梅。昨夜前村深雪里，一朵花开。

盈盈玉蕊如裁。更风细、清香暗来。空使行人肠欲断，驻马徘回。

殢人娇

后庭梅花开有感

玉瘦香浓，檀深雪散。今年恨、探梅较晚。江楼楚馆。云闲水远。清昼永，凭阑翠帘低卷。

坐上客来，尊中酒满。歌声共、水流云断。南枝可插，便须频剪。莫直待、西楼数声羌管。

二色宫桃

镂玉香苞酥点萼。正万木、园林萧索。惟有一枝雪里开，江南有信凭谁托。

前年记赏登高阁。叹年来、旧欢如昨。听取乐天一句云，花开处、且须行乐。

河传

香苞素质。天赋与、倾城标格。应是晓来，暗传东君消息。把孤芳、回暖律。

寿阳粉面增妆饰。说与高楼。休更吹羌笛。花下醉赏。留取时倚阑干，鬥清香、添酒力。

七娘子

清香浮到黄昏，向水边、疏影梅开尽。溪畔清蕊，有如浅杏。一枝喜得东君信。

风吹只怕霜侵损。更新来、插向多情鬓。寿阳妆鉴，雪肌玉莹。岭头别后微添粉。

忆少年

疏疏整整，斜斜淡淡，盈盈脉脉。徒怜暗香句，笑梨花颜色。

羁马萧萧行又急。空回首、水寒沙白。天涯倦牢落，忍一声羌笛。

浪淘沙

春色入横塘。变尽凄凉。青梢弄粉雪溪傍。疑是化工偏著意，欲试新妆。

玉蓓锁春藏。占断寒芳。他时鼎鼐不须忙。泄漏清香方有思，别是春光。

又

雪里暗香浓。乍吐琼英。横斜疏影月明中。学傅胭脂桃与杏，虚废春工。

素艳有谁同。不并妖红。应如褒姒笑时容。绝胜梨花春带雨，旖旎春风。

又

村左小溪傍。粉黛宜芳。寒添潇洒冷添霜。清瘦几枝堪入画，竹映苔墙。

疏影浸横塘。月暗浮香。当时曾伴寿阳妆。不似东君先倚槛，泄漏春光。

点绛唇

破萼江梅，迥然标格冰肌莹。暗香疏影。月张银塘静。

折取一枝，与插多情鬓。临鸾镜。粉容相并。试问谁端正。

又

烟淡黄昏，小移疏影横斜去。暗香微度。点缀梢头雨。

玉管休吹，更要留春住。人何处。对花无语。望断江南路。

又

点点江梅，向疏篱处香风逗。未容春透。花亦知人瘦。

姑射山头，谁伴黄昏后。君知否。自然孤秀。横玉休三奏。

又

雪里芳丛，岭头还报东君信。寿阳妆靓。姑射冰肌莹。

曲岸横斜，清浅波相应。风不定。暗香疏影。占断花中韵。

又

万木凋残，早梅独占孤根暖。前村雪满。昨夜南枝绽。

堪恨倚栏，容易吹羌管。飘琼片。翠蛾争选。贴向桃花面。

又

昨夜寒梅，一枝雪里多风措。幽香无数。不与群花语。

最是凝情，月夜交光处。谁为主。待须折取。羌管休轻举。

又

春日芳心，暗香偏向黄昏逗。玉肌寒透。抵死添清瘦。

影落横塘，月淡人归后。君知否。一枝先秀。应向东君奏。

又

赋雪归来，绿窗一夜霜风紧。也知春信。消息南枝近。

隐映斜阳，玉暖香成阵。西湖景。繁英有恨。只□□□□。

惜双双

冒雪披风开数点。万花压、欺寒探暖。掩映闲庭院。月下疏影横斜，幽香远。

命友开尊同宴玩。听丽质、歌声宛转。对景侧金盏。任他结实和羹，归仙馆。

朝中措

山城水隘小桥榜。竹里早梅芳。纵有丹青图画，难描幽韵清香。

妖娆天赋，偏宜素淡，杨氏宫妆。雅态何须艳丽，孤标下在春光。

虞美人

清江一曲君应见。昨夜潮头浅。不争落落鬥奇奇。看取水边寒蕊、雪边枝。

日斜疏影还欹倒。沙上娇字鶄老。只今何处有新诗。好在小春十月、醉翁辞。

醉落魄

琼搓粉滴。南枝只报江南坼。横斜疏影溪边窄。剪碎白云，分付陇头客。

冰肌绰约疑姑射，铅华消尽见真色。不随桃李开红白。我为东君，来报春消息。

又

赏梅

梅花似雪。赏花记得同欢悦。列阑犹自贪攀折。不怯春寒，须要待明月。

如今月上花争发。疏枝冷蕊对离缺。人心只道花争别。不道人心，不似旧时节。

更漏子

宝香瓶，桐叶卷。荡水痕微还远。思乡信，觉春迟。野梅初见时。

上潮风，临晚渡。人欲过西江去。吹寒管，陇云低。江南花未知。

又

绛纱笼，金叶盖。向晓灯花犹在。冰未结，小琉璃。陇梅香满枝。

雪无香，花有意。不是江南新寄。霜月尽，碧天寒。玉楼人倚阑。

落梅风

宫烟如水湿芳晨。寒梅似雪相亲。玉楼侧畔数枝春。惹香尘。

寿阳娇面偏怜惜，妆成一面花新。镜中重把玉纤习。酒初醺。

古记

一枕恹恹春困。记得小梅风韵。何处最关情，嫩蕊初传芳信。堪恨。堪恨。谁傍横斜疏影。

又

腊半雪梅初绽。玉屑琼英碎剪。素艳与清香，别有风流堪羡。苞嫩。蕊嫩。羞破寿阳人面。

又

疑是水晶宫殿。云女天仙宝宴。吟赏欲黄昏，风送一声羌管。烟淡。霜淡。月在画楼西畔。

生查子

朔风吹冻云，云破天容碧。

新月过溪来，隐见横云色。

天与水争妍，花与月争白。

一倩管城君，寄此春消息。

蓦山溪

青春三月。

失调名

夜寒斗觉罗衣薄。

失调名

深诚杳隔无疑。

调笑集句

盖闻：行乐须及良辰，种情正在吾辈。

飞觞举白，目断巫山之暮云；缀玉联珠，韵

胜池塘之春草。集古人之妙句，助今日之馀

欢。

珠璧合暗连文。月入千江体不分。此曲只应天上有，歌声岂合世间闻。

巫山

巫山高高十二峰。云想衣裳花想容。欲往从之不惮远，丹峰碧障深重重。楼阁玲珑五云起。

美人娟娟隔秋水。江边一望楚天长，满怀明月人

千里。

千里。楚江水。明月楼高愁独倚。井梧宫殿生秋意。望断巫山十二。雪肌花貌参差是。朱阁五云仙子。

桃源

渔舟容易入春山。别有天地非人间。玉颜亭

亭花下立，鬓乱钗横特地寒。留君不住君须去。

不知此地归何处。春来偏是桃花水，流水落花空相误。

相误。桃源路。万里苍苍烟水暮。留君不住君须去。秋月春风闲度。桃花零乱如红雨。人面不知何处。

洛浦

艳阳灼灼河洛神。态浓意远淑且真。入眼平

生未曾有，缓步佯羞行玉尘。凌波不过横塘路。风吹仙袂飘飘举。来如春梦不多时，夭非花艳轻

非雾。

非雾。花无语。还似朝云何处去。凌波不过横塘路。燕燕莺莺飞舞。风吹仙袂飘飘举。拟倩游丝惹住。

明妃

明妃初出汉宫时。青春绣服正相宜。无端又

被东风误，故著寻常淡薄衣。上马即知无返日。

寒山一带伤心碧。人生憔悴生理难，好在毡城莫相忆。

相忆。无消息。目断遥天云自白。寒山一带伤心碧。风土萧疏胡国。长安不见浮云隔。纵使君来争得。

班女

九重春色醉仙桃。春娇满眼睡红绡。同辇随

君待君侧，云鬓花颜金步摇。一霎秋风惊画扇。

庭院苍苔红叶遍。蕊珠宫里旧承恩，回首何时复来见。

来见。蕊宫殿。记得随班迎凤辇。馀花落尽苍苔院。斜掩金铺一片。千金卖笑无方便。和泪盈盈娇眼。

文君

锦城丝管日纷纷。金钗半醉坐添春。相如正应居客右，当轩下马入锦茵。斜倚绿窗鸳鉴女。琴弹秋思明心素。心有灵犀一点通。感君绸缪逐君去。

君去。逐鸳侣。斜倚绿窗鸳鉴女。琴弹秋思明心素。一寸还成千缕。锦城春色知何许。那似还山眉妩。

吴娘

素枝琼树一枝春。丹青难写是精神。偷啼自搵残妆粉，不忍重看旧写真。佩玉鸣鸾罢歌舞。

锦瑟华年谁与度。暮雨潇潇郎不归，含情Q欲Y说独

无处。

无处。难轻诉。锦瑟华年谁与度。黄昏更下潇潇雨。况是青春将暮。花虽无语莺能语。来道曾逢郎否。

琵琶

十三学得琵琶成。翡翠帘开云母屏。暮雨朝

来颜色故，夜半月高弦索鸣。江水江花岂终极。

上下花间声转急。此恨绵绵无绝期。江州司马青衫湿。

衫湿。情何极。上下花间声转急。满船明月芦花白。秋水长天一色。芳年未老时难得。目断远空凝碧。

放队

玉炉夜起沉香烟。唤起佳人舞绣筵。去似朝云处觅。游间陌上拾花钿。

九张机

醉留客者，乐府之旧名；九张机者，才子之新调。凭戛玉之清歌，写掷梭之春怨。章章寄

恨，句句言情。恭对华筵，敢陈口号。一掷梭心

一缕丝，连连织就九张机。从来巧思知多少，苦

恨春风久不归。

一张机。织梭光景去如飞。兰房夜永愁无寐。呕呕轧轧，织成春恨，留着待郎归。

两张机。月明人静漏声稀。千丝万缕相萦系。织成一段，回纹锦字。将去寄呈伊。

三张机。中心有朵耍花儿。娇红嫩绿春明媚。君须早折。一枝浓艳，莫待过芳菲。

四张机。鸳鸯织就欲双飞。可怜未老头先白，春波碧草，晓寒深处，相对浴红衣。

五张机。芳心密与巧心期。合欢树上枝连理。双头花下，两同心处，一对化生儿。

六张机。雕花铺锦半离披。兰房别有留春计。炉添小篆，日长一线，相对绣工迟。

七张机。春蚕吐尽一生丝。莫教容易裁罗绮。无

端剪破，仙鸾彩凤，分作两般衣。

八张机。纤纤玉手住无时。蜀江濯尽春波媚。香遗囊麝，花房绣被。归去意迟迟。

九张机。一心长在百花枝。百花共作红堆被。都将春色，藏头里面，不怕睡多时。

轻丝。象床玉手出新奇。千花万草光凝碧。裁缝衣著，春天歌舞，飞蝶语黄鹂。

春衣。素丝染就已堪悲。尘世昏污无颜色。应同秋扇，从兹永弃。无复奉君时。

同前

一张机。采桑陌上试春衣。风晴日暖慵无力。桃花枝上，啼莺言语，不肯放人归。

两张机。行人立马意迟迟。深心未忍轻分付，回头一笑，花间归去，只恐被花知。

三张机。吴蚕已老燕雏飞。东风宴罢长洲苑，轻绡催趁，馆娃宫女，要换舞时衣。

四张机。咿哑声里暗颦眉。回梭织朵垂莲子。盘花易绾，愁心难整，脉脉乱如丝。

五张机。横纹织就沈郎诗。中心一句无人会。不言愁恨，不言憔翠。只恁寄相思。

六张机。行行都是耍花儿。花间更有双蝴蝶，停梭一晌，闲窗影里。独自看多时。

七张机。鸳鸯织就又迟疑。只恐被人轻裁剪，分飞两处，一声离恨，何计再相随。

八张机。回纹知是阿谁诗。织成一片凄凉意。行行读遍，厌厌无语，不忍更寻思。

九张机。双花双叶又双枝。薄情自古多离别。从头到底。将心萦系。穿过一条丝。

南歌子

席近浑如远，帘高故放低。偏它能画鬥头眉。戴顶烧香铺翠、小冠儿。

酒伴残妆在。花随秀鬓垂。薄罗小扇写新诗。解下双双带、要重题。

又

象戏红牙局，琵琶绿锦绦。小窗方簟困香醪。帘外拂檐宫柳、翠阴交。

烟媚莺莺近，风微燕燕高。更将乳酪伴樱桃。要共那人一递、一匙抄。

又

小小生金屋，盈盈向凤帏。斜枝石竹绣罗衣。为怕春来风日、卷帘稀。

金殿承恩久，兰堂得梦回。薰炉空惹御香归。今衣花前还是、是平西。

又

阁儿虽不大，都无半点俗。窗儿根底数竿竹。画展江南山景、两三幅。

彝鼎烧异香，胆瓶插嫩菊。悠然无事净心目。共那人人相对、弈棋局。

又

风动槐龙舞，花深禁漏传。一竿红日照花砖。走马晨晖门里、快行宣。

百五开新火，清明尚禁烟。鱼符不请便朝天。醉里归来疑是、梦游仙。

感皇恩

暖律破寒威，春回宫柳。晴景初曦上元候。禁城烟火，移下一天星斗。素娥凝碧汉，明如昼。

绣毂电转，锦鞯飞骤。九踏笙歌按新奏。胜游方凝，忽听晓钟银漏。两两归去也，应回首。

鱼游春水

秦楼东风里。燕子还来寻旧垒。馀寒微透，红日薄侵罗绮。嫩笋才抽碧玉簪，细柳轻窣黄金蕊。莺啭上林，鱼游春水。

屈曲阑干遍倚。又是一番新桃李。佳人应念归期，梅妆淡洗。凤箫声杳沉孤雁，目断澄波无双鲤。云山万重，寸心千里。

五彩结同心

珠帘垂户。金索悬窗，家接浣沙溪路。相见桐阴下，一钩月、恰在凤凰栖处。素琼捻就宫腰小。花枝袅、盈盈娇步。新妆浅，满腮红雪，绰约片云欲度。

尘寰岂能留住。唯只愁、化作彩云飞去。蝉翼衫儿，薄冰肌莹，轻罩一团香雾。彩笺巧缀相思苦。脉脉动、怜才心绪。好作个、秦楼活计，吹箫伴侣。

侍香金童

宝台蒙绣，瑞兽高三尺。玉殿无风烟自直。迤逦传杯盈绮席。苒苒菲菲，断处凝碧。

是龙涎凤髓，恼人情意极。想韩寿、风流应暗识。去似彩云无处觅。惟有多情，袖中留得。

洞仙歌

溶溶泄泄，似飘扬愁绪。不是因风等闲度。道无心用甚，却又情多，行未驻，还作高阳暮雨。

襄王情尚浅，会少离多，空自朝朝又暮暮。肠断晓光中，一缕归时，销散后、不知何处。试密锁、琼楼洞房深，与遮断江皋，楚台归路。

永遇乐

功名闲事，利禄休问，莫系心上。幸有衣食，随缘过得，著甚乾劳攘。风前月下，三杯两盏，撞著即莫与放。且与个、山壮道友，退闲故人来往。

新来做得，一个宽袖布衫，著来也畅。出户迎宾，入城干事，合似王保长。我咱忺后，神歌鬼舞，任尔万般毁谤。死来后，一家一个，那底怎向。

西江月

灯火楼台欲下，笙歌院落将归。冰瓮金缕胜溜璃。春笋捧来纤细。

饮罢高阳人散，曲终巫峡云飞。千方修合鬥新奇。须带别离滋味。

水调歌头

帆落松陵浦，枯柳缆琼艘。杖策无人独步，浪压百花桥。我挂风裳水佩，一笑波寒月白，馀韵触惊涛。绝景有谁赏，雾幕闭三高。

不须臾，千古事，一萧条。鲈鱼纵有，泽荒甫里失里失溪桥。更吾名高业茂，终归荒田野草，且稳一枝巢。举酒酹空阔，烟远路迢迢。

菩萨蛮

江城烽为连三月。不堪对酒江亭别。休作断肠声。老来无泪倾。

风高帆影疾。目送舟痕碧。锦字几时来。薰风无雁回。

减字木兰花

啬薇叶暗。满架浓阴风不乱。

午酒才醒。历历黄鹂枕上听。

此情难遣。不比红蕉心易展。

要识离愁。只似杨花不自由。

浣溪沙

酴醾

梦入瑶台千步芳。

万妃相向玉为装。

同心鞶带翠罗长。

浓艳只宜供枕席，

醉魂长是傍壶觞。

绀纱囊薄为谁香。

又

白玉楼中白雪歌。

更将白纻衬春罗。

软红香里最么麽。

桃叶桃根随处有，

江南江北见来多。

风前月底奈愁何。

临江仙

闻郡守移传芗林

竹里行厨草草，花边系马匆匆。使君移传意何穷。儿童随骑火，猿鹤避歌钟。

梅雪自欺舞态，烛花先放春红。酒醒人散夜堂空。殷勤松上月，独照老仙翁。

阮郎归

山池芳草绿初匀。柳寒眉尚颦。

东风只雨细如尘。一庭花脸皴。

莺共蝶，怨还嗔。眼前无好春。

这番天气杀愁人。人愁旋旋新。

浣溪沙

春院无人花自香。

飞来蜂蝶意何狂。

玉钩帘卷日偏长。

笑又不成愁未是，

曲屏闲倚绣鸳鸯。

归时应供□□妆。

南乡子

李郭共仙舟。准拟苏台烂熳游。风雪为谁留住也，沧洲。一尺银沙未肯收。

无语只关愁。强殢金卮不计筹。想得人人梳洗懒，妆楼。只窣帘儿不上钩。

凤栖梧

姑射仙人游汗漫。白凤翩翩，银海光凌乱。龟手童贪戏玩。风檐更折梅梢看。

漠漠银沙平晚岸。笑拥寒蓑，聊作渔翁伴。横玉愁云吹不断。归舟又载蘋花满。

归自谣

愁冉冉。目送书空鸿数点。落霞风剪分染。胜处屏云犹未掩。羞娥敛。红潮怕上春风脸。

卜算子

曾约再来时，花暗春风树。今日人来花未，春未知人处。

坐客有疏狂，彩笔题新语。浑为玉人颓玉山，忘了阳关路。

又

烟髻绾层巅，云叶生寒树。斜日行人窈窕村，愁阵纵横处。

细细写蛮笺，道寄相思语。会倩春风展柳眉，回马章台路。

好事近

潇洒小楼东，斜亚一枝梅雪。若在玉溪仙馆，更风流厅绝。

花神应为护芳心，付与何人折。行客几回搔首，认暗香浮月。

谒金门

江上路。依约数家烟树。一枕归心村店暮。更乱山深处。

梦过江南芳草渡。晓色又催人去。愁似游丝竿万缕。倩东风约住。

杜韦娘

华堂深院，霜笼月采生寒晕。度翠幄、风触梅香喷。渐岁晚、春光将近。惹离恨万种，多情易感，欢难聚少愁成阵。拥红炉，凤枕慵欹，银灯挑尽。

当此际，争忍前期后约，度前无凭准。对好景、空积相思恨。但自觉、恹恹方寸。拟蛮笺象管，丹青好手，写出寄与伊教信。尽千工万巧，唯有心期难问。

摸鱼儿

被谁家、数声弦管，惊回好梦难省。起来无语疏雨过，芳草嫩苔侵径。春昼永。迟日暮，碧沼浪浸红楼影。卷帘人静。被风触，一叶两叶，杏花零乱对残景。

依前是，撩拨春心堪恨。檀郎言约无定。不知何处贪欢笑，恣纵酒迷歌逞。珠泪迸。自别后，每忆翠黛凭谁整。芳年相称。又到得今来，却成病了，羞懒对鸾镜。

满庭芳

五豆斗相逢，千种一饮，古今乐事无过。香生银瓮，浮蚁浴春波。潋滟光凝盏面，轻风皱、浅碧宫罗。乘欢处，倾瓃痛饮，珠贯引清歌。

云何。君不饮，良辰美景，聚少离多。忍怎放春风，容易蹉跎。但愿一樽常共，花阴下、急景如梭。须乘醉，雕鞍归去，争看醉颜酡。

潇湘静

画帘微卷香风逗。正明月、乍圆时候。金盘露冷，玉炉篆消，渐红鳞生酒。娇唱倚繁弦，琼枝碎、轻回云袖。风台歌短，铜壶漏永，人欲醉、夜如画。

因念流年迅景，被浮名、暗辜欢偶。人生大抵，离多会少，更相将白首。何似猛寻芳，都莫问、积金过斗。歌阑宴阕，云窗凤枕，钗横麝透。

十月桃

东篱菊尽，偏园林败叶，满地寒荄。露井平明，破香笼粉初开。佳人共喜芳意，呵手剪、密插鸾钗。无言有艳，不避繁霜，变作春媒。

问武陵溪上谁栽。分付与南园，舞榭歌台。恰似凝酥衬玉，点缀装裁。东君自是为主，先暖信、律管飞灰。从今雪里，第一番花，休话江梅。

汉宫春

江月初圆，正新春夜永，灯市行乐。芙蕖万朵，向晚为谁开却。层楼画阁。尽卷上、东风帘幕。罗绮拥，欢声和气，惊破柳梢梅萼。

绰约。暗尘浮动，正鱼龙曼衍，戏车交作。高牙影里，缓控玉羁金络。铅华间错。更一部、笙歌围著。香散处，厌厌醉听，南楼珈角。

又

玉减香销，被婵娟误我，临镜妆慵。无聊强开强解，蹙破眉峰。凭高望远，但断肠、残月初钟。须信道，承恩在貌，如何教妾为容。风暖鸟声和碎，更日高院静，

花影重重。愁来待只殢酒，酒因愁浓。长门怨感，恨无金、买赋临邛。翻动念，年年女伴，越溪共采芙蓉。

风流子

淑景皇州满，各风渐、催促柳花飞。过清明骤雨，五侯台榭，青烟散入，新火开时。绣帘外、傍人飞燕子，映叶语黄鹂。秋迁昼永，绮罗人散，花阴笑隔，红粉墙低。

青门多行乐，寻芳处、何计强逐轻肥。空对旧游满目，谁共开眉。遇有时系马，垂杨影下，风前伫立，惆怅佳期。回望故园桃李，应待人归。

夏日宴黉堂

日初长。正园林换叶，瓜李飘香。帘外寸过，送一霎微凉。萍芜迳，曲凝珠颗，衬汀沙、细簇蜂房。被晚风轻飐，圆荷翻水，泼觉鸳鸯。

此景最难忘。趁芳樽泛蚁，筠簟铺湘。兰舟棹稳，倚何处垂杨。岂能文字成狂饮，更红裙、闲也何妨。任醉归明月，虾须帘筛，几线馀霜。

渔家傲

轻拍红牙留客住。韩家石鼎联新句。珍重龙团并凤髓。君王与。春风吹破黄金缕。

往事不须凭陆羽。且看盏面浓如乳。若是蓬莱鳌稳负。知何处。玉川一枕清风去。

醉春风

陌上清明近。行人难借问。风流何处不来归，闷闷闷。回雁峰前，戏鱼波上，试寻芳信。

夜久兰膏烬。春睡何曾稳。枕边珠泪几时干，恨恨恨。惟有窗前，过来明月，照人方寸。

卓牌儿

当年早梅芳，曾邂逅、习琼侣。肌云莹玉，颜开嫩桃，腰支轻袅，未胜金缕。佯羞整云鬟，频积压人、娇波寄语。湘佩笑解，韩香暗传，幽欢后期难

诉。

梦魂顿阴。似一枕、高唐云雨。蕙心兰态，知何计重遇。试问春蚕丝多少，未抵离愁半缕。凝伫。望凤楼何处。

南乡子

晓日压重檐。斗帐犹寒起未忺。天气困人梳洗倦，眉尖。淡画春山不喜添。

闲把绣丝挦。纴得金针又怕拈。陌上行人归也未，恹恹。满院杨花不卷帘。

又

咏双荔支

深结花工知。赐与衣裳尽是绯。曾向玉盘深处见，隈随。两个心肠一片儿。

从小便相依。酒伴歌筵不暂离。只恐被人分擘破，东西。怎得团圆似旧时。

望远行

当时云雨梦，不负楚玉期。翠峰中、高楼十二掩瑶扉。尽人间欢会，只有雨心自知。渐玉困花柔香汗挥。

歌声翻别怨，云驭欲回时。这无情红日，何似且休西。但涓涓珠泪，滴湿仙郎羽衣。怎忍见、双鸳相背飞。

归田乐

水绕溪桥绿。泛蘋汀、步迷花曲。衣由散馀馥。种竹更洗竹。咏竹题竹。日暮无人伴幽独。

光阴双转毂。可惜许、等闲愁万斛。世间种种，只是荣和辱。念足又愿足。意足心足。忘了眉头怎生蹙。

临江仙

促坐重燃绛蜡，香泉细泻银瓶。一瓯月露照人明。清真无俗韵，久淡似交情。

正味能销酒力，馀甘解助茶清。琼浆一饮觉身轻。蓝桥知不远，归卧对云英。

行香子

天与秋光。转转情伤。探金英、知近重阳。薄衣初减，绿蚁初尝。渐一番风，一番雨，一番凉。

黄昏院落，恓恓惶惶。酒醒时、往事愁肠。那堪永夜，明月空床。问砧声捣，蛩声细，漏声长。

诉衷情

碧天明晃金波。清浅滞星河。深深院宇人静，独自问姮娥。

圆夜少，缺时多。事因何。嫦娥莫是，也有别离，一似人么。

绕池游

渐春工巧，玉漏花深寒浅。韵景变、融晴蕙风暖。都门十二，三五银蟾光满。瑞烟葱茜，禁城阆苑。

棚山雉扇。绛蜡交辉星汉。神仙籍、梨园奏弦管。都人游玩。万井山呼欢抃。岁岁天仗，愿瞻凤辇。

好事近

小院看酴醾，正是盛开时节。莫惜大家沈醉，有春醅初泼。

花前月下细看来，无物此清绝。若问此花何似，似一堆香雪。

阮郎归

春风吹雨绕残枝。落花无可飞。小池寒渌欲生漪。雨晴还日西。

帘半卷，燕双归。讳愁无奈眉。翻身整著残棋。沈吟应劫迟。

点绛唇

公子归来，画堂深院丛罗绮。绿杯浮蚁。风皱红鳞起。信马斜阳，误入桃源里。珠帘底。淡妆斜倚。一寸秋江水。

海棠春

晓莺窗外啼春晓。睡未足、把人惊觉。翠被晓寒轻。宝篆沈烟袅。

宿酲未解，双娥报道。别院笙歌宴早。试问海棠花，昨夜开多少。

宴桃源

落日霞消一缕。素月棱棱微吐。何处夜归人，呕嗄几声柔橹。归去。归去。家在烟波深处。

祝英台

海棠开、花影下、忆得共游戏。恰似双鸾，同步彩云里。梦回雨收云散，匆匆归去，一枕乍、惊回浓睡。

甚情味。人去花亦雕零，秾芳伴憔悴。点点飞红，知是去时泪。可堪冷落黄昏，潇潇微雨，断魂处。朱阑独倚。

夜游宫

是处追寻侣。灯光散、九衢红雾。人在星河繁闹处。暗相逢，惹天香，飘满路。

游困先归去。奈怨别、相思情绪。闲傍小桃□独长。月明寒，捻宣男，无一语。

杨柳枝

簌簌花飞一残。乍衣单。屏风数幅画江山。水云闲。

别易会难无计那，泪潸潸。夕阳楼上凭栏干。望长安。

摊破浣溪沙

相恨相思一个人。柳眉桃脸自然春。别离情思，寂寞向谁论。

映地残霞红照水，断魂芳草碧连云。水边楼上，回首倚黄昏。

一剪梅

恨入椒觞暖未拈。春葱微蘸，谁是纤纤。别来愁夜不胜长，明日从教一线添。

夜久寒深睡未忺。旧愁新恨，占断眉尖。一钩斜月却知人。直到天明，不下疏帘。

卜算子

垂螺近额时，只怕莺声老。尽日贪花鬥草忙，不信有闲烦恼。

凤鬓已胜钗，恨别玉孙早。若把芳心说与伊，道绿遍、池塘草。

忆王孙

杨风前旗鼓闹。正陌上、闲花芳草。忍将愁眼觑芳菲，人未老。春先老。

长安此日知多少。日易见、长安难到。无情苕水不西流，渐迤逦、仙舟小。

南歌子

夕露沾芳草，斜阳带远村。几声残角起谯门。撩乱栖鸦飞舞、闹黄昏。

天共高城远，香馀绣被温。客程常是可销魂。乍向心头横著、个人人。

又

楼迥迷云日，溪深涨晓沙。年来悴憔费铅华。楼上一天春思、浩无涯。

罗带宽腰素，真珠溜脸霞。海棠开尽柳飞花。薄幸只知游荡、不思家。

又

玉殿分时，金盘弄赐冰。晚来阶下按歌声。恰好一方明月、可中庭。

露下天如水，风来夜又清。偏他不肯大家行。漾下扇儿拍手、引流萤。

失调名

千里伤行客。

又

黄叶无风自落，彩云不雨空归。

玉珑璁

城南路。桥南路。玉钩帘卷香横雾。新相识。旧相识。浅颦低拍，嫩红轻碧。惜惜惜。

刘郎去。阮郎住。为云为雨朝还暮。心相忆。空相忆。露荷心性，柳花踪迹。得得得。

浣溪沙

蔡州瓜陂铺有用篦刀刻青泥壁为词

碎剪香罗浥泪痕。

鹧鸪声断不堪闻。

马嘶人去近黄昏。

整整斜斜杨柳陌，

疏疏密密可花村。

一番风月更销魂。

点绛唇

丰城南禅寺题壁

燕子依依，晓来总为谁归去。淡云生处。已觉宾鸿度。

浅笑深嚬，便面机中素。乘鸾女。琐窗琼宇。会有明年暑。

踏青游

游崔念四妓馆

识个人人，恰正二年欢会。似赌赛、六只浑四。向巫山、重重去，如鱼水。两情美。同倚画楼十二。倚了又还重倚。

两日不来，时时在人心里。拟问卜、常占归计。拚三八清齐，望永同鸳被。到梦里。蓦然被人惊觉，梦也有头无尾。

玉楼春

铅山驿壁

东风杨柳门前路。毕竟雕鞍留不住。柔情胜似岭头云，别泪多如花上雨。

青楼画幕无重数。听得楼边车马去。若将眉黛染情深，且到丹青难画处。

浣溪沙

云锁柴门半掩关。

垂纶犹自在前湾。

独乘孤棹夜方还。

任使有荣居紫禁，

争如无事隐青山。

浮名浮利总输闲。

又

二

一副纶竿一只船。

蓑衣竹笠是生缘。

五湖来往不知年。

青嶂更无荣辱到，

白头终没利名牵。

芦花深处伴鸥眠。

又

三

钓罢高歌酒一杯。

醉醒曾笑楚臣来。

夕阳维缆碧江隈。

蓑笠第因山雨戴，

船窗多为水花开。

安居流景任相催。

又

四

雨气兼香泛芰荷。

回舟冒雨懒披蓑。

夜阑风静水无波。

白酒追欢常恨少，

青山入望岂嫌多。

人间荣辱尽从他。

定风波

雨雾云必望远山。钓竿林下恣清闲。蝉噪日斜林影转。溪岸。绿深红浅画屏间。

对酒狂歌时鼓枻。更邀同志醉前湾。待月却寻维缆处，归来，烟萝一迳接柴关。

雨中花

改冯相三愿词

我有五重深深愿。第一愿、且图久远。二愿恰如雕梁双燕。岁岁后、长相见。

三愿薄情相顾恋。第四愿、永不分散。五愿奴留收园结果，做个人宅院。

望海潮

吊杨芳与黄岩妓投江

彩筒角黍，兰桡画舫，佳时竞吊沅湘。古意未收，新愁又起，断魂流水茫茫。堪笑又堪伤，有临皋仙子，连璧檀郎。暗约同归，远烟深处开沧浪。

倚楼魂已飞扬。共偷挥玉箸，痛饮霞觞。烟水无情，揉花碎玉，空馀怨抑凄凉。杨谢旧遗芳。算世间纵有，不恁非常。但看芙蕖并蒂，他日一双双。

失调名

喜则喜、得入手。愁则愁、不长久。忻则忻、我两个厮守。怕则怕、人来破鬥。

扑蝴蝶

烟条雨叶，绿遍江南岸。思归倦客客，寻芳来较晚。岫边红日初斜，陌上飞花正满。凄凉数声羌管。

怨春短。玉人应在，明月楼中画眉懒。蛮笺锦字，多时鱼雁断。恨随去水东流，事与行云共远。罗衾旧香犹暖。

侍香金童

喜叶之地，手把怀儿摸。甚恰恨、出题厮撞著。内臣过得不住脚。忙里只是，看得斑驳。

骇这一身冷汗，都如云雾薄。比似年时头势恶。待检又还猛想度。只恐根底，有人寻着。

啄木儿

洗出养花天气。

柳梢青

晓星明灭。白露点、秋风落叶。故址颓垣，荒烟衰草，溪前宫阙。

长安道上行客，念依旧、名深利切。改变容颜，销磨古今，垅头残月。

眉峰碧

蹙破眉峰碧。纤手还重执。镇日相看未足时，忍便使、鸳鸯只。

薄暮投夺驿。风雨愁通夕。窗外芭蕉窗里人，分明叶上心头滴。

失调名

送千里蟾宫。

又

来春高步过南宫，更答取龙头策。

又

恐伊不信是龙头，和书寄与三题草。

又

问醉吟今夜，何处风楼偏好。

又

光生里闬，荣破天荒。

行香子

清要无因，举选艰辛。系书钱、须要十分。浮名浮利，虚苦劳神。叹旅中愁，心中闷，部中身。

虽抱文章，苦苦推寻。更休说、谁假谁真。不如归去，作个齐民。免一回来，一回讨，一回论。

失调名

君是园中杨柳，能得几时青。趁金明、春光尚好，尊酒赏闲情。他年归去，强山阴处，一枕晓霞清。

又

华宫瑶馆游毕。却返绛节、回鸾翼。荷殷勤、三斝香醪，供养我、上真仙客。

赤霭浮空，祥云远布，是我来时节。且频修，同泛舸、上云秋碧。

湘灵瑟

霜风摧兰。银屏生晓寒。淡扫眉山。脸红殷。

潇湘浦，芙蓉湾。相思数声哀叹。画楼尊酒闲。

失调名

平地一声雷。

又

休休得也□，云深处、高卧斜阳

又

单于若问君家世，说与教知。便是红窗迥底儿。

又

说与教知。便是中朝一汉儿。

又

便是盐商孟客儿。

减字木兰花

家门希差。养得一枚依样画。

百事无能。只去篱边缠倒藤。

几回水上。轧捺不翻真个强。

无处容他。只好炎天日煞作巴。

满庭芳

嘲蔡京

减字木兰光芒。长万丈，司空见惯，应谓寻常。……仍传□、儋崖父老，祗候蔡元长。

失调名

妙手庖人，搓得细如麻线。面儿白、心下黑，身长行短。蓦地下来后，吓出一身冷汗。这一场欢会，早危如累卵。

便做羊肉燥子，勃推饤碗。终不似、引盘美满。舞万遍。无心看。愁听弦管。收盘盏。寸肠暗断。

浪淘沙

水饭恶冤家。些小黄瓜。尊前正欲饮流霞。却被伊来刚打住，好闷人那。

不免着匙爬。一似吞沙。主人若也要人夸。莫惜更搀三五盏，锦上添花。

夜游宫

因被吾皇手诏。把天下、寺来改了。大觉金仙也不小。德士道。却我甚头脑。

道袍须索要。冠儿戴、恁且休笑。最是一种祥瑞好。古来少。葫芦上面生芝草。

西江月

早岁轻衫短帽。中间圆顶方袍。忽然天赐降宸毫。接引私心入道。

可谓一身三教。如今且得逍遥。擎拳稽首拜云霄。有分长生不老。

青玉案

钉鞋踏破祥符路。似白鹭、纷纷去。试袱头谁与度。八厢儿事，两员直殿，怀挟无藏处。

时辰报尽天将暮。把笔胡填备员句。试问闲愁知几许。两条脂烛，半盂馊饭，一阵黄昏雨。

失调名

瘦得脸儿两指大。

失调名

柳丝只解风前舞。诮系惹、那人不在。

滴滴金

当初亲下求言诏。引得都来胡道。人人招是骆宾王，并洛阳年少。

自讼监军并岳庙。都一时闲了。误人多是误人多，误了人多少。

水调歌头

平生太湖上，短棹几经过。知今重到，何事愁与水云多。拟把匣中长剑，换取扁舟一叶，归去老渔蓑。银艾非吾事，丘壑已蹉跎。

脍新鲈，斟美酒，起悲歌。太平生长，岂谓今日识兵戈。欲泻三江雪浪，净洗胡尘千里，不用挽天河。回首望霄汉，双泪堕清波。

失调名

做园子，得数载。栽培得、那花木，就中堪爱。特将一个、保义酬劳，反做了、今日殃害。

诏书下来索金带。这官告、看看毁坏。放牙笏、便担屎担，却依旧种菜。

又

叠假山、得保义。幞头上、带著百般村气。做模样、偏得人憎，又识甚条例。

今日伏惟安置。官诰又来索气。不如更叠个盆山，卖八文十二。

结带巾

头巾带。谁理会。三千贯赏钱，新行条例。不得向后长垂。与胡服相类。

法甚严，人尽畏。便缝阔大带，向前面系。和我太学先辈，被人呼保义。

失调名

却折花枝斜插鬓。

又

薰风时送芰荷香。

又

花有重开月再圆。

鹊桥仙

柳家一句最著暮雨、芒尘轻洒

失调名

咏纸钱谑词

你自平生行短，不公正、欺物瞒心。交年夜、将烧毁，犹自昧神明。若还替得，你可知好里，争奈无凭。

我虽然无口，肚里清醒。除非阎家大伯，一时间、批判昏沉。休痴呵，临时恐怕，各自要安身。

又

琵琶行大曲

别有暗愁深意。

又

晓风吹人，酒醒时候。

又

海棠花谢清明后。

鹧鸪天

上元词

春晓千门放钥匙。万官班从出祥曦。九重彩浪浮龙盖，一点红云护赭衣。

车马过，打球归。芳尘洒定不教飞。钧天品动回銮曲，十里珠帘待日西。

日暮迎祥对御回。宫花载路锦成堆。天津桥畔鞭声过，宣德楼前扇影开。

奏舜乐，进尧杯。传宣车马上天街。君王喜与民同乐，八面三呼震地来。

紫禁烟光一万重。五门金碧射晴空。梨园羯鼓三千面，陆海鳌山十二峰。

香雾重，月华浓。露台仙仗彩云中。朱栏画栋金泥幕，卷尽红莲十里风。

香雾氤氲结彩山。蓬莱顶上驾头还。绣鞯狨坐三

千骑，玉带金鱼四十班。

风细细，佩珊珊。一天和气转春寒。千门万户笙箫里，十二楼台月上栏。

禁卫传呼约下廊。层层掌扇簇亲王。明珠照地三千乘，一片春雷入未央。

宫漏永，御街长。华灯偏共月争光。乐声都在人声里，五夜车尘马足香。

宝炬金莲一万条。火龙围辇转州桥。月迎仙仗回三殿，风递韵音下九霄。

登复道，听鸣鞘。再颁酥酒赐臣僚。太平无事多欢乐，夜半传宣放早朝。

玉座临轩宴近臣。御楼灯火发春温。九重天上闻仙乐，万宝床边待至尊。

花似海，月如盆。不任宣劝醉醺醺。岂知头上宫花重，贪爱传柑遗细君。

九陌游人起暗尘。一天灯雾锁彤云。瑶台雪映无穷玉，阆苑花开不夜春。

攒宝骑，簇雕轮。汉家宫阙五侯门。景阳钟动才归去，犹挂西窗望月痕。

宣德楼前雪未融。贺正人见彩山红。九衢照影纷

纷月，万井吹香细细风。

复道远，暗相通。平阳主第五王宫。凤箫声里春寒浅，不到珠帘第二重。

风约微云不放阴。满天星点缀明金。烛龙衔耀烘残雪，羯鼓催花发上林。

河影转，漏声沉。缕衣罗薄暮云深。更期明夜相逢处，还尽今宵未足心。

五日都无一日阴。往来车马闹如林。葆真行到烛初上，丰乐游归夜已深。

人未散，月将沉。更期明夜到而今。归来尚向灯前说，犹恨追游不称心。

彻晓华灯照凤城。犹嗔宫漏促天明。九重天上闻花气，五色云中应笑声。

频报道，奏河清。万民和乐见人情。年丰米贱无边事，万国称觞贺太平。

忆得当年全盛时。人情物态自熙熙。家家帘幕人归晚，处处楼台月上迟。

花市里，使人迷。州东无暇看州西。都人只到收灯夜，已向樽前约上池。

步障移春锦绣业。珠帘翠幕护春风。沉香甲煎薰

炉暖，玉树明金蜜炬融。

车流水，马游龙。欢声浮动建章宫。谁怜此夜春江上，魂断黄粱一梦中。

真个新曾见太平。元宵且说景龙灯。四方同奏升平曲，天下都无叹息声。

长月好，定天晴。人人五夜到天明。如今一把伤心泪，犹恨江南过此生。

失调名

有个秀才姓汪。骑个驴儿过江。江又过不得，做尽万千趋锵。

又

有个秀才姓汪。住在祁门下乡。行第排来四八，做尽万千趋锵。

又

何时一尊酒，重与细论文。

又

六论不知出处。写得乌梅几字。圣恩广大如天，也赐束帛归去。

又

高文虎，称伶俐。万苦千辛，作个放生亭记。后头没一句说著朝廷，尽把师归美。

这老子忒无廉耻。不知润笔能几。夏王说不是商王，只怕伏生是你。

又

十年前事，浑似梦初惊。

又

千里有个好相识，望青山一色。

又

五马游春，彩佩照人，光生南陌。

又

炉香如雾斗帐深。

又

香野锦林谁是主。

又

一庭影浸梧竹。

金钱子

昨夜金风，黄叶乱飘阶下。听窗前、芭蕉雨打。触处池塘，睹风荷凋谢。景色凄凉，总闲却、舞台歌榭。

独倚阑干，惟有木犀幽雅。吐清香、胜如阑麝。似金垒妆成，想丹青难画。纤手折来，胆瓶中、一枝潇洒。

念奴娇

沁园秋早。对亭台冷落，荒凉池沼。西帝晨游无异胜，都把仙花开了。金粟玲珑，鹅黄娇嫩，不管霜风悄。清香入梦，梦魂惟怕天晓。

乘兴折取一枝，满身兰尘麝，不减蟾宫好。赠与佳人，因笑道、休学姮娥空老。待约明朝，金英满地，莫遣儿童扫。相将花上，醉眠尤胜芳草。

失调名

芳草绿如茵，与蓝袍、草争翠色。

鹧鸪天

五百人中第一仙。等闲平步上青天。绿袍乍著君恩重，黄榜初开御墨鲜。

龙作马，玉为鞭。花如罗绮柳如绵。时人莫讶登科早，自是嫦娥爱少年。

鹊桥仙

我嗏今夜为情忙，又那得、工夫送巧。

失调名

瑞霞民绮。映舴艋棹轻，鲤鱼狂风起。

又

□□□□□金楼。探听春来处。

又

晓日楼头残雪尽。乍破腊、风传春信。彩燕丝鸡，珠幡玉胜，并归钗鬓。

又

直楼人未起。爆竹声闻，应在笙歌里。

又

竹爆当门庭，震门陛也。

又

待醉里小王，书写副、神荼郁垒。

木兰花

东风昨夜吹春昼。陡觉去年梅蕊旧。谁人能解把长绳，系得乌飞并兔走。

清香潋滟杯中酒。新眼苗条江上柳。尊前莫惜玉颜酡。且喜一年年入手。

又

东风昨夜归来后。景物便为春意候。金丝齐奏喜新春，愿介香醪千岁寿。

寻花插破桃枝臭。造化工夫先到柳。熔酥剪彩恨无香，且放真香先入酒。

又

捏个牛儿体态。按年令，旋拖五彩。鼓乐相迎，红裙捧拥，表一个、胜春节届。

又

彩缕幡儿花枝小。风钗上、轻轻斜袅。

又

金吾不禁元宵，漏声更莫催晓。

又

况今宵好景，金吾不禁，玉漏休催。

又

金铺悴、蛾毛巧。是工夫不少。闹蛾儿拣了蜂儿卖，卖雪柳、宫梅好。

又

灯球儿小，闹蛾儿颤。又何须头面。

新水令

冒风连骑出金城，闻孤猿韵切，怀念亲眷。为笑徐都尉，循夸彩绘，写出盈盈娇面。振旅阗阗。讶睹阆苑神仙。越公深骤万马，侵凌转盼。感先锋，容放镜，收鸾鉴一半。归前阵，惨怛切，同陪元帅恣欢恋。二岁偶尔，将军沉醉连绵，私令婢捧菱花，都市寻遍。新官听说邀郎宴。因令赋悲欢。孰敢。做人甚难。梅妆复照，傅粉重见。

驻马听

雕鞍成谩驻。望断也不归，院深天暮。倚遍旧日，曾共凭肩门户。踏青何处所。想醉拍、春衫歌舞。征旆举。一步红尘，一步回顾。

行行愁独语。想媚容、今宵怨郎不住。来为相思苦。又空将愁去。人生无定据。叹后会、不知何处。愁万缕。仗东风、和泪吹与。

南歌子

禁苑沉沉静，春波漾漾行。仙姿才韵两相并。叶上题诗、千古得佳名。

墙外分明见，花间隐约声。银钩掷处眼双明。应讶昔时、不得见情人。

失调名

角黍厅前，祭天神、妆成异果。

又

旋酌菖蒲酒，灵气满芳尊。

又

自结成同心百索。祝愿子、更亲自系著。

阮郎归

端五

及妆时结薄衫儿。蒙金艾虎儿。画罗领抹襭裙儿。盆莲小景儿。

香袋子，搐钱儿。胸前一对儿。绣帘妆罢出来时。问人宜不宜。

又

端五

门儿高挂艾人儿。鹅儿粉扑儿。结儿缀着小符儿。蛇儿百索儿。

纱帕子，玉环儿。孩儿画扇儿。奴儿自是豆娘儿。今朝正及时。

失调名

双风钗头，争带御书符。

又

才向兰汤浴罢，娇羞簪云髻，正雅称鸳鸯会。

又

才向兰汤浴罢，娇羞困、殢人未忺梳掠。艾虎衫儿，轻衬素肌香薄。

又

御符争带。斜插交枝艾。

又

从前浪荡休整理。钉赤口、防猜忌。而今魔难管全无，一似粽儿黏腻。

失调名

天上佳期。九衢灯月交辉。摩日候孩儿，鬥巧争奇。戴短檐珠子帽，披小缕金衣。嗔眉笑眼，百般地、敛手相宜。转晴底、工夫不少，引得人爱后如痴。快输钱，须要扑，不问归迟。归来猛醒，争如我、活底孩儿。

伊州曲

金鸡障下胡雏戏。乐极祸来，渔阳兵起。鸾舆幸蜀，玉环缢死。马嵬坡下尘滓。夜对行宫皓月，恨最恨、春风桃李。洪都方士。念君萦系。妃子。蓬莱殿里。觅寻太真，宫中睡起。遥谢君意。泪流琼脸，梨

花带雨，仿佛霓裳初试。寄钿合、共金钗，私言徒尔。在天愿为、比翼同飞。居地应为、连理双枝。天长与地久，唯此恨无已。

失调名

月到中秋偏莹。乍团圆、早欺我孤影。穿帘共透幕，来寻趁。钩起窗儿，里面故把、灯儿扑烬。

看尽古今歌咏。状玉盘、又拟金饼。谁花言巧语、胡厮胫。我只道、尔是照人孤眠，恼杀人，旧都名业镜。

又

手捻茱萸簪髻，一枝聊记重阳。

又

插黄花、对尊前，且看茱萸好。

又

明年此□，□知谁健，且尽黄花酒。

倾杯序

昔有王生，冠世文章，尝随旧游江渚。偶尔停舟寓目，遥望江祠，依依陌上闲步。恭诣殿砌，稽首瞻仰，返回归路。遇老叟，坐于矶石，貌纯古。因语□，子非王勃是致，生惊询之，片饷方悟。子有清才，幸对滕王高阁，可作当年词赋。汝但上舟，休虑。迢迢仗清风去。到筵中、下笔华丽，如神助。

会俊侣。面如玉。大夫久坐觉生怒。报云落霞并飞孤鹜。秋水长天，一色澄素。阎公竦然，复坐华筵，次诗引序。道鸣鸾佩玉，锵锵罢歌舞。

栋云飞过南浦。暮帘卷向西山雨。闲云潭影，淡淡悠悠，物换星移，几度寒暑。阁中帝子，悄悄垂名，在于何处。算长江、俨然自东去。

失调名

奈愁又、愁无避处，愁随一线□长。

又

万户与千门，驱傩鼎沸。

又

兽炭共围，通宵不寐，守尽残更待春至。

蝶恋花

花为年年春易改。待放柔条，系取春常在。宫样妆成还可爱。鬓过斜作拖枝戴。每到无情风雨大。点检群芳，却是深丛耐。摇曳绿罗金缕带。丹青传得妖娆态。

如梦令

今夜茶风起。应是玉消琼碎。淡荡满城春，恼破愁人春睡。须醉。须醉。莫待梅黄雨细。

最高楼

司春有序，排次到茶縻。远预报，在庭知。蕊珠宫里晨妆罢，披香殿下晓班齐。探花正、驱使问，菊花期。

元不逊、梅花浮月影，也知妒、梨花带雨枝。偏

恨柳、绿条垂。与其向晚包团絮，不如对酒折芳蕤。谢东君，收拾在，牡丹时。

南柯子

翠袖熏龙脑，乌云映玉台。春葱一簇荐金杯。曾记西楼同醉、角声催。袅袅凌波浅，深深步月来。隔纱微笑恐郎猜。素艳浓香依旧、去年开。

满庭芳

青幄高张，琼枝巧缀，万颗香染红殷。绛罗衣润，疑是火然山。白玉钗头试篸，黄金带、奇巧工钻。题评处，仙家异种，分付在人间。

年年。输帝里，欢呼内监，妆点金柈。况曾得真妃，笑脸频看。炎岭当时奏曲，风流命、乐府名传。凭谁道、移归禁苑，长使近天颜。

浣溪沙

酒拍胭脂颗颗新。丹砂然火弃精神。暑天秋杪锦生春。

香味已惊樱实淡，绛皮还笑荔枝皴。美人偏喜破朱唇。

南柯子

积雪迷松径，围炉掩竹扉。床头一味有蹲鸱。软火深开香熟、已多时。

自得陶朱法，休教懒瓒知。浪传黄独正甘肥。紫玉婴儿盈尺、更新奇。

贺新郎

为东阃赵先生寿

天意扶炎宋。为吾皇、维衡岳孕，长沙星梦。社稷勋庸天地窄，不数智名功勇。要自有、胸中妙用。擎着东南天一柱，看边民、买犊归耕种。官职易，此身重。

黄封已见传宣送。却春来、洪钧初转，紫枢归拱。岁岁玉楼春噀处，慧质明妆环拥。正弟劝、兄酬欢纵。一寸丹心坚似铁，待磨崖、勒就浯溪颂。龙尾道，接天踵。

贺圣朝

预赏元宵

太平无事，四边宁静狼烟眇。国泰民安，谩说尧舜禹汤好。万民翘望彩都门，龙灯凤烛相照。只听得教坊杂剧欢笑。美人巧。

宝箓宫前，咒水书符断妖。更梦近、竹林深处胜蓬岛。笙歌闹。奈吾皇、不待元宵景色来到。只恐后月，阴晴未保。

踏莎行

宴罢琼林，醉游花市，此时方显男儿志。

祝英台近

客毡寒，兰房悄，金炉爇红兽。好个霜天，消遣正宜酒。嫩橙初截鹅肪，肌肤香透。又还记、吴姬纤手。

事难偶。墨冻空染梨笺，新词谩题就。酒薄愁秾，欹枕听寒漏。可堪霜月亭亭，照人无寐，映窗外、一枝梅瘦。

花心动

连昌宫有感

碧瓦朱甍，锁千门沉沉，丽日初旭。画栋暗尘，锦瑟空弦，窈窕故窗红绿。御柳宫花依然好，春不管、为谁妆束。翠华远，风光尽属，野樵夷牧。

指似行人恸哭。尚能道、先朝圣游不足。凤辇路荒，龙沼波干，犹有弃珠遗玉。禁廊人静风琴响，祗疑是、霓裳遗曲。断魂晚，寒鸦又啼古木。

西江月

梁上喃喃燕语，纸间戢戢蚕生。满城风雨近清明。不道有人新病。

春事一溪流水，杨花千点浮萍。好风一霎为吹晴。独步小围清影。

梅花引

清阴陌。狂踪迹。朱门团扇香迎客。牡丹风。数苞红。水香扑蕊，新妆谁为容。

蜡灯春酒风光夕。锦浪龙须花六尺。月波寒。玉琅玕。无情又是，华星送宝鞍。

恋绣衾

元宵三五酒半醺。马蹄前、步步是春。闹市里、看灯去，喜金吾、不禁夜深。

如今老大都休也，未黄昏、先闭上门。待月到、窗儿上，对梅花、如对故人。

青玉案

年年社日停针线。怎忍见、双飞燕。今日江城春已半。一身犹在，乱山深处，寂寞溪桥畔。

春衫著破谁针线。点点行行泪痕满。落日解鞍芳草岸。花无人戴，酒无人劝，醉也无人管。

捣练子

偏□戏，最风流。斗帐金猊暖不收。一阵蜜蜂狂絮里，酒酣眠折玉搔头。

又

初酒醒，乍衣单。褪著裙儿侧著冠。门外小桥寒食夜，月明人去杏花残。

楼心月

柳下争拏画桨摇。水痕不觉透红绡。月明相顾羞归去，都坐池头合凤箫。

楼心月

手把新荷叶一枝。唤来池上只愁归。流萤裹在红纱袖，忽到持杯个个飞。

又

新著生红小舞衣。案前磨墨误淋漓。含嗔逗晚不梳洗，背面牙床吃荔支。

花心动

得于江西歌者，而不知名氏

粉堞云齐，度清笳、愁入暮烟林杪。素艳透春，玉骨凄凉，勾带月痕生早。江天苍莽黄昏后，依然是、粉寒香瘦。动追感、西围嫩约，夜深人悄。

记得东风窈窕。曾夜踏横斜，醉携娇小。惆怅旧欢，回首俱非，忍看绿笺红豆。香销纸帐人孤寝，相思恨、花还知否。梦回处，霜飞翠楼已晓。

踏莎行

殢酒情怀，恨春时节。柳丝巷陌黄昏月。把君团扇卜君来，近墙扑得双蝴蝶。

笑不成言，喜还生怯。颠狂绝似前春雪。夜寒无处著相思，梨花一树人如削。

鹧鸪天

题得相思字数行。起来桐叶满纱窗。秋光欲雨棋声泻，粉帐不容花露香。

新寂寞，旧疏狂。玉炉消息记钱塘。小阑立偏红蕉树，一带残云趁月黄。

阮郎归

薄罗生色画酴醾。酴醾满架时。隔池贪看燕争泥。坠双红荔支。

销金字，晚唐诗。夹纱团扇儿。自遮微雨傍花归。个情天得知。

青门怨

月痮烟景。远思孤影。旧梦云飞，离魂冰冷。脉脉恨满东风。对孤鸿。

翠珠尘冷香如雾。人何许。心逐章台絮。夜深酒醒烛暗，独倚危楼。为谁愁。

水调歌头

不能烦恼得，掉臂便归休。前度风樯，这回潦辙几悠悠。幸得有云一谷，更自有书万卷，著甚么来由。月采混鱼目，霜口涴蝇头。

相山中，侯醉境，将诗流。情知薄命，天样勋业也须收。辟逻世间万事，推放那边一壁，百尺卧高楼。日月草头露，天地水中沤。

失调名

东南妩媚，雌了男儿。

霜天晓角

一声阿鹊。人在云西角。信有黄昏风雨，孤灯酒、不禁酌。

错错。谁误著。明知明做却。颇寄香笺归去，教看了、细揉嚼。

满庭芳

凤阁祥烟，龙城佳气，明禋恭谢时丰。绮罗争看，帘幕卷南风。十里仙仪宝仗，暖红翠、玉碾玲珑。銮回也，箫韶缓奏，声在五云中。

千官，迎万乘，丝纶叠叠，锦绣重重。听鸣矟辇路，宴罢鳌宫。瞻仰天颜有喜，君恩霈、寰宇雍容。生平愿，洪基巩固，圣寿永无穷。

庆清朝

银漏花残，红消烛泪。九重鱼钥欢声沸。奏万乘、祥曦门外。盖圣君、恭谢灵休，谨访景明嘉礼。天意

好，祥风瑞月，时正当、小春天气。

禁街十里香中，御辇万红影里。千官花底，控绣勒、宝鞭摇曳。看万年，永庆吾皇，捻指又瞻三载。

御街行

时康三载升平世。恭谢三朝礼。群臣禁卫带花回，龊巷儿郎精锐。战袍新样团雕拥，重隘围子队。

绣衣花帽挨排砌。锦仗天街里。有如仙队玉京来，妙乐钧天盈耳。都民观望时，果是消灾灭罪。

瑞鹤仙

是欢声盈万户。庆景陵礼毕，銮舆游步。西郊暖风布。喜湖山深锁，非烟非雾。传收绣羽。骅骝驰骤绒缕。望彤芳、稳稳金銮，衮鸾翔舞。

云驭。近回天厩，锡宴琼津，洪恩均顾。霞天向暮。翠华动，舞韶举。绛纱笼千点，星飞清禁，银烛交辉辇路。瑞光中、渺祝无疆，太平圣主。

真珠帘

病酒情怀犹困懒。

沁园春

国步多艰，民心靡定，诚吾隐忧。欢浙民转徙，怨寒嗟暑，荆襄死守，阅岁经秋。虏未易支，人将相食，识者深为社稷羞。当今亟，出阵大谏，箸借留侯。

□□迂阔为谋。天下士如何可籍收。况君能尧舜，臣皆稷契，世逢汤武，业比伊周。政不必新，贯仍宜旧，莫与秀才做尽休。吾元老，广四门贤路，一柱中流。

小重山

鼓报黄昏禽影歇。单衣犹未试，觉寒怯。尘生锦瑟可曾阅。人去也，闲过好时节。

对景复愁绝。东风吹不散，鬓边雪。些儿心事对谁说。眠不得，一枕杏花月。

谒金门

休只坐。也去看花则个。明日满庭红欲堕。花还愁似我。

索性痴收眠一和。凭个梦儿好做。杜宇不知春已过。枝头声越大。

失调名

惜花心性。

行香子

浙右华亭。物价廉平。一道会、买个三升。打开瓶后，滑辣光馨。教君霎时饮，霎时醉，霎时醒。

听得渊明。说与刘伶。这一瓶、约迭三斤。君还不信，把秤来秤。有一斤酒，一斤水，一斤瓶。

长相思

晴也行。雨也行。雨也行时不似晴。天晴终快人。

名也成。利也成。利也成时不似名。名成天下惊。

摸鱼儿

紫云山房拟赋莼

过湘皋、碧龙惊起，冰涎犹护髯影。春洲未有菱歌伴，独占暮烟千顷。呼短艇。试翦取纤条，玉溜青丝莹。尊前细认。似水面新荷，波心半掩，点点翠钿净。

凄凉味，酪乳那堪比并。吴监一箸秋冷。当时不为鲈鱼去，聊尔动渠归兴。还记省。是几度西风，几度吹愁醒。鸥昏鹭瞑。谩换得霜痕，萧萧两鬓，羞与共秋镜。

失调名

东君去后花无主。

多丽

杨花

日初长，宝炉一缕沉烟。绿阴新，垂杨亭榭，知谁巧擘香绵。有时共、落红零乱，有时共、芳草留连。只道无情，那知有意，几回飞过绮窗前。人争讶，艳阳三月，干雪舞晴天。游丝外，不堪燕掠，无奈蜂黏。

那小鬟、忒日煞娇劣，镇日地、倚阑干。轻吹处、樱桃的的，闲拈处、笋指纤纤。爱点猩罗，装成粉缬，嗔人不许放朱帘。端相好、蓦然风起，特送上秋千。明朝看，池塘雨过，萍翠应添。

沁园春

未开梅

我善观梅，识梅妙处，舍我其谁。待裁冰剪雪，已无足道，凝酥弄粉，愈不为奇。枉费心神，巡檐索笑，点检南枝并北枝。梅应道，似这般题品，未是相知。

分明有个端倪。遮莫把人间凡眼窥。那精神全在，半含蕊处，风流全在，未有香时。万木丛边，两三点白，此是生生化化机。花开也，又怎生消得，个样词儿。

壶中天

日长晴昼。厌厌地、懒向窗前絣绣。因倚屏风无意绪，□把眉儿双皱。似醉还醒，才眠又起，频捻梨花嗅。看他儿女，闲寻百草来鬥。

相思能几何时，料归期不到，清和别作‘有恁’时候。生怕鸳鸯香被冷，旋爇沉檀薰透。欲把单衣，鼎新裁剪，又怕供春瘦。试看今夜，孤灯还有花否。

满江红

梅词

一点阳和，天不许、凡花先得。这些儿深意，蜂蝶怎生窥测。北陆正当风凛冽，南枝却漏春消息。教琼仙、剪水缀成葩，天然白。

影横处，寒窗月。香浮处，寒梢雪。被东皇做就，这般标格。虽是腊前年后景，终非竹外篱边物。不安排、顿放玉堂中，真堪惜。

买坡塘

和李玉田韵

喜西风、朝来如约，新凉一雨初霁。家山望断知何处，渺渺长天秋水。空眼底。叹雁杳鱼沉，尺纸无人寄。芸窗草砌。渐影颤疏桐，声敲落叶，孤枕怎成睡。

逢场戏。遮莫悲别作‘怨’秋憔悴。今朝有酒须醉。尊前待唤佳人道，为雪藕丝轻脆。闲省记。便笑口频开，一岁知能几。归期尚未。且蜡屐兰桡，湖山深处，同赏月中桂。

瑞鹤仙

和李梅南

赏残陶径菊。正袅袅愁予，风凄露肃。何人抱幽独。更檐马锵金，廊鱼响木。此情谁属。向底处、骋怀游目。小窗前，频览菱化，一笑鬓丝犹绿。

萧索。故国云迷，佳人日暮，轻颦倚竹。短钗敲玉。算几夜，恁孤宿。问旅情如许，怎生排遣，应费酒尊诗轴。最无端、谁隔西楼，正调弦促。

更漏子

画楼深，春昼永。帘幕东风微冷。莺啭罢，燕归来。佳人午梦回。

鬓钗横，眉黛浅。一捻楚腰纤软。推绣户，倚雕阑。无言看牡丹。

又

鬓慵梳，眉懒画。独自行来花下。情脉脉，泪垂垂。此情知为谁。

雨初晴，帘半卷。两两衔泥新燕。人比燕，不成双。枉教人断肠。

又

粉墙低，蓬户小。一点尘埃不到。眠纱帐，坐蒲团。道人随分安。

笋芽新，蔬甲嫩。日日家常羹饭。羹饭罢，怎消闲。携筇出看山。

愁倚阑令

东风恶，宿云凝。忒无情。合造梨花深院雨，断肠声。

枕上春梦初醒。红窗外、何处啼莺。已办春游双画舫，几时晴。

红窗迥

河可挽。石可转。那一个愁字，却难驱遣。眉向酒边暂展。酒后依旧见。

枫叶满阶红万片。待拾来、一一题写教遍。却倩霜风吹卷。直到沙岛远。

一剪梅

漠漠春阴酒半酣。风透春衫。雨透春衫。人家蚕事欲眠三。桑满筐篮。柘满筐篮。

先自离怀百不堪。樯燕呢喃。梁燕呢喃。篝灯强把锦书看。人在江南。心在江南。

长相思

不思量。又思量。一点寒灯耿夜光。鸳衾闲半床。雨声长。漏声长。几阵斜风摇纸窗。如何不断肠。

又

云垂垂。雨霏霏。只恐今年花事迟。不然孤负伊。

燕飞飞。柳依依。有个人人倚翠扉。深攒双黛眉。

又

雨如丝。柳如丝。织出春来一段奇。莺梭来往飞。酒如池。醉如泥。遮莫教人有醒时。雨晴都不知。

又

燕成双。蝶成双。飞去飞来杨柳旁。问伊因底忙。绿纱窗。篆炉香。午梦惊回书满床。棋声春昼长。

采桑子

年年才到花时候，风雨成旬。不肯开晴。误却寻化陌上人。

今朝报道天晴也，花已成尘。寄语花神。何似当初莫做春。

风光好

柳阴阴。水深深。风约双凫不自禁。碧波心。

孤村桥断人迷路。舟横渡。旋买村醪浅浅斟。更微吟。

虞美人

□□□□□□□。□□□□□。□□□□□□□。□□□□□□、□□□。□□□□□□处。归向桃源住。桃源有路透渔溪。自恨仙凡从此、隔云泥。

虞美人

绮疏人把罗衣叠。岫幌铺残月。宝烟细袅博山中。梦惹暖红鸳锦、醉香风。

觉来犹记乘鸾处。不是蓝桥住。落花流水认前溪。想见五云为路、静无泥。

又

咏八月梅

悲商吹尽枝间绿。绛萼含冰玉。为谁搀早冒寒开。应念天涯憔悴、挽春回。

玉壶自酌清漪满。又识东风面。夜深斜月印窗纱。好在数枝疏瘦、两三花。

又

赠吕庆长

萧萧风竹千蛟舞。云阁催诗雨。中秋时节变新凉。又是一番红叶、下三湘。

君如膝上王文度。早晚乡关去。绣香佳处且留连。正好橙黄橘绿、未寒天。

又

咏双海棠

当年合德并飞燕。涎涎无人见。清魂沦入海棠枝。料想天寒同著、翠罗衣。

同心珮带连环玉。并髻云鬟绿。谁教红萼自成双。恰似新荷叶里、睡鸳鸯。

木兰花

春日述怀

小桃枝上东风转。□□草绿江南岸。绿杨学舞小蛮腰，红药惜开菩萨面。

故乡何处天涯远。黄粱梦断行云断。登楼准拟故人书，殷勤试问西归雁。

朝中措

咏秋日牡丹赠严尹父

严霜封草树凋红。叶落小园空。何事洛阳花面，却来冠冕秋风。

尊前羞损，篱边野菊，池上芙蓉。莫放花归昆阆，且留客醉金钟。

又

红鸾飞下绿云中。天淡日和融。回首小园桃杏，怜伊独困霜风。

妖姿丽质，天然富贵，不假铅红。梦作一双蝴蝶，翻翻绕遍芳丛。

又

洛阳常见画图中。春去只心融。国色辉开寒日，天香熏破霜风。

平生看了，姚黄魏紫，一捻深红。莫是神仙韩令，裁成顷刻花丛。

又

咏九月桃呈□晋侯

从来黄菊占秋风。红只许芙蓉。正是百花浓睡，如何唤起春工。

小桃破萼，胭脂淡伫，妆粉轻笼。为报多情刘阮，武陵消息先通。

又

宦游只欲赋归休。花为解离愁。看取星星潘鬓，花应羞上人头。

武陵流水，桃源路远，空误渔舟。把住春光一醉，从教风叶悲秋。

又

登城晚望

草市人归日落，荒城风急鸦翻。独携尊酒上高寒。缥缈云横楚观。

柳外半篙绿水，烟中数笔青山。天涯流落岁将残。望断故园心眼。

又

待雪

扑扑云垂四野。冥冥雁下平芜。萧萧风叶乱黄芦。寒入一滩鸥鹭。

准拟云窗水榭。装成玉树冰壶。卷帘独坐捻髭须。待看六花飞舞。

又

风雨朝来恶甚，池塘春去无多。绿杨阴里溜莺梭。枝上老红犹堕。

酒满蚁浮金匜，烛残泪滴铜荷。更阑孤枕奈情何。只恐巫山梦破。

又

冷氏小楼春望

花下春光正好，柳边春色才多。雨声日夜长沧波。暗地芳心滴破。

拍拍浪飞白雪，冥冥山点青螺。汀兰岸芷有情么。还惜江城春过。

又

待雪

膝下红金不暖，窗前绛蜡犹然。夜深城麓走风烟。的砾还飘雪霰。

海上正迷蝶梦，山阴未棹溪船。愿骑白凤玉为鞭。西赴瑶池芳宴。

又

雪

琼沼融成沆瀣，冰檐滴尽真珠。一园草木气方苏。又学杨花飞舞。

何必乱飘密洒，却疑细糁轻铺。谁将粉墨画成图。玉做小亭高树。

又

即席呈吴节判二首

剪剪轻寒雨后，瞳瞳晓日晴时。春风先到绿杨枝。金缕野桥山市。

鶗鴂巧调琴筑，海棠惜吐胭脂。玉骢未解锦障泥。且挂征鞭一醉。

又

翠领游仙梦破，暖香残酒醒时。子规啼月下花枝。日涌山光照市。

柳拂眉间黛色，桃匀脸上胭脂。萋萋芳草路无泥。脉脉归心似醉。

又

风雨馀寒过了，池塘春水生时。迁莺飞上拂云枝。春遍柳村花市。

酒面清空似水，玉杯温莹如脂。莫教花谢涴尘泥。把住东君索醉。

点绛唇

晓步楚观

晓翠初分，挂藤窈窕穿深静。鸟啼风径。竹舞千蛟影。

又过重阳，感叹伤流景。人多病。酒杯慵问。闲却金卮柄。

好事近

咏梅

篱落晓来霜，花嫩不禁寒力。脉脉自摇疏影，印一奁空碧。

天生潇潇谢夫人，绝世有谁识。何必嫣然一笑，已倾城倾国。

又

□□□。□□□□□□□。□□□。□□□□，□□□□。白鸥飞下屏山曲。行人点破秋郊绿。秋郊绿。细看重咏，怎生得足。

又

秋漠漠。登临常羡东飞鹤。东飞鹤。一襟乡泪，为君双落。

明年不负黄花约。故人须我归舟泊。归舟泊。荆溪亭下，晚秋寒薄。

又

待雪

风淅淅。天容暗淡梅花白。梅花白。点酥凝粉，比君不得。

清歌飞下龙沙雪。绮疏休印蟾宫月。蟾宫月。婵娟虽好，有时圆缺。

西地锦

章台留客

重过黄粱古驿。著一鞭春色。长亭细柳，青青尚浅，不禁攀折。

且醉章台风月。莫归鞍催发。紫泥诏下，朝天去了，如何来得。

如梦令

留客

试问春归何处。红入小桃花树。同访古章台，把盏重听金缕。休去。休去。应被好山留住。

清平乐

辛卯清明日

风不定。舞碎海棠红影。数点雨声池上听。湿尽一庭花冷。

倚阑多少心情。轻寒未放春晴。谁管天涯憔悴，楚乡又过清明。

浣溪沙

遍地轻阴绿满枝。乍晴初试袷罗衣。东风院落日长时。

鸂鶒池边飞燕子，海棠花里闹蜂儿。一春心事只春知。

望江南

立秋日晓作

清夜老，流水淡疏星。云母窗前生晓色，梧桐叶上得秋声。村落一鸡鸣。

催唤起，带梦著冠缨。老去悲秋如宋玉，病来止酒似渊明。满院竹风清。

醉蓬莱

生朝日

见笋成新竹，燕教雏飞，画堂清昼。萱草榴花，遍小庭如绣。角簟纱厨，葛巾葵扇，正麦秋时候。玉麈生风，翛然隐几，香蟠金兽。

又值生初，故乡何在，三楚云高，谩劳回首。睡起情怀，况渊明止酒。赖有宾朋，惠来相顾，尽一时英秀。旋涤瑶觞，重歌金缕，与公同寿。

满庭芳

牡丹

梅子成阴，海棠初谢，小园才过清明。百花扫地，红紫践为尘。别有烟红露绿，嫣然笑、管领东君。还知否，天香国色，独步殿馀春。

轻盈。多态度，洛阳图画，韩令经营。想谪仙风韵，洒面词成。一捻深红尚透，谁信道、花亦通灵。君休待、花归阆苑，莫惜醉山倾。

汉宫春

争似我，随时临风对月，畅饮更高歌。

瑞鹤仙

恨佳人命薄。似春云无定，杨花飘泊。

失调名

须信道、颜色如花，命如秋叶。

又

古鞦韆词

但入新年，愿百事、皆如意。

水龙吟

□□含娇眼。

失调名

雨后轻寒。

失调名

古柳词

柳丝柔无力。

又

伤怀长是蹙双眉。怎禁持。

又

杨花飞絮。搅乱少年情绪。

又

天气阴阴。

又

倚遍阑干十二楼。

满庭芳

柳眼花心，此夜欢会。

失调名

蝶意蜂情，恣还飘逸。

又

金鸭香消。

念奴娇

脉脉此情难识。

失调名

无计奈愁何。

又

知他今夜，好好为谁梳洗。

又

西楼独上等多时。月团圆、人未归。

最高楼

南陌踏青游。

青玉案

更憔悴、羞人见。

失调名

任他春去春来。

又

嫩草初抽匀细绿。

又

湖腻烟光，柳垂新绿。

又

语燕飞来绕画梁。

又

一钩新月。

又

怕到黄昏转凄切。

又

凝情羞对海棠花。

又

枝头点检，退尽芳菲。

又

寸心如铁不关愁。

最高楼

却教人，逢春怕，见花羞。

失调名

不如柳絮，穿帘透幕，飞到伊行。

菩萨蛮

衔泥双燕来还去。

天仙子

谷雨清明空屈指。

失调名

这愁绪、仗他谁。

又

古赏芳春词

樱桃新荐小梅红。

又

恩爱顿成离别恨。

又

要解心头愁闷，除非殢酒。

洞仙歌

惟有莺莺燕燕。

失调名

病酒厌厌，未解馀酲，三竿丽日。

千秋岁

一声啼鸟，常道无消息。

失调名

暗把归期数。

又

危楼愁独倚。

谒金门

满地落红千片。

失调名

频试脸边新泪。

好事近

更一声啼鸟。

失调名

落花狼藉无行处。

贺新郎

一点芳心事。

虞美人

东君去后无踪迹。

失调名

登楼欲认经由处，无奈云山遮望眼。

又

缺月挂檐牙。

又

杜鹃声劝不如归。……蹙损远山眉。

南乡子

宝鸭沉烟袅。

最高楼

子规叫断黄昏月。

失调名

夜深帘幕静，一曲管弦清。

又

古上元词

千门灯火，九街风月。

蝶恋花

十里绮罗香不断。

失调名

灯火楼高，移下一天星斗。

天仙子

残月朦胧人瘦损。

失调名

那得工夫送。

天仙子

危楼十二阑干曲，望不尽、愁不尽。

失调名

春光悭涩，风颠雨恶，未放晴天气。

又

百紫千红开遍了。

又

自家无好况。

又

谁道酒能消恨。

又

绿草茸茸媚柳芳。

极相思

夕阳外，禽声切。

点绛唇

荷叶乍圆，正是困人天气。

失调名

落花点点乡苍苔。

又

花开时节连风雨。

又

杏花著雨胭脂透。

水调歌头

云作伴，月为邻。

太清歌词

红片半随风，又半随流水。

鹊桥仙

吴蚕老后。

殢人娇

也待作个、儿寄与。

极相思

一番雨过横塘。

南歌子

菖蒲泛酒香。

宴清堂

旋折枝头新果。

洞仙歌

六尺湘漪簟冷。

失调名

玉泉清洁，正好浮瓜沉李。

又

花底倾杯，花影娇随人醉。

水调歌头

竹边风细，月色淡阴阴。

长相思

乡停针。泪盈盈。断肠梁燕语声频。

声声慢

双双旧家燕子，又飞来、清明池阁。

快活年

蛩吟声不住。

金落索

风撼梧桐影碎。凄凉天气。

品令

残蝉噪晚。

点绛唇

枕簟冰清，渐觉秋凉也。

洞仙歌

窗外蛩吟雨声细。

御街行

云淡碧天如水。

戛金钗

怎数向、更筹计。

失调名

欹枕无眠又无寐。

又

巫山云雨歌词

便直饶、铁作心肠，也须是泪滴。

卜算子

欲把愁分付。

又

算一一都在我心头。

满庭芳

似篾身材，纤腰一捻，新来消瘦如削。

失调名

一寸柔肠，如丝千结，不奈愁如铁。

秋蕊香

眼也生应哭破。

长相思

好思量。转凄惶，捱到黄昏愈断肠。

卜算子

云雨阳台梦不成。

古四北洞仙歌

银缸挑尽，纱窗未晓，独拥寒衾一半。

失调名

魄散魂飞。

绮罗香

酒醒后、一枕清风，梦断处、半窗残月。

鹧鸪天

小小池亭自有凉。

又

落花凝恨夕阳中。

失调名

春来长是病厌厌。

一丛花

晓来寒露滴疏桐。

念奴娇

中秋

不比寻常三五夜。

失调名

愁厌厌、脉脉上心谁消遣。

吴音子

早团圆，早早团圆。

声声慢

心虽相许，事未曾谐。

满庭芳

风剪梧桐。

失调名

同赏败荷疏柳。

采莲令

重阳泪眼，又早是、苦离肠。

朝中措

征雁不来无信，。教人空度重阳。

满庭芳

黄菊正飘香。

于飞乐

近来清瘦，为谁为谁。

失调名

自家无好况。

双雁儿

这心事、倚他谁。

诉衷情

黄昏新月一纤。

满江红

魂梦断，难寻觅。

定风波

素笺封了还重拆。

满江红

谁知恩爱，变成怨恨。

失调名

无情却被多情恼。

念奴娇

木犀

乘兴折取一枝，满身兰麝。

失调名

花有重开日圆。

念奴娇

一点芳姿，信道是、不比人间凡木。

失调名

古木犀词

费尽骚人词与诗。

又

古岩桂词

岩玉枝头金粟鬥。

又

古梅词

枉被梨花瘦损，又成春梦。

念奴娇

冻云阁雨，渐长空迤逦，严凝天气。愁雀无声深院静。

失调名

闻道酒肠宽似海。

失调名

山万叠，水千重。

又

纱窗晓色朦胧。

又

别是一般春色好。

又

更作句桃符。

秋千儿词

小子里、灯声，明年又添一岁。

江神子

今朝鸳帐酒醒初。……还忧酒，解酲无。

失调名

晚赵倦梳妆。

西江月

强调朱粉对菱花。蹙损眉峰懒画。

失调名

夜来一阵催花雨。

又

满地榆钱，算来难买住春归。

小重山

六曲句阑四面风。

又

一钩新月上。

失调名

红粉墙头，绿杨楼外，声声唤起新愁恨。

又

料如今，甘尽海角天涯。

又

枕冷衾寒，夜长无奈愁何。

又

月移疏影上窗纱。

又

轻盈照路旁。

又

独倚阑干十二。

沁园春

凝眸。悔上层楼。便惹起新愁与旧愁。

失调名

离情愁思，尽分付、眉头眼底。

于飞乐

教我莫思量，争不思量。

满庭芳

兽炉烟断，残烛照庭帏。

失调名

鸳鸯鸥鹭，浴乱一池春碧。

真珠帘

把酒祝东君，愿与花枝长为主。

武陵春

柳绿花红春烂熳。

失调名

断肠屈曲屏山。

洞仙歌

独拥香衾一半。

失调名

蹙损两眉峰。

又

添憔悴、看肌瘦损。

又

细雨乱如毛。

又

恨江南塞北，鱼沉雁杳，空肠断、书难寄。

又

去不远，路无多。

又

喷饶人词

尽啜情一饱、泪珠弹子重揾，背人睡也。

卜算子

你为情多泪亦多。

阮郎归

无心傍照台。

失调名

巧画远山眉。

于飞乐

天然体段殊常。

声声令

未怕飞燕似轻盈。

失调名

瑞雪对江梅赋

须教相并檐前望，被飞絮、扑簌香腮。

定风波

古鼎龙涎香犹喷。

失调名

烛暗时酒醒，原来又是梦里。

又

为谁瘦、为谁癯。

喜迁莺

芳春天晓。听绿树、数声如簧莺巧。

满庭芳

花外风传漏永，鸯鸳暖、金鸭香浓。

失调名

香阁寂寥。

鹧鸪天

清明将近春时节。

一落索

倚楼一霎酒旗风。

如梦令

不暖不寒天，春色恰倚人意。

庆青春

平明一阵催花雨。

踏莎行

悄无人语重帘卷。

夏云峰

昨日看花花正好，枝枝香嫩红殷。

粉蝶儿

共双双飞入，乱红深处。

鹧鸪天

往事旧游浑似梦。

拜星月

贺新春，尽带春花、春幡春胜，是处春光明媚。

诉衷情

悠悠万里云水。

洞仙歌

今夜谁添一种愁。

御街行

夜深无语楼空倚。

失调名

淡红衫，缕金裙。

浣溪沙

水阁池亭自有凉。

小重山

水风生处小亭临。

失调名

西风渐冷，园林万木凋黄。

念奴娇

玲胧枝枝，鬥妆金粟。

又

万里秋容浩荡。

失调名

枕上偷垂泪眼流。

惜黄花

庭梧叶坠。

失调名

等得秋风满院吹。又争如、毒热时。被唧唧啾啾，不教人来梦里，望前程也、促织儿。

又

只为情多病也多，省可思量我。

又

蟾辉兔影十分满。

念奴娇

对景真奇绝。

失调名

砌畔蛩吟喧不住。

失调名

梧桐叶落雨潇潇。

眼儿媚

厌厌愁闷无情绪。

失调名

好容仪、取次梳妆。

青玉案

彤云黯黯寒云绕。

失调名

小窗幽幌，独坐都无侣。

祝英台近

每爱霜月风前。

失调名

下惯饶人词

泪珠弹了。

满庭芳

飞花剪、六出工夫。

永遇乐

有限光阴。

失调名

倾城颜色。

念奴娇

绝艳仍清淑。

鹧鸪天

满池荷叶动秋风。

玉抱肚

园林草木，迤逦凋残。

卜算子

借问陇头梅，春信还知否。

满庭芳

光景如梭。

失调名

酒入柔肠似泪流。

真宗封禅四首

导引

民康俗阜，万国乐平。庆海晏河清。唐尧禹垂衣化，讵比我皇明。九天宝命垂丕贶，云物效祥英。星罗羽卫登乔岳，亲告禅云亭。我皇垂拱，惠化洽文明。盛礼庆重行。登封降禅燔柴毕，天仗入神京。云雷布泽遍寰瀛。遐迩振欢声。巍巍圣寿南山固，千载贺承平。

六州

良夜永，玉漏正迟迟。丹禁肃，周庐列，羽卫绕皇闱。严鼓动，画角声齐。金管飘雅韵，远逐轻颸。荐嘉玉、躬祀神祗。祈福为黔黎。升中盛礼，增高益厚，登封检玉，时迈合周诗。玄文锡，庆云五色相随。甘露降，醴泉涌，受鸿禧。万年永固还丕基。吾君德、荡荡巍巍。迈尧舜文思。从今寰宇，休牛归马，耕田凿井，鼓腹乐昌期。

十二时

圣明代,海县澄清，惠化洽寰瀛。时康岁足，治定功成。遐迩贺升平。嘉迩贺升平。嘉坛上，昭事神灵。荐明诚。报本禅云亭。俎豆列牺牲。宸心蠲洁，明德荐惟馨。纪鸿名。千载播天声。

燔柴毕，云罕回仙仗，庆銮辂还京。八神扈跸，四来庭。嘉气覆重城。殊常礼，旷古难行。遇文明。仁恩苏品汇，沛泽被簪缨。祥符锡祚，武库永销兵。育群生。景运保千龄。

告庙导引

明明我后，至德合高穹。祗翼励精衷。上真紫殿回飙驭，示圣胄延鸿。躬承宝表钦崇。庆泽布寰中。告虔备物朝清庙，荷景福来同。

奉祀太清宫三首

导引

穹旻锡祐，盛德日章明。见地平天成。垂衣恭己干戈偃，亿载佑黎氓。羽旄饰驾当春候，款谒届殊庭。精衷从宋会要昭感膺多福，夷夏保咸宁。

圣君御宇，祗翼奉三灵。已偃革休兵。区中海外鸿禧浃，恭馆励虔诚。九斿七萃著声明。徯后徇舆情。丕图宝绪承繁祉，率土仰隆平。

六州

千载运，宝业正遐昌。钦至道，崇明祀，盛礼迈前王。銮辂动，万骑腾骧。驰道纷煌煌。奉秘检、玉羽群翔。非雾满康庄。躬朝真馆，齐心绎思，顺风俯拜，奠酒爇萧芗。

精衷达，飙轮降格昭彰。回羽旆，驻雕辇，旧地访睢阳。享清庙、孝德辉光。届灵场。星罗万国珪璋。陈牲币、金石锵洋。景福降穰穰。垂衣法坐，恩覃群品，庆均海，圣寿保无疆。

十二时

乾坤泰，帝祚原作“寿”，从宁会要遐昌。县铄平康。真游降格，宝诲昭彰，宸跸造仙乡。崇妙道、精意齐庄。款灵场。洁豆荐芬芳。备乐奏铿锵。犹龙垂裕，千古播休光。极褒扬。明号洽徽章。

朝修展，春豫谐民望。睹文物煌煌。言旋羽卫，肃设坛场。报本达萧芗。申严祀、礼备烝尝。答穹苍。纯禧沾品汇，庆赉浃穷荒。封人献寿，德化掩陶唐。保绵长。锡祐永无疆。

亳州回诣玉清昭应宫一首

导引

秘文镂玉，金阁奉安时。旌盖俨仙仪。珠旒俯拜陈章奏，精意达希夷。卿云郁郁曜晨曦。玉羽拂华枝。灵心报贶垂繁祉，宝祚永隆熙。

亲享太庙一首

导引

躬朝太室，列圣大功宣。彩仗耀甘泉。秘文升辂空歌发，一路覆烟。珠旒荐献极精虔。列侍俨貂蝉。穰穰降福均寰宇，垂拱万斯年。

南郊恭谢三首

导引

重熙累盛，睿化畅真风。尊祖高穹。林棼彩仗明初日，瑞气满睛空。玉銮徐动出环宫。虔巩罄宸衷。礼成均庆人神悦，圣寿保无穷。

六州

承天统，圣主应昌辰。宝箓降，飙游至，瑞命庆惟新。崇大号，仰奉高真。献岁当初吉，天下皆春。谒秘宇、藻卫星陈。芗霭极纷纶。琼焜燿，仙衣綷纟蔡，垂旒俯拜，荐献礼惟寅。

芬芳备，精衷上达穹旻。尊道祖，享清庙，助祭万方臻。升泰畤、缛典弥文。侍群臣。汉庭儒雅彬彬。烟飞火举毕严禋。天地降氤氲。高临毕阙，恩覃动植，庆延宗社，圣寿比灵椿。

十二时

享嘉会，万欢康。圣化迈陶唐。元符锡命，天鉴昭彰。徽号奉琳房。陈缛礼、献岁惟良。耀旂章。翠辇驻仙乡。睿意极齐庄。仙衣渥采，玉岫共荧煌。荐此字原脱，从宁会要芬芳。飙驭降灵场。

回云罕，尊祖趋仙宇，金石韵锵洋。聿朝清庙，躬奠瑶觞。报本国之阳。执笾豆、列侍貂珰。对穹苍。洪恩霈夷夏，大庆浃家邦。垂衣紫极，圣寿保遐昌。集祺祥。地久与天长。

天书导引七首

诣泰山

我皇缵位，覆焘合穹旻。秘箓示灵文。齐居紫殿

膺玄贶，降宝命氤氲。奉符让德事严禋。检玉陟天孙。垂鸿纪号光前古，迈八九为君。

灵台偃武，书轨庆同文。奄六合居尊。圆穹锡命垂真箓，清晓降金门。升中报本禅云云。汾阴云：方丘报本务精勤。严祀事惟寅。无为致治臻清净，见反朴还淳。

诣太清宫

宝图熙盛，登格圣功全。瑞命集灵篇。钦修祀典成明察，道祖降云軿。赖乡真馆宅真仙。朝谒帝心虔。尊崇教父膺鸿福，绵亘万斯年。

犹龙胜境，真宇俨灵姿。肃谒展皇仪。宝符先路嘉祥应，云物焕金枝。纷纭紫节间黄麾。藻卫极葳蕤。高穹报贶延休祉，仁寿协昌期。

诣玉清昭应宫

紫霄金阙，重叠降元符。亿兆祚皇图。云章焜燿传温玉，宝阁起清都。奉迎彩仗溢天衢。观者况欢呼。明君钦翼承鸿荫，亿载御中区。

宝符锡祚，庆寿命维新。俄降格飙轮。巍巍帝德增虔奉，懿号荐穹旻。精齐秘馆奉严禋。文物耀昌辰。升烟太一修郊报，鸿祉介烝民。

诣南郊

圣神缵绪，赫奕帝图昌。宝箓降穹苍。宸心励翼修郊报，彩仗列康庄。祥烟瑞霭杂天香。筦磬发声长。升坛礼毕膺繁祉，睿算保无疆。

建安军迎奉圣像导引四首

玉皇大帝

太霄玉帝，总御冠灵真。威德耸天人。宝文瑞命符皇运，绵远庆维新。洞开霞馆法虚晨。八景降飙轮。含生普洽□鸿福，圣寿比仙椿。

圣祖天尊

至真降鉴，飙驭下皇闱。清漏正依依。范金肖像申严奉，仙馆壮翚飞。万灵拱卫瑞烟披。岸柳映黄麾。九清祚圣鸿基永，尧德更巍巍。

太祖皇帝

元符锡命，祗受庆诚明。恭馆法三清。开基盛烈垂无极，金像俨天成。奉迎霞布甘泉仗，箫瑟振和声。灵辰协吉鸿仪毕，万国保隆平。

太宗皇帝

膺乾抚运，垂庆洽重熙。元圣嗣鸿基。发挥宝绪灵仙降，感吉梦先期。良金璀璨范真仪。精意答蕃釐。閟宫神馆崇严配，万祀播葳蕤。

圣像赴玉清昭应宫导引四首

玉皇大帝

先天气祖，魄宝御中宸。列位冠高真。绿符锡瑞昭元圣，宝历亘千春。琳宫壮丽俯严闉。璇碧照龙津。珍金铸像灵仪睟，集福庇蒸民。

圣祖天尊

仙宗灵祖，御气降中宸。孚宥庆维新。国工熔范成金像，仪炳动威神。玉虚圣境绝纤尘。欢汴洽群伦。导迎云驾归琳馆，恭肃奉高真。

太祖皇帝

石文应瑞，真主御寰瀛。慈俭抚群生。巍巍威德超千古，大业保盈成。神皋福地开恭馆，灵贶日昭明。铸金九牧天仪睟，绀殿矗千楹。

又

乘云英圣，千载仰皇灵。垂法蔼朝经。禹金熔范肖仪刑。日角焕珠庭。琳宫翠殿凤文屏。迎奉庆安宁。孝思瞻谒荐惟馨。诚悫贯青冥。

奉宝册导引三首

玉清昭应宫

太霄垂佑，绵洽祺祥。秘检焕云章。宸心虔奉崇徽号，茂典迈前王。霞明藻卫列通庄。宝岫奉琳房。都人震抃腾谣颂，亿载保欢康。

景灵宫

明明道祖，金阙冠仙真。清禁降飙轮。遥源始悟垂鸿庆，亿兆耸群伦。虔崇徽号盛仪陈。宝册奉良辰。邦家亿载蒙繁祉，圣寿保无垠。

太庙

祖宗垂佑，亨会协重熙。德泽被烝黎。虔崇尊谥陈徽册，藻卫列葳蕤。宸心致孝极孜孜。展礼诏台司。祥烟瑞霭浮清庙，绵被纯禧。以上宁史乐志十五。

天禧三年南郊鼓吹歌曲三曲

导引

皇穹锡瑞，帝业愈蕃昌。会万玉来王。名山珍馆神游接，安信降云房。卜兹显位严坛墠，奕奕睹辉光。精衷昭格灵心答，天历保无疆。

皇家立极，炎德赫中区。执契应萝图。文章焕烂垂星斗，威略定方隅。丹扉翠巘锡灵符。瑞物纪神输。紫坛大报陈昭配，福庆降清都。

六州

齐天，四海洽淳风。接宝胄，垂真检，景祚无穷。成玉牒、日观归功。冀野升方鼎，脽上由崇。钦桧井、云跸巡东。国本震为宫。乾文焕炳，真祠曲密，重祥叠瑞，琼蕴降高穹。

膺丕烈，虔心建垂鸿。询吉土，郊兆执玉荐衷。钟律应、云物迎空。乐和轮囷。嘉气葱葱。天神来降发冲融。玉烛四时通。星回金辂雷作解，昆蚑被惠，亿载帝基隆。

十二时

雕戈偃玉塞清明。道德洽和平。龟畴凤柙，腾实飞英。岱畎让功成。汾水上、寅辂銮声。荐精诚。仙宇玉为京。圭洁奉高明。瑶山银榜，固国丕闳。诏公卿。绵蕝徇舆情。

稽阳位，报本郊坛畤，助祭俨簪缨。祖宗配侑，朱燎晶荧。百礼备丰盈。答天地、用厚怀生。泰黎氓。千畿先润泽，万宝尽开荣。龙沙日窟，文轨永来并。保嘉享，史册焕鸿名。

天圣二年南郊鼓吹歌曲三曲

导引

真人临御，实瑞集丰融。万国仰天聪。嘉禋盛礼文章焕，齐洁致清衷。笙镛六变三神格，喜备盛仪容。乾穹上达昭灵飨，庆绪蔼丕隆。

阳郊报本，礼意弥勤禋。太一下威神。天临两观推赦，庆祉被臣民。徽名荐册缛仪陈。盛节焕书筠。涂歌诵扬徽懿，鼎命协惟新。

六州

承皇纺，天地洽清宁。熙帝载，建民极，百度推明。崇讲肄、博考儒经。游豫腾谣诵，星跸天行。留绀宇、顺拜金庭。兆庶动欢声。灵心上达，卿云成盖，祥风袭物，瑞日耀圜清。

列圣孝德被寰瀛。就阳位协吉，周正俨簪缨。交对越群灵。皇威赫奕盛仪成。徽册受鸿名。鸡肆赦，鸳行均庆，翾飞浸泽，斯万保升平。

十二时

嘉亨运，璇历均调。光烈迈唐尧。珍图缘错，垂锡乾霄。封岱顺车杓。修合答、万玉来朝。瑞丕昭。构宇结瑛瑶。虚气下仙飙。钦崇道祖，舆驾动临谯。整銮镳。郊报厚黎苗。

均纯贶，渗漉咸滋液，能事播欢谣。继明缵绪，缓赋轻徭。京庾比丰饶。勤中昃、采善询荛。五风飘。授人进吏正，休马橐兵销。良肱隆栋，助化率皇僚。德声遥。懿铄简书标。

籍田

明道二年四曲

导引

绵区浃，三万里封疆。躬稼穑重光。神宗昔举殊尤礼，今复睹吾皇。先农祀罢东郊晓，玉趾染游场。三推初毕公卿遍，从此万斯箱。务农敦本。自古属明王。方册布彝章。吾皇睿圣躬千亩，将欲积神仓。去年宿雪田膏极，黛耜应农祥。尧郊击壤迎归辂，解雨遍遐荒。

六州

寰宇定，四海奉文思。书轨混，梯航凑，共戴昌期。稽古典、方咏京坻。耕籍丰民稼，敦本农时。陈羽卫、日月旌旂。衮冕次坛壝。帷宫宿设，梐枑相差。穆清端拱，星毕照罘罳。

良宵永，为民广洽，厖褫奏、行漏昭庭燎，铙吹鼓曾飔。百神拥卫斗东移。明发俨皇仪。手揽洪縻。丰年万亿与千斯。德泽遍华夷。回旋辂、天临双阙，四方在宥，永保鸿基。

十二时

君天下，万国来王。玉帛凑梯航。五风十雨，品物蕃昌。栖[垅]（珑）馀粮。躬千亩、天步龙翔。化重光。举祖彝章。验晨正农祥。东郊如砥，黛耜御游场。荐芬芳。稼穑伫丰穰。

成耨礼，三事并卿尹，执耒有经常。此仪旷绝，行自吾皇。玉振复金相。睹九色、流衍仓箱。洽欢康。虫鱼皆茂育，戈祋永韬藏。两闱至圣，辅以股肱良。祚延长。寿岳保无疆。

奉禋歌

六龙承驭。紫坛平、瑞蔼葱笼拥神都。肃环卫、严貔虎。鸡人行漏传呼。灵景霁、星斗临帝居。旷天宇。微风来、翠幄绕相乌。对越方初。笳鼓震，铙箫举。阳律才动协气舒。氛祲交祛。

物昭苏。抚瑶图。柴类精诚，当契唐虞思前古。泰平承多祐。包戈偃划，柔远咏皇谟。称文武。四表覆盂。端冕出、从路车。兵帅谨储胥。唯春凯、乐康衢。朝野欢娱。歌帝烈，扬盛节，圜丘礼大洽，霈泽绵区。

庄献明肃皇后恭谢太庙

明道二年三曲

导引

母仪天下，圣祚保延长。声教被遐方。严恭孝飨来清庙，鸾辂历康庄。箫韶九奏凤来翔。祎翟焕祥光。惟馨蕊醴奠瑶觞。万寿永无疆。亲承先顾，保佑助吾皇。亿载正乾纲。宗文祖武尊邦社，天下锡蕃昌。六宫扈从新重翟，清庙荐萧芗。礼行乐备神祗飨，四海永来王。

六州

炎灵永。长乐助文明。居靖懿，敷皇化，四海升平。慈是宝、万物怀生。耀德不观兵。大治欢声。金辂饬、藻卫天行。春色满皇京。登歌清庙，神祗顾飨，瑄玉纯精。亿万载持盈。

膺天贶，尤祥纷委来呈。木连芝三秀，玉烛协和平。仲春月、万可初荣。整羽卫葱衡。亲款神明。九韶叠奏罄箫笙。上以继咸英。黄流玉瓒，殊庭肸蚃，宸仪回复，景祐遍寰瀛。

十二时

母仪下，国祚和平。玉帛凑寰瀛。尤祥极瑞，茂实英声。两耀比皇明。昭孝飨、躬荐精诚。祥并保右洽由庚。和乐遍怀生。柔远能迩，海永澄清。复曾城。宝册受鸿名。

绵龙绪，十治同齐圣，至治播欢声。止戈为武，顿纲搜英。察万物人情。损服御、不尚瑛琼。俗怀生动，修文考制，颛法上天明。地不爱宝，人不爱其诚。帝图宏。寿岳永峣峥。

章献明肃皇后章懿皇后升祔

庆历五年二曲

导引

受遗仍几，负扆拥文明。勤翼助持盈。徽音不独流笙管，青册列峥嵘。羽輧上汉玉衣轻。隙驷去无程。宸心追远严成配，亿世飨粢盛。

受天明命，作汉发灵长。龙日梦休祥。真人承体应图箓，庆祚启无疆。望舒未满殒清光。舜慕极旻苍。祢宫崇祔申追养，禘祫复蒸尝。

三圣御容赴南京鸿庆宫

庆历七年

导引

炎精凿乾，正统膺瑶历。万宇归神德。以圣继圣三后，光声明、扬典则。天清日润莹玉泽。华殿辉金碧。宸心思孝仙驭，三灵休、绥万亿。

真宗加上谥号册宝

庆历七年

导引

圣真下武，淳烈缉丕隆。绝瑞与天通。封山育谷声名举，仙驭邈轩龙。腾金篆玉显成功。业业承垂鸿。惟皇孝述光前志，保佑福来同。

明堂导引

皇祐二年四曲

膺乾兴运，辰正心房。宗祀继文王。典容希阔成昭备，彬郁亶晖光。因心崇孝申郊侑，内外罄斋庄。神灵欢嘉昌绵瓞，受福介无疆。按此下原有合宫歌一首，乃宋仁宗赵祯撰，兹另编。

六州

崇严配，衢室飨中宸。寻汉礼，崇唐典，袭暎情文。方宝辂、羽卫星陈。藻绣填驰路，昭烂如云。灵顾諟，德升闻。旷瑞集纷纶。承平嘉靖，收成和熟，万方歌舞，喜气满青旻。成熙事、宣和舆物惟新。展宫寝，疑庙室，飨帝极尊亲。罄宸虑，四海骈臻。肃簪绅。斋明际，浃人神。乾地盛则属兹辰。皇业协华勋。房心正位，端居报政，三年美荐，广孝福吾民。

十二时

恢皇统，宵旰勤考，正逆亶同规。留谈经幄，来谏书帷。稽古极文思。尊耀魄、宝秩神祗。礼从宜。显相协钦祗。颢气结华滋。西成献瑞，百谷满京坻。化无为。斯万卜年期。隆昌运，大报同姬成，文武绍重熙。历朝缺典，自我亲祠，容采炳葳蕤。嘉能事、秀错多仪。太平时。清风涵溥惠，浩露浃深慈。群方昭泰，保定宅华夷。拥灵禧。万叶累鸿基。

三圣御空万寿观奉安

皇祐五年

导引

万灵昭瑞，天地赞昌期。宝运协开基。巍巍烈圣无疆德，神化洽重熙。虔思出驾罄彰施。岁暮俨神宜。云舆迎奉依珍馆，塞外焕朝仪。

三圣御容赴滁并澶州奉安

皇祐五年

导引

穆清冲境，金阙秘寥阳。二后侍虚皇。真人恭默钦先烈，肖象启琳房。岿然神物护灵光。玉色粹逾彰。虎旌龙节辉前后，馆御镇无疆。

太祖孝明皇后御容赴太

平兴国寺开先殿奉安

至和二年

导引

刬除霸轨，穆穆照皇明。大统一寰瀛。穷湖绝塞人安业，武库遂销兵。仙游昔日上三清。极望紫云平。珠宫宝坐严崇奉，圣祚永绥宁。

太宗元德皇后御容赴启圣院奉安

至和二年

导引

宝图全盛，端拱信巍巍。声教暨华夷。辰髦尽入英雄彀，齐筑太平基。仙舆前指玉霄归。夹道九鸾飞。真宫秘殿严崇奉，圣治永无为。

恭谢导引

嘉祐元年四曲

龙驰驾，玉辂俨宸威。天仗下端闱。华旌翠笼黄道，赫奕照晨晖。大哉仁孝逾尧舜，圭瓒罄虔祗。神灵肸蚃来歆答，万寿保纯禧。

合宫歌

泰阶平。勋业属全盛。旰昃焦劳，访道缵三朝仁政。大庭蒇事款上灵。服冕执圭，侑飨尊累圣。豆笾奕奕嘉靖。神光四照百礼成。回御天门。讲丕彝，敷大庆。蒙被草木，万国仰声明。

六州

严太寝，容礼绎前经。仰苍粹，钦厚顺，式报生成。至信洽，上格神灵。太和凝气象，霄宇澄清。土币列，鼓钟铿。群品荐丰盈。熙事既备，大仪交举，百嘉允集，万福来迎。

十二时

金徒箭、晓漏延长。霄极烂星芒。珠旒绚采，黼衮交章。宸表寝永昂。上交合奠鬯流香。燎扬光。神锡以百祥。寿延于无疆。三时告稔，万亿满仓箱。思边防。蛮貊尽来王。

祫享太庙

嘉祐四年四曲

导引

天仪安豫洽无为。九域被雍熙。鸾刀亲割升圭瓒，清庙展孝思。箫韶九变皇灵格，嘏告显深慈。精诚动感归能飨，福祚衍金枝。

奉禋歌

皇泽均普，群生遂。万宇和祔，讲天津、合祭圣宗神祖，八音钧奏谐节。堂上荐鸣球，琴瑟击。越布濩、霜空静，月华凝、光景蔼蔼。纷纷晓霞披。和铃作、鸾舆回。天人共睹，庆无疆、祚崇明祀。五辂驾、腾黄纯驷。旂常扈跸严环卫。公卿奉引，虚徐驰道，祲容靡。葱葱郁郁，祥风瑞霭。发天光旖旎。锡羡丰融，漏泉该浃，上恩遐被。群心豫，颂声作，皇德至，侔乾贶，浩浩霈。

六州

深仁化。穹厚格成平。徇诚虑，托皇统，万宇光亨。申孝致洁飨宗祊。金驾徐徐动，容礼辉明。躬道祖谒款殊庭。列圣固纯诚。灵心底豫，休祥充塞，端闱肆眚，爱日灿然明。

十二时

明昌世、乾统弥文。皇德揆华勋。三辰顺晷，庆霭轮囷。潜宝耀坤珍。躬祫飨、肃荐牺尊。孝仪申。助祭俨缨绅。大乐奏韶钧。阳开阴闭，幽显尽欣欣。庆霄文。思结在黎民。

宣祖昭宪皇后御容

赴奉先禅院奉安

嘉祐五年

导引

於皇祖烈，大宋启鸿名。骏命属炎灵。閟宫厚德太阴精。重华诞圣明。轩台百世护基扃。龙驾在清冥。汉家原庙崇新饰，鼎业永安宁。

明德章德皇后御容

赴普安禅院奉安

嘉祐六年

导引

母仪天，彤史蔼遗芳。纡馀庆气固灵长。基祚寝明昌。重华大孝奉蒸尝。原庙閟灵光。采章褕翟严新饰，歆愿福穰穰。

明堂

嘉祐七年四曲

导引

帝皇盛烈，教孝谨民常。严父位明堂。管丝金石含天韵，笾豆荐芬芳。肃然音响灵来下，容与动祥光。四方内外交欣喜，饮福万年觞。

合宫歌

太平时。宝殿垂衣治。驭左右贤俊，万国执玉助祭。凉秋九月霜华飞。感发纯孝，五室配上帝。紫汉入夜凝霁。房心下，泛华芝。大田栖粮，岁功成，农歌沸。复道躬拜，肃迎神嬉。漏声迟。玉磬响，递清吹。嘉荐升雕俎，柘桨屡酌几醉。云扶灵驾欻若归。天意留顾，万福如山委。便御丹阙，布为皇泽，与民熙熙。远观唐虞，未有如兹盛礼。愿常遇鸣銮，三岁亲祠。

六州

承景运，天子奉明堂。玉烛应，金飙动，万宝盈箱。严法驾、天路龙骧。采仗迎祥。日色动扶桑。款清庙、我诚将。回御八鸾锵。於皇仁孝，祖宗来顾，熙于四极，令问载无疆。躬严配、笙镛奏凤来翔。瑞烟起，浮帝衮，玉步间天香。升重定宇、璧玉华光。桂流觞。神虞夕照熉黄。九霄鸣珮下清厢。齐拱太微傍。群心同愿，长临路寝，三年讲礼，显祀文王。

十二时

承平世，嘉祐壬寅。九月上旬辛。酒醪香旨，谷实丰珍。宗礼祀敞中宸。宾延上帝五方神。以严亲。诚心通杳杳，文物盛彬彬。金声玉色，和奏翕铿纯。荡无垠。天地一洪钧。明天子、至化深仁。壹意奉精禋。感时怵惕，即事恭夤。用孝教斯民。多仪举，大恩沦。福来臻。清风动阊阖，皓气下天津。幤诚玉腆，朱燎焜槱薪。积欢欣。皇历万斯春。

仁宗神主祔庙

嘉祐八年

导引

九虞初毕，黼座掩瑶觞。羽卫盛煌煌。数声清跸来天上，想像赭袍光。新成清庙勖云堂。孝飨奉蒸尝。子孙千载承丕绪，景福介无疆。

仁宗御空赴景灵宫奉安

治平二年

导引

彤霞缥缈，海上隐三山。仙去莫能攀。珠宫本是神灵宅，飙驭此来还。云边天日望威颜。不似在人间。当时齐鲁鸣鸾处，稽首泪潺湲。

治平二年南郊鼓吹歌曲四曲

导引

治平天子，景至肇严禋。华玉礼威神。六龙齐捧銮舆动，采仗转钩陈。归来瑞气满清晨。金石舜韶新。楼前山鹤衔书下，天地已为春。

六州

垂炎运，真主嗣瑶图。海波晏，卿云烂，日月丽

皇都。年屡稔、万宝山储。广莫风生律，一气潜嘘。陈法驾、翠羽装舆。清跸下天衢。金匏六变，欻然灵顾，来车风马，拜贶紫坛初。

奉神娱。嘉笾荐，美玉奠，照荧火朱。星彩动，霜华薄，禁阁漏声疏。回龙驭、宝瑞纷敷。众心愉。钧天别奏箫竽。仙人楼上捧赦书。舞鹤更踌蹰。丹徼北，穷沙漠，涵皇泽，盛德迈唐虞。

十二时

千年运，五叶升平。法扆坐中楹。天高日润，雷动风行。三万里声明。灵台偃伯仆边兵。事农耕。一气重滋萌。万宝迄登成。天生嘉谷，博硕又芳馨。罄齐精。谒款谢嘉生。

神明地，当阳定，天位来助见人情。璧珪葱璨，金石铿。仪礼盛西京。灵祗喜、福禄来盈。咏夷庚。幔城班上笏，銮路趣还衡。觚棱双阙，赭案切三清。动欢声。恩泽遍寰瀛。

奉禋歌

皇天眷命集珍符。上圣膺期起天衢。环紫极鸿枢。此时朝野欢娱。乐于于。似住华胥。和气至，嘉生遂，豆实正芬敷。礼与诚俱。风飘洒，灵来下，喜怡愉。斗随车转，月上坛觚。奉禋初。至诚孚。如山岳、福委祥储。车旋轨、云间双阙峙，百尺朱绳到地，两行雉扇排虚。仙鹤衔书。珍袍上笏相趋。共欢呼。号令崇朝，遍满寰区。阳动春嘘。躬盛事，受多祉，千万祀，天长地久皇图。

治平四年英宗祔庙导引一首

寿原初掩，归跸九虞终。仙驭更无踪。思皇攀慕追来孝，作庙继三宗。旌旗居外拥千重。延望想威容。宝舆迎引归新殿，奏享备钦崇。

熙宁二年宗英御容赴西京会

圣宫应天禅院奉安导引一首

九清三境，飙驭杳难追。功烈并巍巍。洛都不及西巡到，犹识睟容归。三条驰道金槌。仙仗共逶迤。珠宫绀宇申严奉，亿载固皇基。

章惠皇太后神主赴西京导引一首

祥符盛际，二鄙正休兵。瑞应满寰瀛。东封西祀鸣銮辂，从幸见升平。仙游一去上三清。庙食享隆名。寝园松柏秋风起，箫吹想平生。

中太一宫奉安神像导引一首

九霄仙驭，四纪乐西清。游衍遍黄庭。云軿万里归真室，上应泰阶平。金舆玉像下瑶京。彩仗拥霓旌。天人感会千年运，福祚永昌明。

四年英宗御容赴景灵宫奉安导引一首

鼎湖龙去，仙仗隔蓬莱。辇路已苍苔。汉家原庙临清渭，还泣玉衣来。凤箫鸾扇共徘徊。帐殿倚云开。春风不向天袍动，空绕翠舆回。

熙宁十年南郊皇帝归

青城用降仙台一首

清都未晓，万乘并驾，煌煌拥天行。祥风散瑞霭，华盖耸，旂常建，耀层城。四列兵卫。爟火映、金支翠旌。众乐警、作充宫庭。皦绎成。和声绀幄掀，衮冕明。妥贴坛陛霄升。振珩璜、神格至诚。云车下冥冥。储祥降嘏莫可名。御端阙、肦号敷荣。泽翔施溥，茂祉均被含生。

元丰二年慈圣光献皇后发引四首

仪仗内导引一首

驾斑龙。忽催金母转仙仗、去瑶宫。绛阙泞沉杳无踪。渐尘空。丝网琼林，花似怨东风。垂清露啼红。犹想旧春中。献万寿、宝船空。

警场内三曲

六州

九龙舆。记春暮、幸蓬壶。琼囿敞，绣仗趋。年华与逝水俱。瑶京远，信息断无。宝津池面落花铺。愁晚容车来禁涂。凤箫鸾翣，西指昭陵去。旧赏蟠桃熟，又见涨海枯。应共灵真母，曳霞裾。

宴清都。恨满山隅。春城翠柏藏乌。扃户剑，照灯鱼。人间一梦觉馀。泉宫窈窕锁夜龙，银江澄澹浴仙凫。烟冷金炉玉殿虚。绿苔新长，雕辇曾行处。夜夜东朝月，似旧照锦疏。侍女盈盈泪珠。

十二时

治平时。暂垂帘，佑圣子、解危疑。坐安天下逾岁。厌避万机。退处宸闱。民开庆养，志入希夷。扶皓日，浴咸池。看神孙、抚御千载，重雍累熙。四方钦仰洪慈。阴德远，仁功各，欢养罄九域，礼无违。事难期。乘霞去，乍睹升仙，诰下九围。泣血涟如，更鸾车、动春晚、雾暗翠旂。路指嵩伊。薤歌凤吹。悠风飏逐风悲。珠殿悄，网尘垂。空坐湿，罔极吾皇孝思。镂玉写音徽。彤管炜，青编纪，宁更羡周雅，播声诗。

祔陵歌

真人地，瑞应待圣时，巩原西。荥河会，涧洛与瀍伊。众水萦回。嵩高映抱，几叠屏帏。秀岭参差。遥山群凤随。共瞻陵寝浮佳气，非烟朝暮飞。龟筮告前期。奠收玉斝，筵卷时衣。銮辂晓驾载龙旂。路逶迟。铃歌怨、画翣引华芝。雾薄风微。真游远、闭宝阁金扉。侍女悲啼。玉阶春草滋。露桃结子灵椿翠，青车何日归。衔恨望西畿。便房一锁，夜台晓无期。

虞主回京四首

仪仗导引一曲

龙舆春晚，晓日转三川。鼓吹惨寒烟。清时过后落花天。望池馆依然。东风百宝泛楼船。共荐寿当年。如今又到苑西边。但魂断香軿。

警场内三曲

六州

庆深恩。宝历正乾坤。前帝子，后圣孙。援立两仪轩。西宫大母朝寝门。望椒闼常温。芳时媚景，有三千宫女，相将奉、玉辇金根。上林红英繁。缥缈钧天。奏梨园。望绝瑶池，影断桃源。恨难论。开禁阍。春风丹旐翩翩。飞翠盖、驾雕辒。容卫入西原。管箫动地清喧。陵上柏烟昏。残霞弄影，孤蟾浮天外，行人触目是销魂。问苍天。尘世光阴去如奔。河洛潺湲。此恨长存。

十二时

望嵩邙。永昭陵畔，王气压龙冈。巩洛灵光。郁郁起嘉祥。虚彩帟，转哀仗，閟幽堂。叹仙乡路长。景霞飞松上。珠襦宵掩，细扇晨归，昆阆茫茫。满目东郊好，红葩鬥芳。韶景空骀荡。对春色、倍凄凉。最情伤。从辇嫔嫱。指瑶津路，泪雨泣千行。翠珥明珰。曾忆荐琼觞。春又至，人何往。事难忘。向斜阳断肠。听钧天嘹亮。清都风细，朱栏花满，谁奏清商。紫幄重帘外，时飘宝香。环珮珊珊响。问何日、反雕房。

虞主歌

转紫芝。指东都帝畿。愁雾里、箫声宛转，辇路逶迤。那堪见、郊原芳菲。日迟迟。对列凤翣龙旗。轻阴黯四垂。楼台绿瓦沍琉璃。仙仗归。寿原清夜，寒月掩褕袆。翠幰雕轮，空反灵螭。

憩长岐。嵩峰远，伊川渺弥。此时还帝里。旌幡上下，葆羽葳蕤。天街回、垂杨依依。过端闱。阊阖正辟金扉。觚棱射暖晖。虞神宝篆散轻丝。空涕洟。望陵宫女，嗟物是人非。万古千秋。烟惨风悲。

虞主祔庙仪仗内导引一首

轻舆小辇，曾宴玉栏秋。庆赏殿宸游。伤心处，兽香散尽，一夜入丹丘。翠帘人静月光浮。但半卷银钩。谁知道，桂华今夜，却照鹊台幽。

五年景灵宫神御殿

成奉迎导引一首

新宫翼翼，巨丽冠神京。金虬蟠绣楹。都人瞻望洪纷处，陆海涌蓬瀛。仙舆缥缈下圆清。彩仗拥天行。熉黄珠幄承灵德，锡羡永升平。

慈孝寺彰德殿迁章献明肃皇后御容

赴景灵宫衍庆殿奉安导引一首

九清云杳，飙驭邈难追。功化盛当时。保扶仁圣成嘉靖，彤管载音徽。天都左界抗华榱。仙仗下逶迤。宝楹黼帐承神贶，万寿永无期。

八年神宗灵驾发引四首

导引

金殿晚，注目望宫车。忽听受遗书。白云缥缈帝乡去，抱弓空慕龙湖。瑶津风物胜蓬壶。春色至、望雕舆。花飞人寂寂，凄凉一梦清都。

六州

炎图盛，六叶正，协重光。膺宝瑞，更法度，智勇超轶成汤。昭回云汉烂文章。震扬威武慑多方。生民贴泰拥殊祥。封人祝颂，万寿与天长。岂知丹鼎就，龙下五云旁。飘然真驭。游衍仙乡。泣彤裳。伊落洋洋。嵩峰少室相望。藏弓剑，游衣冠，俊功盛德难忘。泉台寂、鱼烛荧煌。银海深、凫雁翱翔。想像平居谩焚香。望陵人散，翠柏忽成行。犹馀嵩峰月，夜夜照幽堂。千秋陈迹凄凉。

十二时

珍符锡佑启真人。储思在斯民。勤劳日升万物，皆入陶钧。收威柄，更法令，鼎从新。东风吹百卉，上苑正青春。流虹节近，衣冠玉帛，交奏严宸。万寿祝尧仁。忽听宫车晚出，但号慕，瞻云路，企龙麟。穷天英。冠古精神。查然上傃，人空望、属车巡。虚仗星陈。画翣环拥龙輴。泉宫掩，帝乡远，邈难亲。反雕轮。飞羽盖、还渡天津。雾迷朱服，风摇细扇，触目悲辛。列嫔嫱，垂红泪，浥行尘。相将问。何日不青旻。

永裕陵歌

升龙德，当位富春秋。受天球。膺骏命，玉帛走诸侯。宝阁珠楼临上苑，百卉弄春柔。隐约瀛洲。旦旦想宸游。那知羽驾忽难留。八马入丹丘。哀仗出神州。笳专职凝咽，旌旗去悠悠。碧山头。真人地，龟洛奥，凤台幽。绕伊流。嵩峰冈势结蛟虬。皇堂一闭威颜杳，寒雾带天愁。守陵嫔御，想像奉龙輈。牙盘赭案肃神休。何日觌云裘。红泪滴衣褠。那堪风点缀、柏城秋。

虞主回京四首

导引

上林寒早，仙仗转郊圻。笳鼓入云悲。逶迤辇路过西池。楼阁锁参差。都人瞻望意如疑。犹想翠华归。玉京传信杳无期。空掩赭黄衣。

六州

承圣绪，垂意在升平。驱貔虎，策豪英。号令肃天兵。四方无复羽书征。德泽浸群生。睿谋雄俊，绌汉高狭陋，慕三皇二帝，登闳缉乐缀文明。将升岱岳告功成。玉牒金绳。腾宝飞声。事难评。轩鼎就、清都一梦俄顷。飞霞佩，乘龙驭，羽卫入高清。祥光浮动五色，迎鸾凤，杂箫笙。因山功就，同轨人至，铭旌画翣，行背重城。楚笳凝咽，汉仪雄盛，攀慕伤情。惟馀内传，知向蓬瀛。

十二时

太平时。御华夷。躬听断破危疑。春秋鼎盛，绌声乐游嬉。日升繁机。长驾远驭垂。意在轩羲。恢六典、斥三垂。有殊尤绝迹，盛德魄周施。方将缀缉声诗。扩皇纲，明帝典，绍累圣重熙。高拱无为。事难知。春色盛，逼千秋嘉节，忽闻玉几。颁命彤闱。厌世御云归。翊发翠凤，驾文螭。缥缈难追。侍臣宫女，但攀慕号悲。玉轮动，指嵩伊。龙镳日益远空游，汉庙冠衣。惟盛德巍巍。镂玉岫，传青史。昭示无期。

虞神

复士初。明旌下储胥。回虚仗，箫笳互奏，旌旆随驱。岂知飙御在蓬壶。道萦纡。风日惨、六马踌躇。留恨满山隅。不堪回首，翠柏已扶疏。帝城渐迩，愁雾锁天衢。公卿百辟，鳞集云敷。迓龙舆。端门辟，金碧凌虚。此时还帝都。严清庙，入空时升，文物灿烂极嘉娱。配三宗，号称神，古所无。帝德协庙虞。九歌毕奏斐然殊。会轩朱。神具燕喜，锡福集皇居。更千万祀，佑启邦图。

神主祔庙导引一首

岁华婉娩，侍宴玉皇宫。雕辇出房中。岂知轩后丹成去，望绝鼎湖龙。寿原初掩九虞终。归跸五云重。惟馀宝册书鸿烈，清庙配三宗。

政和三年追册明达皇后导引一首

来嫔初载，令德冠层城。柔范蔼徽声。熊罴梦应芳兰郁，佳气拥雕楹。珠宫缥缈泛蓬瀛。脱屣世缘轻。空馀宝册光琼玖，千古仰鸿名。

神主祔别庙导引一首

柔容懿范，早岁蔼层闱。兰梦结芳时。秋风一夜惊罗幕，鸾扇影空回。荣追祎翟盛威仪。遗像掩瑶扉。春来只有芭蕉叶，依旧倚晴晖。

景灵西宫坤元殿奉安钦

成皇后御容导引一首

云軿芝盖，仙路去难攀。海浪溅三山。重迎遗像临驰道，还似在人间。西宫瑶殿指坤元。璇榜耸飞鸾。移升宝殿从新诏，盛典永流传。

别庙导引一首

蓬莱邃馆金碧照三山。真境胜人间。秋风又见芭蕉长，遗迹在人寰。云轩一去杳难攀。斑竹彩舆还。深宫旧临闻箫鼓，怅望惨朱颜。

高宗祀大礼鼓吹歌曲五首

导引

圣皇巡狩，清跸驻三吴。十世嗣瑶图。边尘不动干戈戢，文德溥天敷。灰飞缇室气潜嘘。郊见紫坛初。归来赦令楼前下，喜气溢寰区。

六州

双凤落，佳气蔼龙山。澄江左，清湖右，日夜海潮翻。因吉地、卜筑圜坛。宏基隆陛级，神位周环。边陲静、挂起櫜鞬。奠枕海隅安。三年亲祀，一阳初动，虔修大报，高处紫烟燔。看鸣銮，钩陈肃，天仗转，朔风寒。孤竹管，云和瑟。乐奏彻天关。嘉笾荐、玉奠玙璠。奉糖果欢。九霄瑞气起祥烟。来如风马歘然。还留福，已滋繁。回龙驭，升丹阙，布皇泽，春色满人间。

十二时

日将旦、阴曀潜消。于宇扇粮站飙。边陲静谧，夜熄鸣刁。文教普旁昭。兴太学、多士舒翘。奉宗祧。新庙榜宸毫。配侑享于郊。慈宁万寿，四海仰东朝。男女正，中壶至桃夭。年屡稔，漕舟衔尾夥，高廪接楹饶。庙堂自有、擎天一柱，功比汉庭萧。多少群工同德，俊乂旁招。吉祥诸福集，燮理四时调。三年郊见，六变奏咸韶。望云霄。降福与唐尧。

奉禋歌

苍苍天色是还非。视下应疑。亦若斯。统元气，覆无私。四时寒暑推移。物蕃滋。造化有谁知。严大报，反本始，礼重祀神祇。律管灰吹。黄宫动，阳来复，景长时。车陈法驾，仗列黄麾。帝心祗。紫霄霁，霜华薄，星烂明垂。祥烟起，纷敷浮衮冕，六变笙镛迭奏，一诚币玉交持。宫漏声迟。千官显相多仪。百神嬉。风马云车，来止来绥。诞降纯禧。受神策、万年无极，歌颂昊天，成命周诗。

降仙台

升烟既罢，良夜示晓，天步下神丘。锵锵鸣玉佩，炜炜照金莲，杳蔼云裘。彩仗初转，回龙驭、旌旆悠悠。星影疏动与天流。漏尽五更筹。大明升，东海头。杲杲灵曜，倒影射旗旒。辇路具修。葱郁瑞光浮。归来双阙看御楼。有仙鹤、衔书赦囚。万方喜气，均祉福，播歌讴。

亲耕籍田四首

导引

春融日暖，四野瑞烟浮。柳菀更桑柔。土膏脉起条风扇，宿雪润田畴。金根毂转如雷动，羽卫拥貔貅。扶携老稚康衢满，延跂望凝旒。斗移星转，一气又环周。六府要时修。务农重谷人胥劝，耕籍礼殊尤。坛壝岳峙文明地，黛耜驾青牛。雍容南亩三推了，趾更迟留。

六州

昭圣武，不战屈人兵。干戈戢，烽燧息，海宇清宁。民丰业，歌咏升平。愿咸归畎亩，力穑为氓。经界正、东作西成。农务轸皇情。躬亲耒耜，相劝深耕。人心感悦，击壤沸欢声。乘鸾辂，羽旗彩仗鲜明。传清跸，行黄道，缇骑出重城。仰瞻日表，映朱纮。环佩更锵鸣。百执公卿。不辞染履意专精。准拟奉粢盛。田多稼，风行遐迩，家家给足，胥庆三登。

十二时

临寰宇，恭已岩廊。属意在耕桑。爱民利物，德迈陶唐。跻俗尽淳庞。开千亩、帝籍神仓。举彝章。祗祓坛场。为农事祈祥。涓辰行礼，节物值春阳。罄齐庄。明德荐馨香。宫禁邃，嫔妃并御侍，穜稑献君王。中闱表率，阴教逾光。帐殿霭熉黄。梐枑设、翠幕高张。庆云翔。樽罍陈酒醴，金石奏宫商。神灵感格，岁岁富仓箱。庆明昌。行旅不赍粮。

奉禋歌

吾皇端立太平基。奉祀肃雍、格神祇。抚御耦，降嘉种何辞。手览洪縻。命太史视日，祗告前期。验穹象，天田入望更光辉。掌礼陈仪。搜巨典，迎春令，颁宣温诏遍九围。人尽熙熙。仰明时。俨垂衣。佳气氤氲表庞禧。丰年屡，大田生异粟，含滋吐秀，九种传图，尽来丹阙，瑞应昌时。亨运正当摄提。伫见咏京坻。躬稼穑，重耘耔。盛礼兴行先百姓，崇本业，忧勤如禹稷，播在声诗。

显仁皇后上同发引三首

导引

长乐晚彩戏莱衣。奄忽梦报仙期。帝乡渺渺乘鸾去，啼红嫔御不胜悲。苍梧烟水杳难追。肠断处、过江时。银涛千万叠，不知何处是瑶池。

六州

中兴远，孝治格升平。回騩驭，弭凤驾，册宝初上鸿名。龙楼问寝候鸡鸣。更翻莱戏彩衣轻。坤躔夜照老人星。金觞上寿，长愿燕慈宁。乘云何处去，愁断紫箫声。追思金殿，椒壁丹楹。又谁知、勤俭仁明。风行化被宫庭。佑圣主，底明时。阴功暗及生灵。离宫晚、花卉娉婷。甲观高、潮海峥嵘。往事回头忽飘零。空留嫔御，掩泣望霓旌。会稽山翠，永祐陵高，而今便是蓬瀛。

十二时

炎图景运正延鸿。文思坐深宫。慈宁大养，乐事时奏宸聪。皇龄永，恩霈下，遍寰中。君王乘彩服，嫔御上瑶钟。年年诞节，就盈吉月，交庆流虹。欢洽意方浓。不觉仙游渺邈，但号泣苍穹。追慕念音容。诗书慈俭，配古追踪。躬行四德，谁知继、二南风。移盼俄空，宝鉴脂泽尘封。清都远，帝乡遥，杳难通。想云軿、还上瀛蓬。稽山何在，当年禹宅，万古葱葱。最难堪，潮头定，海波融。

显仁皇后神主祔太庙导引一首

道宫

返虞长乐，犹是忆兵天。何事驾仙軿。箫笳仪卫辞宫阙，移仗入云烟。於皇清庙敞华筵。昭穆谨承先。千秋长奉烝尝。

钦宗皇帝导引一首

道宫

鼎湖龙远，九祭毕嘉觞。遥望白云乡。箫笳凄咽离天阙，千仗俨成行。圣神昭穆盛重光。宝室万年藏。皇心追慕思无极，孝飨奉烝尝。

安穆皇后导引一首

凤箫声断，缥缈溯丹丘。犹是忆河洲。荧煌宝册来天上，何处访仙游。葱葱郁郁瑞光浮。嘉酌侑芳羞。雕舆绣幰归新庙，百世与千秋。

景灵宫奉安神御三首

徽宗皇帝导引

中兴复古，孝治日昭鸿。原庙饰瑰宫。金壁千门磻万磶，楹桷竞穹崇。亭童芝盖拥旌龙。列圣俨相从。共锡神孙千万寿，龟鼎亘衡嵩。

显仁皇后导引

坤仪厚载，遗德满寰中。归御广寒宫。玉容如在飙舆远，长乐起悲风。霓旌绛节下层空。云阙晓曈昽。真游千载安原庙，圣孝与天通。

钦宗皇帝导引

深仁厚德，流泽自无穷。仙驭倏宾空。衣冠未返苍梧远，遥望鼎湖龙。人间仿佛认天容。缥缈五云中。帝城犹有遗民在，垂泪向西风。

安恭皇后上仙发引三首

黄钟羽导引

金殿晚、愁结坤宁。天下母、忽仙升。云山浩浩归何处，但闻空际彩鸾声。紫箫断后无踪迹。烟霭霭，夜澄澄。晓梦到瑶城。当时花木正冥冥。

六州

娟娟月，初未缺，忽沉西。桂枝残，寒兔下，惟见露脚斜飞。六宫歌笑奉瑶墀。一朝寂寞掩祎衣。夜星不动玉鸾嘶。沉沉何处，愁雾锁金扉。

群仙瞻道范，肃驾到蓬池。紫清逸辔，飞电奔驰。又谁知。一世柔仪。椒涂玉钮金螭。赞圣主，膺天命，功勤曾佐雍熙。瑶天隔，玉闼低迷。五云高、绛府参差。往事如今好寻思。留得香笺镂管、写新诗。但看芳猷美，宝册传徽。隆名万古昭垂。

十二时

皇家景运合无疆。天子坐明堂。丰年多黍，四方争报时康。酒常清，花易好，寿君王。天宫见玉女，大笑亿千场。不知何事，椒涂暗淡，瑶殿凄凉。宝镜玉台光。可奈画眉人去，脂泽散馀芳。极目望潇湘。波遥草远，只见残阳。南山古阜，松柏茂，蔚苍苍。杳霭宫商。风过金殿琳瑯。寻歌繁，严鼓近，惨悲伤。水凝愁，山攒恨，烟淡云黄。神山何在，蟋桃已远，弱水何长。最难堪，回翟雉，返鸾凰。向芙蓉别殿、谩焚香。

神主祔庙道宫导引

紫鸾飞去，玉殿锁坤宁，珠箔俨银屏。仙家不似人间世，无处觅云軿。金铺肃肃湛严扃，天册下彤庭。嘉觞好在新宫荐，万世妥神灵。

庄文太子薨导引一首

秋月冷、伙鹤无声。清禁晓、动皇情。玉笙忽断今何在，不知谁报玉楼成。七星授辔骖鸾种，人不见、恨难平。何以返霓旌。一天风露苦凄清。

加上太上皇帝太上

皇后册宝导引一首

皇家多庆，亲寿与天长。德业播辉光。焜煌宝册来清禁，玉篆映金相。庭闱尊奉会明昌，佳气溢康庄。洪禧申辑名增衍，亿载颂无疆。

虞主赴德寿宫导引一首

上皇天大，华旦焕尧文。鸿福浩无垠。羽龙俄驾灵輴去，龙管咽薰风。巍巍尧父告神功。追慕孝诚通。千秋万岁中兴统，宗祀与天同。

祔庙导引一首

虞觞奉主，仙驭返皇宫。礼典极钦崇。云旗前导开清庙，龙管咽薰风。巍巍尧父告神功。追慕孝诚通。千秋万岁中兴统，宗祀与天同。

淳熙十六年高宗神

御奉安导引一首

中兴揖逊，功德仰兼隆。仁泽被华戎。鼎湖俄痛遗弓堕，日日想威容。柔仪懿范与尧同。飙驭俨相从。灵宫直馆偕来燕，垂裕永无穷。

恭上寿圣皇太后至尊寿圣皇帝

寿成皇后尊号册宝导引一首

皇家盛事，三殿庆重重。圣主极推崇。瑶编宝列相辉映，归美意何穷。钧韶九奏度春风。彩仗焕容。欢声和气弥寰宇，皇寿与天同。

加上寿圣皇太后尊号册宝导引一首

重亲万寿，八帙衍新元。礼典备文孙。温温和气迎长日，宝册焕瑶琨。徽音显号自尧门。德行已该存。更期昌算齐箕翼，愈久愈崇尊。

庆元六年光宗皇帝发引一首

笳鼓发、云惨寒空。丹旐去、卷悲风。忧勤六载亲几务，有巍巍、圣德仁功。褰裳尊处大安宫。荆鼎就、遽遗弓。仙游攀不及，臣民号恸诉苍穹。

神御奉安导引一首

龟书畀姒，历数在皇躬。揖逊仰高风。鼎湖龙去遗弓堕，冠剑锁深宫。涂山齐德翊成功。仙魄早宾空。珍台闲馆栖神地，献飨永无空。

嘉泰二年加上寿成太

皇太后册宝导引一首

思齐文母，盛德比姜任。拥佑极恩深。汤孙归美熙鸿号，镂玉更绳金。虞庭万辟萃华簪。法仗俨天临。展闱庆典年年举，千古播徽音。

宁宗郊祀大礼四首

六州

皇抚极，明德贯乾坤。信星列，卿云烂，辉亘紫微垣。思报贶、明诏祠宫，练时搜旷典，紫畤觚坛，昭孝德、亲御和銮。振鹭玉珊珊。精纯谒款，萧火广

炀，黄萧流湛澹，百末布生兰。扣天阍，延飞驾，相仿佛，降云端。神光集，嘉向应，霭霭万衣冠。竣熙事清晓轻寒。恣荣观。华衣雾縠般般。乾坤并贶庆君欢。翘首圣恩宽。遵皇极，沛天泽，灵心怿，龟鼎永尊安。

十二时

宵景霁，河汉清夷。旷典讲明时。合祛升侑，孝德爰熙。陈祼閟宫，澹觞太室，来奏天仪。驷苍螭。玉辂驭蕤绥。觚陛展躬祠。长梢饰玉，翠羽秀金支。华始倡，雅韵出宫垂。神来下，云车风马，缤晻蔼、宴栖迟。毕觞流胙，柴烟竣事，棠梨回谒，宣室受蕃釐。盛德无心专飨，端为民祈。云恩有截，雨泽霈无涯。君王愉乐，和气溢瑶卮。寿天齐。长拥神基。

奉禋歌

葭飞璇籥，孕初阳。云绝清台、荐景祥。风应律，日重光。岁功顺，底金穰，寿而康。庭壶乐无疆。皇展报，新礼乐，觚陛咏宾乡。珠幄熉黄。登瑞缫，陈

俎豆，澹嘉觞。衮衣辉焕，宝佩琳琅。奠椒浆。庆阴阴，神来下，凤翥龙骧。灵燕喜，锡符仍降嘏，镛管琳琅。欢亮神之出，祓兰堂。辇路天香。轻烟半袭旂常。祉滂洋。受釐宣室，返驭斋房。恩与凤翔。华封祝、皇来有庆，八荒同寿，宝历无疆。

降仙台

星芒收采，云容放晓，羲驭渐扬明。觚坛竣事，斋风袭、衮衣轻。銮路尘清。甘泉卤簿，祲威肃、回轸旋衡。千官导从粲缨。钧奏间韶英。瞻龙闱，近凤城。都人云会。芬茀夹道欢迎。宸极尊荣。卮玉庆熙成。琼楼天上起和声。布春泽，洪畅寰瀛。嵩呼万岁，鳌三抃、颂升平。

景献太子薨导引一首

霜月苦、宫鼓冬冬。霓旐启、鹤闱空。洞箫声断知何处，海山依约五云东。玉符龙节参神閟，昭圣眷天容。千古恨无穷。遍山松柏撼悲风。

宁宗皇帝发引三首

导引

三弄晓、云黯天低。攀六引、转悲凄。俭慈孝哲钟天性，深仁厚泽遍群黎。东西南北傒商霓。功甫就、别宸闺。臣民千古恨，几时羽卫带潮归。

六州

明天子，昔日丕纂鸿图。躬道德，崇学问，稽古训，访群儒。日亲广厦、论唐虞。讲求政治、想都俞。君臣一德、志交孚。外夷效顺，犹自选车徙。仁恩沾四国，固结满寰区。千年宗社，万岁规摹。重新天命出乾符。老癃策杖相扶。愿观德化遍方隅。幸无死须臾。谓宜圣寿等嵩呼。遽登云舆。上龙湖。宸居幽寂紫云孤。宸章宝画，但与日星俱。龙帷凤翣已载涂。忍听笳鼓嗟呼。

十二时

弋绨革舄最仁贤。俭德自躬全。忧勤庶政，三十

馀年。金风肃，秋渐老，摄调愆。忱恂遍，群祀号泣诉旻天。缀衣将出，神凝玉几，一夜登仙。弓堕隔苍烟。七月有来同轨，引綍动灵辁。凄怆泪潸然。行号巷哭，薤露声传。东城去路，惊涛忍见江船。憔悴山川。不禁箫鼓咽，山阴处，茂林修竹芊芊。望陵宫，应弗远，金粟堆前。人徙慕恋，百神警待，盘翥驱先。戴鸿恩，空痛慕，泪表连。千秋岁、功德寄华编。

神主祔庙导引一首

中兴四叶，休德继昭清。王度日熙平。气调玉烛金穰应，八表颂声腾。中原图籍入宸廷。列圣慰真灵。衮龙登庙游仙阙，亿万载尊承。

宝庆三年奉上宁宗徽号导引一首

中兴五叶，天子肇明禋。一德格高旻。宁皇至圣功超古，万国慕深仁。徽称显号又还新。功德粲雕珉。乾坤绘画终难尽，遗泽在斯民。

满庭芳

若论风流，无过圆社，拐膁蹬蹑搭齐全。门庭富贵，曾到御帘前。灌口二郎为首，赵皇上、下脚流传。人都道、齐云一社，三锦独争先。

花前。并月下，全身绣带，偷侧双肩。更高而不远，一搭打秋千。球落处、圆光膁拐，双佩剑、侧蹑相连。高人处，翻身佶料，天下总呼圆。

又

十二香皮，裁成圆锦，莫非年少堪收。绿杨深处，恣意乐追游。低拂花梢慢下，侵云汉、月满当秋。堪观处，偷头十字拐，舞袖拂银钩。

肩尖，并拐搭，五陵公子，恣意忘忧。几回沈醉，低筑傍高楼。虽不遇文章高贵，分左右、曾对于侯。君知否，闲中第一，占断是风流。

鹧鸪天

遇酒当歌酒满斟。一觞一咏乐天真。三杯五盏陶情性，对月临风自赏心。

环列处，总佳宾。歌声缭亮遏行云。春风满座知音者，一曲教君侧耳听。

满庭芳

共庆清朝，四时欢会，贺筵开会集佳宾。风流鼓板，法曲献仙音。鼓笛令、无双多丽，十拍板、音韵宣清。文序子，双声叠韵，有若瑞龙吟。

当筵，闻品令，声声慢处，丹凤微鸣。听清风八韵，打拍底、更好精神。安公子、倾杯未饮，好女儿、齐隔帘听。真无比、最高楼上，一曲称人心。

水调歌头

八蛮朝凤阙，四境绝狼烟。太平无事，超烘聚哨效梨园。笛弄昆仑上品，筛动云阳妙选，画鼓可人

怜。乱撒真珠迸，点滴雨声喧。

韵堪听，声不俗，驻云轩。谐音节奏，分明花里遇神仙。到处朝山拜岳，长是争筹赌赛，四海把名传。幸遇知音听，一曲赞尧天。

西江月

么六把门已定，二四三五成梁。须知四六做烟梁。五六单行无障。

掷得么三采出，填胲此处高强。到家先起妙无双。号曰金赢取赏。

卜算子令

我有一枝花，斟我些儿酒。唯愿花心似我心，岁岁长相守。

满满泛金杯，重把花来齅，不愿花枝在我旁，付与他人手。

浪淘沙令

今日□筵中。酒侣相逢。大家满满泛金钟。自起自斟还自饮，一笑春风。

传与主人翁。权且饶侬。侬今沈醉眼朦胧。此酒可怜无伴饮，付与诸公。

调笑令

花酒。满筵有。酒满金杯花在手。头上戴花方饮酒。饮罢了高叉手。琵琶拨尽相思调。更向当筵舞袖。

花酒令

花酒。是我平生结底亲朋友。十朵五枝花，三杯两盏酒。

休问南辰共北斗。任从他乌飞兔走。酒满金卮花在手。且戴花饮酒。

锦缠道

燕子呢喃，景色乍长春昼。睹园林、万花如绣。海棠经雨胭脂透。柳展宫眉，翠拂行人首。

向郊原踏青，恣歌携手。醉醺醺、尚寻芳酒。问牧童、遥指孤村道。杏花深处，那里人家有。

浣溪沙

水涨鱼天拍柳桥。云鸠拖雨过江皋。一番春信入东郊。

闲碾凤团消短梦，静看燕子垒新巢。又移日影上花梢。

如梦令

莺嘴啄花红溜。燕尾点波绿皱。指冷玉笙寒，吹彻小梅春透。依旧。依旧。人与绿杨俱瘦。

金明池

春游

琼苑金池，青门紫陌，似雪杨花满路。云日淡、天低昼永，过三点、两点细雨。好花枝、半出墙头，似怅望、芳草王孙何处。更水绕人家，桥当门巷，燕燕莺莺飞舞。

怎得东君长为主。把绿鬓朱颜，一时留住。佳人唱、金衣莫惜，才子倒、玉山休诉。况春来、倍觉伤心，念故国情多，新年愁苦。纵宝马嘶风，红尘拂面，也则寻芳归去。

眼儿媚

杨柳丝丝弄轻柔。烟缕织成愁。海棠未雨，梨花先雪，一半春休。

而今往事难重省，归梦绕秦楼。相思只在，丁香枝上，豆蔻梢头。

青玉案

一年春事都来几。早过了、三之二。绿暗红嫣浑可事。绿杨庭院，暖风帘幕，有个人憔悴。

买花载酒长安市。又争似家山见桃李。不枉东风吹客泪，相思难表，梦魂无据，惟有归来是。

声声令

帘移碎影，香褪衣襟。旧家庭院嫩苔侵。东风过尽，暮云锁、绿窗深。怕对人、闲枕剩衾。

楼底轻阴。春信断、怯登临。断肠魂梦两沉沉。花飞水远，便从今、莫追寻。又怎禁、蓦地上心。

临江仙

绿暗汀洲三月暮，落花风静帆收。垂杨低映木兰舟。半篙春水滑，一段夕阳愁。

灞水桥东回首处，美人亲上帘钩。青鸾无计入红楼。行云归楚峡，飞梦到扬州。

怨王孙

梦断漏悄。愁浓酒恼。宝枕生寒，翠屏向晓。门外谁扫残红。夜来风。

玉箫声断人何处。春又去。忍把归期负。此情此恨此际，拟托行云。问东君。

凤凰阁

遍园林绿暗，浑如翠幄。下无一片是花萼。可恨狂风横雨，忒煞情薄。尽底把、韵华送却。

杨花无奈，是处穿帘透幕。岂知人意正萧索。春去也，这般愁、没处安著。怎奈向、黄昏院落。

祝英台近

剪酴醾、移红药，深院教鹦鹉。消遣宿酲，欹枕熏沉炷。自从载酒西湖，探梅南浦，久不见、雪儿歌舞。

恨无据。因甚不展眉头，凝愁过百五。双燕见情，难寄断肠句。可怜泪湿青绡，怨题红叶，落花乱、一帘风雨。

鹧鸪天

春闺

枝上流莺和泪闻。新啼痕间旧啼痕。一春鱼鸟无消息，千里关山劳梦魂。

无一语，对方尊。安排肠断到黄昏。甫能炙得灯儿了，雨打梨花深闭门。

长相思

红满枝。绿满枝。宿雨厌厌睡起迟。闲庭花影移。

忆归期。数归期。梦见虽多相见稀。相逢知几时。

谒金门

春雨足。染就一溪新绿。柳外飞来双羽玉。弄晴相对浴。

楼外翠帘高轴。倚遍阑干几曲。云淡水平烟树簇。寸心千里目。

探春令

绿杨枝上晓莺啼，报融和天气。被数声、吹入纱窗里。又惊起娇娥睡。

绿云斜亸金钗坠。惹芳心如醉。为少年湿了，鲛绡帕上，都是相思泪。

点绛唇

春雨濛濛，淡烟深锁垂杨院。暖风轻扇。落尽桃花片。

薄幸不来，前事思量遍。无由见。泪痕如线。界破残妆面。

又

莺踏花翻，乱红堆径无人扫。杜鹃来了。梅子枝头小。

拨尽琵琶，总是相思调。知音少。暗伤怀抱。门掩青春老。

声声慢

梅黄金重，雨细丝轻，园林雾烟如织。殿阁风微，帘外燕喧莺寂。池塘彩鸳戏水，雾荷翻、千点珠滴。闲昼永，称潇湘竿叟，烂柯仙客。

日午槐阴低转，茶瓯罢、清风顿生双腋。碾玉盘深，朱李静沉寒碧。朋侪闲歌白雪，卸巾纱、樽俎狼藉。有皓月，照黄昏，眠又未得。

大圣乐

初夏

千朵奇峰，半轩微雨，晓来初过。渐燕子、引教雏飞，菡萏暗薰芳草，池面凉多。浅斟琼卮浮绿蚁，展湘簟双纹生细波。轻纨举，动团圆素月，仙佳婆娑。

临风对月恣乐，便好把千金邀艳娥。幸太平无事，击壤鼓腹，携酒高歌。富贵安居，功名天赋，争奈皆由时命呵。休眉锁。问朱颜去了，还更来么。

菩萨蛮

金风簌簌惊黄叶。高楼影转银蟾匝。梦断绣帘垂。月明乌鹊飞。

新愁知几许。欲似丝千缕。雁已不堪闻。砧声何处村。

捣练子

心耿耿，泪双双。皓月清风冷透窗。人去秋来宫漏永，夜深无语对银缸。

女冠子

同云密布。撒梨花、柳絮飞舞。楼台诮似玉。向红炉暖阁院宇。深庭广排筵会，听笙歌犹未彻，渐觉轻寒，透帘穿户。乱飘僧舍，密洒歌楼，酒帘如故。

想樵人、山径迷踪路。料渔人、收纶罢钓归南浦。路无伴侣。见孤村寂寞，招颭酒旗斜处。南轩孤雁过，呖呖声声，又无书度。见腊梅、枝上嫩蕊，两两三三微吐。

满江红

斗帐高眠，寒窗静、潇潇雨意。南楼近、更移三鼓，漏传一水。点点不离杨柳外，声声只在芭蕉里。也不管、滴破故乡心，愁人耳。

无似有，游丝细。聚复散，真珠碎。天应分付与，别离滋味。破我一床蝴蝶梦，输他双枕鸳鸯睡。向此际、别有好思量，人千里。

秋霁

秋晴

虹影侵阶，乍雨歇长空，万里凝碧。孤鹜高飞，落霞相映，远状水乡秋色。黯然望极。动人无限愁如织。又听得。云外数声，新雁正嘹呖。

当此暗想，画阁轻抛，杳然殊无，些个消息。漏声稀、银屏冷落，那堪残月照窗白。衣带顿宽犹阻隔。算此情苦，除非宋玉风流，共怀伤感，有谁知得。

忆秦娥

香馥馥。樽前有个人如玉。人如玉。翠翘金凤，内家妆束。

娇羞爱把眉儿蹙。逢人只唱相思曲。相思曲。一声声是，怨红愁绿。

柳梢青

有个人人。海棠标韵，飞燕轻盈。酒晕潮红，羞娥凝绿，一笑生春。

为伊无限伤心。更说甚、巫山楚云。斗帐香消，纱窗月冷，著意温存。

烛影摇红

乳燕穿帘，乱莺啼树清明近。隔帘时度柳花飞，犹觉寒成阵。长记眉峰偷隐。脸桃红、难藏酒晕。背人微笑，半亸鸾钗，轻笼蝉鬓。

别久啼多，眼应不似当时俊。满园珠翠逞春娇，没个他风韵。若见宾鸿试问。待相将、彩笺寄恨。几时得见，鬥草归来，双鸳微润。

苏幕遮

陇云沈，新月小。杨柳梢头，能有春多少。试著罗裳寒尚峭。帘卷青楼，占得东风早。

翠屏深，香篆袅。流水落花，不管刘郎到。三叠阳关声渐杳。断雨残云，只怕巫山晓。

昼锦堂

雨洗桃花，风飘柳絮，日日飞满雕檐。懊恼一春幽恨，尽属眉尖。愁闻双飞新燕语，更堪孤枕宿酲忺。云鬟乱，独步画堂，轻风暗触珠帘。

多厌。晴昼永，琼户悄，香销金兽慵添。自与萧娘别后。事事俱嫌。短歌新曲无心理。凤箫龙管不曾拈。空惆怅，长是每年三月，病酒恹恹。

青玉案

人生南北如歧路。世事悠悠等风絮。造化小儿无定据。翻来覆去，倒横直竖，眼见都如许。

伊周功业何须慕。不学渊明便归去。坎止流行随所寓。玉堂金马，竹篱茅舍，总是无心处。

绛都春

早梅

寒阴渐晓。报驿使探春，南枝开早。粉蕊弄香，芳脸凝酥琼枝小。雪天分外精神好。向白玉堂前应到。化工不管，朱门闭也，暗传音耗。

轻渺。盈盈笑靥，称娇面、爱学宫妆新巧。几度醉吟，独倚栏干黄昏后。月笼疏影横斜照。更莫待、单于吹老。便须折取归来，胆瓶顿了。

孤鸾

天然标格。是小萼堆红，芳姿凝白。淡伫新妆，浅点寿阳宫额。东君相留厚意，倩年年、与传消息。昨夜前村雪里，有一枝先折。

念故人、何处水云隔。纵驿使相逢，难寄春色。试问丹青手，是怎生描得。晓来一番雨过，更那堪、数声羌笛。归去和羹未晚，劝行人休摘。

金菊对芙蓉

花则一名，种分三色，嫩红妖白娇黄。正清秋佳景。雨霁风凉。郊墟十里飘兰麝，潇洒处、旖旎非常。自然风韵，开时不惹，蝶乱蜂狂。

携酒独揖蟾光。问花神何属，离兑中央。引骚人乘兴，广赋诗章。几多才子争攀折，嫦娥道、三种深香、状元红是，黄为榜眼，白探花郎。

失调名

郎马频嘶竟不来。

又

轻暖轻寒，正是赏花天气。

又

盼盼秋波。

又

春色恼人眠不得。

又

千丝万绪惹春风。

又

燕子引雏飞。

又

莫怪沈腰易瘦。

又

双双飞燕柳边轻。

又

帘卷画堂人寂静。

又

一番雨过，池溏十里芰荷香。

又

湘簟展清波。

又

醉乡天广大。

又

云情雨意商量雪。

又

凤楼帘卷鳌山对。

又

箫鼓向晚。

又

倚风三喷横竹。

又

卷上珠帘光。

又

轻暖轻寒，正是困人天气。

又

一种相思两地愁。

又

饮尽莫留残。

秋霁

括东坡前赤壁

壬戌之秋，是苏子与客，泛舟赤壁。举酒属客，月明风细，水光与天相接。扣舷唱月。桂棹兰桨堪游逸。又有客。能吹洞箫，和声呜咽。

追想孟德、困于周郎，到今空有，当时踪迹。算惟有、清风朗月，取之无禁用不竭。客喜洗盏还再酌。既已同醉，相与枕藉舟中，始知东方，晃然既白。

贺新郎

括东坡后赤壁

步自雪堂去。望临皋、将归二客，从余遵路。木叶萧萧霜露降，仰见天高月吐。共对影、行歌频顾。月白风清如此夜，叹无肴、有酒成虚度。闻薄暮，网罾举。

归而斗酒谋诸妇。便携鳞载酒，相从旧追游处。断岸横江寻赤壁，不复江山如故，但放舟、中流容与。客去冥然方就睡，梦蹁跹、羽衣揖余语。相顾笑，逐惊寤。

如梦令

佳人

韵似江梅标致。美似江梅多丽。清似腊梅香，白似雪梅香腻，非是。非是。我道梅花似你。

忆秦娥

忆别

暮云碧。佳人不见愁如织。愁如织。两行征雁，数声羌笛。

锦书难寄西飞翼。无言只是空相忆。空相忆。纱窗人梦，梦双人只。

又

娇滴滴。双眉敛破春山色。春山色。为君含笑，为君愁蹙。

多情别后无消息。此时更有谁知得。谁知得。夜深无寐，度江横笛。

又

咏笛

秋寂寂。碧纱窗外人横笛。人横笛。天津桥上，旧曾听得。宫妆玉指无人识。龙吟水底声初息。声初息。月明江上，数峰凝碧。

浪淘沙

帘外五更风。吹梦无踪。画楼重上与谁同。记得玉钗斜拨火，宝篆成空。

回首紫金峰。雨润烟浓。一江春浪醉醒中。留得罗襟前日泪，弹与征鸿。

满庭芳

秋思

碧落横秋，浮云崩浪，夜凉先到梧桐。荷花十丈，人在赤城中。凤髻尚梳雾湿，眉峰翠、的烁双瞳。多应是，金丹一粒，点就蕊仙宫。

相逢。蓬岛客，酒翻银海，一饮如虹。弄横玉招月，吹上层空。青鸾传书满座，蟠桃树、已结轻红。拚沈醉，人间拍手，一笑有东风。

失调名

和尚性好耍。贪恋一枝花。见说醉归明月夜。滋味难禁价。

金帛宁论价。毒手遭他下。料想从今难更也。空惹傍人话。

望江南

江南竹，巧匠织成笼。赠与吾师藏法体，碧潭深处伴蛟龙。色即是成空。

西江月

早晚以成行色，主人莫与留延。正当春月艳阳天。去赛从前心愿。

执状去呈仙尉，殷勤早与周旋。不辞客路往来难，暂辍舞裙歌扇。

燕山亭

芍药词

风雨无情，红药吐时，下得恹恹摧挫。云艳卷凉，旋汲银屏，收拾二三千朵。长日留伊，要把酒、不教放过。无那。越放纵香心，越盘一大。

特地点检笙歌，先要吹个、六么曲破。总是少年，负却才名，佳客共伊围坐。粉薄香浓，为笑多、不肯梳裹。知么。须醉倒、今宵伴我。

鹧鸪天

山色晴岚景物佳。暖烘回雁起平沙。东郊渐觉花供眼，南陌衣稀草吐芽。

堤上柳，未藏鸦。寻芳趁步到山家。陇头几树红梅落，红杏枝头未著花。

眼儿媚

深闺小院日初长。娇女绮罗裳。不做东君造化，金针刺绣群芳样。

斜枝嫩叶包开蕊。唯只欠馨香。曾向园林深处，引教蝶乱蜂狂。

南乡子

帘卷水西楼。一曲新腔唱打油。宿雨眠云少梦，休讴。且尽生前酒一瓯。

明日又登舟。却指今宵是旧游。同是他乡沦落客，休愁。月子弯弯照几州。

失调名

帝里元宵风光好，胜仙岛蓬来。玉动飞尘，车喝绣毂，月照楼台。

三官此夕欢谐。金莲万盏，撒向天街。讶鼓通宵，花灯竟起，五夜齐开。

酹江月

寿叶丞相

阳春歌阙，正玉梅翻雪，江涛如海。秀孕东阳山水此句少一字，果诞黑头元宰。早蹋天扉，洪钧独运，嘉会符千载。衔杯乐圣，不妨机务聊解。

且恁笑弄云泉，太平勋业，说与苍生须在。闻道槐庭虚位久，天意端如有待。衮绣来时，渔蓑脱取，留我他年晒。良辰一笑，醉乡天地宽大。

水调歌头

寿枢密

明月双溪上，胜景号金华。当年此夕，多少鸾凤杂云霞。共拥飘飘仙伯。来作人间英杰，王谢旧名家。纶綍妙文采，帷幄富忠嘉。

圣天子，形梦寐，眷尤加。麒麟阁上，早晚丹陛听宣麻。鼎轴无穷勋业，岁岁薰风日永，萱秀北堂花。潋滟绮筵酒，寿算等河沙。

水龙吟

寿癯齐赵侍郎

昔人风调谁高，二疏盛日还乡里。公卿祖道，百城图画，争传佳事。闻自垂车日，都门外、送车凡几。今世无工画，署之勿道，焜煌处、烛青史。

佳甚东阳山水。是昔时、钓游某地。风流脱似，洛中耆老，一人而已。好为霞觞酹，正庭阶、彩衣荣侍。便明朝有诏，启门解说，值先生醉。

谒金门

寿李侍郎

春不老。细数花风犹到。挥翰玉堂应早早。花知中令考。

词进芳笺才调。文饮清樽怀抱。一片潇湘供一笑。楚山青未了。

千春词

寿游侍郎

瞿岭云齐，建溪源远，庆衍英奇。且机乘天巧，臣贤主圣，后光同日月以为期。千载相逢，一朝盛事，自昔人夸今见之。催归诏，要领班宸殿，捧万年卮。

嘻嘻。莫道春迟。已著梅梢第一枝。映紫荷持橐，星辰步武，黄金横带，朝夕论思。不但斯时，重恢事业，整顿乾坤弘所施。洪钧转，虽寒根雪谷，物物生辉。

酹江月

寿史贰卿

欢声雷动，问邦民，知道君侯生日。欲把天文占好事，夜地遥瞻南极。耿耿三台，寒光相射，瑞采连珠璧。自今以始，我公眉寿千忆。

见说燕寝香凝，旌旗微动，猎猎薰风入。收拾乾坤生长意，留向人间敷锡。预约明年，难史难弟，同侍虞琴侧。坐令仁寿，八荒开此寿域。

沁园春

寿游侍郎

兹审某官秀毓全闽，龄开八凌。一身高邵，为天下之达尊；两字康宁，离福中之至贵。绂麟呈瑞，厦燕倾诚。某适以事拘，后于躬贺。望宫墙之仞，誓坚雅志之依刘；歌眉寿之章，愿效诗人之颂鲁。倘蒙电眄，无任眷荣。

五岳三光，孕秀精神，时生俊髦。看出匣锋铓，备施盘错，济川力量，历试风涛。直卷经纶，十征不就，争羡先生出处高。徜佯处，有晋公绿野，陶令东

皋。

精神翰墨游遨。无一点风霜上鬓毛。不访蓬莱，遍搜仙药，不登阆苑，三摘蟠桃。洒洒丰姿，棱棱标致，长对梅花雪里梢。青如许，与老松苍竹，定岁寒交。

念奴娇

寿侍郎

今年秋早，似常年、人世光阴如电。君看老仙风度别，绿发芳瞳长健。细数平生，三千功行，一一修持遍。通明殿上，钧天张乐高燕。

应似六一先生，神清之洞，万仞苍苔藓。少待中原开霁了，一片闲云舒卷。姹女炼成，婴儿养就，坐阅蓬莱浅。青霄笙鹤，也应回顾鸡犬。

水调歌头

寿真玉堂

早是玉堂客，犹著侍臣冠。便为霖去亦晚，何况此身闲。胸次光风霁月，意味满庭芳草，体用两相

关。坐对粤山好，名更重于山。

寿生申，霜肃晓，露宾寒。从教重九过了，政有菊堪餐。日绕东篱笑傲，香共秋容淡薄，晚节要人看。久不见贾谊，天已问平安。

又

寿刘监丞

伏以日躔婺宿，正五敷荚之辰；神隆崧嵩，

记六矢垂蓬之旦。祥薰宇宙，欢动里闾。恭惟某

云渊源，冰壶节操。霁月光风之潇洒，浑金璞玉之温纯。望重东山，起夜鹤晓猿之悲；思形宣室，

开云龙风虎之机。绂麟喜际於诞辰，笼鸽想多於颂语。某阻缀凫趋之末，倍深燕贺之私。砌九十

五字之芜词，寄声水调；祝万八千岁之椿算，与

日川增。持献雷门，仰祈电瞩。

一线添宫绣，昼景刻初还。五云旬浃不散，瑞色满乾坤。凝作山堂佳气，来庆冰壶寿旦，戏彩喜重斑。相对窦桂椿，环列谢芝兰。

经纶事，戡定策，两才全。苍生翘首三载，霖雨报东山。已感宵衣梦寐，应录御屏姓字，光动紫微垣。一骑日边至，趣诏凤池班。

满江红

寿杨殿撰

蓓蕾江梅，正好是、小春时候。螺浦下、乾坤间气，山川钟秀。作起风流今几代，诚斋心印亲传授。更修名、大节与谁同，韩山斗。

修月斧，擎天手。鸿敛翼，云归岫。有壮园陶径，菊滋松茂。只恐东山真事业，更应西洛登耆旧。有年年、宣劝到鳌扉，黄封酒。

满庭芳

寿安抚

北斗璇魁，南闽元帅，西清真地行仙。东林白社，依约认前缘。霞烔天台万叠，记当时、秀减山川。三生梦，岩公宝刻，云锁石桥边。

时度御炉吹雾，宫烛传烟。望图中家庆，朱紫蝉联。入见辕门佳节，到新春、长是开筵。明年看，五云深处，黄发映貂蝉。

水调歌头

寿范帅

三楚诗书帅，人物压中州。飘飘青琐，典刑蜀国旧风流。小袖玉堂挥手，来拥元戎十乘，红旆照青油。尺一唤归去，名久在金瓯。

倚春声，赓水调，倩歌喉。登龙旧客，只回误上陵舟。正是蟠桃开也，特向尊前为寿。一醉一千秋。携取此花去，还侍玉宸游。

朝中措

寿魏都大

郎星初度一旬前。瑞雪早蹁跹。金节耆祥称寿，一妃宣劝迎年。

锦天绣地，薰香手祷，福禄如川。只恐催呈魏笏，便还紫橐青毡。

宝鼎现

寿曹安抚

天高良月。瑞霭葱倩，绮霞粲浩。望宝阁、奎躔交绚，秀毓文星正佳节。九万里俱在下，礼乐三千剀切。扶兴运、魁星标瑞，曾补赭黄衮阙。盎盎一道棠阴芾，宜福星、临照南国。

岁屡稔，月沈夜柝，父老欢谣齐喜溢。庆衮衮、罗庭前兰玉，好是香连夜月。十万户深深祝，愿此寿星南极。自是天上神仙，宽宸顾、实劳耆德。辄使星入覲，又报日边消息。天为遣、梅花催雪。惟有春知得。要待列、金鼎和羹，两两台星齐色。

沁园春

寿郭宪使

阊阖初开，羽葆来从，斗畔天南。看长身玉立，精神耿耿，风姿冰冷，琼佩珊珊。政数龚黄，才称屈宋，君合居其伯仲间。犹堪庆，早恩沾令子，新著朝冠。

东园。未即开藩。且乡曲吾曹共往还。向棋边

几见，烂柯樵客，琴中时写，流水高山。野鹤立阶，灵龟支坐，修竹梅花伴岁寒。荣华事，有传家从橐，立上清班。

虞美人

寿赵仓

翠屏罗幕遮前后。舞袖翻长寿。紫髯冠佩御炉香。看取明年归奉、万年觞。

今宵池上蟠桃席。咫尺长安日。宝烟飞焰万花浓。试看中间白鹤、驾仙风。

瑞鹤仙

寿提举

薰风送炎暑。正万品亨嘉，恢台当序。祥烟淡天宇。渐银蟾满魄，金茎凝露。奎躔壁度。见寒光、凌乱辉吐。记当年此际，真仙命世，恍惊飙驭。

荣遇。妙龄英发，腾实蜚声，早班郎署。歌喧五袴。更万里，期轩翥。暂乘轺揽辔，肃将玉命，已洽百城休誉。愿从今、夕揭金瓯，永隆依注。

万年欢

寿太守

南极星明，问笙歌弦管，今是何夕。竹马儿童，尽道使君生日。又见蟠桃结实。是谁向、珠宫偷得。炉烟袅，惟愿年年，使君常驻熊轼。

那知宦游似客。任双旌五马，飘转南北。细柳甘棠，都是使君亲植。见说吾皇仄席。恐非晚、归朝宣直。功成了，却隐东山，算惟龟鹤相识。

酹江月

寿倅车

东南钟秀。记当年、玉麟坠地，风云奔走。别驾风流才展骥，未快经纶大手。风月平分，吏民胥庆，松李阴浓昼。满城灯火。崧高神降时候。

好是今夕华筵，水沉烟里，竹径松姿瘦。闻道君王仄席尺一凤凰飞诏。堤筑新沙，印垂大斗，毡复貂蝉旧。麒麟勋业，壮椿难计眉寿。

沁园春

寿王倅

天遣东皇，来庆诞辰，和气先回。趁未将风月，平分八桂，且垂弧矢，相映三槐。歌遏行云，舞萦回雪，不比常年寿宴开。有贤守，送三千乐指，环侍金罍。

文章政事奇哉。曾飞舄双凫天外来。便合除之六察，少旌最绩，何为别驾，暂屈长才。尚亿传家，行将跨灶，岂但侯藩与外台。称觞看，灵龟支坐，老鹤眠阶。

东坡引

寿余倅

人物伊周样。清政龚黄状。平分风月双溪上。红颜方少壮。红颜方少壮。

生贤令节，满觞摇漾。红袖舞，青蛾唱。我来祝寿无他望。相门重拜相。相门重拜相。

木兰花

庆赵倅

北湖云锦。铺遍琉璃三万顷。风月诗仙。趁得花时出洞天。

红菱碧藕。满劝一杯千岁寿。来岁看花。新筑苏堤路上沙。

八宝妆

寿节推权教

是舍人才调，犹采茅、紫芝峰。有列宿心胸，清辞太白，雅趣元龙。从他暂、无毡官冷，怡然怀抱自从容。枫陛荐章柏合，金闺仙籍名通。

暑馀凉送薰风。圆桂魄、丽遥空。庆初度垂弧，莲开十丈，酒满千钟。明年称寿何处，看玉犀、人在玉堂中。藻鉴正当莲省，诸生来到蟾宫。

沁园春

寿刘提干

学富总龟，英蜚漕鹗，正当少年。向山阴发轫，从容莲幕，结知当路，翠剡争先。万斛龙骧，湖襄飞饷，赏秩新纶来日边。重重庆，又金鱼新渥，玉树芝兰。

今朝好语欢传。正南极真人生世天。是紫囊阴隲，朱幡美德，平山钟秀，崧岳生贤。事业惊人，行魁胪唱，展庆公庭云母间。称觞祝，对今宵明月，千古团圆。

满庭芳

寿干官五月十五日

梅雨初晴，时当夏五，一轮桂魄方圆。平山毓秀，间世产英贤。那更椿庭戏彩。祇觞处，簇拥神仙。荷囊紫，朱幡辉映，新渥又兰孙。

山阴，方借径，结知当路，荐剡争先。况湖襄输转，赏秩新颁。更喜两飞漕鹗，魁兰省、首听胪传。丹墀上，屏分云母，鲁后与周前。

齐天乐

寿刘机宜

天开图画江山秀。怪得人间希有。屏岛精神，潭溪骨格，钟作名门华胄。满堂昼绣。甚禊集兰亭，竹修林茂。得得明朝，绂麟亲解公侯绶。

心胸剩罗列宿。便能光绍，太常勋旧。却恋槃湖，贪求精舍，日日佳篇醇酎。陶朱敌富。更沧海双珠，掌中明透。赢得年年，莲龟松鹤祝公寿。

桂枝香

寿赵运管

武夷九曲。甚乐响云韵，旆走星纛。更捧琼浆九酝，蟠桃初熟。元来崧岳生申旦，会群仙、献长生箓。岁寒堂上，冰壶影里，长跨青鹿。

记往日、堤沙旧筑。有书龠金滕，勋写歌鹄。更化和朝，半是引臣乔木。明年瑞庆才经月，侍重瞳、应奉卮玉。此时奋建联班，却将万年祝。

满江红

寿洪教授

才入新年，喜两见、希奇盛事。正五旦、虹流电绕，星枢呈瑞。方庆千秋开宝运，又今六日生名世。河清生圣岳生贤，风云际。

修月手，凌云气。吞泽量，飞泉思。况声名已自，惊天动地。上寿不须儿女语，著鞭且展英雄志。北方焰焰看来年，魁名字。

贺新郎

寿刘宰

四海文章伯。自雪堂人老，有谁当得。馀子纷纷何足数，除是壶中仙客。况夺得、秋光清彻。笔下诗成愁鬼魅，更千军、侍帐看飞檄。须信道，万人杰。

胸襟浩荡乾坤窄。向楼东吟笑，壮心谁识。直渡黄河擒颉虏，吐尽平生奇策。终不负、雄姿英发。闻说九重飞紫诏，想鸣珂、早晚朝天阙。鸿鹄举，楚天阔。

西江月

庆赵宰季修

一派先天妙学，十年克已工夫。割鸡聊此宰中都。人在春台鼓舞。

昏垫非由已溺，拊摩不异予辜。万家香大祝悬孤。我亦无多颂语。

沁园春

寿刘宰

天下知名，今日刘郎，胜如旧时。记当年幕府，元戎高会，万花围席，争看题诗。尽道坡仙，再生尘世，有制宜烦立马挥。东阳小，岂容久驻，凫舄暂双飞。

诸公荐墨交驰。要推上青云百丈梯。况平生慷慨，闻鸡起舞，中原事业，不付公谁。生记今朝，频将指数，较莱公争半月期。功名事，不输前辈，行即诏封泥。

金缕词

寿宁化刘宰

瑞气重闽宇。小春馀、璇霜避暖，敛威青女。一点阳和钟英气，崧岳今朝诞甫。正两荚、尚留蓂舞。应想宁川称寿处，听金笼、放鸽儿童语。愿千岁，祝慈父。

君家自有安民谱。袖良规、时宽辔策，夜闲桴鼓。直赖汀南为保障，无复鼪鼯啸聚。果峻秩、升朝褒叙。治最行将书第一，去思碑、拟颂歌明府。飞诏趣，缀鸳鹭。

鹧鸪天

寿赵簿

当日名驹产渥洼。追风千里坠君家。不辞贤路甘栖棘，来伴河阳且种花。

梅试雪，酒潮霞。寿觞还捧笑声哗。唐朝九相青毡旧，为报新堤早筑沙。

满庭芳

寿梅监税、丙戌登第

标格清高，性姿雅淡，群芳独步惟梅。当年秀气，付作此奇材。不逐东风桃李俗，冰霜里、弹压春回。还应是，崧神降瑞，屈指一阳来。

文章、推大手，关征小试，暂费筹财。我殷勤为寿，起舞持杯。鹏翮抟风再整，南枝报、管占新魁。从今看，和羮大用，指日主三台。

鹧鸪天

寿摆铺

鹤算遗芳续世传。武夷来作散神仙。柳营隐隐兵戎整，兰砌诜诜子舍贤。

倾柏酒，爇沉烟。殷勤起舞祝长年。行须一札飞鸦诏，促缀银班侍九天。

西江月

寿苗摆铺

一夕凉浮如水，崧高瑞世生贤。去曷来闲伴幔亭仙。行副九天隆眷。

数万范公兵甲，三千李白诗篇。兜鍪元许换貂蝉。好把平戎策献。

又

寿周主簿

侯绩分从东鲁，世勋来在姬公。桂枝少日冠蟾宫。枳棘暂栖鸾凤。

报道小春来也，令辰申降高崧。功名富贵管无穷。指日经纶大用。

临江仙

寿石守

良月露浓仙掌润，郁忽佳气充闾。几年重席旧师儒。大椿同未老，灵寿不须扶。

江左衣冠登桂籍，蝉联四世谁如。琳宫昨下凤凰书。金闺班趣缀，禁路莫踟蹰。

醉蓬莱

寿李侍郎

庆长庚协梦，仙李蟠根，挺生名世。粉省收声，早云霄自致。凤掖鸾台，荷囊簪笔，久要津历试。红旆颁春，碧油开府，出分忧寄。

均逸真祠，左弧开宴，璧月光澄，玉炉烟细。漆髮冰眸，揽浮丘仙袂。伫看九重，迅驰三节，诏促还丹陛。槐府凉生，榴樽香泛，年年欢醉。

满庭芳

寿陈守

桐叶霜干，芦花风软，晚来一色清秋。碧天无际，良夜月明楼。瑞应长庚入梦，钟奇秀、特座贤侯。堪夸处，雄英姿发，连箭射双雕。

回头。思往事，皂囊三进，豪气冲牛。记前回凤诏，空下南州。冷笑浮云坠甑，鲈鱼美、归老扁舟。祝君寿，青山不尽，绿水自悠悠。

七娘子

寿梅守

暖律未回春时候。向旧根、腊底红先透。玉有冷香，粉无纤垢。更饶雪里还清瘦。

琳宫拟诏风流守。任折来、深醮金杯酒。欲赏一枝，樽前为寿。愿公归作调羹手。

多丽

寿临江通判

近中秋，迥然玉宇澄鲜。更尧蓂、十有一叶，向人特敷妍。喜名家、世行阴德，有馀庆、门拥祥烟。梦协熊罴，间生鸑鷟，妙年攀桂振青毡。横飞上，金闺粉署，小试佐临川。翩然返，一身似叶，琳馆清闲。

记榜下、曩尝附骥，浪萍还有夤缘。曳长裾、不辞远道，接漫刺、复面同年。邂逅佳辰，铺排雅席，金炉香袅欲何言。愿趣诏、入扶宗社，浩气愈纯全。长年少，龟龄共永，鹤算同坚。

百字令

某恭审某人笃生华旦，茂衍遐龄。暂归潭府

之安，行正台行衡之拜。某宅身杜厦，仰德韩门。

不揆芜辞，上期椿算。

自天钟秀，看人物谁与、君家为比。椿桂相辉年少日，事业文章如此。玉殿诗书，金瓯姓字，简记宸衷里。有三株桂，一时归耀桑梓。

我愿寿祝南山，尊空北海，不获陪珠履。惟有瓣香心起敬，敢颂鲁侯燕喜。大厦万间，金城千里，国计如家计。日边有诏，苍生端望公起。

玉烛新

寿监岳

养高梓里，袖手珍祠，太平五福人物。自是昔年，场屋文章旧豪杰。诗书平生事业。问造物、为谁悭惜。谩眷怀、兰玉桂香，已露消息。

尝试问、天公好事，鼎来家庆自因袭。更看绶蓝森列，映灵椿双碧。诸郎击鲜奏食。笑贾陆、一更十日。画堂上，鹤算延长，兕觥无极。

南柯子

寿赵路分

花萼清辉近，蓬莱紫气浓。濮园流庆与天同。生得名驹千里、秋风。

阅式戈初偃，论文酒不空。摩挲铜狄霸桥东。看取朱衣双引、袭真封。

满庭芳

寿殿帅

威策冰河，兵严玉帐，济时人在壶天。妙龄谈笑，图书上凌烟。但见勋书鼎鼐，谁知道、名列高仙。风云会，钩陈羽卫，绿鬓映貂蝉。

绵绵。流庆远，芝兰秀发，折桂争先。占盛一门，文武更双全。已饵琼英绛雪，灵龟寿、何止千年。年年看，笙歌丛里，金钱侧垂莲。

水调歌头

寿学生

金兽袅香穗，银烛烂花枝。眼前风景殊异，酌酒庆生时。要是祖宗流庆，方有此身此日，盍亦反其思。何以上雅寿，敢用此为规。

况君家，本学业，致轻肥。牙签玉轴，全胜阡陌占东西。好把胸中一点，照破堂中万卷，五福自来宜。谨勿效雌伏，指日要雄飞。

又

寿丘月林

天地钟奇秀，山泽有儒仙。词锋前驱万马，三度奏捷菊花天。信是文场敏手，如把枭卢对掷，高叱便回旋。一点英雄气，四顾浩无边。

长羡君，先我著，祖生鞭。今朝尊酒持劝，岂特颂长年。要入兰宫妙选，共向集英殿里，玉陛听胪传。姓字标黄甲，香墨照人鲜。

又

庆东屏

来复迈七日，亨泰兆三阳。恰逢临吉中应，浸长三阳刚。天地凝成正气，岳渎钟为秀杰，玉燕纪呈祥。莹彻冰壶操，皎月映秋霜。

日星回，乾坤辟，再更张。时乘君子道长，茅茹喜生光。抱负黄钟大吕，资禀盐梅栋柏，施用在岩廊。一骑春风里，紫诏下山堂。

沁园春

寿东屏

奏捷淮堧，勒功燕石，鼓吹凯旋。正归班玉笋，花袍方卸，彩衣亟著，忠孝双全。清德独高，皇心简注，燕寝凝香朱两轓。君王问，录屏风姓字，趣对金銮。

平山。蹑履緌冠。竞来庆嘉平五日间。是炎刘昴宿，光至再现，绛人甲子，四百新颁。碧麦称觞，玉枝等算，长对梅花开岁寒。春回也，报调羹时候，梅子微酸。

西江月

寿东屏有青在堂

几萼红搀桃径，双茎翠舞蓂阶。小春霏霭瑞蓬莱。寿旦称觞青在。

牛斗辉腾气概，风云壮入襟怀。年年鹤髮笑颜开。西爽亭前戏彩。

柳梢青

寿在人

正好江南，一分春色，梨花白雪。化日迟迟，文章半刺，平分风月。

满堂花醉三千，看妙舞、六么十八。笑捧瑶卮，祝君归去，琼楼金阙。

西江月

寿中山

一片冰霜气概，几多锦绣文章。鹏抟相踵桂枝香。盛事争夸歆向。

岁岁蓂敷九叶，喜催一线迎长。柏松祝处奉霞觞。事业非熊吕望。

水调歌头

庆友人

何以作公寿，一纸寄讴吟。当年生申有兆，鸑鷟

梦文禽。气宇虹霓万丈，胸次蟠龙七泽，锦绣萃中心。高谊薄云表，随处是知音。

人俊逸，文卓荦，气雄深。版岩合辞故隐，霖雨慰当今。且把梅花酌酒，行即桂枝入手，桑荫未移阴。珍重此时祝，何日盍朋簪。

满江红

庆发举友人

学富胸襟，才名擅、菊潭第一。都缘是、文星在命，光联南极。已向九霄横鹗荐，词场独步花生笔。况而今、好事又相逢，趋朝急。

增喜气，眉黄色。须还做，陇头客。且今朝满泛，寿觞琼液。自昔箕畴称五福，惟公兼备真难得。看明朝、夺取锦标归，头方黑。

乳燕飞

寿种春翁

指点金蕉叶。倩双成、十分为注，九天琼液。中有玉梅风露气酒名梅露，持寿卯金仙伯。听贱子、歌

翻新阕。不作寻常儿女祝，把先生、好事从头说。须快饮，莫留滴。

风流晋宋人物。有锦囊万首，不博小儿馆职。膝下双雏真伟器，足继传家事业。且做个、人间闲客。度问种春春几许，尽芝田万顷天来阔。天有尽，春无极。

沁园春

寿长斋友人

眼底高年，如老曾仙，斗南一人。能持斋守戒，香山居士，乐天知命，康节先生。满眼儿孙，满堂金玉，多宝如来现后身。真堪羡，有许多福力，越见精神。

庆公今日生申。喜渐近中秋对月明。这平生积善，三千功行，前程享福，八百椿龄。见说寿筵，大开佛事，煮鹤炮龙烙凤麟。从今后，愿年年长健，事事如心。

踏莎行

庆友人

月胐银河，秋生玉宙。金风丛桂香生袖。儿孙重侍戏斑兰，霞觞共庆公家寿。

学问从心，希年谁有。东之行应贤良召。吉音先动菊花期，一门依旧夸三秀。

望江南

寿东人母

阶蓂舞，才半小春天。青女霜前犹避暖，素娥月里乍羞圆。蓬岛降天仙。

称寿处，琼液拍浮船。长伴瑶池金母宴，蟠桃花下驾云輧。结实看千年。

蝶恋花

寿江察判孺人

风雨一春寒料峭。才到中和，喜气薰晴晓。九叶

仙茅呈瑞巧。青青辉映萱庭草。

红著蟠桃春不老。戏采称觞，阿母开颜笑。丹桂五枝年并少，荣亲伫下金花诰。

鹧鸪天

寿妇人

织女初秋渡鹊河。逾旬蟾苑聘嫦娥。蓬莱仙子今宵降，前后神仙引从多。

餐玉蕊，抚云璈。寿筵戏彩捧金荷。黄金照社三儿贵，他日潘舆侍绮罗。

满江红

寿赴安人

萱堂开，仙姿秀、金枝玉叶。亲曾映、尧阶三月，蓂舒六荚。荣侍早随台辅鼎，长生已镂天潢牒。自当年、蘋藻俪勋门，能循法。

掌中贵，双珠握。慈训笃，家传学。信陶亲珪母，要还相业。最好鳌头攀盛事，只今鹤髮承殊渥。任年年、王母献蟠桃，金书帖。

八声甘州

寿国太夫人

渐纷纷、木叶下亭皋，秋容际寒空。庆屏山南畔，龟游绿藻，鹤舞青松。缥缈非烟非雾，喜色有无中。帘幕金风细，香篆濛濛。

好是庭闱称寿，族舞裙歌板，欢意重重。况芝兰满砌，行见黑头公。看升平、乌栖画戟，更重开、大国荷荣封。人难老，年年醉赏，满院芙蓉。

庆灵椿

夫人生日

瑞溪庭，满闺秋色好，帘幕低垂。一床簪笏人间盛，沉檀影里，笙歌沸处，齐捧瑶卮。

习礼复明诗。胡氏清畏人知。寿堂已庆灵椿老，年年岁岁，重添嫩叶，频长繁枝。

万年欢

仁寿夫人生日

日暖霜融，画戟门开，锦筵欲振梁尘。正是慈闱熙熙，庆诞佳辰。象服鱼轩灿烂，喜高年、福禄长新。承颜处，朱紫满堂，华胄诜诜。

家声未论王谢，有禁中颇牧，江左机云。雁序鸳行，雍容高步金门。更有子孙侍列，拥阶庭、玉洁兰薰。持芳醑、满酌瑶觞，意祝遐寿千春。

水调歌头

寿刘宰母

泽国嫩寒月，天气小阳春。萱堂今朝生日，瑞霭郁轮囷。身佩铜章墨绶，手捧霞觞玉液，献寿太夫人。且喜藤舆稳，共戏彩衣新。

髮垂鹄，瞳点漆，倍精神。麻姑来庆，笑道沧海几扬尘。伫看起居八座，更好回班百辟，异数耸朝绅。此母生此子，再拜谢宸恩。

满江红

寿妇人有二子登第，一为教，一为户

绣线添长，屈指隔、书云三日华堂里，十分佳气，匆匆郁郁。一点老人星正照，千年王母桃方实。向绮罗、丛里酌流霞，称觞客。

凤雏贵，名仙籍。鸾诰宠，恩慈极。萃一门盛事，皆诗书力。芹泮珠曹争禄养，桂林雁郡催行色。看明年、两处寿筵开，长生节。

醉瑶池

寿妇人

柳捻金丝花吐绣。蝶拍莺歌，来献天人寿。一点红黄眉上秀。玻璃满泛长生酒。

丁祝遐龄天样久。年年岁岁笙歌奏。早晚郎君纡紫绶。归来色共斑衣鬥。

瑞鹤仙

寿夫人

五云翔碧汉。望卿月光中，老人星现。黄堂盛华宴。庆君恩、许奉安舆游衍。鹿城壮观。幸王母、人间得见。望君侯、彩服称觞，喜溢万家欢。

堪羡。一生福善，九衰康宁，万钟尊显。肩舁上殿。封两国、未应晚。管阴功、何止平反，一笑钧陶惠满。看瑶池、手种蟠桃，著花万遍。

满庭芳

寿硕人

千里旌麾，万家灯火，晓来气霭佳瑞，宝猊烟里，龟甲锦屏张。尽道蓬莱仙瑞世，九霄外、鸣玉飞香。阴功著，恩疏三品，金诰久弥芳。

华堂。丝管□，金樽齐捧，百拜称觞。看绕庭兰玉，济济成行。占尽人间五福，壶中景、日月偏长。春难老，芳瞳发秀，千岁寿宁康。

酹江月

寿陈硕人

云幢凤舞，下天风、吹落轮袍仙曲。阿母人间今百岁，两鬓犹含秋绿。萍小乾坤，九看日月，不用长生箓。一封天上，鼎来五色花轴。

须信寿老难侔，世间无价，空有明珠千斛。此夕兰堂风露好，雅称飞觞支属。十样宫眉，两行红袖，烧烛围香玉。不妨沉醉，共拚月上华屋。

鹊桥仙

寿黄丞母

凤箫羽扇，霓裳云袂，谩尔人间游戏。行看两国锡鸾封，信知道、母因子贵。

潘舆彩舞，瑶池春媚。笑语兰孙共醉。大椿一万六千年，自今日、从头数起。

玉楼春

子寿母

戏彩堂高无溽暑。满座风生闻笑语。慈闱今日庆生申，歌遏行云香篆缕。

万事从今休挂虑。儿辈行当壮门户。一杯祝寿比庄椿，愿长与、儿孙作主。

减字木兰花

子寿母八十

慈闱生日。恰则今年当八十。玉与澄清。五夜分明见寿星。

恩深鞠育。长愿一身全五福。满劝椒觞。岁岁今朝拜阿娘。

满江红

侄寿叔

指日中秋，便满目、蟾光如洗。又还竹溪溪上，

长庚瑞世。事业权舆韩范辈，文章拍调苏黄里。借北来双鹤寿芳筵，人千岁。

羞阿买，依兰砌。看大阮，趋枫陛。这冰壶人物，蓬山地位。荐墨未曾乾翠剡，除书已拟封黄纸。把爆筵、趁取牡丹红，花前醉。

鹧鸪天

弟寿兄又赴省

冬至阳生才两日，欣逢伯氏绂麟长。鶺鴒原上欢声沸，棣萼堂前喜气新。

斟九酝，劝千巡。华途从此问云津。杨前未把耆年祝，且愿青云早致身。

千秋岁

夫寿妻

记当初归我，似德耀、嫁梁鸿。算三十年间，艰难历遍，甘苦相同。新来有孙可抱，也添些、喜色到眉峰。今日又逢生日，不妨樽酒从容。

老翁。只是一村农。欠你孺人封。幸儿渐知耕，妇能知织，莫问穷通。君看世间宝贵，比浮云、缥缈过晴空。何似大家清健，玉林岁岁春风。

蝶恋花

寿家人

急鼓初钟声报晓。楼上今朝，卷起珠帘早。环珮珊珊香袅袅。尘埃不到如蓬岛。

何用珠玑相映照。韵胜形清，自有天然好。莫向尊前辞醉倒。松枝鹤骨偏宜老。

鹊桥仙

寿朱经略硕人

东西二府，掖坦一相，谁似硕人兄弟。骖鸾来伴紫阳仙，要同享、橘中千岁。

银灯初试，花城不夜，铁马响冰春碎。来年璧月淡罘罳，看犹有、传柑归遗。

沁园春

侄寿叔又调官

某共审某官，门弧纪瑞，朝旆生辉。寿年固

等于南山，宠命行膺于北阙。既有联翩之喜，可

无祝祷之忱。某阑砌幼元，竹林小阮，夙蒙矜诲，

倍切欣愉。敬缀沁园之词，用侈壮椿之祝。三熏

三献，一盼为荣。

长至阳生，律转黄钟，门左弧垂。记当年瑞世，梦传玉燕，今朝诞节，香爇金猊。南极星明，北山堂邃，松桧苍苍龟鹤随。况蟠桃下熟，仙童来献，喜介双眉。

平生谋画多奇。算收拾功名须有时。曾指麾万骑，刍飞粟挽，折冲千里，彗扫星驰。荐口澜翻，宸恩鼎至，此去须还衣锦归。人都道，黑头卿相，慷慨男儿。

鹧鸪天

寿弟生日

新月光寒昨夜霜。三年不一奉瑶觞。朱颜大药知能驻，白日仙家岂计长。

枫渐赤，橘初黄。五湖烟水动归航。且倾寿酒歌难老，便见除书出未央。

永遇乐

寿族兄正月初六，与定光佛同日生

柏颂才过，梅妆方试，六秀蓂荚。恰是今朝，白花岩里，一佛生时节。前身再现，金城桃熟，千岁莲花重发。更一念、善根常在，作个在家菩萨。

活饥好事，造桥阴骘，乐施常开金穴。瑶籍儿孙，玉京夫妇，庆聚神仙窟。阁中姓蓝，子舍赵氏。从今生旦，三千纪算，常对昙华优钵。华严会，彩箱庆满僧宝骨。

鹊桥仙

夫寿妻

日长槐夏，凉生冰室，又是生辰来到。年年把酒对荷花，颜色比、荷花更好。

儿歌女舞，彩衣共戏，仰祝齐眉偕老。欢欢喜喜八千春，更何处、蓬莱仙岛。

菩萨蛮

夫寿妻

秋风扫尽闲花草。黄花不逐秋光老。试与插钗头。钗头占断秋。

簪花人有意。共祝年年醉。不用泛瑶觞。花先著酒香。

减字木兰

寿外公

祥呈香褓。尝记翁生当已卯。福禄俱添。绿鬓红颜七十三。

芝兰满砌。争著彩衣堂下戏。祝寿无涯。王母襟期醉九霞。

鹊桥仙

寿丈人

某兹者共审丈人宣义蓬弧纪瑞，庭户增辉。

某百拜称觞，未遂职供于半子；一章侑席，切晞

芹献于野人。调谨按于鹊桥，年冀齐于鹤算。露

封以献，电盼为荣。

才临复日，便逢生旦，料想门阑多喜。好将何物寿冰翁，但有个、新词为礼。

如今已办，一千余阕，尽按宫商角徵。一年一阕祝椿龄，自今日、从头数起。

鹧鸪天

自寿

云外青山是我家。两年城里作生涯。杜陵赏月延秋桂，彭泽无钱对菊花。

初度日，感年华。三杯浊酒一瓯茶。尊前儿女休相笑，更有人穷似汝爷。

贺新郎

生日自寿

官职从他大。官大时、烦恼偏多，不如到我。我有数间临水屋，随分田园些个。也薄有、新蔬时果。

浊酒三杯棋一局，对花前、时抱添丁坐。闲觅句，唱仍和。

年年生日人争贺。谩相期、黄扉紫闥玉堂青琐，一日平章风月事，奉保永无期祸。只如此、有何不可。阁箸相疑真可笑，政事堂、日里如何□。似恁地，待则么。

水调歌头

生日自寿

久雨忽开霁，花靥鬥春娇。家人笑道，老子今日是生朝。细数平生功行，断自狂吟之外，全不犯科条。心事淡如水，天合与逍遥。

也何须，期寿算，比松乔。但令此去清健，到处狎渔樵。说与门前鸥鹭，护我山中杞菊，日日长心苗。世事儿戏耳，尊酒百尤消。

鹧鸪天

生日自寿赋谢人庆寿

生羡鸡冠与凤仙。时秋华艳遍园间。自怜生日悲

生事，搔首吴江载月船。

休身外，且樽前。喜君文彩锦相鲜。青去贻我长生曲，唤醒凄凉乐暮年。

沁园春

自寿

甲子一周，织乌相催，又还十年。但诗狂酒圣，坐常有客，书痴传癖，囊不留钱。拍手浩歌，出门长笑，谁是知心有老天。犹多事，更时游艺圃，日耨情田。

细思世事无边。只好把清樽对眼前。看槐国功名，有如戏剧，竹林宴赏，便似神仙。富贵危机。荣华作梦，早已输人一著先。从今去、莫将醉趣，与醒人传。

减字木兰花

寿隐士

一丘一壑。野鹤孤云随处乐。篆带纱巾。且与筠壮作主人。

高山流水。指下风生千古意。寿庆年年。长在新秋六日前。

西江月

寿居士

好个马山居士，功名富贵浮云。庵儿侧傍万杉阴。烟里时横小艇。

律中林钟将半，花堂寿斝频斟。声声齐祝百千龄。坐看云仍贵盛。

满庭芳

贺人生日新冠

月属重三，蓂开二六，于门东马骈阗。彩麟高设，金鸭喷祥烟。试问谁来瑞世，人都道、蓬岛神仙。非凡子，年才志学，勋业已精专。

坐联。汤饼客，倾银注玉，盛展华筵。羡巍冠初冠，气宇飘然。底用遐龄频祝，但愿双亲未老，富贵双全。功名事，吾家旧物，早共复青毡。

点绛唇

贺女人生日新笄

重午日才过，又经四日逢华旦。月娥降诞。春早桃花嫩。

许字方笄，金雀屏开半。东床选。门楣壮观。偕老行如愿。

贺新郎

赵娶温氏

路入蓝桥境。忆当年、云英来会，玄霜捣尽。争似温公风流婿，一笑欢传玉镜。便胜似、琼浆玉饮。自是振振佳公子，冰肌玉骨相辉映。一对儿，好厮称。

夜深银烛交红影。雀屏开、凤帷拥绣，鸳衾铺锦。雨意云情应多少，梦到巫山一枕。好语向、耳边频听。但愿来春青云路，管一枝、青桂嫦娥近。闻早寄，凤楼信。

百字谣

贺人娶姑女

太真姑女，问新来、谁与欢传玉镜。莫恨无人伸好语，人在蓝桥仙境。一笑樽前，欢然相与，便胜琼浆饮。殷勤客意，耳边说与君听。

长记旧日君家，门阑喜动，绣褥芙蓉隐。回首龙门人得意，又报凤楼芳信。只是相传，房奁中物，好事骎骎近。管教人道，一双冰玉清润。

鹊桥仙

贺王姓人新婚

风流仙客，文章逸少，王仙客。王逸少。复见当年佳婿。夤缘王子高端不数琼姬，向林下、亲逢道气。

屏开金雀，床铺绣褥，多羡豪家深意。借用王孙事。凭谁说何戎，剩觅取、缠头利市。王元室。

清平乐

贺人娶宗女

繁弦急管。喜色门阑满。应是雀屏曾中选。新近东床禁脔。

功名有分非难。休因女婿求官。幸与嫦娥为伴，直须仙桂新攀。

杏花天

贺人三兄弟皆娶赵氏

弟兄旧说河东凤。怎得似、君家伯仲。一双白璧殷勤种。齐向金屏选中。

乘龙去、门阑喜动。管取早叶、熊罴吉梦。儿孙不与尘埃共。总是龙驹凤种。

朝中措

贺周姓娶祝氏

几年弱水望蓬莱。心事喜同谐。佳婿欣逢公瑾，

新婚喜近英台。

豪家深意，芙容褥隐，金雀屏开。但愿门阑多喜，凤楼早寄书来。

满庭芳

金贴鼓腰，绣妆檐额，吾宗自昔豪奢。椒馨兰馥，烟雾霭横斜。吹管聒天今夜，香风度、罗绮光华。看双美，郎君俊秀，玉女更宜家。

繁华。歌宴处，金盘撒果，银烛烧花。任芙蓉帐掩，翡翠屏遮。更看名传桂籍，蓬瀛近、隐泛仙槎。归来去，双亲绿鬓，相对饮流霞。

临江仙

乐奏箫韵花烛夜，风流玉女才郎。同心结上桂枝香。如鸾如凤友，永效两双双。

莫把画堂深处负，笙歌引入兰房。满斟玉斝醉何妨。南山堪作誓，福禄应天长。

柳梢青

贺陈姓娶田氏

孺子风流陈，孟尝门地田，合下相当。俏似年时，送他织女，来嫁牛郎。

满堂珠履飞觞。看花烛、迎归洞房。海誓山盟，从今结了，永效鸾凰。

少年游

上苑莺调舌。暖日融融媚节。秦晋新婚，人间天上真奇绝。傅粉烟霄，倾国神仙列。彼此和鸣，凤楼一处明月。

歌喉佳宴设。鸳帐炉香对爇。合卺杯深，少年相睹欢情切。罗带盘金缕，好把同心结。终取山河，誓为夫妇欢悦。

喜迁莺

早梅天气，正绣户乍启。琼筵才展。鹊渡河桥，云游巫峡，溪泛碧桃花片。翠娥侍女来报，莲步已离仙苑。待残漏，鸳帐深处，同心双绾。

欢宴。当此际，红烛影中，檀麝飘香篆。掷果风流，谪仙才调，佳婿想应堪羡。少年俊雅狂荡，蓦有人言拘管。镇携手，向花前月下，重门深院。

点绛唇

仙子仙郎，两情今是欢娱会。莲花池内。好个鸳鸯对。

一自芳容，一自才华最。真佳配。荣华富贵。寿考千秋岁。

鹧鸪天

集曲名

烛影摇红玉漏迟。鹊桥仙子下瑶池。倾杯乐处笙歌沸，苏幕遮阑笑语随。

醉落魄，阮郎归。传言玉女步轻移。凤凰台上深深愿，一日和鸣十二时。

卜算子

姓彭

半破玉梅春，小簇金莲炬。结里风流倬底郎，直入阳台去。

休诧鹊桥仙，说甚缑山侣。便合齐眉八百年，个是真仙子。

鹧鸪天

绛蜡银台晃绣帏。一帘香雾拥金猊。人间欢会于飞宴，天上佳期乞巧时。

倾合卺，醉淋漓。同心结了倍相宜。从今把做嫦娥看，好伴仙郎结桂枝。

水调歌头

贺真西山

人道孰为大，尚小易咸常。厥初皇极中建，扶世有三纲。仁义阴阳道立，父母乾坤位正，六子发辉

光。一日不容缓，此意久弥昌。

杯举庆，天作合，月探囊。十年不字以正，乃字便惟良。推阐家人一卦，迤逦齐家治国，鼎鼐得姬姜。旧物中书令，玉润继汾阳。

沁园春

冬至日娶

姑射琼仙，论人间世，学宫样妆。费精神刺绣，裁成云锦，今朝喜遇，弱线添长。收拾云情，铺张雨态，来嫁朱门趁一阳。真还是，两情鱼水，并颈鸳鸯。

登科人道无双。问小底何如大底强。幸洞房花烛，得吹箫侣，短檠灯火，伴读书郎。办苦工夫，求生宝贵，要折丹枝天上香。来秋也，看载膺鹗荐，载开之璋。

西江月

银烛晓催春漏，珠帘暮卷东风。乃翁相对玉楼中。不枉当年冰梦。

花意似随人好，酒香难比情浓。夜深欲睡海棠红。密密骖鸾驾凤。

满江红

雪意垂垂，算天为、风流酝酿。便催得、蕊宫仙子，队移仙仗。明月珠连湘浦合，清风佩过秦楼响。带天香、郁郁碾云軿，通宵降。

温玉枕，销金帐。花烛下，狨毡上。这英才美貌，一双不枉。鸾凤镜明栖彩翼，鸳鸯被阔翻新浪。祝君莫学画眉痴，如张敞。

贺新郎

贺鹊冰檐绕。伴华堂、两催妆束，音传青鸟。瑞气沈烟金鸭袅。脆管繁弦迭奏。拥出个、仙娥窈窕。秋水芙蓉相映照。算人间、天上真希少。肌玉润，臂金瘦。

仙郎况是青春调。向鸳鸯、彩丝结就，同心巧。料想梅花先得了。昨夜一枝开早。无地著、许多欢笑。准拟计台魁鹗表。著青衫、跃马长安道。一百岁，一双好。

沁园春

柳眼偷金，梅肌晕玉，春信已催。正浅寒天气，嫩晴日色，雨收巫峡，烟卷蓬莱。青鸟衔音，彩鸾迎驾，白昼传呼王母来。屏帏里，看合欢杯尽，连理花开。

笙歌上下楼台。更罗绮丛中薰麝煤。想雪香酥暖，粉娇翠软，风流乐事，慰惬情怀。花帽兰袍，皂鞋槐简，谁似何郎年少才。人偕老，类鸳鸯匹偶，鸾凤和谐。

贺新郎

瑞霭笼晴晓。正小春时候，和气十分缭绕。月姊精神还窈窕。甚似星郎年少。同共入、蓬莱仙岛。鸾凤锵锵风缥缈。算一双、两好真奇妙。天上有，世间少。

桥门名姓掀张了太学生。更那堪、榜下新婚，才名表表。便好相成勤夙夜，莫使脱簪遗笑。且早趁、青春才调。向去功名成就后。到恁时节风流好。胜今日，登科小。

水调歌头

贺人再娶

阿谁煎凤髓，续此玉琴弦。依然音调清婉，律吕互相宣。天使彭城姝丽，来配鲁邦才子，永作地行仙。况有盈门礼，百两拥骈阗。

更临鸾，看举案，两无偏。从此欢谐千岁，月下与花前。胜长芝兰玉树，俱作蟾宫佳客，声誉振螺川。仍看明年去，平步上青天。

鹧鸪天

送人出赘

喜气乘龙步步春。梅花影里送君行。君行直到蓝桥处，一见云英便爱卿。

鸾鹤舞，凤凰鸣。群仙簇拥绿衣人。我口茶有句叮咛话，千万时思望白云。

青玉案

送刘置宠

青螺江上梅花暮。有姑射、神仙侣。剩把明珠倾满斛。老仙源委，玉妃风韵，真是欺蛮素。

彩鸾齐跨山中去。浑似天台旧时路。试问风流春几许。芳心嫩叶，如今时候，好景才三五。

踏莎行

贺友人娶宠

金鼎休翻，玉壶休倒。为伊弹彻求凰操。歌台舞榭没长情，不如相伴文园老。

荆里钗宜，布边裙好。有缘封国还他到。端能一意谢红尘。归来便带宜男草。

水调歌头

贺人生子

尧历庆良月，嶰管换新冬。玉成西爽，五云拂晓

画楼东。人指谢家庭砌，眼底猗兰奕叶，特地茁新丛。不是善根种，争得占春风。

步鹏程，名虎榜，早收功。建安衣钵，定知他日属奇童。且说而今胜事，珠履三千称贺，相对醉颜红。拜贺无他语，相庆黑头公。

百字谣

叔庆侄生子

金秋行令，恰清晨、白露初交中节。勿怪西窗传好事，生个他年英杰。吉梦既符，知如徐子，冰玉为神骨。吾家有庆，阶兰喜又新发。

如今早已生男，清樽华宴，且好延佳客。更自承师勤问道，门外不妨立雪。抗志云霄，留心简册，听我叮咛说。骎骎月殿，桂枝取次高折。

减字木兰花

十一月娶，后十一月生子

向来梅发。雪袂仙裳回绛阙。今又梅开。已领熊罴好梦来。

试将梅比。才著阳知争结子。梅子生成。早晚须调鼎鼐羹。

西江月

贺人生子

绛蜡攒宝炬，碧刍香衬金卮。东风吹下玉龙儿。融就满堂和气。

此日兰汤新浴，他年桂苑同携。小词聊代弄璋诗。剩与犀钱利市。

鹧鸪天

秋榜将开得子

菊酹萸残玉未颓。文星喜趁梦熊回。预传鲲拟南溟去，亲送魁从北斗来。

真间世，定奇材。满堂欢笑动春雷。明年郎罢蟾宫近，更把丹枝为我栽。

长相思

贺生子、其弟又新婚

潇洒江梅春早处，天然一种两般奇。开花结子，何事恰同时。

昨夜北枝开雪里，朝来青子又南枝。这般好事，消得付新词。

虞美人

和人生子

归心正似三春柳。试著莱衣小。橘怀几日向翁开。怀祖已嗔文度、不归来。

禅心已断人间爱。只有平交在。笑论瓜葛一枰同。看取灵光新赋、有家风。

沁园春

萱草阑干，杨花庭院，夜景澄虚。望庚星昴宿，荧荧照室，祥烟瑞霭，郁郁充闾。白鹿入胎，黄龟献梦，果应君家生凤雏。真英物，似昆山片玉，沧海明珠。

玳筵丝竹□□有多少犀钱分座隅。念谢堂冷落，久无神语，淮淝骚扰，谁定边谟。天产英雄，地钟秀气，振起家声今有馀。□□□看宫袍加鹄，玉带悬鱼。

水仙子

贺生孙生子

晚节寒花犹带蕊。隐映老人星瑞世。绿衣初是政成归，真盛事。谁可比。那更新来孙又子。

烟细金炉香旖旎。想像瑶池生绿蚁。酿成佳气郁葱葱，当此际。将一醉。百岁从交今日始。

喜迁莺

贺生双子

物中双美。惟邺县双凫，禹门双鲤。太华双莲，蓝田双璧，剑丰城而已。争是一门双秀，又是一朝双喜。人总道，机云双陆，同年弧矢。

希耳。会见这，双桂连芳，双鹄冲霄举，鱼诏双金，带横双玉，惟道无双国士。但愿双英双戏彩，且直与、双亲儿齿。愿岁岁，见东风双燕，满城桃李。

鹊桥仙

贺生双子

银何星汉，夜凉如洗。要轩豁、君家庆瑞。果闻两两获骊珠，天付与、精神秋水。

好是今朝，同逢盛事。无限欢欢喜喜。他年二陆看成名，方表得、此时双美。

玉楼春

贺生双子

天上双星欢迤逦。报道一门双喜。果庆双弧矢，双桂连芳，双璧光华起。

看取他时双彩戏。双堕号、机云才子。更带横双玉，鱼佩双金，作个无双字。

沁园春

贺生第二子

蛮柳眠风，妃棠醉日，春意方浓。怪凌晨乾鹊，

欢声啧啧，充闾瑞霭，佳气葱葱。白鹿效灵，黄龟献梦，还应君生第二龙。兰房里，想犀帷晕翠，锦褓裁红。

五峰。秀气攸钟。更头玉硗硗天性聪。自谪仙芳歇，久尘赋颂，江西派冷，谁嗣宗风。骨脉尤香，云仍载诞，衮衮公侯从此封。三朝满，好平分犀玉，满泛金钟。

又

贺生第二子

明月呈规，祥烟非雾，载符梦铃。记前时已庆，人间鸑鷟，今番再见，天上麒麟。知是于门，功标紫府，夜半仙官敕五丁。亲送与，向君家作个，难弟难兄。

绝奇不数徐卿。看他日名登千佛经。正翁翁矍铄，婆婆老福，薰修觉海，结果初成。自愧空词，不酬杯水，汤饼难充堂上宾。无功也，这犀钱玉果，敢望平分。

西江月

贺生第二子

积玉堆金闲事，惊天动地虚名。算来二足是人生，有子方为吉庆。

莫道一夔足矣，也须学著徐卿。我翁休笑又添丁。这个孩儿好命。

桃源忆故人

贺生第二子

庭槐沐雨翻新翠。叠雪香罗初试。铃响彩旗天坠。忽报徐卿二。

帘帏坐客欢声沸。脱紫须烦半臂。借问月娥知未。速长蟾宫桂。

喜迁莺

贺生第三子

古今三绝。惟郑国三良，汉家三杰。三俊才名，

三儒文学，更有三君清节。争似一门三秀，三子三孙奇特。人总道，赛蜀郡三苏，河东三薛。

庆惬。况正是，三月风光，杯好倾三百。子并三贤，孙齐三少，俱笃三馀事业。文既三冬足用，名即三无高揭。亲俱庆，看宠加三命，礼膺三接。

剔银灯

庆生第五子

古来五子伊谁，有唐室、五王称首。窦氏五龙，柳家五马，西晋室、陶家五柳。英名不朽。更东汉、马良并秀。

君今也、五男还又。应是五星孕就。腹笥五经，身膺五福，指日继、五侯之后。个般非偶。好与醉、刘伶五斗。

鹊桥仙

五十八岁方得子

元家道保无稹，白家阿雀白居易，俱生在、五旬有八。喜君得子与同年，怪檐外、鹊□嘲哳。

我疑释老，携来付与，人尽说、眉如翠刷。龙门种定入龙门，且早做、韩檠生活。

木兰花

兄螟乃弟子

花间棠棣。匹似人间兄与弟。一种花枝。底事当年却盛衰。

中藏蜾赢。忽遇螟蛉真类我。换叶移根。要与相辉映一门。

瑞鹧鸪

贺人螟子

试问谢庭兰与芝。根花何似接花奇。琼蕤不自香闺种，桂种当从月地移。

须信祝螟成蜾赢，那须梦虺及熊罴。夜来梦报蟾宫籍，新注江家五岁儿。

水调歌头

和韵谢人贺生子

玉琯届良月，璇极炳明星。适当季舍，有梦应麒

麟。但愧衡门深隐，偶尔玉川添累，还解振家声。乐章歌一阕，笔阵扫千军。

羡君侯，为学富，焕文清。青云咫尺要路，曳紫更腰金。顾我荆榛虽茂，其奈栋材无用，何似八千椿。君王行赐宴，礼重敬如宾。

酹江月

谢人贺生子

天高气爽，正金风玉露，安排秋节。株守蓬窗无寸效，自愧才非人杰。那更家贫，又添丁累，料想无奇骨。新章褒美，天然好语还发。

堪羡力薄无储，宾庖萧索，乏礼延佳客。多谢诸公来宠贲，虽有一瓯春雪。玉果未圆，犀钱须办，早早为君说。恐辜珠玉，小词聊且权折。

虞美人

侄贺叔生女

春风吹到深深院。添个人针线。莫言生女不妒儿。□□二郎不做、有门楣。

一家姊妹盈盈地。兄弟同欢喜。彩丝从此不须添。看取碧纱帐内、有人牵。

柳梢青

贺人生女

玉宇无尘，银蟾低转，渐觉缤纷。还是仙娥，厌游天阙，来降蓬瀛。

分明秋水精神。好嘱取、红叶殷勤。觅个檀郎，屏开金雀，玉润冰清。

鹧鸪天

贺人生女

象榻香篝冷宝猊。虺蛇吉梦寤惊时。缇萦生下虽无益，谢女他年或解围。

花骨脉，雪肤肌。飞琼抱送下瑶池。弄璋错写何妨事，爱女从来甚爱儿。

清平乐

贺友人生双女

梅兄梅弟。桃姊并桃妹。争似月临双女位。吉梦重点蛇虺。

小乔应嫁周郎。云英定遇裴航。会有九男事帝，谁夸七子成行。

柳梢青

贺生第三女。全用三女事

家近闽南。三姑姊妹，秀揖仙岩。须女精神，中条夫人第三女，玉卮标格王母第三女，谪下尘凡。

他时佳婿成双，红丝应牵第三郭元振第三女。倚看樽前，团栾六子，三女三男易系辞。

一剪梅

贺生孙

太华峰头□□莲。闻十丈，藕大如船。晓来佳气蔼飞烟。彩戏盈门。弧矢盈门。

共把长生酒一樽。殷勤祝愿，耳畔低言。从今流庆更源源。子既生孙。孙又生孙。

临江仙

贺生孙

祖德绵绵盛，家声烨烨传。流光重庆子生贤。想见朝来庭户、起非烟。

对客延汤饼，呼童散彩钱。休夸骨瘦与神全。看取犀庭玉角、已朝天。

满江红

贺生孙

月淡风轻，凉意在、碧梧修竹。极日际，澄空似水，素秋新沐。夜看庚星飞下界，晓传子舍生兰玉。想充闾、佳气郁葱葱，香芬馥。

裁锦褓，铺金褥。沈水暖，金盆浴。向画堂深处，拥红斟绿。况是天潢真相宅，定知丰采惊凡目。看他年、槐馆振家声，飞腾速。

沁园春

贺生孙

喜见于门，子月阳生，子舍春回。想释丘抱送，绝奇神骨，皙参授受，忠恕胚胎。夸灶参先，撞楼踵后，鼎样一门三秀才。应不数，那窦家五桂，王氏三槐。

南丰门户奇哉。他日一声平地雷。若非是河东，名传三凤，也应天上，光映三台。莫道后时，方为贺客，且把犀钱玉果来。却还取，这长生一曲，富贵三杯。

水调歌头

贺人生侄

燕分炳箕宿，鲁野照奎星。天开岳渎，储瑞重见吐书麟。人道兰庭生谢，我羡竹林得阮，中夜沸欢声。奇称符百药，童号迈终军。

姿禀厚，骨骼异，气神清。好把一经为教，切莫诧籯金。击瓮画图休展，对日有言可听，材大等庄椿。年欲临志学，上国早充宾。

瑞鹧鸪

贺宗室子满月

璇源一派接天流。秀毓君家公共侯。满月佳时近重九，生朝令节踵千秋。

旦评指日腾佳誉，蟾苑他年快壮游。气宇如今复何似，相应十倍虎窥牛。

西江月

贺人女中秋日满月

八月秋中玉律，十分月满瑶台。芳姿谪下佛宫来。疑是东方世界。

黛绿旋闻香髮，桃红新晕芳腮。春风满面笑容开。长似观音自在。

清平乐

贺赵宅子晬

天潢佳气。钟作人间瑞。坐对满堂珠玉贵。此日还当周晬。

手持金印金戈。知他壮志如何。将相终须大用，姓名早掇巍科。

木兰花

贺人女试晬

小春良月。尧砌蓂开三数叶。瑞启三躔。此夕人间诞女仙。

寿期百岁。今日欢娱初庆晬。喜事重重。亦有嘉祥应梦熊。

杏花天

贺人女晬

画堂帘幕香风细。郁郁南阳佳气。欢传吉梦占蛇虺。此日还当一岁。

华筵外、初随彩戏。早已似、文姬聪慧。伫看色动门阑喜。便有乘龙佳婿。

沁园春

衮绣堂前，福星开度，寿星入垣。有建隆臣普，上天宰辅，绍光臣鼎，平地神仙。入秉钧衡，出分藩屏，托住东南半壁天。年来好，甚烽消万里，尘静三边。

紫宸几度传宣。刚不肯归班押讲筵。纵云台勋业，已登盟府，金城筹策。犹念中原。好袖同河，更扶日月，色正三台第一躔。王韩去，愿齐休社稷，于万斯年。

六州歌头

寿徐枢密

扬休玉色，山立秉鸿枢。圣天子、方有志，会东都。行真儒。身佩安危寄，本兵柄，修军政，朝野庆，钧衡任，赖诗谟。天上麒麟挺，徐卿子，坐肃憸夫。向六阳时候，佳瑞纪门弧。炳炳阶符。照蓬壶。

看兄枢使，弟元帅，真盛事，世间无。筹密边烽息，凛羌胡。玉音俞。伫正三槐位，散膏泽，福寰区。河如带，山如砺，巩皇图。金鼎调元远大，中书考，致主唐虞。想公门桃李，应不弃山樗。愿借嘘枯。

好事近

寿郭宪

春信到梅梢，欲雪又还晴早。趁得绣衣初度，作霜天清晓。

乡来事直有天知，行拜玉皇诏。稳上神仙官府，听履声云杪。

念奴娇

寿陈运使

素娥不老，才胜赏中秋、无边月色。又报仙翁来桂苑，连庆生申佳节。玉宇无尘，金茎有露，对景成三绝。重阳近也，黄花香入瑶席。

尽说湖海元龙，裕民堂上，几度吟梅雪。满眼阴阴甘棠树，消得寿同南极。八桂难留，九芝促觐，早露真消息。星辰听履，好看明岁今日。

临江仙

寿赵守

香雾菲微笼薄晓，帘栊爱日如春。谪仙游戏到寰瀛。金枝推独秀，宝籍著长生。

锦轴疏恩怡寿母，朱轮光映难兄。会看家庆日增荣。雁联鸳序立，彩戏衮衣新。

沁园春

寿黄守

皂盖朱幡，玉节虎符，宏开大藩。把济川舟楫，试横碧水，擎天柱石，小驻丹山。麦秀两歧，棠旉千里，治最当今黄颍川。平章看、文词坡谷，人品欧韩。

去曷来游戏人间。况雅量汪汪海样宽。适弧垂门外，香凝燕寝，□星对照，两地交欢。自有青州，活民阴德，不用延年九转丹。人皆祝，愿黑头黄阁，绿鬓朱颜。

满江红

寿宪幕

长风送有，近中秋、更无一点尘俗。绛阙真仙来瑞世，昨夜翔鸾飞鹄。奕世登科，诸昆竞秀，名盖天南北。持心恬退，更能韫椟藏玉。

须信宪幕平反，据经议狱，全活阴功足。川泳云飞宾主意，荐剡新翻浓墨。一路欢声，几多和气，吹作长生曲。赐环促召，清班两鬓长绿。

又

寿李侯

银漏穿花，星河浅、窗胧曙色。烧蜜炬、锦帏春煦，瑞烟濛幂。堂上金钗行十二，庭前珠履三千客。捧流霞、潋滟玉东西，歌声溢。

全五福，知无敌。来百禄，知无极。抱龙骧勋策，小劳公力。袖内光藏神武剑，他年待正天西北。顾贱夫、何可共功名，攀麟翼。

又

寿卢侯，旧为大将军

绿鬓将军，是人道、天生韩霍。最奇处、虎头燕颔，龙韬豹略。卧护懒通天子诏，长驱爱把匈奴缚。我皇家、许样大乾坤，身难著。

试问我，青原约。君合再，青油幕。这兵书一卷，怎生闲却。万里城边须饮马，八公山上多鸣鹤。待归来、依旧执金吾，凌烟阁。

水调歌头

箫鼓阗街巷，锦绣里山川。夜来南极，闪闪光射泰阶躔。陡觉佳祥翕集，听得闾阎笑道，蓬岛降真仙。香满琴堂里，人在洞壶天。

斟凿落，歌窈窕，舞跰跹。重阳虽近，莫把萸菊玷华筵。菲礼岂能祝寿，自有仙桃满院，一实数千年。早晚朝元会，苍鬓映貂蝉。

沁园春

寿赵宰

快阁春边，倚阑干外，东西晚晴。有银潢公子，摩挲石刻，金华仙伯，主掌鸥盟。陶柳清新，潘花红嫩，早有丰年笑语声。还知道，是街头父老，竞说升平。

怪来昨夜长庚。与一道澄江月共明。但寿烟起处，千山天远，寿杯满后，千尺泉清。兴庆宫中，长生殿里，早踏金鳌背上行。明年好，望紫云楼上，上点台星。

鹧鸪天

寿姑

溪水连天秋雁飞。藕花风细鲤钱肥。阿婆一笑知何事，怀橘郎君衣锦归。

天上月，几秋期。娟娟凉影画堂西。堂前拜月人长健，两鬓青如年少时。

沁园春

寿冰壶刘监丞，以竹为寿

径竹扶疏，直上青霄，玉立万竿。似冰壶潇洒，虚心直节，清标贞干，风月无边。清荫盈庭，细香满座，凡款公门皆七贤。称觞旦，与松梅并祝，辞表南山。

绵延。龙种儿孙。列砌森庭栖凤鸾。况节楼辟命，管城草檄，计台琐试。玉笋联班。盛事重重，荐腾楛茧，渡蚁阴功须状元。燕山乐，又使符踵至，趣赴淇园。

又

寿朱佥判，以鹤为寿

有鹤东来，鸣而向余，借篇寿词。道临皋亭下，坡仙曾梦，锦宫城里，清献常携。山斗才名，冰霜节操，苏赵如今重见之。生申旦，正菊花开后，橙子黄时。

自从枳棘鸾栖。何尚泛芙蓉绿水池。便来归西掖，坐看红药，也应天禄，书照青藜。顾我鸡群，来陪燕贺，且祝千年寿与齐。樽前鹤，乃翩跹起舞，来上瑶卮。

水调歌头

寿平交五十

学易喜加数，富贵正当年。谁识晚成大器，信道古来然。莫叹无闻不足，官政从今艾服，知命自由天。恰合买臣愿，好著祖生鞭。

藏学问，通今古，冠英贤。管取一名一第，行折桂枝先。未数奉书朱穆五十岁师赵康叔，窃笑表微拭镜韦微五十拭镜自叹，接武引群仙。生日年年庆，绛老愿齐肩。

减字木兰花

弟寿兄五十

阿兄生日。屈指今年年五十。豆雨初晴。昨夜分明见寿星。

槐黄已迫。愿言共展冲天翼。桂子飘香。看取吾家棣萼芳。

又

寿人六十

喜逢生日。偻指今年方六十。次第回春。甲子从头又一新。

敬驰一曲。付与歌儿勤为祝。满劝金钟。试问蟠桃几度红。

西江月

寿六十四

葭管一阳已复，蓂阶五叶还留。星瞻南极瑞光浮。知是降生时候。

算衍恰侔周卦，福多更协箕畴。绿衣戏无捧琼舟。满劝长生寿酒。

满江红

寿人六十四

在昔尝闻，老彭祖、寿龄八百。试屈指、我公今岁，才方八八。乙百更添三十六，算来总是公年月。

对梅花、时候庆生朝，真欢悦。儿即劝，金蕉叶。孙又把，沈檀爇。喜儿孙满目，芝兰英发。笑问堂前王母看，而今几度蟠桃结。道当时、亲手共栽培，何须说。

又

寿人六十五

细读箕畴，洛书字、六旬有五。试屈指、我公今岁，恰符其数。五福备全几坎九，既言一寿还称富。乃今知、好德与康宁，皆由天与。

记当日，嵩生甫。喜今夕，逢初度。看儿孙鼎盛，贺宾旁午。炉暖博山腾麝馥，杯擎琥珀斟香醑。问千秋千岁与谁同，西王母。

又

寿季父七十

安乐窝中，庆华髮、苍颜七十。生处好、十分清瘦，仙风道骨。自古天教仁者寿，只今人饮贤人德。更一年、两度腊嘉平，垂弧夕。

华堂上，灵椿匹。兰庭下，孙枝七。望芹翁次第，年超八秩。欢伯便同分玉髓，河儿不用闰瑶笈。记醉时、三万六千场，从今日。

壶中天

寿赵戎母七十

古来稀有，只闻道、是个人生七十。还遇小春梅蕊绽，对景装排绮席。云帔拖霞，朱颜晕酒，瑞气明南极。瑶池欢宴，玉杯争劝琼液。

堪羡玉叶名郎，天潢毓秀，梧竹生标格。百万貔貅归总押，霸气豪无敌。藩屏皇家，荣封寿母，名著金闺籍。融融液液，共看桃结佳实。

满江红

寿陈碧山七十一

维岳生贤，天欲补、中兴衮职。奈圣世、朝无阙事，且令休逸。锦绣文章胸次贮，蓬壶岁月闲中积。羡人生、七十古来稀，今逾一。书聚府，成东壁。身眉寿，真南极。望瑞云深处，接江山碧。人愿君如天上月，我期君似明朝日。待明朝，长至转添长，弥千亿。

最高楼

寿人七十三

蟾宫客、未老得清闲。寿算过稀年。利名僵锁非关我，浮云富贵付苍天。且归休，对松菊，乐林泉。

比吕望、数犹欠七。问师旷、恰符绛一。从今遐算更绵延。称觞欣近小春候，月当明夜又团圆。愿长如，天上月，地行仙。

瑞鹤仙

庆某氏八十

正迎长佳节。宴启华筵，有谁能说。子孙尽环列。见瑞香香袅，寿星明彻。丝丝华髮。记瑶池、宴班曾接。笑人间、八十春秋，漫浪风花雪月。

奇绝。诗书教子，陶母等伦，曹家风烈。鼎来阴德。孙枝秀，桂枝折。便从今、一轴金花鸾锦，十藏琅函贝叶。是年年、秋月圆时，长生真诀。

壶中天

寿人母八十

人生七十古称稀，何况寿年八十。试问何时逢载夙，恰在阳生七日。鹤髮盈簪，朱颜晕酒，瑞象占南极。玳筵才启。欢声喜气充溢。

好是庭下双珠，经营创置，金玉成堆积。况有孙枝争挺秀，次第飞齐鹏翼。大振家声，荣封寿母，坐看蟠桃实。年年今夕，玉杯争劝琼液。

西江月

寿人八十一

剧饮犹能鲸吸，细书仍作蝇头。人间八十最风流。况又今年九九。

不用蒲轮加璧，不须石番石垂钩。八千春更八千秋。但愿灵椿长寿。

水调歌

寿周相子正月初一

雪霁万山出，和气蔼王正。平园春事竞起，梅柳冻全醒。此际朝元归路，疑有真仙呈瑞，笙鹤九霄声。东阁识风度，南极粲光明。

看精神，秋夜月，玉壶冰。淳熙相业隆盛，家自得仪刑。闻道君王神武，捷报胡儿宵遁，玉殿正论兵。行奉紫泥诏，帷幄佐中兴。

沁园春

寿闽帅正月初二

意一仙翁，自紫府中，出游戏身。看脊梁铁铸，担当社稷，精神玉炼，照映乾坤。谏省伏蒲，紫垣直笔，硬语曾惊天上人。福身去，建红牙兼纛，南海之滨。

天公偏福吾闽。遣夜锦开藩为帅臣。记前回散了，几多饭碗，如今积了，千万囷。心与天通，阴功无量，直待时来秉化钧。年年宴，在人正次日，寿庆千春。

水调歌

庆史守正月初四

一札自天下，五马为民来。潜藩久须重镇，帝命出蓬莱。曾侍九重笔橐，暂剖一州符竹，人谓屈公材。儒术要扬历，玉业待规恢。

庆三元，才四日，寿筵开。夜深仰视霄汉，南极映星台。休说石家父子，休说窦家昆季，乔木即三槐。归觐玉皇案，馀事付盐梅。

鹧鸪天

寿江司马正月十三

太华峰头十丈莲。春风种种锦城边。只缘仙驭来人世，要作鳌头看上元。

添宝篆，注金船，曲眉环绕侍歌筵。呼童快秣朝天马，后夜端门月正圆。

满江红

正月十六

灯火星桥，元宵过、春□新霁。潇洒处，梅梢雪暖，柳梢风细。嵩岳想储当日秀，麒麟来作人间瑞。快风流、小小住蓬瀛，千秋岁。

书万卷，儿孙贵。家万顷，生涯计。问阴功厚德，有谁能继。鬓雪人间膺上寿，椒觞且尽樽前醉。看眼前、龟鹤伴长生，莱衣戏。

庆千秋

正月十七

点检尧蓂，自元宵过了，两荚初飞。葱葱郁郁佳气，喜溢庭闱。惟知降、月里姮娥，欣对良时。但见婺星腾瑞彩，年年辉映南箕。

好是庭阶兰玉，伴一枝丹桂，戏舞莱衣。椒觞迭将捧献，歌曲吟诗。如王母、款对群仙，同宴瑶池。萱草茂长春不老，百千祝寿无期。

永遇乐

庆李守正月十九

才过元宵，又经四日，门设弧矢。信道长庚，当年降瑞，缘是诞生李。葱葱佳气，今朝重见，洋溢门庭多喜。这英贤、文章冠世，取青拾芥难比。

那堪绿鬓、朱颜年少，暂试牛刀百里。迤逦黄堂，平章风月，见说清如水。彩庭兰玉，森然挺特，捧献椒觞归美、愿从今、增崇福寿，川流山峙。

步蟾宫

庆正月二十一日生又二十一岁及第

垂弧门左当今日。恰过了、元宵六夕。喜妙龄秀发步蟾宫，信富贵、荣华莫敌。

纪年甲子才三七。即翰苑、从容西掖。便从兹、谈笑觅封侯，更管取、寿延千亿。

柳梢青

庆太守正月廿五

爆竹声收，烧灯节过，恰又经旬。闻道当年，长庚梦李，嵩岳生申。

江淮草木知名。有多少、阴功在人。只恐称觞，棠阴未徙，促觐枫宸。

满江红

寿吴守二月初一

春色三分，才过一、韶华方好。庆初度、万家襦绔，满城欢笑。杨柳弄黄风渐软，海棠未放寒犹峭。况年丰、粒米不论钱，人皆饱。

烧绛蜡，斟清醥。歌宛转，红围绕。看风光蓬岛，乐声云杪。白粲连樯先一路，玺书增秩新颁诏。看貂蝉、长在玉皇边，应难老。

百字谣

二月初四

中和节后，云翳净、向夕新蟾飞出，月姊传声，明日是、紫府神仙诞节。彩系麒麟，瑞腾嵩岳，喜气交洋溢。魁星头上，光芒仍露消息。

好是一鹗秋风，鞭云驾雾，去作龙门客。看取长安花夹道，人在广寒宫阙。春酒千钟，秋娘一曲，大醉豪无敌。八千椿算，摩挲重见铜狄。

庆清朝

寿章丞二月初六

点检尧阶，蓂生六叶，春深桃杏花开。长庚入梦，重新产谪仙才。事业十年灯火，文章笔下若掀雷。果然是，两字功名，唾手拿来。

又况当年强仕，得志青云路，足慰高怀。紫泥凤诏，行须非次招徕。金马玉堂风月，从容九棘面三槐。从今看，会唐九老，它日云台。

最高楼

寿翁簿二月初十

中和节过，捻指又经旬。逢盛旦，诞生申。当年昴宿呈佳瑞，今朝南极见箕星。寿而昌，年未老，绿袍新。

宝鸭深因堂上袅，珠翠捧、椒觞满斟。来庆贺，尽佳宾。彩戏谝斓多桂子，更看兰玉列阶庭。桓壮椿，祝遐算，八千春。

壶中天

寿溪园二月十三

潇洒幽居，溪园上、新来卜筑。况自有、一泓流水，万竿修竹。屈指花朝才两夜，祥烟瑞气腾芳郁。问辽空、何物堕人间，长庚宿。

熏宝鸭，烧银烛。歌窈窕，倾醽酉彔。愿年年常恁，颜红鬓绿。长厚而为难老本，慈仁便是长生箓。看芝兰、玉树早蜚英，青毡复。

青玉案

寿赵宰母二月十四

柳阴花底春将半。吹不断、祥烟散。何处绮罗丝竹乱。天孙星里，老人星畔，昨夜光芒现。

绿衣好把斑衣换。照新渥、金花满。酌斗深深频祝愿。凤池它日，莺花此景，春酒年年劝。

又

二月十五

红娇绿软芳菲遍。正荏苒、春方半。帘幕任垂花影乱。年年此日，月娥仙子，来赴瑶池宴。

绮罗暗帘成行满。尽酌金樽十分劝。愿指松椿为寿算。北堂深处，朱颜绿鬓，赢得此身强健。

汉宫春

庆寡妇二月十九

四舞阶蓂，花朝节后，二月阳春。观音降诞，当年对此良辰。谁知好日，固多同、重现前身。已壮门

楣全四德，富将偕老卿卿。

天意不如人愿，坚柏舟节义，安富尊荣。徐君两雏，戏彩歌舞莱庭。勤教子、不厌三迁，何异轲亲。福寿麻姑伴侣，长笑傲武陵春。

西江月

二月廿三

蓂褪尧阶八叶，桃翻禹浪三层。欢传嵩岳挺生申。儿女团栾争庆。

名注长生仙籍，未须仰祝龟龄。芳联子舍早蜚声。富贵荣华鼎盛。

念奴娇

二月廿三

池塘风暖，算流觞盛集，恰迟旬日。晓听儿童传好语，瑞气华堂充溢。天产英雄，封侯骨相，才气千人敌，暂游尘世，妙名已上仙籍。

争羡金紫盈门，灵椿正茂，荣庆谁能及。展龙韬并豹略，重把山河开辟。鼻祖汾阳，佐唐勋业，管取今犹昔。名垂彝鼎，寿龄更比箕翼。

鹊桥仙

寿随宜二月廿六

玉叶流芳，金枝孕秀。那更婺星临照。果然谪降月宫仙，四叶蓂、留春半后。

双麟奇妙，传若速肖。彩戏萱庭右。行膺世宠更轩昂，看存锡、金花鸾诰。

满江红

寿留守二月廿九

今日明朝，三月旦、又将来了。欣岳降、宝香薰夜，玉麟颁晓。一面久劳公镇抚，三年活却人多少。幸借留、重许镇西河，新颁诏。

人共乐，春光好。环翠袖，斟清醥。记题诗宝扇，屡陪天笑。无限金陵怀古意，春寒依旧谁能道。看白头红颊本天人，真难老。

解佩令

寿李宰二月三十

曾妙年拾芥功名易。暂栖鸾、何厌小试。迤逦哦松，便整顿、河阳桃李。寿几许、也犹固未。

归来谩、学个陶潜志。遇诞辰、昴宿降瑞。春色三分才过二。寿觞沉醉。祝等彭祖八百岁。

齐天乐

寿碧涧三月初一

百花香里莺声好，晴日暖风天气。诗境春融，壶天昼永，今日祥开弧矢。疏帘约翠。想歌遏行云，暖薰沉水。羽扇纶巾，寿星因甚降尘世。

那堪流觞节近，一樽相庆处，何用辞醉。管领溪山，平章风月，从此身心无累。明年此际。愿添个孙枝，伴君娱戏。举案齐眉，更同龟鹤□。

鹧鸪天

三月初二

罗袜凌波洛浦仙。谪来潭府话夤缘。应嫌曲水香尘涴。诞降兰亭禊事前。

歌窈窕，舞婵娟。芝兰满室庆团圆。殷勤试问刘郎看，阿母蟠桃种几年。

木兰花

庆女人三月初五

蓂开五叶。正是瑶池逢诞节。昨夜观星。南极边头婺女明。

家邻九曲。寿比群仙何待祝。满劝金钟。但问蟠桃几度红。

满江红

寿尚倅三月初六

曲水兰亭，陪宴后、又还三日。最好是，风檐月观，堕红堆碧。乔木故家今有数，太平人物年几百。看扶藜、行处乱花飞，神仙宅。

天地外，逍遥客。谈笑里，文章伯。是富贵渊明，洞天彭泽。老鹤蹁跹摩汉翮，灵龟燕息支床力。看一时、长傍寿星边，天南极。

木兰花

寿制干三月初七

晓烟生绿树，听叶底、数声莺。正节届清明，蓂开七荚，梦叶长庚。桥门旧时冠带，念短檠、读尽夜深灯。文价乾坤推重，世KK父子同登。

莹然玉雪做精神。野鹤见长身。算婉画崇台。活人多少，自合长生。荆襄暂烦佐幕，听秋风鼓角夜连营。唤起隆中豪杰，共图盖世功名。

满江红

三月十五

曲水流觞，又过了、良辰十二。好是融融院落，晚春天气。天上麒麟呈瑞彩，人间鸑鷟呈祥瑞。气飘飘、仙种有其人，汾阳裔。

金屋里，歌声沸。琼献，休辞醉。问风流人物，螺川能几。内翰兰孙衣钵富，外台桂子簪缨贵。愿双亲膝下允斑衣，千秋岁。

虞美人

寿卫倅三月十九

贰车领却生朝客。风月都全得。山城小试已馨香。真个相家风烈、不寻常。

寿春一语和戎了。阴德知多少。年年三月近双旬。把酒祝君恩宠、一番新。

福寿千春

寿黄排岸三月廿二

柳暗三眠，翻七荚，禀昴萧生时叶。信道凤毛池上种，却胜河东鸑鷟。笃志典坟，经旨素得欧阳学。妙文章，赴飞黄，姓名即登雁塔。

要成发轫勋业。便先教济川，整顿舟楫。兆朕于今，须从此超迁，荣膺异渥。它日趣装事，待还乡欢洽。颂椒觞，祝遐算，寿同龟鹤。

千秋岁

寿翁文叔三月廿三

园林翠幄。妆点青春色。犹觉留七叶。崧神今日降，产此真英杰。蟾宫客，尽推一代文章伯。

富贵何心得。积善多阴德。那管青衫白发。儿孙俱满目，诗礼传衣钵。长不老，蓝桥是个神仙宅。

庆清朝

寿知县三月廿四

节过重三，日逢四六，真贤应昴初生。元来鼻祖，降瑞应长庚。今喜重逢旧事，固宜依旧复青毡。果然是、双雕一箭，雁塔书名。

大器也须小试，鸾凤暂栖，荆棘若为荣。从容巨竹双松，足畅吟情。行种河阳桃李，即飞诏、入厕朝绅。从兹看、箕星上应，南极长明。

满江红

寿太守子三月廿六

五五芳辰，园林遍、十分春景。见瑞香喷兽，烛摇红影。知道文星初度旦，细腰歌舞娇姿逞。颂椒觞、捧献更殷勤，君拚饮。

英雄威，风凛凛。文章腹，千机锦。看青毡复旧，父风挺挺。桂子兰孙齐彩戏，祝教寿比天难尽。况深居、潭府胜蓬莱，真仙境。

杏花天

侄寿姑三月廿七

婺星呈瑞，对春馀几许，日临三九。正属我姑初度旦，帨设当年门右。绿鬓犹新，红颜未改，真月宫仙友。柏舟节义，富而荣贵长守。

况有诜桂青春，潜心黄卷，指日功名就。女郎乘龙全四德，未老得闲仁寿。天命方知，岁饥常赈，阴德还多有。麻姑王母，年年同宴春酒。

百字歌

寿张簿四月初三

清和天气，月方生，报道曲江生日。一点奎星腾瑞彩，降作人间英杰。曾记当时，平分玉果，今已年多历。才华拔萃，早宜仙桂高折。

自是鹗表连登，功收三箭，人羡真无敌。雁塔题名方惬意，暂作鸾栖枳棘。整顿籍书，紫泥封下，即召归西掖。寿膺五福，请君长对箕翼。

步蟾宫

庆友人四月初四

蓂开四叶祥光发。又还是、清和时节。昴星呈瑞夜来明，庆此日、挺生英杰。

少年玉树神清澈。未说到、龟龄鹤髮。愿言鹗荐早蜚声，任丹桂、一枝高折。

千秋岁

四月初九

麟垂绂秀。无纵今司寇。朱明景，清和候。缙云开帝东，括苍钟神秀。人争羡，昨生一佛今朝又。

璧水声华茂。玉殿天香袖。姑小试，陶甄手。行为黄阁老，屹立丹墀右。名不朽，斯文名脉从君寿。

归朝欢

寿监丞四月初十

才鼓虞弦薰早入。昴日三分今恰一。清和时节天气佳，绿树莺簧巧调律。祥云舒好色。瑞气珑葱满籯室。又争知、长庚叶梦，太白生今夕。

快上星辰听履舄。州县劳人空役役。暂辞朱皂养冲和，绿野堂延蓬岛客。华筵倾玉液。难老细听歌永锡。寿何其，松椿不数，自可齐箕翼。

沁园春

寿壮寺丞四月十一

申伯嵩神，李白长庚，萧何昴精。恰先公三日，金仙氏降，后公三日，吕洞宾生。五百仙班，一千佛号，喜听胪声传集英。君恩重，早升华监寺，扬厉朝廷。

金瓯已覆香名。正天下苍生须太平。看黄麻一命，难留五马，蟠桃三熟，会庆千龄。一尉凄凉，有官守者，莫到公堂称寿觥。三熏沐，但焚香清夜，遥拜台星。

千秋岁引

寿徐直院四月十二

词赋伟人，当代一英杰。信独步儒林蟾宫客。名登雁塔正青春，更不历郡县徒劳力。即趋朝，典文衡，居花掖。

得俦词科推第一。便掌丝纶天上尺。见说庆生辰，当此日。翠蓂三四叶方新，朱明正属清和节。行作个，黑头公，专调燮。

好事近

寿章宰四月十六

记紫极真人，前日是他生日。颍水有兹风骨，弥诞当今夕。

等闲来现宰官身，任凫飞双舄。治狱阴功多少，是长生妙术。

满庭芳

寿真玉堂四月十九

仙吕已生，真才方产，较迟五日差强。谁知天意，孕秀待储祥。秋水精神玉骨，向妙龄、富妙文章。高轩过，儒林独步，腾踏趁飞黄。

玉堂。金马客，蓬莱事业，花掖圭璋。更词科卓冠，时号无双。大展经纶有日，须恬退、待趣曹装。称觞处，西山风月，南极老人昌。

临江仙

寿赵簿四月廿一

结夏骎寻逾六日，蓬壶纪瑞生辰。祥烟葱郁蔼门庭。骖鸾双女侍，毓凤二雏新。

暂尔勾稽淹大手，声名已彻枫宸。行膺当路荐章荣。璇源添喜太，椿算祝遐龄。

百字歌

寿徐帅四月廿二

清和天气，正风入舜弦，七飞蓂叶。见说蓝田曾产玉，骨骼瓌奇卓荦。志气虹霓，丰姿熊又似龙字凤文足倾三峡。皇朝伟器。济川有待舟楫。

要知发轫亲民，栖鸾展骥，五马归台阁。退省谦尊防锐进，谁识终南径捷。笑傲东山，从容南极，兰桂同欢洽。称觞未老，绛人须共年甲。

水仙子

寿贩米运舟人四月廿三

浮家泛宅生涯好，聚米堆盐多积宝。烟波得趣乐江湖，宜乘兴，寻安道。不负轩辕当日造。

初度喜逢维夏早。孔释昔曾亲送抱。下弦良日是生朝，称觞献，金樽倒。惟愿寿筵长不老。

念奴娇

寿司户四月廿六

绿云霁雨，倚晴空千尺，长江澄縠。十里薰低、绣幕四叶，其馀华屋。怪得清都，奔云拥鹤，环珮声相续。朝来无是，有人初降仙箓。

且与小试民曹，梅花岭外，雪片三冬足。眼底承家人物在，楚楚珪璋兰玉。雾阁云窗，翠眉红颊。解唱长生曲。壶中难老，定应两鬓长绿。

贺新郎

庆新婚又生日四月廿七

鸾凤初成匹。想桃源、刘郎仙女，新欢稠密。昨夜文星从天降，孕作非凡器质。却正属、梅黄时日。三九良辰佳气蔼，听重重相贺欢声溢。又复见，嘉宾集。

满堂笑语罗筵席。道称觞、宴你疑是尔字之误双庆，有谁能及。好事鼎来惬人意，看看功名在即。况先得、凤楼消息。祈遂与君偕老愿，劝樽前且饮长生液。增福寿，至千□。

满庭芳

庆生日又生子五月初一

律转蕤宾，星流大火，尧阶蓂荚初开。当年此日，降下谪仙才。见说鸾池荐瑞，蚌珠又、复产渊崖。真堪羡，龙生龙子，双庆甚奇哉。

寄言，汤饼客，好称觞索，玉果倾杯。无新亦无旧，事事俱谐。他日同筵为寿，彩戏处、酬酢樽罍。瞻南极，灵椿丹桂，相继践公台。

水调歌头

寿赵阆州五月初五

玉斧折丹桂，锦绣拂银河。蟠胸虹气千丈，捧砚唤宫娥。三度花攒五马，一笑毫挥万字，何处不恩波。试问老仙寿，铜狄几摩挲。

舞槐龙，垂艾虎，弄清和。湖山风月，且与吟笑侧金荷。明岁端阳时节，人在薰风殿阁，凉意入赓歌。宣劝滟昌歜，叠雪赐香罗。

柳梢青

寿人母五月初六

荷绽花繁。蓂开六荚，喜溢门阑。好是骖鸾，特离月殿，来驻人间。

儿童歌舞衣班。接踵升堂视笑颜。祝颂勤拳，将何比况，只个南山。

酹江月

庆母在作生日五月初七

仙翁初度，遇端阳佳节，又还两日。怪得箕星光倍正，凌晓独辉南极。料想当年，储祥荐瑞，兆见开先吉。称觞此旦，华堂佳气葱郁。

好看斒戏庭前，芬芳双桂，行作蟾宫客。况有瑶池王母在，重庆举杯欢怿。络秀赐觞，孟光举案，姑妇贤相敌。与君品寿，蓬壶长见仙集。

鹧鸪天

五月初十

饮了蒲觞五日期。彩丝还系玉麟儿。台云荐瑞生香褓，菡萏飘香入寿卮。

占骨相，孕清奇。秋风雁序看齐飞。卿家奕世青毡在，况是双亲未老时。

醉蓬莱

庆女人五月十一

后端阳六日，梅雨收晴，乍炎天气。阿母当年，罢瑶池佳会。排遣双成，屏除青羽，自降居尘世。为帝生贤，储祥孕秀，作文章瑞。

自古人言，陶孟母贤，文行曹家，衣冠苗裔。谁似夫人，子龙头鼎贵。此去相从，道山蓬岛，镇长生久视。却笑问平反。但不作，汉家严吏。

乳燕飞

庆被书五月十二

垛翠云峰远。日乌高、炎宫直午，暑风微扇。二六尧蓂开秀荚，跨海冰轮待满。怪院落、笙箫如剪。太乙燃藜天际下，庆卯金仙子生华旦。依日月，近云汉。

经时持橐明光殿。问江乡、年来有几，只君方见。入座夫人难老甚，炯炯金霞照眼。笑指点、琼觞教劝。但得调元勋业就，为江泉石磴轻轩冕。归共作，赤松伴。

踏莎行

庆将赴上生日五月十四

花县来迎，瓜期欣至。大贤初度今朝是。蕤宾律应又将中，明宵圆月光腾瑞。

兰玉称觞，斑斓舞戏。椒浆聊壮君行志。看看人已在鹏程，趋朝指日为舟济。

菩萨蛮

寿女人五月十五

宫样迎春髻。玉步金莲细。初度是今朝。嫦娥降九霄。

兰玉行荣贵。德备共姜义。夏半月团圆。称觞祝寿筵。

念奴娇

侄庆叔五月十七

垂弧纪节，正尧天日永，蓂飞双绿。岳渎钟灵来瑞世，孕出精神冰玉。九曲溪山，一船烟雨，物外谁拘束。钓头香饵，只愁牵动周卜。

好是红藕池边，双房毓秀，瑞霭浮昆轴。记得君家流庆远，几见祥开陆续。来岁花时，西湖十里，叶映恩袍绿。竹林小阮，不防傍借馀馥。

壶中天

五月十九

乘鸾驾鹤，问神仙何日，嵩高生甫。飞下琼台，因报道，恰是今年夏五。饮了蒲觞，才经半月，昴宿行初度。荣华富贵，一时都由分付。

曾记三月春浓，花风烂熳，吹散鸳鸯侣。虽则烧香遥祝寿，争似物斟香醑。便驾云軿，去登绣阁，说个诚心语。蟠桃熟未，请伊亲问王母。

望远行

寿商人五月廿一

青钱流地，更积满籯金玉。斡运营谋，无过是、老郎惯熟。利收万倍，归来喜色津津，家道从兹，十分富足。

好庆生辰，正属蕤宾月馀。六飞蓂荚庭除。举盏祝寿，何如子孙，荣贵须臾。长是赖你，作个陆地仙客，行乐蓬壶。

感皇恩

寿宗室五月廿二

天水浴英姿，精神清彻。偏向蕤宾奈炎热。瑞蓂飘飘，却是生贤吉日。凌云志气，飘飘无敌。

头角轩昂，作霖在即。谁识功名待时立，一朝腾踏，国赖维城力。庆萱堂齐寿，延千亿。

满江红

五月廿三

万甲胸中，问谁似、延安范老。当家事，出藩入相，黑头俱了。绿野倘徉聊雅志，紫宸寤寐思英表。向修门、何日衮衣归，天教早。

诹吉卜，维熊兆。征瑞梦，长庚耀。正尧蓂仲夏，八飞叶小。千日早从菑疾退，一觞恰趁笙歌绕。算灵椿、何似栎堂春，他犹少。

点绛唇

寿王宰五月廿四

五月如秋，日临四六都无暑。列仙初度。听足商岩雨。

三载都曹，利泽留南浦。崆峒路。种花无数。行对延英主。

谒金门

寿士人五月廿五

文章士。秀气岳神钟聚。看雕鹏、秋风高举。上青天平步。

五五日临夏五。堂上称觞笑语。桂子兰孙齐彩舞。祝寿同彭祖。

朝中措

寿太守五月廿八

天休令节庆生申。喜动满城民。十万儿童踊跃，祝公寿等壮椿。

人生最贵，荣登五马，千里蒙恩。只恐促归廊庙，去思有脚阳春。

喜迁莺

庆陈丞在任五月三十

生贤时协。正炎官直午，日周三浃。门左垂弧，眉间喜色，尽道降神嵩岳。百里葱葱和气，总向蓝田会合。称庆旦，见吏民鼓舞，欢声和洽。

玉叶。斟劝处，一饮流霞，红艳生双颊。巨竹槐松吟哦乐，指日荣膺异渥。皇上渴思经济，环召为霖作楫。快人望，愿长生，须与绛人同甲。

庆清朝

寿吴宪六月初三

朏月生西，杓星建未，画堂昼景偏长。天生英杰，独向此炎光。超卓凡尘表物，精神秋水自清凉。真奇特，清沟挺秀，敌国传芳。

好是少年折桂，唾手功名就，腾踏飞黄。君王眷厚，皇华绣斧还乡。士贵姜谟盛事，未容专美独夸唐。称觞处，颂闽境，斒戏公堂。

临江仙

寿友人六月初七

六月炎天收火伞，南薰洗尽烦蒸。尧蓂七荚又争青。问知陈仲举，元是此时生。

别驾功名清暇日，题兴尚带屏星。黑头非晚到公卿。且倾浮蚁酒，来听祝龟龄。

贺圣朝

寿主簿六月初九

阶蓂八叶当炎赫。此际公生日。金炉香爇起祥烟，气佳哉葱郁。

觞兰玉真无敌。尘簪缨世袭。鸾栖枳棘暂淹留，即黄扉召入。

满庭芳

寿丞相出守六月十三

喜镇龙藩，厌调金鼎，薄言衣锦为荣。天生申甫，欣对此良辰。自是神清气爽，风姿潇洒却炎蒸。称觞日，双叶翠蓂，犹未展尧庭。

帲幪知有赖，国家柱石，须待扶倾。暂留公燕逸，抚及瓯闽。君念旧人共政，即环召、再秉钧衡。平章了，佑王万岁，齐寿永康宁。

百字歌

庆潭帅兼平寇六月十四

庚金入伏，细推来、明日又还三五。见说帅垣佳气蔼，天降嵩神生甫。礼乐词章，甲兵韬略，素备文兼武。称觞华旦，颂声交赞台府。

好是比启元戎，剿除逋寇，不许奸偷侮。有此奇功高渤海，足慰湖湘生聚。暂统十连，折冲万里，行即驱残虏。九重环召，万年永佐天子。

水调歌头

六月十六

律纪林钟月，兔魄夜来圆。彩麟入梦，天教英物出人间。志气平生浩荡，欲试经纶大手，赞画向名藩。见说齐瓜熟，鹏路快扶抟。

称寿处，歌齿皓，戏衣斑。辉联甥馆，那堪一笑共团栾。好看蜚声霹雳，使有蒲轮迎召，催入侍龙颜。却待功成后，归伴幔亭仙。

满庭芳

寿张教六月十八

昴宿储祥，奎星荐瑞，元来天产英姿。都缘鼻祖，织女与支机。自是流芳垂庆，仙凤道骨果清奇。称觞旦，任从伏暑，三荚看蓂飞。

文章，谁与敌，欲成大器，殊未为迟。况年方强仕，政入官时。暂领广文庠序，即超身入凤凰池。同经济，云龙风虎，千载庆休期。

西江月

寿黄帅干六月十九

隆暑正当三伏，明朝又是双旬。嵩高孕秀降生申。再捧瑶觞称庆。

督府赞猷英俊，难淹大展经纶。倚需召入秉洪钧。上佐万年明圣。

临江仙

寿何察推六月廿一

六月翠蓂飞六荚，流空大火将西。当年名世间生时。似光风霁月，神爽更精奇。

三十成名登上第，芙蓉照水真犀。难淹逸步造丹墀。经纶须大手，谈笑入黄扉。

如意令

寿新恩人六月廿二

炎暑尚馀八日。火老金柔时节。闻道间生贤，储秀降神嵩极。无敌。无敌。当代人伦准的。

射策当为第一。高跃龙门三级。荣著绿袍新，帝渥必加宠锡。良弼。良弼。真个国家柱石。

百字歌

寿张提干六月廿三

乾坤孕秀，正人间六月，下弦时节。生此清奇潇洒客，秋水精神玉骨。才吐天芳，毫挥月颖，更彬彬文质。图南得志，抟风高展鹏翼。

好是大器难淹，暂陪庚使，赞画光原隰。台省即须登衮衮，黄阁平章有日。崔室称觞，莱庭戏彩，中外欢声溢。祝君延寿，箕星上应南极。

念奴娇

六月廿六

神钟峻极，节庆诞弥。来天上之麒麟，生人

间之鸑鷟。涂歌蔼蔼，岳颂洋洋。某辄撰芜辞，

仰祝椿算。得蒙览掷，尤切欣荣。

先秋四日，正祥开弧矢，生申佳节，天上彩麟曾入梦，钟作人间英杰。袭庆盘坡，流芳星渚，家世绵簪绂。昨宵凝眺，老人星现天阙。

鼎创庭馆连云，宴仙停棹，咫尺尘凡隔。好把蟠桃庭外种，坐看花开花结。秀长孙枝，辉联子舍，蟾桂行攀折。它年称寿，满堂朱紫罗列。

水晶帘

上定齐六月廿七

谁道秋期远，正旬浃、双星相见。雨足西帘，正玉井莲开，寿筵初展。麈尾呼风袢暑净，那更著、纶巾羽扇。殢清歌，不记杯行，任深任浅。

湖边小池苑。渐苔痕竹色，青青如染。辨橘中荷屋，晚芳自占。蜗角虚名身外事，付骰子、纷纷戏选。喜时平、公道开明，话头正转。

满江红

六月廿八

风露轻清，更十日、却逢七夕。庆初度、槐阴初静，藕花凉湿。太乙真人曾夜伴，青莲居士何年谪。□空格据律补双凫、游戏宰花封，恩波溢。

甘雨酿，丰年得。和气满，弦歌室。向烛花光里，且斟醽酉彔。菊水清於天水净，寿山高似东山峙。看诏归天上侍虚皇，骑箕翼。

满庭芳

庆隐士六月廿九

诗礼传家，不名则利，谁能袖手安常。惟君宽厚，无较短论长。且自深居简出，清闲处、管甚炎凉。年未老，方逾强仕，家富更平康。

秋声，风欲作，蓂留一荚，伏暑将藏。大贤初度日，对此称觞。叹凤帏虽冷落，喜御兰、得宠专房。见说宁馨少长，螟雏箕、学更高强。得闲趣，山中宰相，何必事侯王。

鹧鸪天

上女人六月三十

此夕薰风息舜弦。明朝早振蓐收权。鹊饶喜舌喧华屋，烛富祥光耀绮筵。

宣玉旨，敕炎官。月宫催诞跨鸾仙。福如沧海无穷极，寿比灵椿过八千。

壶中天

庆刘孺人七月初三

秋才三日，听画檐外，数声乌鹊。元是嫦娥迎巧夕，预驾横空仙鹤。翠鬓生云，朱颜晕酒，□□难描摸。优游渤海，玉琴重理弦索。

曾记乃祖刘晨，天台归后，留得长生药。兼有蟠桃三五颗，尽付女孙收著。分了仙翁，更分儿息，同作蓬莱约。年年今日，大家欢笑为乐。

满江红

七月初四

一叶知秋，正玉律、新吹夷则。迟三日、双星齐会，又逢七夕。先送天孙来乞巧，姓氏已在长生籍。喜华堂、今日庆生辰，排筵席。

歌金缕，斟琼液。听祝寿，环佳客。看寿星明灿，祥烟葱郁。剩种庭萱春不老，年年嘉会如今日。办一词、一岁一称觞，期千百。

蓦山溪

寿友人七月初七

填河鹊喜，巧夕来时候。深院瑞烟浓，隐隐听、梨园清奏。兰车玉佩，飞下蕊宫仙，春鬓绿，醉颜红，不减年时旧。

金杯争劝，尽是闺房秀。试问寿何如，与天孙、相为长久。看看子舍，添个捧觞人，从此去，尽欢娱，庆事年年有。

鹊桥仙

寿女人七月初八

星桥才罢，嫩凉如水，一夕祥烟萦绕。欢传玉母宴西池，正绿髮、斑衣称寿。

儿孙鼎贵，弟兄同相，辉映貂蝉前后。六宫宣劝锡金桃，看盛事、明年重又。

临江仙

寿祝丞七月初十

天佑炎图生国瑞，蓝田暂屈英僚。始知昴宿降璇宵。中元前五日，七夕后三朝。

江教风流临此政，少年潇洒奇标。行看峻擢相熙朝。功名前稷契，寿算等松乔。

千秋岁

寿江东帅七月十一

金陵秋早。四日中元到。天降诞，真英表。长庚腾瑞气，箕宿增辉耀。膺帝渥，十连镇抚民多少。

莫惜椒觞倒。祝寿称难老。分帅阃，江东小。看看飞诏下，早趣黄扉召。平章了，长生学取神仙道。

水调歌

寿徐枢七月十二

称彼兕觥后，三日是中无。地官较善，龙章玉珮压仙班。自是德星孕秀，直与寿星争耀，茨福正绵绵。堂已富金玉，屣踪视王官。

趣清闲，心洒落，在花间。桃培万岁，千年仙种又栽连。静对秋香菊耐，长共岁寒松老。生意满西园。待看椿同桂，洗馥迈燕山。

临江仙

寿判府七月十四

长记秋来多好处，清凉遍满人间。天教收拾孕真贤。何时初度日，明日是中元。

喜与莱公同盛旦，官居鼎鼐相传。未应此地借蕃宣。来年开宴处，人在凤池边。

满庭芳

寿枢密孙七月廿六

彭郡宗盟，屏山德裔，儒科闻望流传。不贪世禄，雁塔占先登。锦绣文章瑞彩。若披云、快睹青天。称觞日，蓂留四叶，葵菽正宜烹。

星枢，方上应，推君甲子，好问绛人年。更遐龄多祝，五福兼全。此去沙堤步稳，调金鼎、衮绣貂蝉。人皆仰，一门相业，清白子孙贤。

鹧鸪天

七月廿七

秋至人间灏气清。蓂馀三荚映阶庭。挺生豪杰为时瑞，来至簪缨亨世荣。

天付与，寿康宁。不须举酒祝椿龄。楼头昨夜瞻南极，偏向梅峰分外明。

折丹桂

七月廿八

初秋两两留蓂荚。算恰是、生申佳节。祝君寿阅八千秋，岁岁对、长空皓月。

威宣比部推刚决。气凛凛、秋霜争烈。滩头双鶒看飞来。便有诏、催归天阙。

水调歌

寿史相七月廿九

两只补天手，一片济时心。信道相门再相，现此宰官身。涤洗乾坤都了，填压华戎既定，治世庆升平。中外为冠冕，闻望耸簪缨。

星昴降，蓬矢挂，属芳辰。黄阁一秋来早，明日又三旬。庭戏莱衣双桂，砌列谢兰无数，廊庙会风云。愿衍壮椿算，长沛傅岩霖。

西江月

为妻寿七月卅日

伴我鹿车鱼斧，从伊裙布钗荆。年年七月甫三旬，今日生朝资庆。

二女长俱麻绩，三男俱读书声。吾年五十不多争，好事且宜少等。

蝶恋花

八月初六

透户凉生初暑退。正是尧蓂，六叶方开砌。昴宿腾辉来瑞世。华堂清晓笙歌沸。

锦幕花茵生舞袂。妙态殊姿，祝寿眉峰翠。从此玉觞拚一醉。功成名遂千秋岁。

瑞鹤仙

庆生日又娶妻八月初七

朔朝逾六后。正音凋南吕，迎寒时候。香薰瑞烟袅。见门阑喜色，荣生多少。元来仙子，拥骖鸾、月宫飞到。会人间庆诞，风流俊杰，结成佳偶。

官好。班簪玉笋，名播中都，宠加宸诏。金瓯覆。黄扉青琐须环召。待平章事了，归来养浩，齐眉相对祝寿。愿长如、庆会双星，千秋偕老。

满庭芳

庆尚书恬退八月初八

西掖南宫，黄扉青琐，年来有分终须。从容曳履，衣锦赋归欤。暂乐终南佳处，供笑傲、松菊庭除。行看取，一封诏下，装趣入潭居。

称觞，逢縠旦，千秋节过，三叶蓂舒。且冷眼嗤笑，笼鸟池鱼。识破林泉朝市，经行处、等是蘧庐。知谁似，一杯寿酒，一卷养生书。

洞仙歌

寿宫教八月初九

桂风高处，渐近中秋节。屈指推来先六日。对芳辰、符吉梦，知降神、嵩极应诞，主作人间英杰。

文章逾晁董，学擅卿云，高揭声猷缙绅列。上瀛洲册府，师表宗藩，推第一、即黄扉召人。佐君王、经邦整顿坤，愿寿等广成，更延千百。

壶中天

寿太守子八月十一

才经四日，是中秋，次第月圆如玉。一点光浮南极上，储作人间五福。长厚慈仁，清高恬澹，爱水清山绿。溪园竹里，日来新就华屋。

好是五马传家，芝兰挺秀，早勉群经读。将相公侯绵衮衮，重见当年符竹。富贵荣华，康宁寿考，聪我殷勤祝。更祈王母，共看桃结桃熟。

水调歌

庆龙图八月十三

八月秋欲半，后夜月将圆。天潢当日流润，馀派落人寰。尘扫长淮千里，威振南蛮八郡，梓里绣衣还。芳毓燕山桂，庆衍谢庭兰。

小山阴，长松下，白云间。壶中自有天地，闻早挂蓬冠。笑指横空丹坚疑‘壑’字误。闲倚拏拿云竹杖，佳处日跻攀。山色既无尽，公寿亦如山。

鹧鸪天

八月十九

宴罢中秋恰四朝。金炉因甚把香烧。若非金母生今日，应是麻姑降此宵。

歌窈窕，舞娇娆。迭将寿酒酌金蕉。椿龄柏算何须祝，名列仙班亦孔昭。

好事近

庆母寿子中举八月二十

王母庆生辰，方过中秋五日。子舍文声鏖战，想功名来逼。

看看喜德捷音抟，果信名登桂籍。行拜君恩爵赏，寿萱堂永锡。

如意令

寿王学老八月廿一

久羡庞眉鹤髮。闻望孔堂烜赫。信得彭乔仙，秘授长生真诀。奇特。奇特。吕望师周时节。

才过中秋六日。对此称觞欣怿。双凤戏莱衣，金缕轻调莺舌。难得。难得。九九算犹千百。

壶中天

寿朋友八月廿二

清凉天气，正中秋过后，恰才七月。岳降生申逢令旦，听得欢声洋溢。戏彩堂前，两行珠翠，酒劝杯浮碧。祝君遐算，寿星长对南极。

仰羡性地宽闲，平生酷爱，占断倾城色。好展少年攀桂手，同作蟾宫□客其人同时免举。料想嫦娥，一枝留待，已得真消息。馨香满袖。凤楼人尽怜惜。

百字歌

寿父子同日八月廿五

蓂飞十荚，觉九分秋色，六分将极。桂子风高时更好，天产英贤同日。桥梓齐芳，一慈一孝，奋建真奇特。称觞华旦，但将老少分别。

且看戏彩堂前，酒须双献，饮侍严君侧。清赏阿戎防跨灶，大小欧□相敌。疏曰贤哉，古云有是，作个家家声烈。无先无后，寿齐延应□翼。

水调歌头

寿王枢密，又得子八月廿六

榖旦垂弧矢，兰阃梦熊罴。称觞内外相庆，同日又同时。有此重重盛事，未羡石门奋建，韦氏信名齐。珠履赴汤饼，玉果酌琼卮。

斗枢转，金瓯覆，筑沙堤。争推是父是子，相继入黄扉。方叔歌猷元老，复见少年黄琬，前后拜丹墀。今日寿星现，再祝寿庞眉。

寿星明

庆黄宰秩满八月廿七

玉露迎寒，金风荐冷，正兰桂香。觉秋光过半，日临三九，葱葱佳气，蔼蔼琴堂。见说当年，申生榖旦，梦叶长庚天降祥。文章伯，英声早著，腾踏飞黄。

双凫暂驻东阳。已种得春阴千种棠。有无边风月，几多事业，安排青琐，入与平章。百里民歌，一樽春酒，争劝殷勤称寿觞。愿此去，龟龄难老，长侍君王。

满庭芳

庆生日入新屋

北斗将移，西风已半，蓂馀一叶阶前。左弧吴瑞，非雾亦非烟。见说长庚入梦，当年此际产英贤。谁知得，平生高尚，五福自然全。

肯堂，夸盛事，一新轮奂，适际荣迁。有重重喜庆，贺客骈阗。从此燕居笑语，称觞处，好展华筵。频祝愿，室家相庆，富寿百千年。

应天长

庆新恩母八月三十

萱堂积庆，桂苑流芳，于门瑞蔼佳气。正属仲秋弥月，称觞对此际。西王母、来人世。拥佩从、尽皆珠翠。彩庭下，争看蓝袍，衬斒斓戏。

富贵有谁同，四德躬全，五福由来备。况善断机迁教，轲亲实无异。看看仕无淹滞。即召入、佐君经济。愿延寿，鸾轴金花，年年加赐。

满庭芳

寿包宰九月初四

露白风清，菊黄萸紫，重阳五日先期。煌煌郎宿，南极两交辉。天上飞凫仙伯，当初度、开宴瑶池。民谣里，劝分阴德，百姓饱无饥。

画帘，香篆永，城山堂上，红袖蛾眉。任满斟高唱，祝寿新词。况是辟书到也，乘别驾、直上横蜚。青毡在，看看复见，孝肃旧家时。

醉蓬莱

寿邑宰九月初五

正香茱试紫，嫩菊敷黄，九秋佳致。峻岳生申，运启千龄瑞。玉宇澄清，金盘沆瀣，融结种冲粹。地位须还，粉垣薇省，木天蓬秘。

锦政慈祥，琴堂安静，万里丰年，一同和气。斗大雷对，难久蒙私惠。半刺平分，剡书交上，逸驾开骅骥。来岁称觞，人归清禁，班联丹陛。

风入松

寿刘倅九月初九

晓来凉气满芙容。日到竹阴东。称觞歌袖三千指，屏星畔、绕绿围红。茱糁百杯秋色，桂华十里西风。

生朝对饮菊花丛。九日一樽同。文章歆向家声旧，便应去、黄阁从容。唤起仙翁为寿，种成千岁椿松。

满江红

寿传府尹九月初十

瑞霭长安，京城里、非烟非雾。须信道、岳钟神秀，再生商傅。节过重阳才一日，祥开蓬岛群仙聚。见箕星、昴宿辉文昌，欣初度。

五马贵，荣朝著。人品异，多文富。况清廉如水，襦歌督府。伫想君正烦燮理，一封召入为霖雨。指壮椿、祝寿八千春，从今数。

又

寿官员九月十二

一片秋光，看天宇、修眉浮绿。都怪问、今朝爽气，十分堪掬。梅岳仙翁来瑞世，年年好景人间足。醉黄花、三日却称觞，钟天禄。

不用把，香为祝。身自有，长生箓。只宽平六考，几多戬榖。袖物珍祠为足计，急流勇退宁随俗。把壮椿、从此计春秋，无穷福。

瑞鹤仙

寿宫观待制九月十三

正秋高气肃。过重阳四日，蓝田生玉。钟英自川渎。果文间锦绣，琅玕披腹。从容启沃。侍甘泉、无用推毂。急流勇退，向琳宫养浩，无荣无辱。

享福。欣逢华旦，对此倾觞，满倾醽MM。西园晚菊。尚堪摘、取馀馥。有仙风道骨，康强仁寿，长生何待更祝。愿谢公、复起经纶，曹装已促。

满江红

寿妇人三子皆贵九月十四

王母当年，瑶池会、曾充坐客。对良辰为寿，复逢侍节。屈指重阳才五，明朝月已圆如璧。这夫人、真与柏舟姜，同年德。

佳气霭，看葱郁。称觞处，多欣色。更萱庭斒戏，桂芳品列。未逊轲亲机教力，且如络秀声煊赫。问金花、锡宠自谁加，河东薛。

贺新郎

庆生日子纳妇九月十六

喜动神仙屋。正三秋、长空月满，又逾一宿。传道垂弧当此日，缘是蓝田生玉。更子舍、新归婉淑。好事重重欣逢遇，合称觞、宴席倾醽酉彔。拚一醉，欢娱足。

桃源太婿歌新曲。想蓬莱、仙洞又献，长生真箓。看一点、老人照耀，牛女莱庭祝福。合长幼、芝兰满目。总向来秋高折桂，麻衣换取蓝袍绿。永遇乐，食天禄。

千秋岁

庆生日女受聘九月十七

律调无射。月望才逾日。昴宿呈祥南极。称觞祈五福，膺聘陈双璧。彩堂上，老人婺宿光交集。

龟鹤年相敌。孔雀屏开侧，喜与寿，俱逢吉。门楣他日作，椒觞歌今日。看父子，乘龙跨鹤皆仙匹。

鹊桥仙

寿王驸马又将亲迎九月二十

龙山宴罢，又经旬日，还报生辰来也，今年祝寿胜年时，须满劝、十分玉斝。

鱼书已报，凤帏知道，已备鸾骖鹤驾。不须寻药访桃源，且做个、风流驸马。

生查子

九月廿一

才生申十日，便小春时候。硕果已含生，一缕微阳透。

贞固见天机，寿脉滋培厚。菊后早梅前，不尽长生酒。

满江红

寿命妇九月廿二

万里无云，天同色、祥光满目。见婺星一点，辉联箕宿。果是月宫仙子降，诞生乐国人如玉。六飞蓂、正属九秋高，清霜肃。

丹桂盛，蓝袍绿。芝兰秀，森如簇。庆簪缨几代，家毡欣复。萱草长春殊未老，君恩加锡金花轴。款陪王母宴瑶池，蟠桃熟。

蓦山溪

集曲名九月廿四

菊花新过，秋蕊香犹媚。三八燕山亭，贺圣朝、申生明世。肃霜天晓，正快活年时，庆新寿，万年欢，人醉蓬莱里。

红衫儿歌，水调夸多丽。仰祝寿星明，指黄河、清年可拟。欢同鱼水，永遇乐倾杯，风流子、洞山歌，曲唱千秋岁。

满朝欢

寿韩尚书出守九月廿五

一点箕星，近在边，光彩辉耀南极。竹马儿童，尽道使君生日。元是凤池仙客。曾曳履、持荷簪笔。称觞处，晚节花香，月周犹待五夕。

谁道久拘禁掖。任双旌五马，暂从游逸。九棘三槐，都是等闲亲植。见说玉皇侧席。但早晚、促归调燮。功成了，笑傲南山，寿如南山松柏。

瑞鹤仙

寿王侍郎九月廿七

过重阳三九。正日行析木，方移旦柳。天公爱黔首。念整顿乾坤，须还大手。蚌珠才剖。玉麒麟、世间希有。想当年，玉燕投怀，瑞气应冲牛斗。

非偶。节逢庆会，华渚虹流，北枢电绕。明良须偶。盈月第、分前后。念元鸟生商，嵩神孕甫，两听管弦新奏。愿年年，主圣臣贤，与天长久。

醉蓬莱

寿张宰九月廿八

望秋高梨岭，星下莆阳，庆生贤哲。问瑞蓂留两荚。小试宏才，暂劳凋邑，布阳春仁泽。庭有驯禽，村无吠犬，稻黄连陌。

最是邦人，合掌顶戴，萱草年华，蟠桃春色，却笑仙翁，觅丹砂金诀。德满人间，诏来天上，看寿名俱得。岁岁霞觞，凤凰池畔，贺生辰节。

真珠帘

庆游讷齐以梅为寿九月三十

隔云一雁衔秋去。苏堤上、听得游人相语。疏影暗香中，谁与花为主。满目有山无限意。跨白鹤、云霄飞舞。飞舞。正断桥流水，苍苔生处。

应羡地暖江南，近小春时节，南枝先吐。人似此花清，人比花尤苦。移向樽前须识取。只许与、松篁为侣。为侣。待金鼎调羹，百花红紫。

上阳春

寿人夫妻二子同日十月初二

两日梅开，先占阳春小。鸾凤偶雁行，飞舞画堂交绕。称觞盛旦，二老同年少。夫劝妇，弟酬兄，四喜人希有。

灵椿萱草，青翠俱长久。棠棣戏斒斓，对立齐上长生酒。有亲有序，慈孝兼恭友。登科日，未老时，共享南山寿。

西江月

十月初三

才入冬来三日，人都道小春来。生生一脉早胚胎。消息南枝大。

好向腊前冬后，贞元接处滋培。调羹手段栋梁材。直待文明嘉会。

西江月

寿刘公子十月初西

良月才经四日，彭城庆诞真贤。从来半酒百诗篇。锦绣文章灿烂。

自合宰官身现，谁知富贵由天。但教福寿喜双全。直看子孙荣显。

满庭芳

十月初五

瑞霭非烟，小春良月，翠开五叶阶蓂。补陀现相，今日庆生辰。江夏芳流秀国，芝兰茂、世袭簪缨。天恩厚，金花屡锡，偕老黄卿卿。

画堂，歌舞处，香浮宝鸭，寿酒频斟。愿朱颜绿鬓，常似青春。待得蟠桃三熟，与群仙、会宴西清。台星照，婺星箕耀，南极镇长明。

鱼水同欢

庆两子同日十月初六

棣萼楼前佳气蔼。欣遇静觞，正斗杓移亥。三两日来连庆会。贺宾喜色增加倍。

未逊徐雏分小大。好比晋朝，二陆休声在。更祝灵椿颜不改。三苏相继居台宰。

一箩金

甥寿舅公十月十一

新冬十叶蓂添一。良辰喜是翁生日。金鸭爇沈香。祥烟绕画堂。

遐龄方五十。厚福犹千百。看取小甥孙。年年捧寿樽。

满江红

十月十二

好景欣逢，须记取、小阳春暖。算夜来浃日，今朝生旦。对此称觞春酒献，郁葱佳气琴堂满。问使君、记纪绛人年，耆颐半。

天付与，文章灿。牛刀试，风流县。笑陶情松菊，主人懒散。谁识东山真捷径，银章博取新貂衮。愿潭居、槐府展经纶，延椿算。

感皇恩

寿翰林十月十四

明夜月团圆，小春霜早。今日由来佳气好。都城传道，翰苑称觞欢笑。知是当年，诞生元老。

新来曾见，金莲送到。一任芳樽频醉倒。判花西掖，独掞春华词藻。召归紫闼，永为师保。

沁园春

寿冰壑十月十七

冰壑平生，如伯伦狂，似希乐豪。喜观书不用、菊茶明眼，登山不倩、藜杖扶腰。豆粥萍虀，鲙羹鳞脯，湖海人常折简招。谁云老，有满怀风月，藏在诗瓢。

凌晨向鹄冲霄，道昴宿于今又应萧。记垂弧令节，恰当后日，下元好景，正属前朝。冷胆如天，刚肠如剑，须把千杯寿酒浇。那堪更，是梅花时月，烂漫溪桥。

水调歌头

寿隐士十月十八

橘记一年景，梅泄小春英。见说彭成仙隐，对此庆生辰。寿比太公欠一，年并楚丘逾九，益壮异常人。细数称觞日，信宿两弥旬。

戏莱衣，桥梓列，桂兰荣，一门盛事难得，一子两层孙。休论若儿渠父，差胜杨椿黄琬。四代眼前亲。积善有馀庆，享福百千春。

玉楼春

寿太守十月十九

姑苏台上春光泄。菊老寒轻香未歇。人言太守是龚黄，天为吾君生稷契。

明良庆会俱良月。万岁千秋同瑞节。明朝仙领趣持鳌，十万人家齐卧辙。

满庭芳

寿幕官十月廿四

良月霜晴，小春寒浅，瑞蓂九叶朝飞。岭梅香度，初发向南枝。此际高门袭庆，真贤降、金璧争辉。传瀛海，向歆父子，相望姓名垂。

广寒，仙籍在，笔驱造化，文照虹霓。暂徘徊莲幕，名誉英驰。行簉夔龙步武，蓬山静，玉宇春熙。当清夜，神交太乙，相对照青藜。

蓦山溪

寿李学士十月廿六

月惟四日。又转黄钟律。好景会生辰，是天降、真儒无敌。称觞设席，香雾腾葱郁。霜天晓，笙歌彻，玉斝倾仙液。

当年桂子，元是蓬莱客。任留宿蓬莱，道山试、玉堂翰墨。一封飞下，趣召入黄扉，台星照，寿星明，相映居南极。

洞仙歌

寿丞相夫人十月廿八

潭潭仙隐，婺宿光联地。喜见门阑蔼佳气。对芳辰，诮一似、王母会瑶池，又却是、夫人诞生明世。

普陀见真相，淑德温柔，更比嫦娥又何异。小春吉月，日数推来，成七四好景，杯觞须记。况荣贵，见青紫满门，争戏舞莱衣，祝千秋岁。

水调歌头

寿刘枢甥十月廿九

今日小春月，后日是周正。瑞蔼挹仙堂上，嵩岳喜生申。文物师垣宅相，诗礼枢庭世胄，冰骨玉精神。浩气凌牛斗，胸次夐凡尘。

郭中书，广成子，李长庚。勋业词章福寿，直上等三人。松菊亭前诗酒，梅竹园中翰墨，时复萃嘉宾。人指屏山下，双桂一灵椿。

临江仙

贺人寿有父有兄弟十一月初三

三叶翠蓂开子月，九天降诞文星。满堂佳蔼祥云。称觞椒有颂，介寿酒浮春。

强仕宜为攀折客，须知富贵催人。看看雁塔即联名。一门夸盛事，棠棣对灵椿。

醉蓬莱

寿龙图有父母十一月初四

正霜融日暖，两两蓂开，阳生时候。喜见文星，上有箕星照。须信岳神，储降，诞作儒林秀。一举登科，蟾宫稳步，桂香满袖。

天赋麒麟，奇骨尽羡，德耀宗盟，有谁居右。宠擢珍图，龙序褒勋厚。两郡棠阴，一对芝检，飞来到如结束曹装，入居黄阁，双新未老。

木兰花慢

寿主簿十一月初五

腊前冬至后，报春意、动南坡。见葭管浮灰，梅英缀玉，漏泄阳和。阶蓂呈瑞五叶，祥开嵩岳耸嵯峨。笑拥两行珠翠，欢腾一曲笙歌。

试将铜狄细摩挲。问寿富如何。道寿等冈陵，富连阡陌，福禄多多。德门最堪羡处，有乔松丹桂映婆娑。管取脱身簿领，即登奕世儒科。

水调歌头

寿王制置十一月初六

宝历契昌运，岳渎启珍符。汾阳忠义勋阅，此际挂蓬弧。正属阳生子月，始见蓂敷六荚，宝剑出昆吾。芒射斗牛分，光彩照坤舆。

备文武，宏器量，足谋谟。世传韬略，出专阃制誓平胡。尽护貔貅百万，仰副九重委注，指日复舆图。祝寿如山阜，进位陟洪枢。

鹧鸪天

寿尊长十一月初十

月琯循环届仲冬。蓂生十叶气葱葱。梅花香里开华宴，柏酒樽前拜寿翁。

檀乍爇，烛微笼。儿孙罗列劝金钟。点头更问儿孙看，慈母蟠桃几度红。

临江仙

寿妇人七十十一月十一

鲁观书云方在候，颍川家庆非常。望前四日上椒觞。北堂人未老，南极夜增光。

借问遐龄今几许，希年恰喜相当。愿同王母寿延长。蟠桃看屡熟，萱草镇长芳。

百字谣

寿张推官十一月十二

一阳来复，正日临三四，梅英露白。玉燕当年曾入梦，瑞应果生人杰。金玉文章，圭璋闻望，早作蟾宫客。来趋莲幕，片言珍重能决。

自知阴德居多，仕途应显，州县何劳力。况有儿孙俱挺特，管取桂枝高折。桥样齐芳，芝兰并秀，甚盛家声籍。祝君长寿，一门荣贵无极。

临江仙

十一月十三

要问南枝消息早，一阳恰喜方回。望前二日验云台。祥光呈五色，瑞彩上三台。

生机一脉何尝息，正看用世真才。调羹手段此胚胎。文明观盛会，真待六阳来。

满庭芳

寿赵判院有父有子十一月十四

阳复今朝，月圆明日，渭溪改观风光。金枝孕秀。馀庆衍天潢。诞降真英间世，群仙贺、喜萃华堂。那堪见，灵椿未老，丹桂两芬芳。

烛摇，香雾拥，翠娥歌舞，齐上椒觞。且殷勤仰祝，华算等天长。况蕴智谋韬略，维城志、屏翰君王。待收取、平戎功业，军国赖平章。

满江红

寿富者七十十一月十七

阳律方回，月圆后、又逾两日。想当年，秀钟峻岳，复生申。重庆蓬弧呈瑞旦，盈门喜气先洋溢。羡璇穹、箕宿动祥光，辉南极。

延遐算，希年及。康宁富，无亏一。论箕畴五福，总全天锡。鹤髮未教垂雪彩，凤毛行展冲霄翼。愿彩庭、岁岁捧霞觞，倾仙液。

水调歌头

寿太守傅侍郎，前三日冬至十一月十八

关中有萧相，江左见夷吾。中兴帝赉良弼，体运应乾符。百五期过一日，十万声号半夜，南极灿晴虚。嵩岳生申甫，河洛出图书。

领破仙，陪橐从，镇潜都。九重昨夜有梦，问到北岩无。须信建溪桃李。难驻商川舟楫，归去伴都俞。岁件南山寿，日拱北辰居。

万年欢

寿侍郎十一月二十

律应黄钟，蓂飞六荚，今朝是、嵩岳生申。似山堂里，氤氲瑞气先春。笙歌度曲，依然在、紫府黄庭。拥出癯仙冰玉洁，梅花个样精神。堪羡处，行藏信道，出处无心。

莫把闲中日月，替了调元公案，袖手经纶。黄扉虚左，休顾平泉花石盟。好看来年八帙，渭川叟、故事重新。寿星与、三台齐色，政地拜生辰。

鹊桥仙

寿侍郎十一月廿一

朱门列戟。华堂鼎食。那更康强八十。渭川遇主恰年同，怎得似、累朝良弼。

冬殷仲律。六蓂飞日。一点星辉南极。祝公经济出调元，遍寰宇、同跻寿域。

瑞鹤仙

寿妇人七十三十一月廿二

正迎长时节。细数来、两旬已浃，两朝方越。画堂人笑悦。见瑞烟香袅，寿星明彻。丝丝华髮。问瑶池会客，几见桃结。才经八十，春秋不记，绛人年月。

奇绝。诗书教子，陶母等伦，曹家风烈。鼎来□德。儿孙尽、蓝袍客。便从今，一轴金花鸾锦，十藏琅菡贝叶。愿常如、秋月圆时，长生真诀。

临江仙

庆寿日趋朝十一月廿三

律按黄钟馀七日，左扉弧矢呈祥。好看一点上眉黄。台星还又照，相映寿星光。

今岁生辰应迥别，趋朝已趣曹装。姓名稳稳造鸳行。来年三四月，衣锦早还乡。

菩萨蛮

寿侄十一月廿六

蓂留四叶书云后。此日孙枝秀。爱他风味似吾人。却是笔头能篆、又能文。

青青两鬓年方壮。儿女俱成长。要添富寿共荣华。教取一庭兰玉，共成家。

江神子

寿监镇十一月廿七

一阳来复气回新。对芳辰。庆生申。月满惟迟、三日又三旬。入仕致身知是早，年弱冠，正青春。

文章笔下扫千军。擢铨衡。袭簪缨。荣捧宸恩，来镇此邦民。行历花途须烜赫，添寿酒，祝椿龄。

上阳春

寿邹魁侄十一月廿八

疏梅点白，漏泄先春信。律欲变黄钟，但两日、一阳月尽。龙头望族，挺挺振家声，窗下业，月中枝，雁塔书名姓。

琴堂拟步，早发梅仙轫。台阁待风生，想咫尺、天颜已近。壮行未老，便作黑头公，还未定，祝千春，看子孙昌盛。

醉蓬莱

寿特奏官十二月初二

看梅腮妆腊，柳眼缄春，小寒交候。蓂荚双开，庆生贤毓称。早著蜚声，荣登鹗表，正是当年少。大器能藏，待当富贵，功名还就。

暂试鸾栖，需期瓜约，未试经纶手。料想黄扉须有分。看玺书飞到。州县无劳，沙堤已筑，跃马长安道。岁岁今朝，斒斓品戏，举觞称寿。

临江仙

庆梁孺人十二月初三

数朵寒梅方破腊，良宵新月初生。晓来闺阁庆生辰。天孙应降诞，德迈孟光贤。

喜配伯鸾真得耦，乘龙产凤齐名。称觞岁岁祝长年。瑶池桃未熟，南极婺星明。

满庭芳

寿胡簿方三十十一月初四

梅拆数枝，蓂舒四荚，二阳始觉来临。五云呈瑞，渤海复生申。信道当年庆诞，人推天上石麒麟。果然是，名驰雁塔，弱冠绿袍新。

鸾栖，虽小试，仕途发身，现宰官身。信倚需一札，飞下天庭。自是调羹大手，环召也、快展经纶。称觞处，彩堂具庆，芳桂对萱椿。

壶中天

寿伯母十二月初六

嘉平时候，算尧阶蓂叶，才方开六。婺女当年曾降瑞，产作仙姿清淑。金玉满堂，儿孙满目，心事今都足，嘻嘻哈哈，一门和气可掬。

何幸诞节称觞，湖山堂上，燕集皆亲族。犹子不能歌盛美，但借湖山为祝。福比湖深，寿齐山耸，岁岁颜如玉。好陪王母，共看几度桃熟。

临江仙

十二月初八

称觞喜对二阳临。况当弦月上，一醉祝千春。

千秋岁

十二月初九

斗杓建丑。蓂叶初开九。贤哲降，千龄偶。

满江红

十二月初十

十荚尧蓂开翠羽，一番潘貌蒸红颊。

临江仙

十二月十三日

欣遇月圆先两日，称觞对二阳来。

水调歌头

十二月十四日

今日雪飞六出，明夜月圆三五，梅腊正传芳。恰值生申节，共献椒觞。

壶中天

十二月十五

霜月团圆天似水，还是神仙诞日。

鹧鸪天

十二月十六

腊月初开一荚蓂。祥开嵩岳庆生申。

满江红

十二月十八

雪压梅欹，写不就、岁寒清绝。正阆苑、五分里过了，三分腊月。

乳燕飞

十二月十九日

问讯绂麟何日是，腊月生辰十九。

瑞鹤仙

十二月廿二

户庭浮瑞气。八日馀寒，新春来至。

水调歌头

十二月二十四

瑞溢飞猿峤，秀毓凤凰山。腊馀六日春到，人间世庆生贤。

又

十二月廿六

应三元，先五日，庆生申。

又

十二月廿六

年春里，归去凤凰池上，国号恰新颁。玉立诸郎秀，丹桂看齐樊。

小木兰花

寿亲戚十二月廿七

日逢三九。相对梅花倾寿酒。次第回春。甲子从头又一新。

敬翻一曲。付与歌儿勤为祝。为问仙翁。今岁蟠桃几度红。

沁园春

寿刘常州十二月廿九

淮海知名，今日刘郎，胜如旧时。记当年幕府，从容赞画，云从万骑，电掣千麾。威震新塘，气吞涟楚，涤扫妖氛但指期。论功处，载骖鸾鹤，衣锦赋荣

归。

九重诏已封泥。看稳上青云万丈梯。况平生慷慨，闻鸡起舞，中原事业，不付公谁。昨夜颁春是日立春。明朝献岁，且对椒盘奉寿卮。功名事，不输前辈，行到凤凰池。

千秋岁

十二月三十

欢盈万屋。声杂当庭竹。腾宝篆，辉银烛。东君将到处，只隔邮亭宿。谁知道，此时诞个人如玉。

红叶题宫墨。流入人间曲。天香在，犹芬馥。满斟眉寿醑，共劝千龄福。情未足，来朝更把酴酥祝。

贺新郎

张县尹美任

父老持杯水。叹世间、公论无情，是非易位。来饯花封贤令尹，籍籍攀辕耳语。留不住、青原抚字。蓦地风波平地起，算十常、八九乖人意。无处著，不平气。

浩然一曲歌归去。问城郭田园，曾荒尤未。亲旧过从同一笑，不羡浮云富贵。任造物、小儿厮戏。失马安知非是福，况庙庭、侑祀方思魏。天定也，诏书至。

蝶恋花

贺领乡举

名播乡闾人素许。科诏相催，又趁槐花举。谈笑挥成金玉句。贤书果见登天府。

阔步青霄今得路。脚底生云，拥入蟾宫去。好是来年三月暮。琼林宴处人争睹。

桂枝香

贺及第

恩袍草色。望满目青青，光动阡陌。拂拂鞭丝散漫，锦鞯玉勒。君王赐与琼林宴，玩丹桂、香浮仙籍。舜韶清雅，尧觞泛溢，欢意何极。

湛露久、需云未饰。更星使传呼，天上消息。槐幄阴移，上苑淡烟凝碧。归来渐近平康路，骤香尘、倒载连璧。马蹄轻驶，宫花半亸，艳欺斜日。

西江月

赠友

忆昔钱塘话别，十年社燕秋鸿。今朝忽遇暮云东。对坐旗亭说梦。

破帽手遮西日，练衣袖卷寒风。芦花江上两衰翁。消得几番相送。

少年游

题锦标社疏

新竿界断一天游。万弩向云头。彩羽飞星，红心破日，胜集总名流。

好手业中施好，利物敢轻酬。捧杆箭多，旗花饯少，快请办头筹。

浣溪沙

题赠飞竿族

谁识飞竿巧艺全。儿童群戏艳阳天。十分险处却安然。

海燕舞空萦弱絮，岭猿连臂下层颠。算来真个肉飞仙。

菩萨蛮

题刀镊行族

宝刀迎面摇寒雪。琼梳掠鬓横新月。红颊驻长春。绿鬟轻绾云。

解飘并括敛。到处题名遍。飞诏待追还。荣居供奉班。

满江红

贺人开酒店药铺

旧日皆春号皆春，气象、又重妆束。做得新丰酒肆，济康堂局。老杜误传人酝酿，许公手种时科目。自两公、一去已经年，君今续。

商家醴，须君麯。怀英笼，须君蓄。且饶人大卖，呼么喝六。佶倬家人三两辈，药王菩萨丹青轴。更于中、添得个当炉，十分足。

失调名

燕子重来寻旧巢。

贺新郎

黄州赤壁

苏子秋七月。向凉宵、扁舟与客，共游赤壁。清吹徐来波不动，举酒诵诗属客。白露与、水光相接。万顷茫茫浩浩，飘飘乎、遗世而独立。棹兰浆，溯空

阔。

正襟危坐而言曰。客知夫、天地之间，久长无物。惟有清风与明月，万古用之不竭。寓耳目、为声为色。客笑欣然重酌酒，忽盘肴既尽杯狼籍。□□□东方白。

又

十月临皋暮。客从予、黄泥之坂，凛然霜露。相与行歌而言曰，月白风清如许。念无酒、归谋诸妇。妇曰斗酒藏之已久，可携为、赤壁之游否。江水落，出洲渚。

登龙踞虎幽宫俯。啸一声、山鸣谷应，寂寥四顾。有鹤东来西去也，梦道士、揖予而语。赤壁之游乐乎否，问其名、不答予惊悟。开户视，不知处。

满江红

严州钓台

不作三公，归来钓、桐庐江侧。刘文叔、眼青不改，故人头白。风节倘能关社稷，云台何必图颜色。

使阿瞒、临死尚称臣，伊谁力。

登钓石，初相识。鱼竿老，羊裘窄。除江山风月，更谁消得。烟雨一川双浆急，转头不忿青山隔。叹鼻端、不省利名醒，京华客。

踏莎行

寄妹

孤馆深沉，晓寒天气。解鞍独自阑干倚。暗香浮动月黄昏，落梅风送沾衣袂。

待写红笺，凭谁与寄。先教觅取嬉游地。到家正是晚春时，小桃花下拚沉醉。

青玉案

送别

征鞍不见邯郸路。莫便匆匆去，秋风萧条何以度。明窗小酌，暗灯清话，最好留连处。

相逢各自伤迟暮，犹把新诗诵奇句。盐絮家风人所许。如今憔悴，但馀衰泪，一似黄梅雨。

沁园春

庆云山创屋

法从西清，雅志山东，超然燕怡。笑洛城卢老，贫来屋破，花溪杜叟，雨里床移。晚乃经营，欢言结架，夭矫晴虹朝已跻。开山了，一灯灯相续，第一宗师。

乘闲小隐幽栖。天与人谋应此时。算春霆震响，不教龙蛰，甘霖布润，待倩云飞。宥密思贤，明谟经远，共指神州克复归。归来也，更身名烜赫，锦绣光辉。

水调歌头

贺新居

蹑走半天下，作意赋归欤。燕申经始不日，胸次出规模。千古神峰拥护，万古横江缭绕，佳致足方壶。一饮一词美，还得似君无。

十步楼、五步阁，恣安居。薰蒸气，袭人盎觉春如。况是庄椿不老，那更徐鸡并秀，父子看名俱。驷马高车盖，不减汉之于。

又

贺新居

三径当松竹，五亩足烟霞。个中卜宅，蓬山佳致足君家。前有书江环绕，后有横岗崒嵂，万象总森罗。轮奂翚飞处，此屋岂无华。

绿窗开，朱户敞，绣帘遮。燕闲自适，百篇斗酒是生涯。种善善根未绝，延桂桂枝可待，谁子为君夸。佳嗣一夔足，荣耀必多嘉。

金缕衣

贺云溪建楼

帝遣司花女。炯琼琚瑶佩，新来满空飞舞。飞到水晶宫阙处，还被六丁迎住。唤月娣、天孙说与。道是云溪新洞府，粲玉虹、拥出神仙宇。齐星汉，切云雾。

朝来细把虹梁举。命日兄、催上金鸦，高高胜翥。云母卷帘三万数，不碍风斤月斧。真个是、去天尺五。恰则紫皇香案近，那砖花、院柳宜年少。双鬓绿，朝天去。

失调名

金猊香冷。

又

宝鸭香凝袖。

又

梅传春信。

又

海棠著雨透胭脂。

又

碧玉堂前金粟鬥。

又

王孙去后多芳草。

江城梅花引

和赵制机赋梅

逋仙千载独知心。别无人。泪痕深。长是自开自落自成阴。白石后来疏影句，饶绮丽，总输他、清浅吟。

伤情。伤情。角中声。夜沉沉。更捣砧。欲雪未雪、天欲老，云气昏昏。梦绕西湖路渐不堪行。人已骑驴毡笠去，留恨也，仗梅花，说与君。

踏莎行

和赵制机赋梅

瘦影横斜，断桥路小。如今梦断孤山了。冷魂趁鹤不归来，荒山没尽深深草。

月下罗浮，一樽自笑。旧枝尚记幽禽抱。王令人梦里说相思，被谁惊破霜天晓。

满江红

梅

雪后郊原，烟林静、梅花初拆。春初半、犹自探春消息。一眼平芜看不尽，夜来小雨催新碧。笑去年、携酒折花时，君应识。

兰舟漾，城南陌。云影淡，天容窄。绕风漪十顷，遥浮晴色。恰似槎头收钓处，坐中仍有江南客。试与问、何如两桨下苕溪，吞梦泽。

失调名

月宫仙桂、被嫦娥试手，移来山谷。

献仙桃

献仙桃

元宵嘉会赏春光。盛事当年忆上阳。尧颡喜瞻天北极，舜衣深拱殿中央。

欢声浩荡连韶曲，和气氤氲带御香。壮观大平何以报，蟠桃一朵献千祥。

献天寿慢

日暖风和春更迟。是太平时。我从蓬岛整容姿。来降贺丹墀。

幸逢灯夕真佳会，喜近天威。神仙寿算远无期。献君寿、万千斯。

献天寿令

嗺子

阆苑人间虽隔，遥闻圣德弥高。西离仙境下云霄。来献千岁灵桃。

上祝皇龄齐天久，犹舞蹈、贺贺圣朝。梯航交凑四方遥。端拱永何宗祧。

金盏子慢

丽日舒长，正葱葱瑞气，遍满神京。九重天上，五云开处，丹楼碧阁峥嵘。盛宴初开，锦帐绣幕交横。应上元佳节，君臣际会，共乐升平。

广庭。罗绮纷盈。动一部、笙歌尽新声。蓬莱宫

殿神仙景，浩荡春光，逦迤王城。烟收雨歇。天色夜更澄清。又千寻火树，灯山参差，带月鲜明。

金盏子令

嗺子

东风报暖，到头嘉气渐融怡。巍峨凤阙，起鳌山万仞，争耸云涯。

梨园弟子，齐奏新曲，半是埙篪。见满筵、簪绅醉饱，颂鹿鸣诗。

瑞鹧鸪慢

海东今日太平天。喜望龙云庆会筵。尾扇初开明黼座，画帘高卷罩祥烟。

梯航交凑端门外，玉帛森罗殿陛前。妾献皇龄千万岁，封人何更祝遐年。

又

慢嗺子

北暴东顽，纳款慕义争来。日新君德更明哉。歌咏载衢街。

清宁海宇无馀事，乐与民同燕春台。一年一度上元回。愿醉万年杯。

寿延长

中腔令

彤云映彩色相映，御座中、天簇簪缨。万花铺锦满高庭。庆敞需宴欢声。

千龄启统乐功成。同意贺、元珪丰擎。宝觞频举侠群英。万万载、乐升平。

破字令

青春玉殿和风细。奏箫韶络绎。瑞绕行云飘飘曳。泛金尊、流霞艳溢。

瑞日晖晖临丹扆。广布慈德宸遐迩。愿听歌声舞缀。万万年、仰瞻宴启。

五羊仙

步虚子令

碧烟笼晓海波闲。江上数峰寒。佩环声里，异香飘落人间。弭绛节、五云端。

宛然共指嘉禾瑞，开一笑、破朱颜。九重峣阙，望中三祝高天。万万载、对南山。

破字令

缥缈三山岛。十万岁、方分昏晓。春风开遍碧桃花，为东君一笑。

祥飙暂引香尘到。祝高龄、后天难老。瑞烟散碧，归云弄暖，一声长啸。

抛球乐

折花令

三台词

翠幕华筵，相将正是多欢宴。举舞袖、回旋遍。罗绮簇宫商，共歌清羡。

当琼浆泛泛满金尊，莫惜沉醉，莫惜沉醉，永日长游衍。愿乐嘉宾，嘉宾式燕。

水龙吟令

洞天景色常春，嫩红浅白开轻萼。琼筵镇起，金炉烟重，香凝锦幄。窈窕神仙，妙呈歌舞，攀花相约。彩云月转，朱丝网徐在，语笑抛球乐。

绣袂风翻凤举，转星眸、柳腰柔弱。头筹得胜，欢声近地，光容约。满座佳宾，喜听仙乐，交传觥爵。龙呤欲罢，彩云摇曳，相将归去寥廓。

小抛球乐令

两行花竅占风流。缕金罗带系抛球。玉纤高指红丝网，大家著意胜头筹。

失调名

满庭箫鼓簇飞球。丝竿红网总台头。

又

频歌覆手抛将过，两行人待看回筹。

又

五花心里看抛球。香腮红嫩柳烟稠。

又

清歌叠鼓连催促，这里不让第三头。

又

箫鼓声声且莫催。彩球高下意难裁。

又

恐将脂粉均妆面，羞被狂毫抹污来。

清平令破子

满庭罗绮流粲。清朝画楼开宴。似初发芙蓉正烂熳。金尊莫惜频劝。

近看柳腰似折。更看舞回流雪。是欢乐、宴游时节。且莫催、欢歌声阕。

惜奴娇

曲破

春早皇都冰泮。宫沼东风布轻暖。梅粉飘香，柳带弄色，瑞霭祥烟凝浅。正值元宵、行乐同民总无闲。肆情怀，何惜相邀，是处里容款。

无算。仗委东君遍。有风光、占五陵闲散。从把千金，五夜继赏，并彻春宵游玩。借问花灯，金琐琼瑰果曾罕。洞天里，一掠蓬瀛，第恐今宵短。

夸帝里。万灵咸集，永卫紫陌青楼，富臻既庶矣，四海升平，文武功勋盖世。赖圣主，兴贤佐，恁致理。

气绪凝和，会景新、访雅致。列群公锡宴在迩。上元循曲，胜古高超荣异。望绛霄、龙香飘飘旖旎。

景云披靡。露浥轻寒若水。尽是游人美。陌尘润、宝沉递。笑指扬鞭，多少高门胜会。况是。只有今夕誓无寐。

盛日凝理。羽巢可窥。阆苑金关启扉。烬连宵、宁防避。暗尘随马，明月逐人无际。调戏。相歌秾李末阑已。

骋轮纵勒，翠羽花钿比织。并雅同陪，共越九衢遍，尽遨逸。料峭云容，香惹风、萦怀袂。遍寓目，几处瑶席绣帘。

莫如胜概，景压天街际。彩鳌举、百仞耸倚。凤舞龙骧，满目红光宝翠。动霁色，馀霞暎，散成绮。

渐灼兰膏，覆满青烟罩地。簇宫花、撋荡纷委。万姓瞻仰，苒苒云龙香细。共稽首。同乐与，众方

纪。

楼起霄宫里。五福中天纷绛瑞。弦管齐谐，清宛振逸天外。万舞低回纷绕，罗纨摇曳。顷刻转轮归去，念感激天意。

幸列熙台，洞天遥遥望圣梓。五夕华胥，鱼钥并开十二。圣景难逢无此。人间动且经岁。娩婉踌躇，再拜五云迤逦。

万年欢慢

禁籞初晴，见万年枝上，工啭莺声。藻殿连云，萍曦高照檐楹。好是帘开丽景，袅金炉、香暖烟轻。传呼道、天跸来临，两行拱引簪樱。

看看筵敞三清。洞宝玉杯中，满酌犀觥。烂漫芳葩，斜簪计快春情。更有箫韶九奏，簇鱼龙、百戏俱呈。吾皇愿、永保洪图，四方长乐升平。

当今圣主，理化感四塞，永减狼烟。太平朝野无征战，国内晏然。风调雨顺歌声喧。箫韶韵，九奏钧天。愿王永寿，比南山、更奏延年。

婥妁要肢轻婀娜。学内样、深深梳果。如五凤双鸾相对舞，随腰带、乍游琐。

莺幕、满头花，见绿杨摸蔌。金阶献，一庭细管繁弦里，谁把抛过。

舞鸾双翥，香兽低。散瑞景烟微。投袂翩翩，趁拍迟迟。按曲度瑶池。

曲遍新声，敛绣衣跪。彩袖高捧琼卮。指月中丹桂。春难老，祝仙寿维祺。

忆吹箫慢

血洒霜罗，泪薄艳锦，伊方教我成行。渐望断、斜桥暮柳，曲水归云。月暗风高露冷，独自才抵孤城。江南远，今夜就中，愁损行人。

愁人。旧香遗粉，空淡淡馀暖，隐隐残痕。到这里、思量是我，忒日煞无情。水更无情侣我，催画航、一日三程。休烦恼，相见定约新春。

月华清慢

雨洗天开，风将云去，极目都无纤翳。当遇中秋夜，静月华如水。素光晃、金屋楼台，清气彻、玉壶天地。此际。比无常三五，婵娟特异。

因念玉人千里。待尽把愁肠，分付沈醉。只恐难当漏尽，又还经岁。最堪恨、独守书帏，空对景、不成欢意。除是。问姮娥觅取，一枝仙桂。

感皇恩令

和袖把金鞭，腰如束素。骑介驴儿过门去。禁街人静，一陈香风满路。凤鞋宫样小，弯弯露。

蓦地被他，回眸一顾。便是令人断肠处。愿随鞭蹬，又被名缰勒住。恨身不做个，闲男女。

醉太平

厌厌闷着。厌厌闷着。奴儿近日听人咬，把初心忘却。

教人病深谩摧拙。凭谁与我分说破，仔细思量怎奈何，见了伏些弱。

还宫乐

喜贺我皇，有感蓬莱，尽降神仙。到乘鸾驾鹤御楼前。来献长寿仙丹。

玉殿阴暗前排筵会，今宵秋日到神仙。笙歌寥亮呈玉庭，为报圣寿万年。

清平乐

真主玉历成康。德睿宁安国中良。时和岁丰稔，民阜乐、何情氵此、瑞木呈日五色，月华重有光。更羽鹤来仪凤凰。万邦乡。齐供明皇。祝遐龄、圣寿无疆。

荔子丹

鬥巧宫妆扫翠眉。相唤折花枝。晓来深入艳芳里，红香散，露浥在罗衣。

盈盈巧笑咏新词。舞态画娇姿。袅娜文回迎宴处，簇神仙、会赴瑶池。

水龙吟慢

玉皇金阙长春，民仰高天欣载。年年一度定佳期，风情多感慨。绮罗竞交会。争折花枝两相对。舞袖翩翩歌声妙，掩粉面、斜窥翠黛。

锦额门开彩架，球儿裳、先秀神仙队。融香拂席裳动，铿锵环珮。宝座巍巍五云密，欢呼争拜退。管弦众作欲归去，愿吾皇、万年恩爱。

太平年慢

中腔唱

皇州春满群芳丽。散异香旖旎。鳌宫开宴赏佳致。举笙歌鼎沸。

水日迟迟和风媚。柳色烟凝翠。唯恐日西坠。且乐欢醉。

金殿乐慢

踏歌唱

驾紫鸾軿。乘凤缥缈游仙。红霓蘸影，近瑶池、鹤戏芝田。

临蕙圃、饮琼泉。上萧台、遥瞻九天。对真人蕊书亲授，已向南宫住长年。

安平乐

开琼筵，庆佳辰。彩帟当中月华明。笙歌乐、如梦幻，望丹山彩凤，飞舞邃庭。

遐艳异、寿杯同斟。抃舞讴歌浃欢声。方今永永太平。更衍多男，共集锦昌寿恩。

爱月夜眠迟慢

禁鼓初敲，觉六街夜悄，车马人稀。暮天澄淡，云收雾卷，亭亭皎月如珪。冰轮碾出遥空，无私照临千里。最堪怜、有情风，送得丹桂香微。

唯愿素魄长圆，把流霞对饮，满泛觥卮。醉凭栏处、赏玩不忍、辜却好景良时。清歌妙舞连宵，踟蹰懒入罗帏。任佳人、尽嗔我，爱月每夜眠迟。

惜花春起早慢

向春来，睹林园，绣出满槛鲜萼。流莺海棠枝上弄舌，紫燕飞绕池阁。三眠细柳，垂万条、罗带柔弱。为思量，昨夜去看花，犹自斑驳。

须拌尽日樽前，当媚景良辰，且恁欢谑。更阑夜深秉烛，对花酌、莫辜轻诺。邻鸡唱晓，惊觉来、连忙梳掠。向西园、惜群葩，恐怕狂风吹落。

千秋岁令

想风流态，种种般般媚。恨别离时大容易。香笺欲写相思意。相思泪滴香笺字。画堂深，银烛暗，重门闭。

似当日、欢娱何日遂。愿早早相逢重设誓。美景良辰莫轻拌，鸳鸯帐里鸳鸯被。鸳鸯枕上鸳鸯睡。似恁地，长恁地，千秋岁。

风中柳令

爱鬓云长，惜眉山，寻乍相见，一时眠起。为伊尚验，未欲将言相戏。早樽前、会人深意。

霎时间阻，眼儿早巴巴地。便也解、封题相寄。怎生是款曲，终成连理。管胜如、旧来识底。

汉宫春慢

春日迟迟，称游人、尽日赏燕芳菲。新荷泛水，渐入夏景云奇。炎光易息，又早是、零落风西。白露点，黄金菊蕊，朝云暮雪霏霏。

光阴迅速如飞。邀酒朋共欢，且恁开眉。清歌妙舞，更兼玉管瑶篪。人生易老，遇太平、且乐嬉嬉。莫待解，朱颜顿觉，年来不似当时。

花心动慢

暑逼芳襟，甚全无因依，便教人恶。赖有枕溪百尺，朱楼映日，数重香箔。驮冰围定犹嫌暖，红日

绽、雨收残脚。漫试取，红绡弄雪，碎琼推削。

妆罢低云未稤。叶叶地仙衣，剪轻裁薄。汗洒泪珠，急捧金盘。向前颗颗盛却。凤凰双扇相交扇，越撋就、越腰肢弱。待做个、青纱罩儿罩著。

行香子慢

瑞景光融。换中天霁烟、佳气葱葱。皇居崇壮丽，金碧辉空。彤霄外、瑶殿深处，帘卷花影重重。迎步辇、几簇真仙，贺庆寿新宫。

方逢。圣主飞龙。正休盛大宁，朝野欢同。何妨宴赏，奉宸意慈容。韶音按、露觞将进，蕙炉飘馥香浓。长愿承颜，千秋万岁，明月清风。

雨中花慢

宴阕倚栏郊外，乍别芳姿，醉登长陌。渐觉联绵离绪，淡薄秋色。宝马频嘶，寒蝉晚、正伤行客。念少年踪迹。风流声价，泪珠偷滴。

从前与、酒朋花侣，镇赏画楼瑶席。今夜里、清风明月，水村山驿。往事悠悠似梦，新愁苒苒如织。断肠望极。重逢何处，暮云凝碧。

迎春乐令

神州丽景春先到。看看是、韶光早。园林深处东风过，红杏里、莺声好。

漠漠青烟远远道。触目是、绿杨芳草。莫惜醉重游，逡巡又、年华老。

西江月慢

烟笼细柳，映粉墙、垂丝轻袅。正岁稍暖律风和，装点后苑台沼。见乍开、桃若燕脂染，便须信、江南春早。又数枝、零乱残花，飘满地、未曾扫。

幸到此、芳菲时渐好。恨间阻、佳期尚杳。听几声、云里悲鸿，动感怨愁多少。谩送目、层阁天涯远，甚无人、音书来到。又只恐、别有深情，盟言忘了。

游月宫令

当今圣主座龙楼，圣寿应天长，实钱喷香烟，玄宗游月宫。

海晏河清，盛朝侍，群臣喜呼万岁，万人民，开乐业，愿吾皇、增福寿。

桂枝香慢

暖风迟日，正韶阳时节，淑景明媚。一霎雨打红桃，花落满地。□闺独坐帘高卷，因春容、懒临香砌。自从檀郎，金门献赋，不绝朱翠。

闻上国、才有书回，应贤良明庭，已擢高第。拆破香笺，离恨却成新喜。早教宴罢琼林苑，愿归来、永同连理。这回良夜，从他桂枝，香惹鸳被。

庆金枝令

莫惜金缕衣。劝君惜、少年时。花开堪折直须折，莫待折空枝。

一朝杜宇才鸣后，便从此、歇芳菲。有花有酒且开眉。莫待满头丝。

百宝妆

一抹弦器，初宴画堂，琵琶人把当头。髻云腰素，仍占绝风流。轻拢慢捻，生情艳态，翠眉黛颦，无愁谩似愁。变新声曲，自成获索，共听一奏梁州。

弹到遍急敲颖，分明似语，争知指面纤柔。坐中无语，惟断续金虬。曲终暗会王孙意，转步莲、徐徐卸凤钩。捧瑶觞，为喜知音，劝佳人、沉醉迟留。

满朝欢令

未央宫阙丹霞住。十二玉楼挥锦绣。云开雉扇卷珠帘，烟粉龙香添瑞兽。

瑶觞一举箫韶奏。环佩千官齐拜首。南山翠应北华高，共献君王千万岁。

天下乐令

寿星明久。寿曲高歌沉醉后。寿烛荧煌。手把金炉，燃一寿香。

满斟寿酒。我意殷勤来祝寿。问寿如何。寿比南山福更多。

感恩多令

罗帐半垂门半开。残灯孤月照窗台。北斗渐移天欲曙、漏更催。

携手劝君离别酒，泪和红纷滴金杯。呜咽问君今夜去、几时回。

解佩令

脸儿端正。尽儿峭俊。眉儿长、眼儿入鬓。鼻儿隆隆，口儿小、舌儿香软。耳朵儿、就中红润。

项如琼玉，髮如去鬓。眉如削、手如春笋。奶儿甘甜，腰儿细、脚儿去紧。那些儿、更休要问。

沁园春

道过江南，泥墙粉壁，石具在前。述某州某县，某乡某里，住何人地，佃何人田。气象萧条，生灵憔悴，经略从来未必然。惟何甚，为官为已，不把人怜。

思量几许山川。况土地分张又百年。正西蜀巉岩，云迷鸟道，两淮清野。日警狼烟。宰相弄权，奸人罔上，谁念干戈未息肩。掌大地，何须经理，万取千焉。

糖多令

天上谪星班。青牛初度关。幻出蓬莱新院宇，花外竹，竹连山。

轩冕倘来闲。人生闲最难。算真闲、不到人间。一半神仙先占取，留一半、与公闲。

长相思

去年秋。今年秋。湖上人家乐复尤。西湖依旧流。

吴循州。贾循州。十五年前一转头。人生放下休。

祝英台近

掩琵琶，临别语，把酒泪如洗。似恁春时，仓卒去何意。牡丹恰则开园，荼蘼厮句，便下得、一帆千里。

好无谓。复道明日行呵，如何恋得你。一叶船儿，休要更沉醉。后梅子青时，杨花飞絮，侧耳听听，喜鹊□哩。

汉宫春

横吹声沉，倚危楼红日，江转天斜。黄尘边火澒洞，何处吾家。胎禽怨夜，半乘风、玄露丹霞。先生笑，飞空一剑，东风犹自天涯。

情知道山中好，早翠嚣含隐，瑶草新芽。青溪故人信断，梦逐飙车。乾坤星火，归来兮、煮石煎砂。回首处、幅巾蒲帐，云边独笑桃花。

水调歌头

握虎符，持玉节，佩金鱼。三十正当方面，此事世间无。寄语东淮父老，夺我诗书元帅，于汝抑安乎。早早归廊庙，天下尽欢娱。

失调名

夜深青女湿微妆。

又

曾教入夜月添白。

又

自有松篁为伴侣。

忆秦娥

烟漠漠。水天摇荡蓬来阁。蓬莱阁，朱甍碧瓦，半浸寥廓。

三山谩有长生药。茫茫云海风涛恶。同涛恶。仙槎不见，暮沙潮落。

失调名

汉宫梳罢女真妆，望金仙、朝朝暮暮。

又

愁烟恨粉。

又

三生春梦。

减字木兰花

木芙蓉

舞台歌院。雨后西风寒翦翦。翠掩屏风。花与残霞一样红。

宫茵隐绣。香软巧随莲步绉。不怕露寒。日日拚教醉画栏。

虞美人

极目楼观芙蓉

秋深犹带秋初热。未放秋香发。爱他楼下木芙容。妆罢三千美女、出唐宫。

西湖虽小风光胜。分得钱塘景。这些林木这些山。恰似三贤堂后、凭阑干。

念奴娇

咏剪花词

晓来雨过，见三点两点，催花开却。满目园林如锦绣，低亚阑干西角。魏紫风流，姚黄妖艳，桃李皆粗俗。金刀剪下，燕莺窥妒惊愕。

雅称似玉人人，淡妆才罢，粉衬胭脂薄。蝉翼轻笼云鬓巧，斜插一枝红萼。睡足杨妃，醉沉西子，娇因铅华落。多情风蝶，晚来犹更随著。

望江南

左右字，从古不曾闻。未必书生能点墨，安知荫子不能文。尔汝今朝。

除去了，多谢圣明恩。既不可高谈阔论，又不敢藐视同群。但请换头巾。昔之任子不敢儒巾。

朝中措

会郡西齐，欢甚，以词示，调朝中措

与君同是饱虀盐。先达后何淹。任玉东西醉倒，明朝病酒厌厌。

后年三月，凤池春满，雁塔名添。记取西风桂影，一枝先上银蟾。

忆秦娥

花蹊侧。秦楼夜访金钗客。金钗客。江梅风韵，野棠颜色。

尊前醉倒君休惜。不成去后空相忆。空相忆。山长水远，几时来得。

失调名

往来与月为俦，舒展和天也蔽

倚西楼

禁鼓初传时下打。虚过清风明月夜。眼如鱼目几曾干，心似酒旗终日挂。

银汉低垂星斗斜。院宇空寥烛卸。西楼萧洒有谁知，教我独自上来、独自下。

捣练子

春恨

云鬓乱，晚妆残。带恨眉儿远岫攒。斜托香腮春笋懒，为谁和泪倚阑干。

长相思

花满枝。柳满枝。眼底春光似旧时。燕归人未归。

泪沾衣。酒沾衣。烦恼长多欢事稀。此情风月知。

乌夜啼

都无一点残红。夜来风。底事东君归去、太匆匆。

桃花醉。梨花泪。总成空。断送一年春在、绿阴中。

又

一弯月挂危楼。似藏钩。醉里不知黄叶、报新秋。

征鸿断。归云乱。远峰愁。愁见绿杨凝恨、在江头。

捣练子

林下路，水边亭。凉吹水面散馀醒。小藤床、随意横。

暗记得、旧时经。翠荷闹雨做秋听。恁时节、不怕听。

生查子

闺情

闲倚曲屏风，试写相思字。不道极多情，却是浑无思。

笑近短墙阴，抛个青梅子。苔上印钩弯，邂逅难忘此。

贺圣朝影

冬

雪满长安酒价高。度寒宵。身轻不要鷫鷞袍。醉红娇。

花月暗成离别恨，梦无寥。起来春信惹梅梢。又魂消。

莫思归

花满名园酒满觞。且开笑口对秾芳。秋千风暖鸾钗亸，绮陌春深翠袖香。莫惜黄金贵，日日须教贳酒尝。

点绛唇

蹴罢秋千，起来慵整纤纤手。露浓花瘦。薄汗轻衣透。

见客入来，袜划金钗溜。和羞走。倚门回首。却把青梅嗅。

减字木兰花

春融酒困。一寸横波千里恨。著处芳菲。蝶与莺情醉自迷。

欹云妥翠。冷落金屏山十二。低抱琵琶。月向黄昏日又斜。

菩萨蛮

讽词

昔年曾伴花前醉。今年空洒花前泪。花有再荣时。人无重见期。

故人情义重。不忍营新宠。日月有盈亏。妾心无改移。

谒金门

山无数。遮断故人何处。见说阑舟独系住。溪边红叶树。

忆著前时欢遇。惹起今番愁绪。怎得西风吹泪去。阳台为暮雨。

更漏子

解语花，断肠草。谙尽风流烦恼。欢会少，别离多。此情无奈何。

帐前灯，窗间月。记得那□时节。绣被剩，画屏空。如今在梦中。

镜中人

柳烟浓，梅雨润。芳草绵绵离恨。花坞风来几阵。罗袖沾春粉。

独上小数迷远近。不见浣溪人信。何处笛声飘隐隐。吹断相思引。

眼儿媚

惨云愁雾罩江天。呵手卷帘看。濛茸柳絮，万千蝴蝶，飞过危栏。

后庭一树瑶华缀，零乱暗香残。今番桂影，也应寒重，不放新弯。

又

忆从溪上得相逢。樽酒两心同。梅缄香雪，竹摇寒月，柳探春风。

而今总是消魂处，冷落半床空。梦迷狂蝶，喜占乾鹊，愁望飞鸿。

又

平生几度怨长亭。不似这番深。霜收水瘦，风流帆饱，怎忍轻分。

栏干倚遍慵归去，独自个黄昏。荷横钗股，柳垂裙带，总是销魂。

乌夜啼

西湖

水温汀洲新绿，云开崦嶂微青。残红不见成阴后，鶗鴂寂无声。

笑傲坡诗一梦，风流杜牧三生。西湖依旧人中意，来去竟难凭。

与团圆

绞绡雾縠，没多重数，紧拟偷怜。孜孜觑着，算前生、只结得眼因缘。

眼是心媒，心为情本，里外勾连。天还有意，不违人愿，与个团圆。

花前饮

雨馀天色渐寒渗。海棠绽、胭脂如锦。告你休看书，共我花前饮。

皓月穿帘未成寝。篆香透、鸳衾双枕。似恁天色时，你道是、好做甚。

转调贺圣朝

渐觉一日，浓如一日，不比寻常。若知人、为伊瘦损，成病又何妨。

相思到了，不成模样，收泪千行。把从前泪，来做水流，也流到伊行。

西江月

邮亭壁上词

昨夜轺车宿处，乱山深锁邮亭。烟溪霜叶颤秋声。不管愁人不听。

枕冷安排难稳，衾寒重叠犹轻。凭谁说与那人人。报道衾寒枕冷。

望江南

谕新及第友人

这痴騃资，休恁泪涟涟。他是霸陵桥畔柳，千人攀了到君攀。刚甚别离难。

荷上露，莫把作珠穿。水性本来无定度，这边圆了那边圆。终是不心坚。

鹧鸪天

车中

紫陌朱轮去似流。丁香初结小银钩。凭阑试问秦楼路，瞥见纤纤十指柔。

金约腕，玉搔头、尽教人看却佯羞。欲题红叶无流水，别是桃源一段愁。

又

离别

镇日无心扫黛眉。临行愁见理征衣。樽前只恐伤郎意，阁泪汪汪不敢垂。

停宝马，捧瑶卮。相斟相劝忍分离。不如饮待奴先醉，图得不知郎去时。

遍地花

妓行七小石调

元是竹林旧伴侣。去人日、偶相遇。笑卢仝、狂怪尝茶，问子建、时成几岁。

忆去年、乞巧同欢，把琴弦、细细与说。伤你爱四勾三，生下五男二女。

红窗迥

富春坊，好景致。两岸尽是、歌姬舞妓。引调得、上界神仙，把凡心都起。

内有丙丁并壬癸。这两尊神、为你争些口气，火星道，我待逞些神通，不怕你是水。

小重山

络纬声残织翠丝。金风剪不断、雁来时。梦回缄泪寄征衣。寒到早，应怪寄衣迟。

心事有谁知。黄昏常立尽、暗萤飞。秋来无处不生悲。情脉脉，月转辘轳西。

撷芳词

风摇荡，雨濛茸。翠条柔弱花头重。春衫窄。香肌湿。记得年时，共伊会摘。

都如梦。何曾共。可怜孤似钗头风。关山隔。晚云碧。燕儿来也，又无消息。

拨棹子

烟姿媚，冰容薄。芳蕖嫩、隐映新萍池阁。撷英人去后，清香微绽，透真球帘幕。

似无语含情垂彩佩，戏芳阴，渐许纤鲜相托。西风直须爱惜，看看浓艳，伴秋光零落。

香山会

向神前发愿，烧香做咒。断了去、娼家吃酒。果子钱早是遭他毒手。更一个、瓶儿渗漏。

才斟两盏三盏，早斟不勾。又添和、薄漓半斗。奴哥有我，奴哥道有。有我时、当面烫酒。

品令

急雨惊秋晓。今岁较、秋风早。一觞一咏，更须莫负、晚风残照。可惜连花已谢，莲房尚小。

汀蘋岸草。怎称得、人情好。有些言语，也待醉折，荷花向道。道与荷花，人比去年总老。

御街行

霜风渐紧寒侵被。听孤雁、声嘹唳。一声声送一声悲，云淡碧天如水。披衣起。告雁儿略住，听我些儿事。

塔儿南畔城儿里。第三个、桥儿外。濒河西岸小红楼，门外梧桐雕砌。请教且与，低声飞过，那里有、人人无寐。

惜寒梅

看尽千花，爱寒梅暗与、雪期霜约。雅态香肌，迥有天然淡泊。五侯园囿姿游乐。凭阑处、重开绣幕。秦娥妆罢，遥相纵，艳过京洛。

天涯再见素萼。似凝然向人，玉容寂寞。江上飘零，怎把芳心付托。那堪风雨夜来恶。便减动、一分瘦削。直须沈醉，尤香殢云，莫待改落。

古阳关

渭城朝雨，一霎裛轻尘。更洒遍、客舍青青。弄柔凝、千缕柳色新。更洒偏，客舍青青，千缕柳色新。

休烦恼。劝君更尽一杯酒，人生会少。自古富贵功名有定分。莫遣容仪瘦损。休烦恼，劝君更尽一杯酒，只恐怕、西出阳关，旧游如梦，眼前无故人。只恐怕、西出阳关，眼前无故人。

永遇乐

寄所思新第者

孤衾不暖，静闻银漏，欹枕难稳。细想多情，多才多貌，总是多愁本。而今幽会难成，佳期顿阻，只恁萦方寸。知他莫是，今生共伊，此欢无分。

寻思断肠肠断，珠泪揾了，依前重揾。终待临岐，分明说与，我这厌厌闷。得伊知后，教人成病。万种断也无限。只恐他、恁不分晓，谩劳瘦损。

一萼红

断云漏日，青阳布，渐入融和天气。糁缀夭桃，金绽垂杨，妆点亭台佳致。晓露染、风裁雨晕，是牡丹、偏称化工美。向此际会，未教一萼，红开鲜蕊。

迤逦。渐成春意。放秀色妖艳，天真难比。粉惹蝶翅，香上蜂须，忍把芳心萦碎。争似便，移归深院，将绿盖青帏护风日。恁时节，占断兴、偎红倚翠。

霜叶飞

故宫秋晚馀芳尽，轻阴闲淡池阁。风泥银暗玳纹花，卷断肠帘幕。渐砌菊、遗金谢却，芙蓉才共清霜约。半弄蕊、冰绡波浅，拂胭脂、翠琼连并凋萼。

应是曾倚东君，纵艳姿轻盈，映损丹杏红药。旋成深妒，判与西风，任从开落。况衰晚、渊明意薄。重阳羞对吟酌。待说与江梅，早傅粉匀香，慰伊萧索。

檐前铁

悄无人，宿雨厌厌，空庭乍歇。听檐前、铁马戛叮当，敲破梦魂残结。丁年事，天涯恨，又早在心头咽。

谁怜我、绮帘前，镇日鞋儿双跌。今番也、石人应下千行血。拟展青天，写作断肠文，难尽说。

妖木笪

洒入愁肠，谁信道、都做泪珠儿滴。又怎知道恁他忆。再相逢、瘦了才信得。

林钟商小品

正天气凄凉，鸣幽砌，向枕畔、偏恼愁心，尽夜苦吟。

又

戴花殢酒，酒泛金樽，花枝满帽。笑歌醉拍手，戴花殢酒。

鹧鸪天

佳人

全似丹青揾染成。更将何物鬥轻盈。雪因舞态羞频下，云为歌声不忍行。

螺髻小，凤鞋轻。天边斗柄又斜横。水晶庭柱琉璃帐，客去同谁看月明。

甘露滴乔松

沙堤露近，喜五年相遇，朱颜依旧。尽道名世半千，公望三九。是今日、富民侯。早生聚、考堂户口。谁欤兼致，文章燕许，歌辞苏柳。

更饶万卷图书，把藤笈芸编，篇题青镂。一经传得，旧事韦平先后。试衮衮、数英游。问好事、如今能否。麯车正满，自酌太和春酒。

满江红

雪共梅花，念动是、经年离拆。重会面、玉肌真态，一般标格。谁道无情应也妒，暗香埋没教谁识。却随风、偷入傍妆台，萦帘额。

惊醉眼，朱成碧。随冷暖，分青白。叹朱弦冻折，高山音息。怅望关河无驿使，剡溪兴尽成陈迹。见似枝而喜对杨花，须相忆。

念奴娇

温州平阳灵峰摩崖词

我眷兹石，嵯峨天然。爰赋斯作，与山俱传。

天工谬巧，恁平地、推出崚嶒岩壁。虎跃龙骧飞凤翥，疑道补天馀石。洞壑穿云，来今往古，知是谁开辟。千年兰若，林峦隐映金碧。

我兴邱壑尤长，去曷来此境，惯蹑登山屐。适意人生随处好，何必岘南阳峄。谢傅东山，裴公绿野，俯仰俱阵迹。何如轻举，廓寥云外横笛。

醉落魄

红牙板歇。韶声断、六么初彻。小槽酒滴真珠竭。紫玉瓯圆，浅浪泛春雪。

香芽嫩蕊清心骨。醉中襟量与天阔。夜阑似觉归仙阙。走马章台，踏碎满街月。

满江红

浪蕊浮花，当不住、晚风吹了。微雨过，池塘飞絮，一帘晴昼。寂寂山光春似梦，依依草色薰如酒。近新来、怕上小红楼，凭阑眺。

心事阻，诗情少。东皇去，良辰杳。想故园闲趣，水村烟柳。此日鹃声天不管，当年燕子人何有。叹江南、离别酒初醒，频回首。

西江月

赠画士

三级掀腾波浪，一堂庆会风云。快乘霹雳化龙门。头角人中有分。

谁状个中佳致，须还笔扫千军。是他画手亦通神。同向来春奋迅。

又

赠术士

身禀五行正气。此心如鉴光明。不从龟鹤问年龄。万物有衰有盛。

多谢道人著眼，我于身世常轻。任从性巧与心灵，此事从来分定。

谒金门

赠歌妓

真个美。水墨观音难比。闻道观音谁不害。见来须顶礼。

徐步金莲满地。那更兰心聪慧。一曲清歌离皓齿。梁尘飞不已。

水龙吟

寿李府尹

邦人前世条缘，福星遇得长庚李。光芒初照，一声霹雳，重开天地。试问年来，民间安枕，伊谁之赐。有青天白日，和风甘雨，公如父、氏如子。

今度虎牌重到，感皇恩、欢声千里。衮归未晚，纱龙人物，御屏名字。碧嶂长春，清江不尽，棠阴堪憩。愿年年把酒，庆公初度，祝公千岁。

永遇乐

四首

个个修行，人人咽纳，谁悟真道。曲径多岐，旁门小法，误了人多少。容成岂是，神仙究竟，采药谩多炉灶。忽一朝，脱却桶底，性根坏倒。

争如内观，无为清净，学取本来庄老。匹配阴阳，抽添铅汞，八卦为端表。人生如梦，流年似箭，回首也须闻早。贪迷恋，春花秋月，何时是了。

又

万法由心，应观法界，一切心造。老子瞿昙，同归去揆，不离心是道。自从识得，坎离交济，炼药粗知昏晓。云腾雨飞，蟾宫兔走，丹阙更无烦恼。

气中真液。液中真气，和合不多不少。种出黄芽，炼成赤水，龙虎交围绕。七返九还，工夫到后，还我旧时年少。待三千、功圆行满，恁时是了。

又

学道修心，存神炼性，直要轻举。补脑还精，流水不腐，户枢终不蠹。日魂月魄，抟归炉鼎，真炁自然流聚。把心猿缚住，意马追回，迥无尘虑。

定中明有，阳龙阴火，水炎透时为度。八段奇文，千口活法，向上有一路。吕公高尚，未离人世，有分也须相遇。约十洲三岛，骖鸾跨鹤，大家同去。

又

养水养精，养神养血，先须养气。日月阴阳，六爻八卦，细看参同契。灵区灵宝，千言万语，不过坎离两字。向昆仑顶上，返本还元，要明终始。

一身虽小，如同天地，八万四千馀里。玄牝之门，生生万化，都在冲和内。此真真外，别无真谛，方信道一而已。异时见钟吕，如有未明，请师指示。

渔家傲

四首

至道不遥只在迩。毫厘差失如千里。道是难来元却易。如相契。一超直入如来地。

水火交时为既济。三尸六贼都回避。只此长生仍久视。身口意。化成一点冲和气。

又

神是性兮气是命。神不外驰气自定。幸有崔公入药镜。如究竟。全真固蒂归根静。

主客内明方外应。灵台粲发天光莹。两个壶中一片景。急修省。莫待临渴去掘井。

又

精养灵根神守气。天然子母何曾离。书夜六时长在意。三田内。温温天地中和水。

十二楼前白雪腻。九宫台畔黄芽遂。日月山头朝上帝。神光起。腾身直出烟霄外。

又

我有光珠无买价。光明常照芝田下。更没之乎并者也。知音寡。世间谁是能行者。

一万精光浑守舍。四百四病都齐罢。透出火龙归造化。回仙驾。更无一点尘随马。

促拍满路花

三首

抱元能守一，四大自轻安。心中须返照，几曾闲。金乌衔耀，飞入烂银盘。心心心是道，只在心心，更于何处求仙。

又何须衣冕，燕处欲超然。荣华能几日，便凋残，修真甚易，积行累功难。劝君强为善，五浊三途，便为云岛神仙。

又

人能常清静，天地悉皆归。一真含众妙，入希夷。昭文不会，气候有成亏。妄心寂灭尽，困睡饥餐，更无作用施为。

自然，炉鼎就，光彩透帘帏。玉池神水涌，上生肥。如人饮水，冷暖自家知。自家性命事，自家了得，自家性命便宜。

又

若论修养事，知有几多门。谛当归宿处，是灵根。至真至道，简易合乾坤。坎离并水火，止是筌蹄，粹然一点长存。

个中如荐得，悟了五千言。金晶飞肘后，透昆仑。清江九曲，一棹破烟昏。水击三千里，九万鹏程，化成元是冥鲲。

鹧鸪天

抛却功名弃却诗。从教身染气球泥。侵晨打革宣齐云会，际暮演筹落魄归。

园苑里，粉墙西，佳人偷揭绣帘窥。高侵云汉垂肩久，低拂花梢下脚迟。

西江月

健体安身可美，喜笑化食堪夸。更言一事实为佳。肥风瘦痨都罢。

兼且时光似箭，更加景色难赊。名园等处乐奢华。一任佳人玩耍。

鹧鸪天

不贪名利乐优游。收转心猿踢气球。日享三餐朋友饭，夜眠一宿玉人楼。

真快活，度春秋。从他鸟兔走无休。或时戏耍名园里，或把长竿湖上游。

西江月

蹴踘场中年少，秋千架上佳人。三三两两趁芳辰。玩赏风光美景。

日暖风和明媚，更加花草香馨。红颜移步出闺门，偷揭绣帘相认。

鹧鸪天

虎掌葵花一锭银。全凭巧匠弄精神。里臁外跨知高下，逼拐挑尖月一轮。

欺强汉，灭村人。其间奥妙岂堪论。不问贵戚并公子，曾与区区并马行。

又

巧匠园缝异样花。身轻体健实堪夸。能令公子精神爽，善诱王孙礼义加。

宜富贵，逞奢华。一团和气遍天涯。宋祖昔日皆曾习，占断风流第一家。

西江月

请知诸郡子弟，尽是湖海高朋。今年神首赛齐云。别是一般风韵。

来时向前参圣，然后疏上挥名。香金留下仿花人。必定气球取胜。

鹧鸪天

轩辕起置号齐云。社祖西川妙道君。□□亲自裁成就，万古流传作玩珍。

江湖客，听原因。今朝出岳见其真。来到圣前必撞案，诚将实艺向前呈。

苏幕遮

水中金，冲牛斗。玉锁金关，护法灵童守。赤水丹台龙虎走。万象森罗，勃勃投珠口。

饮灵源，明火候。太乙炉开，丹熟神光透。浮名浮利终不久。下手速修。穷取无中有。

明马嘉松《花镜隽声》所附《花镜韵语》、李廷机评《草堂诗馀评林》、清孙致弥《词鹄初编》等载有宋无名氏词断句或全篇，其未见于他书者，汇录于下：

欲知相忆时，但看裙带馀几许。

桃脸自羞心自爱。

微酣后，记取夜来题目。

门掩映，人寂静，风弄一枝花影。

风袅篆烟不卷帘，雨打梨花深闭门。

恓惶两泪流，界破残妆面。

嘹嘹呖呖雁南还。

金炉香烬漏声残。

影转西楼十二层。

情绪厌厌。

微蟾残照挂墙头。

金猊宝篆香馥郁。

掌握貔貅十万兵。

广寒宫未闭，独折一枝芳。

数声啼鸟不堪闻。

一溪流水绿湾环。

琼瑶堆满径。

溶泄冰澌逐水流。

衣薄不禁寒。

三竿日上醉初醒。以上草堂诗馀评林注。

徘徊无语倚南楼。目送归鸿泪转流。罗带缓，倩谁收。人情惟有相思切，乍去还来无尽头。争似水，只东流。

轻暖吹香，薰风涨绿，此窗添得琅玕玉。新粉微含，翠浪明如玉。

珠泪偷弹，纤腰减束，天涯劳我危楼目。燕子无情，斜语阑干曲。

此外另有有撰人姓名之断句：

王安石词：露金靥、篱边笑。

张舜民调笑令：日永帘垂春色妙。

周濂溪（敦颐）词：涟漪新绿小池塘。

顾恺词：渐醉入佳境。








○早正奸臣誤國以决征虜大策疏 【 奸相】

臣觀昨歲逆虜犯順、得利而止?帚、邇又陽言入貢、陰懷故智、致廑　皇上宵旰之憂、奮揚神武、張皇六師、必欲乘時以興北伐、此固天地神人之所共憤、文武羣臣之所願戮力者也、然用兵之機、必先廟筭、方今廟算。必先為天下除奸邪而激忠義。則虜賊不足平矣。伏讀　聖諭、有能大破逆賊虜寇者、人人盡言、欽此、臣至今思割肝胆竭股肱以效其至愚、臣誠憤懣、誓不與此賊俱生、切見輔臣嚴嵩、受國重任、視如鴻毛。貪婪之性、疾如膏盲、愚鄙之心、頑于鉄石、當此之時、不聞其勞心焦思。延訪賢豪。咨諏方略。以為治國安邊之策。惟與伊子世蕃、日夜圖惟、不過為自全之計、人有欲為忠謀奇計者。恐其勝我也。多方以阻之。人有欲貢諛言諂色者。樂其親我也。則曲意以交之。揣摩之術。利于錐刀。而不用之以經國。狐媚之態。病于夏畦。而不用之以親賢。納賄以鬻官吏也。巳成常例。則心知其過而不能回。開筵以結士夫也。用市虛文。則外懼其顯而不能止。原其所以納賄者。以為既得其財。而又可以制其心。既得其心。又可以資其力。此其為身謀善矣。其如國家之事何哉。當時邊備廢弛吏治日隳頗由朝臣之通賂也邊將非多用黃金不可以得官彼曷肯奮身卻敵以錢而買死守臣非累通書幣不可以致譽彼曷肯忘巳愛民以私而為公乃今考察之時。又其父子獲利之日矣。　朝廷賞一人。則曰由我而賞之也。罰一人則曰由我而罰之也于是人人皆思所以計嵩父子之愛憎。而不復知有　朝廷之恩威矣。臣非不能指其細。姑舉其罪之大者有十。納將官之賄以開邊陲之釁。罪之一也。受諸王餽遺。令宗藩失職、罪之二也。攬吏部之權。奸賍狼籍、至于馹丞小吏。亦無所遺。官常不立。風紀大壞罪之三也。索撫按之常例。奔走書使。絡繹其門。以致有司科歛。而百姓之財日削。教化不行。罪之四也陰制科道官。俾不敢言。罪之五也。蠹賢嫉能。中傷善類。一忤其意。必擠之死地而後巳。使人為國之心。頓然消沮。罪之六也。縱其子受財以歛怨天下。罪之七也。又日月搬移財貨。騷動道路。民窮財盡。國之元氣大虧。罪之八也。為內閣久而奸貪日甚。無一善狀。罪之九也。不能協謀天討。以舒君父之憂。罪之十也。故今虜寇之來者。三尺童子。皆知嚴嵩父子之所致也又况重之以十罪乎。吏部尚書夏邦謨、名為公室之臣實為私門之吏大事面白嚴嵩而後敢行小事書通世蕃而後敢發、三公但參謀議。豈可以父子而干預六卿之政耶。為邦謨者少有骨鯁之風、昌言執法。彼不能不回面而改行、藉能陰措其手、不過解官而去耳、惟其計利之心一動、則患失之謀百出。始也因賄而得官既也因官而得賄埶利堅于膠漆。道義薄于秋雲。妾婦之道至工。丈夫之心巳夾?亡。如之何其察天下之官吏也。官吏之言曰。內閣吏部要錢。吾黨守清無益。于是內外遠近。相視成風。廉恥不行。盜賊蜂起。今之考察。將以進廉退貪。不除此三人者。雖日去賍墨之吏無庸也。身為污辱之吏。而曰我將進賢退不肖也。吾誰欺欺天乎。使內閣吏部盡忠則六卿盡職矣。又何異于丁汝夔之失事乎。廼今日之事未艾也。猶聞有阻北伐以為不可者。然虜賊之稱貢也許亦來不許亦來而　朝廷之出兵也來亦伐不來亦伐善用兵者。可以守。亦可以戰。不善用兵者、不能戰則亦不能守矣。今能阻　朝廷之北伐。能保虜寇之不南侵乎。但整兵列陣。俟隙而後動。以保萬全之勝。則存乎將帥之能耳。今之欲阻北伐者。其心曰事成則止?帚功于將帥。事失則止?帚罪于輔臣。此所以倡為不可戰之說于其間。其于欺君誤國之罪又大矣。伏乞皇上敕下廷臣、將此三人詳議其罪、應誅而誅、應斥而斥、則賞罰明而賢否別、忠臣義士、無不仗劍而起感激奮發、爭先效死、而虜酋不足滅矣、邇者風?焱風大作、　皇上所宜速發乾剛、以回天變、以慰人心、臣不勝惓惓激切之至、

王□□公奏疏（疏）

王宗茂


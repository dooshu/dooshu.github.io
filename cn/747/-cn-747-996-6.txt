○唐故冯府君墓志铭

府君讳伦，字环周，长乐人也。曾祖思，祖炎、父璋，俱养性邱园，高尚不仕。府君即璋第二子，幼而简约，长而宏雅，恬然自处，不趋世利。礼则凝重，器宇沈深，虽荣之与辱，不能动其色，忘言得意，忻忻如也。轻财重义，博识多能，理性内融，徽猷外发。男公造立身恭谨，色养兢兢。二女令淑有闻，各娉他室。

呜呼斯人！不保遐寿，少乖摄卫，伏枕弥旬，药术无徵，奄随风烛，以太和十年八月一日，终於私第，享年七十。府君殄隔壁，阴云暗惨，鸟雀悲鸣。至理元微，天何可问？男女迷谬，叩地号天，闾巷伤闻，为之ê然！夫人陈氏，蓬首灰心，沈哀骨立，徒想琼田之草，无复返魂之香，以其年十月十五日，葬於江夏长乐乡射亭里之原。礼也。北背黄鹤之岭，南瞻八缺之峰，恐年代侵疏，川原变易，克石记事，永将不易。辞曰：

日月至明，尚有盈缺。邱山至壮，尚有崩裂。感彼冯君，随波生灭。时惟孟冬，析析悲风。凝阴蔽野，苦雾霾空。敬勒斯志，千载无穷。


○续得高文端贼中事宜四状

高文端称，直下打泽州城，恐损官军兵马。缘贼兵原有一万五千人，常出一半已上，於四面山谷埋伏，待官军打城困乏，即四面齐来救援，恐落贼奸计。其陈许军请过乾河，北逼泽州，更下一寨，城寨连接，更筑鹿项夹城，但从一面起手，围绕泽州，每日常须大兵排阵，四面抵敌贼救兵。贼心危急，恐被围合，必有大战。待贼军退败，乘势便收泽州。如此则不损官军，免落奸计。伏望依此诏示王宰。

请令王逢进军取贼固镇两寨。但两岭上排阵，直抵贼固镇寨，当川亦须著兵，亦抵贼寨。缘固镇两寨，四面悬崖，官军便打，必恐损人难收。其贼寨更无井水，尽吃泉水，在寨东南涧内，约一里已来。但逼贼寨三两日，绝其取水路，贼军无水可吃，即须拔寨退走，官军便可进固镇。东十五里是青龙寨，在岭北侧上，四面并是悬崖，取水亦在寨外。还依固镇寨，绝其取水路即是。青龙寨东去沁州十五里，城寨至牢固，贼兵约一千五百人，内五百人土军团练，全安庆自领。伏望依此诏示王逢。

长桥贼都头王钊约将一万兵，今在州城内。缘刘稹处置却失天井关都头薛茂卿一门，又处置却邢两州救援兵马使谈朝清兄弟三人，王钊自此疑惧。刘稹差亲器仗官贾少遇追王钊入潞州，并不伏追。官健一时叫阚，王钊已持两端，必不肯为刘稹用命。本是潞州子弟，见有兄弟数人在军，材能最出於众，若招降，至多必恐顾惜家口，又官健投降後为诸军所杀，亦恐非愿。惟密将意与王钊，令将一万人却入潞州，处置得刘稹，别与一道节度使，兼与检校高官，更别赐钱物。高文端云，官健受苦日久，朝夕难过，家属尽在潞州，若遣回军，必皆情愿。臣恐宏敬不知王钊不伏刘稹追呼，伏望专降中使，密赐诏示，令依此速致意与王钊，取其回意闻奏。河朔多冀邑人，若遣传意，计合必达。

臣问高文端，贼中谁人作急。高文端云，潞州城内即有郭谊、王协、张谷，向外即刘公直。臣先得元龟状称，刘公直曾事王晏，平常依倚於王宰。伏望诏王宰，令百方将意与刘公直，若肯回戈却取刘稹，亦许别与重官酬，仍别赐钱物。

以前谨具如前。昨日高文端到宅辞臣，因子细问得贼中事宜，兼共商量计策，皆似可，谨录奏闻。谨奏。


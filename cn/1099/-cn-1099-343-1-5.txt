○乞廣餉道以備不虞疏 【 廣餉道】

議照國計之有漕運。猶人身之有血脉。血脉通則人身康。漕運通則國計足。此固古人立國不易之軌也。我朝河運、幾百六十年、法度修明、通行無壅、夫何近年以來、事久弊生、千瘡百孔、又以黃河泛濫漂流數多、而深憂遠見之臣、始有扼喉不達之慮矣、以故都給事中宋良佐、職長該科、目擊時弊、有此論列、欲復遮洋一總、以通海運、計遮洋止是一程、稍涼海面、本非放洋遠涉、然揆本官之意、不過欲聚巳散之船、復建一總、以行海道為國家備長遠不窮之法爾、查得遮洋總原粮三十萬石、至嘉靖四十五年、因給事中胡應嘉建議停革、將軍船分派各總之下、今既經宋良佐特見深憂欲設此總、誠於漕政國計、大有禆益相應通行擬議、開立條款、通請　聖裁、且發帑雇募今歲既巳試行、則派粮造舟明歲自當定運、河海竝輸、國計更裕、自此　聖明足食之慮、稍可少紓矣、夫自平江伯開濬會通河以來、海運之不講已久、其後科道之條陳、鄉會之策試、名臣之著書、欲舉行者不一而足、然卒莫之能用也、近臣備員山東嘗條斯議、而適廵撫都御史梁、毅然以米試行、底績無壅、事獲上聞、恭遇　聖明英斷、遂出帑銀、委督漕司募載而今四方始知海道之可通行矣然議立於剏見之時、則羣情未信、而法復於久廢之後、則不免更張、故今縉紳之慮、不過云海上風波爾、風波在海、三尺童子知之矣、然其事有可言者、古語云、天不滿西北、地不滿東南、故東南之海。天下之水之委也。渺茫無山。則廻避靡地。近南水煖。則蛟龍窟居。是以風波足畏。傳聞可駭。昔元人海運之有驚壞以其起自太倉嘉定而北也若自淮安而東。引登菜以泊天津。則原名北海中。多島嶼。可以避風。又其地高而多石。蛟龍有往來而無窟宅故登州有海市。以石氣與水氣相摶映石而成石氣能達於水面以石去水近故也北海之淺。是其明驗。即以舟與米行於登菜。因其曠達以取其速。而摽記島嶼以避其患。則名雖同於元人。而利實專其便易。佐河運之缺、計無便於此者、然此猶舉時宜之緒論、而非臣條議之初圖、若語其全則有稍進於是者、而其說有三、一曰天下大勢、二曰都燕專勢、三曰目前急勢、漢不遠引、請以唐宋之事明之、唐人都秦。右據岷凉。而左通狹渭。是有險可依而無水。通利也。有臉則天寶興元乘其便。無水則會昌大中受其貧。宋人都梁。背負大河而面接淮汴是有水通利而無險可依也。有水則景德元祐享其全。而無險則重和宣和受其病。若國家都燕。北有居庸巫閭以為城。而南通大海以為池。金湯之固。天造地設。以拱衛神京。　聖子神孫萬年之全利也。而乃使塞不通焉。豈非太平之遺慮乎。此臣所謂天下大勢也。夫三門之險。一下之所謂峻絕也。然唐人裴耀卿劉晏輩。百計為之經營者。以彼都在關中故也。粟不能飛。則途有必由。是三門者秦都之專路也。若夫都燕。則面受河與海矣一河自安山涉汶濟。即今之會通河。壹河自淮入汴入衛而俱會於天津。然終元之世。未嘗事河而專於海者。彼以夷陋紛攘。終歲用兵。固無暇于事河也。彼又以為河亦間有不如海者。入閘則兩舟難竝。是不可速也。魚貫逆遡。一舟壞則連觸數十舟。同時俱糜。若火則又甚焉是不可避也。壹夫大呼則萬櫓皆停。此腰脊咽喉之譬。先臣丘濬載在衍義補者。是不可散也。若我朝太平。重熙累洽。主於河而恊以海。自可萬萬無慮。故都燕之受海。猶憑左臂從腋下取物也。元人用之百餘年矣。梁秦之所不得望也。此臣所謂都燕專勢也。黃河西來。禹之故道雖不可考。然不過自三門而東。出天津入海。是腹雖稍南而首尾則東西相衡也至宋時直獵大名則巳稍南矣我朝弘治三年。決張秋奪汶入海。是其首猶北向也乃今則直南入淮而去歲久決□家口支出小河。近符離靈壁。則又幾正南矣自西北而直東南。途益遠而合諸水益多。則其勢大而決未可量也。故以漢武之雄才、尚自臨決塞、王安石之精慱、且開局講求、河之為立國病、詎直今日然哉、且夫去年之漂流、大臣之與國同休、及小臣之有志於世者、聞之有不變色者乎、夫既不能不變色於河之梗。而又不能無難色於海之通。則計將安出故富人之造宅。則旁啟門焉。防中堂有客而肴核自旁入也。此臣所謂目前急勢也。臣誠愚淺、如該科條議、慮之應熟、豈其肯誤　聖明、風波係天數、臣亦何能逆覩其必無然臣以為趨避占候、使其不爽、當不足以妨大計、故取緣科臣建議而詳布其愚、所有請銀造舟張官改額、皆係更革、統乞　聖明采擇、敕下該部、查議施行、俟其行之稍久、官軍狎習、不妨漸加至數十萬、使黃河無梗、或欲即以此舟河運、亦不虛費、惟意所欲、復久廢而足儲蓄、誠於國計至急且切、不當復憚惜更費、以失久遠之利、為此具題

計開

一定運米、此是敬所為山東司道時梁廵撫初□試行者也查得隆慶六年分、奉例量撥海運漕粮一十二萬石、原因試行、為數額少、不成一總規制、今且造船實運、自應定撥額粮、以便徵兌、合無每年俱以近便淮安揚州二府歲運兌改正粮二十萬一千一百五十石為額、盡派海運、以復遮洋一總之數、除隆慶七年、巳有截留缺船粮米二十二萬六千五百八十石七斗六升、聽備支運外、其自隆慶八年以後、俱行淮揚二府、各將額粮先期徵收完足、漕司於正月終旬調集各該官軍赴淮、并募攔頭柁工水手、領駕海船、坐定近便水次、如揚州府屬、儀真通泰如皋及泰興江都七州縣粮米、運於府城河下、高郵興化二州縣粮米、運於本州河下、淮安府屬山陽清河桃源邳淮宿沐塩城寶應九州縣糧米、運於淮安城外河下、安東海州贛榆三州縣、係海船必經之地糧米就於本州縣河下、各取便交兌、以上漕粮、俱責成各該管粮官、押同粮里、就以隨粮原徵水腳銀兩、雇船裝運、定限二月終旬、齊到前地方、戶部管倉主事督與官軍對船交兌開幫、以免入倉煩費、如有過期者、照依議軍無粮事例參究若二府地方、遇有災傷改折、悉聽臨時撥派附近鳳陽等府糧米、湊足前數、以為定額、而鳳陽等府水次則當坐於泗州、庶為便益、

一議船料、照得每年定派海運漕粮二十萬一千一百五十石、以正耗六百石零、用船一隻共船四百二十六隻外、造裝把總運官共船十隻、通共船四百三十六隻、臣先行道府各官拘集匠作、及有海船之人從公估計、每隻先除裝水、并什物等件、約虛二百石外、實止裝粮六百石、合用木植等料、該銀三百七兩零、臣恐多開隨委造船廠并料、先造樣船一隻、據開用過料銀二百九十兩。適臣移駐揚州催儹粮運、彼時親率漕務參政潘允端等、詣船驗看、咸謂板植堅厚、釘艌緊密、規制頗整、足駕三十年、方行改造、臣思旗軍領駕。則視為官物。終比民船不同。若限以三十年一造、不無過久、且海洋行使、又非老船可支風浪、則海船當以十五年為改造之限、乃得適中、臣查海運雖自淮安發行、前船若於淮上打造、木植入壩不便、且清江衛河二廠、自有應造年例船隻、即常年買木召匠打造、尚且不前、合無酌派產木湖廣廠打造二百隻、專委督粮道參議劉翾督理其餘二百三十六隻在於集木儀真地方設廠、專委海防道副使陳耀文督理、務如前式堅緻、其有速壞者、責在二道、湖廣木植等料價、比儀真稍賤、每隻量减銀四十兩、實該銀二百五十兩、共銀五萬兩、儀真造者、每隻仍給銀二百九十兩、共銀六萬八千四百四十兩、二項共銀一十一萬八千四百四十兩、臣查前項海船、每隻比河船多裝糧二百石、是海船一隻、抵河船一隻半、共抵河船六百五十四隻、合將各衛所額船數內、查其漂流者、照數免其追補、即以各船料價打造海船、計筭前船內清江廠造者、該扣三百九十隻、每隻料銀一百一十四兩五錢七分零、共銀四萬四千六百八十二兩三錢、浙江廠造者該扣一百五十隻、每隻料銀九十二兩、共銀一萬三千八百兩、下江廠造者、該扣一百一十四隻、每隻料銀九十三兩一錢二分四厘、共銀一萬六百一十六兩二錢、事完通將用過工料錢糧造冊奏繳稽考、再照今議打造海船前數雖開至十一萬之上、但海船所用之料。即河船免造之銀。殊非新增額外之費。其不足者又漕司折粮之內、扣出支用、而所借者不過一萬七千餘兩贓罰耳然臣又計之、河船清江廠十年一造。浙江下江二廠五年一造。是又抵河船隻半多矣。即今加費一萬七千餘兩、而所省又該銀二萬一千餘兩、國家開一百六十年久廢之海運。而簡省若此。誠轉輸之便途也。

一議官軍、照得海運粮船四百三十六隻、合坐派衛分定撥旗軍領駕、查得原有遮洋總下淮大等六衛、及通州鹽城二所浙江寧波紹興台州溫州直隸太倉鎮海六衛、海運衛軍須撥邊海地分則人習海事派撥不擾俱係邊海地方其人習知海事相應摘撥分領前船、定擬淮安衛三十隻、大河衛五十隻、高郵衛三十隻、揚州衛五十隻、長淮衛三十隻、泗州衛三十隻、塩城所一十八隻、通州所二十隻、寧波衛三十隻、台州衛二十隻、溫州衛二十隻、紹興衛三十隻、太倉衛三十八隻、鎮海衛三十八隻、俱倣照遮洋舊規。每船用軍十二名。然猶恐各軍雖是生長海濱、但淮安迤北直抵天津一帶。原非素所經涉。况駕使海船。惟攔頭一人。執柁二人。最為要緊。又必須久慣行海者。方能不懾。合無止令各衛所每船撥軍九名。就將每船餘下軍人三名。應支行粮月粮銀兩。盡數扣解。每歲漕司、於淮上及海州等處。顧水手八百七十二名。山東顧島人四百三十六名。分配每船。二人執柁一人攔頭。便於趨避。以取足十二名之數。待後各軍習熟海道。漸次减顧。仍將原軍撥補。及照臣於　歲募船三百隻巳分為六小總、以平定寧靜安全為號、派令原運山東各官分攝以行、今既實運、自應照遮洋事體、設把總一員、以便統束、請乞敕下兵部、再加查議、將山東原運題過有名各官、如千戶韓禮、鎮撫魯礦、百戶孟得賢等五員內、推一員量陞都指揮體統、准充海運把總、仍鑄給關防一顆、以便行事、其領幫官、俱委山東原運各官、率領島人赴淮、給與行粮起運、各該衛所、止委指揮千百戶押軍至淮交割免其入海、自願者聽、至於各船軍士、內有怯弱不慣行海者、許以原支行月粮、添湊自行顧募熟識海道的實之人代替、回貨之利。替者得之。惟求海運得人。各押軍官。審無錯誤。聽從其便。行之既久。習者益多。且大約每歲二月盡開兌、三月半開洋、四月盡到天津九月半可以完止?帚、悉如洪武二十七年事例。休息日多。人將爭赴矣。再照造船、必有桅蓬什物、在河船原係旗甲自辦、今海船新造、必須官為全備而所用銀兩、亦應設處、臣查前項海船四百三十六隻、算抵河船六百五十四隻、共計額軍七千三百五十六名、內分撥出海運五千二百三十二名、分派每船十二名駕運外、尚有餘下軍人二千一百二十四名、每名月粮行粮通共該銀一萬五十五兩四錢、俱應每年扣支、以充前費、合無轉行浙江應天廵撫都御史督責各衛所掌印官預期冊送赴有司關領、差官解淮、聽給各船置辦桅蓬什物應用、如或不敷、臨時再行酌處補足、今歲海船初造、相應逐件全辦、以後年分、止是稍加添置、并每年修艌工粮、即以前扣粮銀似為足用、若有餘積、專備海船限滿復造料費、不得別項支銷、

一議防範、查得海運既通米船來往、商賈漸集。則他盜之防。所宜預加料理。除淮安施東雲梯關地、係海船出口、彼處原有額設備倭官軍五百餘名、係屬東海把總管轄、往年春汛之期、聽本官調度操守、并迤南各沿海地方、臣於起運之日、嚴行各加意防範外、惟自出淮安海口、經行山東北直隸一帶地方、海洋遼闊、巳經臣移文山東天津廵海司道等官、責令各該備倭守禦等衙門、申嚴防護、派土島之船、指引開行、其在船應用軍器、漕司仍動支漕銀置辦軍器、每船斬馬刀四把、火藥二十斤、手銃四把、弓二張、箭二把、長鎗四根、給領隨船防備運回交庫、再照山東沿海。係粮船歷行之地。至於天津迤東。係海船入口之地。交卸粮米。督發剝船。催儹回空。俱係櫛比牙犬之地。防備盜賊。尤須加意。統容臣備咨行山東撫按、悉心議處、務在兵防振飭、旁伺潛消、以不誤大計、

一議起剝、查得海運粮船若進天津河口、則恐底尖膠淺、除水大徑行外、若水偶淺澁、巳經移文戶部酌定俱用剝船起剝、自天津至石土二壩、每粮百石、給與水腳銀二兩九錢、就於本幫輕齎銀兩動用、乞敕該部轉行天津管倉河西務鈔關各主事、遵照自今為始、每年凡遇海運粮米船、到天津海口、各該領運官具呈管倉主事、移文查取河西務剝船、照前議定水腳剝運粮米、前赴石土二壩交卸、轉般進倉上納、其各船隨粮輕齎銀兩、聽臣酌量分別差官、由陸起解、係給剝船水腳者、交與天津管倉主事、係完粮應用者、交與通州坐粮員外、各就彼支用、若有餘剩給散海運官軍以資回南

一議回貨、查得海運旗軍柁工水手冐險轉輸。比之裏河常運不同。然常運每船許帶土宜四十擔。今海船赴納。難容帶載。若巳卸粮回南。似無妨碍。乞敕該部、再加查議、合無每船許帶貨物八十擔聽便貿易回淮。以示優恤。仍聽天津管倉主事。每船給與裝帶貨物數目。照票一張。免其納稅。前代運舟俱許帶塩以為綱司之費公私兩利我朝禁之然亦往往夾帶也但不許夾帶私鹽。及醃臘鹹物。并違禁硝黃鐵器。如違定行從重治罪。

一崇祀典、照得海運肇行、舟泛大海、所畏者惟蛟龍風雨、考之五行、蛟乙木也。而寄在辰。風巽木也。而寄在巳。二者性皆畏金。此五行相剋厭勝之術。如先臣劉基輩。未嘗不講也。况是類是禡。文著於詩。夫舉大事動大眾而又安可無神道設教以壯人心。臣謹於海口建立海神廟。以鐵鑄而以鷄釁。每歲船將發、則禱之、仍每船奉一小像以行、緣前廟既建、看守必須專人、發運必有祭祀、乞敕該部查議、合無行臣每年令山陽縣於里甲定煸經費銀三兩、買辦豬羊祭品、每歲開船、漕司親行致祭、仍行該縣、於均徭內編僉門子一名、常川看守、以防傾圯伏乞　聖裁、


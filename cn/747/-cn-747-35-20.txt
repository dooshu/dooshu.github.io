○戒州县扰民敕

政在养人，人安其业。先王所以用明察之长，求忠信之师，务斯道也。朕勤恤庶政，保绥群元。济育之诚，不违於终食，听理之虑，每轸於宵兴。将使载其清净，息其劳费。如闻辇毂之下，政令犹烦。或广修器物，将有供偫；或差敛人户，以充庖费。岂副朕薄赋轻徭息人减费之意。其雒阳令韦绍，县尉颜思宾，辄有科率，拟备祗供。虽事未行，终是专擅，宜贬出。河南尹孟温礼，虽不觉察，状异知情，宜特宽舍。自今已后，府县宜洗心惩革，不得更然。其或不悛，仍有劳扰，仰百姓即诣匦使，具状奏闻，辄不得稽壅。所犯之人，当有处分。


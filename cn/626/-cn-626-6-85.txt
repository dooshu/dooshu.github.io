徐处士繗三十九首

【将归夫椒泊湖口作】

咫尺胥台路，风波满渡头。

鹤情悬碧陇，莼思协沧洲。

柳暗藏归溆，花深引去舟。

白云为带处，仿佛识仙丘。

【宿治平寺】

暝色投真境，精庐一驻车。

暮山飞霭遍，春岭挂星疏。

泽近窥汀火，溪深宿夜渔。

良宵不成寝，花月在香除。

【江上别盛太学与明】

草色汀方绿，归心鬓欲华。

楚江临别路，春水怨天涯。

飞絮凄征舳，青烟暗远沙。

无劳歌《折柳，肠断是清笳。

【寓栖凤楼言怀】

岂是乘鸾客，楼居阅岁华。

寄情聊翰墨，冲赏但云霞。

羁迹牵春草，销颜耐晚花。

浮生尽如寓，君莫叹无家。

【游南山循东行稍穷幽胜】

陇首酬华瞩，寒山转郁葱。

翳林难见日，灵穴易生风。

帆影沧洲外，鸡声绿树中。

何如石门兴，云卧趣堪同。

【宿西庄怀幼于】

出郭风烟澹，林扉映绿波。

水回全作带，树古半悬罗。

月白鸿声切，花寒露气多。

佳游成独宿，良晤惜蹉跎。

【冬日重过西庄】

背郭云庄净，孤村雁荡清。

岸回沙半出，山远雪微明。

草户连郊色，寒檐傍竹声。

夜深灵籁作，宿处本香城。

【甲子除夕宿鱼卿馆】

旅迹原无定，衰情此更加。

飘零逢岁夜，惆怅宿君家。

醽斝春生绿，风扉雪度花。

故园今夕意，凄断若天涯。

【秋夜山房与坚公】

一到东林寺，蹉跎向六年。

不将陶令酒，来犯远公禅。

月下寒蛩切，花边湛露鲜。

上方仙梵作，余响入空烟。

【秋日山中寄淳甫】

客鬓经秋短，离情向暮深。

永怀搴馥意，一展涉江心。

岭宿同哀狖，林栖并倦禽。

白头谁故旧，感激为君吟。

【春暮山中重寄张子】

烟水途成阻，云天恨渺然。

素书缘病废，芳草为情牵。

岩绿飞花后，春寒细雨前。

闻君栖墓意，遥赠《蓼莪篇。

【奉怀子循司勋二首】

郢曲何人理，怜君独苦心。

一官丝鬓尽，万恨绿樽深。

园步携琴入，山行载笔寻。

有怀良夜永，风露满云岑。

寥落空山外，蹉跎暮色催。

岁华看逝水，心事见残灰。

畜意搴花去，含情迟雁来。

穷通无可诘，空笑楚臣哀。

【秋日山中怀淳甫】

旧事游难续，新愁泪易催。

人亡收夜烛，欢散彻林杯。

顾影俱萧鬓，寻踪半绿苔。

在山凄暮类，宿处岭猿哀。

【送淳甫重往白下】

迟迟白下棹，黯黯寒云津。

怨别清江路，相看暮发人。

客行偏冒霰，家在不逢春。

长揖邮亭外，含情柳色新。

【山家】

山家日翠微，澹荡挹清晖。

溪水绕门绿，岩云当户飞。

夕阳啼鸟尽，细雨落花稀。

迟暮何知客，逢欢便作归。

【题邹氏山居】

草户烟波上，林扉碧岭西。

柳边时系艇，花外忽闻鸡。

圃树萦窗暗，山云度槛低。

主人开径处，惟有绿桑蹊。

【沧浪亭作】

窈窕沧波寺，玲珑水上扉。

绿窗云竹净，朱户露花晞。

鱼逸晴偏跃，鸥闲昼不飞。

东邻精舍近，无虑戴星归。

【春日结草庵】

指引松门路，飘飘水上蹊。

津云春匝寺，灌木昼藏溪。

苔色终年绿，藤花四月齐。

归途余兴绪，黄鸟隔林啼。

【冬日宴何中翰馆】

乖隔徂年易，多歧会面难。

挂冠辞汉阙，避地向江干。

语别淹宵宴，听歌忆旧欢。

霜天情易惨，醽绿坐消寒。

【腊日山居柬淳甫】

生事同寒鹊，冰霜意若何。

黄金初岁尽，白发暮愁多。

世虑销云梵，冥心托薜萝。

故人年亦谢，良晤惜蹉跎。

【幻于携酌南馆】

避暑南楼暇，逢君迟客时。

绿阴消夏气，清圹贮凉釭。

林密云归早，溪深月到迟。

兴阑杯未徼，惆怅暝烟滋。

【寓竹堂寺淳甫携榼见过】

境外欢良晤，壶觞恋夕阴。

暝云沉碧殿，凉雨澹珠林。

存没悲前事，荣枯怆暮心。

一樽仍自惜，惆怅别时襟。

【寄蒋比部】

作吏仍兼隐，因君忆镐京。

白云笼署榻，红叶映江城。

环渚烟中尽，平堤画里行。

于公方种德，谁不诵佳声。

【游报恩寺】

荒畛通云岫，烟萝敞绀扉。

画梁云气尽，网户雨丝飞。

僧寂鸣钟罢，林荒宿鸟归。

一灯仍自照，惆怅恋残晖。

【川上晚步】

野步斜阳外，逶迤度广廛。

荻花明翠渚，云叶散华天。

水冽含霜气，山青带暮烟。

正逢同稼日，春酒兴相牵。

【春日登湾上水楼】

心赏欢同调，聊成假日游。

暮窗纡翠岫，春槛抱沧流。

芜绿烟催暝，花寒雨作愁。

红芳坐来歇，登处且消忧。

【伤黄淳甫】

在世同行客，君归莫怨先。

夜台多绮岁，朝露少华颠。

竹下今伤寂，花前昔记眠。

莫教邻笛奏，怀旧易潸然。

【山楼卧病喜清甫见过】

疢积怀生虑，门闲笑客稀。

为楼聊暇日，隐几但清晖。

酒气凌花架，厨烟出翠微。

朱颜犹自渥，且莫恋萝衣。

【徐锦衣西园】

石磴援萝陟，房栊曲径通。

娇莺穿玉树，晴蝶戏芳丛。

竹密难分曙，松疏易入风。

出门迷路窅，回首恋春红。

【花朝前一日对雪】

仲月花晨逼，飞霙点绿蘋。

红芳一夜变，玉树几枝新。

伏槛浑疑腊，当杯半助春。

素华消处尽，应避艳阳辰。

【过东湖寺清甫旧寓】

物外生寥泬，精庐俨翠微。

案尘收蠹简，院静掩萤扉。

朗月思玄度，清言阻彦威。

陈踪那可即，回首怅烟霏。

【避暑东湖寺】

物外寻真境，云标启梵宫。

绿沉消夏气，红艳夺春工。

岭色含朝旭，岩声乱夕空。

坐来林月上，凉思满房栊。

【哭白下沈山人镇卿】

分手浑如昨，生离已十年。

何期从物化，天畔忽潸然。

酒伴凄朝露，花情忆夜弦。

无由伸挂剑，拜手酹苍烟。

【归次曲阿作】

曲阿城外草萋萋，匹马东归日正西。

乱后客身无可寄，春深乡思转成凄。

愁中燕子惊新社，梦里桃花识旧蹊。

莫向行途歌不易，青山茅屋任君栖。

【寓妙隐庵】

东风仙苑斗芳菲，家在云林屡梦归。

河畔草青莺欲语，城南花满蝶初飞。

寒生古院偏多雨，苔没空阶正掩扉。

留恋曲池春更好，垂杨终日锁烟霏。

【云阳道中】

云阳郭外晓氤氲，飞鞚连翩正逐群。

天际楚山春易霭，云中江树曙难分。

乡心更值风花暮，旅迹频惊陌草薰。

欲向陇头聊驻马，啼莺深处不堪闻。

【叔贻卧病家园诗以代讯】

闻君抱病谢尘踪，归卧乡园绿屿中。

水曲更怜藏别岛，花深遍爱隐房栊。

仙芝出地俱成饵，琪树为林半是丛。

最忆夜分红烛静，朱帘垂处月朣胧。

【送陆甥绶适淮阴】

征帆眇眇去江滨，千里垂杨暗绿津。

乳燕不堪临别酒，落花偏自送离人。

淮阴尚说王孙市，楚水空流故国春。

荒戍角声愁暮起，夕阳时节易沾巾。


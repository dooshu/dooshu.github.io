卷九十四

钦定四库全书

怀麓堂集卷九十四

明　李东阳　撰

文续稿四

北上録

明故封太安人舒氏墓志铭

今年秋予奉诏校文南都既撤棘闻友人沈君仲律母丧在殡往吊其家时仲律以按察佥事提学山西未反也予归过济寜遇诸舟中与居留一夕仲律戚戚强答语殊不释既乃言曰吾母之葬不可无铭铭非吾子固不可今日之会殆天以子假我也予不得辞因问状仲律呜咽後强语其概予次第其言为叙及铭母姓舒氏性聪慧识字义年三十归赠礼部主事君某为继室生二子钟即仲律举进士历南京礼部主事铠亦举进士拜南京兵部主事及其先室子长山知县监视爱均一封君没二十年独综家政教子成业以钟贵封太安人平居无疾病年八十一夕卒是为成化庚子某月某日卜以某月某日葬于某山之原仲律言止此予不能益也独忆仲律曩岁尝迎养山西及其弟铠官南京始奉母归铠卒仲律以母故乞归不许乞终养又不许居尝不乐竟以忧返天其弗遂孝子之心固若是甚哉仲律学识高雅志操修洁尤笃孝养观母教者宜于子乎徵故予独掇其大者着之铭曰吊母乎江之东铭母乎舟之中刻而纳之山之宫吁嗟乎安人其永终

金陵何氏墓图记

金陵何氏墓在南都安德门外二十里黄泥图之原今百户镇所置以葬其祖考妣者也何之先为松江上海人始祖胜洪武间从军而没曾祖兴代役以功擢留守後卫百户祖费嗣官死事沙漠祖母杜年甫二十有九守节不二二子海甫九岁亮甫七岁海以疾不任官事居干内蛊亮为摄嗣者三十余年镇实海子名在世胄复承故职而杜安人固在食其禄年六十有八而终镇乃卜吉始兆奉祖衣冠合葬于兹兹维天顺甲申某月某日越八年成化壬辰某月某日弟监亦祔葬焉故何之有墓自留守镇始为之也墓远都城镇以官守弗得以时省视乃命工绘图以藏其家示其子若孙以识不忘庚子之岁予以南都试事还朝而镇寔以留府公务北上铎舟相先後因述墓事请予为记意勤甚不可辞乃掇其颠末书于卷端使凡为何氏後者瞻视窀穸顾怀本原念其身所自出业所由起夙夜黾勉以图不辱庶几事死如生之义非徒宅兆簠簋为观美之具如世俗所尚也镇弟监镛亮之子钢鍈皆克家来者盖未艾云

明故赠工部郎中杨公合葬墓志铭

公杨姓讳复荣其先陕西凤翔府凤翔县人考讳贤娶于李氏生公晩故名复荣李卒继娶霍氏为故工部右侍郎瑄之姑实鞠成公公生頴慧得父书法读书好礼力孝友图家政誓不废业乡人皆曰杨翁有子矣娶符氏符亦巨族或称内助生子恭恭生十月公丧十有三年母符亦卒比弱冠祖考妣皆先後即世??孑立乃依母党于岐山岐山亦凤翔府地遂定居为今籍恭力学图仕为岐山县学生举天顺己卯乡试登天顺甲申进士拜行人司右司副赠公官及母为孺人九载迁工部郎中理畿内山东河道事复以其官赠公再赠母为宜人又六年材誉益着诸大臣荐于朝拜通政司右通政领职如故盖杨氏自公祖考而下世皆孤传及通政君始大显人又曰杨公有子矣初公及宜人及公考妣之卒皆旅于符氏攅而不葬者若干年通政君念少孤弗克礼葬恒切自痛既显乃上疏乞归买地治兆合葬祖考妣为一室并迁公及宜人合葬为一室祔焉先期一月予奉诏典南畿试事归遇于河君予同年进士也乃述事略徵予铭将刻石临清载之西归予方北上留弗得君遣使从予舟至天津乃畀之还公卒某葬某某月某日宜人卒于丁卯某月某日今葬地为某山以成化庚子某月日予铭以十月四日铭曰生也同堂死也异室兴言孝思使我心怵谁复襁我而弗壮我九原有知寜不望我岐山之阳实隣旧疆公之孝思天徯其藏我铭兹丘永世无忘之

怀麓堂集卷九十四








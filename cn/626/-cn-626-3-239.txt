唐侍读之淳一十七首

【对酒（亦曰《偶会行）】

对酒勿伤，偶会何常？今日同堂，出门异乡。

同堂之乐，乐过千春。来日大难，苦口焦唇。

翩翩飞燕，冬藏秋见。邕邕鸿雁，翱翔云汉。

顾尔百鸟，啸侣鸣俦。我欲弯弓，其声啁啁。

此物虽微，拙诚所慎。爱屋及乌，柔远能近。

吴中白苎，细若缣素。制为君袍，愿君永御。

【会庆堂】

飘飘山上云，乃在谷中藏。

风吹万里去，何当还旧乡。

阿翁昔居乡，黑发坐高堂。

手栽堂前树，日夕望阴凉。

不意偶飘逐，云路浩茫茫。

阿翁今来归，树已如人长。

闾里相庆贺，出入有辉光。

东畎种菽粟，西畎种稻粱。

南畎种菅麻，北畎种柔桑。

收稻持作饭，采桑持作裳。

上以输井税，下以奉蒸尝。

阿翁有两儿，两儿复有郎。

蛰蛰宅中居，婉婉有义方。

阿翁升堂坐，子孙列两傍。

阿翁出门去，板舆相扶将。

日入始言归，侍婢献羹汤。

人生贵庆乐，此乐殊未央。

传与翁后人，守之慎勿忘。

【毛沧儿歌】

毛沧儿，毛沧儿，沧儿生在兰沧西。兰沧去天万有三千里，土人花脚金两齿。沧儿之父名声达天子，天子遣使远召之，沧儿随父来京师。沧儿年几何？三岁尚不足，两岁颇有余。顶犀眼漆唇抹朱，学语未成意态殊。麒麟之子，宛马之驹，产自绝域升天衢，人言传书有种非尔雏？尔父年几何？五十逾六未及耆。十五年落西南夷，西南之人愚不识，长官麾呵妇女笑骂儿童欺。昔辞乡里六亲俱，白发黄口同系累。一家尽死，一身在载锡，尔胤惟有天公知。天公知，又锡尔冠爵，带而裳衣，脱尔介胄，参龙虎夔。毛沧儿，毛沧儿，好儿子，尔父老矣。望尔似尔父，尔宗有光。祝尔长大，无诸祸殃。吐尔锦心绣肠，出擅昭代之文章，如马、班、燕、许鸣汉唐。毛沧儿，毛沧儿，父友作歌听勿忘。

【咏高丽石镫】

窍石烛幽遐，虚明讵异纱。

琢从箕子国，坰向竺王家。

耿耿知悬烬，亭亭讶作花。

定余神自照，经残漏欲赊。

愿持明慧境，扬彩遍河沙。

【送贡先生（五十韵）】

先生京国来，称有母氏丧。

问之几何时，二十余星霜。

八月发秦淮，九月下涛江。

旦闻云海滴，夜视星斗芒。

短服双鬓秃，千里一苇航。

山回指会乩，孤城水中央。

昔雉堞未建，今青青者杨。

伤心至正末，四海沸鼎铛。

县官高不闻，藩将贪如狼。

城守人自敌，乐祸甘不祥。

一家当此时，赤脚相扶将。

水行乏舟楫，陆又无仆僮。

俄然母疾革，药石不可攻。

暨乎属纩际，疾敛不及停。

藤皮束木匣，藁葬东城傍。

对餐岂暇饱，欲哭且吞声。

奉父复西迈，乞食三吴中。

三吴鱼米区，辛苦副所望。

一留日颇久，沈痛割中肠。

越山岂不佳，不及我故乡。

故乡既已通，寒暑亦已更。

蹉跎岁月晚，念之颠且僵。

松楸日凋摧，白昼狐狸鸣。

死者若春雨，生者如晨星。

今日复何日，夙负始克偿。

日出启母欑，恸哭天无光。

黄昏问娥水，又欲趣四明。

云有一长兄，客死与母同。

翩翩两丹鍈，逝欲共回翔。

走也忝越人，知先生甚详。

先子昔筮仕，两子同榜名。

先生文章族，冠盖望宣城。

公侯卿大夫，郡守尚书郎。

下者仕州县，富贵莫与京。

先生蚤有闻，秀出子弟行。

玉杯繁露学，曳履升其堂。

手中金仆姑，一发必叠双。

大官走致馈，扫閤拜于庭。

执经问谁来，无非侯与公。

家学远不替，新声日揄扬。

况先生孝弟，至性合天常。

明神鉴在兹，母兄得返葬。

纷然鸱枭群，欻见孤凤凰。

《白华古笙诗，《棠棣歌脊令。

锡类者颖叔，感寤于齐庄。

善始必有终，天禄非所量。

宣之山峨峨，南湖水泱泱。

玉衡夜插子，寒日朝在房。

少忍慎眠食，善达无咎殃。

我歌代虞殡，窃喜还窃伤。

【石鼓诗】

（洪武丁卯秋九月，余在燕城观石鼓，因赋四十韵。己巳三月，乡友赵棨谦氏持墨本来京师，俾余录诸卷尾。）

郡学旧辟雍，中有岐阳鼓。

古今所闻十，左右各惟五。

离离大星陨，兀兀坏云补。

累累营灶减，落落陈沙聚。

质若切玄玉，制若覆冷釜。

气若熔五金，文若断钗股。

孤峰割秋瘦，千葩耀春妩。

森严列戈矛，尔雅冠章甫。

厓冰溜静悬，海暖浪掀舞。

摧裛半折轴，败舫或遗橹。

小龙彭蠡归，大鹏扶摇举。

断苔明碎锦，古墨渍润础。

思昔委秦郊，雷电惊草莽。

耒牛砺其角，凿臼加以杵。

幸今依黉宫，星日照廊庑。

圭璧逊其仪，俎豆与之伍。

脱非天意怜，或是神明祐。

深檐白昼永，老屋祥鸾翥。

晴连画戟阴，冷湿宫墙雨。

诸生获讲解，髦士资训诂。

启钥烦竖阍，拓本利商贾。

韦辞表姬周，韩语怀李杜。

雄章迭铿鍧，遗恨寄酸楚。

纷纭欧苏作，诘屈郑吾谱。

称评虽靡定，仿像讵非古。

鲰生千载下，匏系三江浒。

神徒驰周南，足不出城府。

适从辽碣役，遂作幽燕旅。

平生慕奇闻，一日获嘉睹。

初临色愈庄，欲狎气斯沮。

如亲至东都，揖让申与甫。

如亲与田猎，搏攫兕与虎。

如虚藜苋腹，烹太牢肥羜。

如洗蜩蝉耳，聆笙磐柷敔。

羁愁破昏懵，喜气泆眉宇。

时维躔寿星，岁甲在强圉。

天寒号鸱枭，城荒茂禾黍。

宗周本余怀，览古亦天与。

摩挲重图训，蹙蹜愧庠序。

聊陈曹郐风，式继韩苏武。

【严子陵墓】

昊天厌新乱，炎刘嘘复然。

天子吾故人，不事胡其贤。

维此一抔土，体魄之所存。

清风激岩谷，劲气出萧兰。

中有高空云，日夕相与旋。

化为千尺虬，下饮清冷渊。

为霖既靡试，翻身入长烟。

犹疑动星辰，亟去不敢邅。

我见重再拜，毛发凛冲冠。

缅怀东京日，惕然思执鞭。

【柯亭】

蔡子横笛处，名存音则亡。

常时亭上人，念此一慨慷。

悄然官涂迥，杂树夹疏篁。

先秋气已袭，纟风爽若含霜。

渔樵夜各归，月出斗有芒。

微云翳河汉，龙火干正阳。

狐狸草中号，熠燿又宵行。

龟亡凤不至，何以尉轩皇。

我有嶰竹枝，颇复谐宫商。

藏之五百秋，正气惨不扬。

天地所爱惜，神人共嗟伤。

恒愿起九泉，从子返虞唐。

【题高氏挹翠楼】

疏楼压渚玻璃光，玉沙粼粼生象床。

回唐杂华结春雾，江女濯锦胭脂香。

东风夜入蒲芽紫，暖绿摇空一千里。

倚极青阑泛滟明，并刀剪得银河水。

水穷云阙露微岚，远碧斜飞十二帘。

日晚愁吹箫底月，小龙行雨过江南。

【元夕东池上作】

未老只伤离，春霜着鬓丝。

才过拜年日，又属放灯时。

头重生憎酒，心问熟品诗。

此身萍叶似，漂泊偶东池。

【元夕次孟熙韵】

今夜越王台，莲花匝地开。

星河低蜡炬，歌管散银杯。

水向铜龙滴，香从粉妓来。

遥怜多病客，江馆咏寒梅。

【营中闲夜（六韵）】

闲坐乐从戎，将军得上公。

佩刀悬玉虎，缸烬剔金虫。

远柝微侵月，清笳迥带风。

香腾炉面紫，火射箭头红。

舞剑知书法，谈棋识战功。

明朝当阅武，传令选雕弓。

【和答孟熙见贻】

晚天凉雨碧云收，竹几藤床只卧游。

出海鼓笳天上曲，夹城风雨驿边楼。

常时中酒翻疑病，此日怀人况是秋。

忽得刘郎寄来什，剩将诗思满汀洲。

【长安留题】

晓阁疏钟午店鸡，客途风物剩堪题。

葡萄引蔓青缘屋，苜蓿垂花紫满畦。

雁塔雨痕迷鸟篆，龙池柳色送莺啼。

前朝冠盖多黄土，翁仲凄凉石马嘶。

【秋夜怀孟熙】

西风卷海作涛声，烛影檐花彻夜明。

况有怀人心似雨，暗随秋点出江城。

【次孟熙韵】

百顷清江一草庐，乡人齐识病相如。

不知吟得秋多少，柿叶红时好细书。

【望仙楼图】

马声龙影半天来，月殿霞扉次第开。

一自踏歌归碧落，人间空筑望仙台。


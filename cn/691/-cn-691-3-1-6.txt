◎陈方伯

江西德化陈东浦方伯（奉兹），初以进士为四川知县，当金川作乱，大兵过境。上宪多委以苦差，公主炮局及修葺兵兴桥路，常居口外山谷间，濒危者屡矣。同僚亦不之恤，上宪更不垂怜也。有三杂土司者，地当进攻金川之孔道，官兵猝至，三杂长卓尔码，妇人也，疑且伐之，闭门相拒。将校大哗，谓三杂畔矣，宜先攻破之。公疾行，告将军曰："三杂非畔，未知国家意耳，请以单骑往察而谕之。"将军从公策，公至，数语间，卓尔码即散守者，具状上谢，且奉军过甚谨。后得诏，加封贤顺。卓尔码谓惟公能活我，又予我以荣也。至今铸像事之。公在蜀中二十七年，至是，以军功氵存擢至江苏布政使。


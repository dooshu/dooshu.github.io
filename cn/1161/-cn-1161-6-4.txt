送毕从事东鲁赴任序

在昔姫旦以摄政于周，伯禽乃食邑于鲁。用四代之礼乐，有千乘之兵革，表以龟蒙之山，带以洙泗之水，风淳俗厚，君义臣直，梦华胥之国，跻仁寿之域，未为比也。洎！大朴既散，淳风渐浇，失文武之遗基，当桓庄之乱政。沴并妖聚，瑞减祥消，苍生嗷嗷，罔知攸诉。天念民弊，生仲尼以救之。执持宪章，鼓扇仁义，高飞日月之翰，廊开阴翳，大定诗书之理，教彼昏蒙，三纲五常，于是乎在。然而上有定、哀不道，下有季、孟专权，隳沦素风，蔽塞鸿业，厕陪臣之列，无尺土之封，下泣区区，为累如是，以至山颓木坏，良可悲哉！厥后周祚波倾，鲁邦波歇，暴秦、新莽之下，固不足征。我宋天王子百姓，君万邦，兴替当义，理乱在目，思欲化九有如复盂，用群贤为利器，乃眷东顾言是邦曰：礼义之乡也，非有德者不可居之矣。虽圣主遐躅，贤侯远临，日挂念于万机，恐失所于一物，乃择朝贤通而理之，又设幕职观而察之。所谓用得具，人民受其赐也。东平毕公当是选也，公法姫旦，师仲尼，手握宪章，心抱仁义，重飞日月，再阐诗书，三纲五常，予人得而见矣。噫！公有仲尼之德，异仲尼之时，君非定哀，臣非季孟，素风无窒，鸿业大行。一角来祥，罔有泣麟之泪，九苞作瑞，固无叹凤之声。陈桓子不见居齐，讵劳请代，少正卯无闻犯鲁，何暇行诛。夫如是，则晨至而暮，理不为难哉？议者曰：公是行也，抱其德，遇其时，若敬而守之，奉而行之，见周孔之道尽行于今世矣。珍重珍重。












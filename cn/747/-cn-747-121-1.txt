○李涛罢相制

朕虔承遗训，嗣守鸿基，尝惧眇冲，不克负荷，所以师臣畏相，稽众从人，采沃心造膝之谋，询继体守成之道。其或力非任重，才不迨时，有玷天工，显贻物议，宜从罢免，用儆厥愆。开国佐命辅圣功臣光禄大夫行中书侍郎兼户部尚书同中书门下平章事上柱国陇西县开国伯食邑七百户李涛，早预朝伦，素亏时望，继践清华之列，曾无倜傥之名。先皇帝应运开阶，济物成务，未明求理，虚已待贤，擢自禁林，升之槐路，既委宰衡之任，蔑闻帷幄之谋。迨及眇躬，初亲庶政，被顾问之际，屡睹醺酣；当献替之时，无闻诋讦。复亏严重，但务诙谐，讵为君子之儒？殊失大臣之体。重以梓宫在殡，国步多艰，屡陈违众之言，频建出师之议。率尔独见，岂是臧谋？朕方务含宏，冀全终始，虽包荒而在念，虑假器以兴讥，俾辍中枢，式存大体，仍令还第，庶用省躬。惟尔自贻，无我有怨。苟能思过，岂吝推恩。可罢免，勒归私第。


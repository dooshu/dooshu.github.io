卷六十

<史部,诏令奏议类,奏议之属,历代名臣奏议>

钦定四库全书

历代名臣奏议卷六十

明　杨士奇等　撰

治道

宋宁宗时知安溪县陈宓上封事言宫中宴饮或至无节非时赐予为数浩穰一人蔬食而嫔御不废於击鲜边事方殷而桩积反资於妄用此宫闱仪刑有未正也大臣所用非亲即故执政择易制之人台谏用慎默之士都司枢掾无非亲昵贪吏靡不得志廉士动招怨尤此朝廷权柄有所分也钞塩变易楮币秤提安边所创立固执已见动失人心败军之将躐跻殿岩庸鄙之夫久尹京兆守将有守城之功以小过而贬三牙无汗马之劳托公勤而擢此政令刑赏多所舛逆也若能交饬内外一正纪纲天且不雨臣请伏面谩之罪

宓为军器监簿转对言人主之德贵乎明大臣之心贵乎公台谏之言贵乎直陛下临政虽勤而治功未举奉身虽俭而财用未丰爱民虽仁而实惠未徧良由上下相蒙务为欺蔽匦奏囊封有怀毕吐陛下付近臣差择是有意於行其言也而有司惟取专攻上躬与移咎牧守之章腾播中外以荅观听今赤地千里蝗飞蔽天如此其可畏犹或讳晦以旱不为灾蝗不害稼其他诬罔抑又可知臣故曰人主之德贵乎明大臣施设浸异厥初凡建议求言之人则以他事逐谏官言事稍直则以他职徙忠愤者指为不靖切直者目曰沽名衆怨所萃则相继超升物论所归则以次疏外某人之迁是尝重人罪以快同列之私忿者某人之擢是尝援古事以文迩日之天变者直节重望以私嫌而久弃老奸宿赃以巧请而牵复使大臣果能杜幸门塞邪径则举错当而人心服臣故曰大臣之心贵乎公台谏平居未尝立异遇事不敢尽言有如金人再通最关国体近而侍从下至生徒莫不力争冀禆庙筭独於言责不出一辞辇毂之下乾没巨万莫之谁何州县之间罪仅毫髪摭以塞责大臣所欲为之事则遂之所不右之人则排之仁宗时有宰相奉行台谏风旨之讥今乃有台谏不敢违中书之诮岂祖宗设官之初意哉臣故曰台谏之言贵乎直三者机栝所系愿陛下幡然悔悟昭明德以照临百官大臣台谏亦宜公心直节以副望治之意司农卿薛极上疏曰愿陛下深思顾諟之难益怀兢业之念勿谓帝德罔愆而怠於进修勿以天灾代有而应不以实政纲虽举必求益其所未至德泽虽布必思及其所未周誓以今日遇灾警惧之心永为异时暇逸之戒将见天心昭格沛然之泽响应於不崇朝之间迁权刑部尚书

礼部侍郎袁燮上奏曰臣近者伏观陛下肆颁明诏抚谕军民具言我直敌曲兵应者胜于以开晓人心振作士气可谓义举矣然臣窃谓事有枢要物有根本未有国家不治而可以排难折冲者故孟轲曰明其政刑虽大国必畏之矣又曰能治其国家谁敢侮之今吾国家之政刑其皆明乎抑犹有未明者乎臣愚不肖蒙陛下拔擢置诸论思献纳之列而隐情缄默非忠臣也用敢以今之政刑犹有未明者为陛下言之臣闻国不自重以人而重忠良布列重於九鼎奸谀并进轻於鸿毛今自更化以来非才不用凡通敏可喜者靡不甄拔高爵重禄与之不靳宜其如糓粟之必可以疗饥如衣裘之必可以御寒也而考其绩效?焉未见国势浸弱戎心遂啓陛下知其所以然乎则以今日所用之才非不衆多而真才则寡尔似奋发而实怯弱也似多能而实寡陋也不皇皇於仁义而汲汲於荣禄已不自重又岂能为国重乎国人不服又岂能服外域乎今之儒帅固有德望岿然举世推重者矣分阃泸南未为不用而地非切要不足以观其施设今之忠贤亦有慷慨论事名闻外域者矣宜还天朝增重国势而远守支郡未究所长舍莫邪而用铅刀弃周鼎而宝康瓠是非颠倒何以立国此其政刑未明者一也臣闻邦以民宁民以财聚培埴加厚则咸安其业朘削无已则不乐其生今日吾民之困甚矣征敛太繁而已输者责其再纳逋负日积而已蠲者不免复催有追胥之扰有鞭箠之严惟命是从民财安得而不匮重以贪吏肆虐政以贿成监司牧守更相馈遗戎帅所驻交贿尤腆而诸司最多之处抑又甚焉见得忘义习以成风於是乎昔日优裕之郡今皆凋弊矣昔日驩乐之民今皆愁叹矣九重之邃其亦尽知之乎闾阎疾苦不彻於冕旒之前官吏贪残自肆於法律之外虐我黎庶邦本倾揺而罕闻有所谴责此其政刑未明者二也臣闻王畿者天下之本亰邑者王畿之本若昔令王虽一视同仁而周官所纪於王国尤厚所以同其本也行都之建垂九十年生齿虽繁衣食未裕其故何哉盖自楮币更新而蓄财之多者顿耗自塩筴屡变而藏钞之久者遽贫比年水旱民无遗赀物货积滞商旅不行故大家困竭而小民焦嗸市井萧条而官府匮乏势之所必至也抑又有因循而未革者淳熙中亰邑守臣别进禁中缗钱岁以十万计後复增之一季十万每岁凡四十万先朝全盛之时炎兴隆乾之际未尝有此何所从出多方督促先期进献假酒本以充数米麦之直偿不以时商人咸怨来者益寡酒政既隳榷酤不售何以助经费哉亰辇之下人心不宁殆孔子所谓吾恐季孙之忧不在颛臾而在萧墙之内此其政刑之未明者三也臣闻朝廷之上一举一错人所观瞻不可不谨罪所当重而辄轻之禁所当严而辄弛之皆非至公无私之道迎合权奸之意乞斩一世儒宗此等恶名百世不磨衆所共弃也而一旦洗涤之安在其为公道乎场屋代笔之罚先朝之所甚严罪至鞭背终身不齿自禁防陵夷肆行无忌今春始严於法而仍薄其罪追止一秩贪鄙恃利之徒何惮而不犯法乎任子铨试至为易得而不能措一辞者往往倩人为之厥费不过千缗而终身可以禄仕法非不具废而不行爵此横目之民岂不重为民害乎此其政刑未明者四也臣闻赦小过举贤才圣人待物之心甚恕怙终贼刑刑故无小圣人惩恶之意甚严夫亦察其情而已矣开禧用兵一时将帅扞患难守城壁者亦不为无劳事平之後乃以廉谨责之岂汉家宥李广利赦陈汤之意乎今已渐録矣而未有所任使顷岁亦有自朝士出守盱眙者经画有方功效渐着俄以罪见斥边人深惜其去臣窃以为台谏风闻其罪而罢之公也明主念其勤劳赦而用之亦公也各有攸当两不相损复何疑於此乎至於选锋统制诳北人之来归伪受其降掠其宝货而絷以遗敌投诸死地絶中原向化之心原情定罪先王之所不赦而晏然自若罚不伤其毫毛毋乃太寛乎此其政刑未明者五也若此之类尚多有之夫政刑苟明强大之邻不足畏政刑不明微弱之敌不可忽今我虽率道而边臣不体圣意驱其穷乏就食者而饥民无不我怨戮其慕义来归者而豪民无不我怨敌虽微弱然能招羣盗而封爵之赦叛臣而复用之亦不为无谋矣鼔率羣怨有所侵越何以待之呜呼处今之世何可一时一刻不以边事为念乎当宵衣旰食坐薪尝胆之时而优游泮奂若四方无虞之日从容拯溺揖逊救焚祸至无日矣可不畏哉书曰无怠无荒四夷来王陛下清心寡慾早朝晚罢不以声色货利汨乱其聦明亦可谓无怠无荒矣然古人之所谓无怠无荒者殆不止此事所当为不亟为之即怠荒也兢兢业业一日二日万几所以为帝之盛自朝至于日中昃不遑暇食所以为王之显伏惟陛下若稽古训明诏大臣无一日不熟议边事无一日不延见廷臣合衆多之智谋求经济之筹策扫除奸蠧修明政刑自然国势安强威声震叠而残敌无能为矣诸葛亮制八阵法敌莫能败可谓一代之杰然贾诩不称其用兵之能而美其治国之善盖军国无二道长於治国乃所以妙於用兵也孟轲所谓明其政刑虽大国必畏者盖如此惟陛下亟图之

燮又奏曰臣生禀惷愚不识忌讳每思古人有言事君有犯而无隐此臣子之职也况叨论思献纳之列尤当以是为职者乎臣闻天下犹巨舟也漏焉而窒之斯不溺矣天下犹大厦也攲焉而扶之斯不倾矣陛下视今日之势安邪危邪强邪弱邪如其安且强也虽方盛之邻邦犹向风而慕义今者蕞尔残敌灭亡无日而犹敢肆其凭陵则中国之不安不强亦已甚矣舟漏而不窒室攲而不扶则将若之何此臣之所为夙夜懔懔食不甘味寝不安席也陛下可不深念之哉臣闻小大之臣咸怀忠良则朝廷之势尊邪正杂揉忠谗并进则人主之势孤夫以土宇之广民物之衆共戴之以为君可谓不孤矣然忠臣良士助焉者寡又岂能独运天下乎昔嘉佑中张昇为中丞弹劾不避权要仁宗劳之曰卿孤特乃能如是昇对曰臣朴学愚忠托身睿主不可谓孤今陛下之臣持禄养交者多赤心谋国者少陛下似孤立也仁宗为之感动呜呼一言悟主於斯见之可谓至忠至切矣陛下观今日在廷之臣其皆赤心而谋国者乎抑亦有持禄养交者乎君譬则腹心也臣譬则手足也一体相须休戚利害靡不同之国步方艰当求所以康济之策国威未振当思所以恢张之道痛心疾首莫敢皇息人臣之义也今也不然惟靡曼是娯惟珍奇是好淫侈相高燕乐无节同堂合席不闻箴规相与恬嬉而已赤心谋国者固如是乎贤才之於国犹御寒之衣裘养生之谷粟也汲引善类无间亲踈奇伟卓荦难合自重之士尤当极力推挽俾为时用人臣所以报国也今推贤扬善固不为乏而挟私害正者亦或有之合於己则掩覆其大过异於己则指擿其小疵毁誉发於私情而真才不得展布赤心谋国者岂其然乎星象屡变其占为兵甚可畏也而不以为忧亰辇之下剽掠公行非小故也而不以为恠旱潦之後征科如故残民之大者也而不以为非导谀贡佞偷合苟容以梯媒宠禄而已又岂赤心谋国者乎此其二三节目尔其余宿弊人主之所当急闻而人臣之所以不敢尽言者殆未易悉数矣夫所为不敢言者盖言之则大拂人情非所以养交其交不固又非所以自安也植私者衆赤心者寡人主少所凭仗其何以重朝廷乎今夫一介之士利害止於一身犹以寡助为戒必求切磋之交况於人主宗社安危所系非轻苟非多助何以为国今日之深患也虽然挽而回之岂不在我伏惟陛下发自宸衷大开言路药期於治病而不嫌於苦口言取其有益而无恶於犯顔惟真才是用惟公道是行如天地之无私於覆载如日月之无私於照临圣明当阳贤俊布列翼之卫之共图斯世国势既已安强皇威自然震叠区区残敌不称藩面内则殄灭无余又岂能为中国之患哉古语有云正其本万事理臣不胜惓惓惟陛下留神省察

燮又奏曰臣闻保邦之策其威声在备御其根本在人心人心有胶漆之固则国势有嵩岱之安何忧乎夷狄之不服何虑乎奸雄之窃窥此保邦之上策也夫所谓结人心者当如何哉孟子有言得其民有道得其心斯得民矣得其心有道所欲与之聚之所恶勿施尔也政令行乎上而欲恶因乎民无所撄拂岂有不感悦者哉感悦益深则根本益固矣陛下视今之生灵果皆乐其业乎今之政令果皆便於民乎朝廷之意未尝不以忠厚为主而奉行之吏往往多以苛刻为能围田再给亩输千钱未为过也然歉岁籴价翔踊则输钱为便丰年粒米狼戾则输租为优今槩取之已不乐矣况既输钱中都而州县督租如故是再输也其肯服乎楮法之更敢减落者没入赀产至明白也然疑似之间初非减价而遽绳以法已摽拨者亦并籍之朝廷虽已给还而未给者觖望能无怨乎罪丽于法正其刑可也或严行科罚而因以为利逋负官物责之偿可也或赦令已蠲而督趣不休秋苖之斛面日增关市之征税日重此岂吾民之所欲哉民所不欲而日夜施之财匮于下无以相养能不涣散乎陛下毋谓亰邑之内民物熙熙可以为庆当知自此而往駸駸不如诚为可忧我太宗皇帝尝因观灯御楼美亰辇人物之盛宰臣吕蒙正对曰乘舆所在士庶走集故繁盛如此都城不数里饥寒而死者甚衆不必尽然愿视近以及远先正大臣规正人主剀切如此臣愚亦望陛下乐闻忠言以广视听如是而为民之所欲如是而为民之所恶靡不知之然後肆颁明诏诞告万方政令之不便於民者更之官吏之敢为民害者去之逋负之不可催理者蠲之枯旱之久霈以甘雨岂不足以悦人心召和气而洽隆平之化哉前日之叹息愁恨今日之讴歌鼔舞在陛下一转移之间尔人心既固国势日张孟子所谓施仁政於民可使制梃以挞秦楚之坚甲利兵者将验於今日矣昔皇佑中范镇建言备契丹莫若寛河北河东之民备灵夏莫若寛关陕之民备云南莫若寛两川湖岭之民备天下莫若寛天下之民此至论也惟陛下亟图之

燮又奏曰臣闻国以民为本民以食货为本国非民无与共守民非食货无以相生是故食贵乎足而货贵乎通兼斯二者而为国之本立矣恭惟仁圣在上天覆海涵惟恐一物不得其所而食常患乎不足货常患於不通是岂终不可为耶以理揆之自古及今事虽甚难未有终不可为者存乎其人而已荀卿有言人主天下之利势也信哉以尊临卑以上制下心所欲为何事不集虽高屋之建瓴水不足以喻其捷也是之谓利势陛下既操是势矣何难乎足食通货乎且军兵虚籍最为冗费自招募增额厥费尤广诚未易供亿也然以陛下临之责成将帅考核其实减屯戍之卒而复承平旧数分所增之兵以补诸军阙额则亦何所不可昔孝宗时大将邵宏渊剔抉军中奸蠧具以实言优诏尊显以厉诸将今之将帅有若宏渊者陛下尊宠之而不然者陛下摈黜之岂复有冗食者乎军费省则民食寛矣今粒米狼戾无如二广运之歉处厥利甚博而海道险远人皆惮之朝廷固尝容其附载许以爵秩矣而漠然无应或者疑心未释欤私载虽多安知官吏之不致诘赏典虽厚安知异日之不冲改所以疑也此在牧守多方劝诱尔通贩者厚加之赏遏籴者重寘其罚而两淮荆襄之问以耕垦之多寡为守臣之殿最其有不尽力者乎此则足食之大略也夫楮币之作本借虚以权实尔虚与实相当可以散亦可以敛是之谓权鼔铸之弊日滋本钱移於他用监兵阙而不补工程不集殽杂取赢而又鉟销漏泄交相为蠧钱安得而不荒然鉟销不难革也往者庆元中惩一倅黜一尉而人心竦然无敢犯者今亦如是行之则此弊顿革矣漏泄不难禁也近者江隂事觉逮系天狱明正典刑不许商舶复通遂除莫大之害今於海邦皆然则为奸者戢矣鼓铸日增地无遗宝复严鉟销漏泄之禁自然钱日益多楮之不售者以钱收之又令州县之间输钱於官与楮相半敢违明诏必罚无赦二者并行而岂复有他弊乎此又通货之大略也其他积弊尚多臣愚未敢悉数惟陛下法天行健恢张纪纲整齐宪度大有为於天下足食通货在指麾之间尔复何虑焉易曰大哉乾乎刚健中正纯粹精也又曰刚健笃实辉光日新其德以是知圣人之德以刚健为首陛下躬纯粹笃实之资而加之以刚健日进无疆谁能御之民生憔悴财计蹙迫决非优游和缓之所能料理也惟圣心深念之

燮又上便民劄子曰臣闻大禹之训曰予视天下愚夫愚妇一能胜予又曰予临兆民懔乎若朽索之驭六马此言民为可畏君为至危也於其可畏者忽之於其至危者安之民离散於下君孤立於上而何以为国乎我朝光有天下列圣相授一本於仁虽兵力不至甚强财计不至甚裕若未能大快人意然人心固结国祚緜远亦根於此而已靖康之祸中原荡覆可谓惨矣未几而高宗中兴绍复先烈与周宣并隆绍兴之末金人凭陵逞其兵威俄而自毙属者权臣妄开边隙彼直我曲殆难抗御然元恶既戮而和好复通逆曦以蜀附金不旋踵而诛灭峒寇相挻而起亦复次第荡平虽朝廷有道威声震叠之所致亦由深仁厚泽民心爱戴而不可解所以臻此厥今时和岁稔人情熙熙长民之官所宜乘此安业之时拊循有加培养益厚始为称职而间有不然者以刻核之心行苛暴之政刑罚不中民无所措邦本所在日朘月削深为国家忧之昔唐宪宗尝谓宰相曰于颉大是奸臣劝朕峻刑卿知其意乎是欲朕失人心也从古及今寛则得衆峻刑则失人心仁圣在上深达是理亟颁明诏俾监司郡守务行寛大温乎如阳春之发育沛乎如时雨之膏润纳斯民於仁寿之域岂不休哉臣不胜惓惓

燮又代武冈林守进治要劄子其一曰遵法臣闻治天下之道不可以溺於卑亦不可以过於高自三代而後类皆趋近效而无远图以为吾纪纲粗张法度粗修民生粗安斯亦足矣岂必建宏远之规模而成帝王之极功乎是之谓溺於卑间有英锐之主谓治效不当如是之琐琐也乃慕高远乃求诸上古必欲荡荡巍巍之治复见於今志则大矣而其效邈然是之谓过於高矣夫溺於卑者固不足论而过於高者徒劳无益斟酌二者而求乎至当其惟一代之家法乎自古帝王之兴必有家法规模於开创之初持守於太平之日後世子孙遵而行之自足以治岂必慕高远而求诸上古哉酌祖道者可以养天下由旧章者可以固王业纷更高皇之约束虽嘉唐虞乐商周而无益也得失是非黑白较然则当今之务宜将安取臣窃以为治要所在惟我成宪是训是式则可以不劳而成功矣若昔五代之际四海殽乱民用不宁上帝悯之生我艺祖以神圣英武之资首攘奸凶光啓洪业王道废而复兴人纪乱而复正规模广大传之无穷列圣承之靡所更改此我宋帝王之业所以与天无极者也继自今文子文孙舍祖宗何法哉今夫有一家者乃祖乃父规模於前为子孙者犹必世守之况以天下之大神圣之所建立哉盖我祖宗之御天下道德仁义以为之本法制纪纲以为之具其更事多故其烛理明其为虑远故其立法密损益前代斟酌时宜根本乎圣心发挥乎事业坦然大中至正之道关诸百圣而不慙建诸天地而不悖如大禹之有典有则以贻子孙如文武之有谟有烈以啓後人也圣上缉熙之学日就月将固尝御经幄命儒臣进读宝训继以正说所以绳祖武由旧章者至矣尽矣臣复何言而臣闻之李绦曰知之不行无益也行之不至无益也方宪宗慨想贞观开元之盛欲庶几二祖之风烈而李绦告以斯言所以勉其君者切矣故臣愿吾君虽圣性得之犹复愿圣心加焉且臣闻之有遵法之君要必有奉法之臣唱焉而不和则治道阙矣夫崇寛大而本忠厚此祖宗之心圣上之心也而奉承於下者未必不失之严刻裕州县以寛民力此祖宗之心圣上之心也而奉承於下者未必不厚於取民其余庶事惧或皆然则大有戾於祖宗之训是岂吾君之心哉要必致察於此使中外臣子罔不为成宪是守斯可矣臣所言者凡十皆治要也而以遵法冠于篇首则尤其要者行之以一则是九者无所不合岂不复见祖宗之盛乎汉魏相以为古今异制方今务在奉行故事而已数具汉兴以来国家宜便奏请施行之相岂不能远取前代顾以为由汉之治自足以致治云尔由是言之论治道於今日者亦奚必为过高之说哉其二曰求言臣闻下情之通塞安危理乱之所由分也天下如人之一身血气周流则可以久安而无疾上下交通则可以常治而不乱昔者先王欲通其情而忧其不能自达也是以求之甚急上自公卿大夫服休服采无不可谏虽百工之微犹各执艺以谏初未尝设为定员也庶人谤於道则庶人有谏商旅议於市则商旅有谏犹惧此心之未孚也於是有谏鼔有谤木有进善之旌又惧夫勇者虽谏而怯者或未能也则为之法曰臣下不匡其刑墨遒人以木铎徇于路儆以不谏之刑古之人岂求夫从谏之美名哉亦惟曰鲠切之不闻则幽隐之不逹人主深居九重而海内是非利害之实莫能周知此非小故也破崖岸去边幅虚心以求之和顔以受之犹惧忠告之不至而况拂逆之沮遏之而使不得尽其情欤臣尝读唐史见李绦对宪宗之语以为始欲陈十事俄而去五六及将以闻又惮而削其半故上达才十二未尝不深悲之夫以忠言进於君此亦臣子所当然而乃蓄缩畏忌一至于是哉此无他顺从则利随违忤则害至利害之心胜故其势不得不畏非彼自畏也雷霆之所击万钧之所压不能使之不畏也夫使臣下有所畏而不敢言则谄谀相师浸以成俗而人主不得闻其阙失矣宫禁之崇深等级之辽絶耳目之所不及者虽至大之事迫切之情且不得而知而民之疾苦何自而伸乎昔我祖宗之际询访羣臣如恐不逮昼日不足继之以夜朝臣转对许以指陈阙失言事之官其多至二十员谏列因循或下诏而警之臣有忠言或漆匣而藏之非止在廷之臣得以尽规也雍丘一尉妄言嫔嫱布衣皂囊书辞狂悖而皆不加罪所以容纳谠言护养风俗类皆以犯顔敢谏为忠至於濮议新法之起争之者虽以罪去而继之者其言益危彼独何恃而不恐哉意者舍己从人从谏弗咈其风声气习固应有是耶比年以来饥旱相仍星纬失度天灾时变如此可言者亦衆矣而中外臣庶能奋不顾身以忠言劘上者罕闻焉此岂有所畏而不敢哉抑有由焉盖自中兴之初用事之臣力主和议严用刑罚以钳不附己者之口偷合苟容习以成俗故虽圣君相继急闻切直而士气犹未伸也动其敢言之机而作其敢言之气使其心奋发不能自已者其必有在矣夫瑰奇珍恠产於遐方异域人皆得而用之事固未有不求而得求而不得者虽然求言易从谏难古所谓从谏者非徒求之谓也忠虽不忤善亦不从以规为瑱是谓塞聦斯其为听言也末矣惟知人臣进谏之难而乐闻过失虚怀以改庶乎忠言罄竭而下情毕通是则求言之实也其三曰举贤臣闻人才盛衰尝随其时自古治平之世陶冶薰蒸异材辈出蔚然为邦家之光有不可胜用者其势则然也今天下治平之日亦久矣公道着明正多士云会鳞集之时好之非不笃求之非不广也而人才终於未盛朝廷欲有所为左右四顾无足使者岂其进退之法犹有未备欤以臣观之国家非无法也正惧夫用法之太过尔夫以资格用人是法也岁月有等功劳有差不躐一名不差一级所以示公也进退予夺之法未尝不公而经国济时之才常若不足岂非用法之太过欤盖天下之才长短高下不能一律固有碌碌无奇不能大有所建立者亦有超卓不羣足以办大事立大功者彼常人也吾以常法待之夫岂不可至於非常之材而吾惟常法之拘彼岂能俯首帖耳循序而进耶以积勤为高叙以久考为优选资格既及虽庸流不得不与资格未至虽异才无自得之此唐人所谓胶以格条据资配职时人有平配之诮官曹无得人之实者也岂足以网罗天下之俊杰乎古之人未尝无法也而亦未尝拘於法虽有成法以进退天下士而时於绳墨之外不计其履历不间於踈贱以收拾一时之英材阖辟变化无所不可测而亦有所不可窥奇杰之士足以自效而中人可以上下者亦莫不奋发呜呼是非资格之所能为也我祖宗之际张齐贤入仕不十年而位辅相钱若水由同州推官阅再朞而登枢筦其余名臣若向敏中石熙载刘昌年宋琪皆自下位而擢之高位张去华王化基范杲杨大雅皆由荐而寘之要职至於种放孙复胡瑗之徒又起草莱而并跻显仕此岂专用资格也哉今日在廷之臣固亦有不次之任用者而奇材异能限於资格而不得展其器业者尚多有之科举取士既束以绳墨而吏部铨选复限以资格使天下之才长短小大无不囿吾法制之中法则公矣而臣以为未可专恃也夫人才之盛衰何常之有导之则源泉壅之则汚泥斵之则良材弃之则朽木既盛而衰衰而复盛在所以造化者如何而非有定形也当今之务谓宜稍寛铨法使为长吏者得於法律之外有所予夺如卢承庆典选考漕舟溺者以中下既而升之既又以宠辱不惊而致之中上此其进退予夺固未尝专於定法也不一於法而参之以人则资格虽用而不胶於资格矣三公之府得自辟召台省长官各举其属真才实能有闻於世者不由科举拔而用之此皆绳墨之外所以收拾人才者由是而行之则多士云从四方风动矣释此不为而惟曰成法具存足以专恃则臣恐资格愈密而简拔愈难矣其四曰安民臣闻臯陶戒禹曰在知人在安民夫天下之事其大者亦多矣而自知人之外惟曰安民者何也国势之强弱历数之短长莫不在是人君之所赖者也是以古人重之且夫君尊而民卑君贵而民贱其等级相去固不侔矣而古人相须之论未尝以是为间若曰衆非元后何戴后非衆罔与守邦后非民罔使民非后罔事比而同之混然等夷之无别岂不曰邦本所在甚重而不可忽欤天下以人心为本本颠则枝叶从之不可莫之察也古之人君不敢为横赋厚敛惧夫赋敛重而蹙吾本也不敢为严刑峻法惧夫刑法酷而伤吾本也良法美意培养丰殖其本益固而枝叶益茂虽更乎衰乱而人心终不散根本非一日也三代之君享国长久非有术以留之朝夕之所从事者惟此本而已临之如驭六马爱之如养赤子人心归之不可一朝解安吾民者所以安吾国也呜呼位乎民上而不能安之岂所谓代天司牧者乎圣上宵旰求治勤恤民隐求所以安之者至矣而民果安乎未也民心无常易於携贰难於固结也而今日犹未安也幸而年谷和熟犹能室家相安自乐其生一有水旱之灾而流离涣散无以自存夫水旱之灾古人亦有之然古人不能使天下无水旱而能使斯民遇水旱而不至於流离此岂无其道哉赋敛轻徭役省民得尽力於南亩其储蓄既多矣而委积以待凶荒者无处无之聚民之政凡十有二条目纎悉故虽遇水旱而救之有方未尝饥乏吾民乐其政怀其仁沦浃於肌骨而不能忘者此固有以结之也後世则不然赋役繁重日朘月削平居无余蓄而灾害不能救虽曰发廪劝分举行旧典而有司弗?惠不及民朝夕迫切聚而为寇贼转而成大盗纷然四起莫之或禁而国势亦岌岌矣此非其民之罪也无以结其心而其势固然也我国家圣圣相承一本於仁养民之政尤为备具故亰师有福田院而诸路又有广惠仓内藏所储以备缓急或以饥告出之不吝蠲租者许不俟报闭粜者以违制论蓬滓麻实达于九重官吏蔽匿必劾其罪所以子惠困穷必先无告者如此宜其邦本深固国祚延洪亿万斯年无有纪极也圣上恤民之心同符祖宗每州县荒歉则忧勤恻怛捐府库截上供以赈给之仁爱既广博矣而奉承于下者未必皆究其心此微臣所以复进说也朝廷虽有减放之令而户部每惧供输之阙符移之下拘催督促不异平时州郡无以应之其得不取之民乎此臣愚所以谓未能奉承者臣之愚虑窃以为当今之务必使为户部者常有余财则可矣寛户部者所以寛州县也寛州县者所以寛吾民也安民之计无越乎此而事掊克者必以为书生之常谈其果常谈也哉其五曰正俗臣闻风俗之弊有可以复返之理患为政者不能以是为急尔簿书期会断狱听讼世每以是为急而至於俗流失世败坏则因恬而不之恠是何急於彼而缓於此也簿书期会断狱听讼一日不治其害立见而风俗所在虽有不善未为深害也见其可缓之形而不见其不可缓之实培养之不加而纵寻斧焉廉耻日丧忠信浸薄颓靡废阙以至于不可收拾呜呼风俗国之元气也元气枵然则身随之风俗既坏则国从之虽秦之强隋之富而元气不存则危亡可立而待是果缓耶急耶昔者先王知其甚急也是以省观风俗苟有不善则切切焉以为忧陶冶作成必使粹然醇厚人有士君子之行以为吾代天牧民勿使失性其职当如是也古人以是为急务而後世则忽之教化不明而质朴日消此亦无足恠者我国家列圣相承美化流行习俗丕变既与古匹休矣而审观详察则尚有所当正者承平既久而侈靡成风也末习之好而去本浸远也富者竞为骄夸贫者倾赀效之歆艳以成俗侈靡以相高旦旦伐之而本真微矣臣观汉文帝以敦朴先天下而海内望风成俗昭然化之唐太宗戒靡丽珍奇之好而当时风俗素朴衣无锦绣夫此二君者其道德未纯於古也躬行於上而俗移於下源清流洁表端影直其效固如此也圣上清心正本无他嗜好乘舆服御一切减损所以躬率者至矣而求诸习俗未覩其效意者躬行虽力而法制犹未备欤今夫侯王富戚之家宫室藻绘之饰器用雕镂之巧被服文绣之丽极侈穷奢荡心骇目公卿大夫之家妇人首饰动至数万燕豆之设备极珍羞其侈汰如此及从而问其然则曰吾有所效也亰邑四方之极古人所以原本枢机者在是而靡丽为甚来者无所取则亦惟末习是效故近岁以来都邑之侈徧于列郡而达於穷乡此岂小故而可不正哉唐柳泽有言骄奢起於亲贵纲纪乱於宠幸制之於亲贵则天下从禁之於宠幸则天下畏我真宗时销金服饰其禁严甚然累下制令而犯者不絶故内则自中宫以下外则自大臣之家悉不得以金饰衣服复申严禁布於天下自此无复犯者以其自近始而法禁明也圣上恭俭之化形於宫掖闻于天下久矣而臣犹虑夫贵戚大臣之家有渐于薄俗而侈靡相尚者法禁之行当自是始行於一二以厉其余而风俗可移矣古人举事必有以大服天下之心故法禁可行寛於贵戚大臣而急於士民之家则人不服何者彼固以为吐刚而茹柔也躬行以为之本法禁以为之具而行之自贵戚大臣始贵戚大臣既正则远近莫不一於正此则正俗之要也差知潼川府魏了翁奏议曰臣疏逖之踪自请郡西还十有七载两蒙聘召三授郡寄以至按刑将漕分阃守藩忝窃殆遍以书生分量寡欲易足日有满盈之惧乃今日正元日陛下亲御正牙诞受宝镇会朝之盛观听攸属而臣顾以是日首被特诏之命传曰敬其事则命以始今陛下既施其敬於一介外小臣而臣不以仁义言不以尧舜陈是谓不敬有臣而不敬陛下安用省记於积年之余收召於万里之远也臣闻人与天地一本也天统元气以覆万物地统元形以载万物天地之广大盖无以加也而人以一心兼天地之能备万物之体以成位两间以主天地以命万物辟阖隂阳范围造化进退今古莫不由之其至重至贵盖若是易於坎离玄明心体者也而先天居东西则隂阳之正中也後天居南北则天地之正中也於日为戊巳则土之正中也於辰为子午则时之正中也乾坤中交而生坎离则气之中也为卦承上经而接下经则卦之中也离体则虚中而文明故应物而不穷伏坎则刚中而孚实故处险而常亨其至平至正又若是人能以其至贵至重也而不以小用之以其至平至正也而不以偏用之则其主天地而命万物也岂不绰绰乎有余裕哉尧舜以心相传尧典一篇惟克明俊德乃命羲和畴咨四岳等事尧无所为也舜之继尧亦不过取诸人以为善以天下之民谓之八元八凯也举之以天下之民谓之四凶也去之是天下之民举之去之人心之所同则天也舜无所私於此也九官之命彼皆何等才分而自宅揆以下敷教者不以制刑典礼者不以掌乐选衆而举仅得其人分职而理仅无旷事爰暨三代曰吁俊尊上帝曰陟丕厘帝命曰以敬事上帝凡皆推是心以荅天意耳乃自秦汉而後千数百年此意或寡当事任者岂乐於独劳而常患乎莫与分其责居其位者岂乐於喑默而常患乎莫与行其言夫人之有技人之彦圣秦臣知好之以保子孙黎民则秦臣之利也人之智虑人之闻识乐克知好之以优於天下则乐克之善也岂必皆自己出而况屈信消长之运乃天道之所当有非人力之能制不是之思而憧憧往来者皆徒思也此不能与天地相似者一也孔子论天地之神昭昭示人於覆载间者无非至教而继之曰清明在躬气志如神又举诗以证之曰维岳降神生甫及申终之曰此文武之德也是篇凡四言而意实相贯盖人与天地一本而分使本心湛然清明纯粹与天地通则志之所至气亦至焉动乎体而为梦见乎龟而为占虽远在岩渭夫孰非此心之感况山泽之气亦我同体者也毓灵产异以诒数世之仁亦理之当然耳而後世之君臣所居者既狭故所感者亦然岂惟所感然哉下之从上後之视前更相承式而才气愈隘沈默拘挛以为谨也纎微烦蹙以为能也以济时须且弗暇给况遗後乎夫天地山川之神气亘千古犹一日而人才絶无仅有乃至是则以所感所傚然耳此其不能与天地相似二也夫人忧乐惨舒之度本诸一心之微而流行於隂阳见於祲煇未常有毫发之欺是以昔之圣人有舒泰而无拘迫有寛易而无狭隘以天命自度而不敢以私意小知行乎其间劳逸以时喜怒以类凡以节宣血气专固精神顺天地而理情性也爰自後世或人主独运万几而乏羣臣之助或大臣兼緫细务而行有司之职其规模运量既日不暇给则於长筭远驭宁无所遗光武贤君也视朝至昃夜分乃寐太子忧其失养性之福诸葛亮贤相也所噉食不至数升而罚二十以上皆亲览焉食少事烦人以为忧夫自一命以上大小相承积而至於君相然後势重而形佚使人主每旦视朝而不得大臣之助大臣鞅掌独贤而不资百工之助分曹列局隂拱默视事无钜细必经省览下至衆而上至寡也夫如是则下逸而上劳岂所以理情性之正养寿命之源哉此不能与天地相似者三也书曰兢兢业业一日二日万几无旷庶官天工人其代之又曰敕天之命惟时惟几夫内而宫庭屋漏外而天下国家莫非天命之流行使几微之不敕是谓旷天工而违时几爰自後世或自谓智足徧察或例曰人多可疑或言儒生皆是古非今或咎直臣多取名归过是心既胜贤路益狭班固赞汉之得人惟称武宣而武帝中年已谓名臣文武欲尽诏求跅弛之士宣帝之後仅一再传往往见大夫无可使者至外召盩厔令拜谏议大夫以遣东亰以後朝会无宿儒大人可备顾问人才固不易得而亦非果无好臣所教苟用可制故无以尽得天下之才耳唐中世以降或至东省闭合南台缺员正牙罢奏庶官不对此岂真无才邪其旷天工而违时几也多矣此不能与天地相似四也士修於家非积岁累月不成而坏之於天子之庭则一语一事之间耳昔之人主念其成材之不易也故必扶植而容养之相融於善意以图惟国事之济而不敢逆疑於意向之间所以兼收并蓄拟缓急而遗子孙也汉之高文去古未远犹有济时诒後之虑而中世以後则有不尽然者矣辽西告警而李广起?开略塞而赵充国用五溪丧师而马援奋冉肇迫□李靖出范阳煽凶真卿识河东寇结子仪封廷凑肆毒裴度见伐蔡屡衂李愬显使非仓卒需才则广厄覇陵充国援以老弃李顔郭裴诸人将没身不见矣此其不能与天地相似五也臣既历观前世每见秦汉以後君臣大抵相寻於一辙为之废书而叹曰大哉心乎所以主天地而命万物也必休休焉与天地相似乃可以无旷於天位千数百年莫有以是告其君者毋惑乎治之时常多於乱之日而危之意常浮於安之形也今人才虽未易有而亦非果无也风俗虽不如古而犹可以有为也拓而大之则在人焉耳於是的然自信以告于陛下且念更迭既久分絶荣进今重观上国之光诚出望表用敢及时展尽以冀君相之一动心焉傥蒙陛下留神省览而或有取於其言君臣之间共推此心以一扫千数百年之弊则规模既拓人才将为时辈出矣宗社幸甚善类幸甚

工部员外郎杨简上奏曰臣不胜惓惓有当今第一急务告于陛下今朝廷於帅守监司寖寖乎选择矣於贤能寖寖乎召除矣比岁告稔五谷廉平矣大胜於前矣大臣亦已虚已求言曰闻过愿改不惮矣观此势状渐可以举明主於三代之隆矣而有切紧利害世俗常情喜顺恶逆故其相与率多奉承不敢违其於同官亦每每奉顺不敢违虽明知其过而不敢言恐拂其意终将害我习以成风牢不可破故舆论虽明知吏部注授不问贤不肖不肖者扰害吾民不可胜言而不敢革吏部之弊法恐拂不肖者之情也虽明知择贤久任之为上策而不敢行以员多阙少恐不贤者不任而拂其情也以至中外狱吏以箠楚取赂以直为曲曲为直寃苦无告当职官多惮烦受成吏手同官拱默书名不复审听囚辞州县承贴吏卒困苦小民万状同官虽知不敢告虽长官闻之亦或视以为常或恐拂其属姑容之设有言者亦不敢深言上官或有刚德始案奏之其漏网者多矣民怨吏卒怨官遂怨及朝廷朝廷何由而知臣大惧中外积怨之久一夫大呼从之者如归市今圣朝虽有善政犹以一杯水捄一车薪之火节节盗起皆乘民怨愿陛下明谕大臣有长官能受逆耳之言有小臣喜於间过或自知已过而能改特表章之布告天下切勿以为此小善而忽之也能改过者千无一万无一尧舜大圣犹舍已从人成汤改过不吝曾子曰我过矣君子之过也如日月之食焉过也人皆见之更也人皆仰之改过天下之善唯孔门深知之後世罕知近世尤不知非朝廷特表章之布告天下使天下改观则人终以改过为耻此诚治乱安危所系人性本善又得朝廷重赏导之於前御史监司绳之於後庶几愿闻过求忠告者多尽扫喜顺恶逆之私情官师相规工执艺事以谏中外官咸知改过之为大德善政尽举弊政尽除民怨自销祸乱不作国祚益灵长不独周过其历天命可畏民情大可畏臣不胜惓惓恳恳切切之至

简为秘书省着作郎又奏曰臣又痛切告陛下今之郡守县令所至多害虐小民远郡远县益甚民被害虐积怨积忿久将乱生一日有变荡然溃散不可捄也今守令多昏而听吏多怀私而徇利词讼一是一非反是为非反非为是使饮恨含怨无所告诉今日某人受抑屈饮恨含怨明日某人受抑屈饮恨含怨积而满积而溢怨极忿极一夫大呼从乱如归矣二税已纳者复追执赤钞以呈示无欠不受其税勒使复纳不伏则囚则絣讯民户以诬追所欠之数不多念将诉于上司而益费含怨白纳纳已吏卒需赂不赂不释民贫无告或举债或鬻产甚者鬻妻卖子陛下试思民情至此其怨当如何重以今岁旱蝗所收无几而郡守多不肯蠲税民饿而不救郡县害民弊政不可胜纪此不择贤之故也又在外官司以污为常有每晨县吏昼卯历共纳数百供知县市买之费习成典故则其余赃污可知已公取窃取不可胜计溢于听闻对送互送一会有送千缗缗钱不至唯送空书彼此本库自支生辰有送私忌有送生子若孙有送子弟又有送不可胜纪今国家患无财束手无策得贤则官库无公取窃取之盗财不可胜用矣此又不择贤之故也曩自元凶妄肆小人道长风俗大坏今虽诛殛而余风未殄畿邑犹有登科者身居亲丧而青巾紫袍辄位于父之上今日不有其亲他日何有乎君陛下以科目取士而得此等恶逆恶逆盛则敢於为乱社稷危矣陛下若不痛革虚文取士不考行实之弊又不革士大夫释服而紫使遂忘其亲不孝则不忠吴曦之乱韩?胄之乱皆不忠不孝之为也吴韩之变朝野震惧今幸社稷再安陛下宜汲汲为计勿从士大夫庸庸之论勿从苟安目前之说而不思後祸臣自知学以来熟思治务到于今凡数十年不知其几思惟有一策每路择一贤监司使监司各辟本路诸郡守守辟诸县令守令又各辟其属先於本贯择人本贯则可以久任本贯无人乃及外邑贤者必不私於本贯亲故或士人为邑里推重亦在所择既得其贤必久其任择贤久任则百事成不择贤久任则百事废择贤久任则社稷安不择贤久任则社稷危士大夫无不服此论惟不肖者心知其不利於己故不主此说又士大夫悯亲故之失所虽不肖者亦思所以周之至闻其贪墨害民发叹而已不思结怨小民积怨生乱将危社稷宰执台谏知社稷安危在此共坚守此苟内外有狥私不公必罢必罪不可以亲故私情败国家公义所辟或非其人并罪举主陛下与宰执台谏开心吐诚共誓共守以安社稷此令一下人知仕进之路悉本於行实不用虚文则人心丕变舍恶从善舍伪从实吏奸顿扫民悦财丰矣自此因保甲而渐修此闾族党之制书其孝弟睦婣有学者书其敬敏任恤者书其德行道艺兴其贤者能者肆成人有德小子有造举明主於三代之隆矣郡县各自为永守计有金城万里之固矣天子有道守在四夷矣如大臣未能骤行则姑自行都始即有明效

简又奏曰恭惟陛下圣政日新海内改观近又霈无穷之惠於两浙永免丁输自今以往不知减朝廷缗钱几亿万万筹筭所不能尽臣不胜大喜不胜大慰覩此规摹宏阔甚有寖寖可以跻治乎三代之势臣请为陛下敷陈三代之道道甚易知甚易行天下惟有此道而已矣天以此覆地以此载日月以此明四时以此行人以此羣居乎天地之间而不乱是故得此道则治失此道则乱得此道则安失此道则危得此道则利失此道则害由此道而行有治无乱有安无危有利无害此万古断断乎不可易之理而自汉以来大率本以覇王道杂之夫所谓王道者道也纯乎义者也所谓覇者非道也杂乎利者也利害动乎前覇者不知道故不知道中之大利不知道中之味惟苟目前遗患在後故自汉而下治日少乱日多所以乱者本以覇故也所以略治者王道杂之故也小失乎道则小乱大失乎道则大乱今夫里巷羣居其情状大可见其相与忠信正直则彼必服相与不忠不信不正不直则彼必不服苟不合乎道虽惠利之面虽感恩退有後言其心终不能服十事九合乎道人服其九亦不服其一虽微不合乎道人亦微不服甚矣夫此道之灵也甚矣夫此心之灵也此心即道故舜曰道心明心即道孔子曰心之精神是谓圣孟子曰仁人心也此心无体状虚明无际畔惟起乎意则失之故孔子曰毋意禹曰安女止明此心本静止惟安之勿起而已至哉圣言此心虚明如水如监如日如月无思无为而无所不照贤贤否否是是非非自无差乱苟起意测之反昏反差夫意不可以微起而况於大起乎起利心焉则差起私心焉则差起权术心焉则差有所作好焉则差有所作恶焉则差凡起思为之心焉皆差所差少者其害少所差多者其害多又有我虽微不安于心似未害而天下乃以为大不可者然则其大小多少亦难於定惟不起乎意如水如监如日月则能照知盖三才共由此道有不由焉则天心之所不与鬼神之所不与天下之所不与而欲免祸患良难不见于今必见于後用此以观自古以来治乱安危利害之应如影之随形响之随声孔子曰为政以德譬如北辰居其所而衆星共之夫德非有奇谋秘计而自西自东自南自北无思不服如衆星之共北辰此道之灵应如此士大夫观此往往大疑而臣深信其如此愿陛下即此虚明不起乎意之心以行勿损勿益自无所不照贤否自辨庶政自理民自安自化四夷自服此即三王之道即尧舜之道即天地之道愿陛下毋安于汉唐规摹臣尽心於此数十年矣见此甚明信此甚笃愿陛下毋谦逊臣不胜切实惓惓之请

袁甫为校书郎转对言边事之病不在外而在内偷安之根不去规摹终不立壅蔽之根不去血脉终不通忌嫉之根不去将帅终不可择欺诞之根不去兵财终不可治祖宗之御天下政事虽委中书终必择风采着闻者为台谏敢为论驳者为给舍所以戢官邪肃朝纲也今日诚体是意以行之岂复有偷安壅蔽者哉

甫知衢州事又奏便民五事状曰臣准令监司守臣到任及半年以上具民间的实利病及边防事件以闻臣一介踈庸蒙恩假守寸长蔑有下考将书仰遵成宪合陈五事臣不敢泛举不切之务亦不敢冒贡出位之言谨以本州实事条画具奏伏望圣慈特赐睿览如或可采即乞颁降指挥施行须至奏闻者

一臣近者恭覩陛下亲洒奎画以兴教化新士风为急以涵养未充薰陶或阙为忧申饬中外俾加训迪猗欤休哉可谓深明治道之先务矣臣所领此州本号多士年来教官失职学无宗师廉耻道丧士习日卑夫上有缉熙问学之君而下无明师硕儒以推广德意将恐训辞虽切教化弗兴天理民彛益就湮晦臣甚惧焉深惟挽回风俗之趋莫若尊礼誉望之士乃招致乡曲名流赖其表倡遴选前廊职事助其训诱朔讲之外立为旬讲择通经者敷绎义训臣躬率郡寮入学以听又以廪给素薄衿佩萧踈遂那拨郡帑及义岁捐缗钱一千补助赡养以至先圣庙貌诸生斋室稍复加葺焕然一新由是学舍之教养稍备会新教授叶汝明之来臣力告以教导之方且勉其辰入酉归不离直舍躬率以正则观感易孚讲论无倦则义理日新以至研究训诂之纎悉考验诵习之勤惰孶孶勉勉不敢旷废又念固穷之难所当深体其有作馆于外者既俾入学则每月致馈以代束修之资其有课业精进者欲示激厉则不时旌赏以为衆士之劝凡此所费皆自郡出不为学舍之累其区处可谓备矣而臣区区之志则不以是为足盖兴教化者不当仅止於革面善士习者必当开明其本心降衷之良秉彛之懿凡民莫不皆然况名之为士乃不知孝弟本良能忠信非外铄甘於习俗之卑陋蔽其道心之光明纵由科举以进身莫识事君之大义国家果何赖於若人哉臣虽迂愚颇自信其本心每造学宫与诸生讲明此道庶几士心兴起道化流行不负圣朝作成之意如陛下以臣言为可采欲乞朝廷行下诸路提举司俾风示诸郡凡职於训导者勿以圣训为空言必求兴学之实政将见四方士风翕然丕变所有本州每岁助养士千缗乞朝省劄下以凭遵守不但一时之利可为永久之规臣不胜幸甚

一臣窃谓保甲之法所以聨属乡井亲比人民深得古者比闾族党相友相助之遗意近年以来有保甲之名而无纲维之实居虽毗邻心实胡越是无恠民心之涣散习俗之浇漓也臣考之此郡保甲素具案牍并存姑以州城之内言之分为十寨统以寨官立法非不详尽然而上下之间视为虚名不究事实岁月既久多复弛废臣近因讲行火政尝会僚属集寓公相与商订咸谓若欲联比有法岂可统率无人遂稽乡评择衆所推服者请充乡官俾之领袖每寨或四三人或五六人视乡界之广狭以为人数之多寡区画既定衆论皆以为允但纠率乡井本是难事有整齐法制之术当有激厉人心之具譬犹善养身者欲肢体之强於外则必有精神以运於内整齐法制之术犹人之有肢体也激厉人心之具犹身之有精神也考诸周官所载月吉则属民读法或书其德行道艺或书其孝弟睦婣任恤今略仿是意置簿一面名曰乡记闾里之内凡为善之实卓然有可称者邻保推举乡官保明直书其事闻之於州本州验实书之於记凡不美之事如赌博闘殴杀伤盗贼之类官司随时参照见得界内戒谨宁谧并无违犯亦书之记每遇月终通考所书以观乡官劝率之实有善而无恶者为上虽无善而亦无不美者次之凡此二等真可褒嘉本州别行措置官钱另项桩管名曰厚俗库於内支钱益以公醖旌赏为善之家仍致乡官之馈庶使人心观感转相劝勉风俗可以渐化臣冒昧试郡愧无善状以淑是邦每於听讼之际见有好货忘义恃勇轻生违法悖理之事未尝不为之愓然恐惧蚤夜以思何以风动斯人惟有旌善可使不善者知耻人心本无恶天理不终泯感发转移之机至不可忽也臣愚不敢妄为臆说盖受教於先臣参论於师友皆谓抚字当以风化为先而风化当以书善为急故笃信其旧闻而欲见於行事如蒙圣慈以臣言为可采不徒可行於一邦亦可施诸他郡乞从朝廷行下监司推广奉行其於圣化不为无补

一臣闻州县本一体利害不两立必存损上益下之公心乃有兴利除害之实政臣契勘本州管下诸县内西安龙游常山逓年二税多行预借积累浸深遂成痼疾臣始闻之为之大惧亟加询究乃知前此县道催科无方迫於期会不剗追挂欠之户惟告急富强之家此曹非有所利何肯与官交涉全楮收受而坐折见镪钱入吏手而复多侵渔亏损非一不可枚举展转失陷职此之由臣检核簿籍考究源委见得此三邑逓年拖下本州诸色官钱为数甚多而又积压预借如此虽有妙手实无所施臣谓不大有所更张不可为也於是立为二说断在必行一曰蠲欠二曰代解何谓蠲欠证得诸邑自嘉定十七年宝庆二年凡此三年之内皆有拖违但岁有浅深故数有多寡遂亟行刷具尽见数目十七年之欠人知其断不可催蠲之易尔元年之欠犹觊其或可催理蠲之已为难矣乃至二年见欠二税今举天下皆以为当催孰肯轻议蠲减哉臣谓救宿弊者不顾目前之计怀永图者当为度外之举蠲所易蠲不足以苏民瘼蠲所难蠲乃可以纾民气於是将二年逋欠亦行斟酌倚阁然在诸县既被惠利之实则在本州当节非泛之支节之於此而寛之於彼川实谷虚理势然也臣素无能解惟有朴忠既不饰厨传以悦过客之心又粗谨廉隅以守自律之戒故所入比之常岁虽大为亏少然亦勉自支吾不见其甚匮臣所谓蠲欠者此也何谓代解证得本州虽与诸邑减免旧欠然而蠲除之後诸邑合解上供诸色官钱尚数万缗无从措办今本州既欲其勿借之民则亦岂可复催之县然而上项官钱皆系起解朝廷诸色窠名分毫不可违欠本州上不敢控告朝廷乞行蠲减下又不敢督促诸县复行预借反覆紬绎束手无策意者必得别项官钱在经常之外与之代解然後可革预借之弊本州适有岁卖江山酒息钱前政旧管一万缗益以臣到任之後今岁新收可得二万五千缗臣不免尽捐之三邑以充代解之数镂之板榜掲之通衢阖郡之民欢声四起臣所谓代解者此也既与蠲阁旧欠又与代解官钱即此两项合八万二千余缗凡前日积累预借皆可正行销豁宿弊一洗而尽目今悉是正催但所虑者病端易开实政难保继此为邑令者必深知预借之为害常如疾痛之在身已蠲欠者勿再催已代解者勿更取杜絶蠧根乃可为悠久之利臣愚欲望朝廷劄下本州证应庶几明白洞达行下三邑常切遵守勿复开预借之门以贻後日之患

一臣前既陈江山煮酒息钱尽捐以充代解之数矣然犹有未尽愚悃不可不为陛下索言之契勘本州创取此酒岁有增数其初止因入夏之後官醖将竭无以接续则取此酒以佐之在官有倍称之息在民无阙沽之患不可谓非权宜之策也一二年来所取至三万□数益多弊益甚其收买也吏缘为奸钱不时支於是有酒户患苦之弊其般运也舟陆有费破损责偿於是有人夫怨嗟之弊其发卖也官督吏胥强以高价於是有出卖不行之弊其收息也轻空渗漏一切代还於是有笞箠监系之弊呜呼始欲谋利而终至繁刑仁人君子亦何忍为此易穷则变变则通弊既极矣可不思所以变通之乎臣酌取中制於旧例三万□之内三分杀一止取二万以新收息钱并旧管尽以代三县起解上供诸色官钱此今岁之数然也来岁以後此酒可以勿取纵如今岁费用之多亦可如臣所减之数行之以渐此酒断可住罢臣愚欲望朝廷劄下本州证今来所申限以二年务要免行取卖江山煮酒是亦寛民力之一端也

一臣伏覩乾道中廷绅奏请处州行义役一事谓随役户之多寡量事力之厚薄输金买田永为衆产遇当役者以田助之从公评议推排役次以名闻官有协比辑睦之风无乖争鬬讼之俗当时皆称为利民朝廷即从而俞允自时厥後州县推广而奉行之者盖相望也然而义役之在州县间能保守於悠久者不一二而废坏於不旋踵者常十百其故安在盖差役之利在吏而不在民义役之利在民而不在吏差役如旧则请嘱之门开义役一成则渔取之路絶非得仁守廉令出力以维持之其不乘间伺隙沮其谋而败其成者鲜矣臣自领郡符首访此邦义役之利病知诸邑间有已结集去处历岁浸深或多废弛有上户并吞义役之田而至於坏者有都内贫富改易不常而至於坏者有逃絶税赋官司强抑保长而至於坏者有重难科配官司困苦保正而至於坏者有役首不公额外敷率衆户交怨收取元产而至於坏者县道方将以差役为利源岂复问义役之成否法日以弊民不聊生环千里而为守者忍坐视之乎臣知其然深欲讲明而经理之以诸邑版籍不明病於预借苟持心欲速轻易举行则考核之无据推排之不精利未必形而害己先见矣故臣志虽立而事未举势虽可而谋未坚职思其忧反覆紬绎靖言尸素亦既周星方将控忱请以丐闲奚敢任斯责而集事然而揆之於理或可讲行纵不能玩愒岁月效尺寸之微劳岂不能开创其端决此邦之大计况预借之弊已遂荡涤失陷之税可以推寻经界扦量之事固未易言结集义役之图不妨渐举惟是人心难一公论易揺自非禀岩庙之明谟何以杜豪家之异议臣敢冒昧有请欲望圣慈俯赐睿断如许本州讲行义役一事即乞劄下特从所申却容逐一条画规模续次申闻朝省遴选强明之官分任劝率之责不苟目前期为经久实千里生民大幸

历代名臣奏议卷六十








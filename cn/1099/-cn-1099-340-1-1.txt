○因變陳言以謹天戒疏 【 論劾相嵩】

世廟時有一本兵名趙錦者以咸寧侯黨抵罪免官此又一趙錦也乃臺中盖同時人

臣伏見今者正月之朔、日有食之、夫日食之變、雖曆數可推、而春秋日食三十有六、亦未有無其應者、故聖人書之以示災、至于食在正旦、古人所謂變見三朝。災非常有。應為尤重。臣謹按春秋所載、先賢所論、皆以為陰盛陽微之象、或政權在臣下、或夷狄侵中國、或婦乘夫、或臣子背君父、又山東淮徐之間、連歲大水、四方地震、疊見章奏、皆為陰盛之類、書曰、天有顯道、厥類惟彰、故自古未有不召而自至之災、亦未有有災而無應之理、恭惟　陛下遇災而懼、同符大禹、必能上回　天心、左右之臣、亦必能極言時政之闕失、以上副　陛下修省之實、臣愚雖身在萬里、而志切效忠、謹以天意驗之人事、醜虜驕橫、時肆侵陵、閣臣怙寵、擅作威福、竊以為有若影響之不謬者、敢昧死為　陛下陳之、伏讀　皇明祖訓有曰、自古三公論道、六卿分職、並不曾設立丞相、自秦始置丞相、不旋踵而亡、漢唐宋因之、雖有賢相、然其間所用者、多有小人、專權亂政、今我　朝罷丞相、設五府六部都察院通政司大理寺等衙門、分理天下庶務、彼此頡頏、不敢相壓、事皆朝廷總之、所以穩當、葢當代政在中官。則有望夷之禍。政在外戚。則有新室之憂。至于委任臺閣。最為得策。而用或匪人。猶不能無專權亂政之失。我　太祖高皇帝因胡元之敗。長慮遠筭。于是始罷丞相。散其權于府部諸司。而總之于　朝廷上不失其操柄下不嫌于僣逼此聖祖之慮。所以獨超乎前代也。　成祖文皇帝時、始命解縉楊士奇等七入直內閣。然初皆編脩待詔等官。終永樂之世。亦不過春坊學士之職。葢取其足以代　王言。備顧問而職輕員眾則無專恣僣竊之虞此則防壅竊之計為得之矣若人多無專責則國家之大事誰其□之此　成祖之制。所以深慮乎後世也。洪熙中楊士奇等始以　東官舊恩兼領保傅。景泰中。王文復以保傅之重。兼領冢宰。于是內閣之權日以重而祖宗之微意寖以失矣。　列聖相承、循為故典、故議者以為今之內閣無丞相之名。而有丞相之實。非　高皇帝不設丞相本意。然當時諸臣。雖身居宥密。參與謀議。猶未敢招權市寵。賄賂公行于外。故內閣之權雖重。其弊尤為未極。頃者夏言以貪暴之資、廁跡禁扉、今大學士嚴嵩復以姦佞之雄、繼登台鼎、怙　恩寵以張其威權、假刑賞以行其愛憎、事無大小、咸欲稟承于巳、人有少違、則必陰中以禍、于是百官懾息諸司望風天下之事、未以聞于　朝廷、先以聞于內閣、其大者銓司之黜陟、本兵之用舍、尚書先以白于內閣。必許可而後敢具題。其清要之職、優厚之地、非內閣之私人。與通賂者則不可得。邊臣遇有功罪。則必扣剋軍士月糧行賂于內閣賂人則頤指諸司曲為擬議無功者受賞有罪者免刑。體勘之臣、明知其冐濫、而不敢以　上聞、執法之司、心知其冤抑、而不敢與申理、至于宗藩勳戚之封襲、文武大臣之贈謚、亦惟視賄賂之厚薄、以為遲速予奪、而莫之顧、諸司之章疏、必先呈嵩而後聞、四方之奏請、各具副封以自達、今諸司上章皆具閣揭盖始于此也謂之揭帖、白事之官班候于其門者、日無虗刻、請求之賂、輻輳于其室者、不遺微小、其諸中外臣僚之陞除、致謝朝　覲進　表公差給由之土物餽遺、大者千百、小者數十、奇珍異彩、水運陸輸者、則又視為常例、希寵干進之徒、妄自貶損、稱呼非類頌美功德、比擬不倫、奴顏婢膝于其前、而廉恥掃地者、則臣所不忍言也、葢昔者散丞相之權。而分之于府部諸司。今則合府部諸司之權。而悉歸于內閣雖前代丞相之專權亂政。何以加此。　陛下天縱聖神、乾剛獨運、自以為予奪悉由于宸斷。題覆則在于諸司。閣臣雖參與謀議不過票擬取裁而巳。而不知諸司之題覆則巳先受其風旨。閣臣之票擬莫非兩存其胸臆。羣臣敢怒而不敢言　陛下何由而知之。今言雖莫逃于　天誅。而嵩猶得以播其惡者。葢言剛暴而疏淺。其惡為易見嵩柔佞而姦深。其惡為難知。前此諸臣、有指嵩姦邪之狀者、有列嵩貪穢之迹者、皆　陛下之所熟聞、無俟于臣言、臣本外臣、不知內事、至于嵩欺罔　陛下之術、則固四方之所共知者、臣請試舉一二、而　陛下自察之、葢嵩窺伺逢迎之巧似于忠勤、諂諛側媚之態、似于恭順、能引植私人、布列要地、以探諸臣之動靜、而先發以制之、故少敗露、善以厚賂結交　陛下左右親信之人、凡　陛下起居意向、無不先得、故多稱旨、　陛下見其小有所諍、以為非盡從者、而不知嵩成聖心所不經意之事、稍為執論以絕　陛下之疑、　陛下見其外若無與、以為非招權者、而不知嵩意所欲則脅制諸司題請而莫敢不從、或俟　聖意所發。因而行之以成其私。或因事機所會。從而執之以肆其毒。使　陛下思之則其端本發于　朝廷使天下指之則其事不由於內閣幸而洞察于聖明凡為內閣者盡然不止嵩一人也則諸司代嵩受其罰不幸而遂傳于後世則　陛下代嵩任其咎則有丞相之實而無其名有丞相之利而無其害故怙寵作威招權納賂。嵩與言等、而立心之深。為術之巧。則嵩非言之所能髣髴也。嵩粗有文學、性亦警敏、　陛下久加寵任而不疑、屢抑人言而不信、竊意　聖心必以為嵩有可用之賢、而無關于　國家之安危耳。然自嵩輔政以來。惟恩怨是酬、惟貨賄是好。政權悉歸于掌握。而府部諸司皆不得其職故銓司之黜陟不當。而文臣多奔競貪冐之流。本兵之用舍失宜而武臣無克敵死綏之志。邊臣之功罪不明而戰士解體將帥之掊剋日眾。而卒伍耗弱封襲非賂不行。而大典日壞。贈謚非賂不得。而國是日淆。羣臣憚陰中之禍。而忠言不敢以上聞。四方習貪墨之風。而閭閻日見其愁急。十數年以來。使　陛下欲致太平。則羣臣不足以承德于左右。欲遏醜虜。則將士不足以禦侮于邊陲。財用巳竭而外患未見其底寧。民困巳極、而內變日虞其將作。葢古者雖中材之主。而輔佐得人、皆足以致治。今　陛下躬至盛之德。總堯舜之盛。憂勤萬幾三十有二年矣而天下之勢、其危如此。非嵩之姦邪、何由以致之、中外之臣見其流害天下、貽憂君父、懷抱欝欝、思欲為　陛下一言者亦久矣每竊私議、以為昔漢光武不任三公、其後政歸閹宦。卒有王甫曹節之禍。萬一　主上因一二匪人之故盡疑左右之臣則後世必有以斯言為過者。相顧莫發卒至于今上干天變洪範有曰、臣無有作福作威玉食、臣之有作福作威玉食、其害于而家、凶于而國、　皇明祖訓有曰、當未知之初、一槩委用、既識其奸、退亦何難、慎勿姑息、惟　陛下燕閒之頃深思而徐察之至于醜虜驕橫、則固　聖心之所軫慮者、其于防禦、諒在周詳、然自庚戌以來、臣見　陛下嘗募天下之武勇以足兵矣竭天下之財賦以事邊矣、搜天下之逸遺以任將矣、行不次之賞、神莫測之威、以風示中外矣、重血戰之功、寬損軍之法、以展舒諸臣矣、二年以來、雖仰仗　皇威、虜無深入、而封疆之臣、猶復擁兵自護引日偷安、未見有堅甲利兵、真足以制醜虜之死命而紓　陛下宵旰之憂者、何哉朱熹有言其本不在乎邊鄙。而在乎朝廷。其具不在乎兵食。而在乎紀綱自頃閣臣行私。邊帥用倖。以掊剋為得計。以營求為有能。遂致　朝廷之上。用者不賢賢者不用賞不當功。罰不當罪。是則紀綱一壞雖有百萬。何益于事。書曰惇德允元而難壬人。蠻夷率服。詩曰小雅盡廢。四夷交侵故內有張仲而後外有尹吉甫內有魏相而後外有趙充國自古未有小人在內而將帥能成功于外者也。臣願　陛下觀上天垂象之顯、察　二祖立法之微、念操柄之不可使移、思紀綱之不可使亂、將嵩早賜罷黜、以應天變以後閣臣、得如　成祖故事、斯為上策、若　陛下以為循用巳久。勢難卒變則請慎簡其人。不許侵與。府部諸司之政。府部諸司。亦不許事先關白仍踵弊風如此則　朝廷清明。紀綱自正醜虜雖橫臣知其不足平矣嵩素有術數、善為傾陷、聞臣斯言、必將自謂直贊陛下、故人目為姦邪、　陛下左右直贊之臣、非止嵩一人、前後諸臣、不論他人而論嵩、則非以其直贊陛下明矣、前此徐學詩等曾經論嵩、又必將謂臣為其鄉人報怨、夫人臣忘其身以事君、則謂之忠、人子忘其身以事親、則謂之孝、忠臣孝子、不多見于天下、是忘其身之難也、今臣以螻蟻之微、上干雷霆之威死生未測、身家莫保、以此而為其無干之鄉人雖至愚者不為也。况御史何維栢等節經論嵩彼又將誰為乎、　陛下聖明必不惑于其說、若嵩別生飛語曲為中傷、趙侍御上此疏得　旨趙錦疏可疑盖意其有主使也趙被逮杖責為民或將臣疏停閣于外、先為辭以激　陛下之怒、使臣言無自而入、此則非臣之明與力所能及亦惟區區盡死節而巳、


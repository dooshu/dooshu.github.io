◎王次回词

王次回喜作小艳诗，最多而工，疑雨集二卷，见者沁入肝脾，里俗为之一变，几於"小元白"云。词不多作而善改昔人词，殊有加毫颊上之致。如秋千改徐文长云："多娇最爱鞋儿浅。有时立在秋千板。板已窄棱棱。犹馀三四分。一钩浑玉削。红绣帮儿雀。休去步香堤。游人量印泥。"起句已比旧作较稳，换头"红绒止半索。绣满帮儿雀"，仅能刻画其纤，改语则见其皙而直矣。且雀不可以红绒绣，乃以绒绣雀於红帮上耳，亦改语为是。其别意改洪叔云："花露涨冥冥。欲雨还晴。薄罗衫子著来轻。解道明朝寒食近，且莫成行。 花下酒频倾。

纤手重增。十三弦畔诉离情。又得一宵相伴也，无限丁宁。"比洪作止存三句，词意俱换，几於虞允文用王权之卒，不止李太尉入北军也。其茉莉改刘叔安云："帘栊午寂，正阴阴窥见，後堂芳树。绿遍长丛花事香，忽接琼葩丰度。艳雪肌肤。蕊珠标格，销尽人间暑。还忧风日，曲屏罗幕遮护。 长记歌酒阑珊，微闻暗麝，笑觅衣沾露。月没阑干天似水，相伴谢襄窗户。浴後轻鬟，凉生滑簟，总是牵情处。惹人幽梦，枕边零乱如许。"起处帘中堂後，绿阴奄蔼，说花时已觉有情。艳雪蕊珠状花之色，暗麝状花之香，鬟间、簟上、枕连，举护花者之张设，戴花者之神情，摹拟毕到，语复俊丽，可谓词中圣手。所用刘语，不过四句，此可竟称次回作也。［词筌］


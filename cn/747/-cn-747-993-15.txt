○清河张府君墓石

贞元二十年六月日，清河张公讳曾寝疾即世。（阙一字）莫亭嘉深里之私第，享年七十六。自属纩至於移窆，朋从亲昵，（阙一字）州里士君子，无不恸怛。呜呼！仁贤之云亡也哉！惟公受（阙二字）黄而分，历代茂盛，源流益别。公即清河之绪。曾祖皇太子谘议郎讳宗。祖皇中府折冲讳操。父皇太子内直郎（阙二字）公即内直郎嗣也。早岁有节，克壮（阙一字）心，拳拳礼容，执无倦怠。逮夫弱冠，遵道秉义，汪汪然不可得而亲，不可得而友，挺出常度，机略内蕴。时蓟州刺史御史（阙二字）荣公（阙一字）公才，最以从事，情以道契。三揖而进（阙二字）塞军营田判官。恭俭莅职，勋绩明著，甄录奏闻，受游（阙一字）将军守右领军、卫幽州开福府折冲都尉员外置同正员，赐骑都尉。公疏势贼谄，心不苟合，恬淡为颐年之用，视簪组为伐性之具，遂辞名晦迹，高卧云物，因家於三河，邑背郭而东，得林峦之胜致也。暨乎年逾不惑，以长子琼佐郑亭侯，嘉声洋洋，多历年数。由是阅实观政，巾车以来，郡邑清畅，礼容大备，（阙一字）释我愿，斯不返驾。每（阙一字）人贞（阙一字）谈真空微妙之性，探（阙一字）原（阙一字）赜之旨，浩浩方寸，洞豁尘境，不其致欤。

嗟乎！大道无涯，天命有定。虽圣明不能越常运而超物外哉！公以疾起无妄，情不嗜药，禺禺居易，悔咎莫有，星岁几周，大渐长往。呜呼！天富其道，而阏於寿，谓之何哉？夫人北平田氏，（阙一字）而得礼。有子二人，琼等卜先茔，龟筮告吉，以其年十一月一日窆於任邱东北长邱乡原。礼也。二嗣号擗，痛深泣血，哀告以先远，有请以志之。宗元承命不忤，刻之贞石。铭曰：

兰ぇ其馨，金玉其贞。碎碎拆之，何神不明？茂旌其英，德立行成。悠悠铭旌，洋洋懿声。孝子念孙，宅兆郊原。龟筮叶从，庆流後昆。（谨按是文从邑志采出文中有“宗元”字样，志亦以为柳宗元作。然详其文笔不类。且本集未载，故入阙名。）








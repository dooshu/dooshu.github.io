80　鄧肅論蔡京設教之弊　學校興廢皆由崇寧　設教以禄養爲重不顧義　蔡京罷科舉倣太學三舍　賈似道利啗三學


鄧志宏【原注】肅〔一〕。閻按：「肅，沙縣人，欽宗時官左正言。」謂：「崇寧以來，蔡京群天下學者，納之黌舍，校其文藝，等爲三品，飲食之給，因而有差。案：當時黄裳上書，謂：「宜近不宜遠，宜少不宜老，宜富不宜貧，不如遵祖宗科舉之制。」旌别人才，止付於魚肉銖兩閒，學者不以爲羞，且逐逐然貪之。部使者以學宫成壞爲州縣殿最。學校之興，雖自崇寧，而學校之廢，政由崇寧。蓋設教之意，專以禄養爲輕重，則率教之士，豈復顧義哉？」此條皆鄧志宏沙縣重修縣學記文，見文集十六。【原注】崇寧學校之事，概見於此。昔之所謂率教者猶若此，今之所謂率教者又可見矣。

【何云】此歎似道之以利啗三學也。

【元圻案】宋史蔡京傳：「京罷科舉法，悉倣太學三舍考選，建辟雍外學於城南，以待四方之士。」〇王明清揮麈後録曰：「太學生鄧肅上十詩，備述花石之擾，其末句云：『但願君王安萬姓，圃中何日不春風。』詔屏逐之。靖康初，李伯紀啓其事，召對，賜進士出身，後爲右正言，著亮直之名。有文集號栟櫚遺文三十卷。」〇周密癸辛雜誌後集曰：「三學之横，盛於景定、淳祐之際。凡其所欲出者，雖宰相臺諫，亦直攻之，使必去權。乃與人主抗衡，一時權相如史嵩之、丁大全，不卹行之，亦末如之何也。賈似道作相，度其不可以力勝，遂以術籠絡。每重其恩數，豐其饋給，增撥學田，種種加厚。於是諸生啖其利而畏其威，雖目擊似道之罪，而噤不敢發一語。及賈邀君去國，則上書贊美，極意挽留，今日曰『師相』，明日曰『元老』，今日曰『周公』，明日曰『魏公』，無一人敢少指其非，直至魯港潰師之後，始聲其罪，無乃晚乎！」〇齊東野語十七：「賈似道欲優學舍以邀譽，乃以校尉告身錢帛等俾京庠擬試。時黄文昌方自江閫入爲京尹，益增賞格，雖末綴猶獲數百千，於是群四方之士紛然就試。時襄、郢已失，江、淮日以遽告，有無名子作詩，揭之試所云：『鼙鼓驚天動地來，九州赤子哭哀哀。廟堂不問平戎策，多把金錢媚秀才。』」

〔一〕「肅」，原脱，據元刊本、清嘉慶本補。「原注」，漏標，依文例補。






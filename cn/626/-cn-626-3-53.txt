环谷先生汪克宽三首

【题道士张湛然弹琴诗卷】

峄山白桐千年枝，金星烂烂蛇蚹皮。

文光七轸水苍玉，冰弦细绕吴蚕丝。

舟山云暖凤凰语，露草寒蛩诉秋雨。

娥英泣洒湘筠斑，迁客相逢话羁旅。

翠岩悬瀑锵琼瑶，春霆霹雳轰层霄。

瞥波细奔游荡漾，擘空轻絮飞飘飖。

仙林鹤泪惊离别，老龙湫底吟寒月。

海门送上子胥潮，澎湃奔腾卷晴雪。

羽人潇洒颜如仙，冯虚来往黄山巅。

古音净洗筝笛耳，何须更濯丹砂泉。

【题李营丘画骊山老姥赐李密火星剑图】

蒲山锐额千牛客，蒲鞯跨犊行无迹。

挂角青编一束书，梦对重瞳意相得。

昆吾宝剑三尺水，火星炯炯精光起。

花冠仙姥授神奇，拜起仓皇惊更喜。

巩南歃血盟玉盘，龙舟锦缆诛疵瘢。

折简唐公结昆弟，威凌六月严霜寒。

岂知不学万人敌，雄才空觉乾坤窄。

九卿裂地藏雕弓，稠桑土蚀铜花碧。

岧峣古树苍玉林，丹崖惨澹霾轻阴。

龙津欻忽风云化，未须感慨荆轲心。

【秋后雨】

楚东五月天无云，日光流金百草焚。

南风吹山彭蠡涸，稻畦灼灼占龟文。

木郎无神龙不起，牲牢熏燎徒纷纭。

梧桐一叶炎官老，雷车辘辘天瓢倒。

陂池泛溢失高低，万穟青黄发枯槁。

白发田翁半忧喜，却怜久雨禾生耳。

磨镰欲获泥溅胸，累日阴霾黑千里。

何时木德守三星，五风十雨歌升平。


乔按察世宁九首

【行役】

行役何仓皇，登涉念徒御。

白日息虞渊，行子在中路。

杪秋多悲风，摇落不可顾。

我非草与本，胡为被霜露。

不辞霜露侵，但恐岁云暮。

【关山月】

关山一片月，扬彩射金微。

胡马中宵动，天街七晕围。

将军横塞角，少妇捣边衣。

为有刀头望，长看破镜飞。

【杨花落】

坐待梅花尽，征人独未归。

宫妆临镜懒，春信到边稀。

断缕惊龙管，余香入凤帏。

持将花比貌，空有泪沾衣。

【入塞】

沙海烽尘息，将军奏凯还。

九边传露布，一夜到甘泉。

天子开麟阁，都人望马鞭。

定知金市里，甲第在今年。

【经始皇墓】

雄图不可见，墟墓亦无凭。

宝藏应先发，泉宫侈□称。

只余双岭月，长作万年灯。

山下东原道，人人说霸陵。

【捣衣】

城上秋风木叶飞，城中思妇捣寒衣。

谁怜此夜肠空断，独恨经年戍不归。

声度陇云传玉塞，心随关月到金微。

相思更有残机锦，愿逐长安一雁飞。

【寄王太史元思谪戍玉垒】

学士两朝供奉年，上林词赋万人传。

一从玉垒长为客，几放金鸡未拟还。

闻道买田临灌口，能忘归马向秦川。

五陵他日多豪俊，空望城南尺五天。

【江干曲二首】

送君曾水上，临水即相思。

不似钱塘水，潮来有信期。

江上与君别，日来江上看。

知随江水去，犹自立江干。


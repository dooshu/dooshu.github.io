任万户原三首

【见乡人程大】

少年策马辞乡邑，落魄天涯几秋色。

凤池昨遇故乡人，不道姓名应不识。

布衣拂却长安尘，相看感叹念情亲。

青春作客无远近，白发从军多苦辛。

以兹失路谁相顾，我向东流子南去。

归梦不离沧海云，边愁远絓青枫树。

枫树丛林隔海天，百年聚散一茫然。

簪缨故旧应谁在，萍梗江湖祇自怜。

临歧执袂须倾倒，明朝又别关山道。

心随征雁向斜阳，悉对离忧醉芳草。

【送舒从事还南海】

老逢离别倍伤情，一骑临秋复远行。

客路惊心孤雁影，家林入梦断猿声。

珠崖日落天低海，铜柱云寒雨过城。

翻忆旧游多感慨，独嗟书剑误儒生。

【赠同舟从军林生】

青天无尽碧波长，百尺云帆挂夕阳。

海路音书何处寄，西风吹雁不成行。


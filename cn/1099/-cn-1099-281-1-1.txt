○請停止欽取銀兩疏 【 欽取銀兩】

為懇乞　聖明停止欽取銀兩、以裕國計事、昨者恭覩　聖諭、欽取戶部銀三十萬兩、隨該戶部奏稱邊費重大、國用不足、欲乞　聖明停止取用等因、奉　御批巳有旨了、臣等看得　祖宗朝。國用邊餉。俱有定額。各處庫藏。尚有贏餘。自嘉靖二十九年。虜犯京師之後。邊費日滋。各處添兵添馬。修堡修城。年例犒賞之費。比之先朝。數幾百倍。奏討請求。殆無虛日。加以連年水旱災傷。百姓徵納不前。庫藏搜括巳盡。臣等備查　御覽揭帖、計每歲所入折色錢粮、及鹽課贓贖事例等項銀兩。不過二百五十餘萬。而一歲支放之數。乃至四百餘萬。每年尚一百五十餘萬。無從措處。生民之膏血巳罄。國用之費出無經。臣等日夜憂惶、計無所出、方與該部計議設處支持、目前尚恐不給若又將前項銀兩取供上用、則積貯愈虛、用度愈缺、一旦或有飢荒盜賊之事、何以應之、該部所以懇切具奏、誠事勢窮蹙、有萬不得巳者也、仰惟　皇上嗣登大寶、屢下寬恤之詔、躬行節儉以先天下、海內訢訢、方幸更生、頃者以來、買辦漸多。用度漸廣。當此缺乏之際。臣等實切隱憂。輒敢不避煩凟、披瀝上請、伏願　皇上俯從該部之言、將前項銀兩、免行取進、仍望念國儲之日乏、懷儉德之永圖、節賞賚以省財用、停買辦以寬民力、如上供之費、有必不可已者、即是唐人分左藏內庫為公私支用之遺議照　祖宗舊制、止於內庫取用、至于該部所儲、專以備軍國重大之費、庶國用可以漸裕而民力亦得少甦也、


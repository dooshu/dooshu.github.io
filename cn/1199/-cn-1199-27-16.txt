女丸

女丸者。陳市上沽酒婦人也。作酒常美。遇僊人過其家飮酒。以素書五卷為質。丸開視其書。乃養性交接之術。丸私寫其文要。更設房室。納諸年少。飮美酒。與止宿。行文書之法。如此三十年。顏色更如二十時。僊人數歲復來過。笑謂丸曰。盜道無私。有翅不飛。遂棄家。追僊人去。莫知所之云。

玄素有要　近取諸身　彭聃得之

五卷以陳　女丸蘊妙　僊客來臻

傾書開引　雙飛絕塵


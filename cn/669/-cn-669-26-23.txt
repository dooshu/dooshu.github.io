23　爲吕氏右袒爲劉氏左袒　刑宜施於右　周勃誅吕已定吕氏有刑


「爲吕氏右袒，爲劉氏左袒。軍中皆左袒。」吕后紀。按儀禮鄉射疏云：「凡事無問吉凶皆袒左，是以士喪禮及大射皆袒左，唯有受刑袒右。故覲禮乃云『右肉袒』，注云『刑宜施於右』是也。」以此攷之，周勃誅吕氏之計，已定爲吕氏者有刑，故以右袒令之，非以覘人心之從違也。

【何云】木强老革，倉猝時未必便學叔孫太傅也。

【閻按】盧六以曰：「國策稱：『王孫賈入市曰：「淖齒亂齊國，殺王，欲與我誅者袒右。」市人從者四百人。』豈戰國時又獨以袒左爲刑乎？故知左右不必區分，但覘衆心之從違。蓋自戰國迄漢，人習爲之，故少文者亦復能爾也。」

【全云】陳涉之起亦袒右，厚齋之説未足信。〇盧月船云：「左右袒，明于文定説得最好，言所以安其反側之心，使以爲劉之迹自解；激其忠憤之志，使以爲吕之言爲辱也。」詳見讀史漫録。

【元圻案】吕后紀師古注：「袒，脱衣袖而肉袒。左右者，偏脱其一耳。」〇猗覺寮雜記謂周勃蓋用王孫賈之策。






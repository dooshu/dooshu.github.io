▼京口张氏世寿堂

天与下民寿，各有百岁期。

行年不能满，人自伤折之。

鸡鸣晨关开，众车起交驰。

茫茫欲海中，神化那能知。

醲鲜荐广席，妖妍贮深帷。

白日未及终，红英忽先萎。

春风北邙原，青草塜累累。

借问其下人，得老还与谁。

翁家鹤溪阳，先朝业书诗。

一门四叶来，俱闻享期颐。

世寿何独能，世徳尤不亏。

翁今眉生毫，益以道自怡。

浮云等飞烟，昏旦从变移。

不咽华池浆，宁餐古柏脂。

澄观息内想，心闲自难衰。

一床坐松阴，风巾夕披披。

垂鱼立侍侧，亦有白发儿。

嗟我生甚晚，况复值乱离。

故老不复亲，犹及翁在兹。

愿言拜堂下，听说承平时。


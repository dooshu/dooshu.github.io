○代柳公绰谢上任表

（公绰，字起之，京兆华原人，史有传。元和六年作。）

肃恭休命，晨夜趋程，祗荷宠私，不遑寝食，以月日到所部上讫。（宪宗元和六年六月，公绰自御史中丞为潭州刺史，兼御史中丞，充湖南观察使。）

臣闻古之制爵禄者，爵以居有德，禄以养有功。臣本书生，（贞元元年四月，公绰再中贤良方正直言极谏科。）官不期达，值某皇帝，（睿圣文武皇帝。）文明抚运，大阐玄猷，搜采众材，幸忝甄录。（甄，居延切。察也。）历践中外，星霜屡移，曾无涓尘，上答鸿造。忘其薄陋，委以雄藩。顾无绥驭之能，谬忝澄清之寄，（公绰先为西川节度判官，召为吏部郎中，逾月拜御史中丞。今又兼中丞，为观察，故云。）将何以敷宣皇泽，普谕天慈？唯当察慝以为防，视俗而为教，蠲除细故，务安黎献，庶几清静无扰，以慰远人。臣不胜忝冒荷恩之至。


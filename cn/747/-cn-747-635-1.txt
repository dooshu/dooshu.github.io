○答韩侍郎书

还示云：“於贤者汲汲，惟公与不材耳。”此言取人，得无太宽否？灼然太宽，夫又何疑。此事汲汲，如嗜欲之未得，自以为胜荀令君。耳目所及，书记所载，未见其比，何意忽然当一时而更有人也。故具於後，以当讲学，且自道无愧，兼以为戏耳。

如愚之於人，但患识昏，智不足以察人为累耳，苟以为贤，则不要前人相知相识，逢便见机巧有慧辩。故身虽否塞，而所进达者，不为少矣。其鉴赏称颂人物，初未甚信，其後卒享盛名为贤士者，故陆歙州、韦简州是也。好善太疾，智识未精，彼胜於彼，则因而进之，或取文辞，或以言论，或以才行，或以风标，或以政术，往往亦有不称於前多矣，不可以言其名，然亦未尝以为悔也。其中亦有痛与置力，後因礼节不足，或因尽言而诘之，前人既非贤良，遂反相毁损者，亦有其人矣。且庞士元云：“拔十失五，犹得其半。”真大贤之言也！如鄙人无位於朝，厄摧於时，凄凄惶惶，奔走耻辱，求食不暇，自一千年来，贤士屈厄，未见有如此者，尚汲汲孜孜，引荐贤俊，如朝饥求飧，如久旷思通，如见妖丽而不得亲然，若使之有位於朝，或如兄侪得志於时，则天下当无屈人矣。如或万一有之，若陆歙州、韦简州之比，犹奔走在泥土，则当引罪在已，若狂若颠，朝虽饥不敢求飧，旷虽久不敢思通，见妖丽闭眼而不观，视迁荣如鞭笞宫割之在躬，夫又何荣乐而得安然也，不知此心，自古以来，曾有人如是者否？不知代有圣人，排肩则生，曾有一贤用心近於此者乎？若古或有之，幸示其人；如或无之，奈何乃言“惟公与不材”耳。

如兄者，颇亦好贤，必须甚有文辞，兼能附己，顺我之欲，则汲汲孜孜，无所忧惜，引拔之矣。如或力不足，则分食以食之，无不至矣。若有一贤人或不能然，则将乞丐不暇，安肯孜孜汲汲为之先後？此秦汉间尚侠行义之一豪隽耳，与鄙人似同，而其实不同也。三五日前，京尹从叔云：“某大官甚知重陆ㄜ。”当时对云：“士所贵人知者，谓名未达则道之，家之贫则恤之，身之贱则进之故也。若陆ㄜ之贤章然矣，某官之知既甚矣，某官之位，日见天子，足以进人矣，开幕辟士，足以招贤矣，而皆未及陆ㄜ。若如此之知，知与不知果同也。若实知，乃反不知矣。”京尹不能对也。大凡身当位，得志於时，慎闭口不可以言知人。若知人而不能进，志未得而气恬体安，不引罪在己，若颠若狂，与夫不知人者何以异也。如离娄与瞽夫偕行，而同坠沟中，或以无目不见坑而坠，或以心不在行忧思之病而坠，所以坠则殊，其所以为坠则同也。天下如瞽者鲜，则其坠者皆离娄也，心不在焉故也。乐道此者，盖以自励，非欲刺乎富贵之人，当为再三读之，以代击髀而歌焉。某再拜。


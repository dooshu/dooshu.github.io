○送方及师序

代之游民，学文章不能秀发者，则假浮屠之形以为高；其学浮屠不能愿悫者，则又托文章之流以为放。以故为文章浮屠，率皆纵诞乱杂，世亦宽而不诛。今有方及师者独不然。处其伍，介然不逾节；交于物，冲然不苟押。遇达士述作，手辄缮录，复习而不懈。行其法，不以自怠。至于践青折萌，泛席灌手，虽小教戒，未尝肆其心，是故异夫假托为者也。薛道州、刘连州，文儒之择也，馆焉而备其敬，歌焉而致其辞，夫岂贷而滥欤？予用是得不系其说，以告于他好事者。


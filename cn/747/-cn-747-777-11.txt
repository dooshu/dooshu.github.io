○为同州张评事谢辟启

潜启：伏奉荣示，伏蒙猥赐奏署，今月某日，敕旨授官。承命恐惶，不知所措。某文乖绮绣，学乏缣缃。负米东郊，止勤色养。献书北阙，未奉明恩。抚京洛之尘，素衣穿穴；访江湖之路，白发徘徊。大夫荣自山阳，来临沙苑。固以室盈东简明，门咽南金。岂谓搜扬，乃加孱眇。府称莲沼，惭无倚马之能；地号门，窃有化龙之势。便居帷幄，遽别蓬蒿，袁生有望於樵苏，楚子永辞於篮缕。刻诸肌骨，知所依归。伏惟特赐鉴察。谨启。


清溪行





清溪，在池州。已见本卷首页注中。



清溪清我心，水色异诸水。借问新安江，见底何如此?[一]人行明镜中，[二]鸟度屏风里。向晚猩猩啼，[三]空悲远游子。

[一]《元和郡县志》：新安江，自歙州黟县界流入桐庐县，东流入浙江。萧士赟曰：图经：清溪属宣城。新安，即今徽州，在唐为歙州，在隋为新安郡。凡水发源于徽者皆曰新安江。自歙者出黟山，自休宁者出率山，自绩溪者出大嶂山，自婺源者出淅山。自淅江溯休宁为滩三百六十。沈约有《新安江水至清浅见底诗》。



[二]陈释惠标《咏水诗》：“舟如空里泛，人似镜中行。”



[三]江淹诗：“夜闻猩猩啼。”详见三卷注。






【伤三贞诗】

〖《华阳国志》曰：永初中。广汉汉中羌反。虐及巴郡。有马妙祈妻义。王元愦妻姬、赵蔓君妻华。执共姜之节。守一醮之礼。号曰三贞。遭乱兵迫匿。惧见拘辱。三人同时沉於西汉水而没死。有黄鸟鸣其亡处。国人伤之。乃作《诗》曰：〗

间关黄鸟。爰集於树。窈窕淑女。是绣是黼。惟彼绣黼。其心匪石。嗟尔临川。邈不可获。（○《华阳国志》巴志。）


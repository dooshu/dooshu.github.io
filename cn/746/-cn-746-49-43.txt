卷49_43【尝与大理丞袁公，太府丞田公偶诣一所，林沼尤胜，因并坐其次相得甚欢，遂赋诗焉，以咏其事】  张九龄

方驾与吾友，同怀不异寻。偶逢池竹处，便会江湖心。

夏近林方密，春馀水更深。清华两辉映，闲步亦窥临。

蘋藻复佳色，凫鹥亦好音。韶芳媚洲渚，蕙气袭衣襟。

萧散皆为乐，裴回从所钦。谓予成夙志，岁晚共抽簪。


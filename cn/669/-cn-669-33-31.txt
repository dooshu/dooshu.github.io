31　李潮八分遜韓蔡　韓擇木隸追蔡邕　衞包蔡有鄰功夫亦到　李潮字陽冰之説


李潮八分小篆歌：「潮也奄有二子成三人。」本詩上句云：「尚書韓擇木，騎曹蔡有鄰，開元以來數八分。」金石録跋尾十七云：潮書惟慧義寺彌勒像碑與彭元曜誌，「其筆法亦不絶工，非韓、蔡比也」。

【元圻案】杜詩注：「宣和書譜：『韓擇木，昌黎人，官至工部尚書、散騎常侍。工隸，兼作八分字。隸學之妙，唯蔡邕一人而已，擇木能追其遺法，世謂邕中興焉。』」〇韓愈科斗書後記：「愈叔父雲卿，當大曆世，文辭獨行中朝。于時李陽冰獨能篆書，而配叔父擇木善八分。」〇竇臮述書賦：「衞包、蔡鄰，功夫亦到，出於人意，乃近天造。」注：「有鄰，濟陽人。」書史會要：「邕十八代孫，官至右衞率府兵曹參軍。工八分書，書法瘦勁，驅使筆墨盡得如意。」又注曰：吾衍學古編云：「陽冰，名潮，杜甫之甥。後以字行，遂别字少温。海賦云『陽冰不冶，陰火潛然』，則知名潮有理。」案：陽冰，趙郡人，太白之從叔也，寶應元年已爲當塗宰。吾子行以海賦二語想像其名字，宜爾初無引據，矯亂後學，斯亦妄人也已矣。






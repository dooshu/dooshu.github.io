范成大　请息斋书事

覆雨翻云转手成，纷纷轻薄可怜生!

天无寒暑无时令，人不炎凉不世情。

栩栩算来俱蝶梦，喈喈能有几鸡鸣!

冰山侧畔红尘涨，不隔瑶台月露清。

范成大

范成大　请息斋书事

刻木牵丝罢戏场，祭余雨後两相忘。

门虽有雀尚廷尉，食已无鱼休孟尝。

虱里趋时真是贼，虎中宣力任为伥。

篱东舍北谁情话，鸡语鸥盟意却长。

范成大

范成大　请息斋书事

聚蚋醯边闹似雷，乞儿争背向寒灰。

长平失势见何晚，栗里息交归去来。

休问江湖鱼有沫，但蕲云水鹤无媒。

岩扉岫幌牢扃钥，不是渔樵不与开。

范成大


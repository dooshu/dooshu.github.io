○除郑太子宾客制

门下：王者重辅弼之任，明进退之宜，见可即升，知否则舍，兹朕所以推诚不惑，与物无私者也。银青光禄大夫守门下侍郎同中书门下平章事兼宏文馆大学士上柱国赐紫金鱼袋阳武县开国侯郑，早以令闻，入参禁署，永惟勤绩，出授台司，期尔有终，匡予不逮。岁月滋久，谋猷浸微，罔清净以慎身，每因循而保位，既乖素履，且郁皇猷。宜副群情，罢兹枢务。朕以其久居内职，累事先朝，思厚大臣，贵全终始，俾就优闲之秩，用申宽大之恩。可太子宾客，散官、勋、封如故。主者施行。


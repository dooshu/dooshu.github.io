○谏诏免租赋又令输纳疏

臣伏见八月九日诏书，率土皆给复一年。老幼相欢，式歌且舞。在路又闻有敕，丁巳配役，即令役满，折造馀物，亦遣输了，待至明年，总为准折。道路之人，咸失所望。此诚平分万姓，均同七子，然下民难与图始，日用不知，皆谓以国家追悔前言，二三其德。臣窃闻之，天之所辅者仁，人之所助者信。今陛下初膺大宝，亿兆观德，始发大号，便有二言，生八表之疑心，失四时之大信。纵国家有倒悬之急，犹必不可为，况以泰山之安，而辄行此事。为陛下为此计者，於财利则小益，於德义则大损。臣诚智识浅短，窃为陛下惜之。伏愿少览臣言，详择利益，冒昧之罪，臣所甘心。


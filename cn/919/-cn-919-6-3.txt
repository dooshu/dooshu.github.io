料简诸疫证治

凡春分以前，秋分以后，天气合清寒，忽有温暖之气折之，则民病温疫；春分以后，秋分以前，天气合湿热，忽有清寒之气折之，则民病寒疫。治之各有法，不可拘以日数汗下。

此且据方论，一体而分。既有寒温二疫，风湿亦宜备论。如己未年，京师大疫，汗之死，下之死，服五苓散遂愈，此无他，湿疫也。以此为法，每年遇有不正之气，即当纪而用之。假如冬合寒，时有温暖之气，则春必患温疫；春合温，而有清凉之气，则夏必患燥疫；夏合热，而有寒气折之，秋必病寒疫；秋合清，而反氵㸒雨，冬必病湿疫。此亦一途而推之，更须以时斟酌，不可偏执。况疫之所兴，或沟渠不泄， 其秽恶，熏蒸而成者；或地多死气，郁发而成者；或官吏枉抑，怨 而成者。世谓狱温、伤温、墓温、庙温、社温、山温、海温、家温、灶温、岁温、天温、地温等，不可不究。古法辟之，用屠苏酒，务成子萤火丸、李子建杀鬼煎、老君神明散，皆辟法。惟刘根别传，令于州治太岁六合处，穿地深三尺，阔亦如之，取净沙三斛实之，以醇酒三升沃其上，俾使君祝之，此亦消除疫气之良术。所谓太岁六合者，岁泄气之所在，故以厌禳。

料简诸疫证治


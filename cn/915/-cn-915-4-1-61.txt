◇地震诏（二十年九月戊辰）

制诏曰：「日者地震，南阳尤甚夫地者，任物至重，静而不动者也。而今震裂，咎在君上。鬼神不顺无德，灾殃将及吏人，朕甚惧焉。其令南阳勿输今年田租刍藁。遗谒者案行，其死罪系办在戊辰以前，减死罪一等；徒皆弛解钳，衣丝絮。赐郡中居人压死者棺钱，人三千。其口赋逋税而庐宅尤破坏者，勿收责。吏人死亡，或在坯垣毁屋之下，而家羸弱不能收拾者，以见钱谷取佣，为寻求之。」（《后汉·光武纪》）


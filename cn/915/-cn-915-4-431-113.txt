◇孝廉敏碑（建宁二年十月）

故孝廉柳君，讳敏，字愚卿。其先盖五行星仲廿八舍柳宿之精也。放像为用，县设为道。（缺）商家而禅（缺三字）而主或闻生柳惠国大夫，而流俗称焉。君父以孝廉除郎中，（缺）部府丞君追祖继体，历职五官功曹，守宕渠令。本初元年，太守蜀郡（缺）君复察举君（缺）命失年。君清节俭约，厉风子孙，固穷守陋，不（缺三字）堂无文丽，墓无碑识。建宁元年，县长同岁楗为属国赵台公愤然念素帛之义，其二年十月甲子为君立碑，传于万基。因勒铭叹之。厥辞曰：

惟斯柳君，天忄资鲠（缺。）袭祖（缺）风，行无遗阙。授政股肱，谏争匡弼。奋威外困，属城震栗。宰守伯烦，垂名所立。表贡王庭，望极爵位。何辜穹仓，官宠不遂。予惟三六，庶昔延季。建竖期碑，传于万世。子孙繁昌，永不漫灭。呜呼哀哉，呜呼哀哉。辞曰：

山陵玄室，（缺）斯邦兮。先人修质，尚约清兮。汶饬不雕，奥处臧兮。季子信旧，带树松兮。侨俗追殁，激（缺）扬兮。亡而像存，乐嘉灵兮。宗子于集，喈其鸣兮。四祀尝，不废荒兮。（《隶释》八）


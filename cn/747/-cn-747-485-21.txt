○为赵相公谢赐金石凌表

臣憬言：伏奉恩敕，赐臣金石凌并方及服法，并金花银合一。又赐臣苏膏方及眼赤有疮方，其方皇太子书者。鸿私荣贶，特发天心，受恩拜赐，惭怖交集。中谢。臣闻台司之任，茂遂群生，而摄卫乖宜，自贻病疾。理身未暇，赋政何堪？岂谓上简宸衷，下矜贱质？御方灵药，稠叠宠光。剂和至精，减圣躬所服；翰墨元妙，降皇储之书。仰光辉而陋目增明，承渥泽而沉疴自愈。致金石之固，通性命之和。保持诲谕，曲尽慈旨。蠲其烦滞，授以康宁。省巳何功？害盈知惧，伏惟陛下宣布大和，则时无疵疠；懋建大中，则物以阜安。生及昌期，自登寿域。况臣劣薄，待罪枢衡。感平施而巳深，荷殊荣而难报。虽阴阳不测，犬马之疾顿瘳，而日月无私，萤烛之光何补？生成覆载，皆禀睿慈。竭力致命，岂申愚效？无任感恩惶惧之至！谨奉表陈谢以闻。


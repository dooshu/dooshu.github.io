○申论爱州刺史张丹罪状奏（太和中刑部）

据大理寺申，准详断安南经略使韩约奏丹犯赃并欲谋恶事，已准法处置讫者。伏以追摄禁勘，即是制囚，不合专擅处置。奉三月十九日敕，宜付所司速详断闻奏。今据寺申，据律文，反逆谋叛，各有本条，并无欲谋恶事之科。又准律以赃入罪者，除正赃见在流死勿徵，据罪先勒张丹通款，估纳家资，然後就刑，虑涉情故。又张丹男宗礼、宗智等，年皆幼弱。张丹虽微，爱州虽远，且常领郡，则谓衔恩。纵合重绳，须候敕命，既归法寺，必在正名。苟轻荒服之刑，是弃远人之命。伏以圣朝以慎恤为理，以惠泽爱人。每议典刑，必行宽宥，岂使一夫不获，吞恨九泉。伏请闻奏推覆，方可详断，所冀事状明白，法令施行。








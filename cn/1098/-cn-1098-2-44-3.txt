○秋日寄上晁春陵内翰

白门凉气发。蟋蟀鸣庭闱。念此感物化。中心怆已摧。掩泪归幽房。含情当诉谁。微风扇罗幄。明月耀云崖。良辰亮在兹。容华难久持。佳人隔城闉。永叹徒尔为。

【卧子曰发音遐亮】

其二

夙昔游帝京。雅志好弦歌。师旷调清征。湘灵鼓云和。一唱再三叹。游鱼跃双波。调高和弥寡。返驾涉滹沱。还顾望五原。杀气横嵳峩。誓欲扫龙庭。长驱出交河。壮心忽不偕。曰日空蹉跎。归来触罗网。伤哉可奈何。

【辕文曰自叙孤特】



第一百十四迁流卦〔微阴反位坤地西南〕：二上未定之象

象曰：自天立象，气尚浮游。未能审定，东迁西流。多不遂意，漫漫悠悠。

颜曰：自一至二，涉数方滋，然基迹始兴，人道未立，故使迁流未定，悠悠漫漫之象，多不遂意。

何曰：人事未遂，不成之兆也。

陈曰：二者，阴气之福而在天位，若浮云之不定，故曰云云。

刘曰：自天立象，其道微也。东迁西流，未成基也。

此课人事未定，作事未成。

诗曰：干禄诚非利，营求亦有方。纵然得亨快，见虎也须防。

又曰：独阴无助，地旷田虚，人事未定，不得安居。


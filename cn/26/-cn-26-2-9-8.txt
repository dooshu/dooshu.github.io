刘捍


刘捍，开封人也。为人明敏有威仪，善摈赞。太祖初镇宣武，以为客将，使从朱珍募兵淄青。太祖北攻镇州，与王镕和，遣捍见镕，镕军未知梁意，方严兵，捍驰一骑入城中，谕镕以太祖意，镕乃听命。梁兵攻定州，降王处直，捍复以一骑入慰城中。太祖围凤翔，遣捍入见李茂贞计事。唐昭宗召见，问梁军中事，称旨，赐以锦袍，拜登州刺史，赐号“迎銮毅勇功臣。”梁兵攻淮南，遣捍先之淮口，筑马头下浮桥以渡梁兵。太祖出光山攻寿州，又使捍作浮桥于淮北，以渡归师。拜宋州刺史。太祖即位，迁左天武指挥使、元从亲军都虞候、左龙虎统军，出为佑国军留后。同州刘知俊反，以赂诱捍将吏，执捍而去，知俊械之，送于李茂贞，见杀。太祖哀之，赠捍太傅。






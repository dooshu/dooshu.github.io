○第五状

右，臣得奏院状报，二月二十九日，中使某至，奉宣进旨，赐臣男公敏寒食节料羊酒面等；至二十一日，中使某又宣赐麦粥饼饣炎者。臣伏以天地之恩，所加斯厚；君臣之义，有感则深。臣自守近藩，曾无薄效，缘恩据义，以月系年。男公敏未识宪章，获参班序，每因令节，又沐殊私。颁首之羊，委其全体；擢芒之麦，散以轻尘。粥既拟於琼膏，饣炎有同於萍实。出为宠锡，皆申上帝之心；食以充盈，莫非小人之腹。涓毫未展，饕餮已频。常怀覆饣束之忧，有忝分甘之施。苟仁之逮下，微物敢让於生成；如泽或因臣，琐质何堪於负荷。官守有限，不获陈谢。无任感恩跃之至。


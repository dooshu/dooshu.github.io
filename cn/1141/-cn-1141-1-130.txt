天衣寺同景玉桐君

其一
有舞松一株，相传晋人所植。又有双带泉。

招提秦望麓，绝胜虎溪头。
石径一松古，山堂六月秋。
僧繇残画没，北海断碑留。
双带门前水，依依不肯流。

其二
北海书何在，僧繇画已空。
竹深晴蔽日，泉响夜兼风。
舍宅思玄度，逃禅问远公。
淹留便成宿，月出万山东。

其三
远山齐木杪，一带晚烟横。
月照竹林早，露从衣袂生。
云中孤塔隐，峰顶怪禽鸣。
偶借支公榻，萧然梦亦清。



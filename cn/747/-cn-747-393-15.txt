○为杨右相祭西岳文

维年月日，司空右相杨国忠、吏部尚书同中书门下平章事韦见素等，谨以少牢之奠，敬祭於西岳金天王之神：顷自献岁，达於三月，畜极不雨，屯膏未光，元元其咨，涤涤是惧。国忠等是用虔奉睿虑，聿遵祀典，谨遣鸣皋山人韦朝真，敢邀福於大神之灵。精意才申，而休；宸衷遥达，而瑞泽滂沛。非神之幽赞叶於国、神之景命符於人，则畴能降祥荐祉，如此其速。故簋牺象，敬修享礼。虽冥应无方，非馨香所答，而神威如在，庶明灵惟歆。尚飨！


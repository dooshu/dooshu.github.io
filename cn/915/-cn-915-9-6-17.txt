◇谢敕赉铜造善觉寺塔露盘启

是称邢阳之珍，实亦昆吾之瑶。燥湿无变，九市见奇。寒暑是宜，六律成用。况复神龙负子，光斯妙塔；金鸟衔带，饰兹高表。函谷耻其咏歌，临淄恧其祥应。阳燧含影，还辟日轮；甘露入盘，足称天酒。辞林本阙，心辨又惭；徒戴重恩，终难陈谢。不任铭荷之至，谨奉启闻。（略见《艺文类聚》七十七，张溥编入《简文帝集》，非。案：张溥本有《东宫上堀得慈觉寺钟启》，今据《艺文类聚》编入《简文帝集》。）


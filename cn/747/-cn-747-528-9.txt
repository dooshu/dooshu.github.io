○监察御史储公集序

圣人贤人，皆锺运而生，述圣贤之意，亦锺运盛衰矣。开元十四年，严黄门知考功，以鲁国储公进士高第，与崔国辅员外、綦母潜著作同时；其明年，擢第常建少府、王龙标昌龄，此数人皆当时之秀，而侍御声价隐隐，蔺轹诸子。其文篇赋论，凡七十卷。虽无云雷之会，意气相感；而扶危拯病，绰有贤达之风。拔身虏庭，竟陷危邦，士生不融，可以言命。然窥其鸿黄窈窕之学，金石管磬之声，如登瑶台而进玉府，灵扃邃宇，景物寥映，绿流翠草，佳木好鸟，不足称珍。嗣息曰溶，亦凤毛骏骨。恐坠先志，溯洄千里，泣拜告余曰：“我先人与王右丞，伯仲之欢也。相国缙云，尝以序冠编次。会缙云之谪，亡焉。”後辈据文之士，风流不接，故小子获忝操简。伏恐魂游无方，嗤责造次，茫茫古道，不见来者。岂以龙战，害乎鹿鸣，齐竽竞吹，燕石争宝。呜呼！薄游之士，未跻一峰，己伐其峻；登阆风者，乃知其迤逦昏明，掩豁将尽，复通之者，其若是乎！


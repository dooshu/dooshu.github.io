瞿教谕智二首

【廉夫自沧江过顾仲瑛桃源作诗以寄并柬玉山】

老铁仙人海上来，海云长日护楼台。

玉箫彩凤时时下，黄鹤珠帘面面开。

不逐蟾娥归月府，却从花使过蓬莱。

晚棹不迷重去路，一湾流水即天台。

【柬熊松云】

西冈无奈景纯何，陶写新诗日渐多。

宜似兰苕飞翡翠，每嗟荆棘长铜驼。

日曛山崦收黄雾，秋入江风动白波。

复忆松云老文学，醉乘箫凤肯相过。


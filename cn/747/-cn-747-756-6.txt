○窦烈女传

烈女姓窦氏，小字桂娘。父良，建中初为汴州户曹掾。桂娘美颜色，读书甚有文。李希烈破汴州，使甲士至良门，取桂娘以去。将出门，顾其父曰：“慎无戚，必能灭贼，使大人取富贵於天子。”桂娘既以才色在希烈侧，复能巧曲取信，凡希烈之密，虽妻子不知者，悉皆得闻。希烈归蔡州，桂娘谓希烈曰：“忠而勇，一军莫如陈先奇。其妻窦氏，先奇宠且信之，愿得相往来，以姊妹叙齿，因徐说之，使坚先奇之心。”希烈然之，桂娘因以姊事先奇妻。尝间曰：“为贼凶残不道，迟晚必败，姊宜早图遗种之地。”先奇妻然之。

兴元元年四月，希烈暴死，其子不发丧，欲尽诛老将校，以卑少者代之。计未决，有献含桃者，桂娘白希烈子，请分遗先奇妻，且以示无事於外。因为蜡帛书曰：“前日已死，殡在後堂，欲诛大臣，须自为计。”以朱染帛，丸如含桃。先奇发丸见之，言於薛育，育曰：“两日希烈称疾，但怪乐曲杂发，昼夜不绝，此乃有谋未定，示暇于外，事不疑矣。”明日，先奇、薛育各以所部兵噪於牙门，请见希烈，希烈子迫出拜曰：“愿去伪号，一如李纳。”先奇曰：“尔父悖逆，天子有命。”因斩希烈及妻子，函匕首以献，暴其尸於市。後两月，吴少诚杀先奇，知桂娘谋，因亦杀之。

请试论之。希烈妇桂娘者，但劫之耳，希烈僭而桂娘妃，复宠信之，於女子心，始终希烈可也。此诚知所去所就，逆顺轻重之理明也。能得希烈，权也，姊先奇妻，智也，终能灭贼，不顾其私，烈也。六尺男子有禄位者，当希烈叛，与之上下者众矣，岂才力不足耶？盖义理苟至，虽一女子可以有成。

大和元年，予客游涔阳，路出荆州松滋县，摄令王淇为某言桂娘事。淇年十一岁能念五经，举童子及第，时年七十五，尚可日记千言。当建中乱，希烈与李纳、田悦、朱Г、朱滔等僭诏书榭，争战胜败，地名人名，悉能记之，听说如一日前。言窦良出於王氏，实淇之堂姑子也。


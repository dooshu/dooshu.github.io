萧运副翀六首

【宿道德坛柬白水道人】

明月不可得，孤灯还近人。

只缘怀久别，转觉坐相亲。

露下松坛夜，云归石洞春。

所欣心迹静，笑语见情真。

【奉呈子高刘先生】

剪烛临清夜，开轩对白云。

眠迟诗共赋，歌罢酒初醺。

风起松声近，溪回野色分。

别来愁思满，南雁正纷纷。

【余自流江将归南溪刘先生亦还珠林赋此别伯昂诸友】

白筼明春雪，清尊注晚霞。

客行天共远，人醉月初斜。

武岫神仙宅，珠林处士家。

东归三十里，好为寄梅花。

【雨寒忆舍弟】

已过清明节，仍余料峭寒。

风声生树底，雨气满林端。

堤草青犹短，山花湿未干。

季方千里隔，谁念客衣单。

【奉柬萧子充】

几年结屋向溪桥，此日飞书肯见招。

池上看鹅朝洗砚，月中骑凤夜吹箫。

满林西日迷花树，近水南风乱柳条。

先与题诗寄离思，青山回首故岧峣。

【寄吴所与】

南溪流水北溪云，无限新愁总忆君。

鸿雁归时天杳杳，鹧鸪啼处雨纷纷。

郎官湖口江流合，武姥峰头树色分。

相去只缘三十里，此生何事苦离群。


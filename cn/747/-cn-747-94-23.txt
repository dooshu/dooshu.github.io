○册吴王钱镠敕

定乱安国功臣镇海镇东军节度浙江东西道观察处置等使淮南东面行营招讨营田安抚两浙盐铁制置发运等使开府仪同三司守侍中兼中书令杭越两州刺史上柱国吴王食邑九千户实封五百户钱镠，总临两镇，早立殊功，抚制三吴，久闻异政。一荣封爵，再换星霜，盖缘道路阻艰，遂致册书留滞。近者潭洪水陆，并已通流，元勋举议，请行典礼，冀免稽於制命，俾速远於朝恩。须议施行，实为允当。明甄酬之宠，谐佥属之情。其所封吴王策礼，宜令所司择日，备礼册命。


○为杨执柔让夏官尚书表

臣执柔言：伏奉恩制，以臣为夏官尚书。光宠载临，震悸交集，臣某诚惶诚恐顿首顿首死罪死罪。臣学无所成，志不及远，徒以凭托霄汉，接南阳之近亲；感会风：附西京之外戚，遂得叨恩藉幸，服冕乘轩，将燕雀而同化，共鸾凤而并翼。自升荣轩闼，接武卿士，徒参河海之象，竟乏涓尘之效。窃位妨贤，自甘屏黜，循涯揣分，敢希超奖？而圣造不赀，天波累洽，仍降非常之泽，更申窬等之命，岂非连芳八座，上比七星？固亦分职五曹，专司九法。昔虞登在癸，命喉舌之官；晋简庶僚，崇元凯之秩：自时厥後，此选尤难。自非宿望通才，高贤旧德，何以别邦国之大典，膺腹心之重寄？臣尸忝无成，实彰於既往；朽劣不逮，难冀於将来。虽输报有心，而勉励无术，宁敢自安时谤，屡玷国猷，陛下综理机衡，搜择才俊，而至公之道，未广於翘薪；则哲之明，近谬於庸菲。恐人物解体，衣冠失望，伏乞回冲鉴，俯绝过恩，更宏尚德之举，不失能官之授，则济济庶寮，自有悦於多士；区区庸鄙，傥无讥於候人。不任惭惧之至，谨诣朝堂奉表以闻。谨言。


江边星月二首


骤雨清秋夜，金波耿玉绳〔一〕。天河元自白，江浦一作渚向来澄。映物连珠断，缘空一镜升。余光隐一作忆更漏，况乃露华凝。

〔一〕金波：汉《郊祀歌》：月穆穆以金波。谢玄晖诗：金波丽鹊，玉绳低建章。

江月辞风缆一作槛，江星别雾一作露船。鸡鸣还曙一作晓色，鹭浴自清川。历历竟谁种〔一〕，悠悠何处圆。客愁殊未已，他夕始相鲜。

〔一〕历历：《古乐府》：天上何所有，历历种白榆。






◇冀州论

略言春秋以来，可以海内比而校也。恭谨有礼，莫贤乎赵衰；仁德忠义，莫贤乎赵盾；纳谏服义，莫贤乎韩起；决危定国，莫贤乎狐偃；勇谋经国，莫贤乎魏绛；达雠为主，莫贤乎祁奚；延誉先生，莫贤乎张老；明智识物，莫贤乎赵武；清直笃义，莫贤乎叔向；聪明肃恭，莫贤乎羊舌职；守信不移，莫贤乎荀息；见利思义，莫贤乎中行穆子；保国捍君，莫贤乎先轸；书法不讳，莫贤乎董狐；分谤和众，莫贤乎郄克；流放能显，莫贤乎冀缺；拔幽进滞，莫贤乎臼季；守义死节，莫贤乎栾恭子；抗言不屈，莫贤乎荀莹；劫略不动，莫贤乎解扬；审听知机，莫贤乎师旷；放而益显，莫贤乎狼《耳覃》；儒雅博通，莫贤乎董仲舒；体恭笃敬，莫贤乎石奋；才兼文武，千金不入私门，莫贤乎窦婴；明君显贤，莫贤乎田叔；证主知分，莫贤乎贯高；忠义正直，莫贤乎鲍子都；謇谔忠谏，莫贤乎王宏。（《御览》四百四十七）


○赠高崇文司徒册文

维元和四年，岁次己丑，十月癸酉朔十三日乙酉，皇帝若曰：自我有国，大诸侯之勋劳者，必勒功图形，播於钟鼎，藏於盟府，殁则极异等之礼，以嘉魂魄，使奋乎百代之上。百代之下为臣者，莫不兴起也。咨尔故邠宁庆等州节度支度营田观察处置等使充京畿诸军都统开府仪同三司检校司空同中书门下平章事持节邠州诸军事兼邠州刺史上柱国南平郡王食邑三千户高崇文，英姿绝群，雄略神授，上通星辰之气，克扶期运之数。少事塞门，保宁朔漠。千秋之勇，常冠军锋，吴芮之忠，早书令甲。顷以井络之下，咨臣流毒，兽心狼顾，诱胁我人，遂拜於齐坛，授以萧斧。束马蓐食，先命戒途，曾无再籍之役，不用一卒之死，生致首恶，戮尸天街，西南晏清，按堵如故。礼加九命，秩尊三事，贵列东第，壤逾彻侯。动荡夷夏，煇灼编简，进律迁秩，兼制旧疆，卧鼓翳扉，解甲休卒，期以无征，逮乎三垂。暗忽生灾，寿量中辍，维屏之叹，瞿然疢怀。故命国子祭酒刘宗经、副使司勋郎中李直方、持节册赠尔为司徒，赙禭命数，率礼加等。式表无原之功，用申不检之赏，将我痛悼，告於幽神。


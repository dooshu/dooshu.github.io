◇青奚谷山馆碑

原夫法象莫过於天地，著明莫过於日月。鼓之以雷电，润之以风雨。咸秩无文，所以名山致祭，峻极於天。青溪山者，荆南之中岳也。隐隐千霄，亭亭无际。云盖三层，如在帝台之侧；桂林八树，非异景山之旁。轻霞旦起，影落照於阳溪；清风远至，响猿鸣於巫峡。西临百丈之穴，南带千仞之水。洪源湛淡，长波萦复。（《艺文类聚》七十八）


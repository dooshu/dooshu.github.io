29　漢武帝年十二決疑獄　漢明帝年十二辨墾田牘


武帝年十二，而決廷尉獄防年之疑；明帝年十二，而辨陳留吏墾田之牘。其英明略同，而武帝之事，史策不著，僅見於通典刑法雜議。

【元圻案】通典刑法雜議上：「漢景帝時，廷尉上囚防年繼母陳論殺防年父，防年殺陳，依律殺母以大逆論。帝疑之。武帝時年十二，爲太子，在旁，帝問之，太子答曰：『夫繼母如母，明不及母，緣父之故，比之於母，今繼母無狀，手殺其父，則下手之日，母恩絶矣。宜與殺人同，不宜與大逆論。』從之。」〇太平御覽八十八引漢武故事，其文同，而云「時太子年十四」。〇東觀漢記二：「顯宗孝明皇帝諱陽，一名莊，世祖之中子也。年十二，以皇子立爲東海公。時天下墾田皆不實，詔下州郡檢覆，百姓嗟怨，州郡各遣使奏其事。世祖見陳留吏牘上有書曰：『潁川、弘農可問，河南、南陽不可問。』因詰吏，吏抵言于長壽街得之。世祖怒。時帝在幄後曰：『吏受郡敕，當欲以墾田相方耳。』世祖曰：『即如此，何故言河南、南陽不可問？』對曰：『河南帝城，多近臣；南陽，帝鄉，多近親。田宅踰制，不可爲準。』世祖令虎賁詰問，乃首服如帝言。世祖異焉，以爲宜承先序。」〇通鑑光武紀建武十五年亦載其事。〇昭帝年十四而知燕王旦上書之詐，見霍光傳。






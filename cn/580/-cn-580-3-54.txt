志第五十四 礼志七


△宣圣庙　阙里庙　郡县宣圣庙　岳镇海渎　岳镇海渎常祀　风师雨雷师七祀　三皇庙　武成王庙　前代帝王庙　周公庙　名山大川忠臣义士祠　泉州神女　功臣祠　城隍　国俗祭祀

宣圣庙，太祖始置于燕京。中统二年，诏：“先圣庙国家岁时致祭，诸儒月朔释奠，宜洒扫清洁。今后禁约诸官员、使臣及管工匠官毋得于庙内亵渎，违者罪之。”三年，重修宣圣庙成。至元十年二月，中书省议准，衣冠所以彰贵贱、表诚敬，况国家大礼，先圣、先师不必援释、老二家之例。凡预执事官员及陪位诸儒，自当谨严仪礼，以行其事。除执事官已各依品级制造公服外，陪位诸儒自备襕带唐巾，以行释奠之礼。

大德十年，建文宣王庙于京师，行释奠礼，牲用太牢。至大元年秋七月，加号先圣曰：大成至圣文宣王。延祐三年秋七月，诏释奠于先圣，以颜子、曾子、子思、孟子配享。封孟子父为邾国公，母为邾国宣献夫人。皇庆二年六月，以许衡从祀，又以先儒周惇颐、程颢、程颐、张载、邵雍、司马光、朱熹、张栻、吕祖谦从祀。至顺元年，以汉儒董仲舒从祀。齐国公叔梁纥加封启圣王，鲁国太夫人颜氏启圣王夫人；颜子，兖国复圣公；曾子，籰国宗圣公；子思，沂国述圣公；孟子，邹国亚圣公；河南伯程颢，豫国公；伊阳伯程颐，洛国公。是年十一月，兖国复圣公新庙落成。

元统二年，改封颜子考曲阜伯为杞国公，谥文裕；妣齐姜氏为杞国夫人，谥端献；夫人戴氏兖国夫人，谥贞素。又以益都邹县牧地三十顷给常祀。至正十九年，以先儒杨时、李侗、胡安国、蔡沈、真德秀从祀，俱赠太师。追封时吴国公，侗越国公，安国楚国公，沈建国公，德秀福国公。二十二年追谥朱熹父为献靖，改封熹齐国公。

其祝币之式，祝版三，各一尺二寸，广八寸，木用楸梓柏。文曰：“维年月日，皇帝敬遣某官等致祭于大成至圣文宣王。”于先师曰：“维年月日，某官等致祭于某国公。”币三，用绢，各长一丈八尺。

其牲齐器皿之数，牲用牛一、羊五、豕五。以牺尊实泛齐，象尊实醴齐，皆三，有上尊，加幂有勺，设堂上。太尊实泛齐，山罍实醴齐，有上尊。著尊实盎齐，牺尊实醴齐，象尊实沈齐，壶尊实三酒，皆有上尊，设堂下。盥洗位在阼阶之东。以象尊实醴齐，有上尊，加幂有勺，设于两庑近北。盥洗位在阶下近南。笾十，豆十，簠二，簋二，登三，韝三，俎三，有毛血豆，正配位同。笾、豆皆二，簋一，簠一，俎一，从祀皆同。凡铜之器六百八十有一，宣和爵坫一，豆二百四十有八，簠、簋各一百一十有五，登六，牺尊、象尊各六，山尊二，壶尊六，著尊、太尊各二，罍二，洗二，龙杓二十有七，坫二十有八，爵一百一十有八。竹木之器三百八十有四，笾二百四十有八，篚三，俎百三十有三。陶器三，瓶二，香炉一。笾巾二百四十有一，簠簋巾二百四十有八，俎巾百三十有三，黄巾蒙单十。

其乐用登歌。其日用春秋二仲月上丁，有故改用中丁。

其释奠之仪，省牲前期一日晡时，三献官、监祭官各具公服，诣省牲所阼阶，东西向立，以北为上。少顷，引赞者引三献官、监祭官巡牲一匝，北向立，以西为上。俟礼牲者折身曰“充”，赞者曰“告充”毕，礼牲者又折身曰“腯”，赞曰“告腯”毕，赞者复引三献官、监祭官诣神厨，视涤溉毕，还斋所，释服。释奠，是日丑前五刻，初献官及两庑分奠官二员，各具公服于幕次，诸执事者具儒服，先于神门外西序东向立，以北为上。明赞、承传赞先诣殿庭前再拜毕，明赞升露阶东南隅西向立，承传赞立于神门阶东南隅西向立。掌仪先引诸执事者各司其事，引赞者引初献官、两庑分奠官点视陈设。引赞者进前曰“请点视陈设”。至阶，曰“升阶”；至殿檐下，曰“诣大成至圣文宣王神位前”；至位，曰“北向立”。点视毕，曰“诣兖国公神位前”。至位曰“东向立”。点视毕，曰“诣邹国公神位前”。至位，曰“西向立”。点视毕，曰“诣东从祀神位前”。至位，曰“东向立”。点视毕，曰“诣西从祀神位前”。至位，曰“西向立”。点视毕，曰“诣酒尊所”，曰“西向立”。点视毕，曰“诣三献爵洗位”。至阶，曰“降阶”，至位，曰“北向立”。点视毕，曰“诣三献官盥洗位”。至位，曰“北向立”。点视毕，曰“请就次”。

方初献点视时，引赞二人各引东西庑分奠官曰“请诣（东西）庑神位前”，至位（东曰东，西曰西）向立。点视毕，曰“诣先儒神位前”。至位，曰“南向立”。点视毕，曰“退诣酒尊所”。至酒尊所，东西向立。点视毕，曰“退诣分奠官爵洗位”。至位，曰“南向立”。点视毕，曰“请就次”。两庑分奠官点视毕引赞曰“请诣望瘗位”。至位，曰“北向立”。点视毕，曰“请就次”。初献官释公服，司钟者击钟，初献以下各服其服，齐班于幕次。

掌仪点视班齐，诣明赞报知，引礼者引监祭官、监礼官就位。进前曰“请就位”。至位，曰“就位，西向立”。明赞唱曰“典乐官以乐工进，就位”。承传赞曰“典乐官以乐工进，就位”。明赞唱曰“诸执事者就位”，承传赞曰“诸执事者就位”。明赞唱曰“诸生就位”，承传赞曰“诸生就位”，引班者引诸生就位。明赞唱曰“陪位官就位”，承传赞曰“陪位官就位”，引班者引陪位官就位。明赞唱曰“献官就位”，承传赞曰“献官就位”，引赞者进前曰“请就位”，至位曰“西向立”。明赞唱曰“辟户”，俟户辟，迎神之曲九奏。

乐止，明赞唱曰“初献官以下皆再拜”，承传赞曰“鞠躬，拜，兴，拜，兴，平身”。明赞唱曰“诸执事者各司其事”，俟执事者立定，明赞唱曰“初献官奠币”。引赞者进前曰“请诣盥洗位”。盥洗之乐作，至位，曰“北向立”。搢笏，盥手，帨手、出笏，乐止。及阶，曰“升阶”。升殿之乐作。乐止，入门，曰“诣大成至圣文宣王神位前”。至位，曰“就位，北向立，稍前”。奠币之乐作。搢笏跪，三上香，奉币者以币授初献，初献受币奠讫，出笏就拜兴，平身少退，再拜，鞠躬，拜兴，拜兴，平身。曰“诣兖国公神位前。”至位，曰“就位，东向立”，奠币如上仪。曰“诣邹国公神位前”。至位，曰“就位，西向立”，奠币如上仪。乐止，曰“退复位”。及阶，降殿之乐作。乐止，至位，曰“就位，西向立”。

俟立定，明赞唱曰“礼馔官进俎”。奉俎之乐作，乃进俎，乐止，进俎毕。明赞唱曰“初献官行礼”，引赞者进前曰“请诣盥洗位”。盥洗之乐作，至位，曰“北向立”。搢笏，盥手，帨手，出笏。请诣爵洗位，至位，曰“北向立”。搢笏，执爵、涤爵、拭爵，以爵授执事者，如是者三，出笏。乐止，曰“请诣酒尊所”。及阶，升殿之乐作，曰“升阶”。乐止，至酒尊所，曰“西向立”。搢笏，执爵举幂，司尊者酌牺尊之泛齐，以爵授执事者，如是者三，出笏。曰“诣大成至圣文宣王神位前”。至位，曰“就位，北向立”。酌献之乐作，稍前，搢笏跪，三上香，执爵三祭酒，奠爵，出笏，乐止。祝人东向跪读祝，祝在献官之左。读毕兴，先诣左配位，南向立。引赞曰“就拜兴”，“平身”，“少退”，“再拜”，“鞠躬”，“拜，兴”，“拜，兴”，“平身”。曰“诣兖国公神位前”。至位，曰“就位，东向立”，酌献之乐作。乐止，读祝如上仪。曰“诣邹国公神位前”。至位，曰“就位，西向立”，酌献之乐作。乐止，读祝如上仪。曰“退，复位”。至阶，降殿之乐作。乐止，至位，曰“就位，西向立”。

俟立定，明赞唱曰“亚献官行礼”，引赞者进前曰“请诣盥洗位”。至位，曰“北向立”。搢笏，盥手，出笏。请诣爵洗位，至位，曰“北向立”。搢笏，执爵、涤爵、拭爵，以爵授执事者，如是者三，出笏。请诣酒尊所，曰“西向立”。搢笏，执爵举幂，司尊者酌象尊之醴齐，以爵授执事者，如是者三，出笏。曰“诣大成至圣文宣王神位前”。至位，曰“就拜，北向立”。酌献之乐作。稍前，搢笏跪，三上香，执爵三祭酒，奠爵出笏，就拜兴，平身少退，鞠躬，拜兴，拜兴，平身。曰“诣兖国公神位前”。至位，曰“东向立”，酌献如上仪。曰“诣邹国公神位前”。至位，曰“西向立”。酌献如上仪。乐止，曰“退，复位”。及阶，曰“降阶”，至位，曰“就位，西向立”。

明赞唱曰“终献官行礼”，引赞者进前曰“请诣盥洗位”，至位，曰“北向立”。搢笏，盥手，帨手，出笏。请诣爵洗位，至位，曰“北向立”。搢笏，执爵、涤爵、拭爵，以爵授执事者，如是者三，出笏。请诣酒尊所，至阶，曰“升阶”，至酒尊所，曰“西向立”。搢笏，执爵举幂，司尊者酌象尊之醴齐，以爵授执事者，如是者三，出笏。曰“诣大成至圣文宣王神位前”。至位，曰“就位，北向立，稍前”。酌献之乐作。搢笏跪，三上香，执爵三祭酒，奠爵，出笏，就拜兴，平身少退，鞠躬，拜兴，拜兴，平身。曰“诣兖国公神位前”。至位，曰“东向立”，酌献如上仪。曰“诣邹国公神位前”。至位，曰“西向立”。酌献如上仪。乐止，曰“退复位”。及阶，曰“降阶”，至位，曰“就位，西向立”。

俟终献将升阶，明赞唱曰“分献官行礼”。引赞者分引东西从祀分献官进前曰“诣盥洗位”。至位，曰“北向立”。搢笏，盥手，帨手，出笏，诣爵洗位，至位曰“北向立”。搢笏，执爵、涤爵、拭爵，以爵授执事者，出笏，诣酒尊所。至阶，曰“升阶”，至酒尊所，曰“西向立”。搢笏，执爵举幂，司尊者酌象尊之醴齐，以爵授执事者，出笏，诣东从祀神位前。至位，曰“就位，东向立，稍前”。搢笏跪，三上香，执爵三祭酒，奠爵，出笏，就拜兴，平身，少退，鞠躬，拜兴，拜兴，平身，退复位。及阶，曰“降阶”，至位，曰“就位，西向立”。

引西从祀分献官同上仪，唯至神位前东向立。俟十哲分献官离位，明赞唱曰“两庑分奠官行礼”。引赞者进前曰“诣盥洗位”，至位，曰“南向立”。搢笏，盥手、帨手，出笏，诣爵洗位。至位，曰“南向立”。搢笏，执爵、涤爵、拭爵，以爵授执事者，出笏。曰“诣东庑酒尊所”。及阶，曰“升阶”，至酒尊所，曰“北向立”。搢笏，执爵举幂，酌象尊之醴齐，以爵授执事者，出笏，诣东庑神位前。至位，曰“东向立，稍前”。搢笏跪，三上香，执爵三祭酒，奠爵，出笏，就拜兴，平身稍退，鞠躬，拜兴，拜兴，平身，退复位。至阶，曰“降阶”，至位，曰“就位，西向立”。

引西庑分奠官同上仪，唯至神位前，东向立作西向立。俟终献十哲，两庑分奠官同时复位。明赞唱曰“礼馔者彻笾豆”。彻豆之乐作，礼馔者跪，移先圣前笾豆，略离席，乐止。明赞唱曰“诸执事者退复位”。俟诸执事者至版位立定，送神之乐作。明赞唱曰“初献官以下皆再拜”，承传赞曰“鞠躬，拜，兴，拜，兴，平身”。乐止。明赞唱曰“祝人取祝，币人取币，诣瘗坎”。俟彻祝币者出殿门，北向立，望瘗之乐作。明赞唱曰“三献官诣望瘗位”，引赞者进前曰“请诣望瘗位”。至位，曰“就位北向立”。曰“可瘗”。埋毕，曰“退，复位”。至殿庭前，候乐止，明赞唱曰“典乐官以乐工出就位”，明赞唱曰“阖户”。又唱曰“初献官以下退诣圆揖位”，引赞者引献官退诣圆揖位。至位，初献在西，亚终献及分献以下在东，陪位官东班在东，西班在西，俟立定，明赞唱曰“圆揖”。礼毕，退复位，引赞者各引献官诣幕次更衣。

其饮福受胙，除国学外，诸处仍依常制。

阙里之庙，始自太宗九年，令先圣五十一代孙袭爵衍圣公元措修之，官给其费。而代祠之礼，则始于武宗。牲用太牢，礼物别给白金一百五十两，彩币表里各十有三匹。四年冬，复遣祭酒刘赓往祀，牲礼如旧。延祐之末，泰定、天历初载，皆循是典，锦币杂彩有加焉。

郡县宣圣庙。中统二年夏六月，诏宣圣庙及所在书院，有司岁时致祭，月朔释奠。八月丁酉，命开平守臣释奠于宣圣庙。成宗即位，诏曲阜林庙，上都、大都诸路府州县邑庙学、书院，赡学土地及贡士庄田，以供春秋二丁、朔望祭祀，修完庙宇。自是天下郡邑庙学，无不完葺，释奠悉如旧仪。

岳镇海渎代祀，自中统二年始。凡十有九处，分五道。后乃以东岳、东海、东镇、北镇为东道，中岳、淮渎、济渎、北海、南岳、南海、南镇为南道，北岳、西岳、后土、河渎、中镇、西海、西镇、江渎为西道。既而又以驿骑迂远，复为五道，道遣使二人，集贤院奏遣汉官，翰林院奏遣蒙古官，出玺书给驿以行。中统初，遣道士，或副以汉官。至元十七年，立河渎庙于河中，又敕建西海神庙于河中，春秋致祭一视河渎礼。二十一年，黄河清，遣官致祭。二十八年正月，帝谓中书省臣曰：“五岳四渎祠事，朕宜亲往，道远不可。大臣如卿等又有国务，宜遣重臣代朕祠之，汉人选名儒及道士习祀事者。”

其礼物，则每处岁祀银香合一重二十五两；五岳组金幡二，钞五百贯；四渎织金幡二，钞二百五十贯；四海、五镇销金幡二，钞二百五十贯。至则守臣奉诏使行礼。皇帝登宝位，遣官致祭，降香幡合如前礼，惟各加银五十两，五岳各中统钞五百贯，四渎、四海、五镇各中统钞二百五十贯。或他有祷，礼亦如之。

其封号，至元二十八年春二月，加上东岳为天齐大生仁圣帝，南岳司天大化昭圣帝，西岳金天大利顺圣帝，北岳安天大贞元圣帝，中岳中天大宁崇圣帝。加封江渎为广源顺济王，河渎灵源宏济王，淮渎长源溥济王，济渎清源善济王，东海广德灵会王，南海广利灵孚王，西海广润灵通王，北海广泽灵祐王。成宗大德二年二月，加封东镇沂山为元德东安王，南镇会稽山为昭德顺应王，西镇吴山为成德永靖王，北镇医巫闾山为贞德广宁王，中镇霍山为崇德应灵王，敕有司岁时与岳渎同祀。

是年，诏诸王驸马毋擅祀岳渎。先是元年六月，诸王也儿干遣使乘驿祀岳渎，命追其驿券，仍切责之，因有是命。至正十一年四月，加封河渎神为灵源神祐宏济王，仍重建河渎庙。

岳镇海渎常祀。至元三年夏四月，定岁祀岳镇海渎之制。正月，东岳、镇、海渎。土王日祀泰山于泰安州，沂山于益都府界，立春日祀东海于莱州界，大淮于唐州界。三月，南岳、镇、海渎。立夏日遥祭衡山，土王日遥祭会稽山，皆于河南府界，立夏日遥祭南海、大江于莱州界。六月，中岳、镇。土王日祀嵩山于河南府界，霍山于平阳府界。七月，西岳、镇、海渎。土王日祀华山于华州界，吴山于陇县界，立秋日遥祭西海、大河于河中府界。十月，北岳、镇、海渎。土王日祀恒山于曲阳县界，医巫闾于辽阳广宁路界，立冬日遥祭北海于登州界，济渎于济源县。祀官以所在守土官为之。既有江南，乃罢遥祭。

时东平人赵天麟献《太平金镜策》，其论山川祭祀曰：“臣闻天子祭天地及天下之名山大川，诸侯祭社稷及名山大川之在其地者，大夫祭五祀，士祀宗庙，庶人祭祖考于寝。上得兼下，下不得僭上，皆有制以节之。今国家秩祀既有礼部、太常寺、侍仪司以备其节文，又诏所在官司岁时致祭五岳四渎、名山大川、历代圣帝明王忠臣节士之载于祀典者，皆其宜也。窃见小民不安常典，妄祀明神，其类甚多，不可枚举。夫东岳者，天子告成之地，东方藩牧当祀之山，今乃有倡优之辈、货殖之徒，每年春季四方云聚，有不远千里而来者。干越礼典，亵渎神明，亦已甚矣。伏望陛下申明前诏，使天下郡县官各祭名山大川、圣帝明王忠臣节士之在其地者，凡下民当祭之神则听之。如非祀典所当祀而祀者禁之，无令妄渎，如是则巫风寝息，且亦富民之一助也。”

风、雨、雷师之祀，自至元七年十二月，大司农请于立春后丑日，祭风师于东北郊；立夏后申日，祭雷、雨师于西南郊。仁宗延祐五年，乃即二郊定立坛壝之制，其仪注阙。

七祀曰户、司命、灶、中霤、门、厉、行，附祀神位于庙庭中街之东西向，其分为四时之祭，并与宋同。宋制，立春祭户、祭司命，立夏祭灶，季夏土王日祭中霤，立秋祭门、祭厉，立冬祭行，惟中霤特祭则遍设之。各位笾、豆各二，簠、簋各一，尊二，俎二。

三皇庙。至元十二年，立伏羲、女娲、舜、汤等庙于河中、绛州、洪洞、赵城。元贞元年，初命郡县通祀三皇，如宣圣释奠礼。太皞伏羲氏以勾芒氏之神配，炎帝神农氏以祝融氏之神配，轩辕黄帝氏以风后氏、力牧氏之神配。黄帝臣俞跗以下十人，姓名载于医书者，从祀两庑。有司岁春秋二季行事，而以医师主之。至正九年，江西湖东道廉访使文殊奴言：“三皇庙每岁春秋祀事，命太医官主祭，揆礼未称。请如国子学春秋释奠，遣中书省臣代祀，一切礼仪仿其制。”中书付礼部集礼官定议以闻，制可。命太常定三皇祭礼，工部范祭器，江浙行省制雅乐器。十年九月致祭，宣徽院供礼馔，光禄勋供内酝，太府供金帛，广源库供香炬，大兴府尹供牺牲。中书省奏拟三献官，以次定诸执事。前一日内降御香，三献官以下公服备大乐仪仗迎香，至开天殿习祭仪。翰林院官具祝文曰“皇帝敬遣某官某致祭。”

武成王立庙于枢密院公堂之西，以孙武子、张良、管仲、乐毅、诸葛亮以下十人从祀。每岁春秋仲月上戊，以羊一、豕一、牺尊、象尊、笾、豆、俎、爵，枢密院遣官行三献礼。

前代帝王庙。尧帝庙在平阳，中统五年建。至元二十四年，敕春秋二仲上丙日祀帝尧庙。舜帝庙，河东、山东济南历山、濮州、湖南道州皆有之。禹庙在河中龙门。中统三年，赐名建极宫。至元元年七月，龙门禹庙成，命侍臣持香致敬，有祝文。十二年二月，立伏羲、女娲、舜、汤等庙于河中解州、洪洞、赵城。十五年四月，修会川县盘古祠，祀之。二十四年闰二月，敕春秋二仲丙日，祀帝尧庙。致和元年，礼部移太常送博士议，舜、禹之庙合依尧祠故事，每岁春秋仲月上旬卜日，有司蠲洁致祭，官给祭物。至顺元年三月，从太常奉礼郎薛元德言，彰德路汤阴县北故？里城周文王祠，命有司奉祀如故事。

周公庙在凤翔府岐山之阳。天历二年六月，以岐阳庙为岐阳书院，设学官，春秋释奠周文宪王如孔子庙仪。

凡有司致祭先代圣君名臣，皆有牲无乐。其祭器不用笾、豆簠、簋。仪非酌奠者，有司便服行礼，三上香，奠洒。

凡名山大川、忠臣义士之祠，所在有司祭之。其祀典之可考者，太祖十七年三月，封昆仑山为元极王，大盐池为惠济王。至元四年，封昔木土山为武成山，其神曰武定公，泉为灵渊，其神曰灵渊侯。泰定四年十月，改封建德路乌龙神为忠显灵泽普休孚惠王。致和元年四月，改封蒙山神为嘉惠昭应王，洞庭神为忠惠顺利灵济昭佑王。至元十四年，回水窝渊圣广源王加封善佑，常山灵济昭应王加封广惠，安丘雹泉灵沛侯加封灵霈公。十六年，进封桑乾河洪济公为显应洪济公。十五年封伯夷为昭义清惠公，叔齐为崇让仁惠公。二十一年，加封卫辉路永清河神为洪济威惠王。

大德三年，加解州盐池神惠康王曰广济，资宝王曰永泽；浙西盐官州海神曰灵威宏祐公；吴大夫伍员曰忠孝威惠显圣王。延祐三年，敕卫辉、昌平修殷比干、唐狄仁杰祠。五年，加封楚大夫屈原为忠节清烈公。泰定元年，加封广德路山神张真人曰普济，宁国路山神广惠王曰福祐。二年，遣使祀武当、龙虎二山；置谏议书院于昌平，祀唐刘蕡。至正十八年，加封蕡文节昌平王。

天历元年，加封汉关羽为显灵义勇武安英济王。至治二年，封蜀汉诸葛亮为威烈神显仁济王，封唐柳州刺史柳宗元为文惠昭灵公，加封唐司徒颜真卿为贞烈文忠公，令有司岁时致祭。二年，命加谥汉长沙王芮为长沙文惠王。至顺元年，加封秦蜀郡太守李冰为圣德广裕英惠王，其子二郎神为英烈昭惠灵显仁裕王，赐伯夷叔齐庙额曰圣清。后至元元年，封微子为仁靖公，箕子为仁献公，比干为仁显忠烈公，加封汉张飞为武义忠显英烈灵惠助顺王，又封徽州土神汪华为照忠广仁武烈灵显王，封真定滹沱河神为昭佑灵源侯。三年，封晋郭璞为灵应侯，封晋周处为英义武惠正应王。五年，加封孝女曹娥为慧感灵孝昭顺纯懿夫人。

泉州神女灵惠夫人，至元十五年，加号护国明著灵惠协己善虔显济天妃。天历元年，加号护国庇民广济福惠明著天妃，赐庙号曰灵慈。直沽、平江、周泾、泉、福、兴化等处皆有庙。皇庆以来，岁遣使赍香遍祭，金幡一合，银一锭，付平江官漕司及本府官，用柔毛酒醴，便服行事。祝文云：“维年月日，皇帝特遣某官等，致祭于护国庇民广济福惠明著天妃。”

功臣祠。至大四年，立淮安忠武王伯颜庙于杭州，春秋二仲月次戊致祭，祀以少牢，用笾豆簠簋行酌献礼。若魏国文正公许衡庙在大名；河南王阿术庙在扬州（皇庆元年，又命河南行省建丞相阿术祠堂），延祐五年，敕杭州守臣岁时致祭，至治二年，赐祭田二十顷。东平忠宪王安童庙在东平，顺德忠献王哈刺哈孙庙在顺德、武昌者，皆岁时致祭。后至元六年，建太师木华黎祠堂。（是年又立阿喽罕、伯颜祠堂，皆家庙，官为建之者。）

城隍庙，至元五年，建于上都。七年，大都路建庙，封神曰祐圣王。天历二年八月，加王及夫人号曰护国保宁。

国俗祭祀。每岁十二月下旬，择日，于西镇国寺内墙下，洒扫平地，太府监供彩币，中尚监供细毡针线，武备寺供弓箭环刀，束秆草为人形一，为狗一，剪杂色彩段为之肠胃，选达官世家之贵重者交射之。非别速、札刺尔、乃蛮、忙古台、列班、塔达、珊竹、雪泥等氏族，不得与列。射至糜烂，以羊酒祭之。祭毕，帝后及太子嫔妃并射者，各解所服衣，俾蒙古巫觋祝赞之。祝赞毕，遂以与之，名曰脱灾。国俗谓之射草狗。

每岁十二月十六日以后，选日，用白黑羊毛为线，帝后及太子自顶至手足，皆用羊毛线缠系之，坐于寝殿。蒙古巫觋念咒语，奉银槽贮火，置米糠于其中，沃以酥油，以其烟薰帝之身，断所系毛线，纳诸槽内。又以红帛长数寸，帝手裂碎之，唾之者三，并投火中。即解所服衣帽付巫觋，谓之脱旧灾、迎新福云。

世祖至元七年，以帝师八思巴之言，于大明殿御座上置白伞盖一，顶用素段，泥金书梵字于其上，谓镇伏邪魔护安国刹。自后每岁二月十五日，于大明殿启建白伞盖佛事，用诸色仪仗社直，迎引伞盖，周游皇城内外，云与众生祓除不祥，导迎福祉。岁正月十五日，宣政院同中书省奏，请先期中书奉旨移文枢密院，八卫拨伞鼓手一百二十人，殿后军甲马五百人，抬舁监坛汉关羽神轿军及杂用五百人。宣政院所辖官寺三百六十所，掌供应佛像、坛面、幢幡、宝盖、车鼓、头旗三百六十坛，每坛擎执抬舁二十六人，钹鼓僧一十二人。大都路掌供各色金门大社一百二十队；教坊司云和署掌大乐鼓、板杖鼓、筚篥、龙笛、琵琶、筝、{秦}七色，凡四百人；兴和署掌妓女杂扮队戏一百五十人；祥和署掌杂把戏男女一百五十人；仪凤司掌汉人、回回、河西三色细乐，每色各三队，凡三百二十四人。凡执役者，皆官给铠甲袍服器仗，俱以鲜丽整齐为尚，珠玉金绣，装束奇巧，首尾排列三十余里。都城士女聚观。礼部官点视诸色队仗，刑部官巡绰喧闹，枢密院官分守城门，而中书省官一员总督视之。先二日，于西镇国寺迎太子游四门，舁高塑像，具仪仗入城。十四日，帝师率梵僧五百人，于大明殿内建佛事。至十五日，恭请伞盖于御座，奉置宝舆，诸仪卫队仗列于殿前，诸色社直暨诸坛面列于崇天门外，迎引出宫。至庆寿寺，具素食，食罢起行，从西宫门外垣海子南岸，入厚载红门，由东华门过延春门而西。帝及后妃公主，于玉德殿门外，搭金脊吾殿彩楼而观览焉。及诸队仗社直送金伞还宫，复恭置御榻上。帝师僧众作佛事，至十六日罢散。岁以为常，谓之游皇城。或有因事而辍，寻复举行。夏六月中，上都亦如之。




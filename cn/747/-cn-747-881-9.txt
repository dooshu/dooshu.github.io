○复方讷书

铉以疏拙之性，顽滞之资，厕於人曹，无足比数。然以荷先人之业，猥践清贯。读往圣之书，颇识通方。累朝旧恩，渐於肌骨。至於行道济物，立身扬名，报国士之知，成天下之务，窃不自揆，颇尝有心。故膺耳目之寄，当津要之路，侃然受任，不以为忧。而才与心违，命与运背。言出而不能悟主，身废而无足救时。三年之中，百艰备历。干戈扰於内地，烽火照於阙庭。奔走道路，容身靡所。当此时也，苟得耕於南亩，齐於一民。以斯终焉，尚为幸也。而副君将圣，王道渐亨。博采遗贤，以济多难。赞谕之任，首及非才。拜命以来，翻自忧愧。何者？储後践纳麓之重，而处於承颜之地。有从谏之善，而立於无过之场。徒欲持ㄗ米以实太仓，秉烛火以助羲御。恐不足以副上德之举，塞故人之望也。但当正身洁已，徇公灭私，使内不愧於本心，外不违於所学而已。阁下德我太甚，期我太深。历阳郡佐白君至京，辱贶手札，庆誉优渥，勖励殷勤。知己之情，无以过此。然此日副君之垂顾，乃昔时阁下前席品题之所致也。缄藏佩服，何日忘之。今兵难少宁，民未泰，顶踵利物，斯实其时。阁下高卧已久，群望颇郁。宣室之召，斯在不远。勉慎兴居，以副翘企。凄凄之意，迟用面谕。不宣。再拜。


○处分朝集使敕（四）

敕：朕自君临区域，子育黎庶，岁年是慎，夙夜惟寅。而诚或不孚，政犹未洽，所在旱涝，屡观章表，因饥馑而为理，竭忧劳以养人，非夫二千石，孰应斯委？下户给之，高户贷之，所须赈恤，并先处分。至於常赋，则著恒典，检据成损，蠲减有条。又近日以来，中外少事，差科调发，殆至於无，处驭通融，当免於弊。不知卿等从州来日，百姓间得安稳以否？其闾阎未便，敕令有阙，具以陈闻，副我深寄。时寒涉路，并平安好，且三两日寻亲识後，取曹司进止。


诗集卷二十五　古今体诗五十六首


正月一日，雪中过淮谒客，回作二首


其一


十里清淮上，长堤转雪龙。冰崖落屐齿，风叶乱裘茸。万顷穿银海，千寻度玉峰。从来修月手，合在广寒宫。





其二


攒眉有底恨，得句不妨清。霁雾开寒谷，饥鸦舞雪城。桥声春市散，塔影暮淮平。不用残灯火，船窗夜自明。





书刘君射堂


兰玉当年刺史家，双鞬驰射笑穿花。而今白首闲骢马，只有清尊照画蛇。寂寂小轩蛛网遍，阴阴垂柳雁行斜。手柔弓燥春风后，置酒看君中戟牙。





孙莘老寄墨四首


其一


徂徕无老松，易水无良工。珍材取乐浪，妙手惟潘翁。自注：潘谷作墨，杂用高丽煤。鱼胞熟万杵，犀角盘双龙。墨成不敢用，进入蓬莱宫。蓬莱春昼永，玉殿明房栊。金笺洒飞白，瑞雾萦长虹。遥怜醉常侍，一笑开天容。





其二


溪石琢马肝，剡藤开玉版。嘘嘘云雾出，奕奕龙蛇绾。此中有何好，秀色纷满眼。故人归天禄，古漆窥蠹简。隃麋给尚方，老手擅编刬。分余幸见及，流落一叹赧。





其三


我贫如饥鼠，长夜空咬啮。瓦池研灶煤，苇管书柿叶。近者唐夫子，远致乌玉玦。自注：唐林夫寄张遇墨半丸。先生又继之，圭璧烂箱箧。晴窗洗砚坐，蛇蚓稍蟠结。便有好事人，敲门求醉帖。





其四


吾穷本坐诗，久服朋友戒。五年江湖上，闭口洗残债。今来复稍稍，快痒如爬疥。先生不讥诃，又复寄诗械。幽光发奇思，点黮出荒怪。诗成自一笑，故疾逢虾蟹。





留题兰皋亭


雪后东风未肯和，扣门迁客夜经过。不知旧竹生新笋，但见清伊换浊河。无复往来乘下泽，聊同语笑说东坡。明年我亦开三径，寂寂兼无雀可罗。





和人见赠


只写东坡不著名，此身已是一长亭。壮心无复春流起，衰鬓从教病叶零。知有雪儿供笔砚，应嗤灶妇洗盆瓶。回来索酒公应厌，京口新传作客经。





和田仲宣见赠


头白江南醉司马，宽心时复唤殷兄。寒潮不应淮无信，客路相随月有情。未许低头拜东野，徒言饮酒胜公荣。好诗恶韵那容和，刻烛应须便置觥。





和王胜之三首


其一


城上湖光暖欲波，美人唱我踏春歌。鲁公宾客皆诗酒，谁是神仙张志和。





其二


齐酿如渑涨绿波，公诗句句可弦歌。流觞曲水无多日，更作新诗继永和。





其三


要知太守怜孤客，不惜阳春和俚歌。坐睡尊前呼不应，为公雕琢损天和。





南都妙峰亭


千寻挂云阙，十顷含风湾。开门弄清泚，照见双铜镮。池台半禾黍，桃李余榛菅。无人肯回首，日暮车斑斑。使君非世人，心与古佛闲。时要声利客，来洗尘埃颜。新亭在东阜，飞宇临通阛。古甃磨翠壁，霜林散烟鬟。孤云抱商丘，芳草连杏山。俯仰尽法界，逍遥寄人寰。亭亭妙高峰，了了蓬艾间。五老压彭蠡，三峰照潼关。均为拳石小，配此一掬悭。烦公为标指，免使勤跻攀。





记梦


乐全先生梦人以诗三篇示之，字皆旁行而不可识。旁有人道衣古貌，为读其中一篇云：“人事且常在，留质悟圆间。”凡四句，觉而忘其二，以告其客苏轼，轼以私意广之云。

圆间有物物间空，岂有圆空入井中。不信天形真个样，故应眼力自先穷。连环已解如神手，万窍犹号未济风。稽首问公公大笑，本来谁碍更求通。





寄蕲簟与蒲传正


兰溪美箭不成笛，离离玉箸排霜脊。千沟万缕自生风，入手未开先惨栗。公家列屋闲蛾眉，珠帘不动花阴移。雾帐银床初破睡，牙签玉局坐弹棋。东坡病叟长羁旅，冻卧饥吟似饥鼠。倚赖春风洗破衾，一夜雪寒披故絮。火冷灯青谁复知，孤舟儿女自嚘咿。皇天何时反炎燠，愧此八尺黄琉璃。愿君净埽清香阁，卧听风漪声满榻。习习还从两腋生，请公乘此朝阊阖。





寄怪石石斛与鲁元翰


山骨裁方斛，江珍拾浅滩。清池上几案，碎月落杯盘。老去怀三友，平生困一箪。坚姿聊自儆，秀色亦堪餐。好去髯卿舍，凭将道眼看。东坡最后供，霜雪照人寒。





渔父四首


其一


渔父饮，谁家去，鱼蟹一时分付。酒无多少醉为期，彼此不论钱数。





其二


渔父醉，蓑衣舞，醉里却寻归路。轻舟短棹任横斜，醒后不知何处。





其三


渔父醒，春江午，梦断落花飞絮。酒醒还醉醉还醒，一笑人间今古。





其四


渔父笑，轻鸥举，漠漠一江风雨。江边骑马是官人，借我孤舟南渡。





李宪仲哀词


同年友李君讳惇，字宪仲，贤而有文，不幸早世。轼不及与之游也，而识其子廌有年矣。廌自阳翟见余于南京，泣曰：“吾祖母边、母马、前母张与君之丧皆未葬，贫不敢以饥寒为戚，顾四丧未举，死不瞑目矣。”适会故人梁先吉老闻余当归阳羡，以绢十匹、丝百两为赆，辞之不可，乃以遗廌，曰：“此亦仁人之馈也。”既又作诗以告知君与廌者，庶几皆有以助之。廌年二十五，其文晔然，气节不凡，岂终穷者哉？

大梦行当觉，百年特未满。遑哀已逝人，长眠寄孤馆。念我同年生，意长日月短。盐车困骐骥，烈火废圭瓒。后生有奇骨，出语已精悍。萧然野鹤姿，谁复识中散。有生寓大块，死者谁不窾。嗟君独久客，不识黄土煖。推衣助孝子，一溉滋汤旱。谁能脱左骖，大事不可缓。





赠眼医王彦若


针头如麦芒，气出如车轴。间关脉络中，性命寄毛粟。而况清净眼，内景含天烛。琉璃贮沆瀣，轻脆不任触。而子于其间，来往施锋镞。笑谈纷自若，观者颈为缩。运针如运斤，去翳如拆屋。常疑子善幻，他技杂符祝。子言吾有道，此理君未瞩。形骸一尘垢，贵贱两草木。世人方重外，妄见瓦与玉。而我初不知，刺眼如刺肉。君看目与翳，是翳要非目。目翳苟二物，易分如麦菽。宁闻老农夫，去草更伤谷。鼻端有余地，肝胆分楚蜀。吾于五轮间，荡荡见空曲。如行五轨道，并驱无击毂。空花谁开落，明月自朏朒。请问乐全堂，忘言老尊宿。自注：彦若，乐全先生门下医也。





与欧育等六人饮酒


忽惊春色二分空，且看樽前半丈红。苦战知君便白羽，倦游怜我忆黄封。年来齿发老未老，此去江淮东复东。记取六人相会处，引杯看剑坐生风。





观杭州钤辖欧育刀剑战袍


青绫衲衫暖衬甲，红线勒帛光绕胁。秃襟小袖雕鹘盘，大刀长剑龙蛇柙。两军鼓噪屋瓦坠，红尘白羽纷相杂。将军恩重此身轻，笑履锋铓如一插。书生只肯坐帷幄，谈笑毫端弄生杀。叫呼击鼓催上竿，猛士应怜小儿黠。试问黄河夜偷渡，掠面惊沙寒霎霎。何如大舰日高眠，一枕清风梦苕霅。





王伯敭所藏赵昌花四首


梅花


南行度关山，沙水清练练。行人已愁绝，日暮集微霰。殷勤小梅花，仿佛吴姬面。暗香随我去，回首惊千片。至今开画图，老眼凄欲泫。幽怀不可写，归梦君家倩。





黄葵


弱质困夏永，奇姿苏晓凉。低昂黄金杯，照耀初日光。檀心紫成晕，翠叶森有芒。古来写生人，妙绝谁似昌。晨妆与午醉，真态含阴阳。君看此花枝，中有风露香。





芙蓉


清飙已拂林，积水渐收潦。溪边野芙蓉，花水相媚好。坐看池莲尽，独伴霜菊槁。幽姿强一笑，暮景迫摧倒。凄凉似贫女，嫁晚惊衰蚤。谁写少年容，樵人剑南老。





山茶


萧萧南山松，黄叶陨劲风。谁怜儿女花，散火冰雪中。能传岁寒姿，古来惟丘翁。赵叟得其妙，一洗胶粉空。掌中调丹砂，染此鹤顶红。何须夸落墨，独赏江南工。





寄吴德仁兼简陈季常


东坡先生无一钱，十年家火烧凡铅。黄金可成河可塞，只有霜鬓无由玄。龙丘居士亦可怜，谈空说有夜不眠。忽闻河东狮子吼，拄杖落手心茫然。谁似濮阳公子贤，饮酒食肉自得仙。平生寓物不留物，在家学得忘家禅。门前罢亚十顷田，清溪绕屋花连天。溪堂醉卧呼不醒，落花如雪春风颠。我游兰溪访清泉，已办布袜青行缠。稽山不是无贺老，我自兴尽回酒船。恨君不识颜平原，恨我不识元鲁山。铜驼陌上会相见，握手一笑三千年。





题王逸少帖


颠张醉素两秃翁，追逐世好称书工。何曾梦见王与锺，妄自粉饰欺盲聋。有如市娼抹青红，妖歌嫚舞眩儿童。谢家夫人澹丰容，萧然自有林下风。天门荡荡惊跳龙，出林飞鸟一扫空。为君草书续其终，待我他日不匆匆。





书林逋诗后


吴侬生长湖山曲，呼吸湖光饮山绿。不论世外隐君子，佣奴贩妇皆冰玉。先生可是绝俗人，神清骨冷无由俗。我不识君曾梦见，瞳子了然光可烛。遗篇妙字处处有，步绕西湖看不足。诗如东野不言寒，书似西台差少肉。平生高节已难继，将死微言犹可录。自言不作封禅书，自注：逋临终诗云：“茂陵他日求遗草，犹喜初无封禅书。”更肯悲吟白头曲。我笑吴人不好事，好作祠堂傍修竹。不然配食水仙王，一盏寒泉荐秋菊。





和仲伯达


归山岁月苦无多，尚有丹砂奈老何。绣谷只应花自染，镜潭长与月相磨。君方傍海看初日，我已横江击素波。人不我知斯我贵，不须雷雨起龙梭。





春日


鸣鸠乳燕寂无声，日射西窗泼眼明。午醉醒来无一事，只将春睡赏春晴。





赠袁陟


是身如虚空，万物皆我储。胡为强分别，百金买田庐。不见袁夫子，神马载尻舆。游乎无何有，一饭不愿余。官湖为我池，学舍为我居。何以遗子孙，此身自蘧篨。薰风暗杨柳，秋水静芙蕖。应观我知子，不怪子知鱼。





苏子容母陈夫人挽词


苏陈甥舅真冰玉，正始风流起颓俗。夫人高节称其家，凛凛寒松映修竹。鸡鸣为善日日新，八十三年如一晨。岂惟家室宜寿母，实与朝廷生异人。忘躯殉国乃吾子，三仕何曾知愠喜。不须拥笏强垂鱼，我视去来皆梦尔。诵诗相挽真区区，墓碑千字多遗余。他年太史取家传，知有班昭续《汉书》。





神宗皇帝挽词三首


其一


文武固天纵，钦明又日新。化民何止圣，妙物独称神。政已三王上，言皆六籍醇。巍巍本无象，刻画愧孤臣。





其二


未易名尧德，何须数舜功。小心仍致孝，余事及平戎。典礼从周旧，官仪与汉隆。谁知本无作，千古自承风。





其三


接统真千岁，膺期止一章。周南稍留滞，宣室遂凄凉。病马空嘶枥，枯葵已泫霜。余生卧江海，归梦泣嵩邙。





过文觉显公房


斓斑碎玉养菖蒲，一勺清泉满石盂。净几明窗书小楷，便同《尔雅》注虫鱼。





归宜兴留题竹西寺三首


其一


十年归梦寄西风，此去真为田舍翁。剩觅蜀冈新井水，要携乡味过江东。





其二


道人劝饮鸡苏水，童子能煎莺粟汤。暂借藤床与瓦枕，莫教辜负竹风凉。





其三


此生已觉都无事，今岁仍逢大有年。山寺归来闻好语，野花啼鸟亦欣然。





广陵后园题申公扇子


露叶风枝晓自匀，绿阴青子净无尘。闲吟绕屋扶疏句，须信渊明是可人。





与孟震同游常州僧舍三首


其一


年来转觉此生浮，又作三吴浪漫游。忽见东平孟君子，梦中相对说黄州。





其二


湛湛清池五月寒，小山无数碧岏。稚杉戢戢三千本，且作凌云合抱看。





其三


知君此去便归耕，笑指孤舟一叶轻。待向三茅乞灵雨，半篙流水送君行。





常州太平寺法华院薝蔔亭醉题


六花薝蔔林间佛，九节菖蒲石上仙。何似东坡铁拄杖，一时惊起野狐禅。





赠常州报恩长老二首


其一


碧玉碗盛红玛瑙，井华水养石菖蒲。也知法供无穷尽，试问禅师得饱无。





其二


荐福老怀真巧便，净慈两本更尖新。凭师为作铁门限，准备人间请话人。





次韵答贾耘老


五年一梦南司州，饥寒疾病为子忧。东来六月井无水，仰看古堰横奔牛。平生管鲍子知我，今日陈蔡谁从丘。夜航争渡泥水涩，牵挽直欲来瓜洲。自言嗜酒得风痹，故乡不敢居温柔。定将泛爱救沟壑，衰病不复从前乐。今年太守真卧龙，笑语炎天出冰雹。时低九尺苍须髯，过我三间小池阁。故人改观争来贺，小儿不信犹疑错。为君置酒饮且哦，草间秋虫亦能歌。可怜老骥真老矣，无心更秣天山禾。





墨花


世多以墨画山水竹石人物者，未有以画花者也。汴人尹白能之，为赋一首。

造物本无物，忽然非所难。花心起墨晕，春色散毫端。缥缈形才具，扶疏态自完。莲风尽颠倒，杏雨半摧残。独有狂居士，求为黑牡丹。兼书平子赋，归向雪堂看。





送竹几与谢秀才


平生长物扰天真，老去归田只此身。留我同行木上坐，赠君无语竹夫人。但随秋扇年年在，莫斗琼枝夜夜新。堪笑荒唐玉川子，暮年家口若为亲。





溪阴堂


白水满时双鹭下，绿槐高处一蝉吟。酒醒门外三竿日，卧看溪南十亩阴。





次韵许遵


蒜山渡口挽归艎，朱雀桥边看道装。供帐已应烦百两，击鲜毋久溷诸郎。问禅时到长干寺，载酒闲过绿野堂。此味只忧儿辈觉，逢人休道北窗凉。





赠章默


章默居士字志明，生公侯家，才性高爽，弃家求道，不蓄妻子，与世无累，而父母与兄之丧，贫不能举，以是眷眷世间，不能无求于人。余深哀其志，既有以少助之，又取其言为诗以赠其行，庶几有哀之者。

章子亲未葬，余生抱羸疾。朝吟噎邻里，夜泪腐茵席。前年黑花生，今日白发出。身随日月逝，恨与天地毕。愿求不毛田，亲筑长夜室。难从王孙裸，未忍夏后堲。五陵多豪士，百万付一掷。心知义财难，甘就贫友乞。不辞毛发施，行自丘山积。此志苟朝遂，夕死真不戚。誓求无生理，不践有为迹。弃身尸陀林，乌鸢任狼藉。






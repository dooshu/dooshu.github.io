◇上言请宣奉遗诏（章武三年四月）

伏惟大行皇帝迈仁树德，覆焘无疆，昊天不吊，寝疾弥留，今月二十四日奄忽升遐。臣妾号兆，若丧考妣。乃顾遗诏，事惟太宗，动容损益，百寮发哀，满三日除服，到葬期复如礼，其郡国太守、相、都尉、县令长三日便除服。臣亮亲受敕戒，震畏神灵，不敢有违。臣请宣下奉行。（《蜀志·先主传》）


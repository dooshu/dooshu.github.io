○令州府长吏每年考课县令敕

县令化洽一同，位居百里，在专劝课，抚育疲羸。苟或因循，是孤委任。宜令随处州府长吏，逐县每年考课，如增添得户税最多者，具名申奏，与加章服酬奖。如稍酷虐，辄恣诛求，减落税额者，并具奏闻，当行朝典。其县令仍勒州司批给解由历子之时，具初到任所交得户口至得替增减数额，分时批凿，将来除官及参选，委中书门下并铨曹磨勘。宜令三京及诸道州府准此。


卷二十一

[集部,别集类,汉至五代,柳河东集]

钦定四库全书

柳河东集卷二十一

唐　柳宗元　撰

题序六首

读韩愈所着毛頴传後题【?集元和五年十一月与杨诲之书云足下所持韩生毛頴传来仆甚奇其书恐世人非之今作数百言知前圣不必罪俳也题当同时作俳音排】

自吾居夷不与中州人通书有来南者时言韩愈为毛頴传不能举其辞而独大笑以为怪而吾久不克见杨子诲之来始持其书索而读之若捕龙蛇搏虎豹急与之角而力不敢暇信韩子之怪於文也世之模拟窜窃取青嫓白【嫓匹计切尔雅曰嫓配也】肥皮厚肉柔筋脆骨而以为辞者人之读之也其大笑固宜且世人笑之也不以其俳乎而俳又非圣人之所弃者诗曰善戏谑兮不为虐兮太史公书有滑稽列传【滑音骨稽音鸡】皆取乎有益于世者也故学者终日讨说荅问呻吟习复应对进退掬溜播洒【掬音菊溜力救切】则罢惫而废乱【罢音疲惫蒲拜切】故有息焉游焉之说不学操缦不得安弦【操切刀切见礼记注操缦杂弄也】有所拘者有所纵也大羮玄酒体节之荐味之至者而又设以奇异小虫水草樝棃橘柚【樝音查】苦咸酸辛虽蜇吻裂鼻【蜇音折螫也】缩舌澁齿而咸有笃好之者文王之昌蒲葅【侧鱼切周文王嗜昌蒲葅】屈到之芰【音骑楚屈到嗜芰有疾召其宗老属之曰祭我必以芰】曾晳之羊枣【曾晳嗜羊枣而曾子不忍食羊枣】然後尽天下之奇味以足於口独文异乎韩子之为也亦将戏焉而不为虐欤息焉游焉而有所纵欤尽六艺之奇味以足其口欤而不若是则韩子之辞若壅大川焉其必决而放诸陆不可以不陈也且凡古今是非六艺百家大小穿穴用而不遗者毛頴之功也韩子穷古书好斯文嘉頴之能尽其意故奋而为之传以发其郁积而学者得以励其有益於世欤是其言也固与异世者语而贪常嗜琐者犹呫呫然动其喙【呫他恊切尝也喙呼惠切】彼亦劳甚矣乎

裴瑾崇丰二陵集礼後序【瑾字封权尝为万年令公尝志其墓碣谓其撰崇丰二陵集礼藏之南阁如序所言据唐书崇陵德宗陵也丰陵顺宗陵也又据序云司空杜公黄裳也宰相表贞元二十年黄裳相元和二年罢二陵正其为礼仪使时然黄裳罢相後方捡校司空此序当其罢相後作今相国郇公者裴均也均本传元和三年入为右仆射俄捡挍左仆射同中书门下平章事为山南东道节度累封郇国公故此序言相国郇公以此时考之当作於元和三年云墐渠巾切又音仅】

传曰诗书执礼礼不执则不行自开元制礼大臣讳避去国恤章而山陵之礼遂无所执世之不学者乃妄取预凶事之说而大典阙焉由是累圣山陵皆摭拾残阙附比伦类已乃斥去其後莫能徵永贞元和间天祸仍遘自崇陵至於丰陵不能周岁司空杜公由太常相天下连为礼仪使择其僚以备损益於是河东裴瑾以太常丞陇西辛秘以博士用焉内之则攅涂秘器象物之宜外之则复土斥上因山之制上之则顾命典册与文物以受方国【一作万国】下之则制服节文颁宪则以示四方由其肃恭礼无不备且【一作备具】苞幷总统千载之盈缩罗络旁午百氏之异同捜扬翦截而毕得其中顾问关决而不悖於事议者以为司空公得其人而邦典不坠裴氏乃悉去其所刋定及奏复於上辨列於下聨百执事之仪以为崇丰二陵集礼藏之於太常书阁君子以为爱礼而近古焉者【一无而古字一无近字一无者字】昔韦孟以诗礼传楚而郊庙之制卒正於玄成【韦孟为楚元王傅作诗讽谏其孙玄成以父任为郎元帝永光四年诏议罢郡国庙时玄成为丞相有宜罢郡国宗庙之议凡三详见本传】郑玄以笺注师汉而禅代之仪卒集於小同【汉郑玄注周易尚书毛诗仪礼礼记论语孝经尚书大传中候乾象历又着天文七政论鲁礼禘祫义六艺论毛诗谱等凡百余万言称为儒宗玄之孙曰小同仕魏为关内侯高贵乡公崇三老五更以小同为五更车驾躬行古礼焉】贾谊以经术起而嘉最好学【贾谊年少颇通请家之书文帝召为博士後为梁怀王太傅死孝武初立举贾生之孙二人至郡守贾嘉最好学能世其家】卢植以儒学用而谌为祭法【後汉卢植通古今学怀济世志时窦武以灵帝初秉政朝议欲加封植虽布衣闻武有名誉乃以书规之武不能用建宁中徵为博士乃始起焉五世孙谌事晋为中书侍郎撰祭法注庄子以行于世】旧史咸以为荣今裴氏太尉公以礼匡义嗣【谓裴行俭瑾之高祖】侍中公以礼议封禅【谓裴光庭瑾之曾祖】祠部公以礼承大事【谓裴植瑾之祖】大理公以礼辅东宫【谓裴儆瑾之父】而瑾也以礼奉二陵又能成书以充其阙其为爱礼近古也源远乎哉瑾字封叔其伯仲咸以文学显於世大理之兄正平节公以仪范成家道又以文雅经邦政今相国郇公其宗子也郇公以孝友勤劳扬於家邦【一无扬字】游其门若闻韶頀入其庙如至邹鲁恩溢于九族礼仪乎他门则封叔之习礼也其出於孝悌欤成书也其本於忠敬欤由於家而逹於邦国其取荣於史氏也果矣

柳宗直西汉文类序【宗直字正夫公之从父弟也元和十二年从公至柳而卒公尝志其殡谓其譔汉书文章为四十卷歌謡言议纎悉具备连累贯通好文者以为工此即西汉文类之意也宗直死时年三十三此序在永州未召时作】

左右史混久矣言事驳乱【驭音剥】尚书春秋之旨不立自左丘明传孔氏太史公述历古今合而为史【一有记字】迄於今交错相糺【音纠】莫能离其说犹左氏国语纪言不参於事战国策春秋後语颇本右史尚书之制然无古圣人蔚然之道大抵促数耗矣而後之文者宠之【一作袭之】文之近古而尤壮丽莫若汉之西京班固书传之吾尝病其畔散不属无以考其变欲采比义会年长病作驽堕愈日甚未能胜也幸吾弟宗直爱古书乐而成之搜讨磔裂【磔陟格切】攟摭融结【攟俱运切摭之石切说文二字皆云拾也】离而同之与类推移不移时月而咸得从其条贯森然炳然若开羣玉之府指挥聨累圭璋琮璜之状各有列位不失其序虽第其价可也以文观之则赋颂诗歌书奏诏策辩论之辞毕具以语观之则右史纪言尚书战国策成败兴废之说大备无不苞也噫是可以为学者端耶始吾少时有路子者自赞为是书吾嘉而叙其意而其书终莫能具卒俟宗直也故删取其叙系於左以为西汉文类首纪殷周之前其文简而野魏晋以降则荡而靡得其中者汉氏汉氏之东则既衰矣当文帝时始得贾生明儒术武帝尤好焉而公孙弘董仲舒司马迁相如之徒作风雅益盛敷施天下自天子至公卿大夫士庶人咸通焉於是宣於诏策逹於奏议讽於辞赋传於歌謡由高帝迄於哀平王莽之诛四方之文章盖烂然矣史臣班孟坚修其书抜其尤者充于简册则二百三十年列辟之逹道名臣之大范贤能之志业黔黎之风美列焉若乃合其英精【一作菁】离其变通论次其叙位必俟学古者兴行之唐兴用文理【一作文章】贞元间文章特盛本之三代浃於汉氏【浃即恊切】与文相凖於是有能者取孟坚书类其文次其先後为四十卷

杨评事文集後序【杨君陵也凭之季弟故序云宗元以通家修好幼获省谒故得奉公元兄命论次篇简谓杨凭以序属公也先友记云杨氏兄弟者弘农人凭由江南西道入为散骑常侍凝以兵部郎中卒凌以大理评事卒用知评事之为凌也审矣唐书云凌终侍御史误矣】

赞曰文之用辞令褒贬导扬讽谕而已虽其言鄙野足以备於用然而阙其文采固不足以竦动时听夸示後学立言而朽君子不由也故作者抱其根源而必由是假道焉作於圣故曰经述於才故曰文文有二道辞令褒贬本乎着述者也导扬讽谕本乎比兴者也着述者流盖出於书之谟训易之象系春秋之笔削其要在於高壮广厚词正而理备谓宜藏於简策也比兴者流盖出於虞夏之咏歌殷周之风雅其要在於丽则清越言畅意美谓宜流於謡诵也兹二者考其旨义乖离不合故秉笔之士恒偏胜独得而罕有兼者焉厥有能而专美命之曰艺成虽古文雅之盛世不能并肩而生唐兴以来称是选而不怍者梓潼陈拾遗【陈子昂尝为右拾遗唐兴文章承徐庾余风天下祖尚子昂始变正风雅】其後燕文贞以着述之余攻比兴而莫能极【张说封燕国公谥文贞为一代宗臣朝廷大述作多出其手为文属思精壮长于碑志世所不逮说殁後帝使就家録其文行于世开元後宰相不以姓着者曰燕公云】张曲江以比兴之隙穷着述而不克备【张九龄开元後天下称曰曲江公而不名云】其余各探一隅相与背驰于道者其去弥远文之难兼斯亦甚矣若杨君者少以篇什着声於时其炳耀尤异之词讽诵於文人满盈江湖逹於京师晚节徧悟文体尤邃叙述学富识远才涌未已其雄杰老成之风与时增加既获是不数年而夭其季年所作尤善其为鄂州新城颂诸葛武侯传论饯送梓潼陈衆甫汝南周愿河东裴泰武都符【一作何】义府太山羊士谔陇西李链凡六序庐山禅居记辞李常侍启远游赋七夕赋皆人文之选已用是陪陈君之後其可谓具体者欤呜呼公既悟文而疾既即功而废废不逾年大病及之卒不得穷其工竟其才遗文未克流於世休声未克充於时凡我从事於文者所宜追惜而悼慕也宗元以通家修好幼获省谒故得奉公元兄命论次篇简遂述其制作之所诣以系於後濮阳吴君文集序【?传吴武陵信州人元和初擢进士第不书其父之名与文唯载初柳宗元谪永州而武陵亦坐事流永州宗元贤其材与序所言皆合武陵元和三年到永序当在是时作】

博陵崔成务尝为信州从事为余言邑有闻人濮阳吴君弱龄长鬛而广颡好学而善文居乡党未尝不以信义交於物教子弟未尝不以忠孝端其本以是卿相贤士率以亢礼余尝闻而志乎心会其子偘【口旱切与侃同乐也又强直也亦音去声】更名武陵升进士得罪来永州因奉其先人文集十卷再拜请余以文冠其首余得徧观焉其为辞赋有戒苟冒陵僭之志其为诗歌有交王公大人之义其为诔志吊祭有孝恭慈仁之诚而多举六经圣人之大旨发言成章有可观者古之司徒必求秀士由乡而升之天官古之太史必求人风陈诗以献於法官然後材不遗而智可见近世之居位者或未能尽用古道故吴君之行不昭而其辞不荐虽一命于王而终伏【一作大】其志呜呼有【一无有字】可惜哉武陵又论次志传三卷继於末其官氏及他才行甚具云

王氏伯仲唱和诗序【序言乙亥岁某自南徐来以历考之乙亥即贞元十一年也序言王氏子某与余通家代为文儒然其名不得而考先友记中有所谓王纾王绍者绍得幸德宗为徐泗节度今言其伯仲岂是家之子弟耶】

仆闻之世其家业不陨者【陨羽敏切】虽古犹今也【今一作乏】求之於今而有获焉王氏子某与余通家代为文儒自先天以来策名闻逹秉毫【一无毫字】翰而践文昌登禁掖者纷纶华耀继武而起士大夫掉鞅於文囿者【掉徒吊切鞅於亮切】咸不得攀而伦之乙亥岁某自南徐来执文贶予词有远致又着论非班超不能续【一作读】父兄之书而乃徼狂疾之功以为名【徼古尧切】吾知其奉儒素之道专矣间以兄弟嗣来京师会於旧里若璩瑒在魏【魏书应瑒弟璩咸以文章显璩音渠瑒徒郎切】机云入洛【机陆机云陆云也晋书二陆入洛三张减价】由是正声迭奏雅章更和播埙箎之音韵【埙音暄箎陈之切】调律吕之气候穆然清风发在简素文章之胄曷能及此况宗兄握炳然之文【一作握炳之文】以赞关石廌冠银章荣映江湖则向时之美谈必复其始某也谓余传卜氏之学宜叙於首章操斧於班郢之门斯强顔耳诗凡若干首

柳河东集卷二十一








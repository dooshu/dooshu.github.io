○摩诃钵罗若波罗蜜经钞序



昔在汉阴十有五载，讲放光经岁常再篇。及至京师，渐四年矣，亦恒岁二，未敢堕息。然每至滞句，首尾隐没，释卷深思，恨不见护公叉罗等。会建元十八年，正车师前部王名弥第来朝，其国师字鸠摩罗跋提，献梵天品一部，四百二牒言二十千首卢，首卢三十二字，梵数经法也。即审数之，就十七千二百六十首卢，残二十七字，都并五十五万二千四百七十五字。（案，此数不合，当有脱误。）天竺沙门昙摩蜱执本，佛护为译，对而检之，慧进笔受，与放光光赞同者，无所更出也。其二经译人所漏者，随其失处，称而正焉。其义异不知孰是者，辄并而两存之，往往为训其下，凡四卷。其一纸二纸异者，出别为一卷，合五卷也。译梵为秦，有五失本也：一者，梵语尽倒而使从秦，一失本也；二者，梵经尚质，秦人好文，传可众心，非文不合，斯二失本也；三者，梵经委悉，至于叹咏，叮咛反覆，或三或四，不嫌其烦，而今裁斥，三失本也；四者，梵有义说，正似乱辞，寻说向语，文无以异，或千五百，刈而不存，四失本也；五者，事已全成，将更傍及，反腾前辞，己乃后说，而悉除此，五失本也。然般若经三达之心，覆面所演，圣必因时俗有易（案此二语有脱字。）而删雅古以适今时，一不易也；愚智天隔，圣人叵阶，乃欲以千岁之上微言，传使合百王之下末俗，二不易也；阿难出经，去佛未久，尊者大迦叶令五百六通迭察迭书，今离千年，而以近意量裁，彼阿罗汉乃兢兢若此，此生死人而平平若此，岂将不知法者勇乎？斯三不易也。涉兹五失，经三不易，译梵为秦，讵可不慎乎？正当以不闻异言，传令知会通耳，何复嫌大匠之得失乎？是乃未所敢知也。前人出经，支谶世高审得梵本难系者也；叉罗支越斫凿之巧者也，巧则巧矣，惧窍成而混沌终矣。若夫以《诗》为烦重，以《尚书》为质朴，而删令合今，则马、郑所深恨者也。近出此撮，欲使不杂，推经言旨，唯惧失实也。其有方言古辞，自为解其下也。于常首尾相违句不通者，则冥如合符，厌如复析，乃见前人之深谬，欣通外域之嘉会也。于九十章，荡然无措疑处，毫芒之间，泯然无微疹，已矣乎。（《释藏迹》八。）




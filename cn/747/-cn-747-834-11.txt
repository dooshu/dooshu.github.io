○代史馆王相公谢加食邑实封表

臣某言。伏奉今月某日恩制，加臣食邑实封若干者。充位代天，无名益地。祗膺茂宠，并集百忧。中谢。臣闻赏以昭其功，典以载其事。是为重柄，用合大经。苟功不足昭，事非可载，滥承休命，实累皇猷。臣谬执化权，无裨衮职，徒见容於君父，每受责於神灵。顷者陛下薄狩近藩，复兴否运。宽仁屈已，神武去邪。敢有惑於群谋，实无渝於睿断。寰区之内，耳目同惊。此非臣龌龊之心，所能匡赞。重图反国，艰若设都。仗戎帅以经营，寄辅臣而镇抚。秦人载聚，周庙克成。千门既启於建章，万骑仍随於司隶。宸居复正，悬法更高。又非蒙昧之才，所能施展。荷景贶而宁参天力，奉清光而徒和山呼。无补艰难，方怀惭惧。讵谓圣慈忽被，异数仍加。赏优而欲举何功，典重而将言何事。况乎真食，尤曰宠荣。轻行於富庶之秋，皆期必称。尚属於艰难之日，焉可非宜。伏冀圣慈，必收殊渥。臣某无任仰望逼切恳悃屏营之至。


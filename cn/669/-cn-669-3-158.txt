158　辯言亂政　無以利口巧言　周與漢之家法


伊尹以「辯言亂政」戒其君，盤庚以「度乃口」告其民。商俗利口，其敝久矣。邵子觀物内篇七曰：「天下將治，則人必尚行；天下將亂，則人必尚言。」又曰：「尚行則篤實之風行焉，尚言則詭譎之風行焉。」周公訓成王「勿以憸人」，所以反商之敝也。張釋之諫文帝超遷嗇夫，所以監秦之失也。周官曰「無以利口」，冏命曰「無以巧言」，此周之家法。將相功臣，少文多質，安静之吏，悃愊無華，此漢之家法。

【何云】意本蘇傳。

【全云】此漢文、景時家法，武帝以後則一變矣。試讀史、漢文、景兩朝列傳，如張蒼、申屠嘉、周亞夫、竇嬰，皆少文多質，循吏則文翁亦安静者。自是以後，人才日出，漢治日衰矣。

【元圻案】史記張釋之列傳：「上問上林尉諸禽獸簿，十餘問，尉左右視，不能對。虎圈嗇夫從旁代尉對甚悉。乃詔釋之拜嗇夫爲上林令。釋之久之前曰：『陛下以絳侯周勃何如人也？』上曰：『長者也。』又復問：『東陽侯張相如何如人也？』上復曰：『長者。』釋之曰：『此兩人言事曾不能出口，豈斆此嗇夫喋喋利口捷給哉！今陛下以口辯而超遷之，臣恐天下隨風靡靡，争爲口辯而無其實。』」又周勃世家：「勃爲人木强敦厚，高帝以爲可屬大事。勃不好文學，每召諸生説士，東鄉坐而責之：『趣爲我語。』其椎少文如此。」〇後漢書章帝紀：「元和二年詔曰：『安静之吏，悃愊無華，日計不足，月計有餘。』」注：「説文曰：『悃愊，至誠也。』」






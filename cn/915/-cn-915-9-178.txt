◎沈重

重字子厚，吴兴武康人，中大通中补国子助教，後除五经博士。元帝即位，迎致江陵。江陵陷，留事宣帝，累迁都官尚书，领羽林监。周主宇文邕聘授骠骑大将军开府仪同三司露门博士，还事明帝，拜散骑常侍太常卿。至隋开皇三年卒，年八十四，赠使持节开府仪同三司许州刺史，有《毛诗义疏》二十八卷，《周礼义疏》四十卷，《礼记义疏》四十卷，《乐律义》一卷。


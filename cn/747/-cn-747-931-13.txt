○贺江神移堰笺

伏睹导江县令黄奏：六月二十六日江神移堰事。伏以大禹江，发洪源於龙冢；李冰创堰，分白浪於龟城。导彼灵津，资乎民用。而涸胫泛肩之誓，表则有常；若怀山沃日之多，奔腾难制。立虞垫溺，必害蒸黎。昨者夏潦渤兴，狂波未息。顾岷江之下濑，便逼帝都；当灌口之上游，遽彰神力。於是震霆で地，白雨通宵，驱阴兵而鼓噪连天，簇灵炬而荧煌达曙。回山展石，巨堰俄成，浸淫顿减於京江，奔蹙尽移於硖路，仰由圣感，仍假英威。见天地之合符，睹神明之致，编於简册，冠彼古今。叨奉奖私，弥增忭跃，谨奉笺陈贺以闻。


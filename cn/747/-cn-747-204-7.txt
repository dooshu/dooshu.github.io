○议沙门不应拜俗状

窃以三教爰兴，俱敦劝奖，流派虽别，趣善同归。缁黄之躅稍殊，君亲之仪讵隔？岂有才捐俗服，遂傲礼容，高揖乘舆，不拜严父？资敬之道不足，忠孝之迹顿亏，李释斯风，未为尽善（弹曰：内将外反，真与俗乖，何得轻弄笔端，商略元极？孔子曰：“非圣人者无法。”诚哉）。方今垂范立制，导德齐礼，经典乖失，详议改张，据理论情，拜实为允。谨议。

王思九

思九，龙朔中官左典戎卫仓曹。


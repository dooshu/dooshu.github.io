○覆積穀疏 【 積穀】

前件、查得先該戶部奏行天下府州縣官、各照里社積穀備荒、立格勸懲、不為不密、但如每一小縣十里之地、三年之間、不問貧富豐凶、槩令積穀萬五千石、限數既多。責効太速。以致中才剝削取盈。貪夫因緣為利。往往歲未及飢。民已坐弊。及遇凶荒。公私俱竭。為困愈甚。臣聞田野縣鄙者。財之本也。垣窌倉廩者。財之末也。古云救荒無奇策待其荒自然無策矣曷若先事而治其本哉與其聚民脂膏以實倉儲孰與盡力溝洫以興水利昔宋儒朱子賑濟浙東。所至原野。極目蕭條。惟見有陂塘處。田苗蔚茂。無以異于豐歲。于是益歎水利不可不修。謂使逐村逐保。各治陂塘。民間可以永無流離餓莩之患。國家可以永無蠲減糶濟之費。此則救荒不如講水利明効大騐之可見者。合無本部備行都察院、轉行各處御史、申明憲綱、嚴督所属、凡境內應有圩岸壩堰土?册缺。陂塘溝渠壅塞。務要趁時修築堅完。疏濬流通。以備旱澇。毋致失時。有傷禾稼。及因而擾害于民。每季終預將疏築完壞備細緣由開報御史。及總督水利官員。不時巡歷勘騐。如有申報不實。及壞久不修。修不完固。或因而害民者。竝為不職。從實按勘施行。遇該考滿。務查水利無壞方許起送。有能為民興利。如白起溉鄴。鄭國開渠之利者具奏不次擢用。該管官員亦照所轄完壞多寡分數。定註賢否。一體旌別。其八分紙價贖罪賍罰銀錢香錢引契魚塩茶酒等稅。今以供搜括補上司賍罰尚且不及而借及正賦安能辦此不係解部者。悉如御史王重賢等所言。盡數糴穀入倉備賑。不許分外分毫科罰侵剋。庶幾藏富于民因地之利。雖有旱乾水溢民無菜色。管子所謂積于不涸之倉。藏于不竭之府者。用此道矣。


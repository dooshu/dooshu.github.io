○忌月太常停习郊庙乐疏

准礼，无忌月禁乐。今太常及教坊以正月是国家忌月，停习郊庙飨宴之音，中外士庶，咸罢庆乐。伏寻经典，窃恐乖宜。臣谨按礼记有忌日不乐，无忌月之文。汉魏以降，代袭斯旨。惟晋穆帝将纳後，以康帝忌月下议。礼官荀讷、王洽、曹耽、王彪之并当时知礼者，皆称礼有忌日无忌月，若有忌月，即有忌时忌岁，益无礼据。时从其议。伏以承前所禁，皆在二十五月之中，今既逾远，礼须改革。臣又闻统人立法，必守先王之常经，企及俯就，不违圣哲之明训。下尽群言，上留元鉴，不以私怀而逾於礼节。又记曰：是月礻覃，徙月乐。明王制礼，渐去其情，不应以追远而立礼反重也。今太常停习郊庙之乐，是反重而慢神；有司禁中外之音，是无故而去乐。详其前典，情理不伦，考其沿袭，又无所据。傥陛下正因循之越度，法经典之明文，约礼之仪，传於史册，天下幸甚。


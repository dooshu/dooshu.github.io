卷二

钦定四库全书

柳河东集卷二

唐　柳宗元　撰

古赋

佩韦赋【并序　史记西门豹以性急尝佩韦以自缓韦者柔皮也佩之所以戒其或过乎刚耳此公赋之所以作也然作之时日不可得而详据集与吕温书云自吾得友君子而後知中庸之门户堦室此贞元末事也时公之愿学中庸见於文者甚多赋亦当贞元二十年後欤】

柳子读古书覩直道守节者即壮之盖有激也恒惧过而失中庸之义慕西门氏佩韦以戒故作是赋其辞曰邈予生此下都兮块天质之慤醇【上苦角切下音淳】日月迭而化升兮寖【子鸩切】遁初而枉神【枉一作衽】雕大素而生华兮汩末流以丧真【汩古忽切】睎往躅而周章兮懵倚伏其无垠【懵牟孔切心迷也】世既夺予之大和兮眷授予以经常循圣人之通途兮郁纵臾而不扬【纵子勇切臾音勇犹言勉强也注见贞符】犹悉力而究陈兮获贞则于典章嫉时以奋节兮悯巳以抑志登嵩丘以垂目兮瞰中区之疆理【嵩息中切中岳也瞰苦滥切音阚远视也】横万里而极海兮颓风浩其四起恟惊怛而踯躅兮【恟音凶说文忧恐也踯直炙切躅除玉切踯躅行不进貌】恶浮诈之相诡思贡忠于明后兮振教导乎遐轨纷吾守此狂狷兮惧执竞而不柔探先哲之奥谟兮【奥於到切】攀往烈之洪休曰沈潜而刚克兮固谠人之嘉猷【谠音党直言也】嗟行行而踬踣兮【行行并下浪切刚强貌踬音致跲也踣蒲墨切】信往古之所仇彼穹壤之廓殊兮寒与暑而交修执中而俟命兮固仁圣之善谋吾祖士师之直道兮亦湫然於伐国【鲁论柳下惠为士师三黜人曰子未可以去乎曰直道而事人焉往而不三黜】尼父戮齐而诛卯兮本柔仁以作极【孔子仕於鲁为大司寇定公十年齐与鲁会于夹谷孔子摄相事齐有司请奏四方之乐又请奏宫中之乐优倡侏儒为戏而前孔子曰匹夫而荧惑诸侯者罪当诛请命有司加法焉手足异处齐景公归而恐乃归所侵鲁郓汶阳龟隂之田以谢过定公十四年孔子为鲁司寇行相事七日而诛乱政大夫少正卯戮于两观之下】蔺竦顔以诮秦兮入降亷犹臣仆【蔺相如赵人也为赵宦者秦王会赵王於河外渑池秦王与赵王饮酒酣请赵王鼓瑟赵王鼔之蔺相如复请秦王鼔缶秦王不肯相如曰五步之内臣得以颈血溅大王矣左右欲刃相如相如张目叱之皆靡秦王不怿为一击缶罢酒终不能有加於赵赵王归国以相如为上卿位在亷颇之右亷颇曰我为赵将有大功而蔺相如以口舌位居吾上宣言曰必辱之相如闻之曰顾吾念之强秦不敢加兵於赵者徒以吾二人在也今两虎共鬬其势不俱生吾所以为此者先国家之急而後私雠也亷颇闻之肉袒负荆至门谢罪为刎颈之交】吉优繇而布和兮残雚符以屏匿【吉郑子太叔游吉也左氏昭公二十年郑子产卒太叔为政不忍猛而寛郑国多盗取人於雚苻之泽太叔悔兴徒兵以攻之雚苻之盗少止雚音丸苻音蒲】刿拔刃于霸侯兮退匑匑而畏服【刿曹沬也左氏谷梁作曹刿刿以勇力事鲁庄公为将齐桓公与鲁会于柯而盟刿即匕首刼齐桓公左右莫敢动而问曰子将何欲刿曰齐强鲁弱而大国侵鲁亦巳甚矣今鲁城坏即压齐境君其图之桓公乃许尽归鲁之侵地既巳言曹刿投其匕首下坛北面就羣臣之位顔色不变辞令如故刿居卫切匑丘六丘弓二切博雅匑匑谨也】寛与猛其相济兮孰不颂兹之盛德克明哲而保躬兮恢大雅之所朂【大雅云既明且哲以保其身朂吁玉切】阳宅身以执刚兮率易帅而蒙辜【阳处父也仕于晋性刚直好高尚左氏文公五年处父聘于卫反过甯甯嬴从之及温而还其妻问之曰以刚书曰沉潜刚克高明柔克夫子壹之其不没乎六年晋蒐于夷使狐射姑将中军赵盾佐之处父至自温改蒐而易之乃以赵盾将中军狐射姑佐之贾季恐处父之易其班也而知其无援於晋也九月遂使续鞠居杀阳处父】羽愎心以盭志兮首身离而不惩【项羽既败垓下自度不能脱乃自刎而死王翳取其头余骑相蹂践争项王相杀者数十人最其後郎中骑杨喜等五人各得其一体愎蒲逼切很也盭音戾】云岳岳而专强兮果黜志而乖图【汉朱云好倜傥大节成帝时常言於朝曰愿赐尚方斩马剑断佞臣一人以厉其余上问谁也对曰安昌侯张禹上大怒曰小臣居下讪上廷辱师傅罪死不赦御史将云下云攀殿槛折呼曰臣得下从龙厖比干游於地下足矣未知朝廷何如尔时左将军辛庆忌以云素着狂直於世以死争之上意始解乃得巳自是遂不复仕岳岳字亦见朱云传师古曰长角貌也】咸触屏以拒训兮肆殒越而就陵【前汉陈咸以父万年任为郎抗直数言事万年当病召咸教戒于床下语至夜半咸睡头触屏风万年大怒曰乃翁教戒汝汝反睡不聼吾言何也咸叩头谢曰具晓所言大要教咸谄也万年遂不复言万年死元帝擢为御史中丞後以言石显事髠为城旦】冶讦谏于昏朝兮名崩?而陷诛【冶泄冶也左氏宣公九年陈灵公与孔宁仪行父通於夏姬皆衷其衵服以戏于朝泄冶谏曰公卿宣淫民无效焉且闻不令君其纳之公曰吾能改矣公告二子二子请杀之公弗禁遂杀泄冶孔子曰诗云民之多辟无自立辟其泄冶之谓乎讦居列切告也衵女乙反又女栗反妇人近身内衣也】苟纵直而不羇兮乃变罹而祸仍历九折而直奔兮固摧辕而失途【汉王阳为益州刺史行部至卭崃九折坂叹曰吾奉先人遗体柰何数乘此险曰九折者言其险也】遵大路而曲辙兮又求达而不能广守柔而允塞兮抵暴梁而坏节【广胡广梁梁冀也後汉梁冀以外戚之势暴恣多非法冲帝即位以李固为太尉与梁冀参録尚书事冀既鸩杀质帝李固及胡广赵戒杜乔皆以清河王蒜明德着闻又属最亲宜立为嗣先是蠡吾侯志尝娶冀妹时在京师冀欲立之衆论既异明日冀会公卿意气凶凶而言辞激切胡广赵戒皆畏惮曰惟大将军令而固与杜乔坚守本议冀激怒竟立蠡吾侯是为桓帝冀遂枉害李固及杜乔固临命与胡广赵戒书曰固受主厚恩志欲扶持王室何图一朝梁氏迷谬公等曲从受主厚禄颠而不扶倾覆大事後之良史岂有所私固身巳矣於义得矣夫复何言广戒得书悲慙皆长叹流涕】家撝谦而温美兮胁子公而丧哲【家子家郑公子归生也子公郑公子宋也左氏楚人献鼋於郑灵公公子宋与子家将见子公之食指动以示子家曰它日我如此必尝异味及入宰夫将解鼋相视而笑公问之子家以告及食大夫鼋召子公而弗与也子公怒染指於鼎尝之而出公怒欲杀子公子公与子家谋先子家曰畜老犹惮杀之而况君乎反譛子家子家惧而从之夏弑灵公】义师仁而恶很兮遂溃腾而灭裂【西汉翟义方进之子也平帝时为东郡太守至王莽居摄义心恶之乃谓陈丰曰吾幸得备宰相子身守大郡父子受汉恩厚当为国讨贼以安社稷欲举兵西诛不当摄者选宗室子孙辅而立之设令时命不成死国埋名犹可不慙於先帝乃立东平王子信为天子自号大司马举兵讨之莽闻而大惧遣将攻之义不胜与刘信弃军庸亡捕得尸磔陈都市夷灭三族】斯委懦以从邪兮悼上蔡其何补【李斯事秦二世为丞相时郎中令赵高恃恩专恣譛丞相长男李由为三川守与盗通且丞相居外权重乃下斯就狱赵高治之斯不得已遂诬服要斩咸阳市斯出狱谓其中子曰吾欲与若复牵黄犬出上蔡东门逐狡兎岂可得乎】徐偃柔以屏义兮倏邦离而身虏【徐氏出自嬴姓夏后氏封之於徐至偃王三十二世为周所灭张华博物志徐偃王治其国仁义着闻诸侯服从周王使楚伐之偃王仁不忍鬬其民为楚所败走彭城武原东山下】桑弘和而却武兮涣宗覆而国举【桑弘和一作乘柔知名字不同事不可得而考】设任柔而自处兮蒙大戮而不悟【史记专设诸者伍子胥亡楚如吴乃进之於吴公子光光之父曰吴王诸樊诸樊弟三人次曰余祭次曰夷昧次曰季子札诸樊知季子札贤而不立太子以次传三弟欲卒致国於季子札诸樊既死传余祭余祭死传夷昧夷昧死当传季子札札逃不肯立吴人立夷昧之子僚为王公子光曰使以兄弟次耶季子当立必以子乎则光真适嗣故尝隂养谋臣以求之既得专设诸善客待之及楚平王死吴王僚使其二弟将兵围楚之潜楚发兵絶其路吴兵不得还於是公子光谓专设诸曰此时不可失不求何获後乃伏甲士於窟室中而具酒请王僚酒酣公子光佯为足疾入窟室使专设诸置匕首鱼炙之腹中以进既至王前专设诸擘鱼因以匕首刺王僚王僚立死左右亦杀专设诸公子光遂出其伏甲以攻王僚之徒而自立为王任柔一作仁柔】故曰纯柔纯弱兮必削必薄纯刚纯强兮必丧必亡韬【音叨】义于中服和于躬和以义宣刚以柔通守而不迁兮变而无穷交得其宜兮乃获其终姑佩兹韦兮考古齐同乱曰韦之申申佩于躬兮本正生和探厥中兮哲人交修乐有终兮庶寡其过追古风兮

瓶赋【与下牛赋其辞意皆有所托当是永贞元年谪永州後有所感愤而作也此赋晁太史变骚中序之详矣鸱夷字又见史记齐世家范蠡浮海出齐变姓名自号鸱夷子皮注云盖以吴王杀子胥而盛以鸱夷今蠡以有罪故为号也韦昭曰鸱夷革囊也又蠡本传注则云若盛酒之鸱夷用之则多所容纳则可卷而怀不忤於物赋所云酒器也大意则以谓鸱夷虽巧曲不忤於物而或以致败衆亡国之患未若为瓶师乎淡泊而不媚私?则非巧曲徼觊一时者之比此公自喻云耳】

昔有智人善学鸱夷鸱夷蒙鸿罍罃相追【罍音雷酒樽也罃音鸎长颈瓶也罃一作斚音假樽名】谄谄吉士喜悦依随开喙倒腹【喙吁秽切口也】斟酌更持味不苦口昏至莫知颓然纵傲与乱为期视白成黑颠倒妍?【上倪坚切下音嗤】已虽自【音寿】人或以危败衆亡国流连不归谁主斯罪鸱夷之为不如为瓶居井之湄鈎深挹洁淡泊是师和齐五味【齐才诣切】宁除渴饥不甘不坏久而莫遗清白可鉴终不媚私利泽广大孰能去之绠絶身破【绠音梗说文井索也】何足怨咨功成事遂复于土泥归根反初无虑无思何必巧曲徼觊一时【徼克尧切求也觊音冀幸也】子无我愚我智如斯【晁太史无咎取瓶赋於变骚曰昔扬雄作酒箴谓鸱夷盛酒而瓶藏水酒甘以喻小人水淡以比君子故鸱夷以亲近托车而瓶以疎远居井而羸此雄欲同尘於皆醉者之词也故宗元复正论以反之以谓宁为瓶之洁以病巳无为鸱夷之昏以愚人盖更相明亦犹雄为反骚非反也合也】

牛赋【公以牛自喻也谓牛有耕垦之劳利满天下而终不得其所为缄縢俎豆之用虽有功於世而无益於己彼羸驴驽马曲意从人而反得所安终谓命有好丑非若能力盖谪後感愤之辞云】

若知牛乎牛之为物魁形巨首垂耳抱角毛革疎厚牟然而鸣黄锺满脰【月令中央土律中黄钟之宫云黄钟谓土也脰音豆项也】抵触隆曦日耕百亩往来修直植乃禾?自种自敛服箱以走【诗睆彼牵牛不可服箱】输入官仓巳不适口富穷饱饥功用不有陷泥蹷块常在草野人不慙愧利满天下皮角见用肩?莫保【?丘刀切说文脽也】或穿缄縢【上古咸切下徒登切】或实俎豆由是观之物无踰者不如羸驴【羸伦为切】服逐驽马曲意堕势不择处所不耕不驾藿【音霍】菽自与腾踏康庄【康庄道路也说文五达谓之康六达谓之庄】出入轻举喜则齐鼻怒则奋踯当道长鸣闻者惊辟【毘亦切避也】善识门户终身不惕牛虽有功於已何益命有好丑非若能力慎勿怨尤以受多福

解祟赋【并序　据序云柳子既谪犹惧不胜其口盖公自永贞元年为礼部员外郎以附王叔文出为邵州十一月贬永州司马赋当在贬永州时作也】

柳子既谪犹惧不胜其口筮以玄遇干之八其赞曰赤舌烧城吐水于瓶其测曰君子解祟也喜而为之赋【太玄干以准易之升次八赤舌烧城吐水于瓶测曰赤口吐水君子以解祟也注赤口谓九也兑为口舌八为木木生火火中之舌故赤也赤舌所败若火烧城诗曰诘妇倾城口舌之由也金生水故吐水也水灭於火虽有倾城之言以水拒之灾无由生矣祟音邃祸也】

胡赫炎重熇之烈火兮而生夫人之齿牙【熇虚娇切又呼酷黑各二切炎气也】上弹飞而莫遁【弹音单极尽也】旁穷走而逾加九泉焦枯而四海渗涸兮【渗所禁切漉也涸音鸖渴也又胡放切】纷挥霍而要遮【要伊消切扬雄传淫淫与与前後要遮】风雷唬唬以为槖龠兮回禄煽怒而喊呀【回禄火神也唬呼交切又音虢雷声槖音托龠音药煽音扇炽也喊虚咸切呵也呀虚牙切张口貌】炖堪舆为甗?兮爇云汉而成霞【堪舆天地也炖他昆切风而火盛貌甗语蹇切甑也又平声?音傲烧器也爇儒劣切焚也】邓林大椿不足以充於【一无於字】燎兮倒扶桑落棠胶轕而相义【列子夸父逐日影於隅谷之际渴欲得饮将北走大泽未至道渴而死弃其杖尸膏肉所浸生邓林邓林弥广数千里庄子上古有大椿者以八千岁为春八千岁为秋淮南子日出於阳谷登於扶桑入於虞泉轕音葛胶轕长远貌一曰车马喧杂貌楚词骑胶葛而杂乱兮】膏揺唇而增炽兮焰掉舌而弥葩【掉舌见史记苏秦掉三寸舌葩披巴切华也】沃无瓶兮扑无篲【旋芮切又徐醉切扫竹也】金流玉铄兮【铄式灼切说文销金也宋玉招魂十日代出流金铄石】曾不自比於尘沙独凄巳而燠物愈腾沸而骸?【丘加切大啮也】吾惧夫灼烂灰灭之为祸往捜乎太玄之奥讼衆正诉羣邪曰去尔中躁与外挠姑务清为室而静为家苟能是则始也汝迩今也汝遐凉汝者进烈汝者赊譬之犹豁天渊而覆原燎【豁呼各切燎音了又力照切书若火之燎于原不可向迩】夫何长喙之纷拏今汝不知清已之虑而恶人之譁不知静之为胜而动焉是嘉徒遑遑乎狂奔而西傃【一作素】盛气而长嗟不亦辽乎於是释然自得以冷风濯热以清源涤瑕履仁之实去盗之夸冠太清之玄冕佩至道之瑶华铺冲虚以为席驾恬泊以为车浏乎以游於万物者【浏力周切又二九切深貌】始彼狙雌倏施而以出祟为利者夫何为耶

惩咎赋【据赋云累郡印而南适又云宜乎重仍乎祸谪此谓永贞元年出为邵州刺史继贬永州司马也又云循凯风之悲诗罪通天而降酷此谓元和元年丁内艰也又云逾再岁之寒暑盖自丁内艰至是服除为元和三年秋矣赋当在是时作新史亦録之谓宗元不得召闵悼悔念往咎作赋自儆云】

惩咎愆以本始兮孰非余心之所求处卑汚以闵世兮固前志之为尤始余学而观古兮怪今昔之异谋惟聪明为可考兮追骏步而遐游洁诚之既信直兮仁友蔼而萃之日施陈以系縻兮【系縻一作击摩骚日康娯以自忘兮】邀尧舜与之为师上睢盱而混茫兮【睢火规切盱音吁荒忽不可考信也扬雄曰天地未分睢睢盱盱】下驳【一作駮】诡而怀私旁罗列以交贯兮求大中之所宜曰道有象兮而无其形推变乘时兮与志相迎不及则殆兮过则失贞谨守而中兮与时偕行万类芸芸兮率由以宁刚柔?张兮出入纶经登能抑枉兮白黑浊清蹈乎大方兮物莫能婴奉訏谟以植内兮【訏音吁訏谟大谟谋也】欣余志之有获再徵信乎策书兮谓耿【一作烱】然而不惑愚者果於自用兮惟惧夫诚之不一不顾虑以周图兮专兹道以为服谗妬构而不戒兮犹断断於所执哀吾党之不淑兮遭任遇之卒迫【卒读曰猝】势危疑而多诈兮逢天地之否隔欲图退而保巳兮悼乖期乎曩昔欲操术以致忠兮衆呀然而互吓【互一作予呀虚牙切吓音赫怒也又呼驾切口距人也庄子仰而视之曰吓】进与退吾无归兮甘脂润乎鼎镬【音获说文鑴也】幸皇鉴之明宥兮累郡印而南适【累力追切】惟罪大而宠厚兮宜夫重仍乎祸谪既明惧乎天讨兮又幽栗乎鬼责【庄子无人非无鬼责】惶惶乎夜寤而书骇兮类麏?之不息【麏俱伦切麞也?音加壮鹿也】凌洞庭之洋洋兮泝湘流之沄沄飘风击以扬波兮舟摧抑而回邅日霾曀以昧幽兮【霾音埋风雨土也曀音翳隂而风曰曀】黝云涌而上屯【黝於九切青黑色屯聚也列子望之如云屯黝一作玄】暮屑窣以淫雨兮【窣苏骨切屑窣雨声也】听嗷嗷之哀猨衆鸟萃而啾号兮沸洲渚以连山漂遥逐其讵止兮逝莫属余之形魂攒峦奔以纡委兮【峦音鸾小山上鋭为峦委于愧切】束汹涌之崩湍【汹凶勇切涌音勇水大貌】畔尺进而?退兮荡洄汩乎沦涟【汩古忽切水平洑曰沦涟水动也】际穷冬而止居兮羁累棼【扶分切】以萦纒哀吾生之孔艰兮循凯风之悲诗【诗凯风美孝子也】罪通天而降酷兮不亟死而生为逾再岁之寒暑兮犹贸贸而自持【贸音茂】将沉渊而陨命兮讵蔽罪以塞祸惟灭身而无後兮顾前志犹未可进路呀以划絶兮【划忽麦切】退伏匿又不果为孤囚以终世兮长拘挛而轗轲【上音坎下音可】曩余志之修骞兮【一作修蹇楚词汝何博謇而好修兮纷独有此姱节又云吾令蹇修以为理注好修謇謇夸异之节】今何为此戾也夫岂贪食而盗名兮不混同於世也将显身以直遂兮衆人之所宜蔽也不择言以危肆兮固羣祸之际也御长辕之无桡兮行九折之峩峩却惊棹以横江兮泝凌天之腾波幸余死之巳缓兮完形躯之既多苟余齿之有惩兮蹈前列而不颇【音坡楚词修绳墨而不颇】死蛮夷固吾所兮虽显宠其焉加配大中以为偶兮谅天命之谓何

闵生赋【赋云肆余目於湘流盖在永州时作又云孟轲四十乃始持心兮犹希勇乎黝贲顾予愚质而减齿兮宜触祸以阽身当在年四十以前也公生於大历八年癸丑至元和七年壬辰为年四十以前在元和五六年间欤】

闵吾生之险厄兮纷丧志以逢尤【骚云纷逢尤以离谤】气沈郁以杳眇兮涕浪浪而常流【骚槛茹蕙以掩涕兮沾余襟之浪浪浪音郎】膏液竭而枯居兮魄离散而远游言不信而莫余白兮虽遑遑欲焉求合喙而隐志兮幽默以待尽为与世而斥谬兮固离披以颠陨骐骥之弃辱兮驽骀以为骋玄虬蹷泥兮畏避鼃蜃【虬渠幽切无角龙鼃乌瓜切虾蟇也蜃婢忍切蛤也一本作黾】行不容之峥嵘兮【上助耕切下音宏】质魁垒而无所隐【魁苦猥切垒音磊不平也】鳞介槁以横陆兮鸱啸羣而厉吻心沈抑以不舒兮形低摧而自愍肆余目於湘流兮望九疑之垠垠【湘水出零陵北入江零陵永州也九疑山名湘中记九山相似行者疑惑故云垠音银】波淫溢以不返兮苍梧郁其蜚云【蜚音飞苍梧见下注】重华幽而野死兮世莫得其伪真【史记舜南巡狩崩于苍梧之野葬于江南九疑是为零陵山海经曰苍梧山】屈子之悁微兮抗危辞以赴渊【屈原仕楚为上官大夫司马子兰所谗赋离骚九辩九章投汨罗而死悁规缘切】古固有此极愤兮矧吾生之藐艰【藐音邈】列往则以考巳兮指斗极以自陈登高岩而企踵兮瞻故邦之殷辚【上音隐下音隣】山水浩以蔽亏兮路蓊勃以扬氛【蓊乌孔切】空庐颓而不理兮翳丘木之榛榛块穷老以沦放兮匪魑魅吾谁隣【魑丑知切魅音寐史记舜流四凶族于四裔以御魑魅】仲尼之不惑兮有垂训之謩言【四十而不惑见於鲁论】孟轲四十乃始持心兮犹希勇乎黝贲【黝伊纠切北宫黝也贲音奔孟贲也孟子四十不动心而犹希北宫黝孟贲之养勇见公孙丑上】顾余质愚而齿减兮宜触祸以阽身【阽音盐危也楚词阽余身而危死节兮览余初其犹未悔】知徙善而革非兮又何惧乎今之人噫禹绩之勤备兮曾莫理夫兹川【公上文皆言湘中事兹川意谓湘江也湘水禹贡不经见此公谓曾莫理夫兹川耶】殷周之廓大兮南不尽夫衡山【衡山南岳也周礼职方氏正南曰荆州其山镇曰衡山则衡山亦见於周职方矣公谓殷周莫尽夫衡山未详】余囚楚越之交极兮邈离絶乎中原壤污潦以坟洳兮【污鲁皓切潦郎到切洳如倨切】蒸沸热而恒昬戏鳬鹳乎中庭兮【鹳音灌】蒹葭生於堂筵雄虺蓄形於木杪兮短狐伺景於深渊【虺许伟切楚词雄虺九首注虺别名也毛诗为鬼为蜮陆玑疏蜮一名射影南人将入水先以瓦礰投水中令水浊然後入又博物志江南山有射工虫长一二寸口中有弩形射人影不治则杀人短狐伺景谓此狐一本作弧】仰矜危而俯栗兮弭日夜之拳挛虑吾生之莫保兮忝代德之元醇孰眇躯之敢爱兮窃有继乎古先明神之不欺余兮庶激烈而有闻冀後害之无辱兮匪徒盖乎曩愆梦归赋【在永州怀思乡闾而作集中有与许孟容书云先墓在城南无异子弟为主自谴逐来消息存亡不一至乡闾又云城西有数顷田树果百株多先人手自封植今巳荒秽恐便斩伐有哀愤毁伤之意与此赋原田芜秽垣庐不饰之意同书在元和四年作赋亦当後先于此】

罹摈斥以窘束兮余惟梦之为归精气注以凝冱兮【冱音互水凝也庄子河汉冱而不能寒】循旧乡而顾怀夕余寐于荒陬兮心慊慊而莫违【慊苦簟切恨也】质舒解以自恣兮息愔翳而愈微【愔伊淫切愔愔安和貌】歘腾踊而上浮兮【歘诸韵无从三火者庄子音释朝菌注云歘生芝也後汉张平子思玄赋歘神化而蝉蜕兮并作沉勿许勿二切疾也暴起也】俄滉瀁之无依【滉户广切瀁余掌切滉瀁深广貌】圆方混而不形兮颢醇白之霏霏【颢音昊白貌楚词天白颢颢又云云霏霏而承宇】上茫茫而无星辰兮下不见夫水陆若有鉥余以往路兮【鉥音述綦鍼也一本作訹音恤诱也】驭儗儗以回复【儗音拟相疑也】浮云纵以直度兮云济余乎西北风纚纚以经耳兮【纚音逦连也又音离楚词索胡绳之纚纚】类行舟迅而不息洞然于于【一作以】弥漫兮【弥音弥漫谟官切水大貌】虹蜺罗列而倾侧横冲飈以荡击兮忽中断而迷惑灵幽漠以瀄汩兮【灵或作零雨瀄音栉汩越笔切瀄汩水流貌】进怊怅而不得白日邈其中兮隂霾披离以泮释【霾音埋风雨土也】施岳渎以定位兮牙参差之白黑忽崩骞上下兮【晏本崩骞翔以上下以徊徨兮】聊案行而自抑指故都以委坠兮瞰乡闾之修直原田芜秽兮峥嵘榛棘乔木摧解兮垣庐不饰山嵎嵎以岩立兮【嵎音虞】水汩汩以漂激【汩音骨又越笔切】魂恍惘若有亡兮【恍音怳惘音罔惚也】涕汪浪以陨轼类曛黄之黭漠兮【楚词与纁黄以为期注纁黄盖昏时黭音揜黑坏貌】欲周流而无所极纷若喜而佁儗兮【佁丑吏切儗音拟佁拟不前也】心回以壅塞【音支目汁凝也】钟鼔喤以戒旦兮陶去幽而开寤罾罻蒙其後体兮孰云桎梏之不固【罾音曾罻音熨网也桎音质足械也梏姑沃切手械也】精诚之不可再兮余无蹈夫归路伟仲尼之圣德兮谓九夷之可居【论语子欲居九夷或曰陋子曰君子居之何陋之有】惟道大而无所入兮犹流游乎旷野老聃遁而适戎兮指淳茫以纵步【史记老聃见周之衰乃遂去至关关令尹喜曰子将隐矣强为我着书於是老子乃着书上下篇五千余言而去神仙传老子将去周而出关以升崑仑关令尹喜占风逆知当有神人来过乃扫门道见老子老子知喜命应得道乃以长生之事教之】蒙庄之恢怪兮寓大鹏而远去【庄子蒙人也逍遥篇云北溟有鱼其名为鲲化而为鸟其名为鹏鹏之背不知其几千里也怒而飞其翼若垂天之云是鸟也海运则将徙於南冥南冥者天池也】苟远适之若兹兮胡为故国之为慕首丘之仁类兮斯君子之所誉【礼记古之人有言曰狐死正丘首仁也】鸟兽之鸣号兮有动心而曲顾胶余衷之莫能舍兮虽判析而不悟列兹梦以三复兮极明昏而告愬囚山赋【公永贞元年贬永州司马凡居永十载在永时所着文皆有感愤之意如前闵生梦归等赋情见乎辞有不能巳者囚山又後二赋而作据赋云积十年莫余省盖自永贞元年乙酉至九年为十年矣明年春召至京师出为柳州刺史云】

楚越之郊环万山兮势腾踊夫波涛纷对【一无对字】回合仰伏以离迾兮【迾音列遮也】若重墉之相褒争生角逐上轶旁出兮其下坼裂而为壕【轶音迭又音佚相出也一曰侵轶壕音豪堑也】欣下颓以就顺兮曾不亩平而又高沓云而渍厚土兮【沓达合切合也渍疾智切沤物也】蒸郁勃其腥臊【上音星下苏曹切】阳不舒以拥隔兮羣隂冴而为曹【冴与沍同俗作冴胡故切凅寒也西京赋固隂冱寒】侧耕危获苟以食兮哀斯【一作下】民之增劳攅【一作积】林麓以为丛棘兮【麓音鹿山足曰麓易系用徽纆寘于丛棘疏云丛棘谓囚执之处以棘丛而禁之也】虎豹咆代狴牢之吠嘷【咆音庖虎槛切虎声也狴音陛博物志狴牢狱别名嘷音豪咆也】胡【一作予胡】井眢以管视兮【眢音鸳目无明也又废井也左氏宣公十二年河鱼腹疾奈何曰目於眢井而拯注视虚废井而求拯巳】穷坎险其焉逃顾幽昧之罪加兮虽圣犹病夫嗷嗷匪兕吾为柙兮【兕序姊切似牛一角论语虎兕出于柙注柙槛也】匪豕吾为牢积十年莫吾省者兮增蔽吾以蓬蒿圣日以理兮贤日以进谁使吾山之囚吾兮滔滔【晁太史无咎取之於变骚曰语云仁者乐山自昔达人有以朝市为樊笼者矣未闻以山林为樊笼也宗元谪南海久厌山不可得而出怀朝市不可得而复丘壑草木之可爱皆陷穽也故赋囚山淮南小山之词亦言山中不可以久留以谓贤人远伏非所宜尔何至以幽独为狴牢不可一日居哉然终其意近招隐故録之】

愈膏肓疾赋【晏元献公尝书此赋云肤浅不类柳文宜去之或谓公尚少时作景公晋景公也春秋成公八年晋侯杀赵庄姬之子赵同赵括十年晋侯梦大厉被髪及地曰杀余孙不义余得请於帝矣公觉召桑田巫巫言如梦公曰何如曰不食新矣公疾病求医于秦秦伯使医缓为之未至公梦疾为二竖子曰彼良医也惧伤我焉逃之其一曰居肓之上膏之下若我何医至曰疾不可为也在肓之上膏之下攻之不可达之不及药不至焉不可为也公曰良医也厚为之礼而归之六月丙午晋侯欲麦使甸人献麦馈人为之召桑田巫视而杀之将食张如厠陷而卒公借以论治国之理焉】

景公梦疾膏肓【肓音荒鬲也心下为膏】尚谓虚假命秦缓以候问遂俯伏【一作俯身】于堂下公曰吾今形体不衰筋力未寡子言其有疾者何也秦缓乃穷神极思曰夫上医疗未萌之兆中医攻有兆之者目定死生心存取舍亦犹卞和献含璞之璧伯乐相有孕之马然臣之遇疾如泥之处埏【尺延切和土也】疾之遇臣如金之在冶虽九窍未拥四支且安肤腠营胃【腠音凑肤理也】外强中乾精气内伤神沮脉殚以热益热以寒益寒针灸不达诚死之端巫新麦以为?【楚禁切验也】果不得其所餐公曰固知天赋性命如彼煊寒短不足悲修不足欢哂彼医兮徒精厥术如何为之可观医乃勃然变色攘袂而起子无让我我谓於子我之技也如石投水如弦激矢视生则生视死则死膏肓之疾不救衰亡之国不理巨川将溃非捧土之能塞大厦将崩非一木之能止斯言足以喻大子今察乎孰是爰有忠臣闻之愤怨忘废寝食擗摽感叹【擗音辟抚也摽婢小切又匹妙切击也】生死浩浩天地漫漫【莫半切】绥之则寿挠之则散善养命者鲐背鸖髪成童儿【鲐音台】善辅弼者殷辛夏桀为周汉非药曷以愈疾非兵胡以定乱丧亡之国在贤哲之所扶匡而忠义之心岂膏肓之所羁绊【上居宜切下音半马络絷也】余能理亡国之刓弊【刓吾官切剸也齐也】愈膏肓之患难君谓之何以医曰夫八紘之外六合之中始自生灵及乎昆虫神安则存神丧则终亦由道之紊也患出於邪佞身之惫也【惫蒲拜切】疾生於火风彼膏肓之与颠覆匪药石而能攻者哉因此而言曰余令变祸为福易曲成直宁关天命在我人力以忠孝为干橹【音鲁】以信义为封殖拯厥兆庶绥乎社稷一言而荧惑退舍一挥而羲和匪?【淮南子鲁阳公与韩战酣日暮援戈而挥之日为之反三舍羲和日御也】桑榖生庭而自灭野雉雊鼎而自息【雊占候切荧惑桑縠雊雉事见上贞符注】诚天地之无亲曷膏肓之能极医者遂口噤心醉局歛茫然投弃针石匍匐而前吾谓治国在天子谓治国在贤吾谓命不可续子谓命将可延讵知国不足理疾不足痊佐荒淫为圣主保夭寿为长年皆正直之是与庶将来之勉旃

柳河东集卷二








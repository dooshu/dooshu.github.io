李处权　陪曾宏父登冷泉亭望飞来峰

何年此峰独飞来，群山让秀中崔嵬。

神刓天画不可状，仰视孤高摩斗魁。

蕴灵产此万珍木，隆霜几度森不摧。

异僧一见乃能识，击洞果有猿声哀。

灵隐之南天竺北，筑亭结屋初谁媒。

直疑朱夏落冰雪，亦恐白昼藏风雷。

槛泉清可数毛发，白石齿齿如琼瑰。

参差透影微日下，淅沥生籁长颸回。

恍然若欲学蝉蜕，洗眼绿净无纤埃。

已将缨尘付流水，更以屐齿留苍苔。

南丰家世有人物，幅巾藜杖同徘徊。

剧谈抵掌共相对，惜无玉酒倾金罍。

李处权


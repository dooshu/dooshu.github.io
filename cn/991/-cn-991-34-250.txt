汪元量　越州歌二十首

淮南西畔草离离，万檝千艘水上飞。

旗帜蔽江金鼓震，伯颜丞相过江时。

汪元量

汪元量　越州歌二十首

东南半壁日昏昏，万骑临轩趣幼君。

三十六宫随辇去，不堪回首望吴云。

汪元量

汪元量　越州歌二十首

一阵西风满地烟，千军万马浙江边。

官司把断西兴渡，要夺渔船作战船。

汪元量

汪元量　越州歌二十首

两峰云销几时开，昨夜京城战鼓哀。

渔父生来载歌舞，满头白发见兵来。

汪元量

汪元量　越州歌二十首

秋风吹雨暗天涯，越鸟巢翻何以家。

岭上万松都斫尽，西湖新路欲排叉。

汪元量

汪元量　越州歌二十首

师相平章误我朝，千秋万古恨难销。

萧墙祸起非今日，不赏军功在断桥。

汪元量

汪元量　越州歌二十首

苍生恸哭入云霄，内苑琼林已作樵。

打断六更天未晓，禁庭两桁籸盘烧。

汪元量

汪元量　越州歌二十首

鲁港当年傀儡场，六军尽笑贾平章。

三声锣响三更后，不见人呼大魏王。

汪元量

汪元量　越州歌二十首

脱却黄袍心莫斯，魏王事业止於斯。

孤舟走过扬州去，表奏朝廷乞太师。

汪元量

汪元量　越州歌二十首

贾庙巍巍尽敕封，秦齐两国受恩同。

木棉庵下无依鬼，合策麒麟第一功。

汪元量

汪元量　越州歌二十首

集芳园里策奇功，丞相南行面发红。

留得紫绵三百曲，风吹雨打并右空。

汪元量

汪元量　越州歌二十首

群臣上疏纳忠言，国害分明在目前。

只论平章行不法，公田之后又私田。

汪元量

汪元量　越州歌二十首

甲子初秋柳宿乖，皇天无雨只空雷。

正当七月初三夜，帝劝长星酒一杯。

汪元量

汪元量　越州歌二十首

丝风毛雨共凄凉，燕子楼空恨恨长。

今日客逢新酒熟，夜来春去落花忙。

汪元量

汪元量　越州歌二十首

月夜湖歌歌正长，船来船去水茫茫。

上塘歌了下塘唱，更唱吴王与越王。

汪元量

汪元量　越州歌二十首

昨梦吴山阆苑开，风吹仙乐下瑶台。

翠围红阵知多少，半揭珠帘看驾来。

汪元量

汪元量　越州歌二十首

鳌山灯月照人嬉，宣德门前万玉姬。

记得那年三五夜，快行擎驾倒行归。

汪元量

汪元量　越州歌二十首

内湖三月赏新荷，锦缆龙舟缓缓拖。

醉里君王宣乐部，隔花教唱采莲歌。

汪元量

汪元量　越州歌二十首

年年宫柳好春光，百啭黄鹂绕建章。

冶杏夭桃红胜锦，牡丹屏里燕诸王。

汪元量

汪元量　越州歌二十首

昔梦吴山列御筵，三千宫女烛金莲。

而今莫说梦中梦，梦里吴山只自怜。

汪元量


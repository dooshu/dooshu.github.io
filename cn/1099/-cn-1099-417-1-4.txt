○議改北嶽疏 【 北】

近歲閩中黃大宗伯重論北嶽於此稍有異同然祀典卒如故也

臣等謹查得渾源州志。內開恒山在州南二十里。古北嶽也。上有嶽廟。陶唐氏所建。舜時北廵狩至于北嶽。值大雪。遙祀之。忽飛一石墜帝前。名曰安王石。乃建廟于大茂山。又五載再廵狩。其石又飛于曲陽。復建廟于曲陽。今州之恒山有觀。乃唐武德中道士高明素所建也。又有洪武十二年重修古北嶽廟碑文。內載渾源恒山為古北嶽。自有虞氏歲十二月北廵狩。躬行望祀。後飛石東遷。卒建祠于曲陽。歷代因之。而恒山之祠。廢不復舉。是則北嶽之紀于渾源州志者如此。及考得尚書禹貢冀州恒衛既從。註云恒水出常山郡上曲陽縣恒山北谷。在今定州曲陽縣西北恒山也。周禮職方氏正北曰并州。其山鎮曰恒。註云在上曲陽縣。葢職方之并州。即禹貢冀州所分也。史記趙簡子藏寶符于恒山。曰從常山上臨代。代可取也。註亦云在上曲陽西北。杜佑通典及文獻通考皆云定州曲陽縣。北嶽常山在焉。而通鑑地理通釋。亦云常山在定州曲陽縣西北百四十里。常水出焉。葢漢置恒山郡。避文帝諱。改曰常山。皆今真定也。宣帝神爵元年詔太常寺祀五嶽四瀆。而北嶽在常山之陽。即常山郡之屬縣也。唐武德貞觀之制。祭北嶽恒山于定州。葢至唐復置恒山郡。宋初緣舊制亦祭北嶽于定州。漢碑不存。無所于考。唐宋碑刻具載北嶽祠事錄則曲陽之祀北嶽不始于五代之際明矣元起朔漠正宜祀于渾源。乃代祀碑記。仍在曲陽。迨至　國朝洪武二年二月首奉　太祖高皇帝之命。肇祀北嶽。及三年六月　降詔正名。定為常典。　列聖繼統。遵行無斁。是則北嶽之著于曲陽縣者如此。及考曲陽縣。在隋為恒陽縣。恒山在縣西北一百四十里。渾源州。元初為恒陰縣。恒山在州南二十里。山南曰陽。山北曰陰。或曰皆指恒山而名。未可知也。後魏立五嶽四瀆廟于桑乾水之陰。考之北史。葢其時建都平城。因總祭嶽瀆于此非因北嶽所在而專祀也。又查得弘治六年七月內該太子少保兵部尚書馬文昇題為釐正祀典事。該本部覆題北嶽恒山。之神。祀于曲陽。自漢唐宋以至　國朝。上下幾二千年。未之有改。其渾源州雖有恒山。亦名北嶽。然祀典不聞。碑志無考。禮云凡祭有其廢之。莫敢舉也。有其舉之。莫敢廢也。今一旦廢此舉彼。恐有窒碍。奉　孝宗皇帝聖旨是。欽此。欽遵今該前因通查案呈到部看得廵撫大同都御史胡來貢題請改祀北嶽于渾源州恒山。即　命大臣出關祭告各一節。除今次祭告巳經題奉　欽依無容別議外。照得改嶽事體。關係重大。據今所查。反覆參詳。竊謂載籍雖博。必折衷于經傳。典禮至重。難輕信乎傳聞。今據本官所請。固非無據。第其引虞書魏史之文。亦止言祭于恒山。而未見恒山所。在至禹貢恒水出常山郡上曲陽縣。恒山北谷。即今定州曲陽縣。則恒山之在曲陽。既巳明著于經文。而漢神爵元年。祠北嶽上曲陽。唐武德貞觀祀北嶽定州。則曲陽之祀恒山。又非肇始于五代。葢歷二千餘年而明禋如一日。誠考據精確。非漫然沿襲也。其謂五代之後。祭于曲陽者。葢因宋失幽并。遙祭北鎮醫巫閭山于定州北嶽祠中遂誤以為望祭北嶽耳至于渾源之稱北嶽。止見于州誌碑文。而稽之經傳。茫無可考。想其紀載之辭。亦出傳聞之誤。即誌內飛石等語。在本官亦謂其不經矣。而可據其文以改祀乎。恒山太行終南太白之屬皆非一山而皆以此受名西北諸山大約如此大抵恒山自太行東來。綿亘千里。同一分野。在南在北皆可取名。即以山之向背而言則祀于陰者終不若祀于陽者之為正也近者亦議以都燕則曲陽在京師之南而何以稱北岳不若祀於渾源舜都蒲販則曲陽亦不可為北也然周漢皆都長安華山在長安之東亦未嘗不稱西嶽耳昔金世宗時議者以都燕請別議五嶽。太常卿范洪力言其不可而止。則改嶽之事。自昔重之而先臣尚書倪岳所謂有其舉之莫敢廢之者。誠千古之確論矣。况我　太祖高皇帝神聖開天。極重祀典。當時山川地里。無不圖上。而曲陽之祀仍舊。即今　大明集禮所載漢唐宋北嶽之祭。皆在定州曲陽。與史俱合可見當時考核巳自精詳。二百餘年　國有大事。必行遣告。豊碑鉅刻。林立祠下。則今恒山實為畿內重鎮。孕靈巳久。一旦毀廟。貌廢碑刻。舉而改建于邊徼之地。竊恐未可輕易也。而况在彼無稽。在此有據。又彰彰如是乎。臣等再三酌議　北嶽恒山之神。委應遵依　憲典。仍祀于曲陽縣。其渾源州恒山。既有洪武年間重脩廟宇。合無查照弘治中原題行該鎮廵撫衙門轉行彼處官司量加脩葺。用存古跡。庶為兩全。但事關典禮臣等未敢擅便。伏候　聖裁


贺瑞谷表二


嘉靖年八月，该郑府庐江王，奏进瑞谷：一茎五穗者一本，一茎三穗者三本，一茎二穗者六十本。仰惟圣德格天，上玄敷祐。爰睹殊祥之应，适当圣诞之期。此诚万寿无疆之征，海宇大和、国家康庶之象也。臣等诚欢诚忭，谨稽首顿首称贺者。

伏以万宝告成，四海协嘉生之瑞；五歧擢秀，九重征明德之馨。二气交和，实昭灵贶。臣等窃惟：种之美者曰谷，蒸民之富庶由此而臻；国之重者曰祀，上帝之粢盛于是乎出。故有年称庆，振古如兹；而聚人曰财，莫斯为切。苟顺成于岁事，即允协于休征。况乎质本一茎，歧分数穗，均沾土脉，独合干而芃芃；共饫天倪，乃萃精而薿薿。玉粒表匀圆之美，金穰获坚好之繁。瑞岂虚生，时因吉会。兹盖伏遇皇上道合重玄，仁涵庶类。迪知王业，念稼穑之艰难；参赞化功，致雨旸之时若。明德上通于穹昊，洪恩诞布于多方。乃兹嘉瑞之生，正直昌熙之运。验天庥之滋至，期地宝之聿呈。远从河洛之墟，爰献阙庭之上。庙宫荐享，馨香格祖考之灵；臣庶同观，普率荷神明之贶。彼金芝竞丽，未同合颖之嘉；虽朱草抽华，奚补盈箱之富。丰年为瑞，有秋书太史之篇；和气致祥，久道臻圣人之化。

臣等叨承殊渥，燮调无补于天工；快睹奇祯，忻颂倍加于恒品。太平有象，岂徒见物阜民康；圣寿无疆，咸共祝天长地久。






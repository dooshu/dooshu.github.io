文集卷五十一


与王定国　一


以下俱黄州

某启：自到黄州，即属岸人日伺舟驭消耗，忽领手教，顿解忧悬。仍审比来体气清强，且能自适，至慰。知未决东西，计其迂直崄易，相去必不悬绝，而得一见，乃是不肖大幸，不识果安从。某寓一僧舍，随僧蔬食，甚自幸也。感恩念咎之外，灰心杜口，不曾看谒人。所云出入，盖往村寺沐浴，及寻溪傍谷钓鱼采药，聊以自娱耳。卷五二





与王定国　二


某启：罪大责轻，得此甚幸，未尝戚戚。但知识数十人，缘我得罪，而定国为某所累尤深，流落荒服，亲爱隔阔。每念至此，觉心肺间便有汤火芒刺。今得来教，既不见弃绝，而能以道自遣，无丝发蒂芥，然后知定国为可人，而不肖他日犹得以衰颜白发厕宾客之末也。甚幸甚幸！恐从者不由此过，故专遣人致区区。惟愿定国深自爱重，仍以戒我者自戒而已。临书悒悒，不知此人到江，犹及见仙舟否？匆匆，不宣。卷五二





与王定国　三


某启：扬州有侍其太保者，官于瘴地十余年。北归，面色红润，无一点瘴气。只是用摩脚心法耳。此法，定国自已行之，更请加功不废。每日饮少酒，调节饮食，常令胃气壮健。安道软朱砂膏，某在湖州服数两，甚觉有益。到彼可久服。子由昨来陈相别，面色殊清润，目光炯然，夜中行气脐腹间，隆隆如雷声。其所行持，亦吾辈所常论者，但此君有志节，能力行耳。粉白黛绿者，俱是火宅中狐狸、射干之流，愿深以道眼看破。此外又有一事，须少俭啬，勿轻用钱物。一是远地，恐万一阙乏不继。二是灾难中节用自贬，亦消厄致福之一端。所怀千万，书不能尽一二也。卷五二





与王定国　四


某启：宾州必薄有瘴气，非有道者处之，安能心体泰健以俟否亨耶？定国必不以流落为戚戚，仆不复忧此。但恐风情不节，或能使腠理虚怯，以感外邪。此语甚蠢而情到，愿君深思先构付属之重，痛自爱身啬气。旧既勤于道引服食，今宜倍加功。不知有的便可留桂府否？卷五二





与王定国　五


某启：君本无罪，为仆所累尔，想非久，必渐移善地也。仆甚顽健，居处食物皆不恶。但平生不营生计，贱累即至，何所仰给？须至远迹颜渊、原宪，以度余生。命分如此，亦何复忧虑。在彭城作黄楼，今得黄州；欲换武，遂作团练。皆先谶。因来书及之，又得一笑也。子由不住得书，必已出大江，食口如林，五女未嫁，比仆又是不易人也。奈何奈何！惠京法二壶，感愧之至。欲求土物为信，仆既索然，而黄又陋甚，竟无可持去，好笑好笑！儿子迈亦在此，不敢令拜状，恐烦渎也。承新诗甚多，无缘得见，耿耿。仆不复作，此时复看诗而已。卷五二





与王定国　六


某作书了，欲遣人至江州。李奉职言，定国必已从江西行，必不及矣。故复写此纸，递中发去。闻得此中次第，人皆言西江渐近上水，石湍激，崄恶不可名，大不如衡、潭之善安。然业已至彼，不可复回也。若于临江军出陆，乃长策也。贵眷不多，不可谓山溪之崄而避陆行之劳也。众议如此，切请子细问人，毋以不赀之躯，轻犯忧患也。前书所忧，惟恐定国不能爱身啬色，愿常置此书于座右。如君美材多文，忠孝天禀，但不至死，必有用于时。虽贤者明了，不待鄙言，但目前日见可欲而不动心，大是难事。又寻常人失意无聊中，多以声色自遣。定国奇特之人，勿袭此态。相知之深，不觉言语直突，恐欲知。他日不讶也。卷五二





与王定国　七


某受张公知遇至深。罪废，累辱其门下，独不复摈绝否？如何如何！想时得安问，贵眷在彼必安。卷五二





与王定国　八


某再拜：递中领手教，知已到官无恙，自处泰然，顿解忧悬。又知摄二千石，风采震于殊俗，一段奇事也。某羁寓粗遣，但八月中丧一老乳母，子由到筠，亦抛却一女子，年十二矣，悼念未衰，复闻堂兄中舍卒于成都。异乡罹此，触物凄感，奈何奈何！

近颇知养生，亦自觉薄有所得，见者皆言道貌与往日殊别。更相阔数年，索我阆风之上矣。兼画得寒林墨竹，已入神品，行草尤工，只是诗笔殊退也，不知何故？张公比得书无恙，但以厚之去妇，家事无人干，颇牢落。子由在筠，甚苦局事烦碎，深羡老兄之安逸也。非久冬至，已借得天庆观道堂三间。燕坐其中，谢客四十九日，虽不能如张公之不语，然亦常阖户反视，想当有深益也。

定国所寄临江军书，久已收得。二书反覆议论及处忧患者甚详，既以解忧，又以洗我昏蒙，所得不少也。然所谓“非苟知之亦允蹈之”者，愿公尝诵此语也。杜子美在困穷之中，一饮一食，未尝忘君，诗人以来，一人而已。今见定国，每有书皆有感恩念咎之语，甚得诗人之本意。仆虽不肖，亦尝庶几仿佛于此也。

文字与诗皆不复作，近为葬老乳母，作一志文，公又求某书，辄书此奉寄。今日马铺李孝基送君谟石刻一卷来，其后有定国题字，又动我相思之怀，作恶久之。数日前，发勾沈达过此，亦云与定国熟，船中会话半夜，强半是说定国。

近有人惠丹砂少许，光彩甚奇，固不敢服，然其人教以养火，观其变化，聊以怡神遣日。宾去桂不甚远，朱砂若易致，或为致数两，因寄及。稍难即罢，非急用也。穷荒之中，恐亦有一二奇士，当以冷眼阴求之。大抵道士非金丹不能解化，而丹材多出南荒，故葛稚川乞岣嵝令，竟化于广州，不可不留意也。陈璞一月前，直往筠州看子由，亦粗传要妙，云非久当来此。此人不惟有道术，其与人有情义，久要不忘如此，亦自可重。道术多方，难得其要。然以某观之，惟能静心闭目，以渐习之，但闭得百十息，为益甚大，寻常静夜，以脉候得百二三十至，乃是百二三十息尔。数为之，似觉有功。幸信此语，使真气云行体中，瘴冷安能近人也？

知有煞卖鹅鸭甚便，此间无有，但买斫脔鱼及猪羊獐雁，亦足矣。廪入虽不继，痛自节俭，每日限用百五十，自月朔日取钱四千五百足，系作三十块，挂屋梁上，平明以画杈子挑取一块，即藏去杈子，以大竹筒别贮用不尽者，可谓至俭。然犹每日一肉，盖此间物贱故也。囊中所有，可支一年以上，至时别作相度，日下未须虑也。儿子正如所料，不肯出官，非复小补也。信笔乱书，无复伦次，不觉累幅。书到此，恰二鼓，室前霜月满空，想识我此怀也。言不可尽，惟万万保啬而已。卷五二





与王定国　九


桂砂如不难得，致十余两尤佳。如费力，一两不须致也。卷五二





与王定国　一〇


某启：近附桂州递奉书，必达。迩来江淮间酷暑，殆非人所堪，况于岭外乎？惟道怀清旷，必有以解烦释懑者。入秋以来，翛然清远，计尊候安胜。仆凡百如昨，不烦念及。子由在高安，不住得书，无恙。近亦有南都来者云，张公及贵聚并安。见报，举者更宜省事缄口。区区之至，不罪不罪！马朝请过此，议论脱然，必知所以待定国者。展奉未可期。惟万万自重。不一一。卷五二





与王定国　一一


某启：马公过此嘉便，无好物寄去，收拾得茶少许，谩充信而已。新诗文近日必更多。君学术日益，如川之方增，幸更著鞭多读书史，仍手自抄为妙。造次造次！某自谪居以来，可了得《易传》九卷，《论语说》五卷。今又下手作《书传》。迂拙之学，聊以遣日，且以为子孙藏耳。子由亦了却《诗传》，又成《春秋集传》。闲知之，为一笑耳。桂州递中有和仲奉和诗四首，不知到未？且一报之。卷五二





与王定国　一二


某递中领书及新诗，感慰无穷。得知君无恙，久居蛮夷中，不郁郁足矣，其他不足云也。马处厚行，曾奉书，必便达。不知今者为在何许，且盘桓桂州耶？为遂还任耶？重九登栖霞楼，望君凄然，歌《千秋岁》，满坐识与不识，皆怀君。遂作一词云：“霜降水痕收，浅碧鳞鳞欲见洲。酒力渐消风力软，飕飕，破帽多情却恋头。佳节若为酬，但把清樽断送秋。万事回头都是梦，休休，明日黄花蝶也愁。”其卒章，则徐州逍遥堂中夜与君和诗也。来诗要我画竹，此竟安用，勉为君作一纸奉寄。子由甚安。吾侪何尝不禅，而今乃始疑子由之禅为鬼为佛，何耶？丹砂若果可致，为便寄示。吾药奇甚，聊以为闲中诡异之观，决不敢服也。张公久不得书，彼必得安问。乍冷，万万以时自重。夜坐，醉中作此书，仍以君遗我墨书也。不宣。卷五二





与王定国　一三


某启：如闻晋卿已召还都，月给百千，其女泣诉，圣主为恻然也。恐要知。来诗愈奇，欲和，又不欲频频破戒。自到此，惟以书史为乐，比从仕废学，少免荒唐也。近于侧左得荒地数十亩，买牛一具，躬耕其中。今岁旱，米贵甚。近日方得雨，日夜垦辟，欲种麦。虽劳苦，却亦有味。邻曲相逢欣欣，欲自号“鏖糟陂里陶靖节”，如何？君数书，笔法渐逼晋人。吾笔法亦少进耶？画不能皆好，醉后画得一二十纸中，时有一纸可观，然多为人持去。于君岂复有爱？但卒急画不成也。今后当有醉笔，嘉者聚之，以须的信寄去也。卷五二





与王定国　一四


《耕荒田》诗有云：“家童烧枯草，走报暗井出。一饱未敢期，瓢饮已可必。”又有云：“刮毛龟背上，何日得成毡。”此句可以发万里一笑也。故以填此空纸。卷五二





与王定国　一五


某启：昨日递中得子由书，封示定国手简，承已到江西，尊体佳健。忠信之心，天日所照，既遂生还，晚途际遇，未可量也。容采老少比旧不带黄茅气色否？呵呵。前此发书，并令子由转去，必达。来教云，此月五六可到九江，而子由书十一月方达。今且谩遣人，不知犹及见否？无缘一的为贺。引领神驰，惟万万自爱。速遣此人，书不能尽言，递中续上问也。不宣。卷五二





与王定国　一六


以下俱离黄州

某启：今日景繁到泗州，转示十月二十三日所惠书并新诗六首、妙曲一首，大慰所怀。河冻胶舟，咫尺千里，意思牢落可知。得此佳作，终日喜快，滞懑冰释，幸甚幸甚！某往扬州，入一文字，乞常州住。得耗，奏邸拘微文，不肯投进，已别作一状，遣人入京投下。近在常州宜兴买得一小庄子，岁可得百余硕，似可足食。非不知扬州之美，穷猿投林，不暇择木也。黄师是遣人往南都，故急作此书，仍和得一诗为谢，他未暇也。新济甚浅，冻不可行，旦夕水到即起，恐须至正初方有水也。不知至时公在宋否？某若得请，或附宣献公舟尾南来，不尔，遂溯水至西都，出陆赴汝也。然欲葬却乳母子由乳母。乃行。即南都亦须住一月。入夜，倦迫，不尽意。惟万万自重。卷五二





与王定国　一七


某顿首。先帝升遐，天下所共哀慕，而不肖与公，蒙恩尤深，固宜作挽，少陈万一，然有所不敢者尔。必深悉此意。无状坐废，众欲置之死，而先帝独哀之。而今而后，谁复出我于沟渎者！已矣，归耕没齿而已。卷五二





与王定国　一八


某启：张公壅嗽，经月未已，虽饮食不退，然亦微瘦。数日来亦渐损，想必无虑。然有书宜令劝固胃气，勿服疏利药。仆屡以劝之。仍劝夏秋间，先多作善事，斋僧、施贫之类，然后开眼。公后日相见时，亦可以此劝之。旦夕遂与之别，情味极不佳。公得暇早来，与之相聚。若得此间一差遣，亦非小补也。留意留意！卷五二





与王定国　一九


以下俱翰林

某启：数日闻舟驭入城，适患疮，未溃，坐起无聊，不克修问。不审起居何如？既无由往见，而公又未朝觐，企渴不可言。当以酒洗泥。而久在告，酒尽，只有大小团密云五饼，双井一饼，亦为高人无泥可洗尔。呵呵。病中，不尽区区。卷五二





与王定国　二〇


数日卧病在告。不审起居佳否？知今日会两婿，清虚阴森，正好剧饮，坐无狂客，冰玉相对，得无少澹否？扶病暂起，见与子由简大骂，书尺往还，正是扰人可憎之物。公乃以此为喜怒乎？仙人王远云，得此书，当复剧口大骂之。固应尔，然而不可以徒骂也。知公澹甚，往发一笑。张十七必在坐，幸伸意。卷五二





与王定国　二一


以下俱颍州

某启：久不奉状，辱书，感慰之至。比日起居何如？谤焰已息，端居委命，甚善。然所云百念灰灭，万事懒作，则亦过矣。丈夫功名在晚节者甚多，定国岂愧古人哉！某未尝求事，但事入手，即不以大小为之。在杭所施亦何足道，但无所愧恨而已。过蒙示谕，惭汗。若使定国居此，所为当更惊人，亦岂特止此而已。本州职官董华，密人也。能道公政事，叹服不已，但恨公命未通尔。但静以待之，勿令中涂龃龉，自然获济。如国手棋，不烦大段用意，终局便须赢也。未由会见，千万保重。不宣。卷五二





与王定国　二二


某启：前日欲附南京书，来人不告而去，因循至今。比日起居何如？张丈且喜少安，且令安乐几年，慰四方士大夫心，岂非好事。近日都下，又一场纷纷，何时定乎？颍虽闲僻，去都下近，亲知多特来相看者。殊倦于应接，更思远去而未能也。未缘言面，千万保啬。不一一。卷五二





与王定国　二三


某启：近遣人奉书，未达间，领来诲，伏承起居佳胜。旋得厚之书，知从者入都，想已还宋矣。某见报移郓，老病岂堪此剧郡？方欲力辞而请越，不惟适江湖之思，又免过都纷纷，未知允否。老境欲少安，何时定乎？未由言面，菀结可知。乍暖，千万保练。不一。卷五二





与王定国　二四


某启：人来，辱书并三诗，伏读感慰。仍审起居佳胜。报张公卧疾，不胜忧悬。急要文集，不敢不付。在杭二年，到京数月，无顷刻暇时。公属我，文集当有所删润，虽不肖，岂敢如此！然公知我之深，举世无比，安敢复存形迹？实欲仰副公意万一，故不敢草草编录。到颍方有少暇，正欲编次，而遽索去，不敢不付。且乞定国一言，检阅既了，仍以相付，幸也。千万保爱。不宣。卷五二





与王定国　二五


某启：别来纷纷，未即奉状，两辱手教，感愧深矣。且审比来起居佳胜，为慰为慰！公失郡去国，士友所叹。然自是计少安，其他无足言者。某已得颍州，极慰所欲，但不副张公之意。盖旬日前得子开书，极来相祷，方安于彼，不欲移也，故不敢乞。闻张公已安，庆慰无量。会合未可期，惟千万保啬。不宣。卷五二





与王定国　二六


某启：自公去后，事尤可骇。平生亲友，言语往还之间，动成坑阱，极纷纷也。不敢复形于纸笔，不过旬日，自闻之矣。得颍藏拙，余年之幸也，自是刳心钳口矣。此身于我稍切，须是安处，千万相信。日与乐全翁游，当熟讲此理也。某甚欲得南都，而侄女子在子开家，亦有书来，云子开欲之，故不请。想识此意。卷五二





与王定国　二七


某启：数辱书，一一收领。亦一上状，知已达。风俗恶甚，朋旧反眼，不可复测，故不欲奉书，畏浮沉尔。不罪不罪！比日起居佳胜？公敝屣浮名，一寄之天，不过淮上上回文，以无为有尔。然亦未必如此，但恐流俗观望，复作两楹之说，皆不足道也。某所被谤，仁圣在上，不明而明，殊无分毫之损。但怜彼二子者，遂与舒亶、李定同传尔。亦不足云，可默勿语也。余惟千万保爱。不宣。卷五二





与王定国　二八


某启：平生欲著一书，少自表见于来世，因循未成。两儿子粗有文章材性，未暇督教之。从来颇识长年养生妙理，亦未下手。三者皆大事，今得汝阴，无事，或可成，定国必贺我也。言此者，亦欲公从事于此尔。书至此，中心欣跃，如有所得。平生相知，不敢独飨，当领此意，不复念余事也。卷五二





与王定国　二九


公自此无忧患矣，不须复过虑。《砚铭》到颍当寄上也。卷五二





与王定国　三〇


某启：辱书，具审起居佳胜。诬罔已辩，有识稍慰。宠示二诗，读之耸然。醉翁有言，穷者后工，今公自将达而诗益工，何也？莫是作诗数篇以饷穷鬼耶？喜不寐。诗甚欲和，又碍亲嫌，皆可一笑也。张公今虽微瘦，然论古今益明，不惟识虑过人。定国亦可见矣。人事纷纷，书不尽言，非面莫究。卷五二





与王定国　三一


某甚欲赴乐全之约，请南都，而子开有书切戒不可。又侄女亦有书云，舅姑方安于彼，不可夺也。故不欲请。承乐全乃尔见望，读之极不皇，且为致此恳，余具公书矣。定国云有二诗，元不封示，何也？公平生不慎口，好面折人，别后深觉斯人极力奉挤。公临行时，亦自觉仆始信之可骇也。卷五二





与王定国　三二


以下离颍州

某启：高休至，辱书忧爱矣。比日起居何如？书意欲一相见，固鄙怀至愿，但不如彼此省事之为愈也。御瘴之术，惟绝欲练气一事。本自衰晚当然，初不为御瘴而作也。某其余坦然无疑，鸡猪鱼蒜，遇着便吃；生病老死，符到便奉行。此法差似简要也。君实尝云：“王定国瘴烟窟里三年，面如红玉。”不知道，能如此乎？老人知道则不如公，顽愚即过之。朝夕离南都，别上状。愈远，加爱。不宣。卷五二





与王定国　三三


某启：别来三辱书，劳问之厚，复过畴昔矣。衰缪日退，而公相好日加，所未谕也。又中间一书，引物连类，如见当世大贤。意谓是封题之误，必非见与者，而其后姓字则我也，尤所不谕。然三复其文，词韵甚美，正似苏州何充画真，虽不全似，而笔墨之精，已可奇也。谨当收藏，以俟讲此者而与之。如何如何？公行复旧官矣，差遣亦必自如意。可喜可喜！但此去不知会合何日，不能无耿耿也。真赞辄作得数句，如何？可用，即令一善写小字人代书绢上可也。张公《集引》、厚之《字说》皆未作。别后日纷纷，可厌可厌！神膏方纳上。余勤勤自爱。卷五二





与王定国　三四


扬州

张公所戒，深中吾病，虽甚顽狠，岂忍不听？愿为致此意也。公向令作《滕达道埋铭》，已诺之，其家作行状送至此矣。又欲作《孙公神道碑》，皆不敢违。只告密之，勿令人知是某作，仍勿令以润笔见遗，乃敢闻命。来诗甚奇，真得冲替气力也。呵呵。故后诗未及和。朝夕别遣人，并致糟淮白。所欲宜兴田，某岂敢有爱于此等，然此田见元主昏赖。某见有公文在浙漕处理会，未见了绝，当亦申都省也。田在深山中，去市七十里，但便于亲情蒋君勾当尔。不知在公时，蒋能如此干否？更筹之。卷五二





与王定国　三五


以下俱赴定州

某启：示教，承起居佳胜。子由疾少间，惠药，感刻。二方谨秘之。五方续写得，纳上。祝卫子鱼，贤者也？佞才也？以为佞人，盖流俗之误。山梁雌雉，子路以馈孔子。孔子知子路将不得其死，雉亦好斗，斗丧其生。故曰：“色斯举矣，翔而后集。”若此雉，岂时之罪哉！其余义尽于文，初无注解焉，或留意少试。仆子不肯，已遣回，一面商量，可公意即可也。李希元已付一简与子中矣。某适与安国说，欲来早略到净因。今又头昏，去否未可知。旱疠将作，人多不安。将爱将爱。卷五二





与王定国　三六


某启：近者崇庆大故，中外哀慕，想同此悲痛。某蒙被知遇，尤增殒灭。人来，领书，承起居无恙。某本自月初赴任，今须俟殿毕，乃敢朝辞。后会何时，临书怆恨。惟万万自重。卷五二





与王定国　三七


某启：疲曳之余，即困睡尔。寻酒对菊，岂复梦见！君真世外人也。诗亦奇，欲和而未暇。使事始欲辞免，又若无说，然衰病，极畏此。后日未可预刻，至时驰问也。卷五二





与王定国　三八


某启：甘草已如所谕削去矣。参四板，聊致远诚，并一诗为笑。雪浪斋亦求一篇，为塞上华宠。厚之本欲作书，适有少冗，又笔冻甚，俟稍和暇也。幸致意。卷五二





与王定国　三九


某启：辱教，承起居佳胜。昨夕黄昏径睡，五更马上赏嘉月尔。事已，一笑。出疆已有旨，完夫同行也。别纸已领。卷五二





与王定国　四〇


以下俱惠州

某启：递中忽领三月五日手教，喜知尊候佳胜，贵眷各康健，并解悬情，幸甚。一官为贫，更无可择，知生计渐有涯，可喜可喜！某到此八月，独与幼子一人、三庖者来，凡百不失所，风土不甚恶。某既缘此绝弃世故，身心俱安，而小儿亦遂超然物外，非此父不生此子也。呵呵。书中所谕，甚感至意，不替畴昔而加厚也。幸甚幸甚！子由不住得书，极自适，道气有成矣。余无足道者。南北去住定有命，此心亦不念归。明年买田筑室，作惠州人矣。伏暑中，万万加爱。不宣。卷五二





与王定国　四一


某一味绝学无忧，归根守一，乃无一可守，此外皆是幻。此道勿谓渺漫，信能如此，日有所得，更做没用处，亦须作地行仙，但屈滞从狗窦中过尔。勿说与人，但欲老弟知其略尔。问所欲干，实无可上烦者。必欲寄信，只多寄好干枣、人参为望。如无的便，亦不须差人，岂可以口腹万里劳人哉！所云作书自辩者，亦未敢便尔。“不怨天，不尤人，下学而上达，知我者，其天乎？”张十七绝不闻消耗，怀仰乐全之旧德，故欲其一箴之否？卷五二






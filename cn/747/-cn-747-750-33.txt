○代裴相公让平章事表

臣某言。伏奉今月日制书，除臣某官同中书门下平章事。奉成命，进退失图，捧诏兢惶，衔恩战栗。臣诚惶诚恐顿首顿首。臣本书生，仕逢圣代，掌纶言於西掖，作藩守於名邦，自顾才能，已是逾越。陛下奖遇不次，拔擢过分，春闱典贡，地官掌财，咸无政能，粗免愆阙。及擢为管榷，累受宠荣，虽竭尽疲驽，欲裨万一，而才智疏拙，不效涓尘。夫宰相之任，前贤有言，如涉川有舟，如幽室有烛，代天理物，为人具瞻。岂伊小臣，而膺大任？今朝廷髦俊并作，名德森然，或多历庶官，皆有功实，或四方屏翰，已著勋劳，举而用之，无不可者。如臣凡浅，岂宜委任？伏乞俯回天鉴，更择时贤，必能丹青帝图，金玉王度，使微臣无尸禄之诮，圣主有得贤之名，大量唯微臣获安，实亦天下幸甚，无任悃恳血诚之至。


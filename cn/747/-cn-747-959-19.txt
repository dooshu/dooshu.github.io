○真气还元铭（并序）

余幼亲坟典，长慕烟霞。比跳龙门，欲攀蟾桂，著锦衣於世上，骑跃马於人间。置立机关，开张造化，荣沾父子，福及子孙。体仁义为当代之楷模，用礼智作将来之规矩。梦未同於傅说，钓不遇於姜牙。而遂灰心志，求仙道，诗书陡罢，笔砚顿抛。见寰区之多少是非，睹朝市之无限得失，荣如石火，贵似浮沤，不假高低，瞥然聚散。尸行鬼步，非圣哲莫可知之；动肉活尘，非贤良莫能分别。迩後专寻幽洞，遍访名山。历登危，二十年矣！自梁贞明岁，游於泰山顶，高松之下，忽见一人，形容异俗，言语非常。惟称万代之师，道九天之主。余遂稽首长跪。谓余曰：“汝有仙相，方得遇吾。付汝学仙之门，汝能受否？”余又长跪感谢形言。又曰：“吾请汝翦插血为盟。与汝屈伸吐纳炼形之术。”又曰：“两纪之内，辄莫传人。传之非人，彼受谴责。”余又长跪，忽然不见。余自後尝依次第，不辍功夫，但是微言，无不神验。余既承师命，合秘天机，两纪将终，许传人世。而乃重修旧则，翻作新经，写之市朝，藏诸山石。後来学者，得之幸哉！

一气未分，三才同源，清浊既异，元精各存。天法象我，我法象天，我命在我，不在於天。昧用者天，善用者延，气和体寂，守一神闲。灵芝在身，不在名山，反一守和，理合重元。精极乃明，神极乃灵，气极乃清。清气为神，浊气为形，因气而衰。因气而荣，因气而灭，因气而生。喜怒乱气，情气交争，拥隔成病，神形岂宁？炼阳消阴，其气自行，其神自灵。以正遣邪，其患自平。乾坤澄静，子後午前，闭目平坐，握固溟然。纳息庐中，吐息天关，入息微微，出息绵绵。以意引气，腑脏回旋。然後呵之，荣卫通宣。但有不和，遣之踵前，呵五六度，无疾不蠲。凡欲胎息，导引为先。经脉不拥，关节不凡。或如射雕，侧身弯环；或举腰背，如蟾半圆。交指脑後，左旋右旋，胫手足气，出於指端，摆掣四肢，捉搦三关。熟摩尺宅，气海亦然，叩齿集神，合眸固关。冥心放骸，任气往还，觉气调匀，拥塞喉关。拥塞则咽，三咽相连，转舌漱入，咽下丹田。以意引气，令声汨然，一咽三咽，再咽如前，三十六咽，胎息成焉。大道无为，而无不为。若能无为，是名“无思”，若能无思，万物是归。法象无二，不假施为。不寒不热，不渴不饥。妙中之妙，微中之微，恬然无欲，以道自怡，怀道君子，铭之佩之。

徐（阙名）


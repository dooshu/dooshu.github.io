◎武冈州事

武冈州周某家，衣食稍足而族丁寡弱，居舒杨两大族之中。是年岁荒冬寒，舒姓有乞儿冻死郊外，距周宅半里余，周夜卧不知。天明，舒来见之，乃归约匪徒以人命图赖周，惧，贿金五十两求息，十六人共分之。前一班去，后一班又来，人数愈众，须银愈多，非数百金不办。周无奈，往请关圣像，并州城二郎神像，供于郊外，上疏祷之，众始惧而散。过数日，分金诸人内有一人忽颠狂，自来周门，跪拜曰："我只分得银若干，但愿汝明中去暗中回"云云。每日拜三次，数日而死。又一人继之，拜祝如前，连死七人。余九人惧，愿退还原金，求周代忏悔，周不敢允，而十六人尽死矣。此乾隆丁未年事，《暗室灯》（书名）载之。


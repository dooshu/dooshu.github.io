【太康六年三月三日後园会诗（四章）】

暮春地日。阳气清明。祁祁甘雨。膏泽流盈。习习祥风。启滞导生。禽鸟翔逸。（《类聚》作逸豫。《初学记》、《御览》、广《文选》同。）卉木（《类聚》作桑麻。《初学记》、《御览》、广《文选》同。）滋荣。纤条被绿。翠华含英。

於皇我后。（《御览》作於我皇后。）钦若昊乾。顺时省物。言观中园。燕及群辟。乃命乃延。（《初学记》作筵。《御览》作初筵。《诗纪》云。一作初筵。）合乐华池。祓（岁时杂咏作复。）濯清川。泛（岁时杂咏误作凡。）彼龙舟。溯（《类聚》误作沂。）游洪（《类聚》作渚。）源。

朱幕云覆。列坐文茵。羽觞波腾。品物备珍。管弦繁会。变用（岁时杂咏作用变。）奏新。穆穆我皇。临下渥仁。训以慈惠。询纳广神。好乐无荒。化达无垠。

咨予微臣。荷宠明时。忝恩于外。攸攸三期。（岁时杂咏作期。）犬（岁时杂咏误作太。）马惟慕。天实为之。灵启其愿。（岁时杂咏作衷。）遐愿（《诗纪》作邀□。）在兹。于以表情。爰著斯诗。（此章岁时杂咏有窜乱。○古今岁时杂咏十六。《诗纪》二十一。又《类聚》四、《初学记》四、《御览》三十、广《文选》八并引前二章。）


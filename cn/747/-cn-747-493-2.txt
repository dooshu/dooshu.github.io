○送浑沦先生游南岳序

子岁时，遇浑沦於荆溪，徒见其山巾羽衣，有元古之貌。瞻敬不暇，未遑问道，倏然一别，俄六七年。今兹献春，相访於练湖之滨药囊黎杖，就馆於我。参希夷之旨，析万物之理，皆发於全朴，冥於大道。非夫人之为道，道乌乎在？尝以郭氏注庄生之书，失於吻合万物，物无不适。然则桀骜饕戾，无非逐性，使后学者懵然不知所奉。因自为注解，并作三十三篇指要，佳言精理，特出古人之右矣。夫然者，睹其容则鄙吝无自入，闻其言同和易浃於内，两忘所得，得之至也。既而振拂屦杖，超然远游。浮洞庭，涉庐阜，然後挥手人世，南登衡山，将长往而不返耶？或暂游人间，而不可得见之耶？予风波之人，未脱世累，得以愚薄自全，静每造。今日之别，在於忘言。


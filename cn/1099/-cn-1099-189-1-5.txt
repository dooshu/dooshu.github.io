○儹運糧儲疏 【 漕務】

臣以休息軍士、實今日急務、選用把總尤漕運要宜、裒集眾聞、參合三事。　一曰立團造、竊以湖廣都司所屬武昌等一十一衛所、原額設淺船一千一十二隻係杉木者十年一造。每隻連底價銀一百三兩。楠木者七年一造。每隻連底價銀九十一兩五錢、松木者五年一造。每隻連底價銀一十三兩九錢一分。以十年為率軍三分、民七分、每年照數出辦、民料解布政司、軍料解都司、各收貯、民料派于該省州縣猶易解納、軍料仍派前一十一衛所、各扣運軍月粮抵數然運軍窮年勞苦。又取月粮為造船之用、是并其食而奪之。無怪乎迯亡相繼也。及其造船則又團造無廠。管攝無官。止憑旗軍領出料銀、星散成造。侵欺剋减之弊。紛然而起。油少釘稀。木脆板薄造不如法式運不及年限。其弊有不可勝數者矣。查得江北等五總造船、皆出杭州蕪湖二處抽分料銀、委清江廠主事監造、其湖廣荊州抽分銀兩、先年亦本為造船而設者也。可以充用。又有工部主事一員、在彼可以帶管。及查湖廣所產楠木居多。若將前項俱作楠木七年一造。以一千一十二隻分為七年。每年實造一百四十四隻五分有奇。每隻用銀九十兩五錢。歲共用銀一萬三千七十七兩有奇。是又為畫一之道也。合乞自嘉靖九年為始、查照清江浦事例、於荊州水次總設一廠、將前武昌等一十一衛所淺船。俱移在彼就用抽分銀兩。仍照清江浦事例。於十一衛所各選千百戶一員管造。坐委荊州抽分主事帶管監督。其原派軍三民七料價。悉從除豁。免其辦納。永為定規則軍民既蒙休養之澤。而運船尤有止?帚一。漕務得以振舉矣。　二曰慎舉用、天下之事、履而後知、中人之情、有慕斯勸、自古則然、查得永樂宣德成化間、運粮把總有缺、皆于各衛運粮指揮內推舉老成無過、熟知運事者推用、葢運總領兌、年深推為把總。則若利若弊。可行不可行。與錢糧之盈縮運士之苦樂。河道之險易。無一不知。其為之斯易矣。况把總以都指揮行事、歷陞掌印掛印坐營坐府皆可及焉。有運總之才者方得為之。則人人思奪。踴躍而取之矣。當時運事修舉、卓有成效。用此道也。正德間劉瑾用事、各把總官不由運總推舉、多用生疏之人、既懵于事體。又忽乎軍情。敗者多矣。自此運總亦弛然懈怠。而略其前進之心。漕政日費。又何怪焉。正德十二年近者十三總之苛索運弁苦之至有議去摠以□衛者漕運都御史張縉具題把總官有缺、仍於衛總內熟知運事者推補、題奉欽依推用、其為軍國之計至矣。伏乞照依成例簡用。則把總得練達之才。事不至敗。運總遇鼓舞之術。人各知勸矣。　三曰嚴事例、竊惟輕齎乃正粮腳價之需。行粮尤運軍食用之物。舊例必須隨粮而兌。隨軍而行隨船而進。所以杜奸弊。戒不虞。濟軍士之急也。近有預防旗甲之欠粮先扣二項以待完納者故軍士愈貧不得不侵盜于正粮之中及賠償既完向之所扣者竟不復發縱有發者必湏大力者為居間則此二項又大半止?帚權要之私槖矣余熟習運弁甚言其苦未嘗不為之太息奈何近年輕齎之法廢。而坐候之弊生。非惟有違交納。抑且別至侵欺。至于盜賊窺伺之虞。尤大有可慮者矣。其行粮一節、南京江西等司府俱隨正粮兌與官軍、各得濟用、惟南直隸浙江司府十數年來、分撥多非近倉、催徵又違原限、故軍士有卒弗獲升斗之用者。因而竊取耗米。盜食正粮。交納虧折。掛籌借債。實由于斯。乞令戶部申明事例。將各輕齎銀兩。同正糧派徵。并行直隸蘇松等府及浙江布政司、以後年分行糧。俱分撥附近倉分。候各運船到日。正粮輕齎。一時兌足。行糧亦即給領。俱眼同軍士。交割在船。輕齎公同看守。行糧隨便食用。過淮之日。臣等查騐。不許仍似往年遲悞。以致先後相失。緩急難濟則交納以時。盜賊不足虞。而軍士得沾實惠。盜米借債之患。亦可除矣


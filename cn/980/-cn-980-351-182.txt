释行海　无题

欲将心腹问渔翁，可住湘山第几峰。

世远合应披薜荔，道顾何必怨芙蓉。

难教牧笛鸣如凤，谁把渔竿钓得龙。

极目危楼千里思，晓烟藏雨晚烟浓。

释行海

释行海　无题

笙歌日日醉春风，帘卷画堂花影中。

不是凤凰飞不到，更无一树是梧桐。

释行海

释行海　无题

金谷园中草色深，水楼终日柳阴阴。

风前拨尽琵琶调，谁识当年马上心。

释行海

释行海　无题

听罢杨花听竹枝，上楼偏是下楼迟。

片云岁晚皈何处，江水东流无尽时。

释行海


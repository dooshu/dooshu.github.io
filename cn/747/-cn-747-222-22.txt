○让平章事表

臣说言：臣伏奉宣旨制书，以臣同中书门下平章事。承命战汗，拜舞失容，臣说诚惶诚恐顿首顿首死罪死罪。臣本书生，器识凡近，仕不望於通贵，禄只期於代耕。蒙时宠荣，越践台阁，局心守职，窃所庶几，长经邦，则无逮及。伏以庙堂寄切，军国务殷，循涯审分，非臣攸处。为国者为官择人，为臣者陈力就列，若智小谋大，力微任重，岂敢顾惜微躯？实恐上尘王政。是以披露肝胆，不暇饰词，乞停此授，俯遂诚请。无任怖惧惭惶之至，谨诣朝堂奉表陈让以闻。


◇谢齐王索文集启

属贺德仁宣教，须少来所有拙文。昔公旦之才艺，能事鬼神，夫子之文章，性与天道，雅志传于游、夏，馀波鼓于屈、宋，雕龙之迹，具在风骚，而前贤後圣，代相师祖。赏逐时移，出门分路，变清音于正始，体高致于元康，咸言坐握蛇珠，谁许独为麟角。孝逸生于争战之季，长于风尘之世，学无半古，才不逮人。往属休明，寸阴已昃，虽居可封之屋，每怀贫贱之耻。适鄢郢而迷涂，入邯郸而失步，归来反覆，心灰遂寒。岂谓横议过实，虚尘睿鉴，枉高车以载鼷，费明珠以弹雀，遂得裹粮三月，重高门之馀地，背淮千里，望章台之後尘。与悬黎而并肆，将骏骥而同皂，终朝击缶，匪黄锺之所谐，旦暮却行，何前人之能及！顾想平生，触涂多感，但以积年沉痼，遗忘日久，拙思所存，才成三十三卷。仰而不至，方见学仙之远，窥而不睹，始知游圣之难。咫尺天人，周章不暇，怖甚真龙之降，惭过白豕之归，伏纸陈情，形神悚越。（《隋书·王贞传》）


64　柳伉疏黜程元振　唐史不立柳伉傳　柳伉仕履事迹


廣德代宗年號。元年十一月，太常博士柳伉上疏，疏見唐文粹二十八。請斬程元振。於是削元振官爵，放歸田里。東坡試制科對策謂：「及其有事且急也，雖代宗之庸，程元振之用事，柳伉之賤且疎，而一言以入之，不終朝而去其腹心之疾。」愚按登科記：「伉，乾元肅宗三年改元乾元。元年進士。」翰林院故事載：寶應肅宗七年改元寶應。已後，伉自校書郎充學士，出鄠縣尉，改太常博士，兵部員外，諫議大夫，皆充學士。新唐史程元振傳云：「太常博士、翰林待詔柳伉通鑑亦作「太常博士柳伉」。上疏。」以翰林故事攷之，伉是時爲學士，非待詔也。何云：「唐時翰林院待詔，凡山人僧道皆是，非官名。」伉以博士在禁林，職近而親，不可謂「賤且疎」。唐史不爲伉立傳，故詳著其事，俾覽者知詞臣之獻替，不獨陸贄、李絳也。

【何云】對仲父而言之，則爲「賤且疎」矣。王氏特著之，以激後之爲詞臣者也。

【集證】通志藝文略：「唐登科記二卷，李奕撰。翰林故事一卷，唐韋執誼撰。」丁居晦重修承旨學士廳壁記：「寶應後，柳伉秘書省校書郎充，累加太常博士、諫議大夫，依前充。」

【元圻案】唐書宦者程元振傳：「初，吐蕃、党項内侵，詔集天下兵，無一士奔命者。虜扣便橋，帝倉皇出居陝，京師陷賊。於是太常博士、翰林待詔柳伉上疏曰：『犬戎以數萬衆不血刃而入京師，謀臣不奮一言，武士不力一戰，天下之心，乃恨陛下遠賢臣、任宦豎，離間將相而幾于亡。必欲存宗廟社稷，獨斬元振首，馳告天下。』疏聞，帝顧公議不與，乃下詔盡削元振官爵，放歸田里。」〇裴晉公論元稹魏弘簡姦狀云：「代宗之朝，蕃戎侵軼，直犯都城，代宗不知，蓋被程元振壅蔽。當時柳伉乃太常一博士耳，猶能抗表歸罪，爲國除害。」〇通鑑唐紀：玄宗天寶十三載：「上即位，始置翰林院，密邇禁廷，延文章之士，下至僧道、書畫、琴棋、數術之工皆處之，謂之『待詔』。」〇唐書李絳傳：「絳，字深之，系本贊皇，擢進士、宏辭。元和二年，授翰林學士。拜中書侍郎、同中書門下平章事。帝謂左右曰：『絳言骨骾，真宰相也。』」






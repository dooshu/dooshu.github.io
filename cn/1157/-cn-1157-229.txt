●卷二百二十九　经籍考五十六

○子（杂艺术）

《唐志》：十一家，二十部，一百四十四卷（失姓名八家。张彦达以下不著录十六家，一百一十七卷）。

《宋三朝志》：四十八部，一百五卷。

《宋两朝志》：十七部，二十三卷。

《宋四朝志》：一十三部二十九卷。

《宋中兴志》：五十八家，六十部，一百一十二卷。

※《古画品录》一卷

晁氏曰：南齐谢赫撰。言画有六法，分四品。夫秋之奕，延寿之画，伯乐之相马，甯戚之饭牛，以至曹丕之弹棊，袁彦之樗蒲，皆足以擅名天下。昔齐侯礼九九，而仲尼贤博奕，良有以哉。经著大射、投壶之礼，盖正己养心之道存焉，顾用之何如耳，安可直谓之艺而一切废之？故予取射诀、画评、奕经、算术、博戏、投壶、相马牛等书同次之，为一类。

按：晁、陈二家书录，以医、相牛马及茶经、酒谱之属，俱入杂艺术门，盖仍前史之旧。今以医、相牛马之书名，附医方、相术门，茶酒经、谱附种植入农家门，其馀技艺则自为此一类云。

※《齐梁画目录》一卷

陈氏曰：唐窦蒙子泉录。

※《续画记》一卷

晁氏曰：唐李嗣真撰。补谢赫之缺。

又有《古今画人名》一卷。

※《後画录》一卷

晁氏曰：唐僧彦宗撰。品长安名画，凡二十七人。

※《唐朝画断》一卷

陈氏曰：唐翰林学士朱景元撰。一名《唐朝名画录》，前有目录，後有天圣三年商宗儒後序，与《画断》大同小异。

※《名画猎精》六卷

晁氏曰：唐张彦远纂。彦远字爱宾。记历代画工名姓，自史皇以降至唐朝，及论画法，并装背褫轴之式、鉴别阅玩之方。

※《历代名画记》十卷

陈氏曰：张彦远撰。彦远家世藏法书、名画，收藏鉴识，自谓有一日之长。既作《法书要录》，又为此记，且曰："有好事传余二书，书画之事毕矣。"

※《五代名画记》一卷

陈氏曰：大梁刘道醇撰。嘉祐四年陈询直序。

※《五代名画补遗》一卷

晁氏曰：皇朝刘道成纂。符嘉应撰序云：胡峤尝有《梁朝名画录》，因广之，故曰《补遗》。

※《名画见闻志》六卷（乃看画之纲领也。）

晁氏曰：皇朝郭若虚撰。若虚以张爱宾之《画绝》笔永昌元年，因续之，历五代，止国朝熙宁七年。分《叙论》、《纪艺》、《故事》、《近事》四门。

陈氏曰：元丰中自序，称大父司徒公，未知何人。郭氏在国初无显人，但有郭承祐耳。其书欲续张彦远之後。

※《书画史》二卷

晁氏曰：米芾元章撰。辑本朝公卿士庶家藏法书、名画，论其优劣真伪。

※《宋朝名画论》三卷

晁氏曰：皇朝刘道成纂。符嘉应撰序。集本朝画工之名世者，第其品，以王瓘之为神品，云在吴生上。

※《益州名画录》三卷

晁氏曰：皇朝黄休复纂。唐乾初至宋乾德岁。休复在蜀中，目击图画之精者五十八人，品以四格。

陈氏曰：《中兴书目》以为李略撰，而谓休复书今亡。按此书有景祐三年序，不著名氏，而取休复所录明甚。又有休复自为後序，则固未尝亡也。未知题李略者与此同异。

※《山水受笔法》一卷

陈氏曰：唐沁水荆浩浩然撰。

※《德隅堂画品》一卷

陈氏曰：李僠方叔撰。赵令畤德麟官襄阳，行橐中诸画，方叔皆为之评品。元符元年也。

※《林泉高致集》一卷

陈氏曰：徽猷阁待制河阳郭思撰。其父熙，字淳夫，善画。思，元丰五年进士。既贵，追述其父遗迹、事实。待制许光疑为之序。曰《画记》、《画训》、《画意》、《画题》、《画诀》。而序又称《诗歌》、《赞记》、《诏诰》、《铭志》，今本缺。

※《广川画跋》五卷

陈氏曰：董逌撰。

※《画继》十卷

陈氏曰：邓椿公寿撰。以继郭若虚之後。张彦远《志》止会昌元年，若虚《志》止熙宁七年，今书止乾道三年。

※《射评要略》一卷

晁氏曰：李广撰。凡十五篇。

陈氏曰：依託也，鄙浅无奇。

※《严悟射诀》一卷

晁氏曰：唐王思永撰。思永学射法於成都工曹严悟，成书十篇，每篇首必称"师曰"。

※《九镜射经》一卷，《射诀》一卷

陈氏曰：唐检校太子詹事韦韫撰。制弓矢法三篇，射法九篇。又叙其学射之初，有张宗者授之诀，为《射诀》。

※《射训》一卷

陈氏曰：监察御史张仲殷撰。《中兴书目》云本朝人，果也，不当名犯庙讳。

※《射议》一卷

陈氏曰：元城王越石仲宝撰。凡七条。

※《益津射格》一卷

晁氏曰：宋朝钱师益序。以《五善图》及《武陵格》疏密不同，参酌为之。

※《增广射谱》七卷

陈氏曰：淳熙中诏进士习射，书坊为此以射利。末二卷为卢宗迈《射法》，亦简。

※《投壶经》一卷

晁氏曰：唐上官仪奉敕删定，史元道续注。采周顒、郝同、梁简文数家书为之。《唐志》有其目。

※《木射图》一卷

晁氏曰：唐陆秉撰。为十五筍以代侯，击地球以触之。饰以朱墨字以贵贱之。朱者，仁、义、礼、智、信、温、良、恭、俭、让；墨者，慢、傲、佞、贪、滥。仁者胜，滥者负，而行一赏罚焉。

※《温公投壶新格》一卷

晁氏曰：宋朝司马光君实撰。旧有《投壶格》，君实恶其多取奇中者以为侥幸，因尽改之。

※《文房四谱》五卷

晁氏曰：宋朝苏易简撰。集古今笔、砚、纸、墨本东坡实，继以赋颂述作，有徐铉序。

※《墨谱》一卷

晁氏曰：宋朝董秉撰。熙宁间人。秉患世人徒知祖、李之名，而不知形模之异同、制作之精觕，故作图以著其源流，补苏易简之缺文。

※《墨苑》三卷

陈氏曰：赵郡李孝美伯阳撰。曰《图》、曰《式》、曰《法》。元符中马涓、李元膺为之序。

※《砚谱》二卷（又名《北海公砚录》）

晁氏曰：宋朝唐询撰。砚之故事及其优劣，以红丝石为第一，端石次之。

※《歙砚图谱》一卷

陈氏曰：太子中舍、知婺源县唐积撰。治平丙午岁。

※《歙砚说》一卷，《又辩歙砚说》一卷

陈氏曰：皆不著姓名。

※《砚史》一卷

陈氏曰：米芾撰。

※《砚笺》一卷

陈氏曰：高似孙撰。

※《闲堂杂记》四卷

陈氏曰：不著姓名。述《文房四谱》，而首载唐氏《砚录》。

※《续文房四谱》五卷

陈氏曰：司农卿李洪秀颖撰。

※《古鼎记》一卷

晁氏曰：唐吴协撰。记古人铸鼎本源及其形制。

※《鼎录》一卷

陈氏曰：梁中书侍郎虞荔撰。

※《古今刀剑录》一卷

陈氏曰：梁陶弘景撰。

※《印格》一卷

晁氏曰：皇朝晁克一撰。克一，张文潜甥也。文潜尝为序之。其略曰："克一既好古印章，其父补之爱之尤笃。悉录古今印玺之法，谓之《图书谱》，自秦以来变制异状，皆能言其故。余颇爱其用心不移，致精於末务，使有传焉。"

※《香谱》一卷

晁氏曰：宋朝洪刍驹父撰。集古今香法，有郑康成汉宫香、《南史》小宗香、《真诰》婴香、戚夫人迫驾香、唐员半千香，所记甚该博。然《通典》载历代祀天用水沉香独遗之，何邪？

※《香严三昧》十卷，《侯氏萱堂香谱》一卷。（又《侯氏萱堂香录》二卷。《谱》或曰《录》）

陈氏曰：并不知何代人作。

※《南蕃香录》一卷

陈氏曰：知泉州叶廷珪撰。

※《九章算经》九卷

晁氏曰：未详撰人姓名，或曰周公。"九章"者，一《方田》、二《算粟》、三《裒分》、四《少广》、五《商功》、六《均输》、七《盈不足》、八《方程》、九《句股》。魏刘徵、唐李淳风尝为之注，则此术起於汉之前矣。

※《算经》一卷

陈氏曰：夏侯阳撰。大抵乘除法也。《隋志》二卷；《唐志》一卷，甄鸾注。今本无注。元丰京监本。

※《求一算经》一卷

晁氏曰：未详撰人。

※《六问算法》五卷

晁氏曰：唐龙受益撰。并《化零歌》附。

※《算经》三卷

陈氏曰：张邱建撰。有序，首言："算者不患乘除之为难，而患分之为难，是以序列诸分之本元，宣明约通之要法。"按《唐志》作一卷，甄鸾注。今本称汉中郎守、前司隶甄鸾注，太史令李淳风等注释，算学博士刘孝孙撰细草。"细草"者，乘除法实之详悉也。

※《应用算法》一卷

陈氏曰：夷门叟郭京元丰三年《序》，称平阳奇士蒋舜元撰。凡八篇，曰《释数》、《田亩》、《粟米》、《端疋》、《斤秤》、《修筑》、《差分》、《杂法》、总为百五十七问。前《志》在历算类。按射、御、书、数均一艺也，不专为历算设，故列於此。

※《将作营造法式》三十四卷，《看详》一卷

晁氏曰：皇朝李诚撰。熙宁中，敕将作监编修法式。诚以为未备，乃考究经史，并询讨匠氏，以成此书，颁於列郡。世谓喻晧《木经》极为精详，此书殆过之。

陈氏曰：熙宁初，始诏修定，至元祐六年书成。绍圣四年命诚重修，元符三年上，崇宁二年颁印。前二卷为《总释》，其後曰《制度》、曰《功限》、曰《料例》、曰《图样》，而壕寨石作，大小木调镟锯作，泥瓦，彩画刷饰，又各分类，匠事备矣。

※《弹棊经》一卷

晁氏曰：未详撰人。序称《世说》曰：魏武帝好弹棊，宫中皆效之，难得其局，以妆奁之盖形状相类，就盖而弹之，俗中因谓魏宫妆奁之戏。按《西京杂记》云刘向作弹棊。《典论》云前代马合卿、张公子皆善弹棊。然则起於汉朝，非自魏始。《世说》误矣。

陈氏曰：张柬之撰。

※《五木经》一卷并《图例》

陈氏曰：唐李翱撰，元革注。盖樗蒲之戏也。

※《樗蒲经》一卷《樗蒲格》一卷

晁氏曰：不题撰人。序云："樗蒲，古之戏也。刘毅、李安民、慕容宝之徒，皆掷卢，不闻馀采。今以卢、枭为上，雉、犊次之。"

※《象棋》一卷，又《棋势》二卷

晁氏曰：皇朝尹洙撰。凡五图，今世所行者不与焉。

※《温公七国象棋》一卷

晁氏曰：司马光君实撰。周、秦、韩、魏、赵、楚、齐、燕，实八国，而云七者，周室不与焉。

※《广象戏图》一卷

济北晁补之无咎撰。自序曰：象戏，戏兵也。黄帝之战，驱猛兽以为阵，象，兽之雄也，故戏兵而以"象戏"名之。余为儿时，无他弄，见设局布棊为此戏者，纵横出奇，愕然莫测，以为小道可喜也。稍长，观诸家阵法，虽画地而守，规矩有截，而变化舒卷，出入无倪，其说亦可喜。暇时因求所谓象戏者，欲按之以消永日。盖局纵横路十一，棊三十二，为两军耳，意苦而狭也。尝试以局纵横路十九，棊九十八广之，意少放焉。然按图置物，计步而使，终亦胶柱而巳矣；而智者用之，则十九者之间，尽强弱之形，九十八者之间，尽死生之势，而十九、九十八之外，死生强弱可循环於无穷。饱食终日，得吾说而为之，则涿鹿之纵观犹目前矣。

※《忘忧集》三卷

晁氏曰：皇朝刘仲甫编。载唐韦延祐《棊诀》并古今棊图。

※《忘忧清乐集》一卷

陈氏曰：棊待诏李逸民撰集。

※《通远集》一卷

陈氏曰：无名氏。视《清乐》为略。

※《象棊神机集》一卷

陈氏曰：称杉杨叶茂卿撰。

※《钓鼇图》一卷

晁氏曰：不题撰人。凡四十类，各有一诗。

※《采珠局》一卷

晁氏曰：不题撰人。序云"王公"而不知其名。凡三十馀类，亦各有一诗。

※《捉卧瓮人事数》一卷

晁氏曰：皇朝李庭中撰。以毕卓、嵇康、刘伶、阮孚、山简、阮籍、仪狄、颜回、屈原、陶潜、孔融、陶侃、张翰、李白、白乐天为目，有赵昌言序。

陈氏曰：此篇与《钓鼇图》、《采珠格局》、《劝酒玉烛诗》名一卷，皆酒边雅谈。

※《三象戏图》一卷

陈氏曰：伋阳成师仲编。

※《双六格》一卷

晁氏曰：不题撰人。其法左右十二梁，设二朋，朋各十五子，一白一黑，用明琼二，各以其采，由右归左，子单，则他子得击，两子以上，他子虽相当，不得击。故武后梦双六不胜，狄仁杰所以云无子也。

※《叶子格戏》一卷

晁氏曰：不著撰人。世传叶子妇人也，撰此戏。晚唐之时。

※《三国图格》一卷，《金龙戏格》一卷，《打马格》一卷，《旋棊格》一卷

晁氏曰：并不题撰人。

※《汉官仪新选》一卷

晁氏曰：皇朝刘敞撰。则取西汉之官，而附其列传黜陟可戏笑杂编之，以为博奕之一物。

※《进士采选》一卷

陈氏曰：赵明远景昭撰。此元丰末改官制时迁除格例也。

※《打马图式》一卷

陈氏曰：郑寅子敬撰。用五十马。

※《打马赋》一卷

陈氏曰：易安李氏撰。用二十马。以上三者各有不同。今世打马，大略与古樗蒲相类。

※《谱双》一卷

陈氏曰：洪遵集。此戏今人不复为。

※《希古集》一卷

陈氏曰：括苍何宗姚取投壶新式及冯氏射法为一编。








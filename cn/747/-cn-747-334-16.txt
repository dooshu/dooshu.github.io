○送王大拔萃不第归睢阳序

才格可得而仰也，文章可知而畏也，故往年有公连之捷矣。九流之学日盛，三鼓之音未歇，今兹有天官之厄矣。天将启子於世，故命以才；授子於亨，故先以屈。屈伸理也，才位时也。子姑感激毫翰，增修词律，冲天之举，吾倚而待焉！欢洽岂常，离言实早。河岳西别，悠哉镐京；庭闱东瞻，谁谓家远？草色将变，天浩然，诗而咏言，将以述志。


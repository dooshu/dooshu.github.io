潘舍人纬三十一首

【送友人北游】

樽酒慰行轩，交深敢赠言。

经过郑庄驿，好问孟尝门。

一诺休轻许，千金未是恩。

年来长送客，此意不曾论。

【简方际明】

昨暮登楼处，雨收溪上村。

此时见新涨，直到君家门。

旧岸集渔网，高斋藏钓纶。

嘉鱼坐可办，好约同开樽。

【夏月过佘松泉先生溪园】

花榭竹为垣，幽阴坐处繁。

遥疑原上日，不到水边村。

山雨带云集，松涛清昼翻。

往来三径里，何地有嚣烦。

【寄题方山人陵阳别业】

方干有旧业，本在青溪东。

近卜陵阳隐，因怀庞德风。

百年耕陇上，八口寄庵中。

独羡渔樵侣，能将出处同。

【冬夜奉怀从兄汝和时在江西】

予行江水北，君行江水西。

两乡千里隔，一梦几回迷。

雨雪连天远，梅花落月低。

所思何处在，残夜听鸣鸡。

【答方佥宪定之先生】

时违长弃置，身贱寡交亲。

方学渔樵业，甘为农圃邻。

坐愁坐白发，出畏染缁尘。

十载攻词赋，无媒只旧贫。

【赋得双佩剑送方生趋幕府】

延津双玉虹，神物合雌雄。

易用千金购，难为一割功。

尘埋余斗气，岁远结阴风。

感激封侯去，龙鸣出匣中。

【春日忆山中书隐】

及兹农事候，令予归不闲。

本无西畴耕，为趁东风还。

旧庐在林莽，树石繁其间。

时春方雨余，好鸟声关关。

门柳媚柔条，萝径滋苔斑。

涧鸣始流泉，座对初青山。

寓目但成景，偃仰多欢颜。

此乡能似否，宁不思回醿。

【过蒋南泠翁大参休园喜鸿胪诸昆载酒留集】

蒋生风雅存，异代馥兰荪。

修竹仍三径，垂杨自一村。

啼莺呼过客，幽草映闲门。

旧识求羊侣，重怜载酒樽。

【邗江逢欧桢伯学博余昨过广陵以夜半渡关失访后移官偶遇赋赠】

广陵关外路，夜半梦中过。

骑鹤人逢晚，听鸡客误多。

去来同雨雪，吏隐各烟波。

携得新诗别，相思日日歌。

【官庄春暝】

一径掩蒿蓬，孤村烟霭中。

鸣蛙出水曲，宿鸟隐花丛。

高树留残照，遥山映暮空。

无人伴幽兴，招月听丝桐。

【春日官庄】

幽居近喜卜东溪，远市依依隔水西。

堤柳渐迷来客驾，山花自发野人蹊。

游鱼晴戏陂塘暖，雊雉朝飞垄麦齐。

更好林莺听不尽，双柑斗酒日劳携。

【官庄晚霁】

平原眺晚霁，百里见苍山。

鸟带浮云去，人从暮霭还。

村童过雨集，野老到秋闲。

倚杖逍遥者，听蝉竹径间。

【山中赠友人】

西园独偃息，伏枕连朝昏。

送客偶出户，看云还倚门。

田芜没平野，木落见前村。

怜尔幽怀者，时来相与论。

【夏日溪堂】

村居无广厦，松竹自成阴。

长日林中卧，风枝落布衾。

时怜野渔唱，复爱幽蝉吟。

孤酌还乘兴，临流理素琴。

【宿白岳社山中】

白社负幽期，青山寄空宅。

偶携林中友，重卧岩下石。

云归忽闭关，月出更留客。

不着尘梦还，潺湲响终夕。

【送徐汝抟还三衢】

怜君遽为别，风色敝裘寒。

郭外关河远，樽前岁腊残。

人归姑蔑国，帆过子陵滩。

夹岸梅花发，相思好奈看。

【銮江秋暮】

家远信音稀，怀归未得归。

途穷剑空在，性懒念多违。

旅馆午寒闭，江城秋雪飞。

还惭京兆客，何事泣牛衣？

【过方别驾市上园】

久为弦歌出，仍无三径资。

还山种松菊，傍舍葺园池。

门闭喧能隔，庭闲鸟亦知。

一樽时自醉，犹笑弃官迟。

【蚕妇吟】

采桑复采桑，无嗟为蚕饥。食君筐中叶，还君机上丝。还君丝，织君绮。贫女养蚕不得着，惜尔抽丝为人死。

【初夏同王应凤佘日章汪以仁以敬过佘子玉园居】

背市园居寂，到门芳草深。

呼童出贳酒，留客坐鸣琴。

鸟作辞春语，松生入夏阴。

求羊无夙约，开径自相寻。

【上渡】

渡头风雨急，桥断夜来水。

时有唤舟人，招招者谁子。

【松石台】

倚松踞磐石，无伴坐亦好。

不信石无尘，松风与洒扫。

【圣驾九日天寿山登高献三阁下】

仙舆九日驻郊圻，清跸传呼上翠微。

朔塞秋声连画角，陵园霜色杂朱旂。

千官马逐层岩转，万乘龙随蹬道飞。

欲记明良游豫盛，野人终愧赋才非。

【出郊与黄吉父言别】

策蹇出都俱莫问，笑弹长剑对银缸。

虚传郭隗台千尺，谁赐虞卿璧一双。

林下放歌俱白首，门前把钓有沧江。

也知西掖还东阁，且趁南风卧北窗。

【应制赋禁中柳絮】

日暖长杨露乍晞，楼台无处不霏霏。

才随汉苑春风起，忽作梁园暮雪飞。

案上花生供奉笔，墀头影落侍臣衣。

不因赋质轻微甚，那得吹嘘到禁闱。

【漂母祠】

曾谓千金意，能酬一饭恩。

往来人下拜，犹是为王孙。

【瑞莲应制二首（莲生慈宁宫奉大士盆中，九华五色）】盆作金龙百宝装，波心常现玉毫光。

新秋一朵青莲涌，三十六宫闻妙香。

瑶池浪说千年藕，玉井虚传十丈花。

争似九茎开五色，西天瑞现帝王家。

【汉宫词】

弃置长门鬓欲华，后宫又道选良家。

君恩好似三春雨，半为开花半落花。

【过友人园题壁】

垂柳柴门傍水开，啾啾野雀啄莓苔。

园林日午花争发，主不归来客自来。


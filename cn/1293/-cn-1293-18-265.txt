○孟超然词

大兴朱竹君学士［筠］，乾隆庚寅主试闽中，梦武夷君见召，约以十年後往。逮辛丑视学任满入都，未久以微疾逝。时学士弟吾君相国方视闽学，闽县孟瓶庵吏部吊以金缕曲云：“廿载蓬瀛客。贺征轺、搴帷南望，山丹水碧。一枕清宵催客梦，梦到洞天窟宅。讶云马风车络驿。九曲峰头虚左待，望先在、认取三生石。休忘却，旧丹册。当时鞅掌慵登陟。语仙灵、相期十载，不辜诺责。谁料轩重莅止，到眼岩峦犹昔。曾未几、果登仙籍。话到幔亭张宴事，吹篪人、凄断缑山笛。才俯仰，总陈迹。”学士性通脱，见客或不衣冠，而宏奖风流，如恐不及。任安徽学政时，奏言永乐大典中多逸书，宜采录。遂开四库馆，徽天下遗书，古人未传之本，藉以流布。昔香山、曼卿或主蓉城，或归兜率，才人灵爽每有所凭，学士武夷之召，夫岂无徵。吏部名超然，以部曹提学四川，清操绝俗，生平积学砥行，所著书皆切伦常日用，词仅存一阕。


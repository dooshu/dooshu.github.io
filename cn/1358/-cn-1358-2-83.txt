退朝口号

邵庵《退朝口号》云：“雨浥轻尘道未干，朝回随处借花看。墙东千树垂杨柳，飞絮来时近马鞍。”“日出风生太液波，画桥影里采船过。桥头柳色深如许，应是偏承雨露多。少日在四明从王叔载先生学诗，先生举此诗数首云：“细读而详味之，如醉后厌饫珍羞，而食宣州雪梨相似，爽口可爱也。”又云：“元朝诸人诗，虽以范杨虞揭并称，然光变化，诸体咸备，当推道园，如宋朝之有坡公也。”予谨识之，久而益信。


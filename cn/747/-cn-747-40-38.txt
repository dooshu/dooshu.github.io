○与宁王宪等书

昔魏文帝诗云：“西山一何峻，高高殊无极，上有两仙童，不饮亦不食。赐我一丸药，光耀有五色。服药四五日，身轻生羽翼。”朕每思服药而求羽翼，何如骨肉兄弟天生之羽翼乎？陈思有超代之才，堪佐经国之务，绝其朝谒，卒令忧死。魏祚未终，遭司马宣王之夺，岂神丸之效也。虞舜至圣，舍傲象之愆以亲九族，九族既睦，平章百姓，此为帝王之轨则，於今数千载，天下归善焉，朕未尝不废寝忘食钦叹者也。顷因馀暇，妙选仙经，得此神效方，古老云：服之必验。今分此药，愿与兄弟等同享长龄，永无限极。


○春日桑泉别王少府序

下官以穷途万里，动脂辖以长驱；王公以倾饯百壶，别芳筵而促兴。是以青阳半序，明月中宵。离亭拥花草之芳，别馆积琴歌之思。去留欢尽，动息悲来。惜投分之几何？恨知音之忽间。他乡握手，自伤关塞之春；异县分襟，意切凄惶之路。既而星河渐落，烟雾仍开，高林静而霜鸟飞，长路晓而征骖动。含情不拜，空伫听於南昌；挥涕无言，请投文於西候。因探一字，四韵成篇。


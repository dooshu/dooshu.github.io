○修復屯堡保障軍民疏 【 修復屯堡】

題為修復屯堡保障軍民事、查得宣府各衛、舊篹修底冊內、該奉總兵官武安侯等劄付、永樂四年四月二十一日、節該欽奉敕諭、屯堡務要壕塹堅深、日夜遣人望高哨瞭、不可頃刻少怠、欽此、永樂十九年六月二十七日、節該欽奉、敕各處城池、務要十分整理得堅、屯堡務要修理得停當、擺佈如法、便如一座城一般、朕將親來巡視、欽此、永樂二十年十月初八日節該欽奉　聖旨、但是沿邊及各難守屯堡、即將人口頭匹、盡數收拾入堅固屯堡內居住、務在堅壁清野。使寇無所得必然就擒。欽此、臣等切惟戎狄為患。自古有之。欲聲其罪狀。則不可勝誅。欲絕其種類。則勢有未可。久安長治之策。惟在備禦之有其道耳。伏觀已上　太宗文皇帝敕旨諄諄。功効可見。自後承平日久有司奉行。未免懈怠。正統十四年、達賊侵犯如河間涿州等處。因是城池不固。尚自驚疑不守。其餘屯堡不言可知。臣等近因巡歷邊口。詢審年高退閒見在庄屯居住軍旗人等。共稱本年賊搶之時。大虜之入止搶村落不攻堅城歷來如此其屯堡或有牆壁稍完人畜藏躲在內賊人雖是窺伺不敢進入亦得保全但弃家上山者。不分險易。俱被搜殺。慘毒難言。又如近年毛家溝達賊入境。凡本庄墻壁完好者。人畜無虞。無牆去處。即被慘惊。以此觀之。屯堡之有益于人多矣。臣等窃料虜酋即今肆志搶掠西邊。日下各邊。難保無虞。操軍練馬。固是本等。而修理屯堡。誠亦急務。宣府一方。沿邊一帶。自副總兵孫安修復。至今逓年。於緊関要害去處。修築堡子。通計五十餘座。俱係附近屯種軍民在內。各有垛頭敵臺撥軍相兼固守名曰拒敵堡亦頗周至。惟是四散及腹裏屯堡。因循年久。墻壁未完。愚民習懶。不為後慮。若議修築。僉謂勞人妨農。不知一勞永逸。且被賊殺鹵。較之勞一時妨一業者。其輕重何如。欲乞　聖明特敕該部計議。行令嚴督都司衞所屯守等官省令此等、原有屯堡、及庄疃去處、趁此春和土融、及秋成農隙之際、各隨見住居民。大以成大。小以成小。或酌量并輳。俱要高築墻壁、腳濶五尺。頂收三尺。其願有築墩挑壕。及申稟上司。築立拒敵堡者。聽各為保障。晝夜謹慎。有警之時。量賊多寡。或併力固守。或一時躲閃。乘間投入城堡。庶使賊人侵境野無所掠且知有備不敢深入亦可少紓生靈荼毒之苦。其各邊并北直隸先年原有屯堡。今見在村庄去處。合無一體責成修理。


○令曹濮等州休兵诏

在昔圣王之御宇也，常修文德，以胜威武，故能协和神人，抚宁方夏，盖有国之令图也。朕自君临万邦，於兹三载。明发求理，中夜靡遑，常惧祖宗之威灵，顾惟黎元之未洽。是用君臣之际，推以腹心，赏罚之道，俾无僣滥。每发一诏施一令，罔不本之以德义，后之以威刑，期戢五兵，思宏七教，庶乎胜残去杀之理，有耻且格之道。而眇身薄德，肺腑未亲，上方诸侯，义信犹阻。

近闻曹、濮数州，知加兵籍，司马采听飞语，容纳奸谋，交质往来，邀结外援。虽各在封略，言备寇攘，而汴郊士庶颇闻惊扰，闾井奔散，如避寇雠。迨兹春中，首种未入。朕为人君父，不能以诚明感达股肱之佐，不能以慈惠覆育黔黎之类，使其骨肉相去，情义不通。终宵咎责，心用震悼。亦以社稷之计，亿兆之命，防危虑远，不得不然。至於君臣之道，进退之理，虽以造次颠沛，尝所不忘也。是以分命节制，及集诸军於汴宋怀郑之间，使各屯守。发令之日，且常言诫，非有侵轶，不令议战。但田里服业，农桑及时，下无愁怨，外绝师旅，偃旗卧鼓，朕愿斯毕。於戏！惟天地日月，实鉴我心，山川鬼神，尚弼予志。布告中外，咸令知悉。


○青苔赋（并序）

吾之旅游数月矣，憩乎荒涧，睹青苔焉。缘崖而上，乃喟然而叹曰：“嗟乎！苔之生於林塘也，为幽客之赏；苔之生於轩庭也，为居人之怨。斯择地而处，无累於物也。”爱憎从而生，遂作赋曰：

若夫桂洲含润，松崖秘液。绕江曲之寒沙，抱岩幽之古石，回塘而积翠萦修树而凝碧，契山客之奇情，谐野人之妙适。及其瑶房有寂，琼室无光，霏微君子之砌，蔓延君侯之堂。引浮青而泛露，散轻绿而承霜，起金钿之旧感，惊玉箸之新行。若夫弱质绵幕，纤滋布。措形不用之境，托迹无人之路。望夷险而齐归，在高深而委遇。惟爱憎之未染，何悲欢之诡赴？宜其背阳就阴，违喧处静，不根不蒂，无华无影。耻桃李之暂芳，笑兰桂之非永。故顺时而不竞，每乘幽而自整。


○为荥阳公上史馆白相公状

以今月九日到任上讫。地当岭首，封接蛮陬。猿饮鸟言，罕规政令；银簪铜镝，本主羁縻。实忧下才，无以布政。唯当推诚虑物，洁已临人。畏杨震之四知，从士伯之三务。所冀粗攀方国，无失赋舆。然後宣布朝经，阐扬庙算，设学舍媒官之令，峻顽人罢女之科。仰奉恩知，敢同荒堕，伏惟特赐恩察。


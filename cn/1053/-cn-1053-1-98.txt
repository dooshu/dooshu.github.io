度正　谒新汉州范文叔

叹息中兴后，斯文一发如。

废兴天有命，用舍道何疏。

太史遗风在，南翁绝学馀。

君王欲尧舜，安得赋归欤。

度正

度正　谒新汉州范文叔

来纡广汉绂，却近子云居。

风月谁同会，林泉乐有馀。

卑词老中允，分宅卜横渠。

后来端有望，吾道竟何如。

度正

度正　谒新汉州范文叔

巴岳东峰下，舂陵别驾踪。

陈编新德业，陋质古心胸。

雅得千秋契，那知并世逢。

乐哉开后觉，乞我一中庸。

度正


61　喻樗言小人道消


「君子道盛，小人自化，故舜、湯舉皋、伊而不仁者遠。」案：此朱子答陳文蔚語。玉泉喻氏全云：「名樗，字子才，龜山弟子。」云：「泰『小人道消』，非消小人也，化小人爲君子也。」

【元圻案】全氏經史問答曰：「此言似新而實戾經旨。小人道消，是化小人而爲君子，然則君子道消是化君子爲小人也？可以知其説之訛矣。須知小人或可化而爲君子，君子必不化而爲小人，不如舊説之爲妥。」〇邵子觀物内篇曰：「唐堯之世非無小人也，是難其爲小人也，故雖有四凶，不敢肆其惡。殷紂之世非無君子也，是難其爲君子，故雖有三仁，不能遂其善。」〇經義考：「喻氏樗易義，今佚。王圻曰：祥符人，建炎進士。」〇同年蕭山王穀畻宗炎曰：「玉泉喻氏之説，見程迥周易古占法二。」






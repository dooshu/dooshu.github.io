○追收江淮诸色人经纪本钱敕

中书门下省所将本钱，与诸色人，给驱使官文牒，於江淮诸道经纪，每年纳利，并无元额许置。如闻皆是江淮富家大户，纳利殊少，影庇至多。私贩茶盐，颇挠文法，州县之弊，莫甚於斯，宜并勒停。两省先给文牒，仍尽追收。其去年所减人数，虽无挟名，尚执两省文牒，亦宜收讫闻奏。以后不承正敕，不在更置之限。


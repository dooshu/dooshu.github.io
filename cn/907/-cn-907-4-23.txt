▼方隐君山园

吴兴城南山水胜，竹树参差万家映。

幽深谁似隐君园，车马不来鸡犬静。

两溪回通柳巷曲，一峰立对柴门正。

东西别墅怜更好，孤棹往来随晚兴。

总令种菜不种桃，新制长镵木为柄。

家僮颇解候天时，邻叟还能论地性。

交交林路翳复开，活活野泉流不定。

清晨闻鸟欣独往，浓绿泼晴畦色净。

老叶垂根孤蚓号，残英缀梗群蜂竞。

乍萦新蔓喜篱长，欲迸晚芽嫌土硬。

此时采撷自足饱，肯为食肝烦县令？

古来名园悉可数，金谷辟强夸独盛。

凿石圆开弄月池，买花深作行春径。

爱妾宵陪乘烛宴，狎朋昼接流觞咏。

长年欢乐岂知极，回首芳菲属它姓。

只今谁解问遗踪，断甓摧垣无一剩。

乃知厚业要德守，那得衰荣但言命。

君能勤俭遗子孙，应有佳名书郡乘。


采苓

三章，章八句


首章讲：此刺听说之诗。意曰：天下最不可信者，惟谗言。而人每为其所惑者，凡以听之轻耳。





采苓采苓，首阳之巅。

彼苓生于下隰，非首阳之巅所有也。子欲采苓，采苓于首阳之巅乎？然则谗人之言虚伪反覆，非理之所有，亦犹首阳之无苓也，子欲听谗人之言也乎？





人之为言，苟亦无信。

故人之为是言以告子者，未可遽以为信也。





舍旃舍旃，苟亦无然。

必姑舍置之。姑舍置之，而无遽以为然，徐察而审听之焉。





人之为言，胡得焉？

则谗者之情伪以见，不得以行其计，而谗自止矣，胡得焉？子何为而遽信之，以长彼之奸也耶？

二章讲同。





采苦采苦，首阳之下。人之为言，苟亦无与。舍旃舍旃，苟亦无然。人之为言，胡得焉？

菜，生田泽之中，首阳之下所无者。与，许也。

末章讲同。





采葑采葑，首阳之东。人之为言，苟亦无从。舍旃舍旃，苟亦无然。人之为言，胡得焉？

葑，生卑下之处，首阳之东所无者。从，听也。

此可见轻信为召谗之门，详审乃绝讹之道。彼造谗者，固小人之常态矣。而轻于听信，非子之过哉？






执竞

一章十四句


首节讲：此祭武王、成王、康王之诗。若曰：先王之立德立功，后人之所藉为休者也。子孙之奉祭举祀，先王之所感而格者也。吾今赖三王之泽，以奉三王之祭，其功德岂无可言者乎？





执竞武王，无竞维烈。

无竞，如言莫过。烈，功烈。以武王言之，但见持敬胜义胜之德，自强而不息，其心纯矣。心之纯者，功必集也。是以定一统之业，而受一定之命，功烈盖莫得而竞之矣，功何隆耶！





不显成康，上帝是皇。

显，是光显。成，成王。康，康王。皇，是君。以成康言之，但见懋宥密对扬之学，光明而不昩，其德显矣。德之显者，天必眷也。是以承无竞之烈，而保右序之眷，亦为上帝之所君，德何盛耶！

二节讲：然其德之不显，何如哉？





自彼成康，奄有四方，斤斤其明。

有，尽而有之。斤斤，明之察。盖自彼成、康继体而君天下，固奄有四方之广矣。而其文明之德，亦合四方以光被之，无地而不察也。不亦斤斤其明矣乎？诚哉其德之显矣。

三节讲：夫以三后功德之盛如此，我后人之奉祭何如？彼感通神明，莫善于乐，以乐言之。





钟鼓喤喤，磬筦将将，降福穰穰。

钟以宣之，鼓以动之，喤喤然其声之和也。磬以收之，管以会之，将将然其声之集也。由是声音所感，三后来格，降福穰穰然其多，无竞是皇之休，皆有以昭受之而无遗矣。

末节讲：昭格神明，莫大于礼，以礼言之。





降福简简，威仪反反。

夫降福既穰穰而多，则必简简而大矣，然不敢恃此而自怠也。但见受福之后，威仪益愈谨重，始固如是其敬也，终亦如是其敬也。





既醉既饱，福禄求反。

由是诚敬所孚，而皇尸醉饱之余，神锡之厘，福禄之来，反复而不厌。无竞是皇之休，盖有以祇承之而无穷矣。夫三后既以垂功德于后，又以畀禄福于祭，则我子孙之赖于三后弘矣。登歌之顷，乌容已于揄扬哉？






文集卷一百四十


李潭《六马图》赞


六马异态，以似为妍。画师何从，得所以然。相彼痒者，举唇见咽。方其痒时，槁木万钱。络以金玉，非为所便。乌乎！各适其适，以全吾天乎？卷二一





郭忠恕画赞　并叙


右张梦得所藏郭忠恕画山水屋木一幅。忠恕字恕先，以字行，洛阳人。少善属文及史书小学，通九经，七岁举童子。汉湘阴公辟从事，与记室董裔争事，谢去。周祖召为《周易》博士。国初，与监察御史符昭文争忿朝堂，贬乾州司户，秩满，遂不仕。放旷岐、雍、陕、洛间，逢人无贵贱，口称“猫”。遇佳山水，辄留旬日。或绝粒不食，盛夏暴日中无汗，大寒凿冰而浴。尤善画，妙于山水屋木。有求者，必怒而去。意欲画，即自为之。郭从义镇岐下，延止山亭，设绢素粉墨于坐。经数月，忽乘醉就图之一角，作远山数峰而已，郭氏亦宝之。岐有富人子，喜画，日给淳酒，待之甚厚。久乃以情言，且致匹素。恕先为画小童持线车放风鸢，引线数丈满之。富家子大怒，遂绝。时与役夫小民入市肆饮食，曰：“吾所与游，皆子类也。”太宗闻其名，召赴阙，馆于内侍省押班窦神兴舍。恕先长髯而美，忽尽去之。神兴惊问其故，曰：“聊以效颦。”神兴大怒。除国子监主簿，出，馆于太学，益纵酒，肆言时政，颇有谤。语闻，决杖配流登州。至齐州临清，谓部送吏曰：“我逝矣。”因掊地为穴，度可容面，俯窥焉而卒。藁葬道左。后数月，故人欲改葬，但衣衾存焉，盖尸解也。赞曰：

长松搀天，苍壁插水。凭栏飞观，缥缈谁子。空蒙寂历，烟雨灭没。恕先在焉，呼之或出。卷二一





石室先生画竹赞　并叙


与可，文翁之后也。蜀人犹以“石室”名其家，而与可自谓“笑笑先生”。盖可谓与道皆逝，不留于物者也。顾尝好画竹，客有赞之者曰：

先生闲居，独笑不已。问安所笑，笑我非尔。物之相物，我尔一也。先生又笑，笑所笑者。笑笑之余，以竹发妙。竹亦得风，夭然而笑。卷二一





文与可画赞


友人文与可既殁十四年，见其遗墨于吕元钧之家。嗟叹之余，辄赞之：

竹寒而秀，木瘠而寿，石丑而文，是为三益之友。粲乎其可接，邈乎其不可囿。我怀斯人，呜呼，其可复觏也！卷二一





文与可画墨竹屏风赞


与可之文，其德之糟粕；与可之诗，其文之毫末。诗不能尽，溢而为书，变而为画，皆诗之余。其诗与文，好者益寡。有好其德如好其画者乎？悲夫！卷二一





戒坛院文与可画墨竹赞


风梢雨箨，上傲冰雹。霜根雪节，下贯金铁。谁为此君，与可姓文。惟其有之，是以好之。卷二一





文与可飞白赞


呜呼哀哉！与可岂其多好，好奇也欤？抑其不试，故艺也？始余见其诗与文，又得见其行草篆隶也，以为止此矣。既没一年，而复见其飞白。美哉多乎，其尽万物之态也！霏霏乎其若轻云之蔽月，翻翻乎其若长风之卷旆也。猗猗乎其若游丝之萦柳絮，袅袅乎其若流水之舞荇带也。离离乎其远而相属，缩缩乎其近而不隘也。其工至于如此，而余乃今知之，则余之知与可者固无几，而其所不知者，盖不可胜计也。呜呼哀哉！卷二一





文与可枯木赞


怪木在廷，枯柯北走。穷猿投壁，惊雀入牖。居者蒲氏，画者文叟。赞者苏子，观者如流。卷二一





李伯时所画沐猴马赞


吾观沐猴，以马为戏。至使此马，窃衔诡辔。沐猴宜马，真虚言尔。卷二一





救月图赞


痴蟆脔肉，睥睨天目。伟哉黑龙，见此蛇服。蟆死月明，龙反其族。乘云上天，雨我百谷。卷二一





捕鱼图赞


荇秀水暖，龟鱼出戏。怒蛙无朋，寂寞鼓吹。孰谓鱼乐，强羸相屠。去是哆口，以完长须。卷二一





偃松屏赞　并引


余为中山守，始食北岳松膏，为天下冠。其木理坚密，瘠而不瘁，信植物之英烈也。谪居罗浮山下，地暖多松，而不识霜雪，如高才胜人生绮纨家，与孤臣孽子有间矣。士践忧患，安知非福？幼子过从我南来，画寒松偃盖为护首小屏。为之赞曰：

燕南赵北，大茂之麓。天僵雪峰，地裂冰谷。凛然孤清，不能无生。生此伟奇，北方之精。苍皮玉骨，硗硗。方春不知，冱寒秀发。孺子介刚，从我炎荒。霜中之英，以洗我瘴。卷二一





三禽图赞


瓦盎粒食，于何不有？巢林一枝，何苦而斗？

剥啄清音，发于高深。决然惊起，翠羽在林。

俯而饮，仰而咽。海运鹏抟，吾亦无羡。卷二一





采日月华赞


每日采日月华时，不能诵得古人咒语。以意撰数句云：

我性真有，是身本空。四大合成，与天地通。如莲芭蕉，万窍玲珑。无道不入，有光必容。曈曈太阳，凡火之雄。湛湛明月，众水之宗。我尔法身，何所不充。不足则取，有余则供。取予无心，唯道之公。各忘其身，与道俱融。卷二一





石菖蒲赞　并叙


《本草》：“菖蒲，味辛温无毒，开心，补五脏，通九窍，明耳目。久服，轻身不忘，延年益心智，高志不老。”注云：“生石碛上穊节者，良。生下湿地大根者，乃是昌阳，不可服。”韩退之《进学解》云：“訾医师以昌阳引年，欲进其稀苓。”不知退之即以昌阳为菖蒲耶，抑谓其似是而非不可以引年也？凡草木之生石上者，必须微土以附其根；如石韦、石斛之类，虽不待土，然去其本处，辄槁死。惟石菖蒲并石取之，濯去泥土，渍以清水，置盆中，可数十年不枯。虽不甚茂，而节叶坚瘦，根须连络，苍然于几案间，久而益可喜也。其轻身延年之功，既非昌阳之所能及；至于忍寒苦，安澹泊，与清泉白石为伍，不待泥土而生者，亦岂昌阳之所能仿佛哉？余游慈湖山中，得数本，以石盆养之，置舟中。间以文石、石英，璀璨芬郁，意甚爱焉。顾恐陆行不能致也，乃以遗九江道士胡洞微，使善视之。余复过此，将问其安否。赞曰：

清且泚，惟石与水。托于一器，养非其地。瘠而不死，夫孰知其理？不如此，何以辅五藏而坚发齿。卷二一





文勋篆赞


世人篆字，隶体不除。如浙人语，终老带吴。安国用笔，意在隶前。汲冢鲁壁，周鼓秦山。卷二一





小篆《般若心经》赞


草隶用世今千载，少而习之手所安。如舌于言无拣择，终日应对惟所问。忽然使作大小篆，如正行走值墙壁。纵复学之能粗通，操笔欲下仰寻索。譬如鹦鹉学人语，所习则能否则默。心存形声与点画，何暇复求字外意。世人初不离世间，而欲学出世间法。举足动念皆尘垢，而以俄顷作禅律。禅律若可以作得，所不作处安得禅。善哉李子小篆字，其间无篆亦无隶。心忘其手手忘笔，笔自落纸非我使。正使匆匆不少暇，倏忽千百初无难。稽首《般若多心经》，请观何处非般若？卷二一





《黄庭经》赞　并叙


余既书《黄庭内景经》，以赠葆光道师，而龙眠居士复为作经相其前，而画余二人像其后。笔势隽妙，遂为希世之宝，嗟叹不足，故复赞之。

太上虚皇出灵篇，黄庭真人舞胎仙。髯耆两卿相后前，丱妙夹侍清且妍。十有二神服锐坚，巍巍堂堂人中天。问我何修果此缘，是心朝空夕了然，恐非其人世莫传。殿以二士苍鹄骞，南随道师历山渊。山人迎笑喜我还，问谁遣化老龙眠。卷二一





僧伽赞


盲人有眼不自知，忽然见日喜而舞。非谓日月有在亡，实自庆我眼根在。泗滨大士谁不见，而有熟视不见者。彼岂无眼业障故，以知见者皆希有。若能便作希有见，从此成佛如反掌。传摹世间千万亿，皆自大士法身出。麻田供养东坡赞，见者无数悉成佛。卷二一





阿弥陀佛赞


苏轼之妻王氏，名闰之，字季章。年四十六，元祐八年八月一日，卒于京师。临终之夕，遗言舍所受用，使其子迈、迨、过为画阿弥陀像。绍圣元年六月九日，像成，奉安于金陵清凉寺。赞曰：

佛子在时百忧绕，临行一念何由了？口诵南无阿弥陀，如日出地万国晓。何况自舍所受用，画此圆满天日表。见闻随喜悉成佛，不择人天与虫鸟。但当常作平等观，本无忧乐与寿夭。丈六全身不为大，方寸千佛夫岂小？此心平处是西方，闭眼便到无魔娆。卷二一





药师琉璃光佛赞　并引


佛弟子苏籥，与其妹德孙，病久不愈。其父过、母范氏供养祈祷药师琉璃光佛，遂获痊损。其大父轼，特为造画尊像，敬拜稽首，为之赞曰：

我佛出现时，众生无病恼。世界悉琉璃，大地皆药草。我今众稚孺，仰佛如翁媪。面颐既圆平，风末亦除扫。弟子籥与德，前世衲衣老。敬造世尊像，寿命仗佛保。卷二一





傅大士赞


善慧执板，南泉作舞。借我门槌，为君打鼓。卷二一





应梦观音赞


稽首观音，宴坐宝石。忽忽梦中，应我空寂。观音不来，我亦不往。水在盆中，月在天上。卷二一





观音赞　并引


兴国浴室院法真大师慧汶，传宝禅月大师贯休所画十六大阿罗汉，左朝散郎、集贤校理欧阳棐为其女为轼子妇者舍所服用装新之。轼亦家藏庆州小孟画观世音，舍为中尊，各作赞一首，为亡者追福灭罪。

众生堕八难，身心俱丧失。惟有一念在，能呼观世音。火坑与刀山，猛兽诸毒药。众苦萃一身，呼者常不痛。呼者若自痛，则必不能呼。若其了不痛，何用呼菩萨。当自救痛者，不烦观音力。众生以二故，一身受众苦。若能真不二，则是观世音。八万四千人，同时俱赴救。卷二一





静安县君许氏绣观音赞


太岳之裔，邑于静安。学道求心，妙湛自观。观观世音，凛不违颜。三年之后，心法自圆。闻思修王，如日现前。心识其容，口莫能言。发于六用，以所能传。自手达针，自针达线。为针几何，巧历莫算。针若是佛，佛当千万。若其非佛，此相曷缘？孰融此二，为不二门？拜手敬赞，东坡老人。卷二一





绣佛赞


凡作佛事，各以所有。富者以财，壮者以力。巧者以技，辩者以言。若无所有，各以其心。见闻随喜，礼拜赞叹。曾未及彼，一针之劳。而其获报，等无有二。若复缘此，得度成佛。则此绣者，乃是导师。卷二一





兴国寺浴室院六祖画赞　并叙


予嘉祐初举进士，馆于兴国浴室老僧德香之院。浴室之南有古屋，东西壁画六祖像。其东，刻木为楼阁堂宇以障之，不见其全；而西壁三师，皆神宇靖深，中空外夷，意非知是道者不能为此。书其上曰：“蜀僧令宗笔。”予初不闻宗名，而家有伪蜀待诏丘文播笔，画相似，殆不可辨。曰：“宗岂师播者耶？”已而问诸蜀父老，曰：“文播，汉州人，弟曰文晓，而令宗其异父弟，或曰其表弟也。”皆善画山水人物竹石，其品在黄筌、句龙爽之间。而文播之子仁庆，尤长于花实羽毛，蜀人赵昌所师者。予去三十一年，而中书舍人彭君器资，亦馆于是。予往见之，则院中人无复识予者。独主僧惠汶，盖当时堂上侍者，然亦老矣。导予观令宗画，则三祖依然尚在荫翳间。予与器资相顾太息。汶曰：“嘻！去是也，何有？”乃徙置所谓楼阁堂宇者，北向而出之，六师相视，如言如笑，如以法相授。都人闻之，观者日众，汶乃作栏楯以护之。而器资请余为赞之，曰：

少林傃壁，不以为碍。弥天同辇，不以为泰。稽首六师，昔晦今明。不去不来，何损何增！俯仰屈信，三十一年。我虽日化，其孰能迁之？卷二一





题王霭画如来出山相赞


头鬅鬙，耳卓朔。适从何处来，碧色眼有角。明星未出万家闲，外道天魔犹奏乐。错不错，安得无上菩提，成正等觉？卷二二





东林第一代广惠禅师真赞


忠臣不畏死，故能立天下之大事；勇士不顾生，故能立天下之大名。是人于道亦未也，特以义重而身轻，然犹所立如此；而况于出三界，了万法，不生不老，不病不死，应物而无情者乎？堂堂总公，僧中之龙，呼吸为云，噫欠为风。且置是事，聊观其一戏。盖将拊掌谈笑不起于坐，而使庐山之下，化为梵释龙天之宫。卷二二





罗汉赞十六首


第一尊者


正坐敛眉，扼腕立拂。问此大士，为言为默？默如雷霆，言如墙壁。非言非默，百祖是式。





第二尊者


旃檀非烟，火亦五香。是从何生，俯仰在亡。弹指赞叹，善思念之。是一炷香，是天人师。





第三尊者


我观西方，度无量国。诸佛陀耶，在我掌握。右顾晔然，汝则皆西。随我所印，识道不迷。





第四尊者


袖手不言，跏趺终日。两眉虽举，六用皆寂。寂不为身，动不为人。天作时雨，山川出云。





第五尊者


掌中浮图，舍利所宅。放大光明，照十方刹。椟而藏之，了无见闻。众所发心，与佛皆存。





第六尊者


手中竹根，所指如意。云何不动？无意可指。食已宴坐，便腹果然。是中空洞，以受世间。





第七尊者


梵书旁行，俯首注视。不知有经，而况字义？佛子云何，饱食昼眠。勤苦功用，诸佛亦然。





第八尊者


众生颠倒，为物所转。我转是珠，以一贯万。过现不住，未则未来。举珠示人，孰为轮回？





第九尊者


柏子庭际，正觉妙慧。悟最上乘，了第一义。为大摩尼，传鸡足衣。示现虚寂，端坐俯眉。





第十尊者


半肩磨衲，为谁缓颊。彼以诚叩，此缘问答。佛意玄微，有觉无为。肉眼执着，捧函捕龟。





第十一尊者


幻体有累，法身无着。幻法两忘，圆明寥廓。以大愿力，援诸有情。见闻悉人，真妄一真。





第十二尊者


长江皎洁，可鉴毛发。师心水心，一般奇绝。目寓波中，意若扰龙。真机掣电，微妙玄通。





第十三尊者


默坐无说，是名妙说。月槃芹献，花开子结。宝锡一枝，中含真机。悟此机者，处士泉飞。





第十四尊者


摄衣跏趺，观此烟穗。与我定香，本无内外。贝叶琅函，三乘指南。胡人捧立，云谁启缄。





第十五尊者


何去何从，叩应感通。如响答声，声寂还空。诉者谁衅，皆有佛性。去尔嗔恚，随处清净。





第十六尊者


一般心眼，两般见解。将人我矿，烹炼沙汰。廓然圆明，超悟上乘。示现慈悲，授诸有情。卷二二





自海南归，过清远峡宝林寺，敬赞禅月所画十八大阿罗汉


第一宾度罗跋啰堕尊者


白在膝，贝多在巾。目视超然，忘经与人。面颅百皱，不受刀。无心扫除，留此残雪。





第二迦诺迦代蹉尊者


耆年何老，粲然复少。我知其心，佛不妄笑。瞋喜虽幻，笑则非瞋。施此无忧，与无量人。





第三迦诺迦跋梨随暗尊者


扬眉注目，拊膝横拂。问此大士，为言为默？默如雷霆，言如墙壁。非言非默，百祖是式。





第四苏频陀尊者


聃耳属肩，绮眉覆颧。佛在世时，见此耆年。开口诵经，四十余齿。时闻雷雹，出一弹指。





第五诺矩罗尊者


善心为男，其室法喜。背痒孰爬？有木童子。高下适当，轻重得宜。使真童子，能如兹乎？





第六跋陁罗尊者


美狠恶婉，自昔所闻。不圆其辅，有圆者存。现六极相，代众生报。使诸佛子，具佛相好。





第七迦理迦尊者


佛子三毛，发眉与须。既去其二，一则有余。因以示众，物无两遂。既得无生，则无生死。





第八代暗罗弗多尊者


两眼方用，两手自寂。用者注经，寂者寄膝。二法相忘，亦不相捐。是四句偈，在我指端。





第九戒博迦尊者


一劫七日，刹那三世。何念之勤，屈指默计。屈者已往，伸者未然。孰能住此，屈伸之间。





第十半托迦尊者


垂头没肩，俯目注视。不知有经，而况字义！佛子云何，饱食昼眠。勤苦功用，诸佛亦然。





第十一罗怙罗尊者


面门月满，瞳子电烂。示和猛容，作威喜观。龙象之姿，鱼鸟所惊。以是幻身，为护法城。





第十二那伽犀那尊者


以恶辘物，如火自热。以信入佛，如水自湿。垂眉捧手，为谁虔恭。大师无德，水火无功。





第十三因揭陁尊者


捧经持珠，杖则倚肩。植杖而起，经珠乃闲。不行不立，不坐不卧。问师此时，经杖何在？





第十四伐那婆斯尊者


六尘既空，出入息灭。松摧石陨，路迷草合。逐兽于原，得箭忘弓。偶然汲水，忽然相逢。





第十五阿氏多尊者


劳我者晳，休我者黔。如晏如岳，鲜不僻淫。是哀骀它，澹台灭明。各妍于心，得法眼正。





第十六注茶半托迦尊者


以口说法，法不可说。以手示人，手去法灭。生灭之中，自然真常。是故我法，不离色声。





第十七庆友尊者


以口诵经，以手数法。是二道场，各自起灭。孰知毛窍，八万四千。皆作佛事，说法炽然。





第十八宾头卢尊者


右手持杖，左手拊右。为手持杖？为杖持手？宴坐石上，安以杖为？无用之用，世人莫知。卷二二






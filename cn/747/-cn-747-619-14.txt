○回文锦赋（以“文思精绝，古今传赏”为韵）

彼美人兮悬陇云。念塞上之征客，回机中之锦文。千里驰心，十年誓志。想关山之延梦，托丹素而垂意。札札鸣杼，纷纷积翠。梭曳绪而龙回，锦披云而凤至。情生万象，功归一致。绿为芳草，怨王孙之不归；红作仙花，发美人之幽思。懿夫达其意者在乎诚，为其艺者贵乎精。顾异物之可赏，谅同心之所成。离披而芳树摇影，焕烂而明霞近荣。振素手以鸣机，兰闺霜集；敛翠峨而绩缕，纱窗月生。则知妙极十全，才先一绝。既以彰其意，亦以表乎节。类乎锦，卓氏服以妍精；言乎诗，谢女惭乎清切。稽六义而不忒，方百花而迥别。心惟念远，将绩缕以同营；字是回文，与愁肠而共结。成乎手，发乎心。锐精思而在今。方之纨，比之素。积元功而冠古。笑草露之轻薄，胜林花之新吐。宛矣丽矣，错金彩以成章；寂兮寥兮，零玉箸而如雨。於是披阅风前，光文烂然。百花互进，五色相宣。文彬彬而怆矣，彩重重而恨焉。匪类雕虫工乎织，岂徒悦目寄乎边。写片心之赠远，代尺素之相传。一则托乎情，一则存於想。谓乎锦也可裁，心乎足赏。君乎君乎发缄封，知精诚之不爽。

郑方

方，贞元中官监察御史。


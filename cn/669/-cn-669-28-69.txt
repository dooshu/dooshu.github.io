69　李晟每戰錦裘繡帽自表　殷孝祖每戰鼓蓋自隨


李晟每戰必錦裘繡帽自表，而晟以勝；宋殷孝祖每戰常以鼓蓋自隨，而孝祖以敗。兵豈有定法哉！

【方樸山云】晟傳則其自表之故，已明言之。

【元圻案】唐書李晟傳：「晟，字良器，洮州臨潭人。晟每戰必錦裘繡帽自表，李懷光曰：『將務持重，豈宜自表襮，爲賊餌哉！』晟曰：『向在涇原，士頗相畏服，欲令見之，奪其心爾。』」〇宋書殷孝祖傳：「孝祖與賊合戰，常以鼓蓋自隨，軍中人相謂曰：『與賊交鋒，而以羽儀自標顯，若善射者十士攢射，欲不斃得乎？』是日，於陣爲矢所中死。」〇宋狄青與西賊戰，每帶銅面具，被髮出入行陣，亦所至克捷。






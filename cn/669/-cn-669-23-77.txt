194　説苑記周威公事有誤　吕覽記屠黍見晉公之驕


説苑權謀篇：「晉太史屠餘見晉平公之驕，以其國法歸周。周威公見而問焉，曰：『天下之國孰先亡？』對曰：『晉先亡。』居三年，晉果亡。」愚謂平公後三年，晉未亡也。是時兩周未分，亦無周威公。案：宋葉大慶攷古質疑四：「按晉平公以魯昭十年卒，自是年以至春秋之終，又歷七十四年，晉雖衰而未嘗亡也。又周威公乃當考王、威烈王之世，恐所謂晉平公者誤矣。」吕氏春秋先識覽「晉太史屠黍見晉公之驕」，高誘注以爲晉出公，當從吕覽。然晉政在大夫久矣，非以驕亡也。屠黍不可爲知幾〔一〕。

【元圻案】史記六國表：「周元王三年，晉出公錯立。定王十三年，晉哀公元年。」晉世家：「出公十七年，四卿攻出公，出公奔齊。道死。」當在定王之十二年。周本紀：「定王子哀王，哀王弟思王，思王弟考王，相繼立。考王封其弟於河南，是爲桓公。桓公卒，子威公代立。」然則晉出公亦卒於兩周未分以前。

〔一〕「爲」，元刊本、清嘉慶本作「謂」。






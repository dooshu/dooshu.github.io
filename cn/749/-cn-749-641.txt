易祓


祓字彦祥，一作彦章，号山斋，长沙人，一云宁乡人（今湖南省）。淳熙十一年（1184），上舍释褐。庆元六年八月，除著作郎。九月，知江州。开禧元年（1205），左司谏。迁礼部尚书兼直学士院。开禧三年（1207），追三官融州安置。至嘉熙时尚在。有周易总义二十卷。

蓦山溪

春情

海棠枝上，留得娇莺语。双燕几时来，并飞入、东风院宇。梦回芳草，绿遍旧池塘，梨花雪，桃花雨。毕竟春谁主。

东郊拾翠，襟袖沾飞絮。宝马趁雕轮，乱红中、香尘满路。十千斗酒，相与买春闲，吴姬唱，秦娥舞。拚醉青楼暮。

喜迁莺

春感

帝城春昼。见杏脸桃腮，胭脂微透。一霎儿晴，一霎儿雨，正是催花时候。淡烟细柳如画，雅称踏青携手。怎知道、那人人，独倚阑干消瘦。

别后。音信断，应是泪珠，滴遍香罗袖。记得年时，胆瓶儿畔，曾把牡丹同嗅。故乡水遥山远，怎得新欢如旧。强消遣，把闲愁推入，花前杯酒。

水调歌头

祓奉陪判府府判诸丈为淡岩之游，回视融之仙岩，全之砻岩，殆相长雄。使祓向不以罪斥，

则安知天下有此清胜。谨以小词纪其实。祓皇恐再拜。

自古清胜地，江带与山。夸娥擘此石鏬，不独岭之南。初见仙岩第一，再见砻岩第二，今见淡岩三。邱壑皆有分，品第不须谈。

望前驱，陪后乘，破晴岚。出城一舍而近，峭壁与天参。不使尘埃涴脚，忽觉烟云对面，鹤驭可同骖。杖履从归去，此乐湘潭。








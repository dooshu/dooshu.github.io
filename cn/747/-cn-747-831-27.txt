○授太仆卿赐紫李涪国子祭酒制

敕。右武以来，国子失教。圣域何远，儒风浸衰。今朕考元龟，备法驾，言旋京师有日矣。姑欲开六学之署，以教诸生。而张吾理道之本，思得通四术者，以莅厥职。具官李涪，以尔受爵素高，去朝斯久。奉车亲重，乃以太仆命之。宗籍宿儒，时谓非称。擢居雅秩，幸得其人。以尔蕴学之优，当吾选求之要。勉来分职，昭我用才。可依前件。


陆游　冬日

短景匆匆过，新寒亹亹来。

客游聊戏耳，世事亦悠哉！

绿动连村麦，香吹到处梅。

锦城花柳窟，归去看春回。

陆游

陆游　冬日

幸是元无了事痴，偷闲聊复学儿嬉。

午窗弄笔临唐帖，夜几研朱勘楚词。

山暖已无梅可折，江清犹蟹有堪持。

旧交乖隔音尘断，安得歌呼共一卮，

陆游

陆游　冬日

室中恰受一蒲团，也抵三千世界宽。

上茦莫如扃户坐，苦闲犹复取书看。

蔬青饭软枝梧老，窗白炉新准备寒。

堪笑此翁幽独惯，却嫌儿女话团栾。

陆游

陆游　冬日

故里躬耕後，颓龄耄及前。

开门无客至，得句有僧传。

忽忽身如梦，迢迢日似年。

会当乘小雪，夜上剡溪船。

陆游

陆游　冬日

客至惟清坐，真贫不是悭。

援琴排遣闷，合药破除闲。

引鹤时穿屐，逢梅一破颜。

怪来寒彻骨，夜雪冒南山。

陆游


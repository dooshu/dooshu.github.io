列传第三十三 仳理伽帖木儿（岳璘帖木儿　都尔弥势　哈剌普华　偰文质　偰列）　撒吉思（答理麻）　哈剌阿思兰都大　塔塔统阿（玉笏迷失　力浑迷失）　哈剌亦哈赤北鲁（阿邻帖木儿　沙剌班　世杰班）　野里术（铁哥术）　孟速思（阿失帖木儿）　八丹（阿散　亦辇真）　昔班（斡罗思密）

仳理伽帖木儿，畏兀儿人，国相暾欲谷之后也。暾欲谷数世至克直普尔，袭国相、答剌罕，锡号阿大都督，西辽授以太师、大丞相，总管内外藏事，国人称之为藏赤立。卒，子岳弼袭。岳弼七子：曰达林思弼，曰亚思弼，曰衢仙，曰博哥，曰博礼，曰合剌脱因，曰多和思。亚思弼子仳理伽帖木儿，年十六，袭国相、答剌罕。时西辽尚强，威制畏兀儿，命太师僧沙均监其国，骄恣擅权。亦都护患之，谋于仳理伽帖木儿，对曰：“能杀沙均挈吾众归大蒙古，彼且震骇矣。”遂袭杀沙均，以功加号仳理杰忽的，进授其妻明别吉号赫斯迭林。左右有嫉之者，谮于亦都护曰：“沙均珥珠，先王宝也，仳理伽帖木儿匿之。”亦都护怒，索珠甚急。仳理伽帖木儿度无以自明，乃亡归太祖，赐金虎符、狮纽银印、金螭椅、金济逊衣、护卫四人，以二十三城为食邑，又赐银五万两。后卒，弟岳璘帖木儿。

岳璘帖木儿初奉亦都护命来朝，后为质子，从太祖征讨有功。皇弟帖木格斡赤斤求师傅，帝命岳璘帖木儿教之，以孝弟仁厚为先，帝闻而嘉之。从太宗平河南，徙酂县民万余户于乐安。俄授河南等处都达鲁花赤，佩金虎符，赐宫女四人。岳璘帖木儿所得赏赉，悉散于亲旧。径河西，所过榛莽，又乏水，为之凿井，置堠戍，行旅称便。以中原多盗，充大断事官，从帖木格斡赤斤镇抚燕京等路，寻复监河南等处军民。卒，年六十七。后赠宣力保德功臣、山东道宣慰使，谥庄简。子十人：曰益弥势普华，曰都督弥势普华，曰怀朱普华，曰都尔弥势，曰八撒普华，曰旭烈普华，曰和尚，曰合剌普华，曰独可理普华，曰脱烈普华。

都尔弥势初从撒吉思讨李璮，以功授行省郎中，除博兴州、沂州达鲁花赤。伯颜伐宋，慨然曰：“此吾立功报国之日也。”叔父撒吉思嘉其志，乃举以自代，与从子撒里蛮俱隶伯颜麾下。宋丞相贾似道屯于丁家洲，都尔弥势为前锋败之；与宋殿师孙虎臣战于焦山，又败之。又从破常州，擢断事官。宋平，授安丰路达鲁花赤，权处州达鲁花赤。时新附之民，多阻兵自保，都尔弥势单骑招降，兵不血刃，人以四哥佛子称之。阿合马用事，乃告归。

大军征日本，起为征东都元帅，又与丞相阿答海等异议，辞不行，已而大军果无功而返。卢世荣欲荐为参知政事，亦力辞。迁同知浙东宣慰司事，改行省郎中，累迁太平路达鲁花赤、广西道提刑按察使，卒于官。

哈剌普华幼侍母奥敦氏，居益都，尝叹曰：“幼而不学，必堕吾宗。”岳璘帖木儿奇其志，使习畏兀儿书及经史，记诵通敏过人。李璮叛，合剌普华与其母相失，撒吉思以行省讨贼，合剌普华从之，得其母归。撒吉思言于世祖，召直宿卫，命至益都，置广兴、商山二冶于四脚山，授商山铁冶都提举，佩金符，让职于弟。

大军伐宋，授行都漕运使，帅诸翼兵万五千人督馈饷。宋平，上疏言：“亲肺腑，礼大臣，以存国家之体。兴学校，奖名节，以励天下之才。正名分，严考察，以定百官之法。通钱币，却贡献，以厚生民之本。”又言：“江南新附，宜登用旧族，力穑通商，弛征薄敛，以驯抚之。不然，恐尚烦圣虑。”帝采用其言。属漕米二十万石，舟覆损十之一，又每斛视都斛亏三升，时阿合马专政，责偿舟人。合剌普华抗言：“朝廷不任亏损，臣独当其咎。”阿合马怒，出为宁海州达鲁花赤，迁江南道宣慰使。

未行，改广东都转运使，兼领诸番市舶。东莞、香山、惠州贩徒构乱，哈喇普华与招讨使答失蛮讨平之。条盐法之不便者，悉除其害。按察使脱欢大为奸利，哈剌普华劾罢之，遂与都元帅课儿伯海牙、宣慰都元帅白佐等分讨剧盗欧南喜。未几，右丞唆都征交阯，使哈剌普华护饷道，至东莞、博罗二县界，遇贼欧钟等，众寡不敌，为所执。贼欲奉为主帅，不屈，遇害于中心冈。是夕，其妻希台特勒氏梦其来告曰：“吾死矣。”知事张德、刘闰亦梦之。赠户部尚书、守忠全节功臣，追封高昌郡侯，谥忠愍。希台特勒氏有节行，有司旌之。

子偰文质，十岁时刲股肉以愈母疾。延祐初，为广德路总管，改潭州路，又迁赣州路，擢同知宣慰司事、副都元帅。徭民叛，以计诱其酋龙半天等诛之，余众悉降。迁吉安路达鲁花赤，致仕卒。次越伦质。偰文质五子：偰直坚，偰哲笃，偰朝吾，偰列篪，偰玉立，皆第进士，时人称其里为五桂坊。偰直坚宿松县达鲁花赤。偰哲笃吏部尚书，建议改钞法，丞相脱脱从之，累官江西行省右丞。偰朝立翰林待制，至正中出为泉州达鲁花赤，有名绩。越伦质子善著，偰哲笃子偰百僚逊，善著子偰正宗、阿儿思兰，皆相继成进士。偰列篪字世德，以父官江西，遂家焉，由翰林待制擢潮州达鲁花赤，有惠政。至正中授河南路经历，贼攻府城，偰列篪守北门，城且陷，投井死，妻子从殉者十一人。

撒吉思，阿大都督多和思之次子也，为斡赤斤国王必阇赤，领王傅。斡赤斤卒，长子只不千蚤世，孙塔察儿幼，庶兄脱迭欲废嫡自立。时乃马真皇后称制，撒吉思与火鲁和孙驰白其事，后乃授塔察儿以皇弟宝，袭国王。撒吉思以功与火鲁和孙分治国王本部事，黑山以南撒吉思治之，其北火鲁和孙治之。

撒吉思从宪宗攻钓鱼山，建言宜乘势定江南，不当顿兵坚城下，帝不能用。及崩，阿里不哥争立，诸王多附之，撒吉思驰见塔察儿，力言宜推戴世祖，塔察儿从之。世祖即位，闻撒吉思前言，授北京宣慰司使，仍赐宫人翁吉剌氏，及金帛、章服。

李璮叛，撒吉思从宗王不者克讨平之，王以益都民从乱当屠，撒吉思争曰：“王者之师，诛止元恶，胁从罔治。”不者克从之，众情大说。授山东行省都督，迁经略、统军二使，兼益都路达鲁花赤，辞不拜，上言：“山东重镇，宜选亲贵临之。”世祖不许，赐京城宅一区、益都田千顷，及璮马群、园林、水硙。

兵后民无牛具，为之上闻，验民丁力，官给之。时董文炳为山东路经略使，收集益都旧军，充武卫军，戍南边。诏撒吉思与文炳议军民籍，每十户唯取其二，其海州、东海、涟水移入益都者，亦隶本卫。既而分益都军民为二，文炳治军，撒吉思治民。有统军抄不花者，田游无度，害稼病民；元帅野速塔儿据民田为牧地；撒吉思随事表闻。敕杖抄不花，令野速答儿还其田。璮故将毛璋谋执撒吉思，帅所部归宋，事觉，撒吉思袭璋杀之。

尝慕古人举仇之义，璮旧部得与子弟参用，公论多之。山东岁屡歉，请于朝，发粟振之，又奏蠲其田租，士民刻石颂德。卒，年六十有六。追赠安边经远宣惠功臣、河南行省右丞、上护军，封云中郡公，谥襄惠。孙曰答里麻，曰约著。约著隆禧观使，以伯父及父名皆有里字，乃以里为氏。

答里麻弱冠入宿卫，大德十一年，授御药院达鲁花赤，迁回回药物院。寻出佥湖北、山南两道廉访司事，召拜监察御史。时丞相帖木迭儿专权，答里麻帅同列亦怜真、马祖常等劾其罪，风纪大振。擢河东道廉访副使，隰州民赛神，因醉殴杀姚甲，为首者逸去，有司逮同会者系狱，历岁不决。答里麻曰：“杀人者既逃，存亡不可知，此辈皆诖误无罪，而反桎梏耶！”悉纵之。

至治元年，帖木迭儿复相，专务报复，答里麻谢病归。明年，改燕南道廉访副使。开州达鲁花赤石不花歹有政绩，同僚忌之，诬其与民妻俞氏饮。答里麻察俞氏乃八十老妪，石不花歹实不与饮酒，抵诬告者罪，石不花歹复还职。行唐县民砍桑道侧，有人借斧削杖，其人夜持杖劫民财，事觉，并逮斧主下狱。答里麻原其不知情，纵之。深州民媪殴儿妇死，妇方抱其子，子亦死。媪年七十，同僚议免刑，答里麻曰：“法罪人七十免刑，为其血气已衰，不任刑也。媪能杀二人，何谓衰。”卒死狱中。

至治元年，除济宁路总管。济阳县有牧童持铁连结击雀，误杀同牧者，系狱数岁。答里麻曰：“小儿误杀，宜末减。”罚铜遣之。泰定元年，擢福建廉访使。朝廷遣宦官伯颜督绣段，横取民财，宣政院判官暐邻亦取赂于富僧，答里麻皆劾之。迁浙西廉访使。会文宗发江陵，阿儿哈秃来求赂不获，还谮于朝。召至京师，将罪之。比至，帝怒解，迁上都同知留守。

天历二年八月，明宗崩，文宗入正大统，使者旁午。事无缺失，帝嘉之，特赐锦衣一袭。三年，迁淮东廉访使。明年，召拜刑部尚书。新君即位，赐诸王、驸马、妃主及宿卫官金帛，答里麻建议唱名给散，无虚冒者，费大省。帝复赐黄金腰带，以旌其能。

元统元年，擢辽阳行省参知政事。高丽使者道过辽阳，谒省官，各奉布四匹、书一幅，用征东省印封之。答里麻诘其使曰：“国制设印以署公牍，防奸伪，何为封私书？况汝出国时，我尚在京，未为辽阳省官，今何故有书遗我？汝君臣何欺诈如是耶！”使者愧服。三年，改山东廉访使。时山东盗起，答里麻以为官吏贪污所致，先劾去之，而后上擒贼方略，朝廷嘉纳之。除大都路留守。帝宴大臣于延春阁，特赐答里麻白鹰，以表其廉。帝尝命答里麻修七星堂，先是修缮必用金银装饰，答里麻独令画工图山林景物，左右皆不以为然。是岁秋，车驾自上京还，观之大悦，以手抚壁叹曰：“有心哉，留守也！”赏赉有加。

至正六年，擢河南行省右丞，改翰林学士承旨。七年，迁陕西行台中丞，时年六十九。致事后，召商议中书平章政事，不拜，赐终身全俸。未几卒。

哈剌阿思兰都大，畏兀氏。父玉龙阿思兰都大。都大，译言巨室也。太祖四年，畏兀亦都护纳款，时蔑里乞酋托克塔败死，其子忽都等涉也的儿石河，将奔畏兀。亦都护拒之，败忽都等于真河，以蔑里乞为帝仇，遣哈剌阿思兰都大与察鲁等四人来告战事，具奏亦都护之诚款。帝曰：“果如尔言，其告亦都护以方物来献。”对曰：“陛下幸哀怜，亦都护身且不敢有，何论方物。”复命，亦都护遣哈剌阿思兰都大赍宝货、金织段以献，由是高昌内附，哈剌阿思兰都大亦留事太祖，直宿卫。

从太祖伐金，卒于柳城，后赠资善大夫、湖广行省右丞、上护军，追封范阳郡公。子阿塔海牙，用宿卫积劳，除塔山屯田捕打提举，不就，卒于京师，赠江浙行省平章政事，追封赵国公。阿塔海牙子阿思兰海涯，由达鲁花赤入为监察御史，累迁江南行台御史大夫。文宗即位，眷遇尤渥，以玉刻署押赐之，廷臣皆羡为异数。后致仕，卒于家。弟赛因海牙，同佥宣徽院事。

塔塔统阿，畏兀儿人。通本国文字，乃蛮太阳汗尊之为傅，掌其金印及钱谷。太祖平乃蛮，塔塔统阿怀印遁去，已而就擒。太祖诘之曰：“乃蛮人民疆土悉入我矣，汝怀此安归？”对曰：“臣之职也，将以死守，求故主归之耳，岂敢有他。”太祖曰：“忠臣也。”问是物何用，曰：“出纳钱谷，委任人才，一切用为信验。”太祖善之，命侍左右，后文牍始用印，仍命掌之。又问畏兀儿文字，塔塔统阿奏对称旨，遂命教诸皇子以畏兀儿字书。

太宗即位，命司内府玉玺金帛，且以其妻吾和利氏为皇子哈剌察儿乳母，时加赐予。塔塔统阿召诸子谕之曰：“上以汝母鞠育皇子，故加赐予，汝等岂宜有之，当先供皇子，有余则可分受。”太宗闻之以为廉，由是益加礼遇。卒。至大二年，赠中奉大夫，追封雁门郡公。

四子：长玉笏迷失，次力浑迷失，次速罗海，次笃绵。玉笏迷失少有勇略，浑都海叛于六盘，玉笏迷失为皇孙脱脱守营垒，拒战败之。追至只必勒，适阿蓝答儿以兵来与浑都海合，玉笏迷失众寡不敌，死之。

力浑迷失有膂力，尝猎于野，与众相失，遇盗三人，欲褫其衣，力浑迷失手搏之尽仆，执盗以归。太宗召见选力士与之搏，无相对者，帝壮之，赐金，命备宿卫。速罗海袭父职，仍司内府玉玺金帛。笃绵旧事哈剌察儿，世祖即位，从其母入见，欲官之，以无功辞。命备宿卫，奉使辽东。卒，封雁门郡公。子阿必实哈，陕西行省平章政事。

哈剌亦哈赤北鲁，畏兀儿人，性聪敏。亦都护月仙帖木儿闻其名，自唆里迷国召为断事官。月仙帖木儿卒，子巴而术阿而忒的斤嗣位，年少，西辽主直古鲁遣契丹人沙均监其国，且召哈剌亦哈赤北鲁至，以为诸子师。会巴而术阿而忒的斤杀沙均而附于太祖，更遣阿怜帖木儿都督等四人使西辽。阿怜帖木儿都督者，哈剌亦哈赤北鲁婿也，语之故，于是与其子月朵失野讷驰归太祖。太祖大说，即命诸皇子受学，仍使月朵失野讷以质子宿卫。

十四年，哈剌亦哈赤北鲁从征西域，经别失八里东独山，见城空无人。太祖问：“此何城也？”对曰：“独山城。往岁大饥，民皆流徙。然此地当东路要冲，宜屯田，臣昔在唆里迷国有户六十，愿移居之。”帝曰：“善。”即遣月朵失野讷佩金符往取之，父子皆留居焉。后六年，太祖西征还，见田野垦辟，大说，问哈剌亦哈赤北鲁，已卒，乃赐月朵失野讷都督印，兼独山城达鲁花赤。

卒，子乞赤宋忽儿，太宗时袭职赐号答剌罕。四子：曰塔塔儿，曰忽栈，曰火儿思蛮，曰月儿思蛮。世祖命火儿思蛮从雪雪的斤镇云南。月儿思蛮事宪宗，袭父职，兼领僧人。后因笃哇据别失八里，尽室徙平凉。与其子阿的迷失帖木儿入觐，诏入宿卫为必阇赤，寻从安西王忙哥剌出镇六盘。忙哥剌卒，其子阿难答嗣。成宗即位，遣使入朝，因奏：“阿的迷失帖木儿父子本先帝旧臣，来事先王，服勤二十余年，愿归陛下用之。”帝从之，授阿的迷失帖木儿汝州达鲁花赤，累官秘书太监。卒，子阿邻帖木儿。

阿邻帖木儿善国书，历事累朝，由翰林待制累迁荣禄大夫、翰林学士承旨。英宗时，以旧学日侍左右，陈说祖宗以来及古先哲王嘉言懿行。翻译诸经，纪录故实，总治诸王、驸马、番国朝会之事。天历初，北迎明宗入正大统。明宗一见，甚悦，顾左右曰：“此朕师也。”明年，进光禄大夫、知经筵事。子曰沙剌班，曰秃忽鲁，曰六十，曰咱纳禄。

沙剌班，字敬臣，惠宗师也。帝即位，礼遇优渥，尝入侍禁中，寝于便殿之侧，帝以藉坐方褥所谓朵儿别真者，扶而枕之。患头疡，帝亲为傅佛手膏。伯颜当国，有宗王译奏：“薛禅二字自为世祖庙号，人臣遂不敢用。今太师伯颜功高德重，请赐以薛禅名字。”御史大夫帖木儿不花为伯颜心腹，欲怂恿执政允之。沙剌班言于帝曰：“此事关系甚重，不可曲从。”命学士欧阳元、监丞揭傒斯会议，以元德上辅四字代之。沙剌班累官翰林学士承旨，拜中书平章政事、大司徒、宣政院使，卒，追封北庭王，谥文定。沙剌班希帝意，请立奇氏为皇后，时论少之。

子世杰班，字彦时，为尚辇奉御，惠宗亲爱之。帝黜丞相伯颜，世杰班与其谋。帝制洪禧小玺，贮以金函青囊，命世杰班掌之。悬项下，或置于袖中，其母不知也。有问以内廷之事，则答以他语，其慎密如此。累官翰林学士承旨。

野里术，高昌人。父达识，有谋略，为国人所服。太祖西征，亦都护惧，以锦衣貂帽召达识谋之。达识劝亦都护执贽称臣，以保其国，由是擢为尚书。太祖班师，诸王言于帝曰：“闻达识之子野里术骁勇善骑射，所将部落又强大，盍召用之？”帝韪其言，命以驿马五百匹迎野里术。既至，帝甚重之。

十七年，太祖征西域，野里术从亲王按只台力战有功。按只台方以绛盖障日，闻野里术议事，喜见颜色，既退，撤其盖送之十里，命兼四环卫之必阇赤。太宗四年，从伐金。六年，副忽都虎籍汉人户口，均其赋役。顷之卒。子铁哥术。

铁哥术，沈鸷有才识。军兴，文檄交驰，铁哥术以国书译之，无遗漏者，世祖嘉之。至元中，擢棣州达鲁花赤，调德安府达鲁花赤。宋遗民蔡知府据城叛，铁哥术率众先登，身被数创，犹麾众力战，遂克之。主将议屠城，铁哥术曰：“叛者蔡知府数人，城民何与焉，请诛其党与而止，毋滥杀。”主将从之。迁婺州路达鲁花赤，卒。成宗敕其孙海寿返葬京师，赠荣禄大夫、江浙行省平章政事、柱国，追封荣国公，谥简肃。

三子：长义坚亚礼，幼给事裕宗。至元十五年，为中书省宣使。奉使河南，适大疫，义坚亚礼命村坊构室庐，备医药，以畜病者，全活甚众。迁直省舍人，征考上都储峙，赐锦衣貂裘一袭，以旌其能。累迁湖州路达鲁花赤。次月连术，同知安陆府事。次八札，同知宣政院事。义坚亚礼子海寿，累官杭州路达鲁花赤，有惠政。卒，赠翰林直学士，追封范阳郡侯，谥惠敏。

孟速思，畏兀儿氏。世居别失八里，后徙大都。祖父八里暐，父阿的息思，皆有名。孟速思年十五，尽通畏兀国书，太祖闻而召之。一见，大悦曰：“此儿眼中有火，他日可大用。”使侍睿宗，管显懿庄圣皇后分邑，复侍世祖于潜邸。世祖伐宋，孟速思与不只儿俱为断事官。宪宗崩，密白世祖：“神器不可久旷，宜早即大位”，诸王塔察儿、也孙哥、合丹等皆然之。世祖立，眷顾益重。及阿里不哥叛，不只儿有二心，孟速思知之，奏徙不只儿于中都，监护以往。帝又使迎安藏于和林。至元初，诏与安童并拜丞相，固辞，然尊礼与丞相等，凡所引荐皆当世之选。帝语安童及月鲁那演等曰：“贤哉孟速思，求之彼族，诚为罕也。”四年卒，年六十，帝痛惜之，特谥敏惠。大德十一年，赠推忠同德佐理功臣、太师、开府仪同三司、上柱国，追封武都王，改谥智敏。

十一子：曰脱因，宣政院使太府卿；曰帖木儿不花，翰林学士承旨；曰小云者，同知安西路总管事；曰也迭干，平阳达鲁花赤；曰买奴，开府仪同三司、大司徒、翰林学士承旨，领章佩监；曰阿失帖木儿；曰乞带不花；曰叔丹，吉州达鲁花赤；曰月古不花，中书左丞；曰火你赤，云南都元帅。脱因子曰察牙孙，四川行省左丞；曰僧家奴，行大司农少卿；曰本牙失理，同知澧州事；曰五十，唐州达鲁花赤。也迭干子曰阿思兰，开成路达鲁花赤。买奴子口朵儿克吉班，翰林侍读学士。月可不花子曰朵儿克，檀州达鲁花赤。

阿失帖木儿，性聪强，能传家学。至元十五年，从征乃颜有功，授枢密院都事。徽仁裕圣皇后召入内廷，命以字学授成宗及晋王。十九年，迁枢密院断事官。大德二年，迁翰林侍读学士，复命以字学授武宗，累擢翰林学士、正议大夫。武宗即位，以师傅恩，特拜荣禄大夫、大司徒、翰林学士承旨、知制诰兼修国史。未几，加金紫光禄大夫，领太常礼仪院使。至大二年卒，年六十，赠推诚保德济美功臣、太师、开府仪同三司，追封武都王，谥忠简。子别帖木儿，庐州达鲁花赤；木忽秃，澧州达鲁花赤；宽者，太常少卿。

八丹，畏兀儿氏。父小云石脱忽怜。太祖四年，亦都护入朝，小云石脱忽怜为其国吾鲁爱兀赤，译言大臣，其父为的斤必里杰忽提，译言智福大相，俱从之。父子遂留事太祖，小云石脱忽怜尤为帝所亲幸，后给事拖雷，庄圣皇后抚为养子。真定拖雷分地，命为宣差都达鲁花赤断事官。四子：曰八丹；曰速浑察，从皇弟旭烈兀征西域；曰哈剌哈孙，中书右丞行中书省事，后以本官袭父职；曰闾闾，官宣慰使。

八丹事世祖为宝儿赤，鹰房万户，从征哈剌张有功，赐男女口、金铤、银瓮。从征阿里不哥，战于昔门秃，日三合，斩获甚众，赐金铤。又从裕宗北征，至镇海你里温，赐银椅、钞币，命还守真定。未几，又命行省扬州，八丹辞曰：“臣自幼未尝去陛下左右。”改隆兴府达鲁花赤，遥授中书右丞，谕之曰：“隆兴府朕之旧居，汝往居之。”八丹又辞，帝不允。从晋王甘剌麻征海都有功，赐金铤。未几卒，赠银青荣禄大夫、大司徒。

子五人：曰阿里，鹰房千户；曰石得，安西王相府官；曰德眼，汝宁府达鲁花赤；曰阿散；曰腊真，由会同馆使同知通政院，累官中书平章政事，兼翰林学士承旨、通政院使，卒。腊真子察乃，由陕西行台御史大夫入为通政使，泰定中拜中书平章政事，卒。察乃子十人：曰孛孛实，河东山西道宣慰使；曰老汉；曰亦辇真；曰老章，知枢密院事；曰草地里，真定路达鲁花赤；曰捏烈秃，宫传；曰答剌海；曰罗罗，江东建康道肃政廉访使；曰撒马笃，中书参知政事；曰伯颜帖木儿，光禄少卿。

阿散八丹第四子，通畏兀文，兼长骑射。裕宗在东宫，以奉训大夫为詹事判官。至元二十四年，除真定路达鲁花赤，累进正议大夫。真定滨滹沱，多水患，阿散奏言：“冶河，即古之太白渠，旧合洨水于栾城县北，经赵州南而东入大陆泽。今冶水由平山西入滹沱，其势益张。若浚冶而复嘉场堰，使冶水循故道，滹沱湍悍之势可杀。”廷议从之。堰成，规利者恶害其私决之，遂为台臣所劾，罢其事。

元贞元年，拜甘肃行省平章政事，赐玉带。大德三年入觐，帝慰劳之，赐三珠虎符，统领西边军马，仍旧平章政事。八年卒，年五十。子班祝，佥河东山西道肃政廉访司事。

亦辇真，察乃第三子。幼敏慧，为英宗御位下必阇赤。泰定初，授内八府宰相。初高丽王阿难答失里袭位，其从弟完者笃诉于朝，阿难答失里入觐留弗遣，至是命亦辇真送阿难答失里归其国。亦辇真宣布朝廷德意，人皆悦服。

亦辇真弟老章，从明宗于朔漠，及帝北还，亦辇真奉玺绶迎于杰坚察罕，帝大悦，即除翰林学士，阶资善大夫。故事，诸王入朝，从翰林求进止，馈遗甚厚，亦辇真悉拒不纳。惠宗即位，擢资政大夫、河东山西道肃政廉访使，复召为通政院使。奉命巡视驿传，历答八失剌哈孙，抵晃火儿目连之地，以便宜革驿传弊政。东胜州之吴栾、永兴马牛三驿，牧地为人所侵冒，讼久不决，亦辇真谳得其实，众皆辞服，乃正其经界，缓其逋租，民德之，立德政碑于三驿。

未几，迁山东东西道宣慰使。江淮贼起，亦辇真与诸将讨之。至邳州，遇贼二百人，诸将逡巡引却，亦辇真独与亲兵十二人拒之，斩首七十余级。俄拜辽阳行省左丞，时贼在胶州，亦辇真曰：“代者未至，我岂敢逭贼。”遂整众东行，至沂水，而代者至，乃还。以疾卒于辽阳，年五十二。

昔班，畏兀儿人。父阙里别斡赤，身长八尺，智勇过人。从太祖征西域，数立战功，将重赏之，自请为本国坤闾城达鲁花赤，从之，仍赐田卒二百。昔班尝授太宗皇长子合失书，合失，海都之父也。后事世祖潜邸，长必阇赤。中统元年，授真定路达鲁花赤，入为宗正府札鲁忽赤。

阿里不哥争立，昔班奉世祖命，督餫给河西军。还至西京北，闻万户阿失铁木儿等方选士卒，将从阿里不哥，昔班矫制召其军赴行在。阿失铁木儿狐疑未决，昔班委曲谕之，且曰：“可汗兄也，阿里不哥弟也，从兄顺，又何疑焉。”阿失铁木儿请至夜熟议，翌旦复命，且以兵围昔班而待。明日至，曰：“从尔之言矣。”即便宜以西京钱粮给其军，率之以行。及入见，帝叹曰：“战陈之间，得一夫之助，犹为有济。昔班以二万军至，其功岂少哉。”

海都叛，遣昔班往谕，使罢兵，置驿来朝。海都听命，既退军置驿，而丞相安童袭禾忽大王部曲，尽获其辎重。海都惧，将逃，谓昔班曰：“我不难杀汝，念我父尝受书于汝，姑遣汝归，以安童事上闻，非我罪也。”昔班以闻，世祖曰：“汝言是也，先是来者，亦尝有此报。”十三年正月，拜中书右丞，参议政事，妻以宗女不鲁真公主。三月，改户部尚书。

明年，复使海都，谕来朝。海都辞以畏死，昔班不得要领而归。昔班奉命奔走三年，风沙翳目，遂失明。命为翰林学士承旨，给全俸养老，年八十九而卒。

子斡罗思密，至元二十三年，授浙东宣慰使。浙东盗起，僭称天降大王，斡罗思密讨平之。移镇广西，招降峒蛮罗天佑。年六十九，卒。子咬住，至大三年，授典用监卿。有盗世祖御带者，县赏五千锭购贼，咬住擒获之。盗伏诛，咬住辞赏，武宗嘉其不伐，予之千锭。累官荣禄大夫、宗正府札鲁忽赤。

史臣曰：蒙古灭乃蛮，得畏兀儿文字用之，故畏兀儿人多显者。其后百余年，偰氏畏兀儿之世家也，反以中国文学知名，彼此一时，亦视人主之好尚而已。




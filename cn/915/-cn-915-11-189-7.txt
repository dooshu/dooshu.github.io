◇奏高季贤赦后不宜复官

案季贤既受逆官，为其传檄，规扇幽瀛，遘兹祸乱，据律准犯，罪当孥戮，兄叔坐法，法有明典。赖蒙大宥，身命获全，除名还民，于其为幸。然反逆坐重，故支庶相及，体既相及。事同一科，岂有赦前皆从流斩之罪，赦后独除反者之身。又缘坐之罪，不得以职除流。且货赇小愆，寇盗微戾，赃状露验者，会赦犹除其名。何有罪极裂冠，衅均毁冕，父子齐刑，兄弟共罚，赦前同斩从流，赦后有复官之理。依律则罪合孥戮，准赦则例皆除名。古人议无将之罪者，毁其室，ㄜ其宫，绝其踪，灭其类。其宅犹弃，而况人乎？请依律处，除名为民。（《魏书·刑罚志》。延昌二年秋，符玺郎中高贤、弟员外散骑侍郎仲贤、叔司徒府主簿六珍等坐弟季贤同元愉逆，除名为民，会赦之后，被旨勿论。尚书邢峦奏。）


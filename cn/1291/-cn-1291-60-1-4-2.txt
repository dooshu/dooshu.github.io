【董逃行】

〖乐府云。崔豹《古今注》曰：董逃歌。后汉游童所作也。终有董卓作乱。卒以逃亡。后人习之为歌章。乐府奏之以为儆诫焉。〇《宋书》作董桃行。〗

吾欲上谒从高山。山头危险道路难。遥望五岳端。黄金为阙班璘。但见芝草叶落纷纷。百鸟集来如烟。山兽纷纶麟辟邪其端。鹍鸡声鸣。但见山兽援戏相拘攀。小复前行。玉堂未心怀流还。传教出门来。门外人何求所言。欲从圣道。求一得命延。教敕凡吏受言。采取神药若木端。玉兔长跪捣药虾蟆丸。奉上陛下一玉柈。服此药可得神仙。服尔神药。莫不欢喜。陛下长生老寿。四面肃肃稽首。天神拥护左右。陛下长与天相保守。

（五解〇《宋书》乐志。《乐府诗集》三十四。

广《文选》十二。《诗纪》六。《类聚》九十五作古歌诗。引端、丸、柈三韵。《御览》九百七作乐府歌诗。引端、丸、柈三韵。）


◇上疏请禁速敛

礼记问丧云：三日而後敛者，以俟其生也，三日而不生，亦不生矣。自顷以来，不遵斯制，送终之礼，殡以期日，润屋豪家，乃或半晷，衣衾棺椁，以速为荣，亲戚徒隶，各念休反，故属纩才毕，灰钉已具，忘狐鼠之顾步，愧燕雀之徊翔，伤情灭理，莫此为大。且人子承衾之时，志懑羽绝，丧事所资，悉关他手，爱憎深浅，事实难原。如觇视或爽，存没违滥，使万有其一，怨酷已多；岂若缓其告敛之晨，申其望生之冀？请自今士庶，宜悉依古三日大敛，如有不奉，加以纠绳。（《梁书·徐勉传》，时人间丧事多不遵礼，朝终夕殡，相尚以速，勉上疏，诏可。）


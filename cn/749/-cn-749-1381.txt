温镗


镗字授之，小名道郎，小字寿儿。河南府新安县（今属河南）人。生于宋徽宗大观四年（1110）。绍兴十八年（1148）进士。淳熙三年（1176）以朝奉大夫倅严州。见绍兴十八年同年小录、严州图经卷一。

少年游

东风先报上林春。枝上晓莺新。凌虹御气，鞭鸾翳凤，来辅玉晨君。

稳步丹墀青云路，金鼎侍调羹。南极光中，五云多处，长伴老人星。

又

谢家庭槛晓无尘。芳宴启良辰。风流妙舞，樱桃清唱，依约驻行云。

榴花一盏浓香满，为寿百千春。岁岁年年，共同劝乐，喜庆与时新。

又

芙蓉花发去年枝。双燕欲归飞。兰堂风软，金炉香暖，新曲动帘帷。

家人拜上拮春寿，深间满琼卮。绿鬓朱颜，道家装束。长似少年时。

折丹桂

秋风秋露清秋节。秋雨过、秋香初发。二仙生值好秋天，气却与、秋霜争烈。

秋霄开宴群仙列。秋娘唱、秋云低遏。寿杯双劝祝千秋，镇长对、中秋皓月。








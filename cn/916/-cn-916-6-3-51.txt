【直中书省诗】

紫殿肃阴阴。（万花谷作紫薇阴肃肃。）彤庭赫弘敞。风动万年枝。日华承露掌。玲（六臣本《文选》作□灵。）珑结绮钱。深沉映朱（《初学记》作珠。）网。红药当阶翻。苍苔依砌上。兹言翔凤池。鸣佩多清响。信美非吾室。中园思偃仰。朋情以郁陶。春物方骀荡。安得凌（三谢诗作陵。六臣本《文选》注云。五臣作陵。）风翰。聊恣山泉赏。（集注本《文选》云。五家赏为响。）

（○本集三。《文选》三十。《初学记》十一。三谢诗。《诗纪》五十九。又万花谷十三引敞、掌、网、上、响、仰六韵。）


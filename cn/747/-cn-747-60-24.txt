○授康志宁等官诏

君臣运合，故徇国以毁家；劝赏义明，故褒功而显节。存则酬其爵禄，殁则录其子孙，然后忠义不遗，典章斯在。故慈晋隰等州观察使检校兵部尚书康日知、故徐州刺史兼御史大夫李洧等一十家。皆有茂功，藏於盟府，故命搜访后嗣，光贲前人。今志宁等或服戎著绩，或从官有成，或投迹军府之中，或滞才州县之职，咸加甄录，各茂官荣，庶乎受禄者无忘於聿修，怀忠者使知其必报。勉膺宠渥，无替前劳。


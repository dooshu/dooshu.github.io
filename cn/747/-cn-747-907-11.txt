○致于仆射书

立闻诸佛之立教也，文言奥远，旨义幽深，等元穹之廓寥，类沧波之浩瀚。谈真如之性相，居十地而尚迷，说小草之因缘，处生无其犹昧。况有萦缠八邪之网，沈沦四倒之流，而欲窥究宗因，辨彰同异者，无乃妄哉！

窃见大慈恩寺翻译法师，慧基早树，智力夙成，行洁璋，操逾松杞。遂能躬游圣域，询禀微言，总三藏於胸怀，包四含於掌握，嗣清徽於曩哲，扇遗范於当今，实季俗之舟航，信缁林之龟镜者也。所翻圣教，已三百馀轴，中有小论，题曰“因明”。诠论难之指归，序摧邪之轨式。虽未为元门之要妙，然亦非造次之所知也。

近闻尚药吕奉御，以常人之资，窃众师之说，造因明图，释宗因义。不能精悟，好起异端，苟觅声誉，妄为穿凿，排众德之正说，任我慢之褊心，媒公卿之前，嚣喧闾巷之侧。不惭颜厚，靡倦神劳，颇历炎凉，心犹未已。然奉御於俗事少，遂谓真宗可了。何异鼷鼠见釜灶之堪陟，乃言昆阆之非难；蛛蝥睹棘林之易罗，亦谓扶桑之可网。不量涯分，何殊此焉？抑又闻之，大音希声，大辨若讷。所以净名契理，杜口毗耶；尼父德高，恂恂乡党。又叔度汪洋之称，元礼楷模之誉，亦未闻夸竞自媒，而获缙绅之推仰也云。


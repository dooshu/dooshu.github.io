○为宰相贺连理木表

臣言：今月二十六日，得太清宫道士陈岳等状称，圣祖殿院东廊九灵门北，有柰树连理异枝还合者。臣按汉武元狩元年，得奇木枝旁出，辄後数日，越地及匈奴率众来降者。《中兴书》云：“王者德泽纯洽，八方大同，则木连理。”伏惟皇帝陛下体凶以临宝位，法道以御太和，孝通神明。故祖宗礻是福，德合天地，则草木呈祥，至孝所感，生灵遂性。湛恩既溥，异类怀仁，大告休期，累彰嘉瑞。况我祖太清别殿，奇树效珍，连理双茎，混成一体。其同本也，所以繁於众枝；其附内也，所以庆於无外。必有削衽之类，亦表其强之休，天下一家，本支百代，稽于图传，可以明徵，圣敬所临，神心允答。不然，岂独秀不迁之庙，增华太素之宫，曲折合符，精灵相会，耿光丕贶，高映古今。臣愧无黄老之术，谬赞清虚之化，获奉休异，喜万恒情。望请宣付史官，编之简册。无任欣之至，谨奉表陈贺以闻。臣某诚欢诚庆顿首顿首。


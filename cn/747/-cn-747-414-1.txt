○加田神功实封制

敕：土宇服章，以叙其德，田租帖食，以答元勋。故寇邓兼四县之封，张陈加万户之数。开府仪同三司检校尚书左仆射使持节汴州诸军事兼汴州刺史御史大夫充汴宋等州节度使观察处置等使上柱国信都郡王食实封五百户田神功，闻生河朔，性与忠厚，尝秉大节，服劳王家。凡所委遇，必当要重，竭其公私，益用亲信。入居百揆之右，外作四方之屏，自河而南，戎镇斯大。总兵车之所会，赐钺以专征，考礼正刑，丰财禁暴。敬事节用，老安少怀，懋乃丕绩，肆於时夏。服我休命，敬兹分土。可加实封一百户，馀并如故。


余侯批娼妓从良照

安仁县娼妓柯翠楼，

「告为吁天超拔批照事：蹇生不辰，卖落烟花。趁钱则龟妈用度，构祸则蚁命承当。思至伊门已经一十二载，相偿伊债奚啻三百余金。不遂从良，终无结果。恳天赐照作主，庶免生为万人妻，死作无夫鬼。为此衔恩上告。」

余侯批云：

「妓者沉酣胭粉，笼络构栏。或一夕易一夫，而含羞解金扣，带笑吹银灯，良有由也。今柯翠楼志欲从良，弃秦楼之风弓，罢巫山之云雨，撤章台之杨柳，终身仰事一天。此梦之觉，而醉之醒者。合与执照，任其所从。」


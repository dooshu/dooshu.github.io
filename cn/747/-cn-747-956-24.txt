○对科木作道判

〈当路多石，所由科木作道。科擅赋役。〉

缮理通衢，必遵时令。荩藏多暇，农人务闲。既刊木以为工，亦随方而适用。於是取材深谷，兴役平人，将肆力於夷涂，必希心於公道。驰骛由其克济，行李於是知归，何所亏违，论其罪坐。必情惟害物，据法须峻刑名；若功可利人，抚状犹宜奖应。县为断结，理未融平，请更下推，使其无讼。

马子才


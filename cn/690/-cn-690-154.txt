卷一百五十四



卷之一百五十四

洪武十六年五月甲辰朔，诏赐乌撒女知府实卜及乌蒙、东川等知府人朝服一通并常服一袭。

乙巳，敕天下卫所以时训练士卒，至冬月农隙则以善射者十选其一，更番赴京较试，不中者罚。及指挥、千、百户，仍命五军都督府定赏格，凡射中的者赏钞五锭，连中者六锭，中不及的者三锭，不中者亦给钞一锭为道里费。上谕兵部臣曰：“今在外卫所军士，月给粮一石，恐不足以赡其妻子，而指挥、千、百户多不能拊循，又令其自备兵器，以重苦之，其何以堪？尔兵部榜谕之，自今士卒军装、器械有敝者，官为给造，若侵扰者罪之。”

丁未，吏部言：“在京及各布政司库、各府仓、税课司等衙门宜定为从九品，巡检、驿丞、递运大使原不给俸者，宜月给俸一石二斗。”从之。

戊申，上谓礼部臣曰：“诸蛮夷酋长来朝，涉履山海，动经数万里，彼既慕义来归，则赉予之物宜厚，以示朝廷怀柔之意。”

庚戌，致仕参政舒唐于温、台、宁波、绍兴四府招集方氏旧水夫，凡二万七千一十八人，至京师。

赏永宁诸卫征南士卒万八百余人钞二万一千余锭、绵布三千八百余匹。

辛亥，降前军都督佥事谢熊、戈预为临安卫千户，时二人居云南不理军务，故谪降之。

甲寅，阶州民王思聦、李朵儿进马，各赐衣一袭、钞二百锭。

乙卯，置内府宝钞广源库大使一人，正九品，用流官，副使一人，从九品，用内官；内府宝钞广惠库大使二人，正九品，副使二人，从九品，俱以流官、内官兼之。职掌出纳楮币，入则广源库掌之，出则广惠库掌之。

改洮州、秦州、河州三茶马司、白渡、纳溪二盐马司皆为正九品，设大使、副使各一人。

诏旌表处州府丽水县民赵方叔妻李氏、朱彦祥妻何氏、西安府渭南县民谭五妻石氏贞节。

丁巳，云南普舍县伪右丞燕海雅谋作乱，土民章不花执之，送于官，命枭其首于县境，赐不花白金三百两。

戊午，永宁宣抚使禄照贡马，诏赐文绮八匹、钞三十锭、夏衣一袭。

广东都指挥使狄崇、王臻言妻阮氏等封淑人已没，仍乞封次妻何氏等为淑人。诏下廷臣议。太师韩国公李善长及礼部等官议曰：“礼莫大于分，分莫大于名，妾不可为嫡夫人。故鲁庄公妾成风，僖公母也，称为夫人，春秋非之；哀公庶子荆之母嬖，将以为夫人，使宗人亹夏献其礼，对曰：‘无之。昔周公、武公娶于薛，孝、惠娶于商，自桓以下娶于齐，此礼则有，若以妾为夫人，则故无其礼。’盖古者夫人殁，贵妾摄其家事，不为称为夫人，若庶子而贵，得以推恩其母，亦不得称夫人使并嫡也。今崇、臻欲任私意，废大礼，乱嫡妾之分，不可许。”上从之，遂命礼部及翰林、儒臣定嫡妾封赠例，颁示中外。于是定议：凡正妻在日，所娶侧室皆谓之妾，正妻殁，诸妾不许再立为妻，若以礼聘良家女为妻，许受封赠。前妻无子，其所生子即为嫡长子，若正妻在日无子，不再娶而诸妾有子者，当以长男袭父职，其子依本品职，推恩其母。俱从之。

庚申，诏廷臣定拟文官封赠荫叙之制。封赠例十一：其一，文官一品至七品，止封赠散官职事，其应封一代者父与子同妻从夫贵，应封二代者祖降父一级，应封三代者曾祖降祖一级，父见任者不封，已致仕及亡殁者封之，其在任弃职就封者听；其二，应封父母者，嫡母在而所生之母不得封，嫡母亡得并封，若所生母未封，不得先封其妻；其三，父母有两子当封者，从其高品，妇人因其子受封，而夫与子两有官当封者从其高品，父、祖原有官既殁而因其子孙封赠者，进一阶；其四，应封妻者，止封正妻一人，正妻未封而殁，继室当封者，正妻亦得追封，凡继室止封一人；其五，命妇因子孙品级封者，并加太字，若已殁及曾祖父母在者，不加；其六，凡从七品升至正从六品，封赠一次，升至正从五品，封赠一次，升至正从四品，封赠一次，升至正从三品，封赠一次，升至正从二品，封赠一次，升至正从一品，封赠一次；其七，曾祖父母、祖父母、父母曾犯十恶、奸盗、除名等罪，其妻非礼聘正室或再醮及娼优婢妾，并不许申请；其八，凡职官曾有赃私者，不许申请，其封赠之后，但犯赃私者，并追夺；其九，凡妇因夫贵，母因子贵，受封不许再醮，违者治之如律；其十，京官四品以上试职实授，颁给诰命，取自上裁，其已授诰命者亦须一考满秩，方许封赠，五品以下官试职一年，考核称职者实授，颁给诰敕，不称职者黜降，其已授诰敕者亦须一考，方许封赠；其十一，凡在外三年为一考称职者，颁给诰敕，再考称职，听请封赠，其有才能卓异，出自特恩者，不在此例。荫叙之例五：其一，用荫以嫡长子，若嫡长子残废，则嫡长之子孙以逮曾、玄，无则嫡长之同母弟以逮曾、玄，又无则继室及诸妾所生者，又无则傍荫其亲兄弟子孙，又无则傍荫其伯叔子孙；其二，用荫者孙降子，曾孙降孙，傍荫者皆于应叙品第降一级；其三，正一品官荫其子于正五品用，从一品子则从五品用，正二品子则正六品用，从二品子则从六品用，正三品子则正七品用，从三品子则从七品用，正四品子则正八品用，从四品子则从八品用，正五品子则正九品用，从五品子则从九品用，正六品，子则于未入流上等职内叙用，如行人、巡检、司狱之类，从六品，子则于未入流中等职内叙用，如各关仓库、税课司局、批验、铁冶所官之类，正从七品，子则于未入流下等职内叙用，如递运所、驿丞、闸坝官之类；其四，凡职官子孙，许荫一人年二十五以上、能通本经四书大义者叙用，其不通者发还习学；其五，应叙之人，各于原籍附近布政使司所属地方铨注。诏皆从之。

赐各卫士卒送征南将士衣鞋者钞有差。其送至大理者，人钞二十贯；至临安、楚雄者，人十九贯；至云南、建昌者，人十五贯；至曲靖者，人十三贯；至普定、乌撒者，人十二贯；至泸州、叙南、永宁者，人七贯伍百文；至重庆者，人五贯。

免应天、太平、镇江、宁国、广德五府税粮，命户部谕其民曰：“五郡为兴王之地，其民输忠效劳，助朕居多。今天下太平，务使之各得其所，故数免税粮，少酬其劳，敢有恃强暴以侵渔小民者，必置于法，朕不轻贷。”

甲子，孝陵殿成，命皇太子以牲醴致祭。其仪：是日清晨，执事者于殿中陈祭仪毕，引礼内官引皇太子、亲王由东门入，就殿中拜位。赞“拜”，皇太子以下皆四拜，皇太子少前跪，诸王皆跪。皇太子三上香，执事内官以爵酌酒，授皇太子，执事内官受爵，置于案。赞“读祝”，内官捧祝于香案前，跪读曰：“近者，园陵始营，祭享之仪未具。今礼殿既成，奉安神位，谨用祭告。”读讫，皆兴，行亚献、终献，毕。赞“拜”，皇太子以下皆四拜，执事者捧祝帛，诣燎位，礼毕，皆退。

丁卯，礼部言：“百官军民人等于御前及东宫、亲王前行叩头礼者，所以达感戴恳切之诚也。今于官长前往往亦行此礼，甚为未当，宜申禁之，其行者、受者俱论以罪。”从之。

上谕五军都督府臣曰：“向因天下武臣纵逸军士，遂至队伍废缺，已尝用法惩之。今在京军伍已足，即移文在外卫所官知之，如军伍有缺，速遣人追逮，否则必罪无赦。”

是月，给凤阳诸卫将校士卒万六千三百余人钞六千六百余锭、布六千八百余匹、麦五千四百石。

给凉州诸卫征南士卒十四万四百余人钞十五万五千余锭。

命六安侯王志、安庆侯仇成、凤翔侯张龙督兵往云南品甸，缮城池，立屯堡，置邮传，安辑其民人。








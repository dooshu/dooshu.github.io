83　世臣與國升降　家父仍叔尚見春秋


裳裳者華，興賢者功臣之子孫，世臣與國升降者也。王朝則周、召二公夾輔王室。家父、仍叔，二雅舊人，歷汾王之亂、平王之遷猶在也。何云：「正義謂：『詩家父、仍叔，與見春秋桓公年間者，年月長遠，並應别人。』」侯國則翼之九宗，遂之四氏，與封建之法相維持。彼漢之彧、群，魏之荀、何，江左之淵、儉，唐季之崔、柳，豈世臣之謂乎！

【閻按】孔穎達辨「詩家父、仍叔，與見春秋桓公年間者，年月長遠，並應别人」，然王氏亦指其後人言。

【元圻案】小雅裳裳者華序云：「刺幽王也。古之仕者世禄，小人在位，則讒諂並進，棄賢者之類，絶功臣之世焉。」節南山序云：「家父，刺幽王也。」正義曰：「桓七年，天王使家父來求車〔一〕。桓十五年，上距幽王之初，則八十五年矣。古人以父爲字，或累世同之，未必是一人也。雲漢序云『仍叔』，箋引桓五年『仍叔之子來聘』。春秋時趙氏世稱孟，智氏世稱伯，仍氏或亦世字叔也。自桓五年上距宣王之卒七十六歲。引之以證仍叔是周大夫耳，未必是一人也。」〇大雅韓奕：「韓侯娶妻，汾王之甥。」箋云：「汾王，厲王也。厲王卒於彘，彘在汾水之上，故時人因以號之。」〇隱公六年左傳「翼九宗五正」，注：「翼，晉舊都也。唐叔受封，受懷姓九宗，職官五正，遂世爲晉强家。九宗，一姓爲九族也。」〇莊公十七年左傳：「遂因氏、頜氏、工婁氏、須遂氏饗齊戍，醉而殺之。」注：「四族，遂之彊宗。」〇荀彧、陳群注，見後「召公是似」條〔二〕。〇晉書荀顗傳：「顗，字景倩，魏太尉彧之第六子也。魏時累遷侍中，賜爵關内侯。高貴鄉公立，顗言於景帝曰：『今上踐阼，權道非常，宜速遣使宣德四方，且察外志。』武帝踐阼，進爵爲公。」〇何曾，字穎考。父夔，魏太僕、陽武亭侯。曾少襲爵。武帝襲王位，以曾爲晉丞相，加侍中。與裴秀、王沈等勸進。〇南齊書褚淵傳：「淵，字彦回。父湛之尚宋武帝女，淵復尚文帝女。齊臺建，淵白太祖，引何曾自魏司徒爲晉丞相，求爲齊官，太祖謙讓不許。」又王儉傳：「儉字仲寶。祖曇首，宋右光禄。父僧綽，金紫光禄大夫。儉數歲襲爵豫章侯，拜受茅土。太祖爲太尉，引爲長史。時大典將行，儉爲佐命，禮儀詔策，皆出於儉。褚淵唯爲禪詔文，使儉參治之。」〇唐書姦臣傳：「崔胤，字垂休，宰相慎由子也。胤素善朱全忠，委心結之。天復元年，全忠已取河中，進偪同、華。中尉韓全誨以胤與全忠善，恐導之翦除君側，乃白罷政事，未及免，倉卒挾帝幸鳳翔。胤怨帝見廢，不肯從，召全忠以兵迎天子，胤出居華州。全忠引兵還屯河中，胤迎謁渭橋，奉觴爲全忠壽，自歌以釂酒。全忠雖據河南，顧强諸侯相持，未敢決移國。及胤間内隙，與相結，得梯其禍，取朝權以成强大，終亡天下。」又：「柳璨，字炤之，公綽族孫也。以諫議大夫同中書門下平章事。朱全忠圖篡弑，宿衞士皆汴人，璨一厚結之。脅哀帝曰：『人望歸元帥矣，陛下宜揖讓以授終。』璨請自行，進拜司空，爲册禮使，即日進道。」

〔一〕「桓七年」二句，疑有誤。據左傳載，桓八年經「天王使家父來聘」，而桓十五年經纔有「天王使家父來求車」之文，據此，「桓七年」當爲「桓十五年」之誤。

〔二〕按見本書本卷第一二二「召公是似」條注。






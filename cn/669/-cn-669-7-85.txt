111　大戴記所載命射之辭


大戴記投壺篇末云：「弓既平張，四侯且良。決拾有常，既順乃讓。乃揖乃讓，乃隮其堂。乃節其行，既志乃張。射夫命射，射者之聲。御車之旌，既獲卒莫。」此命射之辭也。

【元圻案】四庫全書本「御車之旌」作「獲者之旌」。〇宋熊氏朋來經説二：「貍首之詩，古人以爲射節。小戴射義所記詩曰：『曾孫侯氏，四正具舉。大夫君子，凡以庶士。小大莫處，御於君所。以燕以射，則燕則譽。』此貍首之詩也。大戴投壺篇所記，上章本同，而前一句『曾孫侯氏』爲數句隔斷，恐『泰射張侯』等語本以解説侯氏，因亂入正文爾。下文又换韻曰『弓既平張，四侯具良』云云，此亦貍首之詩也。首章必有『貍首』二字，故以名其詩。此必第二章、三章也。貍首之詩，不幸逸於詩家，幸而略傳於禮家，小戴得其一章，而大戴尤詳。」






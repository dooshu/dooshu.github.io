71　李百藥言詩分四聲八病　沈約謂詩病有八舉例


李百藥曰：「分四聲八病。」按詩苑類格，沈約曰：「詩病有八：平頭、上尾、蜂腰、鶴膝、大韻、小韻、旁紐、正紐。唯上尾、鶴膝最忌，餘病亦通。」

【元圻案】中説天地篇：「李百藥見子而論詩，子不答。百藥退謂薛收曰：『吾上陳應、劉，下述沈、謝，分四聲八病，剛柔清濁，各有端序〔一〕，音若壎箎，而夫子不應，我其未達與？』」〇書録解題文史類：「詩苑類格三卷，李淑撰。」〇唐書李百藥傳：「字重規，定州安平人。隋内史令德林子也。入唐，官散騎常侍，進左庶子、宗正卿，爵爲子。所撰齊史行於時。」〇梁書沈約傳：「約，字休文，吴興武康人也。撰四聲譜。高祖問周捨曰：『何謂四聲？』捨曰：『「天子聖哲」是也。』」〇南史陸厥傳：「時盛爲文章，沈約、謝朓、王融以氣類相推轂，汝南周彦倫善識聲韻。約等文皆用宫商，將平上去入四聲，以此制韻，有平頭、上尾、蜂腰、鶴膝。五字之中，音韻悉異，兩句之内，角徵不同。世呼爲『永明體』。」

【集證】魏慶之詩人玉屑：「沈約謂詩病有八：一曰平頭，謂第一第二字不得與第六第七字同聲，如『今日良宴會，讙樂莫具陳』，今、讙皆平聲，日、樂皆入聲。二曰上尾，謂第五字不得與第十字同聲，如『青青河畔草，鬱鬱園中柳』，草、柳皆上聲。三曰蜂腰，謂第二字不得與第五字同聲，如『聞君愛我甘，竊欲自修飾』，君、甘皆平聲，欲、飾皆入聲。四曰鶴膝，謂第五字不得與第十五字同聲，如『客從遠方來，遺我一書札。上言長相思，下言久離别』，來、思皆平聲。五曰大韻，謂如聲、鳴爲韻，上九字不得用驚、傾、平、榮字。六曰小韻，謂除大一字外，九字中不得有兩字同韻，如遥、條不同。七曰旁紐，八曰正紐，謂十字内兩字疊韻爲正紐，若不共一紐而有雙聲爲旁紐，如流、久爲正紐，流、柳爲旁紐。」

〔一〕「各有端序」，原作「久有端緒」，據四庫本中説卷二天地篇改。






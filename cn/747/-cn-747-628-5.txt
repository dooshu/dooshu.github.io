○道州律令要录序

某顷累忝官尚书省、御史台，遍观诸曹，多书令、式、格、律於其屋壁。苟非以宦游为情而奉其职者，皆得日夕省览，卧起出入，目存心悟，累累然如贯珠，如循环，吏无以欺，临事不惑，决繁滞，举枉直，而协於大中。中人以上，固可驯致，吾不知其谁首之，何前贤处心恤事之周也。若州县者，卑而近於人，达而切於得失，动有悬人命，关风俗。而惰者委成於一吏，望空而署；勤者检阅而山积，神愤气沮，卒无所归。致政之弊，不亦宜乎？此州法吏何洛庭，良吏也，与之撮其要，讲其义，书於厅事之左。某不深於法，犹虑未尽，後来君子，其究成之，此长人者之所急。


◎李治双蕖怨

大名民家有男女以私情不遂赴水者，後三日，二尸相抱出水滨，是年此陂荷花无不并蒂。李治赋双蕖怨云："为多情，和天也老，不应情遽如许。请君试听双蕖怨，方见此情真处。谁点注。香潋滟银塘，对抹胭脂露。藉丝几许。伴玉骨春心，金沙晚泪，漠漠瑞红吐。连理树。一样骊山怀古。古今朝暮云雨。六郎夫妇三生梦，幽恨从来艰阻。须念取。共翡翠鸳鸯，照影长相聚。秋风不住。怅寂寞芳魂，轻烟北渚。凉月又南浦。"事奇而词亦工，堪与雁丘作并传。［乐府纪闻］


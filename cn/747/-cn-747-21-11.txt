○禁厚葬制

自古帝王，皆以厚葬为诫，以其无益亡者，有损生业故也。近代以来，共行奢靡，递相仿效，浸成风俗，既竭家产，多至凋弊。然则魂魄归天，明精诚之已远；卜宅於地，盖思慕之所存。古者不封，未为非达。且墓为真宅，自有便房。今乃别造田园，名为下帐。又明器等物，皆竞骄侈，失礼违令，殊非所宜。戮尸暴骸，实由於此。承前虽有束约，所司曾不申明，丧葬之家，无所依准。宜令所司，据品令高下，明为节制：明器等物，仍定色数，乃长短大小；园宅下帐，并宜禁绝；坟墓茔域，务遵简俭；凡诸送终之具，并不得以金银为饰。如有违者，先决杖一百。州县长官，不能举察，并贬授远官。


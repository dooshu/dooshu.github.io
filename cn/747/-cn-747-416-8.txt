○贺白鼠表

臣某言：今日内常侍吴承倩宣恩命，示臣咸阳县所进白鼠。臣闻王者将致无疆之休，必有非常之应。臣窃谓鼠者阴类，四夷之象，白者金精，西方之色。以西方阴类，受制於近郊，得非诸戎有纳款之诚，中国启受降之兆也。伏惟陛下俯忧黎献，控双蛮夷，能以礼绥，孰云力竞，而昼伏夜动，时扰於封疆；乘障安边，尚劳於师旅。今天且悔祸，戎将感恩，方委贡於蛮邸，遂呈祥於甸邑。干戈既息，已有明徵，鸟雀之来，多惭远瑞。臣等忝居近侍，获睹祯符，欢之诚，倍万恒品。


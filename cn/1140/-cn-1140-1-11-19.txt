先大父中明府君集书後

是编经始乙卯春刻成於丙辰仲秋合之得中明子集十卷盖先大父允升先生之书也先生少笃孝长志圣学会祁阊陈九龙先生履祥至遂北面焉九龙盖旴江罗公汝芳之高弟子邹忠介公元标之畏友也其学随事指授要归知性自称天学生先生从游辩论往复日夜不倦久之涣然以解既游郡校杨复所先生尝遇之金陵见其举子业谓必名天下先生泊然不以经意其师事九龙不啻七十子之於孔子九龙亦倚毗心膂尝病甚九龙慨然吁神至捐已算以益之师弟之笃可谓旷世一遇者矣所至讲会有録欲俟中年後编挍成书年四十七而殁遗言残帙委诸箧笥先君子居庐日録数纸跪而陈之灵几既为一编乙丙之间狼藉兵燹今从故旧藏书家网罗考订故迟之岁余疑者阙焉其讲义不可胜载於乎先君子能跪录之衰絰之中而後人不能保之兵燹之际痛可言哉抑韩氏所谓存十一於千百犹愈於澌灭都尽也孔子立敎以文行忠信诗书执礼未尝数言性道使人学焉而自得性道卒在其中故子贡以夫子性道为不可得闻子思子作中庸首揭天性而以率修为学本之不睹不闻极之无声无臭孟子尤极言性善宋儒祖而述之直指本体自谓得孔孟心传非不学也学者学此也觉者觉此也其为物不学而能而非不学所能全故终身由之而不尽者性也盖自濓洛诸儒授受皆然矣或有致疑旴江之学殆未知道者也


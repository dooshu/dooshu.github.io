君子偕老

一章九句，一章八句


首章讲：此刺宣姜作也。若曰：服容匪贵，惟德为贵。乃今之所见，则有大不然者。





君子偕老，副笄六珈。

女子之生，以身从人。故夫人为君子之配，则当与君子偕老，虽或不幸而没，身心不或贰，其分当然也。为君之夫人，则有夫人之服饰。但见首饰之副也，编发以为之；当耳之笄也，六珈以饰之，其服之盛又如此矣。





委委佗佗，如山如河，象服是宜。

象服，法度之服。然夫人既有偕老之德，则于是服岂有不称哉！吾知有偕老之德，则心无愧怍。而其见之动容之间，雍容自得，委委而佗佗也，安重宽广如山而如河也。则其于副笄六珈之象服，不有以克称之而无忝乎？





子之不淑，云如之何？

子，指宣姜。今子无偕老之德，其不淑如此，则必无委蛇山河之容。虽有是法服，亦不称矣，其将如之何哉？

二章讲：若然则子之不足者，岂徒在服饰容貌之间哉？





玼兮玼兮，其之翟也。

翟，雉也，祭服之饰。自子之服言之，玼然鲜明者，其祭服之翟衣也。





鬒发如云，不屑髢也。

鬒，是黑。髢，皮发。自子之容言之，鬒发如云者，不屑于髢之益也。





玉之瑱也，象之揥也，扬且之晳也。

瑱，塞耳。象，象骨。揥，摘发之物。然服不特有是翟衣已也，又见以玉为瑱，以象为揥服，何有一之不盛耶！容不但有是鬒发已也，又见眉上之广晳，然而白容，又何有一之不美耶！





胡然而天也，胡然而帝也！

夫以如是之服饰，以如是之容貌，固人间之未尝见也。乃于今忽然见之，意者其天之神乎，意者其帝之灵乎？而何其服饰容貌之弗类，有如是也哉？

末章讲：然其服饰容貌又岂止此哉？





瑳兮瑳兮，其之展也。

展，是礼衣。自子之服言之，瑳然鲜盛而有展衣，所以见君宾也。





蒙彼绉絺，是绁绊也。

蒙，覆之上也。绉絺，絺绤之蹙者。绁绊，束缚意。蒙彼绉絺而为之绁绊，所以自敛饰也，服又何如其盛耶！





子之清扬，扬且之颜也。

自子之客言之，额其目则极其清明，语其眉则极其宽广，语其额角则极其丰满，容又何如其美耶！





展如之人兮，邦之媛也。

展，诚也。美女曰媛。夫以如是之服饰，以如是之容貌，皆非国人之所有者也。乃如之人兮，岂不色倾一邦，而为一邦之媛乎？服则盛矣，容则美矣，惜乎无偕老之德以为之称，亦将如之何哉？






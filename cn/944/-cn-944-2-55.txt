上巳玉津园赐宴

刘筠

需云分渥泽。禊饮恣欢游。缇幕侵晨设。兰泉对席流。蕙肴清萐莆。玉醴湛金瓯。春服萋萋盛。光风滟滟浮。桐华秾竞发。莺语巧相求。妙曲新声合。斜阳醉未休。

杨亿

禊饮逢元巳。春游盛舞雩。流杯传楚俗。饫赐出尧厨。玉树天开苑。银潢水贯都。肆筵环曲沼。飞盖塞交衢。洛邑声诗逸。兰亭岁月徂。颜王有遗韵。待子一操觚。

钱惟演

汉家传洛饮。楚俗泛兰泉。玉液初颁酒。金盘屡击鲜。珥彤寻竹籞。倾盖集芝廛。锦羽翻晴旭。霞英落暖烟。雅音和舜乐。睿泽洽尧天。更听承云曲。同歌在镐年。


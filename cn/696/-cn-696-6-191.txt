甲戌除夕


男儿致身须棨戟，何事纵横弄文籍。
十载常为徒步人，去年犹作长安客。
长安景物宜春风，御沟冰薄光瀜瀜。
西苑蒲萄轻雾里，南宫杨柳晓烟中。
此夜银虬杂鼍鼓，酒酣星宿罗门户。
千官已贺凤凰城，吾辈犹看鸲鹆舞。
炙牛点酪冰盘陈，是时颇忆江南春。
比来高卧谷水上，寂寥岁月空嶙峋。
读书射猎徒为尔，何况饭牛还牧豕。
惟应与客乘轻舟，单衫红袖春江水。





◇上言炀帝年命

去岁冬至，日景逾长，今岁皇帝即位，与尧受命年合。昔唐尧受命四十九年，到上元第一纪甲子，天正十一月庚戌冬至，陛下即位，其年即当上元第一纪甲子，天正十一月庚戌冬至，正与唐尧同。自放勋以来，凡经八上元，其间绵代，未有仁寿甲子之合。谨案第一纪甲子，太一在一宫，天目居武德，阴阳历数并得符同（唐尧）。唐尧景辰生，景子年受命，止合三五，未若己丑甲子，支干并当六合。允一元三统之期，合五纪九章之会，共帝尧同其数，与皇唐比其踪。信所谓皇哉唐哉，唐哉皇哉者矣。（《隋书·袁充传》，炀帝初即位，充及太史丞高智宝上言。又见《北史》七十四。）


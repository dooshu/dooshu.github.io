答赵汝泉


辱华翰，知道从年余尚未回省。大禹勤劳民事，召伯周行阡陌，不是过矣。江汉之民，庶其有瘳乎！感仰，感仰！

仆自为童子时，见抚台、守、巡，巡行县邑，荒僻咸至，而供亿省约，民不告劳，故上无不究之泽，下无不达之情。今则不然，上官惮于巡行，而百姓苦于供费，失其职矣。君子为政，固在先劳，然先之而不从，则亦不免绳之以法，不然，徒以一身劳之，无益也。今天子轸念元元，精核吏治，诸守令回任，当别是一番作用，唯公加意振策之。水利次第修举，必有成效。






去蠹

郁离子疾，病气菀痰结，将瞉之，或曰：“痰，荣也，是养人者也。人无荣则中干，中干则死，弗可瞉也。”郁离子日“吁，吾子过哉！吾闻夫养人者津也，医家者所谓荣也，今而化为痰，是荣贼也，则非养人者也。夫天之生人，参地而为三，为其能赞化育也，一朝而化为贼，其能赞天地之化育乎？是故俞跗、扁鹄之为医也，浣胃涤肠，绝去病根，而阽死者生。舜、禹、成汤、周文王之为君也，诛四凶，戮防风，剿昆吾，放夏桀，戡黎，伐祟，而天下之乱载宁。其将容诸乎？容之无益，以戕人也。故虫果生也，虫成而果溃，自我而离焉。非我已，其能养我乎？弗去，是殖贼以待戕也。从子之教，吾其不远溃矣。”


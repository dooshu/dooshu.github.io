117　高洋之惡浮於石虎苻生　齊文宣委政楊愔


高洋之惡，浮於石虎、苻生。一楊愔安能救生民之溺乎？

【元圻案】顔氏家訓慕賢篇：「齊文宣帝即位數年，便沈湎縱恣，略無綱紀，尚能委政尚書令楊遵彦，内外清謐，朝野晏如，各得其所，物無異議。」〇高洋，歡之子，澄之弟。東魏主善見武定八年，廢魏主而自立，改武定八年爲齊天保元年。北齊書文宣紀論曰：「帝始則存心政事，風化肅然。其後縱酒肆欲，事極猖狂，昏邪殘暴，近世未有。」〇崔鴻後趙録：「石虎，字季龍，勒之從子。勒父朱幼而子之，故或謂之勒弟。既廢殺弘，稱居攝趙天王，大赦改元。」又前秦録：「苻生，字長生，健之第三子。皇始五年，僭即皇帝位。」通鑑梁紀敬帝太平元年：「齊文宣能委政楊愔，愔總攝機衡，百度脩敕，故時人皆言主昏於上，政清於下。」北齊書楊愔傳：「愔，字遵彦，弘農華陰人。」






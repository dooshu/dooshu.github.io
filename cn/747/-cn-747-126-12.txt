○赐李景玺书

顷自有唐失御，天步方艰，巢蔡丧乱之馀，朱李战争之後，中夏多故，六纪於兹，海县瓜分，英豪鼎峙，自为声教，各擅蒸黎。连衡而交结四夷，乘衅而凭陵上国。华风不竞，否运所钟。凡百有心，孰不兴愤？朕猥承先训，恭荷永图，德不迨於前王，道未方於往古。然而擅一百州之富庶，握三十万之甲兵，农战交修，士卒乐用，思欲报累朝之宿怨，刷万姓之包羞。是以践位已来，怀安不暇，破幽并之巨寇，收秦凤之全封，兵不告疲，民有馀力。一昨回军陇上，问罪江干，我实有辞，咎将安执？朕亲提金鼓，寻渡淮淝，上顺天心，下符人欲，前锋所向。彼寇无遗，弃甲僵尸，动盈川谷，收城徇地，已过滁阳。岂有落其爪牙，折其羽翼，溃其心腹，扼其吭喉，而能不亡者哉？早者泗州主将递送到书一函，寻又使钟谟李德明至，赍所上表，及贡奉衣服腰带金银器币茶药牛酒等；近差健步进到第二表；今月十六日使人孙晟等至，赍到第三表，及进奉金银等；并到行朝，观其降身听命，引咎告穷。所谓君子见几，不俟终日，苟非达识，孰能若斯？但以奋武兴戎，所以讨不服；信明义，所以来远人。五帝三王，盛德大业，常用此道，以正万邦。朕今躬统戎师，龚行讨伐，告於郊庙社稷，询於将相公卿，天诱其衷，国无异论。苟不能恢复外地，申画边疆，便议班师，真同戏剧，则何以光祖宗之烈，厌士庶之心？匪徒违天，兼且弗众。但以淮南部内，已定六州，庐寿濠黄，大军悉集，指期克日，拉朽焚枯，其馀数城，非足介意。必若尽淮甸之土地，为大国之提封，犹是远图，岂同迷复？如此，则江南吏卒，悉遣放还，江北军民，并当留住，免违物类之性，俾安乡土之情。至於削去尊称，愿输臣礼非无故事，实有前规。萧奉周，不失附庸之道；孙权事魏，自同藩国之仪。古也虽然，今则不取，但存帝号，何爽岁寒？倘坚事大之心，终不迫人於险。事实真悫，词匪枝游。俟诸郡之悉来，即大军之立罢。质於天地，信若丹青。我无彼欺，尔无我诈，言尽於此，更不繁云。苟曰未然，请从兹绝。窃以阳春在候，庶务萦思，愿无废於节宣，更自期於爱重。音尘匪远，风壤犹殊，翘想所深，劳於梦寐。


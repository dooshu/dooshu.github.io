85　亶侯多藏貪臣爲蟊賊　杼柚其空斂臣爲斧斤　皇父卿士爲群邪之宗　深寧浩歎之由


「擇三有事，亶侯多藏」，貪墨之臣爲蟊賊。「小東大東，杼柚其空」，聚斂之臣爲斧斤。文侯之命所謂「殄資澤於下民」也。是時虢石父好利用事，而皇父以卿士爲群邪之宗。

【何云】此皆感歎公田之事。

【全云】宋之弊政，始於趙與籌、岳珂之聚斂，繼而爲史宅之、趙汝楳之履畝，又繼而爲賈似道之公田，深寧所以浩歎也。何説未備。

【元圻案】小雅十月之交傳曰：「擇三有事，有司，國之三卿，信維貪淫多藏之人。」箋云：「作都立三卿，皆取聚斂之人，言不知厭也。」〇小雅大東箋云：「『小也，大也』，謂賦斂之多少也。『小亦於東，大亦於東』，言其政偏，失砥矢之道也。」〇史記周本紀：「幽王以虢石父爲卿用事，國人皆怨。石父爲人佞巧，善諛好利。」〇十月之交經曰：「皇父卿士，番維司徒，家伯維宰〔一〕，仲允膳夫，棸子内史，蹶維趣馬，楀維師氏，豔妻煽方處。」箋云：「皇父、家伯、仲允皆字，番、棸、蹶、楀皆氏。六人之中，雖官有尊卑，權寵相連，朋黨於朝，皇父則爲之端首，兼擅衆職，故但目以卿士云。」

〔一〕「維」，原作「冢」，據中華本詩經注析小雅十月之交改。






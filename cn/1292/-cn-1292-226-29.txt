◇　扬州箴

夭矫（《古文苑》作「矫矫」）扬州，江汉之浒。彭蠡既潴（《初学记》作「都」），阳鸟攸处。橘柚羽贝，瑶琨□荡。闽越北垠，沅湘攸往。犷矣淮夷，蠢蠢荆蛮。翩彼昭王，南征不旋。人咸踬于垤，莫踬于山。咸跌于污，莫跌于川。明哲不云我昭，童蒙不云我昏。汤武圣而师伊吕，桀纣悖而诛逢干。盖迩不可不察，远不可不亲。靡有孝而逆父，罔有义而忘君。太伯逊位，基吴绍类。夫差一误，太伯无祚。周室不匡，句践入霸。当周之隆，越裳重译。春秋之末，侯甸叛逆。元首不可不思，股肱不可不孳。

（《初学记》作「慈」）

尧崇屡省，舜盛钦谋。牧臣司扬，敢告执筹。

（《艺文类聚》六、《初学记》八、《御览》九百七十、《古文苑》。）




133　旁行敷落之教　安息國書革旁行爲書記　敷落神真普度天人


鶴山云：「旁行敷落之教。」旁行，見漢西域傳。敷落，見度人經。

【元圻案】魏鶴山跋楊文公真蹟云：「公博極群書，自經史百氏以及於凡將、急就之文，稗官虞初之説，旁行敷落之義，靡不該覽。」〇漢書西域傳：「安息國臨嬀水，商賈車船行旁國。書革，旁行爲書記。」注：「書皆横行，不直下也。革爲皮之不柔者。」〇水經注二：「安息國畫革旁行爲書記也。」〇度人經曰：「敷落神真，普度天人。」注：「敷，散也。落，布也。乃散真文布置諸天，令其執持，普度天人，皆成妙道。」






登高丘而望远海





此题旧无传闻。郭茂倩《乐府诗集》编是诗于相和曲中魏文帝“登山而远望”一篇之后，疑太白拟此也，然文意却不类。



登高丘，望远海。六鳌骨已霜，三山流安在?[一]扶桑半摧折，[二]白日沉光彩。[三]银台金阙如梦中，秦皇、汉武空相待。[四]精卫费木石，鼋鼍无所凭。[五]君不见骊山、茂陵尽灰灭，牧羊之子来攀登。[六]盗贼劫宝玉，[七]精灵竟何能。穷兵黩武今如此，[八]鼎湖飞龙安可乘。[九]

[一]《列子》：渤海之东，不知几亿万里，有大壑焉，实惟无底之谷。其中有五山焉，一曰岱舆，二曰员峤，三曰方壶，四曰瀛洲，五曰蓬莱。五山之根无所连着，常随潮波上下往还，不得暂峙焉。仙圣毒之，诉之于帝，帝恐流于西极，失群圣之居，乃命禺疆使巨鳌十五，举首而戴之。迭为三番，六万岁一交焉。五山始峙。而龙伯之国有大人，举足不盈数步，而暨五山之所，一钓而连六鳌，合负而趋，归其国，灼其骨以数焉。于是岱舆、员峤二山，流于北极，沉于大海。仙圣之播迁者巨亿计。



[二]《山海经》：“汤谷上有扶桑，十日所浴，在黑齿北，居水中，有大木，九日居下枝，一日居上枝。”



[三]江淹《别赋》：“日下璧而沉彩。”



[四]张衡《思玄赋》：“聘王母于银台。”注云：“银台，王母所居。”《史记》：自威、宣、燕昭使人入海求蓬莱、方丈、瀛洲。此三神山者，其传在渤海中，去人不远。患且至，则船风引而去。盖尝有至者，仙人及不死之药皆在焉。其物禽兽尽白，而黄金银为宫阙。未至，望之如云。及到，三神山反居水下。临之，风辄引去，终莫能至云。及至秦始皇并天下，至海上，则方士言之不可胜数。始皇自以为至海上而恐不及矣。使人乃赍童男女入海求之。船交海中，皆以风为解，曰未能至，望见之焉。今天子遣方士入海，求蓬莱、安期生之属，居久之，求蓬莱、安期生莫能得。



[五]精卫鸟，常衔西山木石以湮东海，详见《大鹏赋》注。《竹书纪年》：穆王三十七年，大起九师，东至于九江，架鼋鼍以为梁，遂伐越，至于纡。“精卫”二句，盖言海之深广，非木石可填，而鼋鼍为梁之说，亦虚而无所凭据，以明三山之必不可到也。



[六]《汉书》：秦始皇帝葬于骊山之阿，下锢三泉，上崇山坟，其高五十余丈，周回五里有余。石椁为游馆，人膏为灯烛，水银为江海，黄金为凫雁。珍宝之藏，机械之变，棺椁之丽，宫馆之盛，不可胜原。又多杀宫人，生埋工匠，计以万数。天下苦其役而反之，骊山之作未成，而周章百万之师至其下矣。项籍燔其宫室营宇，往者咸见发掘。其后牧儿亡羊，羊入其凿，牧者持火照求羊，失火烧其藏椁。《汉武外传》：元狩二年二月丁卯，帝崩。三月葬茂陵。《北齐书》：终自灰灭。



[七]《晋书》：汉天子即位一年而为陵。天下供赋三分之，一供宗庙，一供宾客，一充山陵。汉武帝享年久长，比葬而茂陵不复容物，其树皆已可拱。赤眉取陵中物，不能减半，于今犹有朽帛委积，金玉未尽。



[八]《三国志·陆抗传》：“穷兵黩武，动费万计。”



[九]《抱朴子》：“黄帝于荆山之下，鼎湖之中，飞九丹成，乃乘龙登天也。”






卷一百四



卷之一百四

洪武九年二月乙酉朔。

丙戌，命重定王府官制。王相府设左、右相二人，武相一人，文相一人，左、右傅二人，武傅一人，文傅一人，首领官长史二人，录事二人。罢王傅府及典签司咨议官并护军府，增设伴读四人，选老成、明经、慎行之士任之，侍读四人，收掌文籍，少则缺之。

定诸王、公主岁供之数。亲王岁支米五万石，钞二万五千贯，锦四十疋，纻丝三百疋，纱、罗各一百疋，绢五百疋，冬、夏布各一千疋，绵二千两，盐二百引，茶一千斤，马匹草料月支五十匹，其叚疋岁给，匠料付王府自造；靖江王岁赐米二万石，钞一万贯，余物比亲王减半，马匹草料月支二十匹。公主未受封每岁支纻丝一十疋，纱一十疋，罗一十疋，绢三十疋，夏布三十疋，木绵布三十疋，绵二百两；已受封，赐田庄一所，岁收粮一千五百石，钞二千贯。亲王子男未受封，每岁支拨纻丝一十疋，纱一十疋，罗一十疋，绢三十疋，夏布三十疋，木绵布三十疋，绵二百两；女未受封比男未受封减半给赐；男已受封郡王者，每岁支拨米六千石，钞二千八百贯，锦一十疋，纻丝五十疋，罗二十五疋，纱二十五疋，绢一百疋，夏布一百疋，木绵布一百疋，绵五百两，盐五十引，茶三百斤，马匹草料每月支一十匹；女已受封及已嫁者，每岁支拨米一千石，钞一千四百贯，其叚疋于所在亲王国带造给付。皇太子次嫡子并庶子既封郡王之后，必俟出阁，每岁拨赐与亲王子已封郡王者同，女俟及嫁，每岁拨赐与亲王女已嫁者同。凡亲王世子岁赐与已封郡王同，郡王嫡长子袭封郡王者，其岁赐比始封郡王减半支给。郡王女已封县主及已嫁者，岁支米五百石，钞五百贯，其余叚、疋等物比亲王女已受封者并减半支给。郡王诸子年及十五，每位拨赐田六十顷，以为永业，并除租税，诸子所生之子，唯世守永业。

丁亥，遣御史大夫汪广洋释奠于先师孔子。

置王府典膳所。典膳正、副各二人，司酝二人，典宝所典宝正、副各二人，其正副兼以中官、流官为之，门官二人，正一人，副一人。

戊子，祭大社、大稷。

己丑，泰安州民于蒿里得玉匣，内有玉简十六，有司献诸朝。验其刻，乃宋真宗祀泰山后土文。上曰：“古者祀天用玉，后世祀后土亦用玉，岂非推广其义欤？今观此，乃先代帝王致敬神祇之物。”命仍瘗其所。

岁星逆行入太微，犯左执法。

庚寅，调金华千户所军士补温州卫。

壬辰，朝日。

癸巳，享先农。

以武宁县知县马植等五十七人为秦、晋、燕府长史、审理、奉祀等官。

丙申，祀太岁、风云雷雨、岳镇、海渎、钟山、京畿山川、四季、月将、京都城隍诸神。正殿设太岁、风云雷雨、五岳、五镇、四海、四渎、钟山凡七坛，东西庑各三坛，东则京畿山川、夏、冬二季、月将，西则春、秋二季、月将、京都城隍。各位陈设仪与四年同，但正殿共设酒尊三、爵七、帛篚七于殿东南，西向，祝案于殿外王道西；东、西庑各设酒尊三、爵三、篚三于坛南，北向。正殿七坛，上亲行礼，东、西庑遣官分献。其分献礼：典仪唱“奠帛”，行初献礼时，分献官诣盥洗所搢笏，盥帨，出笏，俟皇帝行礼至正殿第六坛，遂诣各神位前搢笏，奠帛，献爵，出笏，复位，余皆如旧仪。

遣官祭旗纛。初，旗纛与太岁、风云雷雨诸神合祭于城南。是年正月，既别建旗纛庙于山川坛左，遂定以上躬祀山川之日，遣旗手卫官行礼。其正祭旗头、大将、六纛大神、五方旗神、主宰、战船正神、金鼓、角、铳、炮之神，弓、弩、飞枪、飞石之神，阵前、阵后神祇、五昌等众凡七位共一坛，其祭物与先农同，帛七，黑二白五。其正祭仪：献官及陪祀官俱常服入就位，候皇帝至山川坛。典仪唱“迎神”，乐作，赞四拜，献官及陪祀官各四拜。典仪唱“奠帛，行初献礼”，赞“诣盥洗所，诣酒尊所”，乐作，赞司尊者举幂酌酒，执事者以爵受，酒赞诣神位前跪，执事者以帛跪进，献官受帛，以授执事者，奠于神位前，执事者以爵跪进，赞“献爵”，献官献爵。赞“读祝”，读祝官取祝，跪读讫。赞“俯伏，兴，平身，复位”，献官俯伏，兴，平身，复位，乐止。典仪唱“行亚献礼”，乐作，执事者以爵受酒，献于神位前，毕，乐止。典仪唱“行终献礼”，仪同亚献，乐止。典仪唱“饮福，受胙”，献官诣饮福位，赞“跪”，献官跪，执事者以爵跪进，赞“饮福酒”，献官受爵，饮福酒，执事者以胙跪进，赞“受胙”，献官受胙，赞“俯伏，兴，平身，复位”，献官俯伏，兴，平身，复位，赞“再拜”，献官及陪祭官皆再拜。典仪唱“彻馔”，乐作，执事者各诣神位前彻馔，乐止。典仪唱“送神”，乐作，赞“四拜”，献官及陪祭官皆四拜，乐止。典仪唱“读祝官奉祝，掌祭官奉帛馔，各诣燎所”，乐作，赞“望燎”，献官及陪祭官各诣望燎所，乐止，赞“礼毕”。其祝文曰：“惟神钦天命而无私，助扬威武，有功国家，兹当仲春，谨遵常典，特以牲醴，遣官致祭，神其鉴知。”

丁酉，遣官祭京都城隍之神于其庙。

赐诸王仓库名：秦府曰广丰，晋府曰广盈，燕府曰广有，靖江府曰广益。

礼部奏：“皇子、孙、弟、侄表笺内称谓未有定式。今谨议皇太子、亲王于天子前自称曰长子皇太子某、第几子某王某，称天子曰父皇陛下，皇后曰母后殿下；若孙自称曰长孙某封某、第几孙某封某，称天子曰祖父皇帝陛下，皇后曰祖母皇后殿下；若天子之弟则自称曰第几弟某封某，称天子曰大兄皇帝陛下，皇后曰尊嫂皇后殿下；若天子之侄则自称曰第几侄某封某，称皇帝曰伯父皇帝陛下、叔父皇帝陛下，皇后曰伯母皇后殿下、叔母皇后殿下；若封王者其分居伯叔父及伯叔祖之尊，则自称曰某封臣某，称皇帝曰皇帝陛下，皇后曰皇后殿下；若从孙、再从孙、三从孙自称曰从孙某封某、再从孙某封某、三从孙某封某，称皇帝曰伯祖皇帝陛下、叔祖皇帝陛下，皇后曰伯祖母皇后殿下、叔祖母皇后殿下。”制曰：“可。”

戊戌赐京卫士卒钞有差

己亥，立太庙栋宇。上躬告祀后土，躬祀历代帝王。

庚子，上以秦王樉、晋王 及今上将之国，命先往凤阳观祖宗肇基之地，俾知王业所由兴，且命皇太子率之，祭开国功臣，然后行。

调扬州卫军士千人补登州卫、高邮卫，军士千人补宁海卫。

户部奏：“文武官吏俸、军士月粮自九月为始，以米、麦、钞兼给之。其陕西、山西、北平给米什之五，湖广、浙江、河南、山东、江西、福建、两广、四川及苏、松、湖、常等府给米什之七，余悉以钱钞准之；储麦多者则又于米内兼给，每钱一千、钞一贯各抵米一石，麦减米价什之二。”从之。

辛丑，秦王樉、晋王 、今上至凤阳。

置礼祭所，设礼祭正，正八品，副，从八品，以内使为之，典扬王、徐王园墓四时之祀。

甲辰，以河间府知府偰斯为户部郎中。

乙巳，以梅圭等二十五人为六部郎中、员外郎、主事。

己酉，太白昼见，自乙巳至于是日。

甲寅，置华州潼关仓。








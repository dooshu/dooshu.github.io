173　知果更姓爲輔氏説不同　智過即智果


晉語：「知宣子將以瑶爲後，知果曰：『不如宵也。』弗聽。知果别族於太史爲輔氏。」【原注】通鑑取此。戰國策「知伯帥趙韓魏」章：「張孟談因朝智伯而出，遇智過轅門之外。智過入見智伯，曰：『二主殆將有變。』智過言之不聽，出，更其姓爲輔氏。」【原注】韓非子同，云更其族。〇案：韓非子十過篇載智過事。智過，即智果也。全云：「通鑑以事屬郄疵。」二説之先後不同。

【集證】古今人表知過繫於趙襄子之後，從戰國策也。師古曰：「知過即知果。」

【元圻案】國語作知果，國策作智過，當云「智過即知果也」。閻、何本皆作「智過即智果也」，蓋仍顔師古之誤。






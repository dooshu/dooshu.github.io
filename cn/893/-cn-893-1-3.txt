惜余春赋





天之何为令北斗而知春兮，回指于东方。[一]水荡漾兮碧色，[二]兰葳蕤兮红芳。[三]试登高而望远，极云海之微茫。魂一去兮欲断，泪流颊兮成行。吟清风而咏沧浪，[四]怀洞庭兮悲潇湘。[五]何余心之缥缈兮，与春风而飘扬。

[一]《冠子》：“斗柄东指，天下知春。”何休《公羊传注》：“昏斗指东方曰春，指南方曰夏，指西方曰秋，指北方曰冬。”



[二]荡漾，水摇动貌。



[三]《楚辞·七谏》：“上葳蕤而防露。”王逸注：“葳蕤，盛貌。”《广韵》：“葳蕤，草木花垂貌。”



[四]《韵会》：“江水出荆山，东南流为沧浪之水。”《括地志》云：“水出嶓冢山，为沮、为瀁、为沔、为汉，至均州为沧浪之水。”《楚辞》：“渔父歌曰：‘沧浪之水清兮，可以濯吾缨。沧浪之水浊兮，可以濯吾足。’”



[五]《一统志》：洞庭湖在岳州府城西南。《禹贡》：“九江孔殷。”注云：即洞庭也。沅、渐、元、辰、叙、酉、澧、澬、湘九水，皆合于此，故名九江。又九江，沅、澬、湘最大，皆自南而入，荆江自北而过，洞庭潴其间，名为五潴。《战国策》云，秦与荆战，大破之，取洞庭五潴是也。每岁六七月间，岷峨雪消，水暴涨，自荆江逆入洞庭，清流为之改色。潇水源出九疑山，南流至三江口，东北与迤水合。又东北流至永州府城外，北流至湘口，会于湘。湘水源出广西兴安县阳海山，西北流至永州，与潇水合，曰潇湘。至衡阳与蒸水合，曰蒸湘。至沅州与沅水合，曰沅湘。会众流以达洞庭。



飘扬兮思无限，念佳期兮莫展。[一]平原萋兮绮色，[二]爱芳草兮如剪。惜余春之将阑，[三]每为恨兮不浅。

[一]《楚辞》：“与佳期兮夕张。”



[二]《尔雅》：“大野曰平，广平曰原。”后人合称之以谓旷野之地。《说文》：“绮，文缯也。”颜师古曰：“即今之细绫也。”



[三]《韵会》：“阑，晚也，又尽也，衰也。”



汉之曲兮江之潭，[一]把瑶草兮思何堪。[二]想游女于岘北，[三]愁帝子于湘南。[四]恨无极兮心氲氲，目眇眇兮忧纷纷。[五]披卫情于淇水，[六]结楚梦于阳云。[七]

[一]张衡《南都赋》：“游女弄珠于汉皋之曲。”《楚辞》：“屈原既放，游于江潭。”汉曲，谓汉水湾曲处。江潭，谓湘江深汇处。



[二]瑶草，草之珍美者，故以美玉喻之，犹琪花玉树之谓。江淹诗：“瑶草正翕赩



[三]《诗·周南》：“汉有游女，不可求思。”《太平寰宇记》：“岘山在襄州襄阳县南十里。”



[四]《楚辞》：“帝子降兮北渚，目眇眇兮愁余。”王逸注：“帝子谓尧女也。尧二女娥皇、女英随舜不反，堕于湘水之渚，因为湘夫人。”



[五]眇眇，好貌。氲氲，聚而不散之意。



[六]《诗·卫风》：“淇水在右，泉源在左，巧笑之瑳，佩玉之傩。”鲍照诗：“发郢流楚思，涉淇兴卫情。”



[七]《太平御览》：《襄阳耆旧传》曰：楚襄王与宋玉游于云梦之野，将使宋玉赋高唐之事。望朝云之馆，上有云气，崒乎直上，忽而改容，须臾之间，变化无穷。王问宋玉曰：“此何气也?”对曰：“所谓朝云者也。昔者先王游于高唐，怠而昼寝，梦一妇人，暧乎若云，皦乎若星，将行未至，如浮如倾，详而视之，西施之行。王悦而问焉，对曰：‘我，夏帝之季女也，名曰瑶姬，未行而亡，封于巫山之阳台。精魂为草，实为灵芝，媚而服焉，则与梦期。所谓巫山之女，高唐之姬，闻君游于高唐，愿荐枕席。’王因幸之，去而辞曰：‘妾在巫山之阳，高丘之岨，旦为朝云，暮为行雨。朝朝暮暮，阳台之下。’早旦视之，果如其言。故为立庙，号朝云焉。”江淹诗：“相思巫山渚，怅望阳云台。”《一统志》：“阳台山在夔州府巫山县北，高百尺，上有阳云台遗址。阳云台即阳台也。”



春每归兮花开，花已阑兮春改。叹长河之流速，送驰波于东海。[一]春不留兮时已失，老衰飒兮逾疾。恨不得挂长绳于青天，系此西飞之白日。[二]

[一]《上林赋》：“驰波跳沫。”



[二]傅玄诗：“岁暮景迈群光绝，安得长绳系白日。”



若有人兮情相亲，[一]去南国兮往西秦。见游丝之横路，网春辉以留人。沉吟兮哀歌，踯躅兮伤别。[二]送行子之将远，[三]看征鸿之稍灭。[四]心于垂杨，随柔条以纠结。望夫君兮咨嗟，[五]横涕泪兮怨春华。[六]遥寄影于明月，送夫君于天涯。

[一]《楚辞》：“若有人兮山之阿。”



[二]《韵会》：“踯躅，住足也。”



[三]鲍照诗：“居人掩闺卧，行子夜中饭。”



[四]江淹诗：“云边有征鸿。”



[五]《楚辞》：“望夫君兮未来。”



[六]苏武诗：“努力爱春华，莫忘欢乐时。”李善注：“春华，喻少时也。”






顾副使大典八首

【闺思】

朝日斜照户，垂杨低拂床。

新篁未解箨，幽兰已谢芳。

桑蛾齐绕树，海燕竞窥梁。

玉箸流残粉，金炉冷夕香。

罗衾空有梦，无信往辽阳。

【渡黄河】

疲马日投北，间关意若何。

星霜催短鬓，风雨渡长河。

远道逢人少，归心入梦多。

未能逃世网，微尚竟蹉跎。

【舟夜忆郡斋眺阁】

舟移泽国暮烟长，望入沧波思渺茫。

遥忆郡斋清绝处，万山孤阁夜焚香。

【九月十七夜与周国雍话旧】

霜满蒹葭月满地，断烟疏树影参差。

天涯莫道相逢易，昨岁今宵是别离。

【梅下吹笛】

红筵绿酒扑寒香，树树梅花压粉墙。

忽见玉鳞飞夜月，自吹长笛坐胡床。

【沈少卿席上有赠】

曾向毗陵怨别离，十年重见不胜悲。

相看共有江州泪，湿尽青衫是此时。

【闲居杂兴】

坐来黄叶满渔矶，小阁疏灯对掩扉。

竹覆古墙经雨暗，夜分时复见萤飞。

【重登虎丘】

剑壑秋风起暮烟，寒泉落木自依然。

翻因解组重来日，悔别青山二十年。


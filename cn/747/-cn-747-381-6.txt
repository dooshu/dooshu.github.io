○请省官状（乾元三年上来大夫）唐邓等州县官

〈右方城县旧万馀户，今二百户已下，其南阳、向城等县更破碎於方城。每县正员官及摄官共有六十人。〉

以前件如前。自经逆乱，州县残破，唐、邓两州，实为尤甚。荒草千里，是其疆畎；万室空虚，是其井邑；乱骨相枕，是其百姓；孤老寡弱，是其遗人。哀而恤之，尚恐冤怨，肆其侵暴，实恐流亡。今贼寇凭陵，镇兵资其给养；今河路阻绝，邮驿在其供承。若不触事救之，无以劳勉其苦。为之计者，在先省官。其方城湖阳等县正官及摄官，并户口多少，具状如前。每县伏望量留令并佐官一人，馀并望勒停。谨录状上。


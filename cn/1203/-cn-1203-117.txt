卷一百十七

钦定四库全书

御选历代诗余卷一百十七

司经局洗马掌局事兼翰林院修撰加二级【臣】王奕清奉旨校刊

词话【南宋一】

光尧当内修外攘之际尤以文德服远至於宸章睿藻日星昭垂者非一绍兴二十八年将郊祀有司以太常乐章篇序失次文义弗协请遵真宗仁宗朝故事亲制祭享乐章诏从之自郊社宗庙?共十有四章肆笔而成睿思雅正宸文典赡所谓大哉王言也至於一时闲适寓景而作则有渔父词十五章又清新简远备骚雅之体其词有曰薄晚烟林澹翠微江边秋月已明辉纵远柁适天机水底闲云片段飞又曰青草开时已过船锦鳞跃处浪痕圆竹叶酒柳花氊有意沙鸥伴我眠又曰水涵微影澹虚明小笠轻蓑未要晴明镜里縠纹生白鹭飞来空外声词不能尽载观此数篇虽古之骚人

词客老於江湖擅名一时者不能企及【廖莹中江行杂録】慈寜殿赏牡丹时椒房受册三殿极欢高宗洞逹音律自制曲赐名舞杨花停觞命小臣赋词令内人歌之以玉卮侑酒为夀左右皆呼万岁词云牡丹半坼初经雨雕槛翠幕朝阳娇困倚风台榭遶羣芳洗烟凝露向清晓步瑶池月里霓裳轻笑淡拂宫黄浅拟飞燕新妆杨柳啼鸦昼永正秋千亭馆风絮池塘三十六宫簪艳粉浓香慈寜玉殿庆清赏占东君谁比花王良夜高烛荧煌影里留住年光此康伯可乐府所载高宗又尝使御前画工写曾海野喜容带牡丹一枝命吕本中作赞云一枝国艳两鬓东风高宗大喜【贵耳録】

绍兴中禁中避暑多御复古选德?殿及翠寒堂纳凉长松修竹浓翠蔽日层峦奇岫静窈萦深寒瀑飞空下注大池可十亩池中红白菡萏万柄盖园丁以瓦盎别种分列水底时易新者庶几美观又置茉莉素馨建兰麝香藤朱槿玉桂红蕉闍婆薝卜?南花数百盆於广庭鼔以风轮清芬满殿御榻两旁各设金?数十架氷雪如山纱?前後皆悬挂伽兰木真蜡龙涎等香珠百余蔗浆金盌珍果玉壶初不知人间有尘暑也洪景卢学士尝赐对於翠寒堂当三伏中战栗不可久立高宗问故遣中贵人以北绫半臂赐之则境界可想见矣景卢作词纪恩而出【周密岁时记】

隆兴元年五月三日晚胡铨侍上於内殿之秘阁蒙赐金凤牋就所御玉管笔并龙脑墨凤咮研又赐以花藤席命铨视草毕唤内侍司?满头花备酒上御玉荷杯铨用金鸭杯令潘妃唱贺新郎兰香执玉荷杯上自注酒赐铨曰贺新郎者朕自贺得卿也酌以玉荷杯者示朕饮食与卿同器也铨再拜谢贺新郎词中有所谓相见了又重午上曰今重午不数日矣词中又有湘江旧俗之句上曰卿流落海岛二十余年得不为屈原之葬鱼腹者皆天地祖宗之灵留卿以辅朕也铨流涕上亦黯然俄而迁坐进入宝羮洗盏更酌上命潘妃执玉荷杯唱万年欢此词乃仁庙所制上饮讫亲唱一曲名喜迁莺且谓铨曰朕每在宫中不妄作歌祗侍太上宴时有旨令唱始作之今夕与卿相会朕意甚欢故作此乐卿耳又曰昨朕苦嗽故声音稍涩卿勿嫌铨奏曰太上退闲陛下御宇正当勉力恢复然此孝养亦宜时有上曰卿真忠臣也汉之汲黯唐之魏徵亦不过是上又问铨在海南时所作诗文铨一一奏对时漏已四下上又凭阑四望顷之天竺钟声已动御苑已鸦噪矣【澹庵老人玉音问答】

乾道三年三月初十日上遣使至德夀宫奏知太上连日天气甚好欲一二日间恭请车驾幸聚景园看花取自圣意选定一日太上云传语官家备见圣孝春和景明正可游豫但出去祗为看花今本宫後园亦有几株好花不若来日请官家过来闲看遂遣提举官同到南内奏过遵依讫次日进早膳後车驾与皇后太子过宫起居二殿讫先至灿锦亭进茶宣召知阁门并两府以下六员侍宴同至後苑看花两廊并是小内侍及幕士全效西湖铺放珠翠花朶翫具疋帛及花篮閙竿市食等许从内人关扑次至球场看小内侍抛彩球蹴秋千又至射厅看百戏依例宣赐回至清妍亭看荼蘼就登御舟遶堤闲游亦有小舟数十只供应杂艺嘌唱鼓板蔬菓与湖中一般太上倚阑闲看适有双燕掠水飞过传旨令曾觌制词遂进阮郎归云柳隂庭院占风光呢喃春昼长碧波新涨小池塘双双蹴水忙萍散漫絮悠扬轻盈体态狂为怜流去落红香衔将归画梁既登舟知阁张抡进柳梢青云柳色初匀余寒似水纎雨如尘一阵东风縠纹微皱碧沼鳞鳞仙娥花月精神奏凤管鸾弦鬬新万岁声中九霞杯内长醉芳春曾觌和进云桃靥红匀梨腮粉薄鸳径无尘凤阁凌虚龙池澄碧芳意鳞鳞清时酒圣花神看内苑风光又新一部仙韶九重鸾仗天上长春各有宣赐次至静乐堂看牡丹进酒三盏太后邀太皇官家同到刘婉容奉华堂聼摘阮奏曲罢婉容进茶讫遂奏太后云近教得二女童琼华緑华并能琴阮下棊写字画竹背诵古文欲得就纳於官家遂令各呈技艺并进自制阮谱三十曲太后遂宣赐婉容宣和殿玉轴沉香槽三峡流泉正阮一面白玉九芝道冠北珠缘领道氅银三百两绢三百疋会子一百万贯是日三殿并醉酉牌还内自此官家知圣意不欲频出劳人遂奏知命修内司於北内後苑建造冷泉堂叠巧石为飞来峯开展大池引注湖水景物并如西湖其西又建大楼取苏轼诗句名曰聚远并是上御名恭书又御制堂记太上赋诗令上恭和刻石是岁翰苑进端午帖子云聚远楼前面面风冷泉堂下水溶溶人间炎热何由到正是瑶台第一重又曰飞来峯下水泉清台沼经营不日成境趣自超尘世外何须方士覔蓬瀛皆纪实也【乾淳起居注】

淳熙六年春车驾迎太上太后游聚景园乘步辇至瑶津西轩都管刘景进新制泛兰舟曲各赐银绢是岁太上圣夀七十有三上亲捧玉酒船进太上酒斟酒入船则船中人物花草俱动太上饮尽又至锦壁赏花有牡丹十余丛各有牙牌金字为记又另采数千朶插水精玻璃天青汝窰金瓶中太上前又独设沉香桌列白玉碾花商尊高三尺径一尺三寸上插照殿红十五枝随驾各官皆赐两面翠叶滴金牡丹御书扇沉香为柄知阁张抡进壶中天一阕云洞天深处赏娇红轻玉高张云幕国艳天香相竞秀琼蕊清光如昨露洗妖妍风传馥郁云雨巫山约春浓似酒五云台榭楼阁圣代治?功成一尘不动四境无鸣柝屡有丰年天助顺基业增隆山岳两世明君千秋万岁永享昇平乐东皇呈瑞更无一片花落【西湖志余】

淳熙八年元日上坐紫宸殿引见讫即率皇后皇太子太子妃至德夀宫行朝贺礼是岁太上圣夀七十有五欲再行庆夀礼太上不许至是乃密进黄金酒器二千两上侍太上於椤木堂香阁内说话宣押棊待诏并小说孙奇等十四人下棊两局各赐银绢讫官家恭请太上太后来日就南内排当初二日进早膳讫遣太子到宫恭请官家亲至殿门拱迎亲扶太上降辇至损斋进茶次至清燕殿闲看书画翫器约午时初後苑供进酥酒十色熬煮午正三刻就凌虚排当进酒三盏至萼緑华堂看梅上进银三万两会子十万贯太上云此无用钱处不须得上再三奏请止受三分之一未初雪大下正是腊前太上官家大喜云今年正欠些雪可谓及时太上云雪却甚好但恐长安有贫者上奏云已令有司比去年倍数支散矣太上亦命提举官於本宫支拨官会照朝廷数目发下临安府支散贫民一次又移至明远楼张灯进酒节使吴琚进喜雪水龙吟词云紫皇高宴仙台双成戏撃璚苞碎何人为把银河水翦甲兵都洗玉様乾坤八荒同色了无尘翳喜氷消太液暖融鳷鹊端门晓班初退圣主忧民深意转鸿钧满天和气太平有象三宫二圣万年千岁双玉杯深五云楼迥不妨频醉细看来不是飞花片片是丰年瑞太上大喜赐镀金酒器二百两细色段疋复古殿香羔儿酒?太后命本宫歌板色歌此曲进酒太上尽醉一更後宣轿儿入便门上亲扶上辇还宫【乾淳起居注】

淳熙九年八月十五日驾过德夀宫起居太上留坐至乐堂进早膳毕命小内侍进彩竿垂钓上皇曰今日中秋天气甚清夜间必有好月色可少留看月上恭领圣旨索车儿同过射厅观御马院使臣打球进市食看水傀儡晚宴香远堂堂东有万岁桥长六丈余并用吴璘进到玉石甃成四畔雕镂栏槛莹彻可爱桥中心作四面亭用白椤木盖造极为雅洁大池十余亩皆是千叶白莲凡御榻御屏酒具香匳器用并用水精南岸列女童五十人奏清乐北岸芙蓉阁一带并是教坊近二百人待月初上箫韶齐举缥缈相应如在霄汉既入座乐少止太上召刘贵妃令独吹白玉笙霓裳中序上自起执玉杯奉两殿酒并以垒金嵌宝注椀杯盘?物赐贵妃侍宴官开府曾觌恭进壶中天慢一首云素飇扬碧看天衢稳送一轮明月翠水瀛壶人不到比似世间秋别玉手瑶笙一时同色小按霓裳叠天津桥上有人偷记新阕当日谁幻银桥阿瞒儿戏一笑成痴絶肯信羣仙高宴处移下水精宫阙云海尘清山河影满桂冷吹香雪何劳玉斧金瓯千古无缺上皇大喜曰从来月词不曾用金瓯事可谓新奇赐金束带紫番罗水晶注盌一副上亦赐宝盏古香至一更五点还内是夜隔江西兴亦闻天乐之声【乾淳起居注】

淳熙十年八月十八日上诣德夀宫恭请两殿往浙江亭观潮进早膳讫御辇及内人车马并出候潮门先是命修内司於浙江亭两旁?缚蓆屋五十间至是并用彩缬幕帟得旨从驾百官各赐酒食并免侍班从便观看先是澉浦金山都统司水军五千人抵江下至是又命殿司新刺防江水军临安府水军并行阅试军船摆布西兴龙山两岸近千只管军官於江面分布五阵乘骑弄旗标枪舞刀如履平地点放五色烟炮满江及烟收炮息则诸船尽藏不见一只奉旨自管军官以下并行支犒一次自龙山以下贵邸豪民彩幕凡二十余里车马軿阗几无行路西兴一带亦皆?缚幕次彩绣照江有如铺锦市井水人弄潮儿?凡百余人皆手持十幅彩旗踏浪争雄直至海门迎潮又有踏混木水傀儡水百戏撮弄等各呈技艺并有支赐太上喜见顔色曰钱塘形胜东南所无上起奏曰钱塘江潮亦天下所无有也太上宣谕侍宴官令各赋酹江月一曲至晚进呈太上以吴琚为第一其词云玉虹遥挂望青山隐隐一眉如抹忽觉天风吹海立好似春霆初发白马凌空琼鳌驾水日夜朝天阙飞龙舞凤郁葱环拱吴越此景天下应无东南形胜伟观真奇絶好是吴儿飞彩帜蹴起一江秋雪黄屋天临水犀云拥看击中流楫晚来波静海门飞上明月两宫并有宣赐至月上还内【乾淳起居注】绍兴间洪景卢在临安试词科三塲毕与数友同过抱劒街孙氏妓楼夜月如昼正凭阑抚几两烛结花灿若连珠孙氏黠慧白坐中客曰今夕桂魄皎洁烛花呈祥诸君较艺兰省高掇无疑请各赋一词为他日佳话座中有何自明即操笔作浣溪沙词云草草杯盘访玉人灯花呈喜座添春邀郎覔句要清新黛浅波娇情脉脉云轻柳弱意真真从今风月属闲人衆传观叹赏恨其末句失意景卢作临江仙词云绮席留欢欢正洽高楼佳气重重钗头小篆烛花红直须将喜事来报主人公桂月十分春正半广寒宫殿匆匆姮娥相对曲阑东云梯知不远平步蹑东风孙满酌一觥劝洪曰此瑞殆为君设也必高中矣已而景卢果奏名赐第【词苑】

淳熙间御舟过断桥见酒肆屏风上有风入松词云一春常费买花钱日日醉湖边玉騘惯识西湖路骄嘶过沽酒楼前红杏香中歌舞緑杨影里秋千暖风十里丽人天花压鬓云偏画船载得春归去余情付湖水湖烟明日重扶残醉来寻陌上花钿高宗称赏良久宣问何人所作乃太学生俞国宝也重扶残醉原词作重携残酒高宗笑曰此句不免寒酸气因改为扶残醉即日予释褐【中兴词话】

赵鼎中兴名相而词章婉媚不减花间其点绦唇云梦回鸳帐余香嫩更无人问一枕江南恨醉桃源云青春不与花为主花正开时春暮只有一尊芳醑留得青春住较花间更饶情思【古今词话】

忠简丁未九月南渡泊真州作满江红词最佳其词曰惨结秋隂西风送丝丝雨湿凝望眼征鸿几字暮投沙碛欲问乡关何处是水云浩荡连南北但修眉一抹有无中遥山色江上路天涯客肠已断头应白空搔首兴叹暮年离隔欲待忘忧除是酒奈酒行有尽愁无极便挽将江水入尊罍浇胸臆【百琲明珠】

韩蕲王生长兵间未尝知书晚岁忽若有悟能作字及小词一日至香林园苏仲虎尚书方宴客王径造之宾主欢甚尽醉而归明日王饷以羊羔且手书二词遗之其临江仙云冬日青山潇洒静春来山暖花浓少年衰老与花同世间名利客富贵与穷通荣华不是长生药清闲不是死门风劝君识取主人公单方只一味尽在不言中其南乡子云人有几多般富贵荣华总是闲自古英雄都是梦为官宝玉妻儿宿业纒年事已衰残须鬓苍苍骨髓乾不道山林多好处贪欢只恐痴迷悞了贤【西湖志余】

岳侯忠孝人也其小重山词梦想旧山悲凉悱恻之至词云昨夜寒蛩不住鸣惊回千里梦巳三更起来独自遶阶行人悄悄帘外月胧明白首为功名故山松菊老阻归程欲将心事付瑶筝知音少弦断有谁聼【古今词话】武穆贺讲和赦表云莫守金石之约难充谿壑之求故作词云欲将心事付瑶筝知音少弦断有谁聼盖指和议之非也又作满江红忠愤可见其不欲?闲白了少年头足以明其心事【话腴】

刘子翬晦庵之师以承务郎通判兴化军辞归隐武夷山有九日蓦山溪词云浮烟冷雨此日还重九秋去又秋来但黄花年年依旧平台戏马芜处问英雄茅舍小竹篱疎兀坐空搔首客来何有草草三杯酒一醉万缘空休贪他金印如斗病翁老矣谁共赋归欤芟陇麦网溪鱼未落他人後【屏山集】

张材甫南渡故老及见太平之盛者集中多应制词如蝶恋花朝中措霜天晓角杰作也【莲社词选】

曾海野东都故老及见中兴之盛尝侍宴上苑进阮郎归咏燕柳梢青咏柳一时推重其奉使旧京作上西平重到临安作感皇恩感慨淋漓甚得大体人所不及也【花庵词客】

叶少藴妙龄词甚婉丽晚岁落其华而实之能於简淡中时出雄杰合处不减东坡【关注】

叶梦得九月望日与客习射西园病不能射因作水调歌头以寄意云霜降碧天净秋事促西风寒声隐地初聼中夜入梧桐起瞰高城四頋寥落关河千里一醉与君同叠鼓閙清晓飞骑引琱弓岁将晚客争笑问衰翁平生豪气安在走马为谁雄何似当筵虎士挥手弦声响处双鴈落遥空老矣真堪惜回首望云中【词苑】陈去非词虽不多语意超絶可摩坡仙之垒【黄昇】张叔夏云去非临江仙一阕真是自然而然其词云忆昔午桥桥上饮坐中多是豪英长沟流月去无声杏花疎影里吹笛到天明二十余年成一梦此身虽在堪惊闲登小阁眺新晴古今多少事渔唱起三更清婉奇丽集中惟此最优【胡仔】

朱希真东都名士天资旷逸有神仙风致西江月二首可以警世之役役於非望之福者【花庵词客】

希真赋月词插天翠柳被何人推上一轮明月赋梅词横枝消痩一如无但空里疎花数点词意奇絶似不食烟火人语【张正夫】

康伯可有声乐府凡中兴以来粉饰治具及慈寜归养两宫欢集必假其应制尝於上元节进瑞鹤仙云瑞烟浮禁苑正绦阙春回新正方半氷轮桂华满溢花衢歌市芙蓉开徧龙楼两观见银烛星球光烂卷珠帘尽日笙歌盛集宝钗金钏堪羡绮罗丛里兰麝香中正宜游翫风柔夜暖花影乱笑声喧閙蛾儿满路成团打块簇着冠儿鬬转喜皇都旧日风光太平再见高宗览之极称赏风柔夜暖以下数语赐金甚厚【黄昇】

伯可词如柳耆卿音律甚协未免时有俗语【沈伯时】康与之长安怀古诉衷情云阿房废址汉荒丘狐兔又羣游豪华尽成春梦留下古今愁君莫上古原头泪难收夕阳西下塞鴈南来渭水东流如此等词居然不俗今有晏叔原亦不得独擅【王性之】

康伯可人痩也比梅花痩几分与李清照帘卷西风人比黄花痩同妙【王世贞】

左与言筞名之後入钱唐幕府时乐籍有名姝张芸女名浓者色艺妙天下与言甚眷之如盈盈秋水澹澹春山及帷云翦水滴粉搓酥之句皆为浓而作当时都人有晓风残月柳三变摘粉搓酥左与言之对其人物风流可以想见俶扰之後浓委身於立勲大将家易姓章疏封大国绍兴中左因覔官赴阙下暇日行天竺两峯间忽逢车舆甚盛中一丽人褰帘頋左而颦曰如今若把菱花照犹恐相逢是梦中视之乃浓也与言醒然有悟即拂衣东渡为浮屠【王仲言】

杨补之有赠妓周三五词调寄明月棹孤舟云宝髻双垂烟缕缕年纪小未周三五压衆精神出羣标格偏向衆中翘楚记得谯门初见处禁不定乱红飞去掌托鞵儿肩拖裙子悔不做闲男女补之在高宗朝累徵不起自号清夷长者而词之艳如此【古今词话】

阮闳休赠宜春官妓赵佛奴寄调洞仙歌云赵家姊妹合在昭阳殿因甚人间有飞燕见伊厎尽道独步江南便江北也何曾惯见怜伊情性好不解嗔人长带桃花笑时脸向尊前酒厎见了须归似恁地能得几回细看待不眨眼儿看着伊将眨眼工夫看伊几徧按闳休建炎初知袁州即致仕寓居宜春着诗话总龟而词复排奡协律如此然已为元曲开山矣【宜春遗事】

张孝祥紫微雅词汤衡称其平昔未尝着稿笔酣兴健顷刻即成却无一字无来处一日在建康留守席上作六州歌头张魏公读之罢席而入【朝野遗记】

曾慥曾惇故相之孙皆以词章擅名而端伯编乐府雅词尤有功词学其咏梅调笑令云清友羣芳右万槁纷披兹独秀天寒月薄黄昏後缟袂亭亭招手故山千里迷云岫借问如今安否【古今词话】

朱新仲南渡後待制填词尝雪中至西湖看梅作点绦唇词云流水泠泠断桥横路梅枝亚雪花飞下浑似江南画白璧青钱欲买春无价归来也风吹平野一点香随马西湖咏梅者多矣而不为琱琢自然大雅首推此词【词苑】

赵师侠词章摹写风景体状物态俱极精巧初不知其得之之易也其坦庵集中有谒金门词云沙畔路记得旧时行处蔼蔼疎烟迷远树野航横不渡竹里疎梅花吐照眼一川鸥鹭家在清江江上住水流愁不去师侠燕王德昭七世孙【尹先之】

淳熙间宗室赵彦端字德庄者赋西湖词有波厎夕阳红湿句为孝宗所赏曰我家里人也会作此?语【古今词话】太学服膺斋上舍郑文秀州人其妻寄以忆秦娥云花深深一鈎罗韤行花隂行花隂闲将柳带试结同心日边消息空沉沉画眉楼上愁登临愁登临海棠开後望到如今此词为同舍所见一时传播酒楼妓馆皆歌之【古杭杂记】

绍兴戊辰信州铅山驿壁有题玉楼春词不着姓氏今载於此东风杨柳门前路毕竟雕鞍留不住柔情胜似岭头云别泪多於花上雨青楼画幕无重数聼得楼边车马去若将眉黛染情深直到丹青难画处【能改斋漫録】胡铨以上书论王伦秦桧谪吉阳军又贬新州张棣曰铨何故未过海铨偶为词云欲驾巾车归去有豺狼当辙棣即迎桧意奏铨怨望於是送南海编管流落几二十年愁狖饥蛟涛潏波诡有非人世所堪者夀皇即位首复官即日召对留侍经筵杨万里称其骚词抉天之幽泄神之庾灵均以来一人而已【宋名臣言行録】

张元干以送胡铨及寄李纲词坐罪皆金缕曲也元干以此得名其送铨词云梦绕神州路怅秋风连营画角故宫禾黍厎事崐仑倾砥柱九曲黄流乱注聚万落千邨狐兎天意从来高莫问况人情易老悲难诉更南浦送君去凉生岸柳催残暑耿斜河疎星澹月断云微度万里江山知何处回首对牀夜语鴈不到书成谁与目尽青天怀今古肯儿曹恩怨相尔汝举大白聼金缕【百琲明珠】

王庭珪送胡铨远谪有句曰痴儿不了公家事男子要为天下奇又曰百辟动容观谏草几人回首愧朝班亦贬辰州其留别感皇恩云无情江水断送扁舟何处其感旧点绦唇云白发相逢犹唱当时曲皆可歌也【古今词话】王卢溪先生知时事阽危无宦游意学道着书若将终身焉胡忠简尝答以诗曰万卷不移顔氏乐一生无愧伯夷班可想见其人矣夀皇之代与朱晦庵同以诗人荐敦召再三踰年始至夀皇一见契合优诏奨之曰粹然纯儒凛有直节命直敷文阁年九十有三其诗词格力雅健兴寄高远不知其齿之宿也尝作上元鼓子词云玉漏春迟铁关金锁星桥夜暗尘随马明月应无价天半朱楼银汉波光射更深也翠娥如画犹在凉檐下盖寄点绦唇云【宋名臣言行録】

晦庵先生回文词几於家弦户诵矣其櫽括杜牧之九日齐山登高诗水调歌头一阕气骨豪迈则俯视辛苏音韵谐和则仆命秦柳洗尽千古头巾俗态词云江水浸云影鸿雁欲南飞携壶结客何处空翠渺烟霏尘世难逢一笑况有紫萸黄菊堪插满头归风景今朝是身世昔人非酬佳节须酩酊莫相违人生如寄何用辛苦怨斜晖不尽今来古往多少春花秋月那更有危机与问牛山客何必泪沾衣【读书续録】

吕居仁有咏柳花词云柳塘新涨艇子揺双桨闲倚曲阑成怅望是处春愁一様傍人几点飞花夕阳又送栖鸦试问画楼西畔暮云恐近天涯盖清平乐也居仁直忤柄臣深居讲道而小词乃工稳清润至此【啸翁词评】尤袤潜心理藴所着梁溪集长短句尤工其咏落梅瑞鹧鸪云清溪西畔小桥东落月纷纷水映空五夜客愁花片里一年春事角声中歌残玉树人何在舞破山香曲未终却忆孤山醉归路马蹄香雪衬东风【啸翁词评】杨万里不特诗有别才即词亦有奇致其好事近云月未到诚斋先到万花川谷不是诚斋无月隔一庭修竹如今才是十三夜月色已如玉未是秋光奇絶看十五十六昔人谓东坡词是曲子中缚不住者廷秀词又何多让乃知有气节人笔墨自然不同【续清言】

真德秀咏红梅词云两岸月桥花半吐红透肌香暗把游人误尽道武陵溪上路不知迷入江南去先是氷霜真态度何事枝头点点臙脂涴莫是东君嫌淡素问花花又娇无语盖蝶恋花也作大学衍义人又有此?词笔【宋名家词评】

王十朋以忠谏着称与胡澹庵同为孝宗所拔其梅溪集中咏荼蘼一阕云野态芳姿枝头占得春长久怕鈎衣袖不放攀花手试问东风花似当时否还依旧谪仙去後风月今谁有盖点绦唇也【词苑】

花庵词客曰杨万里极称张功甫之词玉照堂词以种梅得名如光揺动一川银浪九霄珂月是也周密曰张功甫西秦人其月洗高梧一阕乃咏物之入神者此白石论史邦卿词而及之【古今词话】

洪皓为通问使途间作梅花引即天涯池馆忆江梅几枝开使南来还带余杭春信到燕台之词也终以忤秦桧谪官则梅花引何减广平梅花赋乎【宋名家词评】

张子韶对策有夜桂飘香之语赵明诚妻嘲之曰露花倒影柳三变夜桂飘香张九成【词苑】

黄公度以第一人登第为赵忠简所器而秦桧颇衔之及召赴行在知非当路意而廹於君命故作青玉案词有云欲倩归鸿分付与鸿飞不住倚阑无语独立长天暮盖去就早定矣【知稼翁集跋】

葛立方卜算子词用十八叠字妙手无痕堪与李清照声声慢并絶千古本色学道人胸中乃有此奇特其词云袅袅水芝红脉脉蒹葭浦淅淅西风澹澹烟几点疎踈雨草草展杯觞对此盈盈女叶叶红衣当酒船细细流霞举【草窗词评】

周必大有点绦唇词赠歌者小琼作也秋夜乘槎客星容到天孙渚眼波微注待许牵牛渡见了还非重理霓裳谱期无误几年一遇莫讶周郎頋【词苑】

陈济翁南渡遗老有蓦山溪词云去年今日从驾游西苑彩仗压金波看水戏鱼龙曼衍宝津南殿宴坐近天顔金杯酒君王劝头上宫花颤六军锦绣万骑穿杨箭日暮翠华归拥钧天笙歌一片如今关外千里未归人前山雨西楼晚望断思君眼此词天下歌之舍人张孝祥以廷试第一移知潭州因宴客妓有歌之者至金杯酒君王劝头上宫花颤张之首不觉自为揺动者数四坐客忍笑指目者甚多而张不知也【能改斋漫録】

范成大行宜春道中见野塘春水可喜有怀旧隐作谒金门词云塘水碧仍带麴尘顔色泥泥縠纹无气力东风如爱惜恰似越来溪侧也有一双鸂?只欠柳丝千百尺繋船春弄笛成大出使回每思石湖故言之悒悒如此【杨慎】

乐府有五杂组及两头纎纎殆类小令孔平仲?爱作此以为词戱故亦效之作五杂组词云五杂组同心结往复来当牕月不得已话离别五杂组流苏缕往复来临行语不得已上马去五离组回纹机往复来锦梭飞不得已独画眉五杂组彩丝鍼往复来鸟投林不得已梦孤衾五杂组绶若若往复来大车铎不得已去丘壑五杂组侯门戟往复来道上檄不得已天涯客五杂组汉旌斾往复来宾鸿字不得已餐氊使五杂组非烟云往复来朝马尘不得已撄龙鳞又作两头纎纎词云两头纎纎探官茧半白半黑鹤氅缘腷腷膊膊上帖箭磊磊落落封侯面两头纎纎小秤衡半白半黑月未明腷腷膊膊扣户声磊磊落落金盘氷【范石湖集】

吴江三高祠前有钓雪亭盖渔人之窟宅也卢申之题贺新郎一阕云挽住风前柳问鸱夷当日扁舟近曾来否月落潮生无限事零乱茶烟未久漫留得蒪鲈依旧可是功名从来悞抚荒祠谁继风流後千古恨一搔首江涵鴈影梅花痩四无尘雪飞风起夜牕如昼万里乾坤清絶处付与渔翁钓叟又恰是题诗时候猛拍阑干呼鸥鹭道他年我亦垂纶手飞过我共尊酒【芦浦笔记】范致能帅蜀陆务观在幕府主宾酬倡人争传诵之陆尝春日游摩诃池上作水龙吟云摩诃池上追游路红緑参差春晚韶光妍媚海棠如醉桃花欲暖挑菜初闲禁烟将近一城丝管看金鞍争道香车飞盖争先占新亭馆惆怅年华暗换黯消魂雨收云散镜匳掩月钗梁拆凤秦筝斜鴈身在天涯乱山孤垒危楼飞观叹春来只有杨花和恨向东风满又在王忠州席上作玉蝴蝶云倦客平生行处坠鞭京洛解佩潇湘此夕何年来赋宋玉高唐绣帘开香尘乍起莲步稳银烛分行暗端相燕羞莺妬蝶扰蜂忙难忘芳尊频劝峭寒新退玉漏犹长几许幽情只愁歌罢月侵廊欲归时司空笑问微近处丞相嗔狂断人肠假饶相送上马何妨【词苑】

放翁娶唐氏女伉俪相得而弗获於姑陆出之後改适同郡赵士程春日出游相遇於禹迹寺南之沈园唐语其夫为致酒肴陆怅然赋钗头凤词云红酥手黄藤酒满城春色宫墙柳东风恶欢情薄一怀愁绪几年离索错错错春如旧人空痩泪痕红浥鲛绡透桃花落闲池阁山盟虽在锦书难托莫莫莫唐亦和之未几怏怏卒放翁复过沈园赋诗云落日城头画角哀沈园非复旧池台伤心桥下春波緑曾见惊鸿照影来【耆旧续闻】

放翁词纎丽处似淮海雄快处似东坡其感旧鹊桥仙一首华灯纵博雕鞍驰射谁记当年豪举酒徒一半取封侯独去作江边渔父轻舟八尺低篷三扇占断苹洲烟雨镜湖元自属闲人又何必官家赐与英气可掬流落亦可惜矣【词品】

放翁呈范至能待制双头莲末句云空怅望鱠美菰香秋风又起又夜闻杜鹃鹊桥仙末句云故山犹自不堪聼况半世飘然羁旅去国怀乡之感触绪纷来读之令人於邑【词统】

御选历代诗余卷一百十七








○贺正进物状

右，臣伏以青阳发春，肇宝历于兹始；元穹隆祚，仰圣寿而维新。正殿向明，班行承庆。顾臣等守土，列在东隅。空怀捧日之心，望云何及；独阙称觞之礼，鸣佩无因。瞻九重而在天，空倍情而增恋。前件物及衫段宣台卓座等，礼不惮轻，物斯展敬，节当有庆，用申致贡之诚；情苟为珍，愿比负暄之献。臣某不胜感恩忭跃屏营之至。


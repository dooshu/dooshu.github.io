○天晴景星见赋（以“有道之邦，德星昭见”为韵）

焕彼景星，丽於苍昊。其隐也，阴魄晦而氛雾作；其见也，夜景明而枪埽。敷大信以何言，抑殊祥而是考。祥所以叶天经，符帝道。既表应而无欺，亦照临而不私。祚圣而德斯至矣，悬象而人皆仰之。向晦且殊於中见，在天宁比乎明夷。垂至精而契至理，宏荡荡而播巍巍。不然，出房孰称乎舜德，居翼何贵乎尧时。今我皇齐七政以作则，奉三无以御极。上天降祥，景星昭德。固云其道不远，孰谓其神不测。晦明始见，助皇化之惟明；动息靡常，类乾健而不息。应阳精乃三其数，彰土德乃黄其色。既不孤而有邻，信元吉而柔克。时也云敛遥素，天澄远青。纤尘不起，微露斯零。掩映孤月，乘陵众星。回烛北辰，似将朝乎帝座；傍窥南极，疑欲观乎天庭。激高风以熠熠，耿斜汉之荧荧。青赤以辨其方，合散以通其变。连二气而初吐，混三光而乍见。否泰之运式孚，天地之心可见。景星之瑞也，曷与为双。俾具瞻於万邦。景星之德也，配乎悠久。粲荧煌於九有。於以赞高明，於以示休咎。察无声之载，非我何知；彰有道之邦，非我何守。不私其用，胡继明於月晦之时；克保其谦，故腾辉於日入之後。是时天鉴匪遥，德声孔昭。焕赫绵古，光扬圣朝，岂徒并连珠而迈同色，流碧落而耀青霄。


帝王气象占第五十三

凡天子气，内赤外黄，正四方所发之处，当有王者。若天子欲有游往处，其地亦先发此气，远近数里，如法计之。吉凶以日辰相克相生决期，亦如支干数法。

天子气如城门，隐隐在气雾中，恒带杀气森森然。

天子气如华盖，在气雾中，或有五色，又多在晨昏见。

天子气如千石仓，在气雾中。

凡王者气发，常以王相日多，与时及日辰相生，其法并在略例中。

天子气五色如山镇。

天子气如高楼在雾中。

《洛书》云：苍帝起，青云扶日；赤帝起，赤云扶日；黄帝起，黄云扶日；白帝起，白云扶日；黑帝起，黑云扶日。又云：气象青衣人垂手，在日西，天子之气。

敌上气如龙马，杂色郁郁冲天者，此皆帝王之气，不可击。若在吾军，战必大胜。

范增云：汉祖气皆为龙虎或五彩，此天子之气也。又云：吾使人望沛公，其气冲天，五色相掺，或似人，此非人臣之气也。又云：气如龟凤大人，有五彩其形，随王时发者，皆天子之气，多上达于天。


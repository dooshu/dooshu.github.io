祭封一品严太夫人文


国之隆昌，必有元臣。天寿平格，永康兆民。家之隆昌，必有贤配。缵严女功，以正厥内。臣劳主逸，刚唱柔承。代乾施化，配坤永贞。博观宇宙，邈焉寡伦。曰师相翁，暨其夫人。惟我元翁，小心翼翼。谟议帷幄，基命宥密。忠贞作干，终始惟一。夙夜在公，不遑退食。惟我夫人，式克承之。肃肃母训，煌煌令仪。纮苹藻，筐篚枲丝。居中作范，俨以妇师。笃生哲嗣，异才天挺。济美象贤，笃其忠荩。出勤公家，入奉辰省。义方之训，日夕惟谨。

嗟乎！国倚于翁，翁倚夫人。翁家有托，国乃用宁。我愿翁寿，齐于岱华。亦愿夫人，与之并驾。何期鸾驭，厌世遽谢。譬彼龙剑，雄存雌化。凡我朝士，下及台舆，奔惶载路，吊唁盈闾。匪夫人伤，实为翁吁。惜哉樊孟，今也则无。光光天宠，煜煜孙子。既寿且昌，载绥繁祉。彤管有辉，令闻不已。嗟乎夫人！固无憾矣。灵南发，祖道悠悠。跂予望之，章江之陬。白云紫气，帝里皇州。青裊有知，庶其来游。






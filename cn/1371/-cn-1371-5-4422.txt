远游

少年游宦日，肮脏耻沉浮。



见虎犹攘臂，逢狐肯叩头？



力行虽自许，早退岂人谋。



小艇烟波上，飘然得远游。



远游

姓字不须通，从来号放翁。



月明登暑雪，木落过秋风。



处处题僧壁，时时卧钓篷。



始知侯万里，未必是英雄。



远游

远游行复岁华新，嬾学刘郎问大钧。



一点不蒙稽古力，十分合作卧云身。

苦寒与酒顿增价，小雨为梅先辟尘。



拟佩一壶江路去，花边醉堕白纶巾。

远游

老子平生喜远游，流麈不惜闇貂裘。

江亭吹笛三巴夜，关路骑驴二华秋。



但使澄心同止水，自知幻境等浮沤。



悠然饱听松风睡，勾漏丹砂底用求？

远游

壮年不作故山归，老去方知浪走非。

挂日片帆吴赤壁，嘶风疋马蜀青衣。



交游虽广知心少，香火徒勤愿力微。



堪笑只今成底事，青灯无恙且相依。




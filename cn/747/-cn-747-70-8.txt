○授高承恭振武麟胜等军节度使制

门下：宇县乂安，戎夷即叙，虽亭障无虞於侵轶，而卒乘难废於训齐。况乎保固边方，控临杂虏，将付戎律，是择良才。银青光禄大夫检校刑部尚书兼右执金吾卫大将军御史大夫充右街使上柱国渤海郡开国公食邑三千户高承恭，昔尔先父，勤劳王室，式遏边陲，戡定庸蜀，事存竹帛，功铭鼎彝。惟尔承恭，克荷堂构，学通奇正，业擅机谋，宽宏得大将之风，质厚有端人之操。早升朝序，累践宠荣。拥缇骑以邀巡，勤彰夙夜；建油幢以镇抚，绩著公忠。嗣乃家声，为余爪士。朕以单于旧地，境接外蕃，备紫塞之风烟，屏黑山之寇盗，是用锡以麾节，俾作翰垣。於戏！张奂守节（一作正），却酋长之金鐻；陈泰惟公，缄豪右之宝货。遂得羌戎稽颡，种落归心，行之非难，勉企前哲，罔违训诫，负我知人。仍兼八座之崇，式重三军之任，保兹终始，懋乃嘉猷。可检校刑部尚书兼安北都护御史大夫充振武麟胜等军州节度观察处置等使，散官勋封如故，主者施行。


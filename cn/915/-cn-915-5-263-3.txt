◇羽扇赋

惟羽扇之攸兴，乃鸣鸿之嘉容。产九皋之中泽，迈雍喈之天聪。表高义于大易，著诗人之雅章。赖兹翮以内飞，曜羽仪于外扬。于时祝融持运，朱明发挥。奔阳冲布，飞炎赫曦。同カ隆於云汉，咸惨毒于中怀。尔乃登爽垲，临甘泉。敕清流，荫玄云。运轻融以容与，激清风于自然。披绡衽而入怀，飞罗缨之缤纷，众坐侃以怡怿，咸拊节以齐欢。感惠风之荡怀，咏棘心之所叹。于是暑气云消，献酬乃设。停神静思，且以永日。妍羽详回，清风盈室。动静扬晖，嘉好越逸。翻翻奕奕，飞景曜日。同素于凝霜，岂振鹭之能匹！（《艺文类聚》六十九）


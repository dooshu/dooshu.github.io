●卷一百四十四　乐考十七

○乐舞

雲门　大卷　大司乐以乐舞教国子，舞《雲门》、《大卷》。郑注："黄帝乐曰《雲门》、《大卷》。黄帝能成名万物，以明民共财。言其德如雲之所出，民得以有族类也。"

陈氏《乐书》曰："'《周官　大司乐》：舞《雲门》以祀天神。'传曰：'雲出天气，雨出地气。'则尧之乐，以《雲门》名之，以天气所由出入故也。世之论者，以黄帝之乐为《咸池》亦曰《雲门》、《大卷》。然《雲门》、《大卷》取诸天，《咸池》取诸地，其可合而一之乎？《周官》以《雲门》为六变之乐，郭友直以十二成直言之，不知奚据而云？魏王朗谓自《雲门》至《大武》，皆太庙舞乐名。然则六乐之用众矣，岂特为太庙设哉？"

大咸　《大司乐》郑注："《大咸》、《咸池》，尧乐也。尧能殚均刑法以仪民，言其德无所不施。"

陈氏《乐书》曰："庄周尝谓黄帝之《咸池》，又谓黄帝张《咸池》之乐於洞庭之野；《乐纬》、《吕氏春秋》、《前汉志》、《曰虎通》、李善亦谓黄帝作《咸池》。则《咸池》为黄帝之乐，信矣。郑康成、贾公彦释《周礼》，遽以《雲门》、《大卷》为黄帝乐，《大咸》为尧乐，是溺於世次先後之说，而不知考正名实之过。《咸池》虽黄帝所作，而尧亦修而用之，故其作《大章》之乐，未足以为备，至修用黄帝之乐，然後备乐矣。故曰，《大章》，章之也；《咸池》，备矣。《雲门》、《大卷》、《大章》所以表尧之体天道也，《咸池》所以表尧之体地道也，不然，其能光被四表，格於上下者哉？昔武仲尝谓《咸池》、《六英》，所以陈清庙协人神也。然《清庙》，周人祀文王之诗也，而以《咸池》之乐陈之，岂周人兼而用之乎？考之《周官》，舞《咸池》以出地示。传曰：'洗光《咸池》。'则《咸池》日所出之地，八变之乐也。古者一变为一成，则八变其八成欤！郭友直以十成言之，非也。"

大｛殸召｝　《大司乐》郑注："《大｛殸召｝》，舜乐也，言其能绍尧之道也（｛殸召｝，上昭反）。"

吴季札见舞《韶箾》者（箾音箫），曰："德至矣哉！大矣！如天之无不帱也，如地之无不载也。虽甚盛德，其篾以加矣！"

陈氏《乐书》曰："《周官》舞《大｛殸召｝》以祀四望，又以之礼人鬼，则｛殸召｝之为乐，无所不通。奏之天地之间，则四望之神可格也。奏之宗庙之中，则人鬼之灵可礼也。《书》曰：'《箫韶》九成。'盖帝王功成作乐，所以象成者也。遭秦煨烬之馀，六乐残缺，惟馀《韶》、《武》而已。汉室龙兴，更为《文治》、《五行》之舞，其名虽存，而实已亡矣。"

舜帝乃诞敷文德，舞干、羽于两阶（干，楯；羽，翳也。皆舞者所执。修阐文教，舞文舞於宾主阶间抑武事），七旬，有苗格（讨之不服，不讨自来，明御之者必有其道）。

大夏　《大司乐》郑注："《大夏》，禹乐也。禹治水平土，言其德能大中国也。"

吴季札见舞《大夏》者，曰："美哉！勤而不德，非禹其谁能修之！"

陈氏《乐书》曰："《周官　大司乐》言'奏九德之歌，九｛殸召｝之舞'；瞽矇'掌九德六诗之歌，以役大师。'《春秋传》曰：'水、火、金、木、土、榖，谓之六府。正德、利用、厚生，谓之三事。六府三事，谓之九功。九功之德，皆可歌也，谓之九歌。'｛殸召｝舜乐也，谓之九｛殸召｝之舞；则《大夏》，禹乐也，谓之九德之歌，得非《九夏》之乐乎？《钟师》：'凡乐事以钟鼓奏《九夏》：《王夏》、《肆夏》、《昭夏》、《纳夏》、《章夏》、《齐夏》、《族夏》、《祴夏》、《骜夏》。'杜子春曰：'王出入奏《王夏》，尸出入奏《肆夏》，牲出入奏《昭夏》，四方来宾奏《纳夏》，臣有功奏《章夏》，夫人祭奏《齐夏》，族人侍奏《族夏》，客醉而出奏《祴夏》公出入奏《骜夏》。'盖王者之於天下，出而与物相见，则粲然有文明之华、功业之大，然多故生於丰大之时，而无故见於随时之义，则其出而与民同患，又不可不思患而预戒之也。禹作《九夏》之乐，本九功之德以为歌，而《夏书》曰'劝之以九歌，俾勿坏'，曷尝不先患虑之而戒之哉？且天下之民，以王为之君，《九夏》之乐，以《王夏》为之君，故王出入奏《王夏》。尸非神也，象神而已，然尸之於神，在庙则均全於君，是与之相敌而无不及矣，故尸出入奏《肆夏》。牲所以食神，实以召之也，神藏於幽微，而有以召之，则洋洋乎如在其上，如在其左右，不亦昭乎？故牲出入奏《昭夏》。外之为出，内之为纳，四方之宾，或以朝而来王，或以祭而来享，非可却而外之也。容而纳之，系属之宾客悦远人之道也，故四方宾来奏《纳夏》。东南为文，西南为章，则章者文之成、明之著者也。人臣有功不锡乐以章之，则其卒至於黮暗不明，非崇德报功之道也，故臣有功奏《章夏》。古者将祭，君致齐於外，夫人致齐於内，心不苟虑，必依於道，手足不苟动，必依於礼，夫然致精明之德，可以交神明矣，故夫人祭奏《齐夏》。族人侍王，内朝以齿，明父子也；外朝以官，体异姓也。合之以道，不过是矣，故族人侍奏《族夏》。既醉而出，并受其福；醉而不出，是谓伐德。非特於礼为然，乐亦如之。是以先王之於乐，未尝不以祴示戒焉，故客醉而出奏《祴夏》。大射，公入，骜则公与王同德，爵位莫重焉。然位不期骄而骄至，禄不期侈而侈生，则自放骄慠之患，难乎免於身矣。是以先王之於乐，未尝不以骜示戒焉，故公出入奏《骜夏》。盖礼胜易离，乐胜易流，《九夏》之乐，必终於祴骜者以反为文故也。若然，尚何坏之有乎？《诗》言钟鼓既戒，与此同意。《九夏》之乐，有其名而亡其辞，盖若《豳雅》、《豳颂》矣。虞、夏之世，非特有文舞，亦有武舞矣，舞干羽于两阶是也。後周朝会之礼，帝出入奏《王夏》，太子出入奏《肆夏》，王公出奏《骜夏》，诸侯献玉帛奏《纳夏》，宗室会聚奏《族夏》，食举奏《深夏》。北齐文宣之世，宗庙群臣出入奏《肆夏》，牲出入、荐毛血奏《昭夏》，入门、升坛、饮福、就燎奏《王夏》。梁武之时，凡客出入及帝出閤、入宁、升堂并奏《肆夏》。然则禹奏《九夏》。而王道成，齐、梁、後周亦奏之而王道衰者，非《九夏》之乐不善也，为其徒有禹乐之名，而无禹乐之实故也。禹乐谓之《大夏》，而季札曰'美哉，勤而不德'者，以其不自满，假有大而能谦必豫故也。公羊子家驹曰：'朱干玉戚以舞《大夏》，八佾以舞《大武》。'《大夏》，文乐也，以八佾舞之则可，以朱干、玉戚舞之，岂所宜哉？《礼记　明堂》位言：'朱干玉戚、冕而舞《大武》，皮弁素积，裼而舞《大夏》。'《祭统》言：'朱干玉戚以舞《大武》，八佾以舞《大夏》。'其言非不当也，然不专施於周公之庙，而或用於群公之庙，非成王崇德报功之意也。虽然备《九夏》之乐，惟天子为然，元侯不与焉；享元侯则《肆》、《昭》、《纳》三《夏》而已，大夫不与焉。故大夫而奏《肆夏》，自赵文子始也。《周礼》谓之《肆》、《昭》、《纳》，《鲁语》谓之《繁》、《遏》、《渠》，故杜子春以为每《夏》而有二名也。吕叔玉谓《肆夏》，《时迈》也；《繁》、《遏》，《执竞》也；《渠》，《思文》也，岂非不知三《夏》禹乐非周乐然邪？"

大濩　《大司乐》郑注："《大濩》，汤乐也。汤以宽治民而除其邪，言其德能使天下得所也。"

吴季札见舞《韶濩》者，曰："圣人之弘也，而犹有惭德，圣人之难也。"

陈氏《乐书》曰："《吕氏春秋》曰：'汤命伊尹作为《大濩》，歌《晨露》，周人舞之以享先妣。'荀卿曰：'步中《武》、《象》，趋中《韶》、《濩》，所以养耳也。'春秋之时，宋人作《桑林》之舞以享晋侯，则《大濩》、《桑林》之舞，商人之後作之，非始汤也。荀卿言周之《勺》、《武》起，而《韶》、《濩》废，是不知周兼用六乐之意也。"

大武　《大司乐》郑氏注："《大武》，武王乐也。武王伐纣，以除其害，言其德能成武功。"

吴季札见舞《象箾》、《南籲》者（《象箾》，舞所执，《南籲》，以籲舞也。皆文王之乐），曰："美哉！犹有憾（美哉，美其容也。文王恨不及己致太平也）。"见舞《大武》者（武王乐），曰："美哉！周之盛也，其若此乎！"

《乐记》："夫《武》始而北出，再成而灭商，三成而南，四成而南国是疆，五成而分，周公左，召公右，六成复缀以崇，天子夹振之而四伐，盛威於中国也。分夹而进，事蚤济也；久立於缀，以待诸侯之至也（注并见《乐》历代沿革）。"

陈氏《乐书》曰："《春秋传》曰：'於文止戈为武，戈则器也，所以示事；止则象也，所以示志。'《诗序》曰：'桓讲武，类禡也。'桓，武志也。言武志，则讲武其事也。《大武》之义，不过如此。盖乐之一变为一成，文乐九成，九变故也，武乐六成，六变故也。周人始作备乐而合乎祖，不过《大武》而已，其成於变可知也。《记》曰，《武》始而北出，再成而灭商，三成而南，四成而南国是疆，五成而分周公左、召公右，六成复缀，以崇天子。则二王之後戾止而观厥成者，得非所以崇天子之意欤！《周官》、《大司乐》：'奏无射，歌夹锺，舞《大武》，以享先祖。'然则武奏《大武》，歌是诗而舞之可知矣。《记》有言：八佾以舞《大武》，语其数也。朱干玉戚以舞《大武》，语其器也。冕而舞《大武》，语其服也。《周官》、《乐记》皆先《大夏》，後《大武》，以世次先後言之。《祭义》、《明堂位》皆先《大武》後《大夏》者，尊时王之制故也。"

象　《内则》："成童舞《象》。"注："先学《勺》，後学《象》，文武之次也。成童，十五以上。"

陈氏《乐书》曰："吉事有祥，象事知器。维周之祯则福之，先见事之有祥者也。《象》舞则王事兆见事之器者也。吉事之祥，寓之於象事之器，则文王舞《象》成者，孰非形容文王所以有天下之象邪？《乐记》曰：'乐者非谓弦歌干扬，乐之末节也，童子舞之。'《内则》曰：'成童舞《象》。'盖文王之时，虽王事兆见，而大统犹未既集也。以未既集之统，舞之以未成人之童，此所以谓之《象舞》欤！《文王世子》、《明堂位》、《祭统》、《仲尼燕居》皆言'下而管《象》'，《春秋传》亦曰'《象箾》、《南》'。籲文王之乐，歌《维清》於堂上，奏钟鼓於堂下，舞《象》於庭，其所形容者，熙邦国之典而已，未及於法则也；肇上帝之禋而已，未及於群祀也。熙邦国之典，则人受之矣；肇上帝之禋，则天受之矣。然则维周之祯，岂过是哉？先儒以《象》为武王乐，而託以三象之说，误矣。"

勺　《内则》："十有三年，学乐、诵诗、舞《勺》。"

陈氏《乐书》曰："勺水为汋勺，酒为酌是酌，者有挹而损之之道也。《大武》之乐，武王作之於前，成王酌先祖之道，以成之於後。其事则武，其道则养天下。然武所以毒天下而反有以养之者，以武有七德，而安民、和众、阜财固在其中矣。其作乐告成而形容之，不亦可乎？《燕礼》言'若舞则《勺》'，《记》言'十有三年舞勺成童舞《象》'，皆小舞也。朱干、玉戚、冕而舞《大武》，则大舞也。《周官》大舞以大司乐掌之，小舞以乐师掌之。然则周之舞，岂不重於武宿夜乎？此《勺》、《象》所以不言大异乎《大武》配六乐而谓之大也，岂非以大统大勋，至是然後集邪？《传》曰：'舜乐莫盛於《韶》，周乐莫盛於《勺》。'以《韶》为盛，则是以《勺》为盛，不知莫重於《武》之说也。《白虎通》谓周公之乐曰《勺》，其为智亦疏矣。"

夹漈郑氏曰："古有六舞，後世所用者《韶》、《武》二舞而已。後世之舞，亦随代皆有制作，每室各有形容，然究其所常用及其制作之宜，不离是文武二舞也。臣疑三代之前，虽有六舞之名，往往其所用者亦无非文武二舞，故孔子谓《韶》尽美又尽善，《武》尽美矣未尽善，不及其他，诚以舞者声音之形容也，形容之所感发，惟二端而已。自古制治不同，而治具亦不离文武之事也，然《雲门》、《大咸》、《大韶》、《大夏》、《大濩》、《大武》凡六舞之名，《南陔》、《白华》、《华黍》、《崇邱》、《由庚》、《由仪》凡六笙之名，当时皆无辞，故简籍不传，惟师工以谱奏相授耳。古之乐惟歌诗则有辞，笙舞皆无辞，故《大武》之舞，秦始皇改曰《五行之舞》，《大韶之舞》汉高帝改曰《文始之舞》，魏文帝复《文始》曰《大韶舞》，《五行舞》曰《大武舞》，并有谱无辞，虽东平王苍有《武德舞》之歌，未必用之。大抵汉魏之世，舞诗无闻。至晋武帝泰始九年，荀勖曾典乐，更文舞曰《正德》，武舞曰《大豫》，使郭夏、宋识为其舞节，而张华为之乐章。自此以来，舞始有辞，而有辞失古道矣。"

帗舞　《乐师》："掌教国子小舞，有帗舞。"《鼓人》："凡祭祀，百物之神，鼓帗舞者。"《舞师》："掌教帗舞，帅而舞社稷之祭祀。"女巫："掌岁时祓除旱暵，则舞雩。"盖帗之为言，祓也。社稷及百物之神，皆为民祓除，故以帗舞舞之。然则教国子以是责之，保社稷故也。郑司农曰："帗舞者，全羽；羽舞者，析羽。"郑康成曰："帗，析五采缯为之"，今灵星舞子持之是也。其亦互备之欤！

羽舞　《乐师》："凡国有羽舞。"《舞师》："掌教羽舞，帅而舞四方之祭祀。"《籲师》："掌教国子舞羽龡籲。祭祀，则鼓羽籲之舞，宾客飨食亦如之。"《诗》曰："右手秉翟。"所谓羽舞者，翟羽可用为仪，执之以舞，所以为蔽翼者也。春秋之时，隐公问羽数於众仲，众仲曰："天子用八，诸侯用六，大夫四，士二。"羽舞之制，自天子达於士，名位不同，舞亦异数，不过降杀以两而已。诸侯用六羽，则是考仲子之宫而用之，非僭而何？圣人言初献，所以贬之也。

皇舞　《舞师》："掌教皇舞，帅而舞旱暵之事。"《乐师》："掌教国子小舞，有皇舞。"盖皇，阴类也，而能为其类之长，阴中之阳也。旱暵则欲达阴中之阳，故以皇舞舞之，与巫师、女巫之舞同意。皇舞者，以羽冒覆头，上衣饰翡翠之羽。又曰：皇，杂五采羽如凤凰色。

旄舞　《传》曰："葛天氏之乐，三人操氂牛尾而歌八阕。"欲旄者，其氂牛之尾欤！古之人非特操之以歌，亦操之以舞。旄牛之尾，舞者所持，以指麾犹旌旗。注："氂牛之尾，乡士所设以标识者也。"《周官》："旄人掌教舞散乐，舞夷乐。"然则旄舞，岂亦旄人所教邪！

干舞　《司干》："掌舞器。祭祀，舞者既陈，则授舞器：既舞，则受之。宾飨亦如之。"《司兵》："祭祀，授舞者兵。"《司戈盾》："祭祀，授旅者殳，故士戈盾，授舞者兵亦如之。"言兵则不止於干，言干则一器而已。《郊特牲》曰："朱干设锡，冕而舞《大武》。"《明堂位》曰："朱干玉戚，冕而舞《大武》。"《乐记》曰："乐者非谓干扬也，乐之末节也，故童子舞之。"《祭统》曰："及舞，君执干戚就舞位。"则干者自卫之兵，非伐人之器也。自天子达於童子，未尝不执是舞之，所以象其有武事也，然亦特乐之末节而已。故乐师教国子以之者，欲其由末以知本也；舞师祭山川以之者，以其有阻固扞蔽之功也。汉舞先《武德》，後《文始》；唐舞先《七德》，後《九功》。其意以为武以威众而平难，文以附众而守成。平难在所先，守成在所後。唐太宗谓封德彝曰："朕始虽以武功兴，终以文德绥海内。"谓文容不如蹈厉，斯言过矣。考之於古，《周官》："司兵掌五兵五盾，以待军事。"《诗》曰："龙盾之合。"又曰："蒙伐有苑。"《春秋传》曰："狄虒弥建大车之轮以为橹。"《国语》曰："官师奉文犀之渠以为盾。"先儒以橹为大盾，以伐为中干，则盾之见於经传有橹、干、伐、渠之异名，其为盾一也。盾之为物，以革为之，其背曰瓦。《左传》曰"中其楯瓦"是也。其瓦设鍚，《记》曰"朱干设锡"是也。朱质而绘以龙，龙之外，又绘以杂羽（蒙，杂羽也）。其系之也以绣韦，其属绣韦也以纷。《书》曰"敿乃干"。敿者，系以纷也。《国语》曰"轻罪赎以鞼盾"，则鞼土绣韦也。舞者所执之干，其制如此。隋初，武舞三十二人执戈，三十二人执戚，皆配以盾，而半执龙盾，半执龟盾，盖惑於郑氏其背如龟之说也。是不知所谓龟者，其背耳，非其饰也。孔安国释《书》之《禹谟》以舞干羽为文舞，又失之矣。今之卤簿即干橹之橹，岂古者橹卤通用邪？

人舞　以手舞之而无所执．舞以干戚羽旄为饰。以手舞足蹈为容。故《乐记》乐师均以人之手舞终焉。《通礼义纂》曰："古者臣之於君，有拜手稽首之礼。"自後魏以来，臣之受恩者，皆以手舞足蹈为喜忭之极也。岂亦源流於此欤！

野舞《地官》："舞师掌教小舞，凡野舞则皆教之。"教舞至於野人不遗，则舞师所教，亦无所不至矣。

《正义》曰："大司乐所教《雲门》以下六舞是大舞；舞师所教帗舞以下七者是小舞。《内则》云'十三舞《勺》，成童舞《象》'是小舞。又云'二十舞《大夏》'，即此六舞也。"陈氏《乐书》："曰执干扬而舞之，兵舞也；列五采缯为之，帗舞也；析众鸟羽为之，羽舞也；以凰之羽为之，皇舞也；以旄牛之尾为之，旄舞也。郑司农曰：'社稷以帗，宗庙以羽，四方以皇，辟雍以旄，兵事以干，星辰以人。'郑康成曰：'四方以羽，宗庙以人，山川以干，旱暵以皇。'然古之於大祭祀，有备乐必有备舞。《春秋》书'有事於太庙，《万》入去籲'，则宗庙用干与羽矣。若夫散而用之，则有所不备，故山川以干，社稷以帗，四方以羽，旱暵以皇，二郑之论疏矣。《大司乐》曰'舞《咸池》以祭地示'，则社稷不特帗舞也；'舞《大夏》以祭山川'，则山川不特兵舞也。於《咸池》之类，言其章不言其器，於帗舞之类，言其器不言其章，互备故也。《书》言：'舞干羽于两阶'《乐记》：'比音而乐之，及干戚羽旄谓之乐。'《郊特牲》、《明堂位》、《祭统》皆言：'朱干玉戚，以舞《大武》，皮弁素积，以舞《大夏》'《简兮》之诗言'硕人俣俣，公庭万舞'，继之'左手执籲，右手秉翟'，要皆先武後文者，盖尧舜揖逊，其舞先干後羽，以苗民逆命故也；汤武征伐，其舞先武後文者，以有武功为大故也。"

按：《正义》以《雲门》、《大卷》、《大咸》、《大夏》、《大濩》、《大武》为大舞，以帗舞、羽舞、皇舞、旄舞、干舞、人舞为小舞。然以愚观之，《雲门》以下，舞之名也，若帗，若羽，若皇，若旄，若干，若人，则舞之具也。有此六者之具，然後可以舞，此六代之舞，非於小舞之外，别有所谓大舞也。盖六代之舞，其名虽异，而所用之具则同。然必谓之帗舞、羽舞云者，以其或施之社稷，或施之山川旱暵之属，其用各有不同耳。舞师所教，是各指其所习而言，故谓之帗舞、羽舞。大司乐所教，是通指其集大成而言，故谓之《雲门》、《大咸》，譬之为学帗、羽、皇、旄、干、人，则诵诗读书是也；《雲门》至《大武》，则作文是也。而诵诗读书，固所以作文也。《乐书》互相备之说得之。

△舞器

相　状如鼙，韦表糠里，以漆〈足夾〉局，承而击之，所以辅乐。《乐记》："治乱以相。"诸家乐图多以相为节。是相所以辅乐，亦所以节舞。今太乐武舞用之。二工在舞者之左，手抚两端，以节舞者之步，岂亦得相之遗制欤！或谓相即拊也，误矣。《乐记》言"会守拊鼓"於前，而以"治乱以相"继之，则拊以倡乐，相以节乐，岂得同为一器乎？

应　小舂谓之应，所以应大舂所倡之节也。《周官》笙师掌教，牍长七尺，应则如桶而方，六尺五寸，中象柷有椎连底，左右相击以应柷也。礼图，其形正圆而内外皆朱。

牍以竹为之，五寸，杀其声而使小，所以节乐也。故舂牍，《周官》以笙师掌之，以教祴乐焉，祴以示戒节之故也。盖牍有长短，长者七尺，短者三尺，虚中如筩而无底，其端有两窍而髹画之，列之於庭，以两手筑地，为宾出之节也。

雅　笙师掌教雅以教《祴夏》，盖宾出以雅，欲其醉不失正也；工舞以雅，欲其讯疾不失正也。先儒谓状如漆桶而弇口，大二围，长五尺六寸，以羊韦鞔之，旁有两纽，疏画武舞，工人所执所以节舞也。

戈　《周官　司戈盾》："祭祀授舞者兵。"《文王世子》："春夏学干戈。"汉迎秋乐亦用之。隋初，武舞三十二人执戈，三十二人执戚，皆配以盾焉。然则古之人寓习兵於乐舞之间，至於干戈戚扬弓矢之类，靡所不执，其除戎器，戒不虞之意可知矣。

籲　《籲师》："祭祀鼓羽籲之舞。"《文王世子》："秋冬学羽籲。"《宾之初筵》曰："籲舞笙鼓。"《春秋》："《万》入去籲。"则秉籲而舞，其来尚矣。《诗》曰："左手执籲，右手秉翟。"盖籲所以为声，翟所以为容也。

弓矢　《大司乐》"大射，令奏《驺虞》，诏诸侯以弓矢舞"，《乐师》"燕射，帅射夫以弓矢舞"，盖周人之制。

戚　《礼》曰："朱干玉戚，以舞大武。"盖干，盾也，所以自蔽；戚，斧也，所以待敌。朱干，白金以饰其背。《记》曰"朱干设鍚"是也。玉戚，剥玉以饰其柄。楚工尹路曰"剥玉以为鏚柲"是也。舞武执干戚，则舞夏执籲翟矣。然朱所以象事，玉所以象德。武以自蔽者为主，而待敌者非得已也。故其宣布著尽以为事者，欲自蔽而已。至於持以待敌者温纯之德耳，此武舞之道。汉高祖令舞人执干戚，舞《武德之舞》，光武迎秋气，亲执干戚，舞《雲翘育命之舞》，亦庶乎近古也。然武尽美矣，未尽善也。故干戚之舞，又非所以为备乐欤。宋朝太乐舞器，第加绘饰而已，其去古制远矣，可不复之乎！

扬（钺）　《诗》曰："干戈戚扬。"《乐记》曰："乐者，非谓干扬也，故童子舞之。"《广雅》曰："钺，戚斧也。"毛苌谓扬，钺也。孔安国谓刘，斧属。盖扬、钺、戚、斨、刘，皆斧也，特所由之名异耳。黄钺以金饰其柄也，玉戚以玉饰其柄也，盖皆有刚断之材焉。

翟　《诗》曰："右手秉翟。"《左传》曰："五雉为五工正。"《尔雅》有"鸬诸雉、鷮雉、鳩雉、鷩雉、秩秩海雉、鸐山雉、翰（汗）雉、鵫雉、翬雉、鹞雉，南方曰｛士局｝（俦），东方曰鶅，北方曰鵗，西方曰鷷，"而舞之所取者，特鸐山雉耳，以其羽尤可用为仪故也。南齐郑义更以翟为笛饰以髦，籲饰以羽。梁武帝曰："翟是五雉之一，取其毳羽以秉之耳，宁谓羌笛邪？"其说是也。今太乐以雉羽攒叠为之，而髹画其柄，岂亦近古制欤！《春秋　公羊传》鲁隐公五年："考仲子宫，初献六羽。"何休曰："鸿，羽也，所以象文德之风化疾也。"是泥於《渐卦》"其羽可用为仪"之说，不知《礼》有夏籲之文，《诗》有秉翟之义也。

鹭　《宛邱》曰："无冬无夏，值其鹭羽；无冬无夏，值其鹭翿。"盖鹭羽，舞者所执；鹭翿，舞者所建。既值其所执之鹭羽，又值其所建之鹭翿，是常舞而不知反也。《宛邱》刺之，岂不宜哉？今太乐文舞，不以翟羽，而以鹭羽舞之，素而无文，特陈国之淫乐，非先王雅舞也。易而复古，此其时乎。

翿　纛　羽葆幢　《君子阳阳》曰："左执翿。"《宛邱》曰："值其鹭翿。"《尔雅》曰："翿，纛也。"郭璞以为今之羽葆幢。盖舞者所建以为容，非其所持者也。今太乐所用高七尺，干首栖木凤，注髦一重，缀纁帛，画升龙焉。二工执之，分立於左右，以引文舞，亦得古之遗制也。

旌　春秋时，宋人作《桑林之舞》，以享晋侯。舞师题以旌夏。晋侯惧，退，入於房。去旌，卒享而还。旌夏，大旌也。舞者行列以大旌表识之也。《大射礼》："举旌以宫，偃旌以商。"亦其类欤！然武乐，象成者也，故得以旌参之。今太乐所用注旄三重，高与纛等，二工分立左右，以引武舞，亦得古之遗制。

节　《尔雅》曰："和乐谓之节。"盖乐之声有鼓以节之，其舞之容有节以节之。故先代之舞，有执节二人之说。至今因之，有析朱缯三重之制，盖有自来矣。

麾（晕干）　《周官》："巾车掌木路，建大麾，以田，以封蕃国。"《书》曰"左仗黄钺，右秉白旄以麾。"则麾，周人所建也。後世协律郎执之，以令乐工焉。其制高七尺，干饰以龙首，缀纁帛，画升龙於上。乐将作则举之，止则偃之。堂上则立於西阶，堂下则立於乐县之前，少西。《唐乐录》谓之晕干，今太常武舞用之。

箾　《大周正乐》："舞箭谓之箾。"《春秋传》："见舞象箾南籲者。"杜预曰："舞所执。"然其详不可得而知矣。

△舞衣

冕　记曰："朱干玉戚，冕而舞《大武》。"《祭统》曰："冕而总干，率其群臣，以乐皇尸。"《乐记》曰："食三老、五更於太学，天子冕而总干，所以教诸侯之弟也。"由此观之，天子冕而总干，郊祀则裘冕也，宗庙则衮冕、鷩冕也，食老，更则鷩冕而已。唐制：天子之制，大裘冕者，祀天地之服也；下至平冕者，郊庙舞郎之服也。先王之制冕而总干，非特施於郊庙，虽食老、更於太学亦用焉。以宗庙之礼，食老、更之贤德，亦可谓敬之至矣。若夫诸侯朱干设鍚，冕而舞《大武》，则又僭天子之礼，古人不为也。由此论之，诸侯冕而舞《大武》，《礼经》犹以为僭，况舞郎之舞，其可用平冕乎？然则如之何而可？曰爵弁以舞文，韦弁以舞武，不亦可乎？

按：冕服，先王之盛礼也，非郊庙祭祀之大事不服之。然天子亲冕而总干，则施之於郊庙及养老之时，盖敬之至而以盛礼事之也。唐人乃以平冕为舞郎之服，则是乐工可以服王公之服矣。窃意古人舞者，必自有其服，《书》所谓允之舞衣是也。其曰冕而总干云者，盖以祭祀养老之时，君服冕以从事，遂亲起舞以示敬，非曰舞者必合服冕也。又如祭祀之时，君亲牵牲割牲，养老之时，君亲执酱执爵，其时亦必皆以冕服从事，犹冕而总干之类也。然遂谓祭祀之牵牲割牲者，养老之执酱执爵者，虽贱有司皆服人君之服可乎？君亲耕藉田，则冕而朱紘躬秉耒，亦岂凡秉耒者，皆可冕服乎？後世不明其义，而以平冕为舞郎之服，误矣。流传既久，南唐之时，优伶遂有乞取大殷皇帝平天冠为戏以资笑噱者，盖後世之视舞，同乎戏剧，而又因其误以平冕为舞服，遂亦以戏衫视冕矣。

皮弁　《明堂位》曰："皮弁素积，裼而舞《大夏》。"盖皮弁以白鹿皮为之，其衣则布十五升其色，象之则素衣其衣也，素积其裳也。《大武》所以象征诛，必朱干玉戚，冕而舞之者，以武不可觌故也，《大夏》所以象揖逊，必皮弁素积，裼而舞之者，以文不可匿故也。《记》曰："裘之裼也见美也，服之袭也充美也。"礼不盛，服不充，故大裘不裼，则袭充可知也。由是观之，裼袭未尝相因也。干戚羽籲，未尝并用也，於《大夏》言裼而舞，则《大武》冕而舞，必用袭矣。於《大武之舞》言干戚，则《大夏之舞》必用羽籲矣。

陈氏《乐书》曰："《书》曰：'允之舞衣在西房。'孔安国曰：'允国所谓舞者之衣皆中法。'然古者皮弁素积冕服之外无所经见，特汉舞者之衣，法五方色，谓之五行之舞。汉去三代未远，疑亦得古遗制也。唐赵慎言曰：'今祭器茵褥总随五方，五郊衣服独乖其色，舞者常持皂饰，工人皆服绛衣，臣愚窃不便之。其舞人工人衣服，请依方色。宗庙黄色，仍各以所主标袖。'亦可谓知言矣。今诚祖述其制而行之，使舞工之服，五郊各放五色，天祀以元，地祭以黄，宗庙以绣，亦庶乎近古。若夫宗庙以黄，则不知地示果用何色邪？"

舞缀兆　《乐记》："其治民劳者其舞行缀远，其治民逸者其舞行缀短。"注："缀谓酇，舞者之位也。兆，其外营域也。民劳则德薄，酇相去远，舞人少也。民逸则德盛，酇相去近，舞人多也。"

陈氏《乐书》曰："《周官》：'大胥以六乐之会正舞位，小胥巡舞列。'《经》曰：'行其缀兆，行列得正焉。'盖位则酇也，所以为缀列则佾也，所以为行，正之以辨其序，巡之以肃其慢。则治民劳者，酇远而佾寡，其德杀故也；治民逸者，酇短而佾多，其德盛故也。非故不同。凡各称德而已。天子之於诸侯，生则旌以舞，没则表以谥。观舞之行缀，足以知临民之德；闻谥之异同，足以知为治之行。然则为诸侯者，孰不敏德崇行，以法天下後世为哉？今之舞者不列於庭，而列於堂下，其退文进武，不复有出入之序，非古人所谓八佾舞於庭，序出入舞者之意也。至於进退疾徐之际，又不复尽筋骨之力，以要钟鼓拊会之节，非古人所谓文以揖逊，武以击刺之意也。讲而习之，正今日之急务也。"（见书１９９７页）

万舞　《商颂》曰："《万舞》有奕。"《卫风》曰："公庭《万舞》"《鲁颂》曰："《万舞》洋洋。"《春秋》曰："《万》入去籲。"《左氏传》曰："考仲子之宫，将《万》焉。"又曰："楚令尹子元欲蛊文夫人，馆於宫侧而振《万》焉。"《晋志》曰："《万舞》象功。"是舞也，先王所以习戎备。自商至周所不易也。何休释《公羊》、《万舞》之说，以为象武王以万人伐纣，不亦失乎！武舞，一也。谓之《干舞》，其名也；谓之《万舞》，其数也。礼乐所谨，不过名数而已。

东莱吕氏曰："《万舞》，文、武二舞之总名也。《干舞》，武舞之别名也。《籲舞》，文舞之别名也。文舞又谓之《羽舞》。郑康成据《公羊传》以《万舞》为《干舞》，盖《公羊》释经之误也。《春秋》书"《万》入去籲，"言文、武二舞俱入，以仲遂之丧，於二舞之中，去其有声者，故去籲焉。文舞舞羽吹籲，《公羊》乃以《万舞》为武舞，与《籲舞》对言之，失《经》意矣。若《万舞》止为武舞，则《简兮》与《商颂》何为独言《万舞》，而不及於文舞邪？《左氏》载："考仲子之宫，将《万》焉。"妇人之庙，亦不应独用武舞也。然则《万舞》为二舞总名，明矣。

汉制：高庙奏《武德》、《文始》、《五行》之舞；孝文庙奏《昭德》、《文始》、《四时》、《五行》之舞；孝武庙奏《盛德》、《文始》、《四时》、《五行》之舞。《武德舞》者，高祖四年作，以象天下乐己行武以除乱也。《文始舞》者，曰本舜《韶舞》也，高祖六年更名曰《文始》，以视不相袭也。《五行舞》者，本周舞也，秦始皇二十六年，更名曰《五行》也。《四时舞》者，孝文所作，以示天下之安和也。盖乐己所自作，明有制也。（师古曰："言自制作也。"）乐先王之乐，明有法也（师古曰："遵前代之法。"）。孝景采《武德舞》以为《昭德》，以尊太宗庙。至孝宣，采《昭德舞》为《盛德》，以尊世宗庙。诸帝庙皆常奏《文始》、《四时》、《五行舞》云。高祖六年，又作《昭容乐》、《礼容乐》。《昭容》者，犹古之《昭夏》也，主出《武德舞》（苏林曰："言《昭容乐》生於《武德舞》。"）。《礼容》者主出《文始》、《五行舞》舞入无乐者，将至至尊之前，不敢以乐也。出用乐者，言舞不失节，能以乐终也。大抵皆因秦旧事焉。

陈氏《乐书》曰：周存六代之舞，至秦惟馀《韶》、《武》而已。汉兴，制氏世职太乐，第识铿锵鼓舞之末节，未始知其义也。然汉舞宗庙之酎，卑者之子不得而预。其预之者，上则二千石之子，下则五大夫之子，取適子高五尺已上，年十二到三十，颜色和、身体修治者以为舞人，虽与周人异制，亦未失用国子之实也。今之舞者，不过用市井畎亩之人，素不知歌舞者为之，其何以格神明移风俗乎！"

公莫舞　即巾舞也。相传云"项庄舞剑，项伯以袖隔之，使不得害高帝，且语庄云'公莫！'古人相呼曰公，莫害汉王也。後之用巾，盖象项伯衣袖之遗制。"巴渝舞　汉高帝自蜀汉将定三秦，阆中范且率宾人以从帝为前锋，号板楯蛮，勇而善斗，既定秦中，以功封阆中侯。其俗喜舞，高祖乐其猛锐，数观其舞，後使乐人习之。阆中有渝水，因其所居，故名曰《巴渝舞》。

武帝时用事甘泉圜丘，用女舞童三百。

东汉光武陇蜀平後，乃增广郊祀，凡乐奏《青阳》、《朱明》、《西皓》、《元冥》及《雲翘》、《育命》舞。

立春之日，迎春於东郊，歌《青阳》，八佾舞《雲翘之舞》；立夏之日，迎夏於南郊，歌《朱明》，八佾舞《雲翘之舞》；先立秋十八日，迎黄灵於中兆，歌《朱明》，八佾舞《雲翘》、《育命之舞》；立秋之日，迎秋於西郊，歌《西皓》，八佾舞《育命之舞》；立冬之日，迎冬於北郊，歌《元冥》，八佾舞《育命之舞》（《祭祀志》。又《献帝起居注》曰："建安八年，公卿迎气北郊，始复用八佾。"《皇览》曰："迎礼春、夏、秋、冬之乐，又顺天道，天子迎春於东堂，唱之以角，舞之以羽翟，此迎春之乐也。迎夏於南堂，唱之以徵，舞之以鼓鼗，此迎夏之乐也。迎秋於西堂，唱之以商，舞之以干戚，此迎秋之乐也。迎冬於北堂，唱之以羽，舞之以干戈，此迎冬之乐也。"）。先立秋十八日，郊黄帝，至立秋，迎气於黄郊，奏黄锺之宫，歌帝临，冕而执干戚，舞《雲翘》、《育命》，所以养时训也。

明帝永平三年十月，烝祭光武庙。初奏《文始》、《五行》、《武德之舞》（《前书》曰："《文始舞》者，本舜《韶舞》也，高祖六年更名曰《文始》，其舞人执羽籲。《五行》本周舞也，秦始皇二十六年更名曰《五行》，其舞冠冕衣服法五行色。《武德》者，高祖四年作，言行武以除乱也，其舞人执干戚。"光武草创礼乐未备，今始奏之，故云初也）。

永平八年，公卿奏议世祖庙登歌八佾舞功名。东平王苍议，以为汉制旧典，宗庙各奏其乐，不皆相袭，以明功德。秦为无道，残贼百姓，高皇帝受命诛暴，元元各得其所，万国咸熙，作《武德之舞》。孝文皇帝躬行节俭，除诽谤，去肉刑，泽施四海，孝景皇帝制《昭德之舞》。孝武皇帝功德茂盛，威震海外，开地置郡，传之无穷，孝宣皇帝制《盛德之舞》。光武皇帝受命中兴，拨乱反正，武畅方外，震服百蛮，戎狄奉贡，宇内治平，登封告成，脩建三雍，肃穆典祀，功德巍巍，比隆前代，以兵平乱，武功盛大。歌所以咏德，舞所以象功，世祖庙乐名宜曰《大武之舞》。

章帝即位，议显宗庙乐，东平王苍上言："昔孝文庙乐曰《昭德之舞》，孝武庙乐曰《盛德之舞》。今皆祫食於高庙，《昭德》、《盛德之舞》不进，与高庙同乐。今孝明皇帝在世祖庙，当同乐，《盛德之乐》无所施。如自立庙作《武德之舞》。"上从王议，祠灵星，舞者用童男十六人。舞者象教田，初为芟除，次耕种芸耨，驱爵及获刈春箕之形，象其功也。

和帝即位，有司奏："上尊章帝庙曰肃宗，共进《武德之舞》。"制曰："可。"








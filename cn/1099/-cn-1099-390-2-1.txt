○申明剿撫機宜 【 剿撫松番機宜】

為軍務事、准總鎮手本、回稱機宜無定、成議難拘、合無以見到播州之兵、并催郭成統練兵前來、及本鎮調發標苗等兵、令遊擊周于德等、先將五寨三寨攻取、然後移兵將東路窑溝大小粟穀西革思荅等寨、次第布剿、并開丟骨沒舌人荒三寨西北龍溪蜈蚣土官茹兒等寨、俱係極惡番寨等因、准此、案照松潘南路惡寨、先准總鎮移文、并據松潘兵備道議呈、巳經准照備行知會、其中寨惡之重輕、應剿應撫者、俱聽鎮道號令、兵將人等、不許偏執去後、今總將開出塞分、如大小粟穀等寨、乃惡之尤者、况與該道往常所報最惡番寨相同、除發郭成練兵一枝、速請總鎮聽令調度外、看得剿術有三。兵不槩加也。每招安以解擕其黨。而併興誅罪之師。是之謂撫剿。兵不輕動也。恒審察以操縱其權。而時出搗虗之策。是之謂鵰剿。至於芟其根株。沒其地土虔劉而蕩平之。是之謂盡剿。剿即可盡。亦為焚藪而田。非所宜矣。撫術亦有三。懷之恐其褻也。乃殲厥渠魁。待望風者之悔罪。而後許之。是之謂剿撫。討之未必平也。惟壓以士眾。乘負固者之畏威。而因收之。是之謂挾撫。至於要之誓盟餌之財帛。委曲而羈縻之。是之謂誘撫。撫從其誘。不免厝薪而寢。非所恃矣。近年松番圍攻城堡。阻斷道途。戕殺官軍。不勝其慘。適本院撫臨之始、鎮道案移、請乞增兵、急如星火、本院一面調集土漢各兵、數近三萬、一面取備錢粮、具本題報訖、度茲時勢、與事理之所宜、如盡剿則傷仁。誘撫則失策。計難出此。巳無可疑矣。恐苟且目前。而不圖久遠者。或藉口成功之難。必以挾撫為良謀。豈惟墮賊術中。將至朝投降而夕反叛。亦何以洩邊地軍民之忿、張　天朝震懾之威、且以仰復鵰剿處置之成命乎、况明諭有云、一應剿撫事宜、著彼處廵撫總兵官相機處置、務保萬全、毋得生事貪功、及匿情養亂部議有云、撫鎮司道等官、仰遵近日相機撫剿　聖諭、督率官兵、亟除大患、諭議巽申、如此諄切、昨據該道稟稱番眾、知大兵果至、牙番族仲等、輒稱紏合二姓投拜、若許以投降番必誠信。此言甚左。關係機宜擬合申明、為此案仰監軍道官吏、會同總鎮、照節行事宜、隨便調度分布、剿必戮其鯨鯢。撫必全之水火。毋得違錯未便、

皇明經世文編卷之三百九十終








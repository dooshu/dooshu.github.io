120　晉隋興亡在於賈充楊素　煬武之立素勣之力


晉之篡魏以賈充，其亡亦以充；案：事具晉書賈充傳及賈后傳。隋之平陳以楊素，隋文帝開皇八年，以楊素爲行軍元帥。九年正月滅陳。其亡也亦以素。【原注】立太子妃，易太子，亡之兆也。玄感之於素，猶李敬業之於勣也。煬、武之立，素、勣之力也，其子孫閻本無「孫」字。閻云：「敬業，勣之孫。」今從何本增。欲撲其燎〔一〕，可乎？

【全云】敬業與玄感同科，深寧誤矣。

【元圻案】賈充納其女南風爲太子妃，太子即位，立爲皇后。后弑楊太后，殺太子遹，晉室遂亂。劉淵稱帝，懷、愍北狩。〇楊素譖廢太子勇而立廣，廣弑文帝而隋室以亡。〇隋書楊玄感傳：「玄感，司徒素之子也，襲爵楚國公。見朝綱漸紊，帝又猜忌日甚，遂與諸弟潛謀廢立，誓衆曰：『我身爲上柱國，家累鉅萬金，至於富貴，無所求也。今者不顧破家滅族者，但爲天下解倒懸之急，救黎元之命耳。』」〇唐書李勣傳：「帝欲立武昭儀爲后，訪於勣，答曰：『此陛下家事，無須問外人。』帝意遂定。」「勣子震，震子敬業。武后既廢中宗，又立睿宗，實亦囚之。諸武擅命，唐子孫誅戮，天下憤之。敬業起兵，傳檄州縣，疏武氏過惡，復廬陵王天子位。」

〔一〕「其子孫」，元刊本無「孫」字。






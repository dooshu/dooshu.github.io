○平杨师立诏

杨师立趋走庸流，缶筲残品，因缘禁旅，忝冒藩方。迷天地覆载之恩，亏臣子忠孝之道，积祸既久，怀奸已彰。爰自左川，擢居右揆，盖亦全君臣之分，益亭育之仁。殊不知枭獍逾凶，豺狼难养，敢违敕命，贼害使臣，据蛙井以睢盱，固牛涔而旅拒。敬瑄开张武略，并奉睿谋，选将果得於雄才，练兵莫非於教士，舞梯冲而将平雉堞，整旗鼓而已挫虫沙。付高仁厚攻心之谋，授郑君雄反掌之策，果枭逆首，尽戮凶徒。捷音才奏於九天，喜气自孚於四海，殊勋盛烈，前古无俦。已赐诏命奖示讫，其首级宜令西川节度使准例处分。


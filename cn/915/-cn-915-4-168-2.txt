◇复上疏议轻侮法

臣敏蒙恩，特见拔擢，愚心所不晓，迷意所不解，诚不敢苟随众议。臣伏见孔子垂经典，皋陶造法律，原其本意，皆欲禁民为非也。未晓《轻侮》之法，将以何禁？必不能使人不相轻侮，而更开相杀之路，执宪之吏复容其奸枉。议者或曰：「平法当先论生。」臣愚以为天地之性，唯人为贵，杀人者死，三代通制。今欲趣生，反开杀路，一人不死，天下受敝。记曰：「利一害百，人去城郭。」夫春生秋杀，天道之常。春一物枯即为灾，秋一物华即为异。王者承天地，顺四时，法圣人，从经律。愿陛下留意下民，考寻利害，广令平议，天下幸甚。（《后汉·张敏传》，「议寝不省。敏复上疏。和帝从之」。又略见《通典》一百六十六，《御览》四百五十二）


9.栀子

一名越桃，一名鲜支。有两三种，处处有之。一种木高七、八尺，叶似兔耳厚而深绿。春荣秋瘁，入夏开白花，大如酒杯，皆六出，中有黄蕊，甚芬香。结实如诃子状，生青熟黄，中仁深红，可染缯帛、入药用。山栀子皮薄，圆小如鹊脑房七棱至九棱者佳。一种花小而重台者，园圃中品。一种徽州栀子，小枝小叶小花，高不盈尺，可作盆景。《货殖传》曰：“栀茜千石亦比千乘之家，或云此即西域之檐蔔花。”檐蔔，金色，花小而香，西方甚多，非栀也。此花喜肥，宜粪浇，然太多又生白虱，宜酌之。

栽种：带花移易活。芒种时穿腐木板为穴，涂以泥污，剪其枝插板穴中，浮水面，候根生，破板密种之。或梅雨时以沃壤一团，插嫩枝其中，置松畦内，常灌粪水，候生根移种亦可。荼䕷、素馨皆同。千叶者用土压其傍小枝，逾年自生根。十月内选子淘净，来春作畦种之，覆以粪土，如种茄法。

【诠释】

系茜草科栀子属常绿灌木，名见《本草经》。《植物名实图考》作“山栀子”，《宁波府志》、《嘉应州志》均作“黄栀子”。又有“乔丹”、“鲜支”，等名，学名为Gardenia jasminoides。


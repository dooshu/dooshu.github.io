23　魯僖遭旱修政自敕


郎顗謂：「魯僖遭旱，修政自敕，時雨自降。」然春秋於僖公初書「雨」，已而書「雩」，已而書「大旱」，公之德衰矣。

【閻按】晉袁甫傳：「公羊有言，魯僖甚悦，故致旱。」此何休注也。

【元圻案】後漢書郎顗傳：「顗，字雅光，北海安丘人也。陽嘉二年，顗詣闕拜章，帝使對尚書。顗對曰：『魯僖遭旱，修政自敕。下鐘鼓之懸，休繕治之官，雖則不寧，而時雨自降。』」注：「春秋考異郵曰：『僖公三年，春夏不雨，於是僖公憂閔，玄服避舍，釋更徭之逋，罷軍寇之誅，去苛刻峻文慘毒之教，所蠲浮令四十五事，雨大澍也。』」〇僖三年「六月雨」，穀梁傳曰：「雨云者，喜雨也。喜雨者，有志乎民者也。」僖十一年「秋八月，大雩」，十三年「秋九月，大雩」，二十一年「夏，大旱」，公羊傳曰：「何以書？記災也。」穀梁傳曰：「雩得雨曰雩，不得雨曰旱。」〇黄氏仲炎曰：「富公弼告神宗曰：『願陛下不以今日得雨爲喜，更以累年災異爲憂。』此可以言春秋矣。」






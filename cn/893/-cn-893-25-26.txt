白田马上闻莺





白田，地名，今江南宝应县有白田渡，当是其处。



黄鹂啄紫椹，五月鸣桑枝。[一]

我行不记日，误作阳春时。

蚕老客未归，[二]白田已缲丝。

驱马又前去，扪心空自悲。[三]

[一]陆玑《诗疏》：“黄鸟，黄鹂留也，或谓之黄栗留。幽州人谓之黄莺，一名仓庚，一名商庚，一名鵹黄，一名楚雀。齐人谓之抟黍，关西谓之黄鸟，一云鹂黄。当椹熟时来在桑间，故里语曰：‘黄栗留，看我麦黄椹熟不?’亦是应节趋时之鸟也。”椹本作葚，桑实也。生青，熟则紫色。



[二]《埤雅》：“蚕足于叶，三俯三起，二十七日而老。”



[三]宋之问诗：“越俗鄙章甫，扪心空自怜。”






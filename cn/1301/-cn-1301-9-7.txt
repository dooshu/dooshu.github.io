恶得及第



于棁旧名韬玉，长与相国兄子，贵主视之如己子，莫不委之家政，往往与于关节，由是众议喧然。广明初，崔厚侍郎榜，贵主力取鼎甲；榜除之夕，为设庭燎，仍为宴具，以候同年展敬。选内人美少者十余辈，执烛跨乘列于长兴西门。既而将入辨色，有朱衣吏驰报曰：「胡子郎君未及第。」诸炬应声掷之于地。巢寇难后，于川中及第，依栖田令孜矣。或曰，棁及第非令孜力，后依其门耳。



高锴侍郎第一榜，裴思谦以仇中尉关节取状头，锴庭谴之，思谦回顾厉声曰：「明年打脊取状头。」明年，锴戒门下不得受书题，思谦自怀士良一缄入贡院；既而易以紫衣，趋至锴下白锴曰：「军容有状，荐裴思谦秀才。」锴不得已，遂接之。书中与思谦求巍峨，锴曰：「状元已有人，此外可副军容意旨。」思谦曰：「卑吏面奉军容处分，裴秀才非状元，请侍郎不放。」锴俛首良久曰：「然则略要见裴学士。」思谦曰：「卑吏便是。」思谦词貌堂堂，锴见之改容，不得已遂礼之矣。



黄郁，三衢人，早游田令改门，擢进士第，历正郎金紫。李端，曲江人，亦受知于令孜，擢进士第，又为令孜宾佐，俱为孔鲁公所嫌。文德中，与郁俱陷刑网。




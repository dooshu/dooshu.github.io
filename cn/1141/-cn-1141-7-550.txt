青藤引

青藤书屋，徐文长读书处。藤大如斗，徐自称「青藤道人」。后为陈章侯宅。今陈殁数年，而青藤为风雷所坏，感而赋之。
青藤青藤尔生几百载，几见桑田与沧海。
霜根拔地石谽谺，翠叶垂天云叆叇。
下根伏积雪，上干栖真宰。
小山丛桂不敢望，若木扶桑势相抗。
葛陂仙叟骑作龙，襄阳老颠拜为丈。
千年盘郁精灵开，腹空火起轰奔雷。
嵯峨石柱倒，灿烂金台摧。
丰隆行叹息，屏翳坐徘徊。
嗟尔青藤胡为乎颓哉。
昔日天池读书处，狂歌大叫倚藤树。
又闻丹青老莲子（陈章侯自号老莲。），解衣醉卧呼不起。
兰亭客散缠荆榛，风吟雨啸空悲辛。
自古才人所托迹，会能白日生霹雳。
青藤青藤，我欲南登石梁游金庭，策尔为杖兮尔鶱腾。



○与高锡望书

文章如面，史才最难。到司马子长之地，千载独闻得扬子云。唐朝以文索士，二百年间，作者数十辈，独高韩吏部。吏部修顺宗实录，尚不能当孟坚，其能与子长、子云相上下乎？足下乃小史，尚宜世嗣史法，矧足下才力雄独，意语横阔。尝序义复冈及乐武事，其说要害，在樵宜一二百言者，足下能数十字辄尽情状。及意穷事际，反若有千百言在笔下。足下齿发未及壮，其所得如此，则不知子长、子云当足下年齿时，文章果何如也。然足下所传史法，与樵所闻者异耶。古史有直事俚言者，有文饰者，乃特纪前人一时语，以为实录，非谓俚言奇健，能为史笔精魄。故其立言序事，及出没得失，皆字字典要，何尝以俚言汨其间哉！今世俚言文章，谓得史法，因牵韩吏部曰，如此如此。樵不知韩吏部以此欺後学耶，韩吏部亦未知史法耶？又史家纪职官、山川、地理、礼乐、衣服，亦宜直书一时制度，使後人知某时如此，某时如彼，不当以秃屑浅俗，别取前代名品，以就简绝。又史家条序人物，宜存警训，不当徒以官大宠浓，讲文张字。故大恶大善，虽贱必纪，尸位浪职，虽贵必黜。至如司马迁序周缪，班孟坚传蔡义，尚可用耶。为史官者，明不顾刑辟，幽不愧神怪，若梗避於其间，其书可烧也。古者国君不得视史，今朝廷以宰相监修，大丈夫当一时宠遇，皆欲齐政房杜，跻俗太平，孰能受恶於不隐乎？古者七十子不与笔削，今朝廷以史馆丛文士，儒家擅一时胸臆，皆欲各任憎爱，手出白黑，孰能专门立言乎？樵未知唐史诚何如也，樵虽承史法於师，又尝熟司马迁、扬子云书，然才韵枯梗，文过乎质。尝序庐江何易于，首末千言。贵文则丧质，近质则太秃，刮垢磨痕，卒不能到史。独谓足下才力天出，最与史近，故以樵所受於师者致足下。


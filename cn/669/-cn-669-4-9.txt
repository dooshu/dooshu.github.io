9　詩萌芽於楚一變而爲楚辭


艾軒謂：「詩之萌芽，自楚人發之，故云江、漢之域，詩一變而爲楚辭，屈原爲之唱。是文章鼓吹，多出於楚也。」

【全云】附會。不謂艾軒亦作此囈語。

【元圻案】通志昆蟲草木略序曰：「周爲河、洛，召爲雍、岐。河、洛之南瀕江，雍、岐之南瀕漢，江、漢之間，二南之地，詩之所起在於此。屈、宋以來，騷人辭客，多生江、漢，故仲尼以二南之地爲作詩之始。」〇史記屈原列傳：「屈原者，名平，楚之同姓也。爲楚懷王左徒，上官大夫讒之，王怒而疏屈平。屈平憂愁幽思而作離騷。離騷者，猶離憂也。國風好色而不淫，小雅怨誹而不亂，若離騷者可謂兼之矣。屈平既死之後，楚有宋玉、唐勒、景差之徒者，皆好辭而以賦見稱，然皆祖屈原之從容辭令，終莫肯直諫。」〇艾軒與宋提舉書曰：「周、召以南之國，如江、漢、汝墳〔一〕，小國何數。其風土所有之詩，并見之二南，則詩之萌芽，楚人爲得之，又一變而爲離騷耳。」與此條所引意同而辭異。

〔一〕「江漢汝墳」，此指詩經中江漢、汝墳二詩所咏之地域。






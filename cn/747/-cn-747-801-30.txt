○祭梁鸿墓文（并序）

梁伯鸾墓在吴西门金昌亭下几一里。余过之，作文而吊，以酒为奠。其辞曰：

先生为五噫之歌，汉天子闻而病之，南走乎大江之波，客皋氏之宇下，志沉潜而靡他。白吴粲以举臼，夫人之勤亦多。不怀志於将没，适乎道而无颇。比要离之烈魄，冢虽夷而不磨。嗟余後先生千祀，聊奉奠而来过。俯灌地而仰语，顾先生之谓何。心褊性诞，客他人之宇下不得。故筑垣而自翰，身病妻弱。白吴氏之粲不得，故力耕而自获。所以法先生之义者，庶五噫之可作。


奸贼云气第一百七十五

白气群行，徘徊结阵往来者，他国人来欲图乱我，不可应之。视其所往，随而击之，可得也。或有黑气临我军上，如车轮行，敌人深入，谋袭营栅。或有黑气游行，中含五色，临我军上，必谋合诸侯而伐我，诸侯必谋反敌军，敌军当自败。或有黑气如幢节之状出于营中，上黑下黄，敌人来求战，无诚实言信相，及九日内必觉，备之吉。凡云气如是者，敌之密谋也。


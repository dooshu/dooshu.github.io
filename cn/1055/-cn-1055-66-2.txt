【河南府重修净垢院记〈明道元年〉】

河南自古天子之都，王公戚里、富商大姓处其地，喜于事佛者，往往割脂田、沐邑、货布之赢，奉祠宇为庄严。故浮图氏之居与侯家主第之楼台屋瓦，高下相望于洛水之南北，若弈棋然。及汴建庙社，称京师，河南空而不都，贵人、大贾废散，浮图之奉养亦衰。岁坏月{随氽}，其居多不克完，与大游台、钓池并为榛芜者，十有八九。

净垢院在洛北，废最甚，无刻识，不知谁氏之为，独榜其梁曰长兴四年建。丞相彭城钱公来镇洛之明年，祷雨九龙祠下。过之，叹其空阔，且呼主藏者给缗钱二十万。洛阳知县李宋卿干而辑焉，于是规其广而小之，即其旧而新之。即旧焉，所以速于集工；损小焉，所以易于完修。易坏补阙三十六间。工既毕，宋卿愿刻于石以纪。夫修旧起废，田彭城公赐也，且志其复兴之岁月云。从事欧阳修遂为记。


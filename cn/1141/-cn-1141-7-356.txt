浴汤泉

黄帝鞭赤龙，衔珠地上走。
长驱旸谷水，觱沸成仰漏。
其下惟丹砂，百灵司左右。
凭栏如蹈空，解衣若饮酎。
濯物不辞污，怀新无宿旧。
随意称暄凉，斋心得枕漱。
掩盖交藤萝，暑寒改气候。
旨口试蔗浆，竟体沾兰臭。
三浴入毛髓，自祝或眉寿。
灵域扃万山，车骑罕昵就。
犹嫌礐石泉，芗泽染红袖（骊山温泉，贵妃浴处。）。
作诗铭仙都，长使神蛟守。



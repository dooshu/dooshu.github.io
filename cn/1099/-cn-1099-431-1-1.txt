○議處宗藩事宜疏 【 宗藩事宜】

窃惟窮則必變、所以權時宜也、變而必通、所以順人情也、襲拘攣之見者、知常而不知變、執偏方之議者知變而不知情、固未有不權變、而可以佐時勢之急亦未有不通輿情、而可以計長久之利者、臣窃謂今日所議宗藩是也、國朝今餘二百年所、　天潢之□日衍月繁封爵滋益盛而歲祿滋益詘無以處之、恐傷　親親之恩、有以加之、又重元元之困葢主計之臣、惄然深慮持盈庭之議而難為籌也、非一日矣、属者　皇上俞言官之請、特下　明詔、敕科臣往各宗會議其處置事宜業已有成奏矣臣還視奏中可謂善酌時宜曲當人情不加賦而祿自足不紛更而計自定、此公私兩利之法也、臣何容置啄、第臣之愚、私懷過計求為永便、就其中猶有一二可議者臣試言之、　陛下試垂聽焉、夫宗藩之所最亟者給歲祿也今議各府照額均支計指多寡而信縮之以為常此于歲額之巳嬴者似稱便矣其它藩不足則今日業巳議補不過數年。累詘累議是滋擾也可議一。即所稱便者今稍嬴矣而生齒亦且歲增近者五七年。遠者不下十數年。均属不給補之恐不勝補不議補而聽其告匱亦甚恝矣。尚得為長筴乎。可議二各宗之告匱者大氐皆支庶也有如通融均支則裒多益寡誠為至平第恐信縮之柄勢必藉于親郡王王而賢也則可。少一聽私意以行愛憎疏属之得及期全給者或寡矣雖　朝廷令甲具在。如末流何是使利權有專擅而不均不和之弊起也可議三其有斷然可行行之而永利者則惟開四民之業弛出城之禁嚴吏氓之形乎。今夫庶民之家其祖父豈必皆有世業遺其子孫。然率世傳無乏者。上之以布衣取卿相蔚然亢宗次之收什一之息號稱素封非甚不肖亦必不至為溝中之殍。今貢文??之途巳開矣此誠變通之善政也而宗祿不給猶如故宜更一酌議此無他故則以各有營業而日生不窮也。今獨不可行于宗室哉兩漢之法。自王侯而降。庶子無復爵土。有去而為民者有自為民而復仕于朝者。唐宋亦如之今擢用未試而遽謂宗室子弟。習于怙侈。不必適于用又或慮其難制而禁錮之以一城。胡不引前朝事觀之也。漢以朱虛侯而靖內難宋以趙汝愚為名執政。類斌斌可紀。今縱不可使親禁掖握兵符。豈遂登進無門乎。古今人不甚相遠惟上所風厲耳。招者什一。趍者什九誰不爭自濯磨以象上指。安所稱乏才哉儻謂將軍中尉爵秩巳貴倨不當列之儒生。此特可自聽其志不必過為之限也不然彼其循循冠儒冠。服儒服。以入見使者孰強之耶。葢必有所甚樂于彼。而不甘心于此者夫固樂之禁。何獨限之也比如公卿之子。業巳蒙世廕矣然固有抱珍蘊奇而亟亟欲自表??立者豈其堂堂藩府而一無若人哉誠使貢舉之途一開令支庶而下。咸得試官自効其不材者亦得占田治生而考績之法有司之禁皆比于民間即有奇袤。安所由逞則坐食可益省而詔祿可常給計無便于此者葢科臣亦條及之而臣之意猶欲其廣也臣往觀累年建議之臣、嘗累及此、而竟以廢格遂有今日之困、夫今不行恐又蹈後日之悔、伏願　陛下斷議而力行之、豈惟弭患于目睫、實可垂裕于萬葉、豈惟推恩于藩府、實可永利于社稷、區區均祿計補、可無俟講求矣、


○招抚尹晖娄继英敕

昨者魏府帅臣，忽兴狂悖，河阳兵士，小有惊骚，已各命於讨除，伫尽平於巢窟。军兴之际，贼计多奸，时发细人，潜赍蜡弹，意在离闲上下，点污忠良，朕固无疑人何怀惧？近闻尹晖忽然出外，不赴朝参，又娄继英误有传闻，亦兹潜匿。且尹晖娄继英位居班列，事合审详，不谓此时，偶乖斟酌。朕情深轸悯，恩在矜宽，专遣招携，时议释放，各委家人诸处招唤，出来却令如旧，一切不问。此後诸处收捉到奸细文字等，其捉事人依旧支给优赏，其细人画时处斩，文字当处焚烧。冀表推诚，免令惑众，布告中外，咸使闻知。仍付所司。


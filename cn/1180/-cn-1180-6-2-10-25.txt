答棘卿刘小鲁言止创山胜事


不肖孤还朝后，三奉翰教，厚情缱绻，中心藏之。老母舟行，仗庇粗安，已过洪入闸，计九月初可到矣。辱垂念，感谢。

承示买田玉泉事，初发此念，为他日归来，往来寻胜驻足地耳。今身羁尘鞅，归期未卜。即便得归，亦不过芒鞋竹杖，与闲云野鹤徜徉于烟霞水石间，何至买山结庐，为深公所笑耶？当阳厚意，愧不敢当。据其图样，结构不小，费当不下千金，一县岂能办？渠必申请上司。按抚诸公闻之，亦必动支公帑，纷纷多事，徒增烦扰。且孤近日严禁各处创造书院，聚徒冗食。乃身犯之，何以率人？烦为谢胡令，亟为停止，庶于鄙心为安也。承教，直吐其愚，幸惟垂谅。






○刘雷恒与弟霖恒词

吾邑刘震修广文［雷恒］与弟沛然茂才［霖恒］均以文行重於时，百馀年来遗编无可觅矣。广文有百字令云：“早知离别，悔当初一笑，等闲心许。自与云英成间隔，回首玉京迷路。箧扇凉深，机丝露湿，冉冉三秋暮。钿蝉零落，伊州一曲谁鼓。就裹多少相思，缄愁欲发，欠归鸿度。竟夕清砧将远梦，分付月明来去。小影熏香，新诗断带，触著添离绪。寄声安否。此情惟感鹦鹉。茂才浣溪沙云：“倩得蕉阴荫石栏。空庭鹤小步珊珊。几回幽梦未全阑。雨点无多敲夜静。乌啼一半送春残。澹寒生处怯衣单。”茂才此词，王氏录入词综，而未志里居与字，盖采自倚声集，未知为何处人也。余尝谓倚声初集、草堂新集、诗馀醉等书，或书名或书字，既不详书爵里，又不列明时代。自赵闻礼阳春白雪始作之俑，杨升庵、陈耀文见为新异，踵而继之，益形其陋。於知人论世之学，茫乎未闻，不但所选各词大半俚俗而已。


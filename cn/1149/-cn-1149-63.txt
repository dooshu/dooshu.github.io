卷六十三

钦定四库全书

续後汉书卷六十三　　　　元　郝经　撰

列传第六十

吴臣

诸葛恪【聂友】　滕胤　孙峻【孙綝华融】　濮阳兴孟仁　丁固　范慎

诸葛恪字元逊大将军瑾长子也少有儁才机辩警速嘲谑如流莫与为对身长七尺六寸少须眉折頞广额大口高声权见而奇之曰蓝田生玉真不虚也弱冠拜骑都尉与顾谭张休等侍太子登讲论道艺并为宾友从中庶子转为左辅都尉【原注陈志恪父瑾面长似驴孙权大会羣臣使人牵一驴入长检其面题曰诸葛子瑜恪跪曰乞请笔益两字因听与笔恪续其下曰之驴举坐欢笑乃以驴赐恪他日复见权问恪曰卿父与叔父孰贤对曰臣父为优权问其故对曰臣父知所事叔父不知以是为优权又大噱命恪行酒至张昭前昭先有酒色不肯饮曰此非养老之礼也权曰卿能令张公辞屈乃当饮之尔恪难昭曰昔师尚父九十秉旄仗钺犹未告老也今军旅之事将军在後酒食之事将军在前何谓不养老也昭卒无辞遂为尽爵後蜀使至羣臣并会权谓使曰此诸葛恪雅好骑乘还告丞相为致好马恪因下谢权曰马未至而谢何也恪对曰夫蜀者陛下之外廐今有恩诏马必至也安敢不谢恪之才捷皆此类也恪别传权尝飨蜀使费禕先逆敕羣臣使至伏食勿起褘至权为辍食而羣下不起禕嘲之曰凤凰来翔麒麟吐哺驴骡无知伏食如故恪答曰爰植梧桐以待凤凰有何燕雀自称来翔何不弹射使还故乡褘停食饼索笔作麦赋恪亦请笔作磨赋咸称善焉权尝问恪顷何以自娯而更肥泽恪对曰臣闻富润屋德润身臣非敢自娯修已而已又问卿何如滕胤恪答曰登阶蹑履臣不如胤回筹转策胤不如臣恪尝献权马先□其耳范慎时在坐嘲恪曰马虽六畜禀气於天今残其耳岂不伤仁恪答曰母之於女恩爱至矣穿耳附珠何伤於仁太子尝嘲恪诸葛元逊可食马矢恪曰愿太子食鸡卵权曰人令卿食马矢卿使人食鸡卵何也恪曰所出同耳权大笑江表传曾有白头鸟集殿前权曰此何鸟也恪曰白头翁也张昭自以坐中最老疑恪以鸟戏之因曰恪欺陛下未尝闻鸟名曰白头翁者试使恪复求白头母恪曰鸟名鹦母未必有对试使辅吴复求鹦父昭不能答坐中皆欢笑陈志所载权以驴面戏恪父诚为事实则不君之甚不可以训又载费褘以驴骡讽吴臣僚恪以燕雀答之】

【岂二国宾主之礼又载太子登嘲恪食马矢恪答以鸡卵岂储副宾友之道恪又以白头翁讽张昭岂新进事大臣之义哉此真秽史遗臭千载故皆削而不録云】权欲试恪以事令守节度节度掌军粮谷文书繁猥非所好也【原注江表传权为吴王初置节度官使典掌军粮非汉制也初用侍中偏将军徐详详死将用恪诸葛亮闻恪代详书与陆逊曰家兄年老而恪性疏今使典主粮谷粮谷军之要最仆虽在远窃用不安足下特为启至尊转之逊以白权即转恪领兵】恪以丹阳山险民多果劲虽前发兵徒得外县平民而已其余深远莫能尽禽屡自求乞为官出之三年可得甲士四万衆议咸以丹阳地势险阻与吴郡会稽新都鄱阳四郡邻接周旋数千里山谷万重其幽邃民人未尝入城邑对长吏皆仗兵野逸白首於林莽逋亡宿恶咸共逃窜山出铜铁自铸甲兵俗好武习战高尚气力其升山赴险抵突丛棘若鱼走渊猨狖腾木矫捷若飞时观间隙出为寇盗每致征伐寻其窟藏战则蠭至败则鸟窜自前世以来不能羁也皆以为难恪父瑾闻之亦以事终不逮叹曰恪不大兴吾家将大赤吾族也恪盛陈其必捷权拜恪抚越将军领丹阳太守授棨戟武骑三百拜毕命恪备威仪作鼓吹导引归家时年三十二恪到府乃移书四部属城长吏令各保其疆界明立部伍其从化平民悉令屯居乃分内诸将罗兵幽阻但缮藩篱不与交锋候其谷稼将熟辄纵兵芟刈使无遗种旧谷既尽新田不收平民屯居略无所入於是山民饥穷渐出降首恪乃复勅下曰山民去恶从化皆当抚慰徙出外县不得嫌疑有所执拘臼阳长胡伉得降民周遗遗旧恶民困迫暂出内图叛逆伉缚送诣府恪以伉违教遂斩以徇以状表上民闻伉坐执人被戮知官惟欲出之而已於是老幼相携而出岁期人数皆如本?恪自领万人余分给诸将权嘉其功遣尚书仆射薛综劳军综先移恪等曰山越恃阻不宾历世缓则首鼠急则狼顾皇帝赫然命将西征神策内授武师外震兵不染锷甲不沾汗元恶既枭种党归义荡涤山薮献戎十万野无遗寇邑罔残奸既扫凶慝又充军用藜蓧稂莠化为善草魑魅魍魉更成虎士虽实国家威灵之所加亦信元帅临履之所致也虽诗美执讯易嘉折首周之方召汉之卫霍岂足以谈功轶古人勲超前世主上欢然遥用叹息感四牡之遗典思饮至之旧章故遣中台近官迎致犒赐以旌茂功以慰劬劳拜恪威北将军封都乡侯恪乞率衆佃庐江皖口因轻兵袭舒掩得其民而还复远遣斥候观相径要欲图夀春权以为不可赤乌中魏司马懿谋欲攻恪权方发兵应之望气者以为不利於是徙恪屯於柴桑与丞相陆逊书曰杨敬叔传述清论以为方今人物雕尽守德业者不能复几宜相左右更为辅车上熙国事下相珍惜又疾世俗好相谤毁使已成之器中有损累将进之徒意不欢笑闻此喟然诚独击节愚以为君子不求备於一人自孔氏门徒大数三千其见异者七十二人至於子张子路子贡等七十之徒亚圣之德然犹各有所短师辟由喭赐不受命岂况下此而无所阙且仲尼不以数子之不备而引以为友不以人所短弃其所长也加以当今取士宜寛於往古何者时务纵横而善人单少国家职司常苦不充苟令性不邪恶志在陈力便可奖就骋其所任若於小小宜适私行不足皆宜濶畧不足缕责且士诚不可纎论苛克苛克则彼圣贤犹将不全况其出入者邪故曰以道望人则难以人望人则易贤愚可知自汉末以来中国士大夫如许子将辈所以更相谤讪或至为祸原其本起非为大雠惟坐克已不能尽如礼而责人专以正义夫克已不如礼则人不服责人以正义则人不堪内不服其行外不堪其责不得不相怨相怨一生则小人得容其间得容其间则三至之言浸润之谮纷错交至虽使至明至亲者处之犹难以自定况已为隙且未能明者乎是故张陈至於血刃萧朱不终其好【原注汉书耳余始居约时相然信以死岂顾问哉及据国争权卒相灭亡何乡者慕用之诚後相背之盭也势利之交古人羞之盖谓是矣　萧育少与陈咸朱博为友着闻当世往者有王阳贡公故长安语曰萧朱结绶王贡弹冠言其相荐逹也育与博後有隙不能终故世以交为难】本由於此而已夫不舍小过纎微相责久久至於家户为怨一国无复全行之士也恪知逊以此嫌已故遂广其理而赞其旨也会逊卒恪迁大将军假节驻武昌代逊领荆州事久之权不豫而太子少乃徵恪以大将军领太子太傅中书令孙弘领少傅权疾困议所托付朝臣咸皆注意於恪而侍中孙峻表恪器任辅政可付大事权嫌恪刚狠自用峻以当今朝臣皆莫及遂固保之乃召恪弘及太常滕胤将军吕据与峻入卧内受诏牀下权曰吾病困矣恐不复相见诸事一以相委恪歔欷流涕曰臣等皆受厚恩当以死奉诏愿陛下安精神损思虑无以外事为念权诏有司诸事一统於恪惟杀生大事然後以闻为治第馆设陪卫羣臣百司拜揖之仪各有品叙诸法令有不便者条列以闻中外翕然人怀欢欣翌日权卒弘素与恪不平惧为恪所治秘权死问欲矫诏除恪峻以告恪恪请弘咨事於坐中诛之乃发丧制服与弟公安督融书曰今月十六日乙未大行皇帝委弃万国羣下大小莫不伤悼至吾父子兄弟并受殊恩非徒凡庸之隶是以悲恸肝心圯裂皇太子以丁酉践尊号哀喜交并不知所措吾身受顾命辅相幼主窃自揆度才非博陆而受姬公负图之托惧忝丞相辅汉之效恐损先帝委付之明是以忧惭惶惧所虑万端且民恶其上动见瞻观何时易哉今以顽钝之姿处保傅之位艰多智寡任重谋浅谁为唇齿近汉之世燕盖交遘有上官之变以身值此何敢怡豫邪又弟所在与贼犬牙相错当於今时整顿军具率厉将士警备过常念出万死无顾一生以报朝廷无忝尔先又诸将备守各有境界犹恐贼虏闻讳恣睢寇窃边邑诸曹已别下约敕所部督将不得妄委所戍径来奔赴虽怀怆怛不忍之心公义夺私伯禽服戎若苟违戾非徒小故以亲正疏古今明戒也恪更拜太傅於是罢视听息校官原逋责除关税事崇恩泽衆莫不悦恪每出入百姓延颈思见风采初黄龙元年迁都建业二年筑东兴堤遏湖水後攻淮南败以内船由是废不复修恪以建兴元年十月会衆於东兴更作大堤左右结山侠筑两城各留千人使全端留略守之引军而还魏以吴军入其疆土耻於受侮命大将军胡遵诸葛诞等率衆七万欲攻围两坞图坏堤遏恪兴军四万晨夜赴救遵等敕诸军作浮桥渡陈於堤上分兵攻两城城在高峻不可卒拔恪遣将军留赞吕据唐咨丁奉为前部时天寒雪魏诸将会饮见赞等兵少而解置铠甲不持矛戟但兜鍪刀楯倮身缘遏大笑之不即严兵兵得上便鼔噪乱斫魏军惊扰散走争渡浮桥桥坏絶自投於水更相蹈藉乐安太守桓嘉等同时弃没死者数万故叛将韩综为前军督亦斩之获车乘牛马驴骡各数千资器山积振旅而归进封恪阳都侯加荆扬州牧督中外诸军事赐金一百斤马二百匹缯布各万匹恪遂有轻敌之心以十二月战克明年春欲复出军使司马李衡使汉说姜维令同时并举曰古人有言圣人不能为时时至亦不可失也今曹氏政在私门君臣猜阻兵挫於外而民怨於内自曹操以来彼之亡形未有如今者也若大举伐之吴攻其东汉入其西彼救西则东虚重东则西轻以练实之军乘轻虚之敌破之必矣维从之诸大臣以为数出罢劳同辞谏恪恪不听中散大夫蒋延固争扶出恪乃着论谕衆曰夫天无二日土无二王王者不务兼并天下而欲垂祚後世古今未之有也昔战国之时诸侯自恃兵强地广互有救援谓此足以传世人莫能危恣情纵怀惮於劳苦使秦渐得自大遂以并之此既然矣近者刘景升在荆州有衆十万财谷如山不及曹操尚微与之力竞坐观其强大吞灭诸袁北方都定之後操率三十万衆来向荆州当时虽有智者不能复为画计於是景升儿子交臂请降遂为囚虏凡敌国欲相吞即仇雠欲相除也有雠而长之祸不在已则在後人不可不为远虑也昔伍子胥曰越十年生聚十年教训二十年之外吴其为沼乎夫差自恃强大闻此邈然是以诛子胥而无备越之心至於临败悔之岂有及乎越小於吴尚为吴祸况其强大者邪昔秦但得关西耳尚以并吞六国今贼皆得秦赵韩魏燕齐九州之地地悉戎马之乡士林之薮今以魏比古之秦土地数倍以吴与蜀比古六国不能半之然今所以能敌之但以操时兵衆於今适尽而後生者未悉长大正是贼衰少未盛之时加司马懿先诛王凌续自陨毙其子幼弱而专彼大任虽有智计之士未得施用当今伐之是其厄会圣人急於趋时诚谓今日若顺衆人之情怀偷安之计以为长江之险可以传世不论魏之终始而以今日遂轻其後此吾所以长叹息者也自本以来务在产育今者贼民岁月繁滋但以尚小未可得用尔若复十数年後其衆必倍於今而国家劲兵之地皆已空尽惟有此见衆可以定事若不早用之端坐使老复十数年略当损半而见子弟数不足言若贼衆一倍而我兵损半虽复使伊管图之未可如何今不达远虑者必以此言为迂夫祸难未至而豫忧虑此固衆人之所迂也及於难至然後顿颡虽有智者又不能图此乃古今所病非独一时昔吴始以伍员为迂故难至而不可救刘景升不能虑十年之後故无以诒其子孙今恪无具臣之才而受大吴萧霍之任智与衆同思不经远若不及今日为国斥境俛仰年老而雠敌更强欲刎颈谢责宁有补邪今闻衆人或以百姓尚贫欲务间息此不知虑其大危而忧其小勤者也昔汉祖幸已自有三秦之地何以不闭关守险以自娯乐空出攻楚身被疮痍介胄生虮蝨将士厌困苦岂甘锋刃而忘安宁哉虑其长久不得两存者尔每览荆邯说公孙述以进取之图近见家叔表陈与贼争竞之计未尝不喟然叹息也夙夜反侧所虑如此故聊疏愚言以达二三君子之末若一朝陨没志画不立贵令来世知我所忧可思於後衆皆以恪此论欲必为之辞然莫敢复难丹阳太守聂友素与恪善书谏恪曰大行皇帝本有遏东关之计计未施行今公辅赞大业成先帝之志寇远自送将士凴赖威德出身用命一旦有非常之功岂非宗庙神灵社稷之福邪宜且案兵养鋭观衅而动今乘此势欲复大出天时未可而苟任盛意私心以为不安恪题论後为书答友曰足下虽有自然之理然未见大数熟省此论可以开悟矣於是违衆出军大发州郡二十万衆百姓骚动始失人心恪意欲曜威淮南驱略民人而诸将或难之曰今引军深入疆场之民必相率远遁恐兵劳而功少不如止围新城新城困救必至至而图之乃可大获恪从其计回军围新城攻守连月城不拔士卒疲劳因暑饮水泄下流肿病者大半死伤涂地诸营吏日白病者多恪以为诈欲斩之自是莫敢言恪内惟失计而耻城不下忿形於色将军朱异有所是非恪立夺其兵都尉蔡林数陈军计恪不能用策马奔魏魏知战士罢病乃进救兵恪引军而去士卒伤病流曳道路或顿仆坑壑或见略获存亡忿痛大小呼叹而恪晏然自若出住江渚一月图起田於浔阳诏召相衔徐乃旋师由此衆庶失望而怨黩兴矣秋八月军还陈兵导从归入府馆即召中书令孙嘿厉声谓曰卿等何敢妄数作诏嘿惶惧辞出因病还家恪征行之後曹所奏署令长职司一罢更选愈治威严多所罪责当进见者无不悚息又改易宿卫用其亲近复敕兵严欲向青徐孙峻因民之多怨衆之所嫌构恪欲为变与亮谋置酒请恪恪将见之夜精爽扰动通夕不寐明将盥闻水腥臭侍者授衣衣服亦臭恪怪其故易衣易水其臭如初意惆怅不悦严毕趋出犬衔引其衣恪令从者逐犬遂升车初恪将伐淮南有孝子着衰衣入其合中从者白之令外诘问孝子曰不自觉入时中外守备亦悉不见衆皆异之出行之後所坐厅事屋栋中折自新城出住东兴有白虹见其船还拜蒋陵白虹复绕其车及将见驻车宫门峻已伏兵於帷中恐恪不时入事泄自出见恪曰使君若尊体不安自可须後峻当具白主上欲以尝知恪恪答曰当自力入散骑常侍张约朱恩等密书与恪曰今日张设非常疑有他故恪省书而去未出路门逢太常滕胤恪以约书示胤胤劝恪还恪曰小子辈何能为邪但恐因酒食中人尔乃以常服药酒入【原注吴志云恪曰卒腹痛不任入胤不知峻隂计谓恪曰君自行旋未见今上置酒请君君已至门宜当力进恪踌躇而还】剑履上殿谢亮还坐设酒恪疑未饮峻因曰使君病未善平当有常服药酒自可取之恪意乃安别饮所齎酒【原注吴志孙盛评曰恪与胤亲厚约等疏非常大事势应示胤共谋安危然恪性强梁加素侮峻自不信故入岂胤微劝便为之冒祸乎】酒数行亮还内峻起如厠解长衣着短服出曰有诏收诸葛恪【原注吴録峻持刀称诏收恪亮起立曰非我所为非我所为乳母引亮还内吴历云峻先引亮入然後出称诏与本传同裴松之曰峻欲称诏宜如本传及吴历不得如吴録所言】恪惊起拔剑未得而峻刀交下张约从旁斫峻裁伤左手峻应手斫约断右臂武卫之士皆趋上殿峻曰所取者恪也今已死悉令复刃乃除地更饮恪时年五十一先是童谣曰诸葛恪芦苇单衣蔑钩落於何相求成子阁成子阁者反语石子冈也建业南有长陵名曰石子冈葬者依焉钩落者校饰革带世谓之钩络带果以苇席裹其身而蔑束其腰投之於此冈恪已被杀其妻不知第闻使婢血臰问之婢曰无顷之愈剧婢忽蹶起瞪目曰诸葛公乃为孙峻所杀而吏兵寻至恪长子绰骑都尉以交关鲁王事权遣付恪令教诲恪酖杀之中子竦长水校尉少子建步兵校尉闻恪诛载其毋走峻遣骑督刘承追斩竦於白都建得渡江欲北走魏行数十里为追兵所逮恪外甥都乡侯张震及常侍朱恩等皆夷三族初竦数谏恪恪不从常忧惧祸及亡临淮臧均表乞葬恪曰臣闻震雷电激不崇一朝大风冲发希有极日然犹继以云雨因以润物是则天地之威不可经日浃辰帝王之怒不宜讫情尽意臣以狂愚不知忌讳敢冒破灭之罪以邀风雨之会伏念故太傅诸葛恪得承祖考风流之烈伯叔诸父遭汉祚尽九州鼎立分托三方并履忠勤熙隆世业爰及於恪生长王国陶育圣化致名英伟服事累纪祸心未萌先帝委以伊周之任属以万机之事恪素性刚愎矜已陵人不能敬守神器穆清邦内兴功暴师未期三出虚耗士民空竭府藏专擅国宪废易由意假刑刼衆大小屏息侍中武卫将军都乡侯俱受先帝属寄见其奸虐日月滋甚将恐荡揺宇宙倾危社稷奋其威怒精贯昊天计虑先於神明智勇百於荆聂躬持白刃枭恪殿堂勲超朱虚功越东牟国之元害一朝大除驰首徇示六军喜踊日月增光风尘不动斯实宗庙之神灵天人之同验也今恪父子三首县市积日观者数万詈声成风国之大刑无所不震长老孩幼无不毕见人情之於品物乐极则哀生见恪贵盛世莫与贰身处台辅中间历年今之诛夷无异禽兽视讫情反能不憯然且已死之人与土壤同域凿掘斫刺无所复加愿圣朝稽则乾坤怒不极旬使其乡邑若故吏民收以士伍之服惠以三寸之棺昔项籍受殡葬之施韩信获收敛之恩斯则汉高发神明之誉也惟陛下敦三皇之仁垂哀矜之心使国泽加於辜戮辜戮之体复受不已之恩於以扬声遐方沮劝天下岂不弘哉昔栾布复命彭越【原注汉书栾布为梁大夫使於齐未反汉召彭越责以谋反夷三族枭首雒阳下诏有收视者辄捕之布还奏事彭越头下祠而哭之吏捕以闻上乃释布拜为都尉】臣窃恨之不先请主上而专名以肆情其得不诛实为幸尔今臣不敢章宣愚情以露天恩谨伏手书冒罪陈闻乞圣朝哀察於是亮峻听恪故吏敛葬遂求之於石子冈而葬之初权召恪於武昌大司马吕岱戒之曰世方多难子每事必十思恪答曰昔季文子三思而後行夫子曰再思可矣今君令恪十思明恪之劣也岱无以答时咸谓之失言【原注虞喜曰夫托以天下至重也以人臣行主威至难也兼二至而管万机能胜之者鲜矣自非采纳羣谋询于刍荛虚已受人常若不足则功名不成勲绩莫着况吕侯国之元耆智度经远而甫以十思戒之而便以示劣见拒此元逊之疏乃机神不俱者也若因十思之义广谘当世之务闻善速於雷动从谏急於风移岂得殒首殿堂死凶竪之刃世人奇其英辩造次可观而哂吕侯无对为陋不思安危终始之虑是乐春藻之繁华而忘秋实之甘口也昔魏人伐蜀蜀人御之精严垂发六军云扰士马擐甲羽檄交驰费褘时为元帅荷国任重而与来敏围碁意无厌倦敏临别谓褘君必能办贼者也言其明略内定貌无忧色况长宁以为君子临事而惧好谋而成者且蜀为蕞尔之国而方向大敌所规所图惟守与战何可矜已有余晏然无戚此乃性之寛简不防细微卒为降人郭循所害岂非兆见於彼而祸成於此哉往闻长宁之甄文伟今覩元逊之逆吕侯二事体同故并而载之可以镜诫於後永为世鉴】及恪辅政汉张嶷与诸葛瞻书曰东主初崩帝实幼弱太傅受寄托之重亦何容易亲有周公之才犹有管蔡流言之变霍光受任亦有燕盖上官逆乱之谋赖成昭之明以克免斯难耳昔每闻东主杀生赏罚不任【谨案陈志张嶷传作不牟】下人今以垂没之命卒召太傅属以後事诚实可虑加吴楚剽急乃昔所记而太傅离少主履敌庭恐非良计长算也虽云东家纲纪肃然上下辑睦百有一失非明者之虑也取古则今今则古也自非郎君进忠言於太傅谁复有尽言者邪旋军广农务行德惠数年之中东西并举实为不晚愿深采察恪果以此败後孙綝伏诛朝臣有乞为恪立碑以铭其勲绩者博士盛冲以为不应孙休曰盛夏出军士卒伤损无尺寸之功不可谓能受托孤之任死於竖子之手不可谓智冲议为是遂寝恪始退军还聂友知其将败书与滕胤曰当人强盛山河可拔一朝羸缩人情万端言之悲叹恪诛後孙峻忌友欲以为郁林太守友发病忧死友字文悌豫章人有唇吻少为县吏虞翻徙交州县令友送之翻与语而奇焉为书与豫章太守谢斐令以为功曹【原注吴志云郡时见有功曹斐见之问曰县吏聂友可堪何职对曰此人县间小吏耳犹可堪曹佐斐曰论者以为宜作功曹君其辟之乃用为功曹】郡使至建业诸葛恪友之时论谓顾子嘿子真其间无所复容恪欲以友居其间由是知名後为将讨儋耳还拜丹阳太守至是卒年三十二

滕胤字承嗣北海剧人也伯父耽父胄与刘繇州里通家以世扰乱渡江依繇孙权为车骑将军拜耽右司马早卒无嗣胄善属文权待以宾礼军国书疏常令损益润色之亦早卒权为吴王追録旧恩封胤都亭侯少有节操美容仪每正朔朝会修勤在位大臣见者莫不叹赏弱冠尚公主年三十起家为丹阳太守上表陈时政多所匡弼权以胤故增公主之赐屡加存问胤听辞讼断罪法察言观色务尽情理有寃穷悲苦之言则对之流涕徙吴郡会稽所在见称太元元年权寝疾胤诣建业留为太常与诸葛恪等俱受遗诏辅政孙亮立加卫将军恪将悉衆伐魏胤谏恪曰君以丧乱之际受伊霍之托入安本朝出摧强敌名声振於海内天下莫不震动万姓之心冀得蒙君而息今猥以劳役之後兴师出征民疲力屈远主有备若攻城不克野战无获是丧前劳而招後责也不如案甲息师观隙而动且兵者大事事以衆济衆苟不悦君独安之恪曰诸云不可者皆不见计算怀居苟安者也而子复以为然吾何望焉夫以曹芳闇劣政在私门彼之民人固已离心今吾因国家之资藉战胜之威则何往而不克哉以胤为督掌统留事胤昼接宾客夜省文书或通晓不寐宠任弥高接士愈下表奏书疏皆自经意不以委人

谨案目録此下阙孙峻传止存孙綝华融二附传

孙綝字子通与峻同祖綝父绰为安民都尉綝始为偏将军及峻死为侍中武卫将军领中外诸军事代知朝政吕据闻之大恐与诸督将连名共表荐滕胤为丞相綝更以胤为大司马代吕岱驻武昌据引兵还使人报胤欲共废綝綝闻之遣从兄宪【谨案陈志作从兄虑孙权子名虑綝从兄不得与之同名考孙亮传载逆据于江都及谋杀綝事皆作孙宪此书下文云峻从弟宪与亮传合而传中仍多作虑传写之讹也今改正】将兵逆据於江都使中使敕文钦刘纂唐咨等合衆击据遣侍中左将军华融中书丞丁晏告胤取据并喻胤宜速去意胤自以祸及因留融晏勒兵自卫召典军杨崇将军孙咨告以綝为乱迫融等使移书难綝綝不听表言胤反许将军刘丞以封爵使率兵骑急攻围胤胤又刼融等使诈诏发兵融等不从胤皆杀之胤顔色不变谈笑若常或劝胤引兵至苍龙门将士见公出必皆委綝就公时夜已半胤恃与据期又难举兵向宫乃约令部曲说吕侯已在近道故皆为胤尽死无离散者时大风比晚据不至綝兵大会遂杀胤及将士数十人夷胤三族【原注裴松之曰孙綝虽凶虐与滕胤宿无嫌隙胤若且顺綝意出镇武昌岂徒免当时之祸仍将永保元吉而犯机触害自取夷灭悲夫】綝迁大将军假节封永宁侯负贵倨傲多行无礼初峻从弟宪与诛诸葛恪峻厚之至右将军无难督授节盖平九官事綝遇宪薄於峻宪与将军王惇谋杀綝綝杀惇宪服药死魏大将诸葛诞举夀春请降綝遣文钦唐咨全端全怿等帅三万人捄之魏镇南将军王基围诞钦等突围入城魏悉中外军二十余万增诞之围朱异帅三万人屯安丰城为文钦势援魏兖州刺史州泰拒异於阳渊异败退为泰所追死伤二千人綝於是大发卒出屯镬里复遣异帅将军丁奉黎斐等五万人攻魏留辎重於都陆异屯黎浆遣将军任度张震等募勇敢六千人於屯西六里为浮桥夜渡筑偃月垒为魏监军石苞及州泰所破军却退就高异复作车箱围趋五木城苞泰攻异异败归而魏泰山太守胡烈以奇兵五千诡道袭都陆尽焚异资粮綝授兵三万人使异死战异不从綝斩之镬里而遣弟恩救之会诞败引还綝既不能拔出诞而丧败士衆自戮名将莫不怨之綝以孙亮始亲政事多所难问甚惧还建业称疾不朝筑室於朱雀桥南使弟威远将军据入苍龙宿卫弟武卫将军恩偏将军干长水校尉闓分屯诸营欲以专朝自固亮内嫌綝乃推鲁育见杀本未责怒虎林督朱熊熊弟外部督朱损不匡正孙峻乃令丁奉杀熊於虎林杀损於建业綝入谏不从亮遂与公主鲁班将军刘承议诛綝全后父尚为太常卫将军亮谓尚子黄门侍郎纪曰孙綝等专执轻小於朕朕见敕之使速上岸为唐咨等作援而留湖中不上岸一步又委罪朱异擅杀功臣不先表闻筑第桥南不复朝见此为自任无复所畏不可久忍今规取之卿父作中军都督使密严整士马朕当自出临桥帅宿卫虎骑左右无难一时围之作版诏敕綝所领皆解散不得举手正尔自当得之【谨案志注作正尔自得之无】卿去但当使密尔卿宣诏语卿父勿令卿母知之女人既不晓大事且綝同堂姊邂逅泄漏误朕非小也纪承诏以告尚尚无远虑以语纪母母使人密语綝綝以兵袭尚营执之遣弟恩杀刘丞於苍龙门外比明遂围宫亮大怒上马带鞬执弓欲出曰朕大皇帝之适子在位已五年谁敢不从者侍中近臣及乳母共牵攀止之乃不得出叹嗟不食骂全后曰尔父愦愦败我大事又呼纪纪曰臣父奉诏不谨负上无面目复见因自杀【原注孙盛曰亮传称亮少聪慧势当先与纪谋不先令妻知也江表传说漏泄有由於事为详矣】綝使光禄勲孟宗告庙废亮召羣司议曰少帝荒病昏乱不可以处大位承宗庙【谨案此下陈志有以告先帝四字】废之诸君若有不同者下异议皆震怖曰惟将军令綝遣中书郎李崇夺亮玺绶以亮罪状告远近尚书桓彛不肯署名綝怒杀之【原注汉晋春秋彛魏尚书令阶之弟吴録晋武帝问薛莹吴之名臣莹对称彛有忠贞之节】典军施正劝綝徵立琅琊王休綝从之遣宗正楷奉书於休曰綝以薄才见授大任不能辅导陛下顷月以来多所造立亲近刘承悦於美色发吏民妇女料其好者留於宫内取兵子弟十八以下三千余人习之苑中连日续夜大小呼嗟败坏藏中矛戟五千余枚以作戱具朱据先帝旧臣子男熊损皆承父之基以忠义自立昔杀小主自是大主所创帝不复精其本末便杀熊损谏不见用诸下莫不侧息帝於宫中作小船三百余艘成以金银师工昼夜不息太常全尚累世受恩不能督诸宗亲而全端等委城就魏尚位过重曾无一言以谏陛下而与敌往来使传国消息惧必倾危社稷推案旧典运集大王辄以今月二十七日擒尚斩承以帝为会稽王遣楷奉迎百寮喁喁立住道侧綝遣将军孙耽送亮之国徙尚於零陵迁公主於豫章綝意弥溢侮慢民神遂烧大桥头伍子胥庙又坏浮屠祠斩道人休既即位称草莽臣诣阙上书曰臣伏自省才非干国因缘肺腑位极人臣伤锦败驾罪负彰露寻愆惟阙夙夜忧惧臣闻天命棐谌必就有德是以幽厉失度周宣中兴陛下圣德纂统大业宜得良辅以协雍熙虽尧之盛犹求稷契之佐以协明圣之德古人有言陈力就列不能者止臣虽自展竭无益庶政谨上印绶节钺退还田里以避贤路休引见慰喻又下诏曰朕以不德守藩於外值兹际会羣公卿士暨於朕躬以奉宗庙朕用怃然若涉渊氷大将军忠计内发扶危定倾安康社稷功动赫然昔汉孝宣践阼霍光尊显褒德赏功古今之通义也其以大将军为丞相荆州牧食五县恩为御史大夫卫将军据右将军皆县侯干杂号将军亭侯闓亦封亭侯綝一门五侯皆典禁兵权倾人主自吴国朝臣未尝有也綝奉牛酒诣休休不受齎诣左将军张布酒酣出怨言曰初废少主时多劝吾自为者吾以陛下贤明故迎之帝非我不立今上礼见拒是与凡臣无异当复改图尔布以言闻休休衔之恐其有变数加赏赐又复加恩侍中与綝分省文书或有告綝怀怨侮上欲图反者休执以付綝綝杀之由是愈惧因孟宗求出屯武昌休许焉尽敕所督中营精兵万余人皆令装载所取武库兵器咸令给与又求中书两郎典知荆州诸军事主者奏中书不应外出休特听之将军魏邈说休曰綝居外必有变武卫士施朔又告綝欲反有徵休密问张布布与丁奉谋於会杀綝永安元年十二月丁卯建业中谣言明会有变綝闻之不悦夜大风发木扬沙綝益恐戊辰腊会綝称疾休强起之使者十余辈綝不得已将入衆止焉綝曰国家屡有命不可辞可豫整兵令府内起火因是可得速还遂入寻而火起綝求出休曰外兵自多不足烦丞相也綝起离席奉布目左右缚之綝叩首曰愿徙交州休曰卿何以不徙滕胤吕据綝复曰愿没为官奴休曰何不以胤据为奴乎遂斩之以綝首令其衆曰诸与綝同谋皆赦放仗者五千人闓乘船欲北降追杀之夷三族发孙峻棺取其印绶斵其木而埋之以杀鲁育等故也綝时年二十八休耻与峻綝同族特除其属籍称之曰故峻故綝云休又下诏曰诸葛恪滕胤吕据尽以无罪为峻綝兄弟所见残害可为痛心促皆改葬各为祭奠其罹恪等事见远徙者一切召还华融字德蕤广陵江都人祖父避乱居山隂蕊【原注如累反】山下皇象亦寓居山隂吴郡张温来就象学欲得所舍或告温曰蕊山下有华德蕤者虽年少有令志可舍也温遂诣融家朝夕谈讲俄而温为选部尚书乃擢融为太子庶子知名显达

谨案目録此下有濮阳兴传今阙

孟仁字恭武江夏人也本名宗避晧字易焉少从南阳李肃学其母为作厚蓐大被或问其故母曰小儿无德致客学者多贫故为广被庶可得与气类接也其读书夙夜不懈肃奇之曰卿宰相器也宗母嗜笋冬节将至而笋未生宗入竹林哀泣笋为之出得以供母人以为孝感所致初为骠骑将军朱据军吏将母在营既不得志又夜雨屋漏因起涕泣以谢其母母曰但当勉之何足泣也据亦稍知之除为盐池司马自能结网以捕鱼作鮓寄母母还之曰汝为鱼官而以鮓寄我非亷子也而我受之是贪母也何以为训迁吴令时皆不得将家之官每得时物以母未食而卒不食及母亡犯禁委官奔丧已而自拘听刑陆逊陈其素行因为之请权乃特为减死一等复使为官孙皓时累迁光禄勲遂为司空卒於位

丁固字子贱会稽人也父览字孝连八岁而孤清身立行用意不苟推财从弟以义让称虞翻折辈行与之友遂显名於时仕郡为功曹守始平长孙权深器待之未及擢用会病卒固本名密避滕密改作固固在襁褓中阚泽见而异之曰此儿後必致公辅早丧其父独与母居家贫守约色养致敬族弟孤弱与同寒温虞翻与固同辈书曰丁子贱塞渊好德堂构克举野无遗薪斯之为懿其美优矣令德之後惟此君嘉尔其後仕宦显达孙休时为左御史大夫孙皓立迁司徒初固为尚书梦松生腹上谓人曰松文十八公也後十八岁吾其为公乎至是果为公皓悖虐不道固与陆凯孟宗同心忧国多所匡正凤皇二年卒於位年七十六子弥字钦远仕晋至梁州刺史孙谭光禄大夫

范慎字孝敬广陵人性纯直天姿忠笃问学该贯早有令闻着论二十篇名曰矫非後为侍中出补武昌左部督治军整顿孙皓移都甚惮之诏曰慎动德俱茂朕所敬凭宜登上公以副衆望以为太尉慎自恨久为将遂托老耄军士恋之举营为之陨涕凤皇三年卒子耀嗣议曰权置丞相雍容优礼而不畀政柄是以大纲不立如东汉之世临终而遽托国於新进之恪岂能厌国人之心哉器非弘毅骄吝专愎矜已陵人能无败乎亦屡出师为孔明之事疲民以逞偾军杀身复谁咎哉大臣首乱凶竪继起放弑诛杀汹血江壖锺毒於皓竟亡其国皆恪启之也恪死而滕胤犹保富贵得无及乎兴居宰辅不为经国远图协张布之邪纳万彧之说辄废冢适援立支孽诛夷宜矣仁固慎皆以德望器度为皓三公脱命暴朝得死於位幸矣哉

赞曰吴楚剽悍氓俗喜杀元逊弗靖能免衷甲国贼嘻笑乱臣手滑揕【原注知?反】刃掷首更相倾轧竟启虐皓酷罚淫刑国亡毒流六代血腥








周廉访述六事

周廉访云：金陵陈石渠封翁，名秀才也，家贫，训徒为生。持躬端，谨言行，不苟历年，撙节积束修二百金。适嘉庆甲戌岁大饥，斗米几及千钱，道殣相望。封翁出所藏金，谓诸子曰：“此尔父数十年减衣食积所入束修之余也，本欲分贻尔辈，今岁凶米贵，而目睹里中贫民乏食，意有不忍，欲以此金易米贱粜之。若汝等咸谓可，则行，否则止。”诸子皆唯唯如命。乃罄囊购米，减价卖于门外，且令诸子分日亲守之，非素识之贫者不得售，售亦不得过数升。其子皆克承父志，尽力辗转为之，金尽而止。先是，子维屏已领癸酉乡荐，戊寅子维垣亦登贤书，己卯遂同榜成进士。夫封翁，一寒士耳，不惜以平生铢积寸累之金，倾囊活贫户，虽所捐仅二百金，视富人之出赀千万尤为难得，宜天之报之速且厚也。子维垣现官山西潞安司马，孙辈亦多有声庠序，其继起方未艾云。

又云：江宁某妪，奉佛极谨，朔望必亲赴寺院焚香礼佛。年六十余，其子某曰：“母太劳，儿愿代之”，遂没其香金作赌赀，而诡以烧香对。数年后，子忽病，伏枕叩首无算，自言曩日乾没金数。其母代为哀求，其子述神语，终不许。母抚令暂卧，欲祷于祠，甫出户，闻其子大叫。急反视之，鲜血浃褥，口中全舌一条吐枕畔，遂死。

又云：浙杭有宦家子某，与仆妇通，其兄知之，白父母，责弟而逐仆妇。某送妇出门，约俟兄出再来。妇愤曰：“俟汝家人死绝，我乃至耳。”某反覆寻思，遂市毒药无数，置厨下水缸中，父及两兄并某妻同时毙。当兄病未绝时，其母延医视病者，甫至厅事，某遽出呵医者曰：“尔无入，入不尔宽也。”医惶遽出。后其母微有觉，商于舅，舅骇曰：“此何事，尚不急首耶？”母悟，呈于官。阖城以为怪，收某入钱塘狱。某至公堂时，犹着袍褂靴帽，称县令为老伯，以其为父之同寅也。入狱后，作书哀母救，略言儿虽罪大，然儿在母尚有奉养之人，儿死母及两嫂皆无依。且又无嗣，祭且绝，今生死在母手，母即不念儿，独不念宗祀乎？母得之，颇犹豫，欲申救之，舅力阻乃止。狱遂定，某知无活理，竟绝食，邑令喻之食，不可。禀于院，抚军曰：“是易事耳。”即日请王命磔于市焉。某年未三十，通文墨，善应对，不知何冤业至此。或曰其祖官某省臬司，以果决能治狱称，当不免有枉死囚也。此道光十五六年事，见邸抄。

又云：杨说华，宜兴巨猾也，以刻薄起家，无所不为，乡人欲食其肉者众。而杨素与守令相攀援，莫敢先发。偶觅匠裁衣，故宽其尺寸，从屏后潜窥之，裁衣者见有余，剪匿置毡下。杨出，睨堂中钟馗像久之，曰：“唯”。旋咤曰：“有是事耶？”既而曰：“华闻命矣。”反顾裁衣匠，呵之曰：“尔何得窃我物，从某处剪下，藏某角毡底，适钟进士告我矣。”搜得，遂欲加以捶楚，裁衣者叩首乞恕，杨曰：“然则自此后呼尔必至，凡有裁作，皆不许取吾值。”匠素畏杨横，不敢不从，遂留于家，奴役之。其险诈皆类此。有徽人某贷其财，仅偿母金，杨大怒曰：“狗子敢尔。”捉至家，殴辱无算，徽人终无偿，杨命裸其身，以利锥刺其肤，每一孔纳一麦，体几遍。置空室中。一日后，麦皆浮肿，百脉涌塞。杨命拽置门外，会有同籍商某见而留于家，医之愈，乃书事由，徒跌被发，遍诉徽人之商于宜者，哀动行路。徽人多巨商，雄于财，又激于义，皆怒，醵金列杨恶状遍控之。先是，宜有县丞正红旗某者，杨邀之饮，席间触某怒，某以官卑不敢撄，强忍而罢。后某以累荐擢常州守，徽人之控已经年不得直，某莅常州任，徽人又控于马前，守询悉，勃然怒，竟提审，且招告焉。于是杨遂败，以别有抢夺妇女各重情，狱成论死，瘐毙，此乾隆末年事。嘉庆中，有石工某死而复苏，告人曰：“项往城隍庙凿磨石，吾询以何用，鬼卒曰：‘磨杨说华。’”

又云：江阴申江镇富家，有父夜入子舍，子疑为盗，持梃一击而杀之。到官论如律，临刑时谓人曰：“显报也。”先是，同镇有善穿窬者，改行，久与某子素相识。偶因贫窘，复试旧技，甫入某子家，某子觉之，遽呼其名，偷者不得已应之。某子曰：“余与子邻里也，有无可以相通，何必是。”偷者顿首谢，某子遂置酒与共饮，伺其醉，谋于父，父欲击杀而埋其尸。子恐事发不妥，乃取朱墨色涂其面，披其发反缚其手，而以絮塞其口，弃诸偷者之门。夜四鼓，偷者醒，口不得开，缚不得解，急跃起，以臀扣门，偷之子以为父归也，急启关，偷者声呜呜，距跃而入。子出其不意，见奇鬼，急以梃击之，遂毙。徐疑其为人也，濯而视之，乃其父，大惊，首于官，拟极刑。盖距某子之杀其父也，仅数年耳。

又云：地狱之说始于释氏，世每疑其妄诞，不知明有王法，幽有鬼神，宇宙间一定之理。以理揆之，地狱轮回之事，在所必有。昔真西山先生谓“天堂无则已，有则君子登。地狱无则已，有则小人登。”以尊经学圣之天儒，而未尝言其必无，彼肆口斥为妄诞者，适启小人无忌惮之心耳。世有《玉历钞传》一书，所载皆冥府诸狱科条，其词俚俗，稍知文者辄弃不阅，而实足令愚夫愚妇，闻之悚息汗下。苏杭间有是书，金陵未之有也。嘉庆壬申，陈仲长封翁廷颀，尝以事至杭，见是书，悚然敬信，乃于行箧中携归金陵，镂板传之。次年癸酉科，长子（实俭）应京兆试，获隽，联捷成进士。封翁寿逾八旬，矍铄健饭，无疾而终。卒之夕，其长孙闻祖不豫，自外入视，见所卧屋上有白气贯天半，急入，而封翁即以其时长逝。封翁生平多厚德，睦姻赡族，人有相欺侮者，坦然若不知，从无疾言遽色加于人。又以传录是书之功，或当没有所证矣。













法：阳气高悬厥法，物仰其墨，莫不被则。

初一：造法不法。测曰：造法不法，不足用也。

次二：摹法以中，克。测曰：摹法以中，众之所共也。

次三：准绳不甫，亡其规矩。测曰：准绳不甫，其用爽也。

次四：准绳规矩，莫违我施。测曰：准绳规矩，由身行也。

次五：繘陆陆，瓶窴腹，井潢洋，终不得食。测曰：瓶窴腹，非学方也。

次六：于纪于纲，示以贞光。测曰：于纪于纲，大统明也。

次七：密纲离于渊，不利于鳞。测曰：密纲离渊，苛法张也。

次八：正彼有辜，格我无邪。测曰：正彼有辜，欧而至也。

上九：井无干，水直衍，匪溪匪谷，终于愆。测曰：井无干，法妄恣也。


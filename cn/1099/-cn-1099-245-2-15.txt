○復吳自湖 【 冶河】

承示大疏、欲濬河淮入海之道。使有所歸而不為害。此神禹治水之上策也。階往年嘗倡此議及欲閉三里溝通濟閘。河淮既不可分莫若使全合令淮仍以全力與河同趨。庶得滌去河沙而淤塞可以漸去顧時任事者皆有憚勞之心、會階亦罷政、遂不果舉、今不意高論乃與鄙見相同若得聖明報允、此功克成、則不惟出淮揚於重淵。而治河之功。亦巳過半。至于飢餒餘眾得就食工興。則賑濟之仁。亦未嘗不寓也。甚善甚善、但近時士夫不善幹事而善忌才毀成。惟公於此刻意韜晦。推賢前人讓功僚屬。至願至幸。


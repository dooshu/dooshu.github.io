○敕突厥可汗书

敕儿登利突厥可汗：天不福善，祸终彼国，伽可汗顷逝，闻以恻然。自二十年，结为父子，及此痛悼，何异所生？又闻可汗继立，蕃落并得宁静，良深悲慰，且知无他。朕与可汗先人，情重骨肉，亦既与朕为子，可汗即合为孙。以孙比儿，似疏少许，今修先父之业，复往时之好，此情更重，只可从亲。若以为孙渐成疏远，故欲可汗今者还且为儿，义结既深，当熟思此意，人情终始，固亦可知。葬事所须，并依来请，即与吊祭使将往，必令及期。言念宿昔，深怀感怆，春初犹冷，可汗及平章事与首领部落并得如宜，遣书指不多及。


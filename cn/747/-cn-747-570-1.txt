○礼部为百官上尊号第一表

臣某言：伏以圣王之纂承天位也，臣子必竭恳诚，献尊号，安敢为佞？礼在其中。一则以告天地神祗，二则以奉宗庙社稷，三则以安华夏蛮貊。巍巍大称，其可废乎？臣等诚欢诚望，顿首顿首。

伏惟皇帝陛下，协周文之孝德，齐大禹之约身；弘帝尧之法天，过殷汤之解网。未逾周月，四海将致于时雍；甫及元正，率土更欣于再造。然神人之愿，亿兆之情，有所不安，率谓未尽善者，以为帝德广运，而尊号犹阙；郊庙备礼，而祝嘏无辞。凡百兢怀，华夷属望。

臣谨案昔皋陶之颂舜，伊尹之颂汤，皆臣子至公，面扬君父，以敷于当代，以播于无穷，夫岂饰哉？率由事实。帝王尊号，盖渐于此。皇家光被四表，祖宗烈文，时当太和，尊号表德，耳目所接，简牍斯存。稽之于前典则如彼，考之于圣朝则又如此。今龟筮习吉，元正戒期，当品物惟新之时，乃皇王大礼之日。陛下郊天地，享宗祧，阴阳协和，动植交畅，不建至尊之称，恐违列圣之心。所以臣等冒死陈闻，请上尊号。伏推陛下小（一作抑）谦让之节，安延企之情，特召名儒礼官，百僚庶尹，详明故实，议崇圣德，则人望允厌，神心获安。山川效灵，光赞无疆之寿；祝史陈信，永彰不朽之功。臣等蒙国宠荣，备位班列，无任恳望之至。


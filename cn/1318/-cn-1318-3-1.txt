白锦琼奇会遇



至正辛酉纪岁，三月暮春。花发名园，一段异香来绣户；鸟啼绿树，数声娇韵入画堂。正是修禊良辰，风光雅丽，浴沂佳候，人物繁华。时兵寇荡我郊原，乡人皆居城邑。纷纷雾集，皆显贵之王孙；济济云从，悉英豪之国士。



江南俊杰，白姓讳景云，字天启，别号黄源者，崇文学士裔孙，荆州别驾公子也。雅抱与春风并畅，丰姿及秋水同清。正弱冠之年，列黉宫之选，抱骑龙之伟志，负倚马之雄才。乘此明媚朔朝，独步乌山绝顶，吟诗一首曰：



玉树迎风舞，枝枝射汉宫。



余衯犹染翠，飞袖想凌红。



海阔龙吟水，山高凤下空。



瑶天罗绮阁，独上骋阆风。



于是登书云之台，入凌虚之阁。适有三姬在庙，赛祷明神。绝色佳人，世间罕有。温朱颜以顶礼，露皓齿而陈词。一姬衣素练者，年约十九余。色赛三千宫貌，身披素服，首戴碧花。盖西子之淡妆，正文君之新寡。愁眉娇蹙，淡映春云，雅态幽闲，光凝秋水。乃躬以下拜，愿超化未亡人。一姬衣绿者，容足倾城，年登十七，华髻玲珑朱玉，绿袍杂雅丽莺花。露绽锦之绛裙，恍新妆之飞燕。轻移莲步深深拜，微启朱唇款款言。盍为亲宦游，愿长途多庆。一姬衣紫者，年可登乎十五，尤丽于二姝。一点唇朱，即樱桃之九熟。双描眉秀，疑御柳之新钩。金莲步步流金，玉指纤纤露玉。且拜且笑，无祝无言。侍女数人，居傍鹄立。




白生门外窃视，久而不定情，突入参神。三姬见其进之遽也，各以扇掩面而笑焉。生遂致恭，姬亦答礼。姬各奉身而退，生亦屏迹尾随。乃知衣素练者，赵富贤第四女，名锦娘，世居乌山，严父先逝。锦适于郑，半载夫亡，附母寡居，兹将二载也。衣绿绢者，李少府长女，名琼姐，父任辰州，念母年老，留琼于家奉事祖母也。衣紫罗者，中督府参军次女，名奇姐，父卒于宦，母已荣封，家赀甚殷，下惟幼弟也。时琼、奇居远城外，今避寇借居赵家，且与锦娘为姨表之亲，故朝夕相与盘桓者也。



三姬见生之丰彩，有顾盼情。白生见姬之芳颜，有留恋意。既知所在，遂策于心。因就赵之左屋附居，乃得与三姬为邻。赵女微知生委曲之情，而春心已动。白生既得附赵女之室，而逸兴遄飞，因呤长短句一首曰：



十分春色蝶浮沉，锦花含笑值千金。琼枝戛玉扬奇音，雅调大堤恣狂吟，艳丽美容动君心。何时偿愿？作比翼附连枝，有朝飞绕巫山上。



于时，投刺比邻，结拜赵母，遂缔锦娘以妹，而锦亦以兄礼待生。然赵母素颇庄严，生亦莫投其隙。



一日，母有寒疾，生以子道问安，径步至中堂。锦娘正独立，即欲趋避。生遂进前曰：「妹氏知我心乎？多方为尔故也。予独无居而求邻贵府乎？予独无母而结拜尊堂乎？此情倘或见谅，糜骨亦所不辞。」锦娘曰：「寸草亦自知春，妾岂不解人意。但幽嫠寡妹，何堪荐侍英豪。慈母严明，安敢少违礼法。」生曰：「崔夫人亦谨严之母也，卓文君亦幽嫠之英也。」生言犹未终竟，闻户外有履声，锦娘趋入中闺，生亦入母寝室问病。母托以求医，生奉命而出。复至旧处，久立不见芳颜，惟见侍女去来，懊恨而出。



诘朝，生迎医至，三姬咸在问安，转入屏风后，不见玉人容矣。生大悒悒，归作五言古诗一首曰：



巫山多神女，歌舞瑶台边。



云雨不可作，空余杨柳烟。



芙蓉迷北岸，相望更凄然。



何当一攀折，醉倒百花前。



翌日，生奉药至，遇锦娘于东阶，不觉神魂飞荡，口不能言。锦骇曰：「兄有恙乎？」生摇头。又曰：「兄劳顿乎？」复摇头。锦曰：「何往日春风满面，今日惨黛盈颜耶？」生良久曰：「吾为妹病之深矣。若妹无拯援之心，将索我于枯鱼之肆矣。」锦笑曰：「兄有相如之情，妾岂无文君之意。但莫得其便，恐枉费神思。春英、秋英日侍寝所，未事先觉。琼姐、奇姐绣房联璧，举动悉知。我当为兄图之，兄但勤事吾母，若往来频速，或有间可投。生前曳其袖，锦敛步而退，掷帕于地。生拾而藏之，进药母前。母呼锦至，谓曰：「如此动劳大哥，汝可深深拜谢。人家之子如此小心，我家小哥全不晓事。」女微哂而拜生，生含笑而答礼。生遂索炭烹药，女亦奉火以从。小哥者锦弟，年甫十岁也。母命相陪，潜出游戏。白生因得以目送情，锦娘亦以秋波频盼。两情飘荡，似翠柳之醉熏风；一意潜孚，恍晓花之迎滴露。盖形虽未接，而神已交矣。药既烹熟，女尝，进母。生在背后戏褰其裳，女乃转身，怒目嗔视，生即解意告归，女因送出切责曰：「兄如此，倘慈母见之，何颜复入乎，昨日之帕，兄当见还。倘若轻泄于人，俾妾名节扫地。」生曰：「吾深悔之，更不复然。」遂各辞归，两情悒怏。



自此女坐绣楼，啮指沉念，神烦意乱，寝食不宁。日间勉强与二妹笑言，夜来神魂惟白生眷恋。生亦无心经史，坐卧注意锦娘。口念有百千番，肠断已八九回。每欲索笔题诗，神昏不得句矣。因屡候母起居，往来颇见亲密。虽数次与锦相遇，终莫能再叙寒温。



一日，生至中堂。四顾皆无人迹，遂直抵锦娘寝室。适彼方闷坐停绣。生遇锦娘，一喜一惧。锦见白生，且骇且愕。生兴发，不复交言，遂进前搂抱求合。正半推半就之际，闻春英堂上唤声。女急趋母室，生脱身逃归。此时锦自不觉，琼姐已阴知之矣。题诗示奇姐曰：



蛱蝶采黄英，花心未许开。



大风吹蝶去，花落下瑶台。



奇姐带笑亦和以诗曰：



蝶为寻芳至，花犹未向开。



春英妒玉蝶，摧倒百花台。



因曰：「此生胆大如斗。」琼曰：「此必先与四姊有约，吾姊妹当作磨兜坚（即谨言之人）可也。」




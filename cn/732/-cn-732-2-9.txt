月干犯列宿占第九

角：月犯角，天子大人恶之，大人有忧狱事，天下大凶。犯左、右角，大战，大臣当之。有忧丧。两军相当。犯左角，大战将死；右角，廷尉死。月在角中行，为出天门中道，百姓安宁，岁美无兵。出右角，北胡王死，天下多雨。行中道之南，南君恶之，大臣不辅。

亢：月犯亢，其国将死。月蚀亢，大人多死疫疠，在朝廷之臣为始。月在亢，有变，王者布政失理，宜省刑罚。

氐：月犯氐，天下兵起。晋孝武太元三年二月癸亥，月入氐，大将军韦楷率兵袭汝南，苻坚及子等十余万人寇襄阳。是年大兵。月蚀氐，及犯在氐有变，皆为宫中阴谋，大人女主，宿止不安，刑政失理，天下饥乱，兵寇贼起。

房：月犯蚀房上将，上将诛。犯蚀次将，次将诛。上相、次相亦然。月行房南一丈，兵起，天子旁有乱臣，岁有大水，七月期。月行天驷中，经岁安宁，五谷熟。月行太阳，天下乱，民事失，民啼哭，阳道未穷而死；月行太阴，天下后起，阴道未穷而作。月出中道，天下和平，利以称兵。月变于房，名宝出，驷驾满野，将不安，失时令。

心：月犯心，主命恶之，其宫内乱，臣有逆者。月犯心中，人王遇害，有大贼，国人乱。月乘心，其国相死。出心太北，国旱，宗庙灾。出心太南，君忧，且有兵起。月变于心，人主有忧，兵在外，大将易。无兵，太子事，亦为天子计失于刑罚。

尾：月犯尾，贵戚有诛者，其国将军死。月在尾，后宫有争，人君子孙不吉。

箕：月入箕，籴大贵，天下旱，饥死过半，人君号令，伤于酷暴，百姓失所。月在箕，后宫政教失，女主乖怨，有暴风。失行于箕者，大风。

南斗：月行于南斗，大臣诛，大将及近臣去，将军死，女主凶。（《宋书志》称：晋哀帝兴宁三年七月庚戍，月犯斗。来年五月戊寅，皇后庾氏崩。安帝义熙元年三月已巳，月掩斗第五星，至八月丙戌，频掩之。是年三月始兴太守徐道覆反。四月，卢循起湘中。五月，循破刘稷。自是京畿大臣多戮死也，）月入斗魁，大人忧，太子辱，宫中有贼。月一岁三入南斗，有德令，有兵起。月在斗有变，易相，爵禄失，大臣有忧刑戮，及将相非理食禄，更易天子法令者。月乘斗，色恶，苍芒，丞相死。月宿斗，为风雨。月蚀斗，群臣忧国乱。

牵牛：月犯牛，牛疫，牛马羊暴贵，牺牲之官有忧，将军奔，道路关梁阻，天下有诈，谷大贵，大国有忧，将军死。一曰牛多病。月在牛有变，关梁闭塞，将有农令牺牲之事，四足虫疾矣。月乘牛，有大水，人相弃于道。

须女：月犯女，女子凶，忧疾患女惑之事，其国有忧，将军死。（晋孝武大元二年八月戊辰，月入女。八月，征西将军桓豁率。十月乙未，犯女，壬寅，尚书令王彪之卒也。）有改易高下贵贱，女工兴，有女令。月在女有变，有兵不战而降。又曰嫁女娶妇之事，亦为女主布帛。

虚：月犯虚，天下大虚，虚邑复盛，天下政乱，国有忧，将军死，百姓饥，哭泣不已，有陵庙事也。月蚀虚危，人多去其室，有大战。月变于虚，有土功在外，军人饥。

危：月蚀危。不有崩主，必有大臣丧，天下改服，将有坟墓哭泣之事。月犯危，治台楼盖屋者多，天下乱，将军死。月在危有变，将有哭泣死丧、坟墓盖屋动众之事。

室：月犯蚀室，及在室有变，国乱有忧，将亡地失。若宗庙有毁，将相有死者，王者自将兵，宿在离宫，不安正寝，宜修文德、设武备、振军旅以应之。

东壁：月犯蚀东壁及在壁有变，大人为乱，人民多死，兵在外，军人大惊，近臣去，将军死，军粮绝，将军有谋，将有府库土功之事。月宿壁，不雨则风。（斗同。）蚀壁，有开闭之事，大臣戮，有文章者执。

奎：月犯奎，若在奎有变，大人乱，大臣凶，人多死忧，将军有谋，有沟渎女子之事。月犯奎大星，乳妇多死，边民不安，有大水。月蚀奎，大将军战死。

娄：月犯蚀变于娄，有兵在外，不战而和，有聚敛之事，多有搜狩弋猎之事，民多狱怨，国君纳女，游猎无度，大人忧，将军死。

胃：月犯蚀变于胃，其国有忧，将军死，邻国有暴兵，天下谷无实，有仓廪赋敛之事，小国兵起不战，有霜，以夷狄为忧，民多病。

昴：月犯蚀变于昴，天子破匈奴，有白衣会，贵臣有忧，民离散，去其乡，狱讼烦苛，无辜获罪。（檀道鸾《晋阳秋》云：孝武帝宁康元年正月丁未，月掩昴，七月己亥大司马桓温薨。安帝义熙五年二月甲子，月犯昴，九月又犯昴，闰月丁酉又犯之，是年宋高祖讨鲜卑。十月翌主为其子所杀，六年鲜卑灭胡也。）月行犯昴，北有赤白云缘月，兵入匈奴有得地；赤白云不缘月，兵入不得地。月乘昴，天下法峻，水满野，谷不收。月行触昴，匈奴受兵。月蚀昴，诸侯黜门户，大臣有事。月入昴，赦；月出昴，天下有福，大臣匿其罪。月入昴中，胡王死，理官有忧。月蚀昴，贵臣诛，贵女失势心月变于昴，兵在外绝食。月犯昴，将军死，胡不安，或背叛。月行一岁不出昴毕间，来年有兵。

毕：月犯毕，出其北阴，国有忧。月入毕中，将军死，不则有边兵，期十月。月犯毕，天子用法诛罚急。若蚀毕，贼臣诛，贵人多死，兵革起。毕星见月中，女君当死，有德令。（晋孝武大元五年五月庚子，月掩毕，六月丁卯又掩毕，进入毕口。九月癸未，皇后王氏崩。）月失行，合阳风，合阴雨。月失行离毕则雨。月犯毕大星，下犯上，臣杀主，大将死。月变于毕，有边兵之急，边将刑。

觜觽：月犯觜，小战，吏多死道路者，或背叛。月变于觜，刑罚之事，将相有殃。（月犯蚀皆同占。）

参：月犯蚀参，贵臣诛，赤地千里，其国大饥，人民相食。月变于参，百姓葆旅。月犯左肩，左将战死；犯右肩，右将死。月犯蚀参伐星，战，小将死。月宿参伐为风雨。月蚀参伐兵起。

东井：月犯井，将军死。（晋孝武大元元年五月戊午，十二月乙卯，月掩东井。六年二月壬子，建威将军桓副薨。七月甲辰，将军王邵薨。月犯井左右星，女主忧。魏齐王嘉平三年四月戊寅，月犯井，七月皇后甄氏崩。）月犯井，人主有忧，大水。若水官有黜者，其国有忧，平准水衡之官，刑政不平矣。月蚀井，大臣有谋，皇后不安，五谷不登。月蚀井，内乱之灾，以日占其国也。月犯井钺星，为内乱兵起，破军杀将，城陷血流。（《宋志》云：魏正始四年十月、十一月，月犯井钺，是月司马懿讨诸葛恪，恪弃城走。晋穆帝永和十二年六月己未，月犯井钺，桓温破姚襄于伊水，北定周地。十二月稿城陷，执段龛三十余人。）凡月干犯井钺，秉质，斧钺用之象。月犯井钺，大臣诛，斧钺用。月变于井，以色占。黑，大水，他仿此。

舆鬼：月入鬼，人主忧。（晋咸康七年八月辛丑月犯鬼。来年癸巳，成帝崩，财宝出。）月犯鬼质，秦邦君忧，大臣诛。（魏嘉平二年十月犯鬼，三年五月王陵反，楚王虎等诛之。）月蚀鬼，贵臣女主忧，天下不安，有大丧，谋臣纠弹之官凶。（《宋志》云：魏齐王正始二年九月癸酉，月犯鬼西北星，主金玉。三年二月丁未，又犯西南星，主布帛。占曰：有钱令，大臣忧。三年二月，太尉满宠薨。青龙二年三月辛卯，月犯鬼。占曰：民多疾疫。是年夏大疫。）

柳：月犯柳，木工兴，名木被伐，又有土功事。月蚀柳，王者疾，不安宫室，百姓、贵人以言语坐罪，大臣忧，其地有祸。

七星：月犯蚀七星，兵在外战，皇后、大臣有暴忧，有诛，国大恶。（下蚀列宿同。）月犯七星，轻车战，国相更政之。

张：月蚀张，贵臣失势，后有忧，君有赐。（下蚀列宿同。）

翼：月蚀翼，忠臣见谮言，政事亡，飞虫多死，将军亡，北夷有兵，女主凶。月变于翼，其国有飞鸟喜，若有兽鸟者。

轸：月宿轸，则多风。月蚀轸，则贵臣亡，后不安。月犯轸，月凶丧，车骑出，兵车用，期一年。


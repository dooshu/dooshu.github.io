魏了翁　送从子令宪西归

弟兄亲友剑南州，别思如山浩不收。

家问稀疏人迹绝，眼明从子慰羁愁。

魏了翁

魏了翁　送从子令宪西归

茆檐竹几对床头，晨暮参商未渠休。

宁用停云乙亲友，是身安健复何忧。

魏了翁

魏了翁　送从子令宪西归

古来明戒有弦钩，伯父胡为苦好修。

累尔南行数千里，我之自怪尔何尤。

魏了翁

魏了翁　送从子令宪西归

自尔南来岁再周，新功培养气扬休。

且留数月须多益，归妹愆期母所忧。

魏了翁

魏了翁　送从子令宪西归

古人为学戒悠悠，说命惟从务敏求。

识此味时那可已，更从来处验吾修。

魏了翁

魏了翁　送从子令宪西归

弘毅规摹本末周，既难分付又难酬。

须知陋巷忧中乐，又识耕莘乐处忧。

魏了翁


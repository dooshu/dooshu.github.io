○对附贯五年复讫判

〈景於会郡，附贯给五年讫。差陇外镇，并诉不伏。所由以为无据。〉

瞻彼景也，是何人斯？逋逃故乡，离尔土。苟不家食，常怀旅游。比巢幕之未安，如转蓬之不定。聿来兹郡，奠厥攸居，爰历星霜，载罹寒暑。河源沙塞，地邻戎狄，必资膂力，以镇疆场。惟景伊何，当是役也，自可有死无陨，为主将之先锋；结衽抽戈，断贤王之右臂。不闻为力，翻事游词。孰有沐君之恩，食君之土，偏蒙五稔之复，不徇六尺之躯？人之无良，罪宜从重，当复灭鼻，无或噬肤。

尹程


○为张洪州谢上表

臣某言：伏奉某月日敕，除臣使持节都督洪州诸军事洪州刺史充洪抚等七州都防御观察等使。臣才不如人，位忽过量，仰戴天造，兢然自失。臣某诚惶诚恐顿首顿首。臣往岁禄山以盗泉饮臣，臣受左衽之辱而不能死。陛下以鸿私活臣，臣荷乾坤之施而不能答。徒窃宠禄，三典藩郡，至於俗阜不扰，人或小康。此实尧风被物，比屋日用。敢贪天功，以为已力？不谓陛下奖劝是务，以臣为勤，自春徂秋，凡三锡命，九州之伯，臣忝其一。况豫章重镇，荆扬奥区，五岭控其南，九江在其北，连帅所统，安危是系，分忧之寄，岂世足当？负荷恩辉，惧陨越於下。今以某月日到所部上讫。谨当靖恭守位，夙夜在公，宣皇猷以导风俗，仗天威以训师旅，庶以四境无虞，百姓辑睦为报。力或不足，则继之以死，臣之分也，敢有二事？臣无任喜惧之至，谨奉表陈谢以闻。


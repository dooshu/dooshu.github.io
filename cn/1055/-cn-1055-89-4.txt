【论乞令宣抚使韩琦等经略陕西札子〈庆历三年〉】

臣窃闻已降中书札子，抽回韩琦、田况等归阙。昨来琦等奉命巡边，本为西贼议和未决，防其攻寇，要为御备。今西人再来，方有邀请，在于事体，必难便从，边上机宜，正须处置。仍闻韩琦、田况合有奏状，言边防有备，请朝廷不须怯畏，每事曲从。窃以胜败之间，安危所系，料琦等如此奏来，则边事可知，自有枝梧，不致败误。臣谓且令琦等在彼抚遏，则朝廷与贼商议，自可以持重，不须屈就。今议方未决，中道召还，则是使贼知朝廷意在必和，自先弛备。况事无急切，何必召归？其召韩琦札子，伏乞速赐指挥抽回。且令琦等在彼经略，以俟西贼和议如何。取进止。


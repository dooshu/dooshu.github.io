刘克庄　又二首

诸子皆蠡管，惟聃说大方。

其隅四无有，于道两相忘。

未易五车尽，难将寸矩量。

楚辞迷极际，柳对昧中旁。

鸟止丘何小，蜗争角许忙。

更须参孟叟，归宿要知乡。

刘克庄

刘克庄　又二首

莱菔可虀秔可炊，绝胜远访碧溪祠。

渠能去伴舒为诰，时有来听鼎说诗。

江夏奇童今属子，金华仙伯更传谁。

锦囊倒赠贫家了，不管旁观笑橐垂。

刘克庄

刘克庄　又二首

世道方凭藉，云胡不憗遗。

重如镇乔岳，宽可纳须弥。

鸱阁开无日，蟆陵窆有期。

嗟余衰久矣，告第乏雄辞。

刘克庄

刘克庄　又二首

诗家事业可怜生，骨朽人间有集行。

锻炼鬼犹惊险语，折磨天亦妒虚名。

长骑驴背嫌肩耸，欲拔鲸牙恨力轻。

吟得擅场成底事，不如黄策挹浮荣。

刘克庄

刘克庄　又二首

不谓斯人夭，堂堂在目中。

曾参黄面老，肯恋黑头公。

性理天渊彻，荣华露电空。

独馀章奏在，圣主记遗忠。

【卷38】

刘克庄

刘克庄　又二首

难与拘儒论，无方即大方。

洞然皆我闼，隅竟在何乡。

惠说犹为寡，聃书不可量。

莫知崖内外，乌睹道藩傍。

血战蛮争角，狂行士望洋。

区区胶小见，肝胆画封疆。

刘克庄


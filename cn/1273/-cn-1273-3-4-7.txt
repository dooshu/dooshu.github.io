刘彤轩以画梅及诗卷见赠用卷中过梅岭韵答之　四首


载酒名园取次过，江城无奈落花何！天涯幸有生春手，写出南枝雪意多。

万里归槎客写梅，海云浓处墨花开。年来羹鼎因和误，孤负春风说占魁。

洒洒春痕满笔端，罗浮梦断客衣寒。卷中诗句都清绝，合与梅花一例看。

挥尽金壶墨几丸，调冰弄雪不知寒。广平铁石心肠在，更请先生为写看。






○復龍塩臺第三書

兩淮塩法久敝、蒙台臺鼎力挽回、此時已有生氣、惟食塩一節、此盖為淮揚二郡食塩也淮揚二郡塩之所出若□官塩價輕折閱故不統于單塩公之中而另名為食塩其詳在部議第九條中素廑遠慮、前疏中謂乘除變通、姑俟來日、部覆欲聽台之自酌、酌之此其時矣、大抵各處食塩。行之有法。可以杜私塩。可以充國課。亦可以伸法紀。行之無法。則下場爭買。而塩愈貴。滿載爭賣。而塩愈賤賤與貴皆綱塩之害也况執引影射。其害反甚于私塩。頃各處有司。謂食塩不可行。皆非事實、不過耳滿衙蠹、與夫積囤之說、以圖罔上自便耳、若食塩真正流弊、非惟有司不知、本道不知、即各內商亦不能預知、曩訂食塩綱冊時、曾喚兩淮內商、及商紀人人徧詢之矣、不但謂食塩可行。且謂可加。不但泛謂可加。且各自欲爭加。職所以將淮北二萬五千引。加于九縣食塩之地者。恃內商自欲爭行也。及今江廣之塩。賤而且壅。去歲此時水商買塩。巳有八分。今尚未及二分。諸商皇皇然為九月京掣。塩不能去之慮。又為國課慮。咸謂此皆食塩之為害也。揚郡食塩如通州海門泰州泰興之塩。徑從揚子江挺帆而上、高寶江儀之塩、皆從儀真通江而上、江南北九縣之塩多賣與官座糧舫、勢不可禁、其言汗漫、雖未可盡信然綱塩關係大。而食塩次之。職于此豈容一日安寢乎。數日來為此與諸商講說、口乾舌敝、昨在都府衙門會議、甚至有粗暴之徒、率眾徑走、職即時憤究暫邇歛戢。職與諸商不薄也、稍有忤合、不難攘臂而起此輩射利之情、容可遏乎、最可惜者、溧陽塩行、浙商巳將掉尾去矣、今禁采石之路、則一引不通、而藩籬復破、溧商謂兩歲以來、所與浙商爭訟不休、為欲通行于該縣耳、遑暇往江廣耶、此言極是、但采石之路不塞。則覺滿江皆食塩。江楚水商不肯成交。今萬不得巳、永塞采石之路、大減揚郡之塩、併淮北亦有另議、淮北所最苦者崇府之塩、今年夾帶極廣、仰乘台臺復命之時、一併條議、以成畫一之規、庶不令後來反覆、謂今日所行、尚未妥確也、楚中塩價、迄今止賣七分三厘、尚賣不去楚紳此時、想不過罪疏理矣天下事、惟塩法通塞之機、有不容以意逆者、顧不容不竭力圖之耳、


○梁王肜谥议



肜位为宰相，责深任重，属尊亲近，旦为宗师，朝所仰望，下所具瞻。而临大节，无不可夺之志；当危事，不能舍生取义；愍怀之废，不闻一言之谏；淮南之难，不能因势辅义；赵王伦篡逆，不能引身去朝。宋有荡氏之乱，华元自以不能居官，曰：“君臣之训，我所司也。公室卑而不正，吾罪大矣。”夫以区区之宋，犹有不素餐之臣，而况帝王之朝，有苟容之相，此而不贬，法将何施！谨案《谥法》。“不勤成名曰灵。”肜见义不为，不可为勤，宜谥曰“灵”。（《晋书·梁王肜传》。永康二年薨，博士陈留、蔡充议谥云云。）




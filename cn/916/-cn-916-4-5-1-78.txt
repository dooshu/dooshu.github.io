【拟青青河畔草诗】

靡靡江蓠（玉台、《类聚》作离。李善本《文选》同。又六臣本注。五臣作离。作离是。）草。熠熠（《文选》、玉台作熠耀。本集同。《类聚》作熠烁。《诗纪》云。一作耀耀。）生河侧。皎皎彼姝女。阿那当轩织。粲粲妖（《类聚》作娇。）容姿。灼灼美颜（玉台作华美。）色。良人游不归。偏栖独支翼。空房来悲风。中夜起叹息。（○《文选》三十。玉台新咏三。《类聚》三十二。本集六。《诗纪》二十五。）


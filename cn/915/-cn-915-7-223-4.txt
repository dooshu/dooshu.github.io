◇悬重

凿木为重，形如札，有и，设於中庭。近南以悬之。上重高三尺，差而上之，天子当九尺矣。鬲以苇席南向横覆之。辟屈两端於南面以蔑之，今丧家帐门，其遗象也。古者丧家无幕，盖是倚庐栋耳。今人倚庐於丧侧，因是为帐焉。案蔡谟说，以二瓦器，盛始死之祭，系於木，里以苇席，置庭中近南，名为重。今之凶门，是其遗像也。礼，既虞而作主，未葬未有主，故以重当之。礼称为主道，此其义也。（《通典》八十四。）


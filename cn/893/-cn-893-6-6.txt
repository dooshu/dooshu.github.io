千里思





北魏祖叔辨作《千里思》，其辞曰：“细君辞汉宇，王嫱即虏衢。无因上林雁，但见边城芜。”盖为女子之远适异国者而言。太白拟之，另以苏、李别后相思为辞。



李陵没胡沙，[一]苏武还汉家。[二]迢迢五原关，[三]朔雪乱边花。一去隔绝国，[四]思归但长嗟。鸿雁向西北，因书报天涯。

[一]《史记》：李陵将步兵五千人，出居延北千余里，单于以兵八万围击陵军。陵军兵矢既尽，士死者过半，而所杀伤匈奴亦万余人。且引且战，连斗八日，还，未到居延百余里，匈奴遮狭绝道，陵食乏而救兵不到，遂降匈奴。



[二]琦按：《文选》有李少卿《答苏武书》，李周翰注：《汉书》曰：李陵字少卿，以天汉二年率步卒五千人出塞与单于战，力屈乃降。在匈奴中与苏武相见，武得归，为书与陵，令归汉，陵作书答之。此诗末联正用其事。又按：《文苑英华》载唐人省试诗题有《李都尉重阳日得苏属国书》，其事他书所不见，更属异闻，因附录之。



[三]《汉书·地理志》：代郡有五原关。《太平寰宇记》：盐州五原郡，今理五原县。唐贞观二年，县与州同立，以其地势有五原，旧有五原关，因为郡邑之称。



[四]江淹《别赋》：“一去绝国，讵相见期。”李善注：“绝国，绝远之国也。”






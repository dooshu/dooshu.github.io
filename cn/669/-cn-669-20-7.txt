43　魏伯陽京房虞翻言納甲　朱子發論納甲　沈括論易納甲之法


納甲之法，朱文公謂：「今所傳京房占法，見於火珠林者，是其遺説。參同契全云：「魏伯陽作。」借以寓行持進退之候。」案：朱子答袁機仲書曰：「參同之書，本不爲明易，乃姑借此納甲之法，以寓其行持進退之候。然其所言納甲之法，則今所傳京房占法，見於火珠林者，是其遺説。沈存中筆談解説甚詳，亦自有理。」〇京房易傳：「分天地乾坤之象，益之以甲乙壬癸，震巽之象配庚辛，坎離之象配戊己，艮兑之象配丙丁。八卦分陰陽，六位配五行，光明四通，變易立節〔一〕。」虞翻云：「日月垂天，成八卦象。三日暮震象月出庚，八日兑象月見丁，十五日乾象月盈甲壬，十六日旦巽象月退辛，二十三日艮象月消丙，三十日坤象月滅乙。丹鉛録引此作「月滅乙癸」。案參同契曰「壬癸配甲乙，乾坤括終始」，則「乙」下當有「癸」字。晦夕朔旦坎象水流戊，日中離象火就己。」見唐李鼎祚周易集解、宋朱震漢上易、納甲圖説。虞與魏伯陽皆會稽人，其傳蓋有所自。全云：「魏伯陽居上虞，虞仲翔居餘姚，然考仲翔所説易學，本於孟喜。其初立易注，奏曰：『臣高祖零陵太守光治孟氏易，曾祖平輿令成述其業，祖鳳爲之最密。臣父日南太守歆，受有舊書。』則仲翔之淵源遠矣。京房之師焦延壽，亦傳孟喜之學者也。今以時代考之，伯陽蓋與仲翔祖相輩行。」漢上朱氏云：「乾納甲、壬，坤納乙、癸，震納庚，巽納辛，坎納戊，離納己，艮納丙，兑納丁。庚、戊、丙三者得於乾，辛、己、丁三者得於坤。始於甲、乙，終於壬、癸，而天地五十五數具焉。」又有：「九天九地之數，乾納甲、壬，坤納乙、癸。自甲至壬，其數九，故曰九天。自乙至癸，其數九，故曰九地。」九天九地之説者，九天之上，六甲子也；九地之下，六癸酉也。

【全云】河圖玉版已有納甲之説。又云：納甲之法不盡同，如揚雄、葛洪所言，又異於京房。

【集證】魏伯陽參同契聖人上觀章：「三日出爲爽，震庚受西方。八日兑受丁，上弦平如繩。十五乾體就，盛滿甲東方。十六轉受統，巽辛見平明。艮直于丙南，下弦二十三。坤乙三十日，東北喪其朋。節盡相禪與，繼體復生龍。壬癸配甲乙，乾坤括始終。」

【元圻案】夢溪筆談七：「易有納甲之法，未知起於何時。予嘗攷之，可以推見天地胎育之理。乾納甲、壬，坤納乙、癸者，上下包之也。震、巽、坎、離、艮、兑納庚、辛、戊己、丙、丁者，六子生於乾坤之包中，如物之處胎甲者。乾之初爻交于坤，生震，故震之初爻納子、午；乾之初爻，子、午故也。中爻交于坤，生坎，初爻納寅、申；震納子、午，順傳寅、申，陽道順。上爻交于坤，生艮，初爻納辰、戌。亦順傳也。坤之初爻交于乾，生巽，初爻納丑、未；坤之初爻，丑、未故也。中爻交於乾，生離，初爻納卯、酉；巽納丑、未，逆傳卯、酉，陰道逆。上爻交乾，生兑，初爻納己、亥。亦逆傳也。乾坤始于甲乙，則長男長女乃其次，宜納丙、丁；少男少女居其末，宜納庚、辛。今乃反此者，卦必自下生，先初爻，次中爻，末乃至上爻，此易之序，然亦胎育之理也。」

〔一〕「變」，原作「佼」，據四庫本京氏易傳卷下改。按「變」又作「效」。






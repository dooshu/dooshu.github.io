醉后歌詶赵锦帆兼呈丁飞涛

卧疴一月生秋草，久雨柴门迹如扫。
赵君立马下阶前，尊酒论诗恣倾倒。
君诗横绝天下知，掉头不数雕虫儿。
同舍为郎执余手，愁中相视开须眉。
才雄气莽天地窄，老蛟怒吼长河坼。
谓余能不操吴音，直是中原一诗伯。
我友敬礼来西陵，挥毫烂熳如云蒸。
君言西署吾曹在，三分割据争崚嶒。
狂呼不顾旁人笑，游侠何妨狎屠钓。
王李诸君官陆沈，姓字千秋日照耀。
闻君作令赋甘泉，七载囊中无一钱。
三年执戟颠毛白，当涂谁复知其贤。
人情惜官不惜才，扬雄贾谊终尘埃。
请君放笔且掩口，明日同歌归去来。



○册亲王出将文

维大历五年，岁次庚戌，三月丁巳朔十六日壬申，皇帝使某宫乙持节册命曰：於戏！昔武德、贞观之际，亲贤兼叙，中外大宁，多以藩王，委之方面。元宗震耀威武，外攘夷狄，亦选建明德，时维鹰扬。予之珪瑞，并赐旌钺，祗奉前训，敢忘夙夜，爰命小子，统兹元戎。某英茂有才，宽简彰信，岂孝恭之外至，亦礼让而中发。能辨雅乐，尤精善书，言表於微，独有所得。事迫於悔，未尝复行，时因讲义之馀，兼达理戎之要，固可总以文武，屏於家邦。属河外名都，方缺上将，难於大任，历选中朝。虽惭知子之明，不忝安边之寄，锡以戎辂，分以兵符，抚其四封，式是群帅。仍求素望，俾副新军。尔其保靖疆土，惠安氓俗，服我明训，永孚于休。


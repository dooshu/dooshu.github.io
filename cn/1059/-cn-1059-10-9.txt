○杨少卿

长兴杨复，幼有敏才。为士子时，迎提学于关外，未至，伺于土地堂中。戏取■〈王丕〉珓祝曰：「提学即至，当赐胜兆。」一掷而珓落于梁上，不可取。即以垩书神像背云：「发武陵驿摆站。」是夜，神见梦于提学云：「公所辖士黥吾背，发为驿夫，幸公一言免之。」明日以诘诸生，复愧谢，叱令洗去。是夕，又梦神来谢，因问：「此生一少年，神何畏之如此？」神曰：「此人他日大理少卿也。」复后登第，累官果至棘寺。在任不久，即乞致仕还乡。未至家，先遍辞亲友曰：「吾某日且逝矣。」至期，端坐而卒。复平生刚鲠自守 【 复平生刚鲠自守　原本「鲠」作「鯾」，据说库本改。】 ，为乡邦推重云。


【赐夏国主赎大藏经诏〈十二月〉】

诏夏国主：省所奏伏为新建精蓝，载请赎大藏经、帙、签、牌等，其常例马七十疋充印造工直，俟来年冬贺嘉四年正旦使次附进，至时乞给赐藏经事，具悉。封奏聿来，秘文为请。惟觉雄之演说，推善利于无穷。嘉乃纯诚，果于笃信。所宜开允，当体眷怀。所载请赎大藏经、帙、签、牌等，已令印造，候嘉四年正旦进奉人到阙，至时给付。故兹诏示，想宜知悉。春寒，比平安好否？书指不多及。


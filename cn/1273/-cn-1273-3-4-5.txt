答台中友人　四首


极目风涛怆梦思，故山迢递雁书迟。渡江文士成伧父，归国降人谤义师。

老泪纵横同甫策，雄心消耗稼轩词。月明海上劳相忆，凄绝天涯共此时。

抱石申屠剧可怜，台人有贾于泉者，闻台乱家亡，投万安桥下而死。一庵待死伴枯禅。内渡后有诸生为僧。湛身难诉遗民苦，殉义谁彰故部贤？谓部下吴、徐、姜、丘诸将领。

碧血纵埋非汉土，赤心不死尚唐年。台中义士，尚奉中国正朔。扁舟但益飘零感，过海何曾便是仙？

闻君犹采首山薇，欲话中原泪满衣。四海共推天子圣，百年难复大朝威。

玩刑民托祅神教，避税商悬异国旗。一样已无干净土，可怜扶义说西归。

归来谁与话酸辛？满目茫茫劫后尘。末俗嚣凌欺客户，长官尊重薄流民。

本无旷土容安插，难恃高文济困贫。冷守平生心迹在，朝衫零落泣孤臣。






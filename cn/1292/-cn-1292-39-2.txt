◇　杨柳赋

嗟兹杨柳，先生后伤。蔚茂炎夏，多阴可凉。伐之原野，树之中塘。溉浸以时，日引月长。巨本洪枝，条修远扬。夭绕连枝，猗那其房。或拳局以逮下，（当脱「土」字。）或擢迹而接穷苍绿叶累叠，郁茂翳沈。蒙笼交错，应风悲吟。鸣鹄集聚，百变其音。尔乃观其四布，运其所临。南垂大阳，北被玄阴。西奄梓园，东覆果林。规方冒乎半顷，清室莫与比深。於是朋友同好，几筵列行。论道饮燕，流川浮觞。肴核纷杂，赋诗断章。合陈厥志，考以先王。赏恭罚慢，事有纪纲。洗觯酌樽，兕觥并扬。饮不至醉，乐不及荒。威仪抑抑，动合典常。退坐分别，其乐难忘。惟万物之自然，固神妙之不如。

（当有讹字）意此杨树，依我以生。未丁一纪，我赖以宁。暑不御{□妾}，凄而凉清。内荫我宇，外及有生。物有可贵，云何不铭。乃作斯赋，以叙斯情。

（《孔丛子·连丛》上）






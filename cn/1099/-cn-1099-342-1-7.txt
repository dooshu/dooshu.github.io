○請設沿海水寨疏 【 設沿海水寨】

照得廣東一省十府、惟南雄韶州居枕山谷、其惠潮廣肇高雷廉瓊八府地方、皆濱臨大海、自東徂西。相距數千餘里。內通閩境。外接諸番。倭夷海寇。竊發靡常。出沒非一。然向因牽于山寇、素無海捕官兵、近自甲子秋、始該臣會議、題請添設海防參將一員、領兵三千、住劄南頭、以固省城東路之防、近又會請添設守備一員、領兵一千二百名、住劄潮州柘林、以嚴東界門屏之守、其于海邦防禦之計、少有賴矣、但南頭之去柘林、道里尚屬遼遠、一旦有警、策應為難、其南頭迤西由廣西省極抵瓊崖交南茫洋二三千里之間。備禦向疏邊防失講。以故海上行刼。偷珠巨盜。往往呼朋引類。向彼潛屯久住。略無忌憚。至于東路海賊。每遇官兵追勦。亦即揚帆西向。以為逋迯之所。如近日海賊吳平之奔越。是可鑒也。嘗竊考之。浙閩廣同一海也。而廣之海獨為延袤較浙倍之較閩則三倍矣然而近自倭患以來。浙有六水寨。閩有五水寨。每寨兵各數千。樓船各數十。既朝除把總官分領之。復參將總兵官總統之。此閩浙海上奸人。所以無所容也。今廣中素無水寨之兵。遇有警急。方纔召募兵船。委官截捕。夫賊起然後募兵。則卒非素練。安可必其决勝。賊滅而兵即散。則不旋踵而賊復入矣。即今平賊雖報敗沒。然傳聞不一。未敢信憑。而其殘徒曾三老輩。又復回潮州刼掠我村落、燒毀閩兵船、又該臣等再督新任參將邵應魁、留任副總兵湯克寬、前去勦蕩、仍委海道副使莫抑、躬親監督出海、區區殘醜、成擒固可必矣、然臣竊以目下二將之出。足為一時應變之權。然必須蚤定水寨之籌。始可以永弭海洋之警。何者沿海皆兵。樓船相望。一寨報警。諸寨趋之。雖有十曾三老輩。不足慮也。况今海上曾三老之外。惟林道乾一二輩僅存乎。若沿海無備、所在空虗、特恃今出二將之威、以為數千里海防之重、則今雖盡殄曾三老林道乾輩、而海上之為曾三老林道乾者兵罷而復出矣、臣會同議照、兵家之道、伐謀為上、禦戎之本、守備為先、所據海島沸騰、連年不熄、始由水寨不設、知我無備故也、今必湏比照浙閩事例、大加振刷、編立水寨、選將練兵、使要害之所、無處無兵、庶奸慝無所自容、而海波始望永息、謹將應合請旨事件、定立條款開坐上請共三條刪去二條、

計開

一定水寨、照得廣東八府濱海。而省城適居東西洋之中。其在東洋稱最扼塞者。極東曰柘林。與福建玄鍾接壤。正廣東迤東門戶。稍西曰碣石。額設衛治存焉。近省曰南頭。即額設東莞所治、先年設置備倭都司于此。此三者廣省迤東海洋之要區也。西洋、之稱扼塞者。極西南曰瓊州。四面皆海。奸宄易于出沒。府治之白沙港後所地方可以設寨。極西曰欽廉。接址交南。珠池在焉。惟海康所烏兔地方最為扼塞。其中路遂溪吳川之間曰白鴿門者。則海艘咽喉之地。此三者廣省迤西海洋之要區也。以上六處。皆應立寨。內南頭巳經近設參將一員、督兵三千、足稱巨鎮、柘林近亦請設守備、兵船之數、尚應議增、今惟東路之碣石一處、西路之白鴿門瓊州、并海康三處、各應設立一寨、碣石海康每寨各兵一千二百名、大小中船共四十隻、白鴿門瓊州每寨、各兵一千八百名、大小中船各六十隻、與南頭柘林、通為六寨、其柘林寨兵、仍合增如瓊州白鴿門之數、董以將官、定以信地、無事會哨廵緝、有警逓相追捕、小賊則一寨任之。大賊則分東分西三寨合任之。再大則通東西六寨共任之皆以擊賊于外洋為上功近港次之。若賊起此寨不擊。而別寨擊之。賊所起寨重治。如見賊不擊。或致令登山??虜掠者。查照信地。以失律論罪。

皇明經世文編卷之三百四十二終








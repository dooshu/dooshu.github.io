卷一百九十三



卷之一百九十三

洪武二十一年八月壬寅朔，西平侯沐英调都督甯正帅兵会頴国公傅友德军讨东川。

暹罗斛国遣使进象三十只及方物、番奴六十人。

乙巳，命户部运钞七十五万七千四百锭往四川永宁宣抚司，赐普定侯陈桓等所统征南军士十二万九千三百九十七人及乌撒卫军士五千三百余人。

夜，太阴犯亢宿。有星大如杯，赤色，起自北斗杓，徐徐东南行三丈余，分为二星，又五丈余分为三星，经昴宿复为二星，又经天廪复为一星，至天苑中没。

丙午，给赐羽林左等卫军士十九万四千一百余人绢，人一疋。

丁未，遣官释奠于先师孔子。

戊申，祭大社、大稷。

置辽东义州卫指挥使司。初，大军讨纳哈出，诏指挥同知何浩等统金、复、盖三卫军马往辽河西十三山屯种守御，至是始置卫及五千户所。

己酉，诏五军都督府：凡天下武官擅调千百户军旗，混乱队伍者，指挥、千、百户杖而罢职，总、小旗从者罪同，若身自首告者，升一等，著为令。

壬子，罢府、州、县耆宿。初，令天下郡县选民间年高有德行者，里置一人，谓之耆宿，俾质正里中是非，岁久更代。至是，户部郎中刘九皋言：“耆宿颇非其人，因而蠹蚀乡里，民反被其害。”遂命罢之。

癸丑，命故海西侯纳哈出子察罕袭爵，改封沈阳侯。诰曰：“朕惟列爵建侯，子孙世禄，国之大典，非有勋劳者不得与焉。尔察罕父纳哈出，昔为元臣，自元运告终，退守金山，几二十载，比者知天道之莫违，率众来降，朕嘉其能全一方之民，特封为海西侯，肩于功臣。迩命从征百夷，冀其成功，忽途中婴疾而逝，闻之恻然。然父死子袭，初誓不忘，兹特改封尔察罕为钦承父业推诚效力武臣、柱国、沈阳侯。尔尚一乃心力，上思朕所以待尔父之诚，下为尔父报立国之功，岂不神人共鉴而福禄悠久者乎？勉之，毋怠。”

户部郎中刘九皋言：“古者，狭乡之民迁于宽乡，盖欲地不失利，民有恒业。今河北诸处，自兵后田多荒芜，居民鲜少，山东西之民自入国朝，生齿日繁，宜令分丁徙居宽闲之地，开种田亩，如此则国赋增而民生遂矣。”上谕户部侍郎杨靖曰：“山东地广，民不必迁，山西民众，宜如其言。”于是迁山西泽、潞二州民之无田者往彰德、真定、临清、归德、太康诸处闲旷之地，令自便置屯耕种，免其赋役三年，仍户给钞二十锭，以备农具。

甲寅，监察御史桂满劾奏右都御史凌汉、刑部左侍郎高铎失职，左迁汉为刑部右侍郎，铎为右佥都御史，俱停其俸。时汉等奉命往松江按事，与锦衣卫千户戴德同署公牍，故满劾之。

以兵科给事中曹铭为大理寺左寺丞。

命兵部遣使整治北平、山东、山西、河南、陕西、凤阳、滁州等处驿传、驿夫，有自洪武初至今应役贫乏者，悉代之。

召天下致仕武臣升任布政司官者还京。

高丽千户陈景来降，言其故为高丽国元帅崔完者部曲。是年四月，国王王禑欲寇辽东，率其都军相崔莹、李成桂缮兵于西京。成桂使景屯艾州，以粮饷不继退师，王怒，杀成桂之子，率兵还王城。成桂乃以兵逼王，攻破王城，囚王及崔莹，景惧祸及，不敢归。时景妻子已为辽东白帖木儿招谕入境，故与其属韩成、李帖木儿来降。上知其故，敕辽东谨烽堠，严守备，仍遣人以侦之。

乙卯，命六部、都察院、通政司、大理寺等官各举文学干济之士。

丙辰，遣官祀历代帝王。

八百媳妇国遣人入贡方物。

命兵部遣人护送指挥失剌把都儿等一十三人并妻子往福建安置，仍给以指挥之禄，令有司各与第宅及乳牛以餋之。

丁巳，祭太岁、风云雷雨、岳镇、海渎、山川、月将、城隍诸神，遣官祭旗纛。

天鸣。有星大如杯，青白色，有光，起自西北，行至云中没。

己未，刑部论奏青州府知府贾绍祖暨所属州县官十七人先后坐视民饥，不即上闻，皆左迁之。

庚申夜，有星大如杯，赤色，有光，起自天津，西北行至游气中没，后有二小星随之。

癸亥，天鼓鸣。

纳哈出故部属行省平章朱高、枢密院同知来兴、陕西行省右丞阿里沙、岭北行省参政孛罗、辽阳行省左丞末方、河南行省左丞必剌秃、甘肃行省右丞哈剌、中政院使脱因、宣政院使脱怜、太史院使邦住、省都镇抚完者秃、太常礼仪院使台里帖木儿、翰林院学士哈剌把都儿、行枢密院知院纽怜、将作院使梁三保奴、通政院使扯里帖木儿、太府监卿怯都古、都护府都护速哥干、宣徽院同佥灰里赤、行宣政院同知怯古里不花、千户朵儿秃秃甲、爱马忽鲁答、司农司丞孛罗不花、兴和路府判哈剌帖里温、海西宣慰司同知剌八蒸、太仆寺少监末里赤、内政司丞蛮歹、大宁路同知张德林、中瑞司卿李不颜、内史佥院哈剌曲赤、山东宣慰司同知也提、河东宣慰司同知帖木儿不花、大都督府总管失列门、太医院同知忭都、长秋司丞失兰歹、御史帖木儿等一千余人自辽东来降。

甲子，赐故元吴王朵儿只并其将校二千九百余人钞一万锭、绢一万一千七百匹。

天鸣，自壬戌至是日，昼夜不止。

丙寅，征虏大将军永昌侯蓝玉遣都督徐司马等送俘获故元诸王官属、士马至京。

丁卯，征虏大将军永昌侯蓝玉等还朝。上谓玉曰：“尔率将士北征，功最大，然虏主妃来降，不能遇之以礼，乃纵欲污乱，又尝恃劳，遣人入朝觇伺动静，此岂人臣之道哉？今闵尔功劳，屈法宥尔，尔其率德改行，以慎厥终。”玉顿首谢，于是论功行赏。赐玉白金二千两、钞一千锭、文绮五十疋，左副将军延安侯唐胜宗、右副将军武定侯郭英白金各一千两、钞四百锭、文绮一十疋，定远侯王弼白金一千两、钞八百锭、文绮四十疋，右参将都督孙恪白金五百两、钞三百锭、文绮一十五疋，都督徐司马等六人白金各四百两、钞一百锭、文绮八疋，指挥使萧琦等白金各三百两、钞一百五十锭、文绮六疋，指挥同知陈镛等一十人白金各二百五十两、钞一百四十锭、文绮五疋，指挥佥事张敬等三十五人白金各二百两、钞一百三十锭、文绮四疋，千百户、镇抚王英等各赐白金、文绮、钞有差。

戊辰，宴征北诸将于奉天殿。上谓诸将曰：“元运既终，天命归朕，于今二十余年，而残胡无知，犹立王庭，欲为不靖，故命尔诸将征之。尔等克用朕命，以底成功，漠北遂空，边庭无警，民息转输之劳，军无战伐之苦，四海晏然，尔等可以坐享富贵矣。”诸将顿首谢曰：“自汉唐以来，夷狄常为中国患，或要以和亲，或赂以货宝，然其心谲诈，反覆无常，终为边害。今皇上威德覆被区夏，仁义所感，罔有不怀，况神谟庙筭，包括无遗，故臣等得以汛扫腥膻，效犬马微劳。陛下不以慢师为责，而重加赏赍，臣等仰荷恩宠，无以报称。”上悦，赋《平胡诗》二章，命群臣和之。

封后军都督府都督佥事孙恪为全宁侯。诰曰：“夫勋旧世禄之家而能始终无过，建功立名者，自古至今，厥惟艰哉。尔孙恪父兴祖，开国将臣，四征强敌，实有功能，朕念不忘，俾尔常居左右，以观厥成。又数年，复授尔职，谨敏小心，未尝有过。近者，命参大将，出师北征，乃能奋勇，克成厥功，以显尔考，可谓忠孝之臣矣。呜呼！继世显荣，勤劳无二，既成世禄之功，宜受无穷之福。今特封尔为开国辅运推诚宣力武臣、柱国、全宁侯，食禄二千石，以及子孙世世。尔尚益加敬慎，以保禄位，传于永久。钦哉！”

思州宣慰使田琛遣其弟琦来贡马，诏赐文绮、钞锭。

己巳，以指挥同知张春为前军都督府都督佥事，罗楫为中军都督府都督佥事，茅鼎为后军都督府都督佥事。

庚午，皇第二十九孙悦燫生，蜀王世子也。

是月，御制谕武臣敕。一曰：守边之将，抚军以恩；二曰：边境城隍，务宜高深；三曰：修筑城池，葺理以渐；四曰：操练军士，习于闲暇；五曰：军士顿舍，勤于点视；六曰：体念军士，毋得加害；七曰：事机之会，同僚尽心；八曰：沿海卫所，严于保障。凡八条，颁之将士，永为遵守。

九月壬申朔，航海侯张赫督江阴等卫官军八万二千余人出海运粮，还自辽东。

除授郡县官张士平等千四百余人，赐以冠带、袭衣。

乙亥，贵州宣慰使霭翠以蠲其逋租上表谢恩，贡马。

丙子，给赐故元国公哈剌章男玉出忽儿秃哈白金一千二百五十两、钞二百五十锭、文绮、帛各二十五疋。

丁丑，敕五军都督府臣曰：“养兵而不病于农者，莫若屯田。今海宇宁谧，边境无虞，若但使兵坐食于农，农必受弊，非长治久安之术。其令天下卫所督兵屯种，庶几兵农兼务，国用以舒。古之良将若赵充国辈，皆以此策勋当时，垂名后世。其藩镇诸将，务在程督，使之尽力于耕作，以足军储，则可以继美于古人矣。尔都督府其申谕之。”

戊寅，定中外卫所马步军士服色。惟驾前旗手一卫用黄旗，军士、力士俱红胖袄，盔甲之制如旧。其余卫所悉用红旗、红胖袄，凡胖袄长齐膝，窄袖，内实以绵花，旗帜各分记号，用青、蓝为边，玄、黄、紫、白间色，俱不许用。凡为旗帜、衣装、布绢、绵花、苏木、枣木之类，皆官给之，毋令军士自备。

辛巳，上以乃儿不花在边，遣使谕山西、北平二都司练兵以防之。

壬午，升水军左卫指挥佥事马俊为中军都督府都督佥事。

癸未，田州府知府岑坚遣其侄烈等上表，贡马。

赐燕府长史朱复致仕。复，凤阳寿州人。洪武初，以贤良官取赴京，选入内府教书。洪武三年二月，授国子助教。六年九月，迁燕相府参军。七年，升长史。十一年，拜本府左相。十三年三月，罢相府官，改为本府长史。至是，以年老致仕。

乙酉，辽东都指挥使司送故元来降辽王并其臣属四十九人来朝，贡马。

湖广黄道溪等处长官司梁思礼等贡马。

丙戌，秦王樉、晋王 、今上、周王橚、楚王桢、齐王榑、湘王柏、鲁王檀、潭王梓来朝。

封故乐浪公濮英子玙为西凉侯。诰曰：“朕惟古者人臣尽事君之心，坚许国之志，其或临于不测之难，则不贪身而丧节，宁杀身以成仁，故能垂名久远，泽及子孙。尔濮玙父英，往者从征沙漠，陷身虏庭，守义不屈，虽负败军之罪，能怀死节之忠，念其初心，良可哀悯。朕既加恤典，兹特封尔玙为钦承父业推诚宣力武臣、柱国、西凉侯，食禄二千五百石，以及子孙世世。尔尚思乃父之艰难，以忠立志，以礼律身，永保禄位，传之后人，尔其敬哉。”

四川乌撒军民府土酋叶原长献马三百匹、米四百石于征南将军西平侯沐英、靖宁侯叶昇，以资军用。先是，上命以白金于其境内市马，故原长以是来献，且言欲收集土军从征。英等以闲诏从之，并免其市马。

真腊国遣其臣柰茅俚等贡象二十八只、象奴三十四人、番奴四十五人，谢赐印恩也。诏赐使臣衣、钞有差。

撒马儿罕驸马帖木儿遣回回答术丁等五十九人来朝，贡马三百匹、驼二只，诏赐白金人六十两及钞有差。

丁亥，琉球国中山王察度、山北王帕尼芝遣其臣甚模结致等上表，贺天寿圣节，贡马，赐来使钞有差。

己丑，天寿圣节，上御奉天殿受朝贺，大宴群臣于奉天、华盖二殿。

庚寅，广西太平、思明等府进象。

改荆州卫为荆州左护卫。

夜，有星二，其一起自室宿，西行至天市垣内宗星没，一小星随之；其一起自壁宿，东南行至土司空傍没，后有一小星随之。

辛卯，贵州水西土官霭晖等进马，诏赐钞三百四十锭。

壬辰，秦、晋等九王还国，赐其从官、将士钞有差。

给赐故元指挥那木罕等一十七人钞各二十锭、罗衣一袭。

癸巳，以监察御史郑赐为湖广布政使司试左参议，翰林院检讨吴文为试右参议。

故元将哈刺海等并阿劄失里来降，赐白金五十两、钞三百五十锭、绮衣四十二袭。

金筑安抚使密定遣其子德弟贡马，诏赐钞一百锭，通事以下有差。

越州土酋阿资与罗雄州营长发束等叛，命总兵官西平侯沐英会征南将军頴国公傅友德，将兵讨之。阿资者，土官龙海子也，越州夷言为苦麻部，元末龙海居之，部属俱罗罗种。王师征南时，英驻兵其地之汤池山，谕降之，龙海遂遣子入朝，诏以龙海为是州知州。寻即为乱，英以计擒之，徙居辽东，至盖州病死，阿资继其职，益桀骜梗化，至是叛。

地震。

日上有真黄气。

甲午，景川侯曹震、靖宁侯叶昇领兵分讨东川叛蛮。

诏更定岁贡生员例：府学岁一人，州学二岁一人，县学三岁一人。上谓礼部尚书李原名曰：“昔人有言：‘不素餋士而欲求贤，譬犹不琢玉而求文采。’夫天下未尝无贤才，顾餋之之道何如耳。尝命天下学校：凡民间子弟愿遣入学者听，复其身家。今定岁贡之例，必资性淳厚、学问有成、年二十以上者，方许充贡。尔礼部其申明之。”

故元司徒阿速、知院琐住率所部官属八十一人来降。

乙未，指挥同知张泰等讨捕潮、惠等州贼众，禽获一千三百五十九人，抚安、信丰等县陷贼良民一千四百九十九户。

丙申，赐秦府左长史文原吉致仕。

夜，太阴行太微垣。

戊戌，上以内外卫所军伍有缺，遣人追取户丁，往往鬻法，且又骚动于民，乃诏：“自今卫所以亡故军士姓图籍送兵部，然后照籍移文取之，毋擅遣人，违者坐罪。”寻又诏：“天下郡县以军户类造为册，具载其丁口之数，如遇取丁补伍，有司按籍遣之，无丁者止。”自是无诈冒不实，役及亲属同姓者矣。

己亥，太阴犯亢宿。

庚子，给赐故元司徒阿速等并千百户、军士一百六十三人白金三千六百三十两、钞四千八百锭、文绮二百一十六疋，帛如之，绮罗、布衣共五百五十一袭。

改建历代帝王庙于鸡鸣山之阳，命崇山侯李新董之。

是月，置中潮、铜鼓、新花、亮寨、黎坪四守御千户所，隶五开卫。








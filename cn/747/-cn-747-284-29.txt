○敕安西节度王斛斯书

敕王斛斯：得卿衷，知诸将接勇，亦有克捷，是卿指麾，获此凶丑。苏禄背德，敢兹寇仇，自毙犬马之群，我无毫之失。闻其狼狈，疲羸满道，乘此翦扑，势若摧柘，张羲之等虽各行诛，犹恨其少。古之善用兵者，不必在众，能制敌者，会在出奇。狂贼此来，真亦送死，众既不整，心且非一，乌杂之虏，持久气衰，向有奇决，破之必矣，且如所奏，亦足申威。其将士立功擒杀有状，各据实闻奏，当加优赏。顷来诸军奏请，所患在於不实，将既虚叙，人则妄求，如此相蒙，自然挠法。朕以信示下，以赏劝劳，岂於其亦容有诡？故委卿在远，所寄则深，必取诚实，勿令致此。冬初已冷，卿等及将士以下并平安好，遣书指不多及。


宗阳宫玩月

杨仲弘以宗阳宫《玩月》诗得名，然他作如“风雨五更鸡乱叫，江湖千里雁相呼”，“挟书万里朝明主，仗剑三年别故乡”，“窗间夜雨消银烛，城上春云压采旗”，“空桑说法黄龙听，贝叶翻经白马驮”，沉雄典实，先叔祖每称之。长篇如《古墙行梅梁歌》，亦皆为时所推许。夫人瞿氏，予祖姑也，尝以仲弘亲笔草槁数纸授予，字画端谨，而前后点窜几尽，盖不苟作如是。


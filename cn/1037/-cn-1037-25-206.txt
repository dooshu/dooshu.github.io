钱时　夜观汝溪二侄象棋四首

对河车马夜枰棋，活路经营尽入思。

虑患谋身每如许，不应容易落便宜。

钱时

钱时　夜观汝溪二侄象棋四首

覆雨翻云着一争，分明死地要求生。

如何自有转身路，苦向人间险处行。

钱时

钱时　夜观汝溪二侄象棋四首

伏险藏机深复深，旁观袖手独沈吟。

忍将局上閒棋子，碍却怡怡兄弟心。

钱时

钱时　夜观汝溪二侄象棋四首

怡怡夜语自天和，棋罢令人感慨多。

同室不须分楚越，萧墙何事动干戈。

钱时


○为裴相公让官第三表

臣某言：得病逾年，在假三月。再有陈请，未蒙允从。虑其奄忽，衔愧入地。伏惟圣慈，哀而信之。臣闻君之使臣，在知其心而听其言，不以容尸禄为惠也；臣之事君，在无隐情而尽忠节，不以受非据为荣也。然後上下交感，终始可咏。臣伏事陛下，五年於兹。葵藿微诚，已蒙识察；桑榆莫景，所冀哀怜。岂令危忄之时，更惧满盈之祸。虽有药石，安能调和？圣日虽逢，生涯渐短。体羸无拜舞之望，心在有涕恋之悲。臣伏览国史，备见前事。太宗朝李靖、高宗朝刘仁轨，皆自宰臣，乞骸致政。其後知犹可用，复起於家。进退之间，曲尽情礼。君臣之际，良史美谈。伏望陛下悉臣至诚，念臣羸病，许遂颐养，以保馀年。俟其有瘳，或冀万一。无任恳款遑迫之至。


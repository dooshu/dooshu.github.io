贺瑞鹿表


兹者，永和王以白鹿上进。臣等仰惟天垂洪眷，帝介长生。昭厥有赫之纯厘，锡此非常之上瑞。诚圣寿万万年无疆之显兆也。臣等诚欢诚忭，稽首顿首称贺者。

伏以玉诞迎样，际千载良元之会；瑶光挺瑞，兆万年寿禄之征。鸿祯特应乎昌辰，骏德永绥乎渥眷。一人纳祐，八表腾欢。仰惟皇上渊穆凝神，溥将受命。敛时五福，用敷锡于庶民；祗奉三无，以发育乎群品。大顺洽雍熙之化，至诚收悠久之功。协气光盈，殊庥丛委。睠兹玉毳，载表琼禧。曩叠见于名区，已荷骈蕃之贶；兹适逢于景旦，尤彰会合之奇。矧当金箓之祝厘，爰自庚方而荐祉。天惟纯祐，将扶上寿以弥坚；物乃先知，丕显贞符于有象。向仙阶而腾倚，何殊虞兽之跄跄；托御苑以栖游，长伴周禽之翯翯。素影分辉于南极，霜姿焕彩于西清，惟昔轩后乘图，一衔环而献寿；迨至玄君降李，再托驾以通灵。邃古为希，于今特盛。具晓帝命申庥之意，必非人力可致之符。

臣等幸列迩联，荐逢厘事。才惭善颂，言词莫罄于揄扬；喜切微衷，手足不知其舞蹈。伏愿萝图永御，芝历洪延。如川至，如日升，如天长而地久，万方拱辰极之尊；来凤仪，来兽舞，来龙负与龟呈，亿载巩山河之固。






经筵诗拟应制

帝哲多天纵，王猷岂性成。
虞廷心授受，说命学分明。
师傅官僚重，诗书智慧生。
皇舆真广大，睿虑益澄清。
省岁铭无逸，歌云许载赓。
皋夔依黼坐，董贾聚神京。
好古心何亟，防倾气不盈。
艰难思稼穑，饥渴下弓旌。
旧史勤䌷绎，先王是训行。
桑林方应祷，竹素重垂情。
端策陈坟典，求言宪老更。
甘盘怀旧切，箕范叙畴精。
敷奏输忠悃，咨询出至诚。
嘉谟堪补衮，霁色洽和羹。
御几牙签列，仙班玉佩鸣。
表章追伏郑，传注起周程。
日晡仍留讲，宸聪莫可名。
龙门书盛事，虎观辨群英。
沧海皆通贡，潢池敢弄兵。
祗今干羽舞，会见泰阶平。



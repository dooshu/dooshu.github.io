○羽林大将军臧公墓志铭

夫缠兵者内所苦，用武者朔漠所悬：粤若董戎三军，司帅万里，未易为也。是以累战必胜，所谓兴国；每守必固，所谓边：英雄欤？忠公欤？不然，曷以分命山河，书勋竹帛者也？公讳怀亮，字时明，莒人也。其先周公之祚允，自僖伯哀伯，正词鲁史，太傅太守，理迹汉朝，克扬厥休，不泯於代，所从来远矣。公即隋银青光禄大夫海州总管上柱国东海公满府君之曾孙，皇朝请大夫灵州长史上柱国袭东海公宠府君之孙，皇朝散大夫原州司马赠银州刺史上柱国德府君之子。

少而习书，长而事武，特禀气，雅仗大名，暗合孙吴，自比管乐。移家共用，出孝首，公用仁足以子人，崇义足以开物。弱冠庆穿叶附枝举，擢第授长上，再迁果毅都尉，三除郎将，加银青光禄大夫，莅历单于安北灵胜洮鄯安东七州都督护拥旄丰安河源莫门朔方朔川平卢六军经略节度营田大使，三入羽林大将军，加冠军大将军上蔡县开国公。至若设奇兵，剿敌，智出人境，事扬天声，经之三边，倏忽四纪，举无遗策，动有成功，虽李牧十年，武侯五月，罔足以议。及乎屯禁旅，直严更，遏周墙之祸萌，增铁障之安国，又何加焉？自顷卧疾时，扶力强饭，尝以匈奴未灭。家国所雠，长吟朔风，太息秋序。呜呼！陵者地之险，有时而迁；日月者天之光，有时而异：况於人乎！风瘵弥留，以开元十七年八月二十二日，薨於平康里之私第，时春秋六十有八。亲友挥泪，朝廷叹息，逝川归海，长城复隍。悲夫！以明年七月，卜地於白鹿原，礼也。

嗣子定远将军前左骁尉翊府左郎将兼检校左监门卫中郎将上柱国敬廉、次子中大夫前安北都护下柱国希庄、三子前左金吾卫中候赐绯鱼袋上柱国敬之、四子前左司御率府长史赐紫金鱼袋内供奉上柱国奉忠、五子前殿中省进马上柱国敬Г等，并棘风茹荼，薤露泣柏，号天自毒，负土空冤，用纪石铭，将符竹简。自承访旧，远托驰诚，事梗概於丰碑，情辛勤於绝笔。其词曰：

周公锡允，鲁国因名。矢鱼兴谏，纳鼎飞声。家传礼乐，代有贤英。才子出，武功特兴。提兵北垒，救败西鄙。保界七州，弥旷四纪。无坚不陷，无强不却。三边风清，万里云廓。谋虑纵横，威名昭灼。物莫能又，运何以长。边也不幸，人之云亡。风沙未息，松柏已行。哀哀孝思，冥冥泉壤。高山或迁，其词爰仰。庶石铭之可托，式蒿里之无爽。


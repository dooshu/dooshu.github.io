葛屦

二章，一章六句，一章五句


首章讲：此诗疑即缝裳之女所作。若曰：





纠纠葛屦，可以履霜。

纠纠，寒凉之意。纠纠葛屦，本不可以履霜也。今则可以履霜，而用之非其时矣。





掺掺女手，可以缝裳。

掺掺，尖细也。女，妇未庙见之称。掺掺女手，本不可以缝裳也。今则可以缝裳，而使之非其礼矣。





要之襋之，好人服之。

要，裳要。襋，衣领。好人，犹言大人。又不但缝裳已也。凡裳皆统于要也，又使之治其要。凡衣皆统于襋也，又使之治其襋焉。而要襋之方已，好人遂从而服之，若有不待其功之毕矣，何其褊急之若是耶？

末章讲：夫我之致刺于好人者，岂以其有歉于容服之美哉？





好人提提，宛然左辟，佩其象揥。

宛然，让之貌。左辟，让而避之于左。但见是好人也，提提然安舒，而进退之有度也。宛然而左辟，其退让之有节也。且佩其象揥，而服饰之贵盛也。





维是褊心，是以为刺。

褊，急促。刺，讥刺。以仪容如是，服饰如是，若无有可刺矣。惟是心之急褊焉，缝裳责于女子，要襋服于方成，殊无宽宏之度。是以为刺，而《葛屦》之咏作焉。不然吾何以刺之耶？盖俭虽美德，然不中礼而至于褊急之甚，则亦为可鄙矣。魏俗之不美，一至此哉。






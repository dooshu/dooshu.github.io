卷六十二

钦定四库全书

怀麓堂集卷六十二

明　李东阳　撰

文後稿二

序

送耕隐徐公还宜兴诗序

东阳旧从少传谦翁徐先生获闻厥祖大守府君及厥考渔隐翁之贤近始获识其叔父耕隐公则知为府君之中子也盖府君有子五人渔隐父子世为大宗公之生仅长先生一岁与同庠塾同笔砚既习举子未有以试也及见先生以进士及第入翰林则尽弃其业不复求仕惟守故庐治先墓以力田教子为事游不出百里旅不过信宿虽密迩南都足迹不一至世之所谓公卿大夫非执麾秉节方巡而礼访者未始与接也暨先生历省曹入台阁践孤卿之位以一品诰封及三世公与有荣宠而敛退自若不欲以门阀辈行加於人人独自念遭盛时生贵族而未尝睹宫阙之壮丽都市之繁庶轨文玉帛之盛大乃买舟北上以偿夙昔顾其练袍角带长揖缓步雍雍曳曳犹有山林之风焉时先生方重伦睦族置义田修家乘推所以事父者以及於公怀思数年而输之一旦礼义之交驩心腑之相托无所不用其极者君子盖两贤之公既閲月翻然南还舆马之送集於门杯俎之张罗於野风颿月耀容与而归播明圣之休风谈升平之盛事举平生之所未见而一慊於怀岂非天下之至乐哉由是而敦率子姓化行乡党岿然为老成人则固不必登华陟要得志行道如先生者然後为贤也抑又闻公以明年正月初度夀跻七十时乎归哉其所以享色养於庭闱施礼节於阶戺娯心志而延岁年者殆亦有在矧阳羡之田足以种谷荆溪之水足以酿酒高居腆奉随所欲而无不遂然则公亦何求於世而天下之物乌足以累其中耶议者以为江南文献地诗歌文字之作可以陶情而适志或其所不能无好者夫赠人而以其所不好犹不赠也於是分曹而赋之合馆阁之彦若干人文一篇成轴以饯公且为公夀而东阳序其首

送国子助教罗君致仕序

泰和罗君舜臣举天顺己卯乡贡有声塲屋间明年庚辰上礼部得乙榜乙榜之士例年二十五而上不得辞教官君时甫二十三辄拜青田县学教谕青田旧乏科目而教谕例必举二人乃得升秩君所校士连得举九年以成绩告擢安庆府学教授教授所举例必得四人而安庆士亦不常有君又以绩告乃内迁国监历两京再命以至今官时其子钦顺进士及第为翰林编修同在朝籍居京第不数月其次子钦德钦忠又同举於乡荐书至君曰吾可以休矣即上疏乞致仕致仕例以七十为限君之年仅六十耳夫取之亷者其子必轻进之难者其退必易观人之始可以知其终也今之仕者苟有所避或减年以幸其免苟有所顗或减年以幸其留充其念自少至老而不能变盖患得者未有不患失焉者也乃或矫情制欲有所激而为之而日改月易销铄委靡以终予不自振殆亦多矣如君之亷取易退慎始而保终者几人哉且官之责任有大小轻重而人之才力亦不同彼汲汲於进者虽其力有所不胜犹强勉负荷至於颠踬偾败终无益乎其身而後已其有谦抑敛括宁使吾之有余而不使人以我为不足竟以成其功而保其终如君者又孰得而孰失耶况君子之道将以成物物不能以必成必吾之时与地有所得为而後可遂其所不得为者弗与也君由邑及郡随所得教皆能竭心力着功效则其去也不可谓非成功而退亦岂忽於恒事以为简果於肥遯以为高者可例论哉然则君之贤其可以观矣予考礼部得钦顺之文奇其才及在翰林闻君之贤而未始见也君之行与其子同官者编修徐舜和辈送之国门而请予以辞故书之

东泷遗稿序

吾友东泷彭先生既捐馆从子礼部郎中桓辑其遗诗文若干篇手录成帙将刻梓以传而请序於予予辍涕终读为之凄然掩卷以悲曰先生之文固止此哉盖先生始以经学魁天下名翰林高才博识肆为丰溢奔放之辞杂文歌诗衮衮不竭及读礼之余日就超诣则由博归约敛华就实益为简洁峻絶出羣之作观其志直欲追古作者故虽一时快意适兴之所为瞬息信宿已自不满片纸断墨不悉存录今所辑者仅十二三而止然知者於此亦可以观矣先生耿介明决每权衡人物论国家天下事慨然思有以大施於世使之遇盘根肩重负必能振厉风节杨勲绩於无穷其於制作盖畧见之矣顾为嫌忌所中疾疢所困年仅踰四十官不过六品编摩考授之外无由自试所恃以不朽者惟文耳而文又弗尽其藴则世之知先生者岂非仅得其粗也哉且自唐宋以来状元之选特为隆重考德校业良有难乎其人如先生者名实校副方为时望所属而不幸止此大夫士无问识不识皆为悼叹不能置然则天下固知其人而况其文乎文之传者以人不以官先生之文宜不待乎科第而後显官不暇论也先生讳教字敷五吉水人东泷其所自号天顺甲申状元官至翰林侍讲文之散於四方者尚多他日庶有续焉

洛阳刘氏族谱序

洛阳刘氏族谱太子太保礼部尚书兼武英殿大学士晦庵先生所自作也刘氏始自开封之大康元有讳聚者生二子长讳敬祖为枢密知院次讳绍祖为顺德路总管总管二子长讳玉次讳荣荣值世乱不复归大康从月翟依舅氏於洛阳入国朝始占籍以居二子长讳寛次讳亮举乡贡士累官三原县学教谕四子长胤次先生名健次信次伟先生二子长来早卒次东举进士今所由起始祖而下得五世而大宗之派莫知所在羣从子姓缌以上才数十人盖自草昧以来戎马交中原文献类多丧失先生尝闻之曾大母仅得其世系名爵又於宦辙所经捜访遗迹亦间有所得惧其久而益忘乃用欧阳氏例为谱图而传之且引於其端既乃视东阳属为序窃惟古者诸侯有国卿大夫有家皆以佐天子治天下家之有谱犹国之有典籍也典籍不具不可以为国具而不实其弊顾有甚焉者惟家亦然自世本不作谱局不置而天下之宗法遂废其为谱者或又傅会冒妄慕华贵而讳寒畯君子以为不足信则并其实者疑之谱之所以传信而反召疑则虽无作可也此所谓弊也且姓之难辨者惟刘与李言李者悉出陇西言刘者悉出彭城旧有是弊矣唐刘知几撰谱学者服其博宋河南刘?十世之谱具存此其最着者也而今皆不可考已况其他乎先生以实学笃行生明圣世为大臣元老方使朝信道工信度史信事以施实政於天下族谱之修亦移忠教睦之端也东阳在馆阁从先生後获闻绪论於姓氏之辨尤严故其为谱惟断自所知虽大康之近宁阙焉而不敢及其严如此然谱之所为重必先贤而次贵若教谕公之厚德善教固将有传焉况先生官至一品赠踰二代所以望天下而祖後昆者又恢乎其有余地使冒妄之徒虽世累千百恶足以相轻重哉东阳恒患吾谱之难欲修之而未敢作於先生之谱有感焉於是乎书

送太子少保南京吏部尚书倪公序

礼部尚书青谿倪公莅部事十年将以二品满三载矣间尝念金陵旧乡不得归会南京兵部尚书阙吏部暨诸大夫臣议以为国务所系闻望才力惟公是称时在议列避不署名名既上上意若曰是惟予礼官之长式克佐朕以洽神人宣教化不可使去左右故不果已而南京吏部又阙上洞察公情知其乐於南也意又若曰兹惟予祖宗根本地是官也实长寮不可以简远是忽乃命公且念公青宫旧学劳绩久弗录特加太子少保以行时仅浃旬而先後异命大夫士之仕於朝游於京师者闻公去无问识不识皆骇且惜之及见加官之诏於是晓然知圣意所在又相与荣公之行无异辞焉夫所谓大臣者必其身足以任天下之事如大车之载大川之济有余力而无遗憾然後为能非若分一职领一务苟可以塞其责而止者之为也今官冠於六卿儒者之极也秩至於官保盖公孤之亚出乎常格之外者也得之而人不以为过又从而惜之今之两都皆宫阙所在台省之并置百辟之所具瞻者未始有异也而论者犹疑其在彼而不在此岂可以强而致哉盖公以世臣家学砺志砥行名於翰林入侍经幄敷对宏畅为讲官第一出理曹务引据精确不为羣疑所夺及其表仪朝署谋猷庙堂风采玉立论议英发才者让其能贤者服其善皆隐然倚以为重虽咸释之有弗能已者亦岂非夫人之至情也哉或以为君子之处剧曹居近地惟所欲为而未尽遂则忧患生焉乃若赴逸而舍劳脱繁而就简去人之所不足而我之有余者固存又加以山川之佳丽乡里之荣耀公私大小两遂而兼全其在公者谓非天下之至乐不可也於戏公之心在天下虽处江湖之外固不能忘乎朝廷之上顾岂若独行一节偶有所激而姑为彼孑孑者哉夫苟不失其乐而存其所有余则随厥所处皆足为国家天下重吾第恐优逸之时未久而忧劳之日尚殷兹所以为公惜者方以为公望也抑以期公之未尽遂於天下者终有时乎尽也公之行金谿徐公等以赠言属予予不佞不能效尹吉甫式遄其归之颂而韩昌黎无疾其驱之什尚能为公诵之以期其来於戏公其有感於予言也哉

送张兵部还南京诗序

予辱张公公实交三十余年合而离离而合者数矣自弘治辛亥至今凡七年公始自南京兵部考绩京师晨夕会晤旬再浃辄复言归予於其行窃有感焉惟我同年举进士者二百五十人同入翰林为庶吉士者十八人所谓一百五十人者升沉荣辱莫可得而齐也方今仕两京为列卿不过十三人而吾十八人者不过四人而止可谓难矣然今之所谓列卿不过数十人数十人者而吾得其四焉又多而至於十有三焉亦可不谓之盛耶且予所谓盛者非冠绂舆马之谓也勲绩之交辉誉望之相闻官之评物之论必在乎此而不能舍而之彼者万得一人焉则谓之杰千得一人焉则谓之俊俊与杰不可以常得而吾同举者如彼而所得者如此也此所谓盛也试以考绩之制论之分曹而处受职而任称则最负则殿者皆然也今公历副都御史至侍郎閲再命而为一考台之与部邈乎若不相为谋顾公之为台也巡山右移陕西其所总者虽在刑宪实兵戎之务也以三载之劳足之以两月之近所考之职宜不以部而以台台与部相合而其绩成矣况所谓兵者又其为郎官为大夫之所尝分治而素习者乎然则明廷之奏圣天子之命其最固有大焉者又非独以官评物论为也吾十八人者若刘户部时雍传礼部曰川皆尝者三载之绩而近时倪礼部舜咨来自南曹其所考者皆礼之绩犹部之於台也若公之清裁重价交辉并暎称之天下皆可以无媿其为难且盛又可知也惟予之謭薄疏陋据非其地无绩之可书者於公兹行宁不大有所感哉古之君子同学则相勉以德同仕则相期以业然则公之行亦非独予二三人者之私也於是闵都宪朝瑛曾工部克明王大理用敬皆饯而赋之予与公又尝同举於乡也故为之序

送倪吏部考绩还南京诗序

今年夏青谿倪先生以礼部尚书加太子少保改南京吏部予尝为诗及文赠之先生尚书几三载至南京考绩上京师既陛引得旨令复旧职以去其行也翰林诸先生之同在讲幄者及六曹诸公卿太学两儒师之同出翰林者各赋诗为饯是日予朝退先往待先生未至感而有诗既乃得诸诗读之益有感焉两京之制曹分而秩应苟官与品相埒皆可以积岁而计类绩而考先生由北徙南自礼迁吏合两月而为三载固宜且先生典秩百神助祭九庙掌朝仪知贡举敷宣教化纲提而绪举见之乎章牍记录之文今虽以吏名官而其所考者皆礼之绩也若远迩繁简之间殊地异势足优裕之乐而无事心剸裁之扰政有余力而绩无所与施此先生之去而来来而去吾辈之所为天下惜者诚非特交游燕笑之私也然吏部之职实百司殿最之所关羣议日直之所恃以先生之贤为具瞻表率非徒泥守常法坐镇雅俗亦隐然为留都天下重况圣天子眷经帏旧学之勲念储宫保傅之职恐墨突不黔而曹装已趣如予向所云者予及诸君其无以惜为也请以是终未尽之说南曹诸卿大夫出自翰林者今犹有四人焉读是诗亦宁不感於言也夫

封右谕德静乐王先生八十夀诗序

士之仕者必有爵秩以为身荣或不得仕而有子能仕则亦封及其身二者皆不可以兼得有一於此斯可矣然仕必壮而後成及有子而仕仕而封则其年亦老而或有不能待者故非仕之难封之为难若既仕而复封封而至再年虽老而未艾者岂不诚难乎哉如静乐王先生其人也先生居楚之洞庭年二十五始知学笃志力行自殊流俗以国子生需次吏部知襄阳光化县数年弃官归其乡时其子济之已进士及第入翰林以编修贵封先生越二十余年以谕德贵再封今济之超拜少詹事兼侍读学士而先生之夀实八十二封锡之宠盖未艾也方先生强仕时惓惓以养民守官为事襄阳之地流移所聚议者欲尽殱之以为功而光化独留不遣诸县有疑狱悉从重论而光化独多所平反用是忤当道宁弃其官而不顾此当时巧宦躁进者之所讥笑及夫蚤发先萎急行窘步覆辙踣足相寻於道路之间而独从容暇逸飨其乐於生恶可已之地是其敦厚之基仁爱之泽所自为地者不亦既多矣乎夫仕之乐成於休致知休致之乐者仕虽荣不复以累其心若封锡之荣则其所乐者固在也况年齿之高筋力之健足以飨之而不负哉圣天子方兴贤劝孝长仁夀之风以弘熙洽之化而济之以文行被简侍经幄辅储宫爵秩之登进锡命之稠叠皆由此进则先生虽不获聘车於途礼杖於朝而撰几之奉燕毛之会饰之以纶綍章服之宠岂独为一家之严君一乡之宿望而止哉予尝游阆门临大湖扁舟独擢会不得与高人士如先生者徜徉容与於江风山月之下及与济之官翰林盖尝分题赋诗为六十夀今二十年矣而先生封益加夀益高在朝诸卿士赋而夀者日益衆济之乃以序属予予故不得而辞云

会试录序

今上御极之十有二年为弘治己未天下士会试於礼部者三千五百人上命臣东阳臣某为考试官暨诸执事慎简备集如制先是癸丑之试臣东阳实与试事尝尽观天下之文今乃获再至再观其所谓文者校诸曩岁有加焉为之目眩心动累日不置择其纯以俟宸断得三百人其限於制额而不能悉取者盖亦多矣乃相与叹曰文之盛一至此哉夫文之在人实关乎行在天下则政治系之我国家天造之初气化浑厚历数十年渐以宣朗又数十年而条制之精明典仪之贲饰已极故文之於科举亦然洪武永乐之制简而不遗质而成章通於今日屡出屡变悆趋於盛然议经析理细入秋毫而大义或畧设意造语争奇鬬博惟陈言之务去而正气或不充若必如是而後可以为文则其议论识见见诸猷为着於事业布於朝廷天下者视前辈何如也故文之极盛亦识治体者之所慎也是宁独士之责哉典教之官惟程课是急司考校者操尺寸以临之而於大且正者鲜加之意故其为法虽精而顾不能无弊亦势使之然也昔人有言先王质文相变以济天下质敝则佐之以文文敝则复之以质圣天子方法祖宗监成宪挈一世之文而殴之以复於旧意向所示盖自求真才始诸士子录於有司藉是以进尚以其素所学者躬体而践之俾官有定守言有确论功有着业不独於文之纯而止要其成自朝廷达於天下无所往而弗效则斯文者庶几实用乎世而非徒盛也且唐虞之代敷奏考言期於底绩汉之制策往往见之於行唐宋以科举取士而韩愈陈颢者出焉其辟邪辅正明圣道开来学之功乃世之所以为重文之实用固如此国朝教试既纯乎经文之盛又将复而之古若二子者岂无其人臣不佞与有以人事君之责今日之事亦禆益圣治之端也其敢不慎以求之第媿无陆贽欧阳修之明终未免遗才之憾尔

章恭毅公年谱序

赠南京礼部尚书章公恭毅之卒也既有状有志有神道之碑哀挽之诗其子伭应为南京给事中时尝自为年谱一帙以属於予请为序比以陕西参政入朝复申前请予弗能让也夫天将昌国家之运必有忠贞鲠亮之臣出为世用以播其勲业即不得用亦发为谠言正论使天理赖之以存人心恃之以不死名教立而命由长其进其退固天下所视以为重而况死生之际哉当景泰时颠危甫定而邦本遽揺於是有章公者以仪制郎中言复储事坐与锺恭愍公同通下锦衣卫狱备极考讯又与廖恭愍公庄同赐杖锺竟死廖亦远谪而公独在缧絏几死者亦数矣天顺初特擢为礼部侍郎成化中请老致仕而去方其职在一司秩不过五品开口攘臂论国家大计虽身困言屈一时天下皆知有所谓名义所谓风节以至於英祖之光复宪皇之显绍神功圣德铿鍧炳耀於天地间而公之身及际其盛後虽远处南国亦隐然为天下重微公辈二三人则名义风节皆未可知而天下之事去矣是岂非天之有意於国家亿万载灵长之祚而然哉观入狱之时有黄雾四塞之警属纩之夕有山颓石坏之异彼天下之人纷纷藉藉羣生而旅尽者固不得而与也故书生以志其始书卒以志其终其间履历论言患难宠荣之故皆备书而不絶兹谱也诚不可以不作也士之披览前史见忠臣义士起敬兴慕必考其世行而求其为人况出本朝生近岁风声义槩之所动耳目之所系者固是而求之岂不足为亷贪立懦之地哉谱之作殆非为一家计也公奏疏载国史文章着家集族谱但存其名不复录庶他日得以互见云公讳纶字大经温之乐清人正统己未进士

学士栢诗序

翰林後堂之後有双栢焉学士竹岩柯先生所植也先生当天顺甲申奉诏授诸吉士业东阳辱在十八人之例後三年为成化丁亥先生实掌院事乃植兹栢其初仅三尺强耳及先生以少詹事终制於莆被召不起而卒越三十年栢已踰二丈郁然对峙其风致不减於昔而干格有加弘治癸丑东阳为大常少卿兼侍讲学士踵先生故事乃以此题课诸吉士於是顾清士亷辈二十二人赋一歌感旧怀贤各极思致东阳亦怅然感之续为一章以毕未尽之志欲彚书成帙遗先生之子中书舍人宗文因循荏苒又六七年二十人者亦已物故复多散处仅得十有几篇勒为卷呜呼人与物之相须也尚矣物固因人而重人亦藉物以传经史所载不可缕数我先生以清才直道简帝衷负时望而不竟於世不朽之业庶於文章见之其追踪昔贤启廸来学遗风余韵亦有寓乎兹栢者然则後之君子固将因人以重其物睹物以思其人而况出乎其门者耶东阳不足道也彼十九人者文学行业幸引而伸之则东阳於先生可以不负於兹栢也无媿色矣姑序其诗以俟其未备者他日尚补录云

夀都宪闵公七十诗序

太子少保都察院左都御史闵公朝瑛夀七十同年进士之在朝者各赋诗一章会贺其家谓东阳宜序首简自分曹限职以来朝着无私语道途不并驱惟庆贺之事则有会会未有以夀举即有之亦未有聨章彚帙如今日之盛者盖夀至七十古人所希不可无会会亦不可以无赋有之者实自今始将以为例也昔在宪宗御极之初吾同举者二百五十人年之少长地之远近固杂然殊也荏苒至今三十六七年存者不过五之一存而仕者不过十之一仕而在朝者又不过数人其间阶秩之崇卑显晦职务之繁简劳逸又有莫能同者公起西浙出入内外台历河洛楚粤燕蓟之墟累南北曹正佐领兵刑风宪之职以至今官可谓甚劳阶二品兼两秩率羣属以纠百司将满九载甚要且久而其年甚高公之夀固天下所望实同年之重也古者大夫七十有引年之制亦有贤而不得谢者公初度前十日上疏恳辞天子以其端慎老成方切倚任优诏慰留之公之检身持法正而不激明而不刻悆久而不为变故命下之日舆论翕然咸以为宜夫风纪之崇重朝章之繁缛法令之详密民情国计之深且远新进之士虽隽才精识未易周知而遍举必累任之历试之则其激扬操纵兴革予夺乃能中理而不失其度朝廷之所谘议寮属之所视傚士民之所瞻望皆必赖之然非涵养之纯持守之定者则虽久而无所於赖是亦诚难其人若有之宜足为天下重而未可以轻释如公是也然则公之夀岂独吾同年之私贺而止哉夫惟不为私贺则今日之会之赋之盛如此者非侈也宜也东阳在同年最少今亦既颁白矣而朴劣无似徒念平生附托交与之情同舟共济之谊期勉祝颂之心有不异乎诸公者乃为辞以先之其诗则以齿为次如前所序云

成国太夫人夀七十诗序

弘治庚申三月二十九日实我外姑成国太夫人设帨之辰朝之元臣钜卿学士大夫与其子成国朱公辅相还往者赋诗若干篇以寓颂祷而东阳谊不敢後乃序其简端夫所谓世臣大家者虽其功德所自树立亦必有夫内助之贤而後家政成有隂教之善而後家法正其扶掖启诱之功隐不外见而徵诸夫若子则不可诬然非高年遐夀偕始终閲少长亦有不能遂者故令妻夀母诗家颂之圣人取焉岂非以得於家者诚难乎哉初太夫人归我外舅大师庄简公闻东平武烈王之遗范逮事平隂武愍王亲执馈飨称贤宗妇及公嗣爵被封岁朝宫闱礼奉家庙闼之内敬同宾友从居留都者三十余年官有常禄门无私赂宁壹之治静专之化太夫人之於公犹公之於官也今嗣公孝谨清俭承顔养志斛粟疋帛必禀命而後用识者谓其器业所就将无忝祖考以保於有家二孙麟凤亦率遵矩度从子羽林指挥辂感其鞠育义均子事下逮臧获皆听令议职罔敢有违越者盖不异乎公之存而太夫人动履之康适福祉之深厚日殷岁积裕乎犹有待於後又以见其家之方昌也然则贤且夀如太夫人者求之乎勲阀之间殆未见其比而况其余乎夫以贾则颂以夀则祷感乎情而形之乎言此大夫士之所有事太夫人通文字达辞义嗣公於捧觞之际取是诗而侑焉未必非悦志养夀之一助也且太夫人实少保胡忠安公之女厚德雅教得之闺门者为多忠安年至九十夀偕诸弟尝以夀恺名其堂母夫人张氏亦踰八十东阳皆及见之慕为盛事今太夫人与其女弟阳武侯太夫人年畧似近而友爱笃至聨辉而继美福泽之盛其亦有所自而然哉故因序是诗而并及之

云谷遗芳集序

新建之熊氏有世德焉至云谷封君乃显君讳源字仁山云谷其所自号以子桂初命赠太理寺左评事用是扬於朝廷闻於四方显其家文儒墨卿交誉迭赞赋咏有作颂祷有作哀挽有歌而李白洲都宪之铭张东白学士之表尤详且备桂乃彚而藏之厘为三卷名曰云谷遗芳集盖於是有家乘焉夫名之在天下惟乡党耳目所逮有不容伪然必善者之好而後为贤故汝南之评非许劭不能任犹必月一易之者诚以老少之戒殊始终之不易保也且言之毁誉以时文之褒贬以世铭表之作出於盖棺事定之後而东白白洲非独一许劭比者其称君惠足济物义能除害皆据事纪实事涉乡人不善者至斥其名姓不少避其可徵而信也较然矣若祖父之於子孙处者则遗之以安仕者则遗之以清此皆君子之泽其道可久籯金一经之喻乃时人所羡慕未足深论至积隂德为长久计是涉於有为其言虽是而意则非说者以为非司马文正公语也君有八子分经而教科第之名扬爵秩之登进封诰之褒锡虽非其所要致而取必者而平反之惠抚字之绩皆君之训熊氏之泽独非云谷之所遗乎今徽人视其守若视其父母又推其尽以及所生亦有为之撰述者然则君之名与君之泽其益显也夫

白洲诗集序

白洲李先生诗集若干卷知府熊君桂刻於徽州以书抵予曰是诗之传非先生莫可与属者予恶得以不敏辞哉先生少有能诗名其为辞峭拔矫健不犯尘俗不蹈袭前人陈迹或对客挥毫或聨白叠韵新意奇语间见层出迫之而不以为难引之而不知其所穷当其兴况所寄羣纷衆虑一不以婴其心然官剧曹理重狱庭无留案圄无滞囚耳目所逮有羡慕而无訾议固未尝以此而废彼也其亦可谓难已及敭历藩臬出入台省前後数十年往复数千里江山之助固不俟论而学校之绳榘牧字之惠泽敌忾之锋力间於是焉发之校之岩居窟处枯槁穷瘠之士殆不可同日而语然放情邱壑模象景物则不待以侍郎谢病都宪请老而後得也非其身固有之其能然乎昔裴中立以御史大夫出掌是柄而官属燕饮不废咏歌白乐天为刑部宾友倡和殆无虚日绿墅之堂香山之社卒以鸣当时传後世然则所谓诗人少达而多穷者岂天下之定论哉盖亦有兼之者矣若先生负抱遭际两得其盛弛而能张忧而能乐岂山林所得而久閟亦岂庙堂可得而终滞者耶予与先生夙相知厚为文章道义交过从倡和动穷日夜或沿流忘归或燃絮继烛亦尝有脱习远俗而为之者今乃得尽观其诗而有感焉顾是编尝拾於煨烬之余两浙以前类多遗帙当有求而补之者且先生身尚健兴益豪後所续得未可以卷帙计也比予解组之後方喜盍簪而先生复别我以去然则徽州虽不吾请固将有以张之况其请之勤耶徽州先生门人予礼部所举士郡治卓异有不止於政通人和者此盖其余力云

怀麓堂集卷六十二








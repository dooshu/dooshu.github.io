○南至郊祭司天奏云物赋（以题为韵）

惟肇祀於上元，必展礼於南至。至者作候，故用其吉辰；南则向明，故就於阳位。盖取诸吉土，以父事天。降皇车以尽敬，奉苍璧以告虔。至诚遂通，祯祥不能以自；幽赞不昧，云物於是乎昭宣。及夫盛礼既毕，大驾言旋。兆人仰观於空际，太史伏奏於君前。曰当此和煦，静无纤氛。照曜兮天垂爱景，霏微乎山出祥云。度青霄而匪徐匪疾，向丹阙而乍合乍分。应乎一阳之始，焕乎五彩之文。氤氲摇曳，去来无际。望之虽曰崇朝，庆之知其嗣岁。谁谓其有叶，本乎触石而来。谁谓其无心，偏舒捧日之势。岂非夫表王者之殊祉，答泰坛之亲祭者也。天子乃命百辟，诏有司。载笔以兹记事，祝史叶其正辞。国庆可征，宁虞於水旱；年丰有待，先咏其京坻。自跻仁寿之域，肯继春秋之时。且南正上言，休征无弗。肯比夫观台之望，将为备於云物。子月之祀，阴阳始交。岂比夫鲁史所纪，候启蛰而乃郊。我礼逾旧，我祥靡究。望岁而知岁之穰，祀天而受天之佑。五八风之异，寸眸遂占；三百六旬之期，一日可候。不然者，何以炳焕图牒，发挥草奏。是知郊祀而汉武奚匹，推历而轩后怀惭。照临之明兮，将日月并出；覆载之广兮，与天地同参。臣有睹盛仪而瞻瑞物，愿齐圣寿於终南。


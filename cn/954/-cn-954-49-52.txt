陈棣　观曹寿卿上舍诗轴题其后

君诗字字敌双南，直把骊珠取次探。

李杜盟寒谁共主，曹刘机浅不须参。

囊中句限缘多爱，天外心归计饱谙。

读罢长编知隽永，自然齿颊带余甘。

陈棣

陈棣　观曹寿卿上舍诗轴题其后

欲观骚雅继周南，虎子应须虎穴探。

策蹇冲寒将类贾，避堂舍盖愿同参。

书能泣鬼世谁信，诗解穷人我自谙。

但得低头拜东野，此心依约已先甘。

陈棣


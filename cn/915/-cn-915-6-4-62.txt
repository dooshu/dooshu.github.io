◇以何曾为太保诏（九月甲申）

盖谟明弼谐，王躬是保，所以宣崇大训，克咸四海也。侍中、太尉何曾，立德高峻，执心忠亮，博物洽闻，明识弘达，翼佐先皇，勋庸显著。朕纂洪业，首相王室。迪惟前人，施於朕躬。实佐命兴化，光赞政道。夫三司之任，虽左右王事，若乃予违汝弼，匡奖不逮，则存乎保傅。故将明衮职，未如用厥辟之重。其以曾为太保，侍中如故。（《晋书·何曾传》）


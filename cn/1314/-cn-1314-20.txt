第二十回　伸兰婴冤捉和尚



断云：



国法昭彰不可违，人生何必费心机。



员成空使图鞋计，入狱方知包宰明。



话说江州城东永宁寺有一和尚，姓吴名员成，其性骚烈。因为檀越张德化，娶南乡韩应宿之女名兰婴为妻，夫妇久调琴瑟之欢，未叶熊罴之祥，切情恳祷求嗣续后，每遇三元圣诞，建设醮祠；凡朔望之日，专请员成在家诵经。员成每觑兰婴，貌如妧媮，鬓似潘安，香尘步剪影翩翩，露出百般娇体态，红裙影动色飘飘，恁是一般香艳质。员成一眼瞧看，无意诵经。须臾欲心耸动，辗转难禁，意图淫奸，无计可成。彼晚转寺中，密生奸计云：「韩氏有一婢女，名小梅者，其事非他计难成就。」故于次日，假讨斋粮为由，来至彼家，贿托小梅，求韩氏睡鞋一双。小梅悄然窃出与之。员成得鞋，喜不自胜，转回寺中，自以为庆，乃捧鞋叹曰：



凤鞋兮，凤鞋兮，若起风情兮，思之弗得兮，如狂醉。今日得鞋兮，得鞋兮，称我良缘兮，问我佳期兮，定何日？



员成赋罢，每日沉吟无奈。适次日张檀越来寺议设醮事，行童报知。员成故将睡鞋一只丢在寺门。德化拾取进寺，心甚惊疑。既与员成话毕，归家大怒，根究睡鞋不见之由，遂将韩氏转母家，经官休退。



员成闻知计就，潜迹逃回，处于西乡太平源，改姓冯名仁，蓄发三年。值应宿将兰婴改嫁，仁买求邻居汪钦，径往韩宅求婚。宿与钦素交好，遂许其姻，令择吉日过聘，刻期毕姻。钦回复冯仁，即纳采亲迎。夫妇适谐伉俪，自矜冯孟之配，乃自羡云：天假良缘意，配偶仗红鞋。夫妻连理并，琴瑟两谐和。



倏觉韶光掣电，时值中秋佳节，月色腾辉，乐声鼎沸，夫妇对饮于亭，两情交畅。仁乐饮沉醉，携妻而笑曰：「昔非小梅之功，安有今日之乐？」韩氏闻言即疑，遂询其故。仁将前情一一说知。韩氏听罢，敢怒而不敢言。身虽遭仁计袭，心实为仁茹冤。酒阑仁睡，时至三鼓，自缢而亡。次日，韩应宿闻知驰视。正欲赴县具告，适包拯出巡江州。应宿状告生死不明，冯仁亦捏虚情抵诉，包拯即将二人收监。其后焚香，祝告穹苍云：



拯受子民之职，惟欲下民咸乐其土，以副厥职，故心愿也。今据韩应宿状告韩氏身死不明，予虽颇识治体，但其死情实难辨真假，行已断犹恐枉屈，只得祷告苍天，乞明示之，无任仰荷。



至次夜，拯在后堂坐至三鼓，忽然一阵黑风侵入。拯云：「是何怨气？」既而有一女子跪在堂下，拯问曰：「汝是何州人氏？有甚冤屈？」韩氏诉云：「妾乃江州韩应宿之女，原配张德化为妻，冤遇冯仁，原系永宁寺和尚，姓吴名员成。妾夫妇无嗣，常请员成设斋理诵。岂料员成窥妾，暗施巧计，抵家假讨斋粮，密哄小梅，盗妾睡鞋一只，诈使吾夫得知，贻辱妾身，将妾逐转母家。员成从此潜回蓄鬓，盗姓改名，多方贿媒娶妾，计中牢笼。至今中秋夜，饮酒沉醉，发出真情，妾方知衬衅之萌，冤根如此，螫缚难伸，良夜自缢。伏乞天台斧断，剿除恶奸，以垂戒后世，则贱妾羞辱，得赖明公昭雪，弗遗臭于万年。冯仁一灭，妾冤一伸，九泉之下，虽死犹生。」诉讫，忽然而去。次日，包拯坐堂，差张龙、李霸去禁中取出韩、冯二人审问。即将冯仁捆打枷号，追究睡鞋事。冯仁大惊色变，俯首无对只得直招。包拯将冯仁家产给官，判断冯仁罪合凌迟。自此则韩氏之冤恨得以明伸，天下之沙门莫不望风而畏。




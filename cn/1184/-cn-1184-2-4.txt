●绎史摭遗卷四

吴郡李瑶子玉纂

目录

浙东监国诸臣列传

于颍庄元辰李长祥（章有功）徐孚远（沈光文）王思任王玉藻李山吴从鲁何弘仁刘穆（子肇绩、肇勷、吴邦璇、张国纪、谢震龙）

鲁监国画江之役，向以为张公玉笋之勋也；而实自于公九瀛，始湛然明节。史乘忽诸，世遂莫能举其名。矧夫投荒蹈海如研斋之独搘山砦、闇公之联络波臣；同其时以零丁并难者，可胜道哉！先太常火庐保社，所全宾多。至刘子肤之腹泐「尽忠」、谢云生之舌战殉国，直是天壤间一片血诚也。百世而上、九原以下，庶几无憾斯文。案时维唐、鲁交错之会，于永明则远且后也。故以江上前事诸臣先列一卷；至庚寅间入舟山殉者，则后见。

列传四

于颍

于颍字颍长，号九瀛；金坛人。崇祯辛未进士，累官工部员外郎，出授顺德知府；移西安，以事罢。

寻起复为工部郎，授绍兴知府。越人重水利，前守富顺汤绍恩筑三江应宿闸而越水治；然闸在下流，能泄不能引，能御潦而无以处旱。崇祯末，适苦旱。左都御史刘宗周家居，谓惟麻溪坝更于坝之上流，通之茅山；闸则闭之，是为良策。而萧山愚民挟形家言阻之万方，且极口詈。长吏谘于颍；颍曰：『刘总宪言是，下官当力任』。乃捕萧民之梗令者杖之、梏之；事得集。虽大旱不为灾，民复翕然诵。颍虽为一郡长，而事必请于宗周若子弟。

乙酉，迁分巡宁绍台道。马士英挟太后入浙，宗周泣曰：『事乃至此，若非斩士英，无以收既溃之人心』。颍于是再疏请诛士英；不报。宗周曰：『明府竟申大义于天下可矣』！颍自以外臣，未可擅杀宰相；偕之归，谋结熊汝霖辈共起兵。而我大清兵已至杭，宗周绝粒，颍亦驰入云门山观变。绍兴通判张愫以城降，贝勒帅令之行府事。会郑遵谦以苍头军起，斩愫迎颍。颍驰回，望城哭。城中人呼曰：『于公来，吾事济矣』！颍先曾密遣在事军官募兵备敌，至是络绎率众至；乡官前太仆萧山来方炜、前职方来集之等亦各以兵会。颍乃操小舟，挟短童西徇。之萧，新令陈瀛者出谒，执之；贝勒之使以榜至，又执之，焚其榜。鸣鼓誓师，大集都亭：时闰六月旬又三日也。即夕以五百人趋固陵，前所遣诸生庄则敬等以江船百余艘来迎。大兵札西岸杳未知；颍兵顾无甲，乃借絮衣于居民，各一冲潮径渡。萧人沉振东为导，尽驱西岸之船而东。至中流，大兵始觉，则无所得船。颍帅众登岸大噪，遂画江以守；一军扼潭头、一军扼桥司、一军扼海门、一军扼七条沙。寻大兵拽内河舟百余于江，复札木簰填土拟渡。颍遣死士陈胜等凿之沉；风起潮涌，簰尽漂向东，各营勾致以为用。时以为神助。颍谓诸将曰；『杭已有重兵，攻不易。莫若于下流由桥司入海宁、出海盐，以通震泽上流；由潭头入富阳通余杭，以扼独松关』。比闻海宁兵起，而富阳为降将郎斗金所据；勿坐视，乃遣副将刘穆夜袭之，余杭之道得通。故余杭令邱若浚、故瓶窑副将姚志倬来会，穆乃驻师清风亭为声援。大兵突至，克富阳；义士刘肇勷等死之。王宗茂、阮维新等迸力以御，颍自渔浦渡江救之，富阳复定。方国安之得驻七条沙也，始此。自江干立国，而王师未能遽渡者，徒以颍之取富阳也。监国至，晋按察使，行巡抚事。旋晋右佥都御史，督师江上；遂自为一军守渔浦。

时正兵为方、王二家，义兵为孙、熊、章、郑、钱、沉六家，客兵陈潜夫等又别为数家；内外交讧，争兵争饷。而颍参处其间，悉力支拄；与钱肃乐军相似，视诸军为最苦。王之仁尤恶之；一日会于潭头，语不合，之仁拔剑拟之。马士英却以身蔽，乃免。

已而谍言大兵自海道至，命移军守三江口。先尝三疏辞官，不许；至是，连章陈危急。而方兵忽走，列戍惊溃。颍复航海扈从，不及；即由海道还京口，以黄冠终。

「摭遗」曰：谢山全氏言富阳之役，世谓张公国维之功者，非也。于公之去越百余载，志乘以嫌故，不为立传。案画江之守，实自公始。是为浙东监国始事之臣也，补传首列。

庄元辰

庄元辰字起贞，晚字顽庵；鄞人。崇祯丁丑进士，学者称为汉晓先生。赋性严凝，不肯随人唯阿。下笔千言，亦倔强，睥睨一切。会试，出汪文毅、马文忠门下。释褐，授南太常博士；八载不迁，冷曹清望泊如也。

甲申之变，元辰一日七至中枢史可法之门，促以勤王。比赧王立，朝议选科臣；总宪刘宗周、掌科章正宸皆举元辰为首。而马士英势方张，欲尽致朝臣出其门；密遣私人致意曰：『博士曷不持门下刺上谒相公，掌科必无他属』。元辰峻拒之。是时虽东林宿老如钱侍郎谦益，亦俛首称门下于马、阮之徒，而考选诸臣能抗之者则惟元辰与沈行人宸荃而已。士英怒；或言是故刘、章之私也，遂传中旨仅授刑部主事，恤刑江南：公论为之不平。已而士英日横，且以阮大铖故，欲兴同文之狱，尽杀复社诸公。元辰曰：『祸将烈矣』！遽出都。且以板荡诗人之意，赋「招归诗」十章志感。未几，而留都陷。

钱肃乐之起事也，诸乡老之最惬心者，莫如元辰；遂破家输饷。初，降臣谢三宾欲梗师，而为王之仁所胁，不得已以饷自赎。及肃乐与之仁赴江上，三宾潜招兵于翠山；众疑之。王明经家勤谓之曰：『公等竟欲西行乎？何其疏也』。肃乐惊问计将安出？家勤曰：『浙东沿海皆可以舟师达盐官，五代钱氏尝由此道会黄晟之师。倘彼乘风而渡，北来捣巢，列城且立溃矣。非分兵留守不可』。肃乐曰：『是无以易吾庄公者』。于是共推之为城守事，分兵千人属之。以四明驿为幕府，请以家勤及林明经时跃等参其事；肃乐乃西行。元辰日耀兵巡诸堞，里人呼之为城门军。是役也，危城岌岌，赖此以镇。而三宾亦不敢动，乃以翠山之众迎鲁王于天台。自七月至十月，鄞始解严。

王召元辰入，晋吏科都给事中；迁太常少卿，再迁正卿，仍兼吏科如故。寻上疏言：『殿下大仇未雪，举兵以来，将士宣劳于外，炎威寒冻、沐雨栉风；编氓殚藏于内，敲骨吸髓。重以昔年秋潦、今兹亢旱，卧薪尝胆之不遑；而数月以来，颇安逸乐。釜鱼幕燕，抚事增忧：则晏安何可怀也！敌在门庭，朝不及夕；有深宫养优之心，安得有前席借箸之事：则蒙蔽何可滋也！天下安危，托命将相；今左右之人，颇能内承色笑：则事权何可移也！五等崇封，有如探囊；有为昔时佐命元臣所不能得者：则恩赏何可滥也！陛下试念两都之毁、黍离麦秀之悲，则居处必不安；试念孝陵、长陵铜驼荆棘之惨，则对越必不安；试念青宫、二王之辱，则抚王子何以为情；试念江干将士、列邦生民之困，则衣食可以俱废』！疏入，报闻。已又言：『中旨用人之非，乃赧王之秕政。臣叨居科长，断不敢随声奉诏』。王不能用。自是，累有封驳；时谢三宾夤缘居要，皆结内侍力阻之。而马士英又至，故佥事王思任等移檄以拒，且廷争之。元辰言：『士英不斩，国事必不可为』！于是贻书同官黄宗羲、林时对云：『蕞尔气象，似惟恐其不速尽者。区区忧愤，无事不痛心疾首，以致咳嗽缠绵，形容骨立，愿得以微罪成其山野。若非自洿，恐必不免』。举朝共留之，而意决竟去。

未几，大兵东下；乃狂走诸深山中，朝夕野哭。元辰故美须眉，顾盼落落；至是失其面目、巾服，似头陀而稍别。一日数徙，莫知所止；山中人亦不复识。忽有老妇呼其小字曰：『是非廿四郎邪』？因叹曰：『吾晦迹未深，奈何』！丁亥，疽发于背，戒勿药；曰：『吾死已晚，然及今死犹可』！其门人林奕隆曰：『请为吾师作「大还词」以祖道』。曰：『试歌之』。歌毕，元辰首颔者三，遂卒。

「摭遗」曰：林词「反招魂也」句多衍，有云：『汹汹天狼，绥绥野狐。逐人駓駓，白日幽都。敦脄血拇，肝胆横屠。悬人以娭，如跖之脯。六千君子，与白日殂；五千甲楯，与东流楛。往哉浩然，逃之大虚。火宅既离，毒苦可除。帝且饷公，九光五铢。小子謌此，以当骊驹』。

李长祥

李长祥字研斋，达州人。崇祯癸未进士，神采英毅。为诸生时，即憙言兵。比献贼乱蜀，募练乡勇，擐甲助城守；贼中皆知其名。

后选庶常，吏部荐之，使备督师之选。或曰：『天子果用公，计安出』？叹曰：『不见孙白谷往事乎？今惟有请便宜行事，屏邸钞不寓目；虽有金牌，亦不受进止。待平贼后，囚首阙下受斧钺耳』。闻者咋舌。时首辅以同里故，欲引为私人；不可。因不得召见。贼日逼，遂自上疏：『请急调宁远镇臣吴三桂兵，拒战都城下。新进士袁噩者，具将才；可辅之。令密云镇臣唐通与臣从太行入太原，历宁武、雁门攻其后。首尾夹击，贼可擒也』。思宗下其议未定，密云帅已至，诡请守居庸关，则放贼直抵昌平。长祥复疏，请急令大臣辅太子出镇津门，以提调勤王兵。皆不果行。而京师溃，为贼所缚，遭搒掠，乘间南奔。

福王立，改监察御史，巡浙盐。南中溃，起兵浙东；监国加右佥都御史，督师西行。而七条沙之师又溃，监国浮海去；长祥以余众结寨上虞之东山。时浙东诸寨林立，顾无所得饷；四出募输，居民苦之。独长祥与张煌言、王翊三营且屯且耕，井邑不扰。监军鄞人华夏者，为之联络布置：请引翁洲之兵连大兰诸寨以定鄞、慈五县，因下姚江会师曹娥，合偁山诸寨以下西陵。佥议奉长祥为盟主，刻期将集。而鄞之降绅谢三宾告之大兵，急攻东山。前军章有功，故会稽农家子，骁锐敢战，所将五百人具兼人勇；累胜。大兵以全力压之，不支被擒，拉胁决齿；垂毙，犹大骂而死。时有百夫长十二人，故尝受官兵指为间；至是，中军汪汇者与十二人期密以次日缚长祥入献。晨起，十二人忽自相语：『奈何杀忠臣』！折矢扣刃，偕誓而遯；汪汇追之不及。于是浙东沿村接落奉檄，有得长祥者受上赏。长祥匿丐人舟中，入绍兴城居数日，事益急。复遯至奉化，依平西伯王朝先。朝先亦蜀人，华夏曾为长祥通好订婚姻；得其资粮屝屦之助，复合众于夏盖山。一日，泊舟山下，有孽龙挟雷电将上天，涛涌荡舟，士卒皆无人色。长祥令发巨炮击之，雷电愈怒，水起立；长祥色自如，俄而晴霁。由健跳移翁洲入朝，监国晋兵部左侍郎，兼官如故。已言于王，请合朝先之众，联络沿海以为舟山卫。定西侯张名振不喜，袭杀朝先；长祥仅免。

辛卯舟山破，亡命江、淮间。制府陈锦得之京口，都统金砺、巡道沉润将杀之；锦不可，释之。乃居山阴涧谷中，寻游钱唐。然大吏以为终不可测，更安置江宁。长祥自舟山亡命与其妻氏黄相失，有婢文莺者代黄死。及居山阴，则黄自海上来，得再聚。后长祥鞿江宁，黄已卒。大府阳礼之，而终疑之。曰：『是子然者，谁相保邪』？长祥微闻之。时江宁有闺秀曰钟山秀才，善墨竹，容色绝世；乃娶之，朝夕甚昵。大府曰：『李公有所恋矣』。未几，乘守者之怠，竟逸去。由吴门渡秦邮，走河北；遍历宣府、大同，复南下百粤。天下大定，始还；南居毘陵，筑读易台以老。

「摭遗」曰：侍郎通籍甫一年而国亡，其自为诸生、为孝廉，已披坚执锐，为里社树捍御勋。逮夫侧身军旅，展转于鲛宫蛎屋之间者，又一十七载。而「明史」竟阙传！推其末，与王长升宠妾脱妻之意小异而实同也（文莺事，详「列女」）。

徐孚远（沈光文）

徐孚远字闇公，华亭人。崇祯壬午举于乡；故太师阶之支孙也。当明之季，江左社事最盛；而松江几社以经济见，孚远与夏允彝、陈子龙、何刚则尤为社中之杰。时寇祸亟，颇求健儿侠客，联络部署，欲为勤王之备。及子龙任绍兴推官，孚远乃引东阳许都见之；使其召募义勇，西行杀贼。又令刚疏荐之。既而东阳激变事起，子龙单骑入都营，许以不死；招之降。大吏持不可，竟杀都。既杀而刚疏下，已召之。孚远贻子龙书曰：『彼以吾故，始降。今负之，天下谁复敢交子龙哉』！以故子龙虽得功迁给事，而力辞不赴。马、阮乱政，尤恶几社诸公，因杜门不出。

南都亡，允彝起兵，乃赞之。闽中授福州推官。已而以张肯堂荐，进兵科给事中。闽事去，浮海入浙，而浙亦溃。钱肃乐方自浙奔闽，遇诸永嘉，恸哭，遂偕行。会监国至，再出师。孚远独身周旋诸义旅间，欲令之协和其事；而悍帅如郑彩、周瑞之徒咸勿听，因力劝肃乐以早去。时诸军方下福宁、围长乐，肃乐冀其有功，不纳。孚远复返浙东，入蛟关，结寨于定海之柴楼。此监国自长垣至舟山，孚远入朝。时宁、绍、台诸郡山寨相望，俱为舟山接应；柴楼则尤与之近。乃以劝输充贡赋，海滨避地之士多依之。迁左佥都御史。

辛卯舟山破，监国复入闽；孚远亦航海从之。是时，郑成功启疆礼士，雄冠诸岛，海上诸军尽隶之；凡老成耆德之避地者，咸往归之。孚远领袖其间，每以忠义相镞厉。成功娓娓听，至终夕不倦；有大事辄谘而后行。尝自嗟曰：『司马相如入夜郎教盛，此平世事也。以吾亡国大夫当之，伤如之何』！

戊戌，滇中遣漳平伯周金汤至，晋诸勋爵；迁孚远为左副都御史。是冬，随金汤入觐，失道安南；安南王要以臣礼，乃大骂。或曰：『且将以相公也』；则愈骂。安南王叹曰：『忠臣也』！厚资之。卒完节归。

明年，成功大举入江，败于白下；还师入台湾，未几卒。孚远无复有望，饬巾待尽；寻亦殁于台。遗一子；郑氏内附时，扶柩南旋。已而，其子以饿死。

沈光文字文开，号斯庵；鄞人。以明经入贡。乙酉，豫画江之师，授太常博士。已从至长垣，豫琅江军事；进工部郎。军溃，扈监国不及，走肇庆；累迁太仆寺卿。辛卯，由潮阳至金门。闽督李率泰密以使招；拒之，焚其书、返其币。时将卜居泉之海口，挈家航海。飓风作，失维飘泊至台湾。时郑氏未至，犹为荷兰地，乃从之受一廛，极旅人之困。及成功至，知光文故在，喜甚；以客礼见。时令致饩，拨田宅赡之。亡何，成功卒；诸臣欲再奉鲁王监国，光文从之。壬寅，王遽薨，议遂寝。郑经嗣立，颇改父政；讽以诗，几得祸。因变服逸至罗汉门，结茆以居；授徒自给，不足则济以医。叹曰：『吾二十年飘零绝岛、弃墓不顾者，祗欲完发以见先帝。而卒不克，其命也夫』！癸丑，台湾归附，光文虽老，而岿然独存。制军姚公启圣贻书曰：『管宁无恙邪』？寻卒于诸罗。按其居台凡三十年，盖及见延平三世之盛衰云。

「摭遗」曰：闽自无余造国，台海素外版图。洎郑氏开疆，群贤辏集，而闇公、斯庵籍作寓公，以隐副其志之不食周粟以死，是又古来殉难之一变局也。夫闇公崎岖谋国，若欲求一当而不能。而斯庵则孤立海隅，初无作为，似宜附诸外臣之列。然推其心，则非甘于郑氏而已者；故得于闇公传后类次之。

王思任

王思任字季重，山阴人。万历乙未进士。母唐，梦太白入怀，故小字金星；其父东海翁，以遂己志，又字之曰遂东。释褐时，年初二十；历官九江佥事。鲁王监国，擢礼部右侍郎；屡疏极言官乱、民乱、兵乱、饷乱、士乱之失。乞休，不听。既而叹曰：『江上之事不腊矣』！

先是，马士英称奉太后入浙，将趋绍兴。绍之人犹未知赧王就擒也，思任乃具疏太后，数王之短，痛斥士英奸；略云：『主上心惑奸相，耽于逸乐；士英窥微献媚，公窃太阿。以疆场担子一肩，卸与史可法；又心忌其成功，而掣其肘。四方狐狗之愿出其门者，得一望见，费至百两；得一登簿，献及千金。文选、职方，乘机打劫；巡抚、总督，交兑即题。其余编头修脚、服锦横行，更不待言矣。总之，士英知利而不知害，知存而不知亡；朝廷信之笃，所以覆之速。试问相臣之尊、司马之重，而可以不战不守，拥兵以逃乎？口称护太后驾，则圣驾独不当护乎？及今犹可呼号泣告之际，宜立斩贼臣头以谢天下』！又致士英书曰：『阁下政本自由，兵权独握；只知酒色逢君，门墙固党。从不讲求战守，遂致乘舆播迁。谋国至此，即喙长三尺，何以自解？以愚上计，莫如明水一盂，自刎以谢天下。若仍逍遥湖上、潦倒烟霞，效贾似道之故辙，则千古笑齿已经冷绝；再不然，如伯嚭渡江，我越乃报仇雪耻之邦，非藏垢纳污之地。当先赴胥涛，乞素车白马以拒』！及大兵渡江，思任已病；遂避至秦望山丙舍以卒。

「摭遗」曰；遂东于丙戌以詹事晋秩礼部，始宁倪无功；谓其本有意于筐篚之迎，论殊苛矣。其疏与书，犹足以褫老奸之魄也；则死事姑阙议之。

王玉藻

王玉藻字螺山，江都人。崇祯癸未进士，授慈溪知县。政尚和平，民不扰而事集。未期北都亡，前令汪伟以翰林检讨殉国；玉藻率官吏士民为大行哭临毕，别为位哭之三日。寻故少詹项煜以从逆亡命至，玉藻与慈之冯元飂皆出其门，冯氏匿之夹田桥别业：玉藻虽为致饩，顾甚菲。煜为慈之义民所不容，扑之淹桥下，置不问。有明士习最重闱谊，或以为过；应之曰：『吾不能为向雄之待钟会哉！顾惧负前日大临一哭耳。夫君臣之与师友，果孰重』？闻者耸然。

乙酉夏，大江以南尽附。浙中百城守令，或弃官去，否则降。而玉藻与沉宸荃起兵，遂晋御史，仍行县。复乃募义勇，请赴江上自效。旋解事，以兵科都给事中往军前。玉藻任事迈往，壮气勃勃；而江上诸帅恶之先，不予以饷。叹曰：『是将剚刃于我也』！因力请还朝。其在垣中推持正议，又不为诸臣所喜；不得已，力求斥罢，太常庄元辰留之。

丙戌夏，浙东再破；以黄冠遯于剡溪，久而不归。资粮尽，慈民及浙东义士时为周之。每临流，读所作诗，激厉慷慨，仰天起舞。辛卯后，始归故乡，以饿死。

「摭遗」曰：螺山与客谈岛上事，辄叹曰：『今犹靖康、建炎际耳。若以祥兴拟之，则下矣』。其恉崛强犹此。

李山

李山字少华，长洲人。寄家白下，以饩贡教授井里。有文名，兼能绘事，束脡及门者最盛。赋性峭絜，与人笃诚。官南京太常寺博士；福王立，以故官应召。马士英当政，詟其名，意颇下之；屡索所制，不报。同僚笑之曰：「李山直顽石耳』！因又号「顽石居士」。士英亦少解画，尝面乞为代；不获已，作郭忠恕「天外数峰」与之，然心终以为耻。寻挂冠归，卜居吴中之蠡墅；足不践城土，与徐勿斋、杨维斗、顾所受辈订莫逆交。

族人有名采者，为幕府客；偶至，密示一册，乃松江兵事株连狱也。大府信采，属访实；凡郡中声望所归之户均在列，得三百余姓。读之怛然。会日暮风雨至，亟呼酒；采故善饮，饮至如泥，命仆扶置他所卧。就地自火其庐；及扑灭，采亦醒，索册已灰，相对懊叹。因诫之曰：『此册性命多，安知非天意假火以销其狱乎！或有此册而遂有此火乎』！采悟，竟弃官扬去。

初，张国维抚吴时，即知山名。比审其贤，荐之；自为书招之。旋鲁监国遣使至吴，以太常卿召。至浙，未几发病，归。及闻国维事败且没、监国出海，乃处分家事，曰：『吾将报知己于地下』！，时勿斋、维斗、所受俱尽节，山断粒九日而终。

子天民，精历数之学。痛父介节，以浪走四方卒。

案家传，先博士少华公，为始迁蠡墅之族祖也。甲申六月，以南都命，颁诏往蜀，吴孝子威克从之。然不载使归月日，传中故勿为叙。而顾黄公作吴隐君赞，亦有「南都李博士使蜀」语，与之吻合；当非附会矣。公所着有「钓鳌客集」、「顽石画中诗」、「双清堂文稿」、「画禅造微论」、「六朝文丛」、「说明通事案」等书，惜子姓中落，稿本半轶。兹略举大凡，以略表先人之志。支孙瑶谨附识。

「摭遗」曰：士英酷憙清玩，或有谋得清要者，以重值购。黄子久「长江万里图卷」馈之，土英喜甚，寝食必偕。一日，其子銮攫之，士英持不与，爪伤銮手至出血；后携至江上之镇潮庵。大兵猝至，乃提携欲入怀袖；追呼急，复仓皇弃掷而去。士英画，笔致颇不恶；世丑其人，多改其名为冯玉瑛。「玉瑛」，秦淮妓之有画名者也。

吴从鲁

吴从鲁字金堂，山阴人。万历丙辰进士；由南阳县知县，历任监司。及江东起义，捐躯首事辄被抑。丙戌春，礼部侍郎王思任荐之，补通政司左参议。浙东不守，野服避居入山；设棺于庭曰：『有踪迹我者，即盖棺』！旋病；栉沐，衣冠含笑入卧，命家人盖之，气绝。

何弘仁

何弘仁字仲渊，号书台；山阴人。崇祯丁丑进士；历知建宁、高要县事，授御史，监江上军。越破，追监国不及；过关山岭，作诗书衣带间曰：『有心扶日月，无计巩河山』！末书「弘仁间关奔行在，闻台又失守；已矣！无复可为。身非吾身，吾何家为！吾子者食贫守节而已。明御史何弘仁绝笔』。遂投岭下死。

「摭遗」曰：案「浙江通志」：两京没，弘仁投台之白峰下，死而复苏。有土人负之入陶介山，削颜苦行，往来缙云、义乌诸山间。寻以病卒，遗命暴骸三日，野火焚之。

刘穆（子肇绩、肇勷、吴邦璇、张国纪、谢震龙）

刘穆字公岸，山阴人。貌修伟，善大刀及射。崇祯丁丑武进士。南京兵部尚书史可法知其才，由上海把总，檄补江南水师参将。南都破，募兵五百归越，为监国守潭头。以功，开府晋爵。丙戌六月，监国航海去；穆闻，一夕暴卒，目不瞑。子肇绩，行八，字子肤；以游击将军从父军。乃与诸弟长跪床下，腹刺「尽忠报国」四字，湼而誓之；目乃瞑。

肇绩之弟曰肇勷者，行九，字子让。先一年战死。勷短悍有胆识，幼亦随父任。识大盗毕昆阳于狱；昆阳歙人，善用枪，世称之为「毕家枪」。勷与兄绩咸慕之，日赂守者进以■〈飠木〉，经年不怠。昆阳出，遂以枪法授。由是，刘氏兄弟以「毕枪」名天下。后从父命，分领一军守江干。乙酉秋，兄弟合兵渡江战。肇勷骑而据岭，连殪十数人。矢尽，控弦作霹雳声，皆反走。会伏兵起，丛射之，矢集如猬，犹僵立不仆。其兄肇绩号而上者三，勿应；驰而下，视则死矣。抽矢出，镞至斗许；负以归。

一时同死者，义士王胤贤、陆建夔、郡吏印玉及掾吏、壮士又十六人。

都督同知吴邦璇，字睿玉；山阴世家子。习孙、吴法，受知于朱少师大典；监国时，荐之守金、衢。监国躼海，或约偕之闽邦；璇曰：『奉命守此，而他之吾不知也』。遂与大典协守金华至二十日。及阮大铖用炮专攻，势不支；大典麾其眷属尽投于井。邦璇曰：『城中火药正多，不可资敌，当为吾辈死所』。大典曰：『固吾意也』。即环坐武库中，举火；火发，作霹雳声，外兵都却走。其妻传亦投缳死。

都督同知张国纪，字羽仪；山阴人。挂襄毅将军印。南都溃，马士英称奉母后奔越，国纪白于长吏，力请诛之；不听。叹曰：『坏天下事者，必此人也』。恸哭而退。丙戌，江干兵溃，不食死。

中书舍人谢震龙，字云生；会稽人。监国时，以舌辩授官，命连络各镇。寻擢兵部主事。丙戌，江干师溃，为团练兵缚送巡抚。讯之，则自称部院。曰：『若两榜乎』？曰：『曾见两榜不屈者几人？明朝天下坏于两榜，监国特用我辈以压倒之。今虽就死，亦为诸公作榜样耳』！叱之跪，不屈；踞坐慢骂。巡抚怒，令以尺木勒两颐，深入寸许，使勿能有声；血流被面，乃就斩。








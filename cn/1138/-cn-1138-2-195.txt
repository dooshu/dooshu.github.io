寄顾见山水部

其一


赐环新拜主恩偏，共道珠从合浦还。
考牧曾题沙苑马，乘槎方佐水衡钱。
章江东下光如练，估客西来花满船。
清簟疏帘应拄笏，䌽毫终日貌山川。

其二

去岁闻君昼锦回，无缘花底共衔杯。
故人霄汉须相忆，客子江湖祇自哀。
茅屋暂栖三泖畔，梅花长在郁孤台。
悬知官阁题诗遍，珍重虔州驿使来。


游九言


九言初名九思，字诚之，建阳人。绍兴十二年（1142）生。学者称默斋先生。干办诸军料粮院，改知光化军。薛叔似辟充荆鄂宣抚参谋官，未行卒，年六十五。端平中，赠直龙图阁，谥文靖。有默斋遗稿二卷。

沁园春

五十五自述

五十五年，满簪华髮，俨然遂良。又何曾戚戚，荜门圭窦，何曾汲汲，玉带金章。困后高眠，饥饱□，老矣狂夫老更狂。空回首，叹世间名利，傀儡开场。

幸临晚节安康。又两日、三秋催肃霜。叹生朝亦是，贺宾踵至，龙钟矍铄，何足称觞。喜对诸贤，笑谈世事，相会亲朋醉玉觞。谁如我，素乐天知命，不事侯王。

赤枣子

华阳洞

河汉澈，碧霄晴。九华仙子到凡尘。凉夜山头吹玉笛，纤云卷尽月分明。

又

香露湿，草晶荧。起看大地粲瑶琼。下界千门人寂寂，空山夜静海波声。

又

仙子去，眇云程。天香杳杳佩环清。回望九州烟雾日，千山月落影纵横。








卷二百十七

<史部,诏令奏议类,奏议之属,历代名臣奏议>

钦定四库全书

历代名臣奏议卷二百十七

明　杨士奇等　撰

慎刑

宋徽宗政和中刑部尚书慕容彦逢上奏曰伏覩皇帝陛下矜悯庶狱制为病囚检察之法以谓愚民犯法虽系留讯治邦有常宪於其疾也饮食医药视之犹赤子也臣等尚虑当职官吏不能深体德意欲望圣慈令诸路提点刑狱司岁终会州县病囚损失分数除依条科罪外取一路最多最少各一处保明以闻特降诏旨赏罚庶几知所劝沮以副陛下好生之德

彦逢又上奏曰恭惟皇帝陛下躬建皇极心澄化源德骏业隆超冠古昔甚盛之举不可一二数皆彰明较着垂休无穷上帝博临珍祥绍至方将坐阳馆而颁治登介丘以告成时和岁丰家给人足薄海内外欢欣交通如在一堂之上宜其民罔犯法而秋官以廷无留谳称庆於朝矧天寜密迩蒐讲盛仪百辟奉觞异邦欵塞於焉刑措孰不归仁臣等备数典司获与击壤之民上祝亿万岁无疆之夀不胜欢欣鼔舞之至

徽宗时中旨鞫享泽村民谋逆知开封府范纯礼审其故上言曰此民入戏塲观优归途见匠者作桶取而戴於首曰与刘先主如何遂为匠所擒徽宗问何以处之对曰愚人村野无所知若以叛逆蔽罪恐辜好生之德以不应为杖之足矣曰何以戒後人曰正欲外间知陛下刑宪不滥足以为训尔徽宗从之

陈瓘进故事曰昔审刑院断絶公案仁宗喜曰天下至广而断刑若此有以知刑讼之至简有司无稽迟也乃下诏奨法官而付其事於史官

臣窃见元丰中开封府狱空神考大喜擢知开封府王安礼为尚书右丞下至胥吏悉获赉赏自是而後内外有司皆以狱空为悦盖仁祖以讼简赏法官而神考以狱空擢府尹所以示仁民之意一也老子曰民常不畏死奈何以死惧之若使民常畏死而为奇者吾得执而杀之孰敢谓祖宗不以刑威惧民盖有得於老子云

瓘又言改正诉理事乞正看详官蹇序辰安惇典刑奏状曰臣闻周公作立政戒成王曰其勿误於庶狱庶慎盖虽成周之盛时亦以误狱为戒神考熙寜诏曰狱讼非其情欤盖恐天下治狱之吏有饰辞鍜链之失也夫周公之於庶狱戒其有误神考之於狱讼虑失其情先圣後圣岂异意哉臣伏见元符三年六月十八日勅看详诉理所改正过元佑诉理之人依元符元年六月二十五日指挥外其後来接续奏降指挥更不施行其已施行者并依今来指挥除言语不顺别作一项外蒙改正者七百余人其所洗涤可谓衆矣无罪者既蒙洗涤则看详之官如蹇序辰安惇者安可以不加罪乎谨按惇奏曰凡得罪於元丰之间者若特出睿断以劝沮天下则人臣不当辄为理雪或经有司勘断必是情法相当上下方敢施行未审当时有司如何理雪臣窃谓鞫狱断罪而使情法相当若非臯陶作士不能如是周公之戒其有误神考之虑其非情者正恐情法不能相当故也今曰有司勘断必是情法相当如此则是元丰之时九州内外为有司者皆臯陶也其为谄诳不亦甚乎且元符有司即元丰有司也去年邹浩之狱在京及新州所连逮者凡数百人按法定罪则浩为厚诬君父其党为同恶相济若言其情则浩为尽忠於朝其党为厚於亲戚朋友其情如此而用法如彼可以谓之相当乎安惇官为执法职在献替尚且率其僚属共为诬陷而乃谓元丰有司所勘断者能使人人情法相当此可以欺天下乎又如司马光宣训之语究治刘挚等事或缘凶悖之意或以奸逆之谋按法定罪则几至赤族若论其情则尽出诬罔然则元符大臣致人以罪情法相违尚乃如此而谓元丰有司能使情法相当孰敢以为然乎如曰出於睿断以示劝沮臣下不当辄为理雪以理观之亦未然也臣请以近事明之熙寜元丰旧例开封府公事?情轻法重?情重法轻则贴例取旨?封入请宝临时轻重皆出睿断自元佑以来知开封府臣僚请改旧法不复贴例喜怒任情高下其手请宝得旨之事虽经睿断而故失出入实由开封如此之类若复申明改正又何累圣人之劝沮乎又有司所勘公事依例差官録问有国以来未之改也自绍圣四年正月以後开封府所勘公事一面画旨直行奏断更不録问衔寃之人?有枉横既无覆审何由自达虽缘本府取旨事经睿断而请不録问者实由有司如此之类若复申明改正又何累圣人之劝沮乎先帝知其然也於是改此二法请宝公事依旧贴例而直行奏断者依旧录问自此而後开封不敢越例而有请罪人得因审覆而自诉方此二法未改之时开封公事勘断有失孰敢以为睿断之误乎盖人主变通之道无所胶执事有未便改之而已昔虽未改今亦当改此乃今昔相承之道前作後述之理是以复行审问再行贴例则是哲宗之所自改也召还邹浩叙复光挚则是先朝之所欲改而今日之所当述也善继祖宗之绪共述一家之美亦何先後彼此之间乎以今视昔则元丰应世之事?因?改皆圣人之迹耳迹不可泥何独有司勘断之事而必欲保其无误哉为此说者不过欲讃誉元丰而自以为尽忠於神考耳神考盛德大业高厚如天地光明如日月非凡愚讥讃所能加损况其所讃誉者元丰有司而已岂不陋哉传曰善继人之志善述人之事武王之孝也不改父之臣与父之政孟庄子之孝也若以孟庄子为法则是元丰之事皆不可改非特诉理而已若以武王善述为心而不泥圣人已陈之迹则改正看详诉理之事可谓合於公议矣蹇序辰安惇受大臣讽谕意有所在因谓诉理之事形迹先朝必须如此施行方名继述之义遂使朝廷纷纷之事不已考之公议合正典刑伏望圣慈特示威断

高宗时张浚上议刑罚状曰臣窃见前此为帅者皆谓严刑重罚可以整治军旅不察其情不原其心故刑不当罪多怨怒而深恨之者方平居无事时虽上下相制不敢犯分然而人心已离矣一旦有警谁与效命不测之变殆将由是而生焉庸将鲜知此理呜呼人心不可轻失岂特为将者然哉为人上者傥不思所以正心修身事每谨微一失其心不可追悔也

周林奏推司不得与法司议事劄子曰虞舜恤刑文王慎狱陛下用舜文之心赐哀矜之治遣平反之使议殿最之法可谓至矣然而州郡之间刑狱之地尚有循习旧态因仍故事为民大害未能仰称天地寛厚之德臣窃惜之狱司推鞫法司检断各有司存所以防奸也然而推鞫之吏狱案未成先与法吏议其曲折若非欵状显然如法吏之意则谓难以出手故於结案之时不无高下迁就非本情去处臣愿严立法禁推司公事未曾结案之前不得辄与法司商议重立赏格许人首告臣又见狱吏惨刻动以缧绁捶楚为能常在圜扉毒犹不广至於使之预追呼之事则虎而翼矣出入闾里既无忌惮罪无轻重理无曲直例遭侵铄每见狱卒追呼必持绳索挟鏁械携杖箠以示威力用求贿赂且以一夫犯刑干证之人多?数十少?三四一概被毒无得免者又以入狱之後捶楚为戒无敢告诉故其追呼扰民之患尤非其他走吏之比臣欲令州郡追呼赴狱之人在州则付厢界在县则委令佐遣诣郡治然後付之狱司庶几狱吏不能为恶於囹圄之外上广陛下爱惜黎元之意如臣言可采即乞付有司立法施行

林又奏疑狱劄子曰书载帝舜之德曰罪疑惟轻功疑惟重与其杀不辜宁失不经而国家勅令亦以失入之罪为重於失出先圣後圣用心仁恕其实一也窃见诸路疑狱不应奏而奏者未免科罪之大理寺既厌案牍之多而州郡复虑刑名之累所以不应奏而奏之律至今未除虽有疑似之狱轻重迁就往往临时决遣无繇得被仁圣之泽其可悯之情可疑之罪不从轻贷甚非好生之德臣?陛下推广寛恩删除旧律不应奏而奏者并不科罪使廷尉之官不以简牍之繁为劳州郡之吏不以请谳之责为虑天地大德洽於民心岂胜幸甚刑部郎中郑刚中奏看定引例劄子曰本部契勘刑部令诸奏狱以格拟上格不该者取裁注谓情法不相当而无格及虽有格而轻重不可比者以此见本部职在检例拟断但缘自来狱案虽先付大理寺法官断定刑名有无可悯次到刑部审详拟例然罪人情犯亦有与断例无一般亲的者并所断过刑名亦未必皆是情法相当灼然详允之例久来拘於引例必欲牵强相合故增损出入不无差失今欲依臣僚奏请大辟罪人如情理别无可悯自合依法断上其无情犯一般的例?情犯虽同而当来所断刑名自有差失者更不泛引外有法寺虽不引可悯而情理不至巨蠹者亦乞从本部贴说上朝廷参酌寛贷庶几杀人者死过误者生上副朝廷详审之意

刚中为殿中侍御史又上奏曰臣尝观古人称断狱无寃者谓不使有罪者误陷於死尔非谓於法当死纵之使生而谓之无寃也廷尉天下之平谓死生各得其平尔不应偏倚一隅故释有罪而可谓之平也圣人谓赦宥之泽如春风时雨出於造化者固吾所独至於付在有司者惟当详明谨恕一归诸平而已彼不知此者遂谓解弛禁纲隳?国宪取有罪当死者一切付之生全乃为平反曾不知已死者有恨则固可疹隂阳而干和气也迩者州郡疑狱类以情理可悯来上夫可悯之情谓被杀者无道杀之者有理听其狱方恻然可怜乃欲寘之於法故有司列事状以闻岂有阅案察情无一可念而猥谓情理有疑乎远近相观彼此视効狱吏知之教讼者知之犯法者知之具欵自言未尝不以遭骂为解一涉於此咸脱其罪詈人者死杀人者生世无复雠之法而孝子慈孙日抱戴天之恨岂不重可怜哉而大理寺约法上部刑部引例为证类多乖错某事诚重也问吏轻之之由则曰例尝轻矣今其敢重某事诚轻也问吏重之之由则曰例尝重矣今其敢轻於固执不通之中杂以情伪其害多矣呜呼杀孝妇固足以致久旱而亨洪羊亦足以得大雨杀不辜虽有大舜之戒而杀人者死亦足以成汉高之治要当使有罪者死尔?陛下申戒有司益加详谨务令生死两平不致招积刘行简乞令县丞兼治狱事疏曰臣窃惟治狱之官号为难能责任专一俾得究心犹不能保其不为奸吏所移而况任之不专者乎县狱是也狱之初情实在於县自县而达之州虽有异同要之以县狱所鞫为祖利害不轻今所谓县令者且朝受牒诉暮夜省按牍牒诉之多?至数百少者不下数十案牍之繁堆几溢格其间名为强敏者随事剖决不至滞淹已不可多得傥复责其余力足办狱事讯鞫得情吏不敢欺民不被害诚恐百人之中未必有一也郡之狱事则有两院治狱之官若某当追若某当讯若某当被五木率具检以禀郡守曰可则行至县则不然令既不暇专察佐官虽名通签终以嫌疑不敢侵预其追呼讯鞫具名以禀悉出吏手故其事与州郡不同臣恭惟陛下躬好生之德视民如伤寛诏屡下未尝不以哀矜庶狱为言如此利害较然明白而人莫敢以县邑专置狱官为请者诚恐增员太多故也臣愚见以谓县狱之事宜专委丞如州郡两院之官日入治狱凡追呼枷讯等事丞先以禀令然後得行其余悉如旧制则丞无侵预之嫌令有同心之助相为可否其得必多借使为丞者未必皆能其事不犹愈於付之黠吏之手乎伏望圣慈特赐详酌施行

行简又议断罪囚疏曰臣契勘州县凡禁勘大辟公事除深僻幽隐处行刼?谋杀外其余杀人自有一时知见之人自合一面研穷根勘务尽情实其间却有豪强有力之家杀人公事意在变易情节嘱托官司?赂承勘胥吏多以知证通说未明为由以幸差官体究而所差官亦止是一到地头呼集邻社保甲讯问供析而已然因此得变易情节出入人罪又况豪右之家所居乡村宗族姻亲佃客之属常居其半宛转为地符合供证致使失实臣除已行下所属州县约束应今後承勘大辟公事并责令当职官先将犯人根问一时知见之人追取照勘以验囚辞即不得辄差官体究外深恐州县不切遵依欲望圣慈特降睿旨立法施行

直龙图阁李光奏乞令大暑虑囚状曰臣备数从臣职在论思献纳之地退食之暇闭合静思念无以仰裨圣政之万一方兹大暑清宫凉榭不免喘暍而囹圄之间囚人求死不获其间疾患不肯责出狱吏守视不谨有非重病而致死亡者何所伸诉臣愚伏望圣慈恻然兴哀特降诏旨令诸路提刑司限指挥到日遍行属部躬诣狱司取索见禁罪人姓名其间有大情已具而小节未圆者量情结絶不得滋蔓淹延其见在狱罪人并令检会条法洒扫牢房刷荡狱具内有荒僻县分许令选差诸郡清强官案视庶几炎酷之际不至横暴以仰副陛下恻怛钦恤之诚

光又奏治火灾状曰臣近权刑部职事今月二日准尚书省劄子备坐臣僚章疏论临安府回禄之警一月之内火凡数作焚爇之家通及千余乞申严昨降指挥以?迟处死治放火者仍乞下密院劄付沿流州军密行捕捉等事三月十四日三省同奉圣旨依奏臣之区区窃有可疑者臣闻尧以水为儆予汤以大旱为罪已未闻尽归之於他人者自昔火灾之变上应天道盖荧惑裵回斗牛之间久矣牛斗吴分也又南方之性察陛下宜思所以致火灾之变朝政之阙失臣下之奸邪赋役之重民不聊生流亡者多百姓失业州县之吏或倚法而恣?贪囹圄之间?受赇而多枉滥有一於此皆足致灾今议者曾不恤此方峻刑以治失火之家缘及官司舍屋皆付之极典夫奸细固所当治也而失火之家盖有不幸者臣恐淫刑滥罚横及无辜非陛下遇灾恐惧修省之意兼沿流州军几察奸细自有约束今乃使之觉察放火之家则是硫黄彂烛千里而随身矣臣愚伏望圣慈止行下临安府令督责在城兵官各认地分如有违犯重寘典宪所有今来已得圣旨指挥臣未敢行出谨录奏闻伏候勅旨

殿中侍御史张守乞踈决狱囚劄子曰臣伏以国家自祖宗以来哀矜庶狱盛夏之月必御便殿踈决在京见禁罪人以及三京行之积年未始?废比自金人俶扰去岁陛下即位於艰难之初不及举行人虽不能无疑犹以谓陛下龙飞已肆大霈?可暂罢至如近日暑气渐隆囚禁不少祖宗令典不宜?阁虽云銮舆暂驻淮甸而京师诸夏之本已降诏聚粮以图还阙德泽所先宜不可後伏望圣慈捡会故事施行缘大理寺狱并在行在所有扬州亦乞权依四京施行

试中书舍人李弥逊上奏曰臣伏见州郡近年刑狱待报奏案例皆稽滞近及半年远至踰年往往未下?缘刑寺稽违或道路不通递中违滞所以至此其间多是情轻奏裁合贷命之人缘坐狱日久疾病死亡深可怜悯欲乞朝廷严立近限督责刑寺将四方案牍疾速结絶别作号验附急递下诸州庶几一空囹圄以广好生之德亦可收召和气

右司郎中汪应辰论刑部理寺谳决当分职劄子曰臣窃以舜为天子咎繇治士民之犯於有司者宜乎皆得其情而无所疑罚之施於有罪者宜乎皆当於理而无所失然咎繇称舜则曰罪疑惟轻又曰与其杀不辜宁失不经岂非幽枉之情欺伪之态虽圣人不能以尽察惟其慎之重之犹有所疑而不自以为无失此所以为舜之圣也国家累圣相授民之犯於有司者常恐不得其情故特致详於听断之初罚之施於有罪者常恐未当於理故复加察於赦宥之际是以参酌古义并建官师上下相维内外相制所以防闲考核者纎悉委曲无所不至也盖在京之狱曰开封曰御史又置纠察司以纪其失断其刑者曰大理曰刑部又置审刑院以决其平鞫之与谳者各司其局初不相关是非可否有以相济无偏听独任之失此臣所谓特致详於听断之初也至於赦令之行其有罪者?叙复?内徙?纵释之其非辜者则为之湔洗内则命侍从馆阁之臣置司详定而昔之鞫与谳者皆无预焉外之益梓夔利去朝廷远则付之转运钤辖司而提点刑狱之官亦无预焉盖以狱讼之初既更其手苟非以持平强恕为心则於有罪者?疾恶之太甚於非辜者?遂非而不改故分命他官以尽至公此臣所谓复加察於赦宥之际也迨元丰中更定官制始以大理兼治狱事而刑部如故然而大理少卿二人一以治狱一以断刑刑部郎中四人分为左右左以详核右以叙雪虽同僚而异事犹不失祖宗所以分职之意本朝比之前世狱刑号为平者盖其并建官师所以防闲考核者有此具也恭惟陛下寛厚慈惠以祖宗之心为心其於庶狱丁宁告戒前後非一惟是中兴以来百司庶府务从简省大理少卿往往止於一员则治狱断刑皆出於一人则狱之有不得其情者谁复为之平反乎刑部郎官?二员?三员而关掌职事初无分异然则罚之有不当於理者又将孰使之追改乎欲望陛下明诏执事刑部理寺之官虽未能尽复祖宗之旧亦当遵用元丰定制庶几官各有守人各有见参而伍之反覆详尽以称陛下钦恤之意亦以为後世法

孝宗时朱熹召对延和上奏曰臣闻狱者民命之所系而君子之所尽心也今天下之狱死刑当决者皆自县而逹之州自州而达之使者其有疑者又自州而上之朝廷自朝廷而下之棘寺棘寺谳议而後致辟焉其维持防闲可谓周且审矣然而宪台之所详覆棘寺之所谳议者不过受成於州县之具狱使其文案粗备情节稍圆则虽颠倒是非出入生死盖不得而察也是故欲清庶狱之源者莫若遴选州县治狱之官今县之狱委於令其选固已精矣而未必皆得人其弊未易革也若州狱则今铨格凡选人任满有举主关陞者方注繁难令录其虑盖已详矣然注司理者乃不用此令而近制唯进纳癃老之人然後不得注拟此外则常调关陞虽昏缪疾病之人皆得而为之甚至於流外补官若省部胥史亦得而为之彼以荐举关陞者固未必尽得才能公正之人然比之昏缪疾病无善可称与夫胥史之入官者则有间矣盖昏缪疾病之人苟且微禄唯知自营其於狱事蒙成吏手漫不加省而胥史之入官者又?狃於故习与吏为徒贩鬻走弄无所不至故州郡小大之狱往往多失其平怨讟咨嗟感伤和气上为圣政之累莫此为甚臣愚欲望陛下明诏铨曹更定选格凡州郡两狱官专注任满有举主关陞人?应格不足则次任任满铨试中第二等以上人其常调关陞及省部胥史并不得注拟见在任者非举主关陞人即令守倅铨量如委昏缪疾病即保明闻奏特与祠禄其未到人候赴上日亦从守倅铨量方许放上若守倅徇私失实即许监司劾奏罢免所有省部胥史虽已注官待次并令赴部别与拟授庶几治狱之官其选少清各知任职仰副陛下钦恤之意

礼部员外郎范成大上奏曰臣闻狱重事也民之受冤不止於捶楚锻链之苦而已其间贫乏之人无家供食干连守待易得淹延空肠枵腹以受捶楚加以雪霜疫疠非时侵之故罪不抵死而毙於囹圄者极多准令给囚之物许支钱准格在禁之囚许支米钱则许於?罚头子运司等处随宜拨支米虽立定升数而无显然名色是致官司循习不问诸处县狱尤无指拟长吏贤者至?廵门乞米以为一粥之资吏?不贤粥亦不可常得宜其瘐死者衆实奸泰和臣愚欲望圣慈特降睿旨检照给囚之物既许支用系省窠名其粮米亦合一体乞令运司行下州县量度每岁所须径於苖米截拨有关米处即以合支之钱依数收籴庶几狴犴之中接济饥苦称罪受刑不夭生命

成大又上奏曰臣闻狱者君子之所尽心也求其生而不可得故虽死而不怨杀者使其尚有可生之理而必置之死地则寃矣国家列圣相授哀矜折狱诸大辟刑名疑虑情理可悯者皆许奏裁死而复生十常六七尧舜之德何以尚兹然而近年以来案牍?壅则不得以时闻彻又不能如期行下及至指挥到州间蒙贷宥而在禁之囚等待淹延动阅时序往往死於桎梏之下久矣不及沾被湛恩者甚衆当职官吏捧诏太息付之无可奈何岂不甚伤天地父母好生之心恭惟宸虑必为恻然臣愚欲望圣慈特降睿旨申饬攸司凡奏谳之牍所经由处并严立近限克期报应觉举稽违速与行下庶几有可宥之理者不置之必死之地嘉生叶气薰为泰和实彂政施仁之助

成大知处州又上奏曰臣闻狱者万民之命民命莫重於大辟方鍜链时何可尽察故其节目独在聚録之际盖大情既定成案已结官吏聚於一堂引囚而读示之死生之分决此顷刻可谓要会矣而狱吏惮於平反摘纸疾读离絶其文嘈?其语故为不可晓解之音造次而毕呼囚书字茫然引去指日听刑人命所干轻忽若此远方近甸习俗皆然傍观寒心大伤政体臣窃检照聚録之法有曰人吏依句宣读无得隐漏令囚自通重情以合其欵详此法意盖不止於只读成案而已欲望圣慈深诏攸司痛革前弊臣之愚见谓当稽参自通重情以合其欵之文於聚録时委长吏点无干碍吏人先附囚口责状一通覆视狱案果无差殊然後亦点无干碍吏人依句宣读务要详明令囚通晓庶几伏辜者无憾负枉者获伸足以称陛下矜恤之心滋圣朝仁厚之福

司农卿兼尹京李椿上奏曰臣尝考易之言狱者凡五卦曰噬嗑曰贲曰丰曰旅曰中孚噬嗑之为卦离上而震下离者明也震者动也明在上而动在下动者未服之象大象曰先王以明罚勅法故曰利用狱用狱者未必用刑也贲之为卦艮上离下艮者止也离者明也止在上而明在下大象曰君子以明庶政无敢折狱明体在下而上止不动所以姑明庶政而不敢用片言以折之也丰之为卦震上离下上动而下明丰之时大而多故不可淹缓在下之事既明在上者动而必行可以折狱用刑也故大象曰君子以折狱致刑旅之为卦离上艮下在上者高而明在下者止其所艮之为义时止则止时行则行亦有光明之道是上下皆明狱得其情刑当其罪之时也圣人犹戒之大象曰君子以明慎用刑而不留狱中孚之为卦巽在上而兑在下巽入而兑说有孚信而无明体故大象曰君子以议狱缓死盖疑难之狱也狱之为字两犬中言非谓偏辞也系辞曰将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈狱之事体不出乎五卦之时囚之口欵不出於六辞之情有仲由之才得丰之时即可以片言折狱遇贲之时虽仲尼之圣亦有所不敢况凡人乎语曰听讼吾犹人也必也使无讼乎不得已而用狱审其时而以六辞察之庶几乎无冤滥也今之治狱者多不然?任其喜怒?私受嘱托?付之狱吏?观望风旨鍜链以成狱者所在有之臣愚?陛下戒饬治狱之官各思圣人之戒尽其公心毋?苟且切戒观望罪有出入必罚无赦庶有以上副陛下钦恤庶狱之意

光宗时淮东运副虞俦上奏曰臣窃惟州郡之狱所系甚重刑名有出入之殊人命有死生之判流徒而下其事实繁苟推鞫之际一失其平则寃抑之民何所赴愬然则狱官所系頋不重哉夫知録司理州郡之狱官也推鞫之责彼实任之上官盖有所不敢问焉非不敢问也虑其有所迎合且将鍜链之致轻重其手而高下其心也昔之贤者仕於此官固有与上官争是非曲直者矣窃见近年以来吏部注拟多是特奏名人及吏职补授与夫老於选调庸缪无能之辈洎到任之後一切听之吏胥捶楚之下何所不至而新进之敏锐者例不屑就臣至愚极陋陛下以臣粗更民事分符予节六年之间徧历三辅周旋两淮所至每以狱官庸缪为苦虽小大之狱必躬必亲然非国家设官分职各有司存之意也臣愚欲望陛下特降睿旨令吏部今後诸州军知録司理并不许注恩科吏职癃老等人其任内有能明辨疑似之狱及圄中无瘐死之人於印纸逐一批书俾郡守保明申奏监司从实考察然後朝廷详议推恩?与之减举主一员?举员既足许在任改秩?任满与陞擢差遣亦足以明激励之方则新进之敏锐者孰不?为此官庶几推鞫之际不出於吏胥之手小大之狱得以不寃仰副陛下哀矜庶狱之意天下幸甚

理宗时往往谳不时报囚多瘐死监察御史程元凤上奏曰今罪无轻重悉皆送狱狱无大小悉皆稽留?以追索未齐而不问?以供欵未圆而不呈?以书拟未当而不判狱官视以为常而不頋其迟狱吏留以为利而惟恐其速奏案申牍既下刑部迟延日月方送理寺理寺看详亦复如之寺回申部部回申省动涉岁月省房又未遽为呈拟亦有呈拟而疏駮者疏駮岁月又复如前展转迟回有一二年未报下者可疑可矜法当奏谳矜而全之乃反迟回有矜贷之报下而其人有毙於狱者有犯者获贷而干连病死不一者岂不重可念哉请自今诸路奏狱即以所彂月日申御史台从台臣究省部法寺之慢帝从之

度宗咸淳九年起居舍人高斯得上奏曰臣闻帝王治天下之道无他曰仁而已矣夫天地以生物为心人君代天作子受天所付之民固当生而不伤使各全其性命终其天年然後为无负於上天之托然天下之大非一人所能独治也必张官置吏以分理之薄海内外有方伯连帅郡有守邑有宰皆受宅生之寄以为天子牧养小民者也成周之时自乡大夫至於比闾族党之长莫非仁人吉士民生其时餐和茹德渐驺虞之泽沐行苇之仁安有武健酷严之吏得厕於其间哉三代有道之长实基於此秦汉以来郡县之吏非有礼义科指化辑其民也独设刑法以守之网密而奸不胜刑繁而民愈慢观前志所载疾吏之风悲痛之辞徒使人於邑不已其夭阏人命?缩国脉如此为人君者可不锄而去之哉然汉唐之间刑有世轻世重民未至甚病也乃若五季之时国乱刑峻残贼之吏连轸而起尤可畏者至有太白经天民一仰观辄捕而戮於市者他可知矣范质生於其时亲睹其弊复遇异人劝使救之以为酷吏寃狱甚於大暑寒暑之威犹可避也酷吏之威其可避乎善乎路温舒之言曰囚人不胜痛则饰辞以示之吏治者利其然则指道以明之上奏畏却则鍜链而周内之盖奏当之成虽咎繇听之犹以为死有余辜自古言酷吏情状未有若此深切着明者范质感异人之言及至为相力以省刑为任今之刑统其所删定寛严适中本朝用之刑清民服国夀箕翼质有力焉陛下天资仁恕视民如伤狱刑号为平矣然而日者京尹非人芥视赤子辜榷其食劋絶其命乃至失入死罪惨具五刑匹妇之寃犹致三年之旱辇毂之下有此岂不上干天和召灾产孽乎昔尹彦明有言杀之为言岂为人上之语哉小夫俗吏固不足以语此此臣?陛下因弛其禁深诏有司毋轻民命有效尤者致之重辟无但免官庶几少回忠厚之风以夀国脉宗社幸甚

金章宗时左谏议大夫贾铉上书曰亲民之官任情立威所用决杖分径长短不如法式甚者以铁刃置於杖端因而致死间者隂阳愆戾和气未通未必不由此也?下州郡申明旧章检量封记按察官其检察不如法者具以名闻内庭勅断亦依已定程式制可

元世祖时赵天麟上策曰臣闻天降命以兴王王法天而立政定隂阳之消息明生杀之枢机事无大於斯焉道由之而立也两仪肇判四象爰分天道莫大於生故春居岁首而王者法之以立礼部其次莫贵於长故夏居春次而法之以立兵部又其次方及於杀故秋居夏次而法之以立刑部至如法冬立工部法上立吏部法下立户部上者天也下者地也地乃天中之积块而其实六者皆法乎天也京府司县亦设六曹既以弥纶庶政之夥繁又以式体一元之坱圠也此皆正名之事自周公之後名号世变而其理莫之能改方今名已正而其实有未之尽者窃见方今大罪囚徒鞫讯既成司县具词以申於路路覆鞫之以申达於上司上司遣理官要察既审而後刑之慎之至也?有及立春之後所在行刑此亦似乎失天本意也夫罪人系狱文卷未完未得即决?有至於十余年而犹系者其言下招伏事情昭灼又适遇理官出审而不停滞者万无一二焉系之已久及一旦决而不能待乎秋冬何前之太缓而後之太急哉方春之月勾芒御辰万殊有荣滋舒畅之容而无枯瘁萧条之理故王者顺之於是乎掩骼埋胔禁止伐树无覆巢无杀孩虫胎天飞鸟毋焚山林凡罗网之类餧兽之药毋出九门但当安萌芽养幼少存诸孤命有司省囹圄毋四掠止狱讼可也以卉草鸟兽之微尚令被泽而况於人乎以狱讼四掠犹禁止而况於刑人乎乃所以尽生生之至道慎其始以存终也及乎商风振起少皥司天鹰乃祭鸟霜飞萧艾於是乎审断戮罪乃所以顺隂气之严凝助阳律之不逮也如是则天道克常而王猷昭立矣昔丙吉不问横道死伤之人而问牛喘盖以事作乎显者机达乎微者吉凶现於显也且春夏行刑则是春夏二时行秋冬之令灾殃之效具见古书非臣所能尽言也顷者连年变异蔬谷不登?陨霜不杀草而桃李开华或地震日月食而动静不一斯皆隂阳反覆而意?有以致之也此事革之甚易而所关甚大天下官吏莫肯啓一言者臣又不知其何也伏望陛下面稽天意载审刑章凡有罪当死以上命省部秋冬遣理官出而报之凡罪不至死及非常之事宜速决者不在此限外依上施行庶几休徵洊至气候相协天人一致而表里相通体用一源而显微无间矣天麟又上策曰臣闻定磐石之鸿基莫如尊士阐弥天之大义要在轻财彼衡门陋巷之寒士欲希咫尺之功图针芥之名者尚拳拳以行此而不之失也况乎秉籙握枢夐超乎民物之上者可不务哉土苴之中芝草生焉鸟兽之内麟凤出焉瑞昌时耀盛德非土苴鸟兽之所可辱也周有八议议贤议能故贤能虽父祖子弟之陷罪国家亦不连坐禁锢而弃之也猛虎不饮盗泉之水鸷鸟不栖恶木之枝甘其渴忍其劳非苟且恬愉以失其操也上有常用下有常供故滥物虽万亿及秭之甚丰国家亦不挂念嗜利以收之也诚以用贤能则所利者极博而收滥物则所损者极大故也我圣朝推天地之深仁彂雷霆之大号泽及九有保全羣下之生法约多端爰罢三族之令复先王久废之旧章行前代所不能行之洪惠彼有罪而当之及无罪而视之者孰不感服而钦念之哉愚臣以为犹有未之尽者也窃见方今陷大罪者除本人已就极刑之外其妻孥亲属有投诸远方而不齿者有系於塲冶而应役者有役於右族而为臧获者有配於士伍而就苦地者斯皆尽除恶务本之当然切恐有委沙遗金之余恨也昔崇鲧之方命圯族王敦之狼頋天邑伯禹乃崇鲧之子茂弘乃王敦之弟虞舜殛鲧用伯禹以为司空而不疑晋元罪敦知茂弘之忠节而不问故能奠高山大川之地成九叙之歌以弼虞舜於无为之休怀?霜贯日之诚愿剪吞沙之寇以致晋帝於中兴之美盖由父子兄弟罪不相及刑赏之施出於公也由此观之籍没之人不宜终身禁锢明矣又窃见方今?因賍滥?陷逆流例皆籍没其财归诸内府散於宗室颁於外家臣伏以金璧之宝货贝之资所以权轻重通有无而流布於四方以张王室之柄也饥不可食寒不可衣然而不可一日阙之圣人因其无实用而有大益故贱之贱之者何贱其取之而非义者也彼犯罪之家非刻剥於下民则兼并於贫人以得之今而衅彰孽露干我常刑是因利以贾害也若上之人知利之无益而尘翳清洁亦独何心哉且国家不患无财货之用右族不患有饥寒之窘岂赖夫籍没贪秽之财以周所用乎然今未免此事者亦因循而不以为意故也伏望陛下留心细虑下令昭陈凡当籍没之家内子孙弟侄若有超然特异足学知政之人听有司公举録德量才而用之不在禁锢之限若然则士知国家之重贤咸自厉身奋志以希寸禄而程功效实矣凡当籍没之财贮於一所明立簿记待储积之多散於无告之人可也若然则民化国家之廉仁咸自立操喻义以复本然而迁善移风矣此臣所以谓定磐石之鸿基莫如尊士阐弥天之大义要在轻财也

天麟又上策曰臣闻化者政事之本也刑者政事之末也民有贤愚有深浅浅者随化而自迁於善深者非刑而无以制之圣王灼知此故既布化又立刑以治天下之民言其极理则虽有本末之殊论其设施则当并举而无先後之异也故守其化而不以刑则奸慝暴乱之徒恃强?弱而上为姑息之小惠矣此舜诛四凶而天下咸服晋戮三罪而左氏美之盖所以备末也故专其刑而不以化则泰和洋溢之气有所欝滞而上为法家之少恩矣此文王发政施仁而受命汉祖寛仁爱人以肇基盖所以务本也今国家本末并全化刑两具旌义夫节妇孝子顺孙之门以厚邦风举茂材异等不求闻达之士以励後进济天民之无告以扩恻隐之心崇郡县之学校以敦教育之本也凡此皆化也内立刑部外设理问示羣下以告捕之赏儆百僚以风宪之官凡此皆刑也大纲已备小纪未完若夫王化之方已皆详见於前篇矣其刑罚之事臣试申之伏见方今殊死者自有常制至於抵罪而不当死之流?有推恶恶之心循街鞭朴以儆乎衆未及还狱遂僵尸於路隅而人莫之敢称其冤死者或有垂矜悯之念依法施行以全其生未及旬月复抵冒於严禁而官未有思絶其祸根者此两者臣以为胥失之矣夫既犯大罪而寘诸死地宜也非苛也夫一犯薄罪而亦寘诸死地苛也非宜也凡盗贼奸宄之类皆官吏未尽承流宣化之德以致之昔陈仲弓一闲人尔犹且化一梁上君子而阖境无盗况乎握郡县之柄者乎既不反求诸已而思有以自责乃复絶顽民自新之路逞无过不测之威不亦不能新民之甚乎又国家之法未有薄罪当死之刑今而郡县擅为威虐宪职闻之而不察省部视之而不禁岂不伤圣朝之仁化哉夫罪有故犯者有误犯者有重者有轻者常以驭故权以驭误极以驭重薄以驭轻究而详之莫非中也彼败常之人其罪虽不及死然以有苟存犬马之命幸免漏鱼之网教之不知导之不移方其始犯之也圣人恻然而悯之小惩而诫之彼犹不悔及其再陷刑网圣人犹曰焉知其不复改邪仍前以治之及乎三陷刑网圣人乃曰此将终无所改矣非惟残戕良民而抑且累澄清之化也故国家芟夷而不惜犯者虽死而无辞矣今有屡犯刑章而方且坦然自得由然无耻纵情以陵无玷之人者岂不亏圣朝之威刑哉书曰狃於奸宄败常乱俗三细不宥言三犯虽细而亦不之宥也伏望陛下止郡县之虐除怙终之源凡盗贼细罪一彂觉及再彂觉者邦有常条无得似前循街鞭朴致伤人命凡盗贼细罪三彂觉者明据前後所犯而诛絶之凡所犯虽多而彂觉未及三者不在诛絶之限盖须既惩又惩然後以为真不能改而施之以极刑也凡奸宄之罪未及死者同如是则官吏无擅杀之权而大化可行犯者知将来之不免而有以自新国家除不悛之愚昧而刑罚少措矣

世祖驻跸齐纳尔台之地吏部尚书耶律希亮至奏对毕董文用问大都近事希亮曰囹圄多囚耳世祖方攲枕而卧忽寤问其故希亮奏曰近奉旨汉人盗钞六文者杀以是囚多帝惊问孰传此语省臣曰此旨实托尔齐所传托尔齐曰陛下在南坡以语蒙古儿童帝曰前言戏耳曷尝着为令式乃罪托尔齐希亮因奏曰令既出矣必明其错误以安民心帝善其言即命希亮至大都谕旨

顺帝时苏天爵上奏曰洪惟圣朝奄有中夏深仁厚泽普洽於黎元明罚祥刑务存乎寛大然自近岁伊始有司或不得人以致刑狱滋章重使生灵雕弊无辜者牵连受刑有罪者徼幸获免舞文弄法悉快于奸贪肆虐逞威尤便于皂隶始则因事以织罗次则受财以脱放及闻审囚官将至却称被罪人在逃纵欲陈告其取受却缘本宗事未絶设计害民无所不至其有结案之囚当使明正其罪今县未尝申解于州州未尝申解于路?畏刑名之错?因结解之难不问罪之重轻尽皆死于囹圄断遣者既未曾有平反者盖所絶无夫庙堂宰辅惟恐一夫失所而州县官吏辄敢恣意杀人感伤天地之和盖亦莫重于此近因钦奉诏书廵行畿甸询民疾苦踈涤寃滞念国家治安既久本欲生全其民今中外一岁之中死者不知其几其在江南犹稍知惧结案幸达于中书判送悉归于刑部议拟方在吏手囚徒已死狱中且重罪飞申先使知事之元彂有司月报又欲考事之施行今皆视为虚文一切置之不问夫朝廷作法如此郡县慢令可知京畿积弊如此天下之事可知故愤怨藴于人心灾异形于天变水旱大损于禾稼生灵日入于贫穷闻者可以伤心见者当为痛哭传曰国家闲暇及是时明其政刑今海宇承平百年正当申明刑政感格和平而乃因循苟且隳?如此欲望祯祥骈臻黎民安乂盖亦难矣宜从都省明白闻奏今後内外轻重罪囚某事一起自某年月日到禁某年月日申解所司?断讫笞杖等罪?审复结案待报某事一起自某年月日到禁某年月日因患某病某医用何药饵竟因某病身故年终通行开写略节情犯缘由次年三月以里申逹省部选委刑部文资正官一员妨职子细披详如有淹滞刑狱决遣不当妄申急证死损数多皆当验事重轻依例治罪庶几朝廷明其政刑天下知所警畏有司不敢生事扰民罪囚不至冤滥死损

天爵又上奏曰盖闻刑者辅治之具非恃刑以为治者也钦惟国家列圣临御其用刑也本之以寛仁施之以忠厚内则论议付之刑曹外则纠察责之风纪故治功表着德泽涵濡然法之所立?有所未周吏之奉行?有所未至当职猥以譾材窃食重禄粗有闻见略具敷陈

一到选官员年六十五以上者先行铨注此国家优恤臣僚宣力既久恐其年不逮恩德至渥也照得各处推官专掌刑名夫案牍之冗全藉乎精神审谳之详悉资乎耳目案牍不差则吏无所欺推审既详则囚无冤抑今路府推官往往年老?视听不明?神思昏耄苟图禄俸姑俟引年欲望刑政肃清盖亦难矣夫先行铨注固明时之厚恩而刑罚不中亦圣人之明训今後各处推官有阙当选吏通儒术儒习吏事材力明敏别无过举方许为之其年六十五以上者铨注别职如此则庶几刑罚得中官无旷职矣

一民之犯罪具有常刑苟肆攘夺理宜禁治切见各处人民?称窝藏盗贼?言收寄?物?因伪钞攀援?为私盐致讼凡一切刑狱等事有司公吏廵捕人等往往因其捕获乘隙肆为抢夺所犯罪有轻重家赀为之一空甚至取其?杖其家因为得罪盖亦不敢告陈有司亦不受理江淮之南此风尤甚照得旧例诸被囚禁不得告举他事其为狱官酷已者听之夫在狱被酷犹许陈告况民之罪状未明一家已被其虐不亦甚可恤乎今後有犯此者许其家人明立证佐具状陈告合无比依抢夺民财估?定论官吏失於约束亦合量情究治如?挟雠妄告抵罪反坐如此庶几愚民不至甚受其害而廵捕之人亦知有所警畏矣

一中书省奏准节该除人命重事外偷大头疋等一切罪犯?仗完备不须候五府官审理令拘该衙门依例归结夫民之犯刑?不得已累朝钦恤具有宪章向者三年一次遣官审理本为罪囚在禁淹滞今次奏准偷大头疋等罪许令拘该衙门归结则是人命重事直待三年五府官处决诚恐狱囚繁夥愈见淹延照得立御史台条画一款所在重刑每上下半年亲行参照文案察之以情当面审问若无异词行移本路緫管府结案申部待报其有翻异及别有疑似者即行推鞫若关人衆卒难归结者移委附近不干碍官司再行磨问实情若更有可疑亦听复行推问无致寃枉若有冤滞随即改正踈放钦此今後内外重囚拟合照依旧例令廉访司审録果无寃抑移牒緫管府结案申覆详断其三年一次遣官审理既不得人徒增繁扰并合住罢如此庶几狱无淹滞刑政肃清矣

一伏覩至元二年宣谕圣旨节文内外有司官不为用心捕捉盗贼纵有拏获贼徒取讫招伏?仗明白指以小节不完不行归断今後但有捉获强盗伪造宝钞贼徒半年之内依例结案偷大头疋三个月内须要结案合该杖罪依例断决违者在内监察御史在外廉访司官验事轻重究治谨按易曰君子以明慎用刑而不留狱盖言狱者不得已而设民有罪而入不可留滞淹久也今各处在禁重囚?为贼盗寄?仗于别所?印伪钞藏板具于他乡?指为首同伴在某处居止或称家属证佐在甚家隐藏果有堪信显迹事彂官司即须移文勾取不得因时妄指平民彼处官司倚恃不相统摄往往不即追捕以致贼徒在逃又令毁弃?仗迁延岁月虚调文移盖因官吏舞弄作弊万端以致刑狱淹延不能杜絶江南州郡此弊尤甚今後如有承受各处公文即当划时追捕若令贼徒展转在逃?仗亦不到官合无比依不即捕盗等例定立罪名如此庶几事得结絶吏知畏惧而州郡亦无留狱矣

一法制之立既有成规奸伪之滋理宜严禁照得旧例诸保辜者手足殴伤人限十日以他物殴伤者二十日以刃及汤火伤人者三十日折跌支体及破骨者五十日限内死者各依杀人论其在限外及虽在限内以他故死者各依本殴伤法参详此法古今遵守别难更易今江淮以南?辜限已满其被殴者身死有司往往比依元贞元年孟福被死事例加等科断若皆如此遵行是辜限为不可用破已成之法开奸弊之门诚恐刑狱日滋深为未便照得孟福事例通制既已不载有司似难奉行今後鬭殴伤人者止合依辜限之制或在限外虽无他故死者合无止依本殴治罪其孟福例拟合遍行禁止如此庶几奸伪不滋法制归一矣

历代名臣奏议卷二百十七








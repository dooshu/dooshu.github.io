○为武承嗣谢男授官表

臣某言：伏奉恩制，除臣息尚舍直长史、某为左监门卫长史，荣随恩集，欢与惧并。臣攀轸日车，附流星汉，才无天质，艺以地高，陛下每降皇情，特垂圣荫。先亲後疏之泽，自叶流根；谋孙翼子之慈，爱人及息。遂复推恩家室，假职幼童，参九等之班荣，掌重门之禁卫。赏延之命，宁待於勋庸；敦叙之风，但缘于骨肉。虽东平之子，能趋拜咸锡印章；齐国之地，可割分悉侯支庶：岂足以方斯嘉惠，匹此殊渥？奉丝纶而仰德，叩木石而论心，受生於天，但知荣荷；曝骨於地，何阶酬答？无任悚戴惭惧之至，谨诣朝堂奉表陈谢以闻。


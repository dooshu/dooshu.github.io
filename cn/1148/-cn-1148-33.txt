卷三十三

<集部,别集类,金至元,陵川集>

钦定四库全书

陵川集卷三十三

元　郝经　撰

碑文

唐帝庙碑

道本於皇成於帝降於王终於霸历数之运会帝王之统纪在焉孔子赞易自伏羲至尧而止黄帝以下不论曰黄帝尧舜垂衣裳而天下治盖取诸乾坤言生民之道至尧而後大备始并乾坤而为三则尧为皇之终及其定书断自尧典高辛以上不论则尧为帝之首於是帝尧上兼皇帝下冠王霸独出乎震而其仁如天也故扬雄谓法始乎宓牺而成乎尧匪宓匪尧礼义悄悄盖三皇以来少昊颛顼非不神圣而尧之在位舜相者二十有八载以圣相圣久於其道天下化成治历象以成天平水土以成地教人伦以成人赏均刑罚以成典去凶庸善以成政然後以天下授舜以德为位公天下之端自是始而命之以中传其心法以道为统立民之极亦自是始故为帝者之宗一降而王又一降而霸而後德衰故德莫盛於帝帝莫盛於尧宜乎配天而食也自三代以来载在祀典世封其後以崇明祀後世帝王其德弗逮於王有愧於霸而兼皇帝之号往往崇饰淫昏以为大祀而帝之祀阙然不举汉氏自以为尧帝之苗裔而庙不及焉则亦忘其祖矣唐高祖以内禅法尧号为神尧称其代曰唐而亦未尝享於帝立庙乃推臯陶老子为帝以本所出则亦虚其号矣於是陶唐之祀忽诸後之不建而神乏主矣近世惟平阳故帝都有庙存焉中山之永平帝之所生故有庙焉而今则弗存按地志伊祈山尧母所居葬於庆都曰庆都陵又曰望都山一曰灵都山又曰望都尧母之名也故以名山今中山之永平之西水出伊祈口越蒲隂为祈水而州曰祈永平之南有故城曰尧城故有庙有碑言尧生於此永平之东有县曰庆都而无山永平之西有县曰唐有碑言尧初封唐县其故国也有水出於常山之西北曰唐水东合於祈水以是徵之盖尧生於此始受封焉其母殂落葬之於此及其为帝则都平阳国家不以为命祀帝王不躬亲致享国人与居人不忘其德历数千百年独能指示其处庙而享之则其德在人之深者可见也永平故中山属县金源氏升为州曰完今隶顺天道岁甲辰监州事萧侯顒以尧城之庙久废乃令进士董仲方规故基复为立庙并督其役朞年庙成侯率州文武及其故老落而享之经侯之门下士也请碑其事故援李唐张谓虞帝庙例题曰唐帝庙而不名且赞帝德而为之诗庶几居人识赓载之遗音知为陶唐氏之民焉其诗曰

伊祈苍苍唐水汤汤神母之邦是降生陶唐曰帝之乡帝德是昌纂于有皇唐哉皇哉帝道光哉乃圣乃神於戏前王其能忘哉载葺茅茨载筑土阶尊酒簋贰曰烝尝哉享于有成曰馨香哉曰雨曰阳帝德惟常哉民无殃哉神岂无方哉

廉将军庙碑

将军名颇赵之良将也当秦人虎吞诸侯赵独雄山东援韩魏蔽燕齐故秦特忌赵屡加兵邯郸欲断山东根柢赵用将军及上大夫相如秦人畏焉赵重而山东安一旦被谗秦杀赵括坑降卒四十万秦遂压赵韩魏燕齐皆事秦将军乃去赵卒于楚今顺天之清苑赵之北边也西北隅十里而近鸡水泛出别为流浍有石梁焉谓之廉梁梁之北有庙在汭之曲初河南亡经自蒲适保往来其间见其遗址没於荆棘以为荒祠略而不问一日忽为新庙箫鼔阗溢因问之其人曰赵将廉颇葬於此古有庙焉庙之北有墓存焉则梁以姓名庙以爵称也初将军以谗去赵适魏赵遣使召之故为健啖以示可用复废於谗楚人知赵不用迎以为将战不胜将军思用赵人落莫而卒今墓於是岂将军终不忘赵楚人归之而葬於是耶岂将军与赵奢自雄北边有功於民而将军独没於异域边人思之为虚墓而庙祀於是耶然将军以一人为赵之安危在赵而秦却去赵而秦肆非止一将亦豪杰之士仲连之俦也观其勇於为义折节以下相如负荆诣门而谢罪烈烈风度千古不渝宜其英灵在天死而为神庙而世祀也庙之获成本於权帅府事苑侯终之者其隣并居民也乃书其事俾刻诸石作楚歌以刺谗告诸神云

黄榆落兮刀满霜朝中山兮墓光狼甲万骑兮血染裳一夕絶漠兮禽代之王赵有人兮主父为不亡将军虎步兮国无与强秦人闭关兮弗敢望高垒坚壁以作气兮期一鼓而奋以骧老寇而壮吾兮中权之良孰知君之信谗兮括为骑刼而贞可伤士卒何辜兮坑死于降赵岂能国兮折栋而坏梁彼譛人兮尚毕翕而箕张犹为顿米肉而示可用兮冀其君之不忘竟不召而去兮卷甲免胄而彷徨客死而莫之归兮孰为墓于廉之梁魂兮来归兮将军之故乡御李光兮露瓜香斟糯醑兮倾酪浆鼓相如之瑟兮歌慨慷邯郸无人兮丛台荒郭开野马兮祗何方

汉义勇武安王庙碑

高光以仁义得天下而桓灵失之一时豪杰莫不欲代汉受命比迹高光而祗事於诈力智计土地甲兵独昭烈帝始终守一仁武安王始终守一义尽心於复汉无心於代汉汉统卒归之袁氏徒为僭伪曹氏徒为簒窃孙氏徒为偏霸竟不能以有汉初王及车骑将军飞与昭烈为友约为兄弟死生一之及昭烈取益州留王镇荆州独当一面掎角蹙操昭烈进取汉中王威震许洛几复汉矣不幸而操权合谋以图王王死而曹氏簒昭烈与飞出师伐权以诛雠飞死而帝崩始则王与飞以死事昭烈终则昭烈与飞以死报王呜呼仁之至义之尽也王讳羽字云长姓关氏解梁人起义於涿郡战争於徐兖犇走於冀豫立功於江淮而殁於荆楚其英灵义烈遍天下故所在庙祀福善祸恶神威赫然人咸畏而敬之而燕赵荆楚为尤笃郡国州县乡邑闾井皆有庙夏五月十有三日秋九月十有三日则大为祈赛整仗盛仪旌甲旗鼓长刀赤骥俨如王生千载之下景仰向慕而犹若是况汉季之遗民乎天假之年诛操复汉有余地矣容伪丑正实繁有徒呜呼哀哉顺天当燕赵之冲而府中之庙二皆庳俯垫偪不称王之威灵岁丁酉权帅府事苑德於鸡水南湖之右创为新庙耽耽奕奕神居巍然初为庙貌并昭烈皇帝车骑将军及王为三万户张公来享于庙退谓德曰庙无二主尊无二上君臣同祀而王侍侧如昔享觐不专非制也遂议别为昭烈皇帝庙而王始正南面之位焉己酉秋大享礼毕请碑其事故推本君臣之义以昭不朽仍作诗以侑神其诗曰

汉季草泽生英雄王自蒲坂来山东结交四海皆儿童燕南壮士忽相逢义气许与开心胷楼桑五丈即沛丰破屋半夜喷长虹指天誓日除奸凶万折不易以死从瞰如两虎夹一龙风雷荡天汉火红谁知京都遽芜空尽为曹氏妖狐踪忽尔陷贼当天穷跃马斩将万衆中侯印赐金还自封横刀拜书去曹公千古凛凛国士风跨有荆益事战攻直指许洛期一戎操如喘鼠谋避锋权如黥枭示象恭肘腋揜袭有吕蒙遂令大业弗克终飞死帝崩永安宫三人在天义烈同惟王神威地天通血食庙祀仍军容操骨已朽王爵隆操鬼不食王礼崇作诗颂王兴义功愿如东坡赞孔融

四贤祠碑

四贤者何燕贤臣郭隗乐毅剧辛邹衍也辛亥之秋过督亢至易水投文酌酒吊太子丹闻水汭有祠国士刘銮所塑技极精巧不知为何神遂往观之四像皆南面列坐一王者拱其侧衣冠极古殆皆周制问诸守祠丈人言祠故有榜曰四贤不知为何代之贤契丹时有题曰乐将军者亦不知孰为乐将军也某乃大悟其列坐曰郭隗乐毅剧辛邹衍拱而侍其侧者燕昭王也因为叙其事曰按北燕周文王子召公奭所封至王哙效舜禹事推国于其相子之燕遂大乱齐人伐燕入其国都迁其重器虏其民人几亡其国齐师退国人立故太子平是为昭王王思得贤臣以雪国耻乃筑宫师事郭隗以招徕四方贤士於是乐毅自魏往剧辛自赵往邹衍自齐往遂以乐毅为上将军并将秦赵韩魏之师以伐齐下齐七十余城入临淄归大吕反故鼎徙汶篁祀桓公管仲示之以礼不拔莒即墨示之以义燕几於霸当是之时仪秦方以嘴吻倾轧孙吴方以诈力争夺孰知春秋复讐之义以仁义为王者之师哉而燕天下莫弱也齐天下莫强也孰知夫仁义之兵能以弱胜强哉独孟轲告宣王於前乐毅佐昭王於後天下始知仁义之无敌燕有国以来七百余年矣世服事於齐晋今乃一战胜齐而以秦晋为属遂雄七诸侯又知用贤之功有如是者易曰履信思乎顺又以尚贤是以自天佑之吉无不利昭王有焉其後乐毅父子大显於燕赵俱为封君郭隗之事不复见剧辛事业亚於乐毅邹衍又能着书以明律吕之本及终始五德之运汉以来大行於世呜呼以昭王之礼贤四贤之不负昭王君臣之义师表百世世祀於燕宜哉遂作思贤之诗以遗易州守郭公俾刻诸石仍大署四贤字俾牓诸祠以识之其诗曰督亢之坡易水之浒台平树古昔贤何许有祠遥遥尘闇香销庙貌肃然想见燕昭臣乃向明君犹北面敬贤若兹岂惟一战仁义之师几及三王世言管乐於仲有光当时九九今何足数不用如鼠用之如虎冀北多马材皆日千世无燕王断鞭不前人有黄金装饰子女士皆饿死可怜黄土燕国之金尽在一台宜乎诸贤莫远具来为告邦人勿乏其祀庶几永世贱金贵士爰想燕丹乃用荆卿不得秦城遂倾燕城君臣道合千古是仰师臣者王视此遗像

羑里周文王庙碑

相之南属邑曰汤隂去朝歌五十里而远故殷纣畿内地也汤隂之北道右有古城圮复之余犹峻絶屹然以其隘小而逼故土实其中几与堞平乃纣拘文王羑里之库也前有文王庙祗存数楹一碑断碎不可读然过者望望必披荆棘拜谒咨嗟而去莫不尤纣之凶闵圣之厄於是属诸相台总管萧侯使新其庙以朂斯民善善恶恶之心重为序其事曰昔有殷既错天命受熹毒逞戾杀九侯醢鄂侯西伯闻而窃叹怒而拘之羑里西北乃推天命重卦观象繋辞设戒恭畏警省益笃臣节七年诸侯皆从之囚受始归之於是天下不直受而共起亡殷呜呼三分天下有其二以服事殷而不贰七年拘繋畏罪自责而不校以忧患作易反身修德而不怠此文王之所以圣也或谓文王在羑里使闳夭泰颠等以赂悦受而获免及受命称王者皆妄说也若然则其於天下有意於得失非所以为圣也韩文公作拘幽操谓为小臣畏罪兮天王圣明可谓知圣人之心矣铭曰嶪嶪垠土兮至今崔嵬适以彰圣德兮驱天下之归易之多戒辞兮忧世之衰而绳已之违不入于朝歌兮吁嗟乎羑里之祠周虽旧邦其命维新庙其可不新兮

齐太公庙碑

齐有两太公姜姓四岳之後国于吕遂以国氏太公其後也当殷帝乙及纣虐乱闻西伯善养老而归之钓于渭滨以俟天下之清西伯畋而遇之载与俱归使佐理其国时年已八十矣武王即位尊为尚父而师事之称师尚父遂并将八百诸侯之师诛纣救民周有天下遂为太师而封之齐五侯九伯得专征伐而在周召之右及薨葬於周子丁公汲嗣复相成康五世皆葬於周齐以其始受封之君称为太公庙为始祖而世祀之至桓公为五霸首尊周抑楚王室赖以复存是为姜齐之太公当陈御寇之乱公子完奔齐其後为田氏又以国氏称陈至田常专齐周安王命常之孙和为诸侯灭姜齐而代之及卒亦称太公至威王僭号称王後为秦所灭是为田齐之太公齐人以姜齐有大功於天下故不祀太公和而特祀周太师太公由汉迄唐庙享於故齐都临淄以故姜齐祖庙尚不絶唐开元间又特立太公庙于京师以名将留侯等十人为十哲配享其後又进爵为武成王号为武庙礼秩与孔子庙同宋金以来遂为大典金亡而临淄之庙废今大行台李公总统山东淮南道开府于益都东海西河穆陵无棣四履尽在统内遂於临淄复立姜齐太公庙请碑其事为之论次云夫太公圣人也其相武王伐纣救民亦一伊尹也诗曰维师尚父时维鹰扬亮彼武王肆伐大商会朝清明特言其功烈之美而不言其所以圣至武王既受命进丹书谓敬胜怠者昌怠胜敬者亡乃见其所以圣者其言举於缉熙敬止敬之敬之天惟显思不显亦临无射亦保相在尔室尚不愧於屋漏等共为周家心传家法以受天命而维王统同夫尧舜之允执厥中惟精惟一兢业之道圣之事也故孟子谓若文王则闻而知之太公则见而知之知之者何知尧舜禹汤所传之道也知尧舜禹汤所传之道而为文武师臣非圣而何後世兵家者流乃以六韬书为太公作皆隂谋狙诈功利之说谓以是佐周取殷而埒於孙吴呜呼岂知太公者哉後世又推为武臣之首而与起翦并以一将待圣人则又诬太公甚矣武成之号公有所不受也故不书繋之诗载扬公之所以圣以侑神云

渢渢乎大哉齐之风乎表东海者其太公乎显与西土而国之东乎不显惟德祗称其功乎敬胜乎怠神道之充乎心存不忘尧舜之中乎乃武乃文圣德之同乎於乎不能忘三代之隆乎

涿郡汉昭烈皇帝庙碑

王统繋於天命天命繋於人心人心之去就即天命之絶续统体存亡於是乎在观汉氏之三起三灭民到於今称之庙食血祀於兴王之地越千岁而不忘者可见也夫有仁民之诚心上通於天而下固结於民虽欲舍之而去天与民弗舍焉不笃於仁不诚其心一以暴戾诡伪驱民而力争之自以其民为已有而民视之为巳讐纵一时或得则必失之昔秦之暴甚矣高帝寛仁爱人圣度豁如而得人心留侯自留从之以为天授义帝诸将推为长者使之入关除残约法秦父老争持牛酒惟恐不王虽避楚王汉天与民弗舍卒一天下受天命纂承三代之统莽之伪甚矣光武仁厚英明推赤心置人腹中而得人心邓禹仗策而求见耿弇倡义而来归马援以为帝王自有真遂留而不去虽避更始留河朔天与民弗舍卒复汉祚而大一统操之暴则如秦而其伪则甚於莽复有项籍韩彭之智力盗有汉祚隂畀之丕偃然自以为无汉矣昭烈以遐胄遗孤有大志尚义烈与人诚尽坚忍自强一时推为英雄尤得人心关侯张飞熊虎之将恩同骨肉诸葛孔明伊吕之佐而为之用虽逼于操忌于权奔走于二袁身无所归而所在民辄归之尤笃於君臣之契颠沛之际信义愈明扫境以复关羽之讐身死而无憾遗命孔明谓孺子不可辅则自取至於不负刘荆州哭墓而去当阳长坂不忍弃民劝於座袭刘璋以为当与操如水火及其属纩自谓德薄皆古之贤王所难能高光之所无有故曹氏虽据中夏祗为僭伪天命王统卒在昭烈呜呼高帝光武昭烈三君传一诚心归之於仁作汉命脉以为统体维系中国始则造汉中则复汉终则存汉几五百年涵浸深浃固结民心至今不忘在所庙祀秦楚莽操之後卒皆无闻仁与暴诚与伪之徵昭昭矣沛丰邑之高帝南阳之光武涿郡之昭烈皆为帝里故其庙祀尤甚涿故燕国也古多豪杰之士歌謡慷慨借交报仇遗风尚存每言曹魏簒汉之事莫不欷歔流涕想见昭烈君臣父子之际仁厚洒落蔼然三代之风故其祠下拜谒而致奠者朝夕不絶其岁时祀事合沓走集不远千里指示楼桑故居彷徨不忍去故其神灵赫奕又有盛於沛丰南阳焉庙在涿郡南十里而近自隋唐五季辽金以来皆即故居代为增葺其正殿当中山靖王之後昭烈之诸父祖坟园其神室则昭烈像设衮冕南向其佐命将相则列於两庑左则诸葛亮龎统法正许靖右则关羽张飞赵云马超位序崇敞有法制焉庙又有碑金翰林应奉王庭筠词推明昭烈之志论义文采近世所无然犹题为先主名号有末正焉按春秋左氏传称先主者大夫称其先大夫之辞生则称主没则称先主非帝王之号也魏晋私计以昭烈父子为僭伪故称蜀不称汉以昭烈为先主安乐为後主至陈寿作国志即以汉统与魏使昭烈父子与刘璋共为蜀志其後着书者皆以魏为正统惟宋司马光更蜀为汉初曰汉中王即位曰汉主崩则曰汉主殂追称则曰汉昭烈帝而亦不以正统归之至建安朱熹始夺黄初之统以章武继汉汉亡始为魏夫高帝以寛仁得人心开汉统光武以谨厚得人心复汉统昭烈以信义得人心存汉统故魏簒汉之始昭烈以为天下不可遂无汉传序在已故即汉中王位及魏遂代汉废汉帝而幽之乃即皇帝位于武担之南正名定分声罪致讨及崩而畀之孔明使复汉卒事其中兴功烈虽不逮光武其出师诛讐纂承高帝之志掲示汉家神灵震竦奸伪若天假之年必拓定中原如建武之际矣且与光武皆汉子孙岂容神器之他归而独不与其统称大夫之称乎或者又以为族属疎远不能纪其世数名位犹宋高祖称楚元王後南唐烈祖称吴王恪後此又从而为之辞者也後世之致疑未若孔明之传信初昭烈见孔明即曰今汉室颓倾奸臣窃命孤不度德量力欲信大义於天下即以复汉自任孔明即曰将军既帝室之胄信义着於天下又曰霸业可成汉室可兴为帝胄使兴汉室当是之时莫不以昭烈为汉帝曹氏为汉贼岂至於後世而欲以一已之私反之哉故为推本汉氏家法心传统体所在正其名号曰汉昭烈皇帝牓其殿而碑诸庙再歌义烈系之以诗词曰

高祖造汉拯民涂炭世祖斟难民适思汉两都二祖垂四百年昭烈之兴死灰复然难於二祖百折不沮仓皇奔走衆才一旅岂弟仁厚民心是归必得国士乃可有为既挟熊虎复起卧龙电扫汉南雷震江东蹙操脱吴据有梁益遂取汉中兴王立国高皇之起始实在此拓定中原贻于孙子汉贼不并顾岂偏安丕岂其敌诛讐弗难天不假年偾军崩殂不能致讨还于旧都顾命孔明伊周之事不私其子天下大计琅琅格言朂以为善三代君臣乃今复见宗臣流涕效死出师游魂伥鬼折败不支崦嵫返照有光属天既絶之统复一再传三君一仁三起三灭庙食帝里至今不絶燕山之阳涿水汤汤笃生异人复一高光杜鹃不来桑犹在寝刻诗庙门万世是谂

汉丞相诸葛忠武侯庙碑

以天下自任佐王而行道济时伊尹也以天下自任无王而不能行道济时孟轲也以天下自任佐王行道不能尽济斯民不尽其用诸葛孔明也伊尹之佐王而行道孟轲之无王而道不行皆判一定无复於憾至於孔明以王佐全才立政於区区庸蜀不能疆理天下完汉故物制礼作乐比隆三代以节制之师祗平雍闓禽孟获馘王双毙张合不能汛扫中原讨魏黜吴翦操虏懿方杂耕固垒敦信明义张汉天声信九伐之法而遽陨星呕血与道而不与命与之才而不尽其用是以有志之士莫不痛哭流涕而致惜焉呜呼唐虞三代之盛孔子叹其才难而仅称九人至孟子则又独与伊尹一人为圣之任何哉盖士不能自重则不能任重不能轻天下则不能有天下伊尹耕于有莘之野不以道义繋马千驷禄之天下不顾三聘而起遂任天下之重一夫不获若挞于市放夏桀废太甲一以天下为计已独任其责故为圣之任也孟子为称道则亦已之志也当其时中国无王有王者起则必为伊尹之事行道以救天下故每自谓天未欲平治天下则己如欲平治天下舍我其谁若齐能用予则岂徒齐民安天下之民举安以齐王犹反手也又谓万锺於我何加焉富贵不能淫贫贱不能移威武不能屈乃为大丈夫则亦伊尹之俦也故伊尹而下以天下自任者孟子一人汉室倾颓羣雄竞起天下之士莫不徼幸功利反复於智数诈力汲汲以争天下独孔明高卧南阳抱膝长吟视天下不足为躬耕陇亩若将终身焉则亦伊尹耕莘之志也及昭烈三往知其仁诚敬让可以有为遂起而委质焉则亦伊尹幡然而改也既从昭烈慨然以兴复汉室为己任及永安顾命则曰臣竭股肱之力加之以忠贞继之以死则亦伊尹佐太甲之事也至於内治既修将以外攘以图报効临发上疏精忠恳尽蔼然三代君臣复见伊训太甲之书其将兵薄伐出入岩阻一以节制不为浪战申明赏罚开布公道不规近利恢张远图秦汉而下复见王者之师其驻兵五丈原懿终不敢出则己定胜至其临没懿按视营垒亦叹服以为天下奇才则孟子以来以天下自任者又祗一人耳论者乃以为自比管乐萧曹亚匹将略非所长又谓不当复汉不可以诈力杂仁义去中原入巴蜀非其地当如陈平用金间魏君臣或者又以魏为正统而书伐罪之师为入寇嗟乎孔明其可若是班乎乃以是奇孔明而又以是责之乎岂真知孔明者哉初昭烈即汉中王位以孔明为军师将军及继汉即帝位遂以为丞相安乐公即位封武乡侯领益州牧及薨諡曰忠武魏晋以来既以昭烈为蜀先主乃书孔明为蜀相至於杜甫甄别题评号为精当亦仍蜀相之名今既正昭烈之号而碑之涿郡楼桑之庙复正孔明位号曰汉丞相诸葛忠武侯则君臣统体皆得其正推本论着碑之配享之庙庭作歌以悲其志云季末汨於功利兮咸跋蹶以颠跻苟无益於已兮则并其民而弃之士气日卑兮任天下之重者其谁莫不欲臣其臣而莫予违兮孰能以臣而为师莫不患失而欲得其君顺而弗违兮而甘妾妇之为治弗逮於古昔兮皆苟且而诡随汉室倾於桓灵兮薄崦嵫而日益阽危奸渠伪魁羣起兮閧为力争而窃窥或豺狼以肆毒兮或狐鬼而诬欺不以为羞而助桀兮自以为是而不知其非独之人高卧而不起兮若太山之四维虽不足以有为兮胡淟涊以自脂王室乃有遐孤兮逼无所容而民莫知归三往乃见而益之以恭兮沛然龙起而夹之以飞以复汉自任兮吐胷中之奇君臣之契洒落兮相与拨乱而兴衰顾命而托国与子兮涕泣而以死继之?义而讨贼兮杂耕按堵而军无私反正而抉伪兮还旧都而有期巍然圣之任兮将越孟而配伊天不假年兮忽陨星而反旗志士莫不痛惜兮至今以为悲呜呼噫嘻使侯不死兮礼乐其可兴三代其庶几兮不侯之知兮侯其可几有格天之才兮以造命有佐王之略兮以济衆有不可夺之节兮以辅政有不可穷之智兮以应变有必信而不可屈之义兮以诛仇而匡时成败利钝畀之天兮一不动於中而死生以之处世而磊磊轩天地兮其道淳曜而无疵俾万世之敬仰兮视此丽牲之碑

陵川集卷三十三








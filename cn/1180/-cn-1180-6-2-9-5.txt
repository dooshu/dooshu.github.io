答总宪李渐庵言人臣节俭之义


往者奉书，妄有所献，诚有激于衷也。比辱华翰，不责其愚，深自引咎，其锐然有为，确然不回之意，溢于词表。读之再三，无任慰仰。夫人不激，乌能有所树乎？古之以道义相磨切者，义盖如此。

至谓今之财赋，不窘于国用之繁，而亏于士大夫之侈纵，诚膏肓之药石也。即使国用果繁，为士大夫亦当分任其咎。盖以下奉上，臣民之分，而士大夫者又朝廷所用以治民者也。今乃克上剥下，以厚自奉，可胜叹乎！顾积习沉痼已久，非痛惩之，不能挽也。语曰：“得时无怠，裹粮跃马，犹恐失时。”今欲为国家振久颓之习，建百世之利，兹其时矣。惟高明留意焉。






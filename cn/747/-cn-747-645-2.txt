○对宪宗得贤兴化问

陛下兴圣怀，发德音，追帝皇之高风，绍祖宗之丕烈，思延钧筑之士，想致唐虞之化，非臣凡近愚昧，所宜获承圣言而祗应清问也。臣闻圣人与天地合德，日月合明，思发於志，故《易》曰：“出其言善，千里之外应之。”况其迩者乎？又曰：“先天而天勿违，後天而奉天时。天且不违，而况于人乎？”昔周成王泣启金滕，皇天为之反风；宋景公诚发德言，妖星为之退舍。天人相感，今古同时。《记》曰：“川泽通气，山川出云，嗜欲将至，有开必先。”言圣灵相通，有感而应也。今陛下以上圣之资，抚易化之运，积励精思理之志，求希代济时之贤，感於诚怀，劳於梦想，言出於口，行加於人。神祗将必效灵，才俊固当接武，岂惟殷宗求於傅说，周文获於渭滨。愿言必从，志诚斯感，惟圣人为能之。

抑臣又闻，奏必观其实不观其文，信其行不信其言，若欲天下副陛下之诚，从陛下之化，自非圣躬行之，以导其下，则无由而致。未有表正而影不直，声鸣而响不答也。今陛下以常士之礼，而待拔俗之贤，以九品之禄，而望超代之器，是由垂蜗蚓之饵，以钓吞舟之鳞，设弓弋之缴，以罗垂天之翼，固不可得而致也。昔文王养老而伯夷、太公出，昭王礼士而邹衍、乐毅至，故必以身先之，以诚致之，未有不应者也。陛下诚能正身励己，尊道贵德，亲信端士，远弃邪佞，尽忠进直者奖之，希合从谀者斥之。与大臣言，敬而信之，不使小人参其事；与贤士游，亲而礼之，不令不肖者构其隙。唯义所比，不论亲疏，惟仁是行，不论贵贱。去冗官无益於时者，则禄及才能矣；出宫女之希御幸者，则时无怨旷矣；简繁数之仪，则礼得其节矣；除靡曼之奏，则乐得其和矣；将帅廉，则士卒勇矣；官师公，则治化洽矣；法令行，则下不违矣；教化笃，则俗必迁矣。如此，则圣问周达，德声遐宣，可使金石孚变，鸟兽率舞，而况於人乎？将必贤哲慕义，英彦赴响，伊尹必负鼎而来，吕望必投钓而起，由余必弃戎而委质，甯戚必舍牛而效用。三杰成功於高祖，四七展才於光武，龙吟则山起，虎啸则谷风生，自然之应也。然後陛下坐明堂，朝群後，兴教化，作礼乐，正风俗，厚人伦，远比尧舜兴崇，近与祖宗合德，时臻至理，代称中兴，则向者圣念所思，睿心企及，何远之有哉！唯陛下勤行之尔。若言之不至，我至也，伏惟陛下念之，伏惟陛下勤之而已。


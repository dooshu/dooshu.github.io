滕阳驿诗：

天启初，寿州御史方震孺被逮，题滕阳驿壁：「品儿一月才三日，怀里呱呱别乃翁。若使长成能问父，阿兄向北指悲风。」丙寅，江阴御史李应升亦被逮，过之，题曰：「君怜幼子呱呱泣，我为高堂步步思。最是临风凄切处，壁间俱是断肠诗。」崇祯戊辰，武进邹嘉生复官，备兵海上南还，饭滕阳，见壁间方氏新题宛然，而仲达诗湮去久矣。因系以诗：「荒庭树秃惨霜碑，有客巡檐泪独垂。碧血已酬忠孝志，纱笼犹见死生歧。六歌儿女情偏至，十族君臣义不移。岂为姓名甘鼎镬，千秋巡远自心知。」又亡何乡人和诗：「一行已遣泪为碑，遗句何须粉壁垂。好恶自从平旦合，是非偏向偶曹歧。生惊市虎魂犹碎，死怏骑鲸性不移。辇上若留男子气，寸心应许夜台知。题壁何知岘首碑，泪痕今日尚双垂。忠良各抱心犹石，生死何妨路见歧。新月有情窥户入，残膏无焰带灯移。旧时遗笔无寻处，化作风雷未可知。」辛未仲夏，邹嘉生被上谷之命，重憩此馆，书存名去，旁有和诗二首，名虽不留，其人固可想见也。续题曰：「不为孤忠寄口碑，壁诗何幸数行垂。三朝日月悬天上，一念玄黄判路歧。客路似名惊易去，人心如宦拙难移。荒郊控马重题句，佚简还留野乘知。」按，亡何乡人即武进张二无先生玮。




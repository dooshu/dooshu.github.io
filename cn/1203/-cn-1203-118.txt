卷一百十八

<集部，词曲类，词选之属，御选历代诗余

钦定四库全书

御选历代诗余卷一百十八

司经局洗马掌局事兼翰林院修撰加二级【臣】王奕清奉旨校刋

词话【南宋二】

放翁稼轩一埽纎艳不事斧凿高则高矣但时时掉书袋要是一癖【刘克庄】

蔡光陷北辛弃疾以所业谒之蔡曰诗则未也他日当以词名【本传】

辛稼轩每开宴必令侍姬歌所作词特好歌贺新郎自诵其中警句我见青山多妩媚料青山见我应如是与不恨古人吾不见恨古人不见我狂耳頋问坐客何如既而作永遇乐千古江山英雄无覔孙仲谋处特置酒招客使妓按歌自击节徧问客必使摘其疵客逊谢不可?措一二语不契又弗答相台岳珂年最少率然对曰童子何知而敢有议必欲如范希文以十金求严陵

记一字之易则晚进窃有议也稼轩促膝使毕其说珂曰前篇豪视一世独前後二警语差相似新作微觉用事多耳稼轩大喜谓座客曰夫夫也实中余痼乃味改其语日数十易累月未竟【古今词话】

稼轩与朱晦庵陈同父刘改之友善晦庵尝曰若朝廷赏罚明此等人尽可用同甫答辛唘曰经纶事业股肱王室之心游戏文章脍炙士林之口改之寄辛词曰古岂无人可以似我稼轩者谁观诸贤之推服如此则稼轩可知矣【古今词话】

陈亮过稼轩纵谈天下事亮夜思幼安素严重恐为所忌窃乘其廐马以去幼安赋破阵子词寄之词云醉里挑灯看劒梦回吹角连营八百里分麾下?五十弦翻塞外声沙塲秋点兵马作的卢飞快弓如霹雳弦惊了却君王天下事赢得生前身後名可怜白发生【古今词话】淳熙已亥幼安自湖北漕移湖南同官王正之置酒小山亭辛赋摸鱼儿一阕词意颇怨使在汉唐寜不贾种豆种桃之祸闻夀皇见此词颇不悦然终不加罪可谓有君人之度【罗大经】

稼轩有姬名钱钱辛年老遣去赋临江仙与之云一自酒情诗兴嬾舞裙歌扇阑珊好天良夜月团团杜陵真好事留得一丈看岁晚人欺程不识怎教阿堵流连杨花榆荚任漫天从今花影下只看緑苔圆【词苑】

辛稼轩帅浙东时朱晦庵张南轩为仓宪使刘改之欲见辛不纳二公为之地云某日公宴君可来门者不纳但喧争之必可入改之如所教门下果喧譁辛问故门者以告辛怒甚二公因言改之豪杰也善赋诗可试纳之改之至长揖辛问能诗乎曰能时方进羊腰肾羮遂命赋之改之曰甚寒愿乞卮酒酒罢乞韵时饮酒手颤余沥流於怀因以流字为韵即吟云拔毫巳付管城子烂胃曾封关内侯死後不知身外物也随尊俎伴风流辛大喜命共尝此羮终席而去厚馈焉席散南轩邀至公廨置酒语之曰先公一生公忠为国而厄於命来挽者竟无一章得此意愿君为发幽潜改之即赋一絶云背水未成韩信阵明星已陨武侯军平生一点不平气化作祝融峯上云南轩为之堕泪今龙洲集中不见此二诗岂遗珠耶又稼轩守京口时大雪率僚佐登多景楼改之敝衣曳屐而前辛令赋雪以难字为韵即赋云功名有分平吴易贫贱无交访戴难辛喜甚又诵其贺新郎沁园春词遂自此莫逆云【蒋子正山房随笔】

刘改之能诗词酒酣耳热出语豪纵嘉泰癸酉寓中都时辛稼轩帅越遣使招之适以事不及行因仿辛体作沁园春一词缄往下笔便逼真其词曰斗酒彘肩风雨渡江岂不快哉被香山居士约林和靖与东坡老驾勒吾回坡谓西湖正如西子淡抹浓妆临照台二人者俱掉头不頋只管传杯白云天竺去来看金碧峥嵘图画开更纵横一涧东西水遶两峯南北高下云堆逋曰不然暗香踈影何似孤山先探梅须晴去访稼轩未晚且此徘徊辛得词大喜竟邀之去馆燕弥月酬赠千緍改之竟荡於酒不问也尝以此词语岳侍郎倦翁掀髯有得色岳曰词句固佳但恨无刀圭药疗君白日啽呓症耳举座大噱【词苑】

刘改之造词赡逸有思致沁园春二首尤纎刻奇丽可爱【陶宗仪】

贺新郎老去相如倦一阕去年秋余试牒四明赠老妓者至今天下与禁中皆歌之江西人来以为邓南秀词非也【刘过自记】

陈同父开拓万古之心胸推倒一世之豪杰而作词乃复幽秀其水龙吟云闹花深处层楼画帘半卷东风软春归翠陌平沙茸嫩緑杨金浅迟日催花淡云阁雨轻寒轻暖恨芳菲世界游人未赏都付与莺和燕寂寞凭高念远向南楼一声归鴈金钗鬬草青丝勒马风流云散罗袖分香翠绡封泪几多幽怨正销凝又是踈帘淡月子规声断【词苑】

东风荡漾轻云缕时送潇潇雨水边台榭燕新归一点香泥湿带落花飞海棠糁径铺香绣依旧成春痩黄昏庭院柳啼鸦记得那人和月折梅花盖虞美人词也陈龙川好谈天下大略以气节自居而词亦疎宕有致【周密词评】

叶正则赠杜幼高诗有杜子五兄弟才名不相下之语盖伯高早登东莱之门其词如奔风逸足而鸣以和鸾仲高丽句如半落半开花有恨一晴一雨春无力令人眼动叔高戈矛森立有吞虎食牛之气季高幼高後先辉映匪独一门之盛可谓一时之豪【陈亮】

赵汝愚有题丰乐楼柳梢青词云水月光中烟霞影里涌出楼台空外笙歌人间笑语身在蓬莱天香暗逐风回正十里荷花尽开买个轻舟山南游徧山北归来汝愚谪後朱晦庵叹宗臣去国注楚辞以哀之【宋名家词评】刘仙抡有招山诗集其乐章尤为人所脍炙【黄昇】岳倦翁登北固亭赋祝英台近其末云倚楼休弄新声重城门掩历历数西州更点真佳句也【玉楮集评】

嘉定中求直言汪莘三上书不报为杨慈湖朱晦庵真西山所叹服筑室柳溪自号方壶居士其柳塘长短句似坡公不受音律束缚【孙山甫】

美人家在江南住每惆怅江南日暮白苹洲畔花无数还忆潇湘风度犹恐是断肠无处乍强作莺声燕语东风占断秦筝柱也逐落花归去汪叔耕杏花天词也叔耕词藴霞牋玉滴之奇而忧深思远未易遽班之贺白也【程珌】

刘圻父早登朱晦庵之门刘後村尝序其词其咏山泉云静坐时看松鼠饮醉眠不碍山禽浴是真得山泉之兴趣者【古今词话】

朱晦翁示黄铢以欧阳永叔鼓子词盖所以讽之也铢赋渔家傲云永日离忧千万绪霜舟远泛清漳浦珍重故人寒夜语挥玉麈沉沉画阁凝香雾风砌落花留不住红蜂翠蝶闲飞舞明日柳隂江上路云起处苍山万叠人归去【草牕词选】

朱晦庵为仓使时某郡太守贪汚几为按治忧惶百端未几晦庵移节他路喜可知也有招守饮者出宠姬歌大圣乐至末句云休眉锁问朱顔去了还更来麽太守为之起舞【轩渠後録】

唐仲友知台州晦庵为浙东提举互相申奏夀皇问宰执两人曲直对曰秀才争闲气耳仲友眷官妓严蕊奴晦庵繋治之及晦庵移去提刑岳霖行部至台蕊乞自便岳问曰去将安归蕊赋卜算子云住也如何住去也终须去若得山花插满头莫问奴归处岳笑而释之【雪舟脞语】

谢希孟陆象山门人也少豪俊与妓陆氏狎象山屡责之希孟但敬谢而已他日复为妓造鸳鸯楼象山又以为言希孟谢曰非特建楼且为作记象山喜其文不觉曰楼记云何即占首句云自逊抗机云之死而天地英灵之气不锺於男子而锺於妇人象山默然知其侮已也一日在妓所恍然有悟不告而行妓追送江浒悲恋涕泣希孟不頋取领巾书一词与之云双桨浪花平夹岸青山锁你自归家我自归说着如何过我断不思量你莫思量我将你从前与我心付与他人可其词勇决真象山门下之利根也【古今词话】

姜白石诗家名流词尤精妙不减清真乐府其间高处有美成所不能及者善吹箫多自制曲初则率意为长短句既成乃按以律吕无不协者有咏蟋蟀齐天乐一阕最胜其词曰庾郎先自吟愁赋凄凄更闻私语露湿铜铺苔侵石井都是曾聼伊处哀音似诉正思妇无眠起寻机杼曲曲屏山夜凉独自甚情绪西牕又吹暗雨为谁频断续相和砧杵候馆吟秋离宫吊月别有伤心无数豳诗漫与笑篱落呼灯世间儿女写入琴思一声声更苦其过苕霅云拂雪金鞭欺寒茸帽尝记章台走马鴈碛沙平渔汀人散老去不堪游冶人日词云池面氷胶墙腰雪老云意还又沉沉朱户黏鸡金盘簇燕空叹时序侵寻湘月词云中流容与画桡不点清镜从柳州緑净不可唾之语翻出戏张平甫纳妾云别母情怀随郎滋味桃叶渡江时翠楼吟云槛曲萦红檐牙飞翠酒祆清愁花消英气法曲献仙音云过秋风未成归计重见冷枫红舞玲珑四犯云轻盈唤马端正窥户酒醒明月下梦逐潮声去句法奇丽其腔皆自度者惜旧谱零落未能被之管弦也【词品】

鄱阳姜尧章流寓吴兴尝暇日游金阊徘徊吊古赋柳枝词有行人怅望苏台柳曾为吴王埽落花之句杨诚斋极喜诵之萧东父尤爱其词以其兄之子妻焉【乐府纪闻】姜尧章自序曰淳熙辛亥之冬余载雪诣石湖上留止帀月主人授简索句且徵新声因作仙吕宫二曲石湖把翫不已使工伎肄习之音节谐婉乃命之曰暗香踈影小红者石湖家青衣也色艺俱妙尤善歌二词及姜归石湖以小红赠之【古今词话】

尧章尝寓吴兴张仲远家仲远屡出外其室人知书宾客通问必先窥来札性颇妒尧章戏作百宜娇词以遗仲远云看垂杨迷苑杜若吹沙愁损未归眼信马青楼去重帘下娉婷人妙飞燕翠尊共欵聼艳歌郎意先感便携手月地云阶里爱良夜微暖竟为所见仲远归竟莫能辩则受其指爪损面至不能出外云【耆旧续闻】

白石词如野云孤飞去留无迹不惟清虚又复骚雅歌之使人神观飞越【乐府指迷】

高观国精於咏物竹屋痴语中?佳者有御街行咏轿咏帘贺新郎咏梅解连环咏柳祝英台近咏荷少年游咏草皆工而入逸婉而多风【古今词话】

高竹屋有中秋夜怀史梅溪齐天乐词即晚云知有关山念一阕也徘徊宛转交情如见【姜夔】

史逹祖词织绡泉底去尘眼中妥帖轻圆情词俱到有瓌奇警迈清新闲婉之长而无荡污淫之失端可分镳清真平睨方回【张鎡】

史邦卿杏花天词云软波拖碧蒲芽短画楼外花晴柳暖今年自是清明晚便觉芳情较嬾春衫痩东风翦翦逗花坞香吹醉面归来立马斜阳岸隔水歌声一片姜尧章谓邦卿之词奇秀清逸有李长吉之韵盖能融情景於一家会句意於两得者其做冷欺花将烟困柳一阕将春雨神色拈出飘然快拂花梢翠尾分开红影又将春燕形神画出矣姜亦当时名手而推服之如此【词品】吴梦牕名文英字君特四明人尹惟晓序其集云求词於我宋前有清真後有梦牕此非焕之言四海之公言也其咏京市舞女玉楼春云茸茸狸帽遮梅额金蝉罗翦胡衫窄乘肩争看小腰身倦态强随闲鼓笛问称家在城东陌欲买千金应不惜归来困顿殢春眠犹梦婆娑斜趁拍深得其意态云【词品】

吴城连日赏桂一夕风雨悉巳零落独寓牕晚花方作小蕾未及见开遂有新邑之役朅来西馆篱落间嫣然一枝可爱见似人而喜为赋一解【吴文英金盏子词自序】

吴梦牕词如七宝楼台眩人眼目拆碎下来不成片段惟唐多令一首云何处合成愁离人心上秋纵芭蕉不雨也飕飕都道晚凉天气好有明月怕登楼年事梦中休花空烟水流燕辞归客尚淹留垂柳不萦裙带住漫长是繋行舟及倦寻芳之不约舟移杨柳繋有缘人映桃花见高阳台之南楼不恨吹横笛恨晓风千里关山?为疎快不质实【张炎】

张子野晚年多畜姬侍东坡有诗云诗人老去莺莺在公子归来燕燕忙盖均用张家故事也按唐有张君瑞遇崔氏女於蒲崔小名莺莺元稹与李绅语其事作莺莺歌汉童謡曰燕燕尾涎涎张公子时相见又张祜妾名燕燕其事蹟与对偶皆精切如此然莺莺对燕燕巳见於杜牧之诗曰緑树莺莺语平沙燕燕飞前辈用字必有所祖鲁直作苏翰林出游诗曰人间化鹤三千岁海上看羊十九年亦皆用本家故事而不失之偏枯可以为法也余尝祖其意作一词为张仪真夀曰三杰後福夀两无涯食乳相君功未既画眉京兆眷方滋富贵莫推辞门两戟却棹一纶丝蒪菜秋风鲈鱠美桃花春水鳜鱼肥笑傲霅溪湄盖寓声望江南云【野客丛谈】

伤离念远之词无如查荎斜阳影里寒烟明处双桨去悠悠令人不能为怀然尚不如孙光宪两桨不知消息远汀时起鸂?尤为黯然洪叔璵醉中扶上木兰舟醒来忘却桃源路造语虽工却微着色矣两君专以淡语入情【词筌】

张宗瑞乐府一卷名东泽绮语债其词皆倚旧腔而别立新名亦好奇之故也草堂选其疎帘淡月一篇即桂枝香也余尤爱其垂杨碧一篇即谒金门其词曰花半湿睡起一牕晴色千里江南空咫尺醉中归梦直前度兰舟送客双鲤沉沉消息楼外垂杨如许碧问春来几日【词品】

严次山清江欸乃集极为词家所重玉楼春之春怨鹧鸪天之别情緑头鸭之记恨金缕曲之送春无不入选而吾独爱其黏云江影伤千古流不去断魂处自是才人创句【草堂词评】

蜀人李方舟着续博物志词亦风致可喜其夏夜词云烟柳疎疎人悄悄赠妓云痩玉倚香愁黛翠皆名句也【古今词话】

静寄居士谢勉仲有声乐府吴伯明称其片言只字戛玉铿金藴藉风流为世所贵其七夕鹊桥仙一词入草堂选即鈎帘借月染云为幌是也若余酲未解扶头嬾屏里潇湘梦远亦的的奇句【词品】

吴礼之顺受老人词久着名其雨中花慢及丑奴儿长调皆能以寻常语言为极透脱文字【郑国辅】

郑中卿号松牕尝随张贵谟使北着燕谷剽闻二卷纪事甚详小词亦清醒可喜如昭君怨咏梅云道是花来春未道是雪来香异水外一枝斜野人家冷淡竹篱茅舍富贵玉堂琼榭两地不同栽一般开兴比甚佳丽情云合是一钗双燕却成两镜孤鸾乐府多传之【词品】姚令威家於西溪擅山水之胜故号西溪亦以名其集其闺词云酒面扑春风泪眼零秋雨秋思云采菱渡口日将斜飞鸿楼上人空立足以见其槩矣【古今词话】

词有如张融危膝不可无一不可有二者如刘改之天仙子别妾词云别酒醺醺浑易醉回过头来三十里马儿不住去如飞行一憩牵一憩断送杀人山共水是则功名真可喜不道恩情抛得未梅村雪店酒旗斜去也是住也是烦恼自家烦恼你又小说载曹东亩赴试步行戏作红牕迥慰其足云春闱期近也望帝乡迢迢犹在天际懊恼这一双脚厎一日赶不上五六十里争气扶持我去博得官归那时赏你穿对朝靴安排你在轿儿里更选对宫様鞵儿夜间伴你此等词後人若再效颦寜非打油恶道乎然改之梅村雪店酒旗斜固非雅流不能作此曹太俚俗去之甚远至无名氏青玉案曰落日解鞍芳草岸花无人戴酒无人劝醉也无人管语澹而情浓事浅而言深真得词家三昧非鄙俚朴陋者可冒【词筌】

刘潜夫後村别调一卷大抵直致近俗乃效稼轩而不及者其沁园春梦方孚若云何处相逢登宝钗楼访铜雀台唤厨人斫就东溟鲸鱠圉人呈罢西极龙媒天下英雄使君与操余子谁堪共酒杯车千乘载燕南赵北劒客奇材饮酣画鼓如雷谁信被晨鸡催唤回叹年光过尽功名未立书生老去机会方来使李将军遇高皇帝万户侯何足道哉推衣起但凄凉四頋慷慨生哀举一以例他词类是【张炎】

贪与萧郎眉语不知舞错伊州妙语也除是无身方了有身常有闲愁悟语也皆後村句【古今词话】

王迈字实之号臞庵丁丑第四人及第刘後村赠以词云天壤王郎数人物方今第一谈笑里风霆惊座云烟生笔落落元龙湖海气琅琅董相天人策其重之如此又尝见翰苑新书载後村与实之四六唘云声名早着不数黄香之无双科目小低犹压牧之之第五元化孕此五百年之间气同辈立於九万里之下风又云朱云折槛诸公慙请劒之言阳子哭廷千载壮裂麻之语一叶身轻何去之勇六丁力尽而挽不回有谪仙人骏马名姬之风无杜少陵冷炙残杯之态丽人歌陶秀实邮亭之曲好事绘韩熙载夜宴之图拥通德而着书命便了以沽酒观此知实之盖进则忠鲠退则豪侠元龙太白一流人也可以补史氏之遗【词品】

随如百咏丽不至亵新能化陈周柳辛陆之能事庶乎兼之【刘克庄】

孙花翁有好词亦善运意但雅正中时有一二市井语【沈伯时】

冯双溪与黄玉林互相标榜其子伟夀字文子精於律吕词多自制腔草堂选其春风恶劣把数枝香锦和莺吹折一首又有自度春风袅娜词云被梁间双燕话尽春愁朝粉谢午花柔倚红阑故与蝶围蜂绕柳绵无数飞上搔头凤管声圆蠺房香暖笑挽罗衫须少留隔院兰馨趁风远邻墙桃影伴烟收此子风情未减眉头眼尾万千事欲说还休蔷薇刺牡丹球殷勤记省前度绸缪梦里飞红觉来无覔望中新緑别後空稠相思难偶叹无情明月今年巳是三度如鈎殊有前宋秦晁风艳比之晚宋酸馅味教督气不侔矣余句如笑呼银汉入金鲸临卭高耻庵列为丽句图云文子小名艾非误文也以双溪夀玉林沁园春词考之云更携阿艾同夀灵椿可证【古今词话】

薲洲渔笛谱中玲珑四犯词乃戏调梦牕作也後阕云凭问柳陌情人比似垂杨谁痩其拜星月乃春暮寄梦牕作也後阕云荡归心已过江南岸清宵梦远逐飞花乱又有玉漏迟题梦牕霜花腴词集全阕更觉纒緜深至可泣可歌【宋名家词评】

词欲雅而正志之所至词亦至焉一为物所役则失其雅正之音近日惟陈西麓日湖渔唱颇有佳者【张炎】李莱老彭老兄弟皆与草牕善莱老题其词卷有句云白发潘郎吟欲醉緑暗蘼芜千里彭老怀啸翁词有句云相对夜何其泛剡清愁买花芳事一卷新诗【词苑】赵汝愚题鼓山寺云几年奔走厌尘埃此日登临亦快哉江月不随流水去天风常送海涛来朱晦庵摘其中天风海涛四字题匾人莫知为赵公诗也严次山有水龙吟词题壁云飇车飞上蓬莱不须更跨琴高鲤砉然长啸天风澒洞云涛无际我欲乘桴从兹浮海约任公子办虹竿千丈犗鈎五十亲点对连鳌饵谁榜佳名空翠紫阳仙去骑箕尾银鈎铁画龙拏凤翥留人间世更忆东山登临一曲暗沾襟泪到而今幸有高亭遗爱寓甘棠意此词前段言江山景後段紫阳仙去指朱文公东山甘棠指赵公也赵诗朱字严词可谓三絶特记於此【词品】

黄玉林早弃制科雅意吟咏阁学游受斋称其词如晴空氷柱闽帅楼秋房闻其与魏菊庄为友以泉石清士目之【胡德方】

葛鲁卿有蓦山溪一曲咏天穿节郊射也宋以前以正月二十三日为天穿节相传云女娲以是日补天俗以煎饼置屋上名曰补天穿今其俗废久矣词云春风野外卵色天如水鱼戏舞绡纹似出聼新声北里追风骏足千骑卷高门一箭过万人呼鴈落寒空里天穿过了此日名穿地横石俯清波竞追随新年乐事谁怜老子使得纵遨游争捧手共凭肩夹路游人醉词不甚工而事奇故拈出之卵色天用唐诗残霞蹙水鱼鳞浪薄日烘云卵色天之句东坡诗亦云笑把鸱夷一尊酒相逢卵色五湖天今刻苏诗者不知出处改卵色为柳色非也花间词一方卵色楚南天注以卵为卯亦非【词品】乐笑翁张炎词如荒桥断浦柳隂撑出渔舟小赋春水入画其咏孤鴈云自頋影欲下寒塘正沙净草枯水平天远写不成书只寄得相思一点如此等语虽丹青难画矣【草窗词选】

张叔夜国香词自序云沈梅娇杭妓也忽於京师见之把酒相劳苦犹能歌周清真意难忘台城路二曲因属余纪其事词成以素罗帨书之莺柳烟堤记未吟青子曾比红儿娇蕊弄香微透鬟翠双垂不道留仙不住便无梦吹到南枝相看两流落掩面凝羞怕说当时凄凉歌楚调嫋余音不放一朶云飞丁香枝上几度欵语深期拜了花梢淡月?难忘弄影褰衣无端动人处过了黄昏犹道休归【能改斋漫録】

张叔夏台城路自序云岁庚寅会江兰坡於蓟北恍然如梦回忆旧游巳十八年矣其起句云十年旧事翻如梦重逢可怜俱老水国春空山城日晚无语相看一笑如此等词即以为杜诗韩笔可也岂止极填词之能事【宋名家词评】

叔夏琐牕寒自序云王碧山又号中仙越人也其诗清峭其词闲雅有姜白石意趣今絶响矣因作此以悼之其前段云断碧分山空帘到月故人天外香留酒滞蝴蝶一生花里想如今愁魂正远夜台梦语秋声碎自中仙去後词牋赋笔更无清致其推碧山至矣然如此等词其清致不更胜碧山耶【宋名家词评】

西子妆吴梦牕自度曲余爱其声调嫺雅久欲效而未能甲午春寓罗江与陈文卿闲行江上景况离离斜日孤村鹃声万里因填此阕惜旧谱零落不能倚声而歌也【乐笑翁自题】

苏雪坡赠杨直夫云允文事业从容了要岷峨人物後先相照见说君王曾有问似此人才多少况蜀珍先巳登廊庙但侧耳聼新诏按小说高宗尝问马骐曰蜀中人才如虞允文者有几骐对曰未试焉知允文亦试而後知也苏与杨马皆蜀人杨在眉山为甲族直夫之妹通经学比於曹大家嫁虞氏生虞集为钜儒其学无师传於母氏也此事蜀人亦罕知故着之【辍耕録】

守岁之词虽多极难其选独杨守斋一枝春?为近世所称其词云竹爆惊春竟喧阗夜起千门箫鼓流苏帐暖翠鼎缓腾香雾停杯未举奈刚要送年新句应自赏歌清字圆未夸上林莺语从他岁穷日暮纵闲愁乍减刘郎风度屠苏办了迤逦柳欢梅妬宫壶未晚早骄马绣车盈路还又把月夕花朝自今细数建安马古洲有经学多论着填词其余事也草堂选其春游归朝欢一首余如月华清云怅望月中仙桂问窃药佳人与谁同岁贺圣朝云游人不知返被子规呼转阮郎归云三三两两叫船儿人归春也归俱骀荡清快别有旨趣元夕词云玉梅对妆雪柳闹蛾儿象生娇颤更可考见杭都节物【宋名家词评】

俗谓风曰孟婆蒋捷词云春雨如丝绣出花枝红袅怎禁他孟婆合皁江南七八月间有大风甚於舶?野人相传以为孟婆发怒按北齐李騊駼聘陈问陆士秀江南有孟婆是何神也士秀曰山海经云帝之二女游於江中出入必以风雨自随以帝女故曰孟婆犹郊祀志以地神为泰媪此言虽鄙俚亦有自来矣【词品】

茉莉岭表所产古今咏者无多朱晦庵有二絶句叶道卿题一小词独施仲山小莲氷洁四字摹状?佳【周密】吴毅甫嘉定丁丑状元为贾似道所陷南迁岭表有履斋诗余行世其送李御带祺一词报国无门空自怨济时有筞从谁吐亦自道也李祺号竹湖亦当时名士所着有春秋王覇列国分纪余得之市肆故书中乃为传之【词品】

魏了翁道学宗派与真西山齐名词不作艳语有长短句一卷皆夀词也菩萨蛮夀江倅云东牕五老峯前月南牕九叠坡前雪推出侍郎山着君牕户间离骚乡里住却记庚寅度挹取芷兰芳酌君千岁觞又鹧鸪天夀范靖州云谁把璿玑运化工参旗又挂玉梅东三三律琯声余亥九九元经卦起中又水调歌头云玉围腰金系肘绣笼鞍宋代夀词无有过之者【词品】

文文山驿中与友人言别赋百字令气冲牛斗无一毫委靡之色其词曰水天空濶恨东风不借世间英物蜀鸟吴花残照里忍见荒城颓壁铜雀春情金人秋泪此恨凭谁雪堂堂劒气斗牛空认奇杰那信江海余生南行万里送扁舟齐发正为鸥盟留醉眼细看涛生云灭睨柱吞嬴回旗走懿千古冲冠发伴人无寐秦淮应是孤月【陈子龙】

元兵入杭中宫以下皆赴北有王昭仪名清惠者题词於驿壁即所传满江红也其後阕云驿馆夜惊尘土梦宫车晓碾关山月愿嫦娥相頋且从容随圆缺文文山读至末句叹曰惜哉夫人於此少商量矣为代作二首全用其韵其一云回首昭阳离落日伤心铜雀迎新月算妾身不愿似天家金瓯缺其二云世态便如翻覆雨妾身原是分明月笑乐昌一段好风流菱花缺文山於成败死生之际盖见之明守之固矣然女史载王昭仪抵上都恳为女道士号冲华则昭仪女冠之请丞相黄冠之志固先後合辙从容圆缺取义成仁无有二也【词苑】文信国被执北行次信安馆人供帐甚盛信国逹旦不寐题词於壁调寄南楼令云雨过水明霞潮回岸带沙叶声寒飞透牕纱懊恨西风吹世换又吹我落天涯寂寞古华豪乌衣又日斜说兴亡燕入谁家只有南来无数鴈和明月宿芦花或云邓光荐词也【耆旧续闻】

邓光荐号中斋信国公之客也宋亡以义行着其所着鹧鸪词有曰行不得也哥哥痩妻弱子羸牸驮天长地濶多网罗南音渐少北语多肉飞不起可奈何行不得也哥哥其赞文山像曰目煌煌兮踈星晓寒气英英兮晴雷殷山头碎柱兮璧完血化碧兮心丹呜呼孰谓斯人兮不在人间【遂昌杂録】

中斋有卖花声词曰梦断古台城月淡潮平便须携酒访新亭不见当时王谢宅烟草青青其怀君忆旧情见乎词矣【雪舟脞语】

刘辰翁作宝鼎现词时为大德元年自题曰丁酉元夕亦义熙旧人只书甲子之意其词有云父老犹记宣和事抱铜仙清泪如水又云肠断竹马儿童空见三千乐指又云向灯前拥髻暗滴鲛珠坠便当日亲见霓裳天上人间梦里反反覆覆字字悲咽真孤竹彭泽之流【张孟浩】

须溪大酺词後阕云休回首都门路几番行晚个个阿娇深贮而今断烟细雨说春寒至此大有深味兰陵王首句云送春去春去人间无路九字悲絶换头云春去最谁苦但箭雁沉边梁燕无主杜鹃声里长门暮此四句凄清何减夜猿後段云春去尚来否正江令恨别庾信愁赋苏堤尽日风和雨叹神游故国花看前度人生流落頋孺子共夜语其词悠扬悱恻即以为小雅楚骚可也填词云乎哉【卓人月】

唐玉潜与林景熙同为采药之行潜葬诸陵骨树以冬青世人高其义烈而咏蓴咏莲咏蝉诸作巧夺天工亦宋人所未有【陈子龙】

李五松咏白莲词与唐菊山同一妙手【王世贞】

上元鹧鸪天词十五首备述宣政之盛非想像者所能道不知何人所作当与梦华録并行也【芦浦笔记】

刘朔齐宣城得代以词别吴履斋末句云愁緑野堂边刘郎去後谁伴老裴度履斋见之垂泪送金百两古人怜才如此【中吴纪闻】

史弥远之比周於杨后也出入宫禁外议甚譁有人作咏云词讥之云往来与月为俦舒卷和天也蔽贾似道当国日陈藏一亦作咏雪词以讥之曰没巴没鼻霎时间做出漫天漫地不论高低并上下平白都教一例鼓弄滕六招揺巽二直恁张威势识他不破至今道是祥瑞?是鹅鸭池边三更半夜悮了吴元济东郭先生都不管关上门儿稳睡一夜东风三竿红日万事随流水东皇笑道山河元是我的调寄念奴娇【钱塘遗事】

似道遭贬时人有题壁云去年秋今年秋湖上人家乐复忧西湖依旧流吴循州贾循州十五年间一转头人生放下休此词视雷州寇司户之句尤警吴循州谓履斋遭贬乃贾挤之也【西湖志余】

蜀人文及翁登第後游西湖一同年戏之曰西蜀有此景否及翁即席赋贺新郎云一勺西湖水渡江来百年歌舞百年酣醉回首洛阳花世界烟渺黍离之地更不复新亭堕泪簇乐红妆揺画舫问中流击楫何人是千古恨几时洗余生自负澄清志更有谁磻溪未遇傅岩未起国事如今谁倚仗衣带一江而已便都道波神堪恃试问孤山林处士但掉头笑指梅花蕊天下事可知矣【古杭杂记】

石次仲金谷遗音有多丽一词以西湖晚为起句人多和之按次仲於宋未甚着名而词之清奇宕逸如此乃知宋之填词犹唐之诗晋之字不必名家而皆可传也【杨慎】

刘跛子者青州人拄一拐每岁必至洛中看花馆范家园春尽即还京师陈莹中作长短句赠之曰槁木形骸浮云身世一年两到京华又还乘兴闲看洛阳花闻道鞓红?好春归後终委泥沙忘言处花开花落不似我生涯年华留不住饥餐困寝触处为家这一轮明月本自无瑕随分冬裘夏葛都不会赤水黄沙谁知我春风一拐谈笑有丹砂後又见於兴国寺以诗戏之曰相逢一柺大梁间妙语时时见一斑我欲从公蓬岛去烂银坑里看青山【冷齐夜话】

白玉蟾居武夷山中嘉定间诏徵赴阙尝过武昌赋酹江月怀古词云汉江北泻下长淮洗尽胸中今古楼橹横波征鴈远谁见鱼龙夜舞鹦鹉洲云凤凰山月付与沙头鹭功名何处年年惟见春絮非不豪似周瑜壮如黄祖亦逐秋风度野草闲花无限恨渺在西山南浦黄鹤楼人赤乌年事江汉亭前路浮萍无据水天几度朝暮【能改斋漫録】

白玉蟾琼州人有海璚子集自言世间有字之书无不目过足迹半天下常为朱晦庵题像赋三台令词其自题亦云千古蓬头跣足一生服气餐霞笑指武夷山下白云深处吾家後於鹤林羽化【涌幢小品】

东坡水调歌明月几时有一词画家大斧皴书家擘窠体也後有海璚子一词足与匹敌起句云一叶飞何处天地起西风卒章云铁笛一声晓唤起五湖龙此岂胸中有烟火笔下有纎尘者所能彷佛其一二耶且读此老孏翁赋氷纨火布错列交陈真令馋眼为醉【词统】易彦祥宁宗朝状元初以优校为前廊久不归其妻作一翦梅词寄之云染泪修书寄彦祥贪却前廊忘却回廊功名成就不还乡石做心肠铁做心肠红日三竿未理妆虚度韶光痩损容光相思何日得成双羞对鸳鸯嬾绣鸳鸯【古杭杂记】

延安夫人苏丞相子容之妹有寄季玉妹更漏子词云小阑干深院宇依旧当时别处朱户锁玉楼空一帘霜日红弄珠江何处是望断碧云无际凝泪眼出重城隔溪羌笛声【侯鲭録】

南渡後有二妇人能继李易安之後清庵【阙】氏秀斋方氏也皆能文章清庵乃鲍守之妻秀斋乃夷吾之女弟归於陈日华秀斋能识人尝有两馆客一陈勉之一陈景南也【绍陶録】

陆放翁娶妇琴瑟甚和而不当母夫人意遂至解褵然犹馈遗殷勤尝贮酒赠陆陆谢以词有东风恶欢情薄之句盖寄声钗头凤也妇亦答词云世情薄人情恶雨送黄昏花易落晓风乾泪痕残欲笺心事独语斜阑难难难人成各今非昨病魂常似秋千索角声寒夜阑珊怕人寻问咽泪妆欢瞒瞒瞒未几以愁怨死又放翁尝过一驿见题壁一诗玉阶蟋蟀闹清夜金井梧桐辞故枝一枕凄凉眠不得呼灯起作感秋诗询之知是驿卒女遂纳为妾未半载夫人逐之妾赋生查子词云只知眉上愁不识愁来路深院有芭蕉阵阵黄昏雨晓起理残妆整顿教愁去不合画春山依旧?愁住遂别夫爱妻见逐於母爱妾复见逐於妻放翁於家室之间何多不幸欤【夸娥齐主人】

陆敦礼侍儿名美奴善口占小词每乞韵於座客顷刻成章敦礼令掌文翰其卜算子词云送我出东门乍别长安道两岸垂杨锁暮烟正是秋光老一曲古阳关莫惜金尊倒君向潇湘我向秦鱼鴈何时到如梦令云日暮马嘶人去船逐清波东注後夜最高楼还肯思量人否无绪无绪生怕黄昏疎雨【苕溪渔隐】

张淑芳西湖樵家女理宗选妃日贾似道匿为已妾即德佑太学生百字令中所指新塘杨柳也有无名氏题壁云山上楼台湖上船平章醉後嬾朝天羽书莫报樊城急新得蛾眉正少年淑芳亦知必败营别业以遯迹焉木棉之後自度为尼罕有知者词数阕今録其浣溪纱云散步山前春草香朱阑緑水遶吟廊花枝惊堕绣衣裳?定?揺江上柳爲鸾为凤月中篁为谁掩抑锁云牕更漏子云墨痕香红蜡泪点点愁人离思桐叶落蓼花残鴈声天外寒五云岭九溪坞待到秋来更苦风淅淅水淙淙不教蓬径通至今五云山下九溪坞尚有尼庵【西湖志余】

章丘先生至元都旅次无聊对月歌曰万里倦行役秋来痩几分因看河北月忽忆海东云夜静闻邻妇有倚楼而泣者明日访之则宋宫人金德淑也询李曰客非昨暮悲歌人乎词乃佳制否李曰歌非已作有同舟人自杭来吟此故记之耳妇泣曰此亡宋昭仪王清惠所寄汪水云诗因自举其望江南词云春睡起积雪满燕山万里长城横缟带六街灯火已阑珊人立玉楼间後遂委身於生【乐府旧闻】

延佑初永嘉滕穆寓临安聚景园月夜遇一丽人自言故宋理宗宫人卫芳华也命女侍名翘翘者设茵席陈酒果邀滕共饮自歌木兰花慢词以侑觞云记前朝旧事曾此地会神仙向月地云阶重携翠袖来拾花钿繁华总随流水叹一塲春梦杳难圆废港芙蓉滴露断堤杨柳揺烟两峯南北只依然辇路草芊芊恨别馆离宫烟消凤盖波没龙船平生玉屏金屋对漆灯无焰夜如年落日牛羊冢上西风燕雀林边遂?翘翘守宅而随生焉经三年忽云冥缘已尽遂别【乐府纪闻】

明州舒信道中丞第中常见一女子举手代拍而歌者询之云姓丘氏每歌烛影揺红曲有云緑净波光浅寒先到芙蓉岛谢池幽梦属才郎几度生春草恨锁横波远山浅黛无人埽句亦婉丽家人以其为祟延法士治之则一池中物也【乐府纪闻】

宋人不知诗而强作诗其为诗也言理而不言情终宋之世无诗然其欢愉愁苦之致动於中而不能抑者类发於诗余故其所造独工盖以沉摰之思而出之必浅近使读之者骤遇之如在耳目之前久诵之而得隽永之趣则用意难也以儇利之词而制之必工链使篇无累句句无累字圆润明密言如贯珠则铸词难也其为体也纎弱明珠翠羽犹嫌其重何况龙鸾必有鲜妍之姿而不藉粉泽则设色难也其为境也婉媚虽以惊露取妍实贵含蓄不尽时在低徊唱叹之际则命篇难也宋人专事之篇什既富触景皆会虽高谈大雅而亦觉其不可废也【陈子龙】

御选历代诗余卷一百十八








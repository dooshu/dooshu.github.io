◇改元大赦诏（天嘉元年正月癸丑）

朕以寡昧，嗣纂洪业，哀在疚，治道弗昭，仰惟前德，幽显遐畅，恭己不言，庶几无改。虽宏图懋轨，日月方弘，而清庙廓然，圣灵浸远，感寻永往，瞻言罔极。今四象运周，三元告献，华夷胥洎，玉帛骏奔，思覃遗泽，播之亿兆；其大赦天下，改永定四年为天嘉元年，鳏寡孤独不能自存立者，赐谷人五斛，孝悌力田，殊行异等，加爵一级。（《陈书·文帝纪》）


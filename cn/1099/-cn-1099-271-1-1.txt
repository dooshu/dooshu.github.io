○陝西諸將破虜頌 【 破虜】

皇上御極之六載、文教聿興武功載揚、維時西北諸虜、數寇邊鄙、狡焉不靖、夏六月、遂犯我花馬池、毀我藩籬、蹂我禾稼、於是提督尚書臣憲、選將厲兵、指授方略、諸將臣卿臣瑛臣義臣佐率所統漢土游奇諸軍、恊規同力、分道竝進、臣雲賈勇陷敵、覆之固原、窮追逐北、俘其醜虜三百餘級、器械畜產、收獲萬計、聲震荒外、臣憲馳捷以聞、　皇上賜璽書褒美、乃命幕府第其功狀、頒賞有差、昔周之宣王、中興修文武之業、以恢張周道、時則玁狁未夷、命方叔征之、六月出師、不遑安息、故詩人美之曰六月棲棲、戎車既飭、又曰薄伐玁狁、至于太原、中興之功、於斯為盛、我　太祖高皇帝、迅掃胡元、奄宅寓甸、暨我　太宗文皇帝、親御六飛、芟夷餘孽、定鼎北極、開廓洪基、肆我　皇上、嗣統中興、內脩外攘、思光　祖宗之業、推轂授鉞、懷頗牧而興嗟、蒐卒補乘、咏車攻而嘉嘆、是役也、師徒不勤、弓矢無辱、膚功休烈、視周宣有光、臣謹作頌、以章中興之盛、且以震動海內、傳示罔極焉、頌曰於鑠皇明、九葉重光、　帝矢其謨、嘉靖中邦、華夏蠻貊、率享來王、蠢茲戎虜、干我天常、負固匪茹、犯我朔方、蹂躪師田、繹騷邊疆、天錫　帝祐、允文允武、推轂授鉞、折衝禦侮、桓桓元戎、分陝開府、乃扞牧圉、四鎮攸撫、稟受成筭、壯猶克舉、左右節制、進退規矩、六月維夏、虜敢跋扈、隳突城堡、深入險阻、神憤而疾、士赫斯怒、元戎帥之、爰整其部、維時虎臣、恊矢?見來聚、嘽嘽推推、褰帷承弣、二矛重英、長轂百旅、鍜乃戎兵、飭乃樓櫓、旌旗蔽雲、矢石如雨、賈勇先鳴、閘若虓虎、殲之固原、俘其醜虜、獻馘連連、輜重咸取、五日四捷、奏茲膚功、旃裘震驚、王庭以空、露布朝馳、于甘泉宮、　帝嘉乃勞、寵賚攸崇、錫之金帛、貺以彤弓、策勳飲至、廟謨斯弓?口、昔在周宣、委任方叔、六月徂征、戒茲戎服、玁狁于襄、以匡王國、赫赫　高皇、艸創天祿、夷德腥羶、底于刑戮、昭哉　文皇、光纘歷服、六月出師、迅掃獯鬻、殺胡奏捷、奄定傾覆、拓地開疆、式固鴻休、　皇帝聖哲、與神為謀、功光周宣、　祖宗是侔、維茲駿功、元戎之力、　皇有虎臣、効順率職、武功載揚、王猷允塞、干羽兩階、遠人來格、弓矢斯櫜、疆塲永謐、　皇帝壽考、於萬斯年、百祿是遒、如日如川、　皇帝孝友、光於神明、獻馘九廟、洋洋來歆、小臣作頌、以颺厥聲、


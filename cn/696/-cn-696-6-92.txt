岁暮杂诗


其一

北风吹晏岁，白日淡无光。
念我同门友，携手一彷徨。
冰雪满原隰，鸟雀鸣枯桑。
回回不能去，脉脉意何长。
牵牛岂无期，云汉亦有梁。
我怀独在远，徒使心内伤。
流水逝安适，浮云忽南翔。
人生贵同愿，胡为思故乡。
本乖凌风翼，日夕遥相望。

其二

长城带洪河，茫茫摇白草。
胡马日夜骄，朔风吹不少。
所思在冀方，无繇即长道。
良人依战场，勖哉慎自保。
生平慕高义，要津安足宝。
思君可奈何，浮云常苦多（忆伯祥也，时伯祥方逐虏于常山）。





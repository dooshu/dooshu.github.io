○拾甲子年事

太和中，张谷纳邯郸人李严女，备歌舞具。及长大，妍丽丰足，殆不似下贱物。又能传故都声，有时凉晓，哀转历历。见赵家之遗台老树，虽惊离吊往之怀，似不能多也。雅为谷所爱，因目曰新声。及刘从谏得父封，谷以穷游佐其事，新声亦从去。然性本便惠，虽谷之起居谋虑，皆豫有承迎，故颇闻中外消息。时从谏得志後，勾聚亡命，以窥胁朝廷，大为四方人怪讶。有实其事於谷者，谷不以介意。新声曰：“妾於公直巾屦间狎玩者耳，除歌酒外，不当以应顾命。然食人之食，忧人之忧，理之常也。况妾乎？前日天子授从谏节度使时，非从谏有战野之功，拔城之绩，盖以其先父挈齐还我，去就间未能夺其嗣耳。而公不幸为其属，则牵制之道，在此不在彼也。自刘氏奄有全赵，更改岁时，未尝闻以一缕一蹄为天子寿，而指使辈率无赖人也。且章武朝数镇颠覆，皆以雄才杰器，尚不能固天子恩，况从谏擢自儿女子手中，一旦袭荷家业，苟不以法而得，亦宜以不法而终。此倚伏之常数也。而又卒伍佻险，言语不祥，是不为齐鬼所酬而死於帐下者幸矣。孰谓公从其事，反不知其事者哉？如不能早折共肘臂，以作天子计，则宜脱族西去。大丈夫勿顾一饭恩，以骨肉腥健儿衣食。”言讫，悲涕流落。谷不决者三月，新声复进，以其业不用也，缢杀之。会昌中，从谏死，以其子露父意，族之，谷竟从逆。呜乎！谋及妇人者必亡，而新声之言，惜其不用。余前过太行时，有传吏能道当时事，因拾以编简。


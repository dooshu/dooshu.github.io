○文战赋（以“士之角文，当如战敌”为韵）

为学之人，会友以文。念斯文之枢要无极，将一战而是非可分。索隐穷微，既不愆於夫子；解经挫锐，爰取譬於将军。由是推匪石之心，召如林之士。籍之奥斯究，万夫之雄莫拟。且曰战也者，所以分胜败之端；文也者，所以明盛衰之理。必将抑浮伪，考深旨。措词苟得於朝闻，游刃宁甘於夕死。是用徵师於伐善之所，命将於角胜之场。鹗视而鹅鹳斯列，豹变而貔貅莫当。利口纵横，已有摧坚之意；雄姿踊跃，那无露颖之囊。得失未分，切磋斯见。张弛既出於心术，向背宁虞於色战。忠为甲而信为胄，岂惮重围；笔有阵而词有锋，诚能万变。既区以别矣，乃则而象之。拂湘作鼓鼙之响，卷绛纱为旌旆之姿。波骇九流，苟再扬而尽委；心攒百箭，终一贯而无遗。乃考击蒙，谅无前敌。决胜既返於三隅，请命俄分於四壁。是以及门之子，互骋其成功；无勇之徒，空悲於败绩。已而探讨无馀，词林晏如。九合之刚肠斯弭，千里之秘思潜舒。深浅既分，尽洗兵於学海；奸回云革，皆弃甲於德车。荩以振此芳尘，仰於先觉。苟能立分於阃阈，曷愧坐筹於帷幄。今则仗其信，志其学。幸从战之有闻，愿无惭於挫角。


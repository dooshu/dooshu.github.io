文集卷一百二十九


仁祖盛德


温成皇后乳母贾氏，宫中谓之贾婆婆。贾昌朝连结之，谓之姑姑。台谏论其奸，吴春卿欲得其实而不可。近侍有进对者曰：“近日台谏言事，虚实相半，如贾姑姑事，岂有是哉？”上默然久之，曰：“贾氏实曾荐昌朝。”非吾仁祖盛德，岂肯以实语臣下耶？卷七二





真宗信李沆


真宗时，或荐梅询可用者。上曰：“李沆尝言其非君子。”时沆之没，盖二十余年矣。欧阳文忠公尝问苏子容曰：“宰相没二十余年，能使人主追信其言，以何道？”子容言：“独以无心故耳。”轼因赞其语，且言：“陈执中，俗吏耳，特以至公，犹能取信主上，况如李公之才识而济之以无心耶？”时元祐三年兴龙节，赐宴尚书省，论此。是日，又见王巩云其父仲仪言：“陈执中罢相，仁宗问：‘谁可代者？’执中举吴育。上即召赴阙。会乾元节侍宴，偶醉，坐睡，忽惊顾拊床，呼其从者。上愕然，即除西京留台。”以此观之，执中虽俗吏，亦可贤也。育之不相，命矣夫。然晚节有心疾，亦难大用，仁宗非弃才之主也。卷七二





英宗惜臣子


英宗皇帝郊祀习仪，尚书省赐百官酒食。郎官王易知醉饱呕吐，御史前劾失仪，已赐赦。韩丞相琦以闻。帝曰：“已放罪。”琦奏：“故事：失仪不以赦原。”帝曰：“失仪，薄罚也，然使士大夫以酒食得过，难施面目矣。”卒赦之。帝爱惜臣子欲曲全其名节者如此，士当何以为报？臣轼闻之于欧阳文忠公修云。卷七二





神宗恶告讦


元丰初，白马县民有被劫者，畏贼不敢告，投匿名书于县。弓手甲得之，而不识字，以示门子乙。乙为读之，甲以其言捕获贼，而乙争其功。吏以为法禁行匿名书，而贼以此发，不敢处之死，而投匿名者当流。为情轻法重，皆当奏。苏子容为开封尹，上殿论贼可减死，而投匿名者可免罪。上曰：“此情虽极轻，而告讦之风不可长。”乃杖而抚之。子容以为贼许不干己者告捕，而彼失者匿名，本不足深过。然先帝犹恐长告讦之风，此可为忠厚之至。然熙宁、元丰之间，每立一法，如手实、禁盐牛皮之类，皆立重赏以许告捕者。此当时小人所为，非先帝本意。时范祖禹在坐，曰：“当书之《实录》。”卷七二





永洛事


张舜民言：“永洛之役，李舜举、徐禧、李稷皆在围中。上以手诏赐西人，若能保全吏士，当尽复侵地。诏未至，而舜举等已死。”圣主可谓重一士而轻千里矣。惜此等不被其赐也，哀哉！舜举，中官也。将死，以败纸半幅，书其上云：“臣舜举死无所恨，但愿陛下勿轻此贼。”付一健黠者间走以闻。时李稷亦将死，书纸后云：“臣稷千苦万屈。”上为一恸，然以见二人之贤不肖也。卷七二





彭孙谄李宪


方李宪用事时，士大夫或奴事之，穆衍、孙路至为执袍带。王中正盛时，俞充至令妻执板而歌，以侑中正饮。若此类，不可胜数。而彭孙本以劫盗招出，气陵公卿。韩持国至诣其第，出妓饮酒，酒酣，慢持国。持国不敢对。然尝为李宪濯足，曰：“太尉足何其香也！”宪以足踏其头，曰：“奴谄我不太甚乎？”孙在许下造宅，私招逃军三百人役之。予时将乞许，觊至郡考其实，斩讫乃奏。会除颍州而止。卷七二





范文正谏止朝正


欧阳文忠公撰《范文正神道碑》，载章献太后临朝，仁宗欲率百官朝正太后，范公力争乃罢。其后轼先君奉诏修《太常因革礼》，求之故府，而朝正案牍具在。考其始末，无谏止之事，而有已行之明验。先君质之于文忠公。曰：“文正公实谏而卒不从，《墓碑》误也，当以案牍为正耳。”今日偶与客论此事，夜归乃记之。卷七二





溪洞蛮神事李师中


过太平州，见郭祥正，言：“尝从章惇辟，入梅山溪洞中，说谕其首领，见洞主苏甘家有神画像，被服如士大夫，事之甚严。问之，云：‘此知桂府李大夫也。’问其名，曰：‘此岂可名哉！’叩头称死罪数四，卒不敢名。”徐考其年月本末，则李公师中诚之也。诚之尝为提刑，权桂府耳。吾识诚之，知其为一时豪杰也。然小人多异议，不知夷獠乃尔畏信之，彼其利害不相及尔。卷七二





曹玮知人料事


天圣中，曹玮以节镇定州。王鬷为三司副使，疏决河北囚徒。至定州，玮谓鬷曰：“君相甚贵，当为枢密使。然吾昔为秦州，时闻德明岁使人以羊马贸易于边，课所获多少为赏罚。时将以此杀人。其子元昊年十三，谏曰：‘吾本以羊马为国，今反以资中原，所得皆茶彩轻浮之物，适足以骄堕吾民。今又欲以此杀人，茶彩日增，羊马日减，吾国其削乎？’乃止不戮。吾闻而异之，使人图其形，信奇伟。若德明死，此子必为中国患，其当君为枢府之时乎？盍自今学兵讲边事！”鬷虽受教，盖亦未必信也。其后鬷与张观、陈执中在枢密府，元昊反，杨义上书论土兵事，上问三人，皆不知，遂皆罢去。鬷之孙为黄门婿，故知之。卷七二





吕公弼招致高丽人


元祐二年二月十七日，见王伯虎炳之。言：“昔为枢密院礼房检详文字，见高丽公案。始因张诚一使契丹，于虏帐中，见高丽人私语本国主向慕中国之意。归而奏之先帝，始有招来之意。枢密使吕公弼因而迎合，亲书札子，乞招致。遂命发运使崔拯遣商人招之。”天下知罪拯，而不知罪公弼，如诚一，盖不足道也。卷七二





黄寔言高丽通北虏


昨日见泗倅陈敦固道。言：“胡孙作人服，折旋俯仰中度。细观之，其侮慢也甚矣。人言‘弄胡孙’，不知为胡孙所弄。”其言颇有理，故为记之。又见淮南提举黄寔言：“奉使高丽人言，所致赠作有假金银铤，夷人皆拆坏，使露胎素，使者甚不乐。夷云：‘非敢慢，恐北虏有觇者，以为真尔。’”由是观之，高丽所得吾赐物，北虏盖分之矣。而或者不察，谓北虏不知高丽朝我，或以为异时可使牵制北虏，岂不误哉？今日又见三佛齐朝贡者过泗州，官吏妓乐，纷然郊外，而椎髻兽面，睢盱船中。遂记胡孙弄人语，良有理，故并书之。卷七二





范景仁定乐上殿


前日见邸报，范景仁乞上殿，不知其何为也。近得其侄伯禄书云，景仁上殿，为定大乐也。景仁本以言新法不便致仕，乃以功成治定自荐于乐，则新法果便也？扬子云言齐、鲁有大臣，史失其名，叔孙通欲制君臣之仪，征诸生于齐、鲁，所不能致者二人。以景仁观之，扬雄之言，可谓谬矣。卷七二





张士逊中孔道辅


孔道辅为御史中丞，勘冯士元事，尽法不阿。仁宗称之，有意大用。时大臣与士元通奸利，最甚者宰相程琳。道辅既得其情矣，而退傅张士逊不喜道辅，欲有以中之。上使道辅送札子中书，士逊屏人与语久，时台官纳札子，犹得于宰相公厅后也。因言公将大用。道辅喜。士逊云：“公所以至此，谁之力也？非程公不致此。”道辅怅然，愧而德之。不数日上殿，遂力救琳。上大怒，既贬琳，亦黜道辅兖州。道辅知为士逊所卖，感愤得疾，死中路。元祐三年五月三日，闻之苏子容。卷七二





杜正献焚圣语


杜正献公为相，蔡君谟、孙之翰为谏官，屡乞出。仁宗云：“卿等审欲郡，当具所乞奏来。”于是蔡除福州，之翰除安州。正献云：“谏官无故出，终非美事，乞且仍旧。”上可之。退书圣语。时陈恭公为执政，不肯书，曰：“吾初不闻。”正献惧，遂焚之。由此遂罢相。议者谓正献当俟明日审奏，不当遽焚其书也。正献言：始在西府时，上每访以中书事，及为相，中书事不以访。公因言君臣之间，能全终始者，盖难也。卷七二





蔡延庆追服母丧


蔡延庆所生母亡，不为服久矣，闻李定不服所生母，为台所弹，乃乞追服。乃知蟹筐蝉，不独成人之丧也。是时有朱寿昌，其所生母，三岁舍去，长大刺血写经，誓毕生寻访。凡五十年，乃得之。奉养三年而母亡，寿昌至毁焉。善人恶人相去，乃尔远耶？予谪居于黄，而寿昌为鄂守，与予往还甚熟，予为撰《梁武忏引》者也。卷七二





王钦若沮李士衡


李士衡之父壹，豪恣不法，诛死。士衡方进用，王钦若欲言之，而未有路，会真宗论时文之弊，因言：“路振，文人也。然不识体。”上曰：“何也？”曰：“李士衡父诛死，而振为赠告曰‘世有显人’。”上颔之。士衡以故不大用。卷七二





王伯庸知人


余与狄子雅同馆北客，有以近岁名人墨迹相示者。有王伯庸与范希文帖云：“今将佐除狄、张外，皆不足用。”伯庸所谓狄即先相武襄公，张则客省使退夫，皆一时名臣，亦足以见伯庸之知人也。卷七二





盛度责钱惟演诰词


盛度，钱氏婿，而不喜惟演，盖邪正不相入也。惟演建言二后并配，中丞范讽发其奸，落平章事，以节度使知随州。时度年几七十，为知制诰，责词云：“三星之媾，多戚里之家；百两所迎，皆权要之子。”盖惟演之姑嫁刘氏，而其子娶于丁谓。人怪度老而笔力不衰。或曰：“度作此词久矣。”元祐三年十二月二十一日讲筵，上未出，立延和殿廷中。时轼方论周穜擅议宗庙事，苏子容道此。卷七二





韩缜酷刑


韩缜为秦州，酷刑少恩，以贼杀不辜，去官。秦人语“宁逢乳虎，莫逢韩玉汝”。玉汝，缜字也。孙临最滑稽，尤善对。或问：“莫逢韩玉汝。当以何对？”应声曰：“可怕李金吾。”天下以为口实。卷七二





蜀公不与物同尽


李方叔言：范蜀公将薨，数日，须眉皆发苍黑，郁然如画也。公平生虚心养气，数尽形往而气血不衰，故发于外耶？范氏多四乳，固与人异。公又立德如此，其化也，必不与万物同尽，有不可知者矣。卷七二





韩狄盛事


韩魏公在中山，狄青为副总管，陈荐为幕客。今魏公之子师朴出镇，而青之子咏、荐之子厚复践此职，亦异事也。卷七二





温公过人


晁无咎言：“司马温公有言，吾无过人者，但平生所为，未尝有对人不可言者耳。”余亦记前辈有诗云：“怕人知事莫萌心。”此言皆可终身守之。卷七二





文忠公相


文忠公尝语余曰：“少时有僧相我，耳白于面，名动天下，唇不着齿，无事得谤。其言颇验。”耳白于面，则众所共见。唇不着齿，余不敢问公，不知其何如也。卷七二





张安道比孔北海


王巩云：“张安道向渠说，子瞻比吾孔北海、诸葛孔明。孔明则吾岂敢，北海或似之，然不若融之蠢也。”吾谓北海以忠义气节冠天下，其势足与曹操相轩轾，决非两立者。北海以一死捍汉，岂所谓轻于鸿毛者？何名为蠢哉！卷七二





宰相不学


王介甫先封舒公，后改封荆。《诗》云：“戎狄是膺，荆舒是惩。”识者谓宰相不学之过也。卷七二





夹注轿子


施道民为孙威敏所黥，既而复得为民，借两军人肩舆而出。曾子固见之，曰：“一只好夹注轿子。”闻者为之绝倒。卷七二





刘贡父戏介甫


王介甫多思而喜凿，时出一新说，已而悟其非也，则又出一言而解释之，是以其学多说。尝与刘贡父食，辍箸而问曰：“孔子不彻姜食，何也？”贡父曰：“《本草》，生姜多食损智，道非明民，将以愚之。孔子以道教人者也，故不彻姜食，将以愚之也。”介甫欣然而笑，久之，乃悟其戏己也。贡父虽戏言，然王氏之学实大类此。庚辰二月十一日，食姜粥，甚美，叹曰：“无怪吾愚，吾食姜多矣。”因并贡父言记之，以为后世君子一笑。卷七二





以利害民


近者余安道孙献策榷饶州垍器，自监权得提举死焉。偶读《太平广记》，贞元五年，李白子伯禽为嘉兴徐浦下场粜盐官，侮慢庙神以死。以此知不肖子，代不乏人也。卷七二





以乐害民


扬州芍药为天下冠。蔡延庆为守，始作万花会，用花十余万枝。既残诸园，又吏因缘为奸，民大病之。予始至，问民疾苦，遂首罢之。万花会，本洛阳故事，而人效之，以一笑乐为穷民之害。意洛阳之会，亦必为民害也，会当有罢之者。钱惟演为洛守，始置驿贡花，识者鄙之。此宫妾爱君之意也。蔡君谟始加法造小团茶贡之。富彦国曰：“君谟乃为此耶？”卷七二





史经臣兄弟


先友史经臣，字彦辅，眉山人。与先君同举制策，有名蜀中，世所共知。沆子凝者，其弟也。沆才气绝人，而薄于德。彦辅才不减沆而笃于节义，博辩能属文，其《思子台赋》最善，大略言汉武、晋惠天资相去绝远，至其惑，则汉武与晋惠无异。竟不仕，年六十卒，无子。先君为治丧，立其同宗子为后，今为农夫，无闻于人。沆亦无子。哀哉！卷七二





徐仲车二反


徐积，字仲车，古之独行也，於陵仲子不能过。然其诗文则怪而放，如玉川子，此一反也。耳聩甚，画地为字，乃始通语，终日面壁坐，不与人接，而四方事无不周知其详，虽新且密，无不先知，此二反也。卷七二





张永徽老健


蜀人张宗谔永徽，年六十七，须发不甚白，而精爽紧健，超逸涧谷，上下如飞，此必有所得。相逢数日，但饮酒啸歌而已，恨不款曲问其所行。方罢官归阳翟，意思豁然，非世俗间人也。卷七二





陈辅之不娶


九江陈辅之有於陵仲子之操，不娶，无子。曰：“我罪人也。”东坡曰：“子有犹子乎？”曰：“有。”坡曰：“鲁山道州，乃前比也。”辅之一笑曰：“赖古多此贤。陶彭泽不解事，忍饥作此诗，意古贤能饱人。”辅之今为丹阳南郭人。卷七二





张憨子


黄州故县张憨子，行止如狂人，见人辄骂云“放火贼”。稍知书，见纸辄书郑谷《雪》诗。人使力作，终日不辞。时从人乞，予之钱，不受。冬夏一布褐，三十年不易。然近之不觉有垢秽气。其实如此。至于土人所言，则有甚异者，盖不可知也。卷七二





诵经帖


东坡食肉诵经。或云：“不诵。”坡取水漱口。或云：“一碗水如何漱得？”坡云：“惭愧，阇黎会得。”卷七二





记徐仲车语


东坡将别，乞言于徐仲车。曰：“自古皆有功，独称大禹之功；皆有才，独称周公之才。有德以将之故耳。”卷七二






燕歌行

日何苦短夜何长，东园蟋蟀鸣我堂。
朔风旷野天茫茫，孤禽骇兽啼相望。
予美独旦久徬徨，流苏翠帐寒飘扬。
挥弦动操断人肠，银筝锦瑟皆清商。
跂想容光君在旁，皎皎落月明空床。
裲裆复绣双鸳鸯，愿言寄君道路长。
高垄重关多雪霜，忧君恨君愿君强。
富贵有时归故乡，蘼芜草尽垂叶黄。
牵牛织女近河梁，君独迢迢天一方。
人不再少情内伤，中宵侧颈沾衣裳。



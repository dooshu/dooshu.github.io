黄公度人境庐诗草跋


按：《人境庐诗草》是黄遵宪自编的诗集。一九〇〇年冬，丘逢甲应邀为之作跋。

四卷以前，为旧世界诗；四卷以后，乃为新世界诗。茫茫诗海，手辟新洲，此诗世界之哥伦布[23]也。变旧诗国为新诗国，惨淡经营，不酬其志不已，是为诗人中加富耳[24]；合众旧诗国为一大新诗国，纵横捭阖，卒告成功，是为诗人中俾斯麦[25]。为哥伦布，伟矣！足以豪矣！而究非作者所自安：第此世界，能为加富耳，为俾斯麦，乃竟仅使为诗世界之加富耳、俾斯麦。世界之国，惟诗国最足以消人雄心、磨人壮志，令人自歌自哭、自狂自圣，此而需加富耳、俾斯麦胡为者？乃竟若迫之不能不仅为加富耳、俾斯麦于诗国，天耶？人耶？——既念作者，行自悼耳！

然在诗言诗，则已不妨前有古人，而我自为大宗；后有来者，而我自为初祖矣！开卷，盖加入文明之国，至其境而耳目益新：抵其都市，游其宫廷，过其府舍，无一不新者。察之，则政政毕立，而创因见焉；事事毕举，而疏密见焉。即其治象，其国度之高下，可得而言也。故分体而论，则五律与四卷以前，可谓曰美；四卷后、七古，乃美而大。七绝大矣，而未尽化也；已大而化，其五古乎！七律乎！地球不坏，黄种不灭，诗教永存，有倡庙祀诗圣者，太牢之享，必有一席——信作者，兼自信也！悬此言集中，二十世纪中人，必有圣其言者！

庚子入冬后七日，逢甲跋。

海内之能于诗中新开世界者，公外，偻指可尽；忽有自海外来与公共此土者，相去只三十西里耳，后贤推论，且将以此土为东方诗国之萨摩、长门[26]，岂非快事！然开先之功，已日星河岳于此世界矣！逢甲又识。






38　宣王好欲重故不用孟子　文帝好清静故不用賈誼


好樂，好勇，好貨色，閻按：「『好樂』當讀如『悦樂』之『樂』。『莊暴』此章，惟『鼓樂』之『樂』讀如字。宋陳善捫蝨新話實云。詳見余潛丘劄記。」齊宣王所以不能用孟子也。文帝好清静，故不能用賈誼；武帝好紛更，故不能用汲黯。

【元圻案】史記賈誼列傳：「賈誼以爲漢興至孝文二十餘年，天下和洽，而固當改正朔，易服色，法制度，定官名，興禮樂，乃悉草具其事儀法，色尚黄，數用五，爲官名，悉更秦之法。孝文初即位，謙讓未遑也。」又汲黯列傳：「黯學黄、老之言，好清静。漢方征匈奴，招懷四夷。黯務少事，乘上間，嘗言與胡和親，無起兵。上方向儒術，尊公孫弘。及事益多，吏民巧弄。上分别文法，湯等數奏決讞以幸。而黯嘗毁儒，面觸弘等。」






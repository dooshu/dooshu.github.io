○画弥勒上生帧赞（并序）

南赡部州大唐国东都城长寿寺大刍（一作刍）道嵩、存一、惠恭等六十人，与优婆塞士良、惟俭等八十一人，以太和八年夏受八戒，修十善，设法供，舍净财，画兜率陀天宫弥勒菩萨上生内众一铺，眷属围绕，相好庄严。於是嵩等曲躬合掌，焚香作礼，发大誓愿：愿生内宫，劫劫生生，亲近供养。按本《经》云，可以除九十九亿劫生死之罪也。有弥勒弟子乐天，同是愿，遇是缘，尔时稽首，当来下生慈氏世尊足下，致敬无量，而说赞曰：

百四十心，合为一诚。百四十口，发同一声。仰慈氏形，称慈氏名。愿我来世，一时上生。


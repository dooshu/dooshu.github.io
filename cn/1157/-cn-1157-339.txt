●卷三百三十九　四裔考十六

○大秦

大秦一名犁靬（靬，居言反。一云前汉时犁靬国也），後汉时始通焉。其国在西海之西，亦云海西国。其王治安都城，宫室皆以水精为柱。从条支西度海曲万里，去长安盖四万里。其国平正，人居星布。其地东西南北各数千里，有四百馀城。小国役属者数十。西有大海，海西有迟散城。王城有官曹、簿领，而文字习胡。人皆髦头，而衣文绣，亦有白盖小车、旌旗之属。又十里一亭，三十里一堠，一如中州。地多师子，遮害行旅，不百馀人持兵器，辄为所食。伤其王无常人，皆循立贤者，有灾异及风雨不时，辄废而更立，受放者无怨。其人长大平正，有类中国，故谓之大秦，或曰本中国人也。玉有骇鸡犀（《抱朴子》云："通天犀有一白理如綖者，以盛米，置群鸡中，欲啄米，至辄惊去，故南人名为'骇鸡'也。"），合会诸香，煎其汁以为苏合。土多金银奇宝，夜光璧、明月珠、琥珀、琉璃、神龟、白马朱髦、玳瑁、元熊、赤螭、辟毒鼠、大贝、车渠（《广雅》云："车渠，石，似玉。"）、玛瑙（石似玉）。賨出西海，有养者，似狗，多力，犷恶（賨，藏宗反）。北附庸小邑有羊羔，自然生於土中，候其欲萌，筑墙护之，恐兽所食也，其脐与地连，割之绝则死，击物惊之，乃惊鸣，遂绝，逐水草，无群。又有木难，金翅鸟，口中结沬所成碧色珠也，土人珍之（曹子建诗云："珊瑚间木难。"）。有幻人，能额上为炎烬，手中作江湖，举足而珠玉自堕，开口则幡眊乱出（前汉武帝遣使至安息，安息献犁靬幻人二，皆蹙眉峭鼻乱髪拳鬓，长四尺五寸。眊，人忘反）。有织成细布，言用水羊毛，名曰海西布，作氍〈叟毛〉、〈翕毛〉〈登毛〉罽帐之属，其色又鲜於海东诸国所作也。又常利得中国缣素，解以为胡绫绀纹。数与安息诸胡交市於海中。西南涨海中可七八百里，行到珊湖洲，水底有盘石，珊瑚生其上。大秦人常乘大舶，载铁网，令水工没，先入视之，可下网乃下。初生白，而渐渐似苗坼甲，历一岁许出网目间，变作黄色，支格交错，高极三四尺，大者围尺馀，三年色乃赤好。复视之，知可采，便以铁钞发其根，乃以索系网，使人於舶上绞车举出。还国理截，恣意所作。若失时不举，便蠹败。其国以金银为钱，银钱十当金钱一。其人质直，市无二价。榖食常贱，国用富饶。邻国使到其界首者，乘驿诣王都，至则给以金钱。其王常欲通使於汉，而安息欲以汉缯采与之交市，故遮阂不得自达。又涂经大海，商客往来皆赍三岁粮，是以至者稀。桓帝元熹初，大秦王安敦遣使自日南徼外献象牙、犀角、玳瑁，始乃一通焉。其所表贡，并无珍异，疑传者隐之。至晋武帝大康中，其王遣使贡献，或云其国西有弱水、流沙，近西王母所处，几於日所入也（《外国图》云："从喁巨北，有国名大秦。其种长大，身丈五六尺。"杜环《行经记》云："拂菻国有苦国西，隔山数千里，亦曰大秦。其人颜色红白，男子悉着素衣，妇人皆服珠锦。好饮酒，尚乾饼，多工巧，善织络。或有俘在诸国，守死不改乡风。琉璃妙者，天下莫比。王城方八十里，四面境土，各数千里。胜兵约有百万，常与大食相御。西枕西海，南枕南海，北接可萨突厥。西海中有市，客主同和，我往则彼去，彼来则我归。卖者陈之於前，买者酬之於後，皆以其直置诸物傍，待领直然後收物，名曰"鬼市"。又闻西有女国，感水而生。"又云："摩邻国，在秋萨罗国西南，度大碛，行二千里至其国。其人黑，其俗犷，少米麦，无草木，马食乾鱼，人食鹘莽。鹘莽，即波斯枣也。瘴疠特甚。诸国陆行之所经由，山胡则一种，法有数般。有大食法，有大秦法，有寻寻法，其寻寻蒸报，於诸夷狄中最甚，当食不语。其大食法者，以弟子亲戚而作判典，纵有徵过，不至相累。不食猪狗驴马等肉，不拜国王、父母之尊，不信鬼神，祀天而已。其俗每七日一假，不买卖，不出纳，唯饮酒放浪终日。其大秦，善医眼及痢，或未病先见，或开脑出虫。"）。其国东南通交趾，又水道通益州、永昌，郡多出异物。大秦西海水，水西有河，河西南流。河西有南、北山，山西有赤水，西有白玉山，玉山西有西王母山，玉为堂室云。从安息西界循海曲，亦至大秦，回万馀里。於彼国观日月星辰，无异中国，而前史云条支西行百里日入处，失之远矣。唐贞观十七年，拂菻王波多力（《新唐书》云："拂菻，即古大秦也。"）遣使献赤玻璃、绿金精，下诏答赉。大食强而伐之，遂臣属焉。乾封至大足，再朝献。开元七年，因吐火罗大酋献师子、羚羊。

○小人

小人，在大秦之南，躯才三尺，其耕种之时，惧鹤所食，大秦每卫助之，小人竭其珍以酬报。

○轩渠

轩渠，其国多九色鸟，青口、绿颈、紫翼、红膺、绀顶、丹足、碧身、缃背、元尾。亦名九尾鸟，亦名锦凤。其青多红少，谓之绣鸾，常从弱水西来，或云是西王母之禽也。其国币货同三童国。

○三童

三童，在轩渠国西南千里，人皆服有三精珠，或有四舌者，能为一种声，亦能俱语。常货多用蕉越犀象。作金币，王效国王之面，亦效王后之面。若丈夫交易，则用国王之面者。王死则更铸（已上三国与大秦邻接，故附之）。

○泽散

泽散，魏时闻焉，属大秦。其治在海中央，北至驴分，水行半岁，风疾时一月到，最与安息城谷相近，西南诣大秦都，不知里数。

○驴分

驴分，魏时闻焉，属大秦。其治去大秦都二千里。其驴分城西之大秦度海，飞桥长二百三十里，发海道西南，绕海道直西行，至焉。

○坚昆

坚昆，魏时闻焉，在康居西北。胜兵三万人。随水草畜牧。多貂，有好马。

○呼得

呼得魏时闻焉，在葱岭北，乌孙西北，康居东北。胜兵万馀人。随畜牧。出好马，亦多貂。

○丁令

丁令，魏时闻焉，在康居北。胜兵六万人。随畜牧，出名鼠皮，白昆子、青昆子皮。此上三国，坚昆中央，俱去匈奴单于庭安息水七千里，南至车师六国五千里，西南去康居界三千里，西去康居王治八千里。或以为此丁令即匈奴北丁令也，而此丁令在乌孙西，似其种别也。又匈奴北有屈射国，有隔昆国，有新犁国，明北之南自复有丁令，非乌孙西丁令也。乌孙长老言，北丁令有马脑国，其人声音似雁鹜，从膝以上，身至头，人也，以下生毛，马胫马蹄，不骑马而走疾於马，勇健敢战。

○短人

短人，魏时闻焉。在康居西北，男女皆长三尺，人众甚多，去奄蔡诸国甚远。康居长老传闻，尝有商旅行北方，迷惑失道而到斯国中，甚多真珠，夜光明月珠，见者不知名此国号，言以意商度，此国去康居可万馀里（《突厥本末记》云："突厥窟北马行一月，有短人国，长者不逾三尺，亦有二尺者，头少毛髪，若羊胞之状，突厥呼为羊胞头国。其傍无他种类相侵，俗无寇盗。但有大鸟高七八尺，常伺短人啄而食之，短人皆持弓矢以为之备。"案此亦在西北，即《魏略》云短人国是也）。

○波斯

波斯，後魏时通焉，在达曷水之西，都宿利城（《後周史》云苏利城，《隋史》云苏蔺城，记录音讹，其实一也）。有河经其城中南流，即条支之故地也。大月氐之别种。其先有波斯匿王，其子孙以王父字为氏，因为国号焉。王姓波斯。户十馀万。东去中国万馀里，西去海数百里，东南去穆国四千馀里，西北至拂菻四千五百里。有楼观、屋宇、佛寺。城西十五里有土山，山周回高大，其势连接甚远，中有鹫鸟啖羊，土人极以为患。其王坐金羊座，戴金花冠，衣锦袍，织成帔，饰以真珠宝物。其俗：丈夫翦髪，戴白皮帽，贯头衫，两肩近下开之，并布布帔，缘以织成；妇人服大衫，披大帔，仍贯五色珠，络之於膊。王即位以後，择诸子内贤者，密书其名，封之於库，诸子及大臣皆莫之知也。王死，众乃共发书视之，其封内有名者，即立以为王，馀子各出就边任，兄弟更不相见也。国人号王曰"醫囋"（才割反），妃曰"防陟率"，王之诸子曰"杀野"。其刑法：重罪悬诸竿，射而杀之；次则系狱，新王立，乃释之。赋税准地输银钱。事火神、天神。婚合不择尊卑。於诸夷中最为醜秽。死者多弃尸於山，一月治服。城外有人别居，唯知丧葬之事，号为不净人，若入城市，摇铃自别。以六月为岁首，气候暑热，家自藏冰。其地多砂碛，引水溉灌。其五榖及禽兽与中州略同，唯无稻、黍。土出名马及驼，富室至有数千头者。出象、师子，多良犬。有大鸟形如橐驼，有两翼，飞而不能高，食草与肉，亦能啖火。有大鸟卵、真珠、玻璃、珊瑚、琉璃、玛瑙、水精、瑟瑟、金、银、鍮石、金刚、火齐、铜、锡、镔铁、朱砂、水银、锦、叠、细布、氍毹、〈翕毛〉〈登毛〉、护那、越诺布、金缕织成、赤麖皮、薰陆、郁金、苏合、青水等香、胡椒、荜拨、石蜜、千年枣、香附子、诃黎勒、无食子、盐绿、雌黄。又有优钵昙花，鲜华可爱。地有咸池。俗尊右下左，祠天地日月水火。战乘象，一象士百人，负则尽杀。叛者铁灼其舌，疮白为直，黑为曲。魏神龟中，其国遣使上书贡物，云："大国天子，天之所生，愿日出处常为汉中天子。波斯国王居和多千万敬拜。"朝廷嘉纳之。自此每使朝献。恭帝二年，其王又遣使献方物。梁中大通二年，始通江左，遣使献佛牙。隋炀帝时，遣雲骑尉李昱使通波斯，寻有使随昱贡方物。隋末，西突厥叶护可汗讨残其国而不能有。唐贞观十二年，遣使朝贡，又献活褥蛇，状类鼠，色正青，长八九寸，能入穴取鼠。後其王为大酋所逐，大食复攻之，遣使告难，高宗以远不可师，谢遣。龙朔初，又诉为大食所侵，时天子遣使到西域分置州县，以疾陵城为波斯都督府，拜其王为都督，俄为大食所灭，虽不能国，咸亨中犹入朝，授右武卫将军，死。始，其子泥涅师为质，调露元年，诏裴行俭将兵护还，将复王其国，以道远，至安西碎叶，行俭还，泥涅师因客吐火罗二十年，部落益离散。景龙初，复来朝，授左威卫将军。病死，西部独存。开元、天宝间，遣使者十辈献玛瑙床、火毛绣舞筵。乾元初，从大食袭广州，焚仓库庐舍，浮海走。大历时，复来献。又有陀拔斯单者，或曰陀拔萨惮。其国三面阻山，北濒小海，居婆里城，世为波斯东大将。波斯灭，不能臣大食。天宝五载，王忽鲁汗遣使入朝，封为归信王。後八年，遣子自会罗来朝，拜右武卫员外中郎将，赐紫袍、金鱼、留宿卫。为黑衣大食所灭。贞观後，远小国君遣使来朝献，有司未尝参考本末者，今附之左方。曰火辞弥，与波斯接。贞观十八年，与摩罗游使者偕朝。二十一年，有健达王献佛土菜，茎五叶，赤华紫须。龙朔元年，多福王难婆脩疆宜说遣使者来朝。总章元年，有末陀提王，开元五年，有习阿萨般王安杀，并遣使来朝贡。七年，诃毗施王撩塞因吐火罗大酋罗摩献狮子、五色鹦鹉。天宝时来朝者，曰俱烂那，曰舍摩，曰威远，曰苏吉利发屋阑，曰苏利息单，曰建成，曰新城，曰俱位，凡八国。俱位，或曰商弥。治阿赊〈風日〉师多城，在大雪山、勃律河北。地寒，有五榖，蒲萄、石榴，冬窟室。国人常助小勃律为中国候。新城之国，在石东北赢百里。有弩室羯城，亦曰新城，曰小石国城，後为葛逻禄所并。

○悦般

悦般国，后魏时通焉。在乌孙西北。其先，匈奴北单于之部落。为汉车骑将军窦宪所逐，北单于度金微山，西走康居，其羸弱不能去者住龟兹北。地方数千里，众可二十馀万。凉州人犹谓之"单于王"。其风俗、言语与高车同，而其人清洁於胡。俗翦髪齐眉，以〈食弟〉餬涂之，昱昱然光泽。日三澡漱，然後饮食。其国南界有火山，山傍石皆燋鎔，流地数十里乃凝坚，人取以为药，即石流黄也。与蠕蠕结好，其王尝将数千人入蠕蠕国，欲与大檀相见。入其界百馀里，见其部人不浣衣，不绊髪，不洗手，妇人口舐器物，王谓其从臣曰："汝曹诳我将我入此狗国中！"乃驰还。大檀遣骑追之不及，自是相仇仇，数相征讨。魏太平真君九年，遣使朝献。并送幻人，称能割人喉脉令断，击人头令骨陷，皆血出或数升或盈斗，以草药纳其口中，令嚼咽之，须臾血止，养疮一月复常，又无痕瘢。世疑其虚，乃取死罪囚试之，皆验。云中国诸名山皆有此草，乃使人受其术而厚遇之。又言其国有大术者，蠕蠕来抄掠，术人能作霖雨盲风大雪及行潦，蠕蠕冻死漂亡者十二三。是岁再遣使朝贡，求与官军东西齐契讨蠕蠕。太武嘉其意，命中外诸军戒严，以淮南王他为前锋，袭蠕蠕，仍诏有司以其鼓舞之节施於乐府。自是每使朝贡。

○伏卢尼

伏卢尼，後魏时通焉，治伏卢尼城，在波斯国西北，有大河南流，中有鸟，其形似人，亦有似橐驼、马者，皆有翼，常居水中，出水便死。城北有云尼山，出银、珊瑚、琥珀、多狮子。

○朱俱波

朱俱波，後魏时通焉，亦名朱居槃国，汉子合国也，今并有之汉西夜、蒲犁、依耐、得若四国之地。在于阗国西千馀里，其西至渴槃国，南至女国三千里，北至疏勒九百里，南至葱岭二百里。其王本疏勒国人（《魏略　西戎传》曰："西夜并属疏勒。"）。宣武永平中，朱居槃国遣使朝贡，其人言语与于阗相似，其间小异。人貌多同华夏，亦类疏勒。唐武德以後，频遣使朝贡。

○渴槃陀

渴槃陀，後魏时通焉，亦名汉陀国，亦名渴罗陀国。治葱岭中。在朱俱波国西至护密国，其南至悬度山，无定界，北至疏勒国界，西北至判汗国。其王本疏勒人，累代相承，以居此国。有户二千馀。悬度山在国西南四百里。悬度者，石山也，谿谷不通，以绳索相引而度，其间四百里中往往有栈道，因以为名。今按悬度、葱岭，迤逦相属，邮置所绝，道阻且长，故行人由之，莫能分别，然法显、宋雲所经即悬度山也。又有头痛山，在国西南，乡罽宾，历大头痛、小头痛之山，赤土、身热之阪（宋膺《异物志》云："大头痛、小头痛山，皆在渠搜之东，疏勒之西，经之者身热头痛。夏不可行，行则致死，唯冬可行，尚呕吐。山有毒药气之所为也，冬乃枯歇，故可行也。"）。其葱岭，俗号极嶷山。今按葱岭，周环其国。衣服、人貌、语音与于阗相似，其间多有异者。书与婆罗门同。国中咸事佛。人山居，劲健。杂人多而胡少。有音乐、兵器，有甲、弰、弓刀。国法，杀人劫贼者死，馀徵罚。其税杂输之。服饰、婚姻同疏勒。王坐金床。死者埋殡七日为孝。太武帝大延三年朝献，於後不绝。

○粟弋

粟弋，後魏通焉，在葱岭西，大国，一名粟特，一名特拘梦。出好马、牛、羊、蒲萄诸果，出美蒲萄酒，其土地水美故也。出大禾，高丈馀，子如胡豆。在安息北五千里，附庸小国四百馀城。太武时，遣使朝贡。

○阿钩羌

阿钩羌，後魏通焉，在莎车西南。国西有悬度山，其间四百里中，往往有栈道，下临不测之渊，人行以绳索相持而度。土有五榖诸果。市用钱为货。居止立宫室。有兵器。

○副货

副货，後魏通焉，东至阿富使且国，西至没谁国，中间相去千里。南有连山，不知名。北至奇沙国，相去千五百里。宜五榖、蒲萄，唯有马、驼、骡。国王有黄金殿，殿下有金驼七头，各高三尺。孝文帝时，其王遣使朝贡。

○叠伏罗

叠伏罗，後魏通焉，去代三万一千里。国中有勿悉城，城北有疆奇水，西流。有白象。土宜五榖。宣武帝时，遣使贡方物。

○石国

石国，隋时通焉。居於药杀水，都柘折城方千馀里。本汉大宛北鄙之地。东与北至西突厥界，西至波腊国界，西南至康居界，南至率都沙那国界。王姓石。国城之东南立屋，置座於中。正月六日、七月十五日，以王父母烧馀之骨，金瓮盛之，置於床上，巡绕而行，散以香花杂果，王率臣下设祭焉。礼终，王与夫人出就别帐，臣下以次列坐而飨宴。有粟、麦，多良马。南去鏺（音拨）汗六百里，东南去瓜州六千里。尝贰於突厥，射匮可汗灭之，令特勒甸摄其国事。隋大业五年，遣使朝贡。唐武德、贞观间，数献方物。显庆三年，以瞰羯城为大宛都督府，授其王都督。开元初，封其君长为石国王。二十八年，又册顺义王。明年，其王上言："今突厥巳属天可汗，惟大食为诸国患，请讨之。"天子不许。天宝初，封王子那俱车鼻施为怀化王，赐铁券。久之，安西节度使高仙芝劾其无蕃臣礼，请讨之。王约降，仙芝遣使者护送至开远门，斩阙下。於是西域皆怨。王子走大食乞兵，攻怛逻斯城，败仙芝军。自是臣大食。宝应时，遣使朝贡（杜环《经行记》云："其国城一名赭支，一名大宛。天宝中，镇西节度使高仙芝禽其王及妻子归京师。国中有二水，一名真珠河，一名质河，并西北流。土地平敞，多果实，出好犬、良马。"又云："碎叶国，从安西西北千馀里有勃达岭，岭南是大唐北界，岭北是突厥骑施南界。西南至葱岭二千馀里。其水岭南流者，尽过中国而归东海。岭北流者，尽归胡郡而入北海。又北行数日，度雪海。其海在山中，春夏常雨雪，故曰雪海。中有细道，道傍往往有水孔，嵌空万仞，转堕者莫知数在。勃达岭北行千馀里至碎叶川。其川东头有热海，兹地寒而不冻，故曰热海。又有碎叶城，天宝七载，北庭节度使王正见薄伐，城壁摧毁，邑居零落。昔交河公主所居止之处，建大雲寺犹存。其川西接石国，约长千馀里，中有异姓部落，有异姓突厥，各有兵马数万。城堡间杂，日寻千戈，凡是农人，皆擐甲胄，转相虏掠，以为奴婢。其川西头有城曰怛罗斯，石国人镇，即天宝十载高仙芝军败之地。从此至西海以来，自三月至九月，天无雲雨，皆以雪水种田。宜大麦、小麦、稻禾、豌豆、毕豆。饮蒲萄酒、糜酒、醋乳）。

○东女

东女亦曰苏伐刺拏瞿咀罗，羌别种也，西海亦有女自王，故称"东"别之。东与吐蕃、党项、茂州接，西属三波诃，北距于阗，东南属雅州罗女蛮、白狼夷。东西行尽九日，南北行尽二十日。有八十城，以女为君，居康延川，岩险四缭，有弱水南流，缝革为船。户四万，胜兵万人。王号宾就，官曰高霸黎，犹言宰相也。官在外者，率男子为之。凡号令，女官自内传，男官受而行之。王侍女数百，五日一听政。王死，以金钱数万纳王族，求淑女二立之，次为小王，王死，因以为嗣，或姑死妇继，无篡夺。所居皆重屋，王九层，国人六层。王服青毛绫裙，被青袍，袖委於地，冬羊裘，饰以文锦。为小鬟髻，耳垂璫。足曳〈革索〉〈革睪〉。〈革索〉〈革睪〉，履也。俗轻男子，女贵者咸有侍男，被髪，以青涂面，惟务战与耕而已。子从母姓。地寒宜麦，畜羊马，出黄金。风俗大与天竺同。以十一月为正。巫者以十月诣山中，布糟麦，咒呼群鸟，俄有鸟来如鸡状，剖视之，有榖者岁丰，否即有灾，名曰鸟卜。居丧三年，不易服，不栉沐。贵人死，剥葬其皮，肉骨罋中糅金屑瘗之。王之葬，殉者至数十人。隋开皇六年，遣使朝贡。唐武德时，王汤滂氏始遣使入贡，高祖厚报，为突厥所掠不得通。贞观中，使复至，太宗玺制慰抚。显庆初，遣高霸黎文兴王子三卢来朝，授右监门中郎将。其王敛臂使大臣来请官号，武后册拜敛臂左玉钤卫员外将军，赐瑞锦服。天授、开元间，王及子再来朝，诏与宰相宴曲江，封王曳夫为归昌王、左金吾卫大将军。後乃以男子为王。贞元九年，其王汤立悉与白狗君及哥隣君董卧庭、逋租君邓吉知、南水君薛尚悉曩、弱水君董避和、悉董君汤悉赞、清远君苏唐磨、咄霸君董义蓬皆诣剑南韦皋求内附。其种散居西山、弱水，虽自谓王，盖小小部落耳。自失河、陇，悉为吐蕃羁属，部数千户，辄置令，岁督丝絮。至是犹上天宝所赐诏书。皋处其众於维、霸等州，赐牛、粮，治生业。立悉等入朝，差赐官禄。於是松州羌二万口相踵入附。立悉等官刺史，皆得世袭，然阴附吐蕃，故谓之"两面羌"。

○西女

西女国，在葱岭之西。其俗与东女略同，种皆女子。多珍货，附拂菻君长，岁遣男子配焉。俗产男子不举。唐贞观八年，朝贡使至。

○吐火罗

吐火罗，一名土壑宜，後魏时吐呼罗国也，隋时通焉。都葱岭西五百里，在乌浒河南，即妫水也。与挹怛杂居。胜兵十万人，皆习战。俗奉佛，多男，少妇人，故兄弟通室。妇人五夫，则首戴五角，十夫戴十角。男子无兄弟者，则与他人结为昆季，方始得妻，不然终身无妇矣。生子属其长兄。被服、文字与于阗略同。城北有玻璃山，南崖穴中有神马，国人每牧马於其侧，时产名驹，皆汗血焉。其北界则汉时大宛之地，南去旧国千七百里，东去瓜州六千七百里。大业中遣使来贡。唐初，属西突厥。高宗永徽初，遣使献大鸟，高七尺，其色元，足如驼，鼓趐而行，日三百里，能啖铁，夷俗谓驼鸟。龙朔元年，吐火罗置州县，使王名远进《西域图记》，并请于阗以西，波斯以东十六国分置都督府，及州八十、县一百、军府一百二十六，仍於吐火罗立碑以纪圣德，帝从之。开元、天宝间，数献马、骡、异药、乾陀婆罗二百品、红碧玻璃，乃册其君骨咄禄顿达度为吐火罗叶护、挹怛王。其後邻胡羯师谋引吐蕃攻吐火罗，於是叶护失里忙伽罗丐安西兵助讨，帝为出师破之。乾元初，与西域九国发兵为天子讨贼，肃宗诏隶朔方行营。

○劫国

劫国，隋时闻焉，在葱岭中，西与南俱与赊弥国界接，西北至挹怛国，去长安万二千里。有户数万。气候热，有稻、麦、粟、豆、羊、马，出洛沙、青黛。婚姻同突厥。死亡弃於山。唐武德二年，遣使贡宝带、金锁、玻璃、水精杯各一，玻璃四百九十枚，大者如枣，小者如酸枣。

○僰罗埳罗

陀罗伊，罗隋时闻焉，在乌荼国北，大雪山坡上。缘梯登山，接七百梯方到其国。

○越底延

越底延国，隋时闻焉，治辛头河北，南至婆罗门国三千里，西北至赊弥国千馀里，东北至瓜州五千四百里。其王婆罗门种类。户数万。有弓、矢、刀槊、皮甲。国法不杀人，重罪流，轻者杖。国无课税。其俗事佛，书同婆罗门。王及庶人翦髪，衣锦袍，不开缝，贫者衣白叠；妇人为髻，衣裙衫，帔长巾。俗清洁。气候温，多稻，有羊、马，多牛。出鍮石、诃黎勒、石蜜、麖皮、细叠。

○大食

大食，唐永徽中，遣使朝贡云。其国在波斯之西。或云："初有波斯胡人，若有神助，得刀杀人，因招附诸胡，有胡人十一来，据次弟摩首受化为王。此後众渐归附，遂灭波斯。又破拂菻及婆罗门城，所当无敌。兵众有四十二万。有国以来三十四年矣。初王已死，次传第一摩首者，今王即是第三。其王姓大食。其国男夫鼻大面长，瘦黑多须鬓，以婆罗门，妇女多端丽。亦有文字，与波斯不同。出驼、马、驴、骡、羖羊等。土多砂石，不堪耕种，无五榖，唯食驼、象等肉，破波斯、拂菻，始有米面。敬事天神。"又云："其王尝遣人乘船，将衣粮入海，经涉八年，未极西岸。於海中见一方石，石上有树，枝赤叶青，树上总生小儿，长六七寸，见人不语而皆能笑，动其手脚，头着树枝，人摘取，入手即乾黑，其使得一枝还，今在大食王处（杜还《经行记》云："一名亚俱罗，其大食王号暮门，都此处。其士女瓌伟壮大，衣裳鲜洁，容止闲丽。女子出门，必拥蔽其面。无问贵贱，一日五时礼天，食肉作斋，以杀生为功德。系银带，佩银刀，断饮酒，禁音乐。人相争者，不至殴击，又有礼堂，容数万人。每七日，王出礼拜，登高为众说法，曰："人生甚难，天道不易，奸非劫窃，细行谩言，安己危人，欺贫虐贱，有一於此，罪莫大焉。凡有征战，为敌所戮，必得生天，杀其敌人，获福无量。"率上禀化，从之如流。法唯从宽，葬唯从俭。郛郭之内，里閈之中，土地所生，无物不有，四方辐辏，万货丰贱，锦绣珠贝，满於市肆。驼马驴骡，充於街巷，刻石蜜为庐舍，有似中国宝轝。每至节日，将献贵人琉璃器皿、鍮石瓶钵，盖不可算数。粳米白面，不异中华。其果有偏桃人、千年枣。其蔓菁根大如斗而圆，味甚美。馀菜亦与诸国同。蒲萄大者如鸡子，香油贵者有二：一名耶塞蔓，一名没回（女甲反）师。香草贵者有二：一名查塞菶（蒲孔反）。一名梨芦茇。绫绢机杼，金银匠、画匠、汉匠起作画者，京兆人樊淑、刘泚織絡者，河东人乐〈阝睘〉、吕礼。又以橐驼驾车。其马，俗云西海滨龙与马交所产也，腹肚小，脚腕长，善者日走千里。其驼小而紧，背有孤峰，良者日驰千里。又有驼鸟，高四尺以上，脚似驼蹄，颈项胜得人骑行五六里，有卵大如三升。又有荠树，实如夏枣，堪作油，食除瘴。其气候温，土地无冰雪。人多疟痢，一年之内，十中五死。今吞灭四五十国，皆为所役属，多分其兵镇守。其境尽於西海焉。"又云："米禄国在亚梅国西南七百馀里。胡姓米者，兹士人也。其城方十五里，用铁为城门，城中有盐池，又有两所佛寺。其境东西百四十里，南北百八十里，村栅连接，树木交映，四面合匝，摠是流沙，南有大河，流入其境，分渠数百，灌溉一州。其土沃饶，其人净洁。墙宇高厚，市廛平正。木既雕刻，土亦绘画。又有细软叠布，羔羊皮裘，估其上者，直银钱数百。果有红桃、白柰、遏白、黄李，瓜大者名寻支，十馀人飡一颗辄足。越瓜长四尺以上。菜有蔓菁，萝卜、长葱、颗葱、芸薹、胡芹、葛蓝、单达、茴香、英薤、瓠芦，尤多蒲萄。又有黄牛、野马、水鸭、石鸡。其俗以五月为岁首，每岁以画缸相献。有打球节、秋千节，其大食东道使镇於此。从此至西海以来，大食、波斯参杂居止。其俗礼天，不食自死肉及宿肉，以香油涂髪。"又云："苦国在大食西界，周回数千里。造屋兼瓦，垒石为壁。米榖殊贱，有大川东流入亚俱罗，商客籴此粜彼，往来相继，人多魁梧，衣裳宽大，有似儒服。其苦国有五节度，有兵马一万以上，北接可萨突厥，可萨北又有突厥，足似牛蹄，好啖人肉）。"开元初，复遣使献马、钿带，谒见不拜，有司将劾之，中书令张说谓殊俗慕义，不可寘於罪。元宗赦之。使者又来，辞曰："国人止拜天，见王无拜也。"有司切责，乃拜。十四年，遣使苏黎满献方物，拜果毅，赐绯袍、带。或曰大食族中有孤列种，世酋长，号白衣大食。种有二姓：一曰盆尼末换，二曰奚深。有摩诃末者，勇而智，众立为主。辟地三千里，克夏腊城。传十四世至末换，杀兄伊疾自王，下其忍。有呼罗栅木鹿人并波悉林将讨之，徇众曰："助我者，皆黑衣。"俄而众数万，即杀末换，求奚深种孙阿蒲罗拔为王，更号黑衣大食。蒲罗死，弟阿蒲恭拂立。至德初，遣使者朝贡。代宗取其兵平两京。阿蒲恭拂死，子迷地立。死，子栖立。牟栖卒，弟诃论立。。贞元时，与吐蕃相攻，吐蕃岁西师，故鲜盗边。十四年，遣使者含珪、乌鸡、沙北三人朝，皆拜中郎将，赉遣之。宋乾德四年，僧行勤游西域，因赐王书以招怀之。开宝元年，遣使来朝贡。四年，又贡方物，以其使李诃末为怀化将军，特以金花五色绫纸写官诰以赐。是年，本国及占城，闍婆又致贡物於李煜，煜不敢受，遣使来上，因诏今後勿以为献。六年，遣使来贡方物。七年、九年，皆遣使入贡。太平兴国二年，遣使贡方物。其从者目深体黑，谓之昆仑奴。诏赐其使袭衣、器币，从者缣帛有差。四年，复有朝贡使至。雍熙二年，国人花茶复来献花绵，越诺、拣香、白龙脑、白沙糖、蔷薇水、琉璃器。淳化四年，又遣其副蕃长李亚勿来贡。其国舶主蒲希密至南海，以老病不能诣阙，乃以方物附亚勿来献，希密进象牙、乳香、镔铁、红丝吉贝、五色杂花蕃锦、白越诺、琉璃瓶、无名异、蔷薇水等，诏赐希密敕书、锦袍、银带、束帛以答之。至道元年，其國舶主蒲押陁黎齎蒲希密表献白龙脑，腽肭脐、龙盐、眼药、白沙糖、千年枣、五味子、偏桃、蔷薇水、乳香山子、蕃锦、驼马褥面、白越诺，引对於崇政殿，译者代奏云："父蒲希密因缘射利，泛舶至广州，逮今五稔未归。母令臣远来寻访，昨至广州见之。具言前岁蒙皇帝圣恩，降赦书赐以法锦袍、紫绫缠头、间涂金银凤瓶一对、绫绢二十疋。今令臣奉章来谢，以方物致贡。"太宗因问其国，对云："与大秦国相邻，为其统属。今本国所管之民，裁及数千，有都城界山海间。"又问其山泽所出，对云："唯犀、象、香药。"问犀、象以何法可取，对云："象用象媒诱致，渐以大绳羁縻之耳；犀则使人升大树操弓矢，伺其至，射而杀之，其小者不用弓矢，可以捕获。"上赐以袭衣、冠带、被褥等物，令阁门宴犒讫，就馆，延留数月遣回；降诏答赐蒲希密黄金，准其所贡之直。三年二月，又与宾同陇国使来朝。咸平二年，又遣判官文戍至。三年，舶主陀罗离遣使穆吉鼻来贡。吉鼻还，赐紘罗离诏书并器服鞍马。六年，又遣使婆钦罗三摩尼等，对於崇政殿，持真珠以进。自云离国日诚愿得瞻威颜即献此，乞不给回赐。真宗不欲违其意，俟其还，优加恩赉。景德元年，又遣使来，时与三佛齐、蒲端国使并在京师，会上元馆镫，皆赐钱纵其宴饮。其年秋，蕃客蒲加心至。四年，又遣使同占城使来，优加馆饩之礼，许遍至苑囿寺观游览。太中祥符元年十月，车驾东封，紘婆离上言愿执方物赴泰山，从之。自国初以来数入贡，路繇沙州，涉夏国，抵秦州。乾兴初，赵德明请道其国中，不许。至天圣元年来贡，恐为西人钞掠，乃诏自今取海路繇广州至京师。至和、嘉祐间，四贡方物。最後以其首领蒲沙乙为武宁司阶。每入贡，朝廷视其物多寡加赐答之，以进奉蕃官为郎将。熙宁中，其使辛押陀乞统察蕃长司公事，诏广州裁度。又进钱银助修广州城，不许。六年，都蕃首保顺郎将蒲陀婆离慈表令男麻勿奉贡物，乞以自代，而求为将军，诏但受麻勿郎将。其国部属各异名，故有勿巡，有陀婆离，有俞卢和地，有麻囉拔等国，然皆冠以大食。勿延所贡，又有龙脑、兜罗绵、球锦襈、番花簟，紘婆有金饰寿带、连环臂钩、数珠之属。政和中，横州士曹蔡蒙休押伴其使入都，沿道故滞留，强市其香药不偿直。事闻，诏提点刑狱置狱推治，因诏自今蕃夷入贡，并选承务郎以上清强官押伴，按程而行，无故不得过一日，乞取贾市者以自盗论。其国在泉州西北，自泉州发船四十馀日至蓝里博易，住冬。次年再发，顺风六十馀日方至其国。本国所产，多运载与三佛齐贸易，商贾转贩，以至中国。其国雄壮，其地广袤，民俗侈丽，甲於诸蕃。天气多寒，雪厚二三尺，故贵毡毯。国据诸蕃冲要。其王锦衣玉带，蹑间金履，朔望则戴百宝纯金冠。其居以玛瑙为柱，绿甘为壁，水晶为瓦碌，石为砖，活石为灰，帷幕之属，悉用百花锦。官有丞相、太尉，各领兵马二万馀人。马高七尺，士卒骁勇。民居屋宇与中国同，但瓦则以薄石为之。市肆諠譁，金银绫锦之属，种种而聚。技巧咸精。建炎三年，张浚奏大食国遣使进奉珠玉宝贝等物，已至熙州，上宣谕曰："大观、宣和间，茶马之政废，川茶不以博马，惟市珠玉，故马政浸缺，武备不脩，致胡虏乱华，危弱之甚。今若复捐数十万缗贸易无用珠玉，曷若惜财以养战士？宜以礼赠贿而谢遣之。"乃诏张浚，并不得受，量度支赐以答远人之意。绍兴元年、六年，俱以船舶入贡。乾道四年，进贡方物。初遣使赍宝贝、象牙、乳香等入贡，舟至占城为所夺，诉於福建市舶，上令以礼遣回。开禧间遣使入贡。

○拂菻

拂菻国南东至灭力沙，北至海，皆四十程。西至海三十程。东自西大食及于阗、回纥、达靼青唐，乃抵中国。历代未尝朝贡，至宋元丰四年十月，其王灭力沙灵改撒始遣大首领你厮都令厮孟判来献鞍马、刀剑、真珠，言其国地甚寒，土屋无瓦。产金、银、珠、胡锦、牛、羊、马、独峰驼、梨、杏、千年枣、巴榄、粟、麦，以蒲萄酿酒，乐有箜篌、胡琴、小筚篥、偏鼓。王服红黄衣，以金线织丝布缠头，岁三月则诣佛寺，坐红床，使人舁之。贵人如王之服，或青绿、绯白、粉红、紫褐，并缠头跨马。城市田野皆有首领主之，每岁为夏秋两得俸，给金、钱、锦、榖、帛，以治事大小为差。刑罚罪轻者杖数百，重者至二百，大罪则盛以毛囊投诸海。不尚斗战，邻国小有争，但以文字往来相诘问，事大亦出兵。铸金银为钱，无穿孔，面凿弥勒佛，皆为王名。禁民私造。元祐六年，其使两至，诏刖赐其王帛二百疋、白金饼、对衣、金束帶。

按：《唐史》有拂菻国，以为即古大秦也。然大秦自後汉始通中国，历晋、唐贡献不废，而宋四朝史《拂菻传》，则以为其国历代未尝朝贡，至元丰时始遣使入献方物。今以二史、两《拂菻传》参之，唐传言其国西濒大海，宋传则言西至海尚三十程，而馀界亦龃龉不合。土产风俗亦不同，恐是其名偶同而非大秦也。今故以唐之拂菻附入大秦，而此拂菻自为一国云。

○邈黎

邈黎国，宋元祐四年，般次冷夷、四抹粟迷等，赍于阗国黑汗王并本国王表章来，有司以其国未尝入贡，请视于阗条式，从之。








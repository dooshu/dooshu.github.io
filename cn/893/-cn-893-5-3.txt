东海有勇妇





原注：代《关中有贞女》。

按《晋书》：《关东有贤女》乃《鼙舞》旧曲五篇之一，其辞已亡。“关中有贞女”当是“关东有贤女”之讹。



梁山感杞妻，恸哭为之倾。[一]金石忽暂开，[二]都由激深情。东海有勇妇，何惭苏子卿。[三]学剑越处子，[四]超腾若流星。捐躯报夫仇，万死不顾生，[五]白刃耀素雪，苍天感精诚。十步两躩跃，三呼一交兵。斩首掉国门，蹴踏五藏行。豁此伉俪愤，[六]粲然大义明，北海李使君，[七]飞章奏天庭。[八]舍罪警风俗，流芳播沧、瀛。[九]名在列女籍，[十]竹帛已光荣。[十一]淳于免诏狱，汉主为缇萦。[十二]津妾一棹歌，脱父于严刑。[十三]十子若不肖，不如一女英。豫让斩空衣，[十四]有心竟无成。要离杀庆忌，壮夫所素轻。妻子亦何辜，焚之买虚声。[十五]岂如东海妇，事立独扬名。

[一]《列女传》：齐杞梁，殖之妻。庄公袭莒，殖战而死。无子，内外皆无五属之亲。既无所归，乃枕其夫之尸于城下而哭，内诚动人，道路过者莫不为之挥涕。十日，而城为之崩。曹植诗乃云：“杞妻哭死夫，梁山为之倾。”与《列女传》诸书所载殊异。太白用梁山事，盖本之曹诗也。



[二]《后汉书》：“精诚所加，金石为开。”



[三]苏子卿无报仇杀人事。以此相拟，殊非伦类。按曹植《精微篇》：“关东有贤女，自字苏来卿。壮年报父仇，身没垂功名。”是知“苏子卿”乃“苏来卿”之误也。



[四]越有处子，出于南林，善剑术。详见四卷《结客少年场》注。



[五]《史记》：“瞋目张胆，出万死不顾一生之计。”



[六]《左传》：“己不能庇其伉俪而亡之。”杜预注：“伉，敌也。俪，耦也。”孔颖达曰：“伉俪者，言是相敌之匹耦。”



[七]李邕为北海太守，世称李北海。所谓“北海李使君”，疑即其人也。



[八]《后汉书》：“遂作飞章以被于臣。”



[九]沧瀛，谓东方海隅之地。又沧州，景城郡；瀛州，河间郡；与青州北海郡相邻近，似谓其声名播于旁郡也。



[十]曹植诗：“名在壮士籍。”



[十一]《求自试表》：“名称垂于竹帛。”吕延济注：“古无纸，史书皆书竹帛。”陆机诗：“竹帛无所宣。”李周翰注：“竹帛，谓史籍也。”古人书于竹简及素帛。



[十二]《汉书》：齐太仓令淳于公有罪当刑，诏狱逮系长安。淳于公无男，有五女，当行，会逮，骂其女曰：“生子不生男，缓急非有益也。”其少女缇萦，自伤悲泣，乃随其父至长安，上书曰：“妾父为吏，齐中皆称其廉平，今坐法当刑。妾伤夫死者不可复生，刑者不可复属，虽后欲改过自新，其道无由也。妾愿没入为官婢，以赎父刑罪，使得自新。”书奏，天子悲怜其意，遂下令除肉刑。



[十三]《列女传》：赵津女娟者，赵河津吏之女也。赵简子南击楚，与津吏期。简子至津，吏醉卧不能渡。简子欲杀之，娟曰：“妾父闻主君来渡不测之水，恐风波之起，水神动骇，故祷九江三淮之神，供具备礼，御厘受福。不胜巫祝杯酌余沥，醉至于此。君欲杀之，妾愿以鄙躯易父之死。”简子曰：“非女子之罪也。”娟曰：“主君欲因其醉而杀之，妾恐其身之不知痛，而心不知罪也。若不知罪而杀之，是杀不辜也。愿醒而杀之，使知其罪。”简子曰：“善。”遂释不诛。简子将渡，用楫者少一人，娟攘袂操楫而请。中流为简子发《何激》之歌，其词曰：“升彼阿兮而观清，水扬波兮杳冥冥。祷求福兮醉不醒，诛将加兮妾心惊，罚既释兮渎乃清。妾持楫兮操其维，蛟龙助兮主将归，呼来渡兮行勿疑。”简子大悦，以为夫人。



[十四]《战国策》：豫让始事范中行氏而不悦，去而就智伯，智伯宠之。及三晋分智氏，赵襄子最怨智伯，而将其头以为饮器。豫让曰：“士为知己者死，女为悦己者容。吾其报智氏之仇矣。”乃变姓名为刑人，入宫涂厕，欲以刺襄子。襄子如厕，心动，执问涂者，则豫让也，刃其扜曰：“欲为智伯报仇。”赵襄子曰：“义士也。”卒释之。豫让又漆身为厉，灭须去眉，自刑以变其容，又吞炭为哑，变其音。居顷之。襄子当出，豫让伏所当过桥下，襄子至桥而马惊，襄子曰：“此必豫让也。”使人问之，果豫让。襄子曰：“豫子之为智伯，名既成矣，寡人舍子，亦已足矣。子自为计。”使兵环之。豫让曰：“臣闻明主不掩人之义，忠臣不爱死以成名，今日之事，臣故伏诛。然愿请君之衣而击之，虽死不恨。”襄子义之，使使者持衣与豫让。豫让拔剑三跃，呼天击之，曰：“可以报智伯矣!”遂伏剑而死。



[十五]《吴越春秋》：吴王既杀王僚，又虞庆忌之在邻国。要离乃与子胥见吴王曰：“臣，国东千里之人，细小无力，迎风则僵，负风则伏。大王有命，臣敢不尽力。大王患庆忌乎?臣能杀之。”王曰：“庆忌之勇，世所闻也。今子之力不如也。”要离曰：“臣能杀之。臣诈以负罪出奔，愿王戮臣妻子，断臣右手，庆忌必信臣矣。”要离乃诈得罪出奔。吴王取其妻子，焚弃于市。要离奔诸侯而行，怨言以无罪闻于天下。遂如卫求见庆忌。庆忌信其谋，拣练士卒，遂之吴。将渡江，于中流，要离力微，坐于上风，因风势以矛钩其冠，顺风而刺庆忌。庆忌顾而挥之，三捽其头于水中，乃加于膝上：“嘻嘻哉，天下之勇士也!乃敢加兵刃于我!”左右欲杀之，庆忌止之曰：“此是天下勇士，可令还吴，以旌其忠。”于是庆忌死。要离渡至江陵，愍然不行，曰：“杀吾妻子以事吾君，非仁也。为新君而杀故君之子，非义也。贪生弃行，非勇也。夫人有三恶以立于世，何面目以视天下之士?”遂投身于江。从者出之，要离曰：“吾宁能不死乎!”乃自断手足，伏剑而死。



黄葛篇黄葛生洛溪，[一]黄花自绵幂。[二]青烟蔓长条，缭绕几百尺。闺人费素手，采缉作絺绤。[三]缝为绝国衣，[四]远寄日南客。苍梧大火落，[五]暑服莫轻掷。此物虽过时，是妾手中迹。[六]

[一]葛草，延蔓而生，引长二三丈，其叶有三尖，如枫叶而长，面青背淡，茎亦青色。取其皮沤练作丝，以为絺绤。谓之黄葛者，是取既成絺绤之色而名之，以别于蔓草中之白葛、紫葛、赤葛诸名，不致相混耳。七、八月开花成穗，累累相承，红紫色。古《前溪歌》：“黄葛结蒙笼，生在洛溪边。”



[二]葛花红紫，而此云“黄花”，恐误。绵幂，密而相覆之意。



[三]《小尔雅》：“葛之精者曰絺，粗者曰绤。”



[四]谢惠连诗：“裁用笥中刀，缝为万里衣。”《汉书》：“及使绝国者。”颜师古注：“远绝之国，谓声教之外。”



[五]《汉书·地理志》：苍梧郡，武帝元鼎六年开，日南郡，故秦象郡，武帝元鼎六年开，更名，俱属交州。颜师古注：日南，言其在日之南，所谓开北户以向日者。《旧唐书》：汉武帝开百越，于交趾郡南三千里置日南郡。唐时所谓日南郡，即梧州也，去西京一万二千四百余里，去东京一万一千五百余里。所谓苍梧郡，即梧州也。去西京五千五百里，去东京五千一百里，俱属岭南道。《诗·国风》：“七月流火。”《毛传》曰：“火，大火也。”《郑笺》曰：“大火者，寒暑之候也。火星中，而寒暑退。”《朱传》曰：“火，大火，心星也。以六月之昏，加于地之南方，至七月之昏，则下而西流矣。”



[六]末四句即《周南·葛覃》“服之无斁”意也。






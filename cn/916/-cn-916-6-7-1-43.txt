【黑帝】

〖三章〗

白日短。玄夜深。招摇转。移太（乐府作大。）阴。霜钟鸣。冥陵起。星回天。月穷纪。

听严风。来不息。望玄云。黝无色。曾冰烈。（《齐书》、乐府作冽。）积羽幽。飞雪（《齐书》、乐府并作云。）至。天山侧。关梁闭。方不巡。合国吹。飨蜡宾。统（《齐书》、乐府并作充。）微阳。究终始。百礼洽。万祚（《齐书》、乐府并作万观。）臻。（○南《齐书》乐志。《乐府诗集》三。《诗纪》六十三。）


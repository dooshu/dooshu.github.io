程伟元续《红楼梦》自九十回至百二十回书后

《红楼梦》一书，曹雪芹虽有志于作百二十回，书未告成即逝矣。诸家所藏抄本八十回书，及八十回书后之目录，率大同小异者。盖因雪芹改《风月宝鉴》数次，始成此书。抄家各于其所改前后第几次者，分得不同，故今所藏诸稿未能划一耳。

此书由来非世间完物也，而伟元臆见，谓世间当必有全本者在，无处不留心搜求，遂有闻故生心思谋利者，伪续四十回，同原八十回抄成一部，用以绐人。伟元遂获赝鼎于鼓担，竟是百二十回全装者，不能鉴别燕石之假，谬称连城之珍。高鹗又从而刻之，致令《红楼梦》如《庄子》内外篇，真伪永难辨矣。不然即是明明伪续本，程高汇而刻之，作序声明原尾，故意捏造以欺人者，斯二端无处可考。但细审后四十回，断非与前一色笔墨者，其为补著无疑。

作《后红楼梦者》随出，袭其故智，伪称雪芹续编，亦以重价购得三十四回全璧。犹恐世人不信，伪撰雪芹母札，以为确证。殊不合理，所谓欲盖弥彰矣。余另有书后细论其不合理处，载在此篇之后，深叹其前做俑而后效颦也。

此四十回，全以前八十回中人名事务，苟且敷衍，若草草看去，颇似一色笔墨。细考其用意不佳，多杀风景之处，故知雪芹万不出此下下也。

观前五十六回中，写甄家来京四个女人见贾母，言甄宝玉情性并其家事，隐约异同。是一是二，令人真假难分，斯为妙文。后宝玉对镜做梦云云，明言真甄假贾，仿佛镜中现影者。讵意伪续四十回家，不解其旨，呆呆造出甄、贾两玉，相貌相同性情各异，且与李绮结婚。则同贾府严成二家，嚼蜡无味。将雪芹含蓄双关极妙之意，荼毒尽矣。吁，雪芹用意，岂惟至五十六回而始发哉？其于第二回贾雨村与冷子兴言，其在金陵甄家处馆时，见甄宝玉受责呼姐妹止痛，及惟怜爱女儿情性等语，已先为贾宝玉写照矣。伪续之徒，岂得梦见。

再贾母王夫人皆极慈爱儿女之人，偏要写为贾母忙办宝玉宝钗姻事，遂忘黛玉重病至死，永不看问。且言若是他心里有别的想头，成了什么人了呢？我可是白疼了他了云云。此岂雪芹所忍作者？

王夫人因惜春非亲生女，有忙事遂将惜春略过云云。似此炎凉之鄙，又岂雪芹所忍作者？

贾政者，前卷极称之人也。竟写为作外官糊涂无能，不善管家人长随，遂至声名狼藉，侥幸得轻参而回云云。又岂雪芹所忍作者？

和尚送通灵宝玉来，口口声声要一万银子，剌剌不休。虽系假话，甚觉贫俗可厌。

黛玉屡写病已垂危不起，随后同众而出，数回一辙。

妙玉走火入魔，潇湘馆鬼哭等处，皆大杀风景。

结束贾雨村归结红楼梦，愈蛇足无谓。

呜呼，此谓为雪芹原书，其谁欺哉？四十回中似此恶劣者，多不胜指，余偶摘一二则论之而已。且其中又无若前八十回中佳趣，令人爱不释手处。诚所谓一善俱无、诸恶备具之物。迺用之滥竽于雪芹原书，苦哉，苦哉！






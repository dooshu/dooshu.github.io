○留總兵劉綎征播疏 【 劉綎征播】

臣看得將兵者期於戡定禍亂。不嫌疵纇將將者要在鼓舞豪傑。無妨顛倒。綎將家子也。其父顯稱時名將。功名著於蜀中。綎結髮從戎。屢經戰陣。征播之役。特奉專遣。上以報國。下以承家。綎所宜竭蹶而趨。宜何如其急者。而遷延道路數月方來。責以逗遛。即置之於理。亦不為過。乃　陛下猶念其東征之勞。榮以南遷之命。議者謂處之尚輕是矣。顧綎武人也。連年東征西討。動必及之。若謂天下有變。一日不可少此人者。遂矜而自功。淹速自便。於人情亦有之。即在事諸臣。亦以為似巳不可使者。維時臣亦薄之。直以吳廣未至。例須留之候代。乃自其候代以後。而人又多言其可用也。以為可用者有二。□頗驕為所養多奇材劍客後來平□功□首也其一謂綎父子久在蜀中。即蜀人與播人頗憚其威名。今當平播亦不可少。其一謂綎未改南以前。其氣頗盈。將驕卒惰。兵家所忌。必不可用。自改南以後。懼失事機。又懼蹈危機。恐損功名。又恐犯議論。乃悔前慮後。冀一當逆酋。而盡洗生平之為快。葢前此使功今且使過皆不可少也。臣頗是其言。比臣至渝。見綎。察其卒伍器械頗多精利。似留心者。既進而與之深言。諭以留用之意。綎乃感激嗚咽。為半生驅馳頗效微勞。今不自意。被不美之名以去。誠得一當逆酋。願食其肉寢其皮。以間執人言。而少雪官謗。死無所恨。臣乃知綎果可用也。夫天下之將才多矣。亦何必綎。顧綎有可用之才。又有效用之志。且川省邊播。分東南二路。得二大將分管進兵。成功尤易。則綎亦曷可不留。顧臣又有說焉。即此疏令劉將軍見之且喜且懼御將亦不可無文也綎欲效用而臣不留。則臣負綎。臣既巳留綎。而綎不能為臣了播事。則綎又負臣。臣負綎猶可。綎負臣且令臣負國。此不可之大者也。


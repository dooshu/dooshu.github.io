○请於太原添兵备状

右，缘け没斯等本国残破，未有所归，逗留塞上，今已岁周。虽近有恩赐，喻其归还，然本蕃未宁，时属寒Ё，马畜羸乏，必难首途。回鹘和好多年，忠效久著，虽在边境之内，计无侵轶之虞。臣等所虑，吐蕃变诈多端，不可测度。或谓朝廷方备北虏，未暇西防；或云け没斯招米点汗回鹘，乘此机势，谋陷丰州。缘元和十三年已曾此来，不可无备。太原兵额虽存，皆被军将放却散诸处，缓急点集至难。臣等商量，请发陈许步军三千人，郑滑步军三千人，令至太原屯集。如北边有警，则大同军正当贼路，足应事机。如河西有虞，便令取岚石路过河，至亦近便。况两道人心忠义，征发不难，只如一年防秋，无所损费。臣等询於物议，皆愿有此堤防，伏惟圣明，特赐允纳。


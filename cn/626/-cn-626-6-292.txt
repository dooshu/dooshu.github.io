冯尚书琦三十八首

【送张伯任都谏阅视固原】

壮士常慷慨，懦夫多局促。

男儿志万里，取别无踯躅。

念从去年秋，虏骑公南牧。

关门日以开，胡行一何速。

鼓声郁不发，将士并杀戮。

莽莽洮河间，系虏相随属。

朝为汉边民，暮为胡地仆。

生者长不归，死者填谿谷。

氛祲高逾陇，声势远窥蜀。

至尊日忧劳，臣子幸不辱。

大臣亲行边，主将新分竹。

比闻捷书来，破虏河湟曲。

貔貅气始振，豺狼怒犹蓄。

古来忌小胜，兵事多反覆。

凯歌未盈耳，疮痍尚在目。

军有三日粮，民无五月谷。

中原疲转输，吾意忧心腹。

天子命近臣，分道临荒服。

兹行实特简，何以效芹曝。

君看和亲事，利害如转毂。

即令边衅开，安知不为福。

要挟伐虏谋，掎角联番族。

朝议省牵制，文法罢羁束。

匈奴断右臂，汉将窥左足。

岂无金城略，当如贾生哭。

国耻犹未雪，长歌仍击筑。

【送钟淑濂给谏阅视上谷】

晨发青琐闱，暮出居庸道。

长风吹大漠，万里白浩浩。

维时上谷塞，未有匈奴扰。

庙略屈群策，边事藉三表。

金缯岁出塞，玄黄日在皂。

我宁求宛马，虏遂厌吴缟。

岂不练士卒，岂不筑城堡。

甲胄不御冬，樵苏难宿饱。

尖丁及养马，饮泣无昏晓。

请观郭西田，颇亦宜粳稻。

幕府锸如云，私田迹如扫。

胡雏岂甥舅，汉女为妻嫂。

嫁女与汉人，不如与胡好。

胡人饶赐予，汉人色枯槁。

古来限华夷，为禁苦不蚤。

关西顷澒洞，朝议思征讨。

王师久不出，此事难草草。

蜂虿亦有毒，长木无不摽。

汉过固不先，虏情信难保。

武事有声容，边吏工文藻。

群飞高刺大，两目视众鸟。

简书伊可畏，官事未易了。

之子匡世姿，风采实矫矫。

归来报明主，一一陈所抱。

如有英雄人，无使行间老。

【壬辰书事赠别钟淑濂张伯任】

世事亦何常，惨舒递相荡。

今日非昨日，回首一惆怅。

圣人久在宥，君子始用壮。

漫同贾生哭，实恃汉文量。

日月岂不照，雷霆未敢抗。

其日风尘昏，黄云自飞飏。

侍臣尽改服，缇骑纷持杖。

矫矫山阴公，尺牍还内降。

庭蓄留侯策，帝厌王陵戆。

赤舄将去国，白麻别命相。

省垣及选部，一时尽屏放。

就中谁最贤，钟张尤倜傥。

两生躯干小，气欲排峦嶂。

新从上谷来，胆落临边将。

豺狼尽已屏，藜藿谁敢傍。

古来直节士，大半投炎瘴。

至尊多优容，忍使居一障。

视汝舌尚在，幸汝身无恙。

莫忘国士遇，宁同庶人谤。

所惜正士去，满朝气凋丧。

从兹天厩马，静立含元仗。

居然言路塞，兼虞祸机酿。

傅言半疑信，蓄意多观望。

稽首辞九庙，尚欲徼灵贶。

国本苟不摇，宁使臣言妄。

謇予非诤臣，执经侍帷帐。

吏隐类方朔，谏说慕袁盎。

威颜尚不接，肝胆终难谅。

知无匡世资，三山行将访。

【世用索五十诗感时念别言咏斯章并寄直卿伯桢】

元化一何速，汝年遂半百。

余最小弱弟，头颅亦已白。

身世忽欲老，日月弥堪惜。

往时阶下树，历落数十尺。

以兹生感叹，岂更堪离析。

忆昔入词林，及汝共朝夕。

欢言如醇酒，终不废药石。

中夜尚杯酌，盛夏咸袒裼。

惊心问疾病，握手论干鬲。

一朝忽分携，万事俱陈迹。

南浦送客处，俨然遽为客。

往时我送人，衣冠竟长席。

今日君送我，双骑长安陌。

昔如满树花，万点临阶赤。

今如一片叶，万里随流碧。

欢敢望当年，别亦非畴昔。

音徽虽已远，往事颇历历。

曾公陟宫端，王郎为冏伯。

勋业当及时，努力相鞭策。

垂天忆大鹏，避风感六鶂。

出处不同行，意固各有适。

寄言凤池侣，无羡林间翮。

【观灯篇】

帝握千秋历，天开万国欢。

莺花周正月，灯火汉长安。

长安正月旋玑正，万户阳春布天令。

新岁风光属上元，中原物力方全盛。

五都万宝集燕台，航海梯山人贡回。

白环银瓮殊方至，翡翠明珠万里来。

薄暮千门凝瑞霭，当天片月流光彩。

十二楼台天不夜，三千世界春如海。

万岁山前望翠华，九光灯里簇明霞。

六宫尽罢鱼龙戏，千炬争开菡萏花。

六宫千炬纷相似，星桥直接银河起。

赤帝真乘火德符，玉皇端拱红云里。

灯烟散入五侯家，炊金馔玉斗骄奢。

桂烬兰膏九微火，珠帘绣幌七香车。

长安少年喜宾客，驰骛东城复南陌。

百万纵博输不辞，十千沽酒贫何惜。

夜深纵酒复征歌，归路曾无醉尉诃。

六街明月吹笙管，十里香风散绮罗。

绮罗笙管春如绣，穷檐蔀屋寒如旧。

谁家朝突静无烟，谁家夜色明于画。

夜夜都城望月新，年年郡国告灾频。

愿将圣主光明烛，普照冰天桂海人。

【古意】

南为鹞，北为鹰，侧目下视烟光凝。

梁间燕雀何足问，鹏雏不敢当风棱。

一夜春风春草绿，纵化为鸠犹带目。

九霄翮铩气不折，独敛霜拳向空谷。

炙手自热君自寒，批鳞容易骑虎难。

山中猛虎犹自可，江上短狐射杀我。

【结交行怀于穀山年伯兼讯侯将军】

呜呼！结交难结心，无论廊庙及山林。

下里浮沉世事浅，中朝出入人情深。

二十年来与公厚，倒屐倾筐无不有。

亹亹清谈曲席前，沉沉夜酌疏钟后。

有时联骑游郊衢，谁相从者葛与朱。

侯生亦自有侠骨，酒酣击缶歌呜呜。

远从京华望丘壑，迥如樊笯思寥阔。

一朝客散长安邸，千林万点从风落。

朱君窜，葛君死，贵阳老将亦归里。

齐鲁天青两少微，并驱中原与公耳。

尚书舄学士鱼，岁云暮矣公何如。

安得朝廷新事少，渐看社稷旧人疏。

公别长安能几载，故侣心期复谁在。

里中何人与同调，公近岱宗仆近海。

丈夫岂必长垂绅，羡公有笔如获麟。

城边黄石应知我，海上青山不负人。

问余山中何所有，冶湖一曲竹十亩。

有山有水复有酒，公能命驾一来否？

【燕然行】

石粼粼，草斑斑，边城五月如秋寒。

渺渺平沙几千里，天风吹暗燕然山。

燕然山下临大虏，旁有两人相对语，握手长叹泪如雨。

一人自言出门时，床头妻子牵衣啼。

桁上无襦釜无糜，君今早出何时归？

且复牴泪一慰之，投剑仰天自叹欷。

朝役镇城南，暮抵镇城下。

闻说派尖丁，复道散夷马。

已知饥寒弃原野，仓皇骨肉忍相舍。

一人欲语还嗫嚅，回头看有行人无。

一从互市不备胡，但备将军营内呼。

营内呼，何时已，君亦大从容，复欲念妻子。

奔走无小休，何暇问生死。

中夜归来且自喜，宁知明日复尔尔。

丈夫生死会有时，恨不一死骄胡垒。

仓卒有语难具陈，不敢久立当通津。

夜来同望关山月，应照关前洒泪人。

【送见素业师南还二首】

灞水遥伤别，燕山独送行。

弹珠元自误，抱玉竟谁明。

抚己虚疑梦，逢人怯问名。

报书稀不到，沾洒望神京。

别离无复道，天地意如何。

愁入征云暮，心惊飞鸟过。

忧来千虑少，归去一身多。

行止皆无策，相宽一放歌。

【秋夜】

天宇澄秋序，凉风夜色微。

为怜明月好，不掩白云扉。

远火孤村径，邻灯寒女机。

砧声欲愁绝，几处赋《无衣。

【送操江张中丞二首】

幕府前旌去，王程后命催。

六师同击楫，千队肃衔枚。

练甲含江动，雕戈挽日回。

莫将今日事，更待异时才。

地重能相借，时危敢自安。

不辞良会少，渐觉盛名难。

对月论肝胆，临风惜羽翰。

由来赠策意，非是为弹冠。

【立秋前一日载酒过懋忠】

今日良宴会，情深更起愁。

追欢还卜夜，恋别不禁秋。

萤火含风冷，灯花近雨收。

休言尊酒尽，归及细君谋。

【送懋忠使秦】

相知苦不早，相送已沾襟。

雨后初秋色，灯前欲别心。

青山经洛远，紫气入关深。

良会知何日，瑶华好嗣音。

【送周尚宝以宁夏事谪潮阳尉】

鸡肋官仍薄，羊肠路转难。

可怜秦逐客，更远楚江干。

事去空谈剑，忧来尽指冠。

潮阳碑尚在，寂寞待君看。

【送杨楚亭太史王柱山侍御外转闽蜀藩臬】

分袂俱千里，同袍尚几人。

非关劳侍从，讵合走风尘。

天尽刀州路，云迷剑水津。

莫辞今夕醉，犹对汉宫春。

【除夕】

报国当何日，辞家又一年。

薄游宁足问，微向久茫然。

万事古人后，孤灯新岁前。

明朝开左个，假寐待朝天。

【闻宁夏边报二首】

未战先行赏，君恩信是多。

何时诛仆固，终日忆廉颇。

朝士空持橐，边人自枕戈。

争传万里外，有诏下西河。

欲问盈庭议，惟当决胜才。

愿呼骠骑将，早破赫连台。

四野胡笳合，孤城羌笛哀。

夜深惊起坐，曾否驿书来。

【读杨太宰诗有感二首】

近得尚书信，殷勤问圣躬。

愧为香案吏，未觐建章宫。

寤寐思明主，安危寄令公。

皇储何日定，应待采芝翁。

拙宦终无补，浮荣空自怜。

承明难谒帝，中夜苦忧天。

受赏何颜色，蒙恩忆岁年。

将辞燕市月，归向汶阳田。

【观暨侍中园】

常侍菟裘地，停车试一过。

草凄幽砌冷，云白远山多。

过午移花影，因风听鸟歌。

小塘春水满，犹是旧恩波。

【婉儿怨戏柬敬承五首】

昨日开金屋，君恩别处新。

难将织锦意，去比浣纱人。

只自怜中妇，谁当念下陈。

嫁郎何太早，不敢怨前薪。

今夕是何夕，双星已渡河。

人间悲织素，天上怅停梭。

春色帘栊隔，秋风枕席多。

恐君疑妾妒，未敢问修蛾。

见说新人好，君心岂旧欢。

离愁随月满，信誓近秋寒。

缣素宁堪问，苕华半已残。

妆成郎未起，寂寞镜中看。

故剑谁相问，前鱼祇自悲。

转因辞宠日，私忆合欢时。

隔牖歌桃叶，因风泣柳枝。

啼痕还自掩，羞遣侍儿知。

不寐惊秋早，无言坐夜分。

已拚成弃妾，未忍便忘君。

形影窗前月，悲欢梦里云。

如能念畴昔，看取旧湘裙。

【寿于宗伯穀峰先生】

南省卿云近紫微，明光晓奏劝宵衣。

自从剑佩归沧海，不见鸾舆出禁闱。

一曲春湖明主赐，十年芳草故人违。

莫教绮季山中老，且为皇储定是非。

【题三娘子画像三首】

氍毹春暖锁芙蓉，争羡胡姬拜汉封。

绕膝锦晙珠勒马，当胸宝袜绣盘龙。

塞北佳人亦自饶，白题胡舞为谁娇。

青霜已尽边城草，一片梨花冷不销。

红妆一队阴山下，乱点驼酥醉朔野。

塞外争传娘子军，边头不牧乌孙马。

【七夕四首】

银汉清秋万里遥，月开妆镜桂云消。

可怜精卫空填海，不及天孙鹊驾桥。

天空露下夜如何，漫道双星已渡河。

见说人间方恤纬，可知天上欲停梭。

一水盈盈会转稀，敢从天汉问支机。

弹冠吾欲趋朝省，闻道君王已曝衣。

月明秋淡曙河微，脉脉新愁理旧机。

为问七襄何日就，西征吾欲赋《无衣。

【送公孝与下第东归三首】

万里苍烟海气通，欲从何处望东蒙。

斜风细雨长安道，赖得分携是醉中。

素衣不禁帝京尘，出郭看春已暮春。

我自倦游君未遇，杨花如雪送归人。

南浦春波照酒卮，谩将离恨托前期。

如何命驾能千里，不为临歧住少时。


○东院司徒郡夫人某氏醮词

伏闻大道垂科，元真设教，正一有祈恩之品，《河图》有谢过之文，虔告尊灵，必赐昭鉴。某氏以夙叨灵贶，擢质人寰，荷恩庥，常深戒惧。近者忽婴疾恙，未获痊平。窃恐履行立身，措情属念，有违误之过，有抵触之非；或结衅流殃，有所延注；或明星暗曜，有所照临。构此灾缠，未蒙消解，旦夕忧惧，罔敢遑宁。又以身宫之中，当土曜行度，命当危迫，诚切告祈。是敢遵按明科，虔修大醮。伏惟三宝上圣，九曜尊神，垂罔极之慈，降护持之力。赐某氏解消灾厄，和释冤仇，延续年龄，增加祚禄。使百病痊愈，六气均调，荡涤凶衰，蠲除罪咎。永期修奉，上答元恩。不任谢罪祈真虔诚请命激切之至。谨词。


王十朋


十朋字龟龄，乐清人。生于政和三年（1112）。绍兴二十七年（1157）进士第一，除著作郎，签判绍兴府，迁大宗正丞，请祠归。孝宗立，起知严州，累太子詹事，以龙图阁学士致仕。乾道七年（1171）卒，年六十，谥文忠。有梅溪集。

二郎神

深深院。夜雨过，帘栊高卷。正满槛、海棠开欲半。仍朵朵、红深红浅。遥认三千宫女面。匀点点、胭脂未遍。更微带、春醪宿醉，袅娜香肌娇艳。

日暖。芳心暗吐，含羞轻颤。笑繁杏夭桃争烂漫。爱容易、出墙临岸。子美当年游蜀苑。又岂是、无心眷恋。都只为、天然体态，难把诗工裁剪。

点绛唇

酴醾

野态芳姿，枝头占得春长久。怕钩衣袖。不放攀花手。

试问东山，花似当时否。还依旧。谪仙去后。风月今谁有。

又

咏十八香异香牡丹

庭院深深，异香一片来天上。傲春迟放。百卉皆推让。

忆昔西都，姚魏声名旺堪惆怅。醉翁何往。谁与花标榜。

又

温香芍药

近侍盈盈，向人自笑还无语。牡丹飘雨。开作群芳主。

柔美温香，剪染劳天女。青春去。花间歌舞。学个狂韩愈。

又

国香兰

芳友依依，结根遥向深林外。国香风递。始见殊萧艾。

雅操幽姿，不怕无人采，堪纫佩。灵均千载。九畹遗芳在。

又

天香桂

仙友苍苍，西风吹散天香好。暗飘龙脑。金粟枝头小。

谁种丹霄，造化玄功妙。真堪笑。学仙疏谬。有似西河老。

又

暗香梅

雪径深深，北枝贪睡南枝醒。暗香疏影。孤压群芳顶。

玉艳冰姿，妆点园林景。凭阑咏。月明溪静。忆昔林和靖。

又

冷香菊

霜蕊鲜鲜，野人开径新栽植。冷香佳色。趁得重阳摘。

预约比邻，有酒须相觅。东篱侧。为花辞职。古有陶彭泽。

又

韵香荼蘼

羽盖垂垂，玉英乱簇春光满。韵香清远。暖日烘庭院。

露浥琼枝，脸透何郎晕。凝余恨。古人不见。谁与花公论。

又

妙香簷蔔

毗舍遥遥，异香一炷驰名久。妙香稀有。鼻观深参透。

问讯东来，知□谁先后。称仙友。十花为偶。近有江西守。

又

雪香梨

春色融融，东风吹散花千树。雪香飘处。寒食江村暮。

左掖看花，多少词人赋。花无语。一枝春雨。惟有香山句。

又

细香竹

秀色娟娟，最宜雨沐风梳际。径幽香细。草滴青襟袂。

一日才无，便觉生尘态。轩窗外。数竿相对。不减王猷爱。

又

嘉香海棠

丝蕊垂垂，嫣然一笑新妆就。锦亭前后。燕子来时候。

谁恨无香，试把花枝嗅。风微透。细熏锦袖。不止嘉州有。

又

清香莲

十里西湖，淡妆浓抹如西子。藕花簪水。清净香无比。

记得曾游，短棹红云里。聊相拟。一盆池水。十里西湖似。

又

艳香茉莉

畏日炎炎，梵香一炷薰亭院。鼻根充满。好利心殊浅。

贝叶书名，名义谁能辨。西风远。胜鬟不见。喜见琼花面。

又

南香含笑

南国名花，向人无语长含笑。缘香囊小。不肯全开了。

花笑何人，鹤相诗词好。须知道。一经品藻。又压前诗倒。

又

奇香蜡梅

蜡换梅姿，天然香韵初非俗。蝶驰蜂逐。蜜在花梢熟。

岩壑深藏，几载甘幽独。因坡谷。一标题目。高价掀兰菊。

又

寒香水仙

清夜沉沉，携来深院柔枝小。俪兰开巧。雪里乘风袅。

温室寒祛，旖旎仙姿早。看成好。花仙欢笑。不管年华老。

又

素香丁香

落木萧萧，琉璃叶下琼葩吐。素香柔树。雅称幽人趣。

无意争先，梅蕊休相妒。含春雨。结愁千绪。似忆江南主。

又

瑞香

阑槛阴沉，紫云呈端馀寒凛。卷帘欹枕。香逼幽人寝。

入梦何年，庐阜闻名稔。风流甚。阿谁题品。唤作熏龙锦。

南州春色

清溪曲，一株梅。无修采，独立古墙隈。莫恨东风吹不到，著意挽春回。一任天寒地冻，南枝香动，花傍一阳开。

更待明年首夏，酸心结子，天自栽培。金鼎调羹，仁心犹在，还种取、无限根荄。管取南州春色，都自此中来。








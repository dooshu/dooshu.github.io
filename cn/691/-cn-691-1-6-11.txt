◎贤母训子

吾郡郭寿川邑侯（昌年）少孤而贫，其封翁（贻斗）业儒，兼学医，尝语人曰："医为九流之一。其意专务活人，若依以为利，则与市侩何别？"每为戚党治病，虽极窘，亦不名一钱。富室有感其活者，厚资之，必再三辞而后受，则即以其钱买善药合丸，散以济贫病者。中年而卒，家无担石储。易箦时，握寿川及其妾许氏手，目直视不语，许问所欲言，久而呜咽曰："吾半生读书而不能成名，惟愿此子酬吾愿耳。"许颔之而瞑，时寿川年甫十二，许即其所生母也。殡殓粗毕，许即集亲党告之曰："诸君皆曾受先人医药之惠者，今未亡人家徒壁立，弱子伶俜，无以自存，愿诸君鸠赀以为生计，不敢奢望，只集得三十金足矣。"众皆慨诺，各书单如数付之，既而曰："尔得此金，究竟作何布置？"许曰："以为孤子书本耳。"（俗以童子入学从师之资为书本）众曰："吾等以尔得此金，将谋一小经纪，岁取子钱以度日，若专为书本计，则有出无归，此钱立尽，后将何继？且此子年已长大，未见其后必有成也。"遂将前单收回，一哄而散。许闻之，号天大哭，寿川亦哭。邻媪见而悯之，曰："尔等且毋哭，吾恰有余钱千文，尔携去压花会，或死者有灵，得当亦未可知。"许乃拜受，即托邻媪料理。逾夜，竟得偿钱三十千以归。许乃将钱托所亲生息，而自以针纫佐之，日督寿川入塾读书。不数年即入泮，道光戊子举于乡，己丑联捷成进士，作令山东。逾年，遂以养亲乞归，为其母请七品封典。闻今尚康强，邻媪亦时往来其家，如至戚云。


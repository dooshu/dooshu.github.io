王炎　湘中杂咏十绝

朝阳岩下莫云冷，冉水矶边秋树深。

欲吊元和柳司马，溪山无力挽归心。

王炎

王炎　湘中杂咏十绝

江树疏疏兼密密，云根怪怪复奇奇。

风光冷落无人问，付与渔翁理钓丝。

王炎

王炎　湘中杂咏十绝

昨日北风频打头，今朝风定却安流。

江山如画供诗眼，阴雨无端酿客愁。

王炎

王炎　湘中杂咏十绝

有怀冉水柳司马，更忆浯溪元道州。

仕宦两公俱落寞，斯文千古共传流。

王炎

王炎　湘中杂咏十绝

顺流鸣橹不论程，上水开帆取次行。

逆顺自从人意转，风生波涌本无情。

王炎

王炎　湘中杂咏十绝

江天云暝雨垂垂，日暮移舟口岸时。

拈笔欲题还袖手，细搜摩诘画中诗。

王炎

王炎　湘中杂咏十绝

中流四顾浪花平，双橹夹船鹅鹳鸣。

歡乃声中山水绿，不妨缓缓计归程。

王炎

王炎　湘中杂咏十绝

荡桨妨人拥衲眠，篷窗细雨湿炊烟。

江神念我怯行险，收却风波稳放船。

王炎

王炎　湘中杂咏十绝

江头昨夜雨何似，新涨平添一丈强。

倚柂稳如天上坐，顺流明日到衡阳。

王炎

王炎　湘中杂咏十绝

舴艋轻轻载短蓑，苹花风急起沧波。

凭谁唤取玄真子，更作湘中渔父歌。

王炎


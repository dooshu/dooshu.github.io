卷三百二十一

钦定四库全书

历代名臣奏议卷三百二十一

明　杨士奇等　撰

御边

後魏宣武帝正始间议选边戍事豫州中正袁飜议曰臣闻两汉警於西北魏晋备在东南是以镇边守塞必寄威重伐叛柔服实赖温良故田叔魏尚声高於沙漠当阳钜平绩流於江汉纪籍用为美谈今古以为盛德自皇上以叡明纂御风凝化远威厉秋霜惠沾春露故能使淮海输诚华阳即序连城请面比屋归仁悬车劒阁岂伊曩载鼔噪金陵复在兹日然荆扬之牧宜尽一时名望梁益之君尤须当今秀异自比缘边州郡官至便铨疆场统戎阶当即用或值秽德凡人或遇贪家恶子不识字民温恤之方唯知重役残忍之法广开戍逻多置帅领或用其左右姻亲或受人货财请嘱皆无防寇御贼之心唯有通商聚歛之意其勇力之兵驱令抄掠若值强敌即为奴虏如有执获夺为已富其羸弱老小之辈微解金铁之工少闲草木之作无不搜营穷垒苦役百端自余或伐木深山或耘草平陆贩贸往还相望道路此等禄既不多资亦有限皆收其实绢给其虚粟穷其力薄其衣用其工节其食绵冬历夏加之疾苦死於沟渎者常十七八焉是以吴楚间伺审此虚实皆云粮匮兵疲易可乘扰故驱率部落屡犯疆场顷年已来甲胄生虮十万在郊千金日费为弊之深一至於此皆由边任不得其人故延若斯之患贾生所以痛哭良有以也夫洁其流者清其源理其末者正其本既失之在始庸可止乎愚谓自今以後荆扬徐豫梁益诸藩及所统郡县府佐统军至于戍主皆令朝臣王公已下各举所知必选其才不拘阶级若能统御有方清高独着威足临戍信能怀远抚循将士得其忻心不营私润专修公利者则就加爵赏使久於其任以时褒赉厉其忠欵所举之人亦垂优异奬其得士嘉其诚节若不能一心奉公才非扞御贪惏日富经略无闻人不见德兵厌其劳者即加显戮用彰其罪所举之人随事免降责其谬荐罚其伪薄如此则举人不得挟其私受任不得孤其举善恶既审沮劝亦明庶边患永消讥议攸息矣宣武帝时蠕蠕入寇诏侍中源怀征之怀至云中蠕蠕亡遁怀旋至恒代案视诸镇左右要害之地可以筑城置戍之处皆量其高下揣其厚薄及储粮积仗之宜犬牙相救之势凡表五十八条表曰蠕蠕不羁自古而尔射猎为业水草为家中国患者皆斯类耳历代驱逐莫之能制虽北拓榆中远临瀚海而智臣勇将力筭俱竭边人颇遁中国以疲于时贤哲思造化之至理推生民之习业量夫中夏粒食邑居之民蚕衣儒步之士边外荒忽无常之类云屯乌合之徒亲校短长因宜防制知城郭之固暂劳永逸自皇魏统极都於平城威震天下德笼宇宙今定鼎成周去北遥远代表诸蕃北固高车外叛寻遭旱俭戎马甲兵十分阙八去岁复镇阴山庶事荡尽遣尚书郎中韩贞宋世量等检行要险防遏形便谓准旧镇东西相望今形势相接筑城置戍分兵要害劝农积粟警急之日随便翦讨如此则威形增广兵势亦盛且北方沙漠夏乏水草时有小泉不济大衆脱有非意要待秋冬因云而动若至冬日氷沙凝厉游骑之寇终不敢攻城亦不敢越城南出如此北方无忧矣帝从之

孝明帝神龟末袁飜迁冠军将军凉州刺史蠕蠕主阿那瓌後主婆罗门并以国乱来降朝廷问飜安置之所飜表曰臣以非才忝荷边任猥垂访逮安置蠕蠕主阿那瓌婆罗门等处所远近利害之宜窃惟匈奴为患其来久矣虽隆周盛汉莫能障服衰弱则降富强则叛是以方叔召虎不遑自息卫青去病勤亦劳止或修文德以来之或兴干戈以伐之而一得一失利害相侔故呼韩来朝左贤入侍史籍谓之盛事千载以为美谈至于皇代勃兴威驭四海爰在北京仍梗疆场自卜惟洛食定鼎伊瀍高车蠕蠕迭相吞噬始则蠕蠕衰微高车强盛蠕蠕则自救靡暇高车则僻远西北及蠕蠕复振反破高车主丧民离不絶如綫而高车今能终雪其耻复摧蠕蠕者正由种类繁多不可顿灭故也然鬭此两敌即卞庄之筭得使境上无尘数十年中者抑此之由也今蠕蠕为高车所讨灭外凭大国之威灵两主投身一朞而至百姓归诚万里相属进希朝廷哀矜克复宗社退望庇身有道保其妻儿虽乃远夷荒桀不识信顺终无纯固之节必有孤负之心然兴亡继絶列圣同规抚降恤附绵经共轨若弃而不受则亏我大德若纳而礼待则损我资储来者既多全徙内地非直其情不愿迎送艰难而异俗难同殷鉴无远覆车在於刘石毁辙固不可寻且蠕蠕尚存则高车犹有内顾之忧未暇窥窬上国若蠕蠕全灭则高车跋扈之计岂易可知今蠕蠕虽主奔於上民散於下而余党实繁部落犹衆处处棊布以望令主耳高车亦未能一时并兼尽令率附又高车士马虽衆主甚愚弱上不制下下不奉上唯以掠盗为资陵夺为业河西扞御强敌唯凉州敦煌而已凉州土广民稀粮仗素阙炖煌酒泉空虚尤甚若蠕蠕无复坚立令高车独擅北垂则西顾之忧匪旦伊夕愚谓蠕蠕二主皆宜存之居阿那瓌於东偏处婆罗门於西裔分其降民各有攸属那瓌住所非所经见其中事势不敢辄陈其婆罗门请修西海故城以安处之西海郡本属凉州今去酒泉直北张掖西北千二百里去高车所住金山一千余里正是北人往来之冲要汉家行军之旧道土地沃衍大宜耕殖非但今处婆罗门於事为便即可永为重戍镇防西北宜遣一良将加以配衣粮仍令监护婆罗门凡诸州镇应徙之兵随宜割配且田且戍虽外为置蠕蠕之举内实防高车之策一二年後足食足兵斯固安边保塞之长计也若婆罗门能自克厉使余烬归心收离聚散复兴其国者乃渐令北转徙渡流沙即是我之外蕃高车勍敌西北之虞可无过虑如其奸回返覆孤恩背德者此不过为逋逃之宼於我何损今不早图戎心一啓脱先据西海夺我险要则酒泉张掖自然孤危长河以西终非国有不图厥始而忧其终噬脐之恨悔将何及愚见如允乞遣大使往凉州敦煌及於西海躬行山谷要害之所亲阅亭障远近之宜商量士马校练粮仗部分见定处置得所入春西海之间即令播种至秋收一年之食使不复劳转输之功也且西海北垂即是大碛野兽所聚千百为羣正是蠕蠕射猎之处殖田以自供籍兽以自给彼此相资足以自固今之豫度微似小损岁终大计其利实多高车叵测之心何足以信假令称臣致欵正可外加优纳而复内备弥深所谓先人有夺人之心者也时朝议是之孝明帝时尚书左仆射拓跋晖上疏曰安人宁边观时而动顷来边将亡远大之略贪万一之功楚梁之好未闻而蚕妇之怨屡结斯乃庸人所为锐於奸利之所致也平吴之计自有良图不在於一城一戍也又河北数州国之基本饥荒多年户口流散方今境上兵复徵发即如此日何易举动愚谓数年以来唯宜静边以息占役安人劝农惠此中夏请严勅边将自今有贼戍求内附者不听辄遣援接皆须表闻违者虽有功请以违诏书论

隋文帝以陇西频被寇掠甚患之彼俗不设村坞勅大将军贺娄子干勒民为堡营田积谷以备不虞子干上书曰比者凶寇侵扰荡灭之期匪朝伊夕伏愿圣虑勿以为怀今臣在此观机而作不得准诏行事且陇西河右土旷民稀边境未宁不可广为田种比先屯田之所获少费多虚役人功卒逢践暴屯田疎远者请皆废省但陇右之民以畜牧为事若更屯聚弥不获安只可严谨斥候岂容集人聚畜请要路之所加其防守但使镇戍连接烽候相望民虽散居必谓无虑帝从之

唐高宗永淳中突厥围丰州都督崔智辩战死朝廷议弃丰保灵夏朔州长史唐休璟以为不可上疏曰丰州控河遏寇号为襟带自秦汉以来常郡县之土田良美宜耕牧隋季丧乱不能坚守乃迁就宁庆戎人得以乘利而交侵始以灵夏为边唐初募人以实之西北一隅得以完固今而废之则河傍地复为敌有而灵夏亦不足自安非国家利也高宗从其言

武后永昌中诏右鹰扬卫将军王孝杰为武威道行军总管率西州都督唐休璟左武卫大将军阿史那忠节击吐蕃大破其衆复取四镇更置安西都护府於龟兹以兵镇守议者请废四镇勿有也右史崔融献议曰戎人为中国患尚矣五帝三王所不臣汉以百万衆困平城其後武帝赫然发愤甘心四裔张骞始通西域列四郡据玉关断匈奴右臂稍稍度河湟筑令居以絶南羌於是障候亭燧出长城数千里倾府库殚士马行人使者岁月不絶至作皮币筭缗法税舟车榷酒酤夫岂不怀为长久计然匈奴於是孤特远窜遂开西域置使者领护光武中兴皆复内属至於延光三絶三通太宗文皇帝践汉旧迹并南山抵葱岭剖裂府镇烟火相望吐蕃不敢内侮高宗时有司无状弃四镇不能有而吐蕃遂张入焉耆之西长鼔右驱踰高昌历车师钞常乐絶莫贺延碛以临炖煌今孝杰一举而取四镇还先帝旧封若又弃之是自毁成功而破完策也夫四镇无守敌兵必临西域西域震则威憺南羌南羌连衡河西必危且莫贺延碛袤二千里无水草若北接虏唐兵不可度而北则伊西北廷安西诸蕃悉亡议乃格

永昌中岁以兵五百戍姚州地险瘴到屯即死蜀州刺史张柬之论其弊曰姚州古者哀牢之旧国絶域荒外山高水深自生人以来洎於後代不与中国交通前汉唐蒙开夜郎滇笮而哀牢不附至光武季年始请内属汉置永昌郡以统理之乃收其盐布氊罽之税以利中土其国西通大秦南通交址奇珍异宝进贡岁时不阙刘备据有巴蜀常以甲兵不充及备死诸葛亮五月渡泸收其金银塩布以益军储使张伯岐选其劲卒勇兵以增武备故蜀志称自亮南征而国以富饶甲兵充足由此言之则前代置郡其利颇深今塩布之税不供珍奇之贡不入戈戟之用不实於戎行宝货之资不输於大国而空竭府库驱率平人受役蛮夷肝脑涂地臣窃为国家惜之汉以得利既多历博南山涉兰仓水更置博南哀牢二县蜀人愁怨行者作歌曰历博南越兰津渡兰仓为他人盖讥汉贪珍奇塩布之利而使蛮夷之所驰役也汉获其利人且怨歌今减耗国储费用日广而使陛下之赤子身膏野草骸骨不归老母幼子哀号望祭於千里之外於国家无?髪之利在百姓受终身之酷臣窃为国家痛之往者诸葛亮破南中使其渠率自相统领不置汉官亦不留兵镇守人问其故亮言置官留兵有三不易大意以置官夷汉杂居猜嫌必起留兵运粮为患更重忽若反叛劳费更多粗设纲纪自然久定臣窃以亮之此策妙得羁縻蛮夷之术今姚府所置之官既无安边静寇之心又无葛亮且纵且擒之技唯知诡谋狡筭恣情割剥贪饕劫略积以为常扇动酋渠遣成朋党折支谄笑取媚蛮夷拜跪趋伏无复慙耻提挈子弟啸引凶愚聚会蒲博一掷累万劒南逋逃中原亡命有二千余户见散在彼州专以掠夺为业姚州本龙朔中武陵县主簿石子仁奏置之後长史李孝让辛文协并为羣蛮所杀前朝遣郎将赵武贵讨击贵及蜀兵应时破败噍类无遗又使将军李义捴等往征郎将刘惠基在阵战死其州遂废臣窃以诸葛亮称置官留兵有三不易其言乃验至垂拱四年蛮郎将王善宝昆州刺史?乾福又请置州奏言所有课税自出姚府管内更不劳扰蜀中及置州後录事参军李陵为蛮所杀延载中司马成琛奏请於泸南置镇七所遣蜀兵防守自此蜀中骚扰于今不息且姚府捴管五十七州巨猾游客不可胜数国家设官分职以化俗防奸无耻无厌狼籍至此今不问夷夏负罪并深见道路刼杀不能禁止臣恐一朝惊扰为祸转大伏乞省罢姚州使隶巂府岁时朝觐同之蕃国泸南诸镇亦皆废於泸北置关百姓自非奉使入蕃不许交通来往增巂府兵选择清良宰牧以统理之臣愚将为稳便

万岁通天中发兵戍疏勒四镇同凤阁鸾台平章事狄仁杰谏曰臣闻天生四裔皆在先王封域之外故东距沧海西隔流沙北横大漠南阻五岭此天所以限四隅而隔中外也自典籍所纪声教所及三代不能至者国家尽兼之矣此则今日之四境已逾於夏殷者也诗人矜薄伐於太原美化行於江汉是则前代之远裔而国家之域中至前汉时匈奴无岁不犯边杀略吏人後汉则西羌侵轶汉中东寇三辅入河东上党几至洛阳由此言之则陛下今日之土宇过於汉朝远矣若其用武荒外邀功絶域竭府库之实以争硗确不毛之地得其人不足以增赋获其土不可以耕织苟求冠带远夷之称不务固本安人之术此秦皇汉武之所行非五帝三王之事业也若使越荒外以为限竭资财以骋欲非但不爱人力亦所以失天心也昔始皇穷兵极武以求广地男子不得耕於野女子不得蚕於室长城之下死者如乱麻於是天下溃叛汉武追高文之宿愤藉四帝之储实於是定朝鲜讨西域平南越击匈奴府库空虚盗贼蜂起百姓嫁妻卖子流离於道路者万计末年觉悟息兵罢役封丞相为富民侯故能为天所佑也昔人有言曰与覆车同轨者未尝安此言虽小可以喻大近者国家频岁出师所费滋广西戍四镇东戍安东调发日加百姓虚弊开守西域事等石田费用不支有损无益转输靡絶杼轴殆空越碛踰海分兵防守行役既久怨旷亦多昔诗人云王事靡盬不能艺稷黍岂不怀归畏此罪罟念彼共人涕零如雨此则前代怨思之辞也上不是恤则政不行而邪气作邪气作虫螟生而水旱起若此虽祷祀百神不能调阴阳矣方今关东饥馑蜀汉逃亡江淮已南徵求不息人不复业则相率为盗本根一摇忧患不浅其所以然者皆为远戍方外以竭中国争蛮貊不毛之地乖子肓苍生之道也昔汉元纳贾捐之之谋而罢朱崖郡宣帝用魏相之策而弃车师之田岂不欲慕尚虚名盖惮劳人力也近贞观年中克平九姓册李思摩为可汗使统诸部者盖以远人叛则伐之降则抚之得推亡固存之义无远戍劳人之役此则近日之令典绥边之故事窃见阿史那斛瑟罗阴山贵种代雄沙漠若委之四镇使统诸蕃封为可汗遣御寇患则国家有继絶之美荒外无转输之役如臣所见请捐四镇以肥中国罢安东以实辽西省军费於远方并甲兵於塞上则恒代之镇重而边州之备实矣况绥抚四裔盖防其越逸苟无侵侮之患则可矣何必穷兵黩武与荒服计校长短哉且王者外宁必有内忧盖为不勤修政故也伏惟陛下弃之度外无以絶域未平为念但当勅边兵谨守备蓄鋭以待敌待其自致然後击之此李牧所以制匈奴也当今所要者莫若令边城警守备远斥候聚军实蓄威武以逸代劳则战士力倍以主御客则我得其便坚壁清野则寇无所得使边人深入必有颠踬之虑浅入必无获虏之益如此数年可使二部不击而服矣

玄宗开元六年张说上书曰臣顿首死罪皇帝陛下先帝以臣践履忠孝使臣启发圣明故得侍读春宫风承天眷景云中岁兼掌枢密内当沸腾之口外御倾夺之势陛下监抚既安自天所佑臣协赞之意明神啓之开元之始首典钧轴智小任大福过灾生出守三州违离六载曲直非已昇降由人惟君知臣事不待说今改秩边镇委重戎麾窃以两蕃近和能无同异九姓远附未闻抚纳欲贼杀无侵扰之虑保宁两蕃受徵发之盟臣愚料之恐未然矣何者贼杀新立必逞兵威贼兵所加必收九姓九姓若去两蕃摇矣九姓虽属并州节度然共幽州密迩脱有风尘何事不至臣孰问幽州兵马寡弱卒欲排比未可即戎城中仓粮全无贮积设若来廹臣实忧之伏乞圣慈深以垂意博询旧将预为筹画若早图之必无後悔且孤臣摠衆易起猜嫌寛大失济事之宜严整招怨黩之谤远辞天听临路旁徨如有论告臣身奏劾军事者乞追臣面问对定真虚则日月无可蔽之期幽远有自通之望伏愿留书在内时加矜察玄宗时张九龄论东北军未可轻动状奏曰右高力士宣奉勅张守珪所进送突厥生口具问知委曲故令刘思贤去者臣等伏以北敌凶狡诚似难保其心然陛下以恩泽怀柔岁月已久使彼输诚顿改顽暴以事观察信然不虚何者昨李佺使回敌亦具云东下中间或言难信至今果如所说即是输诚於国未有他诈且契丹等翻覆或往或来今其东讨虽未禀命在於远人亦不可责於常理若因而屠之亦便除患陛下先有圣料以为如此臣等常窃志之固非所及今其来也若契丹等偶胜北部势衰因而乘之灭其大半审料必取始可决行事若不然而军将妄动复结大隙亦以不信为国生患莫甚於此臣伏以在边诸将苟利一军便即行之以邀荣赏不思远计诚是大失今刘思贤往望将降书处分守珪必为远图无得妄动切约诸将使知圣心纵北廷闻之尤彰天泽未审可否谨录状奏闻

代宗大历八年元载上言曰四镇北庭既治泾州无险要可守陇山高峻南连秦岭北抵大河今国家西境尽潘原而吐蕃戍摧沙堡原州居其中间当陇山之口其西皆监牧故地草肥水美平凉在其东独耕一县可给军食故垒尚存吐蕃弃而不居每岁夏吐蕃畜牧青海去塞甚远若乘间筑之二旬可毕移京西军戍原州移郭子仪军戍泾州为之根本分兵守石门木峡渐开陇右进达安西据吐蕃腹心则朝廷可高枕矣

九年郭子仪入朝对延英帝与语吐蕃方强慷慨至流涕退上书曰朔方国北门西御戎人北虞猃狁五城相去三千里开元天宝中战士十万马三万匹仅支一隅自先帝受命灵武战士从陛下征讨无宁岁顷以怀恩乱痍伤雕耗亡三分之二比天宝中止十之一今吐蕃兼吞河陇杂羌浑之衆岁深入畿郊势踰十倍与之角胜岂易得邪属者敌来称四节度将别万人人兼数马臣所统士不当敌四之二马不当敌百之二外畏内惧将何以安臣惟陛下制胜力非不足但简练不至进退未一时淹师老地广势分愿於诸道料精卒满五万者列屯北边则制胜可必窃惟河南河北江淮大镇数万小者数千殚屈禀给未始蒐择臣请追赴关中勒步队示金鼓则攻必破守必全长久之策也

中书侍郎同中书门下平章事陆贽论缘边守备事宜状奏曰右臣历览前代史书皆谓镇抚四夷宰相之任不揆闇劣屡敢上言诚以备边御戎国家之重事理兵足食备御之大经兵不理则无可用之师食不足则无可固之地理兵在制置得所足食在歛导有方陛下幸聼愚言先务积谷人无加赋官不费财坐致边储数逾百万诸镇收籴今已向终分贮军城用防艰急纵有寇戎之患必无乏絶之忧守此成规以为永制恒收冗费益赡边农则更经二年可积十万人三岁之粮矣足食之原粗立理兵之术未精敢试筹量庶备采择伏以戎狄为患自古有之其於制御之方得失之理备存史籍可得而言大抵尊即序者则曰非德无以化要荒曾莫知威不立则德不能驯也乐武威者则曰非兵无以服凶犷曾莫知德不修则兵不可恃也务和亲者则曰要结可以睦邻好曾莫知我结之而彼复解之也美长城者则曰设险可以固邦国而扞寇雠曾莫知力不足而人不堪则险之不能恃城之不能有也尚薄伐者则曰驱遏可以禁侵暴而省征徭曾莫知兵不鋭垒不完则遏之不能胜驱之不能去也议边之要略尽於斯虽互相讥评然各有偏驳听一家之说则理例可徵考历代所行则成败异效是由执常理以御其不常之势徇所见而昧於所遇之时夫中夏有盛衰四裔有强弱事机有利害措置有安危故无必定之规亦无长胜之法夏后以序戎而圣化茂古公以避狄而王业兴周城朔方而玁狁攘秦筑临洮而宗社覆汉武讨匈奴而贻悔太宗征突厥而致安文景约和亲而不能弭患於当年宣元弘抚纳而足以保宁於累叶盖以中夏之盛衰异势四裔之强弱异时事机之利害异情措置之安危异便知其事而不度其时则败附其时而不失其称则成形变不同胡可专一夫以中国强盛四裔衰微而能屈膝称臣归心受制拒之则阻其向化灭之则类於杀降安得不存而抚之即而序之也又如中国强盛四裔衰微而尚弃信扞盟蔑恩肆毒谕之不变责之不惩安得不取乱推亡息人固境也其有遇中国丧乱之弊当四裔强盛之时图之则彼衅未萌御之则我力不足安得不卑词降礼约好通和啗之以利以引其懽心结之以亲以纾其交祸纵不必信且无大侵虽非御戎之善经盖时事亦有不得已而然也傥或夷夏之势强弱适同抚之不宁威之不靖力足以自保势不足以出攻安得不设险以固军训师以待寇来则薄伐以遏其深入去则攘斥而戒於远追虽非安边之令图盖势力亦有不得已而然也故夏之即序周之扞攘太宗之翦乱皆乘其时而善用其势者也古公之避狄文景之和亲神尧之降礼皆顺其时而不失其称者也秦皇之长城汉武之穷讨皆知其事而不度其时者也向若遇孔炽之势行即序之方则见侮而不从矣乘可取之资怀畏避之志则失机而养寇矣有攘却之力用和亲之谋则示弱而劳费矣当降屈之时务翦伐之略则召祻而危殆矣故曰知其事而不度其时则败附其时而不失其称则成是无必定之规亦无长胜之法得失着效不其然欤至於察安危之大情计成败之大数百代之不变易者盖有之矣其要在於失人肆慾则必蹷任人从衆则必全此乃古今所同而物理之所一也国家自禄山构乱肃宗中兴撤边修以靖中邦借外威以宁内难於是吐蕃乘衅吞噬无厌回纥矜功冯淩亦甚中国不遑振旅四十余年使伤耗遗甿竭力蠺织西输贿币北偿马资尚不足塞其烦言满其骄志复又远徵士马列戍疆陲犹不能遏其奔冲止其侵侮小入则驱略黎庶深入则震惊邦畿时有议安边之策者多务於所难而忽於所易勉於所短而略於所长遂使所易所长者行之而其要不精所难所短者图之而其功靡就忧患未弭职斯之由夫制敌行师必量事势势有难易事有後先力大而敌脆则先其所难是谓夺人之心暂劳而久逸者也力寡而敌坚则先其所易是谓固国之本观衅而後动者也顷属多故人劳未瘳而欲广发师徒深践寇境复其侵地攻其坚城前有胜负未必之虞後有馈运不继之患傥或挠败适所以启戎心而挫国威以此为安边之谋可谓不量事势而务於所难矣天之授者有分事无全功地之产者有物宜无兼利是以五方之俗长短各殊长者不可踰短者不可企勉所短而校其所长必殆用所长而乘其所短必安强者乃以水草为邑居以射猎供饮茹多马而尤便驰突轻生而不计败亡此外裔之所长也外裔之所长乃中国之所短而欲益兵蒐乘角力争驱交锋原野之间决命寻常之内以此为御寇之术可谓勉所短而校其所长矣务所难勉所短劳费百倍终於无成虽果成之不挫则废岂不以越天授而违地产亏时势以反物宜者哉将欲去危就安息费从省在其慎守所易精用所长而已若乃择将吏以抚宁衆庶修纪律以训齐师徒耀德以佐威能迩以柔远禁侵掠之暴以彰吾信抑攻取之议以安戎心彼求和则善待而勿与结盟彼为寇则严备而不务报复此当今之所易也贱力而贵智恶杀而好生轻利而重人忍小以全大安其居而後动俟其时而後行是以修封疆守要害壍蹊隧垒军营谨禁防明斥候务农以足食练卒以蓄威非万全不谋非百克不鬪寇小至则张声势以遏其入寇大至则谋其大以邀其归据险以乘之多方以悞之使其勇无所加衆无所用掠则靡获攻则不能进有腹背受敌之虞退有首尾难救之患所谓乘其弊不战而屈人之兵此中国之所长也我之所长乃外裔之所短我之所易乃外裔之所难以长制短则用力寡而见功多以易敌难则财不匮而事速就舍此不务而反为所乘斯谓倒持戈矛以鐏授宼者也今则皆务之矣然犹守封未固寇戎未惩者何也其病在於谋无定用衆无适从所任不必才才者不必任所闻不必实实者不必闻所信不必诚诚者不必信所行不必当当者未必行故令措置乖方课责亏度财匮於兵衆力分於将多怨生於不均机失於遥制臣请为陛下粗陈六者之失惟明主慎听而熟察之臣闻工欲善其事必先利其器武欲胜其敌必先练其兵练兵之中所用复异用之於救急则权以纾难用之於暂敌则缓以应机故事有便宜而不拘常制谋有奇诡而不徇衆情进退死生唯将所命此所谓攻讨之兵也用之於屯戍则事资可久势异从权非物理所惬不宁非人情所欲不固夫人情者利焉则劝习焉则安保亲戚则乐生顾家业则忘死故可以理术驭不可以法制驱此所谓镇守之兵也夫欲备封疆御外裔非一朝一夕之事固当选镇守之兵以置焉古之善选置者必量其性习辨其土宜察其技能知其欲恶用其力而不违其性齐其俗而不易其宜引其善而不责其所不能禁其非而不处其所不欲而又类其部伍安其室家然後能使之乐其居定其志奋其气势结其恩情抚之以惠则感而不骄临之以威则肃而不怨靡督课而人自为用弛禁防而衆自不携故出则足兵居则足食守则固战则强其术无他便於人情而已矣今者散徵士卒分戍边陲更代往来以为守备是则不量性习不辨土宜邀其所不能强其所不欲求广其数而不考其用将致其力而不察其情斯可以为羽卫之仪而无益於备御之实也何者穷边之地千里萧条寒风裂肤惊沙惨目以水草为居邑以战鬬为嬉游昼则荷戈而耕夜则倚烽而觇日有剽害之虑永无休暇之虞地恶人勤於斯为甚自非生於其域习於其风幼而覩焉长而安焉不见乐土而不迁焉则罕能宁其居而狎其敌也关东之壤百物阜殷从军之徒尤被优养惯於温饱狎於欢康比诸边隅若异天地闻絶塞荒陬之苦则辛酸动容聆强蕃劲敌之名则慑骇夺气而乃使之去亲族舍园庐甘其所辛酸抗其所慑骇将冀为用不亦踈乎矧又有休代之期无统帅之驭资奉若骄子姑息如倩人进不邀之以成功退不处之以严宪其来也咸负得色其止也莫有固心屈指计归张颐待饲侥幸者犹患还期之賖缓恒念戎丑之充斥王师挫伤则将乘其乱离布路东溃情志且尔得之奚为平居则殚耗资储以奉浮冗之衆临难则投弃城镇以摇远近之心其弊岂唯无益哉固亦将有所挠也复有抵犯刑禁谪徙军城意欲增户实边兼令展効自赎既是无良之类且加怀土之情思乱幸灾又甚戍卒适足烦於防卫谅无望於功庸虽前代时或行之固非良筭之可遵者也复有拥旄之帅身不临边但分偏师俾守疆场大抵军中壮鋭元戎例选自随委其疲羸乃配诸镇节将既居内地精兵祗备纪纲遂令守要御冲恒在寡弱之卒寇戎每至力势不支入垒者才足闭关在野者悉遭刼执资其芟蹂尽其搜?比及都府闻知敌已克获旋返且安边之本所切在兵理兵若斯可谓措置乖方矣夫赏以存劝罚以示惩劝以懋有庸惩以威不恪故赏罚之於驭衆也犹绳墨之於曲直权衡之揣重轻輗軏之所以行车衔勒之所以服马也驭衆而不用赏罚则善恶相混而能否莫殊用之而不当功过则奸妄宠荣而忠实摈抑夫如是若聪明可衒律度无章则用与不用其弊一也自顷权移於下柄失於朝将之号令既鲜克行之於军国之典常又不能施之於将务相遵养苟度岁时欲赏一有功翻虑无功者反侧欲罚一有罪复虑同恶者忧虞罪以隐忍而不彰功以嫌疑而不赏姑息之道乃至於斯故使忘身効节者获诮於等夷率衆先登者取怨於士卒偾军蹙国者不怀於愧畏缓救失期者自以为智能襃贬既阙而不行称毁复纷然相乱人虽欲善谁为言之况又公忠者直已而不求於人反罹困厄败挠者行私而苟媚於衆例获优崇此义士所以痛心勇夫所以解体也又有遇敌而所守不固陈谋而其效靡成将帅则以资粮不足为词有司复以供给无阙为解既相执证理合辨明朝廷每为含糊未尝穷究曲直措理者含声而靡诉诬善者罔上而不慙驭将若斯可谓课责亏度矣课责亏度措置乖方将不得竭其才卒不得尽其力屯集虽衆战阵莫前敌每越境横行若涉无人之地逓相推倚无敢谁何虚张声势上闻则曰兵少不敌朝廷莫之省察唯务徵发益师无裨备御之功重增供亿之弊闾井日耗徵求日繁以编户倾家破产之资兼有司?塩税酒之利摠其所入半以事边制用若斯可谓财匮於兵衆矣今四夷之最强盛为中国甚患者莫大於吐蕃举国胜兵之徒才当中国十数大郡而已其於内虞外备亦与中国不殊所能寇边数则盖寡且又器非犀利甲不坚完识迷韬铃艺乏趫敏动则中国惧其衆而不敢抗静则中国惮其强而不敢侵厥理何哉良以中国之节制多门蕃部之统帅专一故也夫统帅专一则人心不分人心不分则号令不贰号令不贰则进退可齐进退可齐则疾徐如意疾徐如意则机会靡愆机会靡愆则气势自壮斯乃以少为衆以弱为强变化翕辟在於反掌之内是由臂之使指心之制形若所任得人则何敌之有夫节制多门则人心不一人心不一则号令不行号令不行则进退难必进退难必则疾徐失宜疾徐失宜则机会不及机会不及则气势自衰斯乃勇废为尫衆散为弱逗挠离析兆乎战阵之前是由一国三公十羊九牧欲令齐肃其可得乎开元天宝之间控御西北两蕃唯朔方河西陇右三节度而已犹虑权分势散或使兼而领之中兴已来未遑外讨侨頴四镇於安定权附陇右於扶风所当西北两蕃亦朔方泾原陇右河东四节度而已关东戍卒至则属焉虽委任未尽得人而措置尚存典制自顷逆泚诱泾原之衆叛怀光污朔方之军割裂诛锄所余无几而又分朔方之地建牙拥节者凡三使焉其余镇军数且四十皆承特诏委寄各降中贵监临人得抗衡莫相禀属每候边书吿急方令计会用兵既无军法下临唯以客礼相待是乃从容拯溺揖让救焚冀无阽危固亦难矣夫兵以气势为用者也气聚则盛散则消势合则威析则弱今之边备势弱气消建军若斯可谓力分於将多矣理戎之要最在均齐故军法无贵贱之差军实无多少之异是将所以同其志而尽其力也如有诱其志意勉其艺能则当閲其才程其勇校其劳逸度其安危明申练核优劣之科以为衣食等级之制使能者企及否者息心虽有厚薄之殊而无觖望之衅盖所谓日省月试饩廪称事如权量之无情於万物人莫不安其分而服其平也今者穷边之地长镇之兵皆百战伤夷之余终年勤苦之剧角其所能则练习度其所处则孤危考其服役则劳察其临敌则勇然衣粮所给唯止当身例为妻子所分常有冻馁之色而关东戍卒岁月践更不安危城不习戎备怯於应敌懈於服劳然衣粮所颁厚踰数等继於茶药之馈益以蔬酱之资丰约相形县絶斯甚又有素非禁旅本是边军将校诡为媚词因请遥隶神策不离旧所唯改虚名其於廪赐之饶遂有三倍之益此则俦类所以忿恨忠良所以忧嗟疲人所以流亡经费所以褊匮夫事业未异而给养有殊人情不能甘也况乎矫佞行而廪赐厚绩艺劣而衣食优苟未忘怀孰能无愠不为戎首则巳可嘉而欲使其协力同心以攘寇难虽有韩白孙吴之将臣知其必不能焉养士若斯可谓怨生於不均矣凡欲选任将帅必先考察行能然後指以所授之方语以所委之事令其自揣可否自陈规模须某色甲兵藉某人参佐要若干士马用若干资粮某处置营某时成绩始终要领悉俾经纶於是观其计谋校其声实若谓材无足取言不可行则当退之於初不宜贻虑於其後也若谓志气足任方略可施则当要之於终不宜掣肘於其间也夫如是则疑者不使使者不疑劳神於选才端拱於委任既委其事既足其求然後可以核其否臧行其赏罚受其赏者不以为滥当其罚者无得而辞付授之柄既专苟且之心自息是以古之遣将帅者君亲推毂而命之曰自阃以外将军裁之又赐鈇钺示令专断故军容不入国国容不入军将在军君命有所不受诚谓机宜不可以远决号令不可以两从未有委任不专而望其克敌成功者也自顷边军去就裁断多出宸衷选置戎臣先求易制多其部以分其力轻其任以弱其心虽有所惩亦有所失遂令分阃责成之义废死绥任咎之志衰一则听命二亦听命爽於军情亦听命乖於事宜亦听命若所置将帅必取於承顺无违则如斯可矣若有意乎平凶靖难则不可也夫两疆相接两军相持事机之来间不容息蓄谋而俟犹恐失之临时始谋固已疎矣况乎千里之远九重之深陈述之难明听览之不一欲其事无遗策虽圣者亦有所不能焉设使谋虑能周其如权变无及强敌驰突迅如风飈馹书上闻旬月方报守土者以兵寡不敢抗敌分镇者以无诏不肯出师逗留之间寇已奔逼托於救援未至各且闭垒自全牧马屯牛鞠为椎剽啬夫樵妇罄作俘囚虽诏诸镇发兵唯以虚声应援互相瞻顾莫敢遮邀敌既纵掠退归此乃陈功告捷其败丧则减百而为一其捃获则张百而成千将帅既幸於摠制在朝不忧罪累陛下又以为大权由己不究事情用师若斯可谓机失於遥制矣理兵而措置乖方驭将而赏罚亏度制用而财匮建军而力分养士而怨生用师而机失此六者疆场之蟊贼军旅之膏肓也蟊贼不除而但滋之以粪溉膏肓不疗而苟啗之以滑甘适足以养其害速其灾欲求稼穑丰登肤革充美固不可得也臣愚谓宜罢诸道将士番替防秋之制率因旧数而三分之其一分委本道节度使募少壮愿住边城者以徙焉其一分则本道但供衣粮委关内河东诸军州募蕃汉子弟愿傅边事者以给焉又一分亦令本道但出衣粮加给应募之人以资新徙之业又令度支散於诸道和市耕牛雇召工人就诸军城缮造器具募人至者每家给耕牛一头又给田农水火之器皆令充备初到之岁与家口二人粮并赐种子劝之播植待经一稔俾自给家若有余粮官为收籴各酬倍价务奬营田既息践更徵发之烦且无幸灾苟免之弊宼至则人自为战时至则家自力农是乃兵不得不强食不得不足与夫倏来忽往岂可同等而论哉臣又谓宜择文武能臣一人为陇右元帅应泾陇凤翔长武城山南西道等节度管内兵马悉以属焉又择一人为朔方元帅应鄜坊邠宁灵夏等节度管内兵马悉以属焉又择一人为河东元帅河东振武等节度管内兵马悉以属焉三帅各选临边要会之州以为理所见置节度有非要者随所便近而并之唯元帅得置统军余并停罢其三帅部内太原凤翔等府及诸郡户口稍多者慎柬良吏以为尹守外奉师律内课农桑俾为军粮以壮戎府理兵之宜既得选帅之道既明然後减奸滥虚浮之费以丰财定衣粮等级之制以和衆弘委任之道以宣其用县赏罚之典以考其成而又慎守中国之所长谨行当今之所易则八利可致六失可除如是而戎狄不威怀疆场不宁谧者未之有也诸侯轨道庶类服从如是而教令不行天下不理者亦未之有也以陛下之英圣人心之思安四方之小休两宼之方静加以频年丰稔所在积粮此皆天赞国家可以立制垂统之时也时不久居事不常兼已过而追虽悔无及明主者不以言为罪不以人废言罄陈狂愚惟所省择谨奏

?又请边城贮备米粟等状奏曰右兵之所屯食最为急若无储蓄是弃封疆自昔败乱之由多因馈饷不足臣以任当体国职合分忧奏减河运脚钱用充军镇和籴幸蒙圣恩允许又属频岁顺成二年之间缘边诸军共计收籴米粟一百八十余万石准元勅各委当道节度及监军中使度支知廵院官同勾当检纳仍以贮备军粮为名非缘城守乏絶及不承别勅处分并不得辄有费用若能坚守此制有用随即却填则是边城当贮十五万人一岁之粮以为急难之备永无县絶足固军情去岁版筑五原大兴师旅所司素无备拟临事支计缺然齎送悉贷此粮乃得军行办集过事之後准勅合填迨今二年竟不支遣加以诸镇军食例皆缺供及其告急工闻宣旨下廹则又请贷贮粟以充将士月粮既务废隳且无愧畏所未匮竭其能几何夫栽植至难毁拔至易古人以树杨为喻能不为之叹惜哉况水旱流行固宜有备戎狄为患可不为虞将欲安边先宜积谷今当岁稔合益军储反罄聚蓄之资用供朝夕之费倘遇灾难则如之何惟陛下详思後图不贻他日所悔臣之愿也疆场之幸也不胜区区虑患之意谨冒昧以闻?又请边镇储粮状奏曰臣伏见陛下每垂睿心经略边境增筑城垒加置戍兵至於春秋衣装岁时宴犒先後迟速悉由宸衷其为忧勤可谓至矣其为资费亦以多矣盖以安人固国不惮烦劳此诚慎虑之深者也然於储蓄大计则未降意良图但任有司随月供应近岁蕃戎小息年谷屡登所支军粮犹有匮乏边书告阙相继于朝傥遇水旱为灾粟籴翔贵凶丑匪茹寇扰淹时负挽力殚或馈饷路絶则戍兵虽衆不足恃城垒虽固不足居是使积年完聚之劳适资一夕溃败之辱此乃理有必至而事无幸济者也臣窃为陛下惜之军志曰虽有石城十仞汤池百步无粟不能守也故晁错论安边之策要在积谷充国建破羌之议先务屯田历代制御四夷常为国之大事勇者奋其力智者贡其谋攻守异宜盛衰殊势柔服而不劳师旅者则常闻之矣屯师而不务农食者未尝有焉今陛下广徵甲兵分守城镇除所在营田税亩自供之外仰给於度支者尚八九万人千里馈粮涉履艰险运米一斛达于边军远或费钱五六千近者犹过其半犯雪霜皲瘃之苦冒盗贼剽掠之虞四时之间无日休息倾财用而竭物力犹苦日给之不充其於储蓄以备非常固亦絶意而不暇思也夫屯兵守土以备寇戎至而无粮守必不固矣遇寇不守则如勿屯平居有残人耗国之烦临难有启敌纳侮之祸所养非所用所失非所虞以为制备之规臣窃谓疎矣

贞元十三年上以方渠合道木波皆吐蕃要路欲城之使问邠宁节度使杨朝晟须几何兵对曰邠宁兵足以城之上曰向城塩州用兵七万今三城尤逼敌境如此何也对曰今发本镇兵不旬日至出其不意而城之敌谓吾衆不减七万不敢轻来不过三旬吾城已毕敌虽至城旁草尽不能久留敌退则运刍粮以实之此万全之策也若大集诸道兵踰月始至敌亦集衆而来与我争战胜负未可知何暇筑城哉上从之朝晟分军为三各筑一城三日三城成朝晟军还至马岭吐蕃始出追之相距数日而去朝晟遂城马岭而还

德宗时两河罢兵转运使韩滉上言吐蕃盗河湟久近岁濅弱而西廹大食北抗回鹘东抗南诏分军外战兵在河陇者不过五六万若朝廷命将以十万衆城凉鄯洮渭各置兵二万为守御臣请以本道财赋馈军给三年费然後营田积粟且耕且战则河陇之地可翘足而复帝善其言

宪宗元和八年振武河溢毁受降城节度使李光进奏请修城兼理河防李吉甫请徙於天德故城以避河患李绦卢坦以为受降城张仁愿所筑当碛口据虏要冲美水草守边之利地欲避河患退二三里可矣天德故城僻处确瘠烽候不相应接虏忽唐突势无由知是无故而蹙国二百里也城使周怀义奏利害与坦绦同上卒用吉甫策以受降城骑士隶天德军李绦言於上曰边兵徒有其数而无其实将帅但缘私役使聚其货财以结权幸而已未尝训练以备不虞此不可不於无事之时豫留圣意也受降兵籍旧四百人及天德交兵才五十人器械一弓而已故绦言及之

元和九年李吉甫奏开元中置宥州以领降户宝应以来因循遂废今请复之以备回纥抚党项上从之先是回纥屡请昏朝廷以费广未许李绦言回纥凶强不可无备淮西穷蹙事要经营万一北方有警则非步骑数万不足抗御而淮西遗党复延岁月之命为国家费岂特降主之比上不聼

宪宗时宰臣李绦尝因延英论及边事上言曰自古及今边人与中国并虽代有衰盛强弱然常须边境备拟烽候精明虽系颈屈膝而亭障未尝一日弛其备也何边人强横负力怙气不怀恩义不践誓盟故强则寇掠弱则卑伏此其天性也是以圣王以荒忽无常待之其至也则驱除之其去也则严备之今北敌蕃臣复多历年载虽实有功於国家报之以厚施者已倦求者未厌满其意则曰事当宜尔悍气益骄酌其中则曰効之难图怨辞立至故印马益广望价转多无厌之心实难为足若不如此异日必有不顾恩德为患封疆寇至而谋事则不及矣今西北两都皆无备拟兵但虚数坐盗衣粮将无成效岁邀官爵衣甲器械之类破官钱空有其名部伍训练之方务酒乐都亡其制古者兵无二事志在杀敌将无异望专在诛寇器用犀利斥候精明若有烟尘务为力战若无警急即营生业今则不然战士采拾以供上命惟责程课不恤饥寒主将刻削以结内宠不辑戎事惟济己身今戎狄继来婚嫁於国情实巨细必知边塞空虚有无咸悉至於山川要害道途险易已皆探知熟习委曲谙识脱或见利忘义因便乘间风尘暴至羽檄交驰急诏徵兵无及系累之苦闭壁逃祸宁救驱掠之灾使边人仰天而呼望国而泣蓄甲不足以卫疆场命将不足以扼寇雠此圣主所宜图之不可忘於终食之间也伏望诏勅边镇节度俾其虚实有无少阙事宜分析闻奏仍请於八座丞郎两省中选择公忠清干不挠之臣奉使各与大镇节度使各与点阅军中访问事理一时上闻然後申明制度增缉募兵谨其殿最行其赏罚罪在不舍刑罚必加功有可褒爵赏必及如此则陛下高枕边人永宁古人曰备豫不虞有备无患此经国之常制也上惊曰今边上岂如此空虚也卿等便令点捡切为殿最时天德军中城旧属振武有镇兵四百人其时却割属天德军交割惟有十人并军将在此其器械惟有弓一张余可知也数月後李绦罢相遂因循旧弊

元和中左拾遗元稹论西戎表奏曰臣蒙恩顾问窃见陛下患戎之意深矣自贞元以来国家所以甘亿兆之费於塞下盖以犬戎有侵轶之患而边人思守御之利也然而河湟之地日削田莱之业日空塞下之人日亡戎狄之心日炽若此非他不得备之之术也且臣闻之君之命帅帅之命将将之使卒犹心之使臂臂之使指然後敌可擒而军可制也今之屯戍者则不然衆其城堡异其师长获一马则图功虏一戎则告捷至於屠县道掠万人则曰力弱不足以应敌援寡不足以摧凶苟谨闭缮完不失其守者则朝廷议赏之不给又孰肯摧锋刃冒殊死而出入於系虏哉此又非他衆分力散而责师之刑无所加也而又加之以为农者不教战屯聚者不兼农寇至则卒伍被甲而乘城野人空拳以应敌此又耕战之术不修而屯聚之方太逸也今夫邠岐汧陇之地皆后稷公刘之所理也土宜植物人务稼穑陛下诚能使本道节制广於荒隙大建屯田塞下诸军除使令守防之外一切出之於野限人名田复其租入然後因其阡陌制之闾井因其卒伍树之师长固其塍堑以备不虞戎人适至则有连阡接畛之兵戎骑才归则复耰锄获耨之事若此则曩时之聚食者尽归之於服勤之农矣前此之系虏者尽化为守御之兵矣三五年间塞下有相因之粟边人无侵轶之虞陛下又董之以良帅威之以必刑则彼琐琐之戎陛下将署其君长征其牛羊振威以擒之可也布德以怀之可也又何必询王恢使苏武用晁错访娄敬而後复河湟称即叙哉此备戎之大略也方今犹有急於此者臣敢冒昧殊死而言之臣闻善奕棊者将刼其棊必固其羸是以敌可杀而地不危今庸蜀有犬吠之惊南蛮絶贡诚之路陛下又辍边将以统问罪之师脱或部落瓦全稽天讨兵连不解绵夏涉秋则戎人乘衅啓心之日也陛下其图之臣无任恳款忧边之至

杜佑拜司徒封岐国公党项阴导吐蕃为乱诸将邀功请讨之佑以为无良边臣有为而叛即上疏曰昔周宣中兴猃狁为害追之太原及境而止不欲弊中国怒远夷也秦恃兵力北拒匈奴西逐诸羌结怨阶乱实生谪戍盖圣王之治天下惟欲绥静生人西至於流沙东渐于海在北与南止存声教岂疲内而事外耶昔冯奉世矫诏斩莎车王传首京师威震西域宣帝议加爵土萧望之独谓矫制违命虽有功不可为法恐後奉使者为国家生事异域北突厥默啜寇害中国开元初郝灵伶捕斩之自谓功莫与二宋璟虑边臣由此邀功但授郎将而已由是讫开元之盛不复议边中国遂安此成败鉴戒之不远也党项小蕃与中国杂处间者边将侵刻利其善马子女敛求繇役遂致叛亡与西北二陲相诱盗边传曰远人不服则修文德以来之管仲有言国家无使勇猛者为边境此诚圣哲识微知着之略也今戎部方强边备未实诚宜慎择良将使之完辑禁絶诛求示以信诚来则惩御去则谨?彼当怀柔革其奸谋何必亟兴师役坐取劳费哉帝嘉纳之

穆宗立时吐蕃寇边西北骚然又略雅州劒南节度使王涯调兵拒之上言蜀有两道直捣敌腹一繇龙川清川以抵松州一繇绵州威蕃栅抵栖鸡城皆敌险要地臣愿不爱金帛使信臣持节与北敌约曰能发兵深入者杀某人取某地受其赏开怀以示之所以要约谆熟异它日者则匈奴之鋭可出西戎之力衰矣帝不报敌长庆四年上命李德裕修塞清溪関以断南诏入寇之路德裕上言通蛮细路至多不可塞惟重兵镇守可保无虞时北兵皆归本道惟河中陈许三千人在成都有诏来年亦归蜀人忷惧德裕奏乞郑滑五百人陈许千人以镇蜀且言蜀兵脆弱新为蛮宼所困皆破胆不堪征戍若北兵尽归则与杜元頴时无异朝廷建言罢兵盖由祸不在身望人责一状留入堂案他日败事不可令臣独当国宪朝廷皆从其请

历代名臣奏议卷三百二十一








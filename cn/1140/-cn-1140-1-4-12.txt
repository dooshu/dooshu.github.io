袁君启先生传

袁光南字君启高淳魏塘人少执贽同邑赵五云问学後从九龙先生游尝言儒者自立必先知耻作自励篇性朴率处族党是非崭然与人言必依孝弟晩年劘励同学以反观切已辄曰事急矣君毋姑待或至流涕崇祯乙亥十一月卒於家年五十八先期戒家人治酒馔徧召所亲曰某日与诸公别届日无恙已而危坐卒邑人祠之称中台先生

【附记先生自励篇　孩心自如如韶光已六六岁月易消磨此生不再得往莫追来须策富贵会有命执鞭岂其欲钦哉尼父言有耻士先録耻则通天关贯地轴支撑宇宙不碌碌小节无知便属麻木大节无耻便落禽犊麻木媿血肉禽犊忝眉目有耻天心见无耻人欲汨求志永配命敢不矢自朂】汪惟清先生小传【代】

汪有源字惟清少酷贫废学年十三始受学杜朱川初讲学至孝弟章辄喜谓孝弟吾分内事杜惊曰孺子便作身心语真可讲学携赴五松书院闻诸贤绪论万历戊戌就郡试师祁门陈九龙履祥受罗旴江集以万物一体为已任与宣城施弘猷联集六邑同仁会时有陈门曾顔之目居母忧哀毁骨立服除居维扬起十州县大会谒泰州王心斋祠慕其风聚诸海滨之民告以圣人可学而至所在弦歌习礼其父老曰自心斋乐吾两先生後无此风矣在金陵数主阳明祠与焦澹园周海门杨复所高景逸诸公往复讲会尤盛其学以复还木体为则词色冲然平易近人来学者无贤愚皆嘉与之人人以为坐春风中赖其奬掖至於今诵述嗣续不絶生平不问人家产尝再诣孔林探禹穴溯白鹿洞所着有东鲁西江等游记其会记不可胜数晩岁於邑中结归源会力诱後进又尝居宣城之云山盖九龙传经台在焉学者称崑一先生或称汪夫子年八十卒葬历山冲九龙墓侧


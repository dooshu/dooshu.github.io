○对杀牛判

〈景告丁杀牛事。丁别款景铸钱。州断尽处极刑，使出从徒。〉

议狱缓死，先典攸慎。听言观色，法贵详平，刑罚暂亏，手足无措。眷彼丁矣，有异里仁。见蒲叶之生春，无闻曳耒；入桃林之钜野，爰事鼓刀。遂令河渚风秋，奄沉星彩；蜀山路险，不见金生。景匪良交，遂来相诉。芳兰入咏，遽展契於风；丛棘议刑，几穷词於刀笔。摇尾求食，斯之谓乎？朝歌杀牛，理非谬矣！方引循环之辨，翻露铸钱之责。缅监厥迹，奚其若斯，未尽金潭之由，更起淮阳之狱。州司振藻，处以极刑；使者弹毫，将为徒坐。谅哀矜而勿喜，何轻重其若斯？状外不推，使司得其折衷；案中论死，州法酷其深文。结以徒刑，吾无间矣。


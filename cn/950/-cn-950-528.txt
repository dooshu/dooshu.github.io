杨万里　过陂子迳五十余里，乔木蔽天，遣闷七绝句

林中亭午始微明，枫倒杉倾满路横。

黄叶青苔深一丈，先生却爱此中行。

杨万里

杨万里　过陂子迳五十余里，乔木蔽天，遣闷七绝句

草光叶润亦清佳，翠里生香不是花。

一事说来人不信，蕨长如树蚓如蛇。

杨万里

杨万里　过陂子迳五十余里，乔木蔽天，遣闷七绝句

芦深石路旋芟开，藤絓肩舆却倒回。

兰蕙连山为谁好，芭蕉满谷不缘栽。

杨万里

杨万里　过陂子迳五十余里，乔木蔽天，遣闷七绝句

为怜上轿啮人肩，下轿行来脚底穿。

客子心心愁欲暮，碧云偏作半阴天。

杨万里

杨万里　过陂子迳五十余里，乔木蔽天，遣闷七绝句

晚风寂寂树阴阴，松不悲鸣竹不吟。

只有清泉逢白石，向人剌口说山林。

杨万里

杨万里　过陂子迳五十余里，乔木蔽天，遣闷七绝句

涧泉劝我出山迟，曲曲遮留步步随。

泉自多情侬自闷，今宵会有出山时。

杨万里

杨万里　过陂子迳五十余里，乔木蔽天，遣闷七绝句

山穷喜见一平川，不似林中不识天。

只出此山灾便散，何须更问小行年。

杨万里


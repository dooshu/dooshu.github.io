答边镇督抚


辱示虏乞四事，本兵方行议处，谅在必从，亦未见有异议者，独该科有一疏耳。比奉公书，责让仆于宣帅有所私庇。仆不识其人也，第见前任督抚诸君，咸称其才勇可用，比之云中尤为近实。故时有奖借之词，要能感奋为国家用命。如其狡饰倚借，罔上行私，国典具存，孰敢庇之！近访知其诬玷司道事，即使人传语，深加叱责，此足以明仆之无所私庇于人也。

正功罪，明赏罚，惩奸核实，此督抚事也。仆辈何敢屈挠焉？区区一念奉公守法之诚，幸垂谅察。






○贺朱全忠进白兔表（天元年九月中书门下）

今日东头承旨常郁至，奉圣旨者。质素光而应候，容洁朗以协时，既照耀於明庭，实昭彰於圣德。臣等览晋《中兴书·徵祥说》曰：“白兔者，月精也。”《抱朴子》云：“兔寿千岁。满五百岁，则色白。”顾野王云：“王者恩加寿考，则白兔见。”协太阴之瑞，实表坤慈；应千载之祥，雅符乾德。伏以皇帝陛下膺图纂嗣，压纽腾休，绍祖宗之丕基，示孝慈於众汇，敦礼耆老，委任勋贤，所以致八孔之效灵，应三秋而发皓。来从月窟，叠霜毳以蒙茸；献自梁庭，粲冰毫而皎洁。足以增辉瑞牒，归美皇猷。闻天远自於元勋，拭目共观於多士，岂比鲁传赵郡，独歌如练之词；实同晋获寿春，又继凝铅之咏。


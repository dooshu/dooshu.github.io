杭州送裴大泽，时赴庐州长史





唐时杭州余杭郡，属江南东道。庐州庐江郡，属淮南道。



西江天柱远，[一]东越海门深。[二]去割辞亲恋，行忧报国心。好风吹落日，流水引长吟。五月披裘者，应知不取金。[三]

[一]《汉书》：庐江郡灊县，天柱山在南。《三国志》：灊中有天柱山，高峻二十余里，道险狭，步径裁通。《一统志》：霍山，在庐州府六安州西南九十里，一名衡山，一名天柱。汉武帝南巡至盛唐，以南岳衡山远阻，乃移岳神于霍而祀焉。又名南岳山。山顶有天池、龙湫、风洞、岳井、试心崖、凌霄树。



[二]《咸淳临安志》：海门，在仁和县东北六十五里，有山曰赭山，与龛山对峙，潮生出其间。《辍耕录》：浙江之口有两山焉，其南曰龛山，其北曰赭山，盖峙于江海之会，谓之海门。



[三]《论衡》：延陵季子出游，见路有遗金。当夏五月，有披裘而薪者。季子呼薪者曰：“取彼地金!”采薪者投镰于地，瞋目拂手而言曰：“何子居之高，视之下；仪貌之壮，语言之野也。吾当夏五月，披裘而薪，岂取金者哉!”季子谢之，请问姓氏。薪者曰：“子皮相之士也，何足语姓氏。”遂去不顾。






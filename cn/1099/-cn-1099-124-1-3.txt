○請重邊防以備虜患題本 【 扈從宣府官兵】

臣等窃惟宣府為國北門。自永樂以來。每屯聚重兵于此。用以外禦虜寇。內衛京師。不容一日而少忽也。今　聖駕巡邊、命宣府摠兵朱振、副摠兵陶杰等、統領官軍一萬六千員名、扈從前去大同等處、其宣府城內、所留軍卒、既是不多、又皆羸弱不堪征戰之人、地方空虛甚矣、虜賊近邊住牧、備知我之虛實、其所以潛形匿跡者。安知彼非欲乘机伺便。以遂其奸謀詭計。使我暗墮其術中而不自覺也哉。倘　駕至前路、少留數日、或更欲西行、萬一虜賊長驅而來。徑犯宣府。誰能捍禦。則保安懷來以東。居庸以南一帶。人心皆皇皇無措。京師亦當戒嚴矣。事之可憂。孰有大于此者。此實宗社安危所係。不可不慮。伏望　皇上俯鑒臣等愚忠、深惟宗社至計、慎重邊防、及早廻鑾、即將朱振等。所領兵馬掣回、仍舊鎮守地方、以絕夷虜窺伺之心、宗社幸甚、天下幸甚、


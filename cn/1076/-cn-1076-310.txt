卷三百十

钦定四库全书

历代名臣奏议卷三百十

明　杨士奇等　撰

灾祥

宋宁宗嘉定十年袁燮上奏曰臣恭闻绍熙二年仲春月朔疾雷震惊继以大雪光宗皇帝惕然祗惧越六日诏侍从台谏两省郎官馆职各条具朝政阙失以闻一时忠臣良士献言者甚衆当世急务莫不上达可谓有应天之实矣咎徵虽形邦本自固奸宄不作疆场不耸岂非变灾为祥之明验欤今陛下寛仁恭俭不敢荒宁畏天之心亦已笃矣廼正月二十四日气令甚燠及夜过半天大雷电发於都邑二十六日霰集不止通夕飞雪积於平地久而後消夫雷乃发声蛰虫啓户着于月令之仲春今先期而发已非其时矣雷阳也中国亦阳也雪隂也四裔亦隂也当春而雪未为害也而作於雷震之余阳已发舒而隂忽用事不宜积而积隂盛而阳微有边境侵侮中国之象岂小故哉盖自残敌窜伏汴都陛下不忍遽絶仍与通好羣盗之归附者拒而不纳流民之逃死者却而不受故此曹皆惟我是怨而残敌遂以我为怯纠合羣怨致死于我侵犯王略无时无之陛下履至尊之位而见轻於垂敝之敌辱莫大焉其可以不自奋发乎虞书曰元首起哉起云者奋发之谓也元首奋发则国人莫不奋发矣深惩既往之失图回日新之功恢张纪纲振起颓惰以伸中国之威以破敌人之胆此所谓奋发也臣不暇远引姑以近代之事明之金人之犯淮也兵力日强自谓长江奄忽可渡我高宗皇帝会不少慑下诏亲征敷奏其勇而益内修政事王继先医术之精罕见其比所以保卫圣躬者也台谏力排其奸而籍其家赀刘婕妤宠冠後庭中外所知也一言救解继先则斥之不旋踵张去为阉官之长骄横久矣亦以台谏之言而投诸散地此三事者皆行於金人犯境之日敌势虽暴而圣断赫然此国威所以复振而敌雠所以诛灭也人主之所为不必屑屑於细故惟能举二三大事足以耸动天下者发愤而力行之则尊居九重而威震六合反覆手之间尔雷雪之变人皆以为隂盛阳微之故此乃皇天啓佑上圣欲以刚济柔以威辅德而成以阳制隂之功也陛下其可不仰体天意欤光宗亲遭此变敷求谠言陛下必欲销变致祥亦宜开忠直之路以通天下之情古者孟春之月遒人以木铎徇于路官师相规工执艺事以谏求之如此之切盖不如是无以闻已过而修阙政也天灾固可畏然人君修省则有其象而无其应向也隂盛而阳微今也以阳而制隂蕞尔残敌岂能抗衡於中国哉大明中天爝火自息臣不胜惓惓惟陛下留神

十一年燮又上奏曰臣闻洪范之有庶徵古人所以明天人贯通之理也於休徵则曰哲时燠若於咎徵则曰豫常燠若何谓哲明於是非之谓也何谓豫安於逸乐之谓也时者当其可之谓常者过於偏之谓人主明于是非有如黑白必能忧勤政治必能总揽权纲贤必任而不贰邪必去而勿疑利於民者必能兴之害於民者必能除之和气所感嘉祥必应此时燠所以顺之也人君安於逸豫昏而不明窒而不通舒缓而不肃寛柔而无断朝廷之政事不能自有所施设天下之人才不能自有所进退国无定论人有离心乖气所召灾患必作此常燠所以应之也天人一理随感而应可不畏哉陛下临政愿治不为不久而和气有未充灾异犹未弭去年久旱河流断絶种麦未及多而田已扬尘不可复种矣人皆忧之曰他日其可接食乎祈雪未应人情皇皇又皆曰疫疠其将作乎螟蝗其将炽乎常燠之为害如此至於冬深雨则降矣而水犹未通雪亦作矣而移时即止是常燠之流毒犹未歇也陛下早朝晚罢不殉于货色不盘于游田无逸豫之失而有逸豫之灾此岂可不推原其故欤以臣所见所谓逸豫非必货色游田之谓当边烽未熄戎事方殷之际而优游恬愉若四方无虞之日真才未必能用宿弊未必能革浸浸焉日入於颓弊之域军民愁怨无所赴愬兹非逸豫之所致欤病已深矣事已廹矣汲汲图之犹惧不及又可悠悠乎毋以嘉祥之略应为喜而以余灾之犹在为惧肆颁明诏引咎责躬曰天下其许朕自新改弦易辙勇於必为人主作兴於上人臣震悚於下无敢骄奢无敢耽乐朝思夕虑翼赞明主同以宗社生灵为忧何患乎灾异之不消乎臣闻人主患无其志不患无其功窃观陛下天资之粹美圣德之纯茂足以冠羣伦足以恢远略所以每获面对未尝不陈二帝三王之道每侍经幄未尝不进忧国爱君之言诚愿陛下勿自菲薄恢张志气卓乎如古大有为之君今日常燠之灾人皆以为逸豫所致臣日夜忧思不知所出何者逸豫之失人主之大戒也区区残敌假息侨寓我有其备何患不克若因循纵弛无奋发之心而专以自守为说守不能固浸微浸弱而遂至於通和则大事去矣无可言者矣堂堂天朝而委靡至此可不痛哉此臣所以惓惓而不自已也诗不云乎敬天之怒无敢戏豫惟陛下深思此言常以逸豫为戒宗社幸甚生灵幸甚

宁宗时国子祭酒王介上奏曰罗日愿为变是下人谋上也修好增币而金人犹觖望是渺视我国也内批数出是左右干政也谏官无故出省是小人间君子也皆谓之僭一僭已足以致灾变而况兼有之哉

朱熹上灾异劄子曰臣窃闻今月五日夜漏方下五六刻间都城之内忽有黑烟四塞草气袭人咫尺之间不辨人物着於面目皆为沙土臣虽不曾亲见然亲旧相访见之者多验之数人其说如一决非虚妄臣窃思惟间者以来灾异数见秋冬雷雹苦雨伤稼山摧地陷无所不有皆为隂盛阳微之证陛下虽尝下责躬之诏出敢谏之令而天心未豫复有此恠亦为隂聚包阳不和而散之象臣窃惧焉而恐其未有敢以闻於圣聼者也盖尝闻之商中宗时有桑榖并生于朝一暮大拱中宗能用巫咸之言恐惧修德不敢荒宁而商道复兴享国长久至于七十有五年高宗祭于成汤之庙有飞雉升鼎耳而鸣高宗能用祖已之言克正厥事不敢荒宁而商用嘉靖享国亦久至于五十有九年古之圣王遇灾而惧修德正事故能变灾为祥其效如此伏愿陛下视以为法克已自新蚤夜思省举心动念出言行事之际常若皇天上帝临之在上宗社神灵守之在旁懔懔然不复敢使一毫私意萌於其间以烦谴告而又申敕中外大小之臣同寅协恭日夕谋议以求天意之所在而交修焉则庶乎灾害日去而福禄日来矣臣不胜惓惓爱君忧国之至

理宗绍定四年都城大火尚右郎官吴潜上奏曰臣愿陛下斋戒修省恐惧对越菲衣恶食必使国人信之毋徒减膳而已踈损声色必使天下孚之毋徒彻乐而已阉宦之窃弄威福者勿亲女宠之根萌祸患者勿昵以暗室屋漏为尊严之区而必敬必戒以恒舞酣歌为乱亡之宅而不淫不泆使皇天后土知陛下有畏之之心使三军百姓知陛下有忧之之心然後明诏二三大臣和衷竭虑力改弦辙收召贤哲选用忠良贪残者屏回衺者斥怀奸党贼者诛贾怨误国者黜毋并进君子小人以为包荒毋兼容衺说正论以为皇极以培国家一綫之脉以救生民一旦之命庶几天意可回天灾可息弭灾为祥易乱为治也

端平元年翰林学士知制诰真德秀上奏曰臣伏覩太史奏元日立春风起乾位其占主兵丁西之夕月犯太白亦为兵象或谓星文所主实在卫晋以此仰寛圣忧夫天道主乎华夏而本朝者中原正统之所在也天之示戒所以仁爱陛下岂为区区北敌计哉况时方用兵而占亦主兵厥类甚明可不深惧汉王嘉有言应天以实不以文然则陛下所以仰答天戒者亦曰实而已矣何谓实本之於心则为实意修之於身则为实德推之於事则为实政有是三者应天之道得矣大学曰所谓诚其意者毋自欺也夫为善而无实是谓自欺以之欺人肺肝且不可隐况天道神明而可欺乎陛下亲政以来乾乾终日修身进德之诚发政施仁之目形之翰墨播之诏令无一非善是宜昊穹昭格休应狎至而清台占验乃若有未然者皇皇后帝厥监非远何以致是意者应天之实陛下犹有当尽者乎夫毋不敬思无邪陛下所尝笔之宥坐者也动静起居真若神明之在上然後为敬之实声色玩好真若宼雠之必远然後为无邪之实若敬焉而有以害之正焉而有以汨之则虽玉音之铿锵时发於口金书之焜煌日接於目皆虚文而非实也用人听言陛下所尝诏之百辟者也登进贤能不徒宠其身必有以尽其材然後为用人之实开纳忠谠不徒容其直必有以行其策然後为听言之实若贤者固见礼而所蕴未获究谏者固见容而所陈不尽施则虽夔龙之武相接於廷凤皇之鸣日闻于耳皆美观而非实也况名曰恤民而凋瘵如故未闻实惠之有加名曰察吏而污浊如故鲜以实廉而自励至於财匮而弗赡币轻而不行师徒丧於犇溃舟楫坏於转输凡若是者皆未闻经理之实敌人狡焉日伺吾隙设有不幸如占书所云其将何以应之乎天佑皇家豫形警告至惓惓也伏惟陛下深体上天仁爱之意凡其本之心修之身推之於事者必使无一非实而去其所谓文具美观者上帝监临必垂眷佑所以延洪国命销弭兵菑当有潜格於冥冥之中者矣臣竢罪禁林蒙恩?厚因人事以推天意常切隐忧故不敢避犯顔之诛僭陈苦口之戒仰祈献察

广东经略安抚使崔与之上奏曰比年以变故层出盗贼跳梁雷雹震惊星辰乖异皆非细故京城之灾七年而两见岂数万户生灵皆获罪於天者百姓有过在予一人此陛下所当澟澟惟有求直言可以禆助君德感格天心又曰戚畹旧僚凡有丝髪寅缘者孰不乘间伺隙以求其所大欲近习之臣朝夕在侧易於亲昵而难於防闲司马光谓内臣不可令其采访外事及问以羣臣能否盖干预之门自此始也若谓其所言出於无心岂知爱恶之私因此而入其於圣德宁无玷乎

三年工部侍郎李心传上奏曰臣闻大兵之後必有凶年盖其杀戮之多赋歛之重使斯民怨怒之气上干隂阳之和至於此极也陛下所宜与诸大臣扫除乱政与民更始以为消恶运迎善祥之计而法敝未尝更张民劳不加振德既无能改於其旧而殆有甚焉故帝德未至於罔愆朝纲?苦於多紊廉平之吏所在鲜见而贪利无耻敢於为恶之人挟敌兴兵四面而起以求逞其所欲如此而望五福来备百谷用成是缘木而求鱼也臣考致旱之由曰和籴增多而民怨曰流散无所归而民怨曰检税不尽实而民怨曰籍赀不以罪而民怨凡此皆起於大兵之後而势未有以消之故愈积而愈极也成汤圣主也而桑林之祷犹以六事自责陛下愿治七年於兹灾祥饥馑史不絶书其故何哉朝令夕改靡有常规则政不节矣行齎居送略无罢日则使民疾矣陪都园庙工作甚殷则土木营矣潜邸女冠声焰滋炽则女谒盛矣珍玩之献罕闻郤絶则苞苴行矣鲠切之言类多厌弃则谗夫昌矣此六事者一或有焉犹足以致旱愿亟降罪已之诏修六事以回天心羣臣之中有献聚歛剽窃之论以求进者必重黜之俾不得以上诬圣德则旱虽烈犹可弭也然民怨於内敌逼於外事穷势迫何所不至陛下虽谋臣如云猛将如雨亦不知所以为策矣帝从之

监察御史吴昌裔上奏曰臣闻天运常新而无穷人情循旧而难变陛下即位以来坐受春朝凡十二正朔矣天地变化岁月推移光景常新事会无极乃以更新之意向复还往昔之规橅虚老流光浸渝初志上恬下翫甚可惜也迩者十二月壬子雷甲寅洊雷越正月己未大雨雪辛酉又雪视鲁隐八日之灾孰甚八月敌宼蜀十月宼襄十一月围黄视汉阳诸姬之祸为惨天变如此外患如此此正陛下君臣濯旧而图新之时也然臣仰窥圣德妄议朝政私窃有惑焉陛下本心清明向也韬晦於逸欲今缉熙典学君德宜日新矣然妃后之合妙丽交进王侯之邸锡赉频烦则恭俭之德不加乎旧陛下八柄予夺向也牵制於权奸今垂拱亲事君权宜作新矣然貂璫之长间通外庭羽衣之嬖时干私谒则总揽之权不加乎旧州县贪黩之根皆故相遗种也而时异事殊余孽复起犹回护於旧恶而不衰天人乖异之证皆故王厉气也而日迈月征烝尝缺祀犹藏宿於旧怨而不释旧染之俗贵咸新也旧邦之命欲维新也今细微节目时有一新之功而大本大端脱然未变于旧是岂明德新民之极乎往者权臣三十年用人多出私意每欲用一私昵则必参以公议一人谓之带过更化初无此弊也近日除授率乖素望往往兰艾同进而不皆一色纯正之人则除吏复循其旧往者权臣每台谏月课多出风论及意有所覆护则言又寝而不行谓之收起更化初无此弊也近日台疏率多浮沈往往风采销沮而常有危疑引去之意则玩谏复仍其旧陈升之引闽人吕颐浩引山东人荐士而私其乡党此旧辙也今着廷之官督府之属左右互拟其一何以兼揽天下之才赵?多用蜀人王淮多用浙人选才而偏於乡旧此故态也今执政之召说书之置东西并用其二何以旁招四方之彦夫使亲旧而皆贤固所当用也乡人而皆善固不当弃也然陶陶日新曾几何时而昭昭然立的复寻旧武此岂至公血诚之心哉然则剥烂而复鼎否而新亦在君相加之意而已建炎四年正月雷雨再见是为乌珠过江之应高宗谓辅臣曰朕与卿等宜共修德以实应天此陛下新德畏天之法也绍兴辛巳正月雷雪交作是为金兵临江之证王十朋遗陈康伯书曰相公居燮调之任当进贤退不肖以弭天变此宰相新国正君之事也臣愿陛下濯去旧见以来天下之善大臣改纪旧习以公天下之听用人必惟其贤毋使邪党乘间而错起聼言必从其是毋使公论被厄而不伸养君心之源常戒谨危机以扶天理清政本之地务力行好事以顺人心惜隂爱日惟新是图如此而天怒不回民恫不怿外患盗贼不屏息臣甘伏妄言之诛昌裔又论四隂之证状曰臣窃见立秋以来常隂为沴先一日大雨雹越翼日暴风至霪雨不止至于旬时蚤禾坏於垂成晩稻伤於既颖丰穰之候转而凶荒将恐害于粢盛无以供我军实又闻天目一带洪浸漂流水冒近畿是殆为兵为饥之证占书曰雨雹隂胁阳也雨隂干阳也方金火之交而厥罚常雨此非隂盛阳微之故乎夫臣者君之隂也妻者夫之隂也小人者君子之隂也四裔者中国之隂也且自圣上揽权之後固无昔日擅命之臣惟威令积弱不能以运掉三边纪纲浸颓不能以操制诸将习强者方命怙宠者玩威第功赏者多肆於诞诬报军书者辄轻於狎侮偏稗擅离部伍而不知有国法士卒敢淩州县而不知有朝廷积是强形渐不可长此非将帅之权太盛乎方国步艰难之日正君心恐惧之时而道路流言窃议圣德谓宫庭燕饮频为过差阁分妃嫔多着位号知书近侍以奇巧而移上意私谒衺民以险陂而通外交甚至外廷之除授或倚於幽隂帅柄之请求辄通於中禁牵於柔道职是厉阶此非女宠之谒太胜乎端平人才之盛蔼然有小元佑之风不一二年初意渐变君子则厌薄以为无益小人则爱惜以为有才三凶嘱托以潜归二孽侥觎而再起不惟昔之所斥者复乘隙以求进而今之所摈者亦旋踵而得迁旁啓多门自塞正路此非旧人复用之渐乎蒙古凭陵中夏盖非残金之比初犯蜀口五郡为墟继犯荆襄十州如毁将士征行而不得卧妇子流徙而不得归欲战则窘事力之不强欲和则虑情欵之未实又况唐邓均陆之宼导之以扣江秦巩松维之族诱之以斡腹内外受敌殊可寒心此非敌国窃发之证乎凡此四端是皆隂类事形於下则变见於天证象孔昭警戒甚至陛下代天作子者也所宜昭德塞违以回渝怒之威大臣佐理隂阳者也所宜开诚布公以消乖沴之气阳明胜则德性用隂浊胜则物欲行消长之机正宜澟澟今大昕坐朝间有特不视事之文私第谒假或有时不入堂之报上有耽乐慆逸之渐下无协恭和衷之风在内则嬖御怀私以为君心之蠧在外则弟子寡谨以为朝政之累游言噂沓宠赂彰闻欲以此销烁羣慝呼吸太和得乎昔建炎三年六月隂雨不止高宗罪已求言宰执引咎求去郎官以上皆许言朝政阙失时中书舍人季陵以三隂之说应诏谓能制将帅为德之刚能抑宦寺为德之正御史中丞张守亦以三隂之说抗疏愿严恭寅畏以修其德更选任辅弼以修其政上下动色祗畏明威卒扶炎精之光以基中兴之盛皆自高宗君相一念抑畏中来也臣愚欲望陛下仰绳祖训顾諟天明远声色戢宦寺以清宅心之源进忠良斥奸回以公用人之柄宣明典章以申御将之法谨固封守以严备敌之防而二三大臣各一乃心各和乃政通宫中府中为一体毋使陟罚之异同合在边在廷为一家毋使细大之偏重如此君臣合德中外革心未有不转灾眚而休祥易隂蒙而阳霁天下事变亦当隂消潜弭而不足忧矣臣不胜拳拳

嘉熙元年火灾右司郎中赵必愿应诏上封事曰开边稔祸之刑牵制而未行激变弃城之戮姑息而未举荆襄沦没祖宗之基业莫能保淮蜀蹂躏赤子之寃?无所依履亩之令下而加以抑配称提之法严而重以告讦民无盖藏每有转壑之忧士不宿饱常有思乱之志又曰台谏给舍骨鲠之论莫容左右便嬖浸润之言易入春夏常享濶略於原庙之尊节钺隆恩殷勤於邸第之贵又曰必也正故相专国之罪严贪夫徇货之诛思室鬼高明之瞰先编氓後亲贵去木妖竞治之衅尚坚固革奢华戒宫殿无度之燕酣节内庭不急之营缮必愿为宗正少卿因转对上言曰中才庸主惟其无所知觉故言不可入而败已随之陛下作敬天之图朝夕对越谓宜天意可回而荧惑失度欝攸煽灾迫近禁门几毁左藏烟埃方熄白昼陨星贯日之虹胁阳之雹叠见层出陛下观时察变何由致此今日之事动无良策惟在侧身修行祈天永命而已

淳佑五年侍左郎官徐元杰进故事曰高宗皇帝圣政建炎四年正月庚申上曰昨雷声颇厉晋志以雷发非时为女主颛权君弱臣强四夷不制所致朕与卿等宜共修德以实应天癸亥上曰昨日雷再发声今日方二月节要之亦非时也晋志所占无异惟发频者应速耳臣闻雷者隂阳交会而成声动於震宫之中收於兑泽之後时当发声则为天之号令所以惊百蛰而荣万物也不当发而发皆非时之灾隂抗乎阳之所致夫天时人事同一脉络有是气必有理故於理微有不顺而气之所应舛逆从之矣有如春阳方动之初和气犹未洽也雷已惊远而惧迩此岂非天之所以仁爱人君默寓其所谓扶持全安之道也欤高宗皇帝建炎四年正月庚申以雷声颇厉而推晋志以明之愳女主之专擅愳君弱而臣强愳四夷之不制恻然圣训诏告在廷必曰朕与卿等宜共修德以实应天是盖遇灾知愳切切於实德之交修而不敢泛泛然以文具相蒙也越三日而节应惊蛰矣雷再发声圣心恐愳有加无已又必曰要之亦非时也又谓与晋占无异而申之以惟频发应速之言此岂非我烈祖克谨天戒之盛美乎今陛下帝学时敏圣敬日跻法祖钦天夙夜匪懈乃者奋雷霆之断开日月之明政化於是乎作新家国於是乎齐治华夷於是乎镇服未必有晋志所占之患而圣心寅畏宸札涣颁以为雷发非时朕心祗愳避殿减膳诏求直言凡可以应天销变者若不能以终日盖与烈祖所谓修实德以应天者同一轨辙臣又何所容其喙然臣闻之易曰立天之道曰隂与阳立地之道曰柔与刚立人之道曰仁与义盖隂阳以气言天所以覆乎地也故雷声为天之号令柔刚以质言地所以承乎天也故雷之出地者有时焉仁义以德言于以见人为天地主当自渊嘿雷声者验之始知贯三极一道尔故乾元为万善之长惟刚健而不息所以包四德而为仁坤顺而承天之所为惟敬以直内而後义以方外德不孤矣自昔君天下而立之极必曰定之以仁义中正而主静盖主宰之道惟定而能静则大中至正之理随寓而无所转移故知仁主乎刚则寛而有制动而有勇理足以胜欲公足以灭私又必以姑息拘挛者为戒而不至或牵於小不忍之情而害大体之正矣知义主乎敬则所由者渐所辨者早尊足以统卑内足以攘外又必以窥伺间隙者为虑隂有以消未形之患而合时措之宜矣夫仁义立人之要道也凡隂阳刚柔之气质莫不由是而兼统自昔君臣上下所以交修其实德而不敢为应天之文具者盖审诸此而已不然刚不足以制欲义不足以胜情则是阳为隂所抗凡晋志所占之象皆隂类也故曰隂疑於阳必战可不愳哉可不戒哉

元杰又上奏曰恭惟皇帝陛下贵为天子心与天通动一念虑之微有善不善休咎之证即缘而起常若与天灵密相周旋况显而视听言动之敬肆其有不关於惨舒之证者乎迩者亢阳为沴陛下斋心屡祷有感必通臣每侍清光陛下不鄙臣愚必垂闵雨之问臣之所奏尝及於天之所助者顺欲陛下验之五事之间玉音曰俞曾无难色此宗社生灵之福也臣闻天理与人事同一脉络五事与庶徵相为影响视听言貌皆主於思而思必无邪则事事皆敬敬与不敬休咎关焉然则人主欲回咎徵而为休徵勿求之於天求之於已而已矣昔禹汤之有天命皆原於罪已之一念鲧湮洪水禹乃嗣兴叙九畴而先五行必次以五事之敬用殷邦旱暵汤闵弗雨惧不敬以伤民命惟急於六事之自责夫六事之丛其责意者五事之亏其敬与臣请先以五事明之禹之意若曰人主之耳目不可以偏寄也故敬心常运於视听之间不使媟近得以为吾聪明之惑庶乎喜怒中节气步以是而准寒燠其有不时者哉人主之辞色至易以窥伺也惟敬心常摄乎貌言之际不使纷乱得以为吾肃乂之挠庶乎形声俱和燥湿以类而应雨阳其有不时哉不然狂僭豫急之弗察反休徵而为咎徵一息间耳此禹所以随用而持敬与成汤克享天心之主也天之不雨何至此极六事之失乱世之常也汤平政而爱民不迩声色不殖货利而又不吝於改过亦何至民政之失节谗夫之敢欺欤夫苞苴女谒宫室之动其欲岂果有是当责之事哉汤则不敢以自信也惟其自信之不敢故其自责之甚深自责之念深则自欺之意泯天高听卑宜为之动桑林之雨汤之真敬验矣且禹汤圣德之君也自後世言之亦何以罪已为哉然则人主非知有克已之学不足以进此今陛下天姿冲粹圣学高明居皇极五位之中而体洪范五事之敬遇灾知愳欲销去之责已省愆不为文具夫是以天心有潜格之应岁事有中熟之占是乌得不为今日喜然臣之所喜今日也臣之所虑亦今日也乃者霄躔多愆隂精辄蚀江潮忽汹涌矣堤岸仍溃决矣水土之性亦於是而稍失吁天心之仁爱陛下所以昭示谴告者在是盖不特雨泽愆期之一警也况夫比岁以来北人祸惨吾之国势屡警而忽定固不可谓非备御之力然或者以为太乙福德久躔吴分此天所以佑宋也吁天幸其可以常恃哉国家阳九之会迩在目前静察天时敬修人事宁深信而无其验毋忽视而稔其忧臣??然每劝陛下以敬用五事者不但为闵雨发也陛下果有所警悟当深求克己之仁特发罪己之勇循大禹敬用之实加成汤自责之忱视听之达於下者必公貌言之出於上者必谨民政之利病必察宫室之增崇必戒以至塞贡献之路杜邪枉之门使苞苴女谒之计不行而谗谄面谀之人可远矣如此则圣心之主宰者愈定圣德之发强者愈充天数之靡常者必回人事之可恃者必验圣宋宗社亿万年灵长之休只在圣心真积力久之敬而已不然五事之敬用或不能以持久则皇极之建用将恐流而为六极之弱何以销未形之患哉臣不胜惓惓

六年正月朔日食诏求直言权兵部尚书淮东制置使李曾伯上奏曰臣一介非材四年分阃已试罔效当去尚留日惧疎虞仰负隆委顷以冬防幸毕尝於至後一日即上请代之奏恭蒙诏旨未赐俞允遂於十二月六日再陈愚悃僭进时才妄揣宸聪昭鉴必可其奏退而席槀俟命今复踰月矣星移物换岁序且更天高听遥化工莫测臣惴惴朝夕不遑宁处俯揆蝼蚁之分宜待鈇钺之诛岂应洊犯不韪有所祈叩臣伏读邸文恭诵奎画仰惟陛下以元正日食方下求言之诏许中外臣子指陈得失消复咎眚臣有见陛下钦承天戒图惟治功开不讳之门来忠直之告臣之求退适际斯时其敢不昧死以请臣拜手窃观祖宗盛时康定庚辰正旦日食是岁元昊宼边犯延州围塞门安远诸寨诸将畏避莫敢出朝廷忧之二月遂令韩琦安抚陕西寻命琦及范仲淹为经略招讨使之副未几再命仲淹兼知延州於是贼始惧而不敢犯考之於此则是先朝用韩范代范雍经理西事实在此岁臣又观皇佑己丑正旦亦有日食之异是年北敌聚兵近塞诏近臣陈备边策叶清臣一疏亦及方面帅领之材以为不患无人患不能用因举孙沔狄青诸臣其岁九月侬蛮始犯邕异时卒赖青沔等力以平岭南又考之於此则是先朝因天象以谨边备图帅材尤以是为重也所以有康定皇佑戒惧之实德遂以成庆历嘉佑太平之极功实为陛下今日家法然则今日之事其所当为者固不一以臣职思其忧则莫切於守边莫急於易帅明矣臣自去夏以来蒙睿旨勉留盖数日以俟冬晚乘此边隙之暇谓可得代兹春令颁矣若更张之议稍迟月日青草又生戎马复入臣智虑已殚竭精采已摧靡事会无极利害多端恐不能制此勍宼徒误国事诛窜何补用敢仰稽故实载沥悃悰期以副陛下应天保邦之实意非但为臣区区之私而已伏望睿慈特赐宸断宣谕大臣捡会前请趂此春宼未动早易阃寄将臣放归田里庶几天心感格边境震慑于以寛宵旰之顾忧复祖宗之盛治实在斯举天下幸甚

衢州通判牟子才亦以太阳交食应诏上奏曰臣伏覩淳佑五年十二月二十六日诏书以六年正月辛卯朔太阳交蚀应中外百职及学校草茅之士悉令指陈得失凡可以消弭咎眚导迎善气各悉心以告者臣猥以虚庸蒙恩丞郡诏旨所及敢不罄竭其愚忠陛下自临莅以来德泽屡下和气充塞四海九州罔不丰稔天心人意若合符节固宜乖气异象消伏不作乃月正元日日食辛卯咎徵之来其异如此且岁在丙午则古今之否运也时方孟春则阳气之始施也月纪建寅则阳爻之交泰也王春三朝则受朔之元辰也而日月交蚀於方晡之时以一日言之日为阳夜为隂以四方言之东南为阳西北为隂以人事推之君为阳臣为隂夫为阳妇为隂德为阳兵为隂君子为阳小人为隂今支干会于南离之方其蚀在申其缠在女此臣亢乎君妇敌乎夫小人加君子之徵也而尊者尤恶之臣尝读史至汉之季世见其灾异狎至未尝不痛恨於一时之诸君也正月己酉朔日有食之成帝元延元年也是岁禄去公室政在元舅王凤以大司马大将军领尚书事崇谭音商相继为政其气焰足以蔽蒙三光日之所为蚀者此也谷永大儒涉三七之节纪直百六之灾厄乘三难之际会目覩巨异意必有殊尤絶异之论警动上心以杀其势今观其疏不过曰皇后贵妾专宠也不过曰中黄门後庭骄恣狂悖也又不过曰北宫苑囿将有夏崔之乱也诸夏下土将有樊苏之变也其言迂缓不切有所附会而於窃权之王氏乃无一言及之史臣书曰专攻上身盖讥之也正月辛丑朔日有食之哀帝元夀元年也是时傅商郑业以外亲忝封邑孙宠息夫躬以奸辩宠侯封董贤以令色谀言蒙赐予五侯骄蹇权震内外其烜赫足以掩翳阳刚日之所为蚀者此也鲍宣儒生当父亏明毋震动子讹言之时目覩大异忠愤所激思欲一吐胷中之欝抑以救当时之失今考其书曰深内自责避正殿也曰举直言求过失也曰罢退外亲及旁仄素餐之人也曰何武师丹孔光彭宣可大委任也其言鲠亮明切无所顾忌而於贵幸之董贤深嫉焉史臣赞曰守死善道盖嘉之也夫灾由天降变不虚生成哀汉季世之君也故当时封章後世録实语多及於灾异盖谓其睹灾异而不戒是以为汉季世之君也今日咎异之来则与汉季世之君相符矣政事之失则与汉季世之君无异矣女宠之盛则与汉季世之君髣髴矣权奸接迹党与骈肩则视汉季世之君有加矣而陛下遇烖而惧引咎责已导谏敷恩则岂肯甘心於汉季世二君之下风哉臣嘉熙间待罪史馆与闻讨论之事尝因轮对以大臣不公不和六事为陛下告陛下不以臣卑鄙亟赐俞奬是陛下待微臣之恩深且厚也有君如此谁忍负之臣傥有重於言以讳为解兹为自诬且诬吾君皇天后土昭布森列臣罪莫逃幸因明诏之及列为十二条以献陛下心志所期不敢妄自菲薄效谷永阿媚时好以羞当世之士惟深思熟虑空臆尽言得从鲍宣游於地下则愚臣之愿也其一曰一敬心以澄治原心者天也上古圣人继天立极惟用力於性命之原以酬酢天下之万变人心惟危道心惟微惟精惟一允执厥中者尧之所以授舜舜之所以授禹也发於声色臭味之气者人心也根於仁义礼智之性者道心也平居暇日庄敬自持察一念之所从起求所以治之则清明纯一无少间断以之对越天地者此心也以之钦承祖宗者此心也以之临朝见羣臣者此心也以之经筵对儒生者此心也以之接嫔御貂璫者亦此心也所遇虽不同而所以为敬者未尝不一也平居暇日矜肆诞忽不能察一念之所从起求所以治之则胶扰纷杂物欲滋长接嫔御貂璫之时不能如经筵对儒生之时矣经筵对儒生之时不能如临朝见羣臣之时矣临朝见羣臣之时又不能如对天地见祖宗之时矣所接既异而所以为敬亦随而转移也此无他敬肆之分也汉元帝临朝之暇亲近儒生可谓敬矣及退而处宫庭则鼓琴瑟吹洞箫自度曲已为侍中所窥此敬肆之见於一日者也唐玄宗即位之初延礼文儒可谓勤矣及天宝末年溺於燕安女子小人内外交煽旋为开元之累此敬肆之见於终身者也方二君之耽乐也自谓深宫之中世无得而知者故自肆而不反不知宫庭屋漏显如日月之照临女子宦官?如蛇虺之在侧未有隐而不彰久而不变者也陛下性资超卓学问缉熙固非汉唐二君所跂及然对越钦承之时如此而宫闱燕闲之时则如彼也临朝亲儒之时如此而嫔御媟狎之时则又如彼也发之於心术念虑之微而形之於四方万里之远臣愿陛下念祖宗创业之艰思一身之关系甚重监二君燕安之失退朝无事延访名儒夜直禁中不时召对貂璫之干请者却之嫔妃之御见者疎之使纷华盛丽不足以为吾之惑奇技淫巧不足以为吾之害则中外一致旦夕一心终始一节陛下所谓犹有愧者将仰不愧而俯不怍矣天怒宁有不回者乎其二曰清政本以重相权臣闻冢宰者首六卿而统百官天子之相也冢宰无职六卿则分职矣冢宰论道六卿则行道矣六卿异曹百官异职管摄之使皆归于一非宰相事耶所以管摄之者非每事而控制之也自百而归之六自六而归之一所操者至简也国朝仿周制改仆射为丞相而沿唐旧制自宰相下侵六曹之职而三省始多事自检正都司之置而三省愈多事合二者而六曹轻矣且以吏户两曹言之吏部掌天下之选事也而部阙尽归於堂堂阙不下於部参选者不之吏部而之省府日力困於应酬工夫困於位置国家大事姑置不问而周旋亲故酬酢人情之念憧憧往来未免少分经体赞元之功铨曹要地反成虚设此吏部之权轻尚书之职废而中书之务所以不清也户部司天下之财赋者也然国用房盐之财斡於宰相而不斡於户部朝廷之上所商者盐筴所括者田契所问者钱谷甚非古人置相之义呜呼版曹所掌朝廷之财也国用所掌亦朝廷之财也均为朝廷之财何至自相区别困於多事耶此户部之权轻尚书之职废而中书之务所以不清也其他四曹大抵皆尔推原所自非始於开禧嘉定间耶然近岁中书之务愈致纷杂而不清者则惟宰相之故也前日之相机智足以济其奸?而处心积虑专以收揽事权张大声势为能事往往下行六曹之细务或遗天下之大机而检正都司颇多觇伺相意模棱两端以听所择其或禀承面命犹云合与不合送部勘当万一事有可行亦云有似此的例部中不敢明白指定宰旅不敢订说必行是以近者累月远者年岁率多迂回故作阻难而中书之务如蝟毛之纷矣近日之相精神不足以牢笼机务而心之所存亦欲自作聪明独运谟略意或未顺则托病以济之事或未周则拱默以须之经旬动月历岁跨年不能裁决一事监司帅守则类多摄官侍从论思则亦皆旷职极而至於国家急务守御大计一切付之浮沉诞谩之塲而检正都司往往徒自怅叹虽欲拟厥道无繇於是滞事猥多而中书之务如治丝而棼之矣此日之所为蚀也欲弭天变其惟清中书之务乎然臣所谓清者非直付之於无所事也六卿各率其六十之属以倡九州之牧所谓送部勘当者则令据事指定不必缭绕更听朝廷指挥捡正都司各赞其长以检柅三省之务所谓欲笔者不必逢迎相意多为沮格之辞而宰相者总其枢机于上勿自眩其志而忘要道之执勿徒详於小而遗远大之计体统正而内外各得其职规模远而大小各得其宜则自天官以下无非宰相之事而弊幸去矣天怒其有不回者乎其三曰别邪正以清流品致治之要在於辨羣臣之邪正二者常不相容君子指小人为邪小人指君子为邪自昔尧舜已有知人之难而孔子亦有听言观行之戒则辨之诚难矣陛下自临御以来以至于今国论凡几变矣进贤退不肖不知其几矣然比年以来混淆而不知区别之方冗杂而不见纯一之效隂阳之证莫辨是非之心不明以为衆贤萃耶则位文昌者屡辞旌聘之招班从槖者不愿旌麾之拥或扼於干方或扼於秉麾或扼於闲散或扼於倅贰或扼於小官皆贤者也以为任用当耶则琐碎戚畹或玷节阃骄豪贵阀或参畿辅心权奸者隂肆含沙迹贵幸者显媒人爵或倚赖属籍之近翺翔半刺而贻害於一州或夤缘邸第之亲侵夺民产而流毒於数路或观觇窥伺或模棱含糊或反覆变诈皆庸人也甚至恶毒流行善类沦没五年正月谏臣死而昔日之谏臣自若也五月丞相死而昔日之丞相自若也六月给舍死而昔日之给舍自若也自谏臣之死也而伏蒲论事之地几监之亡矣自丞相之亡也而论道经邦之地几栋之挠矣自给舍之死也而涂归缴驳之地几玉之毁矣呜呼司马光邹浩陈瓘刘安世诸贤人沦亡殆尽无遗中原之祸起君子之消小人之长而世道之屯厄常随之其所关系盖不轻如此此日之所为蚀也然则欲回天怒者其有大於别贤否乎臣愿陛下清其天君持其定见以为进退人才之本有才矣必参以德而用之不可徒取其才也有德矣必观其行事而用之不可徒取其德也才有刚柔必柔济刚刚济柔而後无偏弊才有长短必取其长舍其短而後无弃材使凡得罪名教之人不足以惑陛下清明之听诡谲变诈之士不足以挠陛下坚凝之心则贤否别矣天怒其有不回者乎其四曰罢女谒以肃宫闱女子之祸於人也甚矣古今淫泆之主溺於衽席之爱自谓穷天下之乐不足以喻其适而不知祸胎乱萌已伏於闺阃之中陛下仪刑家人中宫上俪宸极可谓无险詖干谒之私矣然嫔妃矜宠眩惑聪明女觋恃权交通关节无藉之权奸主之以安其身亡耻之士大夫主之以媒其进无赖之党与主之以张其势金钱贿赂飞越中都馈献苞苴直通中禁遂使外人指某事内土库输送矣某事白鹤观修造矣禁卫所以备不虞也一男子之妄有所凭藉则通行而无碍或以陛下燕闲之嚬笑泄於外则虽昌言而不以为恠或以女觋诡秘之踪迹泄於内则虽微词而必致於辟大臣不敢遏絶而敢逢迎不敢正救而敢鼓舞乌得谓之无罪此日之所为蚀也欲回天怒其有大於罢女谒之干请乎臣愿陛下以社稷为念谨宫掖出入之防严非类混淆之禁使伺间而干进者恐怖而不敢前乘机而侥觊者退缩而不敢进宫省既清浮言自息天怒其有不回者乎其五曰斥权奸以絶祸本人君所恃以立国者人材而已然自古奸臣欲盗其君之国非挟宫闱之助合左右之交则不能独为故寒浞之相羿也行媚於内而施赂於外王莽之相汉也媚事太后下至旁侧长御内外盘结无一发其奸者然後可以愚弄上下而甘心焉自昔权奸篡人之国非专兵甲之柄拥财利之权则不能以为故曹操之辅汉以讨贼为辞而拥兵自卫杨国忠之相唐身调兵食而任其恶兵财既专权势益重然後可以刧取神器而恣意焉是举也前日之相实似之自古大臣欲专其国非以朋党之论陷害正人则不能以自专故弘恭以萧望之为党而杀望之李宗闵以李德裕为党而疏德裕自昔小人欲固其宠位非窥伺迎合厚自封植则不能以有为故李林甫口蜜腹劒蔽欺聪明善养君欲李义甫笑中有刀诸子卖官市狱门如沸汤是举也近日之相实似之前日之相以公议之所不容屈伏海滨阳致其仕而隂赂宠幸为他日复用之阶阳处块苫而隂结宫府为他日窃权之地近日之相以不智不勇之身而横塞要涂以锺鸣漏尽之资而控抟富贵阳为病倦而隂张虚气以示其据鞍矍铄之能阳为推毂而隂怀疑心以遂其从旁下石之计天下之人皆知而陛下独堕其计中而不知则其蒙蔽必有甚工且密者此日之所为蚀也欲回天怒其有大於斥权奸乎今权奸斥矣而根苗犹未絶也臣愿陛下昭大智以烛天下之微奋大勇以决天下之事勿以儒效为迂阔而复思小人之有才勿以直道为咈逆而复善旧人之多智使交结左右者其计不得行而徘徊讲筵者其譛不得逞如是则朝廷清明祸本杜絶而中外大小之臣永坚一心以事陛下而无复後忧矣天怒其有不回者乎其六曰通言路以来敢言昔者圣人之制治也设敢谏之鼓立诽谤之木近臣进规大夫进谋公卿纳诲瞽史垂教庶人议刍荛询耆艾修之而後王酙酌焉逮及我朝宰辅之宣召则有言侍从之论思则有言进故事则有言翰苑之夜对则有言二史之直前则有言羣臣之内引则有言百官之轮对则有言监司帅守之见辞则有言以至三馆之囊封小臣之特引臣民之扣匦三学之伏阙外臣之附驿京局之发马逓铺则又皆有言比年以来为大臣者背公营私崇恶骋怨惟恐人之议已思欲以箝天下之舌告讦察伺无所不至人贤不肖咸谓言出於口祸及其身往往畏避谨嘿自同寒蝉甚至自隔对班不肯有言藉令有言又皆掇拾细故徒应故事不足以裨主听而慰人望也时政之阙失生民之弊病赏罚之僭滥狱讼之寃抑疆事之危急率皆壅於上闻其间岂无尽忠协谋存爱君之心负济时之略明於国家之大体通於人事之古今者徒以防禁之厉隔絶之严虽有言不得上达也陛下更化以来宰执有条对经筵有密唘三学草茅有清议可谓言路不壅塞矣然而议论徒多施行絶少调护弥缝之意重而决裂奋迅之意轻壅遏沮坏之道胜而施设云为之道微天子曰某言常谈也某事常事也宰相曰某言过当也某事风闻也导人使谏而拒谏弥深下诏求言而讳言滋甚言者听其自言未尝以不当於事为忤行者听其自行未尝以不合於言为拘遂使至当之言徒为无益之具咎异沓至其必由斯今求言之意非不美矣然昔者所进未之能行今而有求又恐非实其於言路之通塞关系匪轻臣愚愿陛下当谋谟并进之时留神省览宣付大臣俾之分阅擢其可用显奏施行勿以忌讳为拘则忠臣出勿以文采为尚则至计行勿以与庙堂异议而去之则谋谟皆合於公论而陛下诚於听言之意暴白於天下矣天怒其有不回者乎其七曰明风宪以肃纪纲给舍台谏国家之元气也元气充则四肢实而夀命长元气亏则四肢竭而夀命短其可畏也乃者权臣柄国专用私人方其权之未固则一时声望之士不为所嗾者率排斥而无遗及其权之既固则一时修饰之士意向小异者即击去而不贷情有未通则倚腹心以示意向而腹心者因得以行其私事或未悉则假简椠以导委曲而简椠亦有时而漏露仁人君子误汚丹书无辜之民或遭簿録循至于今未及湔祓虽以诏令之恳切不免画饼之疗饥是信任诚误矣然今日之台谏敢於排奸雄而论宰相给舍敢於缴权幸而拂贵游监司帅守敢於抨戚里而排勲阅虽使祖宗盛时亦不过如此陛下以祖宗为法则当施行其言以养其敢言之气今以所闻参之则言者愈激而听者愈缓论者愈多而行者愈寡乃有大不然者古者言及乘舆则天子改容今封章束阁半堕渺茫天使沓来徒劳宣谕矣古者论及庙堂则宰相待罪今议政事则敢於争辩去人才则旋即録用矣古者论及左右则贵戚敛手今外台逐之而宰相收之台谏谁何之而陛下调护之不以除授为非不以弹击为是而戚畹愈无忌惮矣吾君吾相何示天下以不广如此耶夫言者之尽言非为一身计也向也为权奸之所嗾虽咈陛下之意而陛下不敢不行今也为大臣之所恶虽合陛下之意而陛下亦不敢遽行是陛下之畏宰相无间於初终而宰相之玩台谏亦无异於今昔矣此咎异之来有甚於昔也陛下而以风宪为念则凡给舍台谏之有言皆当见之施行以示公天下之心勿以专攻上身为常事而不加修省勿以论及大臣为沽名而委曲回护勿以事关贵戚为讦直而缓於施行则风宪明而纪纲肃矣天怒其有不回者乎其八曰寛繇役以收人心夫民心得然後可以固邦本邦本固然後可以保天下人君所以奄有神器传之无穷者岂有他哉知爱民而已恭惟国家祖宗德泽至深至厚累圣相继莫不以爱民为本陛下嗣守丕图亦莫不以爱民为先务下寛大之诏敷旷荡之泽所以奉承祖宗爱养元元之意可谓切至然自用兵以来猕薙而斵丧之者非可以一端尽矣春冬钞袭而困三边之民清野徒治而困两淮之民浮盐和籴而困江淛之民盐丁出没而困闽广之民军用需索而困荆湖之民敌溃迭作而困川蜀之民盗贼横行而困沿海之民加以贪夫暴吏不体上意侵渔蠧蚀靡所不至血其齿牙以民为牺牲增和籴之入以供羡余取田租之赢以丰囊槖假挨究之名以增赋敛严榷酤之令以伐和气长告讦之风以供估籍?摊赖之目以偿逋欠厚军需之储以肆科抑旱魃为虐则缩检踏之数吝於蠲租水灾掩至则沽抄劄之名而訒於发廪索绵帛於方桑蚕之候追米斛於未秋收以前拘监未已械系随之急刻未已刑狱随之号令严峻而必行奸胥夤缘而为利苞苴既厚宠赂又滋以贪婪之心行暴横之政以星火之令速疲残之民余息之民仅仅如缕而笞箠缧系殆无虚时愁叹之声闾里相接强悍者散为攘窃懦愞者倏致流离重以饥寒朝不谋夕呜呼上天何用更生此使为旱魃以隔陛下之雨露使为蟊贼以食生民之根叶此而不除陛下之赤子未得安枕而卧也岂曰国家固民以宁邦本之本指哉此灾异之所以来也陛下而以爱民为心则宜申饬有司凡中外蠧国害民之政一切除去凡弓张未弛之政一切罢行勿以民怨为可忽勿以民力为可穷深究祖宗被螫断手足以全大体之义时取其无状者一二人中出手笔特行处分使如雷霆忽然在其侧且使天下皆知诚出圣意之所丁宁不以诏令为虚文则实惠及民有可以为祈天永命之地矣天怒其有不回者乎其九曰劳还役以一士心古者戍役两朞而还其出戍之时则采薇以食而念归期之远也然所以使我舍室家而不遑啓处载饥渇而至於伤悲者非上之人固为是以苦我直以有所不得已而然耳故出师则歌采薇以勉之其还归则歌出车杕杜以劳之先王盖以已之心为人之心故能曲尽其情使民忘其死以忠其上也先儒程颐谓毒民不由其上则人怀敌忾之心是也我国家自有敌难兵不解甲者垂二十年矣始也宿师於襄汉今襄汉入於敌而退守荆湖之北矣始也宿师於三关今三关入於敌而退守堂奥之地矣始也羁縻宜邕今宜邕警於敌而严守桂林之地矣始也聚兵山东今山东归於敌而分涟水海道之地矣敌人无岁而不入则边备无岁而不严边备无岁而不严则中国无岁而不劳吾之所以待之者固不可以数入为常而怠於戍守亦不可以久戍为劳而忘於抚循也今上而朝廷下而将帅以敌为常矣以敌为技止此矣夫以敌为常则玩心生以敌为技止此则忽心生合玩与忽而暇以戌役为劳苦乎故边鄙之间有功而上不见知有劳而下不知恤此灾异之所以来也陛下而有意乎此则宜申饬有司严戒将帅察其劳苦忧伤之情悯其贫窭凄凉之实番休以时役使有则勿以微劳为不足念而有功必赏勿以小校为不足问而有忧必恤则竭力效死而无还心矣天怒其有不回者乎其十曰谨刑罚以召和气舜之命官先播糓以敷教而後极於刑盖有以益其民之身又有以善其民之心不获已制刑焉而刑之所施又必察其情当其罪是亦惟刑之恤之意也周官大司徒以八刑纠民在三物以教之後而其所纠有不孝不睦不婣不弟不任不恤造言乱民而已所谓刑者祗所以教之也其仁爱忠厚之至上自有虞成康之世刑措不用几四十年此所谓置天下於仁义者也今之任廷尉者不以人命为心司天牧者不以民庸为念为士师者不以弼教为事是其心术念虑匪惟货惟内则讫富讫威也匪指道以明则鍜链以成也游辞两造而遯情析律二端而舞巧或上下以知术相驭或彼此以文法相操锥刀之末而尽争犴狴之淹而弗悔民无所措其手足国无所庇其本根闻明五刑矣未闻正四凶之罪以服天下也闻黜四赃矣未闻刑不孝之人以励风俗也上之人不以善道待天下故风化所被刑狱滋章一岁之内子弟杀父兄者十之二三妻杀夫者十之四五幼淩长者十之六七下淩上者十之八九人道絶灭天理不容怨毒充盈上干和气刑狱滥矣日何为而不蚀乎臣愿陛下以尧舜为心以成周为法罔兼庶狱明清单辞道上之德意志虑而达之民悉民之险阻艰难而复其上春生秋杀一出无心刑後德先哀矜勿喜如是则泰和之风忠厚之俗沉涵渐渍入人之深而天怒可回矣其十一曰广仁恩以安遗黎外患之祸自古有之祸患之烈未有如今日也曩者蜀首被害淮襄次之今又转而南侵且惊尘游骑徧於东西南北之境矣夷城削险糜烂生民无贵无贱骈首就戮荒烟冻雨冥漠无归结为妖氛激为厉气沉为滞魄散为游魂往往鬼哭天隂则闻此死者之衔寃也摧残余黎幸免屠戮窜伏山谷奔走道涂流澌既竭生理复空蒙袂辑屦待哺嗷嗷北风其凉雨雪其雱无衣无褐何以卒岁或捽人脔屍或易子咬骨或兄弟之血前後溅野草或夫夫妇妇更相为鲸鲵齐魂为燕氛赵骨化魏土凄痛之声入金石出弦匏闻之者悄蹙酸屑痛不自禁此生者之所遭也呜呼均为王土也何彼土之乐而吾土之愁也均为赤子也何彼民之幸而此民之重不幸也上焉者听民之自生自死而不知恤下焉者听民之或去或来而不知救为民父母而恝无情耶流离如此日何为而不蚀乎臣愿陛下念死者之无辜而求所以慰安之忧生者之无依而求所以安乐之其安土重迁者则申饬监司帅守复其繇役免其租赋其转徙流离者则专置一使以任其事廪有余粟则倾囷倒廪以纾其目前之急官有闲田则给牛种以救其终身之苦壮者藉以充守御之兵弱者藉以备使令之役或分其势而不使之结连或涣其羣而不使之为乱如此则淮襄秦蜀之民复得苏息为陛下保境土为陛下迓续天休而祸乱弭灾异消矣其十二曰宽盐筴以裕财用易曰理财正辞禁民为非曰义是为天下者以义为本不以利为本以义为利不以利为利也曰正云者非蓄於义乎大学曰长国家而务财用必自小人始且理财者以君子为的不以小人为的以君子为利不以小人为利也曰务云者非喻於利乎蓄於义则功利之说不足以蚀人主之心喻於利则富强之术反足以召天下之乱有天下者其亦知所审哉国家岁用至广两税之外仰给於盐鹾者为多祖宗相承朝夕计虑与夫贤臣谋士补葺阙遗纎悉备具着在令甲皆可以经久垂远而无弊故商贾输金於官谓之入纳及其请盐於煮海之塲则待次之期有远有近幸而及期则泉货流通万一法令或有少变则本已消折尚何子利之可冀乎比者朝廷规求近效昧忽远图凡盐筴之利自一孔以上官司斡运或谓之国用房盐或谓之相府盐无非自操利权大抵下同商贾与民争利至析秋毫气焰炎炎迫人商贾往往积怨已入纳者折阅无余未入纳者逡廵改业所贵乎盐筴之流通者以商人入纳之数为之赢亏也今商贾之赀用渐竭既无以为贩卖之资而朝廷之子本不继又无以为斡旋之用则是煮海者无策可措而停塌者无货可居虽压之朝廷之势加之以刑戮之威而本之则无其何以责盐筴之登衍哉此货盐之害也浮盐即归朝廷漕台专任变卖盐未至场则兵将为欺夹和灰土盐既至场则官司为欺抑售高价暨至发泄则富户为欺卖弄斤两蚩蚩之民展转受害中间朝廷虽有三分七分发卖之文然商贾终於疑惑岂肯公肆贸迁间有商贩之人多为官司所抑坐淹岁月发泄未能若谓权宣可以为籴本之储则籴本不专仰是也若谓多积可以为国家之利则往往分散而入於私用也若谓三分不足以病商贾则商贾之势竟难与官司为敌也若谓变卖不足以病民则高大之直百姓不乐於与官为市也此卖盐之害也呜呼民吾民也商贾亦吾民也岂有为民父母坐视其流离颠沛而不恤也哉臣愿陛下特降睿旨遵守祖宗之旧法申严前後之指挥厘革见行之条贯使行旅流通邦储丰衍以副陛下蓄义为富之意则二弊自革以此而消灾弭变曷为而不可其他脉络之或间断节指之不相应者未易殚述此十数条者乃陛下之所谘访於臣民者诚有关於治体之汚隆气脉之盛衰也陛下岂不知屋漏之至严而未能专一於敬心岂不知万机之丛脞而未能肃清於政本岂不知流品之当清而未能公平於好恶岂不知女谒之干进而未能勇制於情慾岂不知权奸之为害而未能遏絶其萌芽岂不知言路之当通而未能疏涤其壅滞岂不知信任之当谨而未能致察於贤否岂不知徭役之当宽而未能禁戢於贪暴岂不知士心之当固而未能抚恤其忧劳岂不知狱讼之至繁而未能深察其情实岂不知边民之流离而未能大布於恩泽岂不知盐筴之病民而未能一洗於功利凡皆志虑之因循率为圣政之疵累意者天心仁爱人君不容不以是为陛下告乎春秋二百四十二年而日蚀者二十有六西汉二百一十二年而日蚀者五十有二唐二百八十九年而日蚀者九十有三未有如今日之蚀也岂可以寻常之变待之乎陛下倘不以为寻常必穆然而思曰夏正谨始朔旦纪元天令方新朝纲甫肃离明赫赫遽尔翳蒙得无阳刚元德有间断欤得无君道仁政有亏阙欤而愚臣区区之意则以为国本者国脉之所关国是者国势之攸系而陛下未及有所谘访岂圣心固有定论不待臣民之论列耶抑亦畏人多言而阙然其问也然此大事也岂容置而不问盖国本早定则天下之人望有所归而奸权不敢有睥睨汉鼎之心国论不凝则万世之基图无所属而豪杰或有轻视宗祧之意故臣愿陛下深入思虑早定国计坚凝国论正以此也陛下春秋四十有三矣即位亦二十有三年矣阅天下之义理不为不多矣乃者中外小大之臣不避斧钺之诛每有论奏必以宗社大计为言陛下建学于内博采精择似亦有意乎此矣然圣意犹豫未即裁决此臣所以不敢已於言也陛下端平之政开衆正之门塞羣邪之路翕翕向元佑仅及半载议论一变而嘉熙之杂淳佑之专纷纷未定矣陛下既不待羣臣之请自更化弦於前则岂可不俯听羣臣之言相与坚凝於後而圣意过有忧虑罅隙时见寝苫挂冠之请一尝试也而陛下与之祠禄腹心台谏之除二尝试也而陛下见之施行不过曰姑存体貌也不过曰姑止人言也又不过曰荆棘之路不可开也然优游漫缓之极反覆之所基缭绕包涵之中祸乱之攸伏此臣所以不敢已於言也而况古今厄运适丁兹时寅正纪元又着兹异失今不图则陛下之势孤而海内寒心矣其何以弭灾异之变遏祸乱之萌耶故尝为之说曰天下者祖宗之天下也祖宗惟不迩声色不殖货利不害善类不用小人不遏言路不尚兵刑不重征敛故天变弭於上人心助於下而主势尊安今陛下一坏於女谒之干请而主势孤再坏於功利之刻薄而主势孤三坏於君子之踈远而主势孤四坏於小人之窃弄而主势孤五坏於忠言之不售而主势孤六坏於兵甲之未息而主势孤七坏於壤地之迫蹙而主势孤八坏於暴君污吏之斵丧苛征横敛之推剥而主势孤今欲扶其坏而翼其孤舍国本之定国是之凝臣未见其可也陛下幸听臣言则天下事尚可为不然坏者自坏而不自全孤者愈孤而不自立则刘蕡所谓宫闱将变社稷将危天下将倾海内将乱者复见於今日矣臣不避斧钺之诛罄竭愚衷冒昧一言以为消弭灾异之本惟陛下实图利之臣虽毕命山林死且不朽干冒天威罪当万坐

子才又上奏曰臣不识忌讳尝条举十数事告陛下矣然此十数事根原虽在陛下而扶持正救则专有赖於宰相也比年以来宰相多不用读书人间有用之又皆书生之靡者故其所为不过逢君之恶安能格君心之非陛下奋然开悟举儒相而专任之此上天悔悟以开更化之机也此九庙神灵隂隲显相为国家植立无疆之休也大臣於此念付托之匪轻思为臣之不易尤当刷磨旧意振动新功图惟报称况今天下内无国本外有强臣敌国岂宰相玩岁愒日坐老天下事机之时乎必论今乐荡心之害陈昔人流连之戒如王曾之谏仁宗而後敬心可一必总朝廷之大体守国家之法度如刘挚之事二圣而後政本可清必论丁谓之才不可使在人上如李沆而後邪正可别必积下内降数十封而面纳如杜衍而後女谒可罢必如富弼论陈执中无学术不可为相而後权奸可去必如赵普收拾掷下谏纸糊缀复进而後言路可通必如吕夷简选用风宪当出圣意而後纪纲可肃必如曾公亮知民疾苦补助穷乏而後人心可收必如吕公着言有劳不报何以使人必如宼准论刑罚偏颇亢旱立致而後士心可一和气可召必如龎籍论省冗兵减浮费以苏川陕必如王旦戒张士逊言朝廷榷利至矣而後遗黎可安财用可裕乃若固国本定国是则必如韩琦挟孔光传以进必如司马光言天若祚国必无此事而後可也其或过自菲薄不以渡江以前宰相为规橅而妄意前日之专甘心近时之快则相业卑微其余不足观矣其何以仰称陛下专任十相之意哉臣仰恃圣明不能自嘿陛下惟毋以常谈忽之天下幸甚

历代名臣奏议卷三百十








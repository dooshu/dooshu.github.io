○与侯二山人书

侯二山人足下：所示三论，钩深索隐，俾夜作昼，殆浃辰矣。如登太山，徒仰其高；若涉大水，不测其深。旨哉斯言，盖不可得而俦矣。以此究天人，何道不宏？以此图战伐，何敌不克？以此养精神，何寿不长？可谓通幽洞微，垂代作教，宁止士林争效，求道趋风乎！予复何才？敢承末学，已令缮写，藏诸柚中。刳心宝持，不敢失坠。幸甚！恐须旧本，谨勒专送，犹赖发蒙，何当访及？闲宵对酒，斯以为荣。不复一一。于邵顿首。


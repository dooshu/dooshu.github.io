○三藏圣教后序

盖闻羲皇至赜，精粹止於龟文；轩后通幽，雅奥穷於鸟篆。考丹书而索隐，殊昧实际之源；徵绿错以研几，盖非常乐之道。犹且事光图史，振虞薰於八埏；德洽生灵，激尧波於万代。伏惟皇帝陛下转轮垂拱，而化渐鸡园；胜殿凝旒，而神交鹫岭。总调御於徽号，匪文思之所窥，综般若於纶言，岂系象之能拟。由是教覃溟表，咸传八解之音；训浃寰中，皆践四禅之轨。遂使三千法界，尽怀生而可期；百亿须弥，入提封而作镇。尼连德水，迩帝皇之沧池；舍卫庵园，接上林之茂苑。虽复法性空寂，随感必通；真乘深妙，无幽不阐。所谓大权御极，导法流而靡穷；能仁抚运，拂劫石而无尽。体均具相，不可思议，校美前王，焉可同年而语矣。

爰自开阐，地限流沙，震旦未融，灵文尚隐．汉王精感，讬梦想於元宵；晋后翘诚，降修多於白马。有同蠡酌，岂达四海之涯，取譬管窥；宁穷七曜之隩，洎乎皇灵遐畅。威加铁围之表，至圣发明；德被金刚之际，恒沙国土。普袭衣冠，开解脱门，践真实路。龙宫梵说之偈，必萃清台；猊吼贝叶之文，咸归册府。洒兹甘露，普润芽茎；垂此慧云，遍霑翾走。岂非归依之胜业，圣政之灵感者乎。

大菩萨藏经者，大觉义宗之要旨也。佛修此道，以证无生；菩萨受持，咸登不退。六波罗蜜，关键所资；四无量心，根力斯备。盖彼岸之津涉，正觉之梯航者焉。贞观中年，身毒归化，越热坂而颁朔，跨悬度以输賝。文轨既同，道路无壅。沙门元奘，振锡寻真，出自玉关，长驱柰苑，至於天竺力士生处。访获者经，归而奏上，降诏翻译，於是毕功。余以问安之暇，澄心妙法之宝，奉述天旨，微表赞扬，式命有司，缀於终卷。


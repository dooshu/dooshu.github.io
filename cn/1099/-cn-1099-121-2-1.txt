○送參師白廷圭分鎮松潘序 【 松潘參將】

昔漢通西南夷、立郡縣、以筰都為沈黎郡、今松潘以南是也、冉駹為汶山郡、廣漢西白馬為武都郡、今松潘以東北是也。自是代為中國邊患叛服不常、僅自保就、斯亦善矣、乃若窮兵致遠、欲以蹷其牙、犂其庭一舉而釋我外憂、則非善謀者所及知也、我朝　列聖繼作、文命四敷、內治既修、不忘武備乃眷西顧、每簡文武才智者授之兵柄、鎮撫松潘。仍以二偏將參之東南用戒不虞、今上登極初、大明黜陟文武臣僚各稱位置、於是松潘參帥李侯、晉總鎮而以都指揮白廷圭代之、且行、與之常所來往者、謂余曰、子蜀人也、習、知邊事、其為廷圭言之余居鄉未久、不能知無以應命、則據往牒所載。參之時論。以告之。夫羌地剛鹵、不生穀粟、時出鼠竊以自全活。固無他異圖也。先是為將者。欲以多殺人。貪天之寵。此致釁之本每因其來會盟時醉之以酒盡殺之無一得脫者其父子兄弟怨入骨髓兵連禍結將無巳時於乎。羌亦人耳。獨無好生之心邪若人者亦獨無人心邪。或及以是加之。其心當何如耶。愧予少且賤、不能達之九重。論以法耳。抑又聞之。諸道餽饟。皆取之六郡貧民。往往親負戴走百千里而致之官、峭危峻險。且行且息日不能三四十里。米以斗筲計者、多才五六、出入氐羗聚落中、或剽而取之。輒拱手以聽。莫敢誰何。戍卒亦盡出月所得既廩為之取道否則鼓角之聲。不得一時息也。典守者又何為而坐視其然耶。誠能嚴守備。明賞罰。申號令。卹兵士。時時宣上威德。招來酋長諭之禍福。間一賞勞之。使知恩之所自。不敢例視之。或少犯我。則親提一旅。往問其罪。勿弛以玩。勿黷以逞。彼將畏威獻欵之不暇復何能為哉。亦何敢為哉。在漢時氏人慕義。曾上樂詩三章曰、多賜繒布、甘美酒食、蠻夷貧薄無所報嗣、傳告種人、長願臣僕、近世守臣建議亦謂宜撫之以恩信。與之以酒食。施之以小惠。由是觀之。則其所志可知矣。吾固以為無他異圖也。或者必欲殺之以貪賞。何邪。李侯守之數年。靜重嚴武、兵不告勞、而邊境寧謐、廷圭試往問之、又從而損益其所行者亦足矣。廷圭能讀儒書、嘗應武舉中選廷臣、又以將才薦、遂總京總號令、至是復用羣議受命。且與李侯同事。將領和則士豫附。繼自今蜀之邊事。可無憂矣廷圭聞予言、喜而再拜、明日遂次第之、以贈其行、


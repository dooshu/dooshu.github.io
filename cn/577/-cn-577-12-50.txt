数陪李梓州泛江有女乐在诸舫戏为艳曲二首赠李


《草堂》作章诸，《方舆胜览》作渚。


上客回空骑，佳人满近船。江清歌扇底，野旷舞衣前。玉袖凌风并，金壶隐浪偏。竞将明媚色，偷眼艳阳天一云年。

白日移歌袖，清霄近笛床。翠眉萦度曲〔一〕，云鬓俨分行。立马千山暮，回舟一水香。使君自有妇，莫学野鸳鸯〔二〕。

〔一〕度曲：一音大各反，一音徒故反。俱见《汉书》注。师古曰：应、荀二说皆是。

〔二〕鸳鸯：《古乐府》歌曰：湖中百种鸟，半雌半是雄。鸳鸯逐野鹤，恐畏不成双。






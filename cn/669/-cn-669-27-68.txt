68　沈約喜造奇説以誣前代　元帝冒姓司馬之誣


晉元帝爲牛氏子，其説始於沈約，而魏收島夷傳因之，唐貞觀史官脩晉書亦取焉。王劭謂沈約喜造奇説，以誣前代。劉知幾亦以爲非，而致堂讀史管見乃謂元帝冒姓司馬，過矣。

【何云】休文晉書雖不傳，而宋書符瑞志中尚存此説。

【元圻案】宋書符瑞志：「宣帝有寵將牛金，屢有功，宣帝作兩口榼，一盛毒酒，一盛善酒，自飲善酒，毒酒與金，飲之即斃。景帝曰：『金名將，可大用，云何害之？』宣帝曰：『汝忘石瑞，馬後有牛乎？』元帝母夏侯妃與琅邪國小史牛金私通〔一〕，而生元帝。」〇魏書僭晉司馬叡傳：「叡，字景文，晉將牛金子也。初晉宣帝生琅邪武王伷，伷生恭王覲，覲妃夏侯氏〔二〕，字銅環，與金姦通，遂生叡。」〇晉書后妃傳贊曰：「吕妾變嬴，黄姬化芈。石文遠著，金行潛徙。」蓋隱指此事。〇史通採撰篇曰：「沈氏著書，好誣先代。於晉則故造奇説，在宋則多出謗言，前史所載，已譏其謬矣。而魏收黨附北朝，尤苦南國，承其詭妄，重加誣語。遂云司馬叡出於牛金，劉駿上淫路氏。」自注云：「王劭曰：沈約晉書造奇説云，琅邪國姓牛者與夏侯妃私通〔三〕，生中宗，因遠敘宣帝以毒酒殺牛金，符證其狀。收因此乃云：司馬叡，晉將牛金子也。宋孝王曰：收以叡爲金子，計其年全不相干。」〇舊唐書元行沖傳曰：「初魏明帝時，河西柳谷瑞石有牛繼馬後之象。魏收舊史以爲晉元帝是牛氏之子，冒姓司馬，以應石文。行沖推尋事迹，以後魏昭成帝名犍，繼晉受命，考校謡讖，著論以明之。」

〔一〕「夏侯妃」，原作「夏后妃」，據中華本宋書卷二七符瑞志上及四庫本史通卷五内篇採撰改。

〔二〕「夏侯氏」，原作「夏后氏」，據中華本魏書卷九六僭晉司馬叡傳改。

〔三〕「夏侯妃」，原作「夏后妃」，據中華本宋書卷二七符瑞志上及四庫本史通卷五内篇採撰改。






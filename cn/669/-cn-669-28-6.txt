6　唐太宗贈堯君素詔　宋太祖贈韓通制　表忠義以厲臣節　譏五代史不爲韓通立傳


唐太宗贈堯君素蒲州刺史詔曰：「雖桀犬吠堯，乖倒戈之志，而疾風勁草，表歲寒之心。」我藝祖贈韓通中書令制曰：「易姓受命，王者所以徇至公；臨難不苟，人臣所以明大節。」何云：「宋制尤渾厚。」〇案：此制劉原父公是集載之，疑是誤收。大哉王言！表忠義以厲臣節，英主之識遠矣。歐陽公五代史不爲韓通立傳，劉原父譏之曰：「如此是第二等文字。」【原注】通附傳在建隆實録。齊武帝使沈約撰宋書，疑立袁粲傳，審之於帝，帝曰：「袁粲自是宋室忠臣。」惜乎歐陽子念不及此。

【全云】晉武帝亦能下詔稱諸葛瞻、傅僉，録其後人，免其籍没，亦稱許允之夙望，所以爲開創一統之規模也。

【元圻案】隋書誠節傳：「堯君素，魏郡湯陰人也。署領河東通守。義師遣將吕紹宗、韋義節等攻之，不尅。其妻至城下謂之曰：『隋室已亡，天命有屬，君何自苦，身取禍敗？』君素曰：『天下事非婦人所知。』引弓射之，應弦而倒。歲餘，糧食乏絶，爲左右所害。」〇通鑑貞觀十二年：「二月，詔曰：『隋故鷹擊郎將堯君素云云，可贈蒲州刺史，仍訪其子孫以聞。』」〇宋周密齊東野語曰：「舊傳焦千之學於歐公。一日造劉貢父，劉問：『五代史成邪？』焦對『將脱稿』。劉問：『爲韓瞠眼立傳乎？』焦默然。劉笑曰：『如此亦是第二等文字耳。』唐餘録者，直集賢院王暤子融所撰，寶元二年上之。時惟有薛居正五代史，歐陽書未出也。此書有紀、志、傳，又博採諸家之説，倣裴松之三國志，附見下方。表韓通於忠義傳，且冠之以國初褒贈之典，新、舊史皆所不及焉。其後吕伯恭編文鑑，制、詔一類亦以褒贈通制爲首。」〇宋孫穀祥野老紀聞云〔一〕：「子瞻問歐陽公曰：『五代史可傳否？』公曰：『修於此竊有善善惡惡之志。』蘇公曰：『韓通無傳，惡得爲善善惡惡？』公默然。通，周臣也，陳橋兵變，歸戴永昌，通擐甲誓師，出抗而死。」

〔一〕「孫穀祥野老紀聞」，按野老紀聞見於宋王楙撰野客叢書附。王楙稱「先人舊在唯室陳先生講席，及見諸所從游，如和靖尹先生之流，有野老紀聞數篇，未暇詮次，姑録梗概於此」。據此，野老紀聞當爲王楙先人所撰，稱孫穀祥作，實爲誤題。






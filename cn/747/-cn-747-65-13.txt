○赠田布尚书右仆射诏

故魏博节度使起复宁远将军检校工部尚书兼魏州大都督府长史御史大夫赐紫金鱼袋田布，朕以寡昧，临御万邦，威刑不能禁干纪之徒，道化不能驯多僻之俗，致使上公罹祸，田氏衔冤。爰整旅以租征，每终食而浩叹，自兹吊伐，骤疬寒暄，虽良将锐师，率皆协力，而俟时观衅，未即齐驱。嗟我诚臣，结其哀愤，引迁延之咎以自刻责，奋决烈之志以谢君亲，白刃置於肝心，鸿毛论其生死。忠臣孝子，一举两全，晋称卞氏之门，汉表尸乡之节，比方於布，今古为邻。况其临命须臾，处之不挠，载形章表，并深衷悃，间使发缄，悼心疾首。从先臣於厚载，尔则无愧；睹遗像於麟阁，予何所堪？端拱崇名，职垂彝典，据斯以报，聊摅永怀。可赠尚书右仆射。


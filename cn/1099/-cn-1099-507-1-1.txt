○重開通惠疏 【 重開通惠河】

先該平江伯陳銳都御史李裕臧鳳俞諫高友璣、御史薛為學楊儀楊璋秦越向信、主事鄺珩、給事中翟瓚、鎮遠侯顧仕隆、署都督楊宏等、各題前事、內向信一疏、尤為明白簡當、鑿鑿可行、但事屢議而竟無成、言雖切而卒無補、臣窃思之、水陸轉運。其勞逸省費。較然甚明。况陳銳等多累朝漕運名臣、言必不妄、臣因考之元史至元二十九年、都水監郭守敬建言、疏鑿通州通惠河、引水置閘、興工之日、世祖命丞相以下、皆親操畚鍤為之倡、置閘之處、往往於地中得舊時磚木、時人為之感服、船既通行、公私兩便、先時通州至大都五十里、陸輓官糧、歲若干萬民不勝其瘁、至是皆罷之、自是漕運無轉搬之勞。而一代事功。卒歸於守敬焉。及考金水海子白浮甕山諸志。典籍昭然而可據。踪跡尚在而可尋。何獨我朝。必用置閘河於無用。費腳價而不惜哉。臣又恐有風水家之說。近都山泉亦無大水若桑乾者豈有衝決之患因訪之上源。見於諸陵無損。遡其末流又於都城無害。且源頭活水。運亦流不運亦流初不因運之行止而為河之開塞水之盈涸此理甚明。足破羣惑。况通流等八閘閘石見存。無事於添補。閘夫見在。無事於添僉閘官見任。無事於添設。近年營建大木。皆由此河。直達大通橋下。滔滔無阻。參將王佐。曾舉而行之。特易易耳。但每至垂成。輒復中止者。車戶歇家為蠹甚大祗為權勢之車輛罔利之牙稅不便所阻臣又考之元史。漕運糧儲南來諸物。商賈舟楫。皆由通惠河。直達海子登岸。元時海子在宮城之外未聞湾民餓死。况今止通軍民糧運。其官私貨物仍舊。亦未為全絕其利源也臣嘗窃料閘運一年。可省腳價銀十餘萬兩。今當民窮財盡之時。於國計不為無補臣幾欲具疏上聞、尤恐識見未真料理未周、不果、繼而見在京各衛。因往通州關糧。或被官吏冐支。或被行伍騙匿。或子姪不肖而花費。空手而回或陰雨連旬而放遲。盤纏過半。累害呈告到官。皆為有名無實。臣因考之漢唐都關中。宋都河南。皆由汴由渭。直達京師。未聞有貯國儲於五十里之外者我朝通倉。政如唐時渭口置倉以漸般運耳雖近京師豈可與太倉並列其初如徐德等倉故事。只有神武中衛小倉。巳後因漕運來遲。暫將京儲收貯通州以待轉般因循苟且歲月既外遂為三七定例嗣是莫之能改。遂使一代官軍。不沾實惠。又欲具疏上聞未果。然此特其利害之小者耳。臣近因穵運邊糧。備防邊關塞堡險隘遠近。以防不虞。因知密雲等處。皆有間道可通。若使奸細為之嚮導。輕騎疾馳。旋日可至或據倉廒或肆燒毀國儲一空則京師坐困矣雖有言者。但以閘運省費為言。而卒莫有以先代之故事。間道之危機。為　陛下告者。　陛下信之不專。行之不決也。語曰人無遠慮、必有近憂、傳曰成大事者不謀於衆、惟　陛下留神省察、謀之二三元老大臣而獨斷焉、萬一臣言或是、誤蒙採納、即今漕運會議在邇、乞敕戶工二部、查照先今節次題覆事例、一併議處、著廵倉御史會同工部管閘修倉主事、兼理閘運、閘板見存、修補借之各廠、少有疏濬、并其他用度量、支修倉餘剩廵倉賍罰、并所省腳價、民財民力、一不妄費、大運京糧。姑聽陸路自進。且令覓船顧人。畧運百萬以試之。如果可行。就將省下銀兩。葢房造船。築堤展河。次第舉行。所謂三七通糧。漸撥京師。自二八一九而全輸矣興　國家自然無窮之利。杜後世意外不測之虞。所謂富國強兵。殆一舉而兩得之矣。該戶部查議差官會勘戶部尚書王軏、工部尚書何詔、會同總兵官楊宏等勘議、嘉靖六年十一月十三日題覆


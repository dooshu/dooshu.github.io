续集卷十九

<集部,别集类,明洪武至崇祯,东里集>

钦定四库全书

东里续集卷十九　　　　明　杨士奇　撰跋

古乐府

古乐府元南昌铁柱观道士左克明德昭编起唐虞讫陈隋按曲分类为十卷其缘起具见题下虞文靖公为之序刻板今在南昌余家二册得於太常寺丞谢靖贞凡吾家文籍得於故人朋友之遗者必谨着所自不敢忽其出於货致者不着也

历代乐府诗辞

历代乐府诗辞庐陵周巽亨编起击壤讫李唐总诗一千二百余首论其世次而以朱子所答巩仲至之说为主兼取前辈论议亦间杂以己意庐陵旧有刻板然余未之得也此册余客武昌时録於府学训导晏彦文

风雅翼三集【三首】

风雅翼者元会稽刘履坦之因昭明文选所録古诗重加订选其注释一本朱子释诗楚辞之例而自康衢击壤之歌下自唐宋之作凡有风雅之遗者皆附焉前此选古诗莫之能过也余所藏録本友人张从善手笔从善名登大同人从其父戍武昌操行坚确笃学不懈手録书至富余客武昌时相与往还甚厚丙子冬余归庐陵以余重此编赠以识别余家又有从善手録杨孟载诗百余篇字画端整吉水刘日升借去卒於不归夫非其人而辄假之以书视日升可以为戒

右风雅翼一部四册余初客武昌得风雅翼録本後来京师始知有刻板在上虞是时士大夫求之寖多余亦凡得十数本而皆为亲友持去最後得此本於前礼部侍郎刘翼南翼南坦之从子始余得刻本字画完好如新裁十余年巳渐昏缺如此固由乎求之者之多欤右风雅翼一部四册永乐丁酉郭公绪自淛江来京以见赠者虽颇有脱板然比近得者文字差明白

録陶诗

前三十年书肆所售陶集皆止於诗余家一册洪武己巳冬初至武昌録於吾郡李明达诗之後有文并附録及具载先儒评论於各篇之下盖旧本也甚爱重之无几友人朱正民从余借读未及归朱出为松江廵检李亦往宣城以卒朱後坐事谪戍辽东尝因使便寓书正民期以完璧归我然私窃自计人沦於忧患狼狈有不能自保其身而暇保此哉而犹云云者徒以其心不能忘耳更数岁书坊板行此本余既市而得之永乐丙戌余在京师正民以能医徵至相见劳苦外即出此诗归我曰故人不相负也完整如新余方叹正民信义於今不可多得正民戏余曰即使渊明身在人犹不知贵之矧其言乎余无以应也退朝之暇时展诵数篇或正其差误明年正民随诏使度海谕西南诸番国道卒不返每一启阅不胜故人之情范益谦云凡借人物不可损坏不还况於书籍如正民真不愧古人哉故备志之以示来者

谢玄晖诗

右谢玄晖诗五十一首余家旧有谢集相侄持去失之往往求借於士大夫间不可得一日家居无事徐记忆而笔之仅得此耳盖衰老废忘旧学大率类是可叹也

録隂何诗

余数録隂何诗皆为学者持去在京师得此本於道官袁止安虽少陵爱何太白似隂然学者宁求之李杜可也

古诗杂钞

右古诗杂钞者梁隋初唐诸家之诗文苑英华所载而余馆武昌时学子之所録也余蚤岁既艰於得书故有所遇辄録之如此是巳

读杜诗愚得二集【二首】

读杜诗愚得绍兴单复元阳着凡十八卷余家所録总七册昔之注杜诗者多矣而简直明白得古诗人之意者惟此为优虞道园尝注杜律诗百余篇最为简明此岂本诸道园者乎元阳清修好古洪武初为汉阳湖官其注此诗未尝示人武昌丁鹤年好论诗与之厚仅得一再见之单卒其子不振鹤年从求其槀巳不存後数年始物色得之汉川民家已失其後二卷又十余年求得於景陵士人遂为全书余客武昌与鹤年往还出此书示余及张从善使録之

右杜诗六册外目録一册初余与张从善得丁鹤年先生所藏单元阳读杜诗愚得本钞録而虑其索之急也则取书坊刻本就其空纸録焉冀工省易完耳皆从善亲録之从善後既重録遂以此本授余録余亦巳重録然此故人手笔不敢弃也谨识而藏之

李诗

右唐李翰林诗一部五册元萧士贇因杨齐贤所注而损益之者也学诗者必求诸李杜譬观山必於嵩华观水必於河海者焉此编辨伪诗而列於各卷之末甚善然亦有过者盖世之选李杜者范德机为精云

李长吉诗

洪武戊寅冬余自淘金归邑中过深湖值雨憇道傍田舍有学馆教者延余坐童子从傍诵长吉梦天诗其句及字音多误余私告教者正之应曰吾受之吾师如此意若不怿然者顷之入告其主人主人出不复问余所从来揖余曰子奈何非吾师余笑而不应童子益朗诵不休余厌闻欲起避之而雨不止既久余告主人曰读此汝无所用曷如读杂字书得用也曰然曰吾以杂字与汝易此何如曰可遂以钞一贯纳主人曰此可得杂字十数部主人喜即命童子以此本纳余始问余所从来呼妇取豉汤荞麦饼为礼雨止送余出门甚恭独教者於余言终不能平夫於巳不明妄自尊重为师以误人及闻善言拒之不从而又有憾焉与欲教其子不知择师徒费而无益如余所遇者皆不可也因记始得此诗又以寓戒云

唐音

余读唐音间取须溪所评王孟韦诸家之说附之此编所选可谓精矣近闻仲熙行俭在北京録唐诗甚富用之读之快意而颇致憾此编以为太略其所録余未及见然余意苟有志学唐者能专意於此足以资益又何必多也

唐三百家絶句

右唐三百家絶句刻板在北京国子监此编永乐十四年仲熙扈从还以见赠者唐诗如杨伯谦所选可矣如此集所谓虽多亦奚以为

唐诗杂録

右唐诗昔余在武昌蒋立恭携文苑英华残编一册见过遂令童子録之题曰杂録谓其不纯也

击壤集

击壤集二十卷宋邵康节先生着吾家二册得之给事中四明吴福朱子曰康节之学骨髓在皇极经世书其花草是诗盖学者能涵泳於此不厌亦可以明净胸次以为受道之地也

文信公诗

文信公诗一册新刻板在南昌永乐戊戌夏余得之欧阳允和公之诗传於世者多矣此编所存甚少而附载申斋之传於後使读者知公之平生不为无助其并刻後人赞公之文者岂以其有重於公乎而又刻王鼎翁生祭公文岂亦以为公之死国不无激於鼎翁乎吾少时及见乡人长老说公被执後防监甚严至南安入舟拘絷不复得登岸此文终不及见然则公之大忠炳炳烈烈震耀天地者果与於人乎故取掲文安公所题鼎翁吾汶槀附於生祭文之顚以袪无识者之蔽

黄殷士诗

右黄殷士诗临川有刻板王时彦学士省亲还见惠此编殷士元翰林待制国亡死节史有传传称善属文尤长於诗盖诗尤长於乐府云

傅与砺诗一集【二首】

右傅与砺诗二册得於翰林庶吉士习侃傅文白先生范公之徒而虞掲皆重之其官位不显史亦无名独赖此诗以传耳

傅诗工致而古体出选近体往往出盛唐故可傅也

唐律诗

右唐诗十卷皆近体七言越人宋洵所编余得之章尚文郎中近体固盛於唐然洵识下非知诗者此编可见巳

録杨伯谦乐府

杨伯谦名士弘其先襄城人後官临江遂家焉父兄皆武职伯谦始读书为儒工於诗又工乐府尝选唐音前此选唐者皆不及也虞道园为之序而所与交游讲论诗学者傅若金辛敬万石旷达练高周祯刘永之之徒皆有诗名伯谦尝为涟水教官有诗集刻焉余昔得之以遗本之此乐府四十九首吾友吴中杨仲举手録而近得之曹冀成也

杜诗类编

永乐庚子冬士奇侍从来北京独驰一骑行李书册不得将及至北京日益暇苦无书可阅虽素交厚如颐庵祭酒素庵庶子有书不得借武昌邓存诚时寓京师数见过辍其所藏分余者凡十数种此其一也且大字便老眼可爱

王子启诗

右乡先生王子启诗先生平生诗甚富皆不存此特其长江万里槀耳先生名佑洪武初举教官时偕天下士试吏部中选者十有八人先生与同郡胡子祺刘原实丁子坚皆与焉皆除监察御史是日就台中赐宴先生操执刚正风裁整肃数论事及纠劾百寮无所顾避太祖皇帝嘉之时初平广西擢广西按察佥事後改四川崇庆知州既罢归县大夫请为学训导岁余卒其持身之严自少至老如一日治国事如家事必诚必尽性疾恶尝曰育嘉谷者必拔稂莠故在官持法不少贷所至去淫祠为人修洁凝重小人望见之率畏缩引避喜接引後学虽临之以庄而词气温裕无不乐亲之每戒学者必务正学为正人海桑陈先生尝曰今世士大夫有壁立千仞如王子启者少矣又曰子启真不负所学然无子莫为主祀故着述多散落虽赖萧氏刻此集以传而其得意者亦无几其学者今独用之在知其平生为悉常云欲为作传未就也余少以姻家子往来亲炙之见爱甚厚故因得此诗辄述其槩以附于卷末

録余青阳诗

右余青阳先生诗而蒙亭诗附其後余先生名阙字廷心元末守安庆死节諡忠宣少读书青阳山中故学者称之蒙亭者安庆吴去疾之别号吴学於青阳尝为吾泰和州守其诗未有刻板青阳集有刻板在南昌及安庆而南昌板巳久废余此册得之邹侍讲仲熙视刻板颇多数诗

杨廉夫乐府

杨廉夫乐府一册余録於江夏雷贯道夫廉夫吴人名维祯号铁崕道人元李黼榜进士博学高才然不矜细行故仕不显其文学行义具见其门人国子助教贝琼所着铁崖先生传

望云集

望云集者淮南郭奎子章之诗也子章与汪朝宗吴去疾同师余忠宣公阙皆有诗名此集得之巢县丞周仲举盖巢有刻板

高季迪缶鸣集二集【二首】

右高季迪缶鸣集建宁知府芮麟刻之郡斋惜其谬误颇多未尝校正金华胡仲子尝为作序又不知以冠篇首盖出一时率尔之为芮来京时以此册见遗芮闻余言甚喜将归成之未行而遽卒亦可惜也

右高季迪近体诗余旧録於陆伯阳季迪近体五言律胜其古体则乐府及拟古胜为文长於叙事洪武初预修元史除户部侍郎遂罢归後坐事卒於京师

姑苏杂咏

右姑苏杂咏一册前史官高启季迪譔刻板在毘陵王达善学士以见赠者其诗备诸体每一披诵恍然如亲游阖闾故墟历览陈迹兴怀古人可感可慕不自知其嘅叹之至矣

杨孟载诗

杨孟载名基吴人工诗与高季迪王止仲徐幼文为文字交孟载洪武初尝为山西按察佥事此诗其手笔庐陵刘彦信游浙得之以见惠云

胡延平诗

延平永乐十年以子广贵赠翰林学士其平生行义政事见余所着传详矣延平自可以不死况有子乎

文山行述集杜

文山旧有集杜絶句二百首叙述甚详此集为一诗盖亦本於公所自述云

古赋辨体

右古赋辨体一册元进士广信祝尧所辑余得之兵部金尚书学赋者必考於此而後体制不?

王竹亭

竹亭先生於诗古体用志魏晋以上近体不肯出中唐下此集盖先生没後惟据旧稿未尝选择而草草编刻者旧稿颇闻多遗失凡先生平生所自谓得意者余少时尝钞録数十篇其後失之今见於此集者亦无几甚可惜也

常建诗

唐常建长安人玄宗时进士授盱眙尉世传其诗集一卷今巳罕见余客武昌时一日同陆伯阳造吴孟勤先生时先生初得此诗以示余两人伯阳戏曰老师无所用此宜以惠教後生先生可之余曰以教後生则仆当得盖余少伯阳七岁先生笑指门外汲井者曰二贤请赋此先就者持去余诗先就曰皎洁如明镜铜瓶下愈深妆成不照影应恐坠金簪遂揖而取之三人相视大笑伯阳遂不复赋谓余曰宜録一本纳我以谢不悌既归即録送伯阳伯阳取谢玄晖诗见报谢诗亦今所罕见者後相侄持去失之此诗余得之二十余年伯阳去世十有三年吴先生捐馆亦十年矣每一披閲追思当时游从之乐未尝不叹息而怊怅也

宛陵集

右宋都官员外郎宣城梅尧臣圣俞宛陵集六十卷今宣城太守袁旭所重刻也何为刻之表先贤以仪後进者太守职也始宣城郡政久弛袁君至单志竭虑薙奸涤秽朞岁之间横民以戢良民以妥修举学政爰兴教化表章先贤风励多士於是修都官之坟率学诸生行展谒之礼而询求其文盖郡人莫或知者及访都官之後始得此编遂刻以传圣俞当仁宗朝与韩范富欧诸公游圣俞诗名特盛於时最初王文康公曙览之叹曰二百年无此作矣而见知欧公尤深相与尤密时盖有儗欧梅於韩孟者非宣城山川灵秀之所锺欤今天下学士君子皆知圣俞为宣乏杰出顾宣之人有不能知此袁君之心所不容己也圣俞平生所着又有唐载廿六卷诗小传廿卷注孙子十三篇又尝编修唐书此亦後来宣之人所当知者因并及之

五伦诗

右五伦诗一册松江沈翼之所编翼之二子度为翰林侍讲学士粲为侍读刻此以传其用意甚厚惜其遗逸尚多而择之未精耳

杨和吉诗集附萧德舆故宫遗録

余生十余岁读刘云章先生和杨和吉滦京百咏诗思见和吉之作不可得今年在北京康甥孟嘉馆授文明门得此诗於其徒又有和吉西云小草野人杂録悟非小槀通为一集而附萧德舆故宫遗録在後皆胜国遗事可以资览阅备鉴戒和吉名允孚吾家湴塘之族尝以布衣客燕都往来两京德舆名询亦吉水人洪武初为工部主事尝随中山武宁王治元故宫为亲王府故皆能悉之

张日昭族谱序後

吾邑张日昭来京师持乃父宗震翁所为张氏族谱示余求余识一言宗震翁端雅和厚孝友行於家庭忠信重於乡闾以书诗率子姓以医之术济利于邑人盖邑之人无有不德宗震翁者余知之素矣余又数见先生学士作为文章载张氏上世之事谓在宋之时巳有用进士显者其後子孙相沿袭为儒医皆有隐德盖又知其世矣尝窃以为今世之人族姓蕃衍遂不昧其尊卑亲疎相视敦睦敬爱犹有古人宗法之意者繇其谱牒之立也然观於谱牒者又必求其子若孙之能称乎先人与否以为荣辱焉此非谓其贵富禄位谓其孝友忠信廉洁之道可以继之耳故谱牒虽以考本源辨亲疎为义而昭先德警後裔之意亦具矣宗震翁为此谱其意固将以警後之人哉夫积之於先必徵之於後宗震翁之不坠其世若此斯其积於先者之徵矣而宗震翁又继继积之则徵於後者岂少哉宗震翁固将以警之也然则由日昭兄弟而下尚益思所以善继之道

书郭彦常墓志铭後

彦常没之十有三年其配萧氏亦卒又二年其子公绪得吉卜於大????岭之原改葬其父遂奉其母祔初同里萧仲谦甫之子讳继柔静贞惠始彦常孑孑孤立简求贤配遂聘焉年十九归郭氏力佐夫植其家而处族姻和上下辨内外皆当其宜夫亡持其家一如夫之未亡也公绪自陕西佥宪改淛江迎母就养公绪操行廉洁虽贵而贫母甚安之常市一币为母制衣既成而疏薄不称公绪意将图改制焉母闻之叹曰为子乃不知母乎吾为女从政不忝君命不辱父教足矣衣食岂吾志乎且为国家任风纪之重而顾以衣食乐其亲乎言未毕流涕泫然公绪跪谢不敢图改制乃巳於乎贤哉母也其卒以永乐戊戌六月九日距其生盖六十年葬巳公绪既刻余所铭其父之文于墓今年起复来京师改佥宪广西将行拜余泣曰惟先母之德实配先父惟执事哀悯而光昭之俾并传焉庶几先母为不没也余与彦常皆微时深友知其外内之德为详故不敢辞而为载其大槩於其父之铭之左方以示其後人

题赠冯寅宾诗卷後

冯寅宾先生吉之永新人冯世儒者以春秋名家元初鲁山先生二子长奬翁次翼翁皆擅经学称三冯二翁皆举进士翼翁官至抚州知州寅宾先生抚州之子少侍父宦游於外博学负高才侠气尝有志武事视时无足当其意者故卒龃龉不合元季寇乱起凶渠窃据者初欲屈致之先生义不污贼将生系之遂远引去至姻戚遭其毒害终不顾国朝混一宇内遂放情山水间与庐陵刘仙客泰和杨自立罗子理邓崇志为文字交寅宾先生文章奇古峭厉不作寻常语书宗锺王清劲无一点俗气洪武七年卒於泰和遂葬焉先叔祖武山公夫人寅宾先生女兄余幼时以姻家子屡亲炙焉故颇知先生大槩今其子绍宗寄此卷属志一言瞻睹遗像岂胜思念又念世之知寅宾先生者加少故书余所知者复之俾以示其後人云

艾氏谱後

家之有谱犹国有史贵纪实也史而不实则诬故良史不知者必阙孔子曰吾犹及史之阙文以见古人慎重之意谱者记吾宗本原之所自支????之所分尤当慎重者也儒先君子之为谱莫善於欧阳文忠公欧谱阙其七世盖纪实也今观永丰艾氏谱一出纪实永丰欧乡也非有得於文忠而然哉谱有方春惟庆方直自序述其先为详尝见乡先生刘申斋为文赠方直且极道方春之学之德固艾氏之先多贤也吾仕两京於晋府长史少岳给事中广有往还之雅二君皆有才行而广起家进士艾氏之贤尚有继也因览斯谱遂题其端云

至善斋说後

钱唐朱子澂以至善名斋而郡人李煜为之说善者人得於天以生之理也惟圣人能全之衆人蔽焉而不能全故经传所载圣贤所训皆勉人明之复之其造乎至善者盖能复而全之能复而全者可以事天不能复者不可以为君子故君子之学必求造乎是焉子澂其志於君子之学者欤子澂不作数十年其子晖宝藏晔之文间出以求余题至善之旨具诸方册至明且备即而求之足矣而又奚待後来者之置喙也

竹林清隐记後

先师海桑先生以易书诗教授学者从之者甚衆而求文者亦衆然文未尝苟予予者未尝苟许可而启道诱掖之意恒若不及春秋八十余施教不倦是时邑中老师宿儒多在而先生齿德文学皆尊仲敬於先生同里授徒之暇盖未尝一日不造诣侍教盖先生为此文时年七十有七後五年仲敬举孝廉得荔波县丞先生作诗送之盖明年先生捐馆其改贺县丞先生不及见巳仲敬字一敬平生与先生之孙孟省及余最交厚今独余在览此文不胜感怆先生没今五十年仲敬没二十有七年其子常州府学训导永宝藏先人手泽皆完好如新而先生平生着述满家诸孙不能什袭今无一笔存者人贤否不齐念之益重感怆也用敬识于下以归永

王氏族谱序後

前翰林学士解公序吉水王氏族谱王氏之孙文子以示予属识一言解王世婚姻家故述其先世特详王之先自金陵徙吉水宋元皆着科目盖诗书行义代不乏续表表故家也大抵富有不足以擅名家擅名家者必其诗书行义有肇於前有绍於後足以重州闾光简册而後名故家为无忝故王之先世虽常积累千金然所以名故家初不系此世之汲汲於千仓万箱之储以图大其家而所行或畔於德义卒之沦陷戮辱身将弗保况家乎诗曰诚不以富亦祗以异王氏所从来者异矣文子比岁发廪以助邑大夫济民於饥岁事闻朝廷遣使齎玺书劳之旌为义民王氏有後亦他之为故家者所鲜俪也解序所载克开者盖与吾家时英府君同中开禧三年乡举杨王亦通家也故为识于序後以归之

胡刚简考功历後

士大夫以道事君责难陈善身不暇恤其暇恤名哉刚简公以忠遭窜斥至追毁其出身以来文字陋哉小人之为也公身殁而名誉彰天下公义不可掩後之袭为小人者可以鉴矣

高氏白云山舍诗文後

右高氏白云山舍诗文自虞道园至苏伯修十又一人虽有崇庳隐显之殊然皆当时重望伟人盖高氏家宝也亦可以考见高之贤後历兵变高之子孙不能守而沦落异姓近归番阳儒者戴某重装为卷虽胜代故物而完整如新不遂见弃於庸夫俗子泯灭於煨烬不幸中有至幸存焉戴之宝此岂独重其文要在其人重其人而考其行之善者以图跂及焉君子之事也承出见示故识于後以归之

题董以中传後

沈志行着董以中传述以中深於医且德其愈母之疾而又悉其素行先儒谓病卧於床委之庸医比之不慈不孝然今之业医非庸者盖千百之十一志行得以中非求之审而择之精欤可谓孝己语云无恒者不可以作巫医恒者贞而不己之谓以中素行如此宜其术之精而效之着也俞叔铭吴纯伯皆於以中有始终之道亦足以见其取友之端矣志行於此传又属学士君子题识以传吾闻以中尝言不求知乎今然则志行之为安知不见哂於以中乎

赠医士蒋?祥卷後

右武昌诸士友所为长史掾陈希远赠医士蒋?祥诗文一卷余来是邦主蒋氏久而知之深其业藉数世之旧久而益精其心恒急人之急唯恐有未至庶几古所称医师之良者而今之世有求乎人也始则敬爱如子弟之於父兄既得之漠然同於行道之人者比比皆然希远德?祥起其妻之疾能不忘而力於报其报又非徒寻常俗薄之为必求斯文经久之托其亦异乎人人者哉於乎困而不恤非仁者之心受而不报非义者之行?祥既用其仁希远又笃其义斯文真不忝哉

跋扈从诗与鵷侄

右数诗去岁十月扈从车驾?边出居庸关至宣府往还道中所作时天气甚暖常岁所无缘边禾黍皆熟收获已竟所遇咸有真趣独经坦行兄谪所追惟感怆情不能已尔坦行子壻故録示观之

重録送鵷诗跋尾

永乐壬辰之冬十一月为此诗与鵷别今廿有九年矣鵷近辑余所与之诗为卷寄北京乞题於後而此三诗不在盖初归时其父读之哭恸不己或者恐伤其父之心也故藏之而自是不复见也其父没今七年余年亦七十有六愿其兄弟叔侄相亲相辅之意虽老犹切也故重书此三诗於後以归之旅艮可以共观也正统五年六月十八日灯下草草写

远斋记後

右元程文宪公钜夫自作远斋记岁寒亭诗序及四雪诗吴文正公澂为文宪作晋锡堂记今文宪之孙南云重书之属志岁月于後将刻石以传盖至元二十三年文宪自行御史台奉诏求遗逸江南明年以赵文敏公孟頫二十余人入见皆见奬用时文正虽至不仕而去文宪犹力言其所着书可以教国子傅天下诏遣官缮録以进文宪时拜集贤直学士远斋记盖作於是岁大德四年拜江南湖北道肃政廉访使居武昌时冬作岁寒亭七年湖北代归居旴明年筑室於麻源第三谷又明年作晋锡堂文正所为作记者也文正蚤与公同游徽庵程先生之门公尝题文正所居曰草庐盖相知最深云元有天下将百年东南士君子以圣贤之学浑厚正大之文登清要践通显者自文宪公始其事业具载国史而所荐引如文正文敏而下知名尤多君子事上莫大荐贤文宪之功盛矣哉南云公之五世孙历事三朝今为吏部稽勋郎中兼翰林侍书日在天子左右退而惓惓於先世如此又有以观君子之泽矣

梦存诗序後

读翰林修撰梁公所作刘选举善梦存诗序盖知选必能勉於善也夫梦之所行即心之所存心不忘乎亲必能敬其身身者亲之遗也吾与选同里与其父文复往还文复孝友乐善亲贤重义勉其子学问尤力选为邑庠生以能书举在京师数年诲饬之牍未尝旬浃不至也爱选如此选安得不勉哉虽选蚤丧母继母姚爱育选踰於所生选亦克善事惟谨此皆文复躬之刑於家者乎苏文忠公有言称人之善必本其父兄吾故於选云然

书王修撰送行序後

吾邑尹子源涉猎书史知理道以才举今得福清河泊官翰林王修撰行俭在北京赠此序重同邑之义也之两人者皆与余久别余为之锺情虽子源今得蹔见而又将有数千里之别再见未知何日於情益当如何哉虽然离别常事士之仕也在慎所操以忠所事此子源今日之当务子是行必勉之也子之才讵止乎是然行远必自迩登高必自卑惟力乎巳者以待之耳庸书此於行俭之文之次为赠盖亦友人之义也

书东郭草亭宴集诗後

北京山川之嘉丽园池亭榭游玩之胜甲於四方城内外贵家富室高甍大栋相聨属华筵盛集觞豆之珍娇艳歌舞之娱惟日不足然所相与同乐莫非志骛乎外者苟志适乎内有所弗屑矣鸿胪卿大兴杨君思敬每岁季春之望必置酒会文儒於东郭之草亭自正统改元之岁至今已未凡会者三与於斯者皆文学之名流极觞咏之雅致宾主洽欢适乎内而遗乎外京师若斯会者殆千百之十一见也非由鸿胪之难遇乎三四年间盍簪诸君子已有存没离合之不齐盖亦嘉宾之难同也嗟乎兰亭己矣後世所慕之者以文字存焉此东郭之集诸君子不容於无作也己未之集余以南归不及与鸿胪间出其诗若文属余题因附氏於末云是岁六月三日

周氏世直堂後

国家之所恃与士君子之所以自立者正义直道耳不可一日忽忘者也凡世所谓故家者亦以其有作之於先又数有继之於後而岂富贵之谓哉周氏之先伟矣尚在其後之人引之勿替

东里续集卷十九








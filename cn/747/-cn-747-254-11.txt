○处分朝集使敕（七）

敕朝集使等：朕承天丕命，子育万方，树之师长，俾敷景化，将以固兹邦本，致诸平。而大道缅然，淳风未畅，租赋颇减，户口犹虚，水旱相仍，耕桑莫赡：盖朕之不德，而吏之无方，永言於兹，良增叹息。往岁河南失稔，时属荐饥，州将贪名，不为检覆，致令贫弱，萍流外境，责在致理，有从贬黜。因兹以来，率多妄破，或式外奏免，或损中加数。至如密州去秋奏涝，管户二万八千八百，不损者两户而已，无田商贾之流，雷同入数。自馀诸州，不损户即丁少，得损户即丁多，天灾流行，岂应偏亻并？皆是不度国用，取媚下人。曩之刻薄也如彼，今之窬滥也如此：不副朕意，一至於斯！疏怠之愆，虽已会赦，尸旷之迹，岂不多惭？当令所司，比类澄汰，卿等与朕共理，实惟分忧，各勉思政途，以匡不逮。其百姓事物，去冬赦书已处分讫，若人有疾苦，乡有奸豪，不劝农桑，不崇学校，并宜敦劝，以正风俗。逃亡之户，必藉招携，差科之，务令停减。如台省处事，有不稳便於时者，具利害闻奏，勿复依随，以损百姓。卿等至州之日，宜一留意，用绥我庶人，并即好去。


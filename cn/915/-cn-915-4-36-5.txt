◇奏宜封禅

自古受命而帝，治世之隆，必有封禅，以告成功焉。《乐动声仪》曰：「以《雅》治人，《风》成于《颂》。」有周之盛，成、康之间，郊配封禅，皆可见也。《书》曰「岁二月，东巡狩，至于岱宗，柴」，则封禅之义也。臣伏见陛下受中兴之命而帝平海内之乱，修复祖宗，抚存万姓，天下旷然，咸蒙更生，恩德云行，惠泽雨施，黎元安宁，夷狄慕义。《诗》云：「受天之祜，四方来贺。」今摄提之岁，苍龙甲寅，德在东宫。宜及嘉时，遵唐帝之典，继孝武之业，以二月东巡狩，封于岱宗，明中兴，勒功勋，复祖统，报天神，禅梁父，祀地，传祚子孙，万世之基也。（《后汉·张纯传》，又袁宏《后汉纪》八，「太尉喜司空纯上书」，即此约文。）


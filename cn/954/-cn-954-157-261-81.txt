陈普　咏史上　武帝

二十嫖姚风火飞，銮舆夜夜过焉支。

茂陵不费凌云气，解见蟠桃着子时。

陈普

陈普　咏史上　武帝

鼎食诸公尽鼎烹，闾阎豪杰剑纵横。

帝王自击南山豕，惭愧端非听董生。

陈普

陈普　咏史上　武帝

生子曾知置齐鲁，自身却爱受何罗。

六鳌不戴林光瑟，覆辙相寻似火蛾。

陈普

陈普　咏史上　武帝

商车不足算缗来，桑孔咸阳悉茂材。

一撮茂陵无觅处，建章门户至今开。

陈普

陈普　咏史上　武帝

先帝斋宫内弄儿，阿娇金屋篡歌姬。

披香博士真才子，刘氏家传却未知。

陈普

陈普　咏史上　武帝

几多爱子出萧关，山积胡沙骨未还。

正好望思台上泪，随风北去洒阴山。

陈普

陈普　咏史上　武帝

文帝端能杀少翁，景皇不解斩常融。

正心数语深加意，位在三皇五帝中。

陈普

陈普　咏史上　武帝

起上林苑赏方朔，发会稽兵惜虎符。

君侧此时三四辈，盍移东海换江都。

陈普

陈普　咏史上　武帝

狄山不能居一障，公孙请专事朔方。

尊荣卫霍家山岳，冷淡申辕头雪霜。

陈普

陈普　咏史上　武帝

五十余年四海波，建元三载尽征和。

中央寸土才无血，沃日浇天瓠子河。

陈普

咏史上


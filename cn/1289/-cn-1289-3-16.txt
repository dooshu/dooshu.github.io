胸自气户夹输府两旁各二寸下行至乳根凡十二穴第十六


气户，在巨骨下，输府两旁各二寸陷者中，足阳明脉气所发，仰而取之。刺入四分，灸五壮。《气府论》注 云：去膺窗上四寸八分，灸三壮。

库房，在气户下一寸六分陷者中，足阳明脉气所发，仰而取之。刺入四分，灸五壮。《气府论》注云：灸三壮。

屋翳，在库房下一寸六分陷者中，足阳明脉气所发，仰而取之。刺入四分，灸五壮。《气府论》注云：在气户下三寸二分，灸三壮。

膺窗，在屋翳下一寸六分。刺入四分，灸五壮。《气府论》注云：在胸两旁夹中行各四寸，巨骨下四寸八分陷者中，足阳明脉气所发，仰而取之。

乳中，禁不可刺灸，灸刺之不幸生蚀疮，疮中有脓血清汁者可治，疮中有息肉若蚀疮者死。

乳根，在乳下一寸六分陷者中，足阳明脉气所发，仰而取之。刺入四分，灸五壮。《气府论》注云：灸 一壮。






卓發之 七首

蓮旬，左車，浙江仁和籍，瑞安人。《漉籬集》


中元遊三潭同王孝先王去賢賦

不知三塔裏，此夜月偏明。
淺草水同色，微雲山更清。
孤舟搖綠雪，遠語亂春鶯。
似是烟波外，猶餘歌吹聲。


月下江行有懷葉潛之吳遺民潘次魯諸同社

遡水尋遐契，江聲莫向東。
禽哀孤树綠，帆冷一燈紅。
霜葉微于影，寒流澹若空。
朝華非所擬，遙對月明中。


同小遠龍眠道中

寒潮辭遠嶼，翠黛尙依空。
澗藻思春碧，汀花想舊紅。
亂雲飛若霰，墜石集如鴻。
何處尋投子，支筇問遠公。


桃葉渡種花詩

風流千載憶蛾眉，小立溪邊知為誰。
兩岸嬌嬈羞粉黛，一時簾箔盡低垂。
應憐豔冶沈金屋，故遣幽香映水湄。
只恐江頭頻錯認，雲愁露泣濕胭脂。


同李太虚游牛首 癸未

揚帆已自賦歸與，偶念名山便駕車。
避暑以茲爲廣廈，遣懷即此作奇書。
迅鷹擊物當霜後，渴驥奔泉向雨餘。
寄語世間諸鈍漢，機前彈指莫踟蹰。


别蕭伯良宜生

窮愁偏合住他鄉。無那閒庭竹影涼酒興到今渾欲滅人生如此亦堪傷。山間宿雨春猶睡江上寒雲夜
有香。最是客心無可託。中流又聽棹相將。秦淮竹枝詞
楚歌湘曲未須哀，遙見燈船趁月開。長笛叫雲簫咽水。百千神女弄珠來。




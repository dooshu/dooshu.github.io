●大明會典卷之九十二

群祀二

先農

洪武二年、始建

先農壇于山川壇西南、列為大祀。每歲親祭、遂耕耤田。以后稷氏配。已又奉仁祖配。後改中祀。止遣應天府官致祭。不設配位。祭畢、猶親耕耤田。永樂定都、建壇如南京。遣順天府官致祭。日後遇登極初、行耕耤禮、則親祭。每歲以仲春上戊日、遣官致祭。嘉靖十六年、諭凡親耕、則戶部尚書先祭先農。

上至、止行三推禮。萬曆四年、改鑄神祇壇祠祭署印、為先農壇祠祭署印、仍掌行耕耤事務

洪武二十六年定

一齋戒 【 二月】

一省牲 【 牛一　羊一　豕一　鹿一　兔一】

一陳設先農之神 【 南向】

犢一　　　羊一　　豕一　　豋一

鉶二　　　籩豆各十　　　　簠簋各一

帛一 【 青色、禮神制帛】

設酒尊三、爵三、篚一、于壇南、西向。祝文案一于壇西

一正祭。典儀唱樂舞生就位。執事官各司其事。贊引引獻官至盥洗所。搢笏。出笏。贊就位。典儀唱瘞毛血。迎神。奏樂。樂止。贊四拜。 【 陪祭官同】

典儀唱奠帛行初獻禮。樂作。贊詣

神位前。獻帛、獻爵訖。詣讀祝位、跪、讀畢。贊俯伏興、平身。復位。樂止。行亞獻禮。樂作。樂止。行終獻禮。 【 儀同】

典儀唱飲福受胙。訖。俯伏、興、平身。復位。贊兩拜。徹饌。奏樂。執事于神位前徹饌。樂止。唱送神。奏樂。贊四拜。樂止。典儀唱捧祝帛饌各詣瘞位。禮畢

一祝文

維洪武　年歲次　甲子月　日

皇帝謹遣具官某、致祭于先農之神。惟神、初興農事。乃種嘉榖。為民立命。萬世永賴。今將東作。親耕耤田。謹以牲醴庶品、用修常祀。尚

享

一樂章

迎神

東風啟蟄。地脈奮然。蒼龍掛角。燁燁天田。民命惟食。創物有先。圜鐘既奏。有降斯筵

奠帛

帝出乎震。

天發農祥。神降于筵。藹藹洋洋。禮神有帛。其色惟蒼。豈伊具物。誠敬之將

初獻

九穀未分。庶草攸同。表為嘉種。實在先農黍稌斯豐。酒醴是共。獻奠之初。以蘄感通

亞獻

倬彼甫田。其隰其原。耒耜云載。驂御之間。報本思享。亞獻惟虔。

神其歆之。自古有年

終獻

帝耤之典。享祀是資。潔豐嘉栗。咸仰于斯。時帷親耕。享我農師。禮成于三。以訖陳詞

徹饌

於赫

先農。歆此潔修。于篚于爵。于饌于羞。禮成告徹。

神惠敢留。餕及終畝豐年是求

送神

神無不在。於昭于天。曰迎、曰送。于享之筵。冠裳在列。金石在懸。往無不之。其佩翩翩

望瘞

祝帛牲醴。

先農既歆。不留不褻。瘞之厚深。有幽其瘞。有赫其臨。曰禮之常。匪今斯今嘉靖九年更定

一祭品。每親祭、加和羹胙牛各一隻、豚胉豕一口。餘如舊例

一祭儀。前三日、太常寺奏致齋如常祀儀。

上先期致告于廟。至日、上詣壇所具服殿、具皮弁服。典儀唱樂舞生就位。執事官各司其事。內贊導引官導

上至拜位。內贊奏就位。典儀唱瘞毛血。迎神。樂作。樂止。內贊奏四拜。 【 傳贊百官同】 典儀唱奠帛行初獻禮。樂作。執事官捧帛爵、跪奠于神位前訖。內贊奏跪。 【 傳贊百官同】 樂暫止。內贊唱讀祝。讀祝官跪于神位前右、讀訖。樂作。奏俯伏、興、平身。 【 傳贊百官同】 樂止。典儀唱行亞獻禮。樂作。執事官捧爵跪奠于神位前訖。樂止。典儀唱行終獻禮。樂作。執事官捧爵跪奠于神位前訖。樂止。太常寺官進立壇東、西向。唱答福胙。內贊奏跪。奏搢圭。光祿寺官以福酒跪進于上右。內贊奏飲福酒。

上飲訖。光祿寺官以胙跪進于上右。內贊奏受胙。

上受訖。奏出圭。俯伏、興、平身。奏二拜。 【 傳贊百官同】 典儀唱徹饌。樂作。執事官詣

神位前徹饌訖。樂止。典儀唱送神。樂作。內贊奏四拜。 【 傳贊百官同】 樂止。典儀唱讀祝官捧祝、掌祭官捧帛饌、各詣瘞位。樂作。禮畢。樂止。

上還具服殿、更翼善冠黃袍、行耕耤田禮

一祝文

維嘉靖　年　月　日

嗣天子御名、致祭于先農之神曰、維

神、肇興農事。始種嘉穀。立斯民命。萬世攸賴。茲當東作之期。躬耕耤田。惟賴

神慈。默施化理。俾年穀豐茂。率土皆同。以牲帛醴齊之儀、用申祭告之誠。尚

享

一樂章 【 仍舊】

先蠶【後罷】

嘉靖九年、初建

先蠶壇于北郊。歲春擇日、皇后躬祀先蠶、行親蠶禮。十年、改築壇于內苑、致祭、行親蠶禮

一齋戒。前期三日、尚儀奏致齋三日。內執事并司贊六尚等女官、及應入壇者、各齋二日

一省牲 【 羊二　豕一　鹿一　兔一】

一陳設先蠶氏之神

羊二　　　豕一　　豋一　　籩豆各六

簠簋各二　帛一　　篚一　　酒尊三

爵三　　　酒盞三十　　　　祝案一

一正祭。先一日、蠶宮令陳樂女生位于壇南設皇后拜位于壇下、北向。次

公主、次內命婦、次外命婦拜位、俱異位重行、北向。設內贊位于壇南。設司贊位于皇后拜位之東西。設司賓位于外命婦班之北、東西相向。

皇后至壇所、入具服殿少憩。司賓先引外命婦列于先蠶壇下、東西相向、以北為上。尚儀詣

皇后前、奏請皇后易禮服。出殿門。將至壇。內贊唱樂女生就位。執事官各司其事。導引女官導

皇后至拜位。司贊奏就位。次

公主。次內命婦、又次外命婦、各就拜位。內贊唱瘞毛血。迎神。樂作。樂止。司贊奏四拜。 【 公主以下同】 內贊唱奠帛行初獻禮。樂作。執事官捧帛爵跪于神位前、各奠訖。樂暫止。內贊唱讀祝。司贊奏跪。

皇后跪。 【 公主以下同】 讀祝女官跪于神位前右、讀訖。樂作、司贊奏興。

皇后興。 【 公主以下同】 樂止。內贊唱行亞獻禮。樂作。執事官捧爵、跪奠于神位前訖。樂止。內贊唱行終獻禮。 【 儀同亞獻】 執事女官進立壇東、西向。唱賜福胙。司贊奏跪。

皇后跪。執事女官以福酒跪進于皇后右、奏飲福酒。

皇后飲訖。執事女官以胙跪進于皇后右、奏受胙。

皇后受胙訖。司贊奏興。

皇后興。司贊奏二拜。 【 公主以下同】 內贊唱徹饌。樂作。執事女官詣

神位前徹饌訖。樂止。內贊唱送神。樂作。司贊奏四拜。 【 公主以下同】 樂止。內贊唱讀祝、官捧祝、執事官捧帛饌、各詣瘞位。樂作。樂止。司贊唱禮畢。

皇后還具服殿、更常衣。行親蠶禮

一祝文

維　年　月　日

皇后　　致祭于先蠶氏之神曰、維

神、肇興蠶織。衣我烝民。萬世永賴。時維季春、躬行采桑禮。仰冀

默垂庇佑。相茲蠶事。率土大同。惟神之休。敬以牲帛醴齊之儀、用申祭告。尚享

【 如遇令官、則去躬行采桑禮一句。更云用修常典。又改用申為謹用】

一樂章

迎神 【 貞和之曲】

於穆惟神。肇啟蠶桑。衣我萬民。保我家邦。茲舉曠儀。春日載陽。恭迎霞馭。靈氣洋洋

奠帛 【 壽和之曲初獻同】

神其臨只。有苾有芬。乃獻玉齍。乃奠文纁。仰祈昭鑒。淑氣氤氳。顧茲蠶婦。祁祁如雲

亞獻 【 順和之曲】

載舉清觴。蠶祀孔明。以格以饗。鼓瑟吹笙。陰教用彰。坤儀允貞。

神之聽之。鑒此禋誠

終獻 【 寧和之曲】

神之格思。桑土是宜。三繅七就。惟此繭絲。獻禮有終。

神不我遺。錫我純服。藻繪皇儀

徹饌 【 安和之曲】

俎豆具徹。式禮莫愆。既匡既敕。我祀孔虔。我思古人。葛覃惟賢。

明靈歆只。永顧桑阡

送神 【 恒和之曲望瘞同】

神之升矣。日霽霞蒸。相此女紅。杼軸其興。茲返

玄宮。鸞鳳翔騰。瞻望弗及。永錫嘉徵

凡太常寺執事人役、先一日入壇、具祝版祭品香帛。本日晚、送交蠶宮令、轉送執事女官。其廚役等項、不許以鋪排名色擅入壇內。祭畢、蠶宮令將祭品交還太常寺

凡樂女生奏樂、止用樂歌、不用舞

凡陪祀文官四品以上、武官三品以上命婦、各造給陪祀牌一面。牌式較陪祀官、減三之一

先醫

嘉靖十五年、建

聖濟殿于文華殿後、以祀先醫。歲用羊一、豕一、鉶二、簠簋各二、籩豆各八、帛一。遣太醫院正官行禮。二十一年、又建

景惠殿于太醫院。上祀三皇、配以勾芒祝融風后力牧、而附歷代醫師於兩廡、凡二十八人。歲遣禮部堂上官一員行禮。太醫院堂上官二員分獻。二殿之祭、並以春冬仲月上甲日

一陳設殿中正壇

犢一　　　羊一　　豕一　　豋二

鉶二　　　籩豆各十　　　　簠簋各二

爵三　　　酒尊一　帛一　　篚一

祝案一

東配位一壇

羊一　　　豕一　　鉶一　　籩豆各十

簠簋各一　爵六　　帛一　　篚一

西配位一壇

陳設同

東廡醫師十四位分設三壇

僦貸季　　　天師岐伯　　伯高

鬼區　　　俞跗　　　　少俞

少師　　　　桐君　　　　太乙雷公

馬師皇　　　伊尹　　　　神應王扁鵲

倉公淳于意　張機

每壇

豕一 【 析為三壇】 籩豆各六　　　　簠簋各一

酒盞五　　爵三　　帛一　　篚一

西廡醫師十四位

華陀　　　　王叔和　　　皇甫謐

抱朴子葛洪　巢元方　　　真人孫思邈

藥王韋慈藏　啟玄子王冰　錢乙

朱肱　　　　李杲　　　　劉完素

張元素　　　朱彥修陳設同

一正祭。贊引對引導遣官至咸濟門。贊詣盥洗所。贊搢笏洗訖。贊出笏。典儀唱執事官各司其事。贊引贊就位。典儀唱迎神。贊四拜。贊引贊陞壇。導遣官至中香案前。贊跪。贊搢笏。贊上香。贊引引至東香案前。贊跪上香訖。引至西香案前。贊跪上香訖。贊出笏。贊復位。太醫院堂上官于兩配位香案前上香訖。典儀唱奠帛行初獻禮。贊引贊陞壇。引至神位前。贊搢笏。贊獻帛。贊三獻爵、獻訖。贊出笏。贊詣讀祝位。贊跪。贊讀祝、讀訖。贊俯伏、興、平身。贊復位。兩配位、執事自獻。 【 兩廡儀同正殿】

典儀唱亞獻禮終獻禮。 【 儀同初獻。惟不獻帛、不讀祝】

典儀唱徹饌。執事徹訖。典儀唱送神。贊引贊四拜。典儀唱讀祝官捧祝、掌祭官捧帛饌、各詣燎位。贊引贊禮畢

一祝文

維　年　月　日

皇帝遣官某致祭于太昊伏羲氏、炎帝神農氏、黃帝軒轅氏、曰、仰惟聖神、繼天立極。開物成務。壽世福民。尤重於醫。所以贊帝生德。立法配品。惠我天民。功其博矣。時惟仲春。冬。特修常祀。尚冀

默施冥化。大著

神功。深資妙劑。保和朕躬。期與一世之生民、咸蠲疾疚、躋於仁壽之域、以永

上帝之恩、不亦丕顯矣哉。以勾芒氏之神、祝融氏之神、風后力牧氏之神配。尚享

旗纛【馮祭及祭所過山川祭□旗纛】

洪武元年、詔定親征遣將諸禮儀。以為古者天子親征、則類于上帝、造于祖、宜于社、禡於所征之地、祭所過山川。若遣將出師、亦告於廟社、禡祭旗纛、而後行。於是諸儒議上、具載大明集禮中。今牙旗六纛、藏之

內府。其廟在山川壇。每歲仲秋祭山川日、遣官祭于旗纛廟。霜降日、又祭于教場。至歲暮享

太廟日、又祭于承天門外。俱旗手衛指揮行禮。永樂後、別有神旗之祭、專祭火雷之神。每月朔朢、神機營提督官請祭于教場。今係總督京營戎政官奏請、祭畢、復命

禡祭、及祭所過山川儀

一齋戒。

皇帝清齋一日。大將陪祭官以下皆如之

一省牲。前期二日、設皇帝大次於廟庭之東。省牲位於南門外。前一日、導駕官同太常寺卿、導

駕詣大次、皇帝服通天冠絳紗袍、至省牲位。廩犧令率其屬、牽牲自東西行過

御前省訖。牽詣神廚。太常卿奏請詣神廚視鼎鑊滌溉訖。遂烹牲。

駕還大次

一陳設。前一日、執事設神案于廟殿中之北、軍牙位東、六纛位西。設籩十有二于神位東三行西上、豆十有二于神位西三行東上。簠簋各二于籩豆間、簠東簋西。鉶三豋三于籩豆前、俎三于豋鉶前、香案于俎前、爵坫于香案前、沙池于爵坫前。設酒尊所于廟庭東、幣篚位于酒尊北、爵洗位于尊南、御洗位于爵洗南、瘞坎于神位西北。設席于坎位前、上置酒并碗五、雄雞五、以伺酹神。設御位于廟庭之南、正中北向。大將及陪祭官從後、異等重行、文東武西、皆北向

一正祭。是日清晨、建

牙旗

六纛于神位後、旗東纛西。

皇帝服武弁服、導駕官同太常卿、導

皇帝自左南門入就位。贊禮唱迎神。大樂作。太常卿。奏鞠躬。樂作。奏拜。興拜。興。平身。樂止。 【 傳贊同】 贊禮唱奠幣行初獻禮。太常卿奏請詣盥洗位。

皇帝至盥洗位。搢圭盥帨訖。出圭。請詣爵洗位。搢圭。執爵官以爵進、受爵滌爵拭爵訖、以授執爵官。再進爵亦如之。出圭。請詣酒尊所。搢圭執爵官以爵進、受爵、司尊者舉羃酌醴齊訖、以授執爵官。再進爵亦如之。出圭。請詣

軍牙神位前。爵幣前行。

皇帝升廟壇。樂作。至神位前。奏跪。搢圭。三上香、奠幣、三祭酒、奠爵。出圭。樂止。讀祝官跪讀祝于神右訖。太常卿奏俯伏興。樂作。奏拜。興。拜。興。平身。樂止。請詣

六纛神位前。禮同。復位。亞獻終獻不奠帛讀祝。餘皆如之、訖。贊禮唱飲福受胙。太常卿奏詣飲福位。奏鞠躬。樂作。奏拜。興。拜。興。平身。樂止。奏跪、搢圭、飲福受胙訖。出圭。奏俯伏興。樂作。奏拜。興。拜。興。平身。樂止。復位。贊禮唱徹豆。樂作。掌祭官各徹豆。樂止。太常卿奏

皇帝飲福受胙免拜。贊禮唱陪祭官皆再拜。傳贊訖。贊禮唱送神。太常卿奏鞠躬。樂作。奏拜。興。拜。興。平身。樂止。 【 傳贊同】

贊禮唱望燎。讀祝官取祝、捧幣官取幣、掌祭官取饌、詣望燎所。太常卿奏詣望燎位。燎舉、執事殺雞刺血於酒碗中酹神。燎半、太常卿奏禮畢。仍同導駕官導引還太次 【 內設爵洗位滌爵拭爵上香祭酒神前再拜賜胙免拜等儀、後並省】

祭所過山川儀、與禡祭同。但岳鎮海瀆、則用太牢。其次用少牢。又次用特牲。行速、止用酒脯。仍設籩豆各一、籩實鹿脯、豆實鹿臡。贊以禮官、不用太常。奠帛行酌獻禮、無亞獻終獻。祭畢望瘞、不用雞酒

仲秋祭儀 【洪武二十六年定霜降同】

一齋戒 【 二日】

一省牲 【 牛一　羊一　豕一】

一陳設神七位 【 南向】

旗頭大將

六纛大將

五方旗神

主宰戰船正神

金鼓角銃砲之神

弓弩飛鎗飛石之神

陣前陣後神祇五昌等眾

犢一　　　羊一　　豕一　　豋一

鉶二　　　籩豆各十　　　　簠簋各二

帛七 【 黑二、白五、禮神制帛】

共設酒尊三、爵三、酒盞三十、篚一于壇東南、西向。祝文案一于壇西

一正祭。贊引引獻官至盥洗所盥洗。教坊司奏樂。典儀唱執事官各司其事。贊引贊就位。典儀唱迎神。樂作。樂止。贊引贊四拜。 【 陪祭官同】

典儀唱奠帛行初獻禮。奏細樂。執事捧帛爵進。贊引引獻官詣

神位前奠獻訖。贊詣讀祝位。贊跪。樂止。讀祝訖。奏樂。贊俯伏。興。平身。贊復位。樂止。典儀唱行亞獻禮。奏禮。執事官捧爵。贊引引獻官詣

神位前獻訖。樂止。典儀唱行終獻禮。 【 儀同亞獻】 唱飲福受胙以下如常儀

一祝文

維　年　月　日

皇帝遣具官某、致祭于旗頭大將。

六纛大將。

五方旗神。

主宰戰船正神。

金鼓角銃砲之神。

弓弩飛鎗飛石之神。

陣前陣後神祇五昌等眾。維

神、欽

天命而無私、助揚威武。有功

國家。茲當仲秋。謹遵常典。特以牲醴、遣官致祭。神其鑒之。尚

享

歲暮祭儀

一陳設羊一　　　豕一　　　果五

爵三　　　帛

一祝文

維　年　月　日

皇帝遣具官某、致祭于旗纛之神。維

神之靈。實壯威武。適當歲暮。禮宜時祀。敬陳牲醴。

神其鑒之。尚

享

朔朢日祭神旗儀

一陳設羊一　　　　豕一　　　無帛

一正祭。贊引引獻官就位。贊四拜。贊初獻禮。贊跪。贊讀祝訖。贊俯伏。興。平身。贊亞獻禮。贊終獻禮。贊四拜。贊詣焚祝所、訖。贊禮畢

一祝文

維　年　月　日

皇帝遣具官某、致祭于天威神機火雷無敵大將軍之神。維

神、威勇猛厲。剛勁精彊。訇雷掣雷。(犬欠)火奔風護國庇民。厥功顯著。肅靖兇暴。寧謐封疆。遇有征討。惟神是賴。驅鋒遣鏑。端直奇妙。萬發萬中。疊貫連穿。破敵致勝。如拉枯朽。無堅不摧。無悍不滅。

神其蓄銳毓靈、用之則應。特以牲品致祭。

神其享之

五祀

舊制、每歲孟春、遣內官祭司戶之神于宮門外道左、南向。孟夏、遣內官司灶之神于內府大庖廚前中道南向。季夏、遣司禮監官祭中霤之神于文樓前、西向。孟秋、遣守門內官祭司門之神于午門前西角樓、東向。孟冬、遣內官祭司井之神于內府大庖廚井前、南向。俱羊一、豕一、果品五、禮神制帛一。歲暮合祭于太廟丹墀之西。羊五、豕五、果品五、禮神制帛五、遣太常寺少卿行禮。今改以時享

太廟日、祭司戶司灶司門司井之神、而祭中霤并合祭日期、及各遣官儀物、並如舊

一正祭。贊引引獻官詣盥洗所、洗訖。出笏。就位。贊四拜。贊行初獻禮。贊詣神位前、搢笏、奠帛、獻爵、【 如素祭獻茶】

出笏、復位。贊跪、讀祝、訖。俯伏。興。平身。贊行亞獻終獻禮。俱執事者捧爵、自跪獻于神位前訖。贊四拜。贊焚祝帛。贊詣焚祝所。贊禮畢

分祭祝文

維　年　月　日

皇帝遣具官某、致祭于司戶之神曰、職司于戶。謹出入之行藏。晝開暮闔。衛護無私。時維孟春。謹以牲醴致祭。

神其鑒知。尚享

司灶之神曰、日用飲食、必資乎灶、爨有常所、神實司之。時維孟夏。謹以牲醴致祭。

神其鑒知。尚享

中霤之神曰、室之中霤、神司其職。居中向明。照察無私。時維季夏。謹以牲醴致祭。

神其鑒知。尚享

司門之神曰、職司于門。謹出入之行藏。晝開暮闔。衛護無私。時維孟秋。謹以牲醴致祭。

神其鑒知。尚享

司井之神曰、神司茲井、源泉清潔、其用日新、以供飲食。時維孟冬。謹以牲醴致祭。

神其鑒知。尚享

合祭祝文

曰、維

神、安養護衛、各著厥功。茲當歲暮、特以牲醴報祭。

神其鑒知。尚

享








○请移江州军府于豫章表



臣闻天以盈虚为道，治（《晋书》作“运政”。）以损益为义。（《晋书》作“道”。）时否而政不革，人凋而事不损，则无以救急病于已危，拯涂炭于将绝。自顷戎车屡驾。（《晋书》作“骇”。）干戈溢境，所统江州，以一隅之地，当逆顺之冲，自桓玄以来，驱蹙残败，至乃男不被养，女无匹对，逃亡去就，不避幽深，自非财殚力竭，无以至此。若不曲心矜理，有所厘改，则靡遗之叹，奄焉必及。夫设官分职，军国殊用，牧养以息务为大，武略以济事为先。兼而领之，盖出于权事，因藉既久，遂似常体。江州在腹心之中，凭接扬豫，藩屏所倚，实为重复。昔胡寇纵逸，朔马临江，抗御之宜，盖权尔耳。今江左区区，户不盈数十万，地不逾数千里，而统旅鳞次，未获减息，大而言之，足为国耻。况乃地在无虞，而犹置军府，文武将佐，资费非要，岂所谓经国大情，扬汤去火者哉？其州郡边江，百姓辽落，加邮亭险阂，畏阻风波，转输往复，常有淹废，又非所谓因其所利，以济其弊者也。愚谓宜解军府，移镇豫章，处十郡之中，厉简惠之政，比及数年，可有生气。且属县凋散，亦（《晋书》作“示”。）有所存，而役调送迎，不得止息，亦谓应随宜并合，以简众费。刺史庾悦，自临莅以来，甚有恤隐之诚，但纲维不革，自非纲目所理，寻阳接蛮，宜示有遏防，可即州府千兵，以助郡戍。（《晋书·刘毅传》，《宋书·庾悦传》。）




吴泳　寿魏鹤山

人生瀛海内，中气胚膠之。

真元会清淑，间代储英奇。

扶摇六月息，濯羽於咸池。

冰壶贮虚明，璧玉含清辉。

阿阁引凤巢，小山结桂枝。

肯遗金门步，乞取青藜归。

要福不椒醑，延年不琼糜。

至仁弥尔性，纯嘏无穷期。

吴泳

吴泳　寿魏鹤山

濂溪雅爱莲，程子乐观鱼。

生机不停息，天理原平铺。

美人湖上来，挹绣天东隅。

清气荡喧浊，德风振纤枯。

人酣莺花国，雨满菜豆区。

肯縻尔好爵，而夺渠贞符。

鹰鹍好弹击，乃谓鸾凤痚。

原言崇明德，永作国璠玙。

吴泳


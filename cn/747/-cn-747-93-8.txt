○改上清宫为太清宫诏

元元皇帝肇基圣绪，敷佑神孙。璿派灵长，共乾坤而莫极；瑶图坚固，与日月而无穷。是以我朝追崇，奕叶昭祀。礼因尊祖，爰陈恭敬之文；事惟求真，且异虚无之旨。比者当如九庙，另置一宫。东迁以来，欲修奉而未暇；北观之内，遂荐享以从宜。每备粢盛，靡稽古实。祝史正辞而追远，虽属犹龙；宰臣肃拜於当阳，如求罔象。徒陈玉斝，莫对琼彝，璨练达旧章，振举重职。爰思改作，颇谓协宜，庶不愆而不忘，致来顾而来享。又寻元圃，如得濑乡，古殿閟清，乔木阴翳，可以仰规紫府，便号清宫。舍短从长，斯为智士；寻源正始，实赖贤臣。合议允俞，殊可嘉奖。


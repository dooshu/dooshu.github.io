◇即位大赦诏（永定三年六月甲寅）

上天降祸，奄集邦家，大行皇帝背离万国，率土崩心，若丧考妣，龙图宝历，眇属朕躬，运锺扰攘，事切机务，南面须主，西让礼轻，今便式膺景命，光宅四海，可大赦天下，罪无轻重，悉皆荡涤，逋租宿债，吏民愆负，可勿复收；文武内外，量加爵叙；孝悌力田，为父後者，赐爵一级。庶祗畏在心，公卿毕力，胜残去杀，无待百年，兴言号哽，深增恸绝。（《陈书·文帝纪》）


六言诗难工

唐张继诗，今人所传者唯《枫桥夜泊》一篇，荆公《诗选》亦但别诗两首，乐府有《塞孤》一篇。而《皇甫冉集》中，载其所寄六言曰：“京口情人别久，扬州估客来疏。潮至浔阳回去，相思无处通书。”冉酬之，而序言：“懿孙，予之旧好、只役武昌，有六言诗见忆，今以七言裁答，盖拙于事者繁而费。”冉之意，以六言为难工，放衍六为七，然自有三章曰，“江上年年春早，津头日日人行，借问山阴远近，犹闻薄暮钟声。”“水流绝涧终日，草长深山暮云，犬吠鸡鸣几处，条桑种杏何人？”“门外水流何处，天边树绕谁家。山绝东西多少，朝朝几度云遮。”皆清绝可画，非拙而不能也。予编唐人绝句，得七言七千五百首，五言二千五百首，合为万首。而六言不满四十，信乎其难也。


苏辙　喜雪呈李公择

秋来旱已久，雪至亦不薄。

沉沉也未眠，蔌蔌声初落。

霏微入疏户，眩晃先朱阁。

披衣视群动，照屋始惊愕。

晨起犯清寒，繁阴看溟漠。

乔林冻相倚，隙瓦乾犹烁。

狐村掩圭窦，深径没芒屩。

平野恣汗漫，四山增荦埆。

晚色漏斜阳，林光粲相错。

氛埃一清荡，疫疠解缠缚。

寒蔬养春芽，宿麦布冬脚。

官居亦何赖，岁事信所托。

逋逃幸一饱，剽盗止群恶。

无事乐自多，有酒庶可酌。

我行今不久，公到时方昨。

丰穰识天意，暇豫可前约。

斋厨虽无余，宾客甚易诺。

行须酒壶倒，莫待阴云剥。

苏辙


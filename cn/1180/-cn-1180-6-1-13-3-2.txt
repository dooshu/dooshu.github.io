贺冬至表二


殷昴升辰，式协仲冬之候；履长迎福，载陈亚岁之仪。喜圣主之当阳，见天心之来复。纪贞元而应度，按时令以承禧。海宇交欢，臣工洽庆。

恭惟皇上道涵泰始，识洞玄微。谟烈冠乎百王，功德超乎千古。抚五辰而顺序，齐七政以明时。得天统之攸长，世数周而复始；荷神明之眷祐，国祚永而益昌。兹者，序属殷冬，时逢周正，黄钟启律，感缇室之旋和；玄钥生春，适融风之始畅。珠星璧月，灿穹极以呈晖；舜日尧年，迓天休而迪吉。望鲁台书云物之庆，测汉表识阴阳之和。休矣祥开，昭兹贶施。礼方严于大报，时允谓之昌辰。

臣等叨列清班，忻逢盛会。吹嘘有藉，幸同六琯飞灰；裨补无能，愧比五纹弱线。但深忭跃，倍切瞻依。伏愿圣历丕延，治运乘阳而并进；皇图孔赫，寿源与时而俱增。申锡无疆，肇亿万千年之鼎盛；恩皇多祜，迓三十一载之泰来。






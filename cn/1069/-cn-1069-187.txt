卷二百七

永乐十六年十二月丙子朔  皇太子省牲于南郊  武当山宫观成赐名曰太岳太和山山有七十二峰三十六岩二十四涧峰之最高者曰天柱境之最胜者曰紫霄南岩上轶游气下临绝壑紫霄南岩旧皆有宫南岩之北有五龙宫俱为祀神祝厘之所元季兵毁至是悉新建宫五龙之东十余里名玄元玉虚宫紫霄曰太玄紫霄宫南岩曰大圣南岩宫五龙曰兴圣五龙宫又即天柱峰顶冶铜为殿饰以黄金范真武像于中选道士二百人供酒扫佃田二百七十七顷并耕户以赡之仍选道士任自垣等九人为提点秩正六品分主宫观严祀事上资  太祖高皇帝  孝慈高皇后之福下为臣庶祈弭灾沴凡为殿观门庑享堂厨库千五百余楹  上亲制碑文以纪之

○戊寅代世子逊煓薨讣闻遣官赐祭命有司治丧葬谥曰悼戾逊煓代王桂嫡长子狠傲荒淫违越礼法不顺其父云  命杨智为指挥使智都指挥佥事翱之子翱由羽林前卫军士从征历升指挥同知论平定九门功升河南都指挥佥事卒智应袭指挥同知  上念翱之绩特命袭指挥使

○己卯敕开平备御兴安伯徐亨曰天气已寒即率军士回北京  复工部左侍郎伏安伯安官初伯安有罪降营缮主事有言其干办才者故复之

○辛巳夜有星如斗大青赤色光烛地起自柳宿东行至近浊

○壬午西安中护卫百户张诚小旗孙成告安定王尚炌反谋并上其招募军士文书  上命内官朱兴持往示尚炌且召入朝面诰之

○癸未腊日赐文武群臣宴

○丁亥升上林苑监左监副王刚为太仆寺丞荣阳县儒学教谕蒋先浦城县儒学教谕杨荩俱为吏科给事中静海县儒学教谕商宾为礼科给事中郑州儒学训导裴俊为户科给事中改顺天府尹陈福为应天府尹太常寺丞葛清隐坐累左迁礼主事

○戊子申严官吏犯赃之禁进法司谕之曰唐太宗恶官吏贪浊有犯赃者必寘于法故吏尚清谨民免于掊克贞观之治所以为盛朕屡敕中外诸司不许妄役一夫擅歛一财而不才官吏恣肆自若百姓苦之良农必去稂莠者为害苗也继今犯赃官吏必论如法不可贷

○辛卯以蜀王椿第十女顺庆郡主配仪宾卢鼐鼐成都右护卫指挥佥事卢忠子也

○壬辰复都察院右副都御史虞谦官谦先坐累免至是  上念其才命复职

○癸巳和宁王阿鲁台遣使都督阿只儿等贡马七十匹赐赉有加

○甲午老挝宣慰使刀线歹等贡方物赐之钞币

○丙申朝鲜国王李芳远遣陪臣金汝知等贡方物贺明年正旦赐赍有差

○丁酉察察鲁河失木河等处女直野人难都不兰溪等来朝命为老哈河卫千百户等官  行在吏部言交阯布政司府州县等衙门官吏赴京者当约量路程定期限考满给由者请以十五月为期丁忧起复者请以十月为期过期论罪  上命给由者仍宽三月

○辛丑以狭西旱命成山侯王通偕户部官驰传赈之通等陛辞  上谕之曰民饥饿朝不保夕譬之赴救水火当速往毋缓早至即存活亦多尔至彼其有司一切不急之务悉停止之民间事有不便者条陈以闻于是赈饥民九万八千余户给米十万四千三百余石钞十二万六千三百锭  增置浙江观海卫烽候了高台十一所盘石卫及龙山千户所烽候二所

○乙丑享  太庙命皇太子行礼  是岁天下户九百六十三万七千六十一口五千一百六十九万四千五百四十九赋税粮三千一百八十万四千三百八十五石布帛百一十四万三千三百六十五疋丝绵二十四万六千七百五十一斤绵花绒四十一万二千二百八十六斤课钞千六百五万二千三百四十一锭金三千九百五十二两银二十七万八千二百七十四两铜钱三千一百六贯铜二千一百二十八斤铁四十九万三千六百三十一斤铅二万七百八十五斤朱砂千五百四两海肥三十三万二千三百九十一索茶百四万七千九百四十五斤盐百四十一万六千一十九引屯田子粒八百一十一万九千六百七十石马六十二万三千二十匹  馈运北京粮四百六十四万六千五百三十石  交阯上供绢千二百八十八疋苏木五千斤翠羽二千个扇一万把漆二千四百斤








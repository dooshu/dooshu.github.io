与蓟辽督抚王鉴川


承谕，失事官军不必提问，径付军门处治。知公微意，欲借此以申军令也。即谕意本兵，必如所请。

近巡关访拿南兵，闻其事已往，且经戚帅重治，何又为苛求如此？闻该道误信一二属官之谮，多方罗织，务在挫辱之，使不得有为。果尔，蓟事终无可振之日矣。望公与抚台曲为一处，庶阃外之事，得少展布也。






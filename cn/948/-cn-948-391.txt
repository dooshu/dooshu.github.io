陆游　初春书怀

六十余年慕古人，即今方近葛天民。

见人各是元非恕，遇事皆安岂怨贫。

小圃鉯耰聊过日，扁舟烟雨尚关身。

出门未觉龙锺在，禹庙兰亭又见春。

陆游

陆游　初春书怀

耄及光阴古更稀，自今惟有数期颐。

食观本草虽多事，醉读离骚自一奇。

物外有人闲始见，山中可乐老方知。

武陵好在桃千树，短棹相寻亦未迟。

陆游

陆游　初春书怀

数掩芦藩并水居，一家全似业樵渔。

春寒例谢常来客，老病犹贪未见书。

驯雀正缘抛食惯，芳兰肯为碍门锄。

药苗满钵无人共，赖有溪僧为破除。

陆游

陆游　初春书怀

甫及初春日已长，偶同邻曲集山房。

囊盛古墨靴纹皱，箬护新茶带胯方。

老境不嫌来冉冉，流年直死去堂堂。

清泉冷浸疏梅蕊，共领人间第一香。

陆游

陆游　初春书怀

底处人间无骇机？超遥且喜谢招麾。

千年涧底孤松秀，万里天边独雁归。

服气昔常憎火食，游山近已制荷衣。

青城况有幽人约，会守丹炉隐翠微。

陆游

陆游　初春书怀

纳禄贫如筮仕初，归来依旧卧蜗庐。

半池墨渖临章草，一碗松肪读隐书。

长鑱仅供饥子美，清江不疗渴相如。

耄期自许诗情在，雪里犹能跨蹇驴。

陆游

陆游　初春书怀

愚公不解计安危，行尽人间恶路岐。

难似车登蛇退岭，险如舟过马当祠。

平生忧患常难测，送老安闲敢自期。

一事不成应有命，惟将知止报明时。

陆游


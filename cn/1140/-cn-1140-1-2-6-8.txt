送孙无言归黄山序

黄山距予家不数驿予往游而不果者三焉少时见前辈黄山游记心异之有自黄山来者辄具问其岩壑木石状以为乐往岁癸未戒期往以兵乱罢癸巳有事於歙闻人言黄山益奇又戒期往会暑雨昼晦不可游佥曰秋为善於是又罢秋冬之际遂留金陵阅七年庚子秋策杖裹粮载酒脯将行又恨为事所夺予之不果游黄山也盖若鬼神所靳者歙人孙子无言客广陵十余年未尝一日忘黄山所与游者皆为文辞送其归予谓广陵地羶而嚣鱼盐估客之所辐辏也介在江海之间烽火无宁岁而黄山为天帝之都仙人之窟宅其去此而归也盖宜夕脂车朝命驾使人追之不及安俟送为予之不果往孙子之未遄归其毋乃皆有所不得已与嗟乎天下名山川亦有幸不幸焉黄山蜿蟺数百里连宣歙二州其高远险邃灵异不可殚究宜在五岳之列而禹迹不至秦汉祭告不及太史迁谢灵运谢朓杜甫之徒皆未闻其往故其名不大着於古而其上有轩辕炼丹台事尤荒忽不足信孙子归矣将灌园种树其麓邪抑攀幽梯险结庐无人之境邪其自放於神仙佛老之说迷而不出邪逃空虚者闻人足音而喜孙子好交游重文辞其能入寂寞之乡离羣而索处乎吾闻黄山诸峰天都最高多珍木怪石有异兽守之而不为人害僧普门尝开一径如鸟道今芜塞数十年君果归其开故道先往所过题名俾来者不失路庶几登絶顶纵游以快予平生未果之愿殆将从子而老焉


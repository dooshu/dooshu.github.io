文天祥　自述二首

当年嚼血渍铜驼，风气悠悠柰若何。

汉贼已成千古恨，楚囚不觉二年过。

古今咸道天骄子，老去忽如春梦婆。

试把睢阳双庙看。只今事业愧蹉跎。

文天祥

文天祥　自述二首

江南啼血送残春，漂泊风沙万里身。

汉末固应多死士，周馀乃止一遗民。

乍看须少疑非我，只要心存尚是人。

坐拥牢愁书眼倦，土床伸脚任吾真。

文天祥


○顺宗加谥至德宏道大圣大安孝皇帝议

臣融议曰。王者则高明以茂育，法博厚而含弘。象日月以昭临，如雨露而膏泽。谥以令德，昭於至公。即轩辕、颛顼、文王武王是也。其有褒旌未副，则宜增美尊名。惟顺宗至德宏道大圣大安孝皇帝道合二仪，明齐两曜。恩沾万物，信若四时。始位践重光，名高少海。寝兴有度，视听必端。昔德宗驻骅奉天，礼行巡狩。扫除凶寇，实赖春闱。每誓众之初，而吐言激切；及抚军之际，皆感动师人。洎车马还都，欢娱宫禁。朝夕视膳，晨昏问安。是居重华，毓德望苑。日彰孝爱，三十七龄。三善益表於元良，六气忽婴於沉痼。德宗以龙楼重嗣，惟疾之忧。医药躬劳，至於大渐，顺宗昭事德宗之节也。询古无对；德宗廑念顺宗之至也，前史莫伦。父子之亲，君臣之义，垂荣万国，流庆千年。及历数自天，祗承丕构。不敢牢让，方遵永图。师唐虞之治，以覆帱天下；纂禹汤之化，以煦育黎元。薄赋蠲逋，宥刑恤隐。深仁降感，沛泽旁敷。减去宫人，斥绝奇贡。临轩广爱，焚鸩毒於通衢；凭槛兴仁，放猛鸷於维系。归功臣之甲第，而中外讴歌。黜残酷之剧吏，而远近欣服。虔恭九庙，眷佑万邦。宵旰勤劬，讵思颐卫。於是托付冢嫡，壮乎皇猷。以明继明，以圣传圣。孝德垂名於不朽，睿谟贻庆于无疆。是生圣明，收复河陇。刷百载失地之耻，涤八圣强邻之羞。陛下不有其功，归美祖考。追尊谥号，曰重鸿名。《易》曰：天地之大德曰生，圣人之大宝曰位，经曰：德者同於德，道者同於道。谥法曰：宽裕和平曰安，克慎所安曰孝。伏惟顺圣皇帝端拱造物，秉运统天，可谓至德也；感神翊运，光明正位，可谓大圣也；永图丕构，传圣和保，可谓大孝也。臣融定加谥号。谨上尊谥曰至德宏道大圣大安孝皇帝。谨议。


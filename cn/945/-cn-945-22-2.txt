论郊禋加勲制书错误状

右臣近者蒙恩加勲已奉表称谢讫臣伏读制命窃佩训词以臣有奉册从祀之劳於以用舍爵策勲之典退自循省罔敢遑宁盖以臣出领使符远违文陛职当奉引既阻属车之尘位列常参莫厠大夫之後籍虽连於近署礼不覩於严禋猥窥明诏之文实越下臣之分然以恩覃具位庆洽普天或参表着之余曾微内外之隔如臣者既官常之未改荷宠泽以无辞至敦奬之所云实竞凌而非据盖虑司言之任罔遵书命之方或恐诏旨稽留苟图简易或因除目填委不暇甄明致涣汗之已行类朱紫之无别窃以四禁之设妄误为尤八柄所施僭滥非可故王者之出令示人不欺有司之守官失职乃死虽小事而必慎恐大体之或亏治本是资政典攸系臣尝披载籍幸寘周行括囊不言惧罹出位之罚扣阍有请实怀犯上之忧然乃朝廷之纪纲固非下臣之拟议辄兹披露诚属僭踰伏乞圣慈覆验臣所受告身制词即知臣所陈非谬臣无任云云


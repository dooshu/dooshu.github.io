【赠王桂阳别诗三首】

昔闻杨伯起。拖金（文苑作玉。《诗纪》云。一作玉。）振清风。高华积海外。名实满山东。自有五（文苑作吾。）都相。非无四世公。临窗惊白日。倚匣曳轻虹。愿持鹪鹩羽。岁暮依梧桐。（○文苑英华二百六十六。《诗纪》八十一。）

客子惨无欢。送别江之干。白云方渺渺。黄鸟尚关关。纠纷巫山石。合沓洞庭澜。行衣侵晓露。征ザ犯夜湍。（文苑作征船夜洎湍。注云。一作征ザ犯夜湍。）无因停合浦。见此去（文苑作玄。注云。一作去。《诗纪》云。一作玄。）珠还。（○《类聚》二十九。文苑英华二百六十六。《诗纪》八十一。）

树响浃（文苑作峡。）山来。猿（文苑作溪。《诗纪》云。一作溪。）声绕岫急。旅帆风飘扬。行巾露沾湿。深浪暗蒹葭。浓云没城邑。不见别离人。独有相思泣。（○同上）


寄山东巡抚杨本庵


贱恙一向不以痔治，迁延十有余年，故病日深。近访得一明医，仰蒙圣恩赐假治疗，乃得拔去病根。今病虽除，而血气亏损已甚，脾胃虚弱，不思饮食，四肢无力，寸步难移，揆之生理，尚属艰难。

前梦皇上使仆持双节，往祀一女神，盖欲吁神以祈祐云。窃思女神之贵者，莫如泰安之仙妃，今遣小儿赍香帛往祀焉。恐执事不知其由，敢敬以闻。






阳春曲





沈约作《江南弄》四曲，其三日《阳春曲》。



芣苡生前径，[一]含桃落小园。[二]春心自摇荡，百舌更多言。[三]

[一]陆玑《草木疏》：苤苡，一名马舄，一名车前，一名当道喜。在牛马迹中生，故曰车前、当道，今药中“车前子”是也。幽州人谓之牛舌草，可鬻作茹，大滑，其子治妇人难产。



[二]《埤雅》：樱桃，为木多阴，其果先熟，一名含桃。许慎曰：莺之所含食，故曰含桃也。谓之莺桃，则亦以莺之所含食，故谓之莺桃也。《尔雅翼》：樱桃，朱实，甘美。飞鸟所含，故又名含桃。《尔雅》谓之荆桃，其花在梅后，至果熟则最先。



[三]《本草纲目》：百舌，处处有之，居树孔窟穴中，状如鸜鹆而小，身略长，灰黑色，微有斑点，喙亦尖黑，行则头俯，好食蚯蚓，立春后鸣转不已，夏至后则无声，十月后则藏蛰。《月令》“仲夏反舌无声”即此。






卷七十一 夜叉部


夜叉

哥舒翰（出《通幽录》）

哥舒翰少有志气，居长安，交游豪侠。有爱妾裴六娘者，容范旷代，翰悦之。居无何，翰有故，游近畿，数月方回，及至，妾已病死，翰甚悼之。既而日暮，因宿其舍，尚未葬，殡于堂奥，既无他室，翰曰：“平生之爱，存没何间。”独宿帐中。夜半后，庭月皓然，翰悲叹不寐。忽见门屏间有一物，倾首而窥，进退逡巡，入庭中，乃夜叉也。长丈许，著豹皮裩，锯牙披发。更有三鬼相继进，乃拽朱索，舞于月下。相与言曰：“床上贵人奈何？”又曰：“寝矣。”便升阶入殡所，舁榇于月中，破而取其尸，糜割肢体，环坐共食之，血流于庭，衣物狼藉。翰恐怖，且痛之，自分曰：“向叫我作贵人，我今击之，必无苦。”遂潜取帐外竿，忽于暗中掷出，大叫击鬼。鬼大骇走。翰乘势逐之西北隅，逾垣而去。有一鬼最后，不得上，翰击中流血，乃得去。家人闻变乱，起救之。翰具道其事。将收余骸，及至堂，殡所俨然如故，而啖处亦无所见。翰恍惚以为梦中，验其墙有血，其上有迹，竟不知其然。后数年，翰显达。

马燧（出《博异记》）

马燧贫贱时，寓游北京，谒府主，不见而返，寄居于园吏。吏曰：“莫欲谒护戎否？护戎讳数字甚切，犯之必死，君当在意。然若幸惬之，则所益亦与诸人不同。某乃护戎先乳母子，得以详悉，慎勿暗投。”燧信与疑半。明晨，入谒护戎，果犯其讳，庭叱而去。燧惧甚，复就园吏问计求脱。园吏曰：“君子戾我，而取咎如是。然败则死，不得渎我也。”遂匿燧于粪车中，载出郭而逃。【眉批】园吏大是侠士，惜失其名。于时护戎果索燧。一报不获，散铁骑者每门十人。【眉批】护戎已极憾燧矣，乃叱出而后索之，岂非天乎？燧狼狈窜六十余里。日暮，度不出境，求蔽于逃民败室中。尚未安，闻车马啼声，【眉批】、喷同，吹气也。人相议言：“能更三二十里否？”果护戎之使也。俄闻车马势渐远，稍安焉。未复常息，又闻有窸窣人行声。燧危栗次，忽于户牖，见一女人，衣布衣，身形绝长，手携一袱，曰：“马燧在此否？”燧默然，不敢对。又曰：“大惊怕否？胡二姊知君在此，故来慰，无生忧疑也。”燧乃应诺而出。胡二姊曰：“大厄已过，尚有余恐。君馁矣，我食汝。”乃解所携袱，有熟肉一瓯，胡饼一个。燧餐甚饱。却令于旧处，更不可动。胡二姊以灰数斗，放于燧前地上，横布一道，仍授之言曰：“今夜半，有异物相恐劫，辄不可动。过此厄后，勋贵无双。”言毕而去。夜半，有物闪闪照人，渐近户牖间。见一物长丈余，乃夜叉也。赤发蝟奋，金身蜂铄，臂曲瘿木，甲驾兽爪，衣豹皮裤，携短兵，直入室来。狞目电燮，吐火喷血，跳躅哮吼，铁石消铄。燧之惴栗，殆丧魂亡精矣。然此物终不敢越胡二姊所布之灰。久之，物乃撤一门扉，藉而熟寝。俄又闻车马来声，有人相谓曰：“此乃逃人室，不妨马生匿于此乎？”时数人持兵器，下马入来，冲突夜叉。夜叉奋起，大吼数声，裂人马啖食，血肉殆尽。夜叉食既饱，徐步而出。四更，东方月上，燧觉寂静，乃出而去，见人马骨肉狼藉，乃获免。后立大勋，官爵穹崇。询访胡二姊之由，竟不能得。思报不获，每春秋祠飨，别置胡二姊一座，列于庙左。

江南吴生（出《宣室志》）

江南吴生者，尝游会稽，娶刘氏女为妾。后数年，吴生宰县于雁门郡，与刘氏偕之官。刘氏初以柔婉闻，凡数年，其后忽旷烈自恃，不可禁，往往有逆意者，即发怒。殴其婢仆，或啮其肌，血且甚，而怒不可解。吴生始知刘氏悍戾，心稍外之。尝一日，吴与雁门部将数辈，猎于野，获狐兔甚多，致庖舍下。明日，吴生出，刘氏即潜入庖舍，取狐兔生啖之，且尽。吴生归，因诘狐兔所在，而刘氏俛然不语。吴生怒，讯其婢得实，生始疑刘氏为他怪。旬余，有县吏以一鹿献，吴生命致于庭。已而吴生绐言将远适。既出门，即匿身潜伺之。见刘氏散发袒肱，目眦尽裂，状貌顿异，立庭中，左手执鹿，右手拔其脾而食之。吴生大惧，仆地不能起。久之，乃召吏卒十数辈，持兵仗而入。刘氏见吴生来，尽去襦袖，挺然立庭，乃一夜叉耳，目若电光，齿如戟刃，筋骨盘蹙，身尽青色，吏卒俱战栗不敢近。而夜叉四顾，若有所惧。仅食顷，忽东向而走，其势甚疾，竟不知所在。

朱岘女（出《宣室志》）

武陵郡有浮屠祠，其高数百寻，不瞰大江。每江水汛扬，则浮屠势若摇动，故里人无敢登其上者。有贾人朱岘，家极赡。有一女，无何，失所在。其家寻之，仅旬余，莫穷其适。一日，天雨霁，郡民望见浮屠之颠，若有人立者，隐然纹缬衣。郡民且以为他怪。岘闻之，即往观焉。望其衣装，甚类其女。即命人登其上取之，果岘女也。岘惊讯其事，女曰：“某向者独处，有夜叉长丈余，甚诡异，自屋上跃而下，入某之室，谓某曰：‘无惧我也。’即揽衣驰去，至浮屠上。既而兀兀然，若甚醉者，凡数日，方稍寤，因惧且甚。其夜叉率以将晓则下浮屠，行里中，取食啖某。一日，夜叉方去，某下视之，见其行里中，会遇一白衣，夜叉见，辟易退远百步，不敢窃视。及暮归，某因诘之：‘何为惧白衣者乎？’夜叉曰：‘向者白衣，自小不食太牢，故我不得近也。’某问：‘何故？’夜叉曰：‘牛者，所以耕田畴，为生人之本。人不食其肉，则上帝祐之。’【眉批】食牛者视此可戒。某默念曰：‘吾人也，去父母，与异类为伍，可不悲呼？’明日，夜叉去而祝曰：‘某愿不以太牢为食。’凡三祝，其夜叉忽自郡中来，至浮屠下，望某而语曰：‘何为有异志而弃我乎？使我终不得近子矣。’词毕，即东向走去。某喜甚，由浮屠中得以归。”

杜万（出《广异记》）

杜万员外，其兄某为岭南县尉，将至任，妻遇毒瘴，数日卒。时盛夏，无殡敛，权以苇席裹束，瘗于绝岩之侧。某到官，拘于吏事，不复重敛。及北归，方至岩所，欲收妻骸骨。及观坎穴，但苇尚存。某叹其至深而为所取，悲感久之。会上岩有一径，某试寻，行百余步，至石窟中，其妻裸露，容貌狰狞，不可复识。怀中抱一子，旁复有一子，状类罗刹。极呼方寤。妇人口不能言，以手画地，书云：“我顷重生，为夜叉所得。今此二子，即我所生。”书之悲涕。顷之，亦能言，谓云：“君急去！夜叉倘至，必当杀君。”某问：“汝能去否？”曰：“能去。”便起抱小儿，随某至船所，便发。夜叉寻抱大儿至岸，望船呼叫，以儿相示。船行既远，乃擘其儿作数十片，方去。妇人手中之子，状如罗刹，解人语。大历中，母子并存。

东洛张生（出《逸史》）

牛僧孺任伊阙县尉，有东洛客张生，应进士举，携文往谒。至中路，遇暴雨雷雹，日已昏黑，去店尚远，歇于树下。逡巡，雨定微月，遂解鞍放马。张生与僮仆宿于路侧。困倦甚，昏睡良久方觉。见一物如夜叉，长数丈，拿食张生之马。张生惧甚，伏于草中，不敢动。食讫，又取其驴。驴将尽，遽以手拽其从奴，提两足裂之。张生惶骇，遂狼狈走。夜叉随后，叫呼诟骂。里余，渐不闻。路抵大冢，冢畔有一女立，张生连呼救命。女人问之，具言事。女人曰：“此是古冢，内空无物，后有一孔，郎君且避之。不然，不免矣。”张生遂寻冢孔，投身而入，内至深。良久，亦不闻声。须臾，觉月转明，忽闻冢上有人语。推一物，便闻血腥气，视之，乃死人也，身首皆异矣。少顷，又推一人，至于数四，皆死者也。既讫，闻其上分钱物衣服声，乃知是劫贼。其帅且唱曰：“某色物与某乙，某衣某钱与某乙。”都唱十余人姓名。又有言不平，相怨怒者，乃各罢去。张生恐惧甚，将出，复不得。乃熟念其贼姓名，记得五六人。至明，乡村有寻贼者，至墓旁，睹其血，乃围墓掘之，睹贼所杀人皆在其内，见生惊曰：“兼有一贼，堕于墓中。”乃持出缚之。张生具言其事，皆不信，曰：“此是劫贼，杀人送于此，偶堕下耳。”笞击数十，乃送于县。行一二里，见其从奴驴马鞍驮悉至，张生惊问曰：“何也？”从者曰：“昨夜困甚，于路傍睡着。至明，不见郎君，故此寻求。”张生乃说所见，从者曰：“皆不觉也。”遂送至县。牛公先识之，知必无此，乃为保明。张生又记劫贼数人姓名，言之于令。令遣捕捉，尽获之，遂得免。究其意，乃神物冤魂，假手于张生以擒贼耳。

薛淙（出《博异传》）

前进士薛淙，元和中，游河北卫州界村中古精舍。日暮欲宿，与数人同访主人僧，主人僧会不在，唯闻库西黑室中呻吟声。迫而视，见一老僧病，须发不剪如雪，状貌可恐。淙乃呼其侣曰：“异哉病僧！”僧怒曰：“何异耶？少年子要闻异乎？病僧略为言之。”淙等曰：“唯唯。”乃曰：“病僧年二十时，好游绝国。服药休粮，北至居延，去海三五十里。是日平明，病僧已行十数里，日欲出，忽见一枯立木，长三百余丈，数十围，而其中空心。僧因退下窥之。直上，其明通天，可容人。病僧又北行数里，遥见一女人，衣绯裙，跣足袒膊，被发而走，其疾如风。渐近，女人谓僧曰：‘救命可乎？’对曰：‘何也？’云：‘后有人觅，但言不见，恩至极矣。’须臾，遂入枯木中。僧更行三五里，忽见一人，乘甲马，衣黄金衣，备弓剑之器，奔跳如电，每步可二十余丈，或在空，或在地，步骤如一。至僧前曰：‘见绯裙人否？’僧曰：‘不见。’又曰：‘勿藏。此非人，乃飞天夜叉也。其党数千，相继诸天伤人，已八十万矣。【眉批】伤人至八十万而天始追求，天公亦髦矣哉。今已并擒戮，唯此乃尤者也，未获。昨夜三奉天帝命，自沙吒天逐来，至此已八万四千里矣。如某之使八千人散捉，此乃获罪于天，师勿庇之。’僧乃具言。须臾，便至枯木所。僧返步以观之，天使下马，入木窥之，却上马，腾空绕木而上。人马可半木已来，见木上一绯点走出。人马逐之，去七八丈许，渐入霄汉，没于空碧中。久之，雨三数十点血，意已为中矢矣。此可以为异。少年以病僧为异，无乃陋乎！”

刘积中（出《酉阳杂俎》）

刘积中常于西京近县庄居，妻病亟，未眠，忽有妇人白首，长才三尺，自灯影中出，谓刘曰：“夫人病，唯我能理。何不祈我？”刘素刚，咄之。姥徐戟手曰：“勿悔！勿悔！”遂灭。妻因暴心痛，殆将卒。刘不得已，祝之。言已，复出，刘揖之坐。乃索茶一瓯，向日如咒状，顾令灌夫人。茶才入口，痛愈。后时时辄出，家人亦不之惧。经年，复谓刘曰：“我有女子及笄，烦主人求一佳婿。”刘笑曰：“人鬼路殊，难遂所托。”姥曰：“非求人也，但为刻桐木稍工者，可矣。”刘许诺，因为具之。经宿，木人失矣。又谓刘曰：“兼烦主人作铺公铺母。若可，某夕，我自具车舆奉迎。”刘心计无奈之何，许之。至日过酉，有仆马车乘至门，姥亦自来邀请。刘与妻从之而往。天黑，至一处，朱门崇牖，笼烛列迎，宾客供帐之盛，如王公家。引刘至一厅，朱紫数十，有相识者，有已殁者，各相视无言。妻至一堂，蜡炬如臂，锦翠争焕，亦有妇人数十，存殁相识各半，但相视而已。及五更，刘与妻恍惚，却还至家，如醉醒，十不记一二。数日，姥复来拜谢曰：“我小女成长，今复托主人。”刘不耐，以枕抵之曰：“老魅，敢如此扰人！”姥随枕而灭，妻遂疾发。刘与男女酹地祷之，不复出矣。妻竟以心痛卒。刘妹复病心痛。刘欲徙居，一切物胶着其处，轻若屦屐，亦不可举。迎道流上章，梵僧持咒，悉不禁。刘常暇日读药方，其婢小碧自外来，垂手缓步，大言：“刘四，颇忆平昔无？”既而嘶咽曰：“省躬近从泰山回，路逢飞天夜叉，携贤妹心肝，我已夺得。”因举袖，袖中蠕蠕有物。左顾似有所命，曰：“可为安置。”因入堂中，对刘坐，叙平生事。刘与杜省躬同年及第，友善。其婢举止笑语，无不肖也。顷曰：“我有事不可久留。”执刘手呜咽，刘亦悲不自胜。婢忽倒，及觉，一无所记。其妹亦自此无恙。

韦自东（出《传奇》）

贞元中，有韦自东者，义烈之士也。尝游太白山，栖止段将军庄。段亦素知其壮勇者。一日，与自东眺望山谷，见一径甚微，若旧有行迹。自东问主人曰：“此何诣也？”段将军曰：“昔有二僧，居此山顶。殿宇宏壮，林泉甚佳，盖开元中万回师弟子之所建也。似驱役鬼工，非人力所能及。或问樵者，说：‘其僧为怪物所食，今绝踪二三年矣。’又闻人说：‘有二夜叉于此山，亦无人敢窥焉。’”自东怒：“余操心在平侵暴，夜叉何类，而敢噬人？今夕必挈夜叉首，至于门下。”将军止，曰：“暴虎凭河，死而无悔。”自东不顾，仗剑奋衣而往，势不可遏。将军悄然曰：“韦生当其咎耳！”自东扪萝蹑石，至精舍，悄寂无人。睹二僧房，大敞其户，履锡俱全，衾枕俨然，而尘埃凝积其上。又见佛堂内细草茸茸，似有巨物偃寝之处。四壁多挂野彘、玄熊之类，或庖炙之余，亦有锅镬。自东乃知樵者之言不谬。度夜叉未至，遂拔柏树，径大如碗，去枝叶为大杖，扃其户，以石佛拒之。是夜，月白如昼。夜未分，夜叉挈鹿而至，怒其扃，大叫，以首触户，石佛倒而踣于地。自东以柏树挝其脑，再举而死之，拽之入室，又阖其扉。顷之，复有夜叉继至，似怒前归者不接己，亦哮吼，触僧扉，复踣于户阈，又挝之，亦死。自东知雌雄已殒，应无侪类，遂掩关烹鹿而食。【眉批】好自在！及明，断二夜叉首，挈余鹿而示段。段大骇曰：“真周处之俦矣！”乃烹鹿，饮酒尽欢，远近观者如堵。有道士出于稠人中，揖自东曰：“某有衷恳，欲披告于长者，可乎？”自东曰：“某一生济人之急，何为不可？”道士曰：“某栖心道门，恳至灵药，非一朝一夕耳。三二年前，神仙为吾配合龙虎丹一炉，据其洞而修之有日矣。今灵药将成，而数有妖魔入洞，就炉击触，药几废散。思得刚烈之士，仗剑卫之。灵药倘成，当有分惠，未知能一行否？”自东踊跃曰：“乃平生所愿也。”遂仗剑从道士而去。济险蹑峻，当太白之高峰将半，有一石洞，可百余步，即道士炼丹之室，唯弟子一人。道士约曰：“明晨五更初，请君仗剑当洞门而立，见有怪物，但以剑击之。”自东曰：“谨奉教。”因立烛于洞门外伺之。俄顷，果有巨虺，长数丈，金目雪牙，毒气氤郁，将欲入洞。自东以剑击之，似中其首，俄顷，若轻雾而化去。食顷，有一女子，颜色绝丽，执芰荷之花，缓步而至。自东又以剑拂之，若云气而灭。食顷，将欲曙，有道士乘云驾鹤，导从甚严，劳自东曰：“妖魔已尽，吾弟子丹将成矣，吾当来为证也。”【眉批】魔亦黠甚。盘旋候明而入，语自东曰：“喜汝道士丹成，今有诗一首，汝可继和。诗曰：‘三秋稽颡叩真灵，龙虎交时金液成。绛雪既凝身可度，蓬壶顶上有云生。’”自东详之，意是道士之师，遂释剑而礼之。俄而突入，药鼎爆烈，更无遗在。道士恸哭，自东悔恨自咎而已。二人因以泉涤其鼎器而饮之。自东后更有少容，而适南岳，莫知所止。今段将军庄尚有夜叉骷髅见在。道士亦莫知所之。

陈越石（出《宣室志》）

颍州陈越石，初名黄石，郊居于王屋山下。元和中，与妾张氏俱夜食，忽闻烛影后有呼吸之声甚异，已而出一手，至越石前。其手青黑色，指短，爪甲纤长，有黄毛连臂，似乞食状。越石深怪恶之。俄闻烛影下有语：“我病饥，愿以少肉致掌中。”越石即以少肉投地，其手即取去，曰：“味甚美。”食讫，又出手。越石怒骂曰：“妖鬼疾去，不然，且击之。”其手引去，若有所惧。俄顷，又出其手至张氏前，谓张曰：“女郎能以少肉见惠乎？”越石谓张氏曰：“慎无与。”张氏竟不与。久之，忽于烛影旁出一面，乃一夜叉也。赤发蓬然，两目如电，四牙若锋刃之状，甚可惧。以手击张氏，遽仆于地，冥然不能动。越石有胆勇，即起而逐之，夜叉遂走，不敢回视。明日穷其迹，于垣上有过踪。越石曰：“此物今夕将再来矣。”于是至夜持杖立东北垣下以伺之。仅食顷，夜叉果来。既逾墙，足未及地，越石即以杖连击数十。及夜叉去，以烛视其垣下，血甚多，有皮尺余，亦在地，盖击而堕者。自是张氏病愈。至夕，闻数里外有呼者曰：“陈黄石何为不归我皮也？”连呼不止。仅月余，每夕尝闻呼声。越石度不可禁，且恶其见呼，于是迁居以避之，因改名越石。元和十五年，登进士第，仕至蓝田令。

蕴都师（出《河东记》）

经行寺僧行蕴，为其寺都僧。尝及初秋，将备盂兰会，洒扫堂殿，齐整佛事，见一佛前化生，姿容妖冶，手持莲花，向人似有意。师因戏谓所使家人曰：“世间女人，有似此者，我以为妇。”其夕归院，夜未分，有款扉者曰：“莲花娘子来。”蕴都师不知悟也，即应曰：“官家法禁极严，今寺门已闭，夫人何从至此？”既开门，莲花及一从婢，妖姿丽质，妙绝无伦，谓蕴都师曰：“多种中无量胜因，常得亲奉大圆正智。不谓今日闻师一言，忽生俗想，今已谪为人，当奉执巾钵。朝来之意，岂遽忘耶？”蕴都师曰：“某性愚昧，常获僧戒。素非相识，何尝见夫人，遂相绐也？”对曰：“即日，师朝来佛前见我，谓家人曰：‘倘貌类我，将以为妇。’言犹在耳。我感师此言，诚愿委质。”因自袖中出化生：“岂相绐乎？”蕴师悟非人。回惶之际，莲花即顾侍婢曰：“露仙，可备帷幄。”露仙乃陈设寝处，皆极华美。蕴虽骇异，然心亦喜之，遂绸缪叙语，词气清婉。俄而灭烛，童子等犹潜听伺之。未食顷，忽闻蕴失声，冤楚颇极。遽引燎照之，至则拒户闼，禁不可发。但闻狺牙啮诟嚼骨之声，如胡人语音而大骂曰：“贼秃奴！遣尔辞家剃发，因何起妄想之心。假如我真女人，岂嫁与尔作妇耶？”于是驰告寺众，坏垣以窥之，乃二夜叉也。锯牙植发，长比巨人，哮叫拿获，腾踔而出。后僧见佛壁上有二画夜叉，正类所，唇吻间犹有血痕焉。








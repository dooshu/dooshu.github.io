读书行赠张黄岳同年

后生空腹喜祖龙，老守帖括如童蒙。
亦有聚书连屋栋，尘封还与无书同。
不见歙州黄岳翁，缥缃充斥一亩宫。
手排笔纂少閒日，丹铅简首讫篇终。
略抒胸臆作文字，长嗤刻画非天工。
我壮同官少同榜，后先视学山之东。
见汝高歌留岱顶，摧嵩抑华凭天风。
中年勇退良早计，对客偏称左耳聋。
别我于今二十载，齿如冰雪双颧红。
糠秕一切那可得，坐拥万卷亦豪雄。
曹仓邺架眼前少，归田谁信吾侪穷。
壬衍呼将阿堵去，文举坐畏清樽空。
与君引手向天笑，啾啾坞壁徒秋虫。



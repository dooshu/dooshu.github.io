◎太平王姓

家大人与温朋梅学士（启鹏）同官仪部，申之以婚姻。温本山西太谷巨富，近稍减。家大人偶询之曰："山右多富族，如君家者尚有几姓？"学士曰："余家不足言，吾乡所称本以太平县王姓为最。相传其先有一诸生，言信行果，而家极贫。教读邻村，岁暮撤馆归，辄将所衣之蓝衫质之典铺，以资度岁。新春必赎回，披以上馆，岁以为常。一年，持蓝衫往质，店夥嫌其敝，不纳。生具道春间必赎，年例如此，试查故簿自知。店夥仍斥之，生叹曰：'我若开典铺，有可以济人急者，虽死尸亦必受当。'乃负气披衫而返。途中为棘刺所钩，衣破，益悒悒。行数步，忽思岁除在即，此地来往颇多，恐棘复钩他人衣，乃返，脱衫徒手拔棘。棘坚不可拔，因拾道旁树枝刨土挖根，根尽而其中有空坎，白金见焉，检以归。正月焚纸镪其处以谢，则坎中藏金颇多，尽取之，乃开小典铺于前所质铺之对门。开张日，仍披蓝衫祀神，闻店前喧争声，出视之，有人裹一死孩来当。店夥呵詈，其人争曰：'汝家主人曾亲口许当。'心知为某铺所为，乃云：'语实有之，欲当几何？'答云："-两。'如数给之，店夥无不怒且笑者。生持入于园中，掘坎埋之，坎底粲粲皆白金也，因以致富甲于通省，远近悉称为太平王。恤穷周乏终身不倦，子孙皆守其训，闻至今破蓝衫尚存。"


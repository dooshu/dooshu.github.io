◇正会班五条诏书

一曰：政在正身，在爱人，去残贼，择良吏，主（《通典》作「正」）决狱，平徭赋。二曰：人生在勤，勤则不匮，其劝率田桑，无或烦扰。三曰：六极之人，务加宽养，必使生有以自救，没有以自给。四曰：长吏浮华，奉客以求小誉，逐末舍本，政之所疾，宜谨察之。五曰：人事意气，干乱奉公，外内溷淆，纲维（《通典》作「纪纲」）不设，所宜纠劾。（《随书·礼仪志四》。后齐正日，侍中宣诏，慰劳州郡国使，又班五条诏书，使人归以告刺史二千石。又见《通典》七十。案：此诏不知始何帝时，编入阙名类。）


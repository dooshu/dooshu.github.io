○美靖遠伯王公功成詩序 【 文臣封伯】

自開國以後文臣以武功封者始於靖遠此文亦以紀異也

予嘗觀夫古之命將。皆文武之才。非特三代盛時為然也。周宣中興有玁狁之難。而用尹吉甫。以其文武具備。眾之所法也。降至春秋。晉侯命將。猶以詩書禮樂為上。及其論戰。亦本于仁義禮信。則所尚可知巳自是而後、文武異途。斬伐擊剌。獨武將任之。而文學之臣不與焉。豈能文者不皆習武事邪。抑文不適於用邪。有唐伐蔡久無功。乃命裴丞相度為都統。以賞罰用命不用命。遂滅蔡。當時環蔡皆銳兵宿將。然功必待度而後集。則文學之臣。豈盡出武將下哉。撫師以仁。用師以義。勝雖在力而制勝在心。可以無敵於天下矣。儒者之道如此、是果不識于用耶、亦何、其寥寥濶絕也、於今乃得見之、豈非君子之所樂道者哉靖遠伯王公尚德、兼資文武、有異才、昔為兵部尚書時、嘗受命總督西陲軍務、麾兵出塞千餘里、襲虜寇殺之幾盡、聲震西北邊、自是累歲無寇患、文武之士、莫不帖然服、欣然喜、而誦公之功不置、及麓川叛逆、久勞師旅而功未成、　上既以定西侯蔣公統其軍、而復命公總督之、將士聞公來、勇氣百倍、皆樂戰、公督眾深入、盡破諸賊砦、圍其巢穴、以火攻、兵勢銳甚賊之脫而走者葢無幾、遂定其地而歸、人咸謂公無愧于古人、凡能文者皆作詩美之、葢渢渢乎其言也予與公同業而迂懦不振、喜公之功有成、而古之道復見也、故樂為天下道之、雖然是詩也、豈獨著公之美哉、昔者申伯仲山甫有行。尹吉甫作詩送之。崧高烝民是也。而序者謂為美宣王。葢任賢吏能以致中興。宣王之美見矣。今　聖明在上、知公之賢、用公之篤、是以有成功、則是詩也、雖為公而作。然謂之美朝廷可也、故為序之、百世之下、欲知今日之盛者必于此有徵焉、

皇明經世文編卷之二十六終








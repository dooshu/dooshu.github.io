○与大颠师书

愈启；孟夏渐热，惟道体安和。愈弊劣无谓，坐事贬官到此，久闻道德，切思见颜。缘昨到来，未获参谒，倘能暂垂见过，实为多幸。已帖县令具人船奉迎，日久伫瞻。不宣。愈白。

愈启：海上穷处，无与话言，侧承道高，思获披接。专辄有此咨屈，傥惠能降谕，非所敢望也。至此一二日，却归高居，亦无不可。旦夕渴望。不宣。愈白。

愈启：惠匀至，辱答问，珍悚无已。所示广大深迥，非造次可谕。《易大传》曰：“书不尽言，言不尽意，然则圣人之意，其终不可得而见耶？”如此而论，读来一百遍，不如亲见颜色，随问而对之易了。此旬来晴明，旦夕不甚热，倘能乘间一访，幸甚。旦夕驰望。愈闻道无疑滞，行止系缚，苟非所恋著，则山林间寂与城郭无异。大颠师论甚宏博，而必守山林，义不至城郭，自激修行，独立空旷无累之地者，非通道也。劳于一来，安于所适，道故如是。不宣。愈顿首。


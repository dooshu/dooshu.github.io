苏辙　送吕由庚推官得替还洛中二首

君家相国旧元勋，凛凛中丞继後尘。

谈笑二年同幕府，风流一倍愈它人。

南都去後少佳客，西洛归来多老臣。

我亦宦游无久意，它年松竹许相邻。

苏辙

苏辙　送吕由庚推官得替还洛中二首

洛水留人一向乾，雪泥溢路十分寒。

送行我岂无樽酒，多难君知久鲜欢。

回首只应怜老病，凌风争看试轻翰。

到家定见嵩阳老，问我衰迟未解官。

苏辙


寄董卿嘉荣十韵


闻道君牙帐〔一〕，防秋近赤霄〔二〕。下临千雪岭一作千仞雪，却背五绳桥。海内久戎服，京师今晏朝。犬羊曾烂熳，宫阙尚萧条。猛将宜尝胆，龙泉必在腰。黄图遭污辱，月窟可焚烧。会取干戈利，无令斥候骄。居然双捕虏，自是一嫖姚。落日思轻骑，高一作秋天忆射雕。云台画形像，皆为扫氛妖。

〔一〕君牙：吴若本注云：此邢君牙也。本传云：田神功为兖郓节度使，使君牙将屯兵好畤防秋。神功镇兖郓，在代宗初，故曰京师今晏朝。是时君牙尚微，在神功麾下，乃名斥之。按此诗言“君牙帐”者，谓君之牙帐也。雪岭、绳桥，皆防西之地。邢君牙领防秋兵入镇好畤，又扈从代宗幸陕，与此诗绝不相涉。若但以“君牙”二字，曲说附会耳。 牙帐：《唐志》：佛堂一百八十里至勃令驿，鸿胪馆至赞普牙帐。《南部新书》：近代通谓府庭为公衙，即古之公朝也。字本作“牙”。《诗》曰：“祈父，予王之爪牙。”祈父，司马，掌武备。象兽以爪牙为衙，故军前大旗谓之牙旗，出师则有建牙、禡牙之事。军中听号令，必至牙旗之下，与府朝无异。近俗尚武，是以通呼。公府门为牙门，字讹变转而为“衙”。《珩璜新论》：突厥畏李靖，徙牙于碛中。牙者，旗也。《东京赋》：竿上以象牙饰之。后人遂以牙为衙。

〔二〕赤霄：鹤曰：赤霄言三城之高，高适谓邈在穷山之巅是也。






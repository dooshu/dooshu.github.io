苏辙　赠方子明道人

水银成银利十倍，丹砂为金世无对。

此人靳术不肯传，阖户泥墙畏天戒。

今子何为与我言，人生贫富宁非天。

钳鎚橐龠枉心力，虀盐布被随因缘。

我来江西晚闻道，一言契我心所好。

廓然正若太虚空，平生伎俩都除扫。

子言旧事净慈师，未断有为非净兹。

此术要将救饥耳，人人有命何忧饥。

苏辙


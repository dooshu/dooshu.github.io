【梦归乡诗】

衔泪出郭门。抚剑无人逵。沙风暗塞（本集作空。《诗纪》同。）起。离心眷乡畿。夜分就孤枕。梦想暂言归。孀妇当户叹。（玉台作笑。）缫（本集作搔。玉台同。）丝（《诗纪》云。外编作搔首。）复鸣机。慊款论久别。相将还绮闱。（玉台作帏。）历历（玉台作靡靡。）檐下凉。胧胧帐（玉台作窗。）里辉。刈兰争芬芳。采菊竞葳蕤。开奁夺（玉台作集。）香苏。探袖解缨徽。寐（《诗纪》作梦。）中长路近。觉後大江违。惊起空叹息。恍惚神魂飞。白水漫浩浩。高山壮巍巍。波澜（玉台作潮。）异往复。风霜（本集作云。）改荣衰。此土非吾土。慷慨当告（玉台作诉。）谁。（○本集七。玉台新咏四。《诗纪》五十二。）


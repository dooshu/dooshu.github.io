◎溺爱之害

吾乡有胡姓者，精堪舆之学。一日为人寻地，小憩邮亭，见一乞人年将四十，带一七八岁儿在亭侧煮饭。胡斥之曰："观汝壮健，何不佣工，乃作此事耶？"乞人曰："是我娘害我。"诘其故，答曰："我本富家，当我幼时，我祖督我读书学技，我娘护持不肯，又事事顺我，凡饭食必供我快意。及我祖没，我一事不知，日同匪类往来，弄出祸事，将家产卖尽，妻亦嫁人，仅遗此子。今欲佣工，又不晓耕种，故带子觅食，岂非我娘害我乎？"呜呼！此人以不孝彰其亲之过，固不足责，而世之一味为慈母者，亦可以思矣。


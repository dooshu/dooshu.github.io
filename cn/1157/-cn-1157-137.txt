●卷一百三十七　乐考十

○丝之属（雅部）

陈氏《乐书》曰："丝饰物而成声，其卦则离，其方则南，其时则夏，其声尚宫，其律蕤宾。其风景，其音哀，夏至之气也。先王作乐，弦之以为琴瑟之属焉。盖琴瑟之乐，君子所常御，其大小虽不同，而其声应一也，故均列之堂上焉。"

《乐书　琴瑟上》论曰："古者琴瑟之用，各以声类所宜。雲和，阳地也，其琴瑟宜於圜丘奏之；空桑，阴地也，其琴瑟宜於方泽奏之；龙门，人功所凿而成也，其琴瑟宜於宗庙奏之。颛帝生处空桑，伊尹生於空桑，禹凿龙门，皆以地名之，则雲和岂《禹贡》所谓雲土者欤？瞽矇掌鼓琴瑟，《诗　鹿鸣》：'鼓瑟鼓琴'。《书》曰：'琴瑟以咏。'《大传》亦曰：'大琴练弦达越，大瑟朱弦达越。'《尔雅》曰：'大琴谓之离，大瑟谓之洒。'由是观之，琴则易良，瑟则静好，一於尚宫而已，未尝不相须用也。《明堂位》曰：'大琴、大瑟、中琴、小瑟，四代之乐器也。'古之人作乐，声应相保而为和，细大不逾而为平。故用大琴必以大瑟配之，用中琴必以小瑟配之，然後大者不陵，细者不抑，五声和矣。《乡饮酒礼》：'工人皆在左何瑟，後首挎越。'《燕礼》：'小臣左何瑟，面执越。'《乐记》曰：'清庙之瑟，朱弦而疏越。'《诗》曰：'并坐鼓瑟，''何不日鼓瑟？'《传》言赵王为秦鼓瑟。皆不及琴者，以瑟见琴也。舜作五弦之琴，歌《南风》之诗，而不及瑟者，以琴见瑟也。後世有雅琴、雅瑟、颂琴、颂瑟，岂其声合於雅颂邪？琴，一也，或谓伏羲作之，或谓神农作之，或谓帝俊使晏龙作之。一也，或谓朱襄氏使士达作之，或谓伏羲作之，或谓神农使晏龙作之，岂皆有所传闻然邪？"

《琴瑟中》论曰："古之论者，或谓朱襄氏使士达制为五弦之瑟，鼓搜又判之为十五弦，舜益之为二十三弦。或谓大帝使素女鼓五十弦瑟，帝悲不能禁，因破为二十五弦。郭璞释大瑟谓之洒，又有二十七弦之说。以理考之，乐声不过乎五。则五弦，十五弦，小瑟也；二十五弦，中瑟也；五十弦，大瑟也。彼谓二十三弦、二十七弦者，然三於五，声为不足；七於五，声为有馀。岂亦惑於二变二少之说而遂误邪？汉武之祠太乙、后土，作二十五弦瑟。今大乐所用，亦二十五弦，盖得四代中瑟之制也。庄周曰：'夫或改调一弦，於五音无当也。鼓之，二十五弦皆动。其信矣乎！'聂崇义《礼图》亦师用郭璞二十三弦之说，其常用者十九弦，误矣。盖其制前有柱则清，从其柱则浊。有八尺一寸，广一尺八寸者；有七尺二寸，广尺八寸者；有五尺五寸者。岂三等之制不同欤？然《诗》曰：'椅桐梓漆，爰伐琴瑟。'《易通》：'冬日至，鼓黄锺之瑟，用槐八尺一寸；夏日至，用桑五尺七寸。'是不知美檟槐桑之木，其中实而不虚，不若桐之能发金石之声也。昔仲尼不见孺悲，鼓瑟而拒之；赵王使人於楚，鼓瑟而遣之。其拒也所以愧之，不屑之教也；其遣也所以谕之，不言之戒也。宋朝太常瑟用二十五弦，其二均之声，以清中相应双弹之。第一弦黄锺中声，第十三弦黄锺清应。其按习也，令左右手互应。清正声相和亦依锺律，击数合奏。其制可谓近古矣。诚本五音互应而去四清，先王之制也（二均二节声，於瑟声十二清声，十二极清。一弦象琴第一挥，大抵於瑟半身设柱子，右手弹中声十二，左手弹清声十二，其律并同。第一弦大吕中，第十四弦大吕清，第三弦太簇中，第十五弦太簇清，第四弦夹锺中，第十六弦夹锺清，第五弦姑洗中，第十七弦姑洗清，第六弦仲吕中，第十八弦仲吕清，第七弦蕤宾中，第十九弦蕤宾清，第八弦林锺中，第二十弦林锺清，第九弦夷则中，第二十一弦夷则清，第十弦南吕中，第二十二弦南吕清，第十一弦无射中，第二十三弦无射清，第十一弦应锺中，第二十四弦应锺清）。臣尝考之，《虞书》'琴瑟以咏'，则琴瑟之声所以应歌者也。歌者在堂，则琴瑟亦宜施之堂上矣。窃观圣朝郊庙之乐，琴瑟在堂，诚合古制。绍圣初，太乐丞叶防乞宫架之内，复设琴瑟，岂先王之制哉？"

《琴瑟下》论曰："琴之为乐，所以咏而歌之也，故其别有畅，有操，有引，有吟，有弄，有调。尧之《神人畅》，为和乐而作也；舜之《思亲操》，为孝思而作也；《襄阳》、《会稽》之类，夏后氏之操也；《训佃》之类，商人之操也；《离忧》之类，周人之操也。谓之引，若鲁有《关雎引》，卫有《思归引》之类也。谓之吟，若《箕子吟》、《夷齐吟》之类也。谓之弄，若《广陵弄》之类也。谓之调，若《子晋调》之类也。黄帝之清角，齐桓之号钟，楚庄之绕梁，相如之绿绮，蔡邕之焦尾，以至玉床、飨泉、韵磬、清英、怡神之类，名号之别也。吟木、沈散、抑抹、剔操、擽擘、伦龄、绰璅之类，声音之法也。畅则和畅，操则立操，引者引说其事，吟者吟咏其事，弄则弄习之，调则调理之。其为声之法十有三，先儒之说详矣。由是观之，琴之於天下，合雅之正乐、治世之和音也。得其粗者足以感神明，故六马仰秣者伯牙也，鬼舞於夜者贺韬也，得其妙者几与造化俱矣，故能易寒暑者师襄也，召风雲者师旷也。小足以感神明，大足以夺造化，然则琴之为用，岂不至矣哉！"

《宋中兴乐志论》曰："八音之中，金、石、竹、匏、土、木六者皆有一定之声，革为燥湿所薄，丝有弦柱缓急不齐，故二者其声难定。鼓无当於五声，此不复论。惟丝声备五声而其变无穷，五弦作於虞舜，七弦作於周文、武，此琴制之古者也。厥後增损不一。宋朝始制二弦以象天地，谓之两仪琴，每弦各六柱；又为十二弦以象十二律，其倍应之声，靡不毕备。太宗因大乐雅琴，加为九弦，按曲转入，大乐十二律，清浊互相合应。大晟乐府尝罢一、三、七、九，惟存五弦，谓其得五音之正，最优於诸琴也。今复俱用太常琴制，其长三尺六寸三百六十分，象周天之度也，姜夔《乐议》分琴为三准，自一晖至四晖，谓之上准。上准四寸半，以象黄锺之子律。自四晖至七晖，谓之中准。中准九寸，以象黄锺之正律。自七晖至龙龈，谓之下准。下准一尺八寸，以象黄锺之倍律。三准各具十二律，声按弦附木而取，然须转弦合本律所用之字。若不转弦，则误触散声，落别律矣。每一弦各具三十六声，皆自然也。分五、七、九弦琴，各述转弦合调图。《五弦琴图说》曰：'琴为古乐，所用者皆宫商角徵羽五音，故以五弦散声配之。其二变之声，惟用古清商，谓之侧弄，不入雅乐。'《七弦琴图》曰：'七弦散而扣之，则间一弦，於第十晖取应声。假如宫调五弦十晖应七弦散声，四弦十晖应六弦散声，二弦十晖应四弦散声，大弦十晖应五弦散声，惟三弦独退一晖，於十一晖应五弦散声，古今无知之者。窃谓黄锺、大吕，并用慢角调，故於大弦十一晖应三弦散声；太簇、夹锺并用清商调，故於二弦十二晖应四弦散声；姑洗、仲吕、蕤宾并用宫调，故於三弦十一晖应五弦散声；林锺、夷则并用慢宫调，故於四弦十一晖应六弦散声；南吕、无射、应锺并用蕤宾调，故於五弦十一晖应七弦散声。以律长短配弦，大小各有其序。'《九弦琴图说》曰：'弦有七有九，实即五弦、七弦倍其二，九弦倍其四，所用者五音，亦不以二变为散声也。或欲以七弦变五音二变，以馀两弦为倍。若七弦分配七音，则是今之十四弦也。'《声律诀》云：'琴瑟龊四者，律法上下相生也。若加二变，则於律法不谐矣。或曰：如此则琴无二变之声乎？曰附木取之，二变之声固在也。合五、七、九弦琴，总述取应声法，分十二律、十二均，每声取弦晖之应，皆以次列。'"

朱子尝与学者共讲琴法，其定律之法，十二律并用太史公九分七法为准，损益相生，分十二律及五声位置各定。按古人以吹管声传於琴上，如吹管起黄锺，则以琴之黄锺声合之，声合无差，然後以次遍合诸声，则五声皆正。唐人纪琴，先以管色合字定宫弦，乃以宫弦下生徵，徵上生商，上下相生，终於少商。下生者隔二弦，上生者隔一弦取之。凡丝声皆当如此。今人苟简，不复以管定声，其高下出於临时，非古法也。调弦之法，散声隔四而得二声。中晖亦如之，而得四声。八晖隔三而得六声，九晖按上者隔二而得四声，按下者隔一而得五声。十晖按上者隔一而得五声，按下者隔二而得四声。每疑七弦隔一调之，六弦皆应於第十晖，而第三弦独於第十一晖调之乃应，及思而得之。七弦散声为五声之正，而大弦十二律之位，又众弦散声之所取正也，故逐弦之五声，皆自东而西，相为次第。其六弦会於十晖，则一与三者，角与散角应也；二与四者，徵与散徵应也；四与六者，宫与散少宫应也；五与七者，商与散少商应也。其第三、第五弦会於十一晖，则羽与散羽应也。义各有当，初不相须，故不同会於一晖也。旋宫诸调之法旋宫，古有随月用律之说，今乃谓不必转轸促弦，但依旋宫之法，而抑按之，恐难如此泛论，当每宫指定各以何声取何弦、何唱，各以何弦取何律为均，乃见详实。又以《礼运正义》推之，则每律各为一宫，每宫各有五调，而其每调用律取声，亦各有法，此为琴之纲领。而说者罕，乃缺典也。当为一图，以宫统调，以调统声。令宾主次第各有条理，乃先作三图：一各具琴之形礼，晖弦尺寸，散声之位；二附按声声律之位，三附泛声声律之位。列於宫调图前，则览者晓然可为万世法矣。

△大琴　中琴　小琴

陈氏《乐书》曰："八音以丝为君，丝以琴为君，而琴又以中晖为君，是故君子常御不离乎前，非若钟鼓陈於堂下列於县虡也。以其大小得中而声音和，大声不喧譁而流慢，小声不湮灭而不闻，固足以感人善心，禁人邪意，一要宿中和之域而已。夫作五弦之琴，以歌《南风》，以合五音之调，实始於舜。盖南风，生养之气也；琴，夏至之音也。舜以生养之德，播夏至之音。始也其亲底豫而天下化，终也其亲底豫而天下之为父子者定。然则所谓琴音调而天下治，无若乎五音者，岂不在兹乎？盖五弦之琴，小琴之制也；而倍之而为十弦，中琴之制也；四倍之而为二十弦，大琴之制也。《明堂位》曰：'大琴、中琴，四代之乐也。'《尔雅》曰：'大琴谓之离'。以四代推之，二琴之制，始於有虞明矣。"

次大琴　古者大琴二十弦，次者十五弦，其弦虽多少不同，要之本於五声一也。

△雅琴

陈氏《乐书》曰："西汉赵定善鼓雅琴，为散操；东汉刘琨亦能弹雅琴，知清角之操。则雅琴之制，自汉始也。宋朝太宗皇帝因太乐雅琴更加二弦，召钱尧卿按谱，以君臣、文武、礼乐、正民心九弦按曲，转入太乐十二律，清浊互相合应。御制韶乐集中，有正声翻译字谱。又令钧容班部头任守澄并教坊正部头花日新、何元善等注入唐来燕乐半字谱，凡一声先以九弦　谱对大乐字，并唐来半字谱，并有清声。今九弦谱内有《大定乐》、《日重轮》、《月重明》三曲，并御制大乐《乾安曲》。《景祐韶乐集》中《太平乐》一曲，谱法互同，他皆仿此，可谓善应时而造者也。诚增一弦去四清声，合古琴之制，善莫大焉（仲吕《大定乐》一百三十字，南吕角《日重轮》一百四十一字，《月重明》一百一十一字，无射宫《乾安曲》四十八字。太宗因前代七弦加二弦曰清角、清徵为九弦：一弦黄锺；二弦大吕；三弦太簇；四弦夹锺；五弦姑洗；六弦仲吕；七弦蕤宾；八弦林锺，按上为夷则；九弦南吕，按上为无射、应锺。令随编锺按习，每一击一弹。各依节奏焉。）。"

十二弦琴　宋朝尝为十二弦琴，应十有二律，倍应之声，靡不悉备，盖亦不失先王制作之实也。

两仪琴（二弦每弦各六柱）　宋朝初制两仪琴，琴有二弦，弦各六柱，合为十二，其声洪迅而庄重，亦一时之制也。

△七弦琴

陈氏《乐书》曰："古者造琴之法，削以峄阳之桐，成以檿桑之丝，徽以丽水之金，轸以昆山之玉。虽成器在人，而音含太古矣。盖其制长三尺六寸六分，象期之日也；广六寸，象六合也。弦有五，象五行也；腰广四寸，象四时也；前广後狭，象尊卑也；上圆下方，象天地也；晖十有三，象十二律也，馀一以象闰也。其形象凤，而朱鸟南方之禽，乐之主也；五分其身，以三为上，二为下，参天两地之义也。司马迁曰：其长八尺一寸，正度也。由是观之，则三尺六寸六分，中琴之度也；八尺一寸，大琴之度也。或以七尺二寸言之，或以四尺五寸言之。以为大琴则不足，以为中琴则有馀。要之皆不若六八之数为不失中声也。至於弦数，先儒谓伏羲、蔡邕以九，孙登一，郭璞以二十七，颂琴以十三。扬雄谓陶唐氏加二弦，以会君臣之恩。桓谭以为文王加少宫、少商二弦，释知匠以为文王武王各加一，以为文弦、武弦，是为七弦，盖声不过五。小者五弦，法五行之数也；中者十弦，大者二十弦，法十日之数也。一弦则声或不备，九弦则声或太多。至於全之为二十七，半之为十三，皆出於七弦倍差弱於二变二少，以应七始之数也。为是说者，盖始於《夏书》，而曼衍於《左氏》、《国语》，是不知《夏书》之在治，忽有五声，而无七始，岂为《左氏》者求其说不得，而遂傅会之邪？故七弦之琴，存之则有害，古制削之则可也。宋朝太常琴制，其长三尺六寸三百六十分，象周天之度，弦有三节，声自焦尾至中晖为浊声，自中晖至第四晖为中声，上至第一晖为清声。故乐工指法，按中晖第一弦黄锺（按上为大吕），二弦太簇（按上为夹锺），第三弦姑洗（按上为仲吕），第四弦蕤宾（单弹），第五弦为林锺（按上为夷则），第六弦为南吕（按上为无射），第七弦为应锺（按上为黄锺，清）。凡此各随锺律弹之，莫不合。中吕之商，中太平之曲，非无制也。诚损二弦，去四清，合先王中琴之制，则古乐之发不过是矣。唐李冲操琴，通中吕、黄锺、无射三宫之说，盖未究其本矣。先儒之论有宫声，又有变宫声，巳失尊君之道，而琴又有少宫、少商之弦，岂古人祝寿之意哉？其害理甚矣。"

大瑟　中瑟　小瑟　次小瑟　《世本》云："庖牺氏作五十弦。黄帝使素女鼓瑟，哀不自胜，乃破为二十五弦，具二均声。"《尔雅》："大瑟谓之洒。"《礼图》："旧云雅瑟长八尺一寸，广一尺八寸，二十三弦，其常者十九弦。颂瑟长七尺二寸，广尺八寸，二十五弦，并用也。"《易通卦验》曰："人君冬至日，使八能之士，鼓黄锺之瑟。瑟用槐木，长八尺一寸。夏至日，瑟用桑木，长五尺七寸（槐，取气上也。桑，取气下也）。"

容斋洪氏《随笔》曰："李商隐诗云：'锦瑟无端五十弦。'说者以为锦瑟者令狐丞相侍儿小名，此篇皆寓言，而不知五十弦所起。刘昭《释名》箜篌云：'师延所作靡靡之乐，盖空国之侯所作也。'段安节《乐府录》云：'箜篌，乃郑卫之音，以其亡国之声，故号空国之侯，亦曰坎侯。'吴兢《解题》云：'汉武依琴造坎侯，言坎坎应节也，後讹为箜篌。'予按《史记　封禅书》云汉公孙卿为武帝言：'太帝使素女鼓五十弦瑟，悲，帝禁不止，故破其瑟为二十五弦。於是武帝益召歌儿作二十五弦及箜篌。'应劭曰：'帝令乐人侯调始造此器。'《前汉　郊祀志》备书此事，言空侯、瑟自此起。颜师古不引劭所注，然则二乐本始，晓然可考，虽刘、吴博洽，亦不深究，且'空'，元非国名，其说尤穿凿也。《初学记》、《太平御览》编载乐事，亦遗而不书。《庄子》言鲁遽调琴二十五弦皆动，盖即此云。《续汉书》云灵帝胡服作箜篌，亦非也。"

姜夔定瑟之制，桐为背，梓为腹，长九尺九寸，首尾各九寸，隐间八尺一寸，广尺有八寸，岳崇寸有八分。中施九梁，皆象黄锺之数。梁下相连，使其声冲融。首尾之下为两穴，使其声条达。是传所谓大瑟达越也。四隅刻雲以缘其武，象其出於雲和。漆其壁与首尾腹，取椅桐梓漆之全。设二十五弦，弦一柱，崇二寸七分，别以五色，五五相次，苍为上，朱次之，黄次之，素与黝又次之，使肄习者便於择弦。弦八十一丝而朱之，是谓朱弦。其尺则用汉尺，凡瑟弦具五声为均，凡五均。其二变之声，则柱後折角羽而取之。五均凡三十五声，十二律六十均四百二十声，瑟之能事毕矣。

△颂声

陈氏《乐书》曰："瑟者闭也，所以惩忿窒欲，正人之德也。故前其柱则清，却其柱则浊。按《三礼图》，经瑟七尺二寸，广尺八寸，二十五弦并用也，其合古制欤。尸子曰：'夫瑟二十五弦，其仆人鼓之则为笑，贤者以其义鼓之，欲乐则乐，欲悲则悲，虽有暴亦不为之变。'诚有味其言也。"

△琴操

陈氏《乐书》曰："自三代之治既往，而《乐经》亡矣。《乐经》亡，则《礼》素而《诗》虚，是一经缺而三经不完也。今夫琴者，君子常御之乐，盖所以乐心而適情，非为忧愤而作也。苟遇乎物，可咏者咏之，可伤者伤之，大为《典》、《诰》，小为《雅》、《颂》，而讽剌劝戒，靡不具焉，其利於教也大矣。古之明王君子多亲通焉。故尧有《神人畅》，舜有《思亲操》，《襄陵》始禹，《训佃》始汤，以至文王《拘幽》，周公《越裳》，成王《仪凤》，老聃《列仙》，伯牙之《水仙》、《怀陵》，孔子之《将归》、《猗兰》，曾子《归耕》、《残形》之类，大抵因时事而作，岂为忧愤邪？後世论之者过也。降自唐、虞，迄於晋、宋，善琴者八十馀人。周、秦以前，其声伤质，汉、魏而下，其音浅薄。故汉末《太师》五曲，魏初《中散》四弄，其间声含清侧文质殊流。吴弄清润，若长江缓流，有国士之风；蜀声峻急，若蹙浪奔涛，有少年壮气。凡若此类，不可胜数。然世罕知音，反以筝势入琴，谱录虽存，其亡益乎。"

步　《尔雅》曰："徒鼓琴谓之步。"盖鼓琴而无章曲，则徒鼓而已，犹之舍车而徒也。

○丝之属胡部

胡琴　唐文宗朝，女伶郑中丞善弹胡琴。昭宗末，石潀善胡琴也。琴，一也，而有胡汉之异，特其制度殊耳。

奚琴　奚琴，胡中奚部所好之乐，出於奚鼗，而形亦类焉。其制两弦间以竹片轧之，民间或用。

匏琴　隋炀帝平林邑国，获扶南乐工及匏琴。其制至陋不可用，但以天竺乐传写其声，不齿乐部。

胡瑟　弁韩国有瑟，其形如筑，弹之有音曲，与胡琴类。

△胡弄

陈氏《乐书》曰："《越裳操》者，因越裳献雉而作也。赵师曹善鼓琴，忉利天王子般遮弹之而声闻舍利为之起舞焉。摩诃兜勒，张骞入西域所得者也。晋楚人刘琨世为乐吏，制胡笳五弄，赵耶利所修者也。胡笳四弄：有上舞、下舞，上间弦、下间弦，明君所传者也。今夫弹操弄者前缓後急，妙曲之分布也；时中急後缓，节奏之停歇也；或疾打则声如劈竹，或缓挑则韵并风生，亦有声正厉而以指按杀，亦有响绝而意犹未尽，是以知声不知音，弹弦不弹意也。陶潜尝曰'但取琴中意，何劳弦上声'，可谓深於琴者矣。"

△大箜篌　小箜篌

刘熙《释名》曰："箜篌，师延所作靡靡之乐，盖空国之侯所存也。後出桑间、濮上，师涓为晋平公鼓焉。郑、卫分其地而有之，因命淫乐为郑、卫焉。"或谓汉武使乐人侯晖作坎侯，盖取其声坎坎以应乐节，後世声讹为箜篌尔。二说盖有所受之也。旧说皆如琴制，唐制似瑟而小，其弦有七，用木拨弹之以合二变，故燕乐有大箜篌、小箜篌。音逐手起，曲随弦成，盖若鹤鸣之嘹唳，玉声之清越者也。然非夷狄之制则郑、卫之音，非燕乐所当用也。或谓取其空中名之，其臆说欤！昔有白首翁溺於河，其妻丽玉素善十三弦箜篌，作为《公无渡河曲》以寄哀情。唐咸亨初，初第一部有张小子，太和初有李齐皋及其女并善此伎，教坊虽亦有人，能者未有一二尔。

按：箜篌或以为师延所作靡靡之乐，盖郑、卫之淫声也。或以为汉武帝使乐人侯调作之，以祠太一，盖汉世郊庙之乐，而非先王之雅乐也。然俱不言来自胡中，陈氏《乐书》以入胡部，未知何据，当考。

竖箜篌　胡乐也，其体曲而长，其弦二十有二，植抱於怀，用两手齐奏之，俗谓竖箜篌，亦谓之胡箜篌，高丽等国有竖箜篌、卧箜篌之乐，其引则朝鲜津卒樗里子高所作也（樗里子高晨剌船，有一白首狂夫，披髪提壶，乱流而渡。其妻止之，不能及，竟溺死。於是凄伤援琴作歌而哀之，以象其声，故曰《箜篌引》）。汉灵帝好此乐，後世教坊亦用焉。

卧箜篌　《酉阳杂俎》：魏高阳王雍美人徐月华能弹卧箜篌，为《明妃出塞》声。有田僧超能吹笳，为《壮士歌》、《项羽吟》。将军崔延伯出师，每临敌，令僧超为《壮士》声，遂单骑入阵。

凤首箜篌　出於天竺伎也。其制作曲颈凤形焉，扶娄、高昌等国凤首箜篌，其上颇奇巧也。

搊琵琶（五弦）　傅元《琵琶赋》曰："汉遣乌孙公王嫁昆弥，念其行道思慕，故使工人裁筝、筑，为马上之乐。今观其器，中虚外实，天地象也；盘圆柄直，阴阳叙也；柱有十二，配律吕也；四弦，法四时也。以方俗语之曰琵琶，取其易传於外国也。"《风俗通》曰："以手琵琶，因以为名。"《释名》曰："推手前曰批，引手却曰把。"杜贽曰："秦苦长城之役，百姓弦鼗而鼓之。"并未详孰是。其器不列四厢，今清乐奏琵琶，俗谓之"秦汉子"，圆体修颈而小，疑是弦鼗之遗制。傅元云："体圆柄直，柱有十二。"其他皆兑上锐下，曲项，形制稍大，本出胡中，俗传是汉制。兼以两制者谓之"秦汉"，盖谓通用秦汉之法。《梁史》称侯景之害简文也，使太乐令彭隽赍曲项琵琶就帝饮，则南朝似无曲项者。五弦琵琶稍小，盖北国所出。旧弹琵琶，皆用木拨弹之，大唐贞观中，始有手弹之法，今所谓搊琵琶者是也。《风俗通》所谓以手琵琶之，乃知非用拨之义，岂上代固有搊之者（手弹法近代已废，自裴洛儿始为之）？《国史补》曰："赵璧之弹五弦，人问其术，璧曰："始则心驱之，中则神遇之，终则天随之，方吾浩然，眼如耳，耳如鼻，不知五弦之为璧，璧之为五弦也。"白乐天云："人情重今多贱古，古瑟有弦人不抚。更从赵璧艺成来，二十五弦不如五。"亦谲谏之道也。

大琵琶（六弦）小琵琶（五弦）琵琶之制，刳桐弦丝而鼓之。龟腹、凤颈、熊据、龙放，其器则箜篌也。宫调八十一，旋宫三调，而所乐非琴非瑟，特变徵新声而已。唐明皇悦之。时有宦官使蜀，得异木奇文琵琶以献。杨妃每奏於梨园，诸王贵主并为琵琶弟子。天宝之乱，尝奏是器於凝碧池上，旧人李龟年徒能欷歔而已。

秦汉琵琶　本出於胡人弦鼗之制。圆体修颈，如琵琶而小。柱十有二，惟不开目为异，盖通用秦汉之法，四弦四隔，合散声四，隔声十二，总二十声。唐贞元中，有曹纲、裴兴奴并善其艺。纲善运拨，若风雨；兴奴长於拢襈。时人谓纲有右手，兴奴有左手。段安节门中，又有乐吏杨志善此，其姑尤妙，自珍其艺，誓死不传。志尝窃听弹弄，私以鞋带记其节奏，因携乐就姑弹之，姑大惊异，悉传其艺。夫以一艺之精，古人且重以传之，况有大於此者？苟非其人，其可轻授之哉！

昆仑琵琶　唐贞元中，长安大旱，诏移两市祈雨。街东有康昆仑，琵琶号为第一手，谓街西必无已敌也，遂登楼弹一曲，新翻调《绿腰》（乐工进曲，上令录书要者，因以为名，误言绿腰也）。街西亦建一楼，东市大诮之，及昆仑度曲，西楼出一女郎，抱乐器亦弹此曲，移在枫香调中，妙绝入神，昆仑惊骇，请以为师，女郎遂更衣出，乃装严寺段师善本也。翌日，德宗召之，加奖异常，乃令昆仑弹一曲。段师曰："本领何杂？兼带邪声。"昆仑惊曰："段师，神人也。"德宗令授昆仑。段师奏曰："且请昆仑不近乐器十数年，使忘其本领，然後可教。"诏许之，後果穷段师之艺矣。

蛇皮琵琶　扶南、高丽、龟兹、疏勒、西凉等国，其乐皆有蛇皮琵琶。以蛇皮为槽，厚一寸馀，鳞介具焉。亦以楸木为面。其掉拨以象皮为之，图其国王骑象，象其精妙也。近代以琵琶旋宫，但历均调，不分清浊，倍弦应律，多非正声，华音所不取也。

屈茨琵琶　後魏宣武以後，酷嗜胡音，其乐器有屈茨琵琶。说者谓制度不存，八音之器所不载。以意推之，岂琵琶为屈茨之形然邪？

卧筝　搊筝　弹筝　筝，秦声也。傅元《筝赋》序曰："世以为蒙恬所造。今观其器，上崇似天，下平似地，中空准六合，弦柱拟十二月。设之则四象在，鼓之则五音发，斯乃仁智之器，岂蒙恬亡国之臣能之哉（今《清乐》筝，并有十二弦也。乐皆十二弦。轧筝以片竹闰其弦而轧之。弹筝用骨爪，长寸馀以代指）？"高丽乐器用弹筝一，搊筝一，卧筝一。自魏至隋，并存其器。至於制度之详，不可得而知。唐平人女以容色选入内者，教习琵琶五弦箜篌、筝者，谓之搊弹家。开元初，制《圣寿乐》，令诸女衣五方色衣歌舞之。宜春院为首尾搊弹家在行间效之而巳。

○丝之属俗部

颂琴（十三弦，柱如筝）　古之善琴者八十馀家，各因其器而名之，颂琴居其一焉。其弦十有三，其形象筝，移柱应律，宫县用之，合颂声也。齐桓公以钟名之，李汧公以韵磬名之，是不知钟磬各自有器，非所以名琴也。唐贞元中，成都有雷生斫琴，其业精妙，天下鲜俪。大中有贺若夷尤善此艺，後为待诏，弹一曲，上嘉叹之，赐绯衣，至今号为赐绯调。

击琴（五弦，以竹管承之）　梁柳世隆素善弹琴，其子恽，每奏父曲，居常感思，因变其体，备写古调，尝赋诗未就，误以笔抚琴，坐客以著扣之，恽惊其哀韵，乃制为雅音，而击琴自此始矣。盖其制以管承弦，又以竹片约而束之，使弦急而声亮，举而击之，一为曲节。江左有之，非古制也。

一弦琴　魏孙登弹一弦琴，善啸，每感风雷，嵇康师之，故其赞曰："调一弦兮斡参寥廓啸，一曲兮能骤风雷。"江左乐用焉。

十三弦琴　二十七弦琴　古者制五弦之琴，以应五声，琴之正也。後世易之以二十七弦，三倍七音之数，琴之变也。

月琴（五弦十三柱，形似琵琶）　月琴形圆项长，上按四弦，十三品柱，豪琴之徽，转弦应律，晋阮咸造也。唐太宗更加一弦，名其弦曰金、木、水、火、土。自开元中编入雅乐用之，岂得舜之遗制欤！

素琴　素瑟　昔人祥之日常弹素琴、素瑟矣。陶渊明不解音律而畜素琴一张，每有酒辄抚弄以寄其意，可谓达君子无故不彻琴瑟之意矣。

清角（黄帝琴，《梁元纂要》）凤凰（赵后琴，《西京杂记》）号钟（齐桓公琴）绕梁（楚庄王琴）绿绮（司马相如、蔡琰琴）清英（扬雄琴）焦尾（蔡邕琴）怡神（谢庄琴）寒玉石（李勉琴）和志（李勉琴）六合（洞元琴）石枕（路氏琴）落霞（神女琴）

右诸琴求诸先王之制虽未尽合，亦一代绝特之器也。

响泉　韵磬　《国史补》载李汧公勉者性雅好琴，尝斫桐为之，多至数百张，求之无不与之。其中二者：一名响泉，一名韵磬。张宏静尝会名客，观郑宥调二琴，各置一榻，动宫宫应，动角角应，真希代宝也。茂因记之，谓余家世所宝。遭广明之乱，韵磬为火所毁，响泉有洛僧自贼中挈去，建中四年，南康王韦皋在蜀得之，用佉陀罗木换临岳承弦，命李阳冰篆之。至大顺中，客游巴蜀，见携响泉以行云。然响泉之奇，世或鲜鉴，但以他琴齐奏，彼音绝而此有馀韵。世又有窃其名者，苟以墨踪篆文验之，则真伪睹矣。按响泉韵磬，为李勉所制，号称名琴。唐史载之，此段言其首尾尤详。但既曰"广明之乱，为僧所取矣，"而又曰"建中四年，为韦皋所得"，夫建中先於广明百馀年，广明所失之琴，而曰"至建中始得之"，何其缪也！此据《乐书》所采《国史补》之说，疑有误，当考。

荔枝　荔枝性坚，文直，色正而音切，生於南闽，以芳实美味闻，裁之为琴，非古也。侍御史尉迟君与长乐冯端始为之，冯宿述之。

百纳琴　唐汧公李勉尝收桐孙之精者杂缀为之，谓之百纳琴，用蛙壳为晖，其间三面尤绝异，通谓之响泉、韵磬焉。

伏牺琴　夫子琴　灵开琴　灵和琴　自古善琴者八十馀家，一十八样，究之雅度，不过伏牺、大舜、夫子、灵关、云和五等而已，馀皆求意新状奇，终乖古制，君子不贵也。

陈氏《乐书　琴制论》曰："琴之为器：有龙池者，以龙潜於此，其出则兴雲雨以泽物，而人君之仁如之；有凤池者，以南方之禽其浴则归洁其身，又人君之德如之；有轸池者，亦曰轸柸，以其急於发令，且酒以成礼也。池侧有凫掌二，所以护轸之动而合制也。凤额下有凤嗉一，所以接喉舌而申令者也。琴底有凤足用黄杨木表其足色本黄也。临岳若山岳峻极，用枣木，表其赤心也。人肩者顾其臣，有俯就随肩之象也。凤翅者左右翼之，有副贰人主之象也。龙唇者声所由出也，龙龈者吟所由生也，龙口所以受弦而其鬓又所以饰之也。凤额所以制嗉，而其臆又所以承之也。总而言之，琴长三尺六寸六分，当期之日也，腹中天地二柱，当心膂之任也，天柱方厚七分，居姑洗、仲吕之界；地柱方厚六分，居南吕、无射之界。若定位小差，近上则损上声，近下则损下声，当中心则其声品节矣。然断制之妙，蜀称雷霄、郭谅，吴称沈镣、张越。霄、谅清雅，而沈细镣、越虚鸣而响亮。唐明皇反蜀，诏雷俨待诏襄阳。冯昭亦善攻斫，鬻之不售。节使卢公钧闻之，见重，受一张，仍赠之诗，自是冯氏门其屦满矣（伏牺样，长三尺九寸三分，与後周大絫黍尺同。舜样，用古玉尺长三尺八寸二分；孔子样，长三尺六寸四分；与周尺同。秦始皇样，用玉尺，一池，司马相如同。後晋尺长三尺八寸六分半，一池。後汉蔡邕用官尺长三尺七寸八分，伯牙用尺同。筑表尺长三尺七寸二分，嵇康用魏中尺，长三尺七寸，一池。齐东山样，今尺长三尺三分。梁千面，用铁尺，三尺九寸三分，无池。隋百面，用水平尺，三尺六寸四分，古轸用竹，言凤非梧桐不栖，非竹实不食。）"

《乐书　琴晖论》曰："琴之为乐，弦合声以作主，晖分律以配臣。自临岳际下，至龙口衔弦，以夷则为中界；夷则至临岳下际，以仲吕为中界；仲吕上至临岳下际，以太簇为中界。其夹锺、姑洗、蕤宾、林锺四晖，即泛调取定。又以太簇翻至龙口，而晖数足矣。自古十有三，其一象闰，盖用螺蚌为之。近代用金玉、瑟瑟、水晶等宝，未闻有弦绳之义，盖所以示其明莹以节奢纵而已。俗传晖作徽缠之徽，误矣。"

《乐书　琴势论》曰："古者手势所象，本蔡氏五弄，赵即利所修也。左大指象天，左中指象日，右无名指象月。右大指象大风，右食指象青雲，右中指象高山，右小指象地，右无名指象下水。龙行者指行如之，虎行者指步如之，蟹行者伦指如之，鸾行者转指如之。轻行者，泛指是也。《儒父吟》，未接覆手是也。亮生啸，小起手是也。仙人笑，下璅是也。然弹琴之法，必两手相附，其犹双鸾对舞，两凤同翔，要在附弦作势，而不在声外摇指。赵师弹琴，未有一声无法，凡一弄之内，清侧殊途；一句之中，莫不阴阳派润。至如楚《明光》、《白雪》，寄清调中弹楚清声，《易水》、《凤归林》寄清调中弹楚侧声；《登陇》、《望秦》，寄胡笳调中弹楚侧声，《竹吟》、《风哀》、《松露》，寄胡笳调中弹楚清声。若此之类非一，可谓妙矣。"

《乐书　琴声论》曰："《白虎通》曰：琴者禁止於邪，以正人心，岂其然乎？今夫宫声感人，则其意懽和；商声感人，则其意劲正；角声感人，则其意奋厉；徵声感人，则其意舒缓；羽声感人，则其意和平。故正直勇义者听之则奋厉，倍苦节孝行忠烈者听之则感伤，贫苦孀孤抱怨者听之则感慨，轻纵浮薄好喧嚣者听之则震戢。然则修身治性，反其天真，有不在於是乎？虞舜鼓之而五星见，伯牙鼓之而驷马仰秣，瓠巴鼓之而鱼跃潜藻，以至师旷之致鹤舞，贺韬之致鬼舞，朱康之致画动，卫次翁之致异香降，王敬伯之致神女现，师襄之变易寒暑，孙登之感动风雷。然则动天地、感鬼神有不在於是乎！由此观之，古人所谓至乐通天地，变四时，又曰安国家、治人民，莫若乎五音，岂不信欤（关关嘤嘤，春鸟声也；肃肃雍雍，秋雁声也；巍巍汤汤，山水声也）！"

又曰："古人之论琴声有经，有纬，有从，宫商角徵羽文武以上为经声也，黄锺及大吕闰晖以上十三声为纬声也。风雅声、阴阳声、武成声、吟咏声、谈话声、姑息声、五音声、五调声、长乐声、胡笳声、止息声、吴声、蜀声、齐声、楚声、度弦摘声、蹙臑抑扬声、调弦龊掠声、长弹掉搦声、楚清侧声、雅质侧声、鷁扶轮指声、宛美清声、高望远侧声、凡此二十四声为从声也。右七弦为正，十三晖为副，正副相应，一弦合十五种升降同为九十一声，琴含太虚，一气运九十种声，如此，其变亦巳尽矣。至於取声之法，又有本有汎，有散有未，有剔有栎，有擘有绰，有璅有龊，有伦以总之，诚去四清二变，以谐音律，则琴音调而天下治矣（左指按弦，因指打声振动左指令著面，右指击弦，隐隐如雷，是木声也。左微按弦，右手击弦，泠泠然轻清，是汎声也。左指不按不击弦，锵锵然如钟铎，是散声。左指按弦，右指打声，抑蹙向前後，令声下惆怅，是散声。右指向下末二三弦，左指不著，是末声。右指向上剔一弦，是剔声也。右食指第一横文向上，蹙栎二三弦毕举，其食指合势望天，是栎声也。右指南上擘一弦，是擘声也。右指向下反剔一弦，为绰声也。右指掐食指，第二横文上向下击下弦，从宽至急，可十馀声，为璅声也。右两指各按一弦，齐声打，为龊声。右两指伦次共一弦，为伦声也）。"

《乐书　琴曲》曰："众乐，琴之臣妾也；《广陵》，曲之师长也。古琴曲有歌诗五篇，操二篇，引九篇。其歌诗：一曰《鹿鸣》，周大臣伤时在位而作也；二曰《伐檀》，魏国女闵伤怨旷而作也；三曰《驺虞》，召国女伤失嘉会而作也；四曰《鹊巢》，召国男悦贞女而作也；五曰《白驹》，衰世失朋友而作也。其操十有二：一曰《将归》，孔子之赵，闻杀窦犊鸣而作也；二曰《猗兰》，孔子伤不逢时而作也；三曰《龟山》，孔子因季桓受齐女乐而作也；四曰《越裳》，周公为其重译来享而作也；五曰《拘幽》，文王拘於羑里而作也；六曰《岐山》，周人为太王而作也；七曰《履霜》，尹吉父子伯奇伤无罪而作也；八曰《雉朝飞》，牧犊子感双雉而作也；九曰《别鹤》，商陵牧子伤父母夺志而作也；十曰《残形》，曾子梦狸而作也；十一曰《水仙》，伯牙为仙舞而作也；十二曰《怀陵》，伯牙为子期而作也。其引：一曰《列女》，楚樊姬所作也；二曰《伯姬》，鲁伯姬所作也；三曰《贞女》，鲁漆室女所作也；四曰《思归》，卫女所作也；五曰《霹雳》，楚商梁遇风两而作也；六曰《走马》，樗里牧恭为感天马而作也；七曰《箜篌》，樗里高所作也；八曰《琴引》，秦屠门高所作也；九曰《楚引》，楚龙邱子高所作也。自馀歌诗操引，不可胜纪，要其大致，亦不出乎此。然以诗推之，《鹿鸣》之宴群臣，《伐檀》之剌贪鄙，《驺虞》之美王道成，《鹊巢》之美夫人之德，《白驹》剌宣王之不用贤，与是说不类矣。岂好事者妄取其名而诡为之说哉？"

又曰："昔人论琴弄、吟、引亦多矣，有以孔子撰之者，《获麟》、《将归》、《畏匡》厄陈之类也；有以伯牙制之者，《望仙》、《怀陵》、《流水》、《流泉》之类也；有以嵇康为之者，《长清》、《短清》、《长侧》、《短侧》之类也；有以刘琨为之者，《登陇》、《望秦》、《竹吟风》、《哀松露》、《悲汉月》是也；《胡笳五弄》，赵师所修；有以明君为之者，《平调》、《清调》、《瑟调》、《蜀调》、《胡笳》、《吴兴杜琼》是也。然观琴调掠引，有宫引、商引、角引、徵引、羽引；平调引有林宫、林商、林角、林徵、林羽。是琴音之用，不出五声而已。後世兼以二变四清定弦数多寡，其为智亦疏矣。"

蕃瑟（四弦）雅瑟（二十五弦）《三礼图》："雅瑟长八尺一寸，广二尺八寸，二十三弦，其常用者十九弦，其馀四弦谓之蕃，蕃之为言羸也。"古者大瑟谓之洒，长八尺一寸，广一尺八寸，二十七弦，其制与雅瑟大同而小异，岂时异之制欤！

十九弦瑟　二十七弦瑟　黄锺瑟　《易　通卦验》："冬至日使八能之士鼓黄锺之瑟，用槐八尺一寸为之。夏至日用桑五尺七寸为之，"失古人用桐之意矣。

平清瑟　隋何妥好音律，留意管弦，文帝令定锺律，於是作平清瑟三调声。宋朝雅乐，作大吕黄锺二均声，至妥始奏专用黄锺。诏下公卿议，从之。

静瑟　王子年《拾遗录》曰："古之圆山，有林木焉。疾风震地，而林木不动。以其木为瑟，故曰静瑟也。"

宝瑟　昔卢迈有宝瑟，各直数十万，有寒玉、石磬、响泉、和志之号。由此观之，非特琴为然，虽瑟之宝者，亦不嫌其同名矣。

太一乐　太一之制，十二弦，六隔大抵与琴相类，合散声十二，隔声七十二，弦散声应律吕，以隔声旋相为宫，含八十四调，唐开元中，司马縚所进者也。後世雅乐宫县内用之，然亦溺於七音之失矣。

天宝乐　天宝乐，形类石幢，其弦十四而设柱，黄锺一均，足正倍七声，移柱作调以应律，天宝中，任偃所进也。舞者亦执焉。

绕梁　绕梁之制，大致与箜篌相似。宋武帝大明中，沈怀远被徙广州为之也。怀远亡，其器亦绝矣。

双凤琵琶　唐天宝中，宦者白秀正使西蜀回，献双凤琵琶，以逻逤檀为槽，温润辉光，隐若圭璧，有金缕红文，蹙成双凤。贵妃每自奏於梨园，音韵凄清，飘如雲外，殆不类人间。诸王贵主，竞为贵妃琵琶弟子。

金缕琵琶（银柱，金缕柄）　南齐褚渊善弹琵琶，武帝时在东宫赐之金缕柄银柱琵琶（高帝曲宴群臣，俾各效伎能。渊弹琵琶，王僧虔弹琴，沈文李歌《子夜》，张恭儿舞，王恭则拍张，王俭曰：臣无所解，唯知诵书，因跪前诵相如《封禅书》）

直颈琵琶　曲颈琵琶　唐乐有大小琵琶之制，今教坊所用乃其曲颈者，非直颈也。《梁史》称侯景之乱，使大乐令彭隽赉曲颈琵琶就简文帝饮，则南朝无是制明矣。

大忽雷琵琶　小忽雷琵琵　唐文宗朝，内库有琵琶二，号大忽雷、小忽雷。时有内弟子郑中丞常弹小忽雷，遇时头脱，逸崇仁坊赵家修治，適遭训、注之乱，人莫知者。已而，中丞身殁，权相旧吏梁厚本赂乐匠，得赵家所修治器，每至夜分，轻弹。後遇良辰，饮於花下，酒酣，弹数曲，有黄门过而听之，曰："此郑中丞琵琶声也。"翌日，达上听，文帝惊喜，遣中使召之，赦厚本罪，别加锡赉。咸通中，有米和郎、田从道尤善此艺。顾况有忽雷儿之歌，盖生於此。

阮咸琵琵　阮咸五弦，此秦琵琶，而颈长过之，列十二柱焉。唐武后时，蒯明於古冢得铜琵琶，晋阮咸所造也。元亨中，命工以木为之，声甚清彻，颇类竹林七贤图所造旧器，因以阮咸名之，亦以其善弹故也。宋朝太宗旧制，四弦上加一弦，散吕五音（吕弦之调有数法，大弦为宫，是正声，或为下徵，或为下羽），院类琴，有浊、中、清三倍声。上隔四柱，浊声也，应琴下晖；中隔四柱，中声也，类琴中晖；下晖下隔四柱，清声也，类琴上晖。今太常乐工俗谱，按中隔第一弦（第一柱下按黄锺，第二柱下按大吕）、第二弦（第一柱上按太簇，第一柱下按夹锺，第二柱上按姑洗，第三柱下按仲吕）、第三弦（第一柱上按蕤宾，第一柱下按林锺，第二柱上按夷则，第三柱下按南吕）、第四弦（第一柱下按无射）、第五弦（第一柱下按应锺，第二柱是黄锺清，三柱是大吕清，第四柱是太蔟清，所有夹锺清在下隔也）。凡此本应五音，非有浊、中、清之别也。今诚去四清声以合五音，则舜琴亦不是过也。

雲和琵琶　雲和琵琶如筝，用十二弦施柱弹之，足黄锺一均而倍六声，其首为雲象，因以名之，非《周官》雲和琴瑟之制也。晋嵇康曰，平和之人，听筝笛琵琶则形躁而志越，闻琴瑟则体静而心闲，信乎琵琶不如琴瑟远矣。唐贞观末，有裴神符者，妙解琵琶，惟作《圣蛮奴》、《大凤》、《倾柸乐》三曲，声度清美。太宗深爱之，然亦世俗之乐也。

二弦琵琶（四隔一孤柱）　《释名》曰："推手前曰琵，引手却曰琶。"二弦形如琵琶，四隔一孤柱，合散声隔八柱，声总十声，得声生於日之数也。

六弦琵琶　六弦之器，状如琵琶而长，四隔孤柱一，合散声六、隔声二十四、柱声一，总三十一声，隔调唐律。唐天宝中史盛所作也。

七弦琵琶　七弦之制，形类阮咸，而旁有少缺，近取便身也。弦十三隔，孤柱一，合散声七、隔声九十一、柱声一，总九十九声。唐开元中郑喜子所进也。

八弦琵琶　北齐李搔、李德忱素善音律，因采诸声，别造一器号曰八弦，时人称其思理。

五弦筝　十二弦筝　十三弦筝　《风俗通》曰"筝五弦，筑身而瑟弦，并凉州筝形如瑟"是也。京房制五音准如瑟十三弦，实乃筝也。阮瑀曰：身长六尺，应律数也；弦有十二，四时度也；柱高三寸，三才具也；二手动，应日月务也。故清者感天，浊者感地。而唐唯清乐筝十二。弹之，为鹿骨爪，长寸馀，代指，他皆十三弦。今教坊无十二弦者，不知五弦合乎五音，十二弦合乎十二律，而十三弦其一以象闰也。

宋朝用十三弦筝。第一弦为黄锺中声，设柱并同瑟法，然非雅部乐也（十二中声：一弦黄锺清声，二弦大吕，三弦太蔟，四弦夹锺，五弦姑洗，六弦仲吕，七弦蕤宾，八弦林锺，九弦夷则，十弦南吕，十一弦无射，十二弦应锺。十三弦黄锺清声）。

银装筝　宋何承天幼好律历之学，尤善弹筝，文帝赐之银装筝一。

雲和筝　唐清乐部有雲和筝，盖其首象雲，与雲和琵琶之制同。于顿尝令客弹琴，其嫂听而叹曰："三分之中，一分筝声。"亦可谓知音矣。

鹿爪筝　梁羊偘素善音律，自造采莲歌，颇有新致，伎妾列侍，穷极奢靡。有弹筝陆大喜者，著鹿骨爪，长七寸，古之善筝者不独此也。郝孛、谢常、桓伊、何承天之於晋，辛宣仲之於宋，皆世所谓善筝者也。其得妙趣遗音者，特雍门周而止耳。故时人谓之雍门周能使喜者堕泪，戚者起舞焉。

轧筝　唐有轧筝，以片竹润其端而轧之，因取名焉。

鼓筝　《说文》曰："筝，鼓弦筑身乐也。"《英雄记》述袁绍使鼓筝於帐中，《敦煌实录》述索承宗、伯夷成善鼓筝。又张华令郝生鼓筝，《史记》："李斯曰，弹筝而歌者，真秦之声。"《晋书》曰："桓伊抚筝而歌。"由此观之，筝之为乐，真秦声也。古人非特鼓而弹之，亦抚而歌之者矣。昔魏文帝曰："斩泗滨之梓以为筝。"则梓之为木，非特以为琴瑟，亦用之为筝者矣。凡此非君子常御之乐。魏之游楚常携以自随，君子不取也。

击筑　筑之为器，大抵类筝，其颈细，其肩圆，以竹鼓之如击琴。然又有形如颂琴，施十三弦，身长四尺二寸，颈长三寸，围四寸五分，首长七寸五分，阔六寸五分，品声按柱，左手振之，右手以竹尺击之，随调应律焉。高渐离击之於燕，汉高祖击之於沛，而戚夫人亦善焉。至唐置於雅部，长四尺五寸，折九尺之半为法，是不知特世俗之乐，非雅乐之音也。宋朝沿袭唐制，设柱同筝法，第一弦黄锺正声（次第十二，正声全），第十二弦黄锺清声。筝以指弹，筑以著击，大同小异。其按习并依锺律弹击之法，降之於俗部可也。

乐准　西汉京房性好锺律，知音声，作准器，其状如瑟，长丈而有十三弦，隐几间九尺，应黄锺之律九寸，其中一弦，下有书分寸，为六十律清浊之节，实乃筝也。汉史官侯部用之。唐元和以後，律家莫能为者。後魏陈仲儒颇闲乐事，请依京房立准以调八音，是不知京氏之术得诸小黄门令焦延寿而已，非圣王之制也。








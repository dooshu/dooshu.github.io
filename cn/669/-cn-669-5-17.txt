17　司徒掌教不言財　司馬掌政不言兵　井田封建足食足兵


司徒掌教不言財，司馬掌政不言兵，鄉遂、九畿，兵財在其中。井田、封建，足食足兵之本也。周官之法不行，無善教善政，於是憂財用、畏夷狄矣。

【全云】古人原不言理財，本常賦而範以定式故也。大學言「生財」，以賦式之禮壞也。古人原不言治兵，農即兵也。論語言「足兵」，孟子言「制梃以撻秦、楚之堅甲利兵」，以軍禮壞也。

【元圻案】王與之周禮訂義二十六引陳君舉曰：「地官掌教。所謂教官者，師氏、保氏、司諫、訓人、司教、鼓人，不過六七而已。謂之教典，何也？先王教民自經界始，八八爲井，五五爲軍，市有奠居，里有聯比，無非習民於正，而寓之於道德之意，俾之分定而慮不易，事同而心臧，生厚而德優，易直而敦龐，以服從上令，是爲教典。」吕伯恭曰：「生養便是教。既富能教，資富能訓，使他衣食足，各保其生，方教以君臣父子夫婦長幼之義。」又四十七引孫偉夫曰：「夏官不曰掌邦兵，而曰掌邦政，政修則兵可不試。」陳及之曰：「班固漢志謂天子畿方千里，提封百萬井，定出賦六十四萬井，兵車萬乘。一井之田，八家耕之，統計六十四萬井之田，爲五百一十二萬夫，耕者五百一十二萬家。以此夫家之衆而供萬乘之賦，蓋七家賦一兵，則是甸出七十五人，亦七家賦一兵，如司馬法之言，列國之賦皆同此數。」






◇奏蕃贡非要须者不受

臣闻昔者明王之以德治天下，莫不重粟帛轻金宝。然粟帛安国育民之方，金玉是虚华损德之物，故先王深观古今，去诸奢侈。服御尚质，不贵雕镂，所珍在素，不务奇绮。（《北史》作「奇采」。）至乃以纸绢为帐，铜铁为辔勒。训朝廷以节俭，示百姓以忧务。（《北史》作「忧矜」。）日夜孜孜，小大必慎。轻贱珠玑，示其无设，府藏之金，裁给而已，更不买积，以费国资。逮景明之初，承升平之业，四疆清晏，远迩来同，于是蕃贡继路，商贾交入，诸所献贸，倍多于常。虽加以节约，犹岁损万计，珍货常有馀，国用恒不足。若不裁其分限，便恐无以支岁。自今非为要须者，请皆不受。（《魏书·邢峦传》。世宗初，峦奏。）


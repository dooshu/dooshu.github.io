○震山岩记

宜春郡东五里有山，望之正若冠冕，同麓而异峰。四首相属，两仰成形。况在东方，如画震卦。郡人名之曰：呼岗。意者亦谓其若长幼相呼，同在一处。其义不显，予无取焉。其西北有石室，临游溪之，邑人彭先生尝钓此岩下。先生讳构云，善黄老言。宝应中，诏以玉帛召先生不至。时太守命其乡曰徵君乡，岩曰徵君钓台。咸通七年，予罢新安守，以俸钱易负郭二顷，在震山之西，又得枫树之林於溪南。日与郡守高公游其下。公名厚，衣缨之茂士也。为政严简，民悉安之，咸瞻仰之。而以震山易呼冈之名白公。公喜，命刊其事於岩下。予既得西林，而罗鸟兔，挟弹走马於其间，亦请命其林曰卢氏弋林，以对其东彭氏钓渚也。因谓高公，使郡人无得樵渔於是。林之檀栾杉桧，不日丰茂，以冠於郡。主帅高公因戒吏以丹书贻卢氏，使西畴之人世世掌之。时郡民相率言曰：“二剌史俱好事者，吾侪幸寓目焉。”遂以刊之。是岁景戌十一月二十三日谨记。


放生


天下有绝不可解之事，而人咸趋赴之而不疑者，放生局是也。大若牛马，小至鸡犬，皆可送至局中豢养之。此等乃谓之善事，夫亦可谓愚不可及矣。吾曾默计此等放生局，将来必养成禽兽逼人而后已。客座中偶谈及此事，吾又忽作奇想：欲捕蜰虫数千百万，送至彼局中放生。此固明明物命也，吾不知局中人将何以教我？

同治末叶，南海冯竹儒观察任上海道时，拈香城隍庙，见庙廊系一羊，仅具三足，必纵而后能行。群儿围而戏之，或投以石，或故牵之，强使行。观察怜其肢体之不全也，嘱人饲之，使终其天年。人乃慑于观察公之意旨，创为放生局之说，广募捐款，筑室于南门外，使人典守之。自是遂多以牲畜送局中放生者，殊无谓也。虽然，犹有说焉。使若牛若马等畜，彼为我供奔走、司耕耨者有年，今老而惫矣，杀之则不忍，留之则无用，送置局中，待其自毙，此犹可说也。而迷信之徒，动以病故，遂愿放生。病愈，则购一鸡，或一鹅，送局中，而以羊为最多。于是孳生不已。每经西门外，见有于义冢之上放羊者，问之，则放生局之物也。夫义冢所在地，向有放牧之禁，独于放生局之羊，乃得享此权利，毋亦贱人贵畜也欤？曰“必养成禽兽逼人而后已”，非虐谑过虑也。






张布政绅八首

【题画（二首）】

高树漏疏雨，滴沥下银塘。

美人卷帘坐，银鸭自添香。

风吹绿荷叶，正见宿鸳鸯。

闲门绿树老，华池芳草生。

偶随蝴蝶起，独自下阶行。

何处垂杨院，春风骄马鸣。

【湖中玩月】

银波千顷照神州，此夕人间别是秋。

地与楼台相上下，天随星斗共沉浮。

一尘不向空中住，万象都于物外求。

醉吸清华游碧落，更于何处觅瀛洲？

【送勤上人归灵鹫山】

灵鹫禅房我所思，可堪春晚送勤师。

乱山啼鸟烟霞里，一路落花风雨时。

定有猿看窗外果，应知苔护壁间诗。

门前有径通三竺，欲向中天采石芝。

【题江岫图】

乌衣巷里东风老，蝴蝶飞来满芳草。

美人春梦隔天涯，十二巫山眉不扫。

巫山巫峡江水新，烟波渺渺江南春。

鸳鸯不识横塘路，鹦鹉窗间呼向人。

青绫谁共官曹宿，雪楮云毫吮晴绿。

太常春瓮碧霞沉，六曲屏风对银烛。

【游冶城山】

瑶草秋深石磴长，半空岚气湿衣裳。

江山佳处一亭古，风雨来时四座凉。

阴洞水腥龙蜕骨，仙岩云暖麝生香。

道人好护新松树，长见清阴覆御床。

【送人赴安庆幕僚】

舒州城在大江边，我昔过之曾系船。

年丰米谷上街贱，日落鱼虾入市鲜。

山起正当官署北，潮来直到驿楼前。

知君此去红莲幕，民讼无多但昼眠。

【高陵篇（并序）】

（卢君公武所著《孙王墓辨，考据详审，与蔡正甫《燕王墓辨同。继又作诗吊古，合古今诗文及和之者叙次辨。后成一编以示予，可谓好古也矣。余雅好论辨，古今为同，赋诗一首。）

道旁鬼镞飞神丛，狂客贼我人中龙。

有儿十七心胆雄，意气奄有江之东。

脐然未熄炎精委，四海英雄为时起。

十年血战不成功，破面安能作天子。

盘盘门外野水滨，可怜高冢埋麒麟。

髑髅饮恨尚不朽，死骨肯作曹瞒臣。

墓旁春草年年碧，黄金握臂人耕出。

姓名幸尔人不知，却怪中平一方石。

君不见吴王帐下越王舞，汉王成功楚王虏。

英雄千载欲何为，尽作北邙山下土。

又不见秦王治葬骊山宫，玉凫金雁俱成空。

武皇求仙东海上，茂陵石马嘶秋风。

与君下马高陵路，落日高城忽如堵。

阖闾坏冢在城边，何须重叹孙王墓。


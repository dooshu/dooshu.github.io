○代河南裴尹谢墨敕赐衣物表

臣某言：今月日，进瓷器官某郎行河南尹巩县主簿蒋清还，优奉墨敕，仍赐臣衣一副，瑞锦一端。恩垂北阙，荣照东园，捧戴殊私，载兢载惕，臣某中谢。伏惟开元天宝圣文神武应道皇帝陛下兼上圣之姿，运大明之照，雨露万国，陶甄百灵。履无为而抚域中，躬自然而化天下，犹复勤劳睿念，奉宗祧，以亿兆为心，慈俭为宝。臣曲延休盼，叨据天官，上报无阶，致身惟。任土修贡，臣子率由之礼；自天降，君父非常之恩。宸翰昭回，圣慈稠叠，宁期水土之浅，上简乾坤之心，天下幸甚！复淳风於大古，小俭德於前王。特垂悬象之明，俯赐名臣之服，恩铭骨髓，泽被宗门，不胜庆幸。且重锦之赐，取贵春秋；解衣之赏，见高汉代。服以宫中之制，耀其机上之文，潢潦献微，邱山报重。又臣所进新米，特奉手诏，更闻丰岁，知万国之至和；式洁秋尝，明一人之孝理。无任手足蹈舞之至。


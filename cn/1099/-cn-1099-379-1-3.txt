○題為酌議軍餘丁差等事 【 軍餘差丁】

據江西布政司清軍右布政使宋應昌、呈奉臣等會案、照得衛所為地方之守禦、軍餘皆　朝廷之赤子、文武官僚職掌雖殊、軍民休戚、痌瘝則一、近見有司之於百姓。心存奉公而類多優恤。衛所官之於軍丁。志在營私而類多朘削。既有正軍以聽差操。又有餘丁以供役使。勤收空月。富者竭其脂膏。強占私家。貧者瘁其筋力。士農盡奪其本業、妻子悉屬其奴僕、以致迯亡繁眾、行伍空虛、一衛額軍止五千餘南昌何以及萬即如南昌一衛　國初額軍萬餘、迄今止存三千五百、則他可知也、夫今不為議處、將來之疲困、殆有不可勝言者矣、議將該衛城屯餘丁、比照鄖陽滇南事例、悉照民戶、見行條鞭徵銀僱募、在各軍無終歲拘役之擾。在各官有額設僱役之銀。勞逸適均。官軍兩便。且編派之區畫詳盡、條款之開載分明、擬合再議、以甦疲累等因到臣。據此案照、先該臣等奉　命撫按江藩入境以來、思所以奉揚　皇上恤軍愛民德意、凡可為其興利除害、以令受一分之賜者、便宜次第舉行、罔敢後時、所有軍衛條鞭之法、誠為革弊甦困之方、中間慎始慮終、區晝詳盡、舉而行之、實為官軍兩便、遽以顧忌寢格、殊為可惜、臣隨會同廵按江西監察御史孫旬、案行該道、再加會議去後今據前因、該臣等會看得衛所武弁、承遠祖之功勳、竊　清朝之祿位、一籌未展、既安享章綬之榮、方寸有知、當勉圖涓埃之報、夫何纔濫貂續、即肆狼貪、假耳目於奴僕、恣魚肉於軍人、或侵奪屯田、而冐其糧餉、或濫役軍丁、而勒其錙銖、甚有二官而包占數十卒、宴會酒席、坐之軍吏、祭祀儀品、派之餘丁、凌虐迨于妻孥、驅使及于童稚、商不得行貨、農不得服耕、學藝者令其赴工、習讀者強其去業由祖及孫、世屬其奴隸、自少至老、日伺其門庭、富者盡財、貧者竭力、以故流竄死亡、不啻過半、葢緣軍屬武職、役占之例雖嚴、經制之法未備則其虐害之弊、在在不免、微獨南昌一衛巳也、但該衛地附省會、事體倍於繁難、軍士疲於奔命、所據司道會議、原言?叉南昌一衛餘丁前屯四丁朋一名者各納銀八分零左屯三丁朋一名者納銀一錢一分則一名搃派銀三錢二分九厘欲照民戶及雲南等省軍衛見行條鞭事例、酌丁編差、徵銀招募、銀一輸納。身即空閑私室寧居、軍無拘集之擾、公家服役、官有工僱之銀、委為眾輕易舉、勞逸適均、輿情稱便、經久可行、相應遵例題　請、以慰軍士延頸之望、以廣　皇上優恤之恩、伏乞　敕下兵部、速為題覆、仍行咨劄臣等、轉行各該司道。督行府衛掌印清軍等官、即於萬曆十五年為始、遵照派徵施行、以後每三年聽二司清軍道呈委廉能有司、督同該衛掌印操屯指揮、照例清審一次、成丁者收補、迯故者開除、仍以前定差銀為凖、丁多則逓減。丁少則逓加。遇有正軍迯故。即將本戶見在餘丁頂補。差銀照例除豁。毋得輒行原籍。一槩勾擾。該衛各官、敢有仍前役占、及包納月錢、或額外過徵者、查訪得出、或被告發、定行照例查參、用示懲警、其餘衛所、仍令一體查編、以甦困累、庶法紀畫一、而軍戶凋瘵之孑遺、將遂更生之願矣、

孫太宰奏疏（疏）

孫丕揚


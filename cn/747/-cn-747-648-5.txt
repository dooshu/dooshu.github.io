○授邱纾陈鸿员外郎等制

敕：朝议郎行左补阙上柱国邱纾：谏诤之臣，入言於密勿之际，群下莫得而知。然而政有污崇，由尔之得失也。朝议郎行太常博士上柱国陈鸿：礼秩之官，草仪於朝廷之内，四方之所观听，是以察其事，为见尔之能否矣。以尔纾久於侍从，可以序迁；以尔鸿坚於讨论，可以事举。并命省闼，足谓恩荣，慎乃攸司，无违夙夜。纾可膳部员外郎，鸿可虞部员外郎。


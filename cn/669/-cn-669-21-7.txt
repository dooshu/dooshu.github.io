7　九江地名辨


朱文公謂：「漢之尋陽縣，在江北，今之江州，非古九江地。」其説明矣。然漢柴桑縣屬豫章郡，而莽以豫章郡爲九江，柴桑縣爲九江亭，案：漢書地理志：「豫章郡，高帝置，莽曰九江。柴桑，莽曰九江亭。」則九江之名，其誤久矣。以九江爲洞庭，本於水經，集證：「水經三十五：『江水又東至長沙下嶲縣北，澧水、沅水、資水合東流注之。湘水從南來注之。』注：『凡此諸水，皆注于洞庭之陂。』」〇山海經中山經：「洞庭之山，帝之二女居之，是常遊於江淵。澧、沅之風，交瀟湘之淵，是在九江之間。」而胡、晁、曾氏因之。

【全云】胡旦，晁説之，曾旼。

【元圻案】朱子九江彭蠡辨：「若曰古之九江即今之江州，古之敷淺原即今之德安縣，則漢九江郡本在江北，而今所謂江州者，實武昌郡之柴桑縣。後以江北之尋陽并柴桑而立郡，又自江北徙治江南，故江南得有尋陽之名，後又因尋陽而改爲江州，實非古九江地也。唯國初胡秘監旦、近世晁詹事説之，皆以九江爲洞庭，則其援證皆極精博。而鄭漁仲謂『東匯澤爲彭蠡，東爲北江，入于海』十三字爲衍文，亦爲得之。」〇蔡氏傳曰：「九江，今之洞庭也。水經言九江在長沙下嶲西北，楚地記曰：『巴陵瀟湘之淵，在九江之間。』今岳州巴陵，即楚之巴陵，漢之下嶲也，洞庭正在其西北，則洞庭之爲九江審矣。」






○河上姹女赋（以“阴阳变化，灵而最神”为韵）

坤载灵物，母之者金，禀清英乎元化，耀方色乎少阴。将善利以宏博，岂难得而迥深？河之水配融衍以表性，女之质齐婉洁而为心。无胫而将，无翼而翔。静波空而镜朗，动星骇而珠光。体之则刚柔可易，形之则大小无方。烂其春冰，莫能解之以明庶；炯尔秋露，孰能之以朝阳？以登真者尚其变，我色则为黄为丹，彼神则九炼九转。验此金诀，求诸大化，理契斯伏，可得而长存。致乖而飞，莫知其所舍。乃有志翘鸿宝，心击紫庭。响岑寂，栖真冥。赫珠光之炎上，陶素质之阴灵。苟还丹可以变其骨，非有力所能制其形。飘然将驾夫螭，渺然或觞於瑶池。望三山以增逝，顾九野而兴悲。後天之术兮曾莫勤斯，朝菌之秀兮不其殆而。夫以见索隐，以明推晦。究精理其必然，玩常情以多昧。伊婉女之为美，谅《山经》之所最。且其受制黄牙，可效於物；宁若虚闻绛雪，莫耀於代。是将涉天潢者我道其泽，首路者我清其尘。方乘化以适道，孰知夫所以能神？


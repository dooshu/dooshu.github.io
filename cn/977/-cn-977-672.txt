邵雍　天津感事二十六首

云轻日淡天津暮，风急林疏洛水秋。

独步独吟人莫会，时时鸥鹭下汀洲。

邵雍

邵雍　天津感事二十六首

宠辱事多今不见，兴亡时去止堪哀。

诸观今日长安道。抵暮行人犹往来。

邵雍

邵雍　天津感事二十六首

凤楼深处鏁云烟，一鏁云烟又百年。

痛惜汾阴西祀后，翠华辜负上阳天。

邵雍

邵雍　天津感事二十六首

谁引长河贯洛城，銮舆东去此为轻。

洪涛不服天津束，日夜奔腾作怒声。

邵雍

邵雍　天津感事二十六首

阳乌西去水东流，今古推移几度秋。

四面远山长敛黛，不知终日为谁愁。

邵雍

邵雍　天津感事二十六首

忙忙负乘两何殊，往复由来出此途。

争似不才闲处坐，平时云水绕衣裾。

邵雍

邵雍　天津感事二十六首

人言垂钓辩浮沉，辩著浮沉用意深。

吾耻不为知害性，等闲轻动望鱼心。

邵雍

邵雍　天津感事二十六首

自古别都多隙地，参天乔木乱昏鸦。

荒垣壤堵人耕处，半是前朝卿相家。

邵雍

邵雍　天津感事二十六首

凤凰楼观冷横秋，桥下长波入海流。

千百年来旧朝市，几番人向此经由。

邵雍

邵雍　天津感事二十六首

轮蹄交错未尝停，去若相追来若争。

料得中心无别事，苟非干利即干名。

邵雍

邵雍　天津感事二十六首

烟树尽归秋色里，人家常在水声中。

数行旅雁斜飞去，一簇楼台峭倚空。

邵雍

邵雍　天津感事二十六首

渌水悠悠际碧天，平芜更与远山连。

白发老叟心无事，闲凭栏干看洛川。

邵雍

邵雍　天津感事二十六首

去年桥上凭栏人，今岁桥边骑马身。

桥上桥边不知数，於今但记十三春。

邵雍

邵雍　天津感事二十六首

堤边草色长芊芊，陌上行人自往还。

渌水欲净不得净，春风未放柳条闲。

邵雍

邵雍　天津感事二十六首

水流任急境常静，花落虽频意自闲。

不似世人忙里老，生平未始得开颜。

邵雍

邵雍　天津感事二十六首

溪边闲坐眼慵开，波射长堤势欲摧。

多少水禽文彩好，几番飞去又飞来。

邵雍

邵雍　天津感事二十六首

名利从来本任才，行人不用苦相猜。

壶中日月长多少，闲步天津看往来。

邵雍

邵雍　天津感事二十六首

地势东南一概倾，水流何日得安平。

天津更在急流处，无限高深并此声。

邵雍

邵雍　天津感事二十六首

三千里外名荒服，一百年来号太平。

争似洛川无事客，佑须列土始为荣。

邵雍

邵雍　天津感事二十六首

绕堤杨柳轻风里，隔水楼台细雨中。

酒放半醺重九后，此时情味更无穷。

邵雍

邵雍　天津感事二十六首

着身静处观人事，放意闲中炼物情。

去尽风波存止水，世间何事不能平。

邵雍

邵雍　天津感事二十六首

隋唐而下贵公卿，近世风波走利名。

借问天津桥下水，当时湍急作何声。

邵雍

邵雍　天津感事二十六首

前朝无限贵公卿，后世徒能记姓名。

唯此天津桥下水，古今都作一般声。

邵雍

邵雍　天津感事二十六首

云无一缕干明月，桥有千寻卧渌波。

料得人间无此景，中秋对月兴如何。

邵雍

邵雍　天津感事二十六首

郏鄏城中同德友，凤凰楼下会中秋。

芳樽倒尽人归去，月色波光战未休。

邵雍

邵雍　天津感事二十六首

了生始可言常事，知性方能议大猷。

只此长川无昼夜，为谁驱逼向东流。

邵雍


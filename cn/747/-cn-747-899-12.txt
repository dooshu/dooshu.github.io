○诗序不作於毛公辨

先儒言诗序并小序子夏所作，或曰毛苌所作，明曰非毛苌所作也。何以知之？按《郑风·出其东门》序云：“民人思保其室家。”《经》曰：“缟衣綦巾，聊乐我员。”毛《传》曰：“愿其室家，得相乐也。”据此传意，与序不同，自是又一取义也。何者？以有女如云者，皆男女相弃，不能保其室家，即缟衣綦巾，是作诗者之妻也。既不能保其妻，乃思念之言，愿更得聊且与我为乐也。如此则与序合。今毛以缟衣綦巾为他人之女，愿为室家得与相乐，此与序意相违，故知序非毛作也。此类实繁，不可具举。或曰：“既非毛作，毛为传之时，何不解其序也？”答曰：“以序文明白，无烦解也。”

毛胜

胜，字公敌，晋陵人。仕吴越忠懿王为功德判官。


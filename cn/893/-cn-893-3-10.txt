飞龙引二首





按《乐府诗集》，《飞龙引》乃琴曲歌辞。太白二篇，皆借黄帝上升事为言，乃游仙诗也。



黄帝铸鼎于荆山，炼丹砂，丹砂成黄金，骑龙飞上太清家，[一]云愁海思令人嗟。[二]宫中彩女颜如花，[三]飘然挥手凌紫霞，[四]从风纵体登鸾车。[五]登鸾车，侍轩辕，[六]遨游青天中，其乐不可言。

[一]《史记》：黄帝采首山铜，铸鼎于荆山下，鼎既成，有龙垂胡髯下迎黄帝。黄帝上骑，群臣后宫从上者七十余人，龙乃上去。余小臣不得上，乃悉持龙髯，龙髯拔坠。坠黄帝之弓。百姓仰望黄帝既上天，乃抱其弓与龙髯号，故后世因名其处曰鼎湖，其弓曰乌号。李少君言上曰：祠灶则致物，致物而丹砂可化为黄金，黄金成以为饮食器则益寿，益寿而海中蓬莱仙者乃可见，见之以封禅则不死，黄帝是也。《黄帝九鼎神丹经》：“乘云驾龙，上下太清。”



[二]梁豫章王诗：“云悲海思徒揜抑。”



[三]《抱朴子》：“黄帝以千二百女升天。”鲍照诗：“合神丹，戏紫房。紫房彩女弄明。”宋之问诗：“越女颜如花。”



[四]陆机诗：“轻举乘紫霞。”



[五]曹植《洛神赋》：“忽焉纵体，以遨以嬉。”吕延济注：“纵体，轻举之貌。”《太平御览》：“《尺素诀》曰：太微天帝，登白鸾之车，驾黑羽之凤。”



[六]《史记》：“黄帝者，少典之子，姓公孙，名曰轩辕。有土德之瑞，故号黄帝。”





其二





鼎湖流水清且闲，[一]轩辕去时有弓剑，[二]古人传道留其间。后宫婵娟多花颜，[三]乘鸾飞烟亦不还，骑龙攀天造天关。[四]造天关，闻天语，屯云河车载玉女。[五]载玉女，过紫皇，[六]紫皇乃赐白兔所捣之药方。[七]后天而老凋三光，[八]下视瑶池见王母，蛾眉萧飒如秋霜。[九]

[一]《通典》：弘农郡湖城县，故曰胡，汉武帝更为湖县。有荆山，黄帝铸鼎于荆山，其下曰鼎湖，即此也。《九域志》：陕州陕郡有鼎湖，黄帝采首山之铜，铸鼎于荆山之下，帝升天，因名其地。《史记正义》：《括地志》云：湖水源出虢州湖城县南三十五里夸父山，北流入河，即鼎湖也。闲者，是水止而不动之意。陆机诗：“惠心清且闲。”



[二]《水经注》：黄帝崩，惟弓剑存焉，故世称黄帝仙矣。



[三]《韵会》：“婵娟，美好貌。”



[四]《宋书》：“尧梦攀天而上。”《汉武内传》：上元夫人歌《步玄之曲》，曰：负笈造天关，借问大上家。



[五]《列子》：化人之宫出云雨之上，而不知下之据，望之若屯云焉。此言屯云河车，言车之多若屯云也。《楚辞》：“建日月以为盖兮，载玉女于后车。”《吕氏春秋》：“身好玉女。”高诱注：“玉女，好女也。”仙传多称侍女为玉女，亦是此义，谓其美如玉也。



[六]沈约《郊居赋》：“降紫皇于天阙，延二妃于湘渚。”《太平御览》：《秘要经》曰：太清九宫皆有僚属，其最高者称天皇、紫皇、玉皇。



[七]古《董逃行》：“教敕凡吏受言，采取神药若木端。白兔长跪捣药虾蟆丸，奉上陛下一玉柈，服此药可得神仙。”



[八]《十遗记》：服之得道，后天而老。《初学记》：日月星谓之三辰，亦曰三光。杨齐贤曰：凋三光者，言三光有时凋落，而真身则常存也。



[九]《太平广记》：西王母所居宫室九层，玄室紫翠丹房，左带瑶池，右环翠水。司马相如《大人赋》：吾乃今日睹西王母，皓然白首，戴胜而穴处。所谓“蛾眉萧飒如秋霜”，即白首之意，嫌王母已有衰老之容，以反明轩辕之后天而老也。






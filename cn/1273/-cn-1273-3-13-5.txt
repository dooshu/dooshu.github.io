实父以木棉双鹤歌见寄时约游端未果行次韵寄答







实父[217]以木棉双鹤歌见寄时约游端未果行次韵寄答


牂牁一水走南海，势如扬子江黄河。人生万事聊以自娱耳，黄屋左纛将如何？百年行乐弹指顷，若为楚舞吾楚歌。使君楚人今屈宋，新诗万首珠娘诵。道大君犹老子龙，德衰我愧周侯凤。牂牁江上开红棉，旧游应忆朱明天。江山咫尺成万里，恨不双鹤同蹁跹。翡翠明珠失光彩，昆仑归来众山矮。当代文章几巨公，何人有汝才如海？青霄直上凌丹霞，雄剑干将雌莫耶。刚金百炼柔绕指，登坛说法霏天花。知君独立苍茫处，驾鹤无宾留鹤住。三十六江春水生，冷看春潮自来去。






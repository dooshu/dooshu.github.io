洛阳


洛阳昔陷没，胡马犯潼关。天子初愁思〔一〕，都人惨别颜。清笳去宫阙，翠盖出关山。故老仍流涕，龙髯幸再攀〔二〕。

〔一〕愁思：明皇十七年，羯胡犯阙。上欲迁幸，登兴庆宫花蕚楼。置酒，四顾凄怆，使美人善歌者一人歌《水调》。毕奏，上将去，复留眷眷，因使视楼下，有少年善《水调歌头》者，使之登楼且歌。上闻之，潸然出涕，顾侍者曰：“谁为此词？”曰：“李峤。”上曰：“李峤真才子也。”不待曲终而去。

〔二〕再攀：上皇至自蜀，士庶舞抃路侧曰：“不图今日再见二圣。”






○姚文寿可冠军大将军右监门卫将军知内侍省事制

敕：姚文寿：出入中外，备尝剧职，静以自胜，高而益谦。先皇帝以其忠愿谨信，知书有文，每决务宫中，付以密命，已事而复，终无漏言。朕方藉良能，夺其情礼，起自哀疚，命为监临。和而有常，威而不侮，修身处众，两得其宜。忧服既除，庸功可奖，崇阶厚秩，兼以命之。无忘慎修，用副毗倚。


答福建巡抚耿楚侗言治术


道从入闽，两奉翰教，深悉远情。闽素称难治，赖刘、庞二公先后经理，其俗稍易，然犹未能翕然丕变也。殷之顽民，更三后而后理。闽俗之变，惟凝斋克慎厥始，惺庵克和厥中。来谕，求二公行之已试而尽美者修饰之，其行之虽善而未尽美者调润之。斯公之所以克成厥终也。

人物品流，亦无定论，惟在试之而责其成功。毋徇虚名，毋求高调，则行能别矣。韩信驱市人而用之，卒以成功。赏罚明，信任当其才也。猥辱俯询，敢献狂瞽，唯高明采焉。






○白氏长庆集後序

白氏前著《长庆集》五十卷，元微之为序，《後集》二十卷，自为序。今又《续後集》五卷，自为记。前後七十五卷，诗笔大小凡三千八百四十首。集有五本，一本在庐山东林寺经藏院，一本在苏州南禅寺经藏内，一本在东都胜善寺钵塔院律库楼，一本付侄龟郎，一本付外孙谈阁童，各藏於家，传於後。其日本暹罗诸国及两京人家传写者，不在此记。又有《元白唱和》《因继集》共十七卷，《刘白唱和集》五卷，《洛下游赏宴集》十卷，其文尽在大集内录出，别行於时。若集内无而假名流传者，皆谬为耳。会昌五年夏五月一日，乐天重记。


朱弘昭（冯赟附）


朱弘昭，太原人也。少事明宗为客将，明宗即位，为文思使。与安重诲有隙，故常使于外。董璋为东川节度使，乃以弘昭为副使。西川孟知祥杀其监军李严，弘昭大惧，求还京师，璋不许，遂相猜忌，弘昭益开怀待之不疑，璋颇重其为人。后璋有军事，遣弘昭入朝，弘昭乃免。迁左卫大将军内客省使、宣徽南院使、凤翔节度使。孟知祥反，石敬瑭伐蜀，久无功，明宗遣安重诲督军。是时重诲已有间。重诲至凤翔，弘昭迎谒，礼甚恭，延重诲于家，使其妻妾侍饮食。重诲以弘昭厚己，酒酣，具言蒙天子厚恩，而所以谗间之端，因泣下。弘昭即奏言重诲怨望，又阴遣人驰告敬瑭，使拒重诲。会敬瑭以粮饷不继，遽烧营返军。重诲亦以被谗召还，过凤翔，弘昭闭门不纳，重诲由此得罪死。枢密使范延光尤恶弘昭为人，罢为左武卫上将军、宣徽南院使。久之，为山南东道节度使。是时，明宗已病，而秦王从荣祸起有端，唐诸大臣皆欲引去以避祸。枢密使范延光、赵延寿日夕更见，涕泣求去，明宗怒而不许。延寿使其妻兴平公主入言于中，延光亦因孟汉琼、王淑妃进说，故皆得罢。以弘昭及冯赟代延寿、延光，弘昭入见，辞曰：“臣厮养之才，不足当大任。”明宗叱之曰：“公等皆不欲在吾目前邪？吾养公等安用！”弘昭惶恐，乃视事。

冯赟者，亦太原人也。其父璋，事明宗为阍者。赟为儿时，以通黠为明宗所爱。明宗为节度使，以赟为进奏官。明宗即位，即为客省使、宣徽北院使。历河东忠武节度使、三司使。明宗病甚，大臣稀复进见，而孟汉琼、王淑妃用事，弘昭及赟并掌机务于中，大事皆决此四人。及杀秦王而立愍帝，益自以为功。又其所用多非其人，给事中陈乂，为人险谲，好阴谋，尝事梁张汉杰，又事郭崇韬，两人皆辄败死，弘昭乃引以为枢密直学士，而用其谋。是时，弘昭、赟遣汉琼至魏，召愍帝入立，而留汉琼权知后事。明年正月，汉琼请入朝，弘昭、赟乃议徙成德范延光代汉琼，北京留守石敬瑭代延光，凤翔潞王从珂代敬瑭。三人者皆唐大臣，以汉琼故，轻易其地，又不降制书，第遣使者监其上道，从珂由此遂反。从珂兵已东，愍帝大惧，遣人召弘昭计事。弘昭谓其客穆延晖曰：“上召我急，将罪我也。吾儿妇，君之女也，其以归，无使及祸。”乃拔剑大哭，欲自裁，而家人止之。使者促弘昭入见甚急，弘昭呼曰：“穷至此邪！”乃自投于井以死。安从进闻之，亦杀赟于家，赟母新死，子母弃尸于道，妻子皆见杀。赟有子三岁，其故吏张守素匿之以免。汉高祖即位，赠弘昭尚书令，赟中书令。






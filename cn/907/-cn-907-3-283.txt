▼始归田园

辞秩还故里，永言遂遐心。

岂欲事高鶱，居崇自难任。

清晨问田庐，荒蹊尚能寻。

秋虫语左右，翳翳桑麻深。

别来几何时，旧竹已成林。

父老喜我归，携榼来共斟。

闻知天子圣，欢然散颜襟。

相期毕租税，岁暮同讴吟。

其二

白露芜草木，荒园掩穷秋。

归来一芟理，始觉吾庐幽。

高柳荫巷疏，清川暎门流。

落日望禾黍，离离满西畴。

乍归意自欣，策杖频览游。

名宦诚足贵，猥承惧愆尤。

早退非引年，皇恩未能酬。

相逢勿称隐，不是东陵侯。


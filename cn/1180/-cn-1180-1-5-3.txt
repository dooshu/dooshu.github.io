盘庚下


这是《盘庚》第三篇，记盘庚迁都之后，慰劳戒勉臣民的说话。





盘庚既迁，奠厥攸居，乃正厥位，绥爰有众。

奠，是安定。居，是官民的居止。位，是上下的位序。

史臣叙说：盘庚既迁新邑，鼎建国都，此时臣民居止已定，无复向时荡析离居之患矣。然迁徙初安，经制未备。于是盘庚乃各正其上下尊卑之位，以明相临之分；又慰劳臣民迁徙之劳，以安有众之情焉。





曰：“无戏怠，懋建大命！

戏，是轻侮的意思。怠，是怠惰。大命，是国家之命。

盘庚戒勉臣民说：“尔等臣民，昔固有傲上从康者，今新都既适，纲纪粗定，无得戏侮怠惰如往时之故习，必须尽心勉力，趋事赴功。为臣的各修职业，为民的各务生理，以建立我国家之大命，使之长久安宁可也。”盖迁都一举，乃国家更新之会，故盘庚于既迁之后，警惕而作新之如此。





“今予其敷心腹肾肠，历告尔百姓于朕志，罔罪尔众。尔无共怒，协比谗言予一人。

敷心腹肾肠，是吐露实情的意思。历字，解做尽字。百姓，是庶民与百官族姓，兼臣民说。协，是合同。比，是附和。

盘庚虽已迁都，犹恐臣民勉强顺从，而心怀怨怒，故告之说：“上下之情，常患不能相信。今我敷布心腹肾肠，凡胸中所蕴蓄的，都明白吐露，尽告尔臣民以朕志，使尔等知悉。盖迁都之时，尔众有倡为浮言，说事定之后，加汝罪责者，岂知我已释然于心，不复追究往事、加罪于尔众矣。尔众各宜安心守分，无得共怀疑虑而有怨怒之意、合同附和而加谗谤之说于我一人，则上下相信，人人自安，可以共保国家之业于无穷矣。”





“古我先王，将多于前功，适于山，用降我凶德，嘉绩于朕邦。

古我先王，指成汤说。多，是推广的意思。适，是往，亳都近山，故叫做适于山。降字，解做下字，是除去的意思。凶德，是灾祸。嘉绩，是美功。

盘庚说：“昔我始祖契，建都于亳，既无水患，而有功于民，其后屡迁，前功或几乎坠矣。我先王成汤，将欲推广前人之功，而不使之失坠，故又往居于亳，还归旧都。那时山高土厚，得免河水之灾，除去了国家的凶祸，所以能安居乐业，修政立事，而有嘉美之绩于我国家也。是先王迁都之善如此。”





“今我民用荡析离居，罔有定极。尔谓朕：‘曷震动万民以迁？’肆上帝将复我高祖之德，乱越我家。朕及笃敬，恭承民命，用永地于新邑。

荡，是浮荡。析，是分析。极字，解做止字。乱，是治。越，是及。笃敬，是诚笃恭敬之臣。

盘庚又叙己迁都之意，说道：“今耿都为河水所坏，我民浮荡分析，离散居处，无有定止之期，将陷于凶德而莫之救矣。汝等只说我无故震动万民，而为此必迁之举，不知乃天意之所在耳。盖国家之治乱，实先业之隆替所关。今上帝将复我高祖成汤之德，而治及我国家，故默牖我心，使我与二三笃敬之臣，忠诚体国，能审利害者，相与计议而行，用以敬承汝民垂绝之命，使之舍危就安，以长居于此新邑也。民安，则国治，而祖德于是乎复矣。夫成汤以多前功，而我以复祖德，则迁都之举，岂无故而劳民者哉！”





“肆予冲人，非废厥谋，吊由灵各；非敢违卜，用宏兹贲。

冲人，是盘庚自称。吊字，解做至字。由，是用。灵，是善。宏，是恢扩的意思。贲字，解做大字，指国家大业说。

盘庚慰谕臣民说道：“当初我欲迁都，尝参之人谋，而决之龟卜矣。尔臣民有言不可迁者，我皆不从，非我冲人不恤人言，废其谋而不用也。盖谋不贵于多而贵于善。尔臣民之中，有能审利害之实而以为当迁者，乃是善谋，我则信而从之，确乎不易，乃至用尔众谋之善者耳。这是我至公之心，岂有意于违众哉！然尔众之不肯从迁，亦非敢故违我之吉卜也。盖以为听于神，不若听于民。苟轻易迁徙，动摇人心，则基业岂能安固。故欲我听从民便，待水患之自息，使民安国治，以恢宏此国家之大业耳。这是尔爱国之情，亦岂有意于违卜哉！然则我之心，尔众固宜知之；尔众之情，我亦谅之矣。上下之间，欢然相信，复何疑何惧之有。”





“呜呼！邦伯、师长、百执事之人，尚皆隐哉！

邦伯，是统率诸侯之官。师长，是众官之长。百执事，是大夫以下，凡有职事的官。隐字，解做痛字。

盘庚既慰劳臣民，又以安民之功责望臣下，先叹息说道：“凡我群臣，有任岳牧而为诸侯之统率者，有任公卿而为众官之长者，有各司一职而为百执事者，其人不同，皆辅我以治民者也。今百姓每迁徙之初，生理未复，艰难之状甚可怜悯。尔群臣尚皆恻然隐痛于心哉！诚有隐痛之心，则所以抚恤而安全之者，自不容不尽其职矣。”





“予其懋简相尔，念敬我众。

懋，是勉。简，是择。相，是开导的意思。

盘庚说：“安民之务，知人为先。尔群臣之中，贤否不一，我将勉力简择，委任那爱民的人，罢黜那不爱民的人，用以开导尔等，使各自勉励，修举职业，常以民生为念，而敬慎不忽耳。尔群臣可不体我之德意以致之于民乎？”





“朕不肩好货，敢恭生生。鞠人谋人之保居，叙钦。

肩字，解做任字。敢，是勇。鞠，是抚养。谋，是营谋。鞠人、谋人，都是爱养百姓的意思。叙，是用。钦，是敬。

盘庚承上文说：“凡为臣者，贪好货财，则必聚敛于百姓，是不能念敬我众者也。我决不任用那好货的人。若能勇于敬民，以其生生为念，一心要把百姓每抚养，替百姓每营谋，凡可以保其居止而乐生兴事者，皆为之尽心竭力，是能念敬我众者也。我则叙而用之，予之以爵禄；钦而敬之，优之以礼貌焉。此我之懋勉简择以为民者也。”





“今我既羞告尔于朕志若否，罔有弗钦。

羞字，解做进字。若，是顺。否，是不顺。

盘庚说：“我所叙用敬礼的人，是顺我意者；我所不任用的人，是不顺我意者。我今既进告尔等以朕志之所在，凡顺意与否者，皆明言之矣。尔等知我意向，当思奉行，毋不敬我所言也。”





“无总于货宝，生生自庸。

总，是聚。庸，是安民之功。

盘庚说：“具乃贝玉，汝群臣尝有此故习矣。我今既不任好货之人，则汝当以此为戒，切勿谋聚货宝，以掊克为能可也。往哉生生，汝群臣既率民以迁矣。我又以敢恭生生望汝，则汝当以此自励，务保爱周恤，使人人各厚其生，以成安民之功可也。如是，则能敬我之命，而不负我懋简相尔之意矣。”





“式敷民德，永肩一心。”

式，是敬。敷，是布。肩，是任。

盘庚于篇终又深望群臣，说道：“不总货宝，惟务民功，此真为民之大德也。但人情多勤于始而怠于终，未有能久而不变者。汝当兢兢业业，以敷布为民之德，自今至于后日，常任此心而不替，则汝之爱民无穷，而民之受惠亦无穷矣。”盘庚戒勉之意，一节严于一节，而终以无穷期之，其惓惓为民之心如此。此所以为有商之贤君也。






○为僧普润辞公封表

僧普润言：伏奉甲寅制书，以普润加荣沐秩，授邑封公。圣恩无涯，将变枯朽；佛法有教，诚愿住持。普润自剃落坏衣，五十馀载，心不见是，口不言俗，因诫证业，凭禅悟理。幸逢皇祚将启，大运有归，皇太子逼畏凶雠，永怀兴复，忧虞之际，始蒙顾问。贫道起广救之悲决必成之策，奉符命之旨，赞无畏之心，今得众生安，群魔消伏，在於法侣，所愿为多，视身本无，何功受禄？天位有德，陛下享之；天讨有罪，太子行之。岂贪天之功，以为己力；卖佛之法，而求身利？必若冒荣背律，返俗违真，亦恐乖陛下崇信之诚，失如来付属之义。凡所称述，诸佛证明，伏惟圣慈，亦垂开领，乞停恩授，以幸法门。无任护戒传道之至愿，谨诣朝堂奉疏陈情以闻。


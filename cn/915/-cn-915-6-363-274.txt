○答孟氏问有祖丧而父亡服



孟氏问曰：“嗣子今为孟使君持重，光禄丧庭便无复主位，于礼云何？”周续之答：“礼无晓然之文，然意谓嗣子宜兼持重正位之丧，岂可阙三年正主邪？”



又问曰：“若嗣子兼持重者，光禄丧次，亲有庐邪？”又答曰：“礼之倚庐在东墙下，盖是寝苫枕之处，非接宾位也。谓寝息之所，宜在亲之殡宫。于光禄丧庭，若宾客馈奠，凡是有事，然後之丧所，已则还庐次。然今代皆以庐为接宾之位，位则二处，从礼之变，亦宜两设也。”



又问：“葬奠之礼，何先何後？”又答：“《礼》云‘父母之丧偕，其葬也先轻而後重，其虞也先重而後轻，其葬服斩。’以例而推，光禄葬及奠虞皆宜先，于情则祖轻，于尊则祖重。”（并《通典》九十七）




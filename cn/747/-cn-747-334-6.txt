○送王侍御赴剑南序

国家既诛邛﹂之游魂，收滇池之陈地，以蛮陬君长未即序，徼外新国，约非甚坚，将欲宣王风、布中典，必候才英矣。监察御史王公，志标劲节，天假异能，秉心而忠义必闻，多方而文武不坠。我中丞鲜于公以功名立破城江南，关启而虏不敢窥，城峻而敌不敢守者，皆倚匡时之策，仗横行之气。不然者，岂有夕舍一尉，旦麾三军，盱衡於不毛之间，决胜於大荒之表？取廷评者浃月，登宪府者周星，绣衣照於江原，风霜扫於剑壁，斯不足畏矣！中朝名雅，向义趋风，饯筵倾诚，翰墨纷瞩。百壶追送，来登董原之野；万岭苍然，更绕华阳之国。予以授简，敢无斯文。


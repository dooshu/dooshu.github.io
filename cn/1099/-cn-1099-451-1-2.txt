○邪謀誤國乞賜昭察以保長治疏 【 昭察邪謀】

臣以愚戇、荷蒙　聖知、起補言路、竊見　皇上有大為之資、而每每推心置腹待臣下、臣下每每懷欺面謾　皇上　皇上恤臣下之私、如恐不及、臣下視　皇上之休戚、如秦越人之視肥瘠、漠不相関、即今倭奴猖獗、勢將內犯、如熊咆虎鬪、近在藩垣之外、而往往泛泛悠悠、苟安目前、甚至造為邪說、沮誤大計、黨護迎合、偷取寵祿而不顧、異日宗社生靈之憂、如侍郎周思敬者、真可痛恨也、臣讀思敬之疏、大槩謂朝鮮之役、為勞敝中國、謬哉此說、無論無識亦且不忠、思敬以為今日之興兵動眾為救朝鮮乎、非救朝鮮也。所以自救也。今日之水輸陸運為煩費乎。非煩費也。所以省費也。臣請詳言之、葢使朝鮮如琉球暹羅等國。遠在海外。則可不救。使倭奴得朝鮮。禍不在於中國。則可不救。又使倭奴得朝鮮。或無大志。亦可不救。又或朝鮮如往時全盛。力能抗倭。亦可不救。又使即不救朝鮮。朝鮮能不折入於倭。亦可不救。乃今皆不然也。葢朝鮮與遼東接壤。乃我臥榻之側也。非若琉球等國。遠在海外。倭得朝鮮以為巢穴。退可以守。進可以寇。中國從此無息肩之期。昔者許儀後曾見告矣。議後預報於萬曆十九年。今其揭具在。言一一騐也。揭言倭奴欲犯中國。借路朝鮮。使朝鮮蚤降倭。則朝鮮不受兵。而中國久被禍。是朝鮮代我受兵。當救乎。不當救乎。果救朝鮮乎。亦自救乎。即今往救。巳為後時。倭飽我飢。我勞倭逸。勝負之數。尚未可知。况孤軍深入、後援不繼、撫臣楊鎬、大將麻貴、寄命虎口、總督邢玠、如坐漏舟、朝鮮君臣、危若朝露、倘思敬之邪說得行、無論朝鮮君臣、勢不能支、必折而降倭、使楊鎬麻貴於危地而弃之、即三四萬東征之軍士陷沒可知也、思敬獨不思及此乎、何其忍於誤國也、如此、臣故曰今日之興兵動眾、非救朝鮮、所以自救也、事有省而實費。有費而實省者。思敬弃朝鮮之說。彼所謂省也。不知弃朝鮮。則與倭為鄰。東當守遼東矣。稍折而東南。則當守登萊矣。稍折而北。則當守天津矣。又折而南則當守淮揚矣。此諸處即朝鮮無恙未嘗不防倭也又當守浙江矣。又當守閩廣矣。處處添兵。處處增餉。省乎費乎。費而僥倖無事也。猶可言也。費而不能保無事也。禍不止於費也。臣不忍言也。故與其守之於沿海。孰守之於海外。與其處處設守。孰若守之於朝鮮一處。與其待朝鮮既失。取而守之。孰若乘其未敝。併力而守之。與其以我守倭。孰若借力朝鮮以守倭。此其費之勞逸多寡。可知也。且　陛下不備寧夏乎。不備甘肅乎。年不惜數百萬守之者。所以防虜也。藉令倭無朝鮮以間之。陛下能宴然無東顧之憂乎。朝鮮為國家不侵不叛之臣。為我捍禦東倭二百餘年於茲。是二百年皆省也。是我二百年不費之寧夏甘肅也。不計大省而徒計暫費。何思敬之闇於計也。大凡事止於興革損益之小故。則當計費若関係國之存亡安危不得言費雖竭天下之全力且為之。所全者大也。臣故曰今日之水輸陸運。非煩費也。所以省費也。夫辨是非利害者、人心所同、豈思敬獨無人心乎、　陛下試召思敬詰之、不救朝鮮、能保朝鮮不折入於倭否、朝鮮折入於倭、能保倭不入犯否、倭寇入犯、能保中國無事否救而中弃之、能保楊鎬麻貴全軍生還否、　陛下赫然以此數語詰問思敬、萬一思敬能保焉、非臣所及、若不能保、則天下之事去矣、大都人臣為國家計利害當平、□易氣、勿黨同、勿求勝、人咸言思敬此疏為掩餙前非而設、果爾非大臣忠於國謀之道、晚宋人唯是議論求勝、禍人國家、及黨碑樹而鐵騎巳渡河矣此最國家大患也、伏望　皇上思導諛之言不可聽、剝床之計不可忽、伏乞敕諭大小臣工同心共濟、一意以防倭為務至於沿海地方撫按、仍當移駐要害、練兵積餉、毋如尋常虗文塞責


◇幽州箴

荡荡平川，惟冀之别。北厄幽都，戎夏交逼。伊昔唐虞，实为平陆。周未荐臻，迫于獯鬻。晋溺其陪，周使不阻。六国擅权，燕赵本都。东限秽貊，羡（《初学记》作「爰」）及东胡。强秦北排，蒙公城疆。大汉初定，介狄之荒。元戎屡征，如风之腾。义兵涉漠，偃我边萌。既定且康，复古虞唐。盛不可不图，衰不可或忘。堤溃蚁穴，器漏箴芒，牧臣司幽，敢告侍旁。（《艺文类聚》六、《初学记》八、《古文苑》。）


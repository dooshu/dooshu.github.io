○沈宛词

国朝词人辈出，然工为南唐五季语者，无若纳兰相国［明珠］子容若侍卫。所著饮水词，於迦陵小长芦二家外，别立一帜。其古今体诗亦温雅。本名成德，乾隆中奉旨改性德。登康熙十二年进士。时相国方贵盛，顾以侍卫用，趋走螭头豹尾间，年未四十，遽亡。後相国被弹罢黜，侍卫之墓木拱矣。往见蒋氏词选录吴兴女史沈御蝉［宛］选梦词，谓是侍卫妾。其菩萨蛮云：“雁书蝶梦都成杳。云窗月户人声悄。记得画楼东。归骢系月中。醒来灯未灭。心事和谁说。只有旧罗裳。偷沾泪两行。”闺中有此姬人，乃诗词中无一语述及，味词意，颇怨抑也。


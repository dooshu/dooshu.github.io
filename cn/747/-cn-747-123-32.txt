○定皮革税敕

累朝已来，用兵不息，至於缮治甲胄，未免配役生灵，取乃民资，助成军器。就中皮革，尤峻科刑，稍犯严条，皆抵极典。乡县以之生事，奸猾得以侵渔。宜立新规，用革前弊。应天下所纳牛皮，令将逐年所纳数，三分内减放二分，其一分於人户苗亩上配定。每秋夏苗共十顷，纳连角牛皮一张，其黄牛纳乾筋四两，水牛半斤。犊皮不在纳限。其皮人户自诣本州送纳，所司不得邀难。所有牛马骡皮筋角，今後官中更不禁断，并许私家供使买卖，只不得将出化外敌境。仍仰关津界首子细觉察捕捉，所犯人必加深罪。其州县先置巡简牛皮节级，及朝廷先降条法，一切停废。其合分擘纳黄牛水牛皮筋处，其闲有未尽事件，委所司取便处分，庶免编民犯禁，且使人户资家，既便公私，用除苛弊。








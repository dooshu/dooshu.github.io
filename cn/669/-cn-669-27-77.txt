77　邵雍西晉吟　姦臣孽女敗國家


康節邵子西晉吟：「有刀難剖公閭腹，無木可梟元海頭。禍在夕陽亭一語〔一〕，上東門嘯浪悠悠。」攷之晉史，賈充納女以壬辰，劉曜陷長安以丙子，相去纔四十五年。姦臣孽女之敗國家，吁，可畏哉！【原注】近世賈妃之册以壬辰，而宋之禍亦以丙子，悲夫！

【閻按】壬辰爲宋理宗紹定五年十二月朔，進才人賈氏爲貴妃，似道之姊也。

【元圻案】賈充傳：「充，字公閭。父逵。任愷進説，請充鎮關中，充自以爲失職。將之鎮，百僚餞于夕陽亭，荀勖私焉。充以憂告，勖曰：『公，國之宰輔，而爲一夫所制，不亦鄙乎！然是行也，辭之實難。獨有結婚太子，不頓駕而自留矣。』充曰：『然。孰可寄懷？』對曰：『勖請行之〔二〕。』俄而侍宴，論太子婚姻事，勖因言充女才質令淑，宜配儲宫。而楊皇后及荀顗亦並稱之。帝納其言。既而皇儲當婚，遂不西行。」〇晉書載記：「劉元海，新興匈奴人，冒頓之後。成都王穎拜元海爲北單于，遂攻寇蒲坂、平陽，皆陷之。元海入都蒲子。永嘉二年，僭即皇帝位。子聰遷懷帝於平陽，從子曜陷長安，愍帝出降。」〇元海，名淵，唐避高祖諱，故稱其字。〇載記石勒傳：「勒，字世龍，上黨武鄉羯人也。年十四，隨邑人行販洛陽，倚嘯上東門，王衍見而奇之。」

〔一〕「語」，元刊本、清嘉慶本作「句」。

〔二〕「對曰勖請行之」，原脱「曰勖」二字，據中華本晉書卷四〇賈充傳補。






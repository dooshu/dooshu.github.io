樊夫人

樊夫人者，刘纲之妻也。纲字伯鸾，仕为上虞令，亦有道术，能檄召鬼神禁制变化之道，亦潜修密证，人莫能知。为理尚清静简易，而政令宣行，民受其惠，无旱漂垫之害，无疫毒鸷暴之伤，岁岁大丰，远近所仰。暇日与夫人较其术用，俱坐堂上，纲作火烧客碓舍从东而起，夫人禁之，火即便灭。庭中两株桃，夫妻各咒一株，使之相斗击，良久，纲所咒者不胜数走出于篱外。纲唾盘中即成鲫鱼，夫人唾盘中成獭，食其鱼。纲与夫人入四明山，路值虎，纲禁之，虎伏不起，适欲往，虎号之，夫人径往其前，虎以面向地，不敢仰视，夫人以绳缚虎，牵归系于床脚下。纲每共试术，事事不胜。将升天，县厅侧先有大皂荚树，纲升树数丈，力能飞举，夫人即平坐床上，冉冉如云气之举，同升天而去。


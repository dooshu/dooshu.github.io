天台晓望





《台州府志》：天台山，在天台县北三里。自神迹石起，至华顶峰皆是，为一邑诸山之总称。按陶弘景《真诰》曰：高一万八千丈，周围八百里，山有八重，四面如一。《十道志》谓其顶对三辰，或曰当牛女之分，上应台宿，故曰天台。《登真隐诀》曰：处五县中央，为余姚、句章、临海、天台、剡县也。顾野王《舆地志》云：天台山，一名桐柏山，众岳之最秀者也。徐灵府记云：天台山，与桐柏接而少异。《神邕山图》又采浮屠氏说，以为阎浮震旦国极东处，或又号灵越。孙绰赋所谓“托灵越以正基”是也。



天台邻四明，[一]华顶高百越。[二]门标赤城霞，[三]楼栖沧岛月。凭高远登览，直下见溟渤。[四]云垂大鹏翻，波动巨鳌没。[五]风潮争汹涌，神怪何翕忽?观奇迹无倪，好道心不歇。攀条摘朱实，[六]服药炼金骨。安得生羽毛?[七]千春卧蓬阙。[八]

[一]《宁波府志》：四明山，在府西南一百五十里，为郡之镇山，由天台发脉向东北行一百三十里，涌为二百八十峰，周围八百余里，绵亘于宁之奉化、慈溪、鄞县，绍之余姚、上虞、嵊县，台之宁海诸境。上有方石，四面有穴如窗，通日月星辰之光，故曰四明山。



[二]华顶峰，在天台县东北六十里，乃天台山第八重最高处，可观日月之出没，东望大海，弥漫无际。



[三]《太平寰宇记》：赤城山，在天台县北六里。孙绰《天台山赋》：“赤城霞起以建标。”李善注：“支遁《天台山铭序》曰：往天台山，当由赤城为道径。孔灵符《会稽记》曰：赤城山，石色皆赤，状似云霞。《天台山图》曰：赤城山，天台之南门也。建标，立物以为表识也。”



[四]溟，渤海也，见七卷注。



[五]大鹏、巨鳌，俱见一卷注。



[六]刘琨诗：“朱实陨劲气。”



[七]王逸《楚辞注》：“人得道，身生羽毛也。”



[八]梁简文帝诗：“千春谁与乐。”王勃诗：“芝廛光分野，蓬阙感规模。”






中秋夜愚楼觞月同赤方伯调阮怀耦长诸子

山寺归来赤日落，江心明月衔官阁。
清秋逸兴共婆娑，画栋朱阑倚寥廓。
屏风侧叠环远山，素练平铺临巨壑。
阁前古木三十围，云来夭矫苍龙飞。
菁葱桂萼含金粟，窈窕莲花坠粉衣。
中宵罗袂如霜雪，银河倒泻天地白。
乌鹊南飞见羽毛，觥筹交错忘主客。
兵荒万事苦伤神，良夜初倾竹叶春。
庾楼滕阁皆偶尔，步兵中散伊何人。
去年此夕客芜关，今年此夕吟萧滩。
漂泊浮生为一叶，同心合坐千秋难。
千秋难，在今夕。
群彦聚东南，高吟响金石。
作歌赠明月，月亦解爱惜。
智愚计较何区区，鲲鹏斥鴳皆拘墟。
老夫今夕百愁无，铸金作楼良不愚。
君不见向平游兴在五岳，那能偃蹇跼蹐一寸地，使我眼前一日无江湖。



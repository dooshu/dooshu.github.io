頍弁

三章，章十二句


首章讲：此燕兄弟亲戚之诗。言：不可解者，亲亲之情；不可废者，亲亲之燕。吾尝究图于离合之间，感于死生之际，而知斯燕之设，不容已者矣。





有頍者弁，实维伊何？

彼弁所以庄首也，今日之与燕者，皆頍然戴弁，而左右之孔偕矣。然是有頍者弁，果伊何乎？





尔酒既旨，尔殽既嘉。岂伊异人？兄弟匪他。

旨，美也。嘉，亦是美。异人，即匪他人之说。况尔酒既旨，尔殽既佳，所以为燕也，则喜异伊人乎？乃兄弟而非他也。





茑与女萝，施于松柏。

茑，寄生草。女萝，是菟丝也。施，延也。然兄弟相亲之意，岂他人所可同哉？诚以茑与女萝，施于松柏，其依附之势，固结而不可解矣。然则我兄弟相须之殷，不亦犹是耶？





未见君子，忧心奕奕。

君子，指兄弟。奕奕，忧心貌。夫兄弟之情，其切如此，是以未见君子之时，以睽违之感，忧心奕奕然而无所薄矣。





既见君子，庶几说怿。

说，亦是悦。今也既见君子，得以叙天伦之乐，则我心之奕奕者，庶几其悦怿焉。盖天亲不可以人为，故聚散之际，而忧喜随之矣。今日之燕，其容以不设也哉？

二章讲同。





有頍者弁，实维何期？尔酒既旨，尔殽既时。岂伊异人？兄弟具来。茑与女萝，施于松上。未见君子，忧心怲怲。既见君子，庶几有臧。

时，新鲜。具来，皆在也。怲怲，忧盛满。臧，善也。

末章讲：





有頍者弁，实维在首。

今日之在燕者，皆頍然戴弁而在首矣。然是有頍者弁，实维在首者，果何人乎？





尔酒既旨，尔殽既阜。岂伊异人？兄弟甥舅。

况尔酒既旨，尔殽既阜，所以为燕也，则岂伊异人乎？乃兄弟甥舅也。





如彼雨雪，先集维霰。

霰，雪子。夫人情每患于会少，为乐恒要于及时。是故雪将雨也，而霰先集，是霰集乃将雪之兆也。亦犹人将死也，而老先至，是老至非将死之征者乎？





死丧无日，无几相见。

无几，不多耳也。然则兄弟为甥舅也，皆老之将至，而死丧之日，相见之时少矣。





乐酒今夕，君子维宴。

君子，指兄弟甥舅。凡我君子，尚其念后会之难期，乐酒今夕，以尽燕乐之欢，可也。不然，雪集于霰之后，虽欲为乐，其可得哉？

夫既叙其情之不容已，又示其乐之不可后，古人之亲亲，其殷勤笃厚之意，有如是夫！






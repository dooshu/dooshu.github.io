送张子服昆弟从任广陵


其一


柔情渺渺木兰舟，楚雨吴云黯未收。
江外蒹葭才子散（一作供远眺），淮南杨柳美人（一作待清）游。
可成枚叟观涛赋，重入萧家文选楼。
颇忆故交愁绝处，应携玉笛自横秋。

其二


矫首轻风送晚潮，碧云江水暗迢迢。
三秋玉藕残红粉，十里珠帘弄紫箫。
无问雷塘生旧恨，有人明月为魂消。
忆君今岁看河鼓，知在扬州第几桥（时近七夕）。





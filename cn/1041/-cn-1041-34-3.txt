鲍輗　重到钱唐

生死双飞正可怜，若为白发上征船。

未应分手江南去，更有春光七十年。

鲍輗

鲍輗　重到钱唐

无赖山光叠叠青，玉鱼金眃早飘零。

冷思禹穴真奇事，千古衣冠托杳冥。

鲍輗

鲍輗　重到钱唐

万家歌舞送浮生，曾有涓埃答太平。

猨鹤虫沙天始定，不须辛苦怨南征。

鲍輗

鲍輗　重到钱唐

闻道深春雪打围，谁怜身上藕丝衣。

莫忧白璧成尘土，解逐南风万里归。

鲍輗

鲍輗　重到钱唐

惟有寒潮不世情，朝朝莫莫过空城。

百年车马阊门外，独被春风草又生。

鲍若虚


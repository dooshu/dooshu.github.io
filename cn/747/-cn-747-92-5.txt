○平孙儒德音

朕以冲眇，嗣守丕图。思我高祖、太宗创业之劳，宪宗、宣宗理平之道，何尝不兢兢业业，旰食宵衣。上冀绍於耿光，次期臻於无事，不懈一日，於兹五年。然近者藩翰未宁，兵戈屡动，复以星辰乖忒，运行斯愆。每推爱物之诚，深轸纳隍之念。销兵罢战，前古之佳猷；宥过涤瑕，当今之令典。将敷霈泽，以遂群伦。淮南、浙西、宣州三道，自孙儒结衅以来，涂炭益甚。井邑多成灰烬，里闾变以邱墟，父母妻孥，不得相保，田园第宅，无以自安。如闻州府急於征徭，官吏切於课绩，徵科（阙）罕有完肤，禁絷狴犴，更无生路。苛纵如此，何以和元气？何以致太平？须示优勤，将（阙）富庶。

共淮南三道管内州县，自大顺二年以前诸色逋悬，并宜放免。自景福元年以后夏秋两税，委长吏斟酌乡县户人厚薄，其有凋残甚处，别议矜放。纵有稍可任持，亦在薄其徵敛，所冀逋逃渐复，封境乂安，不惟减九重之焦劳，抑且显诸侯之风化。又孙儒未平之日，兵力方强，侧近专城，固难支敌，当不免与之来往，时有供须。盖是胁从，岂皆情愿。淮南节度使杨行密，位冠侯藩之右，名兼卿相之崇，自当推厚下之规，修睦邻之好，无乘时以兼微弱，无恃大而结仇雠。应与孙儒踪迹交涉者，并宜免罪，不在究寻，各保封疆，用苏疲瘵。《易》称作解，史载泣辜，庶将罪已之兴，亦冀从人之欲。应京畿及关辅内见禁囚徒，除官曲犯赃及杀人外，并宜递减。敕命分析，限赦文到后三日疏放闻奏。

被褐怀玉，固逸代之奇才；灌园鬻蔬，亦超时之独行。将期致理，岂可遗贤。应天下山林之中，衡泌之际，或悬头刺股，枕石漱流，有志未言，无媒自达者，委所在长吏速以名闻，仍接借入京，委中书门下量才奖用。其乡闾父老八十以上，及鳏寡孤独并瘖聋跛躃者，委所在长吏量加优恤，庶便栖迟。於戏！（阙）天子也，如手足之奉躯，左右上下，动须保持，本或不宁，亦难知济。凡曰股肱，宜体朕意。宣布内外，咸使闻知。


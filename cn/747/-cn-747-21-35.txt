○赐隐士卢鸿一还山制

昔在帝尧，全许由之节；缅维大禹，遂伯成之高。则知天子有所不臣，诸侯有所不友，遯之时义大矣哉！嵩山隐士卢鸿一，抗迹幽远，凝情篆素。隐居以求其志，行义以达其道。云卧林壑，多历年载。传不云乎：“举逸民而天下之人归心焉。”是乃飞书岩穴，备礼徵聘，方伫献替，式宏政理，而矫然不群，确乎难拔。静己以镇其操，洗心以激其流。固辞荣宠，将厚风俗，不降其志，用保厥躬。会稽严陵，未可名屈，太原王霸，终以疾归。宜以谏议大夫放还山林，岁给米百石，绢五十匹，充其药物，仍令州县送至隐所。欲知朝廷得失，具状以闻。


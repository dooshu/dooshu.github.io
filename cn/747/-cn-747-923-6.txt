○乞回赠先父爵位表

臣闻孝道之大，人行所先。故洪覆无言，神女有卷绡之应；厚载至广，江鳞表充膳之徵。斯实感於神，通於天地者矣！

伏惟皇帝陛下，孝道叶天地，圣德符神，齐郡擢灵芝，陵寝降甘露。此陛下孝感之应，故当锡类及物。而臣幸生孝理之代，目视灵应之符，身无横草之功，虚受茅苴之锡。九卿之任，下譬江海；五等之爵，上应星纬。臣崦嵫日迫，泉壤无几。生我父母，竟未答於劬劳；覆我圣恩，实有重於山岳。臣诚则微物，岂能无心？自忝辱朝列，日夜惶惧，生无益於圣代，死实负於康时，而犬马私情，切有所愿。乞以陛下所授爵位，回赠先父，臣上不违陛下孝道之风，下得展臣罔极之念。一遂哀疚，万死为幸。且臣鸡皮鹤，开骸若是，残魂假气，奄忽无时。去冬辞违阙廷，舆疾道路。曲蒙陛下覆养之德，复喜生全，令得重谒紫宸，趣蹑丹地，及兹馀喘，披沥微诚。陛下所假臣厚禄赕钱，乞纳天库，官名封号，以被泉门，则聚族糜躯，合宗隳胆。存亡幸甚，所不敢言。伏愿天慈沛然听许，再生非重，百身靡赎。不胜哀苦悲恳之至，谨诣阙上表以闻。臣诚惶诚恐，死罪死罪。谨言。


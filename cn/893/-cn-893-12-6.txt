赠宣城赵太守悦





赵得宝符盛，[一]山河功业存。三千堂上客，出入拥平原。[二]六国扬清风，英声何喧喧!大贤茂远业，虎竹光南藩。[三]错落千丈松，[四]虬龙盘古根。枝下无俗草，所植唯兰荪。[五]

[一]《史记·赵世家》：简子告诸子曰：“吾藏宝符于常山上，先得者赏。”诸子驰之常山上，求无所得。毋恤还，曰：“已得符矣。”简子曰：“奏之。”毋恤曰：“从常山上临代，代可取也。”简子于是知毋恤贤，以为太子。简子卒，毋恤代立，是为襄子，遂兴兵平代地。



[二]《平原君传》：平原君赵胜者，赵之诸公子也。诸子中胜最贤，喜宾客。宾客盖至者数千人。相赵惠文王及孝成王，三去相，三复位，封于东武城。



[三]虎竹，谓铜虎符、竹使符，汉时郡守分其半与之，详见五卷《塞下曲》注。东方朔《七谏》：闻南藩乐而欲往。王逸注：南国诸侯，为天子藩蔽，故称藩也。此用其字，以称宣城，宣城在南方，故曰南藩。



[四]《世说》：庾子嵩目和峤，森森如千丈松，虽磊砢有节目，施之大厦，有栋梁之用。



[五]沈约诗：“今守馥兰荪。”刘良注：“兰荪，香草也。”诗意以千丈松喻平原君，兰荪喻赵太守。谓英豪之后，其子孙自多俊异也。



忆在南阳时，[一]始承国士恩。[二]公为柱下史，[三]脱绣归田园。伊昔簪白笔，[四]幽都逐游魂。[五]持斧佐三军，[六]霜清天北门。差池宰两邑，[七]鹗立重飞翻。[八]焚香入兰台，[九]起草多芳言。夔、龙一顾重，[十]矫翼凌翔鹓。赤县扬雷声，[十一]强项闻至尊。[十二]惊飙摧秀木，[十三]迹屈道弥敦。[十四]出牧历三郡，所居勐兽奔。[十五]

[一]唐时之南阳郡，即邓州也，属山南东道。



[二]《战国策》：豫让曰：“智伯以国士遇臣，臣故以国士报之。”



[三]《史记》：张苍，秦时为御史，主柱下方书。《索隐》曰：周、秦皆有柱下史，谓御史也。所掌及侍立，恒在殿柱之下。故老聃为周柱下史。《汉书》：苍自秦时为柱下御史。《通典》：侍御史，于周为柱下史，老聃尝为之。秦时，张苍为御史，主柱下方书，亦其任也。



[四]章怀太子《后汉书注》：武帝置绣衣御史。《通典》：魏置御史八人，当大会殿中，御史簪白笔，侧陛而坐。帝问左右：“此何官?何主?”辛毗曰：“此为御史，旧时簪笔以奏不法，当如今者，直备位，但毦笔耳。”



[五]《淮南子》：南至交趾，北至幽都。《汉书》：天兵四临，幽都先加。颜师古注：幽都，北方，谓匈奴。《太平寰宇记》：《晋地道记》曰：幽州，因幽都以为名。《山海经》有幽都之山，今列于北荒矣。郑樵《尔雅注》：幽都，即幽州，在今燕。《北史》：勍寇游魂于北，狡贼负险于南。



[六]《汉书》：武帝末，军旅数发，郡国盗贼群起，绣衣御史暴胜之，使持斧逐捕盗贼，以军兴从事，诛二千石以下。



[七]潘岳诗：“驱役宰两邑，政绩竟无施。”



[八]《埤雅》：“鹗性好峙，故每立更不移处，所谓鹗立，义取诸此。”



[九]《汉书》：御史中丞，在殿中兰台，掌图籍秘书，外督部刺史，内领侍御史。《通典》：御史所居之署，后汉以来谓之御史台，亦谓之兰台寺。



[十]谢朓诗：“平生一顾重。”



[十一]《通典》：大唐县有赤、畿、望、紧、上、中、下七等之差，京都所治为赤县，京之旁邑为畿县，其余则以户口多少、资地美恶为差。胡三省《通鉴注》：唐制，凡置都，其郭下县为赤县，余县为畿县。《通鉴辩误》：唐之西京，以长安、万年为赤县，东都以河南、洛阳为赤县。



[十二]《后汉书》：董宣为洛阳令，时湖阳公主苍头白日杀人，因匿主家，吏不能得。及主出行，而以奴骖乘，宣于夏门亭候之，叱奴下车，因格杀之。主即还宫诉帝，帝使宣叩头谢主。宣不从，强使顿之。宣两手据地，终不肯俯，帝因敕强项令出。《荀子》：天子者，势位至尊，无敌于天下。



[十三]陆机诗：“惊飙褰反信。”李康《运命论》：“木秀于林，风必摧之。”



[十四]陈子昂诗：“清净道弥敦。”



[十五]《后汉书》：刘昆迁弘农太守，先是崤、黾驿道多虎灾，行旅不通。昆为政三年，仁化大行，虎皆负子渡河。庾信诗：“昆阳勐兽奔。”



迁人同卫鹤，谬上懿公轩。[一]自笑东郭履，[二]侧惭狐白温。[三]闲吟步竹石，精义忘朝昏。憔悴成丑士，[四]风云何足论。猕猴骑土牛，[五]羸马夹双辕。愿借羲和景，[六]为人照覆盆。[七]溟海不震荡，何由纵鹏鲲。[八]所期要津日，[九]倜傥假腾鶱。[十]

[一]《左传》：“卫懿公好鹤，鹤有乘轩者。”杜预注：“轩，大夫车也。”孔颖达《正义》：“服虔曰：车有藩曰轩。”



[二]《史记》：东郭先生久待诏公车，贫困饥寒，衣敝，履不完。行雪中，履有上无下，足尽践地，道中人笑之，东郭先生应之曰：“谁能履行雪中，令人视之，其上履也，其履下处乃似人足者乎!”



[三]王微诗：“讵忆无衣苦，但知狐白温。”吕向注：“狐白，谓狐腋之白毛以为裘也。”



[四]陆机诗：“玄冕无丑士。”



[五]《三国志注》：《世语》曰：司马宣王辟州泰，泰频丧考、妣、祖，九年居丧。宣王留缺待之，至三十六日，擢为新城太守。宣王为泰会，使尚书钟繇调泰：“君释褐登宰府，三十六日擢麾盖，守兵马郡，乞儿乘小车，一何驶乎?”泰曰：“诚有此。君，名公之子，少有文采，故守吏职，猕猴骑土牛，又何迟也。”



[六]《广雅》：“日御谓之羲和。”



[七]《抱朴子》：“是责三光不照覆盆之内也。”



[八]《列子》：终发之北有溟海者，天池也。有鱼焉，其广数千里，其长称焉，其名为鲲。有鸟焉，其名为鹏，翼若垂天之云，其体称焉。世岂知有此物哉?大禹行而见之，伯益知而名之，夷坚闻而识之。



[九]《古诗》：“何不策高足，先据要路津。”吕向注：“要路津，谓仕官居要职者，亦如进高足，居于要津，则人出入由之。”



[十]《广韵》：“鶱，飞举貌。”






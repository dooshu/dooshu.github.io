重过何氏五首


问讯东桥竹，将军有报书。倒衣还命驾，高枕乃吾庐。花妥刊作堕莺捎蝶〔一〕，溪喧獭趁鱼。重来休沐地，真作野人居。

〔一〕妥：吴若本注：刊作“堕”，音妥，妥又音堕，关中人谓落为妥。三山老人曰：花妥，即花堕也。《曲礼正义》云：妥，下也。毛苌《诗传》：妥，安坐也。

山雨樽仍在，沙沉榻未移。犬迎曾宿客吴曾《漫录》、顾陶本作犬憎闲宿客，鸦护落巢儿。云薄翠微寺〔一〕，天清《雍录》作寒黄子陂〔二〕。向来幽兴极，步屣一作履，一作屐过东篱。

〔一〕翠微寺：《长安志》：翠微寺在终南山。《会要》：武德八年，造太和宫于终南山。贞观二十一年，改建为翠微宫，包山为苑，自栽木至设幄，九日毕工。元和元年，废为寺，杜诗“云薄翠微寺”，则固已谓之寺矣。杨大年云：“宫在骊山绝顶，太宗上仙于此，后改为寺，寺亦废。”考《长安志》，骊山无翠微宫，大年误也。

〔二〕黄子陂：《水经注》：沈水上承黄子陂于樊川，其地即杜之樊乡也。《长安志》：永安陂，在万年县南二十五里，周七里。《十道志》曰：秦葬皇子，起冢陂北原上，故名皇子陂。隋改永安陂，唐复旧。《游城南记》：龙堂在牛头寺之西，皇子陂又在龙堂之西。《雍录》：杜诗“天寒皇子陂”，或书“皇”为“黄”，误也。

落日平台上，春风啜茗时。石阑斜点一云照笔，桐叶坐题诗。翡翠鸣衣桁，蜻蜓立钓丝。自今幽兴熟一云自逢今日兴，来往亦无期。

颇怪朝参懒〔一〕，应耽野趣长。雨抛金锁甲〔二〕，苔卧绿沉枪〔三〕。手自移蒲柳〔四〕，家才足稻粱。看君用幽意，白日到羲皇。

〔一〕朝参：《右军帖》：吾怪足下朝参少晚，不审有何事情，致使如然也。

〔二〕金锁甲：周益公《诗话》：苻坚使熊邈造金银细铠，金为钱以缧之。蔡琰诗云：“金甲耀日光。”至今谓甲之精细者为锁子甲，言相衔之密也。

〔三〕绿沉枪：《西溪丛语》：《北史》：隋文帝赐张渊绿沉枪甲，兽文具装。《武库赋》曰：绿沉之枪。《续齐谐记》云：王敬伯夜见一女取酒，提一绿沉漆榼。王羲之《笔经》云：有人以绿沉漆竹管及镂管见遗，藏之多年，实可爱玩。恐绿沉以调绿漆之，其色深沉。薛仓注云：精铁。非也。吴曾《漫录》：枪用绿沉饰之，如弩称黄间，以黄为饰。刘劭《赵都赋》曰：其用器则六弓四弩，绿沉黄间。《古乐府》：绿沉明月弦。此弓亦号绿沉也。宋元嘉《起居注》：广州刺史韦郎作绿沉屏风。《六典》：鼓吹工人之服，亦有绿沉。此以绿沉饰器服也。《南史》：任彦升卒，武帝方食西苑绿沉瓜。皮日休《新竹》诗：一架三百本，绿沉森冥冥。皆语其色也。赵德麟误以为竹名，而或以为铁，尤谬也。

〔四〕蒲柳：《古今注》：蒲柳生水边，叶似青杨，一曰蒲杨。

到此应常宿，相留可判年。蹉跎暮容色一作鬓，怅望好林泉。何路一作日沾微禄，归山买薄田。斯游一作终身恐不遂，把酒意茫然。






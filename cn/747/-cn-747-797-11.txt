○论白居易荐徐凝屈张祜

祜元和中作宫体诗，词曲艳发，当时轻薄之流重其才，合噪得誉。及老大，稍窥建安风格。诵乐府录，知作者本意。讲讽怨谲，时与六义相左右。此为才之最也。祜初得名，乃作乐府艳发之词，其不羁之状，往往间见。凝之操履不见於史，然方干学诗於凝，赠之诗曰：“吟得新诗草里论”，戏反其词，谓朴里老也。方干世所谓简古者，且能讥凝，则凝之朴略椎鲁，从可知矣。乐天方以实行求才，荐凝而抑祜，其在当时，理其然也。令狐楚以祜诗三百篇上之，元稹曰：“雕虫小技，或奖激之，恐害风教。”祜在元白时，其誉不甚持重。杜牧之刺池州，祜县老矣，诗益高，名益重。然牧之少年所为，亦近於祜，为祜恨白，理亦有之。余尝谓文章之难，在发源之难也。元白之心，本乎立教，乃寓意於乐府，雍容宛转之词，谓之讽谕，谓之闲适。既持是取大名，时士翕然从之。师其词，失其旨，凡言之浮靡艳丽者，谓之元白体。二子规规攘臂解辩，而习俗既深，牢不可破。非二子之心也，所以发源者非也。可不戒哉？


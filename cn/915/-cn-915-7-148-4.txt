◇若耶山敬法师诔（并序）

夫待物而游，致用生外，道来自我，怀抱以欢。故晦宝停璞，导兼车以出魏，鸾逸云绪，岂增轩以入卫。是以士之傲俗，尚孤其道，幽居之民，无闷高独。吾每宣书，夙流照烂，故已予感咏，身心不足。若乃冲独之韵，少岁已高。绝岭之气，早志能远。初憩驾庐山，年始胜发。缅邈之志，直已千里，乃求剃形就道，忘家入法。时沙门释慧远虽高其甚高，以其尚幼，未之许也。遂乃登绝涧，首太阳，临虚投地之险，以身易志，法师乃奇而纳焉。胄翔华胤，业集素履，劲露未严，先风苦节，同学不胜其劳，若人不改其操。於时经藏始东，肄业华右，遂扣途万里，屡游函洛，定慧相晓，致用日微。罗什既亡，远公沉世。乃还迹塞门，屏居穷岫，其不出意若耶之山者，於兹二十馀年矣。余叔谢病归身，唯风停想，法师乘感来游，积席谈晏，清谢竟言，不别而别。故已默语交达，而动静虚员矣。征士戴，秀调宣简，神居共逸，风理交融，乃倚岫成轩。停林启馆，即此人外。因心会友，西河方浪，东山已贵，风灵既尽，草木馀哀，心之忧矣，泪合无开，呜呼哀哉，乃为诔曰：

在尚上王，歌凤伊洛，逸路翔云，高轩鸣鹤。灵源世流，幽人代作，归来之子，跨古逢运。结辙承风，遵途袭问，纬玉则温，经金斯振。岁学两幼，年盈数始，令德既轩，其秀唯起。锋颖万代，风标千里，情爱相轻，家国如草。达矣哲人，独肆玄宝，总驾七觉，飞鞍八道。三江多静，湛胜庐山，地去万物，迹轨停玄。辽辽清慧，结宇承烟，前驱群有，首路人天。吾生制融，集彼清风，业流善会，情竦妙同。白日春上，素月秋中，方寸无底，六合可穷。卓彼罗什，三界特秀，真俗冠冕，神道领袖。若人对响，承车即辙，沙漠织寒，长风负雪。投袂冰霜，揽裾暮节。谁斯问津，悠焉在哲。庄衿老带，孔思周怀，百时如一，京载独开。匈地既满，愿惟糟魄。移此无生，凄居树席。妙入环中，道出形上。所谓伊人，玄途独亮，智虚于情，照实其相。生住无住，异壤相寻。罗什就古，慧远去今。匠石何运，伯牙罢音，殷忧逃遁，昔还尔心。东岩解迹，削景若耶。早帐风首，春席云阿，流庭结草，复渚含波。月轩东秀，日落西华，情步不辞，寝兴高绝。白云临操，清风练节。经纶五道，提衡六趣。四谛归想，三乘总路，生灭在法，诸行难常。哲人薪尽，旧火移光。白日投晦，中春起霜。呜呼哀哉，昔余九发，早宴清襟，送志非岁，迎韵者心。家贫亲老，耕而弗饱，就檄追欢，身素孤夭，既隔於形，徒通以道。自我徙病，高榭东山。明月途静，白云路间，承松吐啸，风上舒言。咨予载侯，夙居凉峻，伫馆伊人，流心酌韵，如何高期，隔成幽显。五弦丧弄，三觞谁饯。呜呼哀哉，山泉同罢，松竹衰凉，秋朝霜露，寒夜严长。呜呼哀哉，孤猿将思，旅雁声时，广开性品，无情者谁？连台成草，比馆唯悲。存亡既代，物色长衰。呜呼哀哉，苍生失御，万物无归，阴爽就夜，重阳顿晖。呜呼哀哉，伊四望之茫茫，怆予心之悄悄。虽泪至之有端，固忧来其无兆，隐长思以欢悲，谅纵横於言表，呜呼哀哉。（《广弘明集》二十六。）


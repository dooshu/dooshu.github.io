○鄙孝议下篇

人之心也，仁者孝有馀，凶者暴不足。故圣人之制礼，非所以惩其不足，抑亦戒其有馀。由是节之以哀戚，定之以封域，制之以斩衰。仁者之丧，满其哀也，不足於心，而不能有馀於礼。凶者之丧，满其怠也，有馀於心，而不能不足於礼。此由民之心必有嗜欲，必知饥渴，自开辟而至於今，未能改也。鲁人有朝祥而暮歌者，子路笑之。夫子曰：“由，尔责於人，终无已夫？三年之丧，亦已久矣。”又孔子既合葬於防，曰：“吾闻之，古也墓而不坟。今某东西南北之人也，不可以弗识矣。”於是封之，崇四尺。孔子先反，门人後。雨甚至，孔子问焉，曰：“尔来何迟也？”曰：“防墓崩。”孔子不应，三，（以其三言之自以非礼不闻也），孔子泫然流涕曰：“吾闻之，古不修墓。”以三年之丧，天下之通制也。古不修墓，圣人之格言也。以朝祥而暮歌，圣人尚不笑之，以经雨而防墓崩，圣人尚泣而修之，况庐之於其侧，朝夕而哭哉？故合葬於防，孔子先反者，尚修虞事也。今之愚民，既合不掩，谓乎不忍也。既掩不虞，谓乎庐墓也。伤者必过毁，甚者必越礼。上者要天子之旌表，次者受诸侯之褒赏。自汉魏以降，厥风逾甚，愚民蚩蚩。过毁者谓得仪，越礼者谓大孝。奸者凭之以避征徭，伪者扇之以收名誉。所在之州鄙，砻石峨然。问所从来，曰有至孝也。庐墓三年，孝感至瑞，郡守闻於天子，天子为之旌表焉。呜呼！夫古之庐墓，至畜妻子於宅兆之前，其波流弊，至今亵慢焉。有守正者，虽大孝不录，为非者，虽小道必旌。则圣人之制，後何法焉？或曰：“子贡居於夫子墓侧，六年乃去，非庐墓之自耶？”曰：“子贡之罪大矣。口受圣人之言，身违圣人之礼，噫甚矣。夫子曰：‘事师无犯无隐，左右就养亡方。服勤至死，心丧三年。’又曰：‘师吾哭诸寝。’是师之丧也，心丧止於三年，哭泣至於寝室，未有倍其年而哭於墓者，斯子贡之罪也。”今执事者见愚民之有是者，宜责而不贵，鄙而不旌，则民必依礼而行矣。苟若是，则隳教之风息，毁制之道壅。《传》曰：“辛有适伊川，见被而祭於野者。”今之有是被而哭於野者，几何不为戎之於宅兆乎？有心於是道者，得斯说而存之，禁之可也，令之可也。


自巴东舟行经瞿唐峡，登巫山最高峰，晚还题壁





巴东，即归州也，唐时隶山南东道。《方舆胜览》：瞿塘峡在夔州东一里，旧名西陵峡，乃三峡之门。两崖对峙，中贯一江，望之如门。陆放翁《入蜀记》：瞿塘峡，两壁对耸，上入霄汉，其平如削成，视天如匹练。《方舆胜览》：巫峡，在巫山县之西。《水经注》云：杜宇所凿，以通江水。图经云：此山当抗峰岷、峨，偕岭衡岳，凝结翼附，并出青霄，谓之巫山。有十二峰，上有神女庙、阳云台，高百二十丈。



江行几千里，海月十五圆。始经瞿唐峡，遂步巫山巅。巫山高不穷，巴国尽所历。[一]日边攀垂萝，霞外倚穹石。[二]飞步凌绝顶，[三]极目无纤烟。却顾失丹壑，仰观临青天。青天若可扪，[四]银汉去安在?望云知苍梧，记水辨瀛海。[五]周游孤光晚，[六]历览幽意多。积雪照空谷，悲风鸣森柯。归途行欲曛，佳趣尚未歇。江寒早啼猿，松暝已吐月。[七]月色何悠悠，清猿响啾啾。[八]辞山不忍听，挥策还孤舟。

[一]《山海经》：西南有巴国。郭璞注：今“三巴”是。杜元凯《左传注》：巴国，在巴郡江州县。《通典》：巴国，今清化、始宁、咸安、符阳、巴川、南宾、南浦，是其地也。《文献通考》：重庆府，古巴国，谓之“三巴”。



[二]《上林赋》：“触穹石。”张揖注：“穹石，大石也。”



[三]郭璞诗：“翘手攀金梯，飞步登玉阙。”



[四]《后汉书》：“和熹邓皇后尝梦扪天，荡荡正青，若有钟乳状，乃仰嗽饮之。”章怀太子注：“扪，摸也。”



[五]《归藏·启筮》：“有白云出自苍梧，入于大梁。”《史记》：驺衍以为儒者所谓中国者，于天下乃八十一分居其一分耳。中国名曰赤县神州。赤县神州内自有九州，禹之序九州是也，不得为州数。中国外如赤县神州者九，乃所谓九州也。于是有裨海环之，人民禽兽莫能相通，如一区中者，乃为一州。如此者九，乃有大瀛海环其外，天地之际焉。



[六]鲍照诗：“孤光独徘徊。”



[七]吴均诗：“疏峰时吐月。”



[八]任昉《竟陵文宣王行状》：“清猿与壶人争旦。”张铣注：“清猿，谓猿鸣声清也。”《楚辞》：“猿啾啾兮狖夜鸣。”






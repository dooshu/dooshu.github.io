王安石　次韵答陈正叔二首

青衫憔悴北归来，发有霜根面有埃。

群吠我方憎猘子，一鸣谁更识龙媒。

功名落落求难值，日月泇泇去不回。

胜事与身何等近，酒樽诗卷数须开。

王安石

王安石　次韵答陈正叔二首

田宅荒凉去复来，诗书颜发两尘埃。

忘机自许鸥相狎，得祸谁期鹤见媒。

此道未行身有待，古人不见首空回。

何当水石他年住，更把韦编静处开。

王安石


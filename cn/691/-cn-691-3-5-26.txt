◎梁艺圃

黄明经（文贞）曰：建阳梁艺圃，家本素封而好施与，遇人急难，辄赀助之。每年腊底，取数百碎金分为小封，见贫苦人路过者，潜投路旁，欲令拾去。有廉介不苟取者，遂于黑夜阴置其门下，务使穷人普得之而后慰。年六十余，苦无子，谒梦于佛寺，梦一马生二角。及觉，愀然曰："马头生角，其必无之兆乎？"以告友，友曰："马长角，冯字也，姑俟之。"后得子，娶妇，适冯氏女，得五丈夫子，遂开大族。今子孙蕃衍，且贤贵，世其家不替云。


奉赠萧二十使君


昔在严公幕，俱为蜀使臣。艰危参大府，前后间清尘。严再领成都，余复参幕府。起草鸣先路，乘槎动要津。王凫聊暂出，萧雉只相驯〔一〕。终始任安义，荒芜孟母邻。联翩匍匐礼，意气死生亲。严公没后，老母在堂，使君温凊之问，甘脆之礼，名数若己之庭闱焉。太夫人顷逝，丧事又首诸孙主典，抚孤之情，不减骨肉，则胶漆之契可知矣。张老存家事〔二〕，嵇康有故人。食恩惭卤莽，镂骨抱酸辛。巢许山林志，夔龙廊庙珍。鹏图仍矫翼，熊轼且移轮。磊落衣冠地，苍茫土木身。埙篪鸣自合，金石莹逾新。重忆罗江外，同游锦水滨。结欢随过隙，怀旧益沾巾。旷绝含香舍，稽留伏枕辰。停骖双阙早，回雁五湖春。不达长卿病，从来原宪贫。监河受贷粟，一起辙中鳞。

〔一〕萧雉：萧广济《孝子传》：萧芝至孝，除尚书郎。有雉数十头，饮啄宿止，当上直，送至岐路，下直入门，飞鸣车侧。

〔二〕张老：《晋语》：赵文子冠见张老而语之。张老曰：“善矣，物备矣，志在子。”注：张老，晋大夫张孟。






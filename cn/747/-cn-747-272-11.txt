○王去荣不宜赦罪议

法者天地大典，帝王犹不敢擅杀，而小人得擅杀，是臣下之权过於人主也。去荣既杀人不死，则军中凡有伎能者，亦自谓无忧，所在暴横，为郡县者，不亦难乎？陛下为天下主，爱无亲疏，得一去荣而失万姓，何利之有？於律：杀本县令，列於十恶。而陛下宽之，王法不行，人伦道屈，臣等奉诏，不知所从。夫国以法理，军以法胜，有恩无威，慈母不能使其子。陛下厚养战士，而每岁少利，岂非无法邪？今陕郡虽要，不急於法也，有法则海内无忧不克，况陕郡乎？无法则陕郡亦不可治，得之何益？而去荣末技，陕郡不以之存亡；王法有无，家国为之轻重。此臣等所以区区，愿陛下守贞观之法。








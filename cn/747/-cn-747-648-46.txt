○授李绛检校右仆射兼兵部尚书制

敕：中大夫守御史大夫赐紫金鱼袋李绛：昔先皇帝诲予小子曰：“尧时有神羊在廷，屈轶指佞，汝知之乎？夫邪正在人，焉有异物。朕有臣李绛，犹汉臣之汲黯也。我百岁後，尔其用之，为神羊屈轶，斯可矣。”予小子铭镂丕训，夙夜求思。是用致理之初，（阙）付授邦宪，且欲吾丞相以降，皆卑下之，以示优遇。朕亦常命安其步武，无为屑屑之仪。而绛屡以疾辞，不宁其职。又焉敢以劳倦之故，烦先帝旧臣？昔晋仆射何季元病足求免，犹命坐家视事，张子儒拜大司马，仍令兼录尚书，则卧理不独专於郡符，端右可以旁绥戎政，由古道也。尔其处议持平，勉居喉舌，慎所观德，为人司南。可检校尚书右仆射兼兵部尚书，散官、勋封如故。


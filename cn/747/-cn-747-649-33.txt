○授韩察等明通等州刺史制

敕：朕子育黎人，懔乎惧一物之不至。将我德泽流布於远迩者，其惟良二千石乎？前京兆府富平县令韩察等，久於史职，皆著能名，昔尝奉诏条，风声尚在，或历居郊甸，惠养有方。命汝临人，勿违其俗。夫明近於海，懦则奸生；通理於巴，急则吏扰；沔当津会，滞则怨起。推是三者，引而伸之，然後可以忧人之忧矣。尔其勉之。可依前件。


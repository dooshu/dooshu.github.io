○論邊事疏 【 邊事】

臣材識粗庸、叨膺邊寄、偶有所見、不敢緘嘿、謹條具以聞、一各處沿邊衞所舊有武學。近多革廢。故官軍之家。雖有俊秀子弟。無能教訓。欲求將材。不可得巳。乞令各衞所充軍文職。有學問者。免其差操。或于舊學。或于閒房。專教官軍子弟。庶俊材不至于失學。將材不至于乏人。一萬全諸衞所官軍。自擾攘以來。或與賊交爭。死于鋒鏑。或勢孤力屈。被賊虜去。其遺留父母妻室。有老年者殘疾者。衞所無人養贍。原籍程途窵遠。形影相弔。無所依止?帚。饑寒死亡。誠可哀憫。乞令所在官司。量與口粮布衣。恤其饑寒。保全性命。庶廣朝廷之仁政。以召天地之和氣。一古云無三年之積、則不可以為國、今口外倉庾多無三年之積、而東自永寧。西抵蔚州。多有荒閒田地。可以耕種。宜令宜府等處見操步隊。及空閒軍餘開墾。庶軍無饑饉之憂。民免轉輸之苦。一保安新城去懷來僅六十餘里柴溝堡距懷安城僅四十餘里。鎮守內官在懷安城則有章保陳士。在懷安城。則有田靄韋源。每歲令此四人者。輪流守備。更代不一。士卒苦其往來艱難。官吏厭其迎送頻數。况所在各起房屋、勞費軍民。宜令前四人者。二人分守保安新城柴溝堡。二人分守懷安懷來。則官事簡而人無所擾。委任專而責有所止?帚一直隸隆慶州民原有十四里。永寧縣原有八里。自變亂以來。死亡逃竄者眾。今見在民隆慶不過四百餘戶。永寧不過一百四十餘戶。合之不過五里有餘。而兩處州縣相去僅四十里爾。夫張官置吏。所以為民。今官吏多為民少。民其能安富乎。宜將永寧縣併之隆慶州。則民不受害。官無冗員而粮有蓄積。


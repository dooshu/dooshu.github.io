赠柳圆





竹实满秋浦，凤来何苦饥?[一]还同月下鹊，三绕未安枝。[二]夫子即琼树，[三]倾柯拂羽仪。[四]怀君恋明德，归去日相思。

[一]陆玑《诗疏》：“凤凰，一名鶠，非梧桐不栖，非竹实不食，非礼泉不饮。”



[二]魏武帝《短歌行》：“月明星稀，乌鹊南飞，绕树三匝，何枝可依?”



[三]琼树，即琼枝也。以璆琳琅玕为实，凤凰食之，详见二卷注中。



[四]谢灵运诗：“倾柯引弱枝，攀条摘蕙草。”






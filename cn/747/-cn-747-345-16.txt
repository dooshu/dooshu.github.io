○道士萧从一见元元皇帝奏

伏见太清宫道士萧从一云：今日五更，欲於殿上焚香，行至三清门，忽有一片紫从空下，兼有异常音乐。忽然如梦，身心惊骇，见空中有异人，兼仙童玉女。谓从者曰：“我是元元皇帝，可报吾孙：汝是上界真人，令侍吾左右。吾冥使天匠就助成就讫，长卫护汝，受命无疆，灾害自除，天下安乐。”言讫，随气便入殿门。谨案诸道士学生皆称，今日凌晨，於三清门外，见道士萧从一鞠恭唱喏三四声，有紫及音乐，移时不散。伏惟陛下虔诚奉道，福所归，置玉石真容，侍圣祖左右。仙乐下庆，天将助成，紫徘徊，移时不散。空中有语，所报非常，言圣寿之延长，亿万载之无极。伏望宣付史官。


【封进批出蒋之奇文字札子】

臣以拙直，受恩两朝，惟以至公之心为报国之效，凡于亲旧不敢有纤介阿私。是致怨怒臣深者，造为飞语，诬臣以家私阴事，是人伦之大恶，所以语骇人听，易于传布。窃以言事之臣，谓之天子耳目之官，本期裨益聪明。若闻外有怨家仇人造作飞语，中伤执政之臣，正当奋然嫉恶，为臣根穷起谤之人，辨别虚实，明其诬罔，使后凶人不敢陷害良善，以彰朝廷之明。此乃言事之职。今思永心知事无实状，而不能为臣辨明，反碌碌随众，腾口摇舌。蒋之奇专用怨仇人飞语，便以虚为实，上惑圣聪。及至朝廷再三诘问，须要事实，则不能明指一人之言，明陈一事之据。思永既云无实状，则知虚妄可知。之奇则饰游辞，谓风闻于众。且台官虽许风闻，而朝廷行事，岂可不辨虚实？大凡可骇之语，易于传布。假如怨仇之人有诬大臣以叛逆不道者，飞语一出，则必腾口相传，岂可便以传闻之众，致大臣族诛？如此，则为大臣者终日恐惧弥缝不暇，何敢尽公行事，以身当怨？而一夫之怒，飞语腾出，可以摇动朝廷，则正人端士不立足矣。以此言之，则思永、之奇专用风闻惑乱圣聪，为耳目之官，罔上欺君，其害岂细？今闾巷小民有罪，犹须证验分明，案节圆备，方可行刑。之奇言臣死罪，未明虚实，岂可含胡？伏乞朝廷以至公之明，必为分别。令事理穷尽，止于两端，不过虚与实而已。实则臣当死，虚则之奇安得无罪？使事实而臣不死，不足以显之奇之言；使事虚不罪之奇，不足以雪臣之冤枉。臣非敢固惜名位，不自引去，但以冤若不得雪，则身是罪人，朝廷自当行法，岂容臣自引退？若虚，则幸望朝廷辨别分明，使中外之人知臣无罪，然后可以容臣自陈引去。臣初乞朝廷差官根究虚实，故当乞解权任以避嫌，今既蒙朝廷直行诘问，故臣合杜门俟命。乞不留中，降出施行。


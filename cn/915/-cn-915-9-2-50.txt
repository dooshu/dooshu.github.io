◇凡百箴

凡百众庶，尔其听之。事无大小，先当孰思。思之不孰，致成反覆。其心不定，不可施令。是曰乱常，是曰败政。弗止辱身，亦丧厥命。惟慈惟恕，惟孝惟敬。严惟率下，直惟厥正。如彼互乡，如彼暴虎。家声不建，有忝尔祖。思之既孰，决意而行。临难必勇，见义忘生。门有贤良，家有忠贞，勿恃尔尊，骄慢淫昏。勿谓尔贵，长夜荒醉。日不恒中，月盈则亏。崇山落峰，高树折枝。履邪念正，居安思危。莫言尔贱，而不受命。君子小人，本无定性。莫言人微，而以自轻。张他为卒，李衡为兵。忠信孝友，皆以扬名。有黄叔度，父牛医者。声高海内，名重天下。伊尹负鼎，太公屠肉。甯戚饭牛，傅说版筑。皆王霸师，世受爵禄。诫尔凡百，勿戾勿昏。人无贵贱，道在则尊。余重告尔，莫自卑抑，克家栋梁，唯斯为吉。水清照净，表直影端，近取诸身，无假远观。猗与哲人，勿谓斯难。（□□□□□□□又略见《艺文类聚》二十三）


灵岩

岩皆奇石，为雁荡诸山最高处，有天柱、展旂、丹霞、双鸾诸峰，小龙湫、龙鼻水。

巨灵蕴灵迹，层城郁巍巍。
群峰相倚蔽，白云无端倪。
崇台倚丹嶂，天阙何参差。
触目耸玉柱，临风翔羽旂。
皎皎匹练明，喈喈双鸾啼。
惊雷洞石峡，仙液垂龙鬐。
青冥万象列，伫立百情移。
密竹翳阳景，重岩交清晖。
徯彼域外客，投迹偃荆扉。



○临江狐

临江富人陈崇古，所居后有菓园，委一人守之，贩鬻利息皆由其手。其人年可四十许，颇修整，不类庸下人，独居园中小屋间。一夕，有美姬来就之，自言能饮，索酒共酌，且求欢。其人疑之，扣其居止姓名，终不答，曰：「与君有夙缘，故相从，无问也。」遂与狎。自是每夜辄至，日久情密如伉俪，亦不复扣其所从来也。比舍人怪园中常有人语声，窥见之，以告主人。主人为其费财也，召责之，其人初抵讳，因请主人覆视记识，曾无亏漏。更加研问，乃吐实，主亦任之。是夜姬来云：「而主谓吾诱汝财耶？」因从容言：「吾非祸君者，此世界内如吾者无虑千数，皆修仙道，吾事将就，特借君阳气助耳。更几日数足，吾亦不复留此，于君无损也。」他日来，剧饮沉醉，谈谑益欵，其人试挑之曰：「子于世间亦有畏乎？」姬以醉忘情，且恃交稔，无复防虞，直答曰：「吾无所畏。吾睡时则有光旋绕身畔，人欲不利于我者，一蹑此光，吾已惊觉，终不能有所加也。所最恶者，人能远立以口承其光而徐吸之，则彼得寿而吾祸矣。」其人唯唯。俟其去，目逆而送之，遥见其狼跄仆田中，往看姬寐正熟，有光照地如月，依言吸之，觉胸臆隐隐热下，光尽敛，乃归。明日复至其所，有老狐死焉。景泰中，盛允高莅盐课扬州，陈氏有商于扬者道其事，云此人尚在，年九十余矣。 【 右四事允高之子壅说。】


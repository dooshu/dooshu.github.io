○祀南郊制

帝王承天，必崇告类之典；文武尊祖，是遵严训之义。所以克荷成命，昭升前烈，盖王者之子道，乃圣人之神教。朕以寡昧，猥承丕绪，获主祭祀，一纪於兹。辅相之宜，下不足以被物；馨香之德，上不足以动天。故岁或不登，刑且未恤，内省为愧，大礼犹郁，星晷骤迁，夙夜祗惧。今四夷内附，诸侯率职，群生和洽，百物阜蕃。犹恐教或未孚，求之皇极，诚有不达，观於国风。故亲巡河东，祈谷脽上，神歆有答，岁物以丰。此皆先圣无疆之休，上元启佑之贶，冀因报谒，式展诚敬。宜以迎日之至，允备郊天之礼，所司详择旧典以闻。


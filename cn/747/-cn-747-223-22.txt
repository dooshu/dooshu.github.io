○荆州谢上表

臣说言：伏奉二月二十五日制书，除臣荆州大都督府长史。受命荒服，浮舟遄溯，以今月十七日到州上讫。山列楚望，水横南纪，德非羊祜，迹谢宋均，何以镇静流亡，攘除猛？臣说中谢。臣宿滥宸眷，累尘荣奖，福过生灾，至刚多缺。及一辞庭阙，已涉五年，不有自白之书，竟无因人之请。天光独照，雾顿披，穷鳞更跃，锻翮仍翥，揣分瞻恩，何阶及此？愧乏才能，不足宣畅皇风；敢竭心力，少冀上酬元造。无任欣欣兢惕之至，谨附送丁匠资使所部文林郎守公安县主簿封希鲁奉表陈谢以闻。


○代青州掌记谢本府辟启

某启。今月日，衙前虞候某乙赍到简牒，伏蒙召署节度掌书记者。伏以记室司存，雄藩重务。吴中草檄，始召陈琳。邺下裁笺，方徵阮。咸持彩笔，以掌军书。况地控全齐，封连巨浸。有外夷之琛赆，多上贡之赋舆。假道既繁，飞章亦众。永言斯任，宜委高才。且某徒效聚萤，未尝吐凤。读传而虽云成癖，为文而未见愈风。忽辱简书，遽蒙辟召。捧函增惧，抚己知归。遐想膺门，已积糜躯之志。仰瞻龙节，空怀拜赐之诚。


龟堂东窗戏弄笔墨偶得绝句

身如蚕老已三眠，一茧何妨自裹缠。



豆饭藜羹支永日，槿篱竹屋送余年。



龟堂东窗戏弄笔墨偶得绝句

一樽且复罄幽欢，不是痴顽强自宽。



死去何忧累儿子，千钱可买市成棺。



龟堂东窗戏弄笔墨偶得绝句

北庵睡起坐东厢，无事方知日月长。



天与诗人送诗本，一双黄蝶弄秋光。



龟堂东窗戏弄笔墨偶得绝句

老衰有验诗先退，勋业无心梦渐稀。



浅浦小山孤绝处，数家烟火自相依。



龟堂东窗戏弄笔墨偶得绝句

老人孤寂似无家，午枕初回日已斜。



偶得风和身亦健，舍南舍北探梅花。




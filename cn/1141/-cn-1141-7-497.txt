宋宫（河南贡院，即宋故宫旧地。）

试院深且广，缔构一何雄。
披图视往迹，在宋斯故宫。
金元递寝处，胜国侈藩封。
踵沿数百载，伟丽无终穷。
玉阶非旧物，碧藓馀崇墉。
弱主耽近玩，赵氏何梦梦。
干戈已接轸，花石争天工。
珍禽与异兽，百族罗其中。
宸章铭双桧⑴，亭榭交玲珑。
繁华一朝尽，万事随长风。
到今询艮岳，旷然无遗踪。
千峰作平地，浩劫归洪濛。
自古更销歇，永啸看蒿蓬。
⑴ 艮岳上植双桧，徽宗御题有「撑拿天半分，连卷虹两负」之句。



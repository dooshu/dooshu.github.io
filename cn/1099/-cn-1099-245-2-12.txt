○與張龍洲中丞 【 戍守南山】

西石前日書來言宣薊之守、發其端而未詳、昨執事見教詳矣、而未盡、適會劍門、乃知西石之意、欲以南山之防。還之薊鎮。而掣回戍兵。自備戰守。此於分疆之義得矣。但賊至南山。南山在宣薊中界賊每由之□入今則設有□鎮侍郎居中協防二鎮矣必由宣府之邊而入。萬一南山失守。　主上究賊所由來。恐宣府不能盡逭其責也。今為調停之說者。有曰南山之外。增掘一濠。則薊有重險。可恃以安。此其說似矣。然不知有墻有濠而無兵。則墻可越。濠可塞。未敢保其無患也。又有曰不守南山之墻。而但發兵守墻外之連墩。可省士馬。不費糧餉。此其說亦似矣。然不知兩墩相去三百步。賊行其間。矢石不能及。又每墩戍卒僅十人。若賊勢重大。彼且望風而逃。是在有事之時。無益于南山。而在無事之日。併此士馬。皆為虗設。併此糧餉。皆為虗費也。極知西石此論。出自毅然任事之志。然慮有當周。謀有當審者。總督責任。比之總兵廵撫。又頗不同。願寄聲西石。須更詳之。勿輕具奏也。


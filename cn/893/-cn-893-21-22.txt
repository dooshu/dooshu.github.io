鹦鹉洲





胡三省《通鉴注》：鹦鹉洲，在江夏江中，祢衡作《鹦鹉赋》于此洲，因以为名。洲之下即黄鹄矶。陆游《入蜀记》：鹦鹉洲上有茂林、神祠，远望如小山，洲盖祢正平被杀处。按：鹦鹉洲，在汉阳府城西南二里大江中，尾直黄鹄矶，明季为水冲没，遂不可见。



鹦鹉来过吴江水，[一]江上洲传鹦鹉名。鹦鹉西飞陇山去，[二]芳洲之树何青青。[三]烟开兰叶香风暖，[四]岸夹桃花锦浪生。[五]迁客此时徒极目，长洲孤月向谁明。

[一]卢照邻《五悲》：“凤凰楼上陇山云，鹦鹉洲前吴江水。”



[二]《艺文类聚》：《秦川记》曰：陇西郡有陇山，山东人升此而顾瞻者，莫不悲思哀伤。《通典》：天水郡有大坂，名曰陇坻，亦曰陇山。



[三]《楚辞》：“采芳洲兮杜若。”王逸注：“芳洲，香草丛生水中之处。”



[四]《洛阳伽蓝记》：“春风动树，则兰开紫叶。”



[五]梁简文帝诗：“春衫湔锦浪。”



《瀛奎律髓》：“太白此诗，乃是效崔颢体，皆于五六加工，尾句寓感叹。”是时，律诗犹未甚拘偶也。






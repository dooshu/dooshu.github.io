【见志诗二首】

〖《广文选》作述志诗。《诗纪》同。〗

飞鸟遗迹。蝉蜕亡壳。腾蛇弃鳞。神龙丧角。至人能变。达士拔俗。乘云无辔。骋风无足。垂露成帏。张霄成幄。沆瀣当餐。九阳代烛。恒星艳珠。朝霞润玉。六合之内。恣心所欲。人事可遗。何为局促。（○《后汉书》仲长统传。广《文选》八。《诗纪》三。又吴棫韵补五引壳、角、俗三韵作见志诗。）

大道虽夷。见几者寡。任意无非。适物无可。古来绕绕。（《广文选》作缭绕。《诗纪》同。）委曲如琐（昆阳子：左贝右巛下贝）。百虑何为。至要（《文选》注作安。）在我。寄愁天上。埋忧地下。叛散五经。灭弃风雅。百家杂碎。请用从火。（韵补作大。）抗志山西。（韵补作栖。《广文选》、《诗纪》同。）游心海左。元气为舟。微风为柁。敖（《广文选》作翱。《诗纪》同。）翔太清。纵意容冶。（○后《汉书》仲长统传。《广文选》八。《诗纪》三。又《文选》二十六酬王晋安诗注。《文选》三十一杂体诗注。各引在一韵。吴棫韵补三。引大、左二韵。○逯案。选注三十一引作虑何为至安在我延伫。衍延伫二字。遂若五言诗者。杨目为另列一题。非是。又至要在我句。选注两引。要皆作安。安字较胜。又吴□或引请用从火句。误火为大。以论汉韵。失之。）


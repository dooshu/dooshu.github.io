【乞外任第一札子】

臣所有诚恳，昨日获对便坐，已具敷述。盖臣自去年八月，丧一女子，凡庶常情，不免悲苦，因此发动十年来久患眼疾。又为老年，全服凉药不得，自深冬已来，气量昏涩，视物艰难。接此春旱，阳气上攻，遂至大段妨事。然臣愚心只欲俟寿圣节随班上寿，一展臣子之诚，以为荣幸，然后恳求罢去，所以勉强迁延至今。缘此是臣私故琐屑，虽臣子之于君父，理当无隐，然难委曲尽载表章，所以先具奏陈，冀蒙省察。臣以非才，过蒙任用。使其聪明强健，犹惧不能称职，况此衰病，何以堪处？昨日虽面奉圣旨，今且未要入文字，盖臣迫于情恳，退不自安，今已具表陈乞，伏望圣慈哀许。今取进止。


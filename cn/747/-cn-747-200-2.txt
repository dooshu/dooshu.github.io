○论谥节愍太子疏

臣闻王者发号施令，必法乎天道，使三纲叙十等咸若者，善善明，恶恶著也。善善者，悬爵赏以劝之也；恶恶者，设刑罚以惩之也。其赏罚所不加者，则考行立谥以贬之，所以劝诫将来也。斯并至公之大猷，非私情之可徇，故箕、微获用，管、蔡为戮。谥者，臣议其君，子议其父，而曰灵、曰厉者，不敢以私而乱大猷也。则其馀安可失衷哉？

臣窃见节愍太子与李多祚等，拥北军禁旅，上犯宸居，破扉斩关，突禁而入，兵指黄屋，骑腾紫微。孝和皇帝移御元武门以避其锐，亲降德音，谕以顺逆，而太子据鞍自若，督众不停。俄而其党悔非，转逆为顺，或回兵讨贼，或投状自拘。多祚等伏诛，太子方自逃窜。向使同恶相济，天道无徵，贼徒阙倒戈之人，侍臣亏陛戟之卫。其为祸也，胡可忍言？於时臣任将作少匠赐通事舍人内供奉。其明日，孝和皇帝引见供奉官等，雨泪交集，谓曰：“几不与卿等相见。”其为危惧，不亦甚乎？臣每思之，不胜愤毒。今圣朝雪罪礼葬，谥为节愍，以臣愚识，窃所惑焉。

夫臣子之礼，严敬斯极，故过位必趋，蹙路马刍有诛。昔汉成之为太子也，行不敢绝驰道。当周室之衰微也，秦师过周北门，左右免胄而下，王孙满犹以其不卷甲束兵，讥其无礼，知其必败。由是言之，则太子称兵宫内，跨马御前，悖礼已甚矣，况将更甚乎？而可谥，此臣所未喻也。

以其斩武三思父子而嘉之乎？然弄兵讨逆，以安君父，可也。当解甲於朝以请罪，而乃欲因自取之。是竞为逆，可谥乎？此又臣所未喻也。

将废韦氏而嘉之乎？然韦氏逆彰义绝，虽诛之亦可也。当此时也。韦氏未有逆彰，未为义绝。韦则母也，太子子也，岂有废母之理乎？且既非中宗之命而废之。是劫父废母，亦悖逆也，可谥乎？此又臣所未喻也。

夫君或不君，臣安可不臣？父或不父，子安可不子？借如君父有桀纣之行，臣子无废杀之理，况先帝功格宇宙，德被生灵，庙号中宗，谥曰孝和皇帝，而逆命之子，可谥乎？此又臣所未喻也。

昔献公惑骊姬之谮，将杀其太子申生。公子重耳谓之曰：“子盍言子之志於公乎？”太子曰：“不可，君安骊姬，是我伤君之心也。”曰：“然则盍行乎？”曰：“不可，君谓我俗弑君也。天下岂有无父之国哉？吾何行如之？”使人辞於狐突曰：“申生不敢爱其死，虽然，吾君老矣，子少，国家多难，伯氏苟出而图吾君，申生受赐而死。”再拜稽首，乃自缢。其行如是，其谥仅可为恭，今太子之行反是，可谥为节愍乎？此又臣所未喻也。

昔汉武帝末年，江充与太子有隙，恐帝晏驾後为太子所诛，会巫蛊事起，充典理其事，因此为奸，遂至太子宫掘蛊，得桐木以诬太子。时武帝避暑甘泉宫，独皇后太子在，太子不能自明，纳其少傅石德谋，遂矫节斩充，因败逃匿，非称兵诣阙，无逆谋於父，然身死於湖，不葬无谥。到如帝时，有男子诣北阙，自称卫太子，制使公卿识视，至者莫敢发言。京兆尹隽不疑後至，叱从吏收缚之。或曰：“是非未可知，且安之？”不疑曰：“诸君何患於卫太子？昔蒯聩出奔，辄拒而不纳，春秋是之。卫太子得罪先帝，亡不即死，今来自诣，此罪人也。”遂送制狱，天子闻而嘉之。曰：“公卿大臣，当用经术明於大义者。”及後太子孙立为天子，是曰孝宣皇帝，太子方获礼葬，而谥曰戾。今节愍太子之行比之，岂可同年而语？其於陛下，又犹子也，而谥为节愍乎？此又臣所未喻也。

昔项羽之臣丁公，常将危汉高祖。高祖谓之曰：“二贤岂相厄哉？”丁公乃止。及高祖灭项氏，遂戮丁公以徇。曰：“使项王失天下者丁公也。”夫戮之大义，至公也，不私德之，所以诫其後之事君者。今节愍太子之为逆，复非欲保护陛下，其可谥乎？此又臣所未喻也。

陛下天纵圣哲，所任贤明，以臣至愚，宁可干议？然臣又惟尧舜圣君也。八凯五臣良佐也。犹广听刍尧之言者，盖为智者千虑，或有一失；愚者千虑，或有一得也。故曰：“狂夫之言，圣人择焉。”臣辄缘斯义，敢以陈闻，愿得与议谥者对议於御前。若臣言非也。甘受谤圣政之罪，赴鼎镬之诛，仍请申明义以示天下，使臣辈愚惑者咸蒙冰释，则无复异议矣。若所谥未当，奈何施之圣朝，垂之史册？使後代逆臣贼子，因而引譬，资以为辞，是开悖乱之门，岂示将来之法？伏望改定其谥，务合礼经。其李多祚等罪，请从宥免，不谓为雪，以顺天下之心，则尽善尽美矣。


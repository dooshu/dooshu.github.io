送族弟单父主簿凝摄宋城主簿，至郭南月桥，却回栖霞山，留饮赠之





唐河南道宋州睢阳郡有宋城县，在郭下。有单父县，在州之东北一百四十九里。《一统志》：栖霞山，在兖州单县东四里。单县，即旧时单父县也。



吾家青萍剑，操割有余闲。[一]往来纠二邑，[二]此去何时还?鞍马月桥南，光辉歧路间。贤豪相追饯，却到栖霞山。群花散芳园，斗酒开离颜。[三]乐酣相顾起，征马无由攀。[四]

[一]青萍，剑名。操割，用子产未能操刀而使割语，俱详九卷注。



[二]《韵会》：“纠，督也，又察也。”《周礼》：大司徒纠万民。音与九同。



[三]陶潜诗：“斗酒开芳颜。”



[四]江淹《别赋》：“驱征马而不顾。”






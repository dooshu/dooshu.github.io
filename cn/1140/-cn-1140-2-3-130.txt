泰酒歌【有火酒老酒二种】

西昌半月罢饮酒举杯劝我但摇手衆醉那能甘独醒昔称欢伯今良友可怜火酒如寒泉一觞未进喉欲然身非即墨与燕敌火牛何用摧中坚再倾琥珀名老春沃我消渇莹心神醇醪苦杂青梅味裂牙蜇鼻还愁人太常故老有伯玉自矜家酿比醽醁【萧太常士玮家酿名酒见春浮园日记】安得就君乞一斛斯人不见伤局促客夜忧来不可当眼前况复荷花香袛应纪叟垆头醉回首家园天一方


李二何学士暨夫人双夀序

程乡侍读李公以甲辰秋七月与饶夫人并称八十其明年属石屋老人寓书曰吾年八十有一矣粤俗夀一一者始数也虽未获见君子盍为文及我余发书惧不称命且观公所集文范於古人不多许况今之学者乎会瑞州司理张君程乡旧令陈君後先书至盖公尝分挍礼闱矣今安邑少宗伯予告吕公见斋实出公门下而闰章则吕公丙戌所得士也以是不敢辞士固有居同闾巷白首不相识而间关数千里外闻声相慕者诚结於心而不可解也吾闻人定者君子力之天定者君子竢之得人者贤得天者全得乎人而复全乎天者虽顔闵原宪伯牛之伦盖难言之公弱冠而乡举也则冠其乡试南宫则冠其门宰翼城曲沃则冠其羣吏是时天下多事需才急公起县令召对称旨特授翰林编修充东宫讲官洊加侍读学士天下以为荣假令公碌碌拥禄位当时不少公等迹其文章政事卓有声实分闱挍士又称得人晩当贼闯之变蒙难忍困不汚伪命归与夫人挽鹿车歌啸以老诸令子克世其家天畀公全矣余先世高曾而下并罕中夀因思造物之生君子多啬其年幸而永年则多穷约不得志或忧危於富贵顦顇伤心於骨肉即所称贤妻偕隐者不乏未闻其齐年比月同登大耋也天之固靳於人者公独兼举而富有之岂偶然哉公平生弭寇赈饥存活甚衆又所至建昌院着书受业多造士功其以文来属也亦谓余小子述古讲学修白鹭青原故事故於山川间阻之外三致意焉非徒取乎俗吏文辞也粤苦兵久矣海陬驿骚生民凋瘁吏於岭南者多未老而早衰公年逾八十如少壮人此或有无用之用善乎蒙庄养生之学者乎陈君试往问之余窃愿闻其说焉


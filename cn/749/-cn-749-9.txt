林逋


逋字君复，钱塘（今杭州）人。生于乾德五年（967）。隐西湖之孤山二十年，足不及城市。真宗闻其名，诏长吏岁时劳问。天圣六年（1028）卒，年六十二，赐谥和靖先生。有集。

相思令

吴山青。越山青。两岸青山相对迎。争忍有离情。

君泪盈。妾泪盈。罗带同心结未成。江边潮已平。

点绛唇

金谷年年，乱生春色谁为主。馀花落处。满地和烟雨。

又是离歌，一阕长亭暮。王孙去。萋萋无数。南北东西路。

霜天晓角

冰清霜洁。昨夜梅花发。甚处玉龙三弄，声摇动、枝头月。

梦绝。金兽。晓寒兰烬灭。要卷珠帘清赏，且莫扫、阶前雪。

瑞鹧鸪

众芳摇落独鲜妍。占尽风情向小园。疏影横斜水清浅。暗香浮动月黄昏。

寒禽俗下先偷眼，粉蝶如知合断魂。幸有微吟可相狎，不须檀板共金尊。








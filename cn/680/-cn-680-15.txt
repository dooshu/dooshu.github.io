卷第十五

嘉兴大藏经　石门文字禅

石门文字禅卷第十五

宋江西筠溪石门寺沙门释德洪觉范着

门人觉慈编录

毗陵天宁法云堂校

七言绝句

读古德传八首

闲房古寺陈尊宿对石谈经生法师万壑松风一轩月冷斋清夜想丰姿

石门冢木团云雨偶爱车轮烟翠深火种刀耕期饱暖问心求法谩追寻

夜冢髑髅元是水客杯弓影竟非蛇个中无地容生灭笑把遗编篆缕斜

粪火但知黄独美银钩那识紫泥新尚无心绪收寒涕岂有工夫问俗人

瘦行清坐老垂垂栗色伽梨取次披岩壑形骸虽可画烟霞痼疾不须医

闲中不省岁月改但见四山青又黄指客却随流水去笑渠世路未全忘

车轮峰作碧螺旋不用招邀自满轩等是世间无用物故宜相对两忘言

绝知名迹能妨道正恐师承亦累人问法沙弥莫饶舌百年逆旅要同尘

读法华五首

在宅觅车犹是欲出门露坐始无依载行一兽无名字但爱雪山香草肥

火宅纵横皆暗弊化城触处是光明子争狂走欲方炽宝所依然念不生

塔解听经无两耳佛称全体有分身宝书读罢惊清昼叶叶花花总是春

慈和自是山林服知见长凝宴寝香要与如来同止宿却须常拂法空床

阿字义深当自读般舟行苦与谁行人言成办须三世我欲圆成在此生

赠诵法华僧

生存异梦传书镇骨冷青莲出瓦棺试看法华精进力两翁先已为开端

合妙斋二首

雨过东南月清亮意行深入碧萝层露眠不管牛羊践我是钟山无事僧

未饶拄杖挑山衲差胜袈裟裹草鞋吹面谷风冲虎过归来松雨撼空斋

读大智度论

眼不自见宁见物去来不见宁见今万物只今全体露镜里有空无路寻

注十明论

了知无性灭无明空慧须从戒定生频呼小玉元无意只要檀郎认得声

汾阳十智同真二首

十智同真面目全于中一智是根源如今要见汾阳老劈破三玄作两边

十智同真选佛科汾阳佛法本无多爱心竭处寻真智面目分明会也么

袁州闻东坡殁于毗陵书精进寺壁三首

浊世肯留竟何意玉芙蓉出淤泥中谁谓秋来亦零落病收衰泪泣西风

姓名自可磨千古文字收藏付六丁唾雾珠消君勿笑梦回比物镇长灵

才疏意广孔文举身健长贫白乐天一代风流今已矣三吴云水固悠然

无尽居士以峡州天宁见邀作此辞免六首

吹毛用了急须磨铁脊师兄舌太多祖佛命根俱截断笑中惊倒老维摩

维摩愿力元无尽重现真州宰辅身舌本雷槌烹佛祖笔端和气活生民

四夷八蛮想风采灶妇乳儿知姓名寄语袖中调鼎手未容扶杖独经行

五达衢头梵刹新著书来唤住山人折松惯扫和云石披衲难随没马尘

亦欲便随流水出重惟我法付王臣回看坐睡横眠处折脚铛儿解笑人

龟毛索子衲僧冤阔角关西亦被穿小犊鼻头无觅处听渠露地且闲眠

初到善溪慧照庵寄张无尽五首

明月洲头一笛风暮云灭尽水吞空倚筇笑语无人问疑是西湖落梦中

山勒回流作窟盘翠萝绾带结鸳鸾故应此境幽难画乞与庵僧自在看

形胜迥分千里远地灵还受众峰朝从来庆泽流无尽异事先看继八萧

世辩不妨无骨舌好山难绊自由身从教折脚铛儿笑且欲南来识凤麟

公有自然台辅望与民同乐亦同忧我惭雅思非支遁亦伴东山烂熳游

无尽见和复次其韵五首

谩说毗耶问疾风主宾信手画虚空争如快活月洲老万事收藏一笑中

窗外云间如去鹤门前山好似翔鸾此时更有疑情在试借疑情面目看

一丘一壑思迢迢莫把山林较市朝江上相逢两无语夕阳衰草暮萧萧

公是睡龙今缩首我如江月且分身人间一戏成何事冢外君看半卧麟

虽然无证复无修扑破虚空亦可忧欲识老庞端的处饭余摩腹且闲游

又次韵答之十首

金篦抉膜去重重露出当时晦昧空拨转上头关捩子莫教更堕有无中

晚来妙语逼人寒逸气翩翩栖凤鸾珍重平生造物手十分拈出与人看

拥衾睡美无人唤闲忆当年趁早朝今伴赤松聊卒岁后来功业付曹萧

众生烦恼乱如尘共现如来智智身自笑露腮狂宝志识公天上石麒麟

楼阁不劳弹指入众魔相顾忽惊忧回光却复思初友从此南询可罢游

此法从来妙莫穷何须痴坐学观空劈开结角罗纹处摄入圆伊三点中

法本无差须拣择楚鸡元不是青鸾当机一镞三关破觌体分明箭后看

云林一坞正寥寥不把清闲负圣朝岁晚追随真可画行人明日马萧萧

我亦从来彻骨贫谁知遍界不藏身住山鈯斧劳收取不是青源众兽麟

一笑相看万事休公无荣辱我无忧挂名入社非难事圆寂光中不厌游

孙侯见和复次韵五首

仙郎齿颊嚼松风吟处晴峦翠倚空佳句兴来浑不惜一时倾出锦囊中

我亦闻弦知雅曲松风声不类鸣鸾相逢意气须倾写一任旁人冷眼看

历世兴亡皆可数升平不复似今朝野居兴味应无限小字明窗拔二萧

未展事功扶圣世幅巾林下且收身善溪广坐看谈笑骏气骎骎地上麟

我固浮云轻俗眼君真萱草可忘忧妇翁一室藏沙界兴发时来把臂游

再和答师复五首

爱君道骨有仙风人品浑如月在空清论不穷霏锯屑故应云梦吐胸中

牛渚笑中曾捉月道山归去亦乘鸾人间尚有余缘在又把尘编倒折看

吾道如山欲撼摇群儿毁誉漫前朝冷看狂骂黄冠奕却笑辛酸合爪萧

有味新诗名不得正如仙爪为爬身此时风味无人会想见麻姑擗脯麟

八琼洞口桃花笑失却尘寰半世忧闻道客亭炊未熟坐看冻蚁梦中游

天觉以云庵画像见寄谢之

老师面目无寻处藏在毗耶丈室中乞与盘山狂弟子背抛筋斗撒颠风

次天觉韵二首

欲振云庵出格风直教魔界化成空此邦已属张无尽二佛难同一化中

百千万亿恒沙佛正眼观来总是空纵有毗耶方丈子为渠权置睫眉中

余尝问无尽居士曰往问悦公参素侍者有何言句无尽居士曰见悦说昔素问无为如何说悦拟开口素大笑悦当有省宣师为侍者余于丛林三见之矣政和元年又会于显忠寺且欲归江南作三偈送之

青山自在人情外白业空消　土中岁晚一帆江海去群飞争看刺天鸿

素公死后闲名在末后句如黄石书杀尽英雄人不见子房两眼似愁胡

无为两字如何说开口知君病转深试问旧时宣侍者不言不语笑吟吟

次韵鲁直寄灵源三首

一觥春色红鳞动数笔海山青玉开耳热浩歌无说处却将佳句写归来

已作闭门稀识面千金争购暮年书空余修水连天碧白鸟时来炯自如

阅世竟为蜗角事不妨闲作虎头痴平生笔语难传处独许灵源大士知

了翁谪廉欲置华严托余将来以六偈见寄其略曰杖头多少闲田地挑取华严入岭来次韵寄之

十方刹海毫端具一念交参无别路妙明廓彻不依他当念无来亦无去

妙极玄微亦昧机须明句里电光飞眼开做梦圭峰老笑倒盐官百衲师

平生百事耳边风尽听人嘲诈哑聋跌着起来还一笑何须半夜上孤峰

觑逻牛儿亦久如于今正好抚怜渠但能收放知时节吒吒常教旁屋庐

因法相逢一笑开俯看浮出过飞埃湘南岭外休分别圆寂光中共往来

根机饶我三千倍纯熟输君一百筹谁似梦中忧患里饭余要睡即齁齁

寄华严居士三首

仰惟陛下实英主铸印消印如沛公补天正赖女娲手万物吐气思春风

文章日月不能老忠义奸邪胆自磨公能一念了万法奈此功名未放何

谢公捉鼻知不免整顿乾坤民望深勿嗔秃头预世事我是同时支道林

莹中南归至衡阳作六首寄之

回雁峰前醉眼醒卧看波影蘸空青起来一笛春风晚万里无云月满汀

醉里南游亦偶然归来客舍梦初圆袖中沧海烦倾出要看毫端浪拍天

喧热婆罗大火聚无厌足王刀锯场闻道饱参俱透过来寻初友见清凉

争道头陀再应缘那知南亩不陈鲜君看提起超情句马得幡竿尾指天

礼拜起来无伎俩拈花笑里有精神何如眼倦抛书睡一枕雷霆撼四邻

笑看痴蝇遭唾涴绝怜香象截流过归来儿女团圞坐赢得心如古井波

李光祖自了翁法窟来访余于钟山留十日方知鼻孔大头向下既行作六首送之

应思灵鹫多年别来作钟山十日留一句鹘仑难劈破风泉松月夜堂幽

南亩头陀施毒手北山道者起慈心解于粪扫堆头笑拾得茸穿穴鼻针

六根清净精进力二热消亡法供真舌本青莲香不歇色身三昧现尘尘

分身可集呈真伪宝塔能言透死生佛眼尚难窥向背谩烦机巧并头争

一切女人皆障道十分厚味最伤生登床未敢期穿屦见慢须防起现行

履稀瘦处却知肥间物须防狱治之虎穴魔宫同止住寒灰枯木是男儿

寄石头志庵主

世途巇险鼻先酸折脚铛寻稳处安谁见睡余闲振策松风吹耳夜涛寒

石头庵主居南岳仅三十年忽思还江南龙安作此寄之三首

厌看潇湘万顷山江南归去卧龙安只将一味无求法留与丛林作样看

龙安闻说好岩丛瘦坐孤行两颊红剩得清闲无著处一时排遣笑吟中

闹中抛掷亦奇哉句里藏身活路开生铁心肝含笑面不虚参见作家来

闻志公化悼之三首

去年曾陟白云颠投老相逢亦偶然蝉蜕君今成贴弃春蚕我已作三眠

生死已将同夜旦闲眠行乐不相妨遥知此日龙安寺蛛网高人梦蝶床

捍裘未减春罏暖丈室偏宜道骨寒摆手便行呼不应闲名在世试除看

次韵超然洞山二首

洞山正似钟山坞惭愧新诗写得真欲唤定林闲相国要看清散岸纶巾

油然无定似云闲今在江南尽处山肤寸顾吾真可度奇峰如子未容攀

寄岳麓禅师三首

数笔湘山衰眼力一犁春雨隔清谈遥知稳靠蒲团处碧篆香消柏子庵

饱参衲子一千指古格丛林二十年想见升堂提祖令道容水雪照人天

湘南道价独惊群知是黄龙的骨孙本色住山何所有白鸥春水自当门

示禅者

能回箭锋射自己方肯竿头进步行道得未生前一句始信虚空解讲经

书太平庵

兴工愿力经营地楼阁咄嗟金碧开满院青春人不管一庭苍藓客闲来

余将经行他山德庄自邑中驰书作诗见留是夕胡彦通亦会二君于谈达旦不寐明日霜重共读蔡德符兄弟所寄诗有怀其人五首

蹇驴寻我亦乘兴秋泼空山烟翠时脱帽不知谁主客一灯相对夜弹棋

风径霜清拾堕薪野炊童子解经营翛然放着秋窗晚篱落凄清屋角晴

精粗一饱随缘去林壑诸方到处乡去住了知无可拣谩烦辞锦照人光

旁舍潜夫十年旧会茶时复坐僧毡爱将夷甫雌黄口解说定林文字禅

蔡家兄弟好儿郎骨秀同熏知见香好在绿杨堤上路幅巾来往自相羊

上李大卿三首

临济三玄劈不开近来金锁转生苔喜公袖手通关捩同在灵山见佛来

与人寔法土难消道火何曾口被烧抛出秦时　轹钻突圞如斗两头摇

不犯锋芒平正偏分明有语是无言寻思绝处一句好咬破方知百味全

与韩子苍六首

虽赴来机少异之箭锋相直出思惟讷庵言下瞠双目孔子元来是仲尼

从来未悟不曾迷一见庵僧更不疑脱体现前无躲避鼻头向下少人知

盘珠走处无留影百计推寻摸意根酬汝欲心颠倒见哆啝元不是无言

但识纲宗无寔法为君拈却眼中尘鸳鸯绣出从教看莫把金针度与人

收得讷庵末后句罗敷种性觉风流海坛马子似驴大失晓山童不裹头

百年应尽便应尽坐脱立亡夸小儿酪出乳中无别法死时何苦欲先知

寄道乡居士三首

知有道乡何处是个中归路滑于苔万机罢后见城郭一念不生金锁开

抽身世路崎岖处掣肘功名逼逐人勿谓老来无伎俩绝踪迹处解藏身

丹霞未见庞居士已有言词满四方何似他时亲识面未劳语默强遮藏

谒准禅师塔

同条生不同条死觌露全机谁后先一句鹘仑难劈破一时乞与子孙传

两僧相继而化有感二首

丛席淍零空敛眉争锋唇吻斗轻肥叹无老宿提纲要时有亡僧为发机

宾朋鸳鹭门如市声价灵延一世惊只有片时人看好死生那解替人行

次韵谊叟

择乳鹅王非鸭类影鞭良马本龙媒正中妙协无人会句里空惊法眼开

雪后寄荷塘幻住庵肓僧四首

灵光寂照神通藏意地经营幻住庵已喜眼根今现证何妨要耳作同参

表里洞然无量相晦明无计掩藏伊庵中但见人孤坐门外从教事不知

荷塘寺后千竿玉折脚铛中五合陈静里笑看垂钓者夜深方见把针人

檐日未通孤坐暖雪云都放九峰青空阶夜滴闻铃响卧学荷塘耳诵经

送觉上人之洞山二首

正中妙协讳当头洞水从教向逆流唱起新丰旧时曲要看跃浪斗泥牛

八角通红铁弹丸衲僧未嚼齿先酸笑中抛掷寻常事石火敲时着眼看

谢保福寄蜜

蜜脾新满割山房都是诸花知见香味绝中边深为有待将无舌为君尝

太平有老僧顷见大本禅师掩门久不出乃书其壁

跛脚阿师六世孙毗陵古寺独关门也知祖是陈尊宿平昔高风宛尚存

宿慈祥室

行智慧心名解脱绝荆棘地号慈祥烟消火冷诸缘尽憎爱化为平等光

抚州北景德寺不见古画第五尊罗汉

十八声闻解倒根少丛林汉乱山门知他何处攞斋去不见堂中第五尊

留题觉轩

自笑忍饥空画饼谁期击竹丧全身休夸魏药能起死须信金尘解翳人

大风雪中迪吉老寻余钟山二首

风声卷地奔万马雪花连空若推下道人轩渠何所来笑里丹沙不知价

万事信缘安乐法一身随分实头禅不知影草声前句何似和衣粥后眠

背尘轩

思虑不及犹为物分别未忘都是梦阿难树见竟难分曹溪风幡元不动

次韵廓然送瑫上人

营办胜缘真戏事临平此偈亦逢场妙无影迹如龙句应笑痴人戽夜塘

游南禅

智光广大精进力化作人间释梵宫我亦生涯无一钵伴公他日听楼钟

十生观音生辰烧香偈示智俱

十世为僧生复死今朝生死不相干从来被眼常遮盖不信如今借汝看

题自肯庵

诸方说禅炙手热此庵默坐如冰冷美食不中饱人飧他人不肯我自肯

与朱世英夜论玄沙香严云庵宗旨三首

子母俱忘脱体看纤毫才动被渠瞒若非竖亚顶门眼那辨红罏点雪寒

言下百骸俱脱尽更无一法覆藏伊亡僧对面分明看却是禅和眼搭痴

睡美春来常失晓日高衾暖懒翻身戏将古寺闲房趣夸与闹中无事人

立上人北游五顶南还画文殊云间之相余政和年秋游翠岩立持以展洪崖桥上时山云廓清万峰剑立溪转雷惊行人悚动忽瞻瑞相如见于岱岳时余闻文殊为根本智智无不立岂独现于五顶耶

稽首一切智成就譬如一月落万水乃知洪崖桥上看不离文殊一月体

题永安居士轩壁

谩说难酬彼上人上人言语未全真世间所有皆虚幻何独芭蕉可喻身

出山寄诠上人

孤筇冒雨出山去应与道人增笑声永愧萧萧碧岩下衲衣清散自经行

送一万回

当年随我出西州到处云山共胜游那料秦淮烟雨里倚筇看子上孤舟

道逢南岳太上人游京师戏赠其行

野外相逢一笑新十年峰顶卧云人却将南楚登山脚去踏东华没马尘

僧从事文字禅三首

中郎书异为忠孝右辖诗清付水云林下一灯长到晓此生真复是知闻

一麟众角失精彩尺璧千岩发耿光借面北人无四目独余方寸是慈祥

三多授子文章法坏衲酬吾老大心帘卷暮凉烟翠重一声云斧觉山深

金陵狱中谢人惠茶

宝公关锁寻常事谂老家风气味长十载故人情外意一杯今日雨前香

随与玟秀七八衲子为办寒具

幽人十月犹絺绤万瓦霜清木叶号赖有西邻念衰冷夜窗丛手办衣袍

寄道夫三首

卧诵故交风雨散忽惊时序岁时同遥知吏散无余事只有花枝绕郭红

石渠天禄略上口长啸簿书欺得人龙卷大身藏一发儿曹聊尔与相亲

昭默老禅最高遁孤风闻说不容攀烦君倒用彭泽印折简招之应出山

会广南因上人

我昔南游跨海还梦中常忆海边山匡庐忽见山中客果笑人间是梦间

超然在东华作此招之

芒鞋踏破成何事坐榻尘埋只汗颜斋钵生涯唯涧饮结茅终待老钟山

时余适金陵定居定林超然将南归从余游以为诗谶也复次其韵

袖手对君增白业照溪嗟我减朱颜遥知岁晚归心急不为江南卧看山

圆上人觅诗

平生百态不挂眼倚杖看云慵解包湘水丛林多古格何妨一钵稳安巢

至邵州示胡强仲三首

平生厌饫水云间老境优游剩得闲远谪瘴乡君勿叹天教更看海南山

情缘不断自消灭浮念欲生无起因多谢炼磨金出矿敢辞枷锁梦中身

卢能岭上容君看弥勒楼前借汝观成佛捷途当举足不须平地致艰难

书资国寺壁

行藏独许青山见议论犹容乱石闻勿谓衲盲贫胜我溪分明月谷量云

送圆监寺持钵之邵阳

丛林职似惊群雁供给情如反哺鸟梅蕊犯寒持钵去山茶出屋得归无

赠钦上人

嫩日柔风春恰晓花光醉人浓可皛到山不必问老师春色为侬都说了

与法护禅者

手抄禅林僧宝传暗诵石门文字禅拣得湘西好三角春风归去弄云泉

示观上人

观公短小精悍色试手来参五味禅挂起北窗都会取湘江云水自连天

在百丈寄灵源禅师二首

暗中树影平生意水底鱼踪病后机想见道容无住着倚藤闲看暮云归

平昔追随骨海心暮年粥饭并丛林朅来万事撩人笑此去青山为我深

次韵兀翁

渔人寄语兀翁道出没烟波各有由死见镬汤如攧浪爱鱼心在未甘休

次韵空印游山九首

法真有子是弥天派出南屏共一源鲁钝经旬陪夜语浪持短绠汲深渊

危径盘空一线微游人举足已先疲大圆光透难遮掩不学龙牙眼似眉

腾腾兀兀地行仙依约曾参蚬子禅古庙纸钱堆里睡从教岁月自推迁

万层翠巘玉崔嵬独自凭阑日几回知有芙蓉更深秀振筇何幸获追陪

凝伫残阳眼力微孤云偶伴野僧归形容万古沩山色正赖晴岚与夕晖

蟠龙不许在层渊一句全提赖发宣惭愧儿孙家法在未施声色透重玄

宝塔当烦妙语传要令此地福人天个中已有全身见何用分身遍大千

未言酬倡多佳句半月游山亦自贤我亦生涯无窖子愿陪香火饯余年

大沩愿力有谁同贯日精神吐白虹我酌轼公泉叹息此源有尽水无穷

宗上人求偈之江南

川舌一从尝虏馔山衣三载湿湘云挑包又过江南去鶗鳺遥知半路闻

送范上人乞食

众魔不敌精进力万行难过平等心持钵莫辞穿聚落道人随处是丛林

济上人求偈二首

圆通捶碎牢关后古镜发光金石开稳坐龙安今七日从教山路滑于苔

李珣骨已成丘垄仲逊身犹占水云扶策南来山满眼实头乡话与谁论

芭蕉

凤尾争高照映人玉芽明洁出埃尘也知欲救众生病其现如来智智身

次韵无诤见怀三首

韵倾瘦字试鸟丝苦语偏多别后思青巘君能容易去白鸥愧我负幽期

数篙云碧卷晴空无数岩花落醉红满袖东风疏雨后却欣春露一瓯同

老眼慵看读过书十年心迹更谁于青松我欲追三径白发谁令继二疏

三月二十日梦人持猕猴见赠乞诗口占

长臂幽姿要性灵写经欣得尔添瓶不须睡着惺惺着窗外闻人唤便应

三月二十三日心禅饷余新面白蜜作二首

三月东庄新麦熟碾迟罗细玉尘香要看十字开笼饼寄与庵头老俨尝

老俨年来百不忺最嫌苦淡不嫌甜蜜中有味中边绝莫笑山居世味添

与谦知藏二首

老烂丛林四十年平生跛挈但随缘未言亲见云居老只识归言亦自贤

诸方法席慵抬眼懒懂成群妒忌深此老把茅如覆顶却能努力悍丛林

木上人久游归宗赠之二首

熏烝闻见有源流诗学寒溪老比丘勿讶谈禅太文彩从来虎穴不生彪

携诗过我亦翛然百孔寒光坏衲穿日与庐山对酬酢故应妙语嚼芳鲜

游跫然亭

道火何曾烧着口问透法身藏北斗当时我若见云门一杖打杀乞与狗

临济大师生辰

靖康二年四月十眼见耳闻信不及三玄三要都揭开露出法身赤吉力

潇湘八景

山市晴岚

朝霞散绮仗天容无际山岚分外浓风土萧条人迹静林蹊花木自鲜秾

洞庭秋色

秋霁湖平彻底清沧浪隐映曜光轮寒光炯炯为谁好倚岸凭栏兴最清

江天暮雪

长空暝色黯阴云六出飘花堕水滨万境沉沉天籁息溪翁忍冻独垂纶

潇湘夜雨

岳麓甍檐苍莽中萧萧江雨打船蓬一声长笛人何去蒻苙蓑衣宿苇丛

渔村落照

目断青帘在水湄临风漠漠映斜晖渔郎笑傲芦花里乘兴回家何处归

远浦归帆

水国烟光映夕晖谁家仿佛片帆归翩翩鸥鹭西风急凝盼沧洲眼力微

烟寺晚钟

轻烟罩暮上黄昏殷殷疏钟度远村略犳横溪人迹静幡竿缥缈插山根

平沙落雁

寂寞蒹葭乱晚风江波敛滟浸秋空横斜倦翼归何处一点渔灯杳霭中

石门文字禅卷十五








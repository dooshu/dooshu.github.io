待酒不至





玉壶系青丝，沽酒来何迟?山花向我笑，正好衔杯时。晚酌东窗下，流莺复在兹。春风与醉客，今日乃相宜。独酌春草如有意，罗生玉堂阴。[一]东风吹愁来，白发坐相侵。独酌劝孤影，[二]闲歌面芳林。长松尔何知，萧瑟为谁吟?[三]手舞石上月，膝横花间琴。过此一壶外，悠悠非我心。

[一]《楚辞》：“秋兰兮蘼芜，罗生兮堂下。”王逸注：“环其堂下，罗列而生。”



[二]陶渊明诗：“挥杯劝孤影。”



[三]《素问》：“松吟高山，虎啸岩岫。”张正见诗：“松吟欲舞风。”






○请复法官弹劾故事疏

臣闻谏官进言，御史持法。实人君之耳目，正邦国之纪纲。自本朝以来，尤重其任。今之选授，莫匪端良。然则弹奏之间，尚未申於才用。使谏诤之道，或未罄於箴规。俾七人徒历於清华，三院但循於资级。考其志业，孰测短长。臣请依本朝故实，许御史以法冠弹事，谏官逐月给谏纸，政事有所不使，并许陈闻。所冀履班行者，不负於君亲。有才业者，自分於泾渭。庶几举职，免有旷官。


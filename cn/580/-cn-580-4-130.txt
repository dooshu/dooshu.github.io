列传第一百三十 忠义四


△伯颜　朱春〔谷廷珪〕　买住〔张凤仪　凤仪子万里〕　熊义山〔罗邦佐〕　曹彦可〔陈道夫　梅实　吕复　堵简〕　囊果歹〔完者都　赵资〕　周冕〔刘公福　罗辉〕　王成　游宏道〔木薛飞　罗武德〕　王英　普颜不花〔申荣〕　闵本　拜住　赵宏毅〔恭　张正蒙　徐猱头〕　黄哻〔邓烈〕　朴赛因不花〔张庸　段祯〕　郭庸　丁好礼　朱公选　孙德谦　叶兰　张昶　伯颜子中　王翰　蔡子英　狄琮　夏侯尚元

伯颜，一名师圣，字宗道，哈剌鲁氏，世居开州濮阳县。伯颜生三岁，常以指画地，或三或六，若为卦者。六岁，授《孝经》《论语》即成诵。稍长，受业宋进士建安黄坦。坦曰：“此子颖悟过人，非诸生可比。”因命以颜为氏，且名而字之。久之，坦辞曰：“余不能为尔师。群经有朱子说具在，归而求之可也。”至正四年，以隐士征至京师，授翰林待制，预修《金史》，既毕辞归。已而复起，为江西廉访佥事数月，以病免。及还，四方来学者至千余人。十八年，河南贼蔓延河北，伯颜言于省臣，将结乡民为什伍以自保。俄贼兵大至，伯颜乃渡漳水北行，乡人从之者数十万。至磁州，与贼遇，贼知伯颜名士，生劫之以见，贼将诱以富贵，伯颜骂不屈，引领受刃，与妻子俱死之，年六十四。人或破其腹，见其心数孔，曰：“古称圣人心有七窍，此非贤士乎？”乃覆墙而揜之。有司上其事，赠奉议大夫、佥太常礼仪院事，谥文节。太常谥议曰：“以城守论之，伯颜无城守之责，而死可与江州守李黼一律；以风纪论之，伯颜无在官之责，而死可与西台御史张桓并驾。以平生有用之学，成临义不夺之节，乃古之所谓君子人者。”时以为确论。

朱春，佚其籍贯，三原尹。明兵克奉元，春谓其妻曰：“吾当以死报国。”妻曰：“君尽忠，吾岂不能尽节！”俱投崖死。

同时谷廷珪，襄阳尹。铁木哥兵入境，官吏皆遁，廷珪与主簿张德独不走，被执，不降，死之。

买住，韶州路同知，以廉介闻。至正间，郴贼陷乐昌，买住率义兵败贼，复乐昌、乳源诸县。寝疾，殁于军中，郡人义而祀之。

经历张凤仪率义兵追贼，兵溃被执，不屈死。子万里获贼酋，劈其肝食之，寻补父官。及赣贼围城，出战被数创，骂贼而死。

熊义山，安乡人，累官至万户。倪文俊兵至，执县尹张继和，义山保黄山寨，一县归之。又二年，文俊袭陷之，逼使降，义山骂不绝口，文俊剖其腹，杀之。又罗邦佐，石城人。平海寇，授廉州总管。子震，敦化州总管。次子奇，曹州路同知。子奇子元，廉州路同知。一门父子兄弟皆死节。

曹彦可，亳州人。妖贼起，群至彦可门，逼之写旂。彦可骂曰：“我儒者，知有君父，宁死耳，肯从汝辈耶！”遇害，赐谥节愍。

同时陈道夫，怀宁人，余阙辟为怀宁尹。屡抗贼，城陷，死之。

梅实，宣城人，集庆路总管府照磨。至正中，明兵围城，乃会友人李端曰：“事急矣，当以死殉国。”城陷，合门遇害。

又吕复，福清人，摄长乐县尹。明兵入福州，复曰：“学古世食君禄，不以死报国，无以见先人于地下。”自缢死。

又堵简，字无傲，金坛人，善诗歌，元末为江浙行省检校官，平章庆童辟为参议。兵败，为贼所执，不屈死。

囊果歹，四川行省平章政事。明玉珍据重庆，囊果歹与右丞完者都、参知政事赵资各以兵次嘉定，之大佛寺，规复重庆。玉珍使其弟明二攻之，相持半年。玉珍遣明二倍道趋成都，陷之，获囊果歹、赵资妻子，送于玉珍。囊果歹之妻谓舟人曰：“吾家三世受羊皮宣命，吾为平章夫人，今遭辱如此，何面目见祖宗于地下！”遂自沉于江。赵资妻至，玉珍待以礼。资方守凌云山，因讽妻招资降。将战，玉珍驱资妻阵前携子呼资曰：“妾与锁儿受擒，明元帅待妾母子以礼，君宜早归，以全妾母子之命。”子亦呼父救号泣，两军莫不堕泪，资控马弯弓，厉声曰：“痴妇，汝不死何待？汝不见平章夫人耶？”一矢殪之，复欲射其子，兵拥去，获免。玉珍挥兵进战，官军大败，完者都、囊果歹、赵资皆被执。玉珍劝之降，囊果歹曰：“我元之懿亲，固无降理。一死之外，尚何言也！”资曰：“吾为参政，不能平贼，罪不容于死，敢助贼乎？惟速死为幸！”完者都惟俯首长吁而已。后皆为玉珍所杀，蜀人谓之三忠。

周冕，字时中，庐陵龙湖人。少读书，自负奇伟。由文学起家，至连山县尹，以廉介称。贺州峒贼周满反，官兵讨之，不克。曰：“周县尹来即降。”冕往，贼罗拜迎降。历官亚中大夫，广东宣慰使。至正中，监郡纳速儿丁起冕及前松江府同知刘公福领兵至龙湖，贼大至，阳使人纳款，冕开怀受之，遂遇害，公福亦死之。纳速儿丁立祠祀之。

又庐陵人罗辉，字明远，以字行。性倜傥好义，闻红巾贼至，即散家财，招死士，为战守计。贼攻吉安，明远率敢死士三百余人，与贼战于城东，贼败走，郡城立复，明远阵殁。

王成，雷州人，素骁勇，号帽儿王。猺贼时或侵境，成常戴一皮帽，先登陷阵，猺贼辄奔溃。他人或戴其帽临阵，贼亦骇走。猺贼侵雷州，元帅张不儿罕孛温率所部御之，贼间道径至城下，官军还救，成先驱连斩数贼，大破之。恃胜不设备，余贼发毒矢，中成而卒，军民附祀成于黑神祠。

游宏道，江西人。通判化州，为政廉而不苛。九年，海贼犯合浦，宏道出资购赏，率义兵吴川、张友明等七百余人，会诸郡兵，御贼于澄迈之石蠙港，友明等战甚力。俄而猺兵凫水走，贼乘胜围之，宏道与主簿木薛飞、同知罗武德及张友明俱战死。

王英，字邦杰，益都人。性刚果有大节，膂力绝人，善骑射。袭父职为莒州翼千户，父子皆用双刀，人号曰刀王。至元二十九年，江西行枢密院檄讨南雄贼丘太老。贼突至，英力战，大破之，斩其渠帅刘把东。元贞元年，从左丞董士选讨大山贼刘贵，擒之。延祐二年，宁郡贼起，行省檄英率各万户军讨之，英屡战皆胜，斩获甚多。行省平章李世安遣英迓江浙平章张闾于境上，至木麻坑，擒贼蔡五九。又追贼至上虎嶂，遇贼三千余人，尽歼之。

至治元年，以大臣荐授忠武校尉、益都淄莱万户府副万户。天历元年，授宣武将军。至顺二年，行省檄英招捕桂阳州贼张思进等二千余人。英布以威信，皆相率请降。元统元年，授怀远大将军、同知海北海南道宣慰使司事。至元三年，万安军贼吴汝期等作乱，英至，贼皆就擒。未几，李志甫起漳州，刘虎仔起潮州，诏江西行省右丞燕帖木儿讨之。时英已致仕，平章政事伯撒里谓僚佐曰：“非刀王行，不能平此贼。其人虽老，可以义激。”乃使迎致之。及贼平，英功居多。

至正中，毛贵陷益都。英年九十有六，乃谓其子弘曰：“吾老不能报天子，忍食异姓之粟以求生乎？”水浆不入口者数日，遂卒。毛贵闻之，使具棺衾以葬，将敛，举其尸，不动。焚香祝曰：“公子弘请公归葬先茔。”祝毕，尸遂起，观者莫不惊异。山东宣慰使及宪司请恤典于朝，有曰：“不食寇粟，饿死芹泉，有夷齐之风。”芹泉谷，英所居也。

普颜不花，字希古，蒙古氏，倜傥有大志。至正五年，由国子生登右榜进士第一人，授翰林修撰，调河南行省员外郎。十一年，迁江西行省左右司郎中。蕲黄贼徐寿辉来寇，普颜不花战守之功为多。十六年，除江西廉访副使，顷之召还，授益都路达鲁花赤，迁山东廉访使，再转为中书参知政事。

十八年，诏与治书侍御史李国凤同经略江南。至建宁，江西陈友谅遣邓克明来寇，平章政事阿鲁温沙等皆夜遁。国凤时分镇延平，城陷遁去。普颜不花曰：“我承制来此，去将何之？誓与此城同存亡耳。”命筑各门瓮城，前后拒战六十四日，城卒完。明年召还，授山东宣慰使，再转知枢密院事、行省平章，守益都。

明兵压境，普颜不花力战。城陷，平章保保出降。普颜不花还告其母曰：“儿忠孝不能两全矣，有二弟养母。”拜母，趋官舍，坐堂上。主将素闻其贤，召之再三，不往。既而缚之，普颜不花曰：“我元朝进士，官至极品，臣各为其主。”不屈，死之。先是，其妻阿鲁真，历呼家人，告之曰：“我夫受国恩，我亦封齐国夫人。今事至此，唯有死耳。”家人莫不叹息泣下。已而普颜不花二弟之妻，各抱幼子及婢妾投井死。比阿鲁真欲下，井已不能容，遂抱子投舍北井。其女及妾女、孙女，皆从死。

时有申荣者，山东行省平章，守东昌。荣见列郡皆降，告其父曰：“人生世间，不能全忠孝者，儿也。”父曰：“何为？”荣曰：“城中兵少不敌，战则万人之命由儿而殒，但有一死报国耳。”遂自经。

闵本，字宗先，河内人，性刚正。早岁得推择为礼部令史，御史大夫不花奇本之才，辟为掾，平反冤狱，有声，擢御史台照磨，累迁枢密院都事，拜监察御史，五转为吏部尚书，移刑户二部。本素贫，且有目疾，尝上章乞谢事，不允，诏授集贤侍讲学士。明兵薄京师，本谓其妻程氏曰：“国事至此，吾知之久矣，愧不能立功补报，敢爱六尺躯苟活哉！”程氏曰：“君能死忠，我尚有爱于君乎！”本乃朝服，与程氏北向再拜，大书于屋壁曰：“元中奉大夫、集贤侍讲学士闵本死。”遂各缢。二女，长真真，次女女，见本死，亦皆自缢。

拜住，康里人，字闻善。累官至翰林国史院都事、太子司经。兵至，拜住谓家人曰：“吾始祖海蓝伯封河东公者，与太祖同事王可汗。太祖取王可汗，收诸部落，吾祖引数十骑驰西北而去。太祖使人追问之，曰：‘昔者与皇帝同事王可汗，王可汗今已灭。欲为之报仇，则帝乃天命；欲改事帝，则吾心有所不忍，故避之于远地，以没余生耳。’此吾祖之言也，且吾祖生朔漠，其言尚如此，今吾生长中原，读书国学，可不知大义乎！况吾上世受国厚恩，至吾又食禄。与其苟生，不如死。”遂赴井死，其家人瘗之舍东，焚其书以为殉。

赵宏毅，字仁卿，真定晋州人。少好学，家贫无书，佣于巨室，昼则服役，夜则借书读之。后受经于临川吴澄，始辟翰林书写，再转为国史院编修官，调大乐署令。明兵入京城，宏毅叹息曰：“忠臣不二君，烈女不二夫，古语也。我今力不能救社稷，但有一死报国耳。”乃与妻解氏皆自缢。

其子恭，中书管勾，与妻子诀曰：“今乘舆北奔，我父子食禄，不能效尺寸力。今父母已死，吾敢惜死乎！”或止之曰：“我曹官卑，何自苦如此？”恭叱曰：“尔非我徒也。”遂公服北向再拜，亦缢死。恭女官奴，年十七，见恭死，方泣，适邻妪来，相率出避曰：“我未适人，避将何之？”不听，妪欲力挽之，女曰：“人生在世，便百岁亦须一死。”乃潜入中堂，解衣带自经。

同时张正蒙，山阴人。官税务提领。明兵入，正蒙谓妻韩氏曰：“吾为元臣，义当死。”韩氏曰：“君死忠，吾死节，可也。”乃相对缢死。其女池奴投崖死，次女越奴，日夜守父母尸侧，竟饿死。

徐猱头，大兴人。兵至，妻岳氏曰：“寇来，恐被污，奈何？”猱头曰：“惟有死耳。”夫妇俱自焚。其母王氏及二子一女，亦同死。

黄哻，字殷士，抚州金溪人。博学明经，善属文，尤长于诗。至正十七年，用左丞相太平奏，授淮南行省照磨。未行，除国子助教，迁太常博士，转国子博士，升监丞，擢翰林待制，兼国史院编修官。二十八年，京城既破，哻叹曰：“我以儒致身，累蒙国恩，为胄子师，代言禁林。今纵无我戮，何面目见天下士乎？”遂赴井而死，年六十一。有诗文传于世。

同县邓烈，字季谟。至正间，寇犯金溪，率族子石力战死。同时余干李弁、临州刘德余，并以起义兵战死。

朴赛因不花，字德中，肃良合台氏。有膂力，善骑射。由速古儿赤授利器库提点，再转为资正院判官，累迁同知枢密院事，迁翰林学士，寻擢承旨，赐虎符，兼巡军合浦、全罗等处军民万户都元帅，除大司农，出为岭北行省右丞，擢平章政事。至正二十四年，甘肃行省以孛罗帖木儿弑皇后皇孙，遣人白平章政事也速答儿，即欲署榜谕众。朴赛因不花持不可，曰：“此大事，何得轻信！况非符验公文。”卒不署。既而果妄传。

会皇太子抚军冀宁，承制拜朴赛因不花翰林学士承旨，迁集贤大学士，又为宣政院使，遂拜中书平章政事。明兵逼京师，诏朴赛因不花以元官守顺承门，其所领兵仅数百羸卒而已。乃叹息，谓左右曰：“国事至此，吾但知与此门同存亡也。”城陷被执，见主将，唯请速死，不少屈。主将命留营中，终不屈，乃杀之。

是时有张庸者，字存中，温州人，精太乙数。会世乱，以策干经略使李国凤，承制，授庸福建行省员外郎，治兵杉关。顷之，计事赴京师，因进太乙数图，帝善之，擢秘书少监。皇太子立大抚军院，命庸团结房山，迁同佥将作院事，又除刑部尚书。诸寨既降，庸守骆驼谷，遣从事段祯请援于扩廊帖木儿，不报。庸独拒战累日，已而寨民李世杰执庸出降，以见主将。庸不屈，与祯同被杀。

郭庸，字允中，蒙古人。由国学生历西台监察御史，劾丞相脱脱弟也先帖木儿，左迁兴中府添设判官。脱脱败，召还，累擢中书参知政事。明兵入京师，舁至齐化门，叱之拜，庸曰：“臣各为其主，何拜之有！”不屈死。

丁好礼，字敬可，蠡州人。精律算，辟中书省掾，授户部主事，擢江南行台监察御史，入为户部员外郎，拜监察御史，又迁部郎中，升侍郎，除京畿漕运使。建议置司于通州，讲求漕运利弊，著为成书。除户部尚书，拜参议中书省事，迁治书侍御史，出为辽阳行省左丞。未行，留为枢密副使。至正二十年，拜中书参知政事。京师大饥，值元寿节，朝廷仍依故事大宴。好礼言：“民有父子相食者，当修省以弭天灾，不宜宴会。”不听，乞谢事，以集贤大学士致仕，给全俸。扩廓帖木儿馈麦百石，不受。二十七年，复起为添设平章，寻以议论不合谢政去，特封赵国公。明兵陷京师，或劝好礼往谒主将，好礼叱曰：“我小吏致位极品，今老矣，所欠惟一死耳。”后数日，主将召之，不肯行，舁至齐化门，抗辞不屈，遇害，年七十五。

朱公选，字克用，乐平人，累官监察御史。明兵逼京师，惠宗集三宫议避兵北行，宦者赵伯颜不花恸哭谏曰：“天下者，世祖之天下。陛下当以死守，奈何弃之！”不听，夜半开门北遁。公选以疏留，弗获，乃匍匐送帝出国门，归而自裁。

孙德谦，睢州人，官大同行省平章政事。大都既陷，惠宗北奔，明兵围大同，谦婴城固守，自知力不支，乃手书自决，作诗数章，词义激烈，饮药自杀。

叶兰，字楚庭，鄱阳人。官太常礼仪院奉礼。明初周伯琦应召入金陵，兰以诗讽之。后伯琦以其名荐，兰曰：“吾世为元臣，义不可仕。”赴石桥水死。

张昶，宛平人。累官户部尚书，奉使招谕明祖，为明祖所留，爱其才敏，授参知政事。昶外示款诚，与杨宪、胡惟庸皆友善。自以元之旧臣，心常怏怏。尝语所亲曰：“吾仍思归故土也。”朝廷谓昶已死，赠官谥，录用其子。会李文忠下杭州，擒元平章丑的、长寿等至，明祖释之，遣归京师。昶阴托二人奏密疏于惠宗，且寄书其子存仁。会昶疾，宪候之于昶卧内，得疏稿，遂奏之。明祖令都督府按问。昶书八字曰：“身在江南，心思塞北。”乃杀昶。

伯颜子中，其先西域人，后徙江西。少好学，有司荐，不第，行省辟授东湖书院山长，迁建宁路教授。会江西盗起，行省拜子中都事，使守赣州。子中从诸生趣赣，赣已破，子中仓卒募吏民，与贼战于城下。兵败，子中由间道走福建。汀州帅陈有定固熟子中名，授行省员外郎，子中出奇计，以有定兵复建昌。因浮海抵大都献捷，迁行省郎中，再进吏部侍郎，持节发广西何真兵使救闽。至则何真已降明，子中堕马，折一足，不死。至军中，主将义而释之。子中遂变姓名，冠黄冠，游行江湖间。明祖数访求子中不得，录其妻子没掖庭。子中竟自匿不顾，曰：“吾元臣。死元，固吾分，何妻子言哉！”出购鸠自随，曰：“此以志也。”未几，子中遁还江西，布政使沈元密言之，明祖遣使者赍玺书，以币聘子中。使者至，子中大哭曰：“死晚矣，乃以诏污我！”祭祖父师友毕，仰药死。

王翰，字用文，又名那木罕，本河西人，先世以千户镇卢州，遂为庐州人。翰袭世职为千户，有能名，台省荐之，改除卢州路治中，又改福州路。适三魁盗起，翰造其垒，谕降之。迁同知，又迁理问，综理永福、罗源二县。泉州土官柳莽跋扈，连结旁郡，翰至，悉解散之。擢行省郎中、潮州路总管。元亡，屏居永福山中，黄冠野服，号友石山人。有上书荐之者，闻命下，叹曰：“女岂可更适人哉！”即病不服药，有司迫就道，引刃自绝，遗诗与友人吴海曰：“昔在潮阳我欲死，宗嗣如丝我无子。彼时我死作忠臣，覆宗绝嗣良可耻。今年辟书亲到门，丁男屋下三人存，寸刃在手顾不惜，一死了却君亲恩。”翰性强介精敏，持身刻苦。历官二十余年，家无余积，行政以爱人为主。平居喜读书为诗，有《友石稿》行世。子偁，有才名。

蔡子英，永宁人，至正中举进士。时扩廓帖木儿略定河南，开府辟子英参军事，累迁行省参政，犹不离丞相幕。扩廓帖木儿兵败，子英单骑入关中，遁于南山。明有司捕得之，传诣京师，渡江，一夕脱走，变姓名为人赁舂。久之，复见捕，械送汤和，子英长揖不拜，和怒，抑使膝坐，不肯，火燎其须且尽，嫚骂自如。子英有妻，流落河南，至是欲见子英。子英谬曰：“吾故鳏耳。”卒不见其妻。

至京师，明祖令置外舍，欲官之。子英上书曰：“皇帝恢廓，宏度曲宥，亡国之臣不自死，惭负皇帝。往者军败，漏命刃下，荆棘之息，延及七载。重劳吏卒搜捕，自外大化，复忤贵臣，万分不足以辱膏斧，皇帝不即下司败，使得以衣冠待罪外舍。感上恩德，死且不朽。臣有痼疾，迷于心志，药石匪解。窃惟少本书生，奋志行伍，过辱北帅知荐，仕底七命，跃马食肉十有五年，进不能效尺寸，陪国家之论。退不能毕命枹鼓，以愧封圉之臣。一遘板荡，靦颜失节。皇帝既丕昭武功，践华苞宇穷发，臣向坚甲利兵，宿积陈廪，犹以为歉于志，下有司，饬学校，褒予死节，风示后世，岂肯令亡命俘虏玷维新之化哉！皇帝幸哀怜臣，毋血藁街而以投瘴海，御魑魅无人之境，臣若茹荠。”书上，明祖益异之，阴戒守者，谨事子英。旦夕问起居，毋令天下谓我有杀义士名。一夜，子英大哭不止，人问之，曰：“吾自念故主耳。”乃具状闻。明祖叹曰：“吾何苦一蔡子英，令彼喋喋泉下訾我哉！”送之出塞。

狄琮，字子玉，保德州人。躯干魁梧，尚气节，读书能知大义。裕宗在东宫，召为晋王宿卫。王开藩云南，擢奉议大夫、王府司马，府中事咸咨之。王镇西边，转朝列大夫、内史府司马。未几，进大中大夫。琮因事纳规，知无不言。王薨，琮恸哭，呕血而卒。临卒，召子东山，戒之曰：“为人臣子，惟忠与孝，尔其勿违。”东山刚正，有父风。授中书舍人，进监察御史，出为同知大都路都总管。以材选授礼部郎中，进大中大夫，同佥宣徽院事，卒。

夏侯尚元，字文卿，松江华亭人。年十六，梦神人有所授，由是，为文词下笔立就。后游京师，翰林学士承旨赵孟朓荐之，入见仁宗。英宗为皇太子，召为说书。即位，授侍仪司典薄。英宗遇弑，尚元弃官归。及明宗南还，尚元谒于和林。明宗暴崩，尚元为武平王铁忽思不花所留。王卒，其兄嘉王晃火帖木儿又留之。郯王彻彻秃闻其名，召见厚礼之。彻彻秃严重寡言笑，与尚元语则剧谈，终日不倦。王尝谓左右：“吾得斯人，如执法御史。吾有过，彼且直言，况汝辈乎！”由是左右嫉之，尚元乃谢病归。

至元四年，彻彻秃入朝，丞相伯颜为子请婚，彻彻秃不从，伯颜怒，与知枢密院事者延不花谋构祸于彻彻秃。明年使人说昌王实蓝朵儿只，告郯王谋反。时彻彻秃在和林，征下枢密院狱，鞫其家奴，无证验。十二月，伯颜矫诏杀彻彻秃于光熙门外。明年二月，伯颜以罪免。尚元至京师，上书曰：“郯王守国北门十有九年，忠孝之心，神明所鉴，而乃诛戮其身，放逐其子孙，衔冤抱屈，上无由知。今知枢密院事脱脱大义灭亲，殚心国事，乞遣脱脱为郯王立庙致祭。”又上书言：“郯王统大军十八万，其将帅皆素所信任者，设有他志，当与之谋。岂有走千里之外，与异姓王图之，虽儿童亦知其不然。况昌王素与郯王有隙，其言岂可听乎！”俱不报。尚元复上书，号哭阙下，执政皆叹曰：“古之义士也。”为言于上。七月，诏天下雪郯王之冤，遣使致奠，还其资产于子孙。尚元慨然曰：“吾报主事毕，可行矣。”遂归，卒于家。




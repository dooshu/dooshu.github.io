○行樞密院判官鄧公勳德頌 【 定亂】

歲辛卯、淮西兵起、明年自蘄渡江者、蹂饒陷徽、江東大擾、至于丁酉六月之間、勝負相尋、徽民受兵者、凡十有二矣、而猶不知所終也、于是泗水鄧公奉江南行省平章朱公命、由宣取徽、先聲所至、不戮一人、郡邑以定、公淑德夙成、威信昭著、始至即立城堡、作廬舍。作事簡疾如此旬日竣事而民不知有役。納降附。下條教。村疃帖服而民不知有軍。分兵戍諸縣。揄才以官治之。軍民有職。上下相維。遺黎乃知免矣。將官張思總戍休寧縣。能宣布公之德美、以福其民庶、又請邑士朱升作頌以傳之、頌曰、徽之為郡、介乎萬山、昔有革代、招附以安、曩歲淮兵、渡江窺浙、直搗于徽、肆其燔劫、突來薦至、奔北相仍、六勝六負、哀哉民生、猗與辨章、秣陵開省、勳業崇崇、紀綱井井、既克宛陵。南復楚強。有獻于公。請事徽方。公曰噫嘻。無窮于遠。蕞爾山城。其邊三面。策者曰否。彼隣杭封。全有三關。浙右囊中。公曰噫嘻。茲為重役。總率招徠。必資淑德。曰鄧友德、蘭茁其芽、汝父汝兄、致命邦家、宣眾未降、長鎗餘黨、既屯于徽、懼殘彼壤、事有機速。為我南行。汝親吾養、汝家吾承、鄧公曰唯、惟辨章令辨章之心、徽人之命、爰敕渠師即日啟行衙兵之胡、新附之湯、江淮之雄、苗獞之銳、列騎聯旗、兩州相綴、惟徽厭亂、城郭久空、諸軍畢入、誅其萊蓬、既柵既城、以營以室、將士分功、成之句入、乃納降附、漿酒溫存、受其雞豚、為之饔餐、使觀其軍、使行其壘、意氣包涵、家人笑語、民曰此軍、與我為儕、曩者轢我、今吾服懷、士日此軍、非曩之匹、閫幕衣冠、中原典則、此事古今同嘅曩之來者。驅民為兵何為強弱。徒殲厥生。曩之來者。每事報復。指摘吹求。熾然荼毒。今茲下令、軍民判然、不教之眾、奔北之先、今茲下令、新自今日、無長澆風、酷為指揮、流離還定、漸復其初、里有耕桑、家有詩書、凡此之功、在于鎮靜、萬喙同聲、歸功于鄧、鎮靜之道、制勝之規、謝公指顧、秦敗淮淝、鎮靜之道、致治之式、曹師葢公、民以寧一、繄公懿質、辨章登之、進之于學、玉而成之、雲臺元功、少年杖策、人謂我公、今之高密、以究勞績、以開隆平、秉心勿替、引我民生、徽民願公、祝公眉壽、仰彼昊蒼、夕昕稽首、戍將承德、請作詩章、刻之縣齋以傳無疆、

桂正字集（疏）

桂彥良


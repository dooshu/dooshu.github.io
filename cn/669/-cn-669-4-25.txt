25　毛公説詩簡而深　鄭玄釋詩繁塞而多失　李清臣論鄭氏之失


劉孝孫爲毛詩正論，演毛之簡，破鄭之怪。李邦直亦謂「毛之説簡而深，此河間獻王所以高其學也」。鄭之釋繁塞而多失。鄭學長於禮，以禮訓詩，是案迹而議性情也。「緑衣」以爲褖，「不諫亦入」以爲入宗廟，「庭燎」以爲不設雞人之官，此類不可悉舉。

【閻按】林艾軒亦嘗曰：「鄭康成以三禮之學牋傳古詩，難與論言外之旨矣。」

【元圻案】宋章俊卿群書考索别經籍門載李清臣詩論曰：「鄭氏之學長於禮而深於經制。夫詩，性情也；禮，形迹也。彼以禮訓詩，是案迹以求性情也。此其所以繁塞而多失者與？緑衣之詩，鄭氏以爲褖；『不諫亦入』，鄭以爲入於宗廟；狼跋狀周公安閒自得於讒疑之中，故有『公孫碩膚，赤舄几几』之句，而鄭謂之公遜；庭燎見宣王有怠政之漸，而鄭以爲不設雞人之官。諸類此者，不可悉舉。」〇漢書藝文志：「毛公之學，自謂子夏所傳，而河間獻王好之。」〇邶風緑衣小序箋：「『緑』當爲『褖』，今轉作『緑』〔一〕，字之誤也。」大雅思齊箋：「文王之祀於宗廟，助祭有孝悌之行而不能諫諍者，亦得入。」小雅庭燎箋：「王有雞人之官，凡國事爲期，則告之以時，王不正其官而問夜早晚。」〇宋史藝文志一：「劉孝孫毛詩正論十卷。」朱竹垞曰佚。〇歐陽公詩本義賓之初筵論：「鄭氏長於禮學，其以禮家之説曲爲附會，詩人之意本未必然。」〇李邦直，名清臣，大名人。官門下侍郎。書録解題載淇水集八十卷。歐陽公愛其文，以比東坡。〇閻注所引林艾軒之説，林希逸作嚴華谷詩緝序引之。

〔一〕「今」，原作「故作褖」，據四庫本毛詩注疏卷三邶風緑衣校改。






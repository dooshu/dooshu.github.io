孟御史昉一十三首

【十二月乐词（并引）】

（凡文章之有韵者，皆可歌也。第时有升降，言有雅俗，调有古今，声有清浊，原其所自，无非发人心之和，非六德之外别有一律吕也。汉、魏、晋、宋之有乐府，人多不能晓。唐始有词，而宋因之，其知之者亦罕见其人焉。今之歌曲比于古词，有名同而言简者，时复亦有与古相同者，此皆世变之所致，非固求异乖诸古而强合于今也。使今之曲歌于古，犹古之曲也；古之词歌于今，犹今之词也。其所以和人之心，养情性者，奚古今之异哉？先哲有言：“今之乐，犹古之乐。”不其然欤？尝读李长吉《十二月乐词，其意新而不蹈袭，句丽而不慆淫，长短不一，音节亦异，傍遘冥思，朝涵夕咏，谐五声以摊其腔，和八音以符其调，寻绎日久，竟无所得，遂辍其学，以待知音者出而予承其教焉，因增损其语而隐括为《天净沙，如其首数。不惟于尊席之间便于宛转之喉，且以发长吉之蕴藉，使不掩其声者，慎勿曰侮贤者之言云。）

上楼迎得春归，暗黄著柳依依，弄野轻寒似水。锦床鸳被，梦回初日迟迟。（正月）

劳劳胡燕酣春，逗烟薇帐生尘，蛾髻佳人瘦损。暖云如困，不堪起舞缃裙。（二月）

夹城曲水飘香，扫蛾云髻新妆，落尽梨花欲赏。不胜惆怅，东风萦损柔肠。（三月）

依微香雨青氛，金塘闲水生蘋，数点残芳堕粉。绿莎轻衬，月明空照黄昏。（四月）

沿华水汲青尊，含风轻縠虚门，舞困腮融汗粉。翠罗香润，鸳鸯扇织回文。（五月）

疏疏拂柳生裁，炎炎红镜初开，暑困天低寡色。火轮飞盖，晖晖日上蓬莱。（六月）

星依云渚溅溅，露零玉液涓涓，宝砌衰兰剪剪。碧天如练，光摇北斗阑干。（七月）

吴姬鬓拥双鸦，玉人梦里归家，风弄虚檐铁马。天高露下，月明丹桂生华。（八月）

鸡鸣晓色珑璁，鸦啼金井梧桐，月坠茎寒露涌。广寒霜重，方池冷悴芙蓉。（九月）

玉壶银箭难倾，缸花凝笑幽明，霜碎虚庭月冷。绣帏人静，夜长鸳梦难成。（十月）

高城回冷严光，白天碎堕琼芳，高饮挝钟日赏。流苏金帐，琐窗睡杀鸳鸯。（十一月）

日光洒洒生红，琼葩碎碎迷空，寒夜漫漫漏永。串销金凤，兽炉香霭春融。（十二月）

七十二候环催，葭灰玉琯重飞，莫道光阴似水。羲和迂辔，金鞭懒着龙媒。（闰月）


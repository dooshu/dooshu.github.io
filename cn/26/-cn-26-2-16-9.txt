何瓒


何瓒，闽人也，唐末举进士及第。庄宗为太原节度使，辟为判官。庄宗每出征伐，留张承业守太原，承业卒，瓒代知留守事。瓒为人明敏，通于吏事，外若疏简而内颇周密。庄宗建大号于邺都，拜瓒谏议大夫，瓒虑庄宗事不成，求留守北京。瓒与明宗有旧，明宗即位，召还，见于内殿，劳问久之，已而以瓒为西川节度副使。是时，孟知祥已有二志，方以副使赵季良为心腹，闻瓒代之，亟奏留季良，遂改瓒行军司马。瓒耻于自辞，不得已而往，明宗赐予甚厚。初，知祥在北京为马步军都虞候，而瓒留守太原，知祥以军礼事瓒，瓒常绳以法，知祥初不乐，及瓒为司马，犹勉待之甚厚。知祥反，罢瓒司马，置之私第，瓒饮恨而卒。





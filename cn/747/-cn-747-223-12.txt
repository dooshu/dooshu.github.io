○贺示历书表

臣说等言：内侍尹凤翔至，奉宣圣旨，内出新撰历书二十五卷，以示臣等。窃窥深奥，仰观英华，涉海登山，罔知攸际。臣闻唐尧光宅，顺昊天而定四时；虞舜登庸，在衡而齐七政。伏惟开元圣文神武皇帝陛下至德广运，文明哲，道冠生知，与神合契，备往圣之能事，绍昔王之阙典。发挥《易》象，以应乘乾之时；考正历书，更表履端之始。上包二帝，下括三王，徵晷运之盈虚，究推步之疏密。备稽气象，载躔坎离，三辰顺轨而更明，五纬合度而增焕，足使天地贞观，神人允谐，唐虞旧章，于斯重睹。臣等幸陪书府，得预朝门，跃之情，实万恒品，谨奉表陈贺以闻。


○議玉芝宮祀典疏 【 請罷玉芝宮祭告】

議得我朝　宗廟享祀之典、每年四孟時享、及歲暮大袷、俱于　太廟行禮、大小節辰、及　列聖考妣忌辰、則于內殿行禮、恭照　睿宗獻皇帝、　慈孝獻皇后、巳升祔　太廟、及奉祀內殿前項行禮之日、巳與列聖同臨鑒享、今復有玉芝宮之祀者、葢我　先帝大孝因心、隨事制禮、無非篤厚尊親之意、但于一日之間。既祀于此。復祀于彼。雖　二聖神靈。無往不在。而揆之禮典。終有未宜。頃奉遺詔于郊社等禮、悉欲斟酌改正、則此一節、　先帝之心、亦必有所未安也且近奉欽依　太廟巳奉祫祭、這內殿遣官且罷、聖見高明、于內殿之祭、尤為可省、既經駙馬都尉謝詔等具題前來、相應議擬、合無今後玉芝宮四時歲暮、大小節辰祭祀、俱各停罷、以免煩凟、但既設有二聖神位、其日供之膳、合無仍舊奉設、惟復一體停罷均乞聖明裁定等因、奉　聖旨、這祀禮出自我　皇考孝思、你每再詳議來說、欽此欽遵、臣等竊惟孝莫大乎尊親、禮莫嚴于廟祀、故隨事以致享者、所以廣不匱之孝思、而稽古以定制者、所以昭有常之禮典、茲者玉芝宮之祀。　先帝特舉以奉　睿宗。葢意切尊親。禮緣義起。誠所謂不匱之孝思也。而我　皇上以其出自　先帝。不欲遽罷者。是我　皇上孝事　先帝之心。即我　先帝孝事　睿宗之心也。綸音懇惻、敢不仰承、但以此著為有常之典、則將來恐有難行難繼者、臣等忝備有司、不敢不明言其故、惟聖明裁擇焉、查得今之玉芝宮。睿宗崇祀特廟實典禮之正玉芝之生將亦天意之所在乎即先年奉祀　睿宗之特廟也。嘉靖二十四年。　睿宗升祔太廟。而特廟之祭始罷。葢所重在升祔也。至四十四年。該監守臣忽言殿柱產有玉芝。事狀頗涉奇異。惟我　先帝篤念二親。以為原廟之中。有此瑞應、不勝羹墻如見之感、於是特揭宮名、重建祀典。以擴充一念之孝思。而至于欽定儀節、則不用祝詞不用遣陪。止命二臣上香叩首。是　先帝之意。亦以為一時偶行之禮。非云百世不刊之制也、若以我朝　宗廟之常禮言之。如四時享袷。則止行于　太廟。歲序忌辰。則止祭于內殿、未嘗併祭也。國有大事。或告于　太廟。或告于內殿。亦未嘗併告也。今于玉芝宮。則無所不祭。無所不告焉。是于　列聖止皆一祭一告。而于　睿宗則兩祭兩告也。其在　先帝行之。則以為豐于　禰廟。未為不可。而在今日行之。則非　禰廟也。且　睿宗於　皇上為　皇祖每事既兩祭兩告矣則遠而　列祖近而先帝　皇上將何以處之此所謂禮之難行難繼者也。臣等竊以為斯禮也。自　先帝而行。自　先帝而止。是行於其所可行。而止於其所當止也。禮之因時以制宜者也。　皇上復繼而行之。是無時可止也。禮之所未有者也。　皇上體　先帝之孝思。雖為無窮而中間顧有不能行不能繼者。　皇上之心。雖欲自盡。將來必有所未安也。至于日供之膳、則有可言者。查得南京奉先殿。原奉　太祖以上　列祖神位于中。迨北京奉先殿成。南京奉先殿各祭俱罷。而日供之膳。則至今不輟。葢以奉安神位之所。而特存有舉莫廢之義也。今玉芝宮既係　睿宗原廟。近又設有二聖神位。合無日供之膳。照舊奉設。而止罷其四時享袷。及節序忌辰。并有事奉告之祭。庶幾典禮適中。而于我　先帝之孝思。亦少慰矣。


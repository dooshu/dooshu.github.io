◇异闻记

郡人张广定者，遭乱常避地。有一女，年四岁，不能步涉，又不可担负，计弃之固当饿死。不欲令其骸骨之露，村口有古大冢，上巅先有穿穴，乃以器盛缒之，下此女于冢中，以数月许乾饭及水浆与之而舍去。候世平定，其间三年，广定乃得还乡里。欲收冢中所弃女骨，更殡埋之。广定往视女，故坐冢中，见其父母，犹识之，甚喜。而父母犹恐其鬼也。入就之，乃知其不死。问之从何得食。女言粮初尽时甚饥，见冢角有一物，伸颈吞气。试效之，转不复饥。日月为之，以至于今。父母去时所留衣被，自在冢中。不行往来，衣服不败，故不寒冻。广定乃索女所言物，乃是一大龟耳。女出食谷，初小腹痛，呕逆，久许乃习。（《抱朴子内篇·对俗》。）


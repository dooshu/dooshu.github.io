○请令浙东西依税限纳当钱奏（贞元三年闰五月度支）

浙江东西节度使韩，自建中年已後，供军资费赏设等。每年续加当钱六十一万六千贯，准今年五月五日敕，近日甲兵止息，无别徵求，此是常税，先有成例。宜令浙西观察使白志贞、浙东观察使皇甫政，各据道本元额，依旧每年两税徵收发遣，其钱物到别库收贮。每有给用，皆先奏取进止，其钱旧例每年六月举徵，如秋限送纳。今京西师旅颇众，经用尤多，望令依税限纳，市轻货送上都。


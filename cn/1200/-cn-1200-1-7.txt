第七年丰卦〔阴去阳来离火正南〕：一上二中三下宜田之象

象曰：正月上午，岁在大梁。东风解冻，宜尔田桑。岁终丰稔，欢乐洋洋。

颜曰：所求宜以子午卯酉年月日时则吉，然应之稍迟耳。非此年月日时则不成。占田蚕大利。又曰：阴去阳进之象，岁在酉曰大梁，谚曰：“太岁在酉，乞浆得酒。”言其丰也。此卦田蚕吉，占仕宦未遂。居官无忧，病者无苦。

何曰：水陆游行，婚姻和合，大吉。行人留滞，囚缓出。

陈曰：上中二位阴阳相应，而三阳在地，地道充实之象。故曰云云。

刘曰：天人协和，阴从阳也。土地丰衍，宜田桑也。午酉之际，利不可当也。

此课少阳在上，而少阴居中以从，天人之位得矣。而盛阳居于地，上和睦而下丰富，故宜田桑。正月谓初爻也。大梁，酉也。课体下三为离。离，午也。中二为兑，兑，酉也。颜曰：太岁在酉，乞浆得酒，言丰富也。占事皆得如意。而应在午酉之年月日时，或酉方也。

诗曰：郁气都消尽，春来万物荣。田蚕宜尔室，耕凿乐苍生。


○为韦侍郎贺布衣窦群除右拾遗表

（《新、旧史》皆云擢群为左拾遗，而诸本皆题云右拾遗，未知孰是。据《窦群传》，韦夏卿为京兆尹时荐群。《夏卿传》，先为吏部侍郎，后转京兆尹太子宾客以至于卒。恐不当作韦侍郎，公时为集贤正字。）

臣某伏见今月日制，除布衣窦群右拾遗者。（群，字丹列，京兆金城人。以处士隐于毗陵，苏州刺史韦夏卿荐之朝，并表其所为书数十篇，不召。贞元十六年十一月，夏卿为京兆尹，复言之。十八年三月，召群为左拾遗。按《群传》云：陛下即位二十年，始自草茅擢臣为拾遗。盖自大历十四年己未，至贞元十四年戊寅，德宗即位，为二十年。）臣闻直道之行，（《论语》：三代之所以直道而行也。）四方向德，逸人是举，天下归心。（《论语》：举逸民，天下之民归心焉。）

臣伏以窦群肥遁居贞，（《易》：肥遁无不利。又曰：遁，亨，小利贞。肥，优也。）包蒙养正，（《易》：包蒙吉。又曰：蒙以养正，圣功也。）学术精果，操行坚明，赞咏道真，以求其志。臣顷守藩服，（谓在苏州。）特所委知，及归朝廷，辄有闻荐。庶逃窃位之责。（孔子曰：“臧文仲其窃位者欤？知柳下惠之贤而不与立也。”）以塞旷官之尤。（《书》：无旷庶官。旷，废也。）岂谓天听曲从，瞽言无废，况谏诤之职，政化是参。擢於布衣，久无其比，周行庆。（《诗》：嗟我怀人，置彼周行。周行，列位也。）林薮震惊。晦迹宁虑于遗贤，怀才尽思于展效。臣以性本庸疏，动无裨益，唯思进拔，以报恩荣。区区恳诚，实贯金石。言而不废，（孔子曰：“君子不以言举人，不以人废言。”）微臣敢窃于荐雄；（《扬雄传赞》：雄年四十余，自蜀来京师。大司马车骑将军王音奇其文雅，召以为门下吏，荐雄待诏。）德必有邻，（《论语》：德不孤，必有邻。）圣代式光于尊隗。（《史记》：燕昭王欲厚币以招贤者，谓郭隗曰：“诚欲得贤士与共国，以雪先王之耻。”隗曰：“王必欲致士，先从隗始。况贤于隗者，岂远千里哉！”“代”，一作“政”。）自群受命，冀复面陈，迫以疾病，接于休假。注心蓄念，寤寐兢惶。无任喜跃屏营之至。


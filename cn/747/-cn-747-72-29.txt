○委监察御史省视太庙郊社斋事诏

王者受天地之明命，续祖宗之鸿业，所以祗服大事，致诚严禋。尽其孝敬之心，崇其郊祀之礼，必在匪懈不忒，粢盛丰洁，古今丕训，无易於此。朕嗣位十载，恭临万邦，务三时以厚生，睦九族以修教。每厉薄德，汔兹小康，中宵内愧，惧不克称。实天地之眷佑，祖宗之威灵，思欲罄其精诚，奉以昭报，岂聿怀之敢望，实如在而斋心。如闻近岁有司因循，将事不恪，牲牷无涤具之别，笾豆乏静嘉之容，鼎俎虽陈，荐羞多阙。祠官或怠於斋肃，胥吏有至於喧呶，亏礼渎神，莫斯为甚，永言重事，用惧深衷。起今已后，太庙郊社斋郎，先事前一日，委监察御史子细点简。如有替代非正身者，当时禁身推问闻奏，当重科惩。既责躬亲，须议优奖，其斋郎委中书门下商量，量与减选。应缘祠祭官下至斋郎及太常乐人吏等，致斋日有博奕饮酒喧呼争竞者，亦委御史台纠察闻奏。其牲牢准礼循行之际，合视肥瘠之宜，近日相承，临时取办，既乖诚敬，颇失旧章，委太仆寺准礼令处分，如无本色牛羊，速具闻奏。至於酒醴醯醢，簠簋膳羞，各委本司准礼令切加提举。凡在庙壖，所宜肃敬，纵云隙地，岂废修崇，如有耕垦艺植者，亦委御史台纠察闻奏。摄事公卿，虽约官品，将朕诚敬，必在得人，委尚书省差定之时，稍加慎选。其祭器礼物中，如有欠阙及滥恶须慎补改张者，委太常宗正光禄太仆寺少府监诸司速具条疏闻奏，仍委中书门下即与疏理处分。於戏！礼崇明祀，神享至诚，上下苟无其违心，虔恭必冀於备物，繇是怵惕兴感，齐庄致词，咨尔庶工，各扬厥职。式遵礼典，称朕意焉。


◇为陈武帝与周宰相书

昔有天地，便立帝王，革昊唯农，迁虞斯夏，莫不三灵所佑，五运相推。梁德不造，固天攸弃，虽复东汉之末，区宇沸腾，西晋之亡，生民荡覆，未足以方其祸乱，譬彼虔刘者也。吾谬以庸薄，属当兴运，自昔登庸，清诸百越，徐闻浪泊，靡不征行，银洞珠宫，所在清，自还麾南极，伐逆东都，宣力驱驰，亟淹寒暑，六延梁社，十翦强寇，黄帝与蚩尤七十战，魏祖在军中三十年，方厥劬劳，未为勤苦。加以百神所感，明灵应期，万里徂征，虬龙表瑞，于是中军勇锐，上将横行，承此休符，遂兴王业。梁氏以天禄斯改，期运永终，钦若唐风，推其鼎命。吾惊惶三让，拜手陈辞，盈廷公卿，稽颡敦逼，眷言颍水，徒抱素心，尚想汾阳，无因高蹈，猥以庸薄，遂膺天宠，去月乙亥，升礼大坛，言念迂回，但有惭愧。昔宾门之始，境外无交，虽遣行人，未申嘉好。今上天有命，光膺宝历，永兴周室，方同断金，我运惟新，宜朝聘，今遣侍中都官尚书周弘正衔使长安，故指有白。陈某白。（《文苑英华》六百六十七。）


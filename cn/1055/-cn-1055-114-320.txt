【后汉沛相杨君碑〈建宁元年〉】

右汉《沛相杨君碑》，在阌乡杨震墓侧，碑首尾不完，失其名字。按《后汉书》，震及中子秉，秉子赐，赐子彪，皆有传。又云震长子牧富波相，牧孙奇侍中，奇子亮阳成亭侯。又云少子奉，奉子敷，敷子众{艹务}亭侯，又有彪，彪子修。杨氏子孙载于史传者止此尔，不知沛相为何人也？碑云“孝顺皇帝西巡，以掾史召见，拜郎中，迁常山长史，换犍为府丞。宰司累辟，应于司徒。州察茂才，迁阳侯相，后拜议郎、五官中郎将、沛相。年五十六，建宁元年六月癸丑遘疾而卒”。其终始尚可见，而惜其名字亡矣。治平元年六月十日书。


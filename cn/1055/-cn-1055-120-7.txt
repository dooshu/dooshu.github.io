【与端明侍读书】

修启。修以衰病余生，蒙上恩宽假，哀其恳至，俾遂归老。自杜门里巷，与世日疏。惟窃自念幸得早从当世贤者之游，其于钦向德义，未始少忘于心耳。近张寺丞自洛来，出所惠书，其为感慰，何可胜言！因得仰讠起居，喜承宴处优闲，履况清福。春候暄和，更冀为时爱重，以副缙绅所以有望者，非独田亩垂尽之人区区也。不宣。修再拜端明侍读留台执事，三月初二日。〈《宋人法书》第一册。又见《三希堂法帖》第二七七四页。〉


卷三十



卷之三十

洪武元年二月壬寅朔，中书省臣李善长、傅瓛、翰林学士陶安等进《郊社宗庙议》。先是，上敕礼官及翰林、太常诸儒臣曰：“自昔圣帝明王之有天下，莫严于祭祀，故当有事，内必致其诚敬，外必备其仪文，所以交神明也。朕诞膺天命，统一海宇，首建郊社、宗庙以崇祀事，顾草创之初，典礼未备，其将何以交神明、致灵贶？卿等其酌古今之宜，务在适中，定议以闻。”至是，善长等奏：有国大祀曰圜丘，曰方丘，曰宗庙，曰社稷，各具沿革以进。圜丘之说曰：“天子之礼，莫大于事，天故有虞、夏、商，皆郊天配祖，其来尚矣。周官大司乐冬至日祀天于地上之圜丘，大宗伯以禋祀昊天上帝。孝经曰：‘郊祀后稷以配天，宗祀文王于明堂，以配上帝。’皆所以重报本反始之事，礼之见于遗经者可考也。秦人燔书灭学，仍西戎之俗，立四畤以祀白、青、黄、赤四帝，汉高祖因之，又增北畤兼祀黑帝，至于武帝有雍五畤之祠，又有渭阳五帝之祠，又有甘泉、太乙之祠而昊天上帝之祭，则未尝举行。至元帝时，合祭天地，光武祀太乙，遵元始之制，而先王之礼变易尽矣。魏晋以来，郊丘之说互有不同，宗郑玄者以为天有六名，岁凡九祭。六天者，北辰曜魄宝、苍帝威灵仰、赤帝赤熛怒、黄帝含枢纽、白帝白招拒、黑帝协光纪是也。九祭者，冬至祭昊天上帝于圜丘，立春、立夏、季夏、立秋、立冬祭五帝于四郊。王者各禀五帝之精而王天下，谓之‘感生帝’，于夏正之月祭于南郊，四月龙见而雩，总祭五帝于南郊。季秋大享于明堂是也。宗王肃者则以天体惟一，安得有六？一岁二祭，安得有九？大抵多参二家之说行之。而至唐为尤详，武德、贞观间用六天之义，永徽中从长孙无忌等议废郑玄议，用王肃说，乾封中复从郑玄议焉。宋太祖乾德元年冬至，合祭天地于圜丘，神宗元豊中罢合祭，哲宗绍圣、徽宗政和间或分或合，高宗南渡以后，惟用合祭之礼。元初用其国俗拜天于日月山，成宗大德六年建坛合祭天地五方帝，九年始立南郊，专祀昊天上帝，泰定中又合祭然，皆不亲郊。文宗至顺以后亲郊者凡四，惟祀昊天上帝。今当遵古制，分祭天地于南、北郊，冬至则祀昊天上帝于圜丘，以大明、夜明、星辰、太岁从祀。”方丘之说曰：“按三代祭地之礼，见于经传者：夏以五月，商以六月，周以夏至日，礼之于泽中方丘。盖王者事天明，事地察，故冬至报天，夏至报地，所以顺阴阳之义也。祭天于南郊之圜丘，祭地于北郊之方泽，所以顺阴阳之位也，然先王亲地，有社存焉。礼曰：‘享帝于郊祀，社于国。’又曰：‘郊所以明天道，社所以神地道。’又曰：‘郊社所以祀上帝。’又曰：‘明乎郊社之礼，或以社对帝，或以社对郊，则祭、社乃所以亲地也。’书曰：‘敢昭告于皇天后土。’左氏曰：‘戴皇天，履后土。’则古者亦命地祇为后土矣，曰地祇，曰后土，曰社，皆祭地也，此三代之正礼而释经之正说。自郑玄惑于纬书，而谓夏至于方丘之上祭昆仑之祇，七月于泰折之坛祭神州之祇，析而二之，后世宗焉，一岁二祭。自汉武用祠官宽舒议，立后土祠于汾阴脽上，礼如祀天，而后世又宗之于北郊之外，仍祀后土。元始间，王莽奏罢甘泉泰畤，复长安南、北郊，以正月上辛若丁天子亲合祠天地于南郊，而后世又因之，多合祭焉。由汉历唐千余年间，亲祀北郊者，惟魏文帝之大和、周武帝之建德、隋高祖之开皇、唐玄宗之开元四祭而已。宋元豊中议专祭北郊，故政和中专祭者，凡四南渡以后则惟摄祀而已。元皇庆间议夏至专祭地，未及施行。今当以经为正，拟以今岁夏至日祀方丘，以五岳、五镇、四海、四渎从祀。”宗庙之说曰：“传谓万物本乎天，人本乎祖，故为之宗庙，以享祖考而致其报本之意也。德有厚薄，故制有隆杀，自天子至官师，其制不同。周制天子七庙，而《商书?伊尹》曰‘七世之庙，可以观德。’则知天子七庙，自古有之，不独周为然也。若夫太祖，百世不迁，三昭三穆，以世次比，至亲尽而迁焉，此有天下之常礼也。若至周穆王时文王亲尽当祧，共王时武王亲尽当祧，以其有功当宗故，皆别立一庙而谓之‘文世室’、‘武世室’，亦皆百世不迁。汉高承秦之弊，未尝立七庙，至太上皇崩，始诏郡国立庙，而皇祖以上无闻焉。惠帝诏有司立原庙，又以沛宫为高祖庙，又于陵傍立寝园庙，自后每帝輙立一庙，不序昭穆。景帝尊高帝为太祖，文帝为太宗，宣宗又尊武帝为世宗，皆世世不毁，至元帝始罢郡国庙及寝园庙。光武中兴于洛阳，立高庙，祀高祖及文、武、宣、元五帝；天子亲奉祠于长安故高庙，祀成、哀、平三帝，京兆尹侍祠；又别立四亲庙于南阳舂陵，祀父南顿君、祖钜鹿都尉、曾祖郁林太守、高祖舂陵节侯，皆岁时郡县侍祠。至明帝遗诏藏主于光烈皇后更衣别室，后帝相承，皆藏主于世祖之庙，由是同堂异室之制，至于元莫之能改。唐高祖追尊高曾祖考，立四庙于长安；太宗议立七庙，虗太祖之室；玄宗创制立九室，祀八世；文宗开成中礼官以景帝受封于唐，高祖、太宗创业受命有功之主，百代不迁，亲尽之主，礼合祧迁至禘，祫则合食如常；其后以敬、文、武三宗为一代，故终唐之世，常为九世十一室。宋自太祖追尊僖、顺、翼、宣四祖，每遇禘则以昭穆相对而虚东向之位，神宗熙宁中奉僖祖为太庙始祖，至徽宗时增太庙为十室而不祧者五宗，崇宁中取王肃说，谓二祧在七世之外，乃建九庙，高宗南渡，祀九世，至于宁宗，始别建四祖殿而正太祖东向之位。元世祖中统三年，初建宗庙于燕京，以太祖居中，为不迁之祖；至泰定中，为七世十室。今拟四代各为一庙，庙皆南向，以四时孟月及岁除，凡五享，孟春特祭于各庙，孟夏、孟秋、孟冬岁除则合祭于高祖庙。”社稷之说曰：“周制小宗伯掌建国之神位，右社稷，左宗庙。社稷之祀坛而不屋，必受霜露风雨，以达天地之气，凡起太事、动大众，必先告于社而后出，其礼可谓重矣。盖古者天子社以祭五土之祇，稷以祭五谷之神，其制在中门之外，外门之内，尊而亲之，与先祖等。人非土不立，非谷不食，以其同功均利以餋人，故祭社必及稷，所以为天下祈福报功之道也。然天子有三社：为群姓而立者曰大社，其自为立者曰王社，又有所谓胜国之社。屋之不受天阳，国虽亡而存之，以重神也。后世天子之礼，惟立大社、大稷以祀之，社皆配以勾龙，稷皆配以周弃。汉因高祖，除亡秦社稷，立官大社、大稷，一岁各再祠；光武立大社稷于洛阳，在宗庙之右，春秋二仲月及腊一岁三祀。唐因隋制，并建社稷于含光门之右，仲春、仲秋二时戊日祭之；玄宗升社稷为大祀，仍以四时致祭。宋制每岁以春秋二仲月及腊日祭之。元世祖营社稷于和义门内少南，以春秋二仲月上戊日致祭。今宜祀以春秋二仲月上戊日。”从之。

征南将军汤和遣使传檄至漳州，元达鲁花赤迭里迷实具服焚香，北面再拜，持斧斫印章，引刀自刎而死，总制陈马儿以城降和，命指挥李执中往守之。

癸卯，诏御史大夫汤和还明州，造海舟漕运北征军饷。命平章廖永忠为征南将军，以参政朱亮祖为副，帅舟师由海道取广东。敕谕永忠等曰：“王者之师，顺天应人，所以除暴乱，解羊倒悬，以慰民望。朕昔平定武昌、荆、湘诸郡，皆望风款附，常遇春克赣州，南安、岭南数郡亦相继来归，此无他，师出以律、人心悦服故也。今两广之地，远在南方，彼此割据，民困久矣，定乱安民，正在今日。彼闻八闽不守，湖湘已平，中心震慑，无固守之志，若先遣人宣布威德以招徕之，必有归款迎降者，可不劳师旅。慎勿杀掠，沮向化之心，如其拒命，举兵临之，扼其险要，绝其声援，未有不下者。且广东要地，惟在广州，广州既下，则循海州郡，可传檄而定，海南、海北以次招徕，留兵镇守，仍与平章杨璟等合兵取广西。用师方略，率用是道，肃靖南服，在此一举。”

上御奉天门，谓侍臣曰：“凡人之言有忠谏者，有谗佞者，忠谏之言始若难听，然其有益如药石之能济病，谗佞之言始若易听，然其贻患不可胜言。夫小人之为谗佞也，其设心机巧，渐渍而入，始焉必以微事可信者言于人主，以探其浅深，人主苟信之，彼他日复有言，必以为其尝言者可信，将不复审察，谗佞者因得肆志，而妨贤病国，无所不至。自古若此者甚多，而昏庸之君卒莫之悟，由其言甘而不逆于耳故也。惟刚明者审择于是非，取信于公论，不偏信人言，则谗佞之口可杜矣。”

征南将军胡廷美遣建宁降将曹复畴招谕汀州及宁化、连城等县，元汀州路守将陈国珍纳款，泉州郡县相继降附。

乙巳，元滨州守将翟副枢、于佥院谒见大将军于济南。

丙午，征虏副将军常遇春率师自济南取东昌。

丁未，诏以大牢祀先师孔子于国学，仍遣使诣曲阜致祭。使行，上谓之曰：“仲尼之道，广大悠久，与天地相并，故后世有天下者莫不致敬尽礼，脩其祀事。朕今为天下主，期在明教化以行先圣之道，今既释奠国学，仍遣尔脩祀事于阙里，尔其敬之。”

戊申，上亲祭大社、大稷，大社设正位在东，配以后土，西向；大稷设正位在西，配以后稷，东向。大社、大稷位各用玉两邸币、黑色，牲用犊一、羊一、豕一，笾豆各十，笾实以形盐、薧鱼、枣、栗、榛、菱、芡、鹿脯、白饼、黑饼，豆实以韭、葅、醓、醢、菁葅、鹿醢、芹葅、兔醢、笋葅、鱼醢、脾析、豚胉，簠、簋各二，实以黍、稷、稻、粱，铏三，实以和羹。后土、后稷位并同，但不用玉。大社坛正配位供设酒罇三于坛东，西向，实以汎斋、醴斋、盎斋；祝二，供设于坛西，东向。大稷坛正配位供设酒罇三于坛西，东向；祝二，供设于坛东，西向。各坛爵六，同设于酒罇所。先期，皇帝散斋四日。致斋三日，陪祭、执事官同。先祭一日，设大次于社稷门外之西，南向；设御位于壝内，当两坛之北居中，南向。皇帝服皮弁服备法驾诣大次，遂省牲，视鼎镬、涤溉，有司陈设如仪。至日清晨，诸执事官各实罇、罍、簠、簋、笾、豆、登、铏，实玉帛于篚，置祝于神位之后。车驾至大次，太常卿奏“中严”，皇帝服通天冠、绛纱袍，乐生、舞生及诸执事官、陪祭官入就。太常卿奏“外办”，皇帝入就位。赞礼唱“迎神”，协律郎举麾，乐奏《广和》之曲。赞礼唱“请行礼”，太常卿奏有司“谨具请行事”，皇帝再拜，皇太子以下在位官皆再拜。赞礼唱“奠玉帛”，皇帝诣盥洗位，搢圭盥帨，出圭诣大社神位前，协律郎举麾，乐奏《肃和》之曲，皇帝跪，搢圭上香，奠玉帛，出圭再拜。舆次诣后土神位前，次诣大稷坛大稷、后稷神位前，并如大社仪。复位，赞礼唱“进俎”，协律郎举麾，乐奏《凝和》之曲，皇帝诣大社神位前，搢圭奠俎，出圭。次诣后土神位前，次诣大稷坛大稷、后稷神位前，并如大社仪。复位，赞礼唱“行初献礼”，皇帝诣盥洗位，搢圭涤爵、拭爵，以爵授执爵官，出圭诣酒尊所，搢圭执爵，授醴斋，以爵授执爵官，出圭诣大社神位前，协律郎举髦，乐奏“寿和”之曲、“武功”之舞，皇帝跪，搢圭上香，祭酒奠爵，出圭，读祝官取祝，跪读祝，皇帝俯伏与再拜。次诣后土神位前，次诣大稷坛大稷、后稷神位前，并如大社仪。复位，亚献酌盎斋，乐奏《熙和》之曲、《文德》之舞，仪并同初献，但不用祝。献毕，太常卿奏“饮福受胙”，皇帝诣饮福位再拜，跪搢圭，执事官以爵酌福酒跪进，太常卿赞曰“惟此酒肴神之所，与赐以福庆，亿兆同沾”，皇帝受爵祭酒，饮福酒，以爵置于坫，奉胙官奉胙跪进，皇帝受胙以授左右，出圭俯伏与再拜，与皇太子以下皆再拜。大稷坛如之。复位，赞礼唱“彻豆”，协律郎举麾，乐奏《雍和》之曲，掌祭官各撤豆。赞礼唱“送神”，协律郎举麾，乐奏《安和》之曲，皇帝再拜，皇太子以下在位官皆再拜，读祝官取祝、奉币官取币、掌祭官取牲馔诣瘞所置于坎内，皇帝诣望瘞位，执事执土于坎，实土至半。太常卿奏“礼毕”，驾还，大次解严。祝文大社曰：“惟神德司坤厚，品物由生，历代国家精崇祀典。予本庶民，举兵讨乱，得土得众，建国纪年，是以遵依古礼设坛岁祀。今于初祭，不敢不以情告。”大稷曰：“惟神奉若天时，茂生百榖，神化无穷，历代昭著。”后土曰：“惟神分山川高下于始世，乐民生于至今，水土之功，人何敢忘？有国家者，务严祀典。”后稷曰：“惟神奉天之道、因地之利播耘百榖、阐修农事，历代崇之，自予本庶民以下。” 大稷、后土、后稷并与大社，同其乐舞之至。乐用协律郎一人，幞头、红罗袍、荔枝带、皂靴，手执麾幡；乐生六十二人，服绯袍，展脚，幞头、革带、皂靴。乐器用编钟、编罄各十六，琴十，瑟、搏拊、埙、箎、箫、笛各四，笙八，应鼓一。舞则武舞曰《武功》之舞，文舞曰《文德》之舞。舞士一人，文、武舞生各六十四人，内各以二人为引舞舞士，服幞头、红罗袍、荔枝带、皂靴，手执节。文引舞舞生各执羽籥，服红袍，展脚，幞头、革带、皂靴。武引舞舞生各执干戚，服与文舞同。乐章迎神云“五土之灵，百榖之英，国依土而宁，民以食而生，基图肇建，祀礼修明，神其来临，肃恭而迎。”奠币云 “有国有人，社稷为重。”昭祀云 “初玉帛庆奉，维物匪奇敬，实将之以斯为礼，冀达明祇。”奉俎云“崇坛北向，明礼方兰，有洁牺牲。礼因物显，大厉载设，中情以展，景运以承，神贶斯衍。”初献大社云“高为山林，深为川泽，崇丘广衍，亦有原隰。惟神所司，百灵效职，清醴初陈，颙然昭格。”后土云“平治水土，万世神功，民安物遂，造亿攸同，嘉惠无穷，报祀宜丰，配食尊严，国家所崇。”大稷云“橐、稷、稻、粱，来牟降祥，为民之天，丰年穰穰，其功甚大，其恩深长，乃登芳斋，以享以将。”后稷云“皇皇后稷，克配于天，诞降嘉种，树艺大田，生民粒食，功垂万年，建坛于京，歆兹吉蠲。”亚终献大社云“广厚无边，其体弘号。德侔坤厚，万物生兮；锡民地利，神化行兮，恭祀告庆，国之祯兮。”后土云“周览四方，伟烈昭彰，九州既平，五行有常，坛壝以妥，牲醴之将，是崇是严，焕然典彰。”大稷云“亿兆林林，所资者榖，雨旸应时，家给人足，仓庚坻京，神介多福，祇荐其仪，昭祀惟肃。”后稷云“躬勤稼穑，有相之道，不稂不莠，实坚实好，农事开国，王基永保，有年自今，常奉苹藻。”徹豆云“礼展其勤，乐奏其节，庶品必芬，神明是达，有严执事，俎豆乃徹，穆穆雍雍，均其欣悦。”送神云“维坛洁清，维主坚贞，神之所归，依兹以宁，土宇靖安，年榖顺成，祀事昭明，永致升平。”望瘞云“晨光将发，既侑既歆，瘞兹牲币，达于幽阴，神人和悦，实获我心，永久礼祀，其始于今。”

是日，赐群臣享胙于奉天殿门。

己酉，上谓侍臣章溢曰：“福建诸郡已平，但小寨未下，近遣汤和往明州造海舟，运粮北饷。吾欲令李文忠继往，必全获也。”溢力赞之，即日命文忠总兵往福建。

庚戌，遣右丞王溥赍上尊至济南大将军徐达等，仍颁赐于各卫将士。

壬子，先是，上尝命中书省及翰林院官议于社稷坛，创屋以备风雨。至是，翰林学士陶安奏：“考诸礼，天子大社必受风雨霜露，以达天地之气，若亡国之社，则屋之不受天阳也。今于坛创屋，非所宜。若祭而遇风雨，则于齐宫望祭。”上是之。

定宗庙时享之礼。翰林学士陶安、侍讲学士朱升、待制詹同等奏：“按礼，古者禴、祠、烝、尝，四时之祭，三祭皆合享于祖庙，祭于各庙者，惟春为然。自汉而下，庙皆同堂异室，则又四时皆合祭矣。今四庙时享，亦宜仿近制，合祭于第一庙，庶适礼之中，无烦渎也。”上命春特祭，余三时合祭。

是日，太常又进宗庙月朔荐新礼：“正月以韭荠、生菜、鸡子、鸭子，二月以水芹、蒌蒿、台菜、子鹅，三月以茶笋、鲤鱼、鮆鱼，四月以樱桃、梅杏、鲥鱼、雉，五月以新麦、黄瓜、桃、李、来芹、嫩鸡，六月以西瓜、甜瓜、莲子、冬瓜，七月以菱、雪梨、红枣、蒲萄，八月以芡、新米、藕茭、白姜、鳜鱼，九月以小红豆、柿、橙、蟹、鳊鱼，十月以木瓜、柑橘、芦菔、兔、雁，十一月以荞麦、甘蔗、天鹅、鹚鸠、鹿，十二月以芥菜、菠菜、白鱼、鲫鱼。”上览毕，谓群臣曰：“宗庙之祀，所以隆孝思也，然祭之于后，不若餋之于先，朕今不及矣。尝闻为人子者，愿为人兄，其意谓为兄侍膝下之日，早于餋之日多也。朕于子为人弟，亲存而幼不能以餋，及长而富有天下，则亲没矣。虽欲以天下餋，其可得乎？”因悲叹久之，命以月朔荐新仪物，著之常典，俾子孙世承之。

诏复衣冠如唐制。初，元世祖起自朔漠，以有天下，悉以胡俗变易中国之制，士庶咸辫发椎髻，深襜胡俗，衣服则为裤褶窄袖，及辫线腰褶，妇女衣窄袖短衣，下服裙裳，无复中国衣冠之旧，甚者易其姓氏为胡名，习胡语，俗化既久恬不知怪，上久厌之。至是悉命复衣冠如唐制，士民皆束发于顶，官则乌纱帽、圆领袍、束带、黑靴，士庶则服四带巾杂色盘领衣，不得用黄玄，乐工冠青卍字顶巾，系红绿帛带。士庶妻首饰许用银镀金，耳环用金珠，钏镯用银，服浅色，团衫用纻丝、绫罗、 绢，其乐妓则戴明角冠、皂褙子，不许与庶民妻同。不得服两截胡衣，其辫发椎髻、胡服、胡语、胡姓，一切禁止，斟酌损益，皆断自圣心。于是百有余年，胡俗悉复中国之旧矣。

癸丑，副将军常遇春师克东昌，元平章申荣自经死，于是所属茌平等县皆降，遇春仍还军济南。

甲寅，平章杨璟遣千户王廷将兵取宝庆，进次郡阳，茱萸滩贼众千余据险拒战，廷击败之，追至城下，周文贵遁去，余众犹据城拒守，廷进兵逼之。明日，贼众纵火掠民财出走，遂下其城，留兵守之。

乙，诏将作司制绵布战衣三万袭，用红、紫、青、黄四色。

上退朝，御东阁，翰林侍讲学士朱升、待制詹同侍。上顾谓升等曰：“近观周礼，见有所谓六梦者，因思去秋尝梦在乡里游舍南，仰见群鸟摩天而下，少近则类鸠鸟之状，忽一鹤冲起其中，徐度东南，予回顾，鹤已不见。惟见五色云中，青幡数行，浮空而过。少顷，天西北拥一朱台，四周槛栏，前立二人，兜鍪金甲，口若宣授之状。忽台四转，以左向南列坐幞头抹额者数人。台又旋北向以后，居南中立三尊贵，若道家三清，其中一人美貌修髯，异常所见，顾我甚至。既而，三人西北去。朕亦归舍，复出门，则景象迥异，非在乡里时矣！旁有立者，朕问‘适尊贵何之？’曰‘还天宫矣。’朕急趋从之，道遇紫衣者数人，其一人以绛衣授朕，里皆五彩，朕问‘此何服？’一人曰‘此真人服’，朕方服之，不觉冠履俱备。又一人授朕剑，光气烨然。复命朕道东南而行，遇一皂衣短袖者来，露首及两肱、两股，首戴一龟，两耳，怒目，由西北而去。朕复东南行，度一小川，川南山北有房，东西约十余间，见朕长子衣青衣而立，忽然梦觉。若此者其思梦耶？正梦耶？”对曰：“梦者，人之精神所感，此诚陛下受命之兆，所谓‘正梦’也。昔黄帝梦游华胥而天下大治，古已有之，盖帝王之兴自有天命，非人智力所以致也。”

夜三更，有星大如盏，赤色有光，自中台西北行，至云中没。

丙辰，征南将军廖永忠自福州遣人以书至广东，谕元江西分省左丞何真略曰：“乃者元君失驭，天下土崩，豪杰之士，乘时而起，分割州郡，窃据疆土，或假元之号令，或自擅其兵威，暴征横歛，蚕食一方，生民涂炭，可谓极矣。今天子受天明命，肇造区夏，江汉既已底定，闽越又皆帖服，中原之地，相继以平，惟两广僻在遐方，未沾圣化。予受命南征，顺者抚绥，逆者诛殛，恐足下未悟，輙先走一介之使相告，惟足下其留意焉。”

丁巳，命都督同知康茂才率师往济南，从大将军徐达北伐。

诏中书左丞相李善长致祭江、河、淮、济之神曰：“近为中原扰攘，兴兵北伐，除暴安民，已命中书右丞相信国公达为征虏大将军，中书平章政事鄂国公遇春为征虏副将军，统率王师，由淮入河，取山东，次苐而进。尝昭告神明矣，赖神之佑，所向皆克，齐鲁之境，俱入版图，今再命都督同知康茂才，总率马步往山东，参同信国公达等，并取中原，以今日行。敢告。”

己未，上谕侍御史文原吉等曰：“比来台臣久无谏诤，岂朝廷庶务皆尽善，抑朕不能听受，故尔嘿嘿乎？尔等以言为职，所贵者忠言日闻，有益于天下国家，若君有过举而臣不言，是臣负君，臣能直言而君不纳，是君负臣。朕每思一介之士于万乘之尊，其势悬绝平居，能言临对之际，或畏避不能尽其词，或仓卒不能达其意，故尝霁色以纳之，惟恐其不尽言也。至于言无实者，亦略而不究，盖见秦汉以来，季世末主，护短恶谏，诛戮忠直，人怀自保，无肯为言者，积咎愈深，遂至不救。夫日月之行，犹有薄食，人之所为，安能无过？惟能改过，便可成德。”原吉对曰：“陛下此心即大禹好闻善言、成汤不吝改过之心也，言而无实，略不之究，尤见天地之量。”上曰：“有其实而人言之则当益勉于善，无其实而人言之则当益戒于不善，但务纳其忠诚，何庸究其差谬？”

庚申，大将军徐达檄济宁运粮一万石、徐州二万石，俱赴东昌，仍令守济南指挥杨广领新附军士六千人，赴齐东，会大军。

壬戌，敕赣州卫指挥使陆仲亨、副使胡通帅本卫及南雄、韶州等卫军马，会征南将军廖永忠等征广东。谕仲亨等曰：“近命平章杨燝等由湖南，取广西，平章廖永忠等由福建，取广东。今特命尔等率师由韶州，直捣德庆，三方进师，为掎角之势，举无不克。广东既下，合兵以取广西，先声既震，势如破竹，但当抚辑生民，毋纵侵掠。”

甲子，命江西等处诸行省及镇江等府，制战衣一万领，表里异色，使将士变更而服，以新军号，谓之“鸳鸯战袄”。

乐安俞胜复叛，大将军徐达等率师往讨之。初，胜纳款来见，达等礼而遣之，胜既归，阳为附顺阴实从元，达乃遣其郎中杨子华等回乐安，名为造作军器、徵粮草，实欲阴察其所以，胜果拒命而叛，达等遂进师取之。师至济阳，指挥刘宁获胜侦卒二人，达斩之而进。

乙丑，上遣使谕大将军徐达曰：“计将军之师将至乐安，攻之半月，可下乐安，既下即引兵上黄河，取汴梁、河南；如乐安不下，作长围困之，止留亲军攻守，彼外援不及，内食不继，俞胜等将不战而擒之矣。其羽林等卫壮士并各卫军马，令都督冯宗异总之，都督同知张兴祖、康茂才、右丞薛显、参政傅友德诸将士等俱令至济宁草桥，以听调发。”

命中书议役法。上以立国之初，经营兴作，必资民力，恐役及贫民，乃命中书省验田出夫。于是省臣奏议：“田一顷出丁夫一人，不及顷者，以别田足之，名曰‘均工夫’。直隶、应天等十八府州及江西饶州、九江、南康三府，计田三十五万七千二百六十九顷，出夫如田之数，遇有兴作，于农隙用之。”上谕中书省臣曰：“民力有限而徭役无穷，当思节其力，毋重困之，民力劳困，岂能独安？自今凡有兴作不获已者，暂借其力，至于不急之务、浮泛之役，宜罢之。”

丙寅，大将军徐达等师至土河，距乐安五里，命军士填坝以进。明日，俞胜部将朱镇抚等报胜已遁去，达等率师趋乐安，营于城东南，其郎中张仲毅出降。乐安平，令指挥华云龙守之，副将军常遇春、都督冯宗异追胜不及，获其将朱右丞而还。既而有报元丞相也速、平章忽林台等军至，达率兵出战，元兵败走，追奔八十余里，杀伤甚众，生禽枢密院判脱欢并军士数百人，获马三百匹。

戊辰，翰林学士陶安等奏：“古者天子五冕，祭天地、宗庙、社稷诸神，各有所用，请制之。”上曰：“五冕礼太繁。今祭天地宗庙则服衮冕，社稷等祀则服通天冠、绛纱袍，余不用。”

庚午，追封故皇姊为孝亲公主，封姊夫李贞为驸马都尉、恩亲侯。公主诰曰：“盖闻王姬锡号，制有肇于成周；公主颁封，礼复崇于炎汉。上稽古典，兹用追崇故姊朱氏夙孝尊亲，复严闺阃，事舅姑以柔顺，致室家之肃雍，宜享永年。倐然谢世，缅惟同气，爰举褒封，泉壤有灵，当歆至渥，可追封‘孝亲公主’。”李贞诰曰：“盖闻汉高增封萧相，旧惠是怀；周武褒建胡公，至戚惟厚。况恩亲之兼有，宜名爵之，特崇驸马都尉李贞，年迨耆英，德称乡郡，脩孝义于平素，联姻眷于我家。昔居畎亩之时，曾有周旋之益，笃生良子，为我虎臣，仁爱既深，善誉弥著，爰详稽于古典，当隆锡于宠章，可封恩亲侯、驸马都尉。”

命选国子生国琦、王璞、张杰等十余人侍太子读书禁中。琦等入对谨身殿，皆姿状明秀，应对详雅，上为之喜，因谓殿中侍御史安庆、儒士郭友渊等曰：“吾观诸生于文艺素习矣，然与太子处，当端其心术，餋其德性，庶不流于浮靡。太子之德，亦当有助也。因厚赐之。”

诏中书省自今新除府州县官，给赐白金一十两、布六疋。








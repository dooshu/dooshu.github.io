初秋属疾

刘筠

秋阴凄淡隔重城。一亩居仍近禁营。汉苑楼台沉暮影。谢家鼓吹发新声。烟昏露井残桃坠。叶下凉波独鸟惊。节物变衰吟更苦。可堪漳浦卧刘桢。

杨亿

潘郎已是入秋悲。属疾犹贪桂补羸。密雪才高闲赋笔。流波意远托琴丝。离愁尽日吟青案。蠲渴何人寄紫梨。昨夜西楼凉月满。清谈偏忆庾元规。

钱惟演

蜜房初满若榴红。秋意先侵玉井桐。薤簟自凭南郭几。谷巾犹卧北窗风。云迷候雁辞遥塞。露湿飞萤起暗丛。病已不须传七发。粉笺香墨寄诗筒。



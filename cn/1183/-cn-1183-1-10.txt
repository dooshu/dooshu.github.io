杂剧

北杂剧已为金元大手擅胜场，今人不复能措手。曾见汪太函四作，为宋玉髙唐梦、唐明皇七夕长生殿、范少伯西子五湖、陈思王遇洛神，都非当行。惟徐文长渭四声猿盛行，然以词家三尺律之，犹河汉也。梁伯龙有红线、红绡二杂剧，颇称谐穏。今被俗优合为一大本，南曲遂成恶趣。近年独辰玉王太史衡所作真傀儡、没奈何诸剧，大得金元本色，可称一时独歩。然北剧但四折，用四人各唱一折，或一人共唱四折，故作者得逞其长歌者，亦尽其技。王初作郁轮袍，乃多至七折。其真傀儡诸剧，又只以一大折了之，似尚隔一尘。顷黄贞甫汝亨以进贤令内召，还贻汤义仍新作牡丹亭记，真是一种竒文。未知于王实甫、施君美如何，恐断非近日诸贤所办也。汤词系南曲，因论北词附及之。


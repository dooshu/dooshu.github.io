鸡鸣

鸡鸣门前树，乌啼屋上霜。
荡子行不归，游戏诸陵旁。
诸陵何郁郁，豪杰徙东方。
门外何所见，夹道列长杨。
谁家出骏马，约略金与张。
屯兵监平乐，新拜侍中郎。
微行狭邪间，鞍马自成行。
路人不敢问，彷佛闻都梁。
夜半入宫门，赐坐殿东厢。
归来但意气，丝竹正辉煌。
大奴进黄金，妙伎献乐方。
但求良家子，何论邯郸倡。
主人困行乐，欢意徒茫茫。
朝来报鸣钟，宾客已满堂。





十六


○序（十二）

【吴母徐太夫人七十序】

吾友吴幼洪，以先朝给事中奉其母徐太夫人家居里门。今年太夫人七十，吴中乡先达谋所以为寿，少司农申公青门、侍御李公灌溪以余之习于幼洪也，征余一言。余曰：人子之显其亲者，其大端有二：曰富贵，曰名节。此二者，虽甚贤智，未可得而兼也。其幸而遇极盛之世，忠于事君，孝于事亲，可以无憾；即其间稍有龃龉，身退而名立，位卑而行尊，不足为父母忧也。其不幸而遭衰乱之季，外之干戈日寻，内之祸难日结，贤人君子既出身为国，不得复顾父母，其父母亦以大义勉之，如汉、唐之末，史传所书者，十无一二得全，幸而全，则一时之人必为之咨嗟庆幸，以为此门户之福，虽处极乱，终能保其身以事其亲，凡皆天为之也。故家庭之际，可以观世变焉。

太夫人初以侍御之女归赠君孟登公。孟登之尊人曰虚台公，繇都给事中抗疏争国本为名世。盖神宗皇帝以忠孝福泽养天下士大夫敢言之气，太夫人亲见其舅若父居要津，持物望，道重于朝廷，身安于畎亩，从容俯仰，受国恩而娱晚节，此余所谓极盛之世，盖幸而遇焉者也。孟登公读书好修，不竟厥志。太夫人攻苦食淡，教三子以成立。长洪、二洪，为时闻人，孝著乡党；幼洪复弱冠成进士，选授衢州司李。浙有重狱，会鞫事连大僚，主者骫膜不敢决，幼洪奋笔定爰书，天下闻而壮之。及北京大变，留都新立，幼洪入为给谏。当是时，权幸窃位，藩镇擅兵，幼洪尚冀国势可为，正色言事。向所谓大僚者，则骤跻政地，修旧隙，用它事下幼洪诏狱，而北兵已骎骎江上矣。盖边疆之势愈蹙，则恩仇之报复愈急，而其是非亦愈乱。自十馀年来，士大夫以党魁被罪，刊章逮治，无虑数十人，而幼洪遂为气运之究极，不旬日而遇国祸，此余所谓衰乱之季，不幸遭焉者也，而幼洪则当之。

初先皇帝时，余于大僚曾有所弹劾，幼洪所持浙狱，即其人也。当幼洪为给谏，余亦官南中，以母老归养，请急东还。闻幼洪之及也，余自知不免，虽然，不敢以告吾母也。无何江南大乱，余奉吾母奔窜山中，幼洪亦自狱所脱归，母子相见，仓皇避兵，皆慬而后免。今太夫人康强寿考，诸子拜堂下，进七十之觞，而吾母亦健饭无恙。两家母子，同以危苦得全，此非天为之耶？其能不为咨嗟而庆幸耶？余既应两公之请，以不腆之词为寿。《诗》曰：“孝子不匮，永锡尔类。”夫太夫人则犹吾母也。

【顾母陈孺人八十序】

余及门顾伊人居州之凤里，事母陈孺人以孝闻。其先君麟士，长于毛、郑之学，稽经缉传，自名一家，海内所称织帘先生也。余常访伊人于其里，茅斋三楹，衡门两版，庭阶洁治，地无纤尘。散步至后圃，见嘉树文石，则曰：此吾父在日，某先生所尝过而憩焉者也。丹黄遗帙，插架如新，藓壁旧题，漫漶可识。噫嘻！麟士可谓有子矣。为予具伏雌之飨，茶香酒冽，醯酱调美。中置，余笑而曰：“昔茅季伟杀鸡进母，自以菜茹与客同饭，郭林宗称其贤，至为下拜。子有老母，无乃不给于鲜，而顾为我设可乎？”伊人曰：“自吾先人讲学荒江，门外尝有四方车辙。今以某之无似，夫子惠然临之，吾母帷而听客，曰：是儿能致长者，且复如其父时矣。故喜而为鱼菽之献，非某意也。”且曰：“吾母明年八十，以熟闻先人所论说，知文章为可重，愿夫子不吝而赐之一言。”余应曰：“诺。”

当先朝启、祯之际，吾州文社擅天下，先师张西铭偕受先读书七录斋，相继取科第，而麟士与子常谈经讲艺于江村寂寞之滨，远近目之曰两张、曰杨顾，初不以出处隐显有所轩轾也。西铭早世无后，门绪式微，赖吾师母独身搘拄，横为强奴胠箧者之所侵夺，余尝比之庶其窃邑，黑肱逃奔，稍正厥罚以还其盗帑，讫不能有所裨益。受先两子，其少者尚存，贫不能自聊，尽撤先人之庐以偿井税，嫂夫人寄止邻邑婿家，间一归故居，乃至无席可坐，大恸而去。嗟乎！当两先生致宾客，授生徒，辎軿接迹，巷舍为满，升堂拜母，上寿奉觞，誓以结死生，托妻子。曾几何时，西门南郭之间，无复过而存者。观乎两母之盛衰，而友道得失之故，亦可得而推已。子常家本素封，以明经试守令，不之官，失明里居，晚而抱子，不获见其成立。伊人每过余，为之经营赡护，有漂摇风雨之叹。麟士名第不如张，先业不如杨，其子伊人也，亦未得与子常、受先为比。乃十馀年来，刻其遗集，俎豆之学宫，田畴庐舍有加于旧，用以娱侍寡母，臻于上寿，孺人之所得，不既多乎！伊人之诵母也，辟绩佐养以著其孝，卜媵视寝以著其仁，教诲式谷以著其慈，简饬仆御以著其法。尤大者，东阳张大司马奉书币迎致麟士宾席，尝念时方多故，谋破格得文武士，用济劻勷，草奏将荐于朝，孺人闻而力止之曰：君儒者，非应变才，今岂进用时耶？其安贫贱、识道理如此，故能受此大年，享有遐福，岂偶然哉！

凤里名迹最古，历宋迄元，多高人隐君子及贞姬淑媛，备载邑乘，其轶乃时时见于织帘之私志，可考而知也。自织帘存日，闲居乐道，孺人庀中馈以相成，一时倡随之乐，已咸知有顾家妇。距今松筠晚节，齿弥高而行弥劭；而伊人学殖益富，为世鸿生，有以跻亲之令名于无穷。行见茂德令仪，增徽彤管，且与孺仲贤妻、庞公嘉耦并垂千祀，岂止一里之光荣也哉！余虽老，尚能奋笔以传其事，敢即以当春酒之献，而区区人间祝釐，不足为孺人道也。

【顾母施太恭人七十序】

顾氏盖世有贤母云。吴丞相澧陵侯雍，以黄武七年迎母于吴，其主亲拜之于庭，公卿大臣毕会。盖自有吾郡以来，虞、魏、张、陆，英英门户，彼有人焉，位宰相，爵通侯，莫先于顾氏；家人尊老，女宗母师，起居六宫，宾礼万乘，亦未有逾顾氏者已。

吾友吏部考功郎顾君蒨来，天下精强开济骏雄阔达之君子也。举进士，年才二十馀。起家廷评，衔天子之命，以取士于岭表、五管，号称得人。其补吏部也，甚为时宰之所倚重，在诸曹中特以为能。已而用请急归，坐公事以免。家居四五年，以今岁春正月寿其母施太恭人七十，君之年适亦届于强仕。稽诸谱牒，其先出自陈黄门侍郎野王，固澧陵之苗裔也。野王十七世孙，占名数于长洲。入先朝，有自兵都谏为通政司参议者，而族始大。蒨来则从通政介弟处士公而分。处士之子庵公，以才名雄诸生中，累举不遇，积书万卷以贻其子，是为仲晋公，即赠君也。赠君中岁多病，犹及见蒨来成进士；而恭人则当其子之出使岭峤，簜节还家，入典铨曹，板舆迎养，坚强暇豫，白首而无恙。《诗》曰：“令妻寿母。”《传》曰：“公侯子孙，必复其始。”噫嘻，岂不盛哉！蒨来之为人也，负意气，已然诺，元老重臣，寓公邑子，无不丽履到门，迎阁握手，以相为引重。有幼弟曰斯玉，虽年少官薄，而敏给过人，能以连郡国豪杰，公府俊材。故顾氏有声吴、越间，在诸公莫与为比。其上寿也，幢牙旌纛，交错于路，皮币玩好，充仞于庭，饩牵体荐之物，骈罗而叠陈，揳击吹鼓之音，族居而递奏，里人以为荣。虽然，世家大族，邦之桢干，里之仪型，其有嘉好燕乐，国人于此观礼焉，四方于此问俗焉，固非焜耀一时之望已也。盍相与据见闻，援故实，以颂我太恭人可乎！

往者吾郡风醇俗厚，家给人足，凡仕而归者，得有其粳稻桑麻陂池邸阁之利。通政起家清卿，有贤子与孙，及四世而衰矣。而介弟一门复振，第宅园林，尊彝书画，至今指数于吴中。施氏虽通显不及顾氏，白冶公以一孝廉用治生素封。两家皆为方雅之族，子孙恂恂退让，比于石君之有建、庆，桓氏之有郁、焉，孝谨不衰，明经笃行，此太恭人之生世承平，传家肃穆，孝友顺祥，本诸先德者也。

运之季也，末流始于滥觞，良苗不无秕稗，乃有三四大君子者，清刚不挠，峭核为方，严取与以遏绝苞苴，持臧否以痛绳流俗。庵公以贵公子，熟闻道谊，雅负风裁。属当党锢异同，是非倒置，好是正直，感慨不平。其所与游者，文文肃是中从姻娅，相得甚欢；而周忠介之忤奄急征也，出囊中金庀橐罝履之用。居恒慕孔文举、孙宾石之为人，不肯诡随碌碌。此太恭人诗书娴习，才智通明，前哲令闻，得之舅氏者也。自租调更繇之日急，则有虎吏市魁，乘意气以陵出衣冠之上，士大夫杜门嗛退，苦身自约者，渐不为闾巷之所尊礼，至与黔首无异，有识伤之。蒨来姿容瑰伟，涉猎传记，辨智纵横，自以赠君资产中微，受人侵侮，得志之后，雅自发舒，不欲敝车羸马以为里儿之所简易。约结英俊，赈施穷急，知名当世，取重诸侯，行谊出袁丝、郑庄之间，文词居庄助、枚皋之亚，此太恭人以世会艰难，家门贵盛，持盈戒满，保其福祉者也。

予读书至颍考叔之告郑庄曰：小人有母，未尝君之羹。赵宣子所食翳桑饿人，舍壶飧请以遗母。不觉为之掩卷而三叹。今以吾吴廉吏之家，名父之子，托于木门，赁舂织屦以事其亲者，多有之矣；为其亲者，躬亲操作，黾勉齑盐，亦尝有一日之养如斯宴者乎？然君子之孝，遇则鼎食击锺，不遇则唅菽饮水，《南陔》《白华》期不失守身之正已耳。茅季伟、庾子平于道岂有憾哉？在昔澧陵之先，世为著姓，元叹尤以幕府亲信，君臣母子讲布衣骨肉之礼，古今之罕见。史称其不饮酒，寡言语，举措时当，独能恩礼始终，斯真羔羊素丝，富贵而不失其身者也。岂非吾郡之先正而顾氏之家法也乎！予衰退，不获以时追陪蒨来，然当其服官也，与之同朝，及其坐公事以免也，又尝与之同患，故今日祝釐之词，不以谀而以庄，庶几太恭人闻之喜曰：是言也，其能相吾子于义者也。公父文伯之母诫其子曰：“瘠土之民，莫不向义，劳也。”计当日吾徒之所坐，实以灾荒凋瘵之馀，虽率先奉公，犹不免于吏议。彼《鲁语》所云：“圣王之处民也，择瘠土而处之，劳其民而用之。”诚吴民今日之谓乎！自今以后，上之人宽租薄赋以恤其下之穷，下之人修行守分以奉其上之法，竭蹶输将，保持乡里，以相安其为瘠土之民而已。君子曰：季氏妇之言，此即太恭人之教也。遂书之以为序。

【秦母于太夫人七十序】

梁溪秦留仙馆丈以侍从积劳之三年，上恩许赐洗沐，而王母于太夫人以明年正月为览揆之辰，于时封公以新先生春秋甫强仕也。先是天子开南苑亲试天下士，而梁溪两榜克勤公由南宫第一赐上第，于留仙则再从祖，以同日被遇，已而迁除休浣，又同时入里门。其当太夫人之寿也，先生緌缨束带爵，偕介弟西向立候，夫人纚笄绡衣侈袂，偕介妇东向立，诸孙从子之次，稍退负墙，其少者剑而侍，孙妇从妇之次，退亦如之。太夫人出于房，皆接武上堂，北面再拜，诸姑伯姊率子姓弥甥各以次肃拜。宗人之长者先以其属由阼阶上，俟于屏内。宗礼毕，盛服致贺，其尊者太夫人答拜，卑幼则颔之。庭实维旅，枣栗腶脩，重锦加璧，乐作盥洗，扬觯前为寿，终宴无一人偝立逾言者。乡之人观礼焉。

秦与于，江南巨姓也。秦望于梁溪，于望于金沙。梁溪之秦，自大司马端敏公始大，其别有中丞，以才力开济，誉重谏垣，笃生赠公，为之爱子，以光启于来裔；金沙之于，自都御史公始大，其后有宪副，以理学醇正，绩著外台，爰及再世，乃诞淑女，以作嫔于高门。太夫人实宪副之子太学褒甫女也。当神宗皇帝时，褒甫之从兄中甫，以钩党摧抑为海内表的，诸君子过金沙者，无不与其兄弟定交，矜然诺，重节概。而褒甫则能刻画为新诗，家世贵盛，自以高才不遇，益跌荡极意于声酒，园池歌舞之乐，江南莫及。而秦氏夙以俭朴传家，中丞捐馆舍，门户寝落，赠公善病早殁，太夫人辛勤荼苦，以玉三子于成。《诗》曰：“何有何亡，黾勉求之。”太夫人生长豪门，而能自修持以敬俭，人止知今兹福泽之非常，而不知其中更孔艰，保啬调护之不易也。夫为人子孙而能事其王父母，幸矣；为人子孙能以富贵事其王父母，此人伦所难，即古纯孝者以为不可幸致。留仙之乞言于余也，叙其在襁褓之中，为太夫人所钟爱，推干就湿，恩勤备至。吾因留仙之言，而喟然有感于余祖母汤淑人也。衰门贫约，吾母操作勤苦，以营舅姑滫氵髓蠙之养。汤淑人怜其多子，代为鞠育。余自少多病，由衣服饮食，保抱提携，唯祖母之力是赖。忆自早岁通籍，祖母年七十有三，及以南都恩貤封三世，汤淑人期届九袠，笄珈白首，视听不衰，里人至今以为太息。虽以余今日之潦倒，万不足以追陪留仙，而回思往事，三世一堂，庄强悦豫，何其有类于太夫人也乎！

吾母朱淑人精心事佛，尝于邓尉山中创构杰阁，虔奉一大藏教，而于太夫人实有同心，信施重叠，像设庄严，俾愿力克有所成就。夫人子事亲，身则思其所安，性则思其所嗜，牲牢酒醴之奉，珠玉纂组之华，虽吾力所不能致而亲好焉，计犹且图之也，若二母之清净澹漠，摆落秽浊，其所需者固已少矣，而余之贫，至使吾母伊蒲之供，出于损衣节食之所存，乃太夫人独可以充然而无憾。迄今两山之间，锺鱼浩浩，皆诵太夫人之福德，而又能以其馀力甓桥梁、赈茕独，留仙父子竭其力以悦亲心者至矣，而余则不能，其能无愧色矣乎！

余友周子俶为留仙所知，实请余言以寿太夫人。夫子俶知吾两家之深者也。乃就两家祖孙父子之际质言之，称其礼，言乎长幼有序也；称其俭，言乎盛满不溢也；称其善而好施，言乎仁慈有恩也。古之孝子，事友人之母犹吾母。余之寿太夫人也，无谀辞，无剿说，庶几有合于朋友之道焉。子俶善其言，遂书之，以为升堂之献。

【王母徐太夫人寿序】

吾友王太常烟客、王郡伯玄照，为余道其宗盟之长、额驸王公长安之贤，而盛推其能孝也。曰：公为人敦尚儒雅，好古博物，深自折节以交天下之英俊，其为贤也藉甚，君子以为此不足以尽公也。夫百行莫先乎孝，孝莫大乎事之以礼。今年春，公之母徐太夫人来自汾阳，先期公饰其翟车，设容盖，驾骐骝，躬执辔而迎于郊。既入，帣鞲鞠跽，旦晡自上食。于是公之客习闻其内行甚谨，将以是秋太夫人设帨之辰，相率前为寿。某等则宗人也，宜一言以赞，众宾辄用属诸伟业曰：吾子通达往代之典训，而号能言，敢唯子也请。余逊谢固陋弗获，则从而为之辞曰：

昔者先王选建亲贤以藩屏王室，既继体其子弟，又推而及诸昏媾甥舅，恩礼有加焉，所以联肺腑、树腹心也。惟我国家剖符定功，封亲王以镇抚南夏，其尊宠人臣莫比，独太原王氏于亲为睦。揆厥所自，盖王氏之先公同官为寮，在军中用气谊相推重，比王贵，而公先以封疆著忠节，王是以惠顾前人之好，而施及其子孙，申以昏姻，厚其汤沐。嗟乎！先王亲亲仁厚之道，余盖未之见也。上下数百年，其有结平生之分，定骨肉之亲，分之以宠禄，被之以文章，和之以声音，镇之以彝器，如王氏之所遭者乎？虽然，家门当荼苦之日，藐诸在襁褓之中，微太夫人辛勤黾勉，鞠育教诲，则不足以及此。是举也，王为遣万里之使，奉咫尺之书，家丞发嘉币，厩人出良马，既具而后命之于庭。及郊，张幕告至，执庭实以将命，鱼轩重锦，玉斝瑶瓮，载以筐篚，列诸两阶。主人曲躬磬折入以告，太夫人立于房中，使人及阶再拜，史读书，家老展币，太夫人受之，侠拜遂入，主人肃使者而退。飨之日，外宾席于堂，内宾席于室，荐以房烝折俎，佐以羹加豆。其用玉，则璧羡肉好，温润清越，有夏后氏之璜、鲁侯之双琥焉；其陪鼎，则云螭雷纹，丹青斑驳，有商癸父之尊、周孟姜之敦焉；其陈图则缥缃玉轴，摹写装褫，有唐昭陵之遗迹、宋御府之秘本焉。爵行乐作，歌锺二肄，箫管备举，鱼龙曼衍之戏，迭奏而递进。君子观之，叹曰：美哉，何其备物而多仪也！世衰俗敝，束脩之问不行于境中，滫氵髓之珍或阙于堂上，卿士大夫嘉好燕饮之不讲，盖已久矣。《诗》有之曰：“我有旨酒，亦有嘉殽。洽比其邻，婚姻孔云。”又曰：“鲁侯燕喜，令妻寿母。”“既多受祉，黄发齿。”王氏之宴，取其彰王之赐，扬母之德，而贻子孙无疆之休也。先王制礼，因时世而为之节文，其在斯乎，其在斯乎！

抑吾闻之，礼者，所以崇退让、弘止足也。自古世禄之家，鲜不怙其势位。以公才地，托属王家，上可以管枢机，次可以奉帷幄，乃优游不进者，二十年于兹矣。风流娴雅，举止如儒生，世之赫然要近者，视之漠如，非其好也。家居盛治风亭月榭，尝具数百人之饩，扁舟过江，载其图书万卷，清商两部，修承平王孙之乐，天下闻而慕之。母夫人追念先公生长艰难，与兵终始，不及见其家富贵，喟然于车马威仪之盛，以为吾提三尺之孤以入关，窃不自料赖朝廷厚德，克有今日。吾母子善自抑损，庶不负国家推恩，藩邸施宠，绥以垂诸永久。宾客闻之，咸谓我公之贤，皆其母有以成之也。

昔晋京陵公王浑之子济，以中书郎备戚属，逸才俊爽，负盛名，史称其母锺夫人琰，贤明有法度，不恃其贵陵人。夫公侯巨室，妇仪母德，子孙当奉为永式。历观载籍，绳绳弗替，孰有逾于王氏者乎？即吾州两王，出宰相名公卿之后，旧德博闻，多识其先世故实，若长安公之事其母者，此诚一门之光辉而传纪所不得而略也。余老史官也，既闻公之贤，又知两先生为可信，故备而书之，以著王氏一代之家法。是为序。

【吴孺人五十寿序】

余门人王周臣既官中书舍人，用覃恩封其母吴太君为孺人，而谓余曰：先生知挺之为此官乎？凡以为吾母也。吾父自神宗皇帝以来，拜玺书之命有五，而吾母以例不及封。吾父谓吾母曰：此以待尔子。今国家新造，皇上于旧京嗣位，推恩群臣，甚盛典也。挺不以此时邀一命之赏，其谓吾母何？于是周臣奉命归里，拜其尊人奉常公于堂下，而太君受珩璜祎翟之锡，里人以为荣。又五年，孺人五十，周臣乞予言为寿。盖予交于太原者两世矣。

奉常治家四十年，婚宦祠葬，大小毕举，中外宗亲无间言。僮指千人，蹀缩奉成法，主人左顾而咳，则不时之需，糈醪盘勺，应手立办，其整且密如此。又自以其间治园圃，好书画，请谢宾客，跌宕文史，见者惊焉。既而问之，此固奉常之才，抑亦吴孺人之助也。自奉常服官奉使，孺人未尝不从，鸡鸣盥颒，呼役夫，戒行李，奉常不知有办严也。奉常有十子七女，孺人抚异出之子，衣服供用，必使与吾子同；诸女辄厚其装送以为之嫁，不以累奉常。奉常燕处甚严，子弟或小过，面加谯让，孺人视颜色婉转之辄解，即婢仆亦多所宽贷，一家之人咸归心焉。其以覃恩封也，犹抑然自下曰：吾佐簉于王氏二十年矣，今以子贵，得见文肃相公之庙。虽然，讵敢当尊乎？退而与诸娣齿，未尝稍以自异。则岂非恭勤慈惠、贤明识大体者哉！

太原自相国朱夫人后，奉常生母周宜人及孺人，其妇德最为可纪。宜人当缑山既没，家祚中微，扶其子于危疑臲卼之中，其拮据也似难；孺人值门绪再昌，诸子鼎立，相其夫于精明综核之时，其调剂也似易，然奉常仕宦通显，宜人优游晚福；而周臣自中书一命，旋逼乱离，搘捂繇役，其为母夫人忧者多矣，卒能从容擘画，维持门户，以此知孺人虽易而尤难也。予因周臣之请，不敢貌言以夸，乃质举平日所闻，俾周臣还寿其亲也如此。

【钱母谭太君六十序】

吾郡与浙之禾中为比境，其世家旧族，燕飨庆劳之礼相接也。庚戌之春正月，禾有又鹤、亦骏两钱君，为其母夫人谭太君六十寿。太君者，登莱道监军赠太仆凡同先生之女孙，而明经仲之长女。仲，太仆之仲子也。其归于钱，为松溪令孚于公之冢妇，而孝廉雍仲之元配。钱与谭既邑之望姓，而夫人以贞慎专一之操，婉嫕庄静之德，辛勤黾勉者三十年，用能持其家，教其子，而又鹤、亦骏方以文行有声于时，自其邑之人无大小莫不贤之。于是两钱君谋于父榜之执友曰平湖倪公伯屏、母党之懿戚曰同里黄公观只，以祝嘏之辞为请。伯屏之言曰：予之举于乡也，同年生雍仲为少。予滥叨一第，雍仲赍志以殁，天下闻而惜之。予之坎𡒄末路，深以弗从雍仲为不幸；而钱氏获保其家，以趾美于后人，则嫂夫人力也。雍仲为不亡矣。夫女子而节也难，女子之节，经沧桑兵火为尤难，此有事于史者所当纪也，其节可书也。

观只之言曰：我宗与钱氏、谭氏世通婚姻，先给谏之女乃某之姑，归于松溪公而生雍仲，雍仲又与余同娶于谭，为中表，为僚婿，其悉夫人之内行加详。先姑性严，顾尝语余：雍仲虽亡，赖孤嫠以扶持将顺。吾以此知夫人之为妇也。仲公于余为外父行，今夫妇八十无恙，而洗腆甘旨，两甥实分其劳。吾以此知夫人之为女也。此其孝可书也。

余曰：是则然矣。抑太君之为孝若节者，有本焉。盖尝反复于怀宗端皇帝之初纪，方大憝始拔，群邪党据，莫肯正言其辜，有从草莽中伏阙上书，历数珰十大罪，且显诋在位弇阿为失职，则浙西太学钱生，即松溪公也。踵松溪而起者，逡巡数百奏，独松溪言于主上孤立、宫府危疑之日，自宰执台谏，左右近侍诸司，皆奄私人所布置，思剸刃一二言者，以拄天下之口，松溪一疏，实首中其阴伏，其不为陈东续者廑耳。至今言之心悸。然则钱氏之保门户，长子孙，帣鞲鞠跽，上寿于此堂者，微君父神圣不及此，又鹤兄弟可不思其故乎！

或曰：艰难时，布衣上封事，往往授中朝官。松溪沿常调得一令以去，有子而贵，又中道夺之，谓天道何哉？余曰：是不然。夫松溪之正直，其得官不得官非所计也。以彼父子天性忠孝，使雍仲而在，目击沦胥板荡，有不扼腕流涕、弃妻孥而弗顾者乎？天之夺雍仲者，正所以全之，俾太君得以提携孤稚于家门零落之中，两钱君终能光启宗祧于身名发闻之后。《传》曰“天道远”，未可以目睫测也。且夫消息盈虚，古今常理，吾不暇远论，请即谭氏观之。太仆之在登、莱，焦心极力，拄岛帅，定哗兵，卒以勤其官而身殒。有子六人，虞衡早贵；礼部用五经得举，则已遭逢末造，崎岖奔走，没于兵间；仲在兄弟之中，可谓不遇矣，而优游晚福，顾乃过之。然则雍仲留其不尽以俟诸子孙，正未有艾也，太君之所得不既多乎！

夫太仆起家贤书第一，而伯屏、观只先后首冠浙闱，以科名相亚者也。宿老耆德，其见闻言词皆可信，浙西之文献征焉。今以故旧姻娅为太君寿，而固以属余。余忝声气于雍仲，而早岁曾一识松溪；于谭氏，则太仆诸子，仕路所定交也，故不辞。而寿太君屏弃寻常祝釐之词，而标举其大节，庶几太君闻之曰：是人也，熟于近代之史，必能纪吾家之事而图其传。则钱氏、谭氏之子姓足以告成兹宴，而余亦可无负于两公之请也已。

【赵母张太夫人六十序】

御史大夫赵公膺天子再命，将大用，而其子孝廉君奉母张夫人居于维扬之邸舍。今年夏，孝廉为书而乞言于当世，曰：吾母寿且六十矣。古有言：备物致养，非孝也；显亲扬名，乃孝也，顾某幸厕贤书，龃龉未遇，安所得寿吾母乎？惟是名公巨儒，鸠兹内德，而赐之一言以垂金石，则其寿也无穷，不庸愈于显且扬耶！余嘉孝廉之意，窃以为孝而有礼也。且余与赵公后先出李太虚夫子门下，往来向慕，故知夫人事尤详。

夫人出自名门，为父母所奇爱，常拍额曰：是儿殊慧，必得一读书出头地者。已而果归于公。公方食贫，卒业罗、湘间，而家有践更，胥吏临门而瞋，夫人上劳姑嫜，下完繇役，翁曰：新妇良苦矣。而夫人顾自若也。则公之无内顾恐，而覃精以成其学者，夫人也。湘南地卤湿而俗朴愿，亡它修息。公自为博士弟子、为名孝廉，前后十有六年，廪廪饬廉隅，家益落，常糊其口于四方。夫人为挫针治繲，烹鱼炙肉，奉高堂，办游橐。则公之不贻亲忧，而藉甚以成其名者，夫人也；公起家武定，旋遘外艰，夫人饭含袒免，以身代公，人无间然。及起补赵州，流氛孔肆，公单骑之官，仰天吁嘻曰：吾安忍离吾母乎！夫人进曰：妾任也，母何患？遂戒舟楫，溯江、汉，涉淮、济，及抵廨舍，母子如初。已申、酉变起，虺牙虎吻，惊涛狂燹，濒危无恙。则公之能全其孝以保其身者，夫人也；公既宦燕都，批鳞抗疏，事最奇伟，几蹈不测，而骤跻副相，祸福倚伏，夫人则无几微见于颜面。孝廉客漳闽，有留滞周南之感，夫人千里移书，备极劝诫，不刺刺作儿女子态。则公之能立其节以教其后人者，夫人也。凡此约略孝廉君所述而合余传闻者如此。

余观近世有外矫名节，内执狐疑，言不尽其怀，貌不副其欲，弇阿软密，希图宠利，高官大俸，如衣里弓弭之不能暂舍，因是嬉于家、骄于室者，比比然也。以视强直自遂，举不避亲，利害进退，置若度外，而内无怍色，相视泊如者，不且霄壤哉！今赵公危言直节，烜赫人耳目，顾以謇伉故，休沐暂免，而天子思之，随赐环召，孝廉以英才博学，有称于时，不久役大其业，亦岂必与世庸庸多福、保无蹉跌者同类而称耶？在夫人笄珈偕老，黄发儿齿，虽风波震荡之后，转徙流寓之中，而孝廉方致九曲之木兰，种蕃釐之琼树，和江都金带之羹，采甓湖白雪之藕，芜城灯火，平山诗酒，皆以娱母夫人而进一觞焉；则何必星沙云母、浮丘丹砂为足以寿，而故乡之是乐也耶？《礼》有之：“乐其心，不违其志。”孝廉又奚必嗛嗛为此，可书而贺以归之也。遂为序。








○祭独孤常州文

维贞元二十年岁次甲申十一月戊申朔，礼部侍郎权德舆，谨以清酌庶羞之奠，敬祭於故常州刺史独孤宪公十四丈之灵。

呜呼！德充而位不配才大而年不遐。稽於赋命，从古太息。伏惟蕴大雅之恺悌，遵六二之直方。作为文章，律度当世。烁如日星，炳若龟龙。旋於政事，表率万国。三郡洽和，四方鼓舞。而不得宏大志业，殁於中年。岂洪钧造物，使才命相？先师罕言，末如之何？伏以夫子笃忘形之契，小人展无容之敬。去世二纪，清风凛然。顾以息女，归公爱子。虽不获逮事，而备承家法。况兹菲薄，实忝眷私。辨方之年，违难於江徼；志学之岁，伏谒於郡斋。典司礼职，尝奉易名之议；向仰德门，今承合姓之重。话言诱掖，造次敢忘；德容硕姿，仿佛在目。自为声举之旧，今则潘杨之欢。二孤纯孝，遗烈锺美。鲜原改卜，日月有时。酒ゾ静嘉，式荐灵位。尚飨！


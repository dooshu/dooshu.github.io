73　白樂天迂叟詩　自哂此迂叟小迂老更迂


白樂天迂叟詩：「初時被目爲迂叟，近日蒙呼作隱人。」又云：「自哂此迂叟，小迂老更迂。」則迂叟之名，不獨司馬公也。

【元圻案】邵氏聞見後録：「司馬公在洛陽，自號迂叟，謂其園曰獨樂園。」〇宋黄徹溪詩話云：「司馬公豈慕其居洛有閒適之樂耶？」〇芥隱筆記：「『醉翁』、『迂叟』、『東坡』之名，皆出於白樂天詩云。」






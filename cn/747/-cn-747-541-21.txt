○为人谢问疾兼赐医药等状

右，今月十八日，本道监军使李某至，奉宣口敕，问臣所疾；十九日，中使张良至，伏奉诏书，赐臣乌药、蓼子各一合，药方两纸，并借供奉医官两人医臣疾者。臣素是凡庸，猥当朝寄。暂乖将息，特轸圣慈。纶出王言，朝昏不绝；星驰驿骑，道路相望。颁仙药於中，降神医於天上。仰承荣宠，冀即痊平。兢惶失图，感戴无地。蒲柳之心犹壮，誓竭丹诚；狗马之齿更长，敢忘元造。臣见准诏书，与医人商量服饮，未及涂药将息，肿气已退，烦热未定。所守有限，不获陈谢。无任感恩结恋之至。


磨盘山忆儿淳在宛陵家累在洪川

客程乡思苦漫漫积雨千山行路难知尔楼头高处立几回北望又南看

值青州人便走笔寄刘止一【予归自济刘置祖帐十里外携善歌者曼声苦调曲未及终而别又同游龙洞有诗刘拔佩刀为予镌壁】

几年高枕卧烟萝爱客论诗兴若何旧日何戡无恙否离亭半曲泪痕多

北海邮书久寂然西湖新句独翩翩最怜龙洞同游处凿石分题又五年


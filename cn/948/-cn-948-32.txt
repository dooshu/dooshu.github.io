陆游　白发

白发今年一倍增，闭门养此老无能。

牛羊被野霜天晚，禾稼连云岁事登。

未午舂炊余脱粟，乍寒包裹有粗缯。

自怜未废诗中业，父子蓬窗共一灯。

陆游

陆游　白发

白发千茎绿鬓稀，卧看鵷鹭刺天飞。

平生窃鄙贡公喜，故里但思陶令归。

清坐了无书可读，残年赖有佛堪依。

君看世事皆虚幻，屏酒长斋岂必非！

陆游

陆游　白发

疾病侵壮年，发恐不及白；

偶赖针石功，寓世成久客。

行年垂七十，霜雪纷满帻，

耳目虽已衰，亦未与人隔。

濯缨千顷湖，送老五亩宅。

大布缝长衫，东阡复南陌。

陆游

陆游　白发

我生实多邅，九折行晚途。

忧伤日熏心，惊见颊与颅。

稍生秋风时，竞出寒雨余。

星星初尚稀，戢戢不可除。

昔如春柳妍，今作霜蓬枯。

蓬枯有再绿，念我岂得如。

平昔乐方外，固与功名疏。

投镊三叹息，金丹岂无书！

陆游

陆游　白发

萧萧白发濯洽浪，剡曲西南一草堂。

饮水读书贫亦乐，杜门养病老何伤。

已成五亩扶犁叟，谁记三朝执戟郎！

正似篱边数枝菊，岁残犹复耐冰霜。

陆游


○乞取回劉允及停止張玉不差題本 【 停差內官】

臣某等竊見天下賦稅、歲入有常、而國用日增、無有限制、雖年穀豐登、尚難支持、一遇荒歉、尤為狼狽况今虜患未寧、軍需粮草、在在缺乏、太倉每歲解去各邊銀兩、每不足以供一歲官軍之用、所賴以接濟者、惟有塩課一事、然往日開中塩引、如正德十年則開中正德元年以前課額、今各處運司、該年正課、俱巳開中盡絕、凡有奏請開中。多是預先支給。塩法因此大壞猝有邊警。召募客商。多不上納。邊方既無以仰給。又不免動支太倉銀兩。助買支應。成化中此弊巳盛盖因公差人員奏討引目數多。本等客商守支艱難。以玫如此。夫以太倉有限銀兩、既不足以給緩急之需、塩課成法、又日益廢壞、無以接濟邊用、萬一復報有重大聲息勢須多用粮草不知　朝廷將何處之、近該司設監太監劉允差往烏思藏齎送番供等物、奏討長蘆運司見塩一萬引、兩淮運司見塩六萬引、其跟隨人役、多有挾勢謀剁之徒、往往該支一萬引。或夾帶至八九萬引以此載塩船隻。填滿河道南北官民商旅舟楫一切阻塞。不容往來。其所用拽船人夫。多至二三千名。威勢逼迫役及婦人。所過之處。怨聲載道。非惟有壞塩法。抑恐激成他變。臣等實切憂之、夫人君之所當敬者。惟天與　祖宗而巳。　列聖以來。每于郊廟之祭。必竭誠備物。以盡報本追遠之道。所以天心悅豫　祖考來格。災害不生。福祥駢集。具有明徵。初非以奉事西佛而然也。西番僧者即彼中頭目耳祖宗立法王等號因其俗以羈縻之非奉佛也乃若烏思藏者。西番化外之教。其徒飲酒食肉。不知戒律。又釋氏之所恥言者。　聖明在上。正宜申嚴禁戒。遠斥其人。豈宜崇信其說。遣使送供。浪費國計。而貽生民之害也再照陜西延綏甘肅等處連年災傷、米穀薄收、人多飢饉、加以去年虜賊深入搶掠、又有回賊屢年作耗、瘡痍之民、尚未甦息、地方十分艱苦、錢粮十分窘乏、彼處布政司等官、計無所出、具本奏請通融議處、又乞賑濟、方患無以應之、今該司禮監傳奉　聖旨、差御馬監太監張玉前去彼處造辦應貢各樣土宜物件、其合用錢粮茶品等項、欲令陜西鎮廵都布按三司等官及甘肅地方官員計處、交與張玉置辦、凡百大小事情、悉聽張玉便宜處治、所在大小衙門、毋得違阻、令臣等備以此意撰寫敕書、臣等躊躇累月、未敢仰承　聖意、緣前項地方兵荒貧窘、民不聊生、若令措辦錢粮。取之于官。則庫藏匱乏取之于民。則田野空虛。所在大小衙門官員。雖欲欽奉詔旨。無得違阻。而公私匱竭。無從出辦。儻或嚴刑峻法。剝民膏脂。有所不顧。窃恐事極變生。民窮盜起。勢所必至。將來意外之患。有不可勝言者矣。仰惟　聖明在上、神武聰明愛民如子、切切以保安地方為念、今忽欲有此舉。臣等窃意　聖慮一時偶有未及。實亦臣等不能開陳之罪也。况甘肅切近土魯番、諸夷日夜窺伺。欲為邊患。設若內地盜起。彼必乘机寇邊。地方安危。関係非小。至于便宜處治。惟軍机重務得以行之尋常公幹豈可援此為例此事臣等且未暇悉論、持以関係　聖治。及地方安危者。冐昧言之。伏望　皇上俯垂天聽、亟將劉允取回、今後凡有奏討塩引者、一槩不與、重念陜西之民貧苦可憫、更將張玉停止不差、前項敕書、免令臣等撰擬、地方幸甚、生靈幸甚、


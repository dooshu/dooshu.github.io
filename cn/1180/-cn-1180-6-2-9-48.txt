答南司成屠平石论为学


成均任重，宜借高贤，简命涣颁，舆情胥庆，在仆素心，喜可知矣。虽然，亦有区区之愚，不敢不以告也。往闻公好谭理学，雅称同志意，必实有所得，非空言者。顾仆奉教之日浅，未能仰窥精蕴。独见公之督学浙中，秉公执宪，屹然不摇，则诚务躬行，不事空谈者。故今日之举，亦愿公以浙事行之也。

夫昔之为同志者，仆亦尝周旋其间，听其议论矣。然窥其微处，则皆以聚党贾誉，行径捷举。所称道德之说，虚而无当，庄子所谓“其嗌言者若哇”，佛氏所谓“虾蟆禅”耳。而其徒侣众盛，异趋为事。大者摇撼朝廷，爽乱名实；小者匿蔽丑秽，趋利逃名。嘉、隆之间，深被其祸，今犹未殄。此主持世教者所深忧也。《记》曰：“凡学，官先事，士先志。”士君子未遇时，则相与讲明所以修己治人者，以需他日之用。及其服官有事，即以其事为学，兢兢然求所以称职免咎者，以共上之命。未有舍其本事，而别开一门以为学者也。孔子周行不遇，不得所谓事与职者而行之，故与七十子之徒切磋讲究。其持论立言，亦各随根器，循循善诱，固未尝专揭一语，如近时所谓话头者概施之也。告鲁哀公曰“政在节财”，齐景公曰“君臣父子”，在卫曰“正名”，在楚曰“近悦远来”，亦未尝独揭一语，不度其势之所宜者而强聒之也。究观其经纶大略，则惟宪章文、武，志服东周，以生今反古为戒，以为下不倍为准。老不行其道，犹取《鲁史》以存周礼，故曰：“吾志在《春秋》。”其志何志也？志在从周而已。《春秋》所载，皆周官之典也。夫孔子殷人也，岂不欲行殷礼哉？周官之法，岂尽度越前代而不可易者哉？生周之世，为周之臣，不敢倍也。假令孔子生今之时为国子司成，则必遵奉我圣祖学规以教胄，而不敢失坠；为提举宪臣，则必遵奉皇上敕谕以造士，而不敢失坠。必不舍其本业而别开一门，以自蹈于反古之罪也。今世谈学者，皆言遵孔氏，乃不务孔氏之所以治世立教者，而甘蹈于反古之罪，是尚谓能学孔矣乎？

明兴二百余年，名卿硕辅、勋业烜赫者，大抵皆直躬劲节、寡言慎行、奉公守法之人。而讲学者每诋之，曰：“彼虽有所建立，然不知学，皆气质用事耳。”而近时所谓知学，为世所宗仰者，考其所树立，又远出于所诋之下，将令后生小子何所师法耶？此仆所未解也。仆愿今之学者，以足踏实地为功，以崇尚本质为行，以遵守成宪为准，以诚心顺上为忠。兔鱼未获，无舍筌蹄；家当未完，毋撤藩卫。毋以前辈为不足学而轻事诋毁，毋相与造为虚谈、逞其胸臆，以挠上之法也。嗟乎！斯言也，使出于他人则以为谤，而仆固素有志于学者也，其所以言此，必有慨于中者。惟高明裁之。






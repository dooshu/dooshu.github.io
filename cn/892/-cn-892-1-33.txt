诗集卷三十三　古今体诗六十四首


次韵杨公济奉议梅花十首


其一


梅梢春色弄微和，作意南枝剪刻多。月黑林间逢缟袂，霸陵醉尉误谁何。





其二


相逢月下是瑶台，藉草清尊连夜开。明日酒醒应满地，空令饥鹤啄莓苔。





其三


绿发寻春湖畔回，万松岭上一枝开。而今纵老霜根在，得见刘郎又独来。





其四


月地云阶漫一尊，玉儿终不负东昏。临春结绮荒荆棘，谁信幽香是返魂。





其五


日出冰澌散水花，野梅官柳是攲斜。西郊欲就诗人饮，黄四娘东子美家。





其六


君知早落坐先开，莫著新诗句句催。岭北霜枝最多思，忍寒留待使君来。





其七


冰盘未荐含酸子，雪岭先看耐冻枝。应笑春风木芍药，丰肌弱骨要人医。





其八


寒雀喧喧冻不飞，绕林空啅未开枝。多情好与风流伴，不到双双燕子时。





其九


鲛绡剪碎玉簪轻，檀晕妆成雪月明。肯伴老人春一醉，悬知欲落更多情。





其十


缟裙练帨玉川家，肝胆清新冷不邪。秾李争春犹办此，更教踏雪看梅花。





谢关景仁送红梅栽二首


其一


年年芳信负红梅，江畔垂垂又欲开。珍重多情关令尹，直和根拨送春来。





其二


为君栽向南堂下，记取他年著子时。酸酽不堪调众口，使君风味好攒眉。





次韵刘景文路分上元


华灯艰岁，冷月挂空府。三吴重时节，九陌自歌舞。云从月几望，遂至一百五。嘉辰可屈指，乐事相继武。今宵扫云阵，极目净天宇。嬉游各忘归，阗咽顷未睹。飞毬互明灭，激水相吞吐。老去反儿童，归来尚铙鼓。新年消暗雪，旧岁添丝缕。何时九江城，相对两渔父。自注：予旧欲卜居庐山，景文近买宅江州。





游宝云寺，得唐彦猷为杭州日送客舟中手书一绝句，云：“山雨霏微不满空，画船来往疾轻鸿。谁知独卧朱帘里，一榻无尘四面风。”明日，送彦猷之子坰赴鄂州，舟中遇微雨，感叹前事，因和其韵。作两首送之，且归其书唐氏


其一


二妙凋零笔法空，忽惊云海戏群鸿。清诗不敢私囊箧，人道黄门有父风。自注：黄门，卫恒也。





其二


出处荣枯一笑空，十年社燕与秋鸿。谁知白首长河路，还卧当时送客风。





送江公著知吉州


三吴行尽千山水，犹道桐庐更清美。岂惟浊世隐狂奴，时平亦出佳公子。初冠惠文读城旦，晚入奉常陪剑履。方将华省起弹冠，忽忆钓台归洗耳。未应良木弃大匠，要使名驹试千里。奉亲官舍当有择，得郡江南差可喜。白粲连樯一万艘，红妆执乐三千指。簿书期会得余闲，亦念人生行乐耳。自注：二“耳”义不同，故得重用。





闻钱道士与越守钱穆父饮酒，送二壶


龙根为脯玉为浆，下界寒醅亦漫尝。一纸鹅经逸少醉，他年《鹏赋》谪仙狂。金丹自足留衰鬓，苦泪何须点别肠。吴郡旧邦遗泽在，定应符竹付诸郎。





再和杨公济梅花十绝


其一


一枝风物便清和，看尽千林未觉多。结习已空从著袂，不须天女问云何。





其二


天教桃李作舆台，故遣寒梅第一开。凭仗幽人收艾纳，国香和雨入青苔。





其三


白发思家万里回，小轩临水为花开。故应剩作诗千首，知是多情得得来。





其四


人去残英满酒尊，不堪细雨湿黄昏。夜寒那得穿花蝶，知是风流楚客魂。





其五


春入西湖到处花，裙腰芳草抱山斜。盈盈解佩临烟浦，眽眽当垆傍酒家。





其六


莫向霜晨怨未开，白头朝夕自相催。斩新一朵含风露，恰似西厢待月来。





其七


洗尽铅华见雪肌，要将真色斗生枝。檀心已作龙涎吐，玉颊何烦獭髓医。





其八


湖面初惊片片飞，尊前吹折最繁枝。何人会得春风意，怕见梅黄雨细时。





其九


长恨漫天柳絮轻，只将飞舞占清明。寒梅似与春相避，未解无私造物情。





其十


北客南来岂是家，醉看参月半横斜。他年欲识吴姬面，秉烛三更对此花。





次韵曹子方运判雪中同游西湖


词源滟滟波头展，清唱一声岩谷满。未容雪积句先高，岂独湖开心自远。云山已作歌眉浅，山下积流清似眼。尊前侑酒只新诗，何异书鱼餐蠹简。





次韵仲殊雪中游西湖二首


其一


夜半幽梦觉，稍闻竹苇声。起续冻折弦，为鼓一再行。曲终天自明，玉楼已峥嵘。有怀二三子，落笔先飞霙。共为竹林会，身与孤鸿轻。秀语出寒饿，身穷诗乃亨。禅老复何为，笑指孤烟生。我独念粲者，谁与子目成。





其二


宝云楼阁闹千门，林静初无一鸟喧。闭户莫教风扫地，卷帘疑有月临轩。水光潋滟犹浮碧，山色空濛已敛昏。乞得汤休奇绝句，始知盐絮是陈言。





次韵参寥同前


朝来处处白毡铺，楼阁山川尽一如。总是烂银并白玉，不知奇货有谁居。





与叶淳老、侯敦夫、张秉道同相视新河，秉道有诗，次韵二首


其一


君不见元帅府前罗万戟，涛头未顺千弩射。至今凤皇山下路，长借一箭开两翼。我凿西湖还旧观，一眼已尽西南碧。又将回夺浮山险，千艘夜下无南北。坐陈三策本人谋，惟留一诺待我画。老病思归真暂寓，功名如幻终何得。从来自笑画蛇足，此事何殊食鸡肋。怜君嗜好更迂阔，得我新诗喜折屐。江湖粗了我径归，余事后来当润色。一庵闲卧洞霄宫，井有丹砂水长赤。





其二


荆溪父老愁三害，下斩长蛟本无赖。平生倔强韩退之，文字犹为鳄鱼戒。石门之役万金耳，首鼠不为吾已隘。江湖开塞古有数，两鹄飞来告成坏。劝农使者非常人，一言已破黎民骇。上饶使君更超轶，坐睨浮山如累块。髯张乃我结袜生，诗酒淋漓出狂怪。我作水衡君作丞，他日归朝同此拜。





棕笋


棕笋状如鱼，剖之得鱼子，味如苦笋而加甘芳，蜀人以馔佛僧，甚贵之，而南方不知也。笋生肤毳中，盖花之方孕者，正二月间可剥取，过此苦涩不可食矣。取之无害于木，而宜于饮食。法当蒸熟，所施略与笋同。蜜煮酢浸，可致千里外，今以饷殊长老。

赠君木鱼三百尾，中有鹅黄子鱼子。夜叉剖瘿欲分甘，箨龙藏头敢言美。愿随蔬果得自用，勿使山林空老死。问君何事食木鱼，烹不能鸣固其理。





次韵曹子方龙山真觉院瑞香花


幽香结浅紫，来自孤云岑。骨香不自知，色浅意殊深。移栽青莲宇，遂冠薝蔔林。纫为楚臣佩，散落天女襟。君持风霜节，耳冷歌笑音。一逢兰蕙质，稍回铁石心。置酒要妍暖，养花须晏阴。及此阴晴间，恐致悭啬霖。彩云知易散，忧先吟。明朝便陈迹，试著丹青临。





送小本禅师赴法云


寓形天宇内，出处会有役。澹然都无营，百年何由毕。山林等忧患，轩冕亦戏剧。我未即归休，师宁要安逸。王城满豪杰，议论分黑白。圣谛第一义，对面谁不识。师来亦何事，孤月挂空碧。是身如浮云，安得限南北。出岫本无心，既雨归亦得。珠泉有旧约，何年挂瓶锡。





书浑令公燕鱼朝恩图


咸宁英气似汾阳，夜饮军容出红妆。不须缠头万匹锦，知君未办作吕强。





庞公


襄阳庞公少检束，白发不髡亦不俗。世所奔趋我独弃，我已有余彼不足。鹿门有月树下行，虎溪无风舟上宿。不识当时捕鱼客，但爱长康画金粟。杜口如今不复言，庞公为人不曲局。东西有人问老翁，为道明灯照华屋。





戏书


五言七言正儿戏，三行两行亦偶尔。我性不饮只解醉，正如春风弄群卉。四十年来同幻事，老去何须别愚智。古人不住亦不灭，我今不作亦不止。寄语悠悠世上人，浪生浪死一埃尘。洗墨无池笔无冢，聊尔作戏悦我神。





次韵刘景文西湖席上


二老长身屹两峰，常撞大吕应黄钟。将辞邺下刘公幹，却见云间陆士龙。白发怜君略相似，青山许我定相从。我今官已六百石，惭愧当年邴曼容。





次韵答马忠玉


坡陀巨麓起连峰，积累当年庆自钟。灵运子孙俱得凤，慈明兄弟孰非龙。河梁会作看云别，诗酒何妨载酒从。只有西湖似西子，故应宛转为君容。





三萼牡丹


风雨何年别，留真向此邦。至今遗恨在，巧过不成双。





予去杭十六年而复来，留二年而去。平日自觉出处老少，粗似乐天。虽才名相远，而安分寡求，亦庶几焉。三月六日，来别南北山诸道人，而下天竺惠净师以丑石赠行，作三绝句


其一


当年衫鬓两青青，强说重临慰别情。衰发只今无可白，故应相对话来生。





其二


出处依稀似乐天，敢将衰老较前贤。便从洛社休官去，犹有闲居二十年。





其三


在郡依前六百日，山中不记几回来。还将天竺一峰去，欲把云根到处栽。





和林子中待制


两翁留滞各皤然，人笑迂疏老更坚。共把鹅儿一尊酒，相逢卵色五湖天。江边遗爱啼斑白，海上先声入管弦。早晚渊明赋归去，浩歌长啸老斜川。





次韵答黄安中兼简林子中


老去心灰不复然，一麾江海意方坚。那堪黄散付子度，空羡苏杭养乐天。病肺一春难白酒，别肠三夜绕朱弦。群仙正欲吾归去，共把清风借玉川。





留别蹇道士拱辰


黑月在浊水，何曾不清明。寸田满荆棘，梨枣无从生。何时返吾真，岁月今峥嵘。屡接方外士，早知俗缘轻。庚桑托鸡鹄，未肯化南荣。晚识此道师，似有宿世情。笑指北山云，诃我不归耕。仙人汉阴马，微服方地行。咫尺不往见，烦子通姓名。愿持空手去，独控横江鲸。





次韵子由书王晋卿画山水一首，而晋卿和二首


其一


误点故教同子敬，杂篇真欲拟汤休。陇云寄我山中信，雪月追君溪上舟。会看飞仙虎头箧，却来颠倒拾遗裘。自注：子美诗云：“天吴与紫凤，颠倒在裋褐。”王孙办作玄真子，细雨斜风不湿鸥。





其二


此境眼前聊妄想，几人林下是真休。我今心似一潭月，君已身如万斛舟。看画题诗双鹤鬓，归田送老一羊裘。明年兼与士龙去，万顷沧波没两鸥。





次韵子由书王晋卿画山水二首


其一


老去君空见画，梦中我亦曾游。桃花纵落谁见，水到人间伏流。





其二


山人昔与云俱出，俗驾今随水不回。赖我胸中有佳处，一樽时对画图开。





又书王晋卿画四首


山阴陈迹


当年不识此清真，强把先生拟季伦。等是人间一陈迹，聚蚊金谷本何人。





雪溪乘兴


溪山雪月两佳哉，宾主谈锋夜转雷。犹言不见戴安道，为问适从何处来。





四明狂客


毫端偶集一微尘，何处溪山非此身。狂客思归便归去，更求敕赐枉天真。





西塞风雨


斜风细雨到来时，我本无家何处归。仰看云天真箬笠，旋收江海入蓑衣。





破琴诗


旧说，房琯开元中尝宰卢氏，与道士邢和璞出游，过夏口村，入废佛寺，坐古松下。和璞使人凿地，得瓮中所藏娄师德与永禅师书，笑谓琯曰：“颇忆此耶？”琯因怅然，悟前生之为永师也。故人柳子玉宝此画，云是唐本，宋复古所临者。元祐六年三月十九日，予自杭州还朝，宿吴淞江，梦长老仲殊挟琴过余，弹之有异声，就视，琴颇损，而有十三弦。予方叹息不已，殊曰：“虽损，尚可修。”曰：“奈十三弦何？”殊不答，诵诗云：“度数形名本偶然，破琴今有十三弦。此生若遇邢和璞，方信秦筝是响泉。”予梦中了然识其所谓，既觉而忘之。明日昼寝，复梦殊来理前语，再诵其诗。方惊觉而殊适至，意其非梦也。问之殊，盖不知。是岁六月，见子玉之子子文京师，求得其画，乃作诗并书所梦其上。子玉名瑾，善作诗及行草书。复古名迪，画山水草木盖妙绝一时。仲殊本书生，弃家学佛，通脱无所著，皆奇士也。

破琴虽未修，中有琴意足。谁云十三弦，音节如佩玉。新琴空高张，丝声不附木。宛然七弦筝，动与世好逐。陋矣房次律，因循堕流俗。悬知董庭兰，不识无弦曲。





书《破琴诗》后


余作《破琴诗》，求得宋复古画邢和璞于柳仲远，仲远以此本托王晋卿临写为短轴，名为《邢房悟前生图》，作诗题其上。

此身何物不堪为，逆旅浮云自不知。偶见一张闲故纸，便疑身是永禅师。





题王晋卿画后


丑石半蹲山下虎，长松倒卧水中龙。试君眼力看多少，数到云峰第几重。





听武道士弹贺若


清风终日自开帘，凉月今宵肯挂檐。琴里若能知贺若，诗中定合爱陶潜。





元祐六年六月，自杭州召还，汶公馆我于东堂，阅旧诗卷，次诸公韵三首


其一


半熟黄粱日未斜，玉堂阴合手栽花。却思三十年前味，未饭钟时已饭茶。





其二


梦觉还惊屟响廊，故人来炷影前香。鬓须白尽成何事，一帖空存老遂良。自注：法帖中有褚遂良书云：即日，遂良须鬓尽白。





其三


尺一东来唤我归，衰年已迫故山期。文章曹植今堪笑，却卷波澜入小诗。





感旧诗


嘉祐中，予与子由同举制策，寓居怀远驿，时年二十六，而子由二十三耳。一日秋风起，雨作，中夜翛然，有感慨离合之意。自尔宦游四方，不相见者十尝七八。每夏秋之交，风雨作，木落草衰，辄凄然有此感，盖三十年矣。元丰中，谪居黄冈，而子由亦贬筠州，尝作诗以纪其事。元祐六年，予自杭州召还，寓居子由东府，数月复出，领汝阴。时予年五十六矣，乃作诗，留别子由而去。

床头枕驰道，双阙夜未央。车毂鸣枕中，客梦安得长。新秋入梧叶，风雨惊洞房。独行残月影，怅焉感初凉。筮仕记怀远，谪居念黄冈。一往三十年，此怀未始忘。扣门呼阿同，自注：子由，一字同叔。安寝已太康。青山映华发，归计三月粮。我欲自汝阴，径上潼江章。想见冰盘中，石蜜与柿霜。自注：予欲请东川而归，二物皆东川所出。怜子遇明主，忧患已再尝。报国何时毕，我心久已降。






○报坦绰书

十二月二十四日，剑南西川节度观察安抚使守兵部尚书成都尹牛丛，致书於南诏国坦绰麾下：专人遽到，示翰忽临。承统押师徒，来及近界。窃以诏国自为背叛，积有岁年。乃祖出於六诏之微，非是西夷之长。禹会涂山之日，不得预万国之名。舜巡方岳之时，不（阙）见五年之幸。我大唐德宗皇帝仁沾动植，信及豚鱼。子育兆民，君临四海。悯其倾诚向化，率属来王。遂总诸蛮，令归君长。仍名诏国，永顺唐仪。赐孔子之诗书，颁周公之礼乐。数年之後，蔼有华风。变腥膻蛮貊之邦，为馨香礼乐之域。岂期後嗣，罔效忠诚。累肆猖狂，频为妖孽。自四五年来，侵凌我疆土，围逼我城隍。盖以姑务含容，不虞搪突。遂令凶丑，肆害生灵。况乃毗桥丧师，沲江败绩。於何今日，不改前非。妄设奸欺，诈言朝觐，辄举螳郎之臂，大兴豺豕之心。仍构狂词，乃云假道。所要於蜀王殿安下五日即便前去者，且先代帝王之宫也，岂外邦蛮貊以居之？是必天怒鬼诛，殒身丧国。以尔欲其亵渎，示彼诫惩。况天设华夷，国分大小。小当事大，夷不乱华。岂有兴动蛮师甲兵，侵临天子藩屏？必是坦绰数尽之岁，殄灭之秋。不然，何以不恤其民，妄动於众？一旦天子赫怒，诸侯会兵，长驱渡泸之师，深入铸柱之境，必不更七擒七纵，即须翦蔓除根。当此之时，後悔无及。坦绰今既离彼巢穴，犯我封圻，当道已排比战场，点龊戈甲。雄师十万，骁骑五千。即遂鼓行，并令擒戮。所差王保诚四十人送书，并己囚絷，候於军前，用以衅鼓。今发遣ガ咙段首迁二人持报书，望详览不具。某白（谨案《成都文类》咸通十四年，兵部尚书牛公丛除剑南西川节度使，十二月坦绰至雅州差使送书上川主云：“此时止欲专诣京都，恳求朝见论理，枉遭谗间，隔绝梯航。冀与尚书继好息民，朝来暮往。今古假道贵府，请於蜀王殿安下三五日，即前进。”公览书惊骇，乃复书云云）。


○奏限官职田状

中外官职田者苗子，准令依租分法并入新人，水陆四十一月一日已後上者，子并入官，草准式当司官分其类迁改，人乃有一年之中数处合得者。按令云：职分陆田限三月三十日已前，水田限四月三十日，夏田限九月三十日，已後上者入前人，已前上者入後人，即是各以耕种时在职者为主。此职既阙，本是公田，耕耘收刈，已皆毕功，新人方来，何理领受？请自今後水陆田并限六月三十日，宿麦限十二月三十日，春麦限三月三十日，已前上者入新，已後上者并草并入官。若其年已得前任苗子，草粟稻麦并不重受，亦入官。

陆羽

羽字鸿渐，一名疾，字季疵，复州竟陵人。不知所生，或言有僧得之水滨，畜之。既长，以《易》自筮，得蹇之渐曰：“鸿渐於陆，其羽可用为仪。”乃以陆为氏，名而字之。师教以旁行书，不肯学，亡去为优人。天宝中，吏署为伶师，太守李齐物异之，授以书，遂庐火门山。上元初更隐苕溪，自称桑苎翁。诏拜太子文学，徙太常寺太祝，不应职，贞元末卒。羽嗜茶，著《茶经》三篇，鬻茶者至陶羽形为茶神祀之。


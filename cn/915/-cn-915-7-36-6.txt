◇奏废庐陵王义真

臣闻二叔不咸，难结隆周，淮南悖纵，祸兴盛汉，莫不义以断恩，情为法屈。二代之事，殷鉴无远，仁厚之主，行之不疑。故共叔不断，几倾郑国，刘英容养，衅广难深，前事之不忘，後王之成鉴也。

案车骑将军义真，凶忍之性，爰自稚弱，咸阳之酷，丑声远播。先朝犹以年在纨绮，冀能改厉，天属之爱，想闻革心，自圣体不豫，以及大渐，臣庶忧惶，内外屏气。而纵博酣酒，日夜无辍，肆口纵言，多行无礼。先帝贻厥之谋，图虑经固，亲敕陛下，面诏臣等，若遂不悛，必加放黜，至言苦厉，犹在纸翰。而自兹迄今，日月增甚，至乃委弃藩屏，志还京邑，潜怀异图，希幸非冀，转聚甲卒，征召车马。陵坟未乾，情事犹昨，遂蔑弃遗旨，显违成规，整棹浮舟，以示归志，肆心专己，无复谘承。圣恩低徊，深垂隐忍，屡遣中使，苦相敦释。而亲对散骑侍郎邢安泰，广武将军茅仲思，纵其悖骂，讪主谤朝，此久播於远近，暴於人听。

臣闻原火不扑，蔓草杂除，青青不伐，终致寻斧，况忧深患著，社稷虑切。请一遵晋朝武陵旧典，使顾怀之旨，不坠於武庙，全宥之德，获申於昵亲。仰寻感恸，临启悲咽。（《宋书·庐陵王义真传》，少帝失务，羡之等密谋废立，则次弟应在义真，以义真轻讠少，不任主社稷，因其与少帝不协，乃奏废之。）


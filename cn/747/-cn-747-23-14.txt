○迎气东郊推恩制

皇王之大化，备载於所陈，必顺时而行政，将奉天而育物，考古之要，莫不由斯。朕自膺宝位，钦若上元，万物叶心，庶务简易。齐七政以察璿玑，劝兆庶而勤稼穑，日慎一日，於今二十年矣，何尝不夙夜祗畏，忧劳在怀，思致黎元，以宏政理。属献岁初吉，乘时布令。是用敦本复古，将必稽於月令，始谋作则，先有事於春郊。宜因展礼之辰，别布惟新之泽。其天下见禁囚徒，自开元十八年正月五日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不免者，咸赦除之。其左降官及流移配隶安置罚镇效力之类，并宜量移近处。其官已复资，至叙用之时，不须为累。其流人配隶并一房家口者，所犯人情非劫害，身已亡殁，其家口放还。流人及左降官考满载满丁忧服满者，亦准例稍与量移。其亡官失爵，放还不齿，及诸色被停解免与替人等非犯赃者，宜令司存勘责，量加收叙。其衰老疾病者，仍与致仕官。天下百姓今年地税，并诸勾徵欠负等色在百姓腹内未纳者，并一切矜免。亚献太子鸿赐物二千匹。终献宁王宪赐物一千匹。文武百官及有司职掌等各赐束帛有差。率土之内，赐酺三日。其海内五岳四渎，及诸镇名山大川及灵迹，并自古帝王得道外仙，忠臣义士先有祠庙者，各令郡县逐处设祭。


○地藏菩萨赞（并序）

大雄掩照，日月崩落，惟佛智慧大，而光生死雪。赖假普慈力，能救无边苦。独出旷劫，导开横流，则地藏菩萨为当仁矣。弟子扶风窦滔，少以英气爽迈，结交王侯，清风豪侠，极乐生疾，乃得惠剑於真宰，湛本心於虚空。愿图圣容，以祈景福，庶冥力凭助，而厥苦有瘳。爰命小才，式赞其事。赞曰：

本心若虚空，清净无一物。焚荡淫怒痴，图寂了见佛。五彩图圣像，悟真非妄传。扫雪万病尽，爽然清凉天。赞此功德海，永为旷代宣。


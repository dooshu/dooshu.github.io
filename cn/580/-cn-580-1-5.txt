本纪第五 定宗


定宗简平皇帝，讳贵由，太宗长子也，母曰昭慈皇后，乃马真氏，生于太祖元年丙寅。太宗五年，以皇子与诸王按赤带将左翼军，讨蒲鲜万奴，获之，辽东平。七年，诸王拔都讨奇卜察克、斡罗斯诸部，太宗以敌据坚城不易下，命帝与诸王之长子贝达尔、不里、蒙哥等及皇弟阔列坚俱从行，所向克捷。十一年，帝与蒙哥攻阿速部之蔑怯思都城，城险固，围三月不下，乃选敢死士十人，蹑云梯而上，始克之。帝又与不里等别将一军，与拔都大军会于杜恼河。十二年冬，拔都渡河取格兰城，帝驻河东，为拔都后援。十三年春二月，太宗崩，昭慈皇后与诸王大臣会议立帝为嗣，皇后临朝称制，俟帝返然后归政。明年壬寅，为皇后称制之元年，春三月，太宗凶问至军中，全军东返，拔都至浮而嘎河散遣诸军，帝先归奔丧。癸卯夏，诸王斡赤斤以大众趋和林，人心震骇，皇后遣斡赤斤之子往诘其父，斡赤斤闻大军东返，帝已至叶密尔河，乃曰：“吾来视丧，非有他也。”遂引众还。甲辰，帝至和林，皇后屡召拔都，拔都与帝有隙，又以帝之立出皇后意，非太宗遗命，托足疾迁延不至，久之遣其弟与子来会。初，帝与拔都等宴军中，拔都自以年长先饮酒，帝诟之，拔都遣使诉其事于太宗，太宗大怒，欲谪帝为探马赤，置于边远之地，诸王忙该及阿勒赤歹、晃豁儿台、掌吉等谏曰：“成吉思汗有训，内事只家中断，外事只野外断。此外事，请付拔都治之。”太宗从之，事得解，然拔都终与帝有隙焉。乙巳，皇后以拔都不至，乃召诸王诺延会于答兰答八思之地，定议以帝嗣位。

元年丙午秋七月，帝即位于汪吉宿灭秃里之地，斡罗斯、罗姆、角儿只、法儿斯、克而漫、瓦夕斯诸国皆来朝，报达之哈里发天主教之教王及木剌夷阿勒坡诸国，皆遣使来贺。帝锡赍优渥，凡后妃、公主、诸王、大臣及其家之子弟皆有赐，将士赐及其家，朝贺者赐及从人，以车五百乘载金帛颁赐毕，尚有羡余，使群臣夺取以为笑乐焉。帝谕报达使者法克哀丁，哈里发遇蒙古人无礼，如不悛，将兴兵讨之。木剌夷使者亦不见礼而归。帝诘斡赤斤称兵之事，使诸王蒙哥、鄂尔达按之，诛其官属数人，宥斡赤斤不问。命中书令杨惟中宣慰平阳，断事官斜彻横恣不法，惟中按诛之。以耶律铸领中书省事。冬猎黄羊于野马川。皇太后乃马真氏崩。太后摄政四年，法令废弛，诸王自以敕令征西域货财，使者络驿于道，呼拉商等处长官阿儿浑入觐，尽取前后诸王敕令奏闻，帝申令禁止之，诸王由是敛戢。奥都拉合蛮伏诛，复以镇海为中书左丞相，以牙剌瓦赤管财赋，以其子马忽惕为突而基斯单、撒马尔干等处长官，赐金狮符。以察罕经略江淮，赐貂裘一、镔刀十。察罕使权万户史权等伐宋，克虎头关，进至黄州。军前左右司郎中李桢表言，襄阳乃吴蜀之要，宋之襟喉，得之则可以为他日取宋之资，帝嘉纳之。是年，拔都与大将兀良合台讨孛烈儿乃捏迷思诸部，平之。

二年春，以忙哥撒尔为断事官。张柔败宋兵于泗州，柔帐下吏夹谷显祖上变诬柔，逮柔至和林讯之得实，显祖伏诛。夏，避暑于曲律淮黑哈速之地。秋七月，帝西巡，万户郝和尚朝于行宫，帝赐银万锭，和尚固辞，遂赐其将校刘天禄等金银符。八月，命野里知吉带征西域，抽诸王部众十之二，使野里知吉带领之，属国如罗姆角儿只毛夕耳的牙佩壳耳阿勒坡等皆辖之，收其贡赋以充军实。帝谕野里知吉带曰：“朕将自往，以汝为前锋耳。”诏蒙古户百选一人充拔都鲁。九月，取太宗宿卫之半，以也曲门答儿领之。冬十月，括诸路户口，敢隐实者诛籍之。是年，皇弟阔端卒。西域妇法玛特以巫蛊术厌阔端，撒马尔干人希雷发其事，阔端临卒亦遣使告于帝，为法玛特所害，诏丞相镇海鞠之，法玛特辞伏，处以极刑。未几，又有人告希雷厌禳皇子忽察，希雷亦伏诛。以高丽不入贡，遣兵讨之。

三年春三月，帝不豫，西巡叶密尔河。帝在潜藩叶密尔河为汤沐地，帝尝谓此地水土宜于朕体，遂决意西巡，未至别失八里，疾大渐，崩于横相乙儿之地，年四十有三。葬起辇谷。追谥简平皇帝，庙号定宗。帝严重有威，在位未久，不及设施。昭慈皇后称制时，君权下替，帝既立，政柄复归于上。然好酒色，手足有拘挛疾，尝以疾不视事，委镇海、喀达克二人裁决焉。是年，大将速不台卒。蒙古诸部大旱，河水尽涸，野草自焚，牛羊十死八九。万户郝和尚因岁饥，输谷千石以赡国用。帝既崩，皇后斡兀立海迷失不发丧，先赴于拔都及拖雷妃客烈亦氏，请依乃马真皇后故事，临朝称制，以俟立君，拔都许之，与诸王大臣会于阿勒塔克山。

己酉，皇后称制元年，遣使者八拉等会拔都于阿勒塔克山，拔都欲立宪宗，使者还报，皇后与二子忽察、脑忽皆不悦。

庚戌春，诸王大将再会于阔帖兀阿兰之地，定议立宪宗。是年，宋制置使余玠寇兴元、文州，汪德臣、郑鼎拒之。降将王德新据阶州以叛。以李桢为襄阳兵马万户。

史臣曰：定宗诛奥都拉合蛮，用镇海、耶律铸，赏罚之明非太宗所及。又乃马真皇后之弊政，皆为帝所刬革。旧史不详考其事，谓前人之业自帝而衰，诬莫甚矣。




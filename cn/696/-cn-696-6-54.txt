秋暮游城南陆氏园亭


杪秋多劲寒，况当西景落。
携手城南隅，渺然寄林薄。
既惬高原趣，复寻幽栖约。
荒草披池塘，孤亭喧鸟雀。
叹息岩阿间，感此意寥廓。
朔风吹海云，悠悠将安托。
乔木当回飙，十里无停箨。
平畴见归人，青天横孤鹗。
指顾怀山河，相与论饶乐。
颇思置三台，依稀望云阁。
何为夕阳中，栖迟满丘壑。
曾是青冥姿，而无霸王略。
去去勿复言，开觞展谐谑。





李新　送张少卿赴召十首

初排阊阖欲朝天，流电追锋急召贤。

延阁凤池风月好，不须回首望筹边。

李新

李新　送张少卿赴召十首

四海倾瞻调鼎手，朝廷侧席待伊周。

江城父老休遮道，可是星车肯少留。

李新

李新　送张少卿赴召十首

张公论事力回天，明日延英席自前。

秦甸江西劳马策，此回不计地流钱。

李新

李新　送张少卿赴召十首

公子诗成轻万户，将军诺重过千金。

不烦县令前驱去，回采坚珉刻醉吟。

李新

李新　送张少卿赴召十首

天子清閒问侍臣，当年张姓复其名。

金瓯已洒银钩字，庭下宣麻不用惊。

李新

李新　送张少卿赴召十首

燕子楼成月满栏。缕金衣就酒翻澜。

从前乐府知多少，再到东山记谢安。

李新

李新　送张少卿赴召十首

光芒先已动台躔，子舍修书正妙年。

奏对八砖看白日，文章万选敌青钱。

李新

李新　送张少卿赴召十首

谁将蜀柳赠行人，曾伴灵和殿下春。

笑煞后来门下客，风流不似乃翁身。

李新

李新　送张少卿赴召十首

龙蛇飞动从椽笔，昔看公孙舞剑来。

何得却知颠草妙，为随宾客到金台。

李新

李新　送张少卿赴召十首

倾倒怜才出至公，吹嘘牙颊自春风。

宽和肯问车裵吐，涵养须知内史聋。

李新


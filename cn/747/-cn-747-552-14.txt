○答冯宿书

垂示仆所阙，非情之至，仆安得闻此言？朋友道阙绝久，无有相箴规磨切之道，仆何幸乃得吾子！仆常闵时俗人有耳不自闻其过，懔懔然惟恐己之不自闻也。而今而后，有望于吾子矣。然足下与仆交久，仆之所守，足下之所熟知。在京城时，嚣嚣之徒，相訾百倍，足下时与仆居，朝夕同出入起居，亦见仆有不善乎？然仆退而思之，虽无以获罪于人，亦有以获罪于人者。仆在京城一年，不一至贵人之门，人之所趋，仆之所傲。与己合者则从之游，不合者虽造吾庐，未尝与之坐，此岂徒足致谤而已，不戮于人则幸也。追思之，可为战栗寒心。故至此已来，克己自下，虽不肖人至，未尝敢以貌慢之，况时所尚者耶？以此自谓庶几无时患，不知犹复云云也。闻流言不信其行，呜呼，不复有斯人也！君子不为小人之忄匈忄匈而易其行，仆何能尔？委曲从顺，向风承意，汲汲然恐不得合，犹且不免云云。命也，可如何！然子路闻其过则喜，禹闻昌言则下车拜，古人有言曰：“告我以吾过者，吾之师也。”愿足下不惮烦，苟有所闻，必以相告。吾亦有以报子，不敢虚也，不敢忘也。愈再拜。








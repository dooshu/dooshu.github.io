旧将

杨亿

平生苦战忆山西。拊剑临风气吐霓。戟户当衢容驷马。髯奴绕帐列生犀。新丰酒满清商咽。武库兵销太白低。髀肉渐生衣带缓。早朝空听汝南鸡。

刘筠

丈八蛇矛战血干。子孙今已列材官。青烟碧瓦开新第。白草黄云废旧坛。劳薄可甘先蔺舌。爵高还许戴刘冠。秋来从猎长杨榭。矍铄犹能一据鞍。

任随

几年鏖虏复征蛮。分阃功成两鬓斑。新画仪形当汉阁。旧铭勋业在燕山。龙泉照步文犀涩。马埒堆金骏足闲。时泰无因问充国。晓窗风雪梦阳关。

刘骘

强弩当年讨不庭。功成身退炳丹青。囊沙泽畔知兵法。聚米山前识阵形。骥老未甘秋伏枥。剑闲犹觉夜冲星。分茅锡土传家谍。钟鼎还须为勒铭。


野兴

鬓边莫笑久星星，造物常锺我辈情。



每带余酲蹋花影，又和残梦听莺声。



轩窗风过书签乱，洲渚潮生钓艇横。



韩子未除豪气在，文章都待不平鸣。

野兴

涉涧穿林信意行，翠崖朱栈惬幽情。

关关幽鸟将雏语，簌簌幽皇解箨声。



藉草一壶消永日，出门几屐了平生。



川云正作遮山计，浩荡南风又快晴。



野兴

老去痴顽百不能，非醒非醉日腾腾。



敲门惟有徵租吏，好事元无送米僧。



旧俗不还谁复念，古书虽在渐难凭。



平生意气今如此，惆怅西窗半夜灯！



野兴

楼兰勋业竟悠悠，聊作人间汗漫游。

半谷云霞丹灶熟，一天雷雨剑池秋。



徜徉药市经旬醉，问讯巢仙数夕留。



却过故庐应一叹，岸边犹系采菱舟。



野兴

江湖萧散葛天民，敕放还山一幅巾。



老去饥羸惟恃粥，病来举动每须人。



道穷举世知心少，学进吾儿著语亲。



更有一端差自慰，短檠不作白头新。

野兴

山豁逢孤寺，林穷渡小沟。



松声乱僧梵，雨点杂鱼游。



皁纛三军帅，金章万户侯。



人生各有愿，未肯换肩舟。



野兴

残水涓涓入野塘，菊花犹放数枝黄。



闷思野步便晴日，病怯冬温喜薄霜。



汤饼煮成新兔美，脍齑捣罢绿橙香。



人间富贵知何得？

商略山林却味长。

野兴

早见高皇宇宙新，耄年犹作太平民。



虚名仅可欺横目，戆论曾经犯逆鳞。



原野暮云低欲雨，陂湖秋水浩无津。



萧条生计君无笑，一钵藜羹敌八珍。



野兴

去去历山寸，行行并庙垣。

湍流鱠鱼小，仄径鮓花繁。



白鹭飞如导，青萝险可扪。



归途不寂寞，迎笑有诸孙。

野兴

饱见人间行路难，暂陪鵷鹭意先阑。



集仙院床三题石，神武门前两挂冠。

饥卧了无千里志，倦飞元怯九霄寒。



客来莫笑蓬窗陋，若比巢居已太宽。



野兴

水作縠纹微起伏，天如卵色半阴晴。



偶来竹下搘颐坐，却向藤阴曳杖行。



西埭人喧荻船过，东村灯上纬车鸣。



幽居应接真无暇，莫讶经年嬾入城。




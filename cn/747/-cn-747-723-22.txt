○对告籴判

〈甲为郡一年不升告籴於邻州观察使让其无备云百姓有积则公赋不足〉

救灾恤邻，古之令典。有备无患，邦之善谋。甲宣彼六条，克念勤恤，施其五教，务彼乐输。而天灾流行，实害嘉谷，井税不给，职司其忧。告籴於邻，庶拟泛舟之役；有年而蕴，曷资禄廪之用。况今寰宇初泰，黔黎再宁。惟彼莱田，尚多荒陇。畎亩之获，每忧於家给；什一之税，咸资於国储。或委积之阙然，乃凶歉而无备。观察援今习古，恐谬是非；郡守通变随时，何妨损益。舍而勿让，咸谓合宜。


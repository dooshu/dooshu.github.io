◇谏纳侯景表

臣抱患私门，窃闻侯景以涡阳败绩，只马归命，陛下不悔前祸，复敕容纳。臣闻凶人之性不移，天下之恶一也。昔吕布杀丁原以事董卓，终诛董而为贼；刘牢反王恭以归晋，还背晋以构妖。何者？狼子野心，终无驯狎之性；养虎之喻，必见饥噬之祸。侯景兽心之种，鸣镝之类。以凶狡之才，荷高欢翼长之遇，位忝台司，任居方伯，然而高欢坟士未干，即还反噬。逆力不逮，乃复逃死关西；字文不容，故复投身於我。陛下前者所以不逆细流，正欲以属国降胡以讨匈奴，冀获一战之效耳。今既亡师失地，直是境上之匹夫，陛下爱匹夫而弃与国之好，臣窃不取也。若国家犹待其更鸣之晨，岁暮之效，臣窃惟侯景必非岁暮之臣；弃乡国如脱履，背君亲如遗芥，岂知远慕圣德，为江淮之纯臣！事迹显然，无可臻惑。一隅尚其如此，触类何可具陈。臣朽老疾侵，不应辄干朝政；但楚囊将死，有城郢之忠，卫鱼临亡，亦有尸谏之节。臣忝为宗室遗老，敢忘刘向之心。伏愿天慈，少思危苦之语。（《梁书·萧介传》）


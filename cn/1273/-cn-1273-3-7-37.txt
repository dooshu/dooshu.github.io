饮香江酒楼即席作　有序四首


将之南洋，道出香海。二月八夕，友人邀饮于酒家之楼。群花侑觞，征歌竟夕。嗟乎！车雷夜走，是华夷杂沓之场；花雨春霏，极文酒雍容之乐。龙蛇起陆，倚剑问天，莺燕昵人，持觞酹地。际兹盛集，难已情言，首唱四章，以先诸子。

惘惘尊前唤奈何，春风杨柳客闻歌。谁知丝竹中年感，更比新亭涕泪多。

未许华灯照箭瘢，当筵酒令莽如山。不妨帐下犹歌舞，射虎将军已放闲。

浮海将为万里游，情禅梦侠小勾留。好春十日九风雨，人醉杏花深处楼。

劳送天河使客槎，华妆围坐灿云霞。英雄儿女平生愿，要看维多利亚花。






农作物与动物


【原文】

琉球山多瘠硗，独宜薯。父老相传“受封之岁，必有丰年”。今岁五月稍旱，幸自后雨不愆期，卒获大丰，薯可四收。海邦臣民，倍觉欢欣。佥曰：“非受封岁，无此丰年也。”

六月初旬，稻已尽收。球阳地气温暖，稻常早熟，种以十一月，收以五六月。薯则四时皆种，三熟为丰，四熟则为大丰。稻田少，薯田多，国人以薯为命，米则王官始得食。亦有麦豆，所产不多。五月二十日，国中祭稻神。此祭未行，稻虽登场，不敢入家也。

七月初旬，始见燕，不巢人屋。中国燕以八月归，此燕疑未入中国者。其来以七月，巢必有地。别有所谓海燕，较紫燕稍大，而白其羽；有全白似鸥者，多巢岛中，间有至中国，人皆以为瑞。

应潮鸡，雄纯黑，雌纯白，皆短足长尾，驯不避人。香厓购一小犬，而毛豹斑，性灵警，与饭不食，与薯乃食，知人皆食薯矣。

鼠雀最多，而鼠尤虐。亦有猫，不知捕鼠，邦人以为玩。乃知物性亦随地而变。

鹰、雁、鹅、鸭特少。



【注释】

瘠硗（qiāo）：贫瘠。硗，磐石。



愆（qiān）期：失约，误期。《诗经·卫风·氓》：“匪我愆期，子无良媒。”



紫燕：又称越燕。体形小而多声，颔下紫色，喜筑巢于门楣，分布于江南。






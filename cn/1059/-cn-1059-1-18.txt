○王絙

长洲学生王絙，弘治己酉初应乡试。时有校官托所亲鬻举于苏，适无愿者，亟欲贱售焉。同学生奚纯来招絙共图之，事滨就矣。一夕，絙梦身中乡试六十七名 【 梦身中乡试六十七名　原本阙「六」、「七」二字，据说库本补。】 。甫中试而父死，妻继死，妻之父亦死，俄而身亦死。及觉，心怪之，且往见纯，秘不言梦，但托以年幼学踈，不欲暴得名第，辞不就。纯怒，责以重利轻名，曰：「我即自为之，计所费不过数十金。」已而果中式，名次正如所梦。絙方以为异，既而其父与妻之父相继皆死，絙益异之。居无何，纯竟死。絙乃以所梦告人曰：「使当时我为之，今已入鬼录矣。」科名之不可以侥幸得也如此。


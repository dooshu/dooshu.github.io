○迁卫州长史卢见象等制

善为理者，固道在至公；能官人者，俾财无滞用。今之群吏，列於郡国，绩有可考，政或可观。既久於所职，当叙之以位。卫州长史卢见象等，顷在条察，克著声猷。计年有成，以时议进。期乎知劝，且曰：无遗彼欲速者，自衒而至。廉耻之道丧，干进之责深。悠悠斯人，朕无所取。凡百在位，宜悉乃怀。


○上益国事

臣闻古者富国疆兵，未尝不用山泽之利。臣伏见西戎未灭，兵镇用广，内少资储外勒转饷，山泽之利，伏而未通。臣愚不识大体，伏见剑南诸山，多有铜钅广，采之铸钱，可以富国。今诸山皆闭，官无采铸，军国资用，惟敛下人，使公府虚竭，私室贫弊，而天地珍藏，委废不论。以臣所见，请依旧式，尽令剑南诸州准前采铜，於益府铸钱，其松、潘诸军所须用度，皆取以资给。用有馀者，然後使缘江诸州递运，散纳荆、衡、沔、鄂诸州；每岁便以和籴，令漕运委神都太仓：此皆顺流乘便，无所劳扰。外得以事西山诸军，内得以实中都仓廪，蜀之百姓，免於赋敛，军国大利，公私所切要者，非神皇大圣，谁能用之？管仲云“圣人用无穷之府。”盖言此也。臣某言：臣伏见神皇陛下恭已受图，遐想至理，将欲制御戎狄，永安黎元，不欲烦挠蒸人，故为无益。贱臣朝不坐，宴不豫，军国大事，非臣合言。伏见松、潘军粮费扰过甚，太平百姓，未得安居，臣参班一命，庶几仁类，不敢自见避讳，忍之不言，所以不惧身诛，区区上奏。冒越非次，伏待显戮，惶悚死罪死罪。


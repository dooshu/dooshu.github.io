控涎丹

凡人忽患胸背、手脚、颈项、腰胯隐痛不可忍，连筋骨牵引钓痛，坐卧不宁，时时走易不定。俗医不晓，谓之走注，便用风药及针灸，皆无益；又疑是风毒结聚，欲为痈疽，乱以药贴，亦非也。此乃是痰涎伏在心鬲上下，变为此疾，或令人头痛不可举，或神意昏倦多睡，或饮食无味，痰唾稠粘，夜间喉中如锯声，多流睡涎，手脚重，腿冷痹，气脉不通，误认为瘫痪，亦非也。凡有此疾，但以是药，不过数服，其疾如失。

甘遂（去心） 紫大戟（去皮） 白芥子（真者，各等分）上为末，煮糊丸，如梧子大，晒干。食后临卧淡姜汤或熟水下五七丸至十丸；如疾猛气实，加丸数不妨，其效如神。

痰饮治法


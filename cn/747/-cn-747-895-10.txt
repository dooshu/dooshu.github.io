○陈先生集後序

颍川陈先生讳黯字希孺，曩者与予声迹相接於京师，各获誉於进取。咸通庚寅岁，胶其道於蒲津秋试之场，自後俱为小宗伯所困不一。至甲申春，告予以婚嫁之牵制，东归青门操执之。後余亦东游。逮大梁时，故杭州卢员外浔在幕，赍其文轴谓余曰：“陈群罢而东，岂其斯文之终窒乎？子东及之，为我归其文而激其来。”余至维扬，及归其文，遵其言，相欢月而後别。为我谢范阳公，龙门之役，不复顾矣。由是音尘杜绝。天复元年，四门博士江夏君通家相好。於吴越面余，论及场中曩之名士及希孺之表也，余不觉怆然怀旧。明年，黄君以其文章德业之以序以寄，俾予系述，遂得申斯言。呜呼！大唐设进士科三百年矣，得之者或非常之人，失之者或非常之人。若陈希孺之才美，则非常之人失之者矣。德行莫若敦於亲戚，文章莫若大於流传。今已备於江夏之笔矣。余不克再叙，止旧交道於是。噫！


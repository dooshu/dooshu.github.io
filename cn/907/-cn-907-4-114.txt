▼南州野人为吴邑曾令赋

南州沃壤非泥涂，清泉流渠岁不枯。

若人抱耒蕲水上，始志自比躬耕徒。

幸逢尧舜可在野，起绾墨绶来东吴。

一鞭不驱雨后犊，两舄已化空中凫。

郭西春朝布谷语，柔桑绿云连太湖。

下车殷勤告父老，劝耕为汝犁先扶。

我本野人偶叨禄，向汝未忍施鞭蒲。

五风十雨和气应，勿遣寸土生蒿芜。

太平村落鸡犬静，社饮自足欢妻孥。

但当相率了官务，莫劳县吏来催租。

民言此令善教我，斗酒相寿歌呜呜。

共问野人竟谁是，堂中鸣琴贤大夫。


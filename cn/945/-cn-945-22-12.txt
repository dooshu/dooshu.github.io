代仆射吕相公寒食日谢赐御筵状

右臣今月某日中使至奉宣圣旨就臣私第赐御筵者俯及中春爰逢嘉节司烜禁火聿举於旧章太原移书式传於遗俗以令文而休澣方私室以宴安敢期明主之推恩特许近臣而乐饮锡衢樽之九醖分玉食之八珍耸荣观於里闾浃欢心於簪组羽觞无算徒极於醺酣天威不违弥增於殒越内省庸虚之质曷酬慈惠之仁


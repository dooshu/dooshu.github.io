狱中上建平王书

昔者贱臣叩心，飞霜击於燕地；【一作市。】庶女告天，振风袭於齐台。下官每读其书，未尝不废卷流涕。何者？士有一定之论，女有不易之行，信而见疑，贞而爲戮。是以壮夫义士，伏死而不顾者，此【一作以此，一无以此二字。】也。下官闻仁不可恃，善不可依，谓徒虚语，乃今知之。伏愿大王暂停左右，少【一作小。】加怜【一作矜。】察。

下官本蓬户桑枢之人，【一作民。】布衣韦带之士，退不饰诗书以惊愚，进不买名声【一作卖声名。】於天下。日者谬得升降承明之阙，出入金华之殿，何尝不局影凝严，侧身扃禁者乎？窃慕大王之义，复爲门下之宾，备鸣盗浅术之余，豫三五贱伎之末。大王惠以恩光，顾以颜色，实佩荆卿黄金之赐，窃感豫让国士之分矣。【一无矣字。】常欲结缨伏剑，少谢万一，剖心摩踵，以报所天。不图小人固陋，坐贻谤缺，迹坠昭宪，身限幽圄，履影吊心，酸鼻痛骨。下官闻亏名爲辱，亏形次之，每一念来，【一作是以每一念来，一作每以一念来。】忽若有遗。加以涉旬月，廹季秋，天光沈阴，左右无色，身非木石，与狱吏爲伍，此少卿所以仰天槌心，泣尽而继之以血者【一无者字。】也。下官虽乏乡曲之誉，然尝闻士【一无士字。】君子之行矣。其上则隐於帘肆之间，卧於岩石之下；次则结绶金马之庭，高议云台之上；次【一作退。】则虏南越之君，系单于之颈。俱启丹册，并图靑史。宁当争分寸之末，竞锥刀之利哉？下官闻积毁销金，积谗糜骨。远则直生取疑於盗金，近则伯鱼被名於不义。彼之二子，犹或如是，况在下官，焉能自免？昔上将之耻，绦侯幽狱；名臣之羞，史迁下室。至如下官，当何言哉？夫以鲁连之智，辞禄而不返；接舆之贤，行歌而忘归。子陵闭关於东越，仲蔚杜门於西秦，亦良可知也。若使下官事非其虚，罪得其实，亦当钳口呑舌，伏匕首以殒身。何以见齐、鲁奇节之人，燕、赵悲歌之士乎？

方今圣历钦明，天下乐业，靑云浮洛，荣光塞河。西洎临洮、狄道，北距飞狐、阳原，莫不浸仁沐义，昭景饮醴。而下官抱痛圜门，含愤狱户，一物之微，有足悲者。仰惟大王，少垂明白，则梧丘之魂，不愧於沈首；鹄亭之鬼，无恨於灰骨。不任肝胆之切，敬囙执事以闻。此心旣照，死且不朽。【末二句本西铭定本，他本缺。】


○请不赴山陵表

臣某言：窃承山陵甫毕，皇帝陛下哀慕无穷，欲躬赴陵寝者。恭闻中旨，实骇人情！凡被照临，莫不惶惑。臣某诚惶诚恐顿首顿首。伏以皇帝之孝也，法天顺人，缘理制礼，俾生灵咸若，而宗庙永安。未闻以弓剑之哀诚，履曾、闵之独行，遽劳警跸，亲奉告修。

伏惟皇帝陛下考百王之旧仪，询历世之成典，特回圣鉴，俯契礼文，遵前古之通规，示後王之令范，弥彰孝理，以慰万方。臣不任沥恳虔望迫切之至，谨奉表陈乞以闻。


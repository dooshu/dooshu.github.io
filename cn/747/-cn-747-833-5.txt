○授河东节度副使检校司空王瑰特进制

敕。为国之政，在藩有条。赞立武於中权，属好谟於副介。具官王瑰，河汾之气，当萃尔家。栾范之宗，亦高他族。伯仲继抚封之盛，子孙承锡命之功。尔能缵彼勋名，主於忠信。远取而宁规勇爵，深思而但顾良弓。列群后之上卿，处前人之许国。尊奖之道，造次必论。心或益恭，谅蕃昌之可保。性能召福，何富贵之不来。朝举宠章，事归敦劝。方布册勋之泽，俾崇驭贵之阶。善佐永图，以承厚渥。可依前件。


◇上豫防匈奴疏

戎狄强犷，历古为患。魏初人寡，西北诸郡皆为戎居。今虽服从，若百年之後有风尘之警。胡骑自平阳、上党不三日而至孟津，北地、西河、太原、冯翊、安定、上郡尽为狄庭矣。宜及平吴之威、谋臣猛将之略，出北地、西河、安定，复上郡，实冯翊，于平阳已北诸县募取死罪，徙三河、三魏见士四万家以充之，裔不乱华，渐徙平阳、弘农、魏郡、京兆、上党杂胡，峻四夷出入之防，明先王荒服之制，万世之长策也。（《晋书·匈奴传》。又见《文选》干宝《晋纪总论》注引干宝《晋纪》，又见《群书治要》二十九引干宝纪，并小异。）


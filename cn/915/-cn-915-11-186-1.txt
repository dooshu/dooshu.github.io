◇谏水路幸邺

臣闻博纳舆言，君上之崇务；规箴匡正，臣下之诚节。是以置鼓设谤，爰自曩日；虚襟博听，义属今辰。臣既疏鲁，滥蒙荣贯，司兼献弼，职当然否，佩遇恩华，愿陈闻见。窃以都作营构之材，部别科拟，素有定所。工治已讫，回付都水，用造舟舻，阙永固居宇之功，作暂时游嬉之用。损耗殊倍，终为弃物。且子来之诚，本期营起，今乃修缮舟楫，更为非务，公私回惶，佥深怪愕。又欲御泛龙舟，经由石济。其沿河挽道，久以荒芜，舟楫之人，素不便习。若欲委棹正流，深薄之危，古今共慎；若欲挽牵取进，授衣之月，裸形水陆，恐乖视人若子之义。且邺相望，陆路平直，时乘沃若，往来匪难。更乃舍周道之安，即涉川之殆，此乃愚智等虑，朝野俱惑，进退伏思，不见其可。又从驾群寮，听将妻累，舟楫之间，更无限隔，士女杂乱，内外不分。当今景御休明，惟新式度，裁礼调风，轨物寰宇，窃惟斯举，或损洪猷，深失溥天顺则之望。又氐胡犯顺，未恭西道；偏戎旗胄，仍袭南寇；对接迎畿，蛮是疏戾，每造不轨，窥觎间隙，或生虑外。愚谓应妙选懿亲，抚宁后事，令奸回息觊觎之望，边寇绝窥疆之心。臣禀性愚直，知而无隐，区区丹志，冒昧以闻。（《魏书·高道悦传》：「高祖将由水路幸邺，已诏都水回营构之材，以造舟楫。道悦谏。」案：文云「冒昧以闻」，诏云「省所上事」，知是表疏，非口谏也。）



卷四十二

李彪◎李彪

彪字道固，顿丘卫国人，孝文赐名。举孝廉，为中书教学博士，假员外散骑常侍、建威将军、卫国子。迁秘书丞，加中垒将军。假冠军将军、东道副将，寻假征虏将军。迁御史中尉，领著作郎。除散骑常侍，仍领御史中尉兼度支尚书。为李冲所劾除名。宣武即位，以白衣修史、秘书省，寻兼通直散骑常侍，行汾州事。景明二年卒，赠镇远将军，汾州刺史。谥曰刚宪。


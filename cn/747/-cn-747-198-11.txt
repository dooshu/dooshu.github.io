○上梁明府启

窃闻薛邑闻琴，揖冯谖於弹铗；夷门伫驾，顾侯嬴於抱关。何则？志合风，戴笠均乎乘马；情谐道术，忘筌贵乎得鱼。是用挹兰言於断金，效蓬心於匪石。庶清音动听，赏流水於牙弦；妙思通神，叶薰风於郢匠。

伏惟某公仪天峙构，层基控射牛之峰；浸地开源，惊涛疏钓鳌之浦。至夫封侯庙食，掩金、张以骞翥；三主七公，罩袁、扬而岳立。故得重规远镜，湛月露以流清。茂趾霞铺，驾门而擢秀。若乃博闻强记，辨晋国之黄熊；将圣多能，识吴门之白马。言泉漱迥，惊瀑布以飞澜；文江澹虚，涵濯锦而翻浪。於是功超食跖，位典烹鲜。水镜澄澜，照孤鸾之舞影；鸣琴动操，叶驯之雅音。既而盛德有邻，佐皇华而省俗。居群不器，扈轩而观风。

某疾抱支离，材均臃肿。自弱龄植操，本谢声名；中年誓心，不祈闻达。始则执鞭为仕，帝里希干禄之荣；次则捧檄入官，私庭庶代耕之乐。然而忠不闻於十室，学无专於一经。退异善交，进殊巧宦。抟羊角而遐翥，浩矣无津；附骥尾以上驰，邈焉难托。实欲垂竿投饵，晦名迹於渭滨；抱瓮灌园，绝机心於汉渚。幸属乾坤贞观，乌兔光华。嵩山动万岁之声，德水应千年之色。虽无为光宅，忻预比屋之封；而有道贱贫，耻作归田之赋。明公顾盼成饰，咳唾为恩。漏微润於江波，流末光於邻烛；幽禽迁木，侣丹山於帝梧。鸣石浮川，应黄锺於仟管。敢布心也。讵能望焉？谨启。（谨桉：此据《永乐大典》本采入与今传本详略互异附载其後。《灵隐集·上梁明府启》云：“昔者闻歌薛邑，赏弹铗於冯；伫驾夷门，揖抱关於侯子。岂惟成风之斫，妙思通神；流水之弦，清音入听。况夫志合者蓬心可采，情谐者兰味宁忘？伏惟公仪天耸扌，层基控射牛之峰；浸地开源，惊涛疏钓鳌之浦。至夫封侯庙食，掩金、许以霞搴；三主八公，罩袁、杨而岳立。於是功超振鹭，位典烹鲜。水镜澄澜，照翔鸾之舞影；吟琴动操，叶驯雉之雅音。既而盛德有邻，佐皇而抚俗；君子不器，扈轩以观风。某蒲石橘迁，声乡蓬转，不叶十室，无专一经。攀骥逸而无由，仰鹏飞而自失。公顾盼成饰，咳唾为恩。庶微润於江波，冀末光於邻烛。使幽禽迁木，侣丹山於帝梧；鸣石在川，应黄钟於仙管。敢布心也，讵能望焉？谨启。”）


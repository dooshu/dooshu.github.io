12　土門壁甚堅杏園度亦難　土門口杏園其地考


「土門壁甚堅，杏園度亦難。」垂老别。土門口在鎮州獲鹿縣，即井陘關也。郭子儀自杏園渡河圍衞州。董秦爲濮州刺史，移鎮杏園渡。地蓋在衞州汲縣，非長安曲江池之杏園也。

【何云】顔魯公帖有「土門既開，凶威大蹙」語。

【元圻案】元和郡縣志河北道二：「恒州有井陘縣井陘口，今名土門口，在獲鹿縣西南十里，即太行八陘之第五陘也。四面高，中央下，如井，故名之。」〇述征記曰：「其山首自河内有八陘，井陘第五。」〇令狐峘顔真卿墓誌〔一〕：「河朔一十七郡，同日嚮順，連兵二十萬，横集燕、趙，旁貫井陘，啓土門，通太原。李光弼、郭子儀得横行河朔，復常山、趙二郡。」〇唐書叛臣傳：「李忠臣，本董秦也。從郭子儀圍相州，未幾授濮州刺史，屯杏園渡。」〇通鑑唐紀肅宗乾元元年：「十月，郭子儀自杏園濟河，東至獲嘉〔二〕，破安太清，太清走保衞州，子儀進圍之。」注：「九域志：衞州汲縣有杏園鎮。」

〔一〕「顔真卿墓誌」，按四庫本顔魯公集附録題作「顔魯公集神道碑」。

〔二〕「獲嘉」，原作「嘉獲」，據中華本資治通鑑卷二二〇唐紀肅宗乾元元年乙正。






○春愁赋

芳滟滟兮翠绵绵，泥晨霞兮泊晚烟。郁情条以凝睇，袅愁绪以伤年。群企胥悦，幽栖自怜。胜事而何人忘返，赏心而与我相捐。当其玉律惊，春香风拂曙，晴阳小苑之道，绀霭青门之树，绣毂相追，金羁并骛。携艳冶以争出，指狭邪而共趣。贪壮岁之娱游，惜繁华之易度。岂知低摧上国，寂寞良辰。林幽莺啭，院古苔新。暗想歌钟之会，出随车马之尘。落日归卧，悬琴叹频。孤枕役故园之梦，一宵惊白首之人。江枫暮兮江水渌，荡羁魂兮劳远目。倚兰棹兮雨霏霏，历洲兮衣馥馥。千古兮此时此地，愍输忠而见逐。边鸿下兮边草生，拥玉帐兮滞龙城。折柳厌河梁之赠，落梅传戌笛之声。万里兮此时此日，叹积雪之徒征。莫不惨澹伤神，回环萦虑。念郢阙以回首，忆帝乡之归路。虽阳和之暗攻，自眇默而谁诉。於是情驰天末，黛敛闺中。徘徊暖榭，徙靡芳丛。燕泥滴滴而檐坏，蛛网迷迷而帐空。怜笙罢兴，挑锦停功。怨韶光之虚掷，与长夜而还同。若斯者，固纷尔多状，浩然莫穷。彼人情之贸迁，繁植物之荣悴。何深衷之委郁，谢圜煦於天地。萦心夜焚，凝魄朝醉。同垢衣之莫浣，岂萱枝之可慰。愿昭畅於春台，雪胸襟之滞义。


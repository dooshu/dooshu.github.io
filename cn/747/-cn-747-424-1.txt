○为京兆和五尹请车驾回西京表

臣某言：臣闻古公去，安因避狄；襄王出郑，终见兴周。故能成九五之尊，享八百之祚，载在前史，昭然可知。伏惟元圣文武皇帝陛下道洽四国，威加八；启中兴之运，宏下武之功。殊方异俗，重译交顺。惟犬戎小丑，敢乱天常，陵逼丰镐，震惊都邑。陛下理兵陕服，遣将秦川，鸱张未几，狗游自溺。今八川底定，万姓怨思，同怀捧日之诚，共结属车之望。况地称百二，势比咽喉；足以横制九围，财成六合。陛下岂可舍山川之固，为巡省之游？臣虽至愚，窃知不可。伏愿谋及百辟，俯徇群心；回銮旧宫，驻跸西夏。使百川有朝宗之所，众星复环拱之方。凡在有形，孰不幸甚。无任恳款涕恋之至！谨遣某官奉表陈情以闻。


○良玉比君子赋（以精光滋色矩绝宝图为韵）

白虹为气，太阳为精；坚其质，孕其明。卞子识之，而曰至宝。他山之石，攻而挺英；融雪华於潜润，洞冰彩而凝清。彼其良玉，煌煌；莹若既兼缜密，灿乎其有文章。积千金而比价，掩十城以腾光；将以配君子、比皇王，岂徒润林薄、蕴峦冈而已哉？伊何配之？温润含滋。瑕秽不匿，贞心固持。性自然也，灼而不变；质有馀也，涅而不缁。温以作德，成我邦式；天子展四时之仪，庶官修五等之职。以为瑞，佩以比德；上下有轨，尊卑有翼。既山水节其文，元苍差其色；四者爰备，劳逸是主。民也事也，右叶於角徵；君也物也，左谐於宫羽。反而规，旋而矩；其志不散，其容斯取。况居则设，朝则结；进退锵鸣，抑扬磬折。礼乐之仪著，非僻之心绝。是则维身允固，惟玉不撤。且骇鸡之珍、骊龙之宝，虽其艳，焕其藻；但侈於庶心，何补於王道？岂若玉之义也，深乎博乎？诗人以生刍取喻，贤则高矣；孔氏以佩环让德，谦莫比夫。故藏之瑞府，偶之河图；奉之者生敬，执之者不趋。幸无弃於照庑，得一献而论都。

路嗣恭

嗣恭字懿范，京兆三原人。始名剑客，以世荫为邺尉，迁萧关令，连徙神鸟、姑臧，考绩为天下最。元宗以为可嗣汉鲁恭，因赐名。永泰二年为江西观察使。大历八年兼岭南节度使，封冀国公。德宗立，拜兵部尚书东都留守，加怀郑、汝陕、河阳三城节度、东都畿观察使。卒年七十一，赠左仆射。


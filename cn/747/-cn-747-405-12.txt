○对毁坏压死判

〈乙有所毁坏而误死人，科其备虑不谨，诉合所由为罪。〉

立物有恒，坚树在始，缮而不固，坏而难支。既动作而必虞，将纪律而斯约，罚之惟五，先明宥过之文；死则有三，终伤不吊之旨。若过误而先定，乃平刑而是察，乙则何者？率尔薄言，已闻灭鼻致灾，胡乃反唇推过。且宇之必葺，诚行虑而则安；墙或不修，将隙坏而谁咎？罪有所在，焉可逃夫。


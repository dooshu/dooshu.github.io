过骊山作





(1)



始皇东游出周鼎 (2) ，刘项纵观皆引颈 (3) 。削平天下实辛勤 (4) ，却为道旁穷百姓 (5) 。黔首不愚尔益愚 (6) ，千里函关囚独夫 (7) 。牧童火入九泉底 (8) ，烧作灰时犹未枯 (9) 。

(1) 《唐书·地理志》：“京兆府昭应，本新丰，有宫在骊山下。”《史记·周本纪》正义：“《括地志》云：骊山在雍州新丰县南十里。”《秦始皇纪》：“葬始皇郦山。始皇初即位，穿治郦山，及并天下，天下徒送诣七十余万人，穿三泉，下铜而致椁，宫观百官奇器珍怪徙藏满之，树草木以象山。”《正义》：“《关中记》云：始皇陵在骊山，泉本北流，障使东西流。有土无石，取大石于渭南诸山。《括地志》云：秦始皇陵在雍州新丰县西南十里。”

(2) 《史记·秦始皇纪》：“自今已来，除谥法，朕为始皇帝。”又：“阳和方起，皇帝东游。”又：“始皇还过彭城，斋戒祷祠，欲出周鼎泗水，使千人没水求之，弗得。”

(3) 《史记·项羽纪》：“秦始皇帝游会稽，渡浙江，梁与籍俱观，籍曰：‘彼可取而代也。’”《高祖纪》：“高祖常繇咸阳，纵观秦始皇帝，喟然叹息曰：嗟乎！大丈夫当如此也。”《释名》：“颈， 也， 挺而长也。”

(4) 《史记·秦始皇纪》：“皇帝躬圣，既平天下，不懈于治。”《南齐书·刘怀珍传》：“以禁旅辛勤，求为闲职。”

(5) 《史记·秦楚之际月表》：“秦稍蚕食诸侯，百有余载，至始皇乃能并冠带之伦，以德若彼，用力若此，盖一统若斯之难也。于是，无尺土之封，堕坏名城，销锋镝，锄豪杰，维万世之安。然王迹之兴，起于闾巷，合从讨伐，轶于三代，乡秦之禁，适足资贤者为驱除难耳。”《汉书·黄霸传》：“甚苦，食于道旁，乃为乌所盗肉。”《后汉书·皇甫嵩传》：“天道无亲，百姓与能。”

(6) 《史记·秦始皇纪》：“更名民曰黔首。”又：“焚百家之言，以愚黔首。”

(7) 《汉书·地理志》：“弘农郡弘农，故秦函谷关。”《元和郡县志》：“陕州灵宝县函谷故城，在县南十里，秦函谷关城，汉弘农县也。”《西征记》曰：“函谷关城，路在谷中，深险如函，故以为名，其中劣通行路，东西四十里，绝岸壁立，岩上柏林阴荫，谷中殆不见日。关去长安四百里，日入则闭，鸡鸣则开，秦法也。东自崤山，西至潼津，通名函谷，号曰天险，所谓秦得百二也。”《史记·汉高祖纪》：“秦形胜之国，带河山之险，县隔千里。”《索隐》：“服虔云：谓函谷关去长安千里为悬隔。按：文以河山险固形胜，其势如隔千里。”

(8) 《南史·吴苞传》：“栖迟山谷，常以一壶自随。一旦谓弟子曰：吾今夕当死，壶中大钱一千，以通九泉之路，蜡烛一挺，以照七尺之尸。至夜乃亡。”

(9) 《汉书·刘向传》：“秦始皇帝葬于骊山之阿，其后牧儿一作童 亡羊，羊入其凿，牧者持火照求羊，失火烧其臧椁。”






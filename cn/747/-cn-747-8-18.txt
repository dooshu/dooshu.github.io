○建玉华宫手诏

朕闻上代无为，檐茅而砌土；中季华用，戺玉而台琼。燥湿之致虽同，奢俭之情则异。朕承皇王之绪，执造化之纲，包万类於心端，图八纮於目际。夷夏一轨，区宇大同，虽则德有劣於难名，道方参於至义。若乃制服垂裳之后，服牛羁马之君，弦弧剡矢之奇，运车浮舟之制，济时为美，功亦大焉。至若浩浩九龄。炎炎七载，融山坼地，滔天襄陵，生人之艰劳亦极矣。彼数德者，功莫高乎吞狄；此两灾者，劳又甚乎裁宫。今虽菲食卑宫，有惭於曩哲；安人济难，不恧於前贤。然而人皆轻见重闻，贵耳贱目。德虽微也。以其古而为大，功虽巨也。以其今而成小，不亦谬哉？每流鉴於前经，尝披怀而自勖。思所以收骄闲逸，卷欲除华。而顷年已来，忧劳顿结，暨至兹岁，风疾弥时。嗟乎！济世之威，患攒躬而靡制；回天之力，痛沈已而难移。重以景炽流金，风扬溽暑，邅回几席，旭暮增劳。俯仰岩廊，寝兴添弊，虽冀廓景延凉，荡兹虚惙。

近因群下之志，南营翠微，本绝丹青之工，才假林泉之势。峰居隘乎蚊睫，山迳险乎焦原，虽一己之可娱，念百僚之有倦。所以载怀爽垲，爰制玉华，故尊意於朴淳，本无情於壮丽。尺版尺筑，皆悉折庸；寸作寸功，故非虚役。犹恐遐迩乖听，方舆怨咨，非其乐劳人而竭力，好峻宇而雕墙。但以养性全生，不独在私在己；怡神祈寿，良以为国为人。比者屡有征行，非无疲顿，前岁问罪辽左，去秋巡幸灵州，皆以翦害除凶，怀柔服叛，岂欲矜辙迹骋盘游而已哉。今复土木频兴，营缮屡动，永言思此，深念人劳。一则以为惭，一则以为愧。何则？匈奴为患，自古弊之。十月防秋，人血丹於水脉；千里转战，汉骨皓於塞垣。当此之疲，人不堪命，尚兴未央之役，犹起甘泉之功。今则毳幕穹庐，取为郡县，天山瀚海，分为苑池。去已往之长劳，成将来之永逸。譬迥一年力役，创此新宫，想志士哲人，不以为言也。布告黎庶，明此意焉。


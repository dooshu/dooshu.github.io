○上李桂亭司徒 【 塩法】

職此行雖蒙　主上特遣、實由台臺簡拔、倘疏理不效、非但為財計之憂、抑大為用人之累、受命以來、朝夕飲氷思為淮商解套搭、除苛政、設一簡便可常繼而行之法至九月二十二日、入境受事、又以揚郡修葺舊署、封砌未完、不便防範、乃沿途料理塩務、漸次弔查諸卷、及有商人陸續遠接、備悉諮詢、至天長縣住三日、極目蒿思、偶得一綱冊之法、葢部議正行見引、附疏積引、必如此而後三商均利。　祖制可復、此萬世不可易者、惟以一舊引行三新引。非不有利。奈窮商無本耳。於是污吏奸囤、借此阻撓、倘職不來、部議竟畫餅矣、秋間原運同所解之銀、依舊套搭、眾商巳在烈火中、又加以三征並急、酷拷備至、如火益熱商人遠來赴訴、皆欲逃竄、葢徵法既巳不善。徵官尤復加虐。所謂三征者。征加帶。征補庫。征下解套搭之銀也。職以十月十二日、方抵維揚乃出示悉罷三以綱法與大眾相商、則言未脫口、萬商翕然稱便職乃入別署喚集書筭百餘人、封鑰牢固、將塩院紅字簿納過餘銀為主。又集剞劂一百一十人、專委馮通判監刻、十日內可成矣、兩淮共有三十一本大冊繁重、俟刻成耑差報部、茲將冊頭凡例刻為小冊附郵呈覽、猶恐人情難料、輒為唐突、將蹈妄言之罪、直至十一月初四日開徵、盡革夙弊、委兩廳官暫于本道捲蓬簷下東西分收、用天平秤兌、往時謂之開爐、弊端甚多。解入太倉銀錠。止有五十兩。便筭五十兩零五錢。然商人每錠多費銀二三兩。今以部頒五十兩五錢。大法較定。錠錠對針。商大省費。不許銀匠于運司開爐。止令商綱商紀自交。絕無分文添頭。即有少幾分者。令銀匠大錠鑿口灌補。仍復打平。其大錠又不用高邊。便于偷剪。俱用厚邊矮錠。只此徵收一節、不知令商人省費多少、上解原運同苛酷之甚、諸商恨入骨髓、凡諸運司之官、無非屠伯乳虎、視商人為奇貨、塩法焉得而不壞、今年上解、仍用單法套搭、商困益甚、職從今日便用綱法、將丁巳年塩法、為疏理之始、此時徵銀、只用一半、了今年之下解、將一半還上解、套搭疲商、人情鼓舞、非止一端、倘再用套搭、决又停壓、如依此法常行、每年六十萬正額、并加帶五萬六千兩、分毫不少、至九年後、便可增國課五七萬兩、九邊糧艸、可漸增二十餘萬、且今運司庫中。即目每年可積銀七八萬兩。葢以倉塩補庫七八萬。合淮揚兩府食塩四萬。縱徵不全。可得七八萬兩。此皆著實不虛。十年之後。便可積銀七八十萬。倘邊警告急但須一紙取用。何須貸冏寺水衡金錢為。俟將庫藏清楚、另造一循環冊、每年報部、以便稽查多寡、


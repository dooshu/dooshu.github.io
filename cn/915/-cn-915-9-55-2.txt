◇答湘东王书

下官自奉违南浦，卷迹东郊，望日临风，瞻言伫立，仰寻惠渥，陪奉游宴，漾桂棹於清池，席落英於曾，兰香兼御，羽觞竞集，侧听馀论，沐浴玄流，涛波之辩，悬河不足譬，春藻之辞，丽文无以匹，莫不相顾动容，服心胜口，不觉春日为遥，更谓修夜为促，嘉会难常，抟云易远，言念如昨，忽焉素秋，恩光不遗，善谑远降，因事罢归，岂云栖□匪商官□理就一廛，田家作苦，实符清诲，本乏金羁之饰，无假玉璧为资，徒以老使形疏，疾令心阻，沈滞床簟，弥历七旬，梦幻俄顷，忧伤在念，竟知无益，思自祛遣，寻理涤意，即以任命为膏酥，揽镜照形，翻以支离代萱树，故得仰慕徽猷，永言前哲，鬼谷深栖，接舆高举，遁名屠肆，发迹关市，其人缅邈，馀流可想。若令亡者有知，宁不萦悲玄壤，恨隔芳尘。如其逝者可作，必当昭被光景，欢同游豫。使夫一介老圃，得虚心末席，去日巳疏，来侍未孱，运敛飞凫，拟非其类，怀私茂德，窃用涕零。（《梁书·谢几卿传》。）


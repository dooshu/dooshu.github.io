○杜阳杂编序

子髻年好学，长而忘倦。尝览王嘉《拾遗记》、郭子横《洞冥记》及诸家怪异录，谓之虚诞。而复访问博文强记之士或潜夫辈，颇得国朝故实，始知天地之内，无所不有。或限诸夷貊，隔於年代，洎贡艺阙下，十不中所司抡选。屡接朝事，同人语事，必三复其言，然後题於简册，藏诸箧笥，暇日阅所纪之事，逾数百纸，中仅繁鄙者并弃而弗录，精实者编成上中下三卷。自代宗广德元年癸卯，讫懿宗咸通癸巳，合一百一十载。盖耳目相接，庶可传焉。知我者谓稍以补东观缇油之遗阙也。今武功县有杜阳城杜阳水，子武功人，故以为名，觊厕於谈薮之下者。时乾符三年秋八月编次焉。








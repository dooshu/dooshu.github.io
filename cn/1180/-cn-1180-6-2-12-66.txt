答大同巡抚贾春宇


辱示顺义并恰酋番书，领悉。黄酋孤穷之虏，无马可市，但肆言恐吓，欲白骗耳。今既稍有所获，来市恐未有期。其市不市，亦无足为轻重，不必固要之，中彼要挟之计。然此虏轻躁寡谋，骄盈已极，若以计图之，亦可获也。

蓟中近来防御甚严，昨承教，又已申戒之。时已迫冬，尚无结聚之形，或不能大举，然儆备无时敢忘。辱教，谢谢。人旋附此。诸番文三件，纳还。






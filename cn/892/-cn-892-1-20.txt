诗集卷二十　古今体诗六十首


陈州与文郎逸民饮别，携手河堤上，作此诗


白酒无声滑泻油，醉行堤上散吾愁。春风料峭羊角转，河水渺绵瓜蔓流。君已思归梦巴峡，我能未到说黄州。此身聚散何穷已，未忍悲歌学楚囚。





子由自南都来陈，三日而别


夫子自逐客，尚能哀楚囚。奔驰二百里，径来宽我忧。相逢知有得，道眼清不流。别来未一年，落尽骄气浮。嗟我晚闻道，款启如孙休。至言难久服，放心不自收。悟彼善知识，妙药应所投。纳之忧患场，磨以百日愁。冥顽虽难化，镌发亦已周。平时种种心，次第去莫留。但余无所还，永与夫子游。此别何足道，大江东西州。畏蛇不下榻，睡足吾无求。便为齐安民，何必归故丘。





正月十八日，蔡州道上遇雪，次子由韵二首


其一


兰菊有生意，微阳回寸根。方忧集暮雪，复喜迎朝暾。忆我故居室，浮光动南轩。松竹半倾泻，未数葵与萱。三径瑶草合，一瓶井花温。至今行吟处，尚余履舄痕。一朝出从仕，永愧李仲元。晚岁益可羞，犯雪方南奔。山城买废圃，槁叶手自掀。长使齐安人，指说故侯园。





其二


铅膏染髭须，旋露霜雪根。不如闭目坐，丹府夜自暾。谁知忧患中，方寸寓羲轩。大雪从压屋，我非儿女萱。平生学踵息，坐觉两温。下马作雪诗，满地鞭棰痕。伫立望原野，悲歌为黎元。道逢射猎子，遥指狐兔奔。踪迹尚可原，窟穴何足掀。寄谢李丞相，吾将反丘园。





过新息留示乡人任师中


昔年尝羡任夫子，卜居新息临淮水。怪君便尔忘故乡，稻熟鱼肥信清美。竹陂雁起天为黑，自注：小竹陂在县北。桐柏烟横山半紫。自注：桐柏庙在县南。知君坐受儿女困，悔不先归弄清泚。尘埃我亦失收身，此行蹭蹬尤可鄙。寄食方将依白足，附书未免烦黄耳。往虽不及来有年，诏恩倘许归田里。却下关山入蔡州，为买乌犍三百尾。自注：蔡州出水牛。





过淮


朝离新息县，初乱一水碧。暮宿淮南村，已度千山赤。麏鼯号古戍，雾雨暗破驿。回头梁楚郊，永与中原隔。黄州在何许，想像云梦泽。吾生如寄耳，初不择所适。但有鱼与稻，生理已自毕。独喜小儿子，少小事安佚。相从艰难中，肝肺如铁石。便应与晤语，何止寄衰疾。自注：时家在子由处，独与儿子迈南来。





书黁公诗后


过加禄镇南二十五里大许店，休马于逆旅祁宗祥家，见壁上有幅纸，题诗云：“满院秋光浓欲滴，老僧倚杖青松侧。只怪高声问不譍，嗔余踏破苍苔色。”其后题云：“滏水僧宝黁。”宗祥谓余：“此光、黄间狂僧也，年百三十，死于熙宁十年。既死，人有见之者。”宗祥言其异事甚多，作是诗以识之。黁公本名清戒，俗谓之戒和尚云。

黁公昔未化，来往淮山曲。寿逾两甲子，气压诸尊宿。但嗟浊恶世，不受龙象蹴。我来不及见，怅望空遗躅。霜颅隐白毫，锁骨埋青玉。皆云似达摩，只履还西竺。壁间余清诗，字势颇拔俗。为吟五字偈，一洗凡眼肉。





游净居寺


净居寺在光山县南四十里，大苏山之南，小苏山之北。寺僧居仁为余言：齐天保中僧惠思过此，见父老，问其姓，曰苏氏。又得二山名，乃叹曰：“吾师告我遇三苏则住。”遂留结庵，而父老竟无有，盖山神也。其后僧智见思于此山而得法焉，则世所谓思大和尚智者大师是也。唐神龙中，道岸禅师始建寺于其地，广明庚子之乱，寺废于兵火。至乾兴中乃复，而赐名曰梵天云。

十载游名山，自制山中衣。愿言毕婚嫁，携手老翠微。不悟俗缘在，失身陷危机。刑名非夙学，陷阱损积威。遂恐生死隔，永与云山违。今日复何日，芒鞋自轻飞。稽首两足尊，举头双涕挥。灵山会未散，八部犹光辉。愿从二圣往，一洗千劫非。徘徊竹溪月，空翠摇烟霏。钟声自送客，出谷犹依依。回首吾家山，岁晚将焉归。





梅花二首


其一


春来幽谷水潺潺，的梅花草棘间。一夜东风吹石裂，半随飞雪度关山。





其二


何人把酒慰深幽，开自无聊落更愁。幸有青溪三百曲，不辞相送到黄州。





戏作种松


我昔少年日，种松满东冈。初移一寸根，琐细如插秧。二年黄茅下，一一攒麦芒。三年出蓬艾，满山散牛羊。不见十余年，想作龙蛇长。夜风波浪碎，朝露珠玑香。我欲食其膏，已伐百本桑。自注：煮松脂法，用桑柴灰水。人事多乖忤，神药竟渺茫。朅来齐安野，夹路须髯苍。会开龟蛇窟，不惜斤斧疮。纵未得茯苓，且当拾流肪。釜盎百出入，皎然散飞霜。槁死三彭仇，澡换五谷肠。青骨凝绿髓，丹田发幽光。白发何足道，要使双瞳方。却后五百年，骑鹤还故乡。





万松亭


麻城县令张毅植万松于道周，以芘行者，且以名其亭。去未十年而松之存者十不及三四，伤来者之不嗣其意也，故作是诗。

十年栽种百年规，好德无人助我仪。自注：古语云：一年之计，树之以谷；十年之计，树之以木；百年之计，树之以德。县令若同仓庾氏，亭松应长子孙枝。天公不救斧斤厄，野火解怜冰雪姿。为问几株能合抱，殷勤记取《角弓》诗。





张先生


先生不知其名，黄州故县人，本姓卢，为张氏所养。阳狂垢污，寒暑不能侵，常独行市中，夜或不知其所止。往来者欲见之，多不能致。余试使人召之，欣然而来，既至，立而不言。与之言不应，使之坐不可，但俯仰熟视传舍堂中，久之而去。夫孰非传舍者，是中竟何有乎？然余以有思维心，追蹑其意，盖未得也。

熟视空堂竟不言，故应知我未天全。肯来传舍人皆说，能致先生子亦贤。脱屣不妨眠粪屋，流澌争看浴冰川。士廉岂识桃椎妙，妄意称量未必然。





初到黄州


自笑平生为口忙，老来事业转荒唐。长江绕郭知鱼美，好竹连山觉笋香。逐客不妨员外置，诗人例作水曹郎。只惭无补丝毫事，尚费官家压酒囊。自注：检校官例折支，多得退酒袋。





陈季常所蓄《朱陈村嫁娶图》二首


其一


何年顾陆丹青手，画作《朱陈嫁娶图》。闻道一村惟两姓，不将门户买崔卢。





其二


我是朱陈旧使君，自注：朱陈村在徐州萧县。劝农曾入杏花村。而今风物那堪画，县吏催钱夜打门。





少年时，尝过一村院，见壁上有诗云：“夜凉疑有雨，院静似无僧。”不知何人诗也。宿黄州禅智寺，寺僧皆不在，夜半雨作，偶记此诗，故作一绝


佛灯渐暗饥鼠出，山雨忽来修竹鸣。知是何人旧诗句，已应知我此时情。





定惠院寓居月夜偶出


幽人无事不出门，偶逐东风转良夜。参差玉宇飞木末，缭绕香烟来月下。江云有态清白媚，竹露无声浩如泻。已惊弱柳万丝垂，尚有残梅一枝亚。清诗独吟还自和，白酒已尽谁能借。不惜青春忽忽过，但恐欢意年年谢。自知醉耳爱松风，会拣霜林结茅舍。浮浮大甑长炊玉，溜溜小槽如压蔗。饮中真味老更浓，醉里狂言醒可怕。闭门谢客对妻子，倒冠落佩从嘲骂。





次韵前篇


去年花落在徐州，对月酣歌美清夜。自注：去年徐州花下对月，与张师厚、王子立兄弟饮酒，作字韵诗。今年黄州见花发，小院闭门风露下。万事如花不可期，余年似酒那禁泻。忆昔扁舟溯巴峡，落帆樊口高桅亚。自注：樊口在黄州南岸。长江衮衮空自流，白发纷纷宁少借。竟无五亩继沮溺，空有千篇凌鲍谢。至今归计负云山，未免孤衾眠客舍。少年辛苦真食蓼，老境安闲如啖蔗。饥寒未至且安居，忧患已空犹梦怕。穿花踏月饮村酒，免使醉归官长骂。





安国寺浴


老来百事懒，身垢犹念浴。衰发不到耳，尚烦月一沐。山城足薪炭，烟雾蒙汤谷。尘垢能几何，翛然脱羁梏。披衣坐小阁，散发临修竹。心困万缘空，身安一床足。岂惟忘净秽，兼以洗荣辱。默归毋多谈，此理观要熟。





安国寺寻春


卧闻百舌呼春风，起寻花柳村村同。城南古寺修竹合，小房曲槛攲深红。看花叹老忆年少，对酒思家愁老翁。病眼不羞云母乱，鬓丝强理茶烟中。遥知二月王城外，玉仙洪福花如海。薄罗匀雾盖新妆，快马争风鸣杂珮。玉川先生真可怜，一生耽酒终无钱。病过春风九十日，独抱添丁看花发。





寓居定惠院之东，杂花满山，有海棠一株，土人不知贵也


江城地瘴蕃草木，只有名花苦幽独。嫣然一笑竹篱间，桃李漫山总粗俗。也知造物有深意，故遣佳人在空谷。自然富贵出天姿，不待金盘荐华屋。朱唇得酒晕生脸，翠袖卷纱红映肉。林深雾暗晓光迟，日暖风轻春睡足。雨中有泪亦凄怆，月下无人更清淑。先生食饱无一事，散步逍遥自扪腹。不问人家与僧舍，拄杖敲门看修竹。忽逢绝艳照衰朽，叹息无言揩病目。陋邦何处得此花，无乃好事移西蜀。寸根千里不易致，衔子飞来定鸿鹄。天涯流落俱可念，为饮一樽歌此曲。明朝酒醒还独来，雪落纷纷那忍触。





次韵乐著作野步


老来几不辨西东，秋后霜林且强红。眼晕见花真是病，耳虚闻蚁定非聪。酒醒不觉春强半，睡起常惊日过中。植杖偶逢为黍客，披衣闲咏舞雩风。仰看落蕊收松粉，俯见新芽摘杞丛。楚雨还昏云梦泽，吴潮不到武昌宫。自注：黄州对岸武昌县，有孙权故宫。废兴古郡诗无数，寂寞闲窗《易》粗通。解组归来成二老，风流他日与君同。





二月二十六日，雨中熟睡。至晚，强起出门。还，作此诗。意思殊昏昏也


卯酒困三杯，午餐便一肉。雨声来不断，睡味清且熟。昏昏觉还卧，展转无由足。强起出门行，孤梦犹可续。泥深竹鸡语，村暗鸠妇哭。明朝看此诗，睡语应难读。





雨晴后，步至四望亭下鱼池上，遂自乾明寺前东冈上归，二首


其一


雨过浮萍合，蛙声满四邻。海棠真一梦，梅子欲尝新。拄杖闲挑菜，秋千不见人。殷勤木芍药，独自殿余春。





其二


高亭废已久，下有种鱼塘。暮色千山入，春风百草香。市桥人寂寂，古寺竹苍苍。鹳鹤来何处，号鸣满夕阳。





雨中看牡丹三首


其一


雾雨不成点，映空疑有无。时于花上见，的走明珠。秀色洗红粉，暗香生雪肤。黄昏更萧瑟，头重欲相扶。





其二


明日雨当止，晨光在松枝。清寒入花骨，肃肃初自持。午景发浓艳，一笑当及时。依然暮还敛，亦自惜幽姿。





其三


幽姿不可惜，后日东风起。酒醒何所见，金粉抱青子。千花与百草，共尽无妍鄙。未忍污泥沙，牛酥煎落蕊。





次韵乐著作送酒


少年多病怯杯觞，老去方知此味长。万斛羁愁都似雪，一壶春酒若为汤。





次韵乐著作天庆观醮


浊世纷纷肯下临，梦寻飞步五云深。无因上到通明殿，只许微闻玉佩音。





王齐万秀才寓居武昌县刘郎洑，正与伍洲相对，伍子胥奔吴所从渡江也


君家稻田冠西蜀，捣玉扬珠三万斛。塞江流柿起书楼，碧瓦朱栏照山谷。倾家取乐不论命，散尽黄金如转烛。惟余旧书一百车，方舟载入荆江曲。江上青山亦何有，伍洲遥望刘郎薮。明朝寒食当过君，请杀耕牛压私酒。与君饮酒细论文，酒酣访古江之。仲谋公瑾不须吊，一酹波神英烈君。自注：杭州伍子胥庙，封英烈王。





杜沂游武昌，以酴醾花菩萨泉见饷，二首


其一


酴醾不争春，寂寞开最晚。青蛟走玉骨，羽盖蒙珠幰。不妆艳已绝，无风香自远。凄凉吴宫阙，自注：武昌有孙权故宫苑。红粉埋故苑。至今微月夜，笙箫来翠。余妍入此花，千载尚清婉。怪君呼不归，定为花所挽。昨宵雷雨恶，花尽君应返。





其二


君言西山顶，自古流白泉。上为千牛乳，下有万石铅。不愧惠山味，但无陆子贤。愿君扬其名，庶托文字传。寒泉比吉士，清浊在其源。不食我心恻，于泉非所患。嗟我本何用，虚名空自缠。不见子柳子，余愚污溪山。





陈季常自岐亭见访，郡中及旧州诸豪争欲邀致之，戏作陈孟公诗一首


孟公好饮宁论斗，醉后关门防客走。不妨闲过左阿君，百谪终为贤太守。老居闾里自浮沉，笑问伯松何苦心。忽然载酒从陋巷，为爱扬雄作《酒箴》。长安富儿求一过，千金寿君君笑唾。汝家安得客孟公，从来只识陈惊坐。





游武昌寒溪西山寺


连山蟠武昌，翠木蔚樊口。我来已百日，欲济空搔首。坐看鸥鸟没，梦逐䴢麚走。今朝横江来，一苇寄衰朽。高谈破巨浪，飞屦轻重阜。去人曾几何，绝壁寒溪吼。风泉两部乐，松竹三益友。徐行欣有得，芝术在蓬莠。西上九曲亭，众山皆培。却看江北路，云水渺何有。离离见吴宫，莽莽真楚薮。空传孙郎石，无复陶公柳。尔来风流人，惟有漫浪叟。买田吾已决，乳水况宜酒。所须修竹林，深处安井臼。相将踏胜绝，更裹三日糗。





西山戏题武昌王居士


予往在武昌西山九曲亭上，有题一句云：“玄鸿横号黄槲岘。”九曲亭即吴王岘山，一山皆槲叶，其旁即元结陂湖也。荷花极盛，因为对云：“皓鹤下浴红荷湖。”座客皆笑，同请赋此诗。

江干高居坚关扃，犍耕躬稼角挂经。篙竿系舸菰茭隔，笳鼓过军鸡狗惊。解襟顾影各箕踞，击剑赓歌几举觥。荆笄供脍愧搅聒，干锅更戛甘瓜羹。





武昌铜剑歌


供奉官郑文尝官于武昌，江岸裂，出古铜剑，文得之以遗余，冶铸精巧，非锻冶所成者。

雨余江清风卷沙，雷公蹑云捕黄蛇。蛇行空中如枉矢，电光煜煜烧蛇尾。或投以块铿有声，雷飞上天蛇入水。水上青山如削铁，神物欲出山自裂。细看两胁生碧花，犹是西江老蛟血。苏子得之何所为，蒯缑弹铗咏新诗。君不见凌烟功臣长九尺，腰间玉具高拄颐。





定惠院颙师为余竹下开啸轩


啼催天明，喧喧相诋谯。暗蛩泣夜永，唧唧自相吊。饮风蝉至洁，长吟不改调。食土蚓无肠，亦自终夕叫。鸢贪声最鄙，鹊喜意可料。皆缘不平鸣，恸哭等嬉笑。阮生已粗率，孙子亦未妙。道人开此轩，清坐默自照。冲风振河海，不能号无窍。累尽吾何言，风来竹自啸。





石芝


元丰三年五月十一日癸酉，夜梦游何人家，开堂西门，有小园古井，井上皆苍石，石上生紫藤如龙蛇，枝叶如赤箭。主人言，此石芝也。余率尔折食一枝，众皆惊笑，其味如鸡苏而甘。明日作此诗。

空堂明月清且新，幽人睡息来初匀。了然非梦亦非觉，有人夜呼祁孔宾。披衣相从到何许，朱栏碧井开琼户。忽惊石上堆龙蛇，玉芝紫笋生无数。锵然敲折青珊瑚，味如蜜藕和鸡苏。主人相顾一抚掌，满堂坐客皆卢胡。亦知洞府嘲轻脱，终胜嵇康羡王烈。神山一合五百年，风吹石髓坚如铁。





今年正月十四日，与子由别于陈州。五月，子由复至齐安，以诗迎之


惊尘急雪满貂裘，泪洒东风别宛丘。又向邯郸枕中见，却来云梦泽南州。暌离动作三年计，牵挽当为十日留。早晚青山映黄发，相看万事一时休。自注：柳子厚别刘梦得诗云：皇恩若许归田去，黄发相看万事休。





迁居临皋亭


我生天地间，一蚁寄大磨。区区欲右行，不救风轮左。虽云走仁义，未免违寒饿。剑米有危炊，针毡无稳坐。岂无佳山水，借眼风雨过。归田不待老，勇决凡几个。幸兹废弃余，疲马解鞍驮。全家占江驿，绝境天为破。饥贫相乘除，未见可吊贺。澹然无忧乐，苦语不成些。





晓至巴河口迎子由


去年御史府，举动触四壁。幽幽百尺井，仰天无一席。隔墙闻歌呼，自恨计之失。留诗不忍写，苦泪渍纸笔。余生复何幸，乐事有今日。江流镜面净，烟雨轻羃羃。孤舟如凫鹥，点破千顷碧。闻君在磁湖，欲见隔咫尺。朝来好风色，旗脚西北掷。行当中流见，笑眼清光溢。此邦疑可老，修竹带泉石。欲买柯氏林，兹谋待君必。





与子由同游寒溪西山


散人出入无町畦，朝游湖北暮淮西。高安酒官虽未上，两脚垂欲穿尘泥。与君聚散若云雨，共惜此日相提携。千摇万兀到樊口，一箭放溜先凫鹥。层层草木暗西岭，浏浏霜雪鸣寒溪。空山古寺亦何有，归路万顷青玻璃。我今漂泊等鸿雁，江南江北无常栖。幅巾不拟过城市，欲踏径路开新蹊。自注：路有直入寒溪不过武昌者。却忧别后不忍到，见子行迹空余凄。吾侪流落岂天意，自坐迂阔非人挤。行逢山水辄羞叹，此去未免勤盐虀。何当一遇李八百，自注：李八百宅在筠州，相传能拄拐日八百里。相哀白发分刀圭。





次韵答子由


平生弱羽寄冲风，此去归飞识所从。好语似珠穿一一，妄心如膜退重重。山僧有味宁知子，泷吏无言只笑侬。尚有读书清净业，未容春睡敌千钟。





武昌酌菩萨泉送王子立


送行无酒亦无钱，劝尔一杯菩萨泉。何处低头不见我，四方同此水中天。





和何长官六言次韵五首


其一


作邑君真伯厚，去官我岂曼容。一廛愿托仁政，六字难赓变风。





其二


五噫已出东洛，三复愿比南容。学道未逢潘盎，自注：南海谓狂为盎。潘，近世得道者也。草书犹似杨风。自注：杨凝式也。





其三


石渠何须反顾，水驿幸足相容。长江大欲见庇，探支八月凉风。





其四


清风初号地籁，明月自写天容。贫家何以娱客，但知抹月批风。





其五


青山自是绝色，无人谁与为容。说向市朝公子，何殊马耳东风。





观张师正所蓄辰砂


将军结发战蛮溪，箧有殊珍胜象犀。漫说玉床收箭镞，何曾金鼎识刀圭。近闻猛士收丹穴，欲助君王铸蹄。多少空岩人不见，自随初日吐虹霓。





五禽言五首


梅圣俞尝作《四禽言》，余谪黄州，寓居定惠院，绕舍皆茂林修竹，荒池蒲苇，春夏之交，鸣鸟百族，土人多以其声之似者名之。遂用圣俞体作《五禽言》。





其一


使君向蕲州，更唱蕲州鬼。我不识使君，宁知使君死。人生作鬼会不免，使君已老知何晚。自注：王元之自黄移蕲州，闻啼鸟，问其名，或对曰：此名蕲州鬼。元之大恶之，果卒于蕲。





其二


昨夜南山雨，西溪不可渡。溪边布谷儿，劝我脱破裤。不辞脱裤溪水寒，水中照见催租瘢。自注：土人谓布谷为脱却破裤。





其三


去年麦不熟，挟弹规我肉。今年麦上场，处处有残粟。丰年无象何处寻，听取林间快活吟。自注：此鸟声云，麦饭熟，即快活。





其四


力作力作，蚕丝一百箔。垄上麦头昂，林间桑子落。愿侬一箔千两丝，缫丝得蛹饲尔雏。自注：此鸟声云蚕丝一百箔。





其五


姑恶姑恶，姑不恶，妾命薄。君不见东海孝妇死作三年干，不如广汉庞姑去却还。自注：姑恶，水鸟也，俗云妇以姑虐死，故其声云。





次韵子由病酒肺疾发


忆子少年时，肺喘疲坐卧。喊呀或终日，势若风雨过。虚阳作浮涨，客冷仍下堕。妻孥恐怅望，脍炙不登坐。终年禁晚食，半夜发清饿。胃强鬲苦满，肺敛腹辄破。三彭恣啖啮，二竖肯逋播。寸田可治生，谁劝耕黄糯。自注：新法方田谓黄糯为上腴。探怀得真药，不待君臣佐。初如雪花积，渐作樱珠大。隔墙闻三咽，隐隐如转磨。自兹失故疾，阳唱阴辄和。神仙多历试，中路或坎坷。平生不尽器，痛饮知无那。旧人眼看尽，老伴余几个。残年一斗粟，待子同舂簸。云何不自珍，醉病又一挫。真源结梨枣，世味等糠莝。耕耘当待获，愿子勤自课。相将赋远游，仙语不用些。





铁拄杖


柳真龄字安期，闽人也，家宝一铁拄杖，如楖栗木，牙节宛转天成，中空有簧，行辄微响。柳云得之浙中，相传王审知以遗钱镠，镠以赐一僧，柳偶得之，以遗余，作此诗谢之。

柳公手中黑蛇滑，千年老根生乳节。忽闻铿然爪甲声，四坐惊顾知是铁。含簧腹中细泉语，迸火石上飞星裂。公言此物老有神，自昔闽王饷吴越。不知流落几人手，坐看变灭如春雪。忽然赠我意安在，两脚未许甘衰歇。便寻辙迹访崆峒，径渡洞庭探禹穴。披榛觅药采芝菌，刺虎蛟擉蛇蝎。会教化作两钱锥，归来见公未华发。问我铁君无恙否，取出摩挲向公说。





与潘三失解后饮酒


千金敝帚人谁买，半额蛾眉世所妍。顾我自为都眊矂，怜君欲斗小婵娟。青云岂易量他日，黄菊犹应似去年。醉里未知谁得丧，满江风月不论钱。






○答鄭範溪論火酋 【 火酋】

私念臺下驅車遠塞、以孤軍當番虜之交、夙夜劻勷、不遑安處、危苦極矣、耳食之輩、技癢之流、猥欲稱兵、動言罷市、甚至上章告急、貽書詆譏、是羌虜易摧。而口舌難戢也。可恨如何、原所以呶呶之由、但謂扯酋屢約歸巢、輒負不果、疑與火卜二酋、合謀入犯耳、夫扯酋徘徊西塞、即不佞輩亦深以為憂、然恃臺下在事、弛張操縱、意自有玅算、非人所及知者、此時不難抵對邊事難于消釋朝議耳正來諭所謂人之性命。不自愛惜。而為人所愛惜。斯言足以破紛紛之惑矣。幸今虜巳移帳起身、將由鎮羌出境、即六月動頭、七月終旬可盡、亦纔五六十日、事屈指可待、得此酋東還。虜情既無可疑。人言自無所指。臺下可緩帶而圖海上之功矣。若葉中丞之書、魏督府之奏、雄談豪辯、雖竦聽聞、而以臺下萬全之略視之、不啻太和元氣中之一候、更望采納而并容之也、葢羣策兼收必且相濟、兩說並立、不免起爭、經撫議論不合故也今臺下經畧而魏葉二公督撫也。二公主謀。臺下主斷。雖其言未可用。姑且收之以備一箸。爽達彼所謂絕欵貢即我所謂分順逆非有二也但我識先後著。而彼欲以末著為首著差不同耳。能收之、則彼為我用而我大、若見謂異同、我是彼非、相持互敵、而我反小矣、語云德有容乃大、事有忍乃克有濟、此不佞一得之愚、冀惟裁察、凡軍中謀議有取舍而無示異同可也。至祝至祝。


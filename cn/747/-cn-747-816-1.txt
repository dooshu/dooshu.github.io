○修黄魔神庙记

咸通末岁，今翰林舍人兰陵公，自右史窜黔南。秋八月二十七日，溯三峡，次秭归。时蜀水方涨，横涛蔽目。公积悸而寝，梦神人，赤碧眸。且云：“险不足惧。”公异之，再寝又梦。公诘其所目，则曰“我黄魔神，居紫极宫之隅，将助明公出於北境。”公曰：“吾斥去荒徼，危殆未已。神能惠我，何也以朝夕期，幸与我俱远游，我不忘矣。”亟言之，神许诺。自是抵於黔，又迁於罗。每陟险艰，神如在。洎公迁於朝，神梦告归。公曰：“将移庙列塑於宫之傍。”丁酉岁，公从弟З自沣阳尹亚西蜀，路出祠下，以囊金致公意，谓前制不专，请别修敬。太守清河公承命感异，亲营之。心匠既陈，层轩以新。神乐来斯，灵仪蹲蹲。按《灵宝经》，南方有大魔，其中央曰黄天魔王，横天赡力，谓能力扶昊苍，周覆万有。天其或者以公有宏济之业，将扶危定倾，作镇天步。俾黄魔降鉴，为公之兆关乎？噫！天为功必藉於大贤，神之灵固辅於有德。是必有鸿猷盛绩，萃於公之心，未可知也。循以学官谪秭归，奉太守命，弗敢让所记。乾符丁酉岁仲春九日，司户参军袁循记。

白鸿儒

鸿儒，乾符时人。


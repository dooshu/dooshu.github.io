趙宣父子

趙宣。字子雅。南鄭人也。出自寒微。以温良博雅。太守犍為楊文方。深器異之。遂察孝廉。官至犍為太守。

趙瑤。字元珪。琰字稚珪。凡七兄弟。宣子也。皆以令德著聞。瑤少有公望。瑤始為緱氏。袁趙二公。相與書曰。趙瑤在緱氏。猛虎歸迹。百里均耳。叔平何難。遷扶風太守。徙蜀郡司空。張温謂之曰。昔第五伯魚。徙蜀郡為司空。掃吾第以待足下矣。瑤曰諾。尋換廣漢。卒。琰始為靑州刺史。部下淸肅。徙梁相。徵拜尙書。不就。卒。


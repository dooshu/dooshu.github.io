峨眉山月歌送蜀僧晏入中京





《唐书·肃宗本纪》：至德二载十二月，以蜀郡为南京，凤翔郡为西京，西京为中京。胡三省曰：以长安在洛阳、凤翔、蜀郡、太原之中，故为中京。



我在巴东三峡时，西看明月忆峨眉。[一]月出峨眉照沧海，与人万里长相随。黄鹤楼前月华白，[二]此中忽见峨眉客。峨眉山月还送君，风吹西到长安陌。长安大道横九天，峨眉山月照秦川。[三]黄金师子乘高座，[四]白玉尘尾谈重玄。[五]我似浮云滞吴越，君逢圣主游丹阙。一振高名满帝都，归时还弄峨眉月。

[一]《通典》：唐武德二年，分夔州秭归、巴东二县置归州，后为巴东郡。三峡、峨眉，俱见上首注。



[二]《元和郡县志》：江夏城西临大江，西南角因矶为楼，名黄鹤楼。《太平寰宇记》：黄鹤楼在鄂州江夏县西二百八十步，昔费祎登仙，每乘黄鹤于此楼憩驾，故号为黄鹤楼。陆放翁《入蜀记》：黄鹤楼，旧传费祎飞升于此，后忽乘黄鹤来归，故以名楼，号为天下绝景。崔颢诗最传，而太白奇句得于此者尤多。今楼已废，故址亦不复存，问老吏，云在石镜亭、南楼之间，正对鹦鹉洲，犹可想见其地。据此，则南宋之初，基址已不可考，今之所立，后人想像其处而为之者也。



[三]胡三省《通鉴注》：自大散关以北达于岐、雍，夹渭川南北岸，沃野千里，谓之秦川。



[四]《法苑珠林》：龟兹王造金师子座，以大秦锦褥铺之，令鸠摩罗什升而说法。《释氏要览》：《智度论》：问云：“何名师子座?为佛化作为实师子，为金、银、木、石作耶?”答云：“是号师子座，非实也。佛为人中师子，凡佛所坐，若床、若地，皆名师子座。夫师子，兽中独步无畏，能伏一切。佛亦如是，于九十六种外道一切，人、天中一切，降伏得无所畏，故称人中师子。”



[五]《世说》：王夷甫容貌整丽，妙于谈玄，恒捉白玉柄尘尾，与手都无分别。重玄，即《老子》“玄之又玄”之义。《晋书·索袭传》：味无味于慌惚之间，兼重玄于众妙之内。



严沧浪曰：是歌当识其主、伴变幻之法，题立峨眉作主，而以巴东、三峡、沧海、黄鹤楼、长安陌、秦川、吴越伴之，帝都又是主中主。题用月作主，而以风云作伴，我与君又是主中主。回环散见，映带生辉，真有月映千江之妙。巧转如蚕，活变如龙，回身作茧，嘘气成云，不由思议造作。






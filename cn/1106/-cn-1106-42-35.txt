○种仙灵毗

（药名，《本草》所谓淫羊霍者是也。）

穷陋阙自养，疠气剧嚣烦。（疠，谓疾疫。）隆冬乏霜霰，（先见切，稷雪也。）日夕南风温。杖藜下庭际，曳踵不及门。门有野田吏，慰我飘零魂。“及言有灵药，近在湘西原。（湘西原，永州地。）服之不盈旬，蹩薛皆腾骞。（蹩薛，跛也。《说文》云：旋行貌。字出《庄子》，云“蹩薛为仁”。腾骞，犹飞腾也。蹩，蒲结切。薛，音薛。）笑前即吏，为我擢其根。蔚蔚遂充庭，英翘忽已繁。（英，华也。翘，高貌。）晨起自采曝，杵臼通夜喧。灵和理内藏，攻疾贵自源。壅覆逃积雾，伸舒委余暄。奇功苟可征，宁复资兰荪？（音孙，香草也。亦作荃。）我闻畸人术。（《庄子》：子贡问孔子曰：“敢问畸人？”曰：“畸人者，畸于人而侔于天。”畸，谓不耦于人，阙于礼教也。又云：奇异也。畸，居宜切。）一气中夜存。（《孟子》：梏之反覆，则其夜气不足以存。）能令深深息，呼吸还归跟。（《庄子》：其息深深。又曰：真人之息以踵。跟，踵也。跟，音根。一作“根”。）疏放固难效，且以药饵论。痿者不忘起，（《韩王信传》：如痿者不忘起，盲者不忘视。痿，儒隹切。风痹病也。）穷者宁复言？神哉辅吾足，幸及儿女奔。


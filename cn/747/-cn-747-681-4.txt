○祭庐山文

维元和十二年岁次丁酉二月二十五日乙酉，将仕郎守江州司马白居易，以香火酒脯，告於庐山遗爱寺四旁上下大小诸神。居易夙闻匡庐，天下神秀，幸因佐宦，得造兹山，又闻永远、宗雷，同居於是，道俗并处，古之遗风，而遗爱西偏，郑氏旧隐。三寺长老，招予此居，创新堂宇，疏旧泉沼，或来或往，栖迟其间，不惟耽玩水石，以乐野性，亦欲摆去烦恼，渐归空门。傥秩满以来，得以自遂，馀生终老，愿托於斯。今葺构既成，游息方始，爰以洁敬，荐兹馨香。不敢媚神，不敢禳福，但使疫疠不作，魑魅不逢，猛兽毒虫，各安其所。苟人居之静谧，则神道之光明。斋心露诚，庶几有答。尚飨。


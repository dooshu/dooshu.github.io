○与朱滔书

司徒位崇太尉，尊居宰相，恩宠冠藩臣之右，荣遇极矣。今昌平故里，朝廷改为尉卿司徒里，此亦大夫不朽之名也。但以忠顺自持，则事无不济。窃思近日务大乐战，不顾成败，而家灭身屠者，安、史是也。暴乱易亡，今复何有？怦忝密亲，世荷恩遇，默而无告，是负重知。惟司徒图之，无贻後悔也。

杨於陵

於陵字达夫，宏农人，举进士，穆宗朝户部尚书，拜太常卿东都留守。宝历二年，授太子少傅，封宏农郡公，以左仆射致仕。大和四年卒，年七十八，赠司空，谥贞孝。


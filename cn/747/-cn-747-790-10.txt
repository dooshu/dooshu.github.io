○法书要录序

彦远家传法书名画，自高祖河东公收藏珍秘。河东公书迹俊异，尤能大书。本传云：“不因师法而天姿雄劲。”定州北岳碑为好事所传。曾祖魏国公，少禀师训，妙合锺、张，尺牍尤为合作。大父高平公，幼学元常，自镇蒲陕，迹类子敬；及处台司，乃同逸少。书体三变，为时所称。金帛散施之外，悉购图书古来名迹，存於箧笥。元和十三年，宪宗累访珍迹，当时不敢缄藏，遂皆进献。长庆初又於豳州散失，传家所有，十无一二。先君尚书少耽墨妙，备尽楷模。彦远自幼至长，习熟知见，竟不能学一字，夙夜自责。然而收藏监识，有一日之长。因采掇自古论书，凡百篇，勒为十卷，名曰：《法书要录》又别撰《历代名画记》十卷。有好事者得余二书，书画之事毕矣。岂敢言具哉！


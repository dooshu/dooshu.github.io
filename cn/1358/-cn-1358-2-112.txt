相国寺

汴梁相国寺，暇日予与黄体方过焉，将谓有南方花木之胜，香茗之供，而鄙陋殊甚。僧皆毡帽皮靴，发长过寸，言貌粗俗，体方呼为“恶僧”。口占云：“步入空门见恶僧，红毡被体发鬅鬙。”予续之曰：“一言能得君王意，安得当年老赞宁？”盖宋初，赞宁为寺主。太祖至寺行香，问曰：“朕见佛拜是不拜是？”对曰：“现在佛不拜过去佛。”大合帝意，遂为定礼。


卷一百四十七

钦定四库全书

历代名臣奏议卷一百四十七

明　杨士奇等　撰

用人

宋光宗绍熙元年湖南转运判官陈傅良荐宋文仲等状曰臣恭覩明诏搜罗湖广遗材窃见通直郎知潭州长沙县宋文仲有通务之才而发於谦和有及物之志而安於静退盖文仲虽生长南土其家学则中原文献也顷丞萍乡蔼有民誉方臣假守桂阳得其为人就访之而文仲尝为柱阳录事参军授臣本军会计录一卷臣遵行之所以能蠲除宿负罢弛斜科不得罪於其民者文仲之助也寻领使事访以九郡利病无不周知前者仓司籴补诸郡米仅十万斛今者漕司蠲钱亦数万缗皆文仲发之臣以为文仲虽衡阳人实国士也奉议郎知常州无锡县吴猎学问本於纯实器识期於远大所居阖郡宗为师友凡与之游类多自爱而猎於其交有善称之不容口有过捄之不遗力有急难虽不利於其身赴之不恤也顷从事桂林幕府与平李接之乱未尝言功已而帅臣刘焞不理於口而猎谊不避罪屡讼其寃人臣如此其不负国必矣臣守桂阳猎适为赡军酒官助讲荒政甚於饥渴桂阳故事遇皇帝登极奉表进银三千两属方捄荒之际力不办此臣惧无以塞责猎实教臣申请减额迄蒙睿旨损三之一为惠一方猎与有力臣以为猎虽长沙人亦国士也文林郎知潭州攸县蒋砺素秉端亮耻为苟简往岁江陵今兹攸县廉惠之誉两邑同辞观其为吏苟不便於民虽上官令之不听苟便於民虽匹夫不获伸则身任其责也臣尝见其诣阙所上书论广右利害有四救弊之说及与提点刑狱司论经总制钱其言恻怛可以施用则迩臣所谓远方因革可备咨访者在静江则砺其人也奉议郎知全州清湘县杨炤赋受沈审济以通练亦佐桂幕与平李接之乱随宜知变见谓善谋而其操履自不可夺及今为县益着吏绩郡实赖之臣得其岭外盐筴本末一书自开宝讫於淳熙上下二百余年灿然明白其论以政和蔡京变法实为咎根驯致二广连年多盗官船客贩迭为民扰盖利东路则西人被其害利西路则东人被其害宜为损益兼惠两路斯可以便公私息纷更以臣所见广盐之说十数家未有如炤之平者则迩臣所谓远方因革可傋咨访者在临贺则炤其人也如臣不肖非有知人之明能得此数子於衆人未识之先正以久居於此或闻之公论之熟或见之同事之详如宋文仲吴猎之在湖南蒋砺杨炤之在广右朋侪乡党咸所推先牧守宾僚无不器重臣如隐默不惟负蔽贤之罪是不奉明诏也已於今年某月某日具状奏闻臣愚欲望圣慈特赐甄录以昭示公朝不遐遗之美谨录奏闻伏候勅旨

四年傅良为起居舍人兼中书舍人缴奏给事中黄裳改除兵部侍郎状曰臣以楼钥差充御试官时暂兼摄吏左房书黄事近者新除郑汝谐权吏部侍郎録黄一道臣已书行去讫给事中黄裳不肯书读辄有论奏臣於郑汝谐有乡曲之好於黄裳有僚友之情与此二人初无厚薄郑汝谐之除授堪与不堪黄裳之封驳当与不当臣不复论思奉圣旨改黄裳兵部侍郎此臣之所不敢默默也何者给舍封缴是谓官守其言行则谓之振职其言不行则谓之失职振职谓之功失职谓之罪此百王以来与国家列圣之所务暴白者也今者黄裳之言臣不识陛下以为是欤抑以为非欤若以为是则当听从若以为非则当罢黜今也隂废其言而阳迁其官是非不明赏罚倒置臣窃以为当今之时不宜有此何者隂废其言而阳迁其官古来传记尝有此事若非猜阻之君喜权任数以此为盖抺之术则是奸囘之臣嫉贤丑正以此为中伤之计今陛下寛容乐易非猜阻之君二三大臣靖共正直非奸囘之佐不谓清朝有此过举臣顷常奏事屡言君德当与天同每蒙渊听曲加奨纳今夫天发生则为雨露肃杀则为霜雪未有明示雨露之恩而密加霜雪之惨者也由此观之若裳所言悖理伤道荧惑聪明怀奸挟私变乱事实则陛下宜出其章播之公衆明怒而明黜之如此施行岂不正大若裳所言止於为国过虑无悖理伤道之失或是求人太备无怀奸挟私之邪则以陛下明恕何所不容岂因违忤遽有迁改今乃名为进官而实夺其当言之职外示优假而中不无怒絶之意遂使凡有官守人人自疑黄裳虽去何以继之强顔缄默谁无愧耻随事正捄未知所终则此际之後将见给舍竟为虚设虽有忠贤无以自明此臣之所甚忧而不敢默默也欲望睿慈少霁天威收囘成命令黄裳依旧供职以释在廷之疑以为来者之劝

傅良又上奏曰臣昨具奏给事中黄裳缘封驳不行改除兵部侍郎乞收成命且令黄裳依旧供职所有录黄一道当日缴还中书门下省去後更不付出仰见圣心本无适莫不惟阔略黄裳违忤亦复不以僭越罪臣感激隆寛何以论报然黄裳尚未被受供职指挥琐闼阙官今已数日臣愚窥度或者陛下以为无此故事尚迟之耳臣考之史传人臣暂失人主之意将及去官俄而再留者不可胜数今特举给事中二事为陛下诵之唐吕元膺自给事中除同州刺史及入谢奏对激切宪宗嘉之翊日语宰相曰元膺谠言直气朕欲留在左右使言得失李藩裴垍进贺曰陛下纳谏冠於前王臣等既不能广求直士又不能数进直言合当负罪今请以元膺复为给事中上悦而从之且夫元膺解职刺州已有成命而宪宗终惜其去李藩裴垍复赞其留遂令元膺再还旧官故宪宗号为英主裴李亦称名相虽然此犹是唐朝故事非本朝家法也绍兴二年以兵部尚书权邦彦为签书枢密院事给事中程瑀三疏驳之寻令他官书读程瑀乞罢遂迁兵部侍郎瑀不拜除龙图阁待制知信州台谏官江跻方孟卿皆言黄门职典出纳顾不留瑀自助窃为朝廷惜之上批复除瑀给事中及入谢上曰给事之设正要驳异岂在雷同朕以卿再三求去勉从所请然深不欲卿去故再有此除瑀出特赐象笏是则陛下家法也仰惟高宗中兴之初君臣相与不事形迹故程瑀志在报国不以婴鳞为惧而敢於驳邦彦江跻方孟卿志在惜贤不以朋比为嫌而敢於留瑀而高宗天锡勇智从善如流故亦不以反汗为吝而深信跻等之说用瑀如故传之史籍千载美谈臣所以不敢信宿进此二事以赞圣断之决伏望宸衷体高庙无我之心二三大臣効李藩裴垍献替之力特收成命速降黄裳依旧供职指挥以增圣治之光华以劝臣工之兴起而微臣不肖亦得与江跻方孟卿同托不朽曷胜荣幸

傅良又缴奏张子仁除节度使状曰臣恭覩数日以来一二明诏讲庆夀之礼足以欢两宫之心除鬻田之令足以快四海之望中外大小之臣莫不手额欣拚延颈以企曰近者二三大臣进退哀荣之典久未予决意自今圣心豁然如天开霁必次第处分矣忽奉宸旨张子仁除节度使果有以见九重燕闲未尝不轸怀勲旧而及其後人诚举斯心而加诸大臣则一指挥之顷耳然而人之关系有重轻则事之施行有先後今二三大臣进退哀荣之典宰执台谏屡尝奏请方留未下而遽加恩於勲臣之子则是轻重不伦先後失序臣窃未晓不敢不为陛下条陈之且夫留正辅相初政于今四年言听志行曾未有君臣之间而仓卒不审便出修门揆之经义未为中节然而待放郊外屏居山樊自咎陈情亦既累月陛下诚怒之欤则策免旧章皆可覆视诚不欲其亟去欤则或以少保归班但解机政或以内祠领使间奉朝谒则为政者进退惟命夫复何辞若犹鞅鞅觖望禀命不?则持宪臣僚岂容但己然则今置正弗问而遽加恩於子仁独何欤恩足以及勲臣之後而念不至上相此臣之所未晓者一也非特此也赵雄以抱痾不痊均佚乡郡陛下强起之以帅江西雄之逊牍亦一再上而重违天威当暑出峡竟以旧恙卒於官万里旅榇道路恻然虽雄勲业不敢望过厚之礼而有司常度安用损益何为恤典迟迟至今至如尤袤三朝老儒而陛下之潜邸僚友也最蒙睿简行且大用而其致仕遗表之章亦数月未报然则今置雄等弗问而遽加恩於子仁又何欤恩足以及勲臣之後而念不至故老此臣之所未晓者二也非特此也关陕对垒今六十年国家以十万貔貅付之吴氏父子三世全蜀晏然不烦西顾者吴挺之力也陛下方将召见阙廷行采薇杕杜之礼曾未及讲挺复致仕故尤以为传闻失实屏申奏而不信岂非托重於挺爱之欲其生乎陛下之意则厚矣而非其事情也以挺之威望敌国之所窥觎则择代不可以不谨以挺之恩信士卒之所怀感则恤终不可以不至以挺之事权海内偏重则一旦而收之又不可以不深加思虑也方今急务未有过此然则今置挺弗问而遽加恩於子仁抑又何欤恩足以及勲臣之後而念不至大将此臣之所未晓者三也虽然臣所云云特谓轻重不伦先後失序物论沸腾因事而进言耳若夫张子仁者介在闲散人不称数虽少长将家而无横草之劳虽久缀班行而无?埃之补不知何故得此殊渥且夫开府建旄非叙迁之官也告廷孚号非私昵之赏也无故而取之则交结之谤在子仁适足以祸已无故而予之则非常之恩在圣朝不足以劝人况张子仁尝使令姚德打死命官欧阳安中又有外宅婢阿关用炮烙刀刃之刑虚害阿郑等盖尝经法寺定断台官觉察矣又皆以议功仅从追夺即其怙势奸法见於奴婢罪状明白不当除授大略如此其他妨碍臣未暇数以烦天听臣不胜拳拳欲望圣慈下采公论将张子仁无故恩数速赐罢寝於以光华主德尊重名器而亟因羣情举行体貌大臣之礼则社稷之福也搢绅之愿也所有录黄臣未敢书行谨录奏闻

第二状曰今月十二日恭奉御笔付下臣昨奏缴张子仁除节度使事奉御笔为系勲臣之子特除节度使可与书行须至再有奏闻右臣昨不揆愚贱尝缴奏张子仁除节度使事退惟蝼蚁辄抗雷霆言虽当理死有余罪今者恭奉御笔令臣书行仰惟圣度如天曲赐容忍而又亲洒宸翰明示风旨顾臣何人尚敢违忤虽然臣闻修当行之政者足以慰傒望之情施无故之恩者足以来谤讟之口臣前所奏固知子仁之为勲臣子也但方羣情嗷嗷延颈累月皆以留正待放而罢命未闻赵雄告终而恤典不及?然西陲拥兵十万吴挺物故阙无主者当此时也而授钺於闲散庸缪之臣宜先者反後宜缓者加急则是舍当行之政而推无故之恩臣恐傒望者惶惑而谤讟至矣此所以深为圣明惜此事体且夫报答旧劳孰与辅初政者之为亲矜怜後裔孰与专帅阃者之为重此事理晓然岂唯羣臣虽子仁固知之也使子仁稍有念虑则亦於此恩数局蹐不安矣臣是以不敢隐嘿须至再三庶几熙朝不以无故之恩而先当行之政恭惟陛下聪明仁厚远继三五傥蒙少霁威严下采狂瞽而今而後天意豁然万几之间羣疑氷释事关廊庙则立见施行忧在疆场则便须处置上以承两宫之志下以尽百辟之情人无後言事无後患如是则国家尊荣朝野欣豫虽勲旧子孙凭藉宠灵穷极富贵亦物议之所不及矣至如张子仁有罪无功自是不当有此除授则臣不暇论所有元御封付下臣奏状一件连粘在前谨录奏闻

绍熙中太学博士彭龟年乞留侍御史刘光祖以伸台谏上疏曰臣等备数学官素餐无补事有职守不敢越思惟念国家开设学校所以涵养天下公议之原而臣等仅以课试文艺苟求塞责诚不足仰称明指日夕忧惧不知所为适有一事偶关士气之消长臣等傥顾出位小嫌缄默自爱揆之初心实所不忍臣等伏见殿中侍御史刘光祖近除太府少卿士论纷纷皆谓因论吴端除授之故事之始末疎远小臣不能尽知或是或非皆不敢决然臣等窃以为不可者偶留近幸而遽迁台臣其於国体所系甚大臣尝窃观祖宗借重台谏之意揆之古昔所未前闻刘安世劾胡宗愈至二十余章而不以为渎贵重大臣如文彦博因唐介一言为之亟罢而不以为横盖所以优假直臣尊安国势其为计虑至深远也今光祖论端其言必不如安世之切陛下偶然进端亦未必宠任如彦博也而祖宗处之如彼陛下处之如此比而观之孰得孰失当不待人言而後喻矣陛下嗣登大宝始初清明隆寛尽下迈迹三五岂容有此瑕玷传播四方宁免疑惑况天下士气方患不振今日之事朝路籍籍皆以为不可而告陛下者曾几何人平居则仰屋窃叹遇事则缄默不言陛下既未有以兴起斯弊而敢言者复不得伸臣等深恐言者自此不敢言而不言者亦以言为戒甚非国家之福也臣等私忧犹不止此陛下所以迁端者止念其服役之久而言者适然攻之太亟陛下亦适然拒之太坚小人不知必谓其徒得君如此其专据势如此其固附声托影寖成骄横则他日将有不胜忧者当是之时臣等恐陛下尤费区处如今日也陛下天资恢廓以虚受人於天下事初何容心其始本无亲昵近幸之意而遽进端其终亦无厌薄台谏之意而遽踈光祖然疑似之迹未能昭明羣情共忧所当深虑昔韩维因论台官进退有曰自古圣王优待谏诤之臣虽甚狂直必加含忍其势非不能黜也以为黜此一人则伤衆多之心遂此一失则败天下之事故不为也老臣忧国其言恳切深中事情臣等欲望陛下平心定气更加审处少抑近幸之恩宠以伸台谏之公论复留光祖俾复其位使天下晓然知陛下圣德光明本无偏倚自此无复顾虑各罄心腹以不负陛下任使实宗庙无疆之福臣等冒犯宸严罪当万死不胜俯伏俟命之至

龟年论续降指挥之弊上疏曰臣闻古之善治天下者详於用人而略於用法故法不过制其大纲而君臣之间相与讲切者唯择人以付之而已故所用无非才而法亦恃以无敝後世徒欲以法笼络天下左牵右制一创百补不胜其繁而用人之际卤莾灭裂一切不问故人适足为法之蠧而纷纷改更皆非法之真敝实人敝之耳恭惟陛下聪明宪天不自克圣寛洪尽下言无不闻近日天下利害虽琐细猥繁亦得以上达天聪然究其所言类多责详於法而不求治於人故朝下一勅夕更一令所谓续降者殆不胜纪录曾不知官非其人法亦徒设奸吏舞弄出此入彼适足以乱吾法耳故臣妄谓善治天下者任法不如任人变法不如变俗使天下士大夫皆持公尔忘私国尔忘家之心以莅官効职则国家之法何者非善苟有所不及亦必有以治之矣臣之区区愿陛下与二三大臣先讲所以官人之方无使资格得以容不才荐举得以行私意移审度人情之心以审度人物变推行已私之智以推行公道则求用之人必无不才所居之官必称其职虽以今日之法为天下盖有余矣不然臣未见徒法可以立者唯陛下留神吏部尚书赵汝愚奏荐张汉卿元汝楫状曰臣等备数铨曹惭无补报所得滞淹之士两人职守所在不敢隐默窃见从事郎张汉卿初任监兴国军在城酒税到官未久偶太守不相知督责太过汉卿不堪其辱遂和渊明归去来辞一篇大书於印历而归今杜门读书恬澹自守已十有六年又承节郎元汝楫尝监复州酒税课亦登办时郡中公使库有煮醖酸腐太守责令酒务变卖汝楫辞曰在城拍户困於省额不聊生矣岂能认无用之酒陪无名之钱乎坚拒不受太守怒押汝楫下签厅供责吏稍侵之汝楫曰我直彼曲何供之有遂取印历一抹而归今躬耕畎亩盖二十余年矣臣等窃惟汉卿等皆一介小官能不为势利所屈忍贫絶禄不辱其身若朝廷稍旌异之使各充其所志则异时临事必有可观伏望圣慈特将汉卿汝楫并与堂除差遣一次仍令吏部取索印纸重别换给庶几廉耻道兴缙绅知劝诚非小补

汝愚荐蜀中三县令状曰臣顷岁蒙恩备员制帅窃见西蜀四路多士如林其间学行优长俱被朝廷选用惟诸邑知县未闻以治绩蒙擢用者窃恐无以深慰远俗臣伏见承议郎刘甲乃元佑名挚之曾孙幼孤能自奋立昨知夔州云安县其邑素号难理惟甲寛而有制明而不苛为政优游人自悦服既去而人思之宣教郎程骧人物秀整尝宰峩眉青城两大县而青城尤多巨族租赋皆不以时输送惟骧到官不用刑罚虽经累月而杖未尝啓封人亦无犯从事郎谢辛为人磊落有志事功上津极边僻远久无人愿就惟辛一闻辟命略不辞难时有朝旨修鹄岭关工役甚大而穷山极谷民户凋零势必甚扰赖辛躬行险阻委曲措办事济而人安之在任三年绥抚善良锄治强狡四境安静及辛旣满经今累年无复一人肯就辟者右三人非惟所居政绩尤异而文学行谊亦皆可观伏望圣慈特赐旌擢以为四蜀官吏之劝一方幸甚

汝愚又应诏荐李信甫徐谊郑湜王闻礼范荪杨翼之状曰臣伏见朝请郎主管建昌军仙都观李信甫质实无华刚毅有守入居台院颇着直声出守近藩亦多美政朝奉郎两浙西路提举常平公事徐谊育德粹温受才肤敏方居学校时已慨然有忧世之志今把麾持节所临有声朝奉郎知建宁府郑湜文为国华积有时望建宁灾宼之後人情未安自湜下车寛猛并用旬月之间吏民悦服右三人各曾任监司太守可备郎官卿监之选宣教郎荆湖北路安抚司干办公事王闻礼故太子詹事十朋之子重厚质直有其父风临事毅然义形於色宣教郎邛州蒲江知县范荪资禀粹然清约自守臣见其尝临利害羣议纷纭荪独退避不争人服其量从政郎前汀州武平县丞杨翼之风力敏强有志当世莅官则政事可纪居乡则信义可称右三人资历未深可备职事官之选若蒙朝廷擢用之後其间有不如所举者臣甘坐谬举之罚

知潭州朱熹同监司荐潘焘韩越蔡咸方铨状曰臣等窃见比年以来臣僚申严荐举之法以革独员之弊盖所以示公道而杜私情也然人之才固有不同而荐之者所见亦或不一往往独员之荐常多而列衔之荐常少繇此故也臣等备员帅臣监司其於一路人才职当留意既不敢以己见独荐而参之以公论苟有可以备采择者又安敢隐嘿窃见朝请大夫权知邵州潘焘以学问持身以儒雅饰吏不鄙夷其民首以教化为务崇尚学校修建先贤祠宇民有嚚讼谕之以理事至有司敏於决遣由是庭讼日简郡圄屡空湖北猺宼侵犯边境而焘处置得宜民用安堵至於移屯置寨为民防患者无所不用其至其他设施一切不苟臣熹昨与帅臣周必大已尝以其姓名荐闻矣朝请郎权知全州韩邈名臣之後材力有余入仕以来凡三作邑皆有可纪民情利病纎悉洞究全之为郡久费枝梧而邈廼能检柅吏奸稽考渗漏民间输纳不多取斛面縻费商税寛减苛细前政财赋不办邈至未几即不欠漕计且足郡用奉议郎权通判邵州蔡咸有高祖襄精明之风自初试吏即以能闻用获盗赏改官又用收强贼应副钱粮赏循资又因水涝赈济中书籍记姓名比者邵有猺人之扰咸诣山前督捕暴露经时多设方略鈎致蛮?之情卒能使之恐惧纳欵其他佐理郡政不竞不随经总制钱不待催督每岁溢额总所亦已保奏委之赈济措置有方民被其惠奉议郎提刑司干办公事方铨器资宏裕识趣高明向宰怀安剧邑连事三帅皆称其寛简不扰急吏缓民所荐之词如出一口怀安之民至今称之今任湖南属官其在幕中靖重寡言澹若无营至於酬应事机多所赞助前任提刑孙某尝以其学识深潜持守正固荐充所知是四人者职虽不同然其才各适於用欲望圣慈特加旌擢以为趋事赴功者之劝如後不如所举臣等甘坐谬举之罚须至奏闻者

熹知漳州荐龙溪县令翁德广状曰右臣叨被误恩假守偏郡自到官以来惟思所以仰称使令之意以为布宣德意固为郡守之职然苟属县奉行不得其人则无自而及於百姓故尝深察诸县令佐之贤否其背公营私废弛不职者已尝按劾具奏得旨施行其莅官公勤委有善状者又岂敢默默而不以上闻乎臣伏见朝奉郎知龙溪县翁德广天资刚直才气老成不为赫赫可喜之名而每有恳恳爱民之实臣尝以县事大要者三察其施为知其果有可称者刑狱词讼财赋是也县所解徒流以上罪岁率数十臣取其案牍观之见其亲画条目委曲难问必尽囚辞而後已及州司理院再行审鞫而囚卒无异辞皆以县之所鞫为得其情是能上体国家哀矜庶狱之意也漳之四邑龙溪为大理诉之牒日百余纸巧伪诋谰奸诈百出德广乃随事处决终朝而毕人服其公未尝有知责留禁之人是能使百姓无屈抑不申之讼也县所赋入最为浩繁合三县之数不足以当龙溪十分之八郡之经费赖以取足德广乃从容应办民自乐输吏无追督是能足用裕民而无抑配科敛之患也考其治行盖庶几乎古之循吏者窃谓若使凡为县者皆能如此则国家德泽不患於壅隔而田里之间亦不复有叹息愁怨之声矣臣与德广为同郡人其孝友称於宗族行谊信於乡闾臣素知之固已甚审至此一年察其所以施於有政者又如此故今不复以乡曲为嫌已照荐举格令举充陞陟员数又念方以灾患乞奉香火朝夕得旨便当解罢而德广去替亦以不远窃恐後来者知德广之贤未能若臣之详偶至脱略则在臣有见贤不能举之罪臣愚欲望睿慈察臣所举出於公论将德广特与陞擢差遣以为官吏勤事爱民之劝臣不胜大幸谨录奏闻

蔡戡奏荐鄂州通判刘清之状曰照对臣等待罪本路职任虽不同其於荐贤报国臣子之心则一部内有贤知而不举当得蔽贤之罪臣等不敢隐嘿窃见承议郎通判鄂州军州事刘清之学行醇笃议论正平不为矫激以盗虚名不肯诡随以追时好其忧国爱民之心趋事赴功之意出於恳恻居官首以风化为务留意学校广延生徒又率介胄子弟欲习兵书者肄业其中荆楚之俗明鬼病者不药而巫死者不葬而火清之力禁止之而又斥淫昏之祠表烈女之墓抑告讦之风使民知向屡摄郡事邦人宜之顷任太常寺主簿以忧去官今任垂满其人静重耻於自媒臣等不言终恐湮没欲望睿慈特赐旌擢或且试以一郡必能抚字疲民假以一节必能澄清属部傥不如所举臣等甘坐谬举之罚戡奏荐衡州通判宗嗣良状曰照对诸州通判亦号按察官郡守或阙必以次摄事如得其人则郡政赖以修举所补不细臣等近遵圣旨考察一路郡守臧否具名闻奏去讫惟是通判摄行郡事显有劳効者臣等职在廉察其敢蔽而不言窃见通直郎权通判衡州军州事宗嗣良故观文殿学士京城留守泽之孙泽以忠义着闻而嗣良天资明敏济以勤恪自到官之初适値知州赵彦恂因言章放罢嗣良实权州事衡为湖南剧郡嗣良不以时暂权摄而怀苟且之心决遣滞讼晓夕不懈蠲除苛敛务寛民力稽察欺隐财赋自足首尾半年之间起发上供钱物应副官兵请给并无违阙而不闻秋毫之扰安抚转运两司委嗣良和籴米三万余石未尝遏籴而应期了办其他处事多合人情一郡士民翕然称之近已得守臣张纬到任交割讫纬尝知南康军嗣良为建昌知县累政皆以罪去而嗣良独以治办称纬亦素知其能到郡之初赖以协济兼询访得嗣良初任汀州长汀县主簿郡守以廉吏荐尝蒙中书省籍记姓名次任静江府灵川县令亦为漕臣所荐今观其人禀资强敏足以办事存心忠厚不肯扰民如蒙朝廷付以剧任必有可观欲望圣慈特赐旌擢使之展尽其才亦为能吏之劝不胜幸甚

戡又奏荐临安通判王补之状曰臣猥以踈庸承乏京邑适值多事加以歉岁应办百出惴惴然惟旷败是忧所赖寮佐同心叶济仅无遗阙臣尝具奏乞将趋事赴功之人稍加旌擢激厉其余得旨依奏臣窃见临安府通判王补之天资敏明济以勤恪精通法令兼晓义理临事不苟处事适中而又行之以公持之以恕每有滞讼疑狱多委参订必加详审於人情法意无不曲当昨来禁中修造阜陵发引与夫举行荒政悉以委之一皆趋办臣赖其裨赞为多考其治行实为一府僚属之最兼其人试中法科曾任大理寺丞例当得郡而乃俯就倅贰之职其廉於进取可知欲望圣慈特赐旌擢他日或有繁难任使必能了办傥不如言甘坐谬举之罚戡又奏荐胡槻万俟似状曰照对臣等所部二十四州去朝廷最远仕者不惮数千里深入瘴乡无非为利媮惰苟且浸以成风鲜有不溺其习者其间廉平之吏仅或有之求其材术优异治绩昭着者得二人焉臣等隐默不言不惟获蔽贤之罪淑慝不分亦无以示劝臣敢冒死奏闻窃见奉议郎知邕州胡槻名臣铨之孙家学自有源流其人性资明爽风力强敏有志事功究心职业前任静江府通判差权贵融象三州所至辄最诸司交荐之邕管极边控御溪洞弹压盗贼最为要地管下武缘宣化二县羣盗渊薮豪猾巨寇根株囊橐盘固累年吏不能制槻到官未久广设方略遣人擒捕戮其渠魁荡其巢穴余党鼠窜境内帖然比年以来沿边官吏多为州洞所啗恣其侵暴不敢呵问槻正已律人无一毫与之交私示以威信蛮猺知畏奸民贩鬻生口卖出外界槻力行禁止此患少息蛮人互市吏卒奸弊百出槻痛革之又能节损用度修葺城壁建楼屋千余间除治军器训练士卒以备不虞劝诱州洞士人入学听读使知忠义职务具举课其治效实为一道之最又朝奉大夫通判静江府万俟似故相卨之孙其材具风力不在槻下虽两佐郡未究所长前任潭州通判帅臣王蔺余端礼相继力荐於朝会似适以忧去今任到官累月协赞郡政非一其人明而能恕敏而加审凡定夺公事躬览案牍剖决是非平允详尽合於法意当於人心委之以事不择剧易不避嫌怨毅然有守不可干以私动遵绳检恪守廉隅不为流俗所移寮吏之中未易多得实为一府之望臣等与二人素无雅故亦非请托既知其才不敢隐蔽欲望圣慈特赐旌擢以为远方官吏之劝傥不如所言臣等甘坐谬举之罚

戡又奏荐高商老周熺刘董状曰照对臣等俱蒙误恩临莅剧部思欲推广德意惟藉郡守得人凡二十四州之广其有治绩显着者敢不相继奏闻向者诸司尝以知邕州胡槻为一路之最首先剡上未蒙朝廷施行续加考察复得其人不避烦渎辄敢论荐伏见朝请郎权知象州高商老行谊着闻乡间才术见推流辈文学吏事皆有过人顷宰剧邑已着能称前後守臣以其政绩上闻尝降四辖指挥今为象台行将两考为政平易民怀吏畏检柅奸弊郡计自然有余抚摩凋残田野为之加辟以至兴修学校缮治城池鼎新军营易茆以瓦区处有方人不知役继累政窘匮之余而能百废具举稽之列城未易多得又朝散大夫知浔州周熺问学深醇操履坚正秉心静退恬於势利士论乡评莫不归重继宰两邑吏民至今去思逮为总所干官分务池阳革去弊蠧号为称职诸司亦尝交章论荐今兹试郡清浔恺悌宜民恪意牧养流亡复业狱讼清简人皆安之在一路中独无讼牒至於诸司又能持身廉介以律寮吏久例以鱼税钱几千缗充郡守月给熺皆却而不取人所难能考其治行近古循吏又朝奉大夫知宜州刘董元佑故相挚之後动遵家法严正有守吏不能欺试郡西融诸司已尝论荐宜阳控扼羣蛮最为冲要而郡计窘匮事多废弛自董到官数月之间兴滞补弊井井有条理诸猺奉赐官兵廪禄率皆按月支给无复异时逋滞之苦奉行盐筴尤得其宜调度赖以丰裕民猺安堵不相侵扰实为边最臣等参订共议得此三人不敢隐默自贻蔽贤之罪亦不敢私徇以干谬举之罚欲望圣慈特加甄擢庶几可为远方牧守之劝

戡又奏荐蒋来叟状曰臣守藩行且再朞自念初无毫分可以称塞惟有荐贤报国之心不能自已窃见静江府虽邈在峤南然国家二百余年声教所暨风化所渐为日滋久比来文物寖盛人材间出过於畴曩往往困於僻远无路自达终老炎荒今有卓然杰立而为郡适在廵管之内者不敢隐嘿谨以荐闻窃见知宾州蒋来叟天姿敏明抱负瓌伟积文种学夐出辈流莅官临民动辄可纪早中甲科继登朝列其人材可与中州之士颉颃实为二广人物之秀今守荒远小郡规模施设如古循吏治行蔼闻为一路最特处之未得其地用之不尽其材使之陆沈瘴乡诚为可惜若假以内地麾节渐加擢用必有可观臣愚欲望圣慈特赐甄录以为远方表劝庶使岭外士子仰认圣主不忘远之意後来人材出者皆知激厉以傋国家器使不为无补臣不胜区区至愿谨录奏闻

戡又奏荐赵时侃方信孺状曰照对臣今月二十六日承宰州公文准吏部符七月初二日三省同奉圣旨在内令侍从台谏两省卿监郎官在外令监司郡守前宰执侍从不拘文武臣各举人材三两人限三日具奏者臣伏覩奉议郎通判常州军州事赵时侃性资闓爽吏事精明济之以中和饰之以儒雅初调武进县尉已有能称适値岁饥盗贼旁午时侃广布耳目多设方略寻即捕获用赏改官及宰句容剖决民讼皆得其平经理财赋不扰而办兴利除害爱民戢吏邑人至今思之今任毗陵郡丞究心职业有志事功处心和平不尚苛刻莅事勤恪不为苟且佐理郡政调娱为多诸司所委看定案牍平谳狱讼咸谓允当列衔论荐者至再前後举者二十余人其人老成详审练达疏通凡所施为无不中节事方业委时侃处之绰有余裕付以一路必能澄按所部畀以一郡必能惠养小民委之繁剧必能治办今已书两考旦夕受代唯朝廷所用又承务郎知绍兴府萧山县丞淮东随军转运司干办公事方信孺材猷隽明风力强敏文采吏事皆有可观粤自弱岁下笔出语固已惊人出於天资非由学力及其入仕慷慨敢为事不辞难所治辄办初调番禺县尉承累政废坏之後创立廨宇盖造营房置办军器教閲弓手境内肃然番禺新会阙令府檄摄事剗剔蠧弊百废一新朝廷行下劝谕纳粟本府委令信孺措置到三万余石诸司知其才同衔奏辟知增城县上章列荐者无虑十数今任以获盗赏改秩知萧山县丞到官未几姓名闻於朝廷选差充淮东随军转运司干官见在军前应办其人年壮气盛有意功名奋厉激昂不择剧易少加涵养必为成材内而繁难执事外而沿边任使皆可试用此二人者臣或目击其治行或熟知其才业举以应诏将来朝廷擢用後不如所举甘俟朝典

戡又奏荐万俟佀张忠恕状曰照对臣等滥膺委寄刺举列城五岭之西封域至广荐贤扬善职所宜先虽在僻远犹当识拔况居台府之下夐出流辈之中若不公共奏闻何以明示表劝伏见朝奉大夫通判静江府万俟佀好学自修不坠祖烈莅官行已皆有可观廉介自将公正不挠遇事明审而持心近厚材优治剧而不为烦苛入仕已及六任前後两丞会府所至皆有声绩自倅静江逾一考详定案牍剖决精当考核簿书奸弊洗空吏不能欺事至立办动遵绳检不可干以私顷在长沙时帅臣王蔺余端礼相继力荐於朝比来诸司亦尝剡上虽已报闻未蒙甄录又通直郎充广南西路转运司主管文字张忠恕生长名门耳濡目染不学而能服勤儒素而无贵介之习妙龄秀发而有老成之风试吏之初人已夸敬逮为宾幙尤见其材运司财计至为浩繁分典南铨尤难平允加以漕臣仍年数易中间盐筴逋滞为多忠恕乃能一意裨赞检柅吏奸区处得宜事皆修举顷为临安府楼店务时帅漕各举以所知比来漕臣亦尝论荐前此以其方始到官故诸司未敢列荐臣等窃详二人虽中州僚佐之盛恐亦未易多得而使之淹囘远方实所共惜敢望圣慈特加擢用庶使臣子歆羡知岭海之间无异畿甸有善必录无远不闻人皆乐於游宦以兴起事功实一路幸甚

戡又乞选择监司上奏曰臣闻范仲淹执政患诸路监司不才取班簿视之每见一人姓名以笔勾去以次更易富弼曰公是一笔焉知一家哭仲淹曰一家哭何如一路哭耶遂悉罢之韩琦当国用监司或非其人者崔公孺曰公居陶熔之地宜以造化为心造化以蛇虎者害人之物故置蛇於薮泽置虎於山林今公乃置之通衢使为民害可乎夫监司者号为外台耳目之寄其权任亦重矣苟得其人百姓知所畏苟非其人一路受其害可不遴选耶国初始置转运使淳化中遣官提点诸路刑狱天圣中置转运判官熙宁中置提举常平其後又有提点坑冶茶马市舶俱号监司一路之间多至五六人使有风节才力者为之一二人足矣何以多为如其不然重为民害凡除一监司槩以中数岁费三万缗公帑万缗迎送万缗俸给五千缗兵卒劵食五千缗贤者居之所费止此不才者抑又甚焉多取头子钱者有之抑卖公库酒者有之科买土产物者有之廵历之馈遗宴设吏卒之取乞批支盖非一端州县之扰可知也而又迁易不常费用不赀且以湖北漕言之淳熙三年迨今五六年间凡送迎三十余次如此漕计安得不匮民力安得不困乎以臣愚见不若省其员而择其人夫畿甸之内最为浩穰向来独员亦未有不办之事今江东西湖南北福建并置两漕其一似可省矣淮浙闽广产盐之地置提举可也湖南北江东西似可并矣茶马坑冶职兼数路遣使可也闽广市舶职务至简似亦可并矣员省则可以减费员少则易於择人费减则用度足人择则职务举此必至之效也臣愚欲望圣慈明诏大臣应诸路漕臣止除一员江湖提举茶盐闽广提举市舶议所以省并之然後遴选有风力资望者分使诸路监司得其人必能激浊扬清而守令称职守令得其人必能奉法循理而田里安业为治之要莫先於此取进止

醴泉观使周必大奏论任官疏曰臣闻尧舜而下设官分职未尝不以久任为先鲧堙洪水汨陈五行尧犹待其九年然後易置暨舜亦以三载考绩九年然後黜陟幽明後世何独不然粤自汉唐以迄於今论者孰不以是为急务固无待於缕述只如本朝文彦博年过九十更事最多当元佑二年辅哲宗初政累上言谓中外任官移替频速在任不久有如驿舍无由集事何以致治今圣主临御询事考言窃计讲之已熟次第施行抑臣偶有管见辄妄言之今外路迎送守倅监司借请不赀凋耗郡计最为大弊其尤可虑者川广小郡厢禁军人数至少每遇迎新送旧往往别作名色尽数差拨远者一年近或半岁犇走道路废其閲习平时旣已伤财缓急又将误事若皆任满犹且庶几其间偶有事故则岁中一再如此何以堪之臣意欲朝廷将川广小郡迎送在千里之外者别为区处或就所过州郡随其川陆应副舟车逐节交替所费度不甚多其本处迎送止以邻境为断一则大省借请二则不妨备御然须所过州郡体国奉公乃无阻滞其余大郡事力可办又当别作措置愿付议臣审详利害使之悠久可行免至轻於出令若乃选择得人深戒数易或令因任举增秩赐金之典则不劳更张善无以加矣

监察御史虞俦轮对刘子曰臣闻邦本之安危常系乎民情之舒惨民情之舒惨常系乎守令之贤否书曰民惟邦本本固邦宁唐张九龄曰元元之衆系命於县令宅生於刺史盖择守令以结民心以固邦本圣哲之格言帝王之先务也臣窃见今之州县若守若令莫不以财赋为先未尝以民事为意其农桑之劝不劝差役之均不均户口之安不安狱讼之理不理如秦人之视越人肥瘠藐焉不加忧喜於其间至若催科一事则急於星火上供有常额则以出剩为能省限有定期则以先期为办斛斗升合所以准租也则对量加耗尺寸铢两所以均税也则展取奇零不求羡余之献则为乾没之谋搥肌剥髓十室九空民财既殚民心亦怨万一水旱继作年谷不登饥寒廹於其身不去而为盗贼者鲜矣善乎扬雄有言曰秦之有司负秦之法度秦之法度负圣人之法度是以秦之末年郡县皆杀其守令而叛盖怨疾之久矣唐至僖懿以後奢侈日甚赋敛愈急连年水旱百姓流殍盗贼并起尤憎官吏得者无不杀之亦若秦而已矣夫张官置吏而使民疾之如雠则其为国不亦危乎易曰履霜坚冰至是岂可不为寒心哉我本朝有天下二百余年所恃以为万世不拔之基者人心而已臣愿陛下躬行节俭减省冗费不专以区区财赋为急明诏大臣精择守令且以惠养斯民为先俾之以课劝农桑平均差役安集户口理断狱讼盖农桑既劝则民有余财差役既均则民有余力户口既安则民无流移狱讼既理则民无冤抑虽有天灾不能使之困虽有奸民不能使之乱人心既固邦本永宁矣宗社幸甚生灵幸甚

俦又轮对劄子曰臣闻为君之道不过用人听言之二端而已用君子而以小人间之非也听忠言而以谗言沮之亦非也夫薰莸不同器鸾鹗不并栖君子必恶小人小人必害君子君子不能胜小人小人常胜君子自古至今势不两立君子在内小人必在外小人在内君子必在外内外之分否泰系焉毒药苦口利於病忠言逆耳利於行苦口则难受逆耳则难从小人善窥人主之意务为迎合君子则据正论事而不肯诡随虽上之人公听并观然久之不能无惑虽灼知其为奸邪然未有能决去之者况执狐疑之心持不断之意乎昔汉元帝即位之初萧望之张猛刘向与夫恭显许史之徒杂然并立於朝是非相攻好恶相激元帝初心固亦洞然卒也望之引决於私室张猛自杀於公车刘向摈斥不得进用其纪纲日以紊权柄日以移国祚日以衰无足怪者虽能更制七十余事以公田及苑振业贫民减乐府员罢甘泉宫卫齐三服官节用爱民盖小善无益也然则为君之道岂不在用人听言之间乎昔子夏有言舜有天下选於衆举臯陶不仁者远矣汤有天下选於衆举伊尹不仁者远矣陛下聪明如舜勇知如汤真异世而同符者有如汉元帝之事亦不可不鉴虽然小人之情伪常以疑似而乱真惟无心於上者乃克有所见权衡无心於轻重故锱铢莫欺水鉴无心於妍丑故毫厘罔遯人主苟能无心以御羣臣是非邪正一付之衆议衆议所是我则与之衆议所非我则去之彼恶得而欺我哉夫合衆人之视然後为公视合衆人之听然後为公听书曰天视自我民视天听自我民听衆之所在虽天不废也惟陛下留神取进止

起居郎刘光祖乞留侍讲朱熹劄子曰臣孤远之迹幸得依日月之末光侍立螭坳劝讲经幄至亲至近凡有所怀敢不输沥血诚上干天听臣十九日直前面对奏陈本职之外因言朱熹前後论事望且略与施行庶几其人久在经筵补助圣德臣之愚虑盖恐朱熹自见有言不行决至求去召之难而去之易四方视此为国重轻所以乞陛下采择其言略行一二良以此故也臣当时只虑熹从此因不合而求去使人得以窥议国家不图是日陛下不知积因何事大不乐熹批出与之宫观熹自求去臣犹恐亏损事体今陛下乃自去之其所伤抑已多矣然必有其故而臣等不知不然陛下何用之急而去之遽宰臣之言转力陛下之怒转深也哉赵汝愚本为爱护君德存全国体见此御笔密不使人知之虽其同列亦不以告意谓天意终囘然後徐令熹从容自请遂其难进之素志而陛下未察以为助熹而不行人主之命令中批径达熹所观此则圣怒之深固可知矣自昔英雄之主怒及忠贤如汉武帝之於汲黯唐太宗之於魏徵方其怒也如雷霆之震而不测及其悔也如日月之食而复明臣请为陛下陈之武帝方招徕文学儒者诏策之曰吾欲云云黯对曰陛下内多欲而外施仁义奈何欲效唐虞之治乎帝默然怒变色而罢朝公卿皆为黯惧帝退谓左右曰甚矣汲黯之戆也及庄助为黯请告武帝则曰古有社稷臣至如黯近之矣前以为愚戆而後则以为社稷之臣武帝岂终怒黯哉太宗於魏徵言无不从徵前後二百余奏无不剀切一日朝罢怒曰会须杀此田舍翁长孙皇后问曰谁也太宗曰魏徵数廷辱我后退具朝服立於庭太宗惊问其故后曰妾闻主明臣直今魏徵直由陛下之明故也妾敢不贺太宗乃悦夫太宗之於徵方盛怒而欲杀闻后言之善则悦而从之太宗岂终怒徵哉汉唐之英主无终朝之怒此犹以义理而矫其天资者也本朝仁宗皇帝仁厚之主也亦尝有所不堪而怒寻复悔之唐介之事是也介弹文彦博仁宗怒曰介言他事乃可至谓彦博因贵妃得执政是何言也介面质彦博其争愈切仁宗大怒玉音甚厉衆恐祸出不测是时蔡襄修起居注立殿陛即进曰介诚狂直然纳谏容言人主之美德必望全贷遂召当制舍人就殿庐草制贬春州别驾明日御史中丞王举正救解之上亦中悔改为英州别驾仍从介言罢彦博政事其後召介复用为御史大夫仁宗暂怒而即悔不惟无恨介之心又使之再在言路真所谓圣度如天非汉唐二君所能及也今陛下之怒熹无乃类於是乎臣安知在内无庄助之请长孙后之贺而臣实居蔡襄之任敢不以仁庙事陛下乎虽然熹明先圣之道为今宿儒职专劝讲盖陛下之所尊礼又非黯徵介三臣之比也三臣以直谏逢怒而熹以古道获疎则儒者果无益於人之国如此乎且熹为人陛下在潜邸久知其姓名以夀皇之英明尝欲用之而卒不及用以太上之寛厚又欲用之而竟不能致者盖小人望风而严惮之有素此熹所以在外则负四海之望在朝则无一日之安也然陛下即位之始首召熹而寘之於侍从者何哉陛下初膺大宝以危惕为心招来耆儒而崇奨之用慰远近之望此陛下初政之最善者也而熹本不可屈老乃更变深存宗社之念夫是以翻然一来臣素不识熹每与相见但勉令少安不可遽尔求去以副主上嗜学渴贤之意赵汝愚亦尝令臣勉熹切未须深切言事第磨以岁月涵养圣心俟既浃洽不患不言听而谏从恐多强人主以所难行久必生厌厌而请去则顿乖始谋转使朝廷难於处置也熹比往来已是与人曲折闻臣此言自谓酌量可否亦欲迟久有补圣明独不知曾向陛下言及何人说及何事忽触天威至於即日罢遣臣料必不因十九日经筵留身所奏之一事而陛下遂赫然去之也熹久有重望又在经幄不同他官进之退之皆当有礼故大臣重惜事体不即施行秘而不言仰冀密囘天意而方逢宸怒未轸圣思踧踖彷徨对人絶无顔面且陛下亦尝念之乎使太上前者因廷臣尽言而举逐之则方人心欲变之际祖宗社稷谁与扶持陛下历数谁其翊戴今羣贤幸集而一旦无故先去首召首用之大老使人解体而离心臣两日如醉如迷不谓圣君忽有此失只如臣往年以执宪殿中极论吴端超迁给谏失职既蒙宣谕执奏如初违忤太上之意夺臣言职然犹俟臣三请祠而後许臣去国今陛下既曰悯熹耆艾又何恩意之蔑如也且古之君子进人以礼退人以礼今之君子进人若将加诸膝退人若将坠诸渊今陛下之於熹无乃加膝坠渊之谓乎夫天道乃人事也前日不测之风雷即兆陛下时出不测之号令有如此也熹麋鹿之性惟恐不入山林臣等姑羁縻之而陛下乃解而纵之是使熹得遂初欲而陛下自乖始图陛下得无未之或思也欤臣叨荷宠荣不忍嘿嘿伏望圣慈览臣此章释然悔悟以示远近以安羣听昔帝尧舍已从人而成汤改过不吝无使前日尊儒重道之心一变而为恶直疎贤之举臣非助熹者也乃真助陛下者也惟陛下财幸

侍讲朱熹以言事去监登闻鼓院游仲鸿上疏曰陛下宅忧之时御批数出不由中书前日宰相留正之去去之不以礼谏官黄度之去去之不以正近臣朱熹之去复去之不以道自古未有舍宰相谏官讲官而能自为聪明者也愿亟还朱熹毋使小人得志以养成祸乱殿中侍御史林大中奏言进退人才当观其趣向之大体不当责其行事之小节趣向果正虽小节可责不失为君子趣向不正虽小节可喜不失为小人又论今日之事莫大於雠耻之未复此事未就则此念不可忘此念存於心于以来天下之才作天下之气倡天下之义此义既明则事之条目可得而言治功可得而成矣

历代名臣奏议卷一百四十七








○收復番族疏 【 收復河州番族】

據贊畫員外梁雲龍呈稱、本職會同贊畫僉事萬世德覆議、前疏所收者西寧番族此疏所收者河東番族也緣經略曾駐劄西寧不曾駐劄河東故收復此番載贊畫呈稿也看得番有生熟、均我藩籬、招之云者。將以安之。將以來之。又將以鼓之也。何謂安之。葢諸番歲遭荼毒。不能自存。威脅勢驅。甘心附虜。我今招之夫固憫其往過。獎其自新。以安其心聯其族属。嚴其守助。而適當虜衝者。則又量築堡寨以安其生。是謂以招之之道安之也。何謂來之。葢諸番固有原未中馬。各為黑番。多所作梗。亦有被虜搶收。為其爪牙。陷身異域。我今招之。正欲其陷在虜中者。聞風投歸。解散虜黨。其或生番情願內属。則准令納馬給茶。堅其向化。是謂以招之之道來之也。何謂鼓之。葢諸番怨虜入髓。無不欲飱其肉而枕其皮。特中國不肯為其作主我今招之。正欲伸其宿憤。作其忠勇。有能恊謀格虜。不拘生熟番夷。俱照漢例陞賞。是謂以招之之道鼓之也。河東生番。雖不若西寧眾多。觀此情形則河東番族招之更為制虜要著然其切近葢捏兩川。逼臨虜穴不問生若熟而皆刼於積威。則招之固不可後於西寧也者。職唯未到歸德、然徧歷二十四關、深入番巢、視其氊幕僧番婦女羅列滿前、一加拊循、無有不感泣思奮者、又掌督令遊擊原進學、將韓恩等原領番兵編為隊伍花名在冊、固一一可稽者、茲據臨鞏道呈稱會同總兵官收過生熟番人共八十七族、部落二萬一千三百七十名、除熟番達子州哈順等六十三族、原係中馬照舊准中外、其新招生番爾加加等、并虜營逃回思打令等、共二十四族。部落共五千三百一十名、願中馬四百九十五匹、俱經遊擊原進學譯審覈實、則亦非妄報者且收番豈無益於河東哉。附境保關。屏蔽內地者。此番也。哨虜虛實。為我嚮導者。此番也。致虜驚疑、草木皆兵者。此番也。徂秋入捏川燒火酋建寺木料者。此番也。今春入莽川剿火酋遺孽者。此番也。撲路赶馬。聲東擊西。火真夜弃帳渡河。而兩川頓空者。此番也。達子州等諸番。今願於歸德。西走水田地築堡耕種。則控河腦而捍止?帚德者。又此番也。夫番之不可不招如此。招番之收效取券如此。而雌黃者何為也。有謂番原中馬。無事於招。殊不知招之原非費我宅里衣食。不過護救撫存。况年來番夷殘破。馬不及數。調番不至。土人代中。馬匹淪澌日久。將使番盡不來。此豈可無招乎。有謂番與虜通、不可與招、殊不知招之猶且通虜。若果不招。不幾於藉寇以兵。而剝牀以膚乎。有謂番虜同類、難以隄防、殊不知番各有族分頭目、我給頭目以印信。執照而出入。貿易必稽。何難防乎。有謂殺盡醜虜、番自為用、何事於招、殊不知虜假番翼遠阻番地、番而不招。虜何由殺。且自古及今。虜可盡殺乎。有謂媚虜未巳也、而又以媚番、夫虜誠不可媚矣、乃若番目來見、微賞茶篦布疋、默寓激勸、夫亦何害、而其自虜迯出、萬死一生、量賞青稞銀兩、略加存恤、所費幾何、且散虜一黨。猶愈殺虜一級首級。賞銀五十兩。而迯歸小賞。顧為媚乎。有謂稱萬稱千、誰為點查。夫萬千雖未經查點、而其部族大小眾寡、土人固所共知且招以中馬非以審編我只查其馬額又何查其人數乎有謂招番過多。茶無從出。夫茶而取足於地畝則茶或不給也。今茶出於商、不拘於地。假如納茶十篦。以五入官。以五酬商。番馬既多。則茶利盛行茶利盛行則商販愈集以山澤無窮之利。而易大宛有用之種。又何慮乎。凡若然者、是皆未覩其要而漫為是言也、至於洮州四面皆番。而西北當莽捏川腦。居恒弃番不收。則虜報且不聞。何况捍禦。而揚外?月土官各有信地。不為增其兵。使足固守。不為嚴其禁使與虜通。則又舛矣。職等熟思經畧西陲、只有兩語、曰招番乃所以驅虜、驅虜即所以安番、夫招番驅虜。則不假兵力。而妖氛自清。驅虜安番。則不煩桑土。而保障孔固。捨是無長策矣。河東河西事體相關西寧等道所收番族、巳經具題、今臨鞏道所報收過番族、亦應照西寧例施行等因到臣、臣會同廵撫陜西右僉都御史葉夢熊議照鼓舞番族、臣欽奉敕諭、明若日星、故經畧西陲、此為首務、今番眾日歸、虜黨日散雖有陷溺虜中、為虜心眼耳目者、尚繁有徒、大都天恩宣布羌戎回心番固離虜虜亦疑番附虜之番。固不勝歸我之番。即有作奸通虜者。番利我賞。亦為我報此收番明效也其在西寧、各道收過番族臣巳具題、惟是河洮地方、臣尚未到、招徠番族、臣未面審、復行贊畫員外梁雲龍僉事萬世德會同查議、據呈分析事體破除疑謬、似已無遺、其收番之利。與善後之圖。制馭之法臣巳備陳前疏、無敢再贅矣


陆游　戏咏闲适

暮秋风雨暗江津，不下书堂已过旬。

鹦鹉笼寒晨自诉，狸奴毡暖夜相亲。

典衣旋买修琴料，叩户时闻请药人。

说与乡邻当贺我，死前长作自由身。

陆游

陆游　戏咏闲适

钞书字细眼犹明，捣药声清疾渐平。

桐叶雨边寻断梦，菊花香里散余酲。

人间荣辱知难到，纸上兴亡看亦轻。

惟恨暮年交旧少，满怀情话向谁倾？

陆游

陆游　戏咏闲适

剡曲稽山是故乡，人言景物似潇湘。

三升花露春壶满，八尺风漪午枕凉。

树合绿阴山鹊闹，盆镌紫石水栀香。

回思乌帽京尘客，始觉幽居白日长。

陆游

陆游　戏咏闲适

涉世心知百不能，闭门嬾出病相仍。

箪瓢味美如烹鼎，邻曲人淳近结绳。

半颗鸦残墙外杏，一枯鹊袅涧边藤。

萧然扫尽弹冠兴，敢为诗情望武陵

陆游


備夜戰法

兵法曰：「晝戰多旌旗，夜戰多火鼓，所以變人之耳目也。」或曰：黑夜之候，必無與敵列陣克期而戰。若但襲敵之營，鳴鼓燃火，適足以助敵人之耳目，於我反害，其義安在？曰：此孫武之微旨也。

凡夜戰者，多為敵來襲我軍壘，不得已而與之戰。其法在於立營，立營之法與陣法同。故《軍志》曰：「止則為營，行則為陣。」蓋大陣之中必包小陣，大營之內必包小營。前、後、左、右之軍，各自有營。大將營居中央，諸營環之。隅落鉤連，曲折相去，遠不過百步，近不過五十步。道徑通達，足以出入部隊。壁壘相望，足以弓弩相救。凡路口必立小堡，上置柴薪，穴為暗道，以胡梯上之，令人守望。夜聞鼓聲，四處即令燔燎。賊人夜入營門，四顧屹然，皆有小營各自堅守，未知所攻。大將營中或諸小營，先覺賊至者，當按兵勿動。敵賊盡入然後擊鼓，諸營皆應，眾堡齊起燃火，內照諸營。兵士悉閉門登壘，下瞰敵人。勁弩強弓，四面俱發。若奸人潛入一營，斫營殺士，即諸營舉火，出兵四面繞之，號令營中不得輒動，須臾之際，善惡自分。若或出走，皆有羅網矣。


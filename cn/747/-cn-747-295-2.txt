○奉和圣制喜雨赋

圣人调玉烛，握金镜，乘正阳而驭六气之辨，考中星而授四时之命：所以平三阶而齐七政。惟十有六祀，日躔於南纪，火德方盛，炎曛自始。主上问飞候之或失，徵骄阳之所起，未明求衣，当食昃晷，恐六事之害政，引万方而罪已。设燎，奠椒醑，岂史巫之纷若？惟诚德之是与，稽元穹以誓期，乐形影以增伫。善言既发，灵应无越，天垂贯斗之云，神召离星之月。有氵凄凄，南山朝齐，林鸣阴鸟，涧隐晴霓。九光之霞，冠於云日；五色之气，映于岩。始攒团而未下，终飒洒而俱齐，合散萦直，纷飞骤息。肇自千亩，周於八极，及乎我私，长我黍稷。我箱既万，我庾惟亿，人咸谓之神功，尔孰知夫帝力？若拂珠箔，含绮疏，微雾气於金掌，糅香烟於玉除，下碧云而阴合，滴铜池而响馀。君王倚云阁，凭雨殿，临清暑，奏繁荐，欣大德之在生，知上灵之有眷。於斯时也，一人有庆，万国欢心，群臣献华封之寿，天子御薰弦之琴，昭宸文於合璧，式王度其如金。乾道兮下济，湛恩兮汪，四三皇兮六五帝，于胥乐兮万千岁。


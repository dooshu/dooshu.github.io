吴潜　再用前韵各赋三解

赤米炊香两鼻喷，白盐不用置牢盆。

家家已了收藏计，物物何知造化恩。

衣褐宽来姑唤妇，垣墉补处祖将孙。

江乡此际鸡豚社，俚舞村歌入梦魂。

再用前韵各赋三解

先生粗有辟邪方，不怕鱤鱼解降殃。

今雨收功真溥博，早秋得势已凄凉。

豳场栗栗方登谷，汉甬陈陈可峙粮。

此是边筹居第一，贾生表饵且韬藏。

再用前韵各赋三解

床头酒熟气焌喷，嘉饭何妨置瓦盆。

醉饱不知身世事，思量难报后皇恩。

垂髫牧子行牵父，戴白山翁坐拥孙。

却笑东征西讨客，龙堆万里欲飞魂。

再用喜雨韵三首

古说云香雨亦香，天工岂是色苍苍。

雨瓢假手何烦靖，斗酒开眉不换凉。

{儡亻换禾}{左禾右散}已欣登杵臼，綌絺渐可纳巾箱。

拟赓周雅鱼丽什，堆案文书未暇皇。

吴潜

吴潜


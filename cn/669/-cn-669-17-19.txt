93　博古圖載諸銘祝延語　鼎銘綰綽二字釋　宣和博古圖作者辨


博古圖：「晉姜鼎銘『用蘄綽綰眉壽』，伯碩父鼎銘『用祈丐百禄眉壽綰綽』，孟姜敦銘『綰綽眉壽』。」石湖范文穆公成大，字致能。云：「似是古人祝延常語。」愚謂漢書「安世房中歌云『克綽永福』」，顔氏注：「綽，緩也，亦謂延長。」

【集證】爾雅釋詁：「綽綽爰爰，緩也。」

【元圻案】東觀餘論周史伯碩父鼎説：「祈天永命，俾弗中絶，故曰『綰』。垂裕後昆，俾昌而大，故曰『綽』。與『萬年子孫永寶』同意，皆善禱之辭。」〇四庫全書總目譜録類：「宣和博古圖三十卷。按晁公武讀書志稱爲王楚撰，而錢曾讀書敏求記稱元至大中，重刻博古圖，凡『臣王黼』云云，都爲削去，殆以人廢書，則是書實爲王黼撰。『楚』字爲傳寫之訛矣。」






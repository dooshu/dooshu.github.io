○代于京兆请停官侍亲表

臣某言：臣闻审官而用者，君上之明也；量力而动者，人臣之义也。然则审官先於责实，量力在於知止，苟违斯道，是必终凶。臣以薄劣，素空行艺，遭逢际会，累忝驱驰。自受京尹，向逾周月，上无报国安民之效，下乏推贤审已之能，官谤日深，内省知愧。伏以去年冬末，迄於今日，窃听闾阎，颇有流散，在於京辇，亦多攘夺。臣兄枉横，为贼所伤，哀苦之中，忍耻尤甚，虽久令分捕，而竟未就擒。臣之无能，於兹可验，偷安重任，夫亦胡颜？况臣同气数人，相次沦没，闺门之内，哭不绝声。应由臣无德而禄，召此殃衅，兴言感慕，痛骨摧心。又臣老母，素多羸瘵，近从数载，颇益沈绵。臣妻先亡，无人侍侧，饮膳衣服，臣悉亲躬。顷任京兆少尹，中间又司帑藏，虽称要剧，亦有馀间。臣每退朝便道，亲方药，自公言归，早见安否，老母以数在左右，都忘呻吟。及臣典领大府，事繁务切，鸡鸣而出，暮夜方归。清书之时，莫见亲面，凡所服饵，或非调适。心有未快，疾亦转侵，在臣焦灼，启处无地。专力养则有妨吏职，徇公事则阙奉慈颜，忠孝两亏，纪纲将废。以天伦哀绪未平之日，忧老母方寸已乱之时，虽欲自强，必不胜任。倘渐荒府政，小紊朝经，他日噬脐，固将何及？或当重责，已负前恩。是敢泣血祈天，沥肝请命，乞特免臣所职，就养私门。非惟有光孝理，实亦少裨元化。龟蛇贱类，上报何阶；乌鸟微情，反哺斯足。无任恳愿迫切之至，谨诣右银台门奉表陈乞以闻。诚惶诚恐，顿首顿首。


○断卖佛像敕

佛道形像，事极尊严，伎巧之家，多有造铸。供养之人，竞来买购，品藻工拙，揣量轻重。买者不计因果，止求贱得；卖者本希利润，唯在价高。罪累特深，福报俱尽，违犯经教，并宜禁约。自今已后，工匠皆不得预造佛道形像卖鬻。其见成之像，亦不得销除，各令分送寺观，令寺观徒众，酬其价直。仍仰所在州县官司检校，敕到后十日内使尽。


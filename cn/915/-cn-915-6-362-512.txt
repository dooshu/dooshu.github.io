○请严诏谕庾翼还镇疏



臣伏思安西将军翼今至襄阳，仓卒攻讨，凡百草创，安陆之调，不复为襄阳之用，而玄冬之月，沔汉乾涸，皆当鱼贯而行，排推而进，设一处有急，势不相救，臣所至虑一也。又既至之後，桓宣当出。宣往，实翦豺狼之林，招携贰之众，待之以至宽，御之以无法。田畴垦辟，生产始立，而当移之，必有嗷然，悔吝难测。臣所至虑二也。襄阳顿益数万口，奉师之费，皆当出于江南。运漕之难，船人之力，不可不熟计。臣之所至虑三也。且申伯之尊，而与边将并驱。又东军不进，殊为孤悬。兵书云：“知彼知此，百战不殆。知彼不知此，一胜一负。”贼诚衰弊，然得臣犹在；我虽方隆，今实未暇。而连兵不解，患难将起。臣所至虑四也。



翼岂不知兵家所患常在于此，顾以门户事任，忧责莫大，晏然终年，非心情所安，是以抗表辄行，毕命原野。以翼宏规经略，文武用命，忽遇畔会，大事便济。然国家之虑，常以万全，非至安至审，王者不举。臣谓宜严诏谕翼，还镇养锐，以为後图。若少合圣听，乞密出臣表，与车骑臣冰等详共集议。（《晋书·范汪传》）




老女行

伤女奴也。海阳俗，用女奴樵汲，或终老不字。览《长门》《寡妇》二赋，悯焉，兹又殆甚。敢告主人：年二十以上俾为妇，怨庶可已。作《老女行》。
老女发黄赤双脚，敝襦掩泪千行落。
夙昔红颜不嫁人，今朝衰鬓将谁托。
忆渠三五如春花，道旁见者为咨嗟。
木有连枝鸟有匹，女儿那得长无家。
杏花月，杨柳春，使我上山行负薪。
豺狼厉齿为我邻，暮归不敢言苦辛。
宴高堂，舞霓裳，梁间燕子飞双双。
主人欢乐夜未央，我独何辜宿空房。
君不见荡子妇，望远未归悲独处，老女吞声更谁语。



◇洛桥铭

浩浩大川，泱泱清洛，道源熊耳，控流巨壑，纳谷吐伊，贯周淹亳，近达河宗，远朝海若。兆惟洛食，实曰土中，上映张柳，下据河嵩。寒暑攸叶，日月载融，帝世光宅，函夏同风。前临少室，却负太行，制岩东邑，峭亘西疆。四险之地，六达之庄，恃德则固，失道则亡。详观古昔，列见丘坟，乃禅乃革，或质或文。周馀九裂，汉季三分，魏风衰晚，晋景雕曛。天地发辉，图书受命，皇建有极，神功无竞。魏仰天，玄符握镜。玺运会昌，龙图受命。乃眷书轨，永怀保定。敷兹景迹，流美洪模，袭我冠冕，正我神枢。水陆兼会，周郑交衢。爰勒洛，敢告中区。（《洛阳伽蓝记》）


88　蒼蠅集筆端傳赦事


蒼蠅傳赦，異苑以爲晉明帝，與苻堅載記同。

【元圻案】四庫全書總目子部小説類：「異苑十卷，宋劉敬叔撰。敬叔，宋書、南史俱無傳。明胡震亨始採諸書補作之，稱敬叔，彭城人。起家小兵參軍，元嘉三年爲給事黄門郎，太始中卒。其書皆言神怪之事，卷數與隋志所載相合。」〇異苑三：「晉明帝嘗欲肆赦，乃屏曲室，去左右，下帷作詔。有大蒼蠅觸帳而入，萃於筆端。須臾亡去，帝竊異焉。令人尋看，即蠅所集處，輒傳有赦，喧傳已徧。」〇晉書苻堅載記上：「初，堅之將爲赦也，與王猛、苻融密議於露堂。堅親爲赦文，有一大蒼蠅入自牖間，集於筆端，驅而復來。俄而長安街巷人相告曰：『官今大赦。』有司以聞。堅敕外窮推之，咸言有一小人，衣黑衣，大呼於市曰：『官今大赦。』須臾不見。堅歎曰：『其向蒼蠅乎？諺曰：「欲人弗知，莫若勿爲。」聲無細而弗聞，事未形而必彰者，其此之謂也。』」〇唐歐陽詹暗室箴曰：「又有苻堅，竊爲制度。神敗其類，蒼蠅以呼。」






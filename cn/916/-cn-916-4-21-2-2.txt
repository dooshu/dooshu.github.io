【杜兰香作诗】

〖杜兰香别传曰：杜兰香。自称南阳人。以建兴四年春数诣张傅。傅年十七。望见其车在门外。婢通言。阿母所生。遗授配君。君可不敬从。傅先改名硕。硕呼女前视。可十八九。说事邈然久远。有婢子二人。大者萱枝。小者松枝。钿车青牛。上饮食皆备。作《诗》曰云云。至其年八月旦来。复作《诗》曰云云。出薯豫子三枚。大如鸡子。云食此令君不畏风波。辟寒温。硕食二枚。留一。香令硕尽食。言本为君作妻。情无旷远。以年命未合。有小乖。太岁东方卯。当还求君。〗

阿母处灵岳。时游云霄际。众女侍羽仪。不出墉（《诗纪》误作墉。）宫外。飚（《类聚》作飘。《搜神记》同。）轮送我来。岂复耻尘秽。从我与福俱。嫌我与祸会。（○《类聚》七十九。《搜神记》一。《诗纪外集》四。）


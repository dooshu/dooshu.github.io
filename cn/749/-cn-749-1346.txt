王观


原作“元丰逐客”。直斋书录解题卷二十一谓王观“号王逐客”。宋徐光溥自号录亦云王观自号逐客。观，“全”已见。观被逐编管永州，正为元丰间事。则“元丰逐客”即王观。又，“全”所录王观减字木兰花一首，诗渊亦录，谓“宋元丰逐客”作，亦足以证明“元丰逐客”即王观。

减字木兰花

寿星明久。寿曲高歌沉醉后。

寿烛荣煌。手把金炉蓺寿香。

满斟寿酒。我意殷勤来祝寿。

同寿如何。寿比南山福更多。

又

华筵布巧。绿绕红□花枝闹。

朵朵风流。好向尊前插满头。

此花妖艳。愿得年年长相见。

满劝金钟。祝寿如花岁岁红。

又

天之美禄。会饮思量平生福。

一硕刘伶。五斗将来且解酲。

百年长醉。三万六千能几日。

劝饮瑶觞。祝寿不如岁月长。

又

红牙初展。象板如云遮娇面。

曲按宫商。声遏行云绕画梁。

正当衮遍。休唱阳关人肠断。

劝饮流霞。祝寿千年转更加。

又

多愁早老。着甚由来闲烦恼。

休管浮名。安乐身康似宝珍。

酒逢知已。好向尊前朝日醉。

满劝瑶觥。祝寿如山岁岁青。

又

今晨佳宴。昨夜南极星光现。

鹤舞青霁，丹凤呈祥瑞气飘。

仙书来诏。绿鬓朱颜长不老。

满细香醪。祝寿如云转转高。

又

角声三品。银漏更残将欲尽。

盏遍华筵。玉粒琼瓯散又圆。

知君洪量。不用推辞须一上。

满劝殷勤。祝寿如同福禄星。

又

新秋气肃。此日仙翁曾诞育。

禀赋应遍。绿□朱颜似少年。

阶庭兰玉。行见儿孙俱曳绿。

更祝遐龄。愿比庄椿过八千。

又

百年能几。似数巡环无了日。

有限时光。玉兔金乌晓夜忙。

幸逢清世。最好排筵斟绿蚁。

满捧金蕉。祝寿如松永不凋。

又

三皇五帝。古代英雄闲争气。

勇猛韩彭。十大功劳空有名。

休谈人我。大限催煎如何亸。

前酌觥舡。祝寿如同海月圆。

又

春光景媚。花褪残红炎天气。

蝉噪高枝。雁叫长空雪乱飞。

四时如箭。八节忙忙频改换。

满捧金彝。祝寿如同海岳齐。

又

才鸣□鼓。曲奏仙音如乐府。

美似梨园。一派箫韶列玳筵。

使人清耳。满尘宾朋皆欢喜。

劝饮金荷。祝寿延长福更多。








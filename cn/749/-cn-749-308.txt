袁绹


绹，政和中为教坊判官。靖康中，籍其家。

撒金钱

频瞻礼。喜升平、又逢元宵佳致。鳌山高耸翠。对端门、珠玑交制。似嫦娥降仙宫，乍临凡世。

恩露匀施，凭御栏、圣颜垂视。撒金钱，乱抛坠。万姓推抢没理会。告官里。这失仪、且与免罪。

传言玉女

眉黛轻分，惯学玉真梳掠。艳容可画，那精神怎貌。鲛绡映玉，钿带双穿缨络。歌音清丽，舞腰柔弱。

宴罢瑶池，御风跨皓鹤。凤凰台上，有萧郎共约。一面笑开，向月斜褰珠箔。东园无限，好花羞落。

清平乐

画堂晨起。来报雪花坠。高卷帘栊看佳瑞。皓色远迷庭砌。

盛气光引炉烟。素草寒生玉佩。应是天上狂醉。乱把白云揉碎。








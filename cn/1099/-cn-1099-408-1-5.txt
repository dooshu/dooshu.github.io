○經理朝鮮疏 【 經理朝鮮】

竊見倭入朝鮮以來、　皇上廓如天之仁、授之一封、以罷戰息民、至恩也、乃倭自絕於天、復渡海來、則廷臣交言朝鮮當救、我師當出矣、顧師當出而用兵方畧、尚宜講究、昔漢臣趙充國有言、帝王之兵、以全取勝、兵法言善戰者、先據不可勝之地、以示敵之可勝、則所謂以全取勝也、否則佳兵不祥、易動難靜、　國家之力專于一隅、脫四夷內外、或有蠢然而起、又何以應之前者屢奉　聖旨、敕朝鮮自行修備、中國决無數千里轉餉為屬國防禦之理、　聖慮至深矣、今朝鮮既不自強、而必恃我以為強、倭去復來、知我虗實、亦必念前計之未工、將後謀之益狡、此非可以虗聲下、偏師克者、當作萬全之計、絕僥倖之意、多官所議、但詳言設官遺將、出兵處餉之事。而於戰守機宜、進止緩急、尚為濶畧、或欲搗釜山。據全愛。守烏嶺。恐有輕進玩敵之虞。或欲扼旅順。守鴨綠。屯寬奠。恐有隔遠遲誤之患。臣等以為兵欲爭利。當為自固之謀。先宜擇要害適中處所。以立根本不拔之基。使進可以戰。退可以守。戰則决能制勝。守則必其無虞。我欲戰則戰。非人可迫之而戰。我欲止則止。非迫於人而止。如此。始為萬全無憂之計。莫若于開城平壤二處。開府立鎮。練兵屯田。西接鴨綠旅順之師。使有所望而歸依。東為王京烏嶺之援。使有所恃而奮躍。勢便則遣輕兵而趨利。與倭决勝。勢不便則虎踞此處。足以壓其邪心。而禁其無橫逸。須得實心練事才力兼全者。為廵撫司道。而專任之。聽其便宜行事余意方今鮮折而属奴非其本心中國雖兵力不足宜募有才失志之人授以朝命使之就用鮮人以拒奴為上策也中國之人欲以功名自見于萬里外者不少不問品流願從者聽就中選其才能者數十輩分署各處為之長師就朝鮮之人雜之以漢人。齊之以漢法。教之以漢戰。變其偷惰之風。作其敵愾之氣。因而務農勸織。通商惠工。廣樹蓄之源。問山澤之利。其地多銅。即山鼓鑄。以資軍興。張公極留意於東事止因薦引失人以致得罪去國然其論東事不可廢也一年之後本地之錢粟可以為餉本地之士民可以為兵中國之轉輸歲減一歲而本地之物力歲饒一歲但資以火藥利器。供其所乏。而不必一一盡仰於　朝廷。直待夷氛悉淨。然後議撤。如此。則賊知我之久屯不去。必且鳥驚魚散。朝鮮知我之久屯。必且景附響從。以朝鮮防朝鮮。不煩中國。而籓籬可厚。倭奴可驅矣。中國之大。無難於一倭。所為難者。道路遠而費用多。往返難而人馬敝。彼為主。我為客故也。今倭屯釜山者數年。且耕且輸。巳握勝筭。吾不能然。第欲以一旦之調發。千里爭鋒。利在速戰。不利持久。勝負之數。恐未有歸儻因粮于朝鮮而不我繼求戰於倭奴而不我應一乘吾敝。禍不可言。即善能相持。而軍無固志士有歸心。勢亦危矣。倭有屯蓄。吾亦有屯蓄。倭有轉輸。吾亦有轉輸。自寧前距開城。一千四百里。巳據朝鮮之半。益以朝鮮諸道之力。乘瑕避堅。可緩可急。休息待時。雖不速進。葢巳不為退計矣。况以吾之步卒。加之以馬騎。而當倭之徒步。以吾之兵矢。益之以火器。而當倭之徒兵。則必勝之術。始制於我。開手既定。得一步。則進一步。次第取慶尚忠清黃海等處屯守又如前法日逼月削而蹙之倭可立盡無疑矣善于筭畫之言凡舉事必先為久計。而偶值其早完則可。苟先為暫計。而若不克如願。豈不終可慮哉。今談者但忿倭之不恭。動以滅此朝食為言。徒求快心。不念危計。不若從長計議。設置廵撫司道。帶領見調人馬。先屯二處。以資接濟。以立根本。仍明示德意。不責捷于旦夕之間。而以經畫長久為計。鳥嶺以南。相機進止。毋得浪戰損威。鳥嶺以比。還定安集。不許尺寸有失。務使事舉而國不告乏。兵出而人不知勞。儻朝鮮人不為吾使。朝鮮財不為吾用。又須更奏別議。勿悞大事。庶幾奏全勝之功也。既定此策。即當通登萊入遼之海路。從此轉餉以資軍興。從此渡軍以講水戰。使往來之人。不疲於陸。且令二鎮聯絡。可以相援。又以通朝鮮之黃城島。涉釜山而歸對馬。此為長策當急行者也。言者欲轉浙直舟師。從海入遼。北海風高少山。無嶼棲泊之所。且船各有宜。宜于南者。不宜于北。以不習之卒。涉波濤之險。又經萬里之遠。大是危事。不若從內地至登萊。駕登萊之舟以入遼。此最便安穩之計登萊舟雖不能猝辦。從今議造。亦未為晚。又今言兵者。動稱南兵。夫南方久不用兵。所稱南兵。非經戰之士。盡市井之少年耳。虗有其名。實須教習。且南人風氣柔弱。不耐寒苦。體力之強。亦不能過北人用南人之長兼北人之力則兵精矣獨其攻殺擊刺之法與器械戈甲之利本為制倭設者不可不循倣而用彼方老將。猶能言之。臣等以為招南兵不如求南將教練甚易。與所募南兵參而用之。此亦長久之計也。昔趙充國欲困先零。則屯金城。諸葛亮再出師伐魏。則屯渭濱。羊祜圖吳。則襄陽墾田八百餘頃。其始至也。軍無百日之粮。及其季年。乃有十年之積。葢以兵非嘗試之物。不得巳而用兵。則當老成持重。長策而行之。今忠猷滿庭、臣等亦試陳其愚、雖機宜未必中、而意則昔人之意不無可采、伏望　皇上敕下兵部、再加酌議施行、臣等不勝幸甚、


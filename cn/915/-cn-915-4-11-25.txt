◇宽罚诏（本初元年正月丙申）

昔尧命四子，以钦天道，《鸿范》九畴休咎有象。夫瑞以和降，异因逆感，禁微应大，前圣所重。顷者州郡轻慢宪防，竞逞残暴，造设科条，陷入无罪。或以喜怒驱逐长吏，恩阿所私，罚枉仇隙，至令守阙诉讼，前后不绝。送故迎新，人离其害，怨气伤和，以致灾眚。《书》云：「明德慎罚。」方春东作，育微敬始。其敕有司，罪非殊死，且勿案验，以崇在宽。（《后汉·质纪》，又略见袁宏《后汉纪》二十）


○答郭子仪等表请宣示俭德诏

俭德之恭，约失者鲜，格言为重，理道在兹。朕志复淳源，用济海内，振其元化，镜以至清。非谓艰难之时，自崇朴素之本。无声之乐，庶闻於四方；曳地之衣，将比於前古。且率人而自我，亦揉木而销金。为君之难，事当乎增惕；股肱之义，务在乎弼违。期於启沃之勤，不在延君之誉。为人上者，此道惟常，岂可付以史官，宣於中外。载循来表，殊匪朕怀。


○开州刺史新宅记

《记》曰：“目巧之室，则有奥阼。”况吏者人之师，宅者章之次，君子之所宁体，诸侯之所赋事，宜以车服视其等威。汉中支郡曰盛山，所理厄狭。乾元上元之间，岁比凶灾，萑蒲相聚，戕害烧夷，州壤萧然。後之长人者，始葺蓬茨，仅蔽风雨而已。贞元八年夏四月，北海唐侯文编承诏为郡。既至，则敷宣化条，简易廉平，居者胥悦，流者自复，期月有成，三年大穰，狱有茂草，野无弃地。既均而安，既阜而蕃，官修其方，物有其容。乃喟然顾其屋曰：“是之不修，政将安寄？”度农功之隙，因悦使之众，合於古常，得其时制。殖殖广庭，渠渠中堂。堂下布武，席闲函丈。工徒不劳，里旅不烦，攸介攸止，为仁为义。君子多之，邦人宜之，其洁而中礼，俭以成德。与夫臧文之山藻，赵武之轮奂异矣。先是地无井泉，人汲江流，挈瓶悬绠，力惫用寡。乃并北山之下，习坎疏蒙，股而引之於之东，顺其性而流不竭，通其变而人不倦。荫以新亭，然而清，州闾幼艾，得以齐饮食而蠲疵疠矣。便安之政，触类而长，始於郡斋，洽於封内。初文编以文行馨香，为左史仪曹郎，记事而为《春秋》，含章而陈奏议。及是则推诚以爱人，条鬯而休嘉，连帅丞相，以为表率裕於才者，其无方乎！盖陟明翰飞，将激而远之於是邦也。古之成室，主人落之，宾亦发焉。德舆与文编游久，聆其功善，寓此直书，用代发礼，且以鬼泉之智，因而广之。时十三年冬十月，文编居部之六岁也。


○祭比干文

道丧时昏，奸邪并用，暴君虐主，正直难居。虽识鉴存亡，讵遣凶残之累；智周万物，不离颠沛之间。然则大厦将崩，非一木之能正；天道去矣，岂一贤之能全。奋不顾身，有死无二，蹈斯节者，罕有其人。所以凄怆风烟，靡寻馀迹，暄凉邱垄，空有其名。虽古今殊涂，年代冥寞，式遵故实，爰赠太师，谥忠烈公。清酌少牢，以陈薄礼，游魂仿佛，昭此嘉诚。


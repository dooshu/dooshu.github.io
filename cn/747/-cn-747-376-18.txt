○重送李审却赴广州序

吁嗟乎！苍梧之片，或随风而东，或随风而西。片既如是，孤客亦如是。昨日李生言归湘东，今日李生将赴南海，昨日今日，岂有二李生乎？亦犹前日苏秦，与今日苏秦不殊耳。所以然者何耶，盖乘流则进，见机而作，明有志於四方，非凝滞於一途。其中或有不得已之事，亦不怪有也。昔孔某尝为东西南北之人，张仪亦为燕赵齐楚之客，其已乎？沧波远天，混和暮色，孤舟一去，曷日而旋归哉？


种树喻

韩非子为政于韩且十年，韩贵人死于法者无完家，于是韩多旷官。王谓公叔曰：“寡人欲用人，而韩之群臣举无足官者，若之何哉？”公叔对曰：“王知夫种树乎？臣家国东郊，世业种树，树之材者，松楠栝柏可以为栋梁，种之必三五十年而后成。其下者为柽柳朴樕，种之则生，不过为薪。故以日计之，则栋梁之利缓而薪之利速；以岁计之，则薪之利一而栋梁之利百。臣俱种之，世享其利，是以富甲于韩国。臣邻之窭叟，急慕而思效之，植松栝不能三年，不待其成而辄伐之，以为常，仅足其朝夕食，无余也。今君之用人也，不待其老成，至于不克负荷而辄以法戕之，栋梁之材竭矣。一朝而屋坏，臣恐束薪不足以支之也。”


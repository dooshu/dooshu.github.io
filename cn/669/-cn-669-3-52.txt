52　予則孥戮汝諸傳解


甘誓「予則孥戮汝」，孔傳謂「辱及汝子」。王莽傳作「奴」，顔師古注謂：「戮之以爲奴也。泰誓曰『囚奴正士』，豈及子之謂乎？」

【元圻案】顔師古匡謬正俗曰：「商書湯誓云：『予則奴戮汝。』孔安國傳云：『古之用刑，父子兄弟，罪不相及。今云奴戮，權以脅之，使勿犯也。』案孥戮者，或以爲奴，或加刑戮，無有所赦者耳。此非孥子之孥，猶周書泰誓稱『囚奴正士』，亦謂或囚或奴也，豈得復言并子俱囚也。又班固漢書季布傳云：『及至困戹奴僇苟活〔一〕。』蓋引商書之言以爲折衷矣。」〇元吴氏澄書纂言二謂：「『予則孥戮汝』，與上文辭意不屬，或有脱簡，或是下篇湯誓之文重出在此。」

〔一〕「戹」，原作「亢」，據中華本漢書卷三七季布傳改。






许棐


棐字忱父，海盐人。自号梅屋。嘉熙中，隐居秦溪。淳祐九年（1249）卒。有献丑集、梅屋诗馀。

三台春曲

昨夜微风细雨，

今朝薄霁轻寒。

檐外一声啼鸟，

报知花柳平安。

又

春是人间过客，

花随春不多时。

人比花尤易老，

那堪终日相思。

谒金门

微雨后。染得杏腮红透。春色好时人却瘦。镜寒妆不就。

柳外一莺啼昼。约略情怀中酒。困起半弯眉印袖。髻松簪玉溜。

鹧鸪天

翠凤金鸾绣欲成。沉香亭下款新晴。绿随杨柳阴边去，红踏桃花片上行。

莺意绪，蝶心情。一时分付小银筝。归来玉醉花柔困，月滤窗纱约半更。

柳枝

冷迫春宵一半床。懒熏香。不如屏里画鸳鸯。永成双。

重叠衾罗犹未暖。红烛短。明朝春雨足池塘。落花忙。

小重山

正是拈芳采艳时。连朝风雨里，掩朱扉。强排春恨剪新词。词未就，莺唱缕金衣。

云薄弄晴晖。试穿花迳去，拣双枝。紫香红腻著罗衣。簪不尽，瓶里顿将归。

满宫春

懒抟香，慵弄粉。犹带浅酲微困。金鞍何处掠新欢，偷倩燕寻莺问。

柳供愁，花献恨。衮絮猎红成阵。碧楼能有几番春，又是一番春尽。

浣溪沙

欲把香缯暖缬裁。玉箱金锁又慵开。一杯茶罢上春台。

方向柳边揉碧缕，又纵花畔并红腮。不知凝待阿谁来。

更漏子

泪淹红，腮褪粉。等得玉销花损。羞阮凤，怯筝鸾。指寒无好弹。

一庭雪。半窗月。又是独眠时节。孤枕怨，小屏愁。天涯梦里游。

荷叶杯

鹊踏画檐双噪。书到。和笑拆封看。归程能隔几重山。远约数宵间。

准备绣轮雕辔。游戏。说与百花知。莫教枝上一红飞。留伴玉东西。

夜行船

一辔东风留不住。离歌断、日斜春暮。多事啼莺，妬情飞燕，一路送人归去。文君自被琴心误。却惆怅、落花飞絮。锦字机寒，玉炉烟冷，门外乱山无数。

应天长

溅紫飘红风又雨。一刻韶芳留不住。燕吞声，莺谇语。待得晴来人已去。

怯新歌，怜旧舞。冷落艳腔芳谱。要识此时情绪。豆梅酸更苦。

喜迁莺

鸠雨细，燕风斜。春悄谢娘家。一重帘外即天涯。何必暮云遮。

钏金寒，钗玉冷。薄醉欲成还醒。一春梳洗不簪花。孤负几韶华。

虞美人

杏花窗底人中酒。花与人相守。帘衣不肯护春寒。一声娇嚏两眉攒。拥衾眠。

明朝又有秋千约。恐未忺梳掠。倩谁传语画楼风。略吹丝雨湿春红。绊游踪。

清平乐

风双鸾偶。天上人间有。檐玉无声花影瘦。夜浅春浓时候。

别来几度寒宵。六桥风月迢迢。灯下有谁相伴，一红湿鲛绡。

山花子

挼柳揉花旋染衣。丝丝红翠扑春辉。罗绮丛中无此艳，小西施。

腰细最便围舞帊，袖寒时复罩香。误点一痕残泪粉，怕人知。

琴调相思引

组绣盈箱锦满机。倩谁缝作护花衣。恐花飞去，无复上芳枝。

已恨远山迷望眼，不须更画远山眉。正无聊赖，雨外一鸠啼。

画堂春

一绡香暖看灯衣。领珠襟翠争辉。金球斜亸雪梅枝。著带都宜。

桃艳妆成醉脸，柳娇移上歌眉。一轮蟾玉堕花西。携手同归。

相见欢

绣围春水锦笼山。冶游天。可惜连朝中酒、怯秋千。

妆楼暖。朱帘卷。燕斜穿。冲落两三花片、镜台边。

后庭花

一春不识西湖面。翠羞红倦。雨窗和泪摇湘管。意长笺短。

知心惟有雕梁燕。自来相伴。东风不管琵琶怨。落花吹遍。








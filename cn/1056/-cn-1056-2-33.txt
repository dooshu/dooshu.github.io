梓潼南江泛舟序


咸亨二年，六月癸巳，梓潼县令韦君，以清湛幽凝，镇流靖俗，境内无事，舣舟于江潭，纵观于邱壑，渺然有山林陂泽之思，遂长怀悠想，周览极睇。思其人，则吕望藉茅于磻溪之阴，屈平制芰于涔阳之浦。觉瀛洲方丈，森然在目。

于是间以投壶，酬以妙论。亦有嘉肴旨酒，鸣弦朗笛，以补寻幽之致焉。预于斯者，若干人尔。











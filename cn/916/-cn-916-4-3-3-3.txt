【游侠篇】

翩翩四公子。浊世称贤名。（《类聚》、乐府作明。）龙虎相（乐府作方。）交争。七国并抗衡。食客三千馀。门下多（《类聚》作称。）豪英。游说朝夕至。辩士自纵横。孟尝东出关。（乐府作出东关。广《文选》同。）济身由鸡鸣。信陵西反魏。

秦人不窥兵。（韵补作疆。《类聚》作开济强。）赵胜南诅（《类聚》作盟。）楚。乃与毛遂行。黄歇北适秦。太子还入荆。美哉游侠士。何以尚四卿。我则异於是。好古师老彭。（○《乐府诗集》六十七。广《文选》十三。《诗纪》二十一。又《类聚》三十三引明、英、横、鸣、强、行、荆七韵。韵补二引鸣疆二韵。）


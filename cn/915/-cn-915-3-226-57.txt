◇上林苑令箴

茫茫大田，（《文选·东京赋》注、《御览》作「天田」）作谷。山有径陆，（《御览》作「陵陆」）野有林麓。夷原污薮，禽兽攸伏。鱼鳖以时，刍荛咸殖。国以殷富，民以家给。昔在帝羿，共田径游。弧矢是尚，而射夫封猪。不顾于愆，卒遇后忧。是以田获三驱，不可过差。鹿攸伏，不如德至。衡臣司虞，敢告执指。（《古文苑》、《御览》二百三十二。）

（谨案：《后汉·胡广传》，初扬雄依《虞箴》作十二州、二十五《官箴》，其《九箴》亡阙，后涿郡崔る及子瑗，又临邑侯刘余增补十六篇，广复继作四篇，乃悉撰次首目，名曰《百官箴》，凡四十八篇。如传此言，则子云仅存《二十八箴》，今遍索群书，除《初学记》之《润州箴》、《御览》之《河南尹箴》显误不录外，得《州箴》十二，《官箴》二十一，凡三十三箴，视东汉时多出五箴，纵使司空尚书太常博士四箴可属崔る、崔瑗，仍多出一箴，与《胡广传》未合，猝求其故而不得。覆审乃明，所谓亡阙者，谓有亡有阙，侍中太史令国三老太乐令太官令五箴多阙文，其四箴亡，故云九箴亡阙也。《百官箴》收整篇不收残篇，故子云仅二十八篇，群书征引据本集，本集整篇残篇兼载，故有三十三篇，其司空尚书太常博士四箴，《艺文类聚》作扬雄，必可据信也。）


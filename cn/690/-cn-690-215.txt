卷二百十五



卷之二百十五

洪武二十五年春正月癸未朔，上御奉天殿受朝贺，大宴群臣。

播州宣慰使司土官罗钦、麓川平缅军民宣慰使司宣慰使思伦发等贡犀、象及马。

丙戌，享太庙。

丁亥，右都御史袁泰奏：“监察御史胡昌龄等四十一人缄口不言时政，王惟名等四人闒茸不称职，当罪之。”上曰：“言之非难言，而当理者为难，昌龄辈安知其终不言乎？若闒葺不称职者罢之。”泰复执奏曰：“昌龄等非不能言，但心怀谲诈不肯言耳。使在位者皆效其不言，於国政何补？”上曰：“人臣进言於君，必有关於国之利病，民之休戚，亦岂得轻易？若遽以心怀谲诈罪之，此何异张汤腹诽之法？”於是泰不敢复言。时泰以严刻驭下，昌龄等不心服，故泰为是言欲中伤之也。

戊子，周王橚来朝。

上谕五军都督府臣曰：“天下衞所分兵屯种者咸获稼穑之利，其令在屯军士人树桑枣百株，柿栗胡桃之类随地所宜植之，亦足以备岁歉之不给，尔五府其徧行程督之。”

庚寅，河决河南开封府之阳武县，浸滛及於陈州、中牟、原武、封丘、祥符、兰阳、陈留、通许、太康、扶沟、杞十一州县，有司具图以闻，乞发军民修筑堤岸，以防水患。从之。

府军右衞指挥佥事蓝荣告老，命致仕，以其子田袭职。

辛卯，赐新除府州县官粘大本等七十二人冠带、袭衣。

夜，大星有尾，光烛地，起自太微西垣内，东行至翼宿没。

癸巳，命天下学校自今府学每岁贡二人，州学二岁贡三人，县学每岁贡一人。

乙未，大祀天地于南郊。

前军都督佥事何福讨云南都匀所部九名九姓等处及毕节罗罗诸蛮，克之，诛其叛酋，安辑其民，遂与都督茅鼎等谋还兵讨五开、洪泊诸洞。兵未及行而毕节罗罗诸蛮後叛，攻掠屯堡，杀伤屯田军士五百余人，百户宋礼御之，亦为所杀，群蛮遂并力攻堡，复杀阁雅驿丞，刼掠粮马，焚六广河廵检司。於是威清衞青山、龙井堡罗罗相煽而起，掩袭守堡官军，百户曲通与战，又死之，邻堡百户李真率兵奋击，贼乃败走。未几，复率众渡六广河为寇，南侵贵州，北蹂毕节，东接沙溪，西逼威清之境，往来杀掠。福乃命毕节诸衞严兵备御，调都督陶文、俞渊、都指挥贾琮等率兵从都督茅鼎直捣其巢穴，遂禽蛮酋戮之，又分兵捕诸蛮，皆遁散，因筑堡其地屯兵镇守，乃进兵征五开等处蛮洞。时福又遣人奏故宣慰使霭翠妻奢香亦桀骜不服，请并讨之。上以其非稔恶，不许。

丙申，命送故元梁王孙爱颜帖木儿於高丽，赐钞五十锭为道里费，旦命高丽送至耽罗国，依其亲族。

右军都督佥事欧阳琳奏：“建昌衞故城周回仅七里，戍兵不过二千，近年开拓至十六里，已甓其西北，其东南濒溪未甓，为水冲激，用工甚艰，又所拓地多侵民田，若复兴工，恐军士不堪其劳而民有失利之叹，乞罢之便。”上曰：“开拓城池所以设险守固，以安边民也。若地势不利，损伤军民，是以所利人者害人也，其可乎？琳所奏甚善，亟罢之。”又命工部即移文内外诸司：“农作方兴，凡有兴作，皆停罢。”

戊戌夜，太阴犯灵台。

庚子，刑部奏：“近因户部案牍不清，令本部理之，其属官吏当逮问。”上命稽错者令其厘正，钱谷非隐匿者勿问。

辛丑，宥死囚输粟于边。上谓刑官曰：“先王法天道以修政令，方今春阳发生，万物咸遂其性，而民乃有冐法禁至死者，朕为恻然。若候时处决，则系缧之久，死者必多。其见系死囚悉贷其死，令还乡里备赀，输粟北边赎罪。”於是重囚得宥死者，凡四百四十八人。

夜，荧惑与岁星同度，在牛宿。

壬寅，晋王棡、今上、楚王桢、湘王栢来朝。

甲辰，天策衞卒吴英父得罪系狱，英诣阙陈情，愿没入为官奴，以赎父罪。上谕英曰：“汝之情固有可矜，但汝平时何不劝谏汝父，使不犯法？今罪不可贷，然念汝爱父之至，特屈法宥之。汝自今凡遇父有不善，当即谏止，若不听，必再三言之，使不陷於非义，斯为孝也。”又顾谓侍臣曰：“此卒非知书者，能如此，亦可谓难矣，故特屈法以宥其父，将以励天下之为人子者。”

丙午，以开封府祥符等县河决，诏免今年田租。

置山西解州运塩站。命户部遣官相治道路，设法转运，以便商贾，乃遣主事蔚绶、刘匀诣塩池量度水陆之程。绶等言：“河路必经三门碛津，水势险恶，舟楫难通，若渡河以就驿路，挽运尤难。今河北原有输运故道，自塩池至白浪渡登舟，约二百四十里，但历年既久，草木丛塞。若开此路，每三十里置用车辆，趱运甚便。”诏从之，乃自塩池抵怀安每百里置站，站设役夫七十人。

丁未，命自今武臣既没有子未承袭者，仍给其禄。

庚戌，河南按察司言：“王府长史与按察司佥事俱五品，然佥事乃风纪之职，今王府筵宴长史上殿，佥事乃坐於殿外庑下，公聚序坐，长史复居佥事之上，礼有未当。”诏下廷臣议，以为“公宴序坐，长史宜在佥事下，若王命长史上殿，则不拘此例”。上曰：“按察司佥事方面官也，王府筵宴亦宜入殿，坐於长史之上。”

辛亥，给事中陈泰劾奏左佥都御史桂满欺罔，请寘于法。时江宁县役夫自刎死，满奏为人所杀，上诘之再三，固执其辞，故泰劾满有诬罔之罪，无人臣礼。上曰：“恐满实不知，姑宥之。”

靖江王守谦薨。守谦，皇兄南昌王之孙，皇侄文正之子也。初，文正有罪，谪死桐城。上育守谦於宫中，所以教训之甚笃。既长，俾王靖江，而阴贼阴狠，不谨宪度，狎比小人，肆为滛虐，国人苦之。上未忍寘于法，召还京师，戒谕之。守谦不知悔，复肆怨望，作诗讥剌。上复容贷，使居凤阳力田，冀其知稼穑艰难，而思所以保富贵也。既七年，上以其久历艰苦，必克自新，复其爵，使镇云南。又推本亲爱之意，援引古道，谆谆训戒。既行，又遣其妃之弟徐溥赐以玺书曰：“云南诸夷杂处，地险人顽，守者非恩威并行，不可得而长久，故能者必恩威兼着，赏罚严明，笃在防奸御侮，不作无益之工，以疲士卒。域内无警，使乐有余，士卒既安，土人畏威怀德，则久长必矣。云南冬无酷寒，夏无炎暑，气候和平，可谓乐地。然尔戴罪而往，所居之室且可取容而已，所领军士止存百人自随，其余悉与縂兵官备御，因粮于外，旦积余粮，以备明年屯种。旧守军士皆是力农，仅能自给，若不度在下之情，必使坐食，待尽一有窘乏，大非便也。尔所居非奉朕命，必欲称及尔心，则人劳灾兴，有不可逃。尔其钦哉！”守谦既至云南，复奢纵滛佚，掠杀不辜，黩于货财，豪夺暴歛，号令苛急，军民怨咨。上犹不忍致罪，仍召还安置凤阳，虽在贬斥，横恣自如，强取牧马，暴扰一乡，乃召至京笞而禁锢之。至是卒，以其嫡长子赞仪为世子。

是月，永宁宣抚司土官奢尾来朝，贡马，诏赐文绮、钞锭。








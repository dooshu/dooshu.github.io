十


○序（六）

【古文汇钞序】

古文之名何昉乎？盖后之君子论其世，思以起其衰，不得已而强名之者也。先儒谓三代无文人，春秋以降，始有子产、叔向用文词为功，而庄周、列御寇遂以名其家。西京以下班班矣，其时有《古文尚书》《古文孝经》者，以六书难字为考正而已，初非以其文名之也。自魏、晋、六朝工于四六骈偶，唐、宋巨儒始为黜浮崇雅之学，将力挽斯世之颓靡而轨之于正，古文之名乃大行，盖以自名其文之学于古耳，其于古人之曰经曰史者，未敢遽以文名之。南宋后，经生习科举之业，三百年来以帖括为时文，人皆趋今而去古，间有援古以入今，古文时文或离或合，离者病于空疏，合者病于剽窃，彼其所谓古文，与时文对待而言者也。盖古学之亡久矣！

吴郡蒋新又，吾友韬仲佥宪公之孙也，刻其《古文汇钞》成，问序于余曰：此吾祖所以教于家者也，愿得一言以识勿忘。余取其目观之，则自《周礼》《檀弓》《家语》以下，《左》《国》《公》《谷》《国策》、三史、八家之言皆在，而其书不过数帙。噫嘻，是何其取之之博而用之之约乎！夫《周礼》河间献王所得，与《仪礼》同上之秘府。然《仪礼》有逸经三十九篇已亡，而《周礼·冬官》一篇亦阙，小戴氏增损《礼书》《曲礼》《檀弓》以下共四十三篇，马氏又益以《月令明堂位乐记》篇，第苦其错杂，故论《礼》者以为不如《春秋》三传之为全书。然汉儒多尊《公》《谷》抑《左氏》，至东京以后始显，而《国语》亦辅之以行，名曰《春秋外传》。《战国策》刘向所定三十三篇，《崇文总目》称十一篇，宋时再命儒臣订定乃完。夫士生于古学废绝之后，区区掇拾整齐于煨烬屋壁之馀，亡者澌灭而不传，存者混淆而无次，有识者咨嗟太息，恨后生不见古人之大全，良以此也，讵肯厌遗经为难竟，又从而摘裂破碎之哉！三史唯孟坚为兰台定本，《史记》已有阙文，蔚宗所删取者谢承、袁山松诸家，今已莫可参订。若夫韩、欧大家之文，后人尊而奉之，业已家昌黎而户庐陵，然君子以为元末诸儒所为婺学者，其于八家讲求，各有本原，所当博稽以要其归，未可于尺幅之内规规而趋之也，盖读书之难如此。蒋氏自清流公以《春秋》起家，余交于佥宪最深，知能世其家学。今新又年甚少，才甚高，将以其学游京师，而刻所钞以无忘先志。《传》曰：“学犹殖也，不殖将落。”新又之所殖不既多乎！夫韩宣子适鲁，见《易》象与《春秋》；司马迁涉江淮，探禹穴，而《世本》《楚汉春秋》参之以访求，而后大备。京师者，文人学士之所集，羽翼经传之书在焉，然则新又其绎于所已闻以进乎所未闻可也。彼夫采摭荟蕞之书，岂足为新又重哉！余既慨世人之不悦学，而新又好古，又表扬其祖父之教，有合于昔人读书之大指，乃因其请而叙以归之云。

【梁水部玉剑尊闻序】

往余客京师，好捃拾古人嘉言轶行散见于他籍、流传于故老者，以增益其所未闻。乃有笑余者曰：甚矣子之劳也！今以子一日之内，出入禁闼，公庭之论列，私家之晤语，诚笔而存之，皆足以为书，乃必举数世或数十世阔远而荒忽者整齐而补辑焉；虽用意之勤，其人与其事则固已往而不可追矣，不亦难乎！余心韪其语，退而为岁抄日记，有成帙矣。久之朋党之论作，士大夫所聚讼而争持者，黑白同异，纠纷𫏋杂，既不足取信，而飞言微辞，咸目之以怨谤。余之书虽藏在箧衍，不以示人，恐招忌而速祸，则尽取而焚之。未几，天下大乱，公卿故人死亡破灭，其幸而存如余者，流离疾苦，精神昏塞，或于畴人广坐间征一二旧事，都不复记忆，于是始悔其书之亡而不可复及也已。

水部真定梁公慎可，别十八年矣，今年春，再相见于京师，出所著《玉剑尊闻集》以示余曰：子为我序之。夫古之立言者，取其讲道论德，用口语相传授，自典谟以降，至于孔、孟、左丘明、穀梁、公羊诸书皆是也。圣人不作，诸子迭兴，乃务为文章，竞著作，假借缘饰，不必其中之所欲言，即得失无考正。家乘野史，则又属之稗官，史家之所不取，遭兵火，易世代，散亡放佚，百不一存。《兔园》之小儒，据事直书，罔识顾避，病在僻陋而寡闻；其稍有闻者，忌讳疑畏，辄逡巡勿敢出：无怪乎书之不就，可胜叹耶！

梁公之祖贞敏公为名太宰、大司马，致政里居者二十年。自公为儿童时习闻先朝掌故，长而与赵梦白先生游，先生一代伟人，其绪言遗论，可指数而述也。既而子弟位卿贰，备法从，出入两朝，百馀年来，中外之轶事皆耳闻目击，若坐其人而与之言，无不可以取信。而公为人又慷爽轩豁，少年好畋猎声酒，驰逐燕、赵之郊；折节读书，官禁林，被党锢，志气不少挫，归所居雕桥庄，杜门著述且十年。家世贵盛，修饬醇谨逾于素门寒士，而听其论辨，则恢奇历落，滚滚不休。噫！公之书其本于为人者如是，是足以传矣。余既论次是编，而因以告后之人，使知一书之成，于斯世不为无助，各宜爱惜其所闻，遵公之所以得，而毋蹈余之所以失也。

【宛平王氏家谱序】

吾观《周礼》大宗伯之职，以嘉礼亲万民，以饮食之礼亲宗族兄弟，以脤膰之礼亲兄弟之国；而其属小宗伯则掌三族之别以辨亲疏，小史则奠系世、辨昭穆。盖古者天子赐姓命氏，诸侯命族，而所以训之敦睦，使之亲亲尊祖，敬宗收族，无侵凌悖乱之患者，则皆大宗伯之事也。自宗伯之职不修，而天下之人始有疏弃本支而视其至亲无异秦、越者，于是乎《常棣》之风微，而《角弓》之刺作，宗法之不讲，其害可胜道哉！

惟敬哉王公以硕德巨望为时名卿，且父子相继为大宗伯，当世尤艳称之。推其孝友施于有政，既以佐天子敦叙五典，𫍯和万民，其于古宗伯之职已无不举矣。又念始祖来自任丘，以羁旅至京师，再世滋大，及公父子益贵盛，不出长安国门，而跻崇班，登副相。此固兴朝知遇之恩，而非祖宗以来累世种德无以致此。使谱牒不修，世系失序，数典而忘其祖，非所以阐扬先德、昭示子孙者也。是故作为家谱，有名纪焉：所谓别子为祖，继别为宗，继祢为小宗者，可考而知也。有内传焉：自祖德以及壸仪，凡嘉言懿行在人耳目者，可述而志也。有外传焉：盖仿古内宗外宗之制，以广亲亲之谊，《诗》所谓“问我诸姑，遂及伯姊”者也。吾闻王氏有姬姓，有妫姓，有子姓。姬姓曰太原、琅琊、京兆、河间，妫姓曰北海、陈留，子姓曰天水、东平、新蔡、山阳、中山、章武、河东、汲郡，其他共有四十馀望，而唐室《宰相表》王氏十三人，定着为琅邪、太原、京兆三族。繇宋迄明，公孤宰执不可胜数。今宛平王氏，方伯公由进士起家，扬历中外，著有政绩，垂条布叶，施及后人。先生之为斯谱，自曾祖以前，世远无征者，宁阙而不书，盖昔人所谓膏粢盛门，爵位蝉联，文才相继者，吾自有之，《春秋》之义，在乎传信，此其作书大指也。夫京师者，先王所以优礼元臣，锡之汤沐，而世家巨室聚族而居焉者也。成周之甘、原、巩、汜，分卿士之采邑，而长安鄠、杜、栎阳，公侯列邸相望，其食有堂，其荐飨有庙，其教子孙有家塾。然则王氏之遭风云，处辇毂，子子孙孙弗替，引之者岂独为其一家已乎？观于其谱，而孝悌慈爱之心油然以生。推之天下，使人皆知爱亲敬长，彝伦攸叙，而万物靡不得其所，虽古大宗伯之职所以佐王和邦国者，尽在此矣。公之为意岂不深且远欤！

先生辱与余游四十年，当其早岁擅名，为海内人士所推服，乃蕴隆之久而后遇，天之所以佑王氏而光大其堂构，诚有非偶然者。余晚与司空公同事禁苑，先生尝过邸中相劳苦，其交在纪、群之间。王氏孝友敦睦之教，余深知之，故先生家谱成，不远三千里属序于余，而先生之婿陈君来贰吾州，与余故有世谊，其门第在王氏外传中。礼有之：大臣三命以孝行着于州里乡党者，兄弟亲戚僚友执友以及交游备称其慈弟仁信。余虽不敏，窃自附于交游之末，而先生之孝弟在乎此书，不可以莫之征也，爰其意以为之序。

【杨氏遗宗录序】

自后世宗法之不修，而谱系不可复考。其幸而生太平之世，知所讲求者，盖已鲜矣；不幸而遭遇乱离，越在草莽，旷宗阙祀，能复痛其既衰而拯其将坠乎？

余年家阆州杨君尔绪，讳继生，以乡贡士司教吾州，集州之子弟于明伦堂而告之曰：尔亦知徼福于天者之厚乎？而不思爱敬礼让以报之也！生长江南，不见兵革，于于而居，衎衎而食，乃犹箕帚谇语，耰锄德色，竞其刀锥而弃其姻戚，是因生蕃齿殖，狃安蹈习，以为固然，而不知其德也。余蜀人也，家门崩析，絓祸于贼，盖颠白刃、罹矢镝，无可纪极，而破骸折骨，何所求索，惟有西望长号，顿首于邑而已。求如诸生恩相援而爱相恤，以恬嬉乎故国，又胡可得耶？于是闻者色动，或为之泣下，皆知有杨先生之教云。逾五年，杨君迁去为连江令，出其《乱后遗宗录》授余曰：其为我序之。阆州为蜀之西门，踔远险固，其民得以保涪江，走栈道，在今日犹为完郡，其中贼祸也，以视全川不及十五六，而杨氏之宗所及已如此。呜呼，何其酷也！

先王之世，里有塾，党有庠，日教民以父兄宗族孝友姻睦之道，有不率教者，以法制训齐之，虽有强犷暴鸷之人，犹可不至于禽兽，以故盗贼之源息。后世礼让衰，攘窃起，即其肺腑支属，数传之后，且不知谁何之人，而相争相夺之风日甚；其究也嗜杀而好斗，屠肝碎脑，斫人手足，流血盈前而谈笑自若，以是为乐而已矣。而非先王之仁义礼乐澌灭殆尽，而洪水蛇龙之毒中于人心不如是其烈也。杨君流离奔窜之中，能追溯本支以教吾州之子弟；其为令也，又将推而及之于民，欲以救厄运而化末俗，可谓知所本矣。若云杨氏之宗不至于陨越，此犹其小者。余故推其意为之序焉。

【李贞女传序】

事有不见于《礼经》，先王不以训世，而君子称之，以其过于制而合于道也。《礼》于人子之养亲也，鸡鸣而起，日入而息，请席衽，奉敦匜，治𫗴饣，洁滫氵随，其事至烦且勤矣，而独于女子之孝不甚著。《内则》曰：“妇事舅姑，如事父母。”盖惟恐其不如父母也。妇人内夫家，外父母家，先王垂家法于天下，故于其事父母则略言之，而特举妇德以为训。女子之嫁也，父母祝而送之。其得于舅姑，贻父母令名；不得于舅姑，贻父母羞辱。女子之事舅姑，凡以孝父母也。舍事舅姑无以孝父母乎？女子二十而嫁，出于襁褓之中，离于保傅之手，其去施衿结帨也近矣；事舅姑之日长，事父母之日浅矣。然则有终身不嫁以事父母者乎？曰：有之。子之娶妇，事宗庙，继后世也，古之孝子有不娶以养其亲者矣。不孝有三，无后为大，以孝子之心，蹈不孝之罪，犹且为之，而女子无是也。威后之对齐使曰：“北宫之女婴儿子无恙乎？撤其环瑱，至老不嫁，以养父母。”古固有不嫁之女矣。而《列女》不书，内仪不载，异常之事，不可以教世而训俗，是以著其实于记，而没其文于经，固未尝不深与之也。

今嘉禾女子李凤，以事父不嫁。父病吁天，感召灵药，有鸟衔果投厥鼎中，饮之乃瘳。年四十七以没，犹以不终养其父为恨。里人惧其后之轶传也，谥之曰李贞女，属余文序其事。《易》曰：“女子贞不字。”不字其果为贞欤？有聘而不字者矣，既纳采问名，以身许人矣，而夫亡，断发剺耳，誓志不行，此其为贞，从其夫言之也。今李氏之志，知有吾父焉尔，斯可谓之孝，不可谓之贞。夫女子之事夫，犹人臣之事君也。得吾君而事之，有死而无贰；不得吾君而事之，洁身守志，其道亦有死而无贰也。君臣之义，无所逃于天地之间，而男女有别。自其为女子，而居室之伦已备，斯可为孝也，而独非贞欤？

【编年考序】

编年者何？以事系日，以日系月，以月系岁，此所谓编年也。编年考之为书者何？以岁系人，以人系事，而日月不必考，则不可谓之编年；然以人之盛衰、始卒、贵贱、贤不肖皆分系之乎年，虽谓之编年亦可也。云间沈坤仙氏实成此书，其子麟，字友圣，以诗名，则余友也。友圣之言曰：吾父名不出里巷，躬耕十年而成此书，顾请先生一言序其简端。且吾父尝以谓麟曰：“吾之为此书，盖以自警，且教尔也。吾见古人之生而神灵，少而颖异，则未尝不早望尔之成也；其或年未强仕，位至三公，揭节垂组，立功立事，则未尝不望尔之显且有所建树也。若夫鹿裘带索之叟，或荷锄终身，或钞书千卷，吾盖以此自勖，而默数其齿，则吾固已衰矣。”麟也再拜受教。今以遭时不偶，父子负耒长隐于田间，而吾之壮盛日已过，吾父之笃癃日已及，将其平生著述无以传示乎来世，愿以是属之先生。

余应之曰：子知古人编年之道乎？夫纪载之存疑，传闻之失实，未有不始于年者也。三皇之前，皆万有馀岁，其言荒远不经。即其后言之，外丙二年，仲壬四年，一以为改元，一以为纪岁，则失之讹；文王百岁，武王九十五岁，而谓文以五岁予武，则失之诬。且以孔子之生年卒月，而三传《史记》所载己酉、庚戌、己卯之异其年，十月、十一月、四月、五月之异其月，己丑、乙丑之异其日，其不可考者一也。老聃莫知其所终，或言百有六十岁，或言二百馀岁，其不可考者二也。长狄桀如死于鲁桓十六年，而其兄焚如以宣公十五年见获于宋，相去百有三岁，其不可考者三也。以《家语》按之，伯鱼之卒宜在颜渊后，而《论语》说谓在其前，其不可考者四也。夫《春秋》者，编年之书也；《史记》者，继编年而作者也。今以二书参互征考，而其讹舛乃至于此，安知后之史家继千百年而作者，其纪元年表无传闻异辞者乎？又安知名人巨儒私门纪载，弟子传述，所谓年谱者，其说果可尽信乎？而沈氏独能佃渔百氏，错综万家，以成此书，其道固非以为编年也。诚以书简脱误，传写乖错，有见乎编年之难，而特借一端，搜罗考索，以辅其所不及；且又父子二人带经而锄，穷居著书，乐道不倦。后之人考其年月，孰谓是书之无所裨益乎？余所以谓之编年者，盖以此欤！其可传也已。

【秣陵春序】

客有问于余曰：《秣陵春》何为而作也？自《华山畿》纪于乐府，而幽婚冥媾，历见稗官，后世犹疑其事。今子之说，非形非影，为有为无，此恢谐滑稽所不谈，而《虞初》《诺皋》所不载者也。得毋乃诞之乎？

余笑曰：是所谓夏虫不可语冰，知宋人之刻楮叶，而不识木鸢能飞者也。今夫阿房阁道，巨丽之极观也，咸阳三月，劫灰具烬；而海中有三神山，以金银为宫阙：二者吾不能定天下之居处。郑女曼姬，娴都冶，章华宫中十年不能望幸；而巫山之神女，高唐入梦，得荐寝于君王：二者吾不能定天下之美丽。鱼龙曼衍之戏，西域幻人吞刀吐火；而月中天乐《紫云》一曲，唐玄宗以玉笛吹之，名曰《霓裳羽衣》：二者吾又安能定天下之声音哉？彼夫文人才士，放诞穷愁，怨女贞姬，忧思郁结，惝兮若有所亡，恍兮若有所见，杳矣冥矣，缥缈无所不之矣。况乎侯王则陵庙丘墟，妃主既容华消歇，萧条乎原野，漻栗乎悲风，<鬼吾>拏魈之与邻，狐兔之与居，其平生图书玩好、歌舞战斗之娱，虽化为飘尘灌莽，不能有以磨灭也。于是神僧异人从而取之以出其变化，李少君之帐中，佛图澄之掌上，皆是物也，而又何疑于余之说乎？余端居无憀，中心烦懑，有所彷徨感慕，仿佛庶几而将遇之，而足将从之，若真有其事者，一唱三叹，于是乎作焉。是编也，果有托而然耶？果无托而然耶？即余亦不得而知也。

客乃听然而笑曰：善。








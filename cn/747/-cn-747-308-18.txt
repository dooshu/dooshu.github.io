○授李林甫左仆射兼右相制

门下：端揆之职，官之师长；宰辅之位，朕之股肱。有能兼领，必在时杰。光禄大夫吏部尚书兼集贤殿学士上柱国李林甫，国之懿属，有济时之明略。自委三事，於兹九年，大猷是经，庶绩惟叙。使夫人登福寿，俗致和平，垂拱而化，以臻，於道。盖天之赞我，亦时乃之休。况矜慎有恒，终始如一，外无满盈之色，内秉谦卑之诚。岁寒弥坚，夕惕弥厉，[B14A]德之义，又何与之。宜兼三绶之荣，俾在百僚之首。可尚书左仆射兼右相，馀如故。


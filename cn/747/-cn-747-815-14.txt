○上池州庾员外启

某闻陈太守之奖善，先自郡人。郑司农之受知，始从乡佐。欲使恩隆薄俗，化起儒门。年代虽迁，风流常在。某者樵苏贱品，桑梓遗民。识昧机先，智惟人下。陈於器用，则魏瓠兴讥。列在宫商，则齐竿致诮。徒以幼知经训，长辨义方。偶近缣缃，遂捐耕钓。披经阅史，无怠於光阴。雪牖萤窗，每加於悬刺。至於论都叙别，叹逝悲秋，假乌有以交谈，拟子虚而发论，偶以书筠得句，聊因起草成篇。木海郭江，亦常关虑。宋风谢月，素所萦心。纵不及於前修，时见推於同辈。爰自束书辞楚，怀刺游秦。求试春官，名贡士。投暗而终多龃龉，秉机而本乏梯媒。才犯龙津，旋悲退。且桃花浪峻，难前短鬣纤鳞。叶风高，预返疏翎弱羽。虽匡衡游宦，未及十年。而卞氏伤嗟，俄经再刖。回翔辇下，求索关中。横戈而未忍先降，掉鞅而犹思更战。窃念秦舟已，敌在不还。蜀柱曾题，途穷未返。而又恋深陟岵，悲重倚门。父子栖迟，乡闾共笑。苏秦羁旅，骨肉相疑。傥蒙特降文符，稍存麻庇。才闻顾盼，便是恩荣。使鲁邻知敬孔某，楚市不陵韩信。谢郎中端楚公皆曾投谒，遂忝眷知。近闻有使还家，便令附状。诉言名姓，实辱奖怜。非敢趑趄，妄邀声援。


卷十八

钦定四库全书

续後汉书卷十八　　　　　元　郝经　撰

列传第十五

汉臣

许靖　麋竺【弟芳】　孙乾　简雍　伊籍

秦宓　费诗　杜微【五梁】

谨案此卷止存孙乾传一篇余传全阙其议亦止费诗杜微二人

孙乾字公佑北海人昭烈领徐州郑玄荐乾辟为从事後随从周旋昭烈为曹操所败遣乾自结袁绍将适荆州乾又与麋竺俱使刘表皆如意指後表与袁尚书说其兄弟分争之变曰每与刘左将军孙公佑共论此事未尝不痛心入骨相为悲伤也见重如此昭烈定益州乾自从事中郎为秉忠将军雍容风议见礼次麋竺与简雍同列顷之卒

议曰诗守经事而不知权左迁宜矣晋习凿齿谓创始之君须大定而後践天位纂统之主必速建以系衆心惠公朝虏而子圉夕立【原注左氏传秦获晋侯以归晋隂饴甥会秦伯盟于王城秦伯曰晋国和乎对曰不和小人耻失其君而悼丧其亲不惮征缮以立圉也曰必报雠宁事戎狄君子爱其君而知其罪不惮征缮以待秦命曰必报德有死无二以此不和】更始犹存而光武举号【原注後汉书更始遣使立光武为萧王令罢兵诣行在所光武辞以河北未平不就徵诸将奏请正号位命有司设坛场於鄗南即皇帝位】昭烈合义讨贼是宜速尊以奉大统民欣反正出覩旧物见几之论也杜微以公孙述视昭烈自同于谯玄李业介然以为高【原注後汉书谯玄字君黄巴郡阆中人平帝时拜议郎迁中散大夫为绣衣使者王莽居摄纵使者车变姓名窜归家因以隐遁公孙述僭号于蜀连聘不诣述谓使者曰若玄不起便赐毒药玄子瑛泣血叩头奉家钱千万以赎父死述许之玄终于家　李业字巨游广汉梓潼人元始中举明经除为郎王莽居摄去官杜门不应州郡命公孙述僭号徵之业固疾不起述遣使持毒酒奉诏命以刼业业遂饮毒而死】亮开诚心辩正伪喻以讨贼次第求贤自辅反复以书而微终不悟呜呼不知统纪而病昭烈尊曹丕者岂惟微哉千载之下犹谓昭烈之於汉虽云中山靖王之後族属疏远不能纪其世数名位【原注通监昭烈即位後论】犹宋高祖之称楚元王後【原注南史宋高祖武皇帝讳裕字德舆彭城县绥舆里人也姓刘氏楚汉元王交二十一世孙也】南唐烈祖称吴王恪後【原注五代史南唐李昇字正伦为徐温养子冒姓徐氏名知诰及受吴禅复姓李氏自言唐宪宗子吴王恪之後也】是非难辩非光武之比故不令绍汉氏之统夺而与魏甚矣偏私之惑也夫高祖沛丰邑亭长尔史臣犹推而上之以为帝尧之裔而得天统自刘累士会至于丰公历数千载系而不絶【原注汉书高帝赞陶唐氏既衰其後有刘累范氏其後也晋文公世奔秦後归于晋其处者为刘氏刘向云战国时刘氏自秦获於魏秦灭魏迁大梁都于丰故周市说雍齿曰丰故梁徙也是以颂高祖云汉帝本系出自唐帝降及于周在秦作刘徙魏而东遂为丰公丰公盖太上皇父其迁日浅坟墓在丰鲜焉由是推之汉承尧运德祚已盛断蛇着符旗帜上赤协於火德自然之应淂天统矣】光武之出自长沙定王及南顿令才六七世谱牒具在有徵可案【原注後汉书世祖光武皇帝高祖九世孙也出自景帝子长沙定王发发生舂陵节侯买买生欝林太守外外生钜鹿都尉回回生南顿令钦钦生光武】至昭烈之出于中山靖王又二百余年孤寄为庶而系不可考尔其为汉室之胄虽里巷细民皆能道之故关张以死臣事献帝委之诛操且後世之臆说岂若孔明之亲见孔明方高卧不起抱膝长吟观时择主以奔败流离异姓之人亟往而遽从之哉其闻昭烈高谊之日久矣一旦见之故慨然与论天下事而不少靳谓将军既帝室之胄信义首着於天下如族属疏远而莫能辩果非刘氏之裔孔明其妄与乎又谓霸业可成汉室可兴不当绍汉室之统孔明其如是而言乎於是幡然而改委质臣事非汉室之胄帝王之真孔明其从之乎卒使昭烈继汉称帝纂承大统昭烈既终以讨贼自效谓当奨率三军北定中原攘除奸凶兴复汉室还于旧都又谓先帝以汉贼不两立王业不偏安故托臣以讨贼即出关辅继之以死世历不明统体不正孔明其若是哉昭烈之同符光武不复疑矣非宋高祖南唐烈祖之比也近岁余屡入幽都过涿郡郡南十里而近曰楼桑庙昭烈故居也庙後大冢十余郡人以为昭烈之先中山靖王之後诸王孙之茔故庙昭烈于前以祀之儿童故老婆娑其下指是葆桑竹马之处称其义槩至於流涕英灵郁然揺动草木昭烈族属仍为数十家莫不以帝胄皇孙自处岂东汉之季犹夫天王敢妄自以为帝室之人乎涿之北三十里而远唐卢龙节度使刘济之坟林曰梨园头丘垤聨亘十余里其碑各皆大书深刻以为汉中山靖王之後其子孙为辽金大姓曰韩刘马赵车骑将军飞有裔孙为僧住幽都圣安寺岁时相与上冢落落焉道刑牲?血之义亲同骨肉自唐迄今去汉殆千六七百年矣而犹不忘其系岂当汉之世遂忘之乎且昭烈以义操以奸权以猾道之所在命之所归也昭烈固自为正矣又不在於世历之明否也识真者鲜丑正寔繁於微乎何诛赞曰文休伟器孔明致敬子仲之兴昭烈是奉乾雍籍宓材咸适用丹楹刻桷缔扶皇栋命乃在天统不以地於赫昭烈帝室之系有仁有信有礼有义祀汉配天丕乃僭伪诗微弗与乌足语智








○專信任以戒不虞疏 【 免勘李隆之獄】

切照前歲甘州兵變、都御史許銘死之銘之死、總兵官李隆為之也李隆志殺許銘、造謀倡亂虐害忠良實天下之大惡、千古之奸雄、王法不宥之賊、巳該都給事中許復禮劉濟等、給事中魯綸御史喻茂堅田麟等、先後交章為　陛下言之、此皆言官、尊　朝廷惜紀綱、忘顧忌、攄憤懣、以曉　左右也、繼而廵撫甘肅都御史陳九疇、領部咨密切訪察廵按陜西監察御史劉翀奉　綸音蒞治具獄、二臣祗承　聖意、訊諸奸黨質諸輿人、不縱不刻　惟公平。於是許銘忠國之心、受禍之慘、李隆起釁之由、鼓亂之實、委曲本未、靡、不悉得、獄具上諸朝、　陛下下之法司詳勘依律以奏請、奉　聖旨、這事情重大、還於午門前會同多官、從公再問明白來說、欽此、於是府部科道等衙門、文武之臣、集於午門前稠人廣眾之地、秉公覆審咸曰李隆法雖罹於謀殺、情又涉於謀叛、罪浮於罰法司所據、惟當、奉　聖旨、這事情重大、還差三法司錦衣衛堂上官各一員、前去彼處從公勘問明白來說、各寫敕與他、欽此、臣愚雖無知、亦竊致疑、此不必差而復差者也、　命下、未幾都給事中劉濟等果以為言、內開李隆謀殺許鑱之情、具於楊淮等之招撫按之勘、法司會問、無異、多官覆審相同、是宜速正典刑、今復差官、無非多方展轉等因。奉　聖旨、朝廷差官勘問、正欲慎重獄情、公聽斷以正國法豈有遷延偏狥之意你每如何又這等來說、該衙門知道、欽此臣於此仰瞻　陛下真日月之明雷霆之威李隆之惡、許銘之冤、巳在容光之下矣、所以復差官勘問者葢欲威斷出於　朝廷、使天下凜然知畫一之法不可犯。雖河西之人。亦將膽落曰。　天子明見萬里也雖然臣愚猶心有所未安、心有未安、而隱忍不言是全軀持祿之臣也、持祿不忠、國有常刑、臣以是不避斧金?戊、復瑣瑣以瞽言進、嘗讀易旅之大象曰、山上有火旅、君子以明慎用刑而不留獄、言獄未具者、當求其情、獄巳具者、當致其罰也、又按王制成獄辭、史以獄成告於正、正聽之正以獄成告於大司寇、大司寇聽於棘木之下、大司寇以獄之成告於王、王命三公參聽之、三公以獄成告於王、王三宥然後制刑、言有司疑獄讞諸王朝未聞王朝巳聽之獄下之有司也今李隆罪狀巳明。招擬巳定。無可疑議者。乃復遠勤有司。竊以為此舉或過矣况　陛下平日所託以為股肱耳目者。在內則世勳三公九卿臺諫諸臣也。在外則地方撫按也。今撫按巳勘而不信。則撫按之臣不勝任矣。甫於　闕前覆審。旋復差官勘問。則舉朝之臣。亦不勝任矣。撫按不勝任使。則撫按當罷去。舉朝不勝任使。則日日隨行朝著者。此何人哉。且　陛下今日所差以勘問者。無寧他求才智優異者。以膺任使耶。抑亦就其職事少閒若佐貳者以行耶。向他萃數十百人於　闕廷之前。參訂其獄。猶不稱　聖意。今獨以二三人於數千里之外。探求巨猾秘縮鬼蜮之情。又安知其果足以當　聖意否耶。為恐獄有冤濫、薄釋詿誤、望降一　敕旨、不必復遣官但令撫按再加核實為得宜於撫按之臣。亦能上體德意。若但求李隆真情、往來踪跡、陳九疇備詳之矣、罪犯重輕、劉翀差次之矣、勘官之往、如是而已矣雖有他能其奈之、何、此臣之所謂不必差官而復差者也。非獨此也、前日逆濠江西之變。其為謀非一日。說者猶以為差官勘問。有以激之。近聞廵按御史劉翀將及甘州。五衛之眾。亦嘗疑曰。劉御史領凉州人馬來洗甘州。遂潰散上山。都御史陳九疇倉皇四出撫安。仍急張告示。諭以　朝廷只罪首惡。他人無與。眾疑稍釋實以前日之變詿誤者眾故畏罪者多勘官之往巳赦之後不宜復有究問此則所當慮者彼自疑曰首謀巳擒勘官復來無乃搜索餘黨乎萬一激成他變。誰執其咎。臣又有疑。李隆既為籠中之鳥。必無復縱於山林之理。勘官之往、不與俱至甘州。誰則對理。若與偕行。不至於此然立言宜爾彼豈不自知惡極罪大終難掩餙。萬一萌僥倖之心。同惡相助。圖為邀刼之謀。若其奸計得行。不西走哈密。則南走亦不剌矣。異日誘引外患。如唐之僕固懷恩。於時悔之。其能及乎。葢事久則變生。勢窮則慮易。固其理也。臣所謂不必差官而復差者。又以此也。臣畧計差官不可、其說有五、不惜一一為　陛下陳之、稽滯　天討。蓄天下忠臣義士之憤。退有私議。一也。河西人心甫定今復使之驚惶。二也。設有疏虞。他日必為中國大患。三也。事出獨斷。臣下不與。股肱耳目之臣。各懷愧恥。四也。壞朝廷覆審之例。後必踵以為常。五也。伏乞　陛下收收回差官之　命、早置李隆於法、於以釋中外之疑於以防未然之患、使天下曉然知　朝廷無負於死事之臣、而好亂樂禍者、卒不能逭憲典之誅殛也、事雖一端、勸懲攸係、惟望　留神省察、無憚更張、實在廷臣工之願、天下忠義之願、

皇明經世文編卷之二百二十九終








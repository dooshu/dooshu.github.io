○辩楚刑

楚谓献璞者欺我，乃连刖之，酷哉！曰：“彼独鉴之不胜耳”。然其嗜宝之心，皆达於卞子，故连刖之无怨，玉亦卒受於楚国。嗟乎！国之嗜贤，宜急於楚之嗜宝也。必嗜心则上心达於天下，则负材求进者，虽黜於见疑，亦未为怨。必有释其疑者，则其卒用於世也可几矣。不犹愈於易其知而嫉其进者耶？嗟乎！刑与辱，上之所以肆於下也。楚无嗜宝之心，卞岂受刑？上无嗜贤之实，士岂受辱？必待诚而绝愧哉！


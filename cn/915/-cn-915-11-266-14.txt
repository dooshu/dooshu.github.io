◇奏请许崔光伯解职

案《礼》，始封之君不臣诸父昆弟，封君之子臣昆弟不臣诸父，封君之孙得尽臣。计始封之群，即是世继之祖，尚不得臣，况今之刺史，既非世继，而得行臣吏之节，执笏称名者乎？检光伯请解，率礼不愆，请宜许遂，以明道教。（《魏书·崔亮附传》。亮从父弟光伯为青州别驾，后以从弟休临州，遂申牒求解。尚书奏。灵太后令从之。）


○大统纪序

叙曰：臣闻日月星辰，纪乎天也；山岳江河，纪乎地也；历数正朔，纪乎帝也。正气为帝，帝，天号也，统伦群生，冠耀元符；牢笼乾坤之精，弹压山川之灵；威武薄乎八，文明光乎百代；功格皇天，名在祀典，以揖让而登皇极者，乃可言矣。开历垂统，自始皇焚书为烟烬，史官废纪，失传其本。後代儒者，凿天地心胸，造生人闻见，故诸纬书及皇甫谧、谯周之徒，得肆言上古之事，恃无可验，竞开异说。

臣少学乎史氏，志在编年。贞元丁酉岁登太常第，始闲居遂志，乃修大纪三十卷，正统年代，随甲子纪年，书事条贯兴废，举王制之大纲。天地变裂，星辰错行，兴帝之理，亡后之乱，毕书之。通讽谕，明劝戒也。七年书始就，故绝笔於元和六年辛卯。自太易至太昊，年代史传无正说，且书皇甫谧似是之言。昔太昊氏迎日推策造甲子，臣以为天地立于水，成于气，气萌万物，冒甲而生，生主寅；帝首太昊，岁起摄提，故书太昊，首甲寅。皇甫谧云：“太昊在位一百一十年。”又云：“子孙五十九姓，传世五万馀岁。”又有循蜚等九纪，亦无定年。陶宏景：“欲以数纪之生，求知百代之上。”诚可笑矣。臣非知古者，亦不敢强为发正。自太昊至炎帝，世历无明文，存首而已。舜行天子事八十年。孔安国注云：“舜在位五十年，三十而征庸，三十年在位。历试二年，摄位二十八年，服尧丧三年，其一在三十之数，为天子五十年，凡一百一十一岁崩。”尧帝天下七十载，得舜试舜三年，一在征庸，正月上日受终於文祖，二十八载帝乃殂落，尧二十八年合入舜历，通计在位八十一载，尧在位七十二载。即舜元年丙子，帝挚元年乙卯，帝喾元年乙巳，颛顼元年丁亥，少昊元年癸亥，黄帝元年癸未，炎帝元年癸未。以是推之，伏子贱最可凭也。诸家年代历，不分出益三年。当禹荐益於天，七年而崩，益行天子事三载。禹丧毕，让於启，启贤，诸侯归之，益避於箕山之阳。禹之圣，启之贤，益之让，岂可废而不明？

今以大唐元和六年太岁辛卯，上推之炎帝元年癸未，凡三千六百九年。自轩辕至夏殷，约世本以文宣王、太史公《尧典》《舜典》《商书》《夏书》为实录。周秦以降，则桉本朝国史。《春秋纬书》云：“炎帝子孙帝临至帝罔，又有八代四百馀年。”据太史公黄帝与炎帝战於阪泉之野，《易》称神农氏没，黄帝尧舜氏作。今臣依《周易》《史记》，以黄帝代炎帝，纬命历叙又称少昊子孙相承十代四百馀年。验《纬书》起汉哀平间，前代儒者，好记异闻，新进後学，耳目固不可验。皇甫谧、刘伯庄皆以舜为戊寅年即位，在位二十年，遂使神农已来甲子相承错谬。案《汉书》：舜生三十征庸，三十在位，五十陟方乃死。通服尧丧三年，禹崩，启未立，使三年何系？今出益三年，成禹志。且尧禅舜二十八年而崩，益行天子事三年，为益之事可也。大道之行，以天下为家，何必私三年於启？

或云：“有穷伊尹、周公共和如何？”当夏后相不恢於夏家，羿为相臣，篡相自立，后相奔死商邱，浞又杀羿自立，少康长乃复夏政。自是之後，备见於诸家年历云。


○赠太尉段秀实纪功碑

立人之道，曰君与臣；为臣之义，曰忠与节。忠莫极於卫国，节莫大於忘身。存其诚德，贯乎天地；致其功用，施於社稷。独断剿凶慝之命，沈谋安宇宙之危。其智勇足以拯时，其义烈足以宏教。非昊穹锡庆，敷佑皇家，重振纪纲，再激汙俗，何遘迍之会，而获见斯人。

开府仪同三司检校礼部尚书兼司农卿上柱国张掖郡王段氏，名秀实，字成公。应期降生，扶翼唐祚。禀阴阳之粹气，备刚柔之全德。体正明道，从时卷舒，蓄为淳和，发为功烈。朕宅帝位之五载，孟冬十月，贼臣朱泚，反天悖人，因时多虞，乘我无备，诱聚叛卒，作乱於京师。朕深惟罪己之诚，远遵避狄之义，驾自中禁，狩於近坰。贼阴谋为奸，阳言示顺，以公尝任泾帅，素得士心，采诸众情，引以自助。公感时悲愤，思定大业。谓复国安人由己，不可以顾私；谓开物变化在权，不可以虚死。略匹夫之褊介，蕴旷代之宏规，内贞其心，外混其迹，且探察元恶情状，将因而图之。贼果不疑，委以心腹，遽发凶党，谋袭我师。公诡说以词，止之不可，乃窃取官印，假为兵符，急追寇军，不远而复。销祸纾难，阴阳若神。於时物情危疑，忠邪莫判，卒乘未辑，军旅未完，微公之谋，吾几蔑济。既而密结勇敢，誓歼寇雠，决策克期，中外发应。会贼泚召公计事，引入閤中，露其奸情，言及僣窃。公气填胸臆，植发冲冠，仰天大呼，元鉴何昧？孰为臣子，而忍是心，语未绝音，奋笏前击，凶徒败面，既踬而奔。左右愕然，初未敢动。继者不至，事遂无成，逆徒交锋，因而遇害。

嗟乎！天生万物，惟人最灵，禀元气之精，锺五行之秀，是宜守正居顺，移孝资忠，君君臣臣，父父子子，各履於达道，同臻於太和。天乎不融，生彼狂悖；神乎不惠，丧我忠贞。静言思之，辍馈忘寐，详求其理，抑有以焉。兹朕不明，败德招损，故列圣垂祐，儆戒於子，则泚之乱，所以惩既往，勖将来；礼教陵夷，风俗讹弊，故上帝元鉴，耸动於人，则段公之死，所以励当今，传不朽也。

访彼前史，稽诸昔贤，全大节者，不必成功，建大功者，或未立节。非节不可以裨教，非功不可以持危。义实相须，事难并备。吉甫以文武翼周室，宣王中兴；绛侯以智谋安刘氏，文皇绍立。茂功著矣，而节未可称。董卓胁国以擅威，伍孚刺之而不畏；王敦拥众以称乱，周顗折之而无疑。奇节伟矣，而功竟不就。至若屈伸合变进退知机，智以遂其谋，勇以决其死，功与时并，节与名偕，中古已还，无公俦比。贞烈之至，通於神明，桀骜闻之而动心，仇雠感之而不怨。死於义而义著，忘其家而家全。行路兴悲，懦夫增气，矧予之恸，其可弭忘。且人之所爱者身也，国之所重者位也，公能杀身徇国，朕得不以重位报之哉？乃诏有司，册赠太尉，谥曰忠烈。赐实封五百户，庄宅各一所。嗣子授三品正员官，诸子各授五品正员官。表其闾里，护其丧葬，官立祠宇，史载忠勋，哀荣之典备矣，君臣之义极矣。

公始以天宝四载，奋笔从戎。才为时生，官为才达。得司马战阵之法，参将军帷幄之筹。累典方州，更践台寺，出拥旌节，入为卿士，位历十七，岁逾三纪。封王列於异姓，开府比於台司，参职六官，食赋百室。言不代善，虑常下人，恒持顺信之规，罔居疑悔之地。利刃在手，投节皆虚，贞松有心，老而弥劲。吞大憝於方寸之内，定危疑於晷刻之间。力可屈而志不可迁，身可杀而节不可夺；所谓有始有卒，为臣之极致者欤！日月有期，宅兆云毕，身殁功在，凛然如山。勒铭传芳，终古不灭，以志吾过，且旌善人。铭曰：

浩浩上天，四序唯均。气或堙郁，过为灾氛。否不可终，必复元亨。洗以膏雨，播之祥云。济济蒸人，五常是则，时或迍难，乃生凶慝。乱必有定，允归皇极。极以茂勋，辅之明德。勋德克崇，慈惟段公，实天降灵，宁保朕躬。日月蔽亏，宇宙昏蒙，冏然明识，独誓深忠。豺狼为群，犭斤々逞志，咆哮奔突，乘我未备。公飞尺符，横制丑类，变化若神，邦家不坠。元恶大憝，诱奸作狂，窃器僣名，反易天常。公独挺身，奋击暴强，烈烈英武，殁而弥彰。义振名教，功存社稷，赠极上台，赏延真食。省咎祗畏，怀贤悯恻，刻铭丰碑，昭示万国。


入宅三首

赤甲、白盐二山


奔峭背赤甲〔一〕，断崖当白盐〔二〕。客居愧迁次，春酒渐多添。花亚欲移竹，鸟窥新卷帘。衰年不敢恨，胜概欲相兼。

〔一〕奔峭：谢灵运诗：徒旅苦奔峭。善引《淮南子》：岸峭者必陀。许慎曰：陀，落也。然则峭亦落也。 赤甲：《水经》：江水又东南经赤岬西。注：是公孙述所造。因山据势，周回七里一百四十步，东高二百丈，西北高一千丈。南连基白帝，山甚高大，不生树木，其石悉赤。土人云，如人袒胛，故谓之赤岬山。《淮南子》曰：彷徨于山岬之傍。注：岬，山胁也。郭仲产曰：斯名将因此而兴矣。《荆州图记》云：鱼复县西北赤甲城，东连白帝城，西临大江。

〔二〕白盐：《水经注》：广溪峡，斯乃三峡之首也。其间三十里，颓岩倚木，厥势殆交。北岸山上有神渊，渊北有白盐崖，高可千余丈，俯临神渊。土人见其高白，故因名之。《寰宇记》：白盐山在州城涧东，山半有龙池。

乱后居难定，春归客未还。水生鱼复音腹浦〔一〕，云暖麝香山〔二〕。半樊作米顶梳头白，过眉拄杖班。相看多使者，一一问函关。

〔一〕鱼复浦：《寰宇志》：奉节县，本汉鱼复县也。今县北三十里有赤甲城，是旧鱼复县基。《地理志》：江关都尉理鱼复，有橘官。《水经注》：江水又东经鱼复县故城南，故鱼国也。《地志》：夔治鱼复。滟滪风涛电射，巨鱼却而不得上，故名曰鱼复浦也。

〔二〕麝香山：《寰宇志》：在秭归县东南一百一十里，多麝。

宋玉归州宅〔一〕，云通白帝城。吾人淹老病，旅食岂才名？峡口风常急，江流气不平。只应与儿子，飘转任浮生。

〔一〕归州：《汉志》：秭归本国。杜预曰：夔国，唐置归州。《西溪丛语》曰：归州亦有宋玉宅。






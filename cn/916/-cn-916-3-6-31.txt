【种葛篇】

种葛南山下。葛藟（玉台作蔓。《类聚》同。）自成阴。与君初婚时。（《类聚》作定婚。乐府云。一作初定婚。）结发恩义深。欢爱在枕席。宿昔同衣衾。窃慕棠棣篇。好乐和瑟琴。行年将晚暮。佳人怀异心。恩纪（玉台作绝。）旷不接。我情遂抑沈。出门当何顾。徘徊步北林。下有交颈兽。仰有（玉台作见。乐府、《文选补遗》同。）双栖禽。攀枝长叹息。泪下沾罗襟。（玉台作衿。本集、《文选补遗》同。）良马（玉台作鸟。）知我悲。延颈对（诗帖作代。乐府、《文选补遗》、《广文选》并同。）我吟。昔为同池鱼。今为（玉台作若。）商与参。往古皆欢遇。我独困于今。弃置委（《广文选》作为。）天命。悠悠（玉台作愁愁。）安可任。（○玉台新咏二。式古堂书画汇考十曹植诗帖。《乐府诗集》六十四。本集六。《文选补遗》三十四。《广文选》十三。《诗纪》十三。又《类聚》四十二引阴、深、心、沉四韵。）


○授刘晏吏部尚书平章事制

构广厦者，审象於宏材，经万邦者，注意於良弼。自非道符萝卜，名冠簪裾，何以永副虚求，式谐时望。银青光禄大夫国子祭酒兼御史大夫京兆尹判度支充勾当度支等使上柱国彭城县开国伯刘晏。应期生德，维岳降贤，文为君子之儒，器蕴通人之量。学苞前典，志在於直方；词蔚古风，义存於比兴。自兼京剧，职总均输。变而能通，宏适时之务；居难若易，多济物之心。顷者戎事方殷，军赋惟错，率皆倚办，每务推诚。寇难初夷，皇猷咨弼。周王佐国，必自於天官；汉代登台，咸由於亚相。宜应选众之举，用成亮采之功。可金紫光禄大夫吏部尚书平章事，勋及度支等使并如故。


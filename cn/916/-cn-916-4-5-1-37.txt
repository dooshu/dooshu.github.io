【顺东西门行】

出西门。（《类聚》出上有日字。本集同。）望天庭。阳谷既虚崦嵫盈。感朝露。悲人生。逝（乐府作游。）者若斯安得停。桑枢戒。蟋蟀鸣。我今不乐岁聿征。迨未暮。（《类聚》暮上有年字。）及时（《类聚》作世。本集同。）平。置酒高堂宴友生。激郎笛。弹哀筝。取乐今日尽欢情。（○《乐府诗集》三十七。本集七。《诗纪》二十四。又《类聚》四十一引庭、盈、停、平、生、情六韵。）


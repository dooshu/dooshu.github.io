○绿头鸭词

多丽一名绿头鸭，各家平韵词俱一百三十九字，独李漳词少二字。盖前段“频惨啼痕”句，脱“频”字，後段“帐冷衾寒”句，脱“冷”字。中如“枉劳”作“漫劳”，“塞雁”作“塞鸿”，“滞芳尊”作“清芳尊”，均误。惟“今宵为谁”句，“谁”字平声，微与各家不同。其词云：“好人人。去来欲见无因。记当时、窃香倚暖，岂期蝶散鹣分。到而今、枉劳梦想，嗟後会、频惨啼痕。绣阁银屏，知他何处，一重山尽一重云，暮天杳、梗踪萍迹，还是寄孤村。寂寥月，今宵为谁，虚照黄昏。细追思、深诚密意，黯然一晌销魂，仗游鱼、漫传尺素，望塞雁、空忆回文。帐冷衾寒，香消尘满，博山沈水更谁熏。断肠也、无聊情味，惟是滞芳尊。沈吟久、移灯向壁，掩上重门。”又元人失名之傅按察钱塘怀古前调云：“静中看。循环兴废无端。记昔日、淮山隐隐，宛若虎踞龙蟠。下襄樊、指挥湘汉，鞭云骑、围绕江干。势不成三，时当混一，过唐之数不为难。谁知道、仓后南渡，半壁几何间。陈桥驿、孤儿寡妇，久假当还。挂征帆、龙舟催发，紫宸初卷朝班。禁庭空、土花晕碧，辇路悄、呵喝声乾。去国三年，游仙一梦，依然天淡夕阳闲。纵馀得、西湖风景，花柳亦凋残。昨宵也、一轮明月，还照临安。”通首本属完善，词综未经细考，於调名既讹为鸭头绿，前段脱落“循环”句六字，“谁知”二句十二字，遂有一百二十一字。後段“去国”三句，又误在“纵馀”二句之下，致文理亦不贯，此错落之最甚者。


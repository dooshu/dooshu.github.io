○对县令不修桥判

〈长安万年县，坐去岁霖雨不修，城内桥被推。按诉云：“各有司存”，不伏科罪。〉

天开紫极，地列镐京，渭水即饮龙之津，横桥得牵牛之象。而二县称剧，两城攸壮，望双阙而如，对九途而若砺。频年淫雨，中逵泥泞，石梁隳构，铁锁不修。马惜连乾，迟回於欲渡；人嗟揭厉，叹息於无良。既愆十月之期，须明三典之坐。然则据地虽从县管，修桥乃合监营。职司自可为忧，有词无宜滥罚。饬五材而入用，选百工以就程，俾令蜿如虹，伫见阑干若斗。请准此状，各牒所由。


送人还具区

缥缈峰前东风入，万顷苍波芳草湿。
一片征帆远入云，春水茫茫春月出。
黄鹂紫燕参差飞，生烟漠漠柳依依。
三月风光肠欲断，行人何处不思归。
洞庭归客伤心路，桂楫兰舟愁日暮。
碧草连天欲待谁，疑烟疑雾斜阳渡。
送君一阕杨柳春，销魂客路水鳞鳞（一作粼粼）。
知君凭吊鸱夷处（一作去），髣髴吴宫歌舞人。


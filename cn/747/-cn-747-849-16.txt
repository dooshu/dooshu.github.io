○请依两汉故事别立亲庙议

伏以宗庙立制，今古通规。损益所宜，徵求可见。伏惟陛下俯徇群愿，入缵丕基。率土推诚，遐方向化。臣是以窃规旧典，敢有上闻。伏见汉晋以来，以诸侯王宗室承袭帝统，除七庙之外，皆别追尊亲庙。汉光武皇帝立先四代於南阳，其後自安帝以下，亦皆遐考前修，追崇先代。四时祀，陈丰洁於豆登。多士骏奔，认等差於藻。伏以陛下奄有四海，为天下君。虽继统承祧，无忘日慎。而敦本崇往，尚郁时思。伏乞以两汉旧事，别立宗庙於便路，履霜露以陈诚，荐馨香而尽敬。礼於是在，谁曰不然。

夏侯坦

坦，後唐清泰三年官司门郎中。


万俟如之


绍之字子绍，郢（今湖北省钟祥）人。万俟禼曾孙。有郢庄吟藁。

蝶恋花

春风

啼鴂一声云榭晚。好梦惊回，蓬岛疑行遍。无绪东风帘自卷。香苞云压荼院。

似有还无烟色展。絮暖鱼肥，时复吹池面。扇影著花蜂蝶见。药栏春静红尘远。

风入松

一春心事与谁同。绿聚眉峰。小楼彻夜听鸣雨，想西园、锦绣成空。栏漾金鱼池水，钩闲紫燕帘风。

年时忻折海棠红。来比芳容。如今玉减香销似，怕轻寒、懒出房栊。尘满谢娘吟卷，从教飞絮濛濛。

贺新郎

秣陵怀古

决眥入飞鸟。正江南、梅雨初晴，乱山浮晓。凤去台空箫声断，惟有疏林鸦噪。但空锁、吴时花草。指点中原青山外，奈征尘、迷望愁云绕。佳丽地，谩凝眺。

清风助我舒长啸。问其中、虚帘曲槛，阅人多少。风景不殊江山在，况是英雄未老。且拚与、尊前一笑。欲说前朝兴亡事，唤谪仙、来共传清醥。归路晚，月明照。

江神子

赠妓寄梦窗

十年心事上眉端。梦惊残。琐窗寒。云絮随风，千里度关山。琴里知音无觅处，妆粉淡，钏金宽。

瑶箱吟卷懒重看。忆前欢。泪偷弹。我已相将，飞棹过长安。为说崔微憔悴损，须觅取，锦笺还。








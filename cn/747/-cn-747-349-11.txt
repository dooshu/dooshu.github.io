○送戴十五归衡岳序

白上探元古，中观人世，下察交道，海内豪俊，相识如浮。自谓德参夷、颜，才亚孔、墨，莫不名由口进，实从事退，而风义可合者，厥惟戴侯。戴侯居长沙，禀湖岳之气；少长咸、洛，窥霸王之图。精微可以入神，懿重可以崇德，谟猷可以尊主，文藻可以成化。兼以五才，统以四美，何往而不济也？其二三诸昆，皆以才秀擢用，辞翰炳发，闻天朝。而此君独潜光後世，以期大用，鲲海未跃，鹏霄悠然。不远千里，访余以道。云阝国之秀，有廖侯焉，人伦精鉴，天下独立。每延以宴谑，许为通人。独孤有邻及薛公，咸亦以为信然矣。属明主未梦，且归衡阳，憩祝融之云峰，弄茱萸之湍水。轩骑纠合，祖於魏公之林亭笙歌鸣秋，剑舞增气。况江叶坠绿，沙鸿冥飞，登高送远，使人心醉。见周、张二子，为论平生。鸡黍之期，当速赴也。


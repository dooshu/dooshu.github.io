○題為懇乞申敕部臣查覆　祖宗臨御便殿事宜疏 【 臨御便殿】

仰惟　皇上近日、忻從諫止翔鳳之工、褒納殿廷騎馬之疏、以至重孝思、資輔弼等奏、具蒙溫旨優嘉、播之天下、傳之後世、克終令名、咸謂大聖人復作、當此之時、苟謂　皇上不肯受言、是誣　皇上、臣下不敢盡言、是欺　皇上也、但臣下每欲進言。而苦於燕見陳說。未有會逄。　皇上每欲受言。而苦于外面事體未盡知悉。今日必使　皇上得隨意以問于臣。臣下得輸誠以見於君者。非今日第一義乎。向自御門起數。狃于舊規奏事之唱空文壅隔。上下未交治理無裨。昨　皇上敕進經筵日講之儀。臣等正欲陳說。思得斟酌舊文。務採新益。而該部適巳題覆、今所恃以隆我　皇上交泰之治者。僅有　祖宗御幸便殿一事。言官曾已具陳、　皇上曾賜溫旨、而該部尚未覆議請裁耳、伏乞敕下該部、即量　祖宗幸御文華便殿事體、即應　祖宗午朝之期、務一切削去虗文。無泥舊套。俾聖心安坐。樂親乎此、得以虗懷下訪。自輔臣九卿言官。咸得以切直開陳。若聖體少倦即時得宴息乎此遊行飲食如意所適節宣有度。出入有時。臣伏見古之大臣。苟可引君。竭誠用意。無所不至。若一一以虗文阻隔。故事拘泥。而使君臣不得盡誠者。非柱石之義也。奉明旨而不肯擔當議覆。非將順之心也。若夫近日章疏之上、時或數日留中、要緊者咸知聖覽未經、不要緊者、亦每淹滯不下、不免大為聖政之累、專乞敕下該部、凡每日章疏、於會極門叩進之時、日輪科臣二員、臺臣二員、面詢遞本員役、是何題奏、或題奏上仍用浮帖、少書節略數句、若不對同有罰、該科道諸臣、查看關係緊要者為第一等遞進。其條陳覆議一應為二等遞進。常套題知為三等遞進。庶仰裨聖覽。詳略不至大勞。　皇上即於次日御殿。令閣臣就殿內外最近直房票擬。有應面請者。面見陳說商量。其題奏該衙門官。即令當面承旨。若有未盡。仍許面奏。及補本再進。如是即御便殿一事。聖聰日廣而不勞。聖政日新而無弊。上下自此可交。天下自此大治。而聖心常樂。聖體常安矣。臣又伏聞天下猶一身、君為元首、臣為股肱、是必元首相親、而後股肱克運、近者嘗見　皇上以錢法召大臣以邊賞召大臣、諸凡召命、不一而足、查得　祖宗時召見大臣。得近御前。君德帝治。問荅久之。非一召令詣門承旨。即遽退巳也。專乞　皇上不時召見最賢輔大臣。是必從容訪問。　皇上可任意以問臣下可輸誠以荅。帝堯之聖、只在稽眾、帝舜之聖、只在好問、經筵日講法度太嚴啟沃者少故以從容訪問為有弘益倘　皇上任意問答即都俞吁咈之風復見今日而天下有不歌舞傳誦者乎近日又仰聞　皇上深居禁苑。時有遊行此亦節宣聖體。帝王在所不廢但古之帝王。必令臣下相從。若　皇上獨御。只令供役隨行。不免犯虞廷罔遊于佚。罔淫于樂之戒。若召諸賢大臣。及一二言官護隨。時得進言啟沃。且有節度。則喜起卷阿之風。亦將可望。彼宋太宗僅宋室一賢主耳。猶獲召羣臣賞花釣魚賦詩。後世稱之。矧　皇上明聖。陋宋之太宗而不為者耶。近者又見孟夏時享。　皇上昧爽臨祭。百官奔從未及。無不乞恩認罪。然則勵精夙興。尤我　皇上鼓舞臣下。綱維交泰之最要者。是在保養精神。以運布之于百官。運布之于天下而已。若不保愛則精神易虧。聖體且勞。聖治何補。伏乞　皇上軫念聖體宜重。退朝燕閑。凡保愛精神之法有五、臨朝聽政、凡運布精神之法有四、五者何、夫靜坐端嘿、獨臥宴息、則精神必凝、焚香開卷、對越上帝、則精神必清、美麗器物、足以眩惑精神、務屏去而不好、嬉遊宴樂、足以蕩散精神、務防檢而有節、女色常御、足以耗竭精神、務希減而寡愛如是則聖體有萬年之壽、聖德有日新之久、聖治有太平之象、至于臨朝政理、運布精神、姑舉其所知之要者、臣伏見九卿衙門。各有典章。　祖宗以來。禮法具在。倘奉行事體未盡如法。此後乞敕大臣執奏。如不執奏。仍責令科道查紏。庶天工可亮矣。言官廼我　皇上耳目。耳不用則無聞、目不用則無見、矧天下至大、萬機理亂至微而聞見為最難者乎、此後乞敕言官封駁、諫諍紏彈、務在婉曲盡誠、　皇上審其言之未當者、曲為優容、言之既當。即令著實舉行。不至空言無補則天聰四達矣。至于四海萬姓、養之在守令、而綱維乎令者尤在守、教之在提學官、激揚而淬勵之在各撫按、此後乞　皇上敕下該部、務精擇廵撫、精擇提學郡守、敕下都察院、務精擇御史、不專擊摶、專務倡率養民教民之政、回道考覈、不以空文、如是而後天下之民、無有于不治、若夫進京員役。皆令辭朝之日。得言該處地方極大利病。科第出身者。限令奏聞一疏。著實有益。該部題覆、酌量賞之、縱無大益、不許空談搪塞、如是而後天下之事、無有于不聞、以此運布精神、庶幾風動雲流、　皇上不勞而治、是故保愛之法、運布之要、最為化機、　皇上留神加意、可以勵精、可以綱維、便殿之御、自茲有恒、天下之治、如運諸掌、上下交而泰道理、將與堯舜比隆矣、


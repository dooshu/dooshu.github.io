赠陆君旸①

其一


① 陆善三弦子，坐客赋诗，便能歌之，真绝技也。
花落樽前唤奈何，忽闻灯下唱韩娥。
月明弹出关山月，却恨秦筝雁柱多。

其二

虎丘三五月华明，按拍吴儿结队行。
一曲凉州才入破，千人石上夜无声。

其三

朔风吹雪夜漫漫，变徵高歌易水寒。
醉客满堂齐下泪，分明画出白衣冠。

其四

旗亭沽酒月初弯，画角吹残客未还。
爱唱开元才子句，黄河远上白云间。

其五

华发新填绝妙辞，闺中争唤郭筝师。
红颜弟子今零落，几度莺声唤雪儿。

其六

曾陪铁笛宴宁王，吹落梅花满御床。
辇路凄凉春草碧，不堪重过斗鸡坊。

其七

燕姬无用擘箜篌，赖尔能消万古愁。
无那青衫偏易湿，伤心不但白江州。


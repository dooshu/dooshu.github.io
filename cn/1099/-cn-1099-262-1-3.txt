○答姜僉事書 【 倭奴】

自鄙人入南中、客為稱足下賢者葢百數、然未有驗也、居無幾何、而海寇至、所在大城危、小城陷、靡不得意、然唯獨海鹽完、問之海鹽所由完、則足下在城中運帷幄之籌、而又有湯參將者。與之戮力奮驅。乘城拒守。寇嘗三圍海鹽。每圍厚集數重。期在必拔。然竟不能一中高墉之隼。則足下之智畧勇力彰矣。令他城皆若是。則賊鋒挫必遁。賊見他城悉愞軟不與犄角。獨海鹽伉。以故數至圖傷之。奉常鄭公、海鹽人也、為鄙人道之甚詳、故鄙人信客前嘗賢足下者、果有今驗、非謾語也、初寇侵上海也、上海令懷印亡徒扄縣門閴無人、邑中人見令亡、立盡奔竄如雲雨散焉、賊入以素所聞二大姓、盡掠其財而厺、殺傷數百人、巳而令還、寇復至。令輒復亡。寇過縣門、仍扄無人、乃始排門入、吹火燒廨宇門樓皆空、前上海民亡者、甫還、寇俄復來、不及避、皆伏在鋒?、積尸高者丘陵、卑者谿澗、為之不流、比三至而邑中室屋空、寇揭虗囊去矣、夫寇三至上海輒得意去、及三至海鹽、皆燥唇乾喉而歸、則信乎足下之賢有力也。太倉被創、在上海後、太倉人為鄙人述其事、尤可扼腕、方賊艦泊海口時、才數艘耳、其登岸薄太倉城者、且不滿百人、太倉守臣、怖于卒至、則股栗不能持、乃掖而乘城、守臣從諜間、望見賊鋒橫厲、須臾而三遺矢、左右皆笑之、其有以事白者、第瞪目視、口噤噤不能語、頃之稍定、則又朴擊施威用。蓋其陋若是。則太倉柰何不殘。當是之時、設令足下備太倉、且不啻守海鹽、其智畧異也、今寇留海上、業三月餘矣、諸公賢有力者、第能嬰城收保、不及百姓于創、然未有與寇一創者也、其不能創寇者、有說四焉、夫兵不素習、將不知兵、一也、我眾附賊、益賊之智而張其膽、二也、廵視憲臣、權拘而封疆遠、權拘則不在統轄者不聽。封疆遠。則緩急不相捄。三也。封內士大夫。生長江南。不諳兵謀然好鼓喙沮事執役之臣往往搖于邪說悚于後患有作輒輟之四也斯四者寇所以敢犯久留。橫行而莫之遏也。以余觀今日之勢、參彼巳之形寇欲去則去。不欲厺則聽之。卒無可柰何。至為異日計。則鄙人有策三焉。而練兵卒算軍食不與也。三策者。改廵視為廵撫。開府于浙之省中。而以廵視為帶衘。以福建附屬之。今浙撫亦帶提督軍務衘聞自倭寇時為浙閩提調而設至今仍之也既巳正名廵撫。則藩臬有司。咸聽期會。軍餉民兵。咸聽料理。遠徵近發。咸聽區分。於計便。此一。今疏請置總兵參將是矣。而未指其總兵建牙處所。愚以為當置之閩越壤接之界。海道之衝。而諸參將。列砦分屯于海上者。散若星羅。會若蟻結。有警則督所向分戍參將擊之。賊安得登岸。然非大破恒調。力伸軍威則軍吏不肅。士卒不為奮。此二。江南??厺網之弛特甚。乃仕者率用寬和為治。故至此。誠取軍??厺。戮不軌之民。則誰其通夷而跨海。鋤貪暴之吏。則民安。又誰其甘心棄業而化于夷也。此三。至若練兵卒算軍食。之兩者。固稱要領則既立撫臣撫臣自舉之既立總兵總兵自舉之立撫臣而撫臣不必舉也立總兵而總兵不必舉也若能舉之則長無事矣此謂溉其根而枝葉自庇者也凡今吳越兩地戰卒。皆閭閻好騁子弟也。彼其醉呼于市中舞拳以示力、一見勍敵、即奉首竄矣、頃聞寇兵鳥舉。焂而東。倏而西。不可得而制。要之城守為是。下令曰。有警至。即入收保。近者歸城。遠者屯結。幸不使重傷而巳。若欲創賊。令憚不更犯。則異日徐議之耳。王思質者。鄙人雅所禮重人也。其才智敏速。腹膓廓落。足以立事功。顧視事之日淺。無以應卒。然能焚蕩賊壘。撓不使寧。是亦一奇也。他口雖啾唧、不能左王公之計、乃王公顧若懾者、呶呶効兒女子爭言、亟于相勝、豈豪傑任事之槩哉。彼言平巢蔓延者。此昧子語耳。有識者不與理也。凡本居為巢。次舍為壘。今王公所焚蕩者。賊壘也。安得稱巢。王公不持是為解。乃輕擊豪首。驟詰禍因。祗以搆怨深讐而巳。是不自明也。若見王公為道區區如此。


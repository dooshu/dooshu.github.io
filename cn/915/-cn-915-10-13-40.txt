◇武皇帝作相时与岭南酋豪书

夫否终斯泰，屯极则亨，若日月之回环，犹阴阳之报复。近者数锺九厄，王室中微，圣主钦明，还承宝运，即是高祖武皇帝之孙，世祖孝皇帝之子，重光累圣，胤国承家，天下生民，孰不归德？贼勃不涯疏戚，希纂帝图，信是奸凶，阶兹祸乱，自王宫再沦于丑逆，虏马四饮于江沲，社稷阽危，銮舆幽辱。勃身居列岳，自御强兵，高视趑趄，坐观成败。既而天维重缀，劝步还康，翻画凶图，更谋神鼎。且其兵马之任，资于长昆，方牧之权，由于承圣，操兄戈而斩侄，藉国宠而弑君，不忠不义，莫斯为甚。比春初，便遣大都督欧阳、摭城主傅泰等、凶徒数十，遂到临川。吾奉承朝算，指画戎略，樊滕耿贾，戮力争驱，天地灵，水陆开道，获傅泰不劳于一箭，擒欧阳无待于尺兵，伪党皆俘，连城尽拔，所收军资，不可称算。去月十六日，德州刺史陈法武等，愿愤回戈，仍枭凶竖，一夫挺剑，传首上京，万里澄清，人神庆跃，彼豪门著姓，典牧方州，拘隔天朝，亟离寒暑，公私愤叹，岂可为怀。今王道平夷，理增欢忭，朱明戒节，比复何如？军主平安，境内清谧。吾以庸薄，叨秉国钧，恒务牵缠，诸有劳弊，自天数云否，朝祸荐臻，东首崩腾，西京荡覆，身惟许国，任在勤王，宣力皇家，靡有宁岁，一还京师，保持鸿业，四驱夷狄，夺得江左。始则杜龛元恶，张彪不恭，据有泰稽，连踪巨震，随机讨掩，触向平夷。叛臣任约徐嗣徽等屡引齐虏，前年末，既践京师，江畔边城，皆为戎戍，赖貔貅骋力，卫霍同心，歼厥胡夷，不日清殄。去年将夏，倾国大来，铁骑八千许匹，甲士二十馀万，胡尘飞于北阙，虏鼓震于南宫，躬率偏裨，聊与挑战，虏便土崩瓦解，投险赴坑，大小皆擒，鲸鲵尽戮，三江之上，寒水无流，千里之间，伏尸相枕，生获大都督萧轨，裴英起，东方老、李希光、王敬宝等，虏中骁将，唯此数人，屡破关西之兵，频取淮右之地，一朝俘斩，无复孑遗，远迩敬欣，华夷怖慑，如闻彼虏，稍是危亡，寻命熊罴，欲就征讨，方可以雷行赵魏，电埽幽并，混一车书，势在朝暮，而侯跋扈江州，公私阻绝，即平北贼，仍事南征，肉袒面缚，归首阙庭，即为申闻，优其礼秩，台仪不贬，位遇兼常。今所擒欧阳傅泰等，莫不弘宥，政尔授其兵马，处以荣禄，坦然游狎，无介怀抱。年号武平，国即清晏，君之闻此，宁不欣跃？但昔缘王事，游践贵乡，日想山川，依然旧识。吾既忝荷明私，位逾台衮，身持帝王之柄，手握天下之图，故乡如此，诚为衣绣，故人不见，还同宵锦，天涯藐藐，地角悠悠，言面无由，但以情企。今者王猷帝载，化被无垠，浮海梯山，罔不咸格，投竿负鼎，驰步苍龙，崖穴丘园，争趋金马；君之才具，信美登朝，如恋本乡，不能游宦，门中子弟，望遣来仪，当为申闻，各处荣禄，深加将保，念嗣音邮，今遣某甲等使彼，指此不多，陈讳白。（《文苑英华》六百八十二。）


○建輜重營 【 建輜重營】

議得師行糧從、古今通議、樵蘇後爨、師不宿飽、薊鎮每遇虜入、軍人騎一馬、即盔甲什物、巳極力難前、別無馱載馬騾、往往枵腹數日、徒具人形、莫能荷戈、焉望鏖戰、如四十二年、雖以宣大軍門之尊、亦不免與士卒同餓山頂、視賊出入而不能誰何、其經過城堅、即有本色艸料積貯、彼時追賊之機、毫不容髮、數萬之眾候總入一倉支放、亦得一二日乃完、不知馳騖之虜、行百里矣、故虜入內。必變客為主。我軍常以主為客。職此之繇也。合無于密雲遵化建昌設輜重車三營、每營一百二十輛、附以火器、用騾十頭、養騾軍十名、給與軍器、題請　欽依參遊一員統領、將各色煤炒乾糧馬料、預先發各衙門收貯、內科豆各倉口預給、無事則牧放騾頭、操練火器、晒曝輜重、有事則隨營而進、發糧盡則就近而運取。遇虜即依大軍為勢。以車為營。此項須緊急缺乏方用。以軍中所必用而不可缺者也


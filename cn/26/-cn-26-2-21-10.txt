孙晟


孙晟，初名凤，又名忌，密州人也。好学，有文辞，尤长于诗。少为道士，居庐山简寂宫。常画唐诗人贾岛像置于屋壁，晨夕事之。简寂宫道士恶晟，以为妖，以杖驱出之。乃儒服北之赵、魏，谒唐庄宗于镇州，庄宗以晟为著作佐郎。天成中，朱守殷镇汴州，辟为判官。守殷反，伏诛，晟乃弃其妻子，亡命陈、宋之间。安重诲恶晟，以谓教守殷反者晟也，画其像购之，不可得，遂族其家。

晟奔于吴。是时，李昪方篡杨氏，多招四方之士，得晟，喜其文辞，使为教令，由是知名。晟为人口吃，遇人不能道寒暄，已而坐定，谈辩锋生，听者忘倦。昪尤爱之，引与计议，多合意，以为右仆射，与冯延巳并为昪相。晟轻延巳为人，常曰：“金碗玉杯而盛狗屎可乎？”晟事昪父子二十余年，官至司空，家益富骄，每食不设几案，使众妓各执一器，环立而侍，号“肉台盘”，时人多效之。

周世宗征淮，李景惧，始遣泗州牙将王知朗至徐州，奉书以求和，世宗不答。又遣翰林学士钟谟、文理院学士李德明奉表称臣，不答。乃遣礼部尚书王崇质副晟奉表，谟与晟等皆言景愿割寿、濠、泗、楚、光、海六州之地，岁贡百万以佐军。而世宗已取滁、扬、濠、泗诸州，欲尽取淮南乃止，因留使者不遣，而攻寿州益急。谟等见世宗英武非景敌，而师甚盛，寿春且危，乃曰：“愿陛下宽臣五日之诛，容臣还取景表，尽献淮北诸州。”世宗许之，遣供奉官安弘道押德明、崇质南还，而谟与晟皆见留。德明等既还，景悔，不肯割地。世宗亦以暑雨班师，留李重进、张永德等分攻庐、寿，周兵所得扬、泰诸州，皆不能守，景兵复振。重进与永德两军相疑，有隙，永德上书言重进反，世宗不听。景知二将之相疑也，乃以蜡丸书遗重进，劝其反。

初，晟之奉使也，语崇质曰：“吾行必不免，然吾终不负永陵一抷土也。”永陵者，昪墓也。及崇质还，而晟与钟谟俱至京师，馆于都亭驿，待之甚厚，每朝会入阁，使班东省官后，召见必饮以醇酒。已而周兵数败，尽失所得诸州，世宗忧之，召晟问江南事，晟不对，世宗怒，未有以发。会重进以景蜡丸书来上，多斥周过恶以为言，由是发怒曰：“晟来使我，言景畏吾神武，愿得北面称臣，保无二心，安得此指斥之言乎？”亟召侍卫军虞候韩通收晟下狱，及其从者二百余人皆杀之。晟临死，世宗犹遣近臣问之，晟终不对，神色怡然，正其衣冠南望而拜曰：“臣惟以死报国尔！”乃就刑。晟既死，钟谟亦贬耀州司马。其后，世宗怒解，怜晟忠，悔杀之，召拜钟谟卫尉少卿。景已割江北，遂遣谟还，而景闻晟死，亦赠鲁国公。





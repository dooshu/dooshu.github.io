◎吴激中秋词

木兰花慢，惟柳耆卿清明词得音调之正，盖倾城、盈盈、欢情，皆於第二字中藏韵。近见吴彦高中秋词云："敞千门万户，瞰沧海，烂银盘。对沆瀣楼高，储胥雁迥，坠露生寒。阑干。眺河汉外，送湿云尽去众星乾。丹桂霓裳缥缈，似闻杂珊珊。长安。底处高城人不见，路漫漫。叹旧日心情，如今容鬓，瘦沈愁潘。幽欢。纵容易得，奈佳期、动是隔年看。归去江湖一叶，浩然对景垂竿。"所用阑干、长安、幽欢等字，亦不失韵。然后段起句又异常体。元遗山集中此调凡九首，内五首两处用韵，亦未为全知者。［词品］


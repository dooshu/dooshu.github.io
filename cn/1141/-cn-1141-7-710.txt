南浦客舍送孙豹人入楚

雨落江梅湿不飞，春泥没骭愁掩扉。
君来何处得一笑，蔼如冬树开春晖。
九载无书慰离别，齿坚肤实须如雪。
吐气犹馀华岳云，衔杯忆共邗关月。
我今去官无酒钱，苦欲留君同醉眠。
夜来大叫僮仆怪，诵子长歌使我颠。
叙旧追欢泪如雨，故人络绎归黄土（是日闻李叔则、雷伯吁讣。）。
诗逾千首为谁雄，剩有穷交相尔汝。
明朝君发龙沙头，春尽还登黄鹤楼。
人生作客岂称意，笑倩长江送客愁。



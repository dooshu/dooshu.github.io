甄龙友


龙友字云卿，永嘉人。绍兴二十四年（1154）进士。官国子监簿。尝游天竺寺，集诗句为大士赞，书壁间。孝宗临幸，赏之，诏侍臣物色其人，召见不称旨，遣还。

水调歌头

西风新叶堕，南国九秋初。周天三百六十五度、片云无。上有迢迢河汉，下有滔滔江水，横载洞庭湖。一叶放流去，人在浑仪图。

满虚空，张宝盖，缀明珠。玻璃为地，游戏乾象驾坤舆。烂醉蓬莱方丈，遍入华严法界，试问夜何如。北斗转魁柄，东海欲飞乌。

南乡子

寿木状元十月廿二

十月小阳春。放榜梅花作状元。重庆礼成三日后，生贤。第一龙飞不偶然。

劝酒自弹弦。更著班衣寿老仙。见说海坛沙涨也，明年。此夜休嗔我近前。

贺新郎

思远楼前路。望平堤、十里湖光，画船无数。绿盖盈盈红粉面，叶底荷花解语。鬥巧结、同心双缕。尚有经年离别恨，一丝丝、总是相思处。相见也，又重午。

清江旧事传荆楚。叹人情、千载如新，尚沉菰黍。且尽尊前今日醉，谁肯独醒吊古。泛几盏、菖蒲绿醑。两两龙舟争竞渡，奈珠帘、暮卷西山雨。看未足，怎归去。

霜天晓角

题赤壁

峨眉仙客。四海文章伯。来向东坡游戏，人间世、著不得。

去国谁爱惜。在天何处觅。但见尊前人唱，前赤壁、后赤壁。








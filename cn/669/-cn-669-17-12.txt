86　尉律試八體　甄豐等改定古文有六書　八體六書造作之人


説文敘：「尉律試八體，【原注】大篆，小篆，刻符，蟲書，摹印，署書，殳書，隸書。亡新使甄豐等改定古文，時有六書。」【原注】古文，奇字，篆書，佐書，繆篆，鳥蟲書。佐即隸也。書孔安國尚書序正義亦云：「秦有八體，亡新六書。」【原注】去大篆、刻符、殳書、署書，加古文、奇字。藝文志謂：「漢興，蕭何草律，著其法，曰：『太史試學童，以六體試之。』」【原注】古文，奇字，篆書，隸書，繆書，蟲書。律即尉律尉律，漢律篇名。也。六體非漢興之法，當從説文敘改「六」爲「八」。

【閻按】説文序「漢興試八體」，「八」字實誤，辯見余潛丘劄記。

【程易田云】説文序言：「周有六書，秦并天下，李斯奏同文，乃改省史籀作小篆，以别大篆。又初有隸書，自爾秦有八體。漢興，有尉律以八體試之者，即承用秦八體。然則漢初蕭何但草律，未定書體之數。及亡新居攝，使甄豐等校文書，自以爲應制作，始有六體。」許氏敘之綦詳，安得漢興便以六體試學童耶？藝文志「試用六體」，自是班氏之誤。然漢志已列六體之目，亦不得從説文敘改「六」爲「八」也。

【元圻案】唐張懷瓘書斷曰：「古文者，黄帝史蒼頡所造也。籀文者，周太史史籀之所作也。甄豐定六書，『二曰奇字』是也。其跡有石鼓文存焉。隸書，秦下邳人程邈所造也。甄豐定六書，『四曰佐書』是也。」〇魏書江式傳：「式上表曰：『古史倉頡别創文字，以代結繩。周禮保氏教國子以六書，蓋是史頡之遺法也。及周宣王太史史籀著大篆十五篇，與古文或同或異，時人即謂之籀書。秦丞相李斯作倉頡篇，中車府令趙高作爰歷篇，太史令胡母敬作博學篇，皆取史籀大篆，或頗省改，所謂小篆者也。隸書者，始皇使下杜人程邈附於小篆所作也，以邈徒隸，即謂之隸書。故秦有八體。漢興，有尉律學，以八體試之。亡新居攝，使大司空甄豐校文字之部，頗改定古文。時有六書，一曰古文，孔子壁中書也；二曰奇字，即古文而異者；三曰篆書，云小篆也；四曰佐書，秦隸書；五曰繆篆，所以摹印也；六曰鳥蟲，所以書幡信也。』」〇後漢書儒林傳：「許慎，字叔重，汝南召陵人也。慎以五經傳説臧否不同，於是撰爲五經異義，又作説文解字十四篇。」〇慎自敘曰：「今敘篆文，合以古籀，稽譔其説，分别部居。十四篇，五百四十部，九千三百五十三文，重一千一百六十三，解説凡十三萬三千四百四十一字。其建首也，立一於耑，引而伸之，以究萬原，畢終於亥。」






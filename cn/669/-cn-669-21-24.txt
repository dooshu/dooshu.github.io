24　李白蜀道難本揚雄蜀記　岷嶓庸蜀見尚書


李太白蜀道難云：「蠶叢及魚鳧，開國何茫然。爾來四萬八千歲，不與秦塞通人煙。」其説本揚雄蜀記。愚謂岷、嶓載于禹貢，庸、蜀見于牧誓，非至秦始通也。

【全云】蜀記本不足據。

【元圻案】文選左太沖蜀都賦曰：「夫蜀都者，蓋兆基於上世，開國於中古。」劉淵林注：「揚雄蜀王本紀曰：『蜀王之先，名蠶叢、柏濩、魚鳧、蒲澤、開明。是時人民椎髻左衽，不曉文字，未有禮樂。從開明上到蠶叢，積三萬四千歲。』」注又曰：「秦惠王討滅蜀王，封公子通爲蜀侯。惠王二十七年，使張若與張儀築成都城，其後置蜀郡，以李冰爲守。」






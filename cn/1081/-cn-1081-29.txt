卷二十九

<集部,别集类,明洪武至崇祯,怀麓堂集>

钦定四库全书

怀麓堂集卷二十九

明　李东阳　撰

文稿九

序

贺陈君朝用迁福建左布政司序

古者命官必专其长而衆其佐汤始并相右伊左虺汉初亦置二相右相陈平位第一而周勃居其次武帝以刘屈氂为左相而虚其右以待四方之选皆先右而後左其後以左为尚盖历唐以来皆然宋多并置而王曾罢相复入不可得左而仅得右则左之为重可知已国朝因胜国行省之制而损益之布政使而下及参政参议皆有左右夫谓之使即古所谓牧伯者而犹并置其慎且重可知也顾今之官必秉章绾钥乃足以展布心力而莫之抗虽所谓右使位均势敌者不免犹有所逊故使而至於左则极矣无锡陈公朝用为福建右布政使时与左布政使戴公廷珍同年并位皆以贤能着声誉闽之人盖两宜之犹谓公居右使不足以展其用适戴公擢都御史以去公即继之时公贺万夀圣节于朝中道而得命入朝而後谢大夫士之出闽产者既预相贺而又以贺公曰吾闽方失一贤牧又进一贤牧也又曰公之贤也而始得以自遂也予亦公同年故预闻之乃叹曰夫士起布衣官至二品领一藩之寄至是而极然寮佐之所咨听官属之所仰承士民之所倚赖以为命者惟贤而已苟非其人虽在其位犹将指而议之若未任而愿既得而幸有不能已者是孰强之然哉公官两曹阅二纪慎守勤莅始终一致殆养之素矣於是而施焉其志力所至可据以为效者亦可冀矣且官至布政则内而公卿台省皆发轫之地公虽歛退谦抑之不暇亦独知天下民士之望之无穷乎夫为天下言之则闽之地有不得专者是方忧其位之极而不徒以贺为也因以谂诸闽士以为如何

送南京国子祭酒谢公诗序

董子称王者以教化为大务盖天下之人才风俗皆於是关焉州庠党序多收并畜不能当百一之选选而出者大则科小则贡皆于国监乎教之而天下皆视以为式是国监者教化之原也祭酒虽不与政而政由以出非百司庶府分一职领一务者比必其人足以作人厉俗以成教化然後为称中世以後世每视为闲官漫不加意而为之者亦或不知所以为重天下固未尝无美才善俗顾未必出於薰陶作育之间治之不古若无惑矣或以为名籍所隶格令所及人多而日寡虽有善者宜无所用其力夫所谓教必躬行实践不专在乎言语文字之粗若讲授稽核不过诸博士职而整肃惩戒之具一监丞足矣亦恶以祭酒为哉国朝肇置监学宋公讷创制立法为圣祖所知着之勅谕载在史册非後生晚进所得而测也在英宗若李公时勉清直不阿恩义所激士或以身代难不为避陈公敬宗严重有体士之裹粮负笈由北方而南学者亦或有之其他名师硕士踵高躅而延余光者盖亦多矣比南监告阙吏部简于馆局谋于台阁以请于朝得黄岩谢公鸣治公在翰林历编修侍讲二十有七年病谢家居者三之一及以史事被召书将成而有是命於是朝野交贺称为得人无异辞焉盖公之学必本六籍动必循轨度虽藏修退学违远功利未尝不以人才风俗为意其取诸身而见诸所为教者可知已圣天子建极之初谒庙幸学示所尚于天下其所以奬恬厉直于教化本原之地者于公之升岂不足以窥圣治於万一哉今日之命非为公贺殆将为世道庆也然则仰承休命远驾前哲上进于昔之人跻国家教化於隆古之盛公之行宁不思所以为天下重哉诸老先生而下以翰林故事皆赋诗赠之谓某为同年进士命为序其事如此

陆孝子诗序

有传金陵陆孝子事者国子生仁甫之子凤其母叶病否甚凤忧惧莫知所出间隐几夜卧梦一老翁谓之曰非人肉不可愈凤异其言翼日焚香吁天置刀盌上忽跃然有声乃手制左臂肉一脔为?以进母食而甘之否浸愈旬日而差昔予南行馆仁甫时尚未有子闻其子之孝心喜且异之未几仁甫以贡上礼部诘之得其事加详诸卿士闻者多为赋诗不踰月而成卷嗟乎刲股之事昔人论之详矣大抵善之者谓以身报德为孝疑之者谓毁体轻生为非孝予则以为当原其心苟其心诚且迫譬之捄焚拯溺宁赴汤蹈火以求益于事不得与以死伤生者比君子於此固当有取焉且天下之语谇色忤食稻衣锦者何限不彼之责而责此无亦自比于不孝设淫辞而助之攻乎故鄠人之对说者以为非韩昌黎所作或曰彼见其时习而成俗故矫而为之辞其言圣人所未先为不可以立法垂训则虽非韩出亦理之不可易者也顾为天下计者不必使人皆有是行而愿人之皆有是心苟有是心扩而行之无所往而不为孝也此诗之所以作也若神异之迹不必深求然揆之动天地感鬼神之义亦有不可得而诬者凤之祖庭玉君履善贻福而仁甫绩学弗试犹有待于後今则有美才至性若凤也者天宁不谅其心佑助其身以成其孝之大哉诗称是事虽不必据以为训而亦足以为事之证也姑为采其义而并序之

夀舅氏参将刘公七十诗序

我舅氏刘公自甘肃参将请老归京师越五年当弘治癸丑夀七十渥顔皤发如初归日而若又过之至当筵对客论兵老壮地势险易夷狄之情伪历历如指掌竟日夕不少倦盖其同里而居同时而仕并峙而俱存者十不能一见也当公为参将承制握兵柄上埒元帅下统羣属攻守操纵无所不得志乃幡然思归有留之者则曰吾承世职为羽林一千户南北征伐触寒暑冒矢石取尺功寸级至都指挥同知官累二品岁禄数百石不为不足矣身在天西南去家万里重阙险道车敝马惫而不得至不及身之强力挈家东归为菟裘之图以终吾年他尚何俟乎既至买屋城东北隅析诸子各占一第有劝止之者则又曰吾五子七孙少长不一聚则相恃以逸散则各奋以勤旦夕之爱固不若终身计也此二事皆公所藉以有今日且将引于无穷焉昔班定远立功西域乃上疏乞入玉关遂还东都陆太中既得免解使装分五子为生产常乘安车驷马从宾客往过十日而更二人者皆以夀称书之史册为後来故事公功成勇退无纤发系恋意而又?忧远计安其家以及其子孙其近之与且人之志气多以蚤暮为强弱精明优裕愈老愈壮如公者虽无意乎南越之使而任尚之戒犹可为後生法颂功祝夀固君子所不能已也公子雄代为羽林指挥使唯准雉集孙格皆被恩例赐冠服将以公七十初度拜夀于堂东阳念先学士公丝萝之好先宜人桮棬之泽无以为报德地敢不率妇子执觞祝百千岁夀於几席间哉大夫士能歌颂者多赋而相之凡若千什东阳谨再拜为献并书于其首

可闲堂诗序

有称可闲翁者华亭顾君良玉居城西瑁湖之南自厥考遗善翁授简任事以髫丱应门户晨夕劬勩不遗余力生业既给有丈夫子三人孙四人今年五十有八矣而伯子清领乡解连得进士为庶吉士与君友者皆羡而谓曰君之志遂矣其亦可以闲矣因称为可闲翁君亦以名其堂且自号云君仲子慎上京师以告清清之反同游翰林者皆慕君为人又喜其得嘉号也相率为可闲之诗以质于予予惟人之志气必有所用亦必为之节而後可恒礼曰老而传端木叔气干将衰弃其家事郑事成告子以老归以家政闲居以安性于史称之故士大夫委质于朝苟非系安危关休戚者尚以时致政而去况于家乎今见金旦攫执筹夜计虽有子孙不能自逸曾马少游向子平之不逮亦何恠乎勇退之难也君年近指使气干疆力未可以言老而孤超远脱无迟徊系累意其识见之所到志趣之所寄盖加乎人一等矣使君家未裕而遽自求逸固不克成干父之誉非其子之才服王事承世业引于不坠则虽欲栖迟而处偃仰而乐奚可矣且於君之可闲而知有未可以言逸者出必有陈力输悃之勤居必有几杖之选车牛之服乃兄以代终而成业臣之於君犹子之於父也然则爱之以劳亦独非遗以安哉清以奇才脱頴塲屋声动馆阁间方有事乎世用而仲季之养亦有资焉君当是时优游伴奂居山林之高而咏国家之盛天下之乐殆无以相易者矣彼羡与慕者虽其居之不同而情恶有弗同者哉予以文字知清又相与周旋铅椠之事而规厉期待有大乎此者为取是诗而序之诗作于弘治癸丑冬十二月计以明年春正月二十六日及君初度寓慎归与季子勤延夀则不专祝颂而义亦备矣

送体斋傅先生省墓诗序

体斋傅先生之省墓天子眷其诚曹省羡其才儒绅墨士歌其盛而友朋兄弟之私不与焉盖先生在宪宗朝举进士入翰林历检讨修撰谕德掌司经事二十年不敢归耿耿之怀将发复止及一更化以来进侍日讲分纂先朝实録寅入未出寝食不暇又四五年累迁至太常卿兼侍读学士进掌翰林事惟时书既奏功讲事亦暂辍及上疏请告归省其先公坟墓于乡言累数百意甚恳天子崇古好儒方隆听纳而敦尚孝理重遂其情乃命有司给驿传亟令还任且赐金币为道里费其视具寮常制限年而後许勘实而後覆一切付诸有司之手而朝廷若不与焉者异矣於是公卿以下咸谓先生为主司精鉴择能得贤俊为讲官敷对明畅能陈说仁义以开圣聪益治化为史臣笔削严谨能阐功德诛奸谀以昭示来世成一代之典其文学足以华邦国论议足以禆政事亦非常材恒品近之不为益远之不为损者所能髣髴也故凡操觚秉翰者多发为长歌演为巨篇言去留则有皇华杕杜之兴论遇合则有凤凰梧桐之比至于友声神听举德补缺以相赠遗相劝戒其为赋益详焉用诸乡闾播诸天下信一时之盛也今之所谓饯赠者未始不托於文章歌咏之际先生之所谓赠亦尝有若是其盛乎哉东阳少且劣获以名姓从先生後自科第官署及凡职务无一不同晨朝夕燕日相游处亦未始有时月之间德义之所薰肝胆之所照情意之所渐浃不啻非所谓东西南北之人而止既与馆阁诸先生赋之及先生之弟中书舍人曰会以画图请又赋焉然犹有不可已者故於曹署台谏诸君发之因得以尽其详如此云

送傅工部曰会督税荆州序

朝廷之制财用商贾之税分领于户工二部户主财糓工主材木材木出于东南其务虽简而利亦饶出川蜀者税于荆州出徽歙者税于芜湖皆置局设吏以司出纳第吏卑而弊积乃檄部属一人分司而税踰年而代所以示专也及其既久责愈专而事愈难此其故何哉盖国所以理民而亦有取给于民者低昂盈缩交送于铢两寸尺之间不在于此则在于彼欲两全之而卒不可得今材木之产有限而工役之费无穷故虽月累地积而行商之嬴息未闻岁计籍报而有司之出纳不备下上之际不惟不相济而又若有相病者何恠乎其难也夫在易之卦损下益上谓之损损上益下谓之益语有之百姓足君孰与不足百姓不足君孰与足於此二者酌而处之则宁少羡余之利而不可使商贾有失业之憾宁负稽缓之咎而不可使朝廷受厚歛之名此实设官分职之本意而所好之善常寓于所令之中者也若偏见私意如函矢之不相谋旁观坐视如秦越之不相恤亦何贵乎责之专如此哉然犹有甚者苟渔猎之巧归于权势之家狗鼠之奸入于吏胥之手则其为弊宁不益甚矣乎故以税事为简且易而不加之意非通於政者也新喻傅君曰会为工部都水员外郎出督荆州之税有难色焉或者谓曰会为进士以文学继家业为中书以词翰名侍从其於财糓经理之细非惟其所不习且不屑焉其所为难者殆以此也及过而别予论及兹事言累数百不休盖曰会博涉史籍历居曹署饫经乎山川道路之远财货出纳之弊盘结乎胸中欲一剸理之而虑未有以遂其志也予固知曰会之贤有出乎流俗者不必如或者之所谓而止也且天下之税皆出于民商者四民之一耳使凡司税者皆知国用之不可阙而不敢亏知民力之不可穷而不敢竭至于不得已而处则权其缓急而不妄行以逆施又推而至于天下之政皆然其於治也不难矣曰会之行予安得不有所感哉曰会之伯兄体斋先生予知己友也故曰会於予必尽其辞而予於其同乡大夫士之请亦不能已於赠云

送吏部侍郎周先生使秦诗序

吏部右侍郎太原周先生有秦府郡王妃册封之命翰林旧寮咸以为秉嘉礼封长藩出首曹而称正使关於朝廷天下甚重相与赋为歌诗以送旌节而东阳获接先生最久乃得而序之国朝册封之制凡衆子皆为王王之衆子皆为郡王而其元配皆为妃降制之日天子衮冕御正殿百官朝服以侍是之谓嘉礼高皇帝封子二十余人秦在晋上文皇帝所兄视者故封在大国形胜物产天下莫加焉是之谓长藩凡遣使武具勳戚文具卿佐以俟简命文臣之中部属官比吏以下各一人又必有侍从郎署以为之贰节必躬捧班必前拜燕必先坐是之谓首曹谓正使而先生兼得预之岂非天下之具美哉古之所谓使必其辞令行操皆足以不辱然後为贤春秋战国尤此焉重今天下一家九族一体分藩胙土者皆秉鲁从周麟趾之化采苹之教治于远迩为之使者虽有子产之辩晏婴之智无所用之先生硕学清操卓为名流其在翰林劝讲经幄惓惓以孝弟为说载笔史局分掌礼馆朝廷大典式多其所书及佐礼部封册贺庆之事又其手出此既试而已效者自足以宣德意陈典章繇是以往非特所谓不辱君命者而言语仪度殆不必论也且先生之少亲迎于陕韩侯之蹶里在焉太原乃其先尚书庄懿公岳降之地先生及其子弟发解之乡宗族耆壮尚林林其盛使节所至风声所动荣显不足论其所以敦孝兴义为天下观者盖亦多矣若察州县以衡监天下之才诹闾阎以黼黻庙堂之治皆使之所有事而远游之篇登高之赋取之乎山川风物之胜者则先生之余亦岂惜为诸公和哉

倪文僖公集序

文一也而所施异地故体裁亦随之馆阁之文铺典章禆道化其体盖典则正大明而不晦达而不滞而惟适於用山林之文尚志节远声利其体则清耸奇峻涤陈薙定以成一家之论二者固皆天下所不可无而要其极有不能合 者故君子观人之文不必识其面闻其论议亲见其所施为而其器识材用之称乎此或宜乎彼断断乎其可别已是虽殊世异代操吾说以求之无所不得矧耳目所接风声义槩之在天下方盛而不可泯者哉东陈辱青谿倪先生舜咨为同年交最深获见其先文僖公乐与天下士诵公所为文旧矣公居南京有火厄手掇旧稿数帙以出青谿复力检得之虽颇散佚尚多不能尽録公既没青谿乃取公所自编订者为三十二卷刻梓以传东阳始得而备见之作而叹曰我国朝扫除荒乱奄有六合光岳之气全得于天自高皇时宋学士景濓诸公首任制作而犹未得位文皇更化杨文贞诸公函起而振之天下之休养涵育以暨英庙之初富庶之效可谓极盛矣而刘文安诸公出焉逮于宪庙其用犹未已也时则有若文僖公相与先後扬厉其名大着其在景泰间应制赋诗中官常立俟以进自余碑板金石之文云涌川溢沛不可御尝奉使朝鲜即席命笔畧不构思国人皆缩颈吐舌骇叹不能已及归梓其作为编至于今存焉盖公之雄才絶识学充其身而形之乎言典正明达卓然馆阁之体非岩栖宂处者所能到也故虽中历巇险晩登通要不得尽见于用而其於典章道化关一代之盛以为後观者如此岂非不朽之事哉昔孙盛作晋春秋传之外国後有购者於辽东得之宋孙甫作唐书甚自珍惜尝火後归问其书他不复顾斯文出处与此正同然二氏之书卒不见于世者谓其子孙不足以继之也公修英庙实録未及终青谿继入翰林以成事告校诸前代其班马氏之风乎且青谿为学士为礼部侍郎尚书趾美承阀当代所仅见行业之着其於公益有光焉後世称江东倪氏之盛者殆不独文之为重而文其徵也是固不可以不传已公讳谦字克让学者称为静存先生已未进士及第官至南京礼部尚书致仕卒赠太子少保文僖其赐諡也文有玉堂稿百卷上谷稿八卷归田稿十二卷南宫稿二十卷通为卷百七十则裒为家集青谿与其弟工部主事阜覃共藏之而辽海编别行于世云

双瑞诗序

太子太傅户部尚书兼武英殿大学士宜兴徐公为少詹事兼侍讲学士时以太夫人丧庐墓于瑞云山侧朝夕号恸悲不能胜乃有二白鸠栖陇树未几复有二白鴈游洑溪之上徊翔哀鸣若感若慕累数月不去乡人异之今少詹事陆君亷伯目为双瑞流闻缙绅能诗赋者皆与有作久而益富比得而尽观之窃惟人之身与天地同体故心正气顺感而成祥小者关一家大者系天下不可诬也若鸠鴈之色以白为奇其数皆偶人奇一物并集驯久而不去其奇尤甚古称禽鸟得气之先而孝为行之首感召符合岂偶然之故哉公气和德粋文足以华国量足以容物固天地所储育为天下用而纯诚至孝又足以格高明动幽远丰功伟烈於此有徵焉盖自还朝以来历礼曹阶选部荐着勳绩至入内阁在天子左右操造化之柄以对时育物二十年间功泽所被和气所召将使箫韶之凤仪于虞廷越裳之雉贡于周郊所谓家国一机心孝同理益于是乎验矣夫徐宪之白鸠以孝称张九龄并以忠着其为应固有小大而公瑞实倍之移忠之孝固一代所具瞻者也况晚生後学蒙陶铸之德得於观感之余者其可不攘袂开口为天下先哉弘治癸丑进士之为庶吉士者二十人各拟为诗篇成而未敢献间以质予予方奉命领教事谕之曰凡朝廷所造就诸老先生所教育者惟忠与孝也体诸身形之言取之乎绳辙模范之间固而辈所得为者又何让乃序诸卷端以遗公之子元楷辈请相与藏之而公亦不得而与云

怀麓堂集卷二十九








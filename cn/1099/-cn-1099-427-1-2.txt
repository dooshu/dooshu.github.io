○為河工新敘乞久任諸臣以圖永利事

公以鯁直之性而過事能見本末如此

竊惟國家漕運、專藉河渠、治河通漕、夙稱重務、頃歲因范口决茶城淤、異議繁興、河臣再設、節據部科諸臣建議、題奉欽依、著司道等官畫地分工。責令刻期報竣矣。近睹總理河道右都御史潘季馴報成敘功兩疏、中間分別諸臣勞績之狀、瞭然在目、或築新壩或幫舊堤、或立閘以蓄其汪洋、或修湖以資其灌注極稱工程堅固、足保無虞、業巳下部待覆、　陛下必且不吝爵賞、以酬臣等、區區愚見、尚有可言者、葢成功非難。保功為難一時之報竣非難將來之經久為難河上之事、二十餘年來、凡幾告患矣、亦凡幾奏功矣、當其决也。則曰吾不能使之不决。隨而議塞及其塞也隨而論功當其淤也。則曰吾不能使之不淤。隨而議挑及其挑也隨而論功舉淤决之故。委之天災舉挑塞之功。止?帚之人力。委之天者巧避其誤事之辜歸之人者。橫叨乎優勞之寵。報成未幾。懼有後虞。求脫紛紛。槩獲美轉。繼之者又是一番套弄矣。此其故皆由于河臣不久任也官不久任。不便有三。後先異見也。人巳異謀也。功罪難執也。功名之心孰不有之前者以功陞賞矣曲意求功便多罪狀代其任者。守畫一而襲故常。則疑于無所事乎。于是矜智釣奇。旁穿曲鑿。不曰某故道當開。則曰某新壩當改。不曰某堰工可廢。則曰某湖地可耕。注厝周章。利害莫必非徒倖邀異績兼欲求多前人甚且樂其敗而借以為功忌其功而幸其速敗新功未必就而舊緒隳矣如先任河臣凌雲翼、建議開新河、耗水衡金錢以七萬計、報功甫數月、遽爾堙塞　朝廷何嘗一問其罪也、此後先異見之驗也其不便一也人之恒情、易分爾我、功出于我。則修守者常勤功出于人。則修守者常懈。勤則日復一日。濬築可保無虞。懈則年復一年。隄渠必致漸壞。至于漸壞而後調陳瑛于廣東、移許應逵于江南嗟其晚矣、則何如陳瑛何守舊地。應逵不轉京堂。既循官常、亦免吏議、人與事相習。官與人相宜。即有紛紜。何自而起。此人已異謀之驗也其不便二也賞以勸功。罰以懲罪。必功罪可執。而後賞罰不淆。假令一隄之築也。倏而報堅。倏而報潰。一渠之濬也。倏而報通。倏而報壅。前者蔽罪于後工之不繼。而後者推罪于前工之本虛。欲罪前也。說盡推諉情狀已非見任之官。幸免追論。欲罪後也。又以新任之故得從亮原。尺寸之功必酬尋丈之罪不究。有賞無罰。國典謂何此雖賞罰之必明。亦由于功罪之難執也其不便三也查得萬曆五年有管河司道等官、都著久任、不許陞轉之　旨矣、　世宗末年有你每還查分管官員職名籍記在簿、日後有不堅固即便指名參治之　旨矣、　明旨赫赫竟托空言、臣等請今次敘功之臣、除府州縣正官佐貳以下、不必盡拘、外如右都御史潘季馴、三任河漕、熟諳水道、　陛下起用之意、固欲責其新功。季馴圖報之心亦當終其舊績。首宜久任、以重河務、其餘專管司道各官、既與河務相宜。併令一體久任。部署不得藉口差滿。輒令還京。九年序擢。有例在也。藩臬不得藉口俸深、輒轉他省。計俸優陞、有例在也。縱日久勞著、加授別御、不妨仍理原管事務。以備他時河漕督撫之選。葢治河如治虜。邊方摠督。有十年一鎮者矣。兵備有自僉事加至布政者矣。河道之臣。胡為乎不行久任哉。此臣等于敘功之日、即以久任之說進。使諸臣知今日告成。功固可錄。異日倘失罪亦有止?帚。其尚視河如家、勿視官如寄、息規脫之念、殫修守之猷、若方以功聞、旋以敗告、按籍治罪、諸臣又何說之辭、臣等再惟人臣報君、惟力是視、况職掌有在、豈足言功、今茲之敘完據有成議矣、以後年年修築、歲歲疏防皆是河臣職守之常、所當自盡、更不必瑣瑣敘錄、致啟倖途、此亦人心之公論也、伏願　陛下留意奉　聖旨工部知道、


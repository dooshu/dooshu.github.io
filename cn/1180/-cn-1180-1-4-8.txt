太甲下


这是伊尹申告太甲修德保治的说话。史臣叙次其语为下篇。





伊尹申诰于王，曰：“呜呼！惟天无亲，克敬惟亲。民罔常怀，怀于有仁。鬼神无常享，享于克诚。天位艰哉！

申，是重。亲，是眷顾。怀，是归附。享，是歆享。

伊尹重言以告戒太甲，叹息说道：“人君一身，上为皇天之鉴临，下为百姓之仰赖，前后左右有鬼神之森列，甚可畏也。天虽以君为子，然或予或夺，初无定向，何常亲之有？惟人君能敬以自持，凡动止语默常若天监在兹，无一念敢忽，则此心上通于天，天乃眷佑而申命之矣。民虽以君为心，然或向或背，其情难保，何常怀之有？惟人君能仁以保民，爱养子惠，使匹夫匹妇无一不被其泽，则此心下孚于民，民皆爱戴而归服之矣。鬼神虽依君为主，然不见不闻，至幽难测，何常享之有？惟人君能竭诚对越，真见得祖宗百神，与我一气相为联属，不敢萌一毫怠玩之意，则诚立于此，神应于彼，自然来格来享，而降之以福矣。这等看来，人君居天之位，一念不谨，天遂从而厌之；一物失所，民亦得而叛之。幽独之中，斯须不诚不信，人虽不知，而鬼神知之，存亡之机至危，而感召之理不爽。虽兢兢业业，日慎一日，犹恐不能保终，其可以易而为之乎？所以说天位艰哉！”





“德惟治，否德乱。与治同道，罔不兴；与乱同事，罔不亡。终始慎厥与，惟明明后。

德，指敬仁诚说。否字，解做不字。明明，是明而又明的意思。后，是君。

伊尹说：“天位惟艰，保位以德。所谓德，不过曰敬、曰仁、曰诚而已。人君若是尽了这敬、仁、诚而有德，则自然天亲民怀、鬼神歆享，岂不足以致治？若是背了这敬、仁、诚而不德，则必然天怒人叛、鬼神怨恫，岂不足以致乱？然这致治的道理，古人已有行之者矣。若今所行的，与那古人之致治的道理相同，则其治亦与之同，而太平之盛可复见于今日矣，有不至于兴隆者乎？这致乱的事迹，古人亦有行之者矣。若今所行的，与那古人之致乱的事迹相同，则其乱亦与之同，而祸败之应将复蹈其覆辙矣，有不厎于灭亡者乎？夫治乱兴亡之机，惟系于所与如此，可见人君当慎其所与矣。然或有初鲜终，则兴治未几，而乱亡随之，亦非真能与治者也。若乃敬畏常存，自临御之初，以至历年之久，悉求与治同道，而不敢一事苟同于乱焉，此非中才常主所能也。惟是至明之君，洞烛夫天民鬼神之理，深辨夫治乱兴亡之故，不但初志极其清明，亦且终身无所蔽惑，方能日慎一日，而永保天命也。王可不以明明之后自期待，而保此惟艰之位哉！”





“先王惟时懋敬厥德，克配上帝。今王嗣有令绪，尚监兹哉！

先王，指成汤。懋，是勉。配，是对。令，是善。绪，是统绪。尚，是庶几。监，是视。

伊尹又说：“能慎所与，固惟明君为然，而当与之人，莫有过于先王者。昔我先王成汤，受天明命而有天下，非有他道，惟是朝夕勉勉不已，常存戒慎恐惧以修其德，凡敬、仁、诚之道，皆加兼体日新之功，不敢有一毫怠慢。故其德与天合，用能君主万方，而对乎上帝。盖真为天之所亲，而民无不怀，神无不享矣。今王为先王之孙，富有四海，贵为天子，其所嗣者，皆先王所传令善之统绪也。然这善绪不易得，由于敬德配天所致，王既嗣而有之，庶几监视乎此，于先王所以敬德配天的事，常常看着做个法则。这便是与治同道，亦可以对越上天，而万民自怀，鬼神自享矣。又何必远有所慕哉！”





“若升高，必自下；若陟遐，必自迩。

伊尹又说：“为治贵慎所与，而进德必有其序。先王之敬德配天，固吾王之所当法者。然其道则高矣、远矣，岂可一蹴而至哉？必当循其进为之方，顺其先后之序，由一念一事之勉于敬，而积之于念念事事之无不敬。就如登山的一般，要升到高处，必从这低处起脚；如走路的一般，要行到远处，必从这近处进步。庶几下学者可以上达，近取者可以远到，而先王之德可驯至矣。否则欲速不达，安能造于高远之地哉？”夫伊尹欲太甲则效成汤，期待至矣。而复以循序告之者，盖不以至圣为期，则志安于近小；若徒骛高远，而不从身心切近处用力，则亦流于虚妄，而何能以与治乎？伊尹之言，真圣学之准则，而万世人君之所当诵法也。





“无轻民事，惟难；无安厥位，惟危。

民事，是农桑之事。位，是君位。

伊尹又说：“人君富有四海，坐享万邦之贡赋，莫把那小民的事便看得轻易了，以为不必留心。当思国以人民为本，民以衣食为命。农夫终岁勤动，尚有不足于食者；蚕妇终岁辛苦，尚有不足于衣者。戚戚焉视民之疾苦，常若痌瘝之在身而后可。岂可视以为轻而忽之哉！人君尊居九重，仰承先世之基业，莫把这大君的位便看得安稳了，以为可以肆志。当思天下所以奉我者甚尊，则其所以望我者甚重。一念不谨，或致上干天怒；一事不谨，或致下失人心。慄慄焉此心之危惧，若将坠于深渊而后可。岂可恃以为安而玩之哉！”夫能思民事之难，则必不妨民以重役，夺民以厚敛，而所以图其易者在是矣；能思君位之危，则必不徇情于货色，溺志于游畋，而所以保其安者在是矣。君天下者，宜三复于此言。





“慎终于始。

伊尹又说：“人情孰不欲善其终者，只是安于偷惰，以为今日姑若是，而他日固改之耳。然事固未有不善其始，而能善其终者。王欲图惟厥终，而保先王之业于勿坠，便当于今日嗣位临民之初，思其难，思其危，兢兢业业，日慎一日而后可。若因循懈怠，谓暂且纵欲为乐，待后更为改图，窃恐此心一放，不可收拾；习气已成，难于变易；后虽悔之，亦无及矣。可不戒哉！”





“有言逆于汝心，必求诸道；有言逊于汝志，必求诸非道。

逆，是违拂。逊，是随顺。

伊尹于太甲悔悟之后，犹恐其不能审于听言，故又告之说道：“人君听言，不当任情以为喜怒，必须审察理之是非。且如人之进言于王，固有犯颜色，触忌讳，侃侃直戆，拂逆于王之心者。这样言语，在常情好生难受。吾王于此，必当虚心审察：他这说话，或者有益于身心，有裨于治理，而于道有合欤？苟合于道，还当屈己听从，未可以为拂意而遂拒之也。人之进言于王，亦有颂其美，承其意，唯唯和柔，随顺于王之所欲者。这样言语，在常情鲜不喜悦。吾王于此，必当虚心审察：他这说话，莫非是阿谀以为容，逢迎以为悦，而不合于道欤？如其非道，便当正色拒阻，未可以为顺意而遂喜之也。盖臣之于君，有过则匡救之，有美则将顺之，虽逆耳之言未必便是，顺意之语未必尽非。但人之常情莫不喜顺而恶逆，而人君之尊，孰敢轻为直言以犯之。故明主于此，不可遽为喜怒，唯虚心审察，徐观理之当否，以为己之从违，则忠直者得以尽其意，而谄佞者无所售其奸矣。”此人君听言处事之要道，非伊尹之忠爱恳到，不能言之亲切如此。





“呜呼！弗虑胡获？弗为胡成？一人元良，万邦以贞。

虑，是思虑。胡字，解做何字。获，是得。一人，指君说。元，是大。良，是善。贞字，解做正字。

伊尹既历告太甲以图治之道，犹恐其不能慎思而笃行也，故复叹而勉之说：“我前所言五者，都是切于治道的说话。王不徒听之，须是殚精竭虑，反覆思惟，君德如何而能进，民事如何而能重，天位如何而能安，何以谨始，何以受言，件件都去心上理会过，这道理方才实得于己。若只听了不加思虑，则亦徒听而已，何由而能得乎？然既思而得之，又当躬行实践，黾勉从事，或循序以进德，或艰难以保民，或危惧以守位，以谨终则于始，以听言则必审，一一都见之于施行，这事功方才有成。若只思了，不肯实行，则亦徒思而已，何由而能成乎？苟能思而得此理，无一毫眩惑；为而成此事，无一毫废弛。则蕴于念虑之间者，皆理而无欲；发于事为之著者，皆善而无恶。内外如一，表里浑然，是人君有大善之德矣。由是万邦的人见为上者如此，自然有所感发，有所视效。以百官则正于朝，无比德，无淫朋；以万民则正于野，无颇僻，无偏党，皆相率而归于正矣。夫万邦之贞，其机由于一人；一人之善，其功在于虑与为。王可不思所以自勉哉！”





“君罔以辩言乱旧政，臣罔以宠利居成功，邦其永孚于休。”

伊尹告君终篇，又以己将复政归老，虑后有谗人变乱是非，太甲或误信而反其所为，故预戒之，且明己志，说道：“率由旧章，君道之当然也。为君的，当以先王之法为必可行，毋信喋喋利口，变乱了祖宗的旧政。事功图成，臣职之当然也。为臣的，不可以己之事功有成，而贪恋宠禄以居之。夫君尽君道，则监于成宪而无纷更之失；臣尽臣职，则功成不满，而益勤笃棐之忠。政治休明，节义成俗，社稷灵长终将赖之矣。邦国有不永信其休美者乎？”盖此时太甲之德已进，伊尹有退休之志，故预为此言。以见国家之事，惟谨守成法，自可长治久安；而己之图归，乃臣道之常，有不得不然者耳。






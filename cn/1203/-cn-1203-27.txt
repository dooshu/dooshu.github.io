卷二十七

钦定四库全书

御选历代诗余卷二十七目録【五十五字】

鹧鸪天【上】

宋祁

范纯仁

晏几道【十八首】

苏轼【三首】

黄庭坚【三首】

秦观

晁补之【二首】

李之仪【四首】

贺铸【三首】

李元膺

赵令畤【二首】

苏庠【二首】

葛胜仲【五首】

周紫芝【十三首】

谢逸【三首】

葛郯【二首】

晁端礼

曹组

吕渭老【四首】

王安中

向子諲【九首】

叶梦得【六首】

赵师侠【五首】

赵长乡【十二首】

朱敦儒

曾觌

侯寘【三首】

御选历代诗余卷二十七目録

钦定四库全书

御选历代诗余卷二十七【五十五字】

司经局洗马掌局事兼翰林院修撰加二级【臣】王奕清奉旨校刋

鹧鸪天【上】

【一名思佳客双调五十五字】

鹧鸪天　　　　　　　　　　　宋　祁

画毂雕鞍狭路逢一春肠断绣帘中身无彩凤双飞翼心有灵犀一点通　金作屋玉为栊车如流水马游龙刘郎巳恨蓬山远更隔蓬山几万重

前调　　　　　　　　　　　　范纯仁

腊後春前暖律催日和风暖欲开梅公方结客寻佳景我亦忘形趁酒杯　添管龠续尊罍更阑秉烛未能回清歌莫待相期约乘兴来时便可来

前调　　　　　　　　　　　　晏几道

碧藕花开水殿凉万年枝外转红阳昇平歌管随天仗

祥瑞封章满御牀　金掌露玉炉香岁华方共圣恩长皇州又奏圜扉静十样宫眉捧寿觞

前调　　　　　　　　　　　　晏几道

彩袖殷勤捧玉钟当年?却醉顔红舞低杨叶楼心月歌尽桃花扇影风　从别後忆相逢几回魂梦与君同今宵剩把银釭照犹恐相逢是梦中

前调　　　　　　　　　　　　晏几道

一醉醒来春又残野棠棃雨泪阑干玉笙声里莺空怨罗幙香中燕未还　终易散且长闲莫敎离恨损朱顔谁堪共展鸳鸯锦同过西楼此夜寒

前调　　　　　　　　　　　　晏几道

梅蕊新妆桂叶眉小莲风韵出瑶池云随緑水歌声转雪绕红绡舞袖垂　伤别易恨欢迟惜无红锦为裁诗行人莫便销魂去汉渚星桥尚有期

前调　　　　　　　　　　　　晏几道

守得莲开结伴游约开萍叶上兰舟来时浦口云随棹采罢江边月满楼　花不语水空流年年判得为花愁明朝万一西风劲争上朱顔不奈秋

前调【七夕】　　　　　　　　　　晏几道

当日佳期鹊误传至今犹作断肠仙桥成汉渚星波外人在鸾歌凤舞前　欢尽夜别经年别多欢少奈何天情知此会无长计咫尺凉蟾亦未圆

前调　　　　　　　　　　　　晏几道

题破香笺小砑红诗多远寄旧相逢西楼酒面垂垂雪南苑春山细细风　花不尽柳无穷别来欢事少人同凭谁问取归云信今在巫山第几峰

前调　　　　　　　　　　　　晏几道

清颍尊前酒满衣十年风月旧相知凭谁细话当时事肠断山长水远诗　金凤阙玉龙墀看君来换锦袍时姮娥已有殷勤约留着蟾宫第一枝

前调　　　　　　　　　　　　晏几道

醉拍春衫惜旧香天将离恨恼疎狂年年陌上生秋草日日楼中到夕阳　云渺渺水茫茫征人归路许多长相思本是无凭语莫向花笺费泪行

前调　　　　　　　　　　　　晏几道

楚女腰肢越女顋粉圆双蕊髻中开朱弦曲怨愁春尽緑酒杯寒记夜来　新掷果旧分钗冶游音信隔章台花间锦字空频寄月厎金鞍竟未回

前调　　　　　　　　　　　　晏几道

十里楼台倚翠微百花深处杜鹃啼殷勤自与行人语不似流莺取次飞　惊梦觉弄晴时声声只道不如归天涯岂是无归意争奈归期未可期

前调　　　　　　　　　　　　晏几道

陌上蒙蒙残絮飞杜鹃花里杜?啼年年厎事不归去怨月愁烟长为谁　梅雨细晓风微倚楼人听欲沾衣故园三度羣花谢曼倩天涯犹未归

前调　　　　　　　　　　　　晏几道

晓日迎长岁岁同太平箫鼓间歌钟云高未有前村雪梅小初开昨夜风　罗幕翠锦筵红钗头罗胜写宜冬从今屈指春期近莫使金尊对月空

前调　　　　　　　　　　　　晏几道

小玉楼中月上时夜来惟许月华知重帘有意藏私语双烛无端恼暗期　伤别易恨欢迟归来何处验相思沈郎春雪愁销臂谢女香膏嬾画眉

前调　　　　　　　　　　　　晏几道

手捻香笺忆小莲欲将遗恨倩谁传归来独卧逍遥夜梦里相逢酩酊天　花易落月难圆只应花月似欢缘秦筝若有心情在试写离声入旧弦

前调　　　　　　　　　　　　晏几道

九日悲秋不到心凤城歌管有新音风雕碧柳愁眉淡露染黄花笑靥深　初见鴈已闻砧绮罗丛里胜登临须敎月户纤纤玉细捧霞觞灩灩金

前调　　　　　　　　　　　　晏几道

緑橘梢头几点春似留香蕊送行人明朝紫凤朝天路十二重城五碧云　歌渐咽酒初醺尽将红泪湿湘裙赣江西畔从今日明月清风忆使君

前调　　　　　　　　　　　　晏几道

小令尊前见玉箫银灯一曲太妖娆歌中醉倒谁能恨唱罢归来酒未消　春悄悄夜迢迢碧云天共楚宫腰梦魂惯得无拘检又踏杨花过谢桥

前调　　　　　　　　　　　　苏　轼

罗带双垂画不成殢人娇态最轻盈酥胸斜抱天边月玉手轻弹水面冰　无限事许多情四弦丝竹苦丁宁饶君拨尽相思调待听梧桐叶落声

前调　　　　　　　　　　　　苏　轼

林断山明竹隐墙乱蝉衰草小池塘翻空白鸟时时见照水红蕖细细香　村舍外古城傍杖藜徐步转斜阳殷勤昨夜三更雨又得浮生一日凉

前调　　　　　　　　　　　　苏　轼

笑捻红牙嚲翠翘扬州十里最妖娆夜来绮席亲曾见撮得精神滴滴娇　尊後眼舞时腰刘郎几度欲魂消明朝酒醒知何处肠断人间紫玉箫

前调　　　　　　　　　　　　黄庭坚

西塞山边白鸟飞桃花流水鳜鱼肥朝廷尚觅元真子何处如今更有诗　青箬笠緑蓑衣斜风细雨不须归人间底事风波险一日风波十二时

前调　　　　　　　　　　　　黄庭坚

塞鴈初来秋影寒霜林风过叶声乾龙山落帽千年事我对西风犹整冠　兰委佩菊堪餐人情时事半悲欢但将酩酊酬佳节更把茱茰仔细看

前调　　　　　　　　　　　　黄庭坚

黄菊枝头生晩寒人生莫放酒杯乾风中横笛斜吹雨醉里簪花倒着冠　身健在且加餐舞裙歌板尽情欢黄花白发相牵挽付与傍人冷眼看

前调　　　　　　　　　　　　秦　观

枕上流莺和泪闻新啼痕间旧啼痕一春鱼鸟无消息千里关山劳梦魂　无一语对芳尊安排肠断到黄昏甫能炙得灯儿了雨打棃花深闭门

前调　　　　　　　　　　　　晁补之

欲上南湖彩舫嬉还思北渚与岚漪圆荷盖水垂杨岸鸂?鸳鸯总下时　持此意遣谁知清波还照鬓间丝西楼重唱池塘好应是红妆敛翠眉

前调　　　　　　　　　　　　晁补之

绣幕低低拂地垂春风何事入罗帏胡麻好种无人种正是归时厎未归　临晚景忆当时愁心一动乱如丝夕阳芳草本无恨才子佳人空自悲

前调　　　　　　　　　　　　李之仪

节是重阳却斗寒可堪风雨累寻欢虽辜早菊同高柳聊挹残蕉共小阑　浮蚁嫩炷烟盘恨无莺唱舞催鸾空惊絶韵天边落不许韶顔梦里看

前调　　　　　　　　　　　　李之仪

浓丽妖妍不是妆十分风艳夺韶光牡丹开就应难比繁富犹疑过海棠　须仔细更端相烂霞流晕带朝阳千金未足酬真赏一度相看一断肠

前调　　　　　　　　　　　　李之仪

避暑佳人不着妆水晶冠子薄罗裳摩緜扑粉飞琼屑滤蜜调冰结绦霜　随定我小兰堂金盆盛水小牙牀时时浸手心头熨受尽无人知处凉

前调　　　　　　　　　　　　李之仪

收尽微风不见江分明天水共灯光由来好处输闲地堪叹人生有厎忙　心旣远味偏长须知麤布胜无裳从今认得归田乐何必桃源是故乡

前调　　　　　　　　　　　　贺　铸

豆蔻梢头莫谩夸春风十里旧繁华金楼玉蕊皆殊艳别有倾城第一花　青雀舫紫云车暗期归路指烟霞无端却似堂前燕飞入寻常百姓家

前调　　　　　　　　　　　　贺　铸

怊怅离亭断彩襟碧云明月两关心几行书尾情何限一尺裙腰痩不禁　遥夜半曲房深有时昵语话如今侵牎冷雨灯生晕泪湿罗牋楚调吟

前调　　　　　　　　　　　　贺　铸

紫府东风放夜时步莲穠李伴人归五更钟动笙歌散十里月明灯火稀　香冉冉梦依依天涯寒尽减春衣凤凰城阙知何处寥落星河一鴈飞

前调　　　　　　　　　　　　李元膺

寂寞秋千两绣旗日长花影转堦迟燕惊午梦周遮语蝶困春游落拓飞　思往事入颦眉柳梢阴重又当时薄情风絮难拘束飞过东墙不肯归

前调　　　　　　　　　　　　赵令畤

素玉朝来有好怀一枝梅粉照人开晴云欲向杯中起春色先从脸上来　深院落小楼台玉盘香篆看徘徊须知月色撩人恨数夜春寒不下堦

前调　　　　　　　　　　　　赵令畤

可是相逢意便深为郎巧笑不须金门前一尺春风髻牎内三更夜雨衾　情渺渺信沉沉青鸾无路寄芳音山城钟鼓愁难听不解襄王梦里寻

前调　　　　　　　　　　　　苏　庠

枫落河梁野水秋淡烟衰草接郊丘醉眠小坞黄茅店梦倚高城赤叶楼　天杳杳路悠悠钿筝歌扇等闲休灞桥杨柳年年恨鸳浦芙蕖叶叶愁

前调　　　　　　　　　　　　苏　庠

秋入蒹葭小鴈行参差飞堕水云乡直须银甲供春笋且滴糟牀覆羽觞　风压幕月侵廊江南江北夜茫茫悬知马上啼?梦一夜惊飞宝鸭香

前调【宴集夏氏林亭】　　　　　　　　　葛胜仲

小榭幽园翠箔垂云轻日薄淡秋晖菊英露浥渊明径藕叶风吹叔宝池　酬素景泥芳卮老人痴钝强伸眉讙譁莫遣笙歌散归路从敎灯影稀

前调　　　　　　　　　　　　葛胜仲

婆律香浓气味佳玻璃仙盌进流霞凝膏清涤高阳醉灵液甘和正焙芽　香染指浪浮花加笾礼尽客还家买珠声断红囊散踏影人归素月斜

前调　　　　　　　　　　　　葛胜仲

玉琯还飞换岁灰定山新棹酒船回年时梁燕双双在肯为人愁便不来　衰意绪病情怀玉山今夜为谁颓年时梅蕊垂垂破肯为人愁便不开

前调【赏菊】　　　　　　　　　　葛胜仲

黄菊鲜鲜带露浓小园开徧度香风自篘玉醖酬朝色旋洗霜须对晚丛　香在手莫匆匆寻芳今夜有人同黄金委地新收得莫道山翁到厎穷

前调　　　　　　　　　　　　葛胜仲

采采黄花鹄彩浓吹开一夜为霜风已邀骚客陶元亮不用歌姬盛小丛　秋易老莫匆匆齐山高兴古今同欲知此地花多少满眼金英望不穷

前调　　　　　　　　　　　　周紫芝

荷气吹凉到枕边薄纱如雾亦如烟清泉浴後花垂雨白酒倾时玉满船　钗欲溜髻微偏却寻霜粉扑香緜冰肌近着浑无暑小扇频揺最可怜

前调【七夕】　　　　　　　　　　周紫芝

乌鹊桥边河汉流洗车微雨湿清秋红莲不似常相忆一度相逢一度愁　云却静月垂钩金鍼穿得喜回头只因人倚阑干处便似天孙梳洗楼

前调【李彦侠生日】　　　　　　　　　周紫芝

尊酒年年乐事多古铜犹得几摩挲他时人物君须记玉笋班中李泰和　烦翠袖把金荷功名余事且高歌新来学得长生诀写就黄庭不换鹅

前调【沈彦述生日】　　　　　　　　　周紫芝

名在休文季孟间一时风味更萧然琼林不逐春风老安用丹砂巧驻顔　春入户酒吹澜小桃枝上锦斓斑明年欲与君为夀无路相从入道山

前调【有赠】　　　　　　　　　　周紫芝

袅袅云梳晓髻堆娟娟秋浄眼波囬旧家十二峰前住偶为襄王下楚台　闲院静小桃开刘郎前度几囘来东风易得行云散花里传觞莫漫催

前调【菊】　　　　　　　　　　　周紫芝

晴日烘帘暖似春菊囘霜晕浅仍深谁知此地栽花手便是当时齅蕊人　秋渺渺夜沉沉一声清唱袅残音娇痴应挽香罗比六幅双裙染郁金

前调　　　　　　　　　　　　周紫芝

一点残红欲尽时乍凉秋气满屏帏梧桐叶上三更雨叶叶声声是别离　调宝瑟拨金猊那时同唱鹧鸪词如今风雨西楼夜不听清歌也泪垂

前调　　　　　　　　　　　　周紫芝

年少登高意气多黄花压帽醉嵯峨如今满眼看华髪强捻茱茰奈若何　千疉岫万重波一时分付与秦娥明年身健君休问且对秋风卷翠螺

前调　　　　　　　　　　　　周紫芝

终日看山不厌山寻思百计不如闲何时得到重阳日醉把茱茰仔细看　敧皁帽倚雕栏偶然携酒却成欢篱边黄菊关心事触忤愁人到酒边

前调　　　　　　　　　　　　周紫芝

读尽牙签玉轴书不知门外有园蔬借令未解鸾坡去也合讐书在石渠　微雨後小寒初满斟长寿碧琳腴不须更问荆州路便上追锋御府车

前调　　　　　　　　　　　　周紫芝

楼外缃桃一萼红别来开谢几东风武陵春尽无人处犹是刘郎去後踪　香阁小翠帘重今宵何事偶相逢行云又被风吹散见了依前是梦中

前调　　　　　　　　　　　　周紫芝

彩鷁双飞雪浪翻楚歌声转緑杨湾一川红斾初衔日两岸朱楼不下帘　闲倚处玉垂纤白团扇厎藕丝衫未成密约回秋水看得羞时隔画檐

前调　　　　　　　　　　　　周紫芝

花褪残红緑满枝嫩寒犹透薄罗衣池塘雨细双鸳睡杨柳风轻小燕飞　人别後酒醒时午牎残梦子规啼尊前心事人谁问花厎闲愁春又归

前调　　　　　　　　　　　　谢　逸

桐叶成阴拂画檐清风凉处卷疎帘红绡舞袖萦腰柳碧玉眉峰媚脸莲　秋满眼水连天香牋小字倩谁传梅黄楚岸垂垂雨草碧吴江淡淡烟

前调　　　　　　　　　　　　谢　逸

金节平分院落凉黄昏帘幙卷西厢冰轮碾破粼粼碧玉斧修成练练光　低照户巧侵牀锦袍起舞谪仙狂鹊飞影里觥筹乱桂子风前笑语香

前调　　　　　　　　　　　　谢　逸

水阔天低鴈字横小春时节晩寒清梅梢月上纷纷白竹坞风来冉冉轻　人似玉酒如渑入关意气喜风生坐中有客联镳去谁唱阳关第四声

前调【野梅二首】　　　　　　　　　　葛　郯

千树家园锁旧津谁移数点在孤村海山探蕊禽留影楚客穿花蝶舞魂　桥断巷水横门残霞零落晩烟昏只因留住三更月暗里香来别是春

前调　　　　　　　　　　　　葛　郯

万木家园雾暗津不须踏影下前村须知苕霅水云窟自有罗浮冰雪魂　横水馆倚山门参旗有约共黄昏此中得句无人见谁在尊前领略春

前调【昇平词】　　　　　　　　　　晁端礼

霜压天街不动尘千官环佩贺成禋三竿阊阖楼边日五色蓬莱顶上云　随步辇卷香裀六宫红粉倍添春乐章近与中声合一片仙韶特地新

前调　　　　　　　　　　　　曹　组

辇路薰风起緑槐都人凝望满天街云韶杳杳鸣鞘肃芝盖亭亭障扇开　微雨过絶尘埃内家车子走晴雷千门不敢垂帘看总上银鈎等驾来

前调　　　　　　　　　　　　吕渭老

江上何人一笛横倚楼吹得月华生寒风堕指倾三弄小市收灯欲二更　持蟹股破霜橙玉人水调品秦筝细看桃李春时面共尽玻瓈酒一觥

前调　　　　　　　　　　　　吕渭老

微点臙脂晕泪痕更衣整髻立黄昏春风搅树花如雨夕霭迷空燕趁门　题往事锦回文春心无定似行云深屏绣幌空愁独明月棃花殢一尊

前调　　　　　　　　　　　　吕渭老

曾醉扬州十里楼竹西歌吹至今愁燕衔柳絮春山远思入晴江水自流　情渺渺梦悠悠重寻罗带认银鈎挂帆欲伴渔人去只恐桃花误客舟

前调　　　　　　　　　　　　吕渭老

薄薄云山欲湿花双双燕子入帘斜西楼尚记垂垂露酌雪犹残片片霞　人已远鬓成华小楼疎竹定谁家试凭去鴈通消息仙子常乘八月槎

前调　　　　　　　　　　　　王安中

蒨雾红云捧建章鸣珂星使渡银潢亲将圣主如丝语传与陪都振鹭行　香袅袅佩锵锵昇平歌管趁飞觞明时玉帐恩相续清夜钧天梦更长

前调【豫章郡王席上】　　　　　　　　　向子諲

两个鸳鸯波上来一緺杨柳掌中回已愁共雪因风去更着繁弦急管催　含浅笑劝深杯桃花气暖眼边开司空长见风流惯输与山翁醉玉颓

前调【赏桂】　　　　　　　　　　向子諲

露下风前处处幽官黄如染翠如流谁将天上蟾宫树散作人间水国秋　香郁郁思悠悠几年魂梦绕江头今朝得到芗林醉白发相看万事休

前调【卜筑杨遵道故居】　　　　　　　　向子諲

莫问清阳与洛阳山林总是一般香两家地占西南胜可是前人例姓杨　石作枕醉为乡藕花菱角满池塘虽无中岛霓裳奏独鹤随人意自长

前调　　　　　　　　　　　　向子諲

只有梅花似玉容云牎月户几尊同见来怨眼明秋水欲去愁眉淡远峰　山万疉水千重一双蝴蝶梦能通都将泪作梅黄雨尽把情为柳絮风

前调【咏红梅】　　　　　　　　　　向子諲

江北江南雪未雕此花独步百花饶青枝可爱难为杏緑叶初无不是桃　多态度足风标蕊珠仙子醉红潮絶怜墅外横斜处似与芗林慰寂寥

前调【中秋前数夕待月新桥】　　　　　　　向子諲

驾月新成碧玉梁青天万里泻银潢广寒宫里无双树无热池边不尽香　承露液酿秋光直须一举累千觞不知丗路风波恶何似芗林气味长

前调【闰中秋】　　　　　　　　　　向子諲

明月光中与客期一年秋半两圆时姮娥得意为长计织女欢盟可恨迟　瞻玉兎倒琼彛追怀往事记新词浩歌且入沧浪去醉里归来冷不知

前调【赠曹端伯移守荆南】　　　　　　　　向子諲

赣上人人说故侯从来文采更风流题诗漫道三千号别酒须?一百筹　乘画鷁衣轻裘又将春色过荆州合江绕岸垂杨柳总学歌眉叶叶愁

前调　　　　　　　　　　　　向子諲

几处秋千嬾不收花梢柳外出纤柔霞衣轻举疑奔月宝髻倾攲若坠楼　争缥缈鬭风流蜂儿蛱蝶共嬉游朝朝暮暮春风里惊落棃花未肯休

前调【梅】　　　　　　　　　　　叶梦得

不怕微霜点玉肌恨无流水照冰姿与君着意从头看初见今年第一枝　人醉後雪消时江南春色寄来迟使君尽是花前客莫怪殷勤为赋诗

前调【元夕】　　　　　　　　　　叶梦得

夹路行歌尽落梅篆烟香细袅寒灰云移碧海三山近月破中天九陌开　追乐事惜多才车声遥听走随雷十年梦断钧天奏犹记流霞醉後杯

前调【雨後湖上看落花】　　　　　　　　叶梦得

小雨初收报夕阳归云欲渡转横塘空回羽盖翻新影不见琼肌洗暗香　追落景弄微凉尚余残泪浥空牀祗应自有东风恨长遣啼痕破晩妆

前调【次韵观太湖】　　　　　　　　　叶梦得

兰?空悲楚客秋旌旗谁见使君游凌云不隔三山路破浪聊凭万里舟　公欲去尚能留杯行到手未宜休新诗无物堪伦比愿探珊瑚出宝鈎

前调【晚雨泛舟】　　　　　　　　　　叶梦得

天末残霞卷暮红波间时见没鳬翁斜风细雨家何在老矣生涯尽个中　惟此意与公同未须持酒祝牛宫傍人不解青蓑意犹说黄金宝带重

前调　　　　　　　　　　　　叶梦得

一曲青山映小池緑荷阴尽雨离披何人解识秋堪美莫为悲秋浪赋诗　携浊酒绕东篱菊残犹有傲霜枝一年好景君须记正是橙黄橘緑时

前调【豫章大閲】　　　　　　　　　　赵师侠

玉带红鞾供奉班裹头新样总宜男闹装鞍辔青骢马贴体衣裳紫窄衫　云鬓重黛眉弯内家妆束冠江南轻裘缓带风流帅锦绣丛中拥骑还

前调【揖翠晚望】　　　　　　　　　　赵师侠

榕叶阴阴未着霜浅寒犹试夹衣裳雾浓烟重遥山暗云淡天低去水长　风淅沥景凄凉乱鸦声里又斜阳孤帆落处惊鸥鹭飞映书空鴈字行

前调【七夕】　　　　　　　　　　赵师侠

一叶惊秋风露清砌虫初听傍牎声人逢役鹊飞乌夜桥渡牵牛织女星　银汉淡暮云轻新蟾斜挂一鈎明人间天上佳期处凉意还从过雨生

前调【湘江舟中】　　　　　　　　　　赵师侠

风定江流似镜平斜阳天外挂微明云归远岫千山暝雾映疎林一抹横　渔火细钓丝轻黄尘扑扑谩争荣何时了却人间事泛宅浮家过此生

前调【丁已除夕】　　　　　　　　　　赵师侠

爆竹声中岁又除顿回和气满寰区春风解绿江南树不与人间染白须　残蜡烛旧桃符宁辞末後饮屠苏归欤幸有园林胜次第花开可自娯

前调【咏荼蘼三首】　　　　　　　　　赵长卿

弱质纤姿俪素妆水沉山麝郁幽香直疑姑射来天上要恼人间傅粉郎　简酿酒枕为囊更将风味胜糖霜肯如红紫空妖冶谩惹游蜂戏蝶忙

前调　　　　　　　　　　　　赵长卿

洗尽铅华不着妆一般真色自生香飘飘何处凌波女故故相迎马上郎　寻谱牒发诗囊絶胜梅萼嫁冰霜故山寒食依然在勾引东坡旅兴忙

前调　　　　　　　　　　　　赵长卿

镂玉裁琼学靓妆不须沉水自然香好随梅蕊妆宫额肯似桃花误阮郎　羞傅粉薄香囊何劳傲雪与凌霜新来勾引无情眼?为东风一晌忙

前调【送春】　　　　　　　　　　赵长卿

只惯娇痴不惯愁离情浑不挂眉头可怜恼尽尊前客却趁东风上小舟　真个去不权留落花流水一春休自怜不及春江水随到滕王阁下流

前调　　　　　　　　　　　　赵长卿

新晴水暖藕花红烘人暑气晩来浓共携纤手桥东路杨柳青青一径风　深翠里艳香中双鸾初下蕊珠宫月笼粉面三更露凉透萧萧一梦中

前调【初夏试生衣书婉乡扇上】　　　　　　　赵长卿

牙领番腾一线红花儿新样喜相逢薄罗衫子轻笼雪削玉身材痩怯风　人易老恨难穷翠屏罗幌两心同旣无闲事萦怀抱莫把双蛾皱碧峰

前调【荼蘼】　　　　　　　　　　赵长卿

镂玉裁琼莫比香娉婷枝上殢春光风流别有千般韵割舍昏沉入醉乡　蜂共蝶尽乾忙檀心知未肯寻常从来诗苦人消痩乞与幽牎富锦囊

前调【春暮】　　　　　　　　　　赵长卿

蜂蜜酿成花已飞海棠次第雨臙脂园林检点春归也只有萦风柳带垂　情默默恨依依可人天气日长时东风恰好寻芳去何事驰驱作别离

前调【对镜有感】　　　　　　　　　　赵长卿

睡觉扶头听晓钟隔帘花雾湿香红翠揺钿砌梧桐影暖透罗襦芍药风　闲对影记曾逢画眉临镜霎时同相思己有无穷恨忍见孤鸾宿镜中

前调　　　　　　　　　　　　赵长卿

緑水澄江得胜游浪平风软称轻舟尊前我易伤前事柳外人谁独倚楼　空感慨惜风流风流赢得谩多愁愁多着甚销磨得莫怪安仁鬓早秋

前调　　　　　　　　　　　　赵长卿

一曲清歌金缕衣巧传心事有谁知自从别後难相见空解题红寄好诗　忆携手过堦墀月笼花影半明时玉钗头上轻轻颤揺落钗头豆蔻枝

前调　　　　　　　　　　　　赵长卿

宝篆龙煤烧欲残细听铜漏已更阑纱牎斜月移梅影特地笼灯仔细看　幽梦断旧盟寒那时屈曲小屏山风光得似而今否肯把花枝作等闲

前调　　　　　　　　　　　　朱敦儒

检尽历头冬又残爱他风雪耐他寒拖条竹杖家家酒上个篮舆处处山　添老大转痴顽谢天敎我老来闲道人还了鸳鸯债纸帐梅花醉梦间

前调　　　　　　　　　　　　曾　觌

桃李飘零春已深可怜轻负惜花心尊前赖有红千疉牎外休惊緑满林　灯灼灼醉沉沉笙歌丛里酒频斟留欢且莫匆匆去怅望春归何处寻

前调　　　　　　　　　　　　侯　寘

万点臙脂落日烘坐间酒满散微红谁敎艳质撩潘鬓生怕朝云逐楚风　寻画烛照芳容夜深两行锦灯笼朱唇翠袖休凝竚几许春情睡思中

前调　　　　　　　　　　　　侯　寘

蜀锦吴绫翦染成东皇花令一番新风帘不碍寻巢燕雨叶偏禁鬬草人　非病酒不关春恨如芳草思连云西楼角畔双桃树几许浓苞等露匀

前调【赏芍药】　　　　　　　　　　侯　寘

梦想当年姚魏家尊前重见旧时花双檠分焰交红影四座春回粲晩霞　杯潋灩帽攲斜夜深絶艳愈清佳天明肯逐行云去更着重重翠幕遮

御选历代诗余卷二十七








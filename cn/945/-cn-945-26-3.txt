谢太仆钱少卿启【少卿进咸平圣政録及诗自将军改官】

右某启数日前少卿特枉轩车俯临蓬荜仍以编缀曲示颛蒙顔巷萧条既迂长者之辙赵囊牢落忽得随侯之珠缄縢载披毛髪俱耸窃以述作之妙谓之圣明赋颂之兴本乎风化其有沿袭或异步骤不同虞卿穷愁乃就着书之业扬雄寂寞始奋草玄之名灵均放词初因于憔悴兰成述赋实主于悲哀未有世传带砺之盟身居环列之尹敞北阙之甲第屋瓦生烟乘大宛之名驹汗血流赭列鼎而食执玉以朝名亚春陵势夺张霍而乃贱青紫如拾芥比富贵於浮云优游文史之塲躬亲布素之行折节待士多拥篲以先驱焦思穷经或下帷而终日以至学成麟角才掞天庭思若涌泉文类摛锦汉宫诵赋万乘喜於同时梁苑陪游羣公推於右席门登龙而比峻谈挥尘以弥清诸生慕义以益勤名卿愿交而斯衆芳猷载洽雅志将伸固已简自天衷腾于物论纪一人之言动何让策书贡二雅之声诗有禆乐府召试鳌山之署式揺鸡距之毫不加点以成章未旋踵而拜命亚卿班列既参惟月之崇太仆职司仍预奉车之宠昔汉光武之偃革诸将竞乡学之心唐宪宗之厌兵近臣有改名之请以珪璋特达之质当干戈载戢之秋舍兰錡之师就儒冠之饰教閲诗礼昔为谋帅之资慷慨经纶今挺致君之志羽仪通籍辉映荐绅敢谓下顾蜗庐特留凤藻享海鸟以九奏诚非所宜投井鼃以兼金都不之惜退自循省靡敢遑寜岂圯桥授书怜其可教将延陵听乐许以知音唯蹈咏以忘疲庶传玩之无斁愿言厚意何以克胜其盛制辄留缮写


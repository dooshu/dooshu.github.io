○題為條列河工事宜疏 【 河工事宜】

臣會同漕運廵撫右侍郎江一麟議得工役繁興、料理宜預、官夫蝟集、調度須周、若不先為申明、未免臨事舛錯、除兩河疏築之議、另行具陳外、所有一二事宜、不得不上煩聖聽者、敬列條款擬議上請、伏望敕下施行、

計開

一議支放、照得鳩工聚材、出納甚瑣、收掌銷算、頭緒頗多稽覈不嚴、必滋破冐、臣與撫臣、百責攸萃、兼以閱視不常、無暇躬親經理、合無比照昔年邳工事例將請發銀兩、俱解淮安府貯庫、各工應給工食、應買物料、府佐等官、開數赴各該分督司道官覈實給票赴兩淮廵塩衙門覆覈掛號、方許關支、每季終、該府將票類送廵塩衙門比對號印數目相同、發回附卷、通候工完類覈、造冊奏繳、伏乞聖裁、

一議分督、照得河工浩繁、道里遙遠、若非多官分理、不免顧此失彼、分工之後、錢糧出入、工程次第、皆其首尾、遇有陞調等項、若聽其離任。則本官所分之工。又須另委補替。文移往來。便至逾月。及到工所。茫然無措。何以望其竣事而底績也。合無俯念河工重大、如遇前項、相應離任官員、容臣等暫留完工、稽其勤惰別其功罪、請旨處分、方得離任、庶人心專定、覬覦不萌而事易責成矣、伏乞聖裁

一議責成、凡有興造責之親民官則事易集而無掣肘照得州縣正官。職專親民。故民易驅而事易集也。奈何相沿之弊。視河患如秦越。視管河官如贅疣。既以分司部屬臨之。蔑如也。妨工僨事、實由于此、目今大工肇興、諸務叢挫、若非責成各掌印官、鮮克有濟、合無興工之後。一應派撥夫役。買辦物料俱以責之各掌印正官。躬親料理。仍選委賢能佐貳管押夫役赴工、不許將陰醫等官搪塞、如有仍前玩揭、派辦失宜、以致夫役逃散、物料稽遲、該司道官即時參呈、以憑奏治事、事完之日、仍與管理河工諸臣、一體分別題請施行、伏乞聖裁、

一議激勸、照得各工委官出入泥淖、櫛沐風雨、艱辛畢萃殊可矜憫、有功而薄其賞誤事獨重其罰、此人心之所以懈弛、而事功之所以隳墮也、合無完工之後、容臣等逐一精覈、如有實心任事、勞苦倍常者、俯賜破格超擢、庶人心爭奮而百事易集矣、伏乞聖裁

一議優恤、各工夫役。計工者。每方給銀四分。計日者。每日給銀三分。而本籍本戶幫貼安家銀兩。有無聽從其便。茲亦不為薄矣。但貧民自食其力。衝寒冐暑。暴風露日。艱苦萬狀。縱使稍從優厚。亦不為過。合無每夫一名。于工食之外。再行量免丁石一年。容臣等出給印信票帖、審編之時、許令執票赴官告免、州縣官抗違、許其赴臣告治、如此則惠足使民、民忘其勞矣、伏乞聖裁、

一議蠲免、照得淮揚河患頻仍、民遭昏墊、稱最苦者、如淮安所屬山陽清河桃源宿遷睢寧安東塩城、鳳陽所屬泗州揚州、所屬興化寶應、徐州所屬蕭縣、十一州縣者、一望沮洳、寸草不長、凋敝極矣、適今大工興舉。用夫頗多。舍近取遠。鄰封未免有詞。而此中流移貧民亦賴做工得食少延殘喘應派夫役。既不容巳。應輸賦稅。復加責辦實為繁草。合無軫念災極民窮、姑將前十一州縣本年見徵夏秋起運錢糧、特蠲一半、行臣等揭示通知、俾催科少寬、人樂趨役、伏乞聖裁

一議改折、照得大工肇興、費用不貲、帑藏空虗、既難摉括、閭閻窮困、又難加派、臣等竊聞太倉之粟、可備八九年之食、積愈久而粟愈朽、故官軍之情。有不願本色而願折色者。稍加變通。未為不可。合無暫將今歲漕糧、除淮北及河南山東照舊兌運外、其淮南并浙江等省、姑准改折、照例正兌每石、連耗米輕齎折銀七錢、改兌每石。連耗米折銀六錢。即以五錢給軍。正兌尚餘銀二錢。改兌餘銀一錢。兌運停止。官軍應得行月糧。俱可免給。以正額解京。而以餘銀并行月糧。留發河工支用。總計可得九十餘萬兩。以運軍應得之數而濟國家大工之需。在內帑無支發之煩。在閭閻無徵派之苦。在朝廷為不費之惠。在河工免缺乏之虞。所謂兩利而俱全者也。伏望敕下該部、再加查議、如可允行、河工幸甚、伏乞聖裁、

一議息浮言、臣等切惟治河固難。知河不易。故雖身歷其地。猶苦于措注之乖舛。而况于遙度乎。但勞民動眾之事。怨咨易興。而往來絡繹之途議論易起。至於將迎之間。稍稍簡略。則以是為非。變黑為白者。亦不可謂其盡無也。議論一開任事者難以執持而事功不可成矣憂國計者以急于望成之心而偶聞必不可成之語何怪乎其形諸章牘也而不知當局者意氣因而消沮。官夫遂生觀望。少為搖奪。隳敗隨之勉強執持。疏逖難達。其苦有不可言者。伏望　皇上俯埀鑒照、容臣等殫力驅馳、悉心料理、寬臣以三年之期。如有不效。治臣以罪。伏乞聖裁


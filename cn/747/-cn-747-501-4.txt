○唐故章敬寺百岩大师碑铭（并序）

禅宗长老百岩大师之师，曰大寂禅师，传佛语心法，始自达摩，至於惠能之化，行於南服，流於天下。大抵以五蕴九识十八界皆空，犹镜之明也，虽万象毕呈，而光性无累，心之虚也。虽三际不住，而觉观湛然，得於此者，即凡成圣。不然，一尘瞥起，六入胶固，循环回复於生死之中，风涛火轮，迷忘不息，授受吻合，大师得之，一言宗通，深入无碍。师讳怀晖，姓谢氏，东晋流寓，今为泉州人。孩提秀发，博究书术，一旦慨然曰：“我之祖先，今安在耶？四肢百体，视听动用，孰使之然耶？”ㄘ然雨泣，改服缁褐，志在楞伽，行在曹溪。得圆明清净之本，去妄想因缘之习，百八句义，照其身心。心离文字，化无方所，於是抵清凉，下幽都，登徂徕，入太行。所至之邦，蒙被法味，止於太行百岩寺，门人因以百岩号焉。元和三年，有诏徵至京师，宴坐於章敬寺，每岁召入麟德殿讲论，後以疾固辞。十年十二月二十一日，恬然示灭，其年六十，其夏三十五。弟子智朗志操等，以明年正月，起塔於灞陵原。凡一镫所传，一雨所润，入法界者，不可胜书。著《法师资传》一编，自鸡足山大伽叶而下，至六祖能秀，论次详实。或问心要者，答曰：“心本清净而无境者也，非遗境以会心，非去垢以取净，神妙独立，不与物俱，能悟斯者，不为习气生死幻蕴之所累也。”故荐绅先生知道入理者多游焉。尝试言之，以中庸之自诚而明，以尽万物之性，以大易之寂然不动，感而遂通，则方袍褒衣，其极致一也。向使师与孔圣同时，其颜生闵损之列欤？释尊在代，其大慧纲明之伦欤？至若从师受具之次第，宰臣大官之尊信，诞生入灭之感异，今皆不书。德舆三十年前，尝闻道於大寂，聿来京下，时款师言。顷因哀伤，似获悟入，则知烦恼，不远菩提，虽聚散於此生，期会归於彼岸。铭曰：

西方之教，南宗之妙，与日并照。百岩得之，为代导师，若琉璃。结火燔性，爱流溺正，痴冥奔命。即心是佛，即色是空，师之通兮。无来无去，无缚无解，师之化兮。曷兹灵塔，丹素周匝，示尘劫兮。


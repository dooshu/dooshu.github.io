韩元吉　叶少保挽词六首

奥学余家法，宏村迈古风。

剸烦樽俎上，御侮笑谈中。

勋业中兴殿，规模大驾营。

哀闻父老泣，遗爱六州同。

韩元吉

韩元吉　叶少保挽词六首

望实诸公右，文章百代师。

匡时存诏令，谋国见丞疑。

易识悲麟意，难追吐凤辞。

门生满天下，谁继蔡邕碑。

韩元吉

韩元吉　叶少保挽词六首

宦达平生早，高年及引归。

安车荣绛节，黄发遽衰衣。

未致生刍奠，俄惊薤露晞。

孝心天地恻，相望两灵帏。

韩元吉

韩元吉　叶少保挽词六首

精舍湖山外，天开万石林。

五车娱晚岁，一壑遂初心。

激水穿岩窦，栽花绕涧阴。

佳名端不朽，挥泪记登临。

韩元吉

韩元吉　叶少保挽词六首

翰墨通家旧，吁嗟大父时，

追随千里驾，酬唱百篇诗。

小器惭非远，孤童误见奇。

殷勤授简意，敢负昔年期。

韩元吉

韩元吉　叶少保挽词六首

忆罢仪曹试，登门语更亲。

故怀如昨日，一醉赏余春。

佳句锋沾墨，遗编竟掩尘。

烟云变朝暮，感慨独伤神。

韩元吉


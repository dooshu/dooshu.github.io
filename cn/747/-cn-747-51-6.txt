○权停来年郊庙诏

朕一经播迁，久旷礼仪，不唯霜露之感，实贻失坠之忧。赖先泽在人，上帝临我，克平大难，载复旧京。方欲展礼郊丘，请罪宗庙，而乃股肱卿士，询谋异同。明孝敬之大端，陈古今之正义，三省章表，深体乃诚。以义制心，允从众请，予之不德，愧叹良深，其来年告谢郊庙，百寮请俟后期者可之。其元日御含元殿准式。


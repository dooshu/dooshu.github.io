伤爱子赋【有序】

江艽，字胤卿，仆之第二子也。生而神俊，必爲美器。惜哉遘闵，涉岁而卒。悲至踯躅，乃爲此文：

惟秋色之颢颢，心结縎兮悲起。曾悯怜之惨凄，痛掌珠之爱子。形惸惸而外施，心切切而内圯。日月可销兮悼不灭，金石可铄兮念何已。缅吾祖之赫羲，帝高阳之玄胄。惜衰宗之沦没，恐余人之弗构。觊三灵之降福，竚弱子之擢秀。酷奈何兮胤卿，那逢天兮不佑。

尔诞质於靑春，摄提贞乎孟陬。谓比方於右列，望齐英於前修。遰高行之美迹，弘盛业之淸猷。白露奄被此百草，尔同凋於梧楸。忆朱明之在节，顾岐嶷之可贵。睨鑪帐而多怊，瞻户牖而有慰。奚在今之寂寞，失音容之彷佛。姊目中而下泣，兄嗟季而饮泪。感木石而变哀，激左右而陨欷。夺怀袖之深爱，尔母氏之丽人。屑丹泣於下壤，傃殷忧於上旻。视往端而擗栗，践遗绪而苦辛。就深悼而谁弭，归末命兮何陈。

我过幸於时私，爰守官於江浔。悲薄暮而增甚，思纁黄而不禁。月接日而爲光，霞合云而成阴。雾笼笼而带树，月苍苍而架林。嗟奈何兮弱子，我百艰兮是寻。验纤带之夜缓，察葆鬓之朝侵。惟人生之在世，恒懽寡而戚饶。虽十纪之空名，岂百龄之能要。迅朱光之映夜，湛白露之凝朝。指兹譬而取免，排此理以自销。

然则生之乐兮亲与爱，内与外兮长与稚。伤弱子之冥冥，独幽泉兮而永閟。余无愆於苍只，亦何怨於厚地。信释氏之灵果，归三世之远致。愿同升於净刹，与尘习兮永弃。


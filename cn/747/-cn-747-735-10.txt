○答冯兄书

降书诲慰，滓滞之情，稍以扬矣。昨日奉策应对之日，操意张谋，唯恐不远，刻文励语，唯恐不工。思欲下肩於俗，以为世之大宠。及遭不录，退舍自念。夫若是也，非穷心於此，安能坚然而顾之？虽穷心极思，而风水之力所排者，又安能固之於此，固之於彼？非吾兄，韩兵部安能无所惑者，知与既寡，攀援将谁？近世复以知人为耻，既知而誉，乃谓之私，反不若誉姻党耳。以此自悲，不能无愤。亦欲极老目之力，不忘於文，以思雪於後代之人耳。吾兄岂尝失味於是耶！乃教之空门之说。小人狭薄，尚为激然之气，战燎於胸中。故九引达者之波而浇之，而热腹九泄，未知其救也。果兄之教复室，是将有可开也。自广之词，纸不能尽。亚之再拜。


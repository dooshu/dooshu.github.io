【与晏相公〈殊〉书〈皇元年〉】

春暄，伏惟相公阁下动止万福。修伏念曩日相公始掌贡举，修以进士而被选；及当钧衡，又以谏官而蒙奖擢。出门馆不为不旧，受恩知不为不深。然而足迹不及于宾阶，书问不通于执事。岂非飘流之质愈远而弥疏，孤拙之心易危而多畏？动常得咎，举辄累人，故于退藏，非止自便。今者偶因天幸，得请郡符。问遗老之所思，流风未远；瞻大邦之为殿，接壤相交。因得自伸恳悃之诚，庶几少赎旷怠之责。伏惟相公朝廷元老，学者宗师，尚屈蕃宣，行膺图任。伏惟上为邦国，倍保寝兴。企望旌麾，无任激切。


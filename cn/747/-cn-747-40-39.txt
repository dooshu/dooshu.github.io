○赐葛逻禄叶护玺书

卿归心向化，守节安边，常献忠诚，无失蕃礼。见不善，如鹰鹯之逐鸟雀；嫉为恶，似农夫之除蔓草。信义若此，嘉叹良多。阿布思负恩至深，为众所弃。卿能为擒获，送其形骸。且此贼投卿，本缘穷蹙，苟欲延命，元非好心。卿密察奸谋，俾其就戮，卿之智略，难可比方。又闻数男，今见在彼，种类既恶，留用何为？倘蕴习顽凶，搅扰蕃落，处置不及，追悔无繇。可宜送来，绝其后患。卿今载已前俸禄，并令京军给付，后虑其辽远，任於北庭请受。所请印信并译语人官，并依来表。今则别有少物赐卿，至宜领取。








卷二十八

<集部，词曲类，词选之属，御选历代诗余

钦定四库全书

御选历代诗余卷二十八目録【五十五字】

鹧鸪天【下】

辛弃疾【三十首】

范成大【三首】

陈三聘【三首】

张孝祥【七首】

程垓

朱熹【二首】

张震

赵彦端【四首】

姜夔【二首】

陆游【二首】

陈亮

许棐

严仁【三首】

卢祖皋【二首】

高观国【二首】

史逹祖

洪瑹

卢炳【二首】

黄昇【二首】

吴文英【二首】

陈允平

周密【二首】

张炎

石孝友【七首】

李肩吾

赵君举

汪元量

葛长庚

无名氏【二首】

李清照

朱淑真

刘鼎臣妻

聂胜琼

朱秋娘

蔡松年【二首】

刘仲尹【三首】

赵可【二首】

韩玉

党怀英

刘着

李宴

段克已【二首】

段成已【二首】

元好问【十首】

李冶

冯子振

张翥

无名氏

吴子孝

沈周【二首】

文徵明【五首】

杨愼【二首】

袁黄

俞彦

张綖【二首】

杨宛

御选历代诗余卷二十八目録

钦定四库全书

御选历代诗余卷二十八【五十五字】

司经局洗马掌局事兼翰林院修撰加二级【臣】王奕清奉旨校刋

鹧鸪天【下】

鹧鸪天【别司马汉章大监】　　　　　　　辛弃疾

聚散匆匆不偶然三年历徧楚山川但将痛饮酬风月莫放离歌入管弦　萦緑带点青钱东湖春水碧连天明朝放我东归去後夜相思月满船

前调　　　　　　　　　　　　辛弃疾

晩日寒鸦一片愁柳塘新緑却温柔若敎眼厎无离恨不信人间有白头　肠已断泪难收相思重上小红楼情知已被云遮断频倚阑干不自由

前调　　　　　　　　　　　　辛弃疾

陌上柔桑破嫩芽东邻蚕种已生些平冈细草鸣黄犊斜日寒林点暮鸦　山远近路横斜青旗沽酒有人家

城中桃李愁风雨春在溪头荠菜花

前调　　　　　　　　　　　　辛弃疾

扑面征尘去路遥香篝渐觉水沉销山无重数周遭碧花不知名分外娇　人历历马萧萧旌旗又过小红桥愁边剩有相思句揺断吟鞭碧玉梢

前调　　　　　　　　　　　　辛弃疾

唱彻阳关泪未乾功名余事且加餐浮天水送无穷树带雨云埋一半山　今古恨几千般只今离合是悲欢江头未是风波恶别有人间行路难

前调【鹅湖道中】　　　　　　　　　　辛弃疾

一榻清风殿影凉涓涓流水响回廊千章云木鈎輈叫十里溪风?稏香　冲急雨趁斜阳山园细路转微茫倦途却被行人笑只为林泉有厎忙

前调【鹅湖归病起作】　　　　　　　　　辛弃疾

枕簟溪堂冷欲秋断云依水晩来收红莲相倚浑如醉白鸟无言定自愁　书咄咄且休休一丘一壑也风流不知筋力衰多少但觉新来嬾上楼

前调　　　　　　　　　　　　辛弃疾

指点芳尊特地开风帆莫引酒船回方惊共折津头柳却喜重寻岭上梅　催月上唤风来莫愁瓶罄耻金罍只愁画角楼头起急管哀弦次第催

前调　　　　　　　　　　　　辛弃疾

翠木千寻上碧萝东湖经雨又增波只因买得青山好却恨归来白髪多　明画烛洗金荷主人起舞客高歌醉中只恨欢娱少无奈明朝酒醒何

前调【有所赠】　　　　　　　　　　辛弃疾

趁得西风汗漫游见他歌後怎生愁事如芳草春长在人似浮云影不留　眉黛敛眼波流十年薄幸说扬州明朝短棹轻衫梦只在溪南罨画楼

前调【和赵文鼎赋雪】　　　　　　　　　辛弃疾

莫上扁舟访剡溪浅斟低唱正相宜从敎犬吠千家白且与梅成一段奇　香暖处酒醒时画檐玉筯已偷垂笑君解释春风恨倩拂蛮牋只费诗

前调【重九席上】　　　　　　　　　　辛弃疾

戏马台前秋鴈飞管弦歌舞更旌旗要知黄菊清高处不入当年二谢诗　倾白酒遶东篱只於陶令有心期明朝九日浑潇洒莫使尊前欠一枝

前调【送欧阳国瑞入吴】　　　　　　　　辛弃疾

莫避春阴上马迟春来未有不阴时人情辗转闲中看客路崎岖倦後知　梅似雪柳如丝试听别语慰相思短蓬炊饭鲈鱼熟除却松江枉费诗

前调【石门道中】　　　　　　　　　　辛弃疾

山上飞泉万斛珠悬崖千丈落鼪鼯已通樵径行还碍似有人声听却无　闲略彴远浮屠溪南修竹有茅庐莫嫌杖履频来往此地偏宜着老夫

前调【黄沙道中】　　　　　　　　　　辛弃疾

句里春风正翦裁溪山一片画图开轻鸥自趁虚船去荒犬还迎野妇回　松共竹翠成堆要擎残雪鬬疎梅乱鸦毕竟无才思时把琼瑶蹴下来

前调【元溪不见梅】　　　　　　　　　辛弃疾

千丈冰溪百步雷柴门都向水边开乱云剩带炊烟去野水闲将日影来　穿窈窕过崔嵬东林试问几时栽动揺意态虽多竹点缀风流却欠梅

前调【春日即事题毛村酒垆】　　　　　　　辛弃疾

春日平原蒿菜花新耕雨後落羣鸦多情白发春无奈晚日青帘酒易赊　闲意态细生涯牛栏西畔有桑麻青裙缟袂谁家女去趁蚕生看外家

前调　　　　　　　　　　　　辛弃疾

石壁虚云积渐高溪声绕屋几周遭自从一雨花零落却爱微风草动揺　呼玉友荐溪毛殷勤野老着相邀杖藜忽避行人去认是翁来却过桥

前调【席上和韵】　　　　　　　　　　辛弃疾

翰墨诸公久擅塲胸中书传许多香都无丝竹衔杯乐却有龙蛇落笔忙　闲意思老风光酒徒今有几高阳黄花不怯西风冷只怕诗人两鬓霜

前调【梅】　　　　　　　　　　　辛弃疾

桃李漫山过眼空也宜恼损杜陵翁若将玉骨冰姿比李蔡为人在下中　寻驿使寄芳容陇头休放马蹄松吾家篱落黄昏後剩有西湖处士风

前调【读陶诗】　　　　　　　　　　辛弃疾

晩岁躬耕不怨贫只鸡斗酒聚比邻都无晋宋之间事自是羲皇以上人　千岁後百篇存更无一字不清真若敎王谢诸郎在未抵柴桑陌上尘

前调【博山寺作】　　　　　　　　　　辛弃疾

不向长安路上行却敎山寺厌逢迎味无味处求吾乐材不村间过此生　寜作我岂其卿人间走徧却归耕一松一竹真朋友山鸟山花好弟兄

前调【祝良显家牡丹二首】　　　　　　　　辛弃疾

占断雕栏只一株春风费尽几工夫天香夜染衣犹湿国色朝酣醉未苏　娇欲语巧相扶不妨老干自扶疎恰如翠幙高堂上来看红衫百子图

前调　　　　　　　　　　　　辛弃疾

浓紫深黄一画图中间更有玉盘盂先裁翡翠装成盖更点臙脂染透酥　香潋灩锦模糊主人长得醉工夫莫携弄玉阑边去羞得花枝一朶无

前调【送范先之秋试】　　　　　　　　　辛弃疾

白苎新袍入嫩凉春蚕食叶响回廊禹门已准桃花浪月殿先收桂子香　鹏北海凤朝阳又携书劒路茫茫明年此日青云上笑看人间举子忙

前调　　　　　　　　　　　　辛弃疾

去岁花枝把酒杯雪中曾见牡丹开而今纨扇薰风里又见疎枝月下梅　欢几许醉方回明朝归路有谁催低声待向他家道带得歌声满耳来

前调　　　　　　　　　　　　辛弃疾

是处移花是处开古今兴废几池台背人翠羽偷鱼去抱蕊黄须趁蝶来　掀老瓮拨新醅客来且尽两三杯日高盘馔供何晩市远鱼鲑买未回

前调【山行】　　　　　　　　　　辛弃疾

谁共春光管日华朱朱粉粉野蒿花闲愁投老无多子酒病而今较减些　山远近路横斜正无那处管弦譁去年醉後犹能记细数溪边第几家

前调【吴子似过秋水】　　　　　　　　　辛弃疾

秋水长廊水石间有谁来共听潺潺羡君人物东西晋分我诗名大小山　穷自乐晚方闲人间路窄酒杯寛看君不了痴儿事又似风流靖长官

前调　　　　　　　　　　　　辛弃疾

万事纷纷一笑中渊明把菊对秋风细看爽气今犹在惟有南山一似翁　情味好语言工三贤高致古今同谁知止酒停云老独立斜阳数过鸿

前调　　　　　　　　　　　　范成大

荡漾西湖采緑苹扬鞭南埭滚红尘桃花暖日浓浓笑杨柳光风浅浅颦　章贡水郁孤云多情争似桂江春崔徽卷袖瑶姬梦纵自相逢不是真

前调　　　　　　　　　　　　范成大

嫩緑重重看渐成曲阑幽槛小红英酴醿架上蜂儿闹杨柳行间燕子轻　春婉娩客飘零残花浅酒片时清一杯且买明朝事送了斜阳月又生

前调【雪梅】　　　　　　　　　　范成大

压蕊拈须粉作团疎香辛苦颤朝寒须知风月寻常见不似层层带雪看　春髻重晓眉弯一枝斜并缕金旛酒红不解东风冻惊怪钗头玉燕乾

前调　　　　　　　　　　　　陈三聘

酒晕从敎上脸丹春愁何事点眉山都将别後深深意且向尊前细细看　多少恨说应难粉巾空染泪斓斑熏猊筝鴈长闲却明月楼心夜正寒

前调【雪梅次韵】　　　　　　　　　　陈三聘

翦碎霜绡巧作团玉纤特地破朝寒疎花好向钗横见痩影难敲月堕看　将旧恨入眉弯不须多样缕金旛当时千点东风泪怪见妆成粉未乾

前调　　　　　　　　　　　　陈三聘

昨夜东风怨不成晓来犹自埽残英半酸梅子连枝重无力杨花到地轻　情易感泪先零玉虬香冷更凄清事如芳草緜緜远恨比浮云冉冉生

前调　　　　　　　　　　　　张孝祥

可意黄花人不知黄花标格丗间稀园葵浥露迎朝日槛菊经霜媚夕霏　芍药好是金丝緑藤红刺引蔷薇姚家别有神仙品似着天香染御衣

前调　　　　　　　　　　　　张孝祥

又向荆州住半年西风催放五湖船来时露菊团金颗去日池荷翦緑钱　斟别酒扣离舷一时宾从最多贤今宵醉花迷坐後夜相思月满川

前调　　　　　　　　　　　　张孝祥

月地云堦欢意阑仙姿不合住人间骖鸾已恨车尘远泣凤空余烛影残　情脉脉泪珊珊梅花音信隔关山只因楚雨清留梦不耐吴霜緑易斑

前调【咏桃菊花】　　　　　　　　　　张孝祥

桃换肌肤菊换妆只疑春色到重阳解将天上千年艳翻作人间九日黄　新艳冶旧风光东篱却似武陵乡尊前醉眼偷相顾错认陶潜是阮郎

前调【上元啓醮】　　　　　　　　　　张孝祥

咏彻琼章向夜阑天移星斗下人间九光倒影腾香简一气回春达绦檀　瞻北阙祝南山遥知仙仗簇清班何人曾侍传柑讌翡翠帘开识圣顔

前调【春情】　　　　　　　　　　张孝祥

日日春楼醉梦中不知楼外已春浓杏花未遇疎疎雨杨柳初揺短短风　扶画鷁跃花骢涌金门外小桥东行行又入笙歌里人在珠帘第几重

前调【饯刘共甫】　　　　　　　　　　张孝祥

忆昔追游翰墨塲武夷仙伯较文章琅函奏号银台省氊笔书名御苑墙　经十载过三湘横眉丽锦照传觞醉余吐出胸中墨只欠彭宣到後堂

前调【寄少城】　　　　　　　　　　程　垓

泪湿芙蓉城上花片飞何事苦参差锁深不奈莺无语巢稳争如燕有家　情未老鬓先华可怜各自淡生涯杨花不解知人意犹自沾泥也学他

前调【江槛词】　　　　　　　　　　朱　熹

暮雨朝云不自怜放敎春涨緑浮天秖今画阁临无地宿昔新诗满系船　青鸟外白鸥前几生香火旧因缘酒阑山月移雕槛歌罢江风拂玳筵

前调　　　　　　　　　　　　朱　熹

已分江湖寄此生长蓑短笠任隂晴鸣桡细雨沧洲远系舸斜阳画阁明　奇絶处未忘情几时还得去寻盟江妃空许捐双佩渔父何劳笑独醒

前调　　　　　　　　　　　　张　震

横索桥边景最佳緑波清浅见琼沙衔泥燕子迎风絮得食鱼儿趁浪花　春已暮日初斜画船箫鼔是谁家兰桡欲去空留恋醉倚阑干看晩霞

前调【白鹭亭作】　　　　　　　　　　赵彦端

天外秋云四散飞波间风艇一时归他年淮水东边月犹为登临替落晖　夸客胜数星稀晩寒飒飒动青衣酒行不尽清光意输与渔舟睡钓矶

前调　　　　　　　　　　　　赵彦端

忆醉君家倚翠屏年年相喜鬓毛青谁知缓步从天下犹许清弹此地听　挥羽扇写鹅经使星何似老人星几时一试薰风手今日桐隂又满庭

前调【杨兰】　　　　　　　　　　赵彦端

两两青螺绾额傍彩云齐会下巫阳俱飞蛱蝶元相逐并蒂芙蓉本自双　翻彩袖舞霓裳点风飞絮恣轻狂花神只恐难留住早晩承恩入未央

前调　　　　　　　　　　　　赵彦端

寂寂深帏起暗尘清歌缓响自回春月和灯市云间坠人对梅花雪後新　仙掌露舞衣云酒慵微觉醉鬟轻洞房不厌阳台雨乞与游人弄晩晴

前调　　　　　　　　　　　　姜　夔

忆昨天街预赏时柳悭梅小未敎知而今正是欢游夕却怕春寒自掩扉　帘寂寂月低低旧情惟有绦都词芙蓉影暗三更後卧听邻娃笑语归

前调【苕溪记所见】　　　　　　　　　姜　夔

京洛风流絶代人因何风絮落溪津笼鞵浅出鸦头韈知是凌波缥缈身　红乍笑緑长颦与谁同度可怜春鸳鸯独宿何曾惯化作西楼一缕云

前调　　　　　　　　　　　　陆　游

梳发金盘剩一窝画眉鸾镜晕双蛾人间何处无春到只有伊家独占多　微步处奈娇何春衫初换麴尘罗东邻鬭草归来晩忘却新传子夜歌

前调【薛公肃席上作】　　　　　　　　　陆　游

南浦声中两玉人谁知重见楚江滨凭敎後苑红牙板引上西川緑锦茵　才浅笑却轻颦淡黄杨柳又催春情知言语难传恨不似琵琶道得真

前调　　　　　　　　　　　　陈　亮

花拂阑干柳拂空花枝绰约柳鬟松蝶翻淡碧低边影莺啭浓香杪处风　深院落小帘栊寻芳犹忆旧相逢桥边携手归来路踏皱残花几片红

前调　　　　　　　　　　　　许　棐

翠凤金鸾绣欲成沉香亭下款新晴緑随杨柳阴边去红踏桃花片上行　莺意绪蝶心情一时分付小银筝归来欲醉花柔困月滤纱牎约半更

前调　　　　　　　　　　　　严　仁

行尽春山春事空别愁离恨满江东三更鼓润官楼雨五夜灯残客舍风　寒淡淡晓胧胧黄鸡催断丑时钟紫骝嚼勒金衔响冲破飞花一道红

前调　　　　　　　　　　　　严　仁

一曲危弦断客肠津桥捩柁转牙樯江心云带蒲帆重楼上风吹粉泪香　瑶草碧柳芽黄载将离恨过潇湘请君看取东流水方识人间别意长

前调　　　　　　　　　　　　严　仁

多病春来事事慵偶因扑蝶到庭中落红万叠花经雨斜碧千条柳困风　深院宇小帘栊几年离别惜相逢擎觞未饮心先醉为有春愁似酒浓

前调　　　　　　　　　　　　卢祖皋

纤指轻拈小砑红自调宫羽按歌重寒余芍药栏边雨香落荼蘼架厎风　闲意态小房栊丁宁须满玉西东一春醉得莺花老不似年时怨玉容

前调　　　　　　　　　　　　卢祖皋

庭緑初圆结?浓香沟收拾树梢红池塘少歇鸣蛙雨帘幙轻回舞燕风　春又老笑谁同淡烟斜日小楼东相思一曲临风笛吹过云山第几重

前调　　　　　　　　　　　　高观国

有约湖山却解襟书眠占得一庭深树边风色寒滋味愁里年华鴈信音　惊楚梦听瑶琴黄花尚可伴孤斟断云万一成疎雨却向湖边看晩阴

前调　　　　　　　　　　　　高观国

翦翠衫儿稳四停最怜一曲凤箫吟同心罗帕轻藏素合字香囊半影金　春思悄画牎深谁能拘束少年心莺来惊碎风流胆踏动樱桃叶厎铃

前调【卫县道中有怀】　　　　　　　　　史达祖

鴈足无书古塞幽一程烟草一程愁帽檐尘重风吹野帐角香销月满楼　情思乱梦魂浮缃裙多忆敝貂裘官河水静阑干暖徙倚斜阳怨晚秋

前调　　　　　　　　　　　　洪　瑹

意态婵姢画不如莹然初日照芙蕖笑捐琼佩遗交甫肯把文梭掷幼舆　花上蝶水中鳬芳心密意两相於情知不作庭前柳到得秋来日日疎

前调　　　　　　　　　　　　卢　炳

秋月明眸两鬓浓衫儿贴体绉轻红清声宛转歌金缕纤手殷勤捧玉锺　娇娅姹语惺忪酒香微度透羞容刘郎莫恨相逢晩且喜桃源路已通

前调【题广文舍竹外梅花】　　　　　　　　卢　炳

阁雨浮云寒尚轻商量雪意未全成莫嫌竹外萧然处忽有幽香透鼻清　诗兴逸酒魂醒主人留客更多情不辞满引成痴客且为梅花醉一觥

前调【暮春】　　　　　　　　　　黄　昇

沉水香消梦半醒斜阳恰照竹间亭戏临小草书团扇自拣残花插净瓶　莺宛转燕丁宁晴波不动晩山青玉人只怨春归去不道槐云緑满庭

前调【张园】　　　　　　　　　　黄　昇

雨过芙蕖叶叶凉摩挲短发照横塘一行归鹭拖秋色几树鸣蝉饯夕阳　花影畔柳阴傍微云淡月又昏黄风流不在谈锋胜袖手无言味最长

前调【化度寺】　　　　　　　　　　吴文英

池上红衣伴倚阑栖鸦常带夕阳还微云度雨疎桐落明月生凉宝扇闲　卿梦窄水天寛小牎愁黛淡秋山吴鸿好为传归信杨柳阊门屋数间

前调【闰中秋】　　　　　　　　　　吴文英

丹桂花开第二番东篱展却宴期寛人间宝镜离仍合海上仙槎去复还　分不尽半凉天可怜闲剩此婵娟素娥未隔三秋梦赢得今宵又倚阑

前调　　　　　　　　　　　　陈允平

锦幄沉沉宝篆残惜春无语倚阑干庭前芳草空惆怅帘外飞花自往还　金屋静玉箫闲一尊芳酒驻红顔东风落尽酴醿雪满地清香夜不寒

前调【清明二首】　　　　　　　　　　周　密

燕子时时度翠帘柳眠犹未褪香緜落花门巷家家雨新火楼台处处烟　情脉脉恨厌厌东风吹动画秋千刺桐开尽莺声老无奈春风祗醉眠

前调　　　　　　　　　　　　周　密

相傍清明情更悭闭门空自惜花残海棠半坼难禁雨燕子初归不奈寒　金鸭冷锦鸳闲银釭空照小屏山翠罗袖薄东风峭独倚西楼第几阑

前调　　　　　　　　　　　　张　炎

楼上谁将玉笛吹山前水阔暝云低劳劳燕子人千里落落棃花雨一枝　修褉节卖饧时故乡惟有梦相随夜来折得江头柳不是苏堤也皱眉

前调　　　　　　　　　　　　石孝友

别後应怜信息疎西风几度到庭梧夜来纵有鸳鸯梦春去空余蛱蝶图　烟树远塞鸿孤垂垂天影带平芜凭谁写取相思曲寄与冯川郑小奴

前调　　　　　　　　　　　　石孝友

玉烛调元黍律均迎长嘉节属芳辰云如惜雨鈎牵雪梅不禁风漏泄春　天意好物华新偷闲赢取酒边身太平朝野都无事且与莺花作主人

前调　　　　　　　　　　　　石孝友

一别音尘两杳然不堪虚度菊花天惊秋远鴈横斜字噪晚哀蝉断续弦　好消息恶姻緑凉宵如水复如年梦魂不怕风波险飞过江西阿那边

前调　　　　　　　　　　　　石孝友

收拾眉尖眼尾情夜来真个梦倾城鸳鸯有厎情难尽蝴蝶无端梦易惊　愁一掬月三更緑帏应好睡轻盈知他莫有相怜分辗转寻思直到明

前调　　　　　　　　　　　　石孝友

花漏声乾月隐墙琯灰迎晓透新阳物情渐逐云容好欢意偏随日脚长　山作鼎玉为浆寿杯丛处艳梅妆醉乡路接华胥国应梦朝天侍赭黄

前调　　　　　　　　　　　　石孝友

一夜冰澌满玉壶五更喜气动洪炉门前桃李如鳞集庭下芝兰看鲤趋　泉脉动草心苏日长添得绣工夫试探补衮弥缝手真个曾增一线无

前调【中秋夜】　　　　　　　　　　石孝友

霜叶披残露颗传明星着地月流天不辞独赏穷今夜应为相逢忆去年　辜窈窕负婵娟谁知两处照孤眠姮娥不怕离人怨有甚心情独自圆

前调　　　　　　　　　　　　李肩吾

緑色吴牋覆古苔濡毫重拟赋幽怀杏花帘外莺将老杨柳楼前燕不来　倚玉枕坠瑶钗午牎轻梦遶秦淮玉鞭何处贪游冶寻徧春风十二街

前调　　　　　　　　　　　　赵君举

约略应飞白玉盘明楼渐放满轮寒天垂万丈清光外人在三秋爽气间　闻叶吹想风鬟浮空彷佛女乘鸾此时不合人间有尽入嵩山静夜看

前调　　　　　　　　　　　　汪元量

潋灩湖光緑正肥苏堤十里柳丝飞轻便燕子低低舞小巧莺儿恰恰啼　花似锦酒成池对花对酒两相宜水边莫话长安事梦断兰亭修褉时

前调　　　　　　　　　　　　葛长庚

雨过山花向晩香烟丝空翠柳微茫旧家丹竈何人葛今日帘泉阿老黄　犀角枕象牙牀椰心织簟昼生凉杯行无筭何曾醉不觉罗浮日月长

前调　　　　　　　　　　　　无名氏

拟上高楼欲散愁奈愁随我上高楼经行眼厎青山徧检点簪边白髪稠　归去去去休休刘伶应是醉乡侯苍烟起处孤云白人若如云尽自由

前调【佳人】　　　　　　　　　　无名氏

全似丹青揾染成更将何物比轻盈雪因舞态羞频下云为歌声不忍行　螺髻小凤鞵轻天边斗柄又斜横水晶庭柱琉璃帐客去谁同看月明

前调　　　　　　　　　　【宋媛】李清照

尽日萧萧上琐牎梧桐应恨夜来霜酒阑更喜团茶苦梦断偏宜瑞脑香　秋已尽日犹长仲宣怀远更凄凉不如随分尊前醉莫负东篱菊蕊黄

前调　　　　　　　　　　【宋媛】朱淑真

独倚阑干昼日长纷纷蜂蝶鬬轻狂一天飞絮东风恶满路桃花春雨香　当此际意偏伤萋萋芳草傍池塘千锺尚欲偕春醉幸有荼蘼与海棠

前调　　　　　　　　　　　刘鼎臣妻

金屋无人夜翦缯宝钗翻过齿痕轻临风执手殷勤赠衬与萧郎两鬓青　听嘱付好看承千金不抵一时情明年宴罢琼林晩酒面微红相映明

前调【寄别　　　　　　　　宋妓李生】聂胜琼

玉惨花愁出凤城莲花楼下柳青青清尊一曲阳关後别个人人第五程　寻好梦梦难成有谁知我此时情枕边泪共阶前雨隔个牎儿滴到明

前调　　　　　　　　　　【宋妓】朱秋娘

梅妒疎香雪妒轻远山长共画眉青尊前无复歌金缕梦觉惟余月半明　鱼与鴈两浮沉浅颦低笑总关心相思恰似江南柳一夜东风一夜深

前调　　　　　　　　　　　　蔡松年

解语宫花出画檐酒尊风味为花甜谁怜梦好春如水可奈香余月入帘　春漫漫酒厌厌曲终新恨到眉尖此生愿化双琼柱得近春风暖玉纤

前调　　　　　　　　　　　　蔡松年

秀樾横塘十里香水花晓色静年芳臙脂雪痩熏沉水翡翠盘高走夜光　山黛远月波长暮云秋影蘸潇湘醉魂应逐凌波梦分付西风此夜凉

前调　　　　　　　　　　　　刘仲尹

骑鹤峰前第一人不应着意怨王孙当年艳态题诗处好在香痕与泪痕　调鴈柱引蛾颦緑牎弦索合秦筝砌台歌舞阳春後明日朱扉几断魂

前调　　　　　　　　　　　　刘仲尹

楼宇沉沉翠几重辘轳亭下落梧桐川光带晩虹垂雨树影涵秋鹊唤风　人不见思何穷断肠今古夕阳中碧云犹作山头恨一片西飞一片东

前调　　　　　　　　　　　　刘仲尹

璧月池南翦木樨六朝宫袖窄中宜新声蹙巧蛾颦黛纤指移筝鴈着丝　朱户小画帘低细香轻梦隔涪溪西风只道悲秋痩却是西风未得知

前调　　　　　　　　　　　　赵　可

金络闲穿御路杨青旗遥认醉中乡可人自有迎门笑下马何妨索酒尝　春正好日初长一尊容我驻风光归来想像行云处薄雨霏霏洒面凉

前调【集句】　　　　　　　　　　赵　可

十顷平波溢岸青草香沙暖水云晴轻衫短帽垂杨里楚闰相看别有情　挥彩笔倒银瓶花枝照眼句还成老来渐减金钗兴回施春光与後生

前调　　　　　　　　　　　　韩　玉

披拂芝兰便断金顿成南北岂胜任三年尊酒半生话千里云山一寸心　休怅望莫登临梦魂何处不相寻愁肠欲问愁多少未比湘江烟水深

前调【七夕】　　　　　　　　　　党怀英

云步淩波小凤鈎年年星汉踏清秋只缘巧极稀相见厎用人间乞巧楼　天外事两悠悠不应也作可怜愁开帘放入窥牎月且尽新凉睡未休

前调　　　　　　　　　　　　刘　着

雪照山城玉指寒一声羌管怨楼间江南几度梅花发人在天涯鬓已斑　星点点月团团倒流河汉入杯盘翰林风月三千首寄与吴姬忍泪看

前调　　　　　　　　　　　　李　宴

苒苒萋萋雨後村芳尘不到五侯门曾随晓泪撩诗思又向春风入烧痕　春去後忆王孙啼红南浦记芳温夕阳楼外连天远乞与骚人怨楚魂

前调【九日寄友兼简二弟】　　　　　　　　段克已

点检笙歌上小楼西风帘幙卷清秋緑醅轻泛红茰好黄菊羞簪白发稠　今古恨去悠悠无情汾水自西流澹烟衰草斜阳外并作登临一段愁

前调　　　　　　　　　　　　段克已

颭颭轻舟送上溪何时柳树已成围贪看归鸟投林急不觉残花入座飞　兰櫂举麴尘霏新荷挽断有余丝酒酣却对青山笑面目苍然不入时

前调　　　　　　　　　　　　段成已

行彻南溪到北溪山回万马合长围花如有旧迎人笑云自无心出岫飞　挥醉墨带烟霏婆娑醉舞拂青丝昔时心赏今犹在但恐风流异昔时

前调　　　　　　　　　　　　段成己

瀑布岩前水满溪青阳庙下四山围歌残白雪云犹伫舞落乌纱鸟忽飞　迷晩色锁晴霏野花如绮柳如丝一尊不惜颓然醉明日重来已後时

前调【隆德故宫】　　　　　　　　　　元好问

临锦堂前春水波兰皋亭下落梅多三山宫阙空银海万里风埃暗绮罗　云子酒雪儿歌留连风月共婆娑人间更有伤心处奈得刘伶醉後何

前调【莲】　　　　　　　　　　　元好问

痩緑愁红倚暮烟露华凉冷洗婵娟含情脉脉知谁怨顾影依依意自怜　风送雨水连天凌波无梦夜如年何时北渚亭边月狼藉秋香拂画船

前调【与钦叔京甫夜饮】　　　　　　　　元好问

楼上歌呼倒接?楼前分手却相携雨前雨後花枝减州北州南酒价低　怜木鴈笑醯鸡鹤长鳬短几时齐醉来门外三竿日卧听春泥过马蹄

前调【中秋饮莲花白】　　　　　　　　　元好问

月窟秋清桂叶丹仙家酿熟水芝残香来宝地三千界露入金茎十二盘　天澹澹夜漫漫五湖豪客酒肠寛醉来独跨苍鸾去太华峰前玉井寒

前调　　　　　　　　　　　　元好问

候馆灯昏雨送凉小楼人静月侵牀多情却被无情恼今夜还如昨夜长　金屋暖玉炉香春风都属富家郎西园何限相思树辛苦梅花候海棠

前调　　　　　　　　　　　　元好问

翡翠鸳鸯不自由镜中鸾舞只堪愁庭前花是同心树山际泉分两下流　金络马木犀舟谁家红袖水西楼春风殢笑官桥柳吹尽香緜不放休

前调　　　　　　　　　　　　元好问

小字缭绫写欲成印来眉黛緑分明水流刻漏何曾住玉作弹棊尽未平　愁易积梦频惊闲衾攲枕觉霜清月明不放寒林稳夜夜乌啼彻五更

前调　　　　　　　　　　　　元好问

天上腰肢说馆娃眼中金翠有芳华行云着意留歌扇远柳无情隔钿车　周昉画洛阳花一枝浓艳落谁家春风恨煞如年夜庭树阴阴欲暮鸦

前调【读李崖州诗有感】　　　　　　　　元好问

姚宋明光到此家争敎老作贾长沙碧山也要崖州住百匝千遭遶郡衙　南苑月曲江花青云轩盖满京华新生黄雀君休笑占了春光却被他

前调　　　　　　　　　　　　元好问

百啭流莺出画笼一双蝴蝶殢芳丛葱茏花透纤纤月暗淡香揺细细风　情不尽梦还空欢缘心事泪痕中长安西望堪肠断雾阁云牎又几重

前调【饮莲花白】　　　　　　　　　　李　冶

太乙沧波下酒星露秘诀出仙扃情知天上莲花白压尽人间竹叶青　迷晓色散秋馨兵?晓溜玉泠泠楚江云锦三千顷笑煞灵均语独醒

前调【赠妓珠帘秀】　　　　　　　　　冯子振

十二阑干映远眸醉乡空断楚天秋鰕须影薄微微见龟背纹轻细细浮　香雾敛翠云收海霞为带月为鈎夜来卷尽西山雨不着人间半点愁

前调　　　　　　　　　　　　张　翥

乍学琵琶已断肠锦縧银甲玉悬璫春风琼树声逾稳秋水芙蓉字亦香　微敛笑浅匀妆何须重觅杜韦娘休敎月厎清歌去怕趁行云上凤凰

前调【听杨玉娥唱故人撰曲】　　　　　　　无名氏

烟柳风花锦簇筵霜芽露叶玉装船谁知皓齿纤腰会只在轻衫短帽边　啼粉靥咽冰弦旧游一去更无传词人彩笔佳人口再唤春风到眼前

前调　　　　　　　　　　　　吴子孝

客馆蹉跎岁已残拥炉还觉敝裘寒茅斋霜濯松千尺渔浦波环竹万竿　嗟暮景守微官时时归梦到吴关石湖烂漫梅花发雪後何人载酒看

前调　　　　　　　　　　　　沈　周

头发鬖鬖积渐雕诗逋画欠未勾消大都敎我生劳碌一半因他解寂寥　山淡淡水迢迢门前秋色自天描清风尽许奚囊括明月还凭拄杖挑

前调【春柳】　　　　　　　　　　沈　周

媚在轻柔嫋娜中几枝斜映驿亭红微烟啅雀金犹嫩细雨藏鸦緑未浓　攀傍岸折随风管人离别有何功开花更是无聊赖一朶西飞一朶东

前调【秋鴈】　　　　　　　　　　文徵明

万里南来道路长更将秋色到衡阳江湖满地皆矰缴何处西风有稻粱　随落日渡清湘晩鸦冲突不成行相呼莫向南楼过应有佳人恼夜凉

前调【秋风】　　　　　　　　　　文徵明

拂草扬波复振条白云千里鴈行高时飘坠叶惊寒雨还入长松卷夜涛　情漠漠意萧萧缣帷纨扇总无聊潘郎愁鬓添清雪满镜萧疎怕见搔

前调【秋月】　　　　　　　　　　文徵明

灩灩溶溶缺又盈秋清寒重转分明玉关羁鴈年年度桂殿寒潮夜夜生　积玉气溢金精照人离别更多情长风不断吹秋至何处江楼有笛声

前调【芙蓉】　　　　　　　　　　文徵明

抹雨凝脂洗玉翘幽芳偏向曲池坳锦城月落春常在仙掌风微露未消　扬桂楫倚兰桡涉江无那美人遥自家闲澹甘迟暮不逐东风一样飘

前调【秋蝉】　　　　　　　　　　文徵明

抱叶清吟玉宇凉微风吹起暮声长九秋服食空寒露万木阴森自夕阳　藏密荫引圆吭不知身後有螳螂蜕来却是清虚体相伴文貂沐宠光

前调【元宵後独酌】　　　　　　　　　杨　愼

千点寒梅晓角中一番春信画楼东收灯庭院迟迟月落索秋千翦翦风　鱼鴈杳水云重异乡节序恨匆匆当歌幸有金陵子翠斚清尊莫放空

前调【西庄】　　　　　　　　　　杨　愼

秋水澄清胜酒醅野烟笼树似楼台弹声林鸟山和尚写字寒虫水秀才　乘兴去兴阑回夕阳影里记徘徊正思修褉明年约无奈鸣驺得得催

前调【题村叟屋壁】　　　　　　　　　袁　黄

袖手春林散翠鬟莫嫌此地少青山酒逢社日添酬应花到开时费往还　松老大竹平安柴荆虽设不长关旁人方讶茅斋窄鸽户蜂房去半间

前调【瓶梅】　　　　　　　　　　俞　彦

浅渚明沙聚碧流依然春信锁枝头金徽昨夜初赓曲羌笛何人更倚楼　朝露重晩烟浮几回花外月如鈎而今贮向纱牎里点点寒香入梦愁

前调　　　　　　　　　　　　　张　綖

山路崎岖照苇丛朱光随地散金虫沾衣暗湿霏霏雾卷幔凉生细细风　登虎豹度蒙茸泉声几处响玲珑却思睡熟松牎月敧枕听残远寺钟

前调　　　　　　　　　　　　张　綖

雨过鸣蝉断续闻石梁秋水涨溪痕秋风银鹿无来信落日金牛销旅魂　登小阁倒孤尊故山回首暮烟昏令人苦忆湖边舍緑蔓黄花正绕门

前调【七夕後一　　　　　　明妓日咏织女】杨　宛

迢递佳期又早休鹊桥无计为迟留临风吹散鸳鸯侣对月空思鸾凤俦　从别後两悠悠封题锦字倩谁投金梭慵整添愁绪泪逐银河不断流

御选历代诗余卷二十八








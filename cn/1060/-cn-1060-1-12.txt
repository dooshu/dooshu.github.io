赠郡倅常公序

昔者尝读史至班孟坚范蔚宗所述循吏传观其为政虽设施方略不同然大抵尊贤贵徳躬行礼让以先之使众庶悦慕兴于行谊是以教化宣明风俗归厚后世称其美千载不衰葢导民有本者其效如此自余始有知识亦尝闻诸长老言往时从政者每以礼教为大务于境内贤士大夫嵗时造请往来仪节雍容甚盛乃至山林韦布有修辞饬行者辄亲屈邦君之重与之为礼其人皆褒衣大冠槃辟雅拜坐则讲说今古移日乃罢以为常当是时厚谦抑之风由都邑达乎田野民知自爱而重犯法狱讼衰减苛慝不作上下之间穆如也比嵗以来此道寖废自墨绶以上皆简贵自尊其遇士大夫匪惟礼意之薄而已又加威怒焉有讼者至于庭稍渉搢绅之族鲜不被抑然所陵借特其闲冷孱弱者耳即贵势家虽有奸如山不问且自诡能摧彊扶弱以是立名迹云嗟乎亦弗思甚矣为治自有中道刻轹细民以奉巨室贤者耻之而挫辱衣冠以悦奸宄亦仁人之所恶也书曰防违道以干百姓之誉若彼所为谓之违道非邪乃使哗讦增长嚚讼日繁天下之俗浸淫入于靡薄是谁之过欤于是乎知古之循吏屈已下贤以训厉民俗也其识虑逺矣而良史书之不厌繁委亦有意哉交河常公起进士为尚书郎擢御史出叅大藩坐诖累左迁倅贰吴郡为人倜傥有大节其好士特出于天性虽簿书倥偬而延访耆俊恒若不及后进诸生苟知文蓺公皆虚心引接察其所欲恶而道利之进见者人人自以为常公亲已逺近闻之誉叹相属曰是风也其不见于当世久矣昔宓子贱宰单父师事邑之贤士仲尼惜之以为所治者小未尽其用有如常公盖能敦行古道者乃今以资望当迁君子亦惜其莅吴之不専且久也令得绾章斯郡或绥殿南服假以嵗月礼让之俗庶其有兴乎公明达善断寛简不苛听狱无小大必叅稽情法未尝苟徇上官喜怒人尤以为难其政盖无弗可纪余属有感于公待士之盛也故所论特详焉因书以为赠将借以闻于今之従政者


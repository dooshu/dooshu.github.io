○審時宜酌羣議陳要實疏 【 訓練積貯修築】

臣聞自古為　中國之患者、莫甚於夷狄、其安攘撻伐之事、亦莫急於夷狄、惟我　國家開區宇、二百餘餘年虜情屢變、其戰守備禦之政亦屢變、盖勢有強弱、事有緩急、因時而更、待人而舉、勢所必至也、嘉靖以前。臣未敢詳論。隆慶之初。　先帝肇登大寶。未遑他務。首　諭廷臣以防虜之計。一時諸臣仰體　德意。集議十有三策。莫非經略弘猷。首之以責實效之一言。尤至要也。九邊文武諸臣奉行惟謹。實效漸臻。既而　皇威遠震。　天心悔禍。夷孽來降。執叛　獻俘。　先帝面稽天若。俯從　廷臣之議。俾臣等得效犬馬之勞。許成　貢市之事。非利之也、盖將假以羈縻狂猘。以為自治自強之計也。五六年來。九邊無烽燧之警。三軍閒暇。萬姓保聚。城堡堅完。儲餉充積。可謂無事之時矣。恭惟　皇上繼體守成。　丕顯　先烈。　臨御以來。憂勤惕勵。不以諸酋之款服為可恃。於凡內修外攘。陰雨桑土之計。擬議于　廟堂之上。播告于封疆之遠。申飭叮嚀。至嚴至備。大小羣臣。敷陳建白以宣贊　聖謨。申明先議者。亦幾備矣。臣受命以來。二年于茲。諸所督率。恪遵　廟議。外馴黠虜。潛奪其嚚悍之心。內務兵戎。冀克成保安之績。以仰酬　知遇之恩者。夙夜孜孜。不敢自怠僶俛經營之餘。心惟目擊。窃見三鎮之事。似有徒勞馳騖。虛涉歲月。于先年所議有未盡合者。亦惟在於名實先後施為緩急之間而巳。臣窃以為　朝廷既以實效責之臣。臣等即當各以實事責之巳。不宜隨事依違。因言舉廢汲汲于期會文移之未巳也。臣不揣愚陋、謹於責實效之中、諸所條建、擇其明白簡切。事易行而效易見。言之若無甚奇異。而終有裨于安攘者其畧有三。曰訓練之實、曰積貯之實、曰修築之實而巳、臣愚不勝區區、敢昧死以　聞、臣聞訓練者、治兵之良法也、不可一日亡所事事、時當無虞、尤易廢弛、其在今日、訓練雖勤、實效未臻、則作為或過、臣等之責也、臣請推本而言之、　國初三鎮之兵。隸之衛所。統以行都司。都司之官。即主帥也。衛所之官。即偏裨也。惟有重大征討。則　特命大將。掛印總兵總兵非官名也故勑書遣將可以某官某人充總兵官尊至公侯卑至布衣無所不可而行事寧則將歸　京師兵還衛所將無專擅兵無久勞法莫善焉洪永以後虜患日棘。大將之設。遂成常員。鎮守權重。都統勢輕。衛所精銳。悉從抽選。于是正奇參守之官設而衛所徒存老家之名。此邊兵之初變。所繇以始弱也。歷年既久。大將或不得其人。訓練無法。紀律舛謬士馬之死亡者不補。逃散者不復。尺籍徒存。部曲虛耗。間有徤將。急治目前。或扣官餉。或捐私財。召募勇壯。優加恩養。多者千人。少者數百名為家丁。家丁之名立而衛所之兵盡解休矣此風起于石氏其後李氏在遼耑恃家丁令遂沿為故事近有從邊將所來者極陳其害云既號為家丁則衝鋒陷陣皆非其事徒以衛王將之死亡主將又不肯輕出則家兵終無上陣之□伹厚其粮飭精其器械終日嬉遊而巳扼虜衝鋒。幸功逭罪。原抽衛所之兵。徒備擺守。供奔走。名為營軍。鮮堪戰陣。此邊兵之再變。所繇以遂弱也。夫兵無常形。反弱為強。亦惟其時耳。今建白之臣。見風塵之無警。懼武備之日弛。咸思所以振作之。意甚善也。或者未究其原。而建為合營操練之舉。臣愚以為此正奇參守之兵又將變。而邊兵將益弱矣。夫合營可暫而不可久可施之於新集召募之眾。未可施之邊方鎮守之兵。且非能盡一鎮而合之也。亦非能盡一營而合之也。盖正兵馬步幾五千餘。奇兵馬步幾四千餘參遊馬步各三千餘。正奇三鎮各一參將。則大同八。宣府七。山西六。遊擊則大同四。宣府三。山西一。三鎮之邊。西起偏老。中經雲谷。北極獨石。東連薊鎮、延袤幾□千餘里。各營之兵。畫地分守。遠近不同。有四五百里者。有二三百里者。近者亦六七十里。每遇合營。除存留防守之外。亦惟抽取壯徤千百餘人。操弓矢。赴期會。聽號令。受約束而巳。况百里合營。數往數反。人疒?甫馬瘏。飲食安宿。靡所資託。將無久駐之志。士有速散之心。所合之兵。雖以勇壯自居所留之眾即以怯懦自委勞逸形殊。榮辱情異。如是而望士馬之精強。非臣所能知也。為今之計。衛所之制。不可復矣。正奇參遊。法制俱存。可以有為。惟在加之意耳。夫一營之士。不皆盡強也。亦不皆盡弱也。分配得宜。教習有方。部伍既定。紀律不紊使強者以弱者為羽翼弱者以強者為膽志其心既一。其力自齊。不必他有更張。而勇氣可振。臣愚以為營不必合也。惟當慎擇正副參遊之官。授以專責。各將本營之兵。不論軍卒家丁。通行較其勇怯。分為四等。勇藝兼優者為上。藝優勇劣者次之。藝勇平平而精力可教者。又次之。勇藝無取而智術機巧。口耳便捷。識虜情知地利者又次之。計其多寡。分配司隊。上者十。則中者倍之。下者又倍之。無偏勝焉。老弱疾病。悉行汰革。逃亡空缺。悉行選補。然人之才質不同。技藝各有所長。如鳥之飛。魚之游。不可強而能也。則又量才器使。弓矢戈戟劍楯火砲梃刃。因能而授。擇其善者為之師以教之。日省而月試。將領之賢能者。則久其任。雖至十年可也。崇其秩。雖至督帥可也。如是則將有定志士有定伍器有定習而軍威可振矣。其稽察試驗。則属之守廵兵備。就近舉行。總督撫鎮之臣。于春秋之隙。間調通閱。以耀武揚威。視成而行賞罰。如此訓練或可有成。夫訓練舉矣又有三擾焉。工役也。扣兌也。抽選也。三者不除。訓練不可為也。夫工役今之急務也。合用夫役。惟當暫取於步軍。助以班軍。有馬之士。宜令休息。不可一槩役也。或以虜既款服。有馬之士。坐食糧芻。經年不戰。借用其力。亦無不可。此非知養威蓄銳之道者也。虜雖服矣可常恃乎。方公力主撫市猶為此言可見其慮患之周一日渝盟。則調遣按伏。旦夕事耳。休養之者。非固縱之逸之也。將責之以大勞。望之以死事也。今既勞之矣。一旦調遣。又何加焉。無事之時。終歲勤動。不得一日之暇。有事之際。責其荷甲操戈、蹈白刃而不顧。人情實難。雖有孫吳之將。亦不能驅久困之人而奏膚功也。工役不及。則士馬之力不竭。而訓練可行矣。扣兌非善政也邊鄙之士。仰給縣官。領種屯田。非利其財也。誠以三軍無事。使之耕耘習勞。半食其力。藉其有餘。官為貯之。以備補助而巳。今各衞所管屯之官。不知　朝廷立法養士之意。惟以屯糧額徵為急。一遇凶荒無完。則按一衛一所之籍。將應給月糧。通行扣除抵兌。軍士憚于追呼。困於捶楚隱忍而不敢出一言。監收之長。亦利省便。免降罰之罪。坐視而不以為意。即此一端。巳為不堪。又有馬價之扣。開墾之扣。採辦之扣。朋合之扣。一軍之身。一歲之間。五扣累焉。所關月糧。餘者無幾加以官胥朘削之害。室家饑寒之迫。愁嘆憂苦。不能自存。安望其有果毅奮揚之氣。為吾爪牙于城之用哉臣愚以為扣兌之事。亟宜議革除。採辦每歲人。二錢朋合。閒月人五分。緣係舊例為買馬備器之用。仍照遵行。惟于屯糧備行該管司道。明為稽查。果係領種應徵之人。令其領銀轉納不得蹈襲舊弊。臨倉槩扣。滋害于眾。其承認開墾田地。尤宜明白徵收。果係歲荒土塉無收者。破格蠲除。免行抵扣以溥　仁澤。至于馬價之扣。尤非得巳。更當講求疏通之法。以為拯援寬卹之方。所謂寬一分則受一分之賜也。盖邊鄙之士。所徵在力。中土之民。所徵在財。今既欲責其力。又復竭其財。非　國家優厚邊人之至意也。扣兌不行。則三軍之財不匱而訓練可行矣。抽補非得巳也。入衛之兵。遊擊領之。在宣府者一。大同者二。春而往。夏而歸。秋而往。冬而歸。夫撤邊鄙以翰　邦國。急陵京而後封疆。未為失也。但三軍之士。往來踐更。歲無寧日修築工役。艱苦萬狀。每一放還。士卒之物故馬匹之倒損。多者數百少者數十。息肩曾未旬日。即又徵發。召募不及。買補無措。則于各參守之營選取壯丁徤馬補輳而行。其始也偶一為之。歷年既久。遂成故事。各營之精壯有限。遞年之抽取無窮。損此益彼。坐致虛耗。為計之失。莫大于此。臣愚以為入衛之舉。不容巳矣。但當嚴為之禁。死亡之士。倒損之馬。別為區處。馬或取足於互市。人則勾丁于本家。果係故絕別行召募。不得再循舊套。抽取諸營。如有違犯。重行參究。是亦足兵救弊之一道也。抽補不行。則三軍之伍。不紊。而訓練可行矣。此臣所謂訓練之實者也臣聞積貯者天下之大命也况在邊塞戰守所資、尤重且急者乎、往歲虜寇充斥、征調頻繁、倉廩無一月之儲、士馬無十日之飽、行輸輓之法、下搜括之令、司邦計者盖岌岌焉、無他策矣茲者五六年來、虜無侵擾兵無按伏、三鎮客餉、稍有贏餘、然亦未至於紅腐而不可食貫朽而不可較也。譬之中人之家、數日無妄食之賓、釜有餘炊。而遂自以為富、不可也、然際此充裕、樽櫛愛惜、惟其時矣、而所以耗之者、日駸駸焉、市價也。撫賞也。工役也。賑貸也。四者之來。不思所以處之。以為通融共濟之道。而徒曰此歲賦之常。不以戰守。則以市役。非有加于常額之外。無不可者。臣以此非知經　國體民之道者也。夫畜無三年、不可為國旨畜御冬、詩人所取、是可不加之意乎、賑貸之事、偶一為之、不足為費、撫賞之數、臣巳議　請准行、不拘定數、用盡乃支、則所省實多臣愚以為惟工役有興。當大為酌處。果係緊要必不可巳者。則併力為之。無畏難焉。其諸可緩之處。無益保障者。即行停止。無徒務修守之名。虛致財力之竭可也。若夫市價。山西則歲支二萬五千兩。大同則歲支六萬兩。宣府則歲支五萬兩。三鎮客餉。歲計之共五十餘萬兩。市價歲取十餘萬兩。似不為多。然此乃取諸　內、帑而用之實亦費也。若將臣近年題　請之說　俯從施行。其說載在前疏甚詳法之最善者也將三鎮市馬。酌量揀選。兌給京營。以抵太僕歲徵之數。而于中土應俵之民。折取其價。轉充市本。則民賦非增。兼得寬恤之惠。國馬不减。或。有騋馬?匕之良。客餉馬價。兼支共濟。太僕無虧于府庫之藏戶部無虞于匱之之患。而十年之畜可致矣。此臣所謂積貯之實者也。臣聞設險者、守國之要務也、其在邊塞、修築宜先、盖城堡以便保聚、墩臺以明烽火、邊垣以限華夷三者皆勢所必為者也、究而言之、城堡為急、墩臺次之、邊垣又次之、今宣大之城堡完矣、墩臺亦不少矣、宣府之邊垣、亦告畢矣、山大邊垣、計議巳定、大工伊始、無容再議、臣所謂實者、盖修築所以自衛也。亦所以自困也。所以保民也。亦所以病民也。衛成而財不困人不病。調停斟酌。存乎人耳。且保障大功也、修築美名也　朝廷以保障之功、責之邊臣邊臣本之以功名之心、加之以督責之嚴、承　德意而亟從事者、將羣然趨之、在一鎮其誰曰吾無邊而不修、在一道其誰曰吾無工而不為、不曰某所當增一堡也、則曰某所少一墩也、不曰某邊有險可據也、則曰某處有土可拓也、舊工未畢。新工巳議前修未完。後修復繼。視人勞如蟻運。功成而無所用。數年之後。此方公本意臣恐財必匱人必疲。或因之以啟戎心。未可知也。臣愚以為自今以後。三鎮城堡苟完矣。無益之虛堡、不必再設也。墩臺苟足矣。無益之空臺。不必再加也邊墻苟修矣。無益之曠土。不必再闢也。乘此閑暇、訓練士馬、廣積儲餉、與民休息、外馭黠虜以觀時變、譬之人身焉、元氣既固、飲食自強、雖小有風邪、不能侵害、盖內備既設、人心不搖、撫處得宜、釁不自我、虜雖狡黠、亦將聞風知畏、不敢輕犯矣、此臣所謂修築之實者也、夫安邊之道、亦多端矣、臣區區以三者為言、亦惟就臣職分之所當為、與臣才力之所能為者而言也、盖工役省則力有餘。積貯充則財有餘。財力既裕。訓練克舉。則兵有餘。二者既備。所謂自治自強之道。孰有加于此者。伏惟　皇上敬德崇禮以照臨之、任賢選將以董督之、明賞公賞以鼓舞之、上下勤卹、久而不變、則虜服可也、叛亦可也、服則我有虎豹在山之勢、叛則我無臨事倉皇之患、實效允成而封疆永賴矣


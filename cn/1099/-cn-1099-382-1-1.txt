○戒備紫荊諸關疏 【 修築邊墻】

查得前道副使曹金條陳議修邊垣以圖經久照得本關自東北沿河口起、至西南白石口止。計長三百八十餘里。舊有邊墻一道。據目前形狀。似有足觀。但原係圓滑尖峭見成石塊乾垛。止是外面抿抹石灰一遇久雨。多致坍塌。抑且不耐搖撼。累年修理。殊非經久長策。合無責成各該參將督令各該守把官軍、逐一查將沿邊山隘純石者、務要剷削壁立三丈、或石山帶土及硬石夾沙石者、務將帶土并沙石穵去、補以堅石、其水口及平漫舊有邊墻處所、更須俱用鑿砍方石、長闊各二尺以上者疊砌高三丈、闊一丈、垛口高五尺闊二尺五寸以上、方可足恃每年除見有倒塌、先行修築外、其餘不經坍塌隘口、及坍塌巳經修完之時、專一鑿砍方石、俟積足十丈之用者、方將舊墻十丈折去、易以方石、等因通行各官去後、為照防邊之計、修守為先、而修理之功、經久為貴、臣所隸紫荊馬水等處、延長三百餘里、重山疊障、拱護　陵京、地險天成、本為　國家億萬年保障之圖、但中間險夷異地。衝緩不一。或山麓平衍。而道路多岐。或水道瀚漫。而功力難施。先年頗有遊騎衝突、橫肆焚刼、比因滿載惰歸、幸免深入、以此邊人藉口、玩歲愒月、問之以戰。必曰此地以守為主。詰之以守。輒曰有宣大為之外護。故每年春秋二防。惟幸虜之不犯。即犯幸其不能深入。一遇犯而深入。未見有當關而呼。重閉為勇者。其於　朝廷竭民養軍、設險守國之意不亦謬哉、此　廟堂深知弊極。而特有戒備紫荊。思患預防之請也、臣親詣沿邊隘口、逐一查閱、看得處城垣。多有碎石壘砌。外塗灰泥。為一時掩餙之計。手可推拆而下。猶腹裏粉餙雉堞。虛應點騐目前防禦、尚爾不堪、責以久遠、將焉攸賴、臣反覆思惟、此關地土?刀　京邑、所繫不為不重、歲事修守、為時不為不久、然邊備如此之疏、良由在上無責成稽考之法、故在下多虗庸苟且之圖、近聞密雲一帶邊墻、俱用鏨鏨大石、加工包砌、該管參守等官、十日一報軍門。稽查既有定規。積累可臻成效。合無酌議行各參將守備把總守口等官、將各該管地方擇取極衝去處、區別計議、督率各軍、就地開採大石。鏨鏨方足。將舊修不堪邊墻陸續更易。山麓墻腳。剷削壁立。務求經久。一勞永逸。每十日開具修過工程。赴臣呈報一次。限三年之內。盡數修完。仍每一丈分。凡工匠皆當如此鐫軍士姓名總鐫本管職名如有不堪。各令照地修補。如或騐工不堪。至五十丈以上。或任內貪縱怠緩。不行修完。將各管官員坐贓問發邊方立功五年。參將二百丈以上。守備一百丈以上。徑自革職閑住。中間如果工程浩大、軍力不敷、預行申請、多方議處、管關通判、往來催督、不許別項委用。有妨職業。臣仍不時至關廵察、再照兩參所領兵不踰三千、馬不足三百、若遇挑選入衛、勢必空國而行、撐東墮西、顧此失彼、合無將本鎮軍馬、責令固守信地、嚴飭秋防、如或近郊有警、令其星馳策應、勿致將領得以奔命為辭、有悞安攘大計、


和王玉映前题

其一


娥娥红粉羽林郎，横槊宵征校猎场。
吴苑火攻教夜战，阿房星镜改新装。
双弯铁月悬弓影，一点灵犀射甲光。
自是偃师誇绝巧，眩人结队出昭阳。

其二

瘦削腰支似沈郎，若为烽燧向沙场。
夫人城外木兰戍，太乙宫中韎韐装。
衫映星红天不夜，剑横绨练雪生光。
更阑可怕金吾问，新佩铜符出上阳。

其三

锦伞曾闻照夜郎，由来阃内制疆场。
长城高挂秦时月，小队争看洗氏装。
未到关山愁雨雪，为防火伴敛容光。
天街不羡鱼龙戏，士女传呼满洛阳。

其四

贝带浑疑傅粉郎，岂因射雉出平场。
乍回金粟堆边影，又学燕支塞下装。
神女行云环佩动，元妻如㜮鬓云光。
迷离谁辨雌雄兔，不愿挥戈驻鲁阳。


志第三十 百官志九


△勋爵　散官阶　覃官　封赠　荫官　守官　注阙　赴任程限　给假　丁忧　官员任养

勋十一阶：上柱国，（正一品。）柱国，（从一品。）上护军，（正二品。）护军，（从二品。）上轻车都尉，（正三品。）轻车都尉，（从三品。）上骑都尉，（正四品。）骑都尉，（从四品。）骁都尉，（正五品。）飞骑尉。（从五品。）

爵八等：王，（正一品。）郡王，（从一品。）国公，（正二品。）郡公，（从二品。）郡侯，（正三品。）郡侯，（从三品。）郡伯，（正四品。）郡伯，（从四品。）县子，（正五品。）县男。（从五品。）

文散官四十二阶：开府仪同三司，仪同三司，特进，崇进，金紫光禄大夫，银青荣禄大夫，（以上俱正一品。）光禄大夫，荣禄大夫，（以上俱从一品。）资德大夫，资政大夫，资善大夫，（以上俱正二品。）正奉大夫，通奉大夫，中奉大夫，（以上俱从二品。）正议大夫，通议大夫，嘉议大夫，（以上俱正三品。）太中大夫，中大夫，亚中大夫，（以上俱从三品。旧为少中，延祐初改亚中。）中议大夫，中宪大夫，中顺大夫，（以上正四品。）朝请大夫，朝散大夫，朝列大夫，（以上俱从四品。）奉政大夫，奉议大夫，（以上俱正五品。）奉直大夫，奉顺大夫，（以上俱从五品。）承德郎，承直郎，（以上俱正六品。）儒林郎，承务郎，（以上俱从六品。）文林郎，承事郎，（以上俱正七品。）征事郎，从事郎，（以上俱从七品。）登仕郎，将仕郎，（以上俱正八品。）登仕佐郎，将仕佐郎。（以上俱从八品。右文散官，由一品至五品，为宣授；六品至九品，为敕授。敕授中书署牒，宣授以制命之。武官以下皆仿此，其职与散官常对品，九品无散官，但举其职而已。）

武散官三十四阶：龙虎卫上将军，金吾卫上将军，骠骑尉上将军，（以上俱正二品。）奉国上将军，辅国上将军，镇国上将军，（以上俱从二品。）昭武大将军，昭勇大将军，昭毅大将军，（以上俱正三品。）安远大将军，定远大将军，怀远大将军，（以上俱从三品。）广威将军，宣威将军，明威将军，（以上俱正四品。）信武将军，显武将军，宣武将军，（以上俱从四品。）武节将军，武德将军，（以上俱正五品。）武义将军，武略将军，（以上俱从五品。）承信校尉，昭信校尉，（以上俱正六品。）忠武校尉，忠显校尉，（以上俱从六品。）忠勇校尉，忠翊校尉，（以上俱正七品。）修武校尉，敦武校尉，（以上俱从七品。）保义校尉，进义校尉。（以上俱正八品。）

内侍散官十四阶：中散大夫，（正二品。）中引大夫，（从二品。）中御大夫，（正三品。）侍中大夫，（从三品。）中卫大夫，（正四品。）中涓大夫，（从四品。）通侍郎，（正五品。）通御郎，（从五品。）侍直郎，（正六品。）内直郎，（从六品。）司谒郎，（正七品。）司阍郎，（从七品。）司奉郎，（正八品。）司引郎。（从八品。）

司天散官十四阶：钦象大夫，（从三品。）明时大夫，颁朔大夫，（以上俱正四品。）保章大夫，（从四品。）司元大夫，（正五品。）授时郎，（从五品。）灵台郎，（正六品。）候仪郎，（从六品。）司正郎，（正七品。）平秩郎，（从七品。）正纪郎，挈壶郎，（以上俱正八品。）司历郎，司辰郎。（以上俱从八品。）

太医散官十五阶：保宜大夫，保康大夫，（以上俱从三品。）保安大夫，保和大夫，（以上俱正四品。）保顺大夫，（从四品）保冲大夫，（正五品。）保全郎，（从五品。）成安郎，（正六品。）成和郎，（从六品。）成全郎，（正七品。）医正郎，（从七品。）医效郎，医候郎，（以上俱正八品。）医痊郎，医愈郎。（以上俱从八品。）

教坊司散官十五阶：云韶大夫，仙韶大夫，（以上俱从三品。）长宁大夫，德和大夫，（以上俱正四品。）协律大夫，（从四品。）嘉成大夫，（正五品。）纯和郎，（从五品。）调音郎，（正六品。）司乐郎，（从六品。）协乐郎，（正七品。）和乐郎，（正七品。）司音郎，司律郎，（以上俱正八品。）和声郎，和节郎。（以上俱从八品。）

覃官。至大二年，诏：“内外官四品以下，普覃散官一等，服色、班次、封荫皆凭散官。三品者递进一阶，至正三品上阶而止。其应入流品者，有出身吏员译史等，考满加散官一等。”三年，蒙古儒学教授，一体普覃。四年，诏在任官员，普覃散官一等。泰定元年，诏：“内外流官己带覃官，准理实授。所有军官及其余未覃人员，四品以下并覃散官一等，三品递进一阶，至三品上阶止，服色、班次、封荫悉从一高。其有出身应入流品人等，如在恩例前入役支俸者，考满亦依上例覃授。”二年，省议，应覃人员，依例先理月日，后准实授，其正五品任回已历一百三十五月者，九十月该升从四品，余有四十五月既循行旧例，覃官三品，拟令准理实授，月日未及者，依验散官止于四品内迁用，所有月日任回，四品内通行理算。

封赠之制。至元初，惟一二勋旧之家以特恩见褒，未悉行之。至元二十年，诏：“考课虽以五事责办管民官，为无激劝之方，竟鲜实效。自今每岁终考课，管民官五事具备，内外诸司官职任内各有成效者，为中考。第一考，对官品加妻封之；第二考，令子弟承荫叙任；第三考，封赠父母祖父母品格，不及封赠者，量迁官品。其有政绩殊异者，不次升擢，中书参酌旧制，出给诰命。”至大二年，诏：“流官五品以上父母、正妻，七品以上正妻，令尚书省议行封赠之制。”礼部集吏部、翰林国史院、集贤院、太常等官议封赠谥号等第，诏以封赠非世祖所行，其令罢之。至治三年，省臣言：“封赠之制，本以激劝将来，比因泛请者众，遂致中辍。”诏从新设法议拟与行，毋致冗滥。礼部从新分等第：正从一品封赠三代，爵国公，勋正上柱国从柱国，母、妻并国夫人。正从二品封赠二代，爵郡公，勋正上护军从护军，母、妻并郡夫人。正从三品封赠二代，爵郡侯，勋正上轻车都尉从轻车都尉，母、妻并郡夫人。正从四品封赠父母，爵郡伯，勋正上骑都尉从骑都尉，母、妻并郡君。正五品封赠父母，爵县子，勋骁骑尉，母、妻并县君。从五品封赠父母，爵县男，勋飞骑尉，母、妻并县君。正从六品封赠父母，父止用散官，母、妻并恭人。正从七品封赠父母，父止用散官，母、妻并宜人。正从一品至五品宣授，六品至七品敕牒。如应封赠三代者，曾祖父母一道，祖父母一道，父母一道，生者各另给降。封赠者，一品至五品并用散官勋爵，六品七品只用散官职事，从一高。封赠曾祖，降祖一等，祖降父一等，父母妻并与夫、子同。父母在仕者不封，已致仕并不在仕者封之，虽在仕弃职就封者听。父母应封，而让曾祖父母、祖父母者听。诸子应封父母，嫡母在，所生之母不得封；嫡母亡，并得封。若所生母未封赠者，不得先封其妻。诸职官曾受赃，不许申请；封赠之后但犯，取受之赃，并行追夺；其父祖元有官进一阶，不在追夺之例。父祖原有官者，随其所带文武官上封赠，若已竟封赠之官，上于本等官上许进一阶，阶满者更不在封赠之限。（如子官正四品，其父祖已带四品上阶之类。）或两子当封者，从一高。封赠文武不同者，从所请。妇人因其夫、子封赠，而夫、子两有官者，从一高。封赠曾祖母、祖母并母，生封并加太字，若已殁或曾祖、祖父、父在者不加太字。职官居丧，应封赠曾祖父母、祖父母、父母者听。其应受封之人，居曾祖父母、祖父母、父母、舅姑、夫丧者，服阕申请。应封赠者，有使远死节，有临阵死事者，验事特议加封。应封妻者，止封正妻一人，如正妻殁继室亦止封一人，余不在封赠之例。妇人受封者，不许再嫁，如不遵守，追夺宣敕，断罪离异。父祖曾任三品以上官，生前有勋劳，为上知遇者，子孙虽不仕，许申请量拟封赠，无后者，许有司申请。曾祖父母、祖父母、父母犯十恶奸盗除名等罪，及例所封妻不是以礼娶到正室，或系再醮倡优婢妾，并不许申请。正从七品至正从六品，止封一次；升至正从五品，封赠一次；以上均视此凡封赠。流官父祖曾任三品以上者，许请谥。如立朝有大节，功在王室者，许加功臣之号。至治三年，诏：“封赠之典，本以激劝忠孝，今后散官职事勋爵，依例加授，外任官员并许在任申请。”泰定元年，诏：“犯赃官不得封赠，沈郁既久宜许自新，有再历两任无过者，许依例陈请。”

荫官。至元四年，诏：“诸官品正从分等，职官用荫，各止一名。诸荫官不以居官、去任、致仕、身故，其承荫之人年及二十五以上者听。诸用荫者，以嫡长子，若有废疾，立嫡长子之子孙，曾元同；如无，立其同母弟；如无，立继室所生或次室；如无，立婢子；无子，旁荫亲兄弟，各及子弟；如无，旁荫伯叔及其子孙。诸用荫，生孙降子一等，曾孙降孙，婢生子及旁荫皆降合叙品一等。五年，诏：“诸荫官各具父祖历仕缘由、去任身故岁月并所受宣敕札札，彩画指实该承荫人姓名年甲，本处官司体勘房亲，揭照籍册，别无诈冒，及无废疾通犯等事，上司审验相同，保结申覆，令亲赍文解赴部。诸荫叙人员，除蒙古及已当秃鲁花人数别行定夺外，三品以下七品已上，年及二十五之上者，当儤使一年，并不支俸。满日，三品至五品子孙量材叙用外，六品七品以上钤注监当差使，已后通验各界增亏定夺。”十六年，量拟管匠官正从五品子于九品匠官内叙，六品七品子于院长内叙，大德四年，省议正一品子荫叙正五品，从一品子荫从五品，正二品子正六品，从二品子从六品，正三品子正七品，从三品子从七品，正四品子正八品，从四品子从八品，正五品子正九品，从五品子从九品，正六品子（流官于巡抚内用，杂职于省札钱谷官内用。）从六品子近上钱谷官，正七品子酌中钱谷官，从七品子近下钱谷官。（至元四年，定正从分为十八等，用荫各止一名，正从一品二品子正七品叙，正三品子从七品叙，从三品子正八品叙，正四品子从八品叙，从四品子正九品叙，正从五品子从九品叙，外据六品七品子已后定夺注疏外职官。至大德四年始改。）诸色目人比汉人优等一荫叙，达鲁花赤子孙与民官子孙一体荫叙，旁荫照例降叙。至大四年，诏：“诸职官子孙承荫，须试一经一史，能通大义者免儤使，不通者发还习学，蒙古、色目愿试者听，仍量进一阶。”延祐六年，部议福建、两广、海北、海南、左右两江、云南、四川、甘肃等处荫叙之人，如父祖始仕本处，止以本地官叙用。据腹里、江南历仕升等迁往者，其子孙弟侄承荫，又注远方，诚可怜悯，今将承荫人等量拟叙用，福建、两广、八番官员拟江南荫叙，海北、海南、左右两江官员拟接连荫叙，云南官员拟四川荫叙，四川、甘肃官员拟陕西荫叙，减资升等。大德九年，诏：“外任流官升转甚迟，但历在外两任，五品以下并减一资。”部议外任五品以下职官，若历过随朝及在京仓库官盐铁等职，曾经升等减资外，以后至大德九年格前历，及在外两任或六十月之上者，并与优减。”至治二年，太常礼仪院臣奏皇帝亲祭太庙，恩泽未加，诏：“四品以下诸职官，不分内外，普减一资。”天历元年，诏：“以兵兴，内外官吏供给繁劳，在京者升一等，至三品止；在外者减一资。”

注官守阙。至元八年议：“已除官员，无问月日远近，许准守阙外，未奏未注者，六月满阙，六月以上不得预注。”二十二年，诏：“员多阙少，守阙一年，年月满者照阙注授，无阙者令候一年。”大德三年，以员多阙少，宜注二年。

注官避籍。至元五年，议各路地理阔远，如员避路，恐员阙有所碍，止宜斟酌避籍铨选。除官照会，至元十年，议受除民官，若有守阙人员，等前官任满，预期一月检举照会。

赴任程限。大德八年，定赴任官假限，二千里内三十日，三千里内四十日，远不过五十日。马日行七十里，车日行四十里，乘驿者日两驿，百里以上止一驿；舟行，上水日八十里，下水百二十里。违限百日外，依例作阙。

官员给假。中统三年，省议：“职官在任病假及缘亲病假满百日，所在官司勘当申部作阙，仍就任所给据，期年后给由求叙，自愿休阙者听。”

官例丁忧之制。至元二十七年议：“祖父母、父母丧并迁葬者，许给假限，其限内俸钞，听合支给，违例不至，停俸定罪。”大德元年，定云南官如遇祖父母、父母丧葬，其家在中原者，并听解任奔赴。二年，议：“凡值丧，除蒙古、色目人各从本俗外，管军官并朝廷职不可旷者，不拘此例。”五年，定军官限内六月，越限以他人代之，期年后授以他职。天历元年，诏：“官吏丁忧，各依本俗，蒙古、色目仿效汉人者，不用。”部议：“蒙古、色目人愿丁父母忧者听。”

官员任养。至大三年，诏：“父母年老者，得就近迁除，尤为便益。果有亲年七十以上者，别无次丁，合从元籍官司保勘明白，斟酌定夺。”




20　穀梁謂石尚欲書春秋


侯國不守典禮，而使宰咺歸賵〔一〕；何云：「隱元年。」侯國不共貢職，而使石尚歸脤。何云：「定十四年。」經書天王以是始終，蓋傷周而歎魯也。穀梁謂石尚欲書春秋，曾是以爲禮乎？

【元圻案】劉氏敞春秋權衡十七：「定公十四年，天王使石尚來歸脤。穀梁曰：『尚欲書春秋，諫曰：「久矣，周之不行禮於魯也。請行脤。」』不知石尚欲書孔子之春秋乎？魯國之春秋乎？若孔子之春秋也，孔子是時未作春秋，石尚安得書？如魯國之春秋，王人至則書之矣，何足以爲榮邪？是殆不然。」

〔一〕「咺」，原作「喧」，據元刊本、清嘉慶本改。






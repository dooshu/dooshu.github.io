出塞四首借用秦少游韵

北伐下辽碣，西征取伊凉。



壮士凯歌归，岂复赋国殇。



连颈俘女真，贷死遗牧羊。



犬豕何足雠，汝自承余殃。

出塞四首借用秦少游韵

煌煌艺祖业，土宇尽九州，当时王会图，岂数汝黄头。



今兹缚纛下，状若觳觫牛。



万里献太社，裨将皆通侯。

出塞四首借用秦少游韵

符离既班师，北讨意颇阑。



志士虽有怀，开说常苦艰。



诸将初北首，易水秋风寒。



黄旗驰捷奏，雪夜夺榆关。



出塞四首借用秦少游韵

小丑盗中原，异事古未有。



尔来闾左起，似是天假手。

头颅满沙场，余胾饲猪狗。



天纲本不疏，贷汝亦已久。




○送莫參議領官入覲序 【 交藩入覲】

士君子得行其志者、以其有所遇也、是以岐有鳳鳴而三宅三俊生、洛有龜呈而八元八凱出、龍飛雲從、虎嘯風烈是豈偶然哉、永樂四年、交阯既平、居者按堵、降者雲屯、元戎今英國張公、體　皇上一視同仁之意、降不殺才不遺、而大參莫公。既平交南即用其人亦足以係土人之望來在他人之先。而才能又出他人一頭地。遂授南筞州守。未幾元戎班師歸、乃得從入覲、　皇上嘉其俊偉、與其忠誠、遂升今職、大加錫賚、榮蒞藩司、其所遇也葢可知矣、惟茲交阯之民。久阻中華聲教。服而畔。畔而服。今巳三見矣。子乃率三府之民兵、守丘溫之重地、制賊而賊膽破、撫民而民心歸、盡藩司之重任、辭不義之候封、忠赤既堅乎葵藿、名譽益著于桑榆、其所遇也又可見矣、十有三年、盜既息、民既安、中華之治教遠及、南越之夷俗丕變農桑以勤、學挍以興、蔚然有太平之氣象、凡吏于土者、莫不願入楓宸以覲清光、于是率郡邑之眾、吏各以土宜、將誠入貢、愚掌藩臬、喜逢盛事、遂拜表以勛入賀、愚惟自古才能之士。施設非難。而遭遇為難。大參在陳黎之際。才能無所損。而棲遲不得用者。豈其命之不幸邪。實黎氏之不幸也。今而不階科目之勤勞。遂授方面之重寄。展素蘊之奇才。參藩省之大政。弭輕生之盜。安好亂之民。令行禁止。俗美風移。俾萬里炎蒸之域。視之如輦轂之下。噫誰之力歟亦其所遇而能然也。其入謝也、陟明之公、車服之用、晝錦之榮、葢有不期然而然者矣、嗚呼所遇之大、果有過于此者乎、

皇明經世文編卷之二十終








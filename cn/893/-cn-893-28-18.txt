观佽飞斩蛟龙图赞





《淮南子》：荆有佽非，得宝剑于干队，还反渡江，至于中流，阳侯之波两蛟夹绕其船。佽非谓枻船者曰：“尝有如此而得活者乎?”对曰：“未尝见也。”于是佽非瞋目，勃然攘臂，拔剑曰：“武士可以仁义之礼说也，不可劫而夺也。此江中之腐肉朽骨，弃剑而已，予有奚爱焉!”赴江刺蛟，遂断其头，船中人尽活，风波毕除。荆爵为执圭。佽飞，即佽非，古字通用。



佽飞斩长蛟，遗图画中见。登舟既虎啸，[一]激水方龙战。[二]惊波动连山，[三]拔剑曳雷电。鳞摧白刃下，血染沧江变。感此壮古人，千秋若对面。

[一]赵景真《与嵇茂齐书》：“龙睇大野，虎啸六合。”



[二]《周易》：“龙战于野。”



[三]木华《海赋》：“波如连山。”






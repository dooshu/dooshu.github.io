○奖高骈筑成都罗城诏

省所奏：修筑罗城毕功并进画图事，具悉。卿天平急召，井络专征，临邛梦叶於三刀，按部恩覃於两剑。上言大镇，空有子城，殊百雉之环回，是千年之旷阙，便依陈奏，未隔寒暄。每日一十万夫，分筑四十三里，皆施广厦，又砌长砖。城角曲收，逸迭攻而势胜，瓮门直截，容拒守之兵多。利及后人，智高前古，继孔明於掌内，坐张仪於腹中。是以轻笑木牛，感通金马，增上头之睥睨，架裹面之阑干。桥象七星，不移旧岸；锦逢三月，可濯新濠。役徒九百六十万工，计钱一百五十万贯，卓哉懋绩，固我雄藩。罄府库之资储，舍阴阳之拘忌，但为国计，总忘身谋。并无黎庶之怨嗟，不请朝廷之接借，忽闻进奏，言已毕功，见图写之甚明，举神化而急速。方念处身廉洁，报国忠贞，始终能协於一心，清美久闻於万口，欲人检验，具见公忠。朕已知臣，何劳请使，便欲宠渥，恐卿自往雅州，既发师徒，方劳馆驿，且留赏典，专俟回军。蜀川既及於春风，蛮寇尽离於河岸，便酬勋绩，各进官阶。勉效七擒，伫闻三捷，故兹诏示，想宜知悉。冬寒，卿比平安好，遣书，指不多及。


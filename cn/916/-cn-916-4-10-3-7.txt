【景龙飞】

〖古战城南行。古今乐录曰：景龙飞。言景帝克明威教。赏从夷逆。祚隆无疆。崇此洪基也。〗

景龙飞。御天威。聪鉴玄察。（《宋书》作发。）动与神明协机。从之者显。逆之者灭夷。文教敷。武功巍。普被四海。万邦望风。莫不来绥。圣德潜断。先天弗违。（《晋书》缺普被以下二十字。）弗违祥。享世永长。猛以致宽。道化光。赫明明。祚（《宋书》作胙。）隆无疆。帝绩惟期。有命既集。崇此洪基。（○同上）


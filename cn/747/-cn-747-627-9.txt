○请立舜庙奏

右，臣谨桉地图，舜陵在九嶷之山，舜庙在太阳之溪。舜陵古者已失，太阳溪今不知处。秦汉以来，置庙山下，年代浸远，祠宇不存。每有诏书令州县致祭，奠酬荒野，恭命而已。岂有盛德大业，百王师表，没投荒裔，陵庙皆无？臣谨遵旧制，於州西山上已立庙讫。特望天恩许蠲免近庙三五家，令岁时埽洒，以为恒式。岂独表圣人至德及於万代，实欲彰陛下元泽被於无穷。谨录奏闻。


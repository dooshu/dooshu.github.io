○对鬯酒不供判

〈太常博士请郁鬯酒，光禄以久无匠人，且金草不知所出，不造。祠部亦以为礼有沿废，不允所请。寺执见著唐礼，岂得不行？祠部云：籍田准令兼给廪牺，籍田今或不供牺，亦废用酒，无郁鬯於事何阙？寺犹固执。〉

郊有常，春秋匪懈，人神足以叶秘，礼物於焉致和。荐黍惟馨，徵茅有典，为酒为醴，将见供於鬯人；或废或存，具主文於甲令。至如气交阴臭，法变周因，始有袭於焚萧，竟将申於酌郁。灌以香草，陈於卤尊，备一献之登歌，知百神之受职。固当所习，宁越礼经。况乎祀典有崇，太常攸掌，制经具陈期品，著令元削此条。光禄不供，自觉瓶之罄矣；籍田为喻，谁云井有人焉？旧章无替於执文，王典岂新於改作。三覆华省，徒见惭於有司；再览太常，实未乖於彝典。

裴腾

腾字士举，天宝朝官户部郎中。


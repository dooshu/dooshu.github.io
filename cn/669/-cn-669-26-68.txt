68　朋黨二字之始用


歐陽子五代史唐六臣傳論曰：「始爲朋黨之論者，甚於作俑。」愚攷漢史蕭望之傳，蕭望之、周堪、劉更生同心謀議，「弘恭、石顯奏望之、堪、更生朋黨，欲專擅權勢」。「朋黨」二字，始見於此，遂爲萬世之禍，可謂「一言喪邦」。

【何云】西漢宦者始爲朋黨之論，東漢宦者大興鉤黨之禍。

【集證】陳霆雨山墨談：「王厚齋謂『朋黨』二字始見班史，余按逸周書載穆王作史記以自警云：『昔有果氏好以新易故，新故不和，内争朋黨，陰事外權，有果氏以亡。』『朋黨』字當始於此。」

【元圻案】管子參患篇：「行邪者不變，則群臣朋黨。群臣朋黨，則宜有内亂。」戰國策：「蘇秦説趙肅侯曰：『臣聞明主絶疑去讒，屏流言之跡，塞朋黨之門。』」史記蘇秦傳同，亦先於班史。






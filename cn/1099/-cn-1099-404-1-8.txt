○類報四鎮虜情疏

【 四鎮虜情】

既分各鎮哨探虗實所関机畧不小故此疏復及之

臣竊惟陜西四鎮延綏北鄰河套大虜為巢。而寧夏松山次之。甘肅北接松山、南鄰青海、俱係虜巢、固原河洮、則地屬腹裏、秪以歸德不戒、虜入兩川、自去年五月以後、深入河洮、然後警報頻仍、是河洮又次之今數月以來、節據總兵張維忠時時塘報、虜訊寂然雖犬羊馴服無異、而該鎮之整暇、駕馭之得體、不可泯也、甘鎮則流虜為梗、往哨報人役、遙度亂傳時有之、自臣申飭以後、哨夜遠入虎穴、有言必驗、似無虗捏矣、在西寧一路、臣提兵駐劄、止?帚重此處總見收番之利而遊擊魯光祖祁德等官鼓舞諸番。偵採既便。耳目尤真。海虜情形。似當以西寧為主也。河州地方離歸德七百里。歸德之西。始為黃河。黃河之西。始為青海。青海之南北東西。始是虜巢。故河州哨報虜情。惟歸德一堡。當番虜交通。頗得情實。至於洮州。離莽掜二川卻近矣。乃官不招番。番不用命。虜情消息。反借聽於河州。是河州借聽於歸德。洮州又借聽於河州。以訛傳訛。夜役聞風以誤將領。將領安得不聞風以誤上官。此洮河之報所以難憑也。至於延鎮哨報。事皆有據。葢時當款貢。消息易通。其卜失兔調兵讐殺瓦刺。據該鎮所稱、固云真偽未的、以臣料之事非無據也葢虜王西牧。虜部仇殺此乃我之大利原係卜酋要結。共讐瓦刺。去年卜酋以祭祖回套。乃火酋勾引虜王。遂有河州之事矣。繼而卜酋再來。乃遭大創徘徊海上。進退無據。近二月各酋會事東歸。舍遍都而欲由川底者。已明言其圖搶瓦剌也。今延鎮哨報卜酋調兵消息。與夷人求路之時。供稱一律。是延鎮調兵之報非無據也。夷情變詐、不可方物、今躊躇狼灣、贍顧狐疑、既以年荒無費。不能必逞。又以瓦刺有備不敢前進。且扯下二酋。心桀口強。雖肆惡未忘。而婦女部落。畏禍思歸。實掣肘未便。今復遣使懇求由鎮羌矣。扯酋一出鎮羌。則群酋相繼遁去。即瓦刺不能讐。而調兵是亦詐也。若夫虜王稱歸不歸、其故多端有難細言者、顧臣細言之、於虜情則涉於回護於邊事則似於支吾、臣老矣、死即死耳、何故說謊昧心、取世譏笑、今虜王之歸、屢期未騐、其中委曲緣故臣亦厭言之、第所謂其情順服、必無異志、其歸激切、必不久留者、臣策之巳熟、即今雖有狡猾間阻、忌功惡成者、必不能挽虜王之東志也、第其犬羊散逸、必欲收復、乃此去彼來、朝聚暮逸、如真相台吉自正二月間即聞收聚一處欲携之東、今將長發而又逸去、是虜王固自有掣肘難行之事。夫虜王不去。則西海不清。西海不清。則經畧不了。是臣之自為計也。惟少需月時、容臣逸以待勞、靜以制動、期收完策、臣所以朝夕圖維、矢心報國、觀者當要其終可也、夫何將吏當久欵之後、持喜事之心、設變詐之機、要功名之會、謂不罪虜王。則兵不可起。兵不可起。則志不可遂也。乃乘虜騎之未歸。捏聲息之虗報。不謂秋高必大舉也。則謂火真二酋又還莽掜也。人心搖惑、雜議煩興、非臣少有主持亦手足無所措矣、惟是邊臣各有職掌、封守各有疆域、當此秋訊之期、正邊臣待戰之日、虜情之順逆、調兵之虗實、俱不足深察而細辯也、惟是在甘肅。則流虜路斷。奉有　嚴旨矣。沿邊一帶。慎守隄防。使松套諸虜。敢蓄狂謀。則稱兵堵截。責將誰諉。勿曰水泉之捷。卜酋復讐。寡眾不敵。復罪首事也。此甘鎮撫鎮之責也。其在固原。則莽掜二川。臣仰仗　天威。火真二酋。巳遠遯矣。慎守歸德。遏其南渡。策之上也。遏之不能。稱兵拒堵。使洮河之地。堂奧無虞。策之次也。若不能堵於未渡之先。又不能剿於既犯之後。是無策也。勿曰莽川之捷。火酋復讐。路險兵微。無可柰何也。此固鎮撫鎮之責也。至於松山之虜。寔在賀□山後。安牧無他。則宜照常市撫。惟是戰守之具。桑土之圖。則當旦夕不忘。但未可無病施鍼。虗張撻伐。以撩蜂尾。以試虎吻也。此寧鎮撫鎮之責也。至於延綏一鎮。則更有大煩經畫者。謂卜酋逆耶。然群虜之保塞如常。謂群虜順耶。又卜酋之調兵有據。此一時也。謂之無事不可。謂之有事不可。故必暇豫以羈縻之不宜輕露以撻伐之狀。又必權術以制馭之。不宜輕縱其蹢躅之謀。使群夷無異。固與相安。少有西馳消息。即當一面飛報甘肅。一面多方諭阻。或說難以伐其邪心。或稱兵以攻其必救。使延鎮既稱寧謐。而甘鎮亦不騷擾者。則延鎮撫鎮之責也。至於宣大山西。寔在臣經畧之中。然數千里外。曷能遙制。雖防秋之行。臣巳照常申飭。乃該鎮督撫、職司攸存、無恃撫而怠防、無輕兵而挑釁、虜王未歸。則牽制其必歸。虜王既歸。則駕馭其無譁。環塞群夷。犯約必懲。闖邊必戮。無牽制於貢市。無曲狥其求乞。恩既不褻。威亦不猛。是該鎮自為計也。乃若臣則左顧右盻、東號西呼、既當驅大虜之東歸、又當兵火酋之遠遁、九卿會議　明旨孔赫、臣之責也、固綱維于七鎮之中、而實艱難于七鎮之外者也、臣不敢以自諉也、臣復念聖王制馭夷狄、惟在恩威迭用、邊臣宣布恩威、不過撫剿兼施、專主撫則無威、是陵夷之漸也、專主剿則無恩、是釁隙之媒也、噫猶可言也、乃若樂無事者、一味媚虜、且狥虜以無厭之求、而後虜志驕、即徼倖於三二年間、苟且一官、而貽邊方委靡之禍、是臣之所深恥也、喜功名者、又一味嗜殺、且甚虜以未形之罪、而後虜情失、雖可以燿時人之目、而爽好事之口、是結禍無巳時也、又臣之所甚懼也、臣總督十年、兩封虜王、似主撫矣、而恩未敢褻、經畧兩河、再成微捷、似主戰矣、而武不敢黷、凡若此者、臣為國家思長遠之計、為邊疆圖和平之福、大都苦心極慮者、皆恪遵廟議也、


黄庭坚　次韵晁元忠西归十首

我田失耕耘，岁暮拾枯萁。

枯萁不可食，日晏抱长饥。

猛虎依山林，眼有百步威。

一从梁鸯食，风月何时归。

黄庭坚

黄庭坚　次韵晁元忠西归十首

圣莫如东家，长年困行路。

公养为淹留，岂不以食故。

林薄鸟迁巢，水寒鱼不聚。

孤士似无家，转蓬何由住。

黄庭坚

黄庭坚　次韵晁元忠西归十首

前有熊罴咆，後有虎豹号。

已出涧谷底，更陟山阪高。

五日一并食，十年一縵袍。

未知归宿处，岂惮鞍马劳。

黄庭坚

黄庭坚　次韵晁元忠西归十首

丽姬封人子，弄影爱朝日。

晋国始得之，泣涕甘首疾。

忧危与安乐，一生谁能必。

同床食刍豢，乃悔沾襟失。

黄庭坚

黄庭坚　次韵晁元忠西归十首

怨句识之推，商歌知甯戚。

我占晁氏贤，乃在赋行役。

同游羿彀中，傥免非尔力。

滔滔今如此，去邦将安适。

黄庭坚

黄庭坚　次韵晁元忠西归十首

热避恶木阴，渴辞盗泉水。

曾回胜母车，不落抱玉泪。

晁氏猛虎行，皦皦壮士意。

人生高唐观，有情何能已。

黄庭坚

黄庭坚　次韵晁元忠西归十首

腰垂九井璜，耳著明月璫。

兰荪结襟带，芰荷制衣裳。

其人虽甚远，其室大道傍。

当身不著意，千载永相望。

黄庭坚

黄庭坚　次韵晁元忠西归十首

风雨去家行，手龟面黧黑。

屠龙非世资，学问求自得。

我思脊令诗，同飞复同息。

兄弟无相远，急难要羽翼。

黄庭坚

黄庭坚　次韵晁元忠西归十首

人言贫在家，殊胜富作客。

鸡栖牛羊下，君子亦安息。

千里求明师，赢粮从事役。

学问非物外，室虚生纯白。

黄庭坚

黄庭坚　次韵晁元忠西归十首

开田望食麦，春陇无秀色。

深耕不偿勤，牛耳徒湿湿。

丰凶谁主张，坐令愁煎迫。

河清会有时，得酒洒胸臆。

黄庭坚


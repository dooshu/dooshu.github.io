100　東漢討羌檄發掘


宣和中陝右人發地，得木簡于罋，字皆章草。檄云：「永初二年，六月丁未朔，廿日丙寅。」朱文公答吴斗南書謂「東漢討羌檄，日辰與通鑑長曆不同」，蓋指此也。今考通鑑目録，漢安帝永初二年六月乙未朔。【原注】後漢紀五月有丙寅，七月有戊辰，恐當以長曆爲正。

【何云】「後漢紀」二十字非側注。

【元圻案】黄長睿東觀餘論曰：「近歲關右人發地，得古瓮，中有東漢時竹簡甚多，往往散亂不可攷。獨永初二年討羌符文尚完，皆章草書。其詞云：『永初二年六月丁未朔二十日丙寅，得車騎將軍莫府文書，上郡屬中二千石守丞建義，十月丁未到府，受印綬，發夫討畔羌，急急如律令。』」






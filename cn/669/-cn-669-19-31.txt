31　班固分七曜列入二志


後魏天象志序曰：「班史以日暈五星之屬列天文志，薄蝕彗孛之比入五行説。七曜一也，而分爲二志，故陸機云『學者所疑』。」

【元圻案】班孟堅敘傳曰：「炫炫上天，縣象著明。日月周輝，星辰垂精。降應王政，景以燭形。舉其占應，覽故考新。述天文志。春秋之占，咎徵是舉。告往知來，王事之表。作五行志。」其後後漢、晉、宋、隋、唐諸書皆因之。〇北史魏收傳：「收，字伯起，小字佛助，鉅鹿下曲陽人也。天保元年，除中書令。二年，詔撰魏史。收於是與房延祐、辛元植、刁柔、裴昂之、高孝幹專總斟酌，以成魏書。衆口諠然，號爲『穢史』。」






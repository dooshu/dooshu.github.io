○册韩王元嘉文

维贞观十二年四月已犯，皇帝使某官某持节册命曰：於戏！肇自黄唐，洎乎汉晋，莫不敦睦亲戚，任用贤能，咸作疆土，世为藩翰。惟尔使持节潞沁韩泽四州诸军事潞州刺史韩王元嘉，识量沈厚，业尚修整，夙禀趋庭之训，早膺析之宠，上党奥壤，地连秦晋，开国之典攸归，按部之誉允穆。是用率由故实，光备宠章，式固维城，传之永世，朕闻口：诗书礼乐，仁义之府也；孝友忠信，人伦之基也。是以河间之贤，在於修学；东平之誉，成於为善，往钦哉，尔其览载籍之旨，求圣贤之训，戒兹邪僻，以仁厚为心，勖彼怠荒，以重慎为德，乃服明命，勿替敬典，可不慎欤？


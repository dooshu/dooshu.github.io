○革鳳陽守備事權疏 【 鳳陽守備】

凡陪京陵邑宜照前代事體不宜設守備宜用重望大臣為留守而內臣止司香火之事為允當

題為姦惡守備太監、玩法敗度、蠹國殃民、懇乞　聖明剪治以安地方事、據穎川兵備僉事劉得寬呈奉撫按劄案前事、行據鳳陽府呈稱該本府知府周汝德、議照鳳陽廼　祖宗根本重地、湯沐之鄉、上有　皇陵皇城、下有五處高墻、安插庶人、洪武永樂年間、止設太監一員、前來侍奉香火、兼管皇城門禁、高墻鎖鑰、並無守備職銜。亦無操練軍馬。干預詞訟事權。官吏得以盡其職守。軍民賴以安其生業。後至宣德年間、始被奏討守備、彈壓官吏、彼時原無廵撫軍門。守備之設。猶為有名。至於嘉靖三年、太監王德妄竊守備、在任欺凌軍衞有司、剝削地方百姓、人情憤怨、至嘉靖十年、該鳳陽縣土民田學奏行撫按會勘明白、覆奉欽依、王德著小心謹慎、奉侍　皇陵、仍兼管皇城安插庶人門禁鎖鑰、其一切軍民事務、不許干預、官民兩安、近被太監趙芬、復行朦朧奏討守備、僣竊兵權、濫受詞訟、虐官剝民、無所不至、即今一切軍政事務。有撫按為之總制。兵備道為之分理。留守司為之操演。事體亦既詳且密矣。而復存守備。不惟頭緒多端。亦且騷擾無益。若不議處。將恐後來太監復蹈前轍。深為地方貽害。合無題復舊制、遵照宣德以前事例、將以後太監革去守備職衘、不得干預兵柄、擅受詞訟、止令照舊奉侍　皇陵、兼管皇城、安插庶人門禁鎖鑰、庶舊章復而僣竊可杜、官民安而地方寧謐矣、又據中都留守司經歷司呈該本司署正留守周臣、議照鳳陽太監、因假守備之名。操練兵馬。則凌虐衞官。恃強求索。使武職喪氣。一也。包納班錢。縱放軍丁。使營伍空虛。二也。倚恃廵捕。騷擾地方。使軍民破家蕩產。三也。調取各衞軍夫。解納班銀。使軍職指稱科歛。四也。往事可鑒、委應酌議題請、止令其奉侍　皇陵、并皇城門禁鎖鑰、兼管高墻安插庶人則事體安妥、軍民受福、具呈到道、該本道覆議相同、轉呈到臣、據此案照先准兵部咨、該直隸廵按張啟元奏前事、該本部議行鳳陽廵撫方廉會同廵按御史公同勘議、前項守備。應否裁革。事權應否增損。地方事情。有無相關。議擬區處停當。會本具奏。覆奉欽依、備咨前來、今據前因、會同直隸廵按王友賢、議照　皇陵香火、　聖孝所關雖經設有奉祀、若無欽命內臣、專管侍奉、恐非朝廷崇祀　祖宗孝敬至意、皇城門禁鎖鑰、原係舊內重事、至於高墻庶人、又皆各省違犯宗室、尤難安置鈐束、相應照舊、仍聽欽遣內官管理、其守備地方一節、既有文武官員。互相統攝前項討復職衘。似應革除。乞敕該部再加酌議上請、合無將新任太監姚臣、換給敕諭。止令照舊奉侍　皇陵。兼管皇城。安插庶人。門禁鎖鑰。其操練兵馬。緝捕盜賊。軍民詞訟。一切事務。並不得干預。庶官無掣肘之難。民免剝膚之苦。地方得以寧謚矣。


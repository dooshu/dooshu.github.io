○祭故赠婕妤孟氏文

维元和二年岁次丁亥十二月甲寅朔十九日壬申，皇帝遣某官某，以庶羞之奠，致祭於故婕妤之灵曰：惟尔和顺积中，柔明奉上，动静合肃雍之体，进退得婉娈之仪。选自良家，备兹内职，修令颜以硕德，兰幽有香，守明节而保身，玉洁无玷，方资懿范，以茂嘉猷。彼美有闻，於何不淑？遽兹沦逝，深用恻伤。既卜日晨，爰申奠酹。以尔有班氏之明智，故赠以婕妤；以尔有宓妃之姿容，故葬於洛浦。魂兮不昧，歆此诚怀。尚飨。


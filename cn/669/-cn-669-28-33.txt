33　鄭餘慶書儀　諸家書儀


鄭餘慶採士庶吉凶書疏之式，雜以當時家人之禮，爲書儀兩卷。後唐劉岳等增損其書，司馬公書儀本於此。

【閻按】唐藝文志有王儉弔答書儀十卷，皇室書儀七卷。書儀之名又始於此。

【集證】按鄭樵通志，謝元内外書儀四卷，謝超書儀二卷，皆在鄭餘慶之前。

【元圻案】唐書鄭餘慶傳：「餘慶，字居業，鄭州滎陽人。少善屬文，擢進士第。貞元十四年，拜中書侍郎、同中書門下平章事。」〇五代史雜傳：「劉岳，字昭輔，洛陽人也。唐明宗時，爲吏部侍郎。初，鄭餘慶嘗採唐士庶吉凶書疏之式，雜以常時家人之禮，爲書儀兩卷。明宗見其有起復、冥昏之制，歎曰：『儒者所以隆孝悌而敦風俗，且無金革之事，起復可乎？婚，吉禮也，用於死者可乎？』乃詔岳選文學通知古今之士，共删定之。」〇歐陽公歸田録：「劉岳書儀，婚禮有『女坐壻之馬鞍，父母爲之合髻』之禮，不知用何經義。據岳自敘『以時之所尚者益之』，則是當時流俗所爲耳。」〇四庫全書簡明目録經部禮類：「書儀十卷。宋司馬光撰。凡表奏、公文、家私書式一卷，冠儀一卷，婚儀二卷，喪儀六卷。朱子語類稱『二程、横渠多是古禮，温公則大抵本儀禮而參以今之可行者』，又稱『其中與古不甚遠，是七分好』云。」






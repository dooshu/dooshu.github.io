23　白虎通義因穀梁文爲説


左傳正義云：「漢代古學不行，明帝集諸學士作白虎通義，因穀梁之文爲之説曰：『王者諸侯所以田獵何？爲苗除害，上以共宗廟，下以簡集士衆也。春謂之田何？春，歲之本，舉本名而言之也。夏謂之苗何？擇其懷任者也。秋謂之蒐何？蒐索肥者也。冬謂之狩何？守地而取之也。四時之田總名爲田何？爲田除害也。』」案：見隱五年。今白虎通義十卷無此語，豈亦有逸篇歟？然章帝會諸儒於白虎觀，正義謂明帝，亦誤。

【元圻案】袁宏後漢紀：「章帝建初四年，是秋詔諸儒會白虎觀，議五經同異，曰白虎通。」〇四庫全書總目子部雜家類二：「白虎通義四卷。隋志載白虎通六卷，不著撰人。唐志始題班固之名。崇文總目載白虎通德論十卷。陳振孫書録解題亦作十卷。今本僅分四卷。朱翌猗覺寮雜記稱荀子注引白虎通『天子之馬』六句，今本無之，則輾轉傳寫，或亦有所脱佚。」〇近陽湖莊氏有輯白虎通闕文。






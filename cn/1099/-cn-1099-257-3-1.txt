○題余都閫籌邊封事後 【 籌邊】

予嘗玄覽當世之務、至論三邊、未嘗不竊嘆深涕淚也、廼者軍政不綱、逆節連起、戕殺主帥、以抗王師、可謂大變、而議者乃欲一切姑息、以禽犢撫驕子、喣嫗愈深、而悍愈甚莫可誰何、况乎吉囊諸酋、據眾河曲居則以固延為委積、出則以宣大為褁糧、冐頓之禍浸淫復起、而又有逋迯臣妾、為之鄉導、蹂??蘭邊境、所至為墟、勢亦棘矣、夫在內為姦、在外為宄、姦宄交作、釁孽橫滋、即欲苗薅而髮櫛之、安可得巳、此則邊患之大可憂者也、夫自嘉靖以來、三邊之變五六作、其所以藉口實而逞兇頑者、大歸以糧餉匱乏為辭、夫粮餉所以匱乏者、豈真士馬麋費然哉、制帥不得其人、百計掊克、婪鄙者以充囊橐、奔競者以市轉遷、士飢寒而不恤、馬玄黃而不顧、含憤積怨、上下為讐、一夫作難、而眾怒從之、首惡不殲、則後尤益效、內交不固、則外侮橫侵、亦勢所必至、無足恠者、然制帥之所以敢為掊克者、豈其心獨無廉恕乎哉、命懸中朝、榮辱生死、惴惴臨之、自非深結主知、不藉調護者。安得不納託要津、聊以保位而免禍也、且予聞之、出疆而遂事者、大夫之義也、分閫而專征者、將軍之體也、李牧守鴈門、而市租之入、悉供幕府、廉頗為趙將、偏禆賞罰、咸自取裁、用能展布其力、獎率義勇、以捍疆圉廼今則不然、選帥半出權門、部使苦操文法、告變欲上、先具副封、閫議雖嘉、必從中覆。苟氷山可倚、即喪敗亦掩、若萍跡無依、雖凱捷不錄、如此、則邊帥安得不通賂于中朝哉、通賂不足、必掊克以益之、是以邊儲易虧、而士怨易起、且祖宗立法。經略周詳。雅知轉運之不足以給軍需也。是以闢屯田。賦子粒。以省轉漕。懸鹽引之例。寬其法比。厚與而薄徵。以代飛輓。脫有烽塵之警。以片札出都門。號召富人。走芻粟以實塞下。即百萬之儲旬月可集。廼今屯田廢于兼并。子粒逋于催科。虧損邊儲。什巳三四。况乎塩引之例。泥滯不行。其弊皆由瑣尾之子。駔馬?會之才。剝削錙銖。以邀聲譽。立勸借之目。以重困商人。喪其資斧。使人搖手而不敢為。以致一切軍儲。仰給太倉。仳以內帑。然且不足。彼烏知所謂經國之遠猷哉。故曰明核米塩者可以治三家之市。不可以長五都。稱薪而爨。數粒而炊者。可以食八口之家。難以飫三軍之食。何則、小大異謀。取舍之分不可淆也。夫士怨既起。則主令不行。制帥不得其人。則鎖鑰不固。此則邊備之大可憂者也。夫以邊患籌之則如彼以邊備覽之則如此。皆利害彰彰明著。議者缺此不談、而區區然繕城堡、犀器械、習騎射、覘烽土?侯覈功級以為大務、是之謂忘本而圖末、不能砭疾膏肓、而姑問無名指之屈伸也、襄陽余大綸、傑士也、以秀才談兵、經營四方、致位都閫其言邊事、皆目擊耳聞、匪由途聽。試以予言質之余君以為何如也

皇明經世文編卷之二百五十七終








○秋於敬亭送从侄游庐山序

余少时，大人令诵《子虚赋》，私心慕之及长。南游梦，览七泽之壮观。酒隐安陆，蹉跎十年，初，嘉兴季父谪长沙西还，时子拜见，预饮林下，乃稚子，嬉游在傍。今来有成，郁负秀气。吾衰久矣，见尔慰心，申悲道旧，破涕为笑。方告我远涉，西登香炉。长山横蹙，九江却转，瀑布天落，半与银河争流，腾虹奔电，众射万壑，此宇宙之奇诡也。其上有方湖、石井，不可得而窥焉。羡君此行，抚鹤长啸。恨丹液未就，白龙来迟，使秦人著鞭先往，桃花之水。孤负夙愿，惭未归於名山，终期後来，携手五岳。情以送远，诗宁阙乎？


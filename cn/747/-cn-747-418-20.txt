○谢敕书手诏状

右。今月十一日，中使刘元玉至，奉宣慰命，赐臣前件书诏。臣谬忝防虞，未伸戎效，寄分廉察，又乏吏能。尸素实深，咎责难逭，圣慈宠货，荣渥累沾。俯降天书，兼赐墨诏，睿词宠饰，曾无毫发之劳；宸旨密临，时受腹心之寄。自惊朽骨，远被殊恩，捧承战栗，拜跪踊跃。驽蹇之力，过负已多，鸿施未酬，惭惧弥积。军州同庆，惠泽溥将，慰勉载加，感悦交集。无任跃惶悚之至。


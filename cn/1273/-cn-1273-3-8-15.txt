寄怀瑞凤纶分转诰二首


棨戟重临凤水湄，三年谁与共忧时？魏謩帝问传家笏，苏轼天留过岭诗。

富国只今先煮海，才人从古例分司。湖山到处题名在，耿耿心应有石知。

新辟王通讲学庐，许分徐福逸篇书。舳舻转海无消息，孛彗经天有扫除。去年开同文学堂，君许以日本书百种见赠，书未来而北事起。

万里共传封事上，君有变法条陈。百年休悔树人疏。自惭冷坐河汾席，将相终思为国储。






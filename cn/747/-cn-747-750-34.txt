○又代谢赐批答表

臣某言。臣伏奉今月日批答，令臣宜断来表，不许牢让者。仰承鸿泽，跪奉芝缄，战越失图，启处无地。臣某诚惶诚恐顿首顿首。臣昨奉诏书，付以魁柄，自顾斗筲之器，朴之才，乘恩宠时，窃栋梁任，只合效蔡谟坚卧，孔霸恳辞。尚犹拜谢天颜，进见卿士，荣忝既积，忧惶实深。是以拜章上陈，恳辞自叙，冀回圣鉴，更择时贤。岂意睿旨重临，纶言再下，不令徇志，且遣守官，大君之成命已行，微臣之丹恳不遂，誓当戮力尽瘁，粉骨捐躯，知无不为，见死宁避，冀答君亲生成之德，用酬乾坤覆育之恩。无任感激血诚惭惶战越之至。谨奉陈谢以闻。


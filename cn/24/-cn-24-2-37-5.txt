秘书省


监一人，从三品；少监二人，从四品上；丞一人，从五品上。监掌经籍图书之事，领著作局，少监为之贰。（武德四年，改少令曰少监。龙朔二年，改秘书省曰兰台，监曰太史，少监曰侍郎，丞曰大夫，秘书郎曰兰台郎。武后垂拱元年，秘书省曰麟台；太极元年曰秘书省。有典书四人，楷书十人，令史四人，书令史九人，亭长六人，掌固八人，熟纸匠十人，装潢匠十人，笔匠六人。）

秘书郎三人，从六品上。掌四部图籍。以甲乙丙丁为部，皆有三本，一曰正，二曰副，三曰贮。凡课写功程，皆分判。

校书郎十人，正九品上；正字四人，正九品下。掌雠校典籍，刊正文章。






黔之驴［1］

黔无驴，有好事者船载以入。至则无可用，放之山下。虎见之，庞然大物也，以为神。蔽林间窥之，稍出近之，慭慭然莫相知［2］。

他日，驴一鸣，虎大骇，远遁［3］，以为且噬己也，甚恐。然往来视之，觉无异能者。益习其声，又近出前后，终不敢搏。稍近益狎，荡倚冲冒［4］，驴不胜怒，蹄之。虎因喜，计之曰：“技止此耳！”因跳踉大［5］，断其喉，尽其肉，乃去。

噫！形之庞也类有德［6］，声之宏也类有能，向不出其技，虎虽猛，疑畏，卒不敢取。今若是焉，悲夫！

【注释】

［1］黔：地名，位于今四川彭水、酉阳、秀山以及贵州北部一带。

［2］慭慭然：小心谨慎的样子。

［3］遁：逃遁。

［4］荡倚冲冒：碰撞、接近、冲撞、冒犯。

［5］：吼叫。

［6］德：道行。








答松谷陈相公


去岁长公至，辱翰贶，时正闻先人之讣，痛苦拂郁，未能修谢。比得请归葬，抵舍，又辱遣奠赐慰，哀感之衷，匪言所悉，中心藏之而已。

不肖自罹大故，求归未得，含荼茹毒，蒙垢忍辱，须发皤然，已具足老状矣。兹幸圣慈见怜，特允归葬，终天之恨始得少逭焉。前于文华辞别主上，洒泣哽噎，再三谕嘱将母速来，今亦不敢再乞终制。独以老母多病，暑月未能远涉，不得已，复请宽限。如小获允，则不肖当先行趋命，留老母俟秋凉徐行耳。

承垂念惓惓，使旋，草草附谢，并告向往。别具粗帛，从俗礼也。余容专启。






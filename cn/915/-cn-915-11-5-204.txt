◇转薛真度为豫州刺史诏（太和二十二年）

献忠尽心，人臣令节，标善赏功，有国徽范。故一言可以兴邦，片辞可以丧国，得无远录前谋，以褒厥善。真度爰自迁京，每在戎役，沔北之计，恒所与闻，知无不言，颇见采纳。及六师南迈，朕欲超据新野，群情皆异，真度独与朕同。抚蛮宁夷，实有勤绩，可增邑二百户。转征虏将军、豫州刺史。（《魏书·薜安都附传》）


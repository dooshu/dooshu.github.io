竹亭短歌赠王贻上

丈夫名成何必万锺粟但得绕屋扶疎万竿竹三月不肉亦意足不尔伐竹结为庐差抵潇湘远尘俗使君佐郡广陵城高斋远听寒涛声却构竹亭如箬笠琅玕四壁青霞生亭中斗酒书千卷对此髣髴凌絶巘南轩老槐遮白日东篱黄菊照苍藓别君此去惜离羣几度论诗到夜分眼前万事难开眼还须种竹高拂云君不见君家子猷僦舍亦尔尔何可一日无此君


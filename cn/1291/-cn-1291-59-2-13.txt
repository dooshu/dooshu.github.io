【桓帝末京都童谣】

〖《后汉书》曰：按《易》曰：拔茅连茹。以其汇征吉。茅喻群贤也。井者。法也。于时中常侍管霸、苏康憎疾海内英哲。与长乐少府刘嚣、太常许咏等。代作唇齿。河内牢川诣阙上书。汝、颍、南阳。上采虚誉。专作威福。甘陵有南北二部。三辅尢甚。由是传考黄门北寺。始见废阁。茅田一顷者。言群贤众多也。中有井者。言虽阨穷。不失其法度也。四方纤纤不可整者。言奸慝大炽。不可整理。嚼复嚼者。京都饮酒相强之辞也。言食肉者鄙。不恤王政。徒耽宴饮歌呼而已也。今年尚可者。言但禁锢也。后年饶者。陈、窦被诛。天下大坏也。〗

茅田一顷中有井。四方纤纤不可整。嚼复嚼。今年尚可后年饶。

（风俗通作譊哓。
《后汉书》注同。〇《后汉书》五行志注。又窦武传注。
《文选》补遗三十五作茅田童谣。
《诗纪》八。）


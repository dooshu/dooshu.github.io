○龙马图赞（并序）

始吾闻明皇帝在位，灵昌郡得异马于河西，而莫知其形。好事者涿人卢遵以其图来示余。其状龙鳞、虺尾、拳毛、环目、肉鬣，马之灵怪有是耶？居帝闲，为马几二十年，从封禅郊藉，鸣和銮者数十事。遇乱，帝西幸，马至咸阳西入渭水，化为龙，泳去，不知所终。且其来也宜于时，其去也存其神，是全德也。既睹其形，不可以不赞。

灵和粹异，孕至神兮。保尾童鬣，疏紫鳞兮。巍然特出，瑞圣人兮。理平和乐，百礼陈兮。鸣銮在御，大路遵兮。世道悖，还吾真兮。哀鸣延首，慕水滨兮。沛焉潜泳，旋ち沦兮。渊居海游，灵无邹兮。出处孔时，类至仁兮。嗟尔众类，孰是伦兮。进昏死乱，阽厥身兮。匪马之慕，吾谁亲兮。赞之斯图，宜世珍兮。


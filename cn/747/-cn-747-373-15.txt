○元包五行传

传曰：“五行者，阴阳之精气，造化之本源，德赞三才，功济万物。在乎天也，谓之五星；据乎地也，谓之五岳；行於人也，谓之五材。若天无五星，则辰宿错灭；地无五岳，则山泽崩竭；人无五材，则性命剿绝。故知天以五星为政，地以五岳为镇，人以五材为用。三正之立，五行所成也。人者，上禀五星之气，下居五岳之分，中受五材之助。故天地之间，惟人最灵。则知人者五行之瑞，五行之秀。是以包五藏，蕴五神，全五体，备五事，合而行之，有五德，皆本於五行。然则色不以五行，虽有离娄之明，不能定其文彩；声不以五行，虽有师旷之聪，不能定其音律；味不以五行，虽有俞跗之术，不能定其性命；气不以五行，虽有老聃之道，不能定其嘘吸；言不以五行，虽有尼父之德，不能定其词理；历数不以五行，虽有重黎之算，不能守其叙；阴阳不以五行，虽有牺炎之圣，不能定其吉凶。万物无不由五行以定，包者定也，定之为义博矣哉！夫不定而示，则五色乱於目矣；不定而听，则五音乱於耳矣；不定而食，则五味乱於口矣。故五色令人目盲，五音令人耳聋，五味令人口爽。鼻不定而吸，则不能理五气；心不定而语，则不能敷五教；志不定而行，则不能修五德；身不定而动，则不能用五事。夫有一不定，则人不畏；有一不定，则人不信。是以君子定其目而後视，定其耳而後听，定其味而後食，定其气而後吸，定其心而後语，定其志而後行，定其身而後动，定其数而後算，定其意而後占，故无失矣。夫至人不占者，何以其定也？占者所以定美恶，至人无恶；占者所以定吉凶，至人无凶；占者所以定休咎，至人无咎；占者所以定嫌疑，至人无疑。夫惟定矣，又何假於占哉？


香奁八题

杨廉夫晚年居松江，有四妾：竹枝柳枝桃花杏花，皆能声乐。乘大画舫，恣意所之，豪门巨室，争相迎致。时人有诗云：“竹枝柳枝桃杏花，吹弹歌舞拨琵琶。可怜一解杨夫子，变作江南散乐家。”或过杭，必访予叔祖，宴饮传桂堂，留连累日。尝以《香奁八题》见示，予依其体，作八诗以呈。藁附家集中忘之久矣。今尚记数联，《花尘春迹》云：“燕尾声点波微有晕，凤头踏月悄无声。”《黛眉颦色》云：“恨从张敞毫边起，春向梁鸿案上生。”《金一卜欢》云：“织锦轩窗闻笑语，采苹洲渚听愁吁。”《香颊啼痕》云：“斑斑湘竹非因雨，点点杨花不是春。”廉夫加称赏，谓叔祖云：“此君家千里驹也。”因以“鞋”“杯”命题。予制《沁园春》以呈。大喜，即命侍妓歌以行酒。词云：“一掬娇春，弓样新裁，莲步未移。笑书生量窄，爱渠尽小；主人情重，酌我休迟。酝酿朝云，斟量暮雨，能使熬生风味奇。何须去，向花尘留迹，月地偷期。风流到手偏宜，便豪吸雄吞不用辞。任凌波南浦，惟夸罗袜；赏花上苑，祇劝金卮。罗帕高擎。银瓶低注，绝胜翠裙深掩时。华筵散，奈此心先醉，此恨谁知？”欢饮而罢，袖其藁以去。


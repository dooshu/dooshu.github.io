○茶法議 【 蜀茶】

四川之茶、自巴州通江南江等處買者。賣于松潘與腹裏地方。自巫山建始等處買者。賣于黎雅烏思藏地方。巴州通江南江等處茶引、本州縣截一角、江油聽茶法道委官盤騐截一角、松潘截一角、然後發賣巫山建始等處茶引、夔州府截一角、嘉定州截一角、雅州截一角、碉門茶馬司盤騐瀘州盤騐洎盤于河下、聽茶法道委官盤騐稱掣至黎州截一角、然後發賣、其從來事規然也。松潘與腹裏所賣茶。價賤而利輕。黎雅烏思藏地方。價貴而利重。盖由松潘番人貧。而資于茶也不甚急。黎雅烏思藏等處西南夷。其飲食乳酪脂膩物。頗富侈。而每嘗以茶為命。茶所以貴。奸商有告討松潘茶至黎雅賣者。有告不准而私自往彼販賣者。其原皆由地方武職等官貪利而不畏法。相與勾引而容縱之。而黎雅守備為尤甚。茶法道覺察不周、撫按官禁治不嚴、茶馬地兼秦蜀洮河至于夔府豈能坐見巡茶御史又遠不能知、或公聽而私容。或又增引以至千萬。往往以為泛常。而付之于不足愛惜。於是番夷不仰我為命。而輕易于犯我。邊患或從是始是則茶禁不嚴之過也。今惟嚴為之禁告討往彼發賣不准、告增茶引不准、私販有禁、武職等官勾引而容縱有禁、前此引革如例、守備等官容縱有實跡者參奏處治如律、如此邊夷庶畏我乎。此関　朝廷之威令。所以行於西南夷。盖所繫甚大。不但為茶法一事利弊所當興革之小小者。因有聞故、著為議如此、


○数奇篇

禽滑厘问於子墨子曰：“鲁氏有叔侄同处者，叔曰无恒，侄曰数奇。数奇强力能施，俭以厚人。凡鲁氏有大事，父叔兄弟所不能集者，数奇皆尽身以成之；亲戚之丧在野者，数奇往葬之；姑姊妹之无主失时者，数奇皆取而嫁之；其或不能自存者，数奇买田宅以生养之。凡数奇之禄，朋友故旧、缌麻小功之亲，无不皆周也。仕於齐，积功当迁，辞不受，请以与其叔，无恒因得官。远近之亲，莫不欢以赖之，独无恒以为不足於己。无恒有妾曰善佞，畜私夫以生子曰不类，数奇爱不类如其子。无恒久乃告数奇曰：‘不类非吾子，他人之子也，汝勿以为弟。’数奇惊曰：‘叔父得无误乎？’无恒曰：‘吾察之详矣，有验存焉。’数奇之从父妹笑曰：‘孰不知之？虽然，叔父之为人也无常心，其後必悔，悔则兄受谤，为不仁而弃弟矣。盍请契焉。’数奇以为然，因质於无恒，无恒遂裂帛具书其然之故，与数奇以为信。既而数奇仕於蜀，无恒果复以不类为子，爱之加於初。数奇至，固争之，无恒大怒，告人曰：‘帛书非吾意，数奇强我以为。’无恒恶数奇之不顺己也，毁而败之，冀有恶名於时。数奇终不怨，其自行如初。敢问为数奇者，宜奈何而可？”子墨子曰：“数奇身而去可也。”问曰：“侄舍叔而去，义乎？”子墨子曰：“有大故，虽子去父可也，叔侄何有？古公欲立王季历，太伯、仲雍知之，遂适吴不返，避嫡以成父志。晋献公信骊姬之谗，将立奚齐，太子申生不去，终被恶名，雉经以死，且陷其父於恶。公子重耳奔翟逃祸，卒有晋国，霸天下。故重耳为孝，而申生为恭。无恒之恶数奇也深矣，不去，後必相残，陷无恒於大恶。孰与去而皆全，以追太伯、仲雍、重耳之迹而行乎？虽子逃父可也。”问曰：“数奇可以不去而尽从无恒之所行耶？”曰：“不可。从道不从父，从义不从君，况叔父乎？无恒之所行无恒也，如皆从之，是陷无恒於恶，数奇将何以立？”禽滑厘以子墨子告於数奇，数奇遂适东夷，东夷之俗大化。


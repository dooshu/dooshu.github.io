○昭容上官氏碑铭

天降时雨，山川出云。生灵媛，祚我圣君。精微其道，焕炳其文。三光错行，昭容纲纪。百揆繁会，昭容条理。外图邦政，内谂天子。忧在进贤，思求多士。忠孝心感，天焉报之？吉凶有数，邱焉祷之？如彼九日，羿焉暴之？如彼三良，秦焉悼之？汉宫选才，班氏其特。楚史书霸，樊妹之力。穆齐公，叙其明德。嗟尔彤管，是鉴是则。


窗外梨花

其一


缟袂仙人隔碧纱，亭亭孤影乱明霞。
乍惊残雪馀梁苑，似浣清波向若耶。
云母屏深珠露冷，水晶帘迥月痕斜。
画阑小立依稀认，何处飞来萼绿华。

其二

谁家绣箔缀明珰，珊佩初回练影长。
艳曲还闻歌玉树，故宫久已罢霓裳。
绿杨娇倚芙蓉苑，紫燕衔归玳瑁梁。
此夜秦川机上女，莫将明月怨流黄。

其三

孤娟未欲逐风轻，素质偏宜傍水明。
杜曲晴丝迷晓蝶，上林飞絮动初莺。
三千粉黛珠为户，十二楼台玉作京。
一自甘泉零落后，几时还向御阶生。

其四

天涯草色碧如何，长日修廊映薜萝。
香蕊难忘湘客佩，红牙偏称雪儿歌。
风来翠幕吹银蒜，月下清尊响玉珂。
谁向兔园曾作赋，䌽毫疏影共婆娑。

其五

曲榭幽阑事事宜，满帘春雨醉荼蘼。
恰从亭畔回纨扇，怯向灯前舞柘枝。
金缕夜寒香滟潋，玉箫吹断影参差。
娇魂寂寞应无语，对尔还吟白纻辞。


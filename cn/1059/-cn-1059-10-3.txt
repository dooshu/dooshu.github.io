○上梁日时

诚意公尝过吴门，中夜闻邪许声，以问左右，曰：「人家上梁也。」又问其家贫富及屋之豊俭，曰：「贫家，数楹屋耳。」公叹曰：「择日人术精乃尔。」又曰：「惜哉，其不久也。」左右问故，公曰：「此日此时，上梁最吉，家当大发，然必巨室乃可。若贫家骤富，必复更置此屋，旺气一去，其衰可待也。」其后此家生计日裕 【 其后此家生计日裕　原本无「此」字，据说库本补。】 ，不数载，藏镪百万，果撤屋广之。未久，遂贫落如故。


○册平王为皇太子文

维唐隆元年，岁次庚戌，七月庚戌朔二十日己巳，皇帝若曰：天有丕命，集宝位於朕躬，所以奉若天道，建兹元嗣，其明听朕言。咨尔平王隆基，幼而聪允，长而宽博，有夙成之量焉。夫礼以修外，乐以修内者，是务於文也，春夏学干戈；秋冬学羽籥者，是兼於武也；系於百姓，闻於天下者，是由於仁也；一日三朝，尝药侍膳者，是资於孝也。尔有文武仁孝之德，以知父子君臣之道，朕甚休之，间者贼臣构逆，窥窃神器，则我有唐之祚，危若缀旒。尔义宁家邦，忠卫社稷，诛其凶恶，以之康济，主匕鬯者，非尔而谁？是用命尔为皇太子。古人有言曰：“尔身克正，罔敢不正。”尔罔不忠，惟尔之忠。昭昭临下，不可不畏。慎简乃僚，允迪瑞士。恭俭惟德，远於憸人。则万邦以贞，答扬我四圣之鸿烈，敬之哉！


○授同州防御判官崔洎充节度判官长春宫巡官郭充掌书记防御推官王丞雍充节度推官等制

敕。具官崔洎等。朕以左辅雄近，复加节制之权。而帅臣举彼宾寮，分其授任。且闻洎等，各抱美材，见善必迁，存诚甚直。每竭用长之智，以匡保大之谋。郎署金章，吾又何爱。噫！论兵有略，为政有经。参佐不渝，宠光自至。可依前件。


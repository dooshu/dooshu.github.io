东坡先生志林卷之五


跋子由《老子解》后


昨日子由寄《老子新解》，读之不尽卷而叹：使战国时有此书，则无商鞅、韩非；使汉初有此书，则孔、老为一；晋、宋间有此书，则佛、老不为二。不意老年见此奇特。





记张元方论麦虫


元祐八年五月十日，雍丘令米芾存书，言县有虫，食麦叶不食实。适会金部郎中张元方见过，云：“麦、豆未尝有虫，有虫盖异事也。既食其叶，则实自病，安有不为害之理？”元方因言：“子方虫为害，甚于蝗。有小甲虫，见辄断其腰而去，俗谓之‘旁不肯’。”前此吾未尝闻也，故录之。





以乐害民


扬州芍药为天下冠。蔡繁卿为守，始作万花会，用花十余万枝。既残诸园，又吏因缘为奸，民大病之。余始至，问民疾苦，以此为首，遂罢之。万花会本洛阳故事，亦必为民害也，会当有罢之者。钱惟演为留守，始置驿贡洛花，识者鄙之。此宫妾爱君之意也。蔡君谟始加法造小团茶贡之。富彦国叹曰：“君谟乃为此耶？”近者，余安道孙献策榷饶州陶器，自监榷得提举，死焉。偶读《太平广记》，贞元五年，李白子伯禽为嘉兴乍浦下场杂盐官，侮慢庙神以死。以此知不肖子，代不乏人也。





记退之抛青春句


退之诗白：“百年未满不得死，且可勤买抛青春。”《国史补》云：“酒有郢之富春，乌程之若下春，荥阳之土窟春，富平之石冻春，剑南之烧春。”杜子美亦云：“闻道云安曲米春，才倾一盏便醺人。”裴铏作《传奇》记裴航事，亦有酒名松醪春。乃知唐人名酒多以春，则“抛青春”亦是酒名也。





溪洞蛮神事李师中


过太平州，见郭祥正，言：“尝从章惇辟，入梅山溪洞中，说谕其首领。见洞主苏甘家有神画像，被服如士大夫，事之甚严。问之，云：‘此知桂府李大夫也。’问其名，曰：‘此岂可名哉！’扣头称死罪数四，卒不敢名。”徐考其年月本末，则李公师中诚之也。诚之常为提刑，权知桂府尔。吾识诚之，知其为一时豪杰也。然小人多异议，不知夷獠乃尔畏信之，彼其利害不相及耳。





宰相不学


王介甫先封舒公，后改封荆。《诗》曰：“戎狄是膺，荆舒是惩。”识者谓宰相不学之过也。





书诸集改字


近世人轻以意改书，鄙浅之人，好恶多同，故从而和之者众，遂使古书日就讹舛，深可忿疾。孔子曰：“吾犹及史之阙文也。”自予少时，见前辈皆不敢轻改书，故蜀本大字书皆善本。蜀本《庄子》云：“用志不分，乃疑于神。”此与《易》“阴疑于阳”、《礼》“使人疑汝于夫子”同。今四方本皆作“凝”。陶潜诗：“采菊东篱下，悠然见南山。”采菊之次，偶然见山。初不用意，而境与意会，故可喜也。今皆作“望南山”。杜子美云：“白鸥没浩荡，万里谁能驯。”盖灭没于烟波间耳。而宋敏求谓余云“鸥不解‘没’”，改作“波”字。二诗改此两字，便觉一篇神气索然也。





马正卿守节


杞人马正卿作太学正，清苦有气节。学生既不喜，博士亦忌之。余偶至其斋中，书杜子美《秋雨叹》一篇壁上，初无意也，而正卿即日辞归，不复出。至今白首穷饿，守节如故。正卿，字梦得。





记孙卿韵语


孙卿子书有韵语者，其言鄙近，多言“成相”，莫晓其义。《前汉·艺文志·诗赋类》中有《成相杂词》十一篇，则“成相”者，盖古讴谣之名也。疑所谓“邻有丧，舂不相及”。《乐记》云：“治乱以相讯也。”亦恐由此得名，更当细考之。





刘贡父戏介甫


王介甫多思而喜凿，时出一新说，已而悟其非也，则又出一说以解之。是以其学多说。常与刘原父食，辍箸而问曰：“孔子不撤姜食，何也？”原父曰：“《本草》：生姜多食损智。道非明民，将以愚之。孔子以道教人者也，故不撤姜食，将以愚之也。”介甫欣然而笑，久之，乃悟其戏己也。原父虽戏言，然王氏之学实大类此。庚辰三月十一日，食姜粥，甚美，叹曰：“无怪吾愚，吾食姜多矣。”因并原父言记之，以为后世君子一笑。





书《文选》后


五臣注《文选》，盖荒陋愚儒也。今日偶读嵇中散《琴赋》，云：“间辽故音庳，弦长故微鸣。”所谓庳者，犹今俗云㪇声也，㪇音鲜，出《羯鼓录》。两弦之间，远则有㪇，故曰间辽弦鸣云者，今之所谓泛声也，弦虚而不按，乃可按，故云“弦长而微鸣”也。五臣皆不晓，妄注。又云：“《广陵》《止息》，《东武》《太山》，《飞龙》《鹿鸣》，《鹍鸡》《游弦》。”中散作《广陵散》，一名《止息》，此特一曲尔，而注云“八曲”。其他浅妄可笑者极多，以其不足道，故略之。聊举此，使后之学者，勿凭此愚儒也。五臣既陋甚，至于萧统，亦其流尔。宋玉《高唐神女赋》，自“玉曰唯唯”以前皆赋也，而统谓之序，大可笑也。相如又首有子虚、乌有、亡是三人论难，岂亦序耶？其余谬陋不一，亦聊举其一耳。





题萧子云帖


萧子云尝答敕云：“臣皆不能赏拔，随时所贵，规模子敬，多历年所。年二十六，著《晋史》，至《二王列传》，欲作论草隶法，言不尽意，遂不能成，略指论飞白一事而已。十许年，乃见敕旨《论书》一卷，商略笔状，洞彻字体，始变子敬，全法元常。逮尔以来，自觉功进。”此又见《梁书》本传。今阁下法帖十卷中，乃有卫夫人与一僧书，班班取子云此文，其伪妄可知也。





书沈存中石墨


陆士衡与士龙书云：“登铜雀台，得曹公所藏石墨数瓮，今分寄一螺。”《大业拾遗记》：“宫人以蛾绿画眉。”亦石墨之类也。近世无复此物。沈存中帅鄜延，以石烛烟作墨，坚重而黑，在松烟之上。曹公所藏，岂此物也耶？





田单火牛


田单使人食必祭，以致乌鸢，又设为神师。皆近儿戏，无益于事。盖先以疑似置齐人心中，则夜见火牛龙文，足以骇动，取一时之胜。此其本意也。





菱芡桃杏说


今日见提举陈贻叔，云：“舒州有医人李惟熙者，为人清妙，善论物理。云：‘菱芡皆水物。菱寒而芡暖者，菱开花背日，芡开花向日故也。’又云：‘桃杏花双仁辄杀人者，其花本五出，六出必双。旧说草木花皆五出，惟栀子与雪花六出，此殆阴阳之理。今桃杏六出双仁皆杀人者，失常故也。木实之蠹者必不沙烂，沙烂者必不蠹而能浮，不浮者亦杀人。’”余尝考其理，既沙烂散，则不能蕴蓄而生虫，瓜至甘而不蠹者，以其沙也。此虽末事，亦理有不可欺者。





黄鄂之风


近闻黄州小民贫者生子多不举，初生便于水盆中浸杀之，江南尤甚。闻之不忍。会故人朱寿昌康叔守鄂州，某以书遗之。乃立赏罚，以变此风。而黄之士石耕道，虽椎鲁无他长，然颇诚实，喜为善。乃使率黄人之富者，岁出十千，如愿过此者，亦听。使耕道掌之，多买米布绢絮，使安国寺僧继连书其出入。访闾里田野有贫甚不举子者，辄少遗之。若岁活得百个小儿，亦闲居一乐事也。吾虽贫，亦当出十千。






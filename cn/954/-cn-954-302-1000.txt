陈造　八月十二日夜偕客赏木犀八首

冰蟾蜚下一天霜，领{上四下各}岩花旖旎香。

我亦小园清绝处，与君同命醉为乡。

陈造

陈造　八月十二日夜偕客赏木犀八首

谢兰潘璧少年场，玉麈金罍度夜央。

老子遽能忘此兴，且容投杖唤胡床。

陈造

陈造　八月十二日夜偕客赏木犀八首

朋来济济尽嘉宾，饮兴翩翩笑语真。

绝胜谪仙邀月醉，当时和影只三人。

陈造

陈造　八月十二日夜偕客赏木犀八首

露颗零空泎欲冰，风姨收尽晚林声。

金波冷浸山河影，直为高阳酒伴明。

陈造

陈造　八月十二日夜偕客赏木犀八首

衰怀对客便超然，病骨枝梧胜去年。

未作槌腰摩腹想，尚堪渌蚁翠蛾前。

陈造

陈造　八月十二日夜偕客赏木犀八首

客间那不笑翁痴，酒处犹须古锦为。

不道诗成还玉雪，聊凭一解桂娥颐。

陈造

陈造　八月十二日夜偕客赏木犀八首

人间雨恨更云愁，月殿仙娥替汝羞。

诗酹此觞坚后约，与人晴霁作中秋。

陈造

陈造　八月十二日夜偕客赏木犀八首

酒边先起未须扶，犹听槌床击唾壶。

风月撩人成不寝，隔墙却拟应歌呼。

【卷21】

陈造


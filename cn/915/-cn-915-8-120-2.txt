◇诃梨跋摩传

诃梨跋摩者，宋称师子铠，佛泥洹后九百年出在中天竺，婆罗门子也。若人之生也。固亦命世而诞。幼则神期秀拔，长则思周变通。至若世典围陀，并是阴阳奇术；提舍高论，又亦外诰情辨。皆经耳而究其幽，遇心而尽其妙，直以世训承习，弗为心要也。遇见梵志，导以真轨，遂抽簪革服，为萨婆多部达摩沙明究摩罗陀弟子。其师既器而非凡，即训以名典迦旃延所造《大阿毗昙》，乃有数千偈。而授之曰：「此论盖是众经之统例，三藏之要目也。若能专精寻究，则悟道不远。」於是跋摩敬承钻习，功不逾月，皆精其文义，乃慨然而叹曰：「吾闻佛旨虚寂，非名相所议，神澄妙绝，罕常情攸测。故为先达之所遵崇，我亦注心归仰。如今之所禀，唯见浮繁妨情，支离害志，纷纭名相，竟无妙异。若以为先圣应期适时之渐，斯则教之流，非化之源矣。」遂乃数载之中，穷三藏之旨，考九流之源，方知五部创流荡之基，迦旃启偏竞之始，纷纶遗踪，谋方百辙，由使归宗者昧其繁文，寻教者惑其殊轨。夫源同末异，乃将衰之征。然颓纲不振，亦弘道者之忧也。遂抗言五异，辩正众师，务遵洪范，当而不让。至乃敏捷锋起，苞笼群达，辩若悬河，清对无滞。

于时众师雷动，相视阙如。后以他日集而议曰：「此子恃明，凌轹旧德，据言有本，未易可倾，迈年值此，运也如何。」或有论者曰：「岂唯此子才明过人，抑亦吾等经论易穷耳，意谓学无自足，暗则谘明，明昧之分，已自可知，何为苟守偏识，不师广见邪？」诸耆德曰：「相与诚复慕明情深，而忝世宗仰，於兹久矣。当不能忽废旧业，问道少年明矣。何者？夫根同叶散，像数自然，五部之异，有自来矣。但常敦其素业，祗而行之。既生属千载之末，孰能远轨正法之初哉！且跋摩抽簪之始，受道吾党，中参异学，已自离群。夫师祖不同，所以五部不杂，点异之制，盖先师旧典，幸可述其独见之明，以免雷同之众」。

跋摩既宏才放达，广心远度，虽众诮交喧，傲然容豫，深体忘怀，明游常趣，神用闲邃，择木改步。时有僧部僧住巴连弗邑，并遵奉大乘，云是五部之本，久闻跋摩才超群彦，为众师所忌，相与慨然，要以同止。遂乃研心方等，锐意九部，采访微言，搜简幽旨。於是博弘百家众流之谈，以检经奥通塞之辩，澄汰五部，商略异端，考核迦旃延，斥其偏谬，除繁弃末，慕存归本，造《迷明论》，厥号《成实》，崇附三藏，准列四真，大明荃极，为二百二品。志在会宗，先隆遗轨，庶废乖竞，共遵通济。斯论既宣，渊懿向萃，旬日之间，倾震摩竭。

於时天竺有外道论师，云是优楼亻去弟子，明鉴纵达，每述讥正之辩，历国命训，莫能制者。闻华氏王崇敬三宝，将阻其信情，又欲振名殊方，遂杖策恒南，直至摩竭。王闻不悦，即宣募境内，有能辩屈之者，当奉为国师。阖境豪彦，皆惮其高名，咸曰：「才非跋摩，孰堪斯举。」王闻甚悦，即敕奉迎。跋摩既至，王便请升论堂，令与外道决其两正。於时外道志气干云，乃傲然而咏曰：「吾大宗楼迦伟籍世师。繁文则六谛同贯，简旨则知异於神。神为知王，唯断为宗，敢有抗者，斩首谢焉。」跋摩既宏才邈世，睹之杪然，神期凌霄，容无改颜。乃慨然对曰：「异哉子之谈也。子所以跨游殊方，将欲崇其神而长其知也。又以断为宗，而自诬其旨。子无知乎？神可亡乎？神既非知，为神知，知知神乎？若神知知，知神者谁？知若知神，知亦神乎？」外道乃退自疑曰：「理必若断，我无知矣。知若知神，神非宗矣。」於是沈惟谢屈，心形俱伏。王及臣民，庆快非恒，即与率土，奉为国师。王乃谴其旧众。昔忌名贤，本众相视，怀愧阙然，咸共追逊，固请旧居。王又曰：「夫制邪归正，其德宏矣。但弘教之贤，业尚殊背，乖迕遗荃，浊乱像轨，请以检一，令谬昧钦明。」王即宣告，号为像教大宗。由使八方论士，渊异之徒，感思旧决，明契而萃。



跋摩以绝伦之才，超群之辩，每欲师圣附经，藉同黜异，遂博举三藏开塞之途，大壮五部乖竞之路，难其所执，释其所难，明辩恢廓，苞罗众说，理乱叩机，神王若无。於是群方名杰，莫能异见，咸废殊谋，受道真轨。淳化以之而隆，邪霭以之再骞。非夫神契实津，道参冲旨，孰能荡定群异，令废我求通者哉。所以粗述始末，垂诸好事云尔。（《释藏》百一。）


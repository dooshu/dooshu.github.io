·答唐枚臣书（壬寅）

某生也晚，不及见盛明典型；始策名，而辄遭国难。故署名削牍之仪，益为阙焉。然自垂髫，遥企岱斗久矣。倡义以来，南北各天，遂弗获亲奉光尘。

兹捧云翰，惊与媿俱；孔北海亦知世间有刘备耶？独计某一书生耳，朽戈钝甲，与虏相持者十有七年；滥膺节钺之寄，尺土未恢。徒然倾家沉族，诚天地间罪人。而老先生顾以孤忠见许，得毋爱瘿嗜痂之癖乎！所幸垂翅之余，旧部复集；兼伪庭夺魄、胡雏蒙袭，正可乘时奋袂。奈兵单援寡，惟有枕戈泣血而已！

大刻诸体并臻钟吕，而乐府直追汉、魏以上。奉教之下，真足移情佩服。溯洄杖履，展谒难期；专员肃候，愧乏侑缄。不备不庄，统希盐在！


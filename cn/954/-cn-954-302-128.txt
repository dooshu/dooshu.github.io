陈造　次韵梁教章宰喜雪

袖手飞雪丧，徒有风雅渴。

久亲无言子，此兴今莫遏。

两君壮藻思，诗柄专杀活。

可须龙伯睡，骊珠乃平夺。

长翁久荒废，坐受儿女聒。

愁城正合围，醉乡况禁谒。

诗来起我敬，嫡眇众孽字。

此雪更引诗，清晤乃细阅。

晶荧盘走圆，便旋玉为屑。

汛扫无恶氛，肯綮有妙割。

解颐得匡鼎，和羹本商说。

技痒吐复吞，正恐诮燕说。

山城僧舍似，休务况佳节。

可痚触寒过，一笑卷焦叶。

作诗供捧腹，巴唱酬白雪。

陈造

陈造　次韵梁教章宰喜雪

穷腊缺膏润，何异客病渴。

龙伯供雪事，落势不受遏。

缤纷一再余，旋报焦卷活。

去年痛无年，回首气尚夺。

流亡何纷纷，哀诉良聒聒。

为民倒陈红，拟效叫阍谒。

绣衣肉骨手，在帚扫妖孽。

贷金今可偿，复许岁再阅。

秦越作肥瘠，德人终不屑。

协气非挽回，何以救方割。

想闻三白讯，把酒颜为说。

嗣岁屈指计，老农聚头说。

团栾饱饼饦，市鬻追时节。

忍思狼狈初，草木茹根叶。

苦乐倚伏间，此耻幸一雪。

陈造

陈造　次韵梁教章宰喜雪

平时豪饮兴，人议老羌渴。

骏蹄就康庄，中有溪涧遏。

挽仰三十年，仅作扶病活。

乐事生无几，造物忍见夺。

谢安晚多感，正赖箫鼓聒。

胡姬卖酒地，缅想不容谒。

即今少年梦，尚苦法士孽。

两君诗酒豪，将坛最阀阅。

左顾得投辖，胜谭看吐屑。

雪天仆为更，盘饱鲜粗割。

共怜后山穷，块处但禅说。

一饱共此客，矜向邻里说。

问疾不厌频，他费尚可节。

官涂计离合，江海浮一叶。

别期后归燕，光阴等消雪。

陈造


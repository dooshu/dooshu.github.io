20　秦處度蠶書　九州蠶事獨兖州爲最　淮海後集蠶書敘蠶繭事


館閣書目：「蠶書一卷，南唐秦處度撰。以九州蠶事，獨兖州爲最。」按蠶書見秦少游淮海後集。少游子湛，字處度，以爲南唐人，誤矣。

【元圻案】陳氏書録農家類：「秦少游蠶書一卷，見少游淮海集第六卷。序略曰：予閒居，婦善蠶，從婦論蠶，作蠶書。考之禹貢，揚、梁、幽、雍不貢繭物，兖篚織文，徐篚玄纖縞，荆篚玄纁璣組，豫篚纖纊，青篚檿絲，皆繭物也。而桑土既蠶，獨言於兖，然則九州蠶事，兖爲最乎！今予所書，有與吴中蠶家不同者，皆得之兖人也。」陳氏不言是書出於處度。考宋史藝文志：「蠶書一卷，秦湛撰。」後人附刻于陳旉農書之後。四庫書目著録，同宋史。






○上中书李舍人启

某启。某闻枝枯干悴，助茎叶者烟萝；栋桡梁欹，能扶持者匠石。是以茂盛自丰於茎叶，孤危全赖於扶持。若不为枝梧，则立见倾弛。某因缘恩顾，辄吐肺肝。伏惟念以风波，必垂拯济。某死幸甚！

某家望陵迟，眇然孤藐。飘流勤苦，垂三十年。分分自登，粒粒自啄。取第不因於故旧，蒙知皆自於隽贤。每用饮水清心，闭门守道。南宫试艺三篇，徒献於九重；东观雠书七稔，才登於一邑。同时流辈，尽列班行。独此後时，有惭先达。得不沈吟俯首，局促哀鸣。某自守一官，倏尔两考。惟将勤俭，用免悔尢。刻意抚绥，才成条贯。曹无冤案，狱罕系囚。孤弱者贷之以恩，豪强者绳之以法。置公廨草三千束，粟三百石。小有供须，了无率配。洎徵三税，不鞭一胥。公署无喧，雀罗可设。县南峡口，群盗所居。白昼劫人，赤丸杀吏。某自到县，百计方圆。峡南北各置一铺，仍选有身手健，两处共置十人。给与园场，兼之杵臼。往来应援，旦夕提防。自此以还，盗贼弥息。其馀恢张廨宇，搜抉奸欺。澄清镇军，检辖僚吏。乃至招携户口，役使人夫。利物之由，不可遽数。

昨者秋收自京回，具舍人面唤，询诸所图。上戴恩知，莫能比喻。某比者依投仁宇，首尾三年。苟非同声，未尝接武。辄将勤苦，勉自进修。岂暇再言，素应详熟。尚想樽前即席，月下谈诗。偏於才隽之场，曲借吹之便。其奈惊湍暗激，利觜潜伤。清要班资，寂寥拟议。自料於家必孝，於国必忠，於事必勤，於身必正。刑於兄弟，至於家邦。亦何必贵拟齐桓，富侔盗跖。复念誓志，不识古人。盟府策勋，用为己事。至於亭障山川之险易，储蓄经费之有无，戈利便之短长，戎狄土风之好尚，莫不心摹意揣，虑计神筹。言从智符，事与机会。陈思王之自试，不独古人；班定远之束书，焉知来者。既蒙忧轸，得以咨谋。

伏惟念以迷方，指其捷路。生死幸甚！今所期者，国庠博士，赤县子男。傥蒙历试诸艰，便作秦陇刺史。不妨缘阶取贵，因效建功。事列尊彝，名光史册。生死幸甚！所谓射己之鹄，无信旁人。苟能自审行藏，不致甚费恩力。伏望悯其孤立，曲赐重言。俾枯荑再生於青杨，枯骨重肥於白日。誓当触槐全盾，结草抗回。生为厮养之臣，死作埽除之鬼。生死幸甚！如或责以狂妄，校以尊卑。躁僭之辜，生死惟命。伏惟俯垂仁恕，幸甚！不备。谨启。

林滋

滋字後象，闽人。会昌三年进士，官金部郎中。


苏氏易传卷之五


乾下兑上　夬，扬于王庭，孚号有厉。告自邑，不利即戎，利有攸往。

《彖》曰：夬，决也，刚决柔也。健而说，决而和。“扬于王庭”，柔乘五刚也。“孚号有厉”，其危乃光也。

五阳而一阴，阴至寡弱，而皆重于决者，以其得所附也。上六之所乘者，九五之刚，所谓“王”也。欲决上六，必暴扬之于王之庭。此其势有不便者，故五阳虽相信，而不忘警，以为有危道焉。“号”者，所以警也，在强而知危，所以“光”也。

“告自邑，不利即戎”，所尚乃穷也。

邑者，民之所在也。与小人处，必先附其民。彼无民，将无与立。戎，上六也。五阳之强，足以即之有余，然而不即也，此所以不穷也。自以为不足，虽弱有余；自以为足，虽强有所止矣。故其所尚，乃所以穷也。

“利有攸往”，刚长乃终也。

阳盈则忧溢，溢则忧覆，故“利有攸往”。往则有所施用，所以求不盈也。

《象》曰：泽上于天，夬。君子以施禄及下，居德则忌。

君子之于禄利，欲其在人；德业，欲其在己。孔子曰：“修辞立其诚，所以居业也。”“泽上于天”，其势不居，故君子以施禄，不以居德。

初九，壮于前趾，往不胜为咎。

《象》曰：不胜而往，咎也。

《大壮》之长则为《夬》，故《夬》之初九，与《大壮》之初九无异也。《大壮》之初九曰“壮于趾”，而《夬》之初九曰“壮于前趾”，二者皆有羊之象，见于其所施壮之爻，是以知其无异也。曰“前”者，通《大壮》之辞也。必通《大壮》而为辞者，明其所壮同，而所遇异也。《大壮》之初九，施壮于震。震，吾朋也。触而遇其朋，是以决藩而遂之，因以为用。《夬》之初九，施壮于兑。兑，非吾朋也。苟不能胜，则往见牵矣，岂复决藩而遂我哉？君子之动，见胜而后往，故胜在往前。

不能必胜而往，宜其为咎也。

九二，惕号，莫夜有戎，勿恤。

《象》曰：“有戎勿恤”，得中道也。

戎，上六也。“惕号莫夜”，警也。“有戎勿恤”，静也。能静而不忘警，能警而不用，得中道矣。与《大壮》九二“贞吉”同，故皆称其“得中”。

九三，壮于，有凶。君子夬夬，独行遇雨，若濡有愠，无咎。

《象》曰：“君子夬夬”，终无咎也。

上六为臀，故九三为。与小人处而壮见于面颜，有凶之道矣。《易》凡称其尤者申言之，“乾乾”“谦谦”“蹇蹇”之类是也。九三之所以见壮于面颜者，避私其配之嫌也。故告之以不然，曰：九三之君子，以阳居阳，夬之尤者也，何嫌于私其配也哉？苟舍其朋而独行，以答其配，使上六之阴和洽而为雨，以至于濡，虽有不知我心而愠者，然终必无咎。

九四，臀无肤，其行次且。牵羊悔亡，闻言不信。

《象》曰：“其行次且”，位不当也。“闻言不信”，聪不明也。

上六，九四之所谓“臀”也。《困》之六三“据于蒺藜”，故初六之臀“困于株木”。《夬》之上六见夬，故九四之“臀无肤”，皆谓其同体之末者为臀也。与众阳处而同体者见夬，故“其行次且”而不安也。“羊”者，初九也。初九之“触”，则我之“悔”也，而能牵之，故“悔亡”。虽能“悔亡”，而“聪不明”矣。孰与《大壮》九四，既悔亡而得壮哉？夫君子惟能释怨而收士，故为之聪明者众，《大壮》之九四是也。今初九触我，我牵而縻之莫肯释，则惧者众矣。虽其左右前后，将无不可疑，故“闻言不信”。

九五，苋陆夬夬，中行无咎。

《象》曰：“中行无咎”，中未光也。

上六之不足夬，如苋陆也。九五以阳居阳，夬之尤者也。于所不足夬，用夬之尤，虽中而未光，故“中行无咎”。“中行”者，反与四阳处而释上六也。此与上六为同体者，与九四均尔。然不至于“次且”者，以其刚之全也。刚之全者，则不戚其同体之伤矣。故九四之象，以为位不当也。

上六，无号，终有凶。

《象》曰：无号之凶，终不可长也。

“无号”者，不警也。阳不吾警，则吾或有以乘之矣，然终亦必凶。

巽下乾上　姤，女壮，勿用取女。

《彖》曰：姤，遇也，柔遇刚也。“勿用取女”，不可与长也。

“姤”者，所遇而合，无适意之谓也。故其女不可与长。

天地相遇，品物咸章也。

姤者，乾之末，坤之始也，故曰“天地相遇”。以四时言之，则建午之月，“品物咸章”之际也。《易》曰：“万物相见乎离。”

刚遇中正，天下大行也。姤之时义大矣哉！

“刚”者，二也。“中正”者，五也。阴之长，自九二之亡而后为《遁》，始无臣也；自九五之亡而后为《剥》，始无君也。姤之世，上有君，下有臣，君子欲有为，无所不可，故曰“刚遇中正，天下大行也”。

《象》曰：天下有风，姤。后以施命诰四方。

初六，系于金柅，贞吉。有攸往，见凶。羸豕孚蹢躅。

《象》曰：“系于金柅”，柔道牵也。

刚而能止物者谓之“金柅”，九二是也。初六之势，足以兼获五阳，然其始遇而合者，九二也。既合不贞，又舍而之他，则终身无所容矣。故以系二而贞为吉，有所往见为凶。初六者，“羸豕”也。虽羸而不可信者，以权在焉。以其羸而信之，则蹢躅而不可制矣。

九二，包有鱼，无咎。不利宾。

《象》曰：“包有鱼”，义不及宾也。

“鱼”者，初六也。“包”者，鱼之所不能脱也。“宾”者，九四也。姤者，主求民之时，非民求主之时也，故近而先者得之，远而后者不得也，不论其应与否也。嫌其若有咎，故曰“无咎”。

九三，臀无肤，其行次且，厉，无大咎。

《象》曰：“其行次且”，行未牵也。

以《姤》之初六为《夬》之上六，则《姤》之九三，《夬》之九四也，故其象同。九三之所谓“臀”者，初六。初六，剥阳而进者也。处众阳之间而同体者，有剥阳之阴，宜其“次且”而不安也。《夬》之九四，下牵初九之“羊”，故有“聪不明”之咎。而九三无是也，故虽危“无大咎”，而《象》曰“行未牵也”。

九四，包无鱼，起凶。

《象》曰：无鱼之凶，远民也。

既已失民，起而争之则凶。

九五，以杞包瓜，含章，有陨自天。

《象》曰：九五含章，中正也。“有陨自天”，志不舍命也。

“金柅”也，“包”也，“杞”也，皆九二也。“豕”也，“鱼”也，“瓜”也，皆初六也。“杞”，枸檵也，木之至庳者也。“包瓜”者，笼而有之也。“瓜”之为物，得所附而后止；不得所附，则攀援而求，无所不至。幸而遇乔木，则虽欲抑之，不可得矣。故授之以“杞”，则“杞”能笼而有之。“杞”之所至，“瓜”之所及也。九五者，《姤》之主也。知初六之势，将至于剥尽而后止，故授之以九二。九二之所至，初六之所及也。《姤》者阴长之卦，而九五以至阳而胜之，故曰“含章”。凡阴中之阳为“章”。阴长而消阳，天之命也；有以胜之，人之志也。君子不以命废志，故九五之志坚，则必有自天而陨者，言人之至者，天不能胜也。

上九，姤其角，吝，无咎。

《象》曰：“姤其角”，上穷吝也。

刚之上穷者，角也。“姤其角”，以是为姤也。以角为姤，物之所不乐遇也。小人虽不能合，而君子亦无自入焉，故“吝无咎”。

坤下兑上　萃，亨。王假有庙，利见大人，亨，利贞。用大牲吉，利有攸往。

《彖》曰：萃，聚也。顺以说，刚中而应，故聚也。“王假有庙”，致孝享也。“利见大人，亨”，聚以正也。

《易》曰：“方以类聚，物以群分。”有聚必有党，有党必有争，故萃者，争之大也。盍取其爻而观之，五能萃二，四能萃初。近四而无应，则四能萃三；近五而无应，则五能萃上。此岂非其交争之际也哉？且天下亦未有萃于一者也。大人者，惟能因其所萃而即以付之，故物有不萃于我，而天下之能萃物者，非我莫能容之，其为萃也大矣！“顺以说，刚中而应”者，二与五而已，而足以为萃乎？曰：足矣，有余矣。从我者纳之，不从者付之。其所欲从此大人也，故萃有二亨。萃未有不亨者，而其未见大人也，则亨而不正。不正者，争非其有之谓也，故曰“利见大人，亨，聚以正也”。大人者，为可以聚物之道而已。王至于有庙而尽其孝享，非安且暇不能。物见其安且暇，安得不聚而归之？此聚之正也。

“用大牲吉，利有攸往”，顺天命也。

《易》之言“荐”“盥”“禴”“享”，非正言也，皆有寄焉。“用大牲”者，犹曰用大利禄云尔。《易》曰：“何以聚人？曰财。”所聚者大，则所用者不可小矣。天之命我为是物主，非以厚我也，坐而享之，则过矣，故“利有攸往，顺天命也”。

观其所聚，而天地万物之情可见矣。

不期而聚者，必其至情也。

《象》曰：泽上于地，萃。君子以除戎器，戒不虞。

王弼曰：“聚而无防，则众生心。”

初六，有孚不终，乃乱乃萃。若号一握为笑，勿恤，往无咎。

《象》曰：“乃乱乃萃”，其志乱也。

初六之所应者，九四也。九四有信之者而不终，六三是也。始以无应而萃于四，终以四之有应，咨嗟而去之，故其《象》曰“萃如嗟如”，此志乱而苟聚者也。“若号一握为笑”者，号且笑也。“一握”者，其声也，号笑杂也。君子之于祸福审矣，故笑则不号，号则不笑。先否而后通，则先号而后笑，未有号笑杂者也。此其志已乱，焉能为我寇哉？故“勿恤，往无咎”。

六二，引吉，无咎，孚乃利用禴。

《象》曰：“引吉无咎”，中未变也。

阴之从阳，以难进为吉。六二得位而安其中，不急于变，志以从上者也，故九五引之而后从。引之而后从，则其聚也固，是以吉而无复有咎。禴者，礼之薄者也，故用于既信之后。上以利禄聚之，下岂以利禄报之哉？故上用大牲而下用禴，以为有重于此者矣。

六三，萃如嗟如，无攸利。往无咎，小吝。

《象》曰：“往无咎”，上巽也。

六三之萃于四，四与我与初皆不利也。去而之上，上亦无应，巽而纳我者也。故虽小吝而无咎。

九四，大吉无咎。

《象》曰：“大吉无咎”，位不当也。

非其位而有聚物之权，五之所忌也，非大吉则有咎矣。

九五，萃有位，无咎。匪孚，元永贞，悔亡。

《象》曰：“萃有位”，志未光也。

九五，《萃》之主也。《萃》有四阴，而九四分其二。以位为心者，未有能容此者也，故曰“萃有位，无咎”。存位以忌四，为无咎而已，志不光矣。惟大人为能忘位以任四。夫能忘位以任四，则四且为吾用，而二阴者独何往哉？“匪孚”者，非其所孚也。“元”者，始也。“元永贞”者，始既以从之，则终身为之贞也。自六二之外，皆非我之所孚也。非我之所孚，则我不求聚，使各得永贞于其始之所从，悔亡之道也。

上六，赍咨涕洟，无咎。

《象》曰：“赍咨涕洟”，未安上也。

“未安上”者，不乐在五上也。

巽下坤上　升，元亨，用见大人，勿恤。南征吉。

《彖》曰：柔以时升。巽而顺，刚中而应，是以大亨。“用见大人勿恤”，有庆也。

巽之为物，非能破坚达强者也。幸而遇坤，故能升。其升也有时，故曰“柔以时升”。坤既顺之，五又应之，是以大亨。大人之于物也，危者安之，易者惧之。下巽而上顺，质柔而遇易，志得而轻进，以此见大人所畏者也，故不曰利。虽不利，不可不见也。见而知畏，其为利也大矣。利之远者曰“庆”。以其有庆，故虽有畏，勿恤也。

“南征吉”，志行也。

《彖》曰：“巽而顺，刚中而应，是以大亨”，而六五为升阶，由此观之，非独巽之上即坤，亦坤之下援巽也。巽之求坤，坤之求巽，皆会于南。“南征吉”，二者相求之谓也。

《象》曰：地中生木，升。君子以顺德，积小以高大。

初六，允升，大吉。

《象》曰：“允升大吉”，上合志也。

所以为升者，巽也。所以为巽者，初也。升之制在初，故初六虽阴柔，而其于升也盖诚能之，故曰“允升”。阴升而遇阳，若阳升而遇阴，皆得其所升者也。初六以诚能之资而遇九二，宜其为吉之大者矣。

九二，孚乃利用禴，无咎。

《象》曰：九二之孚，有喜也。

九二升而遇九三，盖升而穷者也。虽穷于三而配于五。穷而之五，五亦无所升而纳之，故薄礼可以相縻而无咎也。

九三，升虚邑。

《象》曰：“升虚邑”，无所疑也。

九三以阳用阳，其升也果矣；六四以阴居阴，其避之也审矣，故曰“升虚邑，无所疑也”。不言吉者，以至强克至弱，其为祸福未可知也，存乎其人而已。

六四，王用亨于岐山，吉，无咎。

《象》曰：“王用亨于岐山”，顺事也。

上有所适，下升而避之。失于此而偿于彼，虽不争可也，人或能之。今六四下为三之所升，而上不为五之所纳，此人情必争之际也。然且不争，而虚邑以待之，非仁人其孰能为此？大王避狄于豳而亨于岐，方其去豳也，岂知百姓之相从而不去哉？亦以顺物之势而已。以此获吉，夫何咎之有？

六五，贞吉，升阶。

《象》曰：“贞吉升阶”，大得志也。

“贞”者，贞于九二也。巽之所以能升者，以六五之应也，曰：此升之阶也。“阶”者，有可升之道焉。我惟为阶，故人升之；我不为阶，而人何自升哉？木之生也，克土而后能升。而土以生木为功，未有木生而土不愿者也，故阶而升，则六五为得志矣。

上六，冥升，利于不息之贞。

《象》曰：冥升在上，消不富也。

“冥”者，君子之所息也。升至上六，宜息也。然而不息，则消之道也，施于不息之正者则可。孟子曰“求则得之，舍则失之，求在我者”，此不息之正者也。“求之有道，得之有命，求在外者”，此不息之不正者也。

坎下兑上　困，亨，贞。大人吉，无咎，有言不信。

《彖》曰：困，刚掩也。

九二为初六、六三之所掩，九四、九五为六三、上六之所掩，故“困”。“困”者，坐而见制，无能为之辞也。阴之害阳者多矣，然皆有以侵之。夫惟侵之，是以阴不能堪而至于战。战者，有危道也，而无所谓困。困之世，惟不见侵而见掩，阴有以消阳，而阳无所致其怒，其为害也深矣。

险以说，困而不失其所亨，其惟君子乎？“贞大人吉”，以刚中也。

“刚中”者，二也，二之谓“大人”。贞于大人而后吉者，五也。

有言不信，尚口乃穷也。

《象》曰：泽无水，困。君子以致命遂志。

水，润下者也，在泽上则居，在泽下则逝矣。故水在泽下，为泽无水。

“命”与“志”，不相谋者也，故各致其极而任其所至也。

初六，臀，困于株木，入于幽谷，三岁不觌。

《象》曰：“入于幽谷”，幽不明也。

初六，掩九二者也。掩者，非一人之所能，故初六之掩九二，必将有待于六三，六三则其所谓臀也。臀得其所据，而后其身能有所为。今六三之所据者，蒺藜也，则臀已困于株木，身且废矣。株木也，蒺藜也，皆非臀之所据者也。夫以柔助刚，则其幽可明；以柔掩刚，其谁明之？入谷者也，有配在四而不善二，是以三岁不得见也。

九二，困于酒食，朱绂方来，利用享祀，征凶，无咎。

《象》曰：“困于酒食”，有庆也。

困之世，利以柔用刚。二与五皆刚者也，二以柔用之，而五以刚用之。天下之易怀者，惟小人也。方其见掩也，争之以力，虽刀锯有不足；而将怀之也，则酒食有余矣。故九二“困于酒食”，所以怀小人也。九五则不然，掩我下者我劓之，掩我上者我刖之。轻用其威，威穷而物不服，乃大困也。既困则无助，则虽欲不求二，不可得矣。“赤绂”者，所以爵命二也，故曰“困于赤绂”。五以“赤绂”为困，而二以是为“方来”，言此五之所困，而二之所不求而至也。困而求二，乃徐有说，以其用说为已晚矣。说于未困，则其所以为说者小，故九二之所困者，酒食而已。说于已困，则其所以为说者重。故九五之所困者，爵命也。祭祀者，人之求神而神无求也。祭之者人也，享之者神也。五求二，故祭之；二不求五，故享之而已。享之者固不征，而征以求之，故凶。虽然，其义则不可咎，以其所从者君也。

六三，困于石，据于蒺藜，入于其宫，不见其妻，凶。

《象》曰：“据于蒺藜”，乘刚也。“入于其宫，不见其妻”，不祥也。

六三上掩四，下掩二者也。坚而不可胜者，石也，四之谓石。伤而不可据者，蒺藜也，二之谓蒺藜。六三，阴也，而居于阳。自以为阳，而求配于上六，不祥也。三之应在上，而上六非其应也。宫则是矣，而非其妻，故曰“入于其宫，不见其妻，凶”。小人易合而难久，故《困》之三阴，其始相与缔交而掩刚，其终初六之臀困，六三之妻亡。

九四，来徐徐，困于金车，吝，有终。

《象》曰：“来徐徐”，志在下也。虽不当位，有与也。

初六，我之配，二之所恶也。二刚而在下，载己者也，故为“金车”。欲下从初六而困于二，故其来徐徐，不急于配。配之所怨，刚之所与也。故虽吝而有终。

九五，劓刖，困于赤绂，乃徐有说，利用祭祀。

其曰“赤绂”，正也。“朱绂”，严之也，下受上之辞也。

《象》曰：“劓刖”，志未得也。“乃徐有说”，以中直也。“利用祭祀”，受福也。

用九二也。

上六，困于葛藟，于臲卼，曰动悔、有悔，征吉。

柔而牵己者，“葛藟”也，三之谓“葛藟”。刚而难乘者，“臲卼”也，五之谓“臲卼”。上六困于此二者而不能去，则谋全之过也。曰不可动，动且有悔，而不知其不动乃所以有悔也。上无掩我者，则吉莫如征也。而不征，何哉？以柔用刚，则乘之者至以为“蒺藜”；以刚用刚，则乘之者以为“臲卼”而已。

《象》曰：“困于葛藟”，未当也。

上六足以为配，而六三未足以当也。

“动悔有悔”，吉行也。

巽下坎上　井，改邑不改井，无丧无得。往来井井，汔至，亦未井。羸其瓶，凶。

《彖》曰：巽乎水而上水，井。井，养而不穷也。“改邑不改井”，乃以刚中也。“汔至，亦未井”，未有功也。“羸其瓶”，是以凶也。

食者往也，不食者来也。食不食存乎人，所以为井者存乎己。存乎人者二，存乎己者一，故曰“往来井井”。汔，燥也，至井未而及水曰“汔至”。得水而未出井曰“未井”。井未尝有得丧，“井”之为功，“羸瓶”之为凶，在汲者尔。

《象》曰：木上有水，井。君子以劳民劝相。

人之于井，未有锢之者也，故君子推是道以“劳民劝相”。

初六，井泥不食，旧井无禽。

《象》曰：“井泥不食”，下也。“旧井无禽”，时舍也。

《易》以所居为邪正，然不可必也，惟井为可必。井未有在洁而不清，处秽而不浊者也。故即其所居而邪正决矣。孔子曰：“君子恶居下流，天下之恶皆归焉。”初六，恶之所钟也。君子所受于天者无几，养之则日新，不养则日亡。择居，所以养也。《彖》曰：“井养而不穷。”所以养井者，岂有他哉？得其所居则洁，洁则食，食则日新，日新故不穷。“井泥”者，无禽之渐也，泥而不食则废矣。“旧井”，废井也。其始无人，其终无禽。无人犹可治也，无禽不可治也。所以为井者亡矣，故时皆舍之。

九二，井谷射鲋，瓮敝漏。

《象》曰：“井谷射鲋”，无与也。

九二居非其正，故无应于上，则趋下而已也。下趋者，谷之道也。失井之道而为谷，故曰“井谷”。九二之所趋者，初六也，初六之谓“鲋”。井而有鲋，则人恶之矣。然犹得志于瓮，何也？彼有利器，而肯以我污之欤？此必敝漏之瓮，非是瓮不汲是井也。

九三，井渫不食，为我心恻，可用汲。王明并受其福。

《象》曰：“井渫不食”，行恻也。求王明，受福也。

渫，洁也。九三居得其正，井洁者也。井洁而不食，何哉？不中也。不中者，非邑居之所会也，故不食。井未有以不食为戚者也，凡为我恻者，皆行道之人尔，故曰“行恻”。“行恻”者，明人之恻我，而非我之自恻也。是井则非敝漏之瓮所能容矣，故择其“可用汲”者。曰：孰可用者哉？其惟器之洁者乎？器之洁，则王之明者也。器洁王明，则受福者非独在我而已。

六四，井甃，无咎。

《象》曰：“井甃无咎”，修井也。

修，洁也。阳为动为实，阴为静为虚。泉者，所以为井也，动也，实也。井者，泉之所寄也，静也，虚也。故三阳为泉，三阴为井。初六最下，故曰“泥”。上六最上，故曰“收”。六四居其间而不失正，故曰“甃”。甃之于井，所以御恶而洁井也。井待是而洁，故“无咎”。

九五，井洌，寒泉食。

《象》曰：寒泉之食，中正也。

此其正，与九三一也。所以食者，中也。

上六，井收勿幕，有孚元吉。

《象》曰：元吉在上，大成也。

“收”者，甃之上穷也。“收”非所以为井，而井之权在收。夫苟幕之，则下虽有寒泉而不达，上虽有汲者而不获，故“勿幕”则“有孚元吉”。

离下兑上　革，巳日乃孚。元亨利贞，悔亡。

《彖》曰：革，水火相息，二女同居，其志不相得，曰革。“巳日乃孚”，革而信之。文明以说，大亨以正，革而当，其悔乃亡。

水火则有男女之象，然后能相生。此非水火也，二女同居而已。二女同居则睽，所以不睽者，兑欲下而遇离，离欲上而遇兑。虽欲相违而不能也。既不相得，又不相违，则不能无相攻。攻而不已，必有一胜，胜者斯革之矣。火能革金，离革兑者也，故曰革。火者，金之所畏也，而金非火则无以就器用，器成而后知火之利也。故夫革不信于革之日，而信于已革之日。以其始之不信，是以知悔者，革之所不能免也，特有以亡之尔。

天地革而四时成，汤武革命，顺乎天而应乎人。革之时大矣哉！

《象》曰：泽中有火，革。君子以治历明时。

“历”者，天事也。“时”者，人事也。

初九，巩用黄牛之革。

《象》曰：巩用黄牛，不可以有为也。

以卦言之，则离革兑者也。以爻言之，则阳革阴者也。六爻皆以阳革阴，故初九、九三、九四、九五，四者所以革人，而六二、上六者，人革之。初九、九三所以为革者，火也。而六二者，火之所附，初九、九三之所欲革者也。火以有所附为利，而所附者以得火为灾，故初九、九三常愿六二之留而不去也。夫六二苟留而不去，其见革也无日矣。六二之欲去，如《遁》之九三之欲遁也。故初九当用《遁》之六二，所以执九三者固而留之。六二之所以去者，以我有革之之意也，故不可以有为。有为则革之之意见矣。

六二，巳日乃革之，征吉，无咎。

《象》曰：巳日革之，行有嘉也。

初九之所以固我，非爱我也。畏我去之，故未见其革尔。徒见其今之固我而不我革，以为可信而与之处，则及矣。君子见几而作，彼今日不革，巳日必革之，故“征吉”。为初九计，则宜留；自为计，则宜征。六二之所谓“嘉”者，五也。五之所以为革者，与初异矣。舍初从五，其吉也岂复有咎哉？

九三，征凶，贞厉。革言三就，有孚。

《象》曰：“革言三就”，又何之矣？

九三有应于上，故其意常欲征也。六二之所以不得去者，以我乘之也。舍之而征，则二去矣。二苟去之，则我与初九无所施其革。二阳相灼，而丧其所附，则穷之道也，故“征凶，贞厉”。“贞”者，不征之谓也。不征则与六二处而不相得，以相革者也，故危，虽危而不凶。“言”者，以也。“革言三就”，犹曰革以三成。三者相持而成革，明二之不可去也。二存则初与三相信，二去则初与三相疑。此必然之势也，故曰：“革言三就，有孚。”

九四，悔亡，有孚，改命吉。

《象》曰：改命之吉，信志也。

下之二阳，以火为革者也，故见革者，惟欲去之，此德不足者也。德不足而革，则所革者亡，革者亦凶。故初九、九三，皆以六二之留为吉也。上之二阳则不然，其革也以说。革而人莫不说，非有德者其孰能之？九四，未当位者也。未当位而革，故悔。革而说，故“悔亡有孚”也。改命者，始受命也。虽未当位，而志自信矣。

九五，大人虎变，未占有孚。

《象》曰：“大人虎变”，其文炳也。

《易》曰：“云从龙，风从虎。”虎有文而能神者也，豹有文而不能神者也，故大人为虎，君子为豹。非大人而革者，皆毁人以自成，废人以自兴，故人之从之也疑，见其可从而后信。若大人之革也，则在我而已，炳然日新，天下之所谓文者自废矣。此岂待占而后信者哉？

上六，君子豹变，小人革面，征凶，居贞吉。

《象》曰：“君子豹变”，其文蔚也。“小人革面”，顺以从君也。

上六，见革于“大人”者也。此见革者，“君子”也，则其向之未革，乃其避世之遇尔。豹生而有文，岂其无素而能为之哉？若小人也，则革面而已。朝为寇仇，莫为腹心，无足怪者。下之二阳，德不足者也，故六二以征为吉。上之二阳，大人也，故上六以征为凶。

巽下离上　鼎，元吉，亨。

《彖》曰：鼎，象也。

“象”者，可见之谓也。天之生物不可见，既生而刚强之者可见也。圣人之创业，其所以创之者不可见，其成就熟好，使之坚凝而不坏者可见也，故《象》曰“君子以正位凝命”。《革》所以改命，而《鼎》所以凝之也。知《革》而不知《鼎》，则上下之分不明，而位不正，虽其所受于天者，流泛而不可知矣。

以木巽火，亨饪也。圣人亨以享上帝，而大亨以养圣贤。

大器非器也，大亨非亨也。取鼎之用而施之天下谓之大亨。鼎之用，极于享帝而已。以其道养圣贤，则亨之大者也。国有圣贤，则君位定而天命固矣。

巽而耳目聪明，柔进而上行，得中而应乎刚，是以元亨。

“元亨”，所谓“元吉亨”也。“柔进而上行”者，五也。五得中而应乎刚，则所以为“耳目”者巽也。

《象》曰：木上有火，鼎。君子以正位凝命。

初六，鼎颠趾，利出否。得妾以其子，无咎。

《象》曰：“鼎颠趾”，未悖也。“利出否”，以从贵也。

六爻皆鼎也，当其处者有其象。故以初为趾，二与三、四为腹，而实在焉，五与上为耳。初六上应九四，颠趾之象也。夫鼎，圣人将以正位凝命，亨而熟之，至于可食而后已。苟有不善者在焉，则善与不善皆亨而并熟，而善者弃矣。鼎于是未有实也，故及其未有实而颠之，以出其不善。如待其有实，则夫不善已污之矣。实非吾之所欲弃也，于是焉而颠之。以其所欲弃，出其所不欲弃，则天下之乱，或自是起矣，故曰“鼎颠趾，未悖也”。颠趾而出否，尽去之道也。尽去之则患鼎无实。圣人之于人也，责其身，不问其所从；论其今，不考其素。苟骍且角，犁牛之子可也。鼎虽以出否为利，而择之太详，求之太备。天下无完人，故曰“得妾以其子，无咎”。从其子之为贵，则其出于妾者可忘也。

九二，鼎有实，我仇有疾，不我能即，吉。

《象》曰：“鼎有实”，慎所之也。“我仇有疾”，终无尤也。

九二，始“有实”者。“仇”者，六五也，所谓“耳”也。九二之实，六五之所举也。故其《象》曰：“鼎黄耳，中以为实也。”仇有疾而不能即我，畏九四也。鼎以耳行，故耳能即之则食，不能即之则不食。之，道也。始有实者，以不食为吉，恶其未足而轻用之也，故曰“鼎有实，慎所之也”。

九三，鼎耳革，其行塞。雉膏不食，方雨亏悔，终吉。

《象》曰：“鼎耳革”，失其义也。

耳，上九也。九三之实，上九之所举也。熟物之谓“革”。鼎之熟物，以腹不以耳，而上九离之极，火之所炎，以耳革者也。耳之受炎也，足以废塞其行，而不足以革，故曰“鼎耳革，失其义也”。九三，实之将盈者也，于是可食矣，而其行废，故虽有雉膏而不食也。耳以两举者也。六五之耳可铉，而上九之耳不可铉，则六五虽欲独举，得乎？阴欲行而阳欲留，其为悔也大矣，故至于雨然后悔，亏而终吉。雨者阴阳之和，玉铉之功也。

九四，鼎折足，覆公，其形渥，凶。

《象》曰：“覆公”，信如何也？

鼎之量极于四，其上则耳矣。受实必有余量，以为溢地也。故九三以不食为忧，明不可复加也。至于九四，溢则覆矣。故孔子曰：“德薄而位尊，知小而谋大，力少而任重，鲜不及矣。”方其未及也，必有告之者而不信。及其已信，则无如之何矣。

六五，鼎黄耳，金铉，利贞。

《象》曰：“鼎黄耳”，中以为实也。

上九，鼎玉铉，大吉，无不利。

《象》曰：玉铉在上，刚柔节也。

六五、上九，皆所谓耳也。上九之耳见于九三，故不复出也。在炎而不灼者，玉也，金则废矣。六五之为耳也，中而不亢，柔而有容，故曰“黄耳”。则其所以为铉者，以金足矣。上九之为耳也，炎而灼，不可以迫，故曰“耳革”。则其所以为铉者，玉而后可。金铉可以及五，而不可以及上，玉铉则可以两及矣。可以两及，则上九之刚、六五之柔，我为之节也。九二之实，利在于不食，故六五之耳，利在于贞而不行。九三之实，以不食为忧，故上九之耳，得玉铉则“大吉，无不利”。“无不利”者，上与五与三之所利也。以鼎熟物，人皆能之，至于鼎盈而忧溢，耳炎而不可举，非玉铉不能。此鼎之所以养圣贤也。

震下震上　震，亨。震来虩虩，笑言哑哑。震惊百里，不丧匕鬯。《彖》曰：震，亨。“震来虩虩”，恐致福也。“笑言哑哑”，后有则也。“震惊百里”，惊远而惧迩也。出可以守宗庙社稷，以为祭主也。

震者，阳德之先，震阴而达阳者也，故“亨”。“震惊百里”，言其及远也。“不丧匕鬯”，言其和也。若震而不和，则必有僵仆陨坠者矣。匕鬯，祭器也。必取祭器者，以见震长子也。若威而不猛，则可以为祭主矣。“出”之为言见也。

《象》曰：洊雷，震。君子以恐惧修省。

初九，震来虩虩，后笑言哑哑，吉。

二阳，震物者也。四阴，见震者也。震之为道，以威达德者也。故可试而不可遂。试则养而无穷，遂则玩而不终。初九，试而不遂者也。以虩虩之震，而继之以哑哑之笑，明其不常用也。惟其不常用，故四阴莫敢犯其锋，皆逃避而后免也。

《象》曰：“震来虩虩”，恐致福也。“笑言哑哑”，后有则也。

以其威之不常用，故知其所以震物者，非以害之，欲其恐而致福也。“有则”者，言其不遂也。

六二，震来厉，亿丧贝。跻于九陵，勿逐，七日得。

《象》曰：“震来厉”，乘刚也。

初九之威，不可犯也。来则危，往则安，故虽丧贝而勿逐，跻于九陵以避之。以初九之不遂其震，而继之以笑言也，故七日可以得所丧也。“丧贝”以明初九之威，“七日得”以明初九之不以威穷物也。

六三，震苏苏，震行无眚。

《象》曰：“震苏苏”，位不当也。

六三不邻于震矣，而犹苏苏然惧也。行而避之，然后无眚，以明初九之威能及远也。

九四，震遂泥。

《象》曰：“震遂泥”，未光也。

震于已震之后，遂而不知止者也，故“泥”。“泥”者，以言其不能及远也，故二阴皆以处而不避为吉。

六五，震往来厉，亿无丧有事。

《象》曰：“震往来厉”，危行也。其事在中，大无丧也。

九四以其遂泥之威，加于六五。非六五之所当畏，其衰可坐而待也。夫九四虽未可乘，然往而避之则过矣，故曰“往来厉”。往来皆危，则以处为安矣。九四之威，既已泥矣，岂复能如初九一震而丧六二之贝哉？以六五居中，处而待之，非独无丧，亿将有功，故曰“亿无丧有事”。

上六，震索索，视矍矍，征凶。震不于其躬，于其邻，无咎。婚媾有言。

《象》曰：“震索索”，中未得也。虽凶无咎，畏邻戒也。

九四至此，其实不能为，徒袭其余威以加上六。上六未得其已衰之情，故犹“索索”“矍矍”而畏之。苟畏之不已，而征以避之，则四张而不可止矣，故凶。圣人知其不足避也，故告之曰“震不于其躬，于其邻”，言九四之威，仅可以及五，而不及上；可以戒而无咎，无庸征也。九四始欲以威加物，及其泥而物莫之畏也。则其及于上六者，有言而已。衰之甚也，六爻皆无应，故九四兼有二阴，得称“婚媾”也。六二“丧贝”而五无“丧”，六三“震行无眚”而上六“征凶”，九四之不及初也远矣。

艮下艮上　艮其背，不获其身，行其庭，不见其人，无咎。

《彖》曰：艮，止也。时止则止，时行则行，动静不失其时，其道光明。艮其止，止其所也。上下敌应，不相与也，是以“不获其身，行其庭，不见其人，无咎”也。

所贵于圣人者，非贵其静而不交于物，贵其与物皆入于吉凶之域而不乱也。故夫艮，圣人将有所施之。“艮，止也”，止与静相近而不同。方其动而止之，则静之始也；方其静而止之，则动之先也，故曰“时止则止，时行则行，动静不失其时，其道光明”。此言艮之得其所施者也。施之于天下之至动，是以为《颐》；施之于天下之至健，是以为《大畜》。今夫“兼山，艮”，是施之于背而已。背固已止矣，艮何加焉？所以为柅者为轮也，所以为防者为水也。今也不然，为舆为柅，为山为防，不亦近于固欤？故曰“艮其止，止其所也”。此所以“不获其身”也。上下敌应，不相与也，此所以“行其庭，不见其人”也。物各止于其所，是果能止也哉？背止于身，身与之动而背不知也。今我施止于物之所止，有大于是物者，则挟而与之趋矣，我焉得知之？故曰“艮其背，不获其身”。其庭未尝无人也，有人焉，敌应而不相与，则如无人。是道也，非向之所谓“光明”者也，以为无咎而已。

《象》曰：兼山，艮。君子以思不出其位。

初六，艮其趾，无咎，利永贞。

《象》曰：“艮其趾”，未失正也。

六二，艮其腓，不拯其随，其心不快。

《象》曰：“不拯其随”，未退听也。

自趾而上至于辅，当其处者有其德，与《咸》一也。《咸》以上六为辅，而五为脢。《艮》之辅在五，而脢不取，何也？脢则背也，《艮》皆取诸动者而已。《艮》则何为皆取于动者也？曰：卦合而观之，见两艮焉。见其施艮于止，故取其体之静者而配之，曰“艮其背”。爻别而观之，不见艮之所施，而各见其所遇之位。位有不同，而吉凶悔吝生焉。故取其体之动者而不取其静，以为其静者已见于卦矣。上止而用下，下止而听于上，此艮之正也。趾，动而能听于腓者也。“艮其趾”，不害于腓之动也，趾不自动而已。止而听其上，上止则止，上行则行，此艮之正者也，故“利永贞”。腓能动而不听于股者也，故曰“咸其股，执其随”。“随”者，股之德也，故谓股为随。“艮其腓”，则股虽欲行而不能矣。下止而不听于上，上虽有忧患而莫之救，则上之所不快也，以是为失其正矣，故曰“艮其趾，未失正也”。

九三，艮其限，列其夤，厉薰心。

《象》曰：“艮其限”，危薰心也。

三不艮于股而艮于限，亦取诸动者也。“限”者，上下之际，所以俯仰之节也。“夤”者，自上而属于下者也。艮于下之极，则其自上而下者绝矣。上下绝，心之忧也。心在六四，故忧之及心也谓之“薰”。

六四，艮其身，无咎。

《象》曰：“艮其身”，止诸躬也。

《咸》之九四曰“朋从尔思”，则四者心之所在也。施之于一体，则艮止于所施，所不施者不及也。施之于心，则无所不及矣，故曰“艮其身”。艮得其要，故“无咎”。

六五，艮其辅，言有序，悔亡。

《象》曰：“艮其辅”，以中正也。

口欲止，言欲寡。

上九，敦艮，吉。

《象》曰：敦艮之吉，以厚终也。

敦，益也。艮至于辅，极矣！而又止之，故曰“敦艮”。梏者不忘释，痿者不忘起，物之情也。在止之极而不志于动，非天下之至厚，其孰能之！

艮下巽上　渐，女归吉，利贞。

《彖》曰：渐之进也，女归吉也。进得位，往有功也。进以正，可以正邦也。其位，刚得中也。

此文转以次相释也。渐之中有进者，则“女归”之“吉”也，而利于“正”。“正”者孰谓？谓得位而有功，可以正邦者也。其得位者何也？刚中者也。由此观之，“女”则二与四，所“归”则五也。

止而巽，动不穷也。

止而巽，有所观望而后进者，故不穷。

《象》曰：山上有水，渐。君子以居贤德善俗。

云上于天，天所不能居，故君子不以居德。木生于山，山能居之。山以有木为高，故君子以是居德业，善风俗。

初六，鸿渐于干，小子厉。有言，无咎。

《象》曰：小子之厉，义无咎也。

鸿，阳鸟而水居，在水则以得陆为安，在陆则以得水为乐者也。故六爻虽有阴阳之异，而皆取于鸿也。初六，鸿之在水者也。远则无应，近则遇二。以阴适阴，故曰“鸿渐于干”。干，水涯也。两阴不能相容，故为小子之所厉，以至于“有言”。虽然，其所适非志于利也，则未至于六三之凶，无咎可也。

六二，鸿渐于磐，饮食衎衎，吉。

《象》曰：“饮食衎衎”，不素饱也。

六二，鸿之在水者也。近则遇三，远则应五，无适而不得其遇，故择其尤可恃者从之。二之从三也，虽近而难信；其从五也，虽远而可恃。二阳皆“陆”也，在“陆”而尤可恃以安者，“磐”也，九五之谓“磐”。六二知五之可恃，不渐于三而渐于五，则食且乐如是。“衎衎”，乐也。素饱，徒饱也。夫饮食何为若是乐也？岂非以五之足恃而不徒饱欤？苟为徒饱而已，则虽三可从。夫苟从三，则饮食未终而忧继之矣。

九三，鸿渐于陆，夫征不复，妇孕不育，凶，利御寇。

《象》曰：“夫征不复”，离群丑也。“妇孕不育”，失其道也。利用御寇，顺相保也。

九三，鸿之在陆者也，而上九非其应，故曰“鸿渐于陆”。无应于上而近于四，见四之可欲，则离类绝朋而趋之，故曰“夫征不复”。六二之从我，非正也，将视我而进退者也。上之所为，下必有甚者。九三适四而不反，则难以令于二矣，故曰“妇孕不育，凶”。四顺于五者，而三寇之，言御寇之利，以明三之不利也。

六四，鸿渐于木，或得其桷，无咎。

《象》曰：“或得其桷”，顺以巽也。

六四，鸿之在水者也。近于五而非其应，故曰“鸿渐于木”。木生于陆，而非鸿之所安也。鸿之为物也，足不能握。其渐于木而无咎，盖得其大而有容如桷者焉，九五之谓也。“或”者，幸而得之之辞也。无应而从非其配，非巽顺何以相保乎？

九五，鸿渐于陵，妇三岁不孕，终莫之胜，吉。

《象》曰：“终莫之胜，吉”，得所愿也。

九五，鸿之在陆者也。进而遇上九。上九，“陵”也。“陵”者，陆之又高者也。进而之陵，动乎无嫌。故六二之为妇也，三岁不孕，而终莫之胜。夫以陆之陵，以为不得其愿矣，而妇为之贞如此，则愿孰大焉？故曰“进以正，可以正邦也”。不求之人，而求之身，虽服天下可也。

上九，鸿渐于陆，其羽可用为仪，吉。

《象》曰：“其羽可用为仪吉”，不可乱也。

上九，鸿之在陆者也。上无所适，而三非其应，故曰“鸿渐于陆”。《渐》有三阳，其二为阴之所溷，非其正应，则近而慕之。惟上九不然。夫无累于物，则其进退之际，雍容而可观矣。

兑下震上　归妹，征凶，无攸利。

《彖》曰：归妹，天地之大义也。天地不交，而万物不兴。归妹，人之终始也。说以动，所归妹也。

说少者，人之情也，故“说以动”，其所归者妹也。天地之所以交，必天降也；男女之所以合，必男下也。若女长而男少，则《大过》之所谓“老妇士夫”，乌肯下之？夫苟不下，则天地不交，男女不合矣。故《归妹》者，女少而男长，女用事而男下之之谓也。夫所以下之者，岂一日之故哉？将相与终始故也。

“征凶”，位不当也。“无攸利”，柔乘刚也。

归妹之爻，男女皆易位，柔皆乘刚。此男所以说女而致其情者，权以济事。一用而止，可也，以此而征则凶，且男女皆不利也。

《象》曰：泽上有雷，归妹。君子以永终知敝。

《归妹》，女之方盛者也。凡物之有敝者，必自其方盛而虑之，迨其衰则无及矣。

初九，归妹以娣，跛能履，征吉。

《象》曰：“归妹以娣”，以恒也。“跛能履，吉”，相承也。

九二，眇能视，利幽人之贞。

《象》曰：“利幽人之贞”，未变常也。

《归妹》以阴为君，在兑则六三是也，而初与二其娣也；在震则六五是也，而四其娣也。所以为兑者三也，故权在君；所以为震者四也，故权在娣。权之在君也，则君虽不才，而娣常为之用；权之在娣也，则娣虽无能为损益，犹要其君。六三不中而居非其位，跛眇者也。其所以能履且视者，以初与二屈而为之娣也。二者各致其能于六三，故初九曰“归妹以娣，跛能履，征吉”，六二曰“眇能视，利幽人之贞”，己有能履、能视之才，不以自行，而安为娣，使跛者得之以征，眇者得之以视，岂非上下之常分有不可易者邪？故其《象》曰“归妹以娣，以恒也”，而九二之《象》亦曰“未变常也”。九二亦娣也，其不言“娣”，何也？因初九之辞也。且跛眇者一人，而为之视、履者二人。是二人者，岂可以废一欤？故其《象》曰“跛能履，吉，相承也”，是以知其皆娣也。己有其能而不自用，使无能者享其名，则九二非“幽人”而何哉？

六三，归妹以须，反归以娣。

《象》曰：“归妹以须”，未当也。

古者谓贱妾为须，故天文有须女。六三不知其托行于初九，而自以为能履；不知其借明于九二，而自以为能视，是以弃娣而用须，未足以当娣也。失二娣之助，则以跛眇见黜而归矣。归然后知用娣，故曰“反归以娣”。

九四，归妹愆期，迟归有时。

《象》曰：愆期之志，有待而行也。

九四，六五之娣也。以为权在己，故愆期不行，以要其君。君犹待之有时焉而后归，此其志以为吾君必有所待而后能行者也。

六五，帝乙归妹，其君之袂不如其娣之袂良。月几望，吉。

《象》曰：“帝乙归妹”，不如其娣之袂良也。其位在中，以贵行也。

归妹未有如六五之贵者也，故曰“帝乙归妹”。以帝乙之妹而履得其中，则其袂之良否，不足以为损益，非若跛者之托行，眇者之借明也。而九四欲以袂之良而加之，夫袂之良，岂足以加其君哉？“月几望”者，阴疑于阳，《易》之所恶也。然至于娣之欲加其君，则以月几望为吉。以为宁月之几望，而无宁娣之加其君也。

上六，女承筐无实，士刲羊无血，无攸利。

《象》曰：上六无实，承虚筐也。

《归妹》男女皆易位，柔皆乘刚，此岂永终无敝者哉？上六则敝之所终也。天地之情，正大而已。大者不正，非其至情，其终必有名存实亡之祸。“女承筐无实”，食不绩之蚕也；“士刲羊无血”，用已死之牲也，皆实亡之祸也。《彖》曰：“归妹征凶，无攸利。”上六处其终，故受其凶之全也。






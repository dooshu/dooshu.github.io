○贺宫内柑子结实表（天宝十载九月中书门下）

臣等今日因奏事，承德音：“闻江南为橘，江北为枳，盖以地气有殊，物性因变。朕近宫内种柑子树数株，今秋以来，结实一百五颗，乃与江南及蜀道所进无别，亦可谓稍异者。”

伏以自天所育者，不能改有常之性；旷古所无者，乃可为非常之感。是知圣人御物，以元气布和；大道乘时，则殊方叶致。且橘柚所植，南北异名，实造化之有功，匪阴阳之所革。陛下元风真纪，六合一家，雨露所均，混天区而齐被；草木有性，凭地气而潜通。故兹江外之珍果，为禁中之花实。绿蒂含霜，芳流绮殿；金衣烂日，色丽彤庭。岂比乎摇木移根，俟风而实？若榴传种，因石为名，理非自於人谋，事实关於神化，图牒未有，耳目攸新。臣等忝侍轩墀，恭闻殊应，喜庆交集，倍万常情。仍望宣示朝廷，光诸史册。


○为汝州刺史谢上表

臣某言，伏奉正月九日敕，授臣使持节汝州诸军事安汝州刺史充本州防御使。臣祗荷宠命，兢遑戒路。以今月二十五日到州上讫。臣闻位非所据，荣实为忧，任过於量，勤不补败。伏自省惧，心魂震惊。臣某诚惶诚恐顿首顿首！臣顷佐方镇，本逃饥寒，推迁岁时，累忝班序。而身远迹贱，才薄官微，宣力中朝，事将望绝。昨者一介陪隶，万国朝元。不寤日月垂明，幽隐斯烛。荒徼未效，记意於劳问之初；愚恳微诚，毕辞於朝贺之次。亦能信宿，遽承宠光。况地属王畿，任当时要。忧寄所切，文武是资。何堪负乘，又过奖擢。唯当以竭诚自励，戒惧自持。庶副所受安人理戎之命，少酬万一。无任恳悃屏营之至！谨遣某官奉表陈谢以闻。


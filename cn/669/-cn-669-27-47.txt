47　張文潛梁父吟　唐仲友言人心思漢去漢


張文潛梁父吟曰：「永安受詔堪垂涕，手挈庸兒是天意。渭上空張復漢旂，蜀民已哭歸師至。堂堂八陣竟何爲，長安不見漢官儀。鄧艾老翁誇至計，譙周鼠子辨興衰。」其言悲壯感慨，蜀漢始終，盡於此矣。説齋云：「人心思漢，王郎假之而有餘；人心去漢，孔明扶之而不足。」

【全云】書中再引説齋此語，豈徒感季漢也，痛崖山耳。

【元圻案】鄧艾傳：「艾深自矜伐，謂蜀士大夫曰：『諸君賴遭某，故得有今日耳。如遇吴漢之徒，已殄滅矣。』又曰：『姜維自一時雄兒也，與某相值，故窮耳。』」〇晉書段灼傳：「灼上疏追理鄧艾曰：『七十老公，反欲何求！』」〇蜀譙周傳：「鄧已入陰平，後主使群臣會議，周上書曰：『易曰：「亢之爲言，知得而不知喪，知存而不知亡；知得失存亡而不失其正者，其惟聖人乎！」言聖人知命而不苟必也。故堯、舜以子不善，知天有授，而求授人；子雖不肖，禍尚未萌，而迎授與人，況禍已至乎！故微子以殷王之昆，面縛銜璧而歸武王，豈所樂哉？不得已也。』於是遂從周策。」〇唐吕温武侯廟記曰：「夫民無歸，德以爲歸。撫則思，虐則忘。其思也，不可使忘；其忘也，不可使思。當漢道方休，哀、平無政，王莽乃欲憑戚寵造符命，脇之以威，動之以神，使人忘漢，不可得也。及高、光舊德，與世衰遠；桓、靈流毒，在人骨髓。武侯乃欲開興國、振絶緒，諭之以本，臨之以忠，使人思漢，卒亦不可得也。」説齋之論，蓋本於此。〇宋史紀事本末：「端宗景炎三年四月，帝崩，年十一。陸秀夫與衆共立衞王，年八歲矣。帝遷居新會之崖山。崖山在新會縣南八十里鉅海中，張世傑以爲天險，可扼以自固。」「帝昺祥興二年正月，元張弘範至崖山，或謂張世傑曰：『北兵以舟師塞海口，則我不能進退，盍往據之〔一〕？』世傑恐久在海中，士卒離心，動則必散，乃曰：『頻年航海，何時已乎？今須與決勝負。』乃焚行朝草市，結大舶千餘，作一字陣，碇海中，中艫外舳，貫以大索，四周起樓棚如城堞，爲死計，人皆危之。崖山北淺，舟膠不可進。弘範繇山東轉而南，入大洋，與世傑之師相遇，薄之，且出奇兵斷官軍汲路。世傑舟堅不能動，弘範乃載茅茨，沃以膏油，乘風縱火焚之。世傑戰艦皆塗泥縳長木以拒火，舟不爇，弘範無如之何。時世傑有甥韓在元軍中，弘範三使韓招世傑，世傑曰：『吾知降生且富貴，但義不可移耳。』弘範乃命文天祥爲書招世傑，天祥曰：『吾不能捍父母，乃教人叛父母乎？』固命之，天祥書所過零丁洋詩與之，其末云：『人生自古誰無死，留取丹心照汗青。』弘範復遣人語崖山士民曰：『汝陳丞相已去，文丞相已執，汝復欲何爲？』士民亦無叛者。弘範以舟師據海口。世傑兵士茹乾糧，掬海水飲之，水鹹，飲即嘔泄，兵士大困。二月，弘範乃四分其軍，令諸將曰：『宋舟西艤崖山，潮至必東，急攻之。』世傑南北受敵，兵疲不能復戰。世傑知事去，乃抽精兵入中軍。諸軍大潰，元軍薄中軍。會日暮風雨，昏霧四塞，咫尺不相辨。世傑遣小舟至帝所，欲帝至其舟中。秀夫恐來舟不得免，或被俘辱，執不肯赴。秀夫因帝舟大，且諸舟環結，度不得出走，乃先驅其妻子入海，謂帝曰：『國事至此，陛下當爲國死。德祐皇帝辱已甚，陛下不可再辱！』即負帝同溺。帝年九歲。世傑葬之海濱。世傑曰：『我爲趙氏亦已至矣。一君亡，復立一君，今又亡，我未死者，庶幾敵兵退，别立趙氏以存祀耳。今若此，豈天意耶！』風濤愈甚，世傑墮水溺死。」

〔一〕「進退盍往」，原作「進盍退往」，據中華本宋史紀事本末卷一〇八二王之立改。






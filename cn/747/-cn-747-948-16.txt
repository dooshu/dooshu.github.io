○禹凿龙门赋（以“利济生人，功存圣德”为韵）

控引河源，凿山为门，辟两崖而龙蟠虎踞，飞一带而电激雷奔。所以拯流离於品物，佐含育於乾坤，邈矣而高踪斯在，巍然而诡状斯存。昔夏王披简援图，尽力沟洫，万方附会以恭命，百工子来而奉职，畚锸具而势蹙风，岩岫分而状成阃阈。波涛有路，无非汲引之功；鳞介攸居，咸被生成之德。异夫屹尔崖，张为闳，悬流赴势以中注，巨石乘危而下倾。拉丛林而山灵叶赞，回大壑而水怪奔惊，故凝滞者得以流其恶，昏垫者得以厚其生。当其相地所宜。兆人攸利。山峥嵘而洞启，水喷薄而俄至。汤汤浩浩，俱成畎浍之流；原隰陂池，皆为生植之地。道迈前古，芳流後尘，岂不以开济之功莫大，通流之用如神？龙跃新渚，鱼迷旧津。四载之劳，终成於舜日；九年之患，空愧於尧人。始也设以规模，不资钤闭，横结驷之状，浪走高车之势。广滥觞之运，水无不通；裨造化之遗，人无不济。茂绩崇崇，与流无穷，豁而分远碧，来浩渺而写晴虹，不愧锡圭之命，宁惭拓土之功。是以羲轩等美，唐虞齐盛，故当辉烁於帝图，不然何以应千年之圣？


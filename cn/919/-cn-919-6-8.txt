疟病不内外因证治

病者发寒热，一岁之间，长幼相若，或染时行，变成寒热，名曰疫疟。以岁运推之。

病者寒热日作，梦寐不祥，多生恐怖，名曰鬼疟。宜用禁避厌禳之法。

病者乍寒乍热，乍有乍无，南方多病此，名曰瘴疟。当随方土所宜治之。

病者寒热，善饥而不能食，食已支满，腹急 痛，病以日作，名曰胃疟。六腑无疟，唯胃有者，盖饮食饥饱所伤胃气而成。世谓之食疟，或因诸疟饮食不节，变为此证。

病者经年不瘥，瘥后复发，远行久立，下至微劳，力皆不任，名曰劳疟。亦有数年不瘥，百药不断，结成 癖在腹胁，名曰老疟，亦曰母疟。

以上诸证，名状不同，各有治方，宜推而用之。

疟病不内外因证治


○元稹除中书舍人翰林学士赐紫金鱼袋制

敕：仲尼曰：“志有之，言以足志，文以足言，言之无文，行而不远。”故吾精求雄文达识之士，掌密命，立内廷，其难其人，尔中吾选。朝散大夫守尚书祠部郎中知制诰上柱国赐绯鱼袋元稹，去年夏拔自祠曹员外，试知制诰，而能芟繁词，划弊句，使吾文章言语，与三代同风，引之而成纶，垂之而为典训，凡秉笔者，莫敢与汝争能。是用命尔为中书舍人，以司诏令。尝因暇日，前席与语，语及时政，甚开朕心。是用命尔为翰林学士，以备访问，仍以章绶，宠荣其身。一日之中，三加新命，尔宜率素履，思永图，敬终如初，足以报我。可守中书舍人充翰林学士，仍赐紫金鱼袋，散官如故。


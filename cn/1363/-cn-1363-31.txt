钱大尹智宠谢天香


钱大尹智宠谢天香杂剧（元）关汉卿撰

●钱大尹智宠谢天香杂剧目录

楔子

第一折

〔音释〕

第二折

〔音释〕

第三折

〔音释〕

第四折

〔音释〕

题目　柳耆卿错怨开封主　正名　钱大尹智宠谢天香

楔子

〔冲末扮柳耆卿引正旦谢天香上〕〔柳诗云〕本图平步上青云。直为红颜滞此身。老天生我多才思。风月场中肯让人。小生姓柳名永。字耆卿。乃钱塘郡人也。平生以花酒为念。好上花台做子弟。不想游学到此处。与上厅行首谢天香作伴。小生想来。今年春榜动。选场开。误了一日。又等三年。则今日辞了大姐。便索上京应举去。大姐。小生在此多蒙管待。小生若到京师阙下。得了官呵。那五花官诰。驷马香车。你便是夫人县君也。〔正旦云〕耆卿。衣服盘缠。我都准备停当。你休为我误了功名者。〔凈张千上云〕小人张千。在这开封府做着个乐探执事。我管的是那僧尼道俗乐人。迎新送旧。都是小人该管。如今新除来的大尹姓钱。一应接官的都去了。止有妓女每不曾去。此处有个行首是谢天香。他便管着这班门户人。须索和他说一声去。来到门首也。谢大姐在家么。〔旦见科云〕哥哥。叫做甚么。〔张千云〕大姐。来日新官到任。准备参官去。〔旦云〕哥哥。这上任的是甚么新官。〔张千云〕是钱大尹。〔旦云〕莫不是波厮钱大尹么。〔张千云〕你休胡说。唤大人的名讳。我去也。谢大姐。明日早来参官。〔下〕〔柳云〕大姐。你欢喜咱。钱大尹是我同堂故友。明日我同大姐到相公行分付着看觑你。我也去的放心。〔正旦唱〕

【仙吕赏花时】则这一曲翻成和泪篇。最苦偏高离恨天。双泪落尊前。山长水远。愁见理行轩。

【幺篇】待得鸾胶续断弦。欲盼雕鞍难顾恋。谢他新哩任这官员。常好是与民方便。咱又得个一夜并头莲。〔同下〕

第一折

〔外扮钱大尹引张千上诗云〕寒蛩秋夜忙催织。戴胜春朝苦劝耕。若道民情官不理。须知虫鸟为何鸣。老夫姓钱名可。字可道。钱塘人也。自中甲第以来。累蒙擢用。颇有政声。今谢圣恩。加老夫开封府尹之职。老夫自幼修髯满部。军民识与不识。皆呼为波厮钱大尹。暗想老夫当时有一同堂小友。姓柳名永字耆卿。论此人学问。不在老夫之下。相离数载。不知他得志也不曾。使老夫悬悬在念。今日升堂坐起早衙。张千。有该佥押的文书将来我发落。〔张千云〕禀的老爷知道。还有乐人每未曾参见哩。〔钱大尹云〕前官手里曾有这例么。〔张千云〕旧有此例。〔钱大尹云〕既是如此。着他参见。〔张千云〕参官乐人走动。〔正旦同众旦上云〕今日新官上任。咱参见去来。你每小心在意者。〔众旦云〕理会的。〔正旦唱〕

【仙吕点绛唇】讲论诗词。笑谈街市。学难似。风里扬丝。一世常如此。

【混江龙】我逐日家把您相试。乞求的教您做人时。但能勾终朝为父。也想着一日为师。但有个敢接我这上厅行首案。情愿分付与你这妆演戏台儿。则为四般儿误了前程事。都只为聪明智慧。因此上辛苦无辞。

〔众旦云〕姐姐。你看笼儿中鹦哥念诗哩。〔旦云〕这便是你我的比喻。〔唱〕

【油葫芦】你道是金笼内鹦哥能念诗。这便是咱家的好比似。原来越聪明越不得出笼时。能吹弹好比人每日常看伺。惯歌讴好比人每日常差使。〔云〕我不怨别人。〔众旦云〕姐姐。你怨谁。〔旦云〕咱会弹唱的。日日官身。不会弹唱的。到得些自在。〔唱〕我怨那礼案里几个令史。他每都是我掌命司。先将那等不会弹不会唱的除了名字。早知道则做个哑猱儿。

【天下乐】俺可也图甚么香名贯人耳。想当也波时。不三思。越聪明不能勾无外事。卖弄的有伎俩。卖弄的有艳姿。则落的临老来呼弟子。

〔张千云〕谢大姐。你怎生这早晚纔来。你只在这里。我报复去。〔做报科云〕报的老爷得知。有乐人每来参见。〔钱大尹云〕别的休进来。则着那为头的一人来见。〔张千云〕别的都回去。则着谢大姐过去哩。〔众旦下〕〔正旦见拜科云〕上厅行首谢天香谨参。〔钱大尹云〕休要误了官身。〔旦云〕理会的。〔做出门科云。〕爷爷那官人好个冷脸子也。〔唱〕

【金盏儿】猛觑了那容姿。不觉的下阶址。下场头少不的跟官长厅前死。往常觑品官宣使似小孩儿。他则道官身休失误。启口更无词。立地刚一饭间。心战勾两炊时。

〔柳上云〕大姐。参官去了。我看大姐去来。〔做见旦科云〕大姐。你参了官也。我过去见他。〔正旦云〕你休见罢。这相公不比其它的。〔柳云〕不妨事。哥哥看待我。比别人不同。〔做见张千科云〕大哥。报复一声。杭州柳永特来参谒。〔张千云〕这个便是早辰间在谢大姐家的那先生。你在这里。我报复去。〔做报科云〕衙门外有杭州柳永。特来拜见。〔钱大尹云〕他说是杭州柳永。〔张千云〕是。〔钱大尹笑云〕老夫语未绝口。不想贤弟果然至此。使老夫不胜之喜。道有请。〔张千云〕请进。〔柳见钱科云〕小弟游学到此。不意正值高迁。一来拜贺兄长。二来进取功名去也。〔钱大尹云〕自别贤弟许久。想慕颜范。使老夫悬悬在念。今日一会。实老夫之幸也。左右看酒来。〔柳云〕兄弟去的急。不必安排茶饭。〔钱大尹云〕虽然如此。许久不会何妨片时。张千就讼厅上看酒来管待学士。〔柳云〕哥哥。这是国家公堂。不是您兄弟坐的去处。〔钱大尹云〕贤弟差矣。一来是老夫同堂故友。二来贤弟是一代文章。正可管待。老夫欲待留贤弟。在此盘桓数日。便好道大丈夫当以功名为念。因此不好留得。贤弟。请满饮一杯。〔把酒科〕〔柳云〕兄弟酒勾了也。辞了哥哥。便索长行〔钱大尹云〕贤弟不成管待。只听你他日得意。另当称贺。贤弟。恕不远送了。〔柳云〕哥哥不必送。〔出见旦科云〕柳永。你为甚么来。则为大姐。怎就忘了。我再过去。〔正旦云〕耆卿。你休去。这相公不比其它的。〔柳云〕不妨事。哥哥待我较别哩。〔做见张千科云〕张千。再报一声。〔张千云〕你怎么又来。〔柳云〕你道杭州柳永再来拜见。有说的话。〔张千报科云〕杭州柳永。又要见相公。有说的话。〔钱大尹云〕是是。想必老夫在此为理。有见不到处。道有请。〔张千云〕有请。〔见科钱大尹云〕老夫在此为理。多有见不到处。我料贤弟必有嘉言善行。教训老夫咱。〔柳云〕您兄弟别无他事。则是好觑谢氏。〔钱云〕耆卿。敬重看待。恕不远送。〔柳云〕多谢了哥哥。〔柳见旦云〕大姐。我说了也。他说敬重看待。〔正旦云〕耆卿。你知道相公的意思么。〔柳云〕我不知道。〔正旦唱〕

【醉中天】初相见呼你为学士。谨厚不因而。今遍回身嘱付尔相公也。冷眼儿频偷视。你觑他交椅上抬颏样儿。待的你不同前次。他则是微分间。将表字呼之。

〔柳云〕怕你不放心。我再过去。〔正旦云〕耆卿。你休过去。〔柳云〕不妨事。哥哥待我较别哩。〔钱大尹云〕张千。你近前来。恰纔耆卿说道。好觑谢氏。必定是峨冠博带一个名士大夫。你与老夫说咱。〔张千云〕禀的老爷知道。就是早晨参官的谢天香。〔钱大尹云〕哦。是早间那个谢氏。耆卿。你错用了心也。〔柳做见张千科云〕张大哥。你再报一声。杭州柳永。再有话说。〔张千云〕你怎么又来。我不敢过去。〔柳云〕不妨事。再说一声。〔张千报科云〕杭州柳永。有说的话。〔钱大尹云〕着他过来。〔柳进见科〕〔钱大尹云〕耆卿有何见谕。〔柳云〕哥哥。则是好觑谢氏。〔钱大尹云〕我纔不说来敬重看待。恕不远送。〔柳见旦云〕相公说敬重看待。可是如何。〔正旦唱〕

【金盏儿】你拿起笔作文词。衠才调无瑕玼。这一场无分晓不裁思。他道敬重看待自有几桩儿。看则看你那钓鳌八韵赋。待则待你那折桂五言诗。敬则敬你那十年辛苦志。重则重你那一举状元时。

〔柳云〕大姐。你也忒心多。怕你放不下。我再过去。〔正旦云〕耆卿休去。〔柳云〕不妨事。哥哥看待较别哩。〔见张千科云〕张大哥。你再过去。说杭州柳永又来。有说的话。〔张千云〕你还不曾去哩。这遭敢不中么。〔柳云〕不妨事。〔张千报科云〕杭州柳永。又来有话说。〔钱大尹云〕着他过来。〔见科钱大尹云〕耆卿有何说话。〔柳云〕哥哥好觑谢氏。〔钱大尹做怒科云〕耆卿。你种的桃花放。砍的竹竿折。〔柳云〕多谢了哥哥。〔出见旦云〕我说了也。〔正旦云〕相公说甚么来。〔柳云〕相公说种的桃花放。砍的竹竿折。〔正旦唱〕

【醉扶归】你陡恁的无才思。有甚省不的两桩儿。我道这相公不是漫词。你怎么不解其中意。他道是种桃花砍折竹枝。则说你重色轻君子。

〔柳云〕怕你不放心。待我再去与他说过。〔正旦云〕耆卿。你休去。〔柳云〕不妨事。哥哥待我较别哩。〔见张千云〕张大哥。你再说一声。杭州柳永又来。有话说。〔张千云〕那里有个见不了的。我不敢报。〔柳云〕我自过去。〔张千报科〕〔钱大尹云〕敢是杭州柳永。〔张千云〕便是。〔钱大尹云〕泼禽兽。你则管着这一桩儿。且过一壁。〔柳云〕张千进去可怎生不见出来。莫非他不肯通报。我自过去。〔进见科云〕哥哥。〔钱大尹怒云〕敢是好觑谢氏。张千抬过书案者。耆卿是何相待。君子不重则不威。学则不固。你何轻薄至此。这里是官府黄堂。又不是秦楼楚馆。则管里谢氏谢氏。耆卿。我是开封府尹。又不是教坊司乐探。平昔老夫待足下非轻。可是为何。为子有才也。古人道。德胜才为君子。才胜德为小人。今观足下所为。可正是才有余而德不足。礼记云。君子奸声乱色。不留聪明。老子曰。五色令人目盲。五音令人耳聋。大丈夫当先天下之忧而忧。后天下之乐而乐。便好道富贵不能淫。贫贱不能移。威武不能屈。此之谓大丈夫也。今子告别。我则道有甚么嘉言善行。略无一语。止为一匪妓。往复数次。虽鄙夫有所耻。况衣冠之士。岂不媿颜。耆卿。比及你在花街里留意。且去你那功名上用心。可不道三十而立。当今王元之七岁能文。今官居三品。见为翰林学士之职。汝辈不自耻乎。耆卿。〔诗云〕则你那浑身多锦绣。满腹富文章。不学王内翰。只说谢天香。张千。你近前来。〔做耳喑科云〕只恁的便了。〔张千云〕理会的。〔钱大尹云〕左右的。击鼓退堂。我回私宅去也。〔下〕〔柳见旦科〕〔正旦云〕我说甚么来。直逗的相公恼了。〔柳云〕大姐放心。我到帝都阙下。若得一官半职。钱可道。你长保着做大尹。休和咱轴头儿厮抹着。大姐。我今便索长行也。〔正旦云〕妾送你到城外。那小酒务儿里。权与你饯行咱。〔张千上云〕等我一等。我张千也来送柳先生。〔柳云〕多有起动了。大姐。我临行做了一首词。词寄定风波。是商角调。留与大姐表意咱。〔词云〕自春来惨绿愁红。芳心事事可可。日上花梢。莺喧柳带。犹压香衾卧。暖酥消腻云髻。终日恹恹倦梳裹。无奈想薄情一去。音书无个。早知恁么。悔当初不把雕鞍锁。向鸡窗收拾蛮笺象管。拘束教吟和。镇日相随莫抛躲。针线拈来共伊坐。和我。免使少年光阴虚过。〔张抄科云〕我先回去也。〔下〕〔正旦云〕耆卿。你去也。教妾身如何是好。〔柳云〕大姐放心。小生不久便回。〔正旦唱〕

【赚煞】我这府里祗候几曾闲差拨无铨次从今后无倒断。嗟呀怨咨我去这触热也似官人行将礼数使。若是轻咳嗽。便有官司。我直到揭席时。来到家时。我又索趱下些工夫忆念尔是我那清歌皓齿。是我那言谈情思。是我那湿浸浸舞困袖梢儿。〔下〕

〔音释〕

蛩音穷　扬音阳　慧音惠　伺音寺　猱音挠　三去声　俩音两　颏音孩　衠准平声　玼音此　陡音斗　逗音豆　腻泥去声　拈音鲇　浸音侵

第二折

〔钱大尹上云〕事不关心。关心者乱。老夫钱大尹。昨日使张千干事。这早晚不见来回话。左右。门首觑着。来时报复我知道。〔张千上云〕自家张千是也。奉俺老爷命着干事回来。如今见老爷去咱。〔见科钱大尹云〕张千。我分付你的事如何。〔张千云〕奉老爷的命。使我跟他两个到一个小酒务儿里饯别。柳耆卿临行做了一首词。词寄定风波。小人就记将来了。〔钱大尹云〕你记的了。〔张千云〕小人记的颠倒烂熟。〔钱大尹云〕你念。〔张千念云〕自春来惨绿愁红。芳心事事。〔做不语科〕〔钱大尹云〕怎的。〔张千云〕老爷。孩儿忘了也。〔钱大尹云〕却不道记的颠倒烂熟那。〔张千云〕孩儿见了老爷惧怕。忘了也。〔钱大尹云〕有抄本么。〔张千云〕有抄本。〔钱大尹云〕将来我看。〔张千云〕早是我抄得来了。〔做递科〕〔钱接念科云〕自春来惨绿愁红。芳心事事可可。日上花梢。莺喧柳带。犹压香衾卧。暖酥消腻云髻。终日恹恹倦梳裹。无奈想薄情一去。音书无个。早知恁么。悔当初不把雕鞍锁。向鸡窗收拾蛮笺象管。拘束教吟和。镇日相随莫抛躲。针线拈来共伊坐。和我。免使年少光阴虚过。嗨。耆卿。你好高才也。似你这等才学。在那五言诗八韵赋万言策上留心。有甚么都堂不做那。我试再看自春来惨绿愁红。芳心事事可可。耆卿怪了老夫去了也。老夫姓钱名可。字可道。这词上说可可二字。明明是讥讽老夫。恰纔张千说记的颠倒烂熟。他念到事事。将可可二字则推忘了。他若念出可可二字来。便是误犯俺大官讳字。我扣厅责他四十。这厮倒聪明着哩。〔张千云〕也颇颇的。〔钱大尹云〕我如今唤将谢天香来。着他唱这定风波词。自春来惨绿愁红。芳心事事可可。若唱出可可二字来呵。便是误犯俺这大官讳字。我扣厅责他四十。我若打了谢氏呵。便是典刑过罪人也。使耆卿再不好往他家去。耆卿也。俺为朋友直如此用心。我今升罢早衙。在这后堂闲坐。张千。与我题名唤将谢天香来者。〔张千云〕理会的。〔做唤科云〕谢天香在家么。〔正旦上云〕是谁唤门哩。〔做见张科云〕原来是张千哥哥。叫我做甚么。〔张千云〕谢大姐。老爷题名儿。叫你官身哩。〔正旦唱〕

【南吕一枝花】往常时唤官身可早眉黛舒。今日个叫祗候喉咙响。原来是你这狠首领。我则道是那个面前桑。恰纔陪着笑脸儿应昂。怎觑我这查梨相。只因他忒过当。据妾身貌陋残妆。谁教他大尹行将咱过奬。

【梁州第七】又不是谢天香其中关节。这的是柳耆卿酒后疎狂。这爷爷记恨无轻放。怎当那横枝罗惹。不许堤防。想着俺用时不当。不作周方。兀的唤是么牵肠。想俺那去了的才郎。休休休执迷心不许商量。他他他本意待做些主张。嗨嗨嗨谁承望惹下风霜。这爷爷行思坐想。则待一步儿直到头厅相。背地里锁着眉骂张敞。岂知他殢雨??云俏智量。刚理会得燮理阴阳。

〔张千云〕大姐。你且休过去。等我遮着你是看咱。〔正旦看科云〕这爷爷好冷脸子也。〔唱〕

【隔尾】我见他严容端坐挨着罗幌。可甚么和气春风满画堂。我最愁是劈先里递一声唱。这里但有个女娘。坐场。可敢烘散我家私做的赏。

〔张千云〕大姐。你过去把体面者。〔正旦见科云〕上厅行首谢天香谨参。〔钱大尹云〕则你是柳耆卿心上的谢天香么。〔正旦唱〕

【贺新郎】呀。想东坡一曲满庭芳。则道一个香霭雕盘。可又早祸从天降。当时嘲拨无拦当。乞相公宽洪海量。怎不的仔细参详。〔钱大尹云〕怎么在我行打关节那。〔正旦唱〕小人便关节煞怎生勾除籍不做娼。弃贱得为良。他则是一时间带酒闲支谎。量妾身本开封府阶下承应辈。怎做的柳耆卿心上谢天香。

〔钱大尹云〕张千。将酒来。我吃一杯。教谢天香唱一曲调咱。〔正旦云〕告宫调。〔钱大尹云〕商角调。〔正旦云〕告曲子名。〔钱大尹云〕定风波。〔正旦唱〕自春来惨绿愁红。芳心事事。〔张咳嗽科〕〔正旦改云〕巳巳。〔钱大尹云〕聪明强毅谓之才。正直中和谓之性。老夫着他唱自春来惨绿愁红。芳心事事可可。他若唱出可可二字来。便是误犯俺大官讳字。我扣厅责他四十。听的张千咳嗽了一声。他把可可二字改为巳巳。哦这可字是歌戈韵。巳字是齐微韵。兀那谢天香。我跟前有古本。你若是失了韵脚。差了平仄。乱了宫商。扣厅责你四十。则依着齐微韵唱。唱的差了呵。张千。准备下大棒子者。〔正旦唱云〕自春来惨绿愁红。芳心事事巳巳。日上花梢。莺喧柳带。犹压绣衾睡。暖酥消腻云髻。终日厌厌倦梳洗。无奈薄情一去。音书无寄。早知恁的。悔当初不把雕鞍系。向鸡窗收拾蛮笺象管。拘束教吟味。镇日相随莫抛弃。针线拈来共伊对。和你。免使少年光阴虚费。〔钱大尹云〕嗨。可知柳耆卿爱他哩。老夫见了呵。不由的也动情。张千。你近前来。你做个落花的媒人。我好生赏你。你对谢天香说。大夫人不与你。与你做个小夫人。咱则今日乐籍里除了名字。与他包髻团衫油手巾。张千你与他说。〔张千见正旦云〕大姐。老爷说大夫人不许你。着你做个小夫人。乐案里除了名字。与你包髻团衫油手巾。你意下如何。〔正旦唱〕

【牧羊关】相公名誉传天下。妾身乐籍在教坊。量妾身则是个妓女排场。相公是当代名儒。妾身则好去待宾客供些优唱。妾身是临路金丝柳。相公是架海紫金梁。想你便意错见心错爱。怎做的门厮敌户厮当。

〔钱大尹云〕张千。着天香到我宅中去。〔正旦云〕杭州柳耆卿。早则绝念也。〔唱〕

【二煞】则恁这秀才每活计似鱼翻浪。大人家前程似狗探汤。则俺这侍妾每近帏房。止不过供手巾到他行。能勾见些模样。着护衣须是相亲傍。止不过梳头处俺胸前靠着脊梁。几时得儿女成双。

〔云〕指望嫁杭州柳耆卿。做个自在人。如今怎了也。〔唱〕

【煞尾】罢罢罢我正是闪了他闷棍着他棒。我正是出了篮入了筐。直着咱在罗网。休摘离休指望。便似一百尺的石门教我怎生撞。便使尽些伎俩。干愁断我肚肠。觅不的个脱壳金蝉这一个谎。〔下〕

〔钱大尹云〕张千。送谢天香到私宅中去了也。〔诗云〕我有心中事。未敢分明说。留待柳耆卿。他自解关节。〔下〕

〔音释〕

黛音代　??音尤　殢音腻　爕音屑　幌胡诳切　嘲之稍切　仄音侧　行音杭　音蒲　解音械

第三折

〔正旦上云〕妾身谢天香。自从进到钱大尹相公宅内。又早三年光景。将我那歌妓之心消磨尽了也。〔唱〕

【正宫端正好】往常我在风尘。为歌妓。止不过见了那几个筵席。到家来须做个自由鬼。今日个打我在无底磨牢笼内。

【滚绣球】到早起过。洗面水。到晚来又索铺床叠被。我伏事的都入罗帏。我恰纔舒铺盖。似孤鬼。少不的■〈恋〉蜷寝睡。整三年有名无实。本是个见交风月耆卿伴。教我做遥受恩情大尹妻。端的谁知。

〔二旦扮姬妾上云〕俺二人是钱大尹家侍妾。今日无甚事。去望姓谢的姐姐走一遭去。〔见旦科云〕姐姐。俺二人竟来望姐姐。〔正旦云〕二位姐姐请坐。〔二旦云〕姐姐。你在宅中三年。相公曾亲近你么。〔正旦唱〕

【倘秀才】俺若是曾宿睡呵则除是天知地知。相公那铺盖儿知他是横的竖的。比我那初使唤如今越更稀。想是我出身处。本低微。则怕展污了相公贵体。

〔二旦云〕姐姐。虽然如此。你也自当亲近些。〔正旦唱〕

【滚绣球】姐姐每。肯教诲。怕不是好意。争奈我官人行怎敢便话不投机。〔二旦云〕姐姐。你又无甚么过失。〔正旦唱〕你道是无过失。学恁的。姐姐每会也那不会。我则是斟量着紧慢迟疾。强何郎旖旎煞难搽粉。狠张敞央及煞怎画眉。要识个高低。

〔二旦云〕敢问姐姐。当日柳七官人乐章集。姐姐收的好么。〔正旦唱〕

【倘秀才】便休题花七柳七。若听得这里是那里。相公的耳朵里风闻那旧是非。休只管这几句。滥黄虀我也记得。

〔二旦云〕姐姐。可是那几句儿。说一遍儿我听咱。〔正旦唱〕

【穷河西】姐姐每谁敢道袖褪乐章集。都则是断送的我一身亏。怕待学大曲子我从头儿唱与你。本记的人前会。挂口儿从今后再休题。

〔二旦云〕咱和你同去竹云亭上赌戏咱。〔正旦云〕姐姐每咱去波。〔唱〕

【滚绣球】想前日。使象棋。说下的则是个手帕儿赌戏。你将我那玉束纳藤箱子便不放空回。近新来。下雨的那一日。你输与我绣鞋儿一对。挂口儿再不曾题。那里为些些赌赛绝了交契。小小输赢丑了面皮。道我不精细。〔二旦云〕姐姐。咱掷这色数儿。俺输了也。姐姐。可该你掷。〔正旦拿色子科〕〔唱〕

【倘秀才】么四五骰着个撮十。二三二趁着个夹七。一面打个色儿也当得么二三是鼠尾。赌钱的。不伶俐。姐姐你可便再掷。

〔二旦云〕等我再掷。俺又输了也。可该你掷。〔正旦唱〕

【呆骨朵】我将这色数儿轻放在骰盆内。二三五又掷个乌十。不下钱打赛。我可便赢了你两回。这上面分明见。色数儿且休题。姐姐。我可便做桩儿三个五。你今日这般输说甚的。

〔钱大尹把拄杖暗上〕〔二旦惊下〕〔正旦唱〕

【倘秀才】你休要不君子便将闹起。我永世儿不和你厮极。塌着那臭尸骸。一壁稳坐的。〔钱将拄杖放在旦右肩上〕〔正旦拨科〕〔唱〕兀的不闲着您。〔钱将拄杖放在旦左肩上〕〔正旦拨科〕〔唱〕臭驴蹄。〔钱又将拄杖放在旦右肩上〕〔正旦拿住回头科〕〔唱〕兀的是谁。

〔钱大尹云〕天香。你骂谁哩。〔正旦慌跪科〕〔唱〕

【醉太平】諕的我连忙的跪膝。不由我泪雨似扒推。可又早七留七力来到我跟底。不言语立地。我见他出留出律两个都回避。相公将必留不刺拄杖相调戏。我不该必丢不搭口内失尊卑。这的是天香犯罪。

〔钱大尹云〕天香。你怕么。〔正旦云〕可知怕哩。〔钱大尹云〕你要饶么。〔正旦云〕可知要饶哩。〔钱大尹云〕既然要饶。或诗或词。作一首来我看。我便饶了你。〔正旦云〕请题目。〔钱大尹云〕就把这骰盆中色子为题。〔正旦云〕诗有了。〔诗云〕一把低微骨。置君掌握中。料应嫌点涴。抛掷任东风。〔钱大尹笑科云〕圣人道。在心为志。发言为诗。情动于中而形于言。言之不足。故嗟叹之。嗟叹之不足。故歌咏之。这四句诗中大意道我娶他做小夫人。到我家中三年。也不瞅不问。岂知我的意思。天香。我也和了四句诗。我念你听。〔诗云〕为伊通四六。聊擎在手中。色缘有深意。谁谓马牛风。天香。你在我家三年也。你心中休烦恼。我拣个吉日良辰。则在这两日内。立你做个小夫人。你心下如何。〔正旦唱〕

【二熬】往常时不曾挂眼都无意。今日回心有甚迟。相公的言语更怕不中委。付妾身教我转转猜疑。相公又不是戏笑。又不是沉醉。又不是昏迷。待道是颠狂睡呓兀的不青天这白日。

〔云〕相公莫不是谬语。〔钱大尹云〕我又不曾吃酒。岂有谬语。我只爱惜你那聪明才学。可怜你那烦恼悲啼。〔正旦唱〕

【一煞】相公你一言既出如何悔。驷马奔驰不可追。妾身出入兰堂。身居画阁。行有香车。宿在罗帏。相公整过了三年。可便调理无个消息。不想道今朝错爱我这匪妓。也则是可怜见哭啼啼。

〔钱大尹云〕天香。后堂中换衣服去。〔下〕〔正旦唱〕

【煞尾】则今番文■〈亻刍〉■〈亻刍〉的施才艺从来个扑簌簌没气力。相公这一句言语可立碑。我也不敢十分相信的许来大官员。恁来大职位。发出言词忒口疾。你不委心为自家没见识。又不是花街中柳陌里。那一个彻梢虚雾塌桥浑身我可也认的你。〔下〕

〔音释〕

席星西切　■〈恋〉恋平声　蜷音拳　实绳知切　的音底　失伤以切　疾精妻切　旖音奇　旎尼上声　七仓洗切　得当美切　褪吞去声　集精妻切　日人智切　十绳知切　掷征移切　骰音投　极更移切　膝丧挤切　推退平声　涴音卧　呓音异　息丧挤切　■〈亻刍〉粗叟切　簌音速　力音利　识伤以切

第四折

〔钱大尹引张千上云〕老夫钱大尹是也。谁想柳耆卿一举状元及第。夸官三日。张千。安排下筵席。你去当街里拦住新状元柳耆卿道钱府尹请状元。他若不肯来时。你只把马带着休放了过去。好歹请他来。若来时。报的老夫知道。〔下柳骑马引祗候上诗云〕昔日龌龊不足夸。今朝放荡思无涯。春风得意马蹄疾。一日看尽长安花。小官柳永。自与谢天香分别之后。到于帝都阙下。一举状元及第。今借宰相头踏。夸官三日。我闻知钱大尹娶了谢天香为妻。钱可道也。你情知谢氏是我的心上人。我看你怎么相见。左右的。摆开头踏。慢慢的行将去。〔张千上云〕状元。钱大尹相公有请。〔柳云〕我不去。〔张千扯马云〕我好歹请状元见俺相公去来。〔同下〕〔钱大尹上云〕早间着张千请柳耆卿去了。怎生不见来。〔张千同柳上云〕状元少待。我报复去。〔报科云〕请的状元到了也。〔钱大尹云〕道有请。〔柳做见科〕〔钱大尹云〕贤弟峥嵘有日。奋发有时。兀的不壮哉。将酒来。今日与贤弟作贺。〔把酒科云〕贤弟满饮一杯。〔柳云〕小官量窄。吃不的。〔钱大尹云〕贤弟平昔以花酒为念。今日如何不饮。〔柳云〕小官今非昔比。官守所拘。功名在念。岂敢饮酒。〔钱大尹云〕若是这般呵。功名成就多时了。你端的不饮酒。敢有些怪我么。张千近前来。〔做耳语科云〕只恁的。〔张千云〕理会的。谢夫人。相公前厅待客。请夫人哩。〔正旦云〕天香。谁想有今日也呵。〔唱〕

【中吕粉蝶儿】送的那水护衣为头。先使了熬麸浆细香澡豆。暖的那温泔清手面轻揉。打底干南定粉。把蔷薇露和就。破开那苏合香油。我嫌棘针梢燎的来油臭。

【醉春风】那里敢深蘸着指头搽。我则索轻将绵絮纽。比俺那门前乐探等着官身。我今日个不丑。丑。虽不是宅院里夫人。也是那大人家姬妾。强似那上厅的祗候。

〔云〕相公前厅待客。我且不过去。我试望咱。〔唱〕

【石榴花】我则道坐着的是那个俊儒流。我这里猛窥视细凝眸。原来是三年不肯往杭州。闪的我落后。有国难投。莫不是将咱故意相迤逗。特教的露丑呈羞。你觑那衣服每各自施忠厚。百般儿省不的甚缘由。

【斗鹌鹑】并无那私事公雠。到与俺张筵置酒。〔带云〕我这一过去。说些甚么的是。〔唱〕我则是佯不相瞅。怎敢道特来问候。〔见科〕〔钱大尹云〕天香。与耆卿施礼咱。〔正旦唱〕我这里施罢礼。官人行紧低首。〔钱大尹云〕天香近前来些。〔正旦唱〕谁敢道是离了左右。我则索侍立傍边。我则索趋前褪后。

〔钱大尹云〕天香。与耆卿把一杯酒者。〔正旦云〕理会的。〔唱〕

【上小楼】我待要题个话头。又不知他可也甚些机彀。倒不如只做朦胧。为着东君。奉劝金瓯。他若带酒。是必休。将咱僝僽。〔柳云〕天香。近前来些。〔正旦唱〕这里可便不比我做上厅行首。

〔钱大尹云〕天香。把盏教状元满饮此杯。〔递酒科〕〔柳云〕我吃不的了也。〔正旦唱〕

【幺篇】他那里则是举手。我这里忍着泪眸。不敢道是厮问厮当。厮来厮去。厮掴厮揪。我如今在这里不自由。〔柳云〕大姐。你怎生清减了。〔正旦唱〕你觑我皮里抽肉。你休问我可怎生骨岩岩脸儿黄瘦。

〔钱大尹云〕耆卿。你怎生不吃酒。〔柳云〕我吃不的了也。〔钱大尹云〕罢罢罢。说不说不知。木不钻不透。冰不掿不寒。胆不试不苦。君子见机而作。不俟终日。耆卿何故见之晚矣。当日见足下留心于谢氏。恣意于鸣珂。躭耳目之玩。惰功名之志。是以老夫侃侃而言。使足下怏怏而别。一从贤弟去了。老夫差人打听。道贤弟临行留下一首定风波词。老夫着张千唤此谢氏。张千把盏。谢氏歌唱。我着他唱那定风波词。我则道犯着老夫讳字。不想他将韵脚改过。老夫甚爱其才。随即乐案里除了名字。娶在我宅中为姬妾。老夫不避他人之是非。盖为贤弟之交契。若使他仍前迎新送旧。贤弟可不辱抹了高才大名。老夫在此为理三年。治百姓水米无交。于天香秋毫不染。我则待翦了你那临路柳。削断他那出墙花。合是该二人成配偶。都因他一曲定风波。则为他和曲填词。移宫换羽。使老夫见贤思齐。回嗔作喜。教他冠金摇凤效宫妆。佩玉鸣鸾罢歌舞。老夫受无妄之愆。与足下了平生之愿。你不肯烟月久离金殿阁。我则怕好花输与富家郎。因此上三年培养牡丹花。专待你一举首登龙虎榜。贤弟。你试寻思波。歌妓女怎做的大臣姬妾。我想你得志呵。则怕品官不得娶娼女为妻。以此上锁鸳鸯。巢翡翠。结合欢。谐琴瑟。你则道凤台空锁镜。我将那鸾胶续断弦。我怎肯分开比翼鸟。着您再结并头莲。老夫佯推做小夫人。专待你个有志气的知心友。老夫不必多言。天香。你面陈肝胆。说兀的做甚。〔诗云〕拣选下锦绣红妆女。付与你银鞍白面郎。柳耆卿休错怨开封主。这的是钱大尹智宠谢天香。〔柳云〕嗨。多谢老兄。肯为小弟这等留心。大姐。我去之后。你怎生到得相公府中。试说一遍。与我听者。〔正旦唱〕

【哨徧】一自才郎别后。相公那帘幙里香风透。又无个交错觥筹。又无个宾客闲游。饮杯酒。坐衙紧换。乐探忙勾。諕的我难收救。只得向公厅祗候。不问我舞旋。只着我歌讴。将凤凰杯注酒尊前递。把商角调填词韵脚搜。唱到惨绿愁红。事事可可。一时禁口。

【耍孩儿】相公讳字都全有。我将别韵儿轻轻换偷。即时间乐案里便除名。扬言说要结绸缪。三年甚事曾占着铺盖。千日何曾靠着枕头。相公意难参透。我本是沾泥飞絮。倒做了不缆孤舟。

【二煞】见妾身精神比杏桃。相公如何共卯酉。见天香颜色当春昼。观花不比观娇态。饮酒合当饮巨瓯。谁把清香嗅。则是深围在阑底。又何曾插个花头。

〔钱大尹云〕张千。快收拾车马。送谢夫人到状元宅上去。〔柳同旦拜谢科云〕深感相公大恩。〔正旦唱〕

【随尾】这天香不想艳阳天气开。我则道无情干罢休。谁想这牡丹花折入东君手。今日个分与章台路傍柳。

〔音释〕

龌音握　龊测角切　净音橙　嵘音横　窄斋上声　澡音早　泔音甘　揉音柔　蘸知滥切　迤音移　瞅音揪　僝锄山切　僽音骤　眸麻彪切　掴乖上声　肉柔去声　掿音闹　侃看上声　觥古横切　旋去声　绸音紬　缪波彪切

题目　柳耆卿错怨开封主　

正名　钱大尹智宠谢天香

钱大尹智宠谢天香杂剧终





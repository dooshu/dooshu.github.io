◎捣练子

唐词载李德裕步虚词，即双调捣练子。唐词本无换头，捣练子本无双调，近刻列为李白桂殿秋二首。本集之考者多矣，不闻菩萨蛮、忆秦娥而外，别有桂殿秋也。吴虎臣得於石刻而无其腔，刘无言倚其声歌之，其说亦未足信。刘禹锡作潇湘神，起处叠三字一句，亦即捣练子，但为迎神送神之词耳。［古今词话］


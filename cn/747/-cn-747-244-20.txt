○让麟台少监表

臣峤言：伏奉制书，以臣为麟台少监，依旧兼修国史，仍知凤阁舍人制阁事。仰戴私恩，退揆愚陋，手足知舞，心魂载惕，臣峤诚惶诚恐顿首顿首死罪死罪。臣一经莫守，五技不成，宫墙易窥，俎豆无术。阳和布德，枯朽同荣；雷霆发音，闭蛰俱起：用叨时幸，遂历清阶。含香握兰，惟尘於两凫之署；切问近对，匪服於双鸾之沼。西垣载笔，五字非工；东观属词，两班难嗣：空抱支离之疾，坐招尸素之讥。惟此挈瓶，有同画饼，岂足以比肩良史，参领秘文，犹陪二子之行，尚忝四郎之末？纲罗帝籍，既伫英才；出纳王言，宁容妄处？陛下搜贤择善，责实循名，程才毕入於准绳，适用不差於轮桷。伏愿特回鉴揆，俯察愚蒙，深惟帝难，妙简人才，则尚德之举，宁谬於鸳池；妨贤之谈，不起於麟阁。无任忝窃惭悚之至，谨诣朝堂奉表陈请以闻。臣所让人，别状封进，臣峤诚惶诚恐顿首顿首死罪死罪。谨言。


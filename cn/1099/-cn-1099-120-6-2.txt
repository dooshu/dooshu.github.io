○講學篇 【 講學】

國家經筵之設、其盛矣乎、　天子自正朝輦御文華、公侯九卿大臣、盛服侍列、羽林之士、亦皆環列以聽、經筵一開、天下欣欣焉、傳之以為希濶之典、故曰其盛矣乎、然一歲之間、寒暑皆歇、春秋月分、日不過三三日之間、風雨則免　事有妨則免、講之日夙具講章、至期講訖、綸音賜宴、儼然而退、上下之情、未見其親且密也、至於日講可謂親矣、然體分猶過於嚴、上有疑焉、未嘗問也、下有見焉、未嘗獻也、昔傅說之告高宗曰、學于古訓、乃有獲、惟學遜志、務時敏、厥修乃來、遜者遜其志、如有所不能、敏者敏於學、如有所不逮、成王訪落于羣臣曰、學有緝熙於光明、弼時仔肩、緝熙者、繼續而光明之、示我顯德行者、冀群臣有以開示之也、商周之君、其學如此之切、夫人主一日萬幾、固不暇如儒生學士、日夜孜孜、然而帝王精一之傳、治天下之大經大法、古今治亂之迹、天人精祲之際、自非遜敏緝熙、亦安望其有得、而今也濶略如是、暴之之日少、寒之之日多、傳之之人寡、咻之之人眾、未見其能得也、且不獨商宗周成為然也、漢光武雖在軍中、投戈講藝、息馬論道、至夜分乃罷、唐太宗延四方文學之士。房杜禇薛輩十八人、分番直宿。討論經籍。或至夜分。今貞觀政要。與魏徵所論亦可見矣。宋世賢主。宮中消日。惟是觀書。居常禁中。亦有日課。翰林侍從。日寓直禁中。以備顧問。我　太祖高皇帝甫得天下。開禮賢舘。與宋濂劉基章溢輩。日相講論。其後　聖學高明。詔誥天下。皆出御製。睿翰如飛羣臣拱視。今御製文集是也。　仁宗皇帝臨御。建弘文舘於思善門之右。文學之臣。數人入直。時至舘中講論。　孝宗皇帝經筵之外。每觀永樂大典。又嘗索太極圖西銘等書。於宮中玩之。尤嗜故學士沈度之書。日臨數過。夫自古帝王之學如此。祖宗之學如此。　陛下睿哲自天。春秋鼎盛。講明　聖學。正其時也。臣愚特望於便殿之側。修復弘文舘故事。妙選天下文學行藝著聞者七八人。更番人直。內閣大臣一人領之。如先朝楊溥故事。　陛下萬幾有暇。時造舘中。屏去法從。特霽　天威。從容訪問。或講經。或讀史傳。或論古今成敗。或論民間疾苦。閒則游戲翰墨。雖詩文之類。亦惟所好而不禁。葢亦日講之義。而加親焉。大畧如家人父子。上有疑則必問。下有見則必陳。日改月化。有不知其然而然者。時御經筵。所以昭國家之盛典。日造弘文。所以崇　聖明之實功。如是不巳。則聖德日新又新。高宗成王不得專美於前矣。


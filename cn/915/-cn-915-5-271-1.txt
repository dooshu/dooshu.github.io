◇法镜经序

夫心者，从法之原，臧否之根，周出异名，祸福分流，以身为车，以家为国，同旋（一作「游」）十方，禀无倦息，家欲难足，犹海吞流，火之获薪，六邪之残，已甚于蒺藜，网之赋鱼矣。女人佞等三《鬼勿》，其善伪而信寡，斯家之为祸也。尊邪秽，贱清真，连丛琐，谤圣贤，兴狱讼，丧九亲，斯家之所由矣。是以上士耻其秽，惧其厉，为之慑慑如也。默思遁迈，犹明哲之避无道矣。髟易发毁容，法服为珍，靖处庙堂，练情攘秽，怀道宣德，开（一作「」）导声瞽，或有隐处山泽，漱石枕流，专心涤垢，神与道俱，与寂齐乎无名，明化周乎群生，贤圣竞乎清净，称斯道曰大明，故曰法镜。骑都尉安玄、临淮严浮调，（一作「佛调」。）斯二贤者，年在束龀，（一作「龆龀」。）弘志圣业，钩深致远，穷神达幽，愍世蒙惑，不睹大雅，竭思译传斯经景谟。都尉口陈，严调笔受，言既稽古，义又微妙。然时干戈未息，志士莫敢或遑，大道陵迟，内学者寡，闻睹其景化，可以拯涂炭之尤险。然义壅而不达，因闲竭愚，为之注义，丧师历载，莫由重质，心愤口悱，停笔怆如，追远慕圣，涕泗并流。今记识阙疑，俟后明哲，庶有畅成，以显三宝矣。（《释藏·服》八，又《迹》六）


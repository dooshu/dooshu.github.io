○改置黄帝坛制

王者临驭万国，莫不尊奉五岳，至於迎气致祭，必在辨方正位。朕丕承眷命，肃事严礼，庶有令於乾坤，用永垂於典实。加以厚德载物，莫先於土，推诚导气，必叶於时。在历数之有徵，谅国家之所感，含宏广大，利用丰功。随王虽布於四方，归本且阙於中位。朕式明统绪，用答元符，爰创新仪，再修坠典。顷者每祝黄帝，乃就南郊，义实有乖，礼亦非便，稽诸体式，理固不然。宜於皇城内西南，就坤地改置黄帝坛，朕当亲祀，以昭诚敬。仍令中书门下与礼官，更审参详奏闻。


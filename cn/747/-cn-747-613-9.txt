○日五色赋（以“日丽九华，圣符土德”为韵）

圣日呈贶，至德所加。布璀璨之五色，被辉光於四遐。纤尘乍收，烂彼云间之彩；清涟既动，焕乎川上之华。且夫德惟纯一，瑞符祚九。彼合璧而未方，顾抱珥而何有。岂若青赤以之彩错，光芒屏其氛垢。星同色而莫俦，露成文而曷偶。至乃天衢将曙，春雨新霁。廓彼长空，敛其纤翳。焕羲车而逾媚，映彤庭而转丽。同象德於金天，陋再中於汉帝。於时宸眷屡回，圣心方契。恒旰食以为虑，岂浮之能蔽。观其往复黄道，隐现非一。彰有德而天下文明，照无私而海内清谧。驯对而沮色，仪凤临而委质。光浮石壁，谓娲皇之补天；影入词林，疑江淹之梦笔。彼连珠之代，王字之日。虽得以载其图牒，实难以为其俦匹。未若光分五色，德合三无。明天道以下济，与人事而同符。较兹嘉祉，超於邃古。杲杲而五色成文，郁郁而万物咸睹。祥光旁烛，偏宜连畛之瓜；瑞彩下临，更并建社之土。於以光被四表，昭彰元圣。播颂声於管弦，流喜气於歌咏。矧其尧舜为理，羲和奉职。仰以阳精，象於我德。不然，何以照曜六合，元黄五色。出於震位，焕夫皇极。仰其耀，希煦妪以资成；倾其心，比葵藿之生植。傥馀光之可借，庶分阴之有得。

崔立之

立之，贞元中进士。


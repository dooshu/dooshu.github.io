东城兵马司指挥施君匪莪先生墓志铭

游天下士大夫同姓之能言者五六人其来官於宣而狎游莫如故司训匪莪先生匪莪为人好文学人有赠之言者裒集不遗一字积为大帙其所詶赠人皆手自书尤喜集唐人成句为诗切情指事脗合浑成工若已造多至累数寸不倦为宣城训导以此馈郡邑长吏上学使者皆礼重之剞劂氏满官舍用荐为范县则载版以行又迁而为司城亦然京师名人游士酬接烦促所善翰林编修沈公荃同姓侍御史维翰尤亟推引朝贵日聨车骑就取其书悉脱赠不受一钱又时时觞客坐是耗官俸尽而是时君己老矣余尝入其署视所杀青墙立而山积辄调之曰君倦於副墨矣独不储十一归买田邪即归如稇载何君笑曰公勿忧吾归载是为一庄矣逾三年而君归不果卒於官实康熙甲寅年二月七日也年七十二君初娶赠孺人陈氏亡子继宋封孺人生二子于国于朝皆未婚而夭及君卒宋孺人挈丧载书板以归立侄孙自重嗣于国将葬于盱山之原二女长适同郡廪生周伯士次适宣州卫汤九一乙卯八月使伯士来请铭君训宣城好奬名士尝葺治学宫在范县九年嘘枯起瘠累牍蠲虚粮二千余石民赖稍苏奏绩当内召拘限资格迁东城兵马司累功加三级又贫亡援故久不调卒坐外郡盗案免官君考赠承德郎讳天民祖竹冈翁讳用远祖自吴兴徙嘉定有官博士泗州者遂家泗之双沟母李孺人简经师使受业故君承其流亦以好词客终其身着有唐诗韵汇五十卷集唐十三卷六书指南啸阁文集等书君讳端教字匪莪生明万历癸卯七月十七日以明经高等起家云铭曰官不达数之奇修何阙?罔遗所笃嗜争纂述篇籍繁惧亡轶生於泗葬於泗魂来归眎铭记


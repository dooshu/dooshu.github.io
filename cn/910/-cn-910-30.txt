●午日吟

（楚中时泉许潮编海阳长吉黄嘉惠评西湖六闲沈一驺、仕乔黄士佳阅）

〔正生扮严节度使，带左右上〕

【一枝花】锦江明匹练，剑阁开云。槐阴清影散，黄鹂啭。万马无嘶，玉帐谈兵倦。欲将文思展，命驾江干，向杜陵老客吟怀遣。

（青嶂重重拥蜀门，成都别是一乾坤。锦江曲直天明暗，玉垒阴阳自吐吞。仗钺十年蛇鼠伏，扬鞭万灶虎狼屯。少微星在沧江上，试建干旄诣讲论。下官严武，字季鹰，奉命镇剑南节度使。有故人杜子美避乱投吾，筑居于万里桥西江上。今是重五天气，喜戎务少闲，具酒肴音乐，约几个贵介公子，诣子美草堂访玩一遭，与他吟赏竟日是好。左右齐备不曾？〔副应齐备科〕〔生〕）

【南朝元歌】萧萧马鸣，风骤骅骝骋。悠悠旆旌，日荡龙蛇影。遥望江村，烟霞掩映，细柳新蒲满径。碍盖妨旌，藤枝野干相蔓萦。梅落李初成，柔桑采更生。〔合〕交情久冷，今日把陈雷重定。

【前腔】〔副〕满眼青黄园杏，啼鹃尚有声。游毳惹衣轻，藻荡纤鳞。依蒲穿荇，翠叠与青峦高并。水秀山明，考此地宜俊英。今古一书生，乾坤孤草亭。〔合前〕

【前腔】〔生〕日永端阳节令，江村烟景清，中有少微星，一代诗名。天涯萍梗，巴蜀依投何幸。不见黄生，令人怎不鄙吝增。迟日丽繁缨，晴风荡绘旌。〔合前〕

【前腔】〔副〕杜老诗才入圣，使君当眼青。揖客有芳名，况戢干戈，正宜探省。莫道王三锡命，当皂帽轻裘。投壶雅歌，坐草亭。延揽一时英，风流万古情！〔合前〕

（〔生〕前面翠竹交加，绿阴缭绕，蓬扉茅屋，想是子美草堂。且少憩茂林，着人先去通报。〔末杜子美上〕日出篱东水，云生舍北泥。竹高鸣翡翠，沙暖舞鸡。吾乃杜甫是也。因安禄山犯长安，携妻子避乱，依严节度使，筑室蜀江之上。今是五月天气，只见清江一曲抱村流，长夏江村事事幽。自去自来梁上燕，相亲相近水中鸥。那更翠？涓涓净，红蕖冉冉香。故人书信绝，稚子色凄凉。青琐朝班芳梦寐，蓬莱宫阙起悲伤。何时雉尾开宫扇，缓步鸣珂鹭行。〔副见，投生剌帖，言生见在茂林下科〕〔杜作忙唤童科〕小童！可快开蓬门、扫花径，筐内拣新果，墙头过浊醪。仓忙拭几榻，颠倒着衣裳。远远望见严使君来了。〔末出迎严见科〕元戎小队出郊，〔生〕问柳寻花到野亭。〔末〕川合东西瞻使节，〔生〕地分南北任萍。〔末〕扁舟不独如张翰，〔生〕皂帽还兼似管宁。〔末〕寂寞江天云雾里，〔生〕何人知有少微星？一向疏慵，未领清诲，诚负楚元之怠，愿宽穆生之诛。真所谓故人相见未从容也！〔末〕幽居地僻经过少，老病人扶再拜难。岂有文章惊海内，漫劳车马驻江干。大人下顾，蓬荜生辉！兼馈盛馔，何以克当？）

【驻云飞】花簇金鞍，竹底行厨洗玉盘，贵客堂中款，观者墙头满。茶，粗粝腐儒餐，何罄交欢。五月江深，草阁今回暖。多感将军礼度宽。

【前腔】〔生〕万里鹏抟，长夏江村暂考。且共芳樽玩，莫为浮名绊。（茶，）龙向此中蟠，且慢弹冠。和你玩弄渔舟，白日移须拚。莫待悲秋强自宽！

（〔旦、贴扮二妓，外扮差人上〕青歌皓齿拥楼船，横笛短箫吹远天。薰风自信牙樯动，晴日还看锦缆牵。禀上！梓州刺史具歌妓采莲船来，供奉游赏。〔生〕最好！听候侑酒。〔丑扮水夫上〕禀上！有郑驸马，闻老爷在江上玩赏，令龙舟来供奉。〔生〕当景，当景！江中听候。〔副扮家丁捧盘盒上〕今有何将军，闻老爷在此，送角黍一盘、蒲酒一樽、艾虎数事。〔生〕适意，适意！便斟来着。莲舟往来陂池采莲。龙舟往来江上夺锦。我们在草堂中看。）

【北黄钟醉花阴】远市云林十余里，结屋近百花潭水。疏雨过，景风微，画舫频移，来往向红蕖里。香露，湿人衣，小扇轻罗凉似洗。

【喜迁莺】〔末〕嫩凉生细，串红蕖偃仰高低。相知，驻旌节茅茨水湄，掀豁襟怀更向谁？芰荷杯，菡萏汁，红袖人擎觞走，青衣童阄韵分题。

【出队子】〔生〕端阳风味，彩绒缠，艾虎奇。我是个子猷乘兴到剡溪，你似个远老忘情过虎溪。咱两个庄惠濠梁堪与比，么江山佳丽。听龙舟兢鼓催，船头雪浪玉花飞，岸上云山锦帐移，沙畔白凫银片起。

【刮地风】〔末〕一派笙歌冰鉴里，荡玻璃山影参差。慨锦江水绿峨嵋，风景如斯。举目有江河之异，自觉得地非人是。望金牛，瞻白鹤，几番挥泪。杜鹃魂，血漫啼，望难归鸟道？岖。且衔杯共拚今朝醉，故国平居罢所思。

【四门子】〔生〕看龙舟掇锦竞齐力，激惊湍烟雨霏霏。瓜剖琼脂，藉断银丝暮山紫，夕阳返照生辉。风正吹衣，雨又催诗，一霎儿江天更美。

【古水仙子】〔末〕来来来！日正曦。去去去！远岫暝。苍烟生水湄。！仆马争先。闪闪闪！旌旗联队。呀呀呀！草庐中无甚的。喜喜喜！罄交欢竟日忘归。休休休！莫嗔嫌野外无供给。希希希！看药栏乘兴还重至。期期期！相赏莫相违。

【尾声】幽居久乏轮蹄迹，使君来大有消息。常言道世上知心能有几。

（〔生〕今日真所谓：乘兴杳然忘出处，对君疑是泛虚舟。此兴不小。可将莲舟斗艇，各联一首。〔相让科〕〔生〕请题莲舟。〔末〕柔橹荡沦漪，〔生〕圆沙宿鹭飞。〔末〕水云晴冉冉，〔生〕花雾冷霏霏。〔末〕绿润濡歌扇，〔生〕红光衬舞衣。〔末〕遥闻惊笑语，〔生〕折得并头归。请题斗艇！〔生〕〔末相让科〕〔末〕船头喷玉漱，〔生〕梢尾曳银河。〔末〕岸上山来往，〔生〕波间日荡磨。〔末〕失计沙痕在，〔生〕贪看日影那。〔末〕夹观喧夺锦，〔生〕喝采笑声多。我每联诗已毕，再移席上莲舟。先行采莲，次赏龙舟，以终今日清兴。〔生末旦、贴副同上舟科〕〔生〕）

【南梁州序】沧浪烟净，涟漪风淡，越女燕姬满舰。莲湖日迥，那看绿困红酣。只见人花争媚天水相涵荡，目供吟览。一番疏雨过，正开函，好共采新枝上玉簪。〔合〕濡歌扇，照舞衫，荡湖光十里明如鉴。这清赏，许谁暂。

【前腔】〔末〕堤侵锦缆，萍粘画舰，一派香传菡萏。香停翠袖，氤氲与百和相掺。只见鹭牵细荇，鱼破芳萍，触目皆奇览。好风来处也，自天南，偏称良朋一盍簪。〔合前〕〔观龙舟科〕〔生〕

【前腔】舣轻航柳底遥瞻，见斗艇双双勇敢。看锦鳿夺处，万夫争喊。只见那群桡画电，众鼓鸣雷，挥汗成霖点，脱巾岸帻也。鬓毵，短发无多不耐簪！〔合前〕

【前腔】〔末〕锦江隈镇日沉酣，更龙舟赛供欢览。吊湘江角黍，鱼龙争啖。只见那来如奔马，过拽长虹，玉浪银涛泛。遥天鸿影灭，赏犹贪，笑倩佳人拾堕簪。〔合前〕〔旦、贴舞唱科〕

【节节高】英声迈斗南，礼贤庵，金卮玉菖蒲泛。香风淡，酒味甘，声歌谙。徜徉不觉西山暗，晚风潇飒红蕖蘸。莫把欢娱当等闲，若耶溪水今空湛。

【前腔】青山生晚岚，水光涵，长烟万缕青如绀。江村暗，罢剧谈，收纡缆。白倒着随人瞰，来朝有约重寻探。莫把欢娱当等闲，习家池馆今空湛。

【尾声】古人忧乐今须鉴，遇良辰好与共耽。留取高风播剑南。

瞿塘峡口曲江头，万里烽烟入鬓愁。

一樽酒尽青山暮，归骑西风五月秋。








◎张抡进词

淳熙六年春，车驾迎太上、太后游聚景园，乘步辇至瑶津西轩，都管刘景进新制泛兰舟曲，各赐银绢。是岁太上圣寿七十有三，上亲捧玉酒船进太上酒，斟酒入船，则船中人物花草俱动，太上饮尽。又至锦壁赏花，有牡丹十馀丛，各有牙牌金字为记。又另采数千朵，插水精玻璃天青汝窑金瓶中。太上前，又独设沉香桌，列白玉碾花商尊，高三尺，径一尺三寸，上插照殿红十五枝。随驾各官，皆赐两面翠叶滴金牡丹御书扇，沉香为柄。知阁张抡进壶中天一阕云："洞天深处，赏娇红轻玉，高张云幕。国艳天香相竞秀，琼蕊清光如昨。露洗妖妍，风传馥郁，云雨巫山约。春浓似酒，五云台榭楼阁。 圣代治定功成，一尘不动，四境无鸣檄。屡有上天助顺，基业增隆山岳。两世明君，千秋尤岁，永享升平乐。

东皇呈瑞，更无一片花落。"［丁湖志馀］


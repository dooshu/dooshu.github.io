其三十六





抱玉入楚国，见疑古所闻。良宝终见弃，徒劳三献君。[一]直木忌先伐，[二]芳兰哀自焚。[三]盈满天所损，沉冥道为群。东海泛碧水，西关乘紫云。[四]鲁连及柱史，可以蹑清芬。[五]

[一]《韩非子》：楚人和氏，得玉璞楚山中，奉而献之厉王。厉王使玉人相之，玉人曰：“石也。”王以和为诳，而刖其左足。及厉王薨，武王即位。和又奉其璞而献之武王。武王使玉人相之，又曰：“石也。”王又以和为诳，而刖其右足。武王薨，文王即位，和乃抱其璞而哭于楚山之下，三日三夜，泪尽而继之以血。王闻之，使人问其故，曰：“天下之刖者多矣，子奚哭之悲也?”和曰：“吾非悲刖也，悲夫宝玉而题之以石，贞士而名之以诳，此吾所以悲也。”王乃使玉人理其璞，乃得宝焉，遂命曰和氏之璧。《墨子》：和氏之璧，隋侯之珠，三棘六异，此诸侯之所谓良宝也。



[二]《庄子》：“直木先伐，甘井先竭。”



[三]《太平御览》：《金楼子》曰：蚌怀珠而致剖，兰含香而遭焚。



[四]《高士传》：老子生于殷时，为周柱下史。后周德衰，乃乘青牛车，去入大秦，过西关。关令尹喜望气先知焉，乃物色遮候之。已而老子果至，乃强使著书，作《道德经》五千余言，为道家之宗。



[五]陆机《文赋》：“诵先人之清芬。”李善注：“清美芬芳之德。”沉冥及鲁连欲蹈东海事，已见前注。






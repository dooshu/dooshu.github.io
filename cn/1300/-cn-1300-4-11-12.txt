船名三翼

《文选》张景阳《七命》曰：“浮三翼，戏中沚。”其事出《越绝书》，李善注颇言其略，盖战船也。其书云：“阖闾见子胥，问船运之备。对曰：‘船名大翼、小翼、突胃、楼船、桥船。大翼者当陵军之车，小翼者当陵军之轻车。’”又《水战兵法内经》曰：“大翼一艘，广一丈五尺三寸，长十丈；中翼一艘，广一丈三尺五寸，长九丈；小翼一艘，广一丈二尺，长五丈六尺。”大抵皆巨战船，而昔之诗人，乃以为轻舟。梁元帝云“日华三翼舸”，又云“三翼自相追”，张正见云“三翼木兰船”，元微之云“光阴三翼过”。其它亦鲜用之者。


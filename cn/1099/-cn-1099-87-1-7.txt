○重惜事體以正　朝廷疏 【 逮問府官】

聽奸民一面誣訐之言逮問職官甚傷治體安得如貞肅公者時發昌言哉

近該東廠太監芮景賢、受民趙紀詞、奏奉　欽依、差錦衣衛官校、拏解知府郭九臯等來京問理一事、已經科道官連日抗章紏正其失、節奉　聖旨、未賜允納、昨者又奉　聖旨、趙紀所告係于人命重情、又贓私數多、特差官校拏解來京、待到京之日、朝廷自有處置、你每如何又這等來說、該衙門知道、欽此、據趙紀告稱因定國公家奏陳土豪久隱功田、被知府郭九皋問發伊趙文子充軍、仍訐愬九皋並同知張守、接受馬甫廣等金銀、致死人命等情、臣查得定國公徐光祚於去年實有此奏、奉　欽依著撫按官會同原差科道部屬官、選委公正人員、審勘明白、議處停當來說、欽此、該廵撫順天等府地方右副都御史孟春、廵按監察御史郭同臣與監察御史樊繼祖戶部主事張希尹、行委知府郭九皋、同知張守、定國公奏內事情、從公查勘、續據該府勘明、申稱奸民趙紀、違例投獻、捏稱馬甫廣等霸占等因、已經都御史孟春會同具題外。據今趙紀所告前事、則是摭拾原勘官員、中間似有依憑城社之迹姦弊顯著、法當懲治、奈何反開告訐之門。遽興拏官之獄。况　朝廷設官分職自有定制、臣下奉法任事。各有常守。今天下一應詞訟。內則從三法司。外則從按察司及撫按衙門。　祖宗以來。守為成法。况東廠原奉　敕諭責在緝事專為京城其永平府係直隸地方。遠在千里。縱干人命贓私。自屬彼處撫按衙門。東廠委的不應受理。又不當輒與聞奏。趙紀縱有冤枉重情。自當赴本管上司陳訴。若有見監人犯亦合具本奏行法司。不應驀赴東廠首告。今芮景賢昧于事體。輒受民詞。既以聞之　陛下。一時未察。不宜付之所司。輒差官挍拏解。今日舉措。委于事體非宜。且　陛下之言曰。待拏解到日、朝廷自有處置、臣謂　朝廷處置。亦惟有法而已。今拏解之舉。已為法外之事臣未見法外行事而可以服天下者也且　朝廷行政。貴識體要。人主為治。宜攬大綱。即使郭九皋拏解到日。鞫問貪酷是實。　陛下猶不免以天子之尊下侵有司之事頗類苛察足傷大體設或趙紀所告涉虛九皋被逮而死則虧損　聖德孰任其咎今據紀一面之詞。未經勘鞫。真偽不辨。而九皋先已褫奪衣冠。身就縲絏。道路興嗟。甚非美事。風聞四方。人人解體。恐非　國家待士大夫之道也。况此事根因。原屬撫按衙門。所告情詞。牽連人犯頗眾。徒使拏解到京。終是難與結斷。萬一盡屬虗謬。於　朝廷所損非輕。臣愚乞　陛下俯垂明察。示人至公。無主先入之言。勿與臣下爭勝。特降　明旨。將知府郭九皋提解永平府聽理。將趙紀所告事情。選差刑部錦衣衛官各一員前去。會同北直隸撫按官逐一體勘待勘得郭九皋等贓私是實。人命果真。然後拏解前來。處以重典。以為天下貪酷官員之戒。實為未晚。若趙紀所告事出誣妄。則亂法之姦罪在不赦。亦乞　朝廷從重處治。用懲頑梗。如此則事理不失。法令自行。議論自息。　朝廷正而人心安矣。臣昧冒進言、無任隕越、伏惟　陛下留神省察、則天下幸甚、


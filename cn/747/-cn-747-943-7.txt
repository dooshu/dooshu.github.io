○天锡观告封章真人词

惟君名标丹简，天付仙才，人间之玉轴珠轩，何尝眄顾？物外之栖霞饮，自得贞间。早受灵书，精穷纬候，钩深索隐，藏往知来，镂铜篆於仙山，证金行於蜀国。二百馀年缄秘，踪迹长新；五十八字周旋，祯祥尽验。顾惟薄德，奉灵休，虽揆构华居，崇严塑貌，新邑市之额，展斋醮之科，尚歉素怀，未酬元贶，爰申典礼，特举褒崇。今封君为鉴圣真人，谨遣杜某，虔启霜坛，恭申昭告。鸾轺鹤辔，将从文始之游；绿室琼帏，叙列太元之品。真人更垂幽赞，常假灵光，俾一统於九围，庶永昌於大业。惟勤宵旰，以泰生灵。谨词。


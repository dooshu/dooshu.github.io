○为南承嗣请从军状故某官赠某官南霁云男某官承嗣

（一作“故某官赠某官某乙男某乙”。按承嗣以元和元年谪永，至三年量移澧州，集有《送承嗣序》，王承宗事在四年，此状必四年以后作。）

右臣亡父至德之岁，死节睢阳，（至德二载十月，安禄山陷睢阳，霁云死之。）陛下每降鸿恩，必加褒宠。（霁云初赠开府仪同三司，再赠扬州大都督。）臣自七岁，即忝班荣，（承嗣七岁为婺州别驾。）垂五十年。常居禄秩，再守遐郡，（历刺施、涪二州。）绩用无成，终贻官谤，甘就严谴。（承嗣为涪州，刘辟反。承嗣以无备谪永州。集有《送南涪州量移澧州序》云：始由施州为涪州，捍蜀道寇。敌畏不敢犯。然而刀笔之吏，以簿书计校盈缩，受谴兹郡。盖谓永州也。）无以负荷先志，（《左传》：其父析薪，其子不克负荷。荷，音河。）报效殊私，以惭以惧，陨越无地。

伏见某月日敕，以王承宗负恩干纪，命将徂征，（元和四年十月，制削夺成德军节度使王承宗官爵，以神策左军中尉吐突承璀为招讨处置使，讨王承宗。）雷霆所加，殄灭在近。臣窃不自揆，思竭忠诚，（“诚”，一作“效”。）愿预一卒之任，以答百生之幸。庶得摧锋触刃，摩垒搴旗，冀获尽于微诚，倘不坠于遗烈。踊跃之至，夙夜不宁。敢希皇明，俯鉴丹恳。

臣闻周官考艺，国子置车甲之司；（《王制》：有发，则命大司徒教士以甲车。）汉道推恩，孤儿备羽林之用。（事详注《南府君睢阳庙碑》及《送南涪州量移澧州序》内。）千秋思奋于事越，（《汉·南越传》：粤至武帝时，独其相吕嘉不欲附从。韩千秋奋曰：“以区区粤，又有王应，独相嘉为害，愿得勇士三百人，必斩嘉以报。”）仲孺期死于奔吴，（《史记》：灌夫，字仲孺。张孟尝为颍阴侯灌婴舍人，得幸，故蒙灌氏姓为灌孟。吴、楚反，灌何为将军，属太尉，请孟为校尉。夫以千人与父俱。孟年老，死吴军中。夫奋曰：“愿取吴王若将军头，以报父仇。”夫募军中壮士所善愿从者数十人，驰入吴军。）义激君亲，名高竹帛。臣虽无似，有慕昔人，虽身涂草野，死而不朽。披肝沥血，昧死上陈。无任恳迫忠愤之至。谨录奏闻，伏候敕旨。


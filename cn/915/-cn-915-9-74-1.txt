◇萱草花赋

览诗人之比兴，寄草木以命词。惟平章之萱草，欲忘忧而树之。爰有幽忧，庭闲志静，高木列其阴，兰芳糅其影。玩丛花之争芬，悦群根之竞颖。或开红而散紫，咸於上春。信兹花之独秀，投金质於炎辰。既耀色以祛，亦含香而可均。不恃合欢之木，无俟孙枝之筠。同芰荷於兰暑，及蝉露乎首。其叶四垂，其跗六出。亦曰宜男，加名斯吉。丽而不艳，雅而不质。随晦明而舒卷，与风霜而荣悴。笑杜蘅与揭车，何众汇之能匹。（《初学记》二十七。）


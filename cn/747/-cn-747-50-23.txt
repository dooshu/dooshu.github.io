○上沈皇太后尊号诏

王者事父孝，故事天明，事母孝，故事地察。则事天莫先於严父，事地莫盛於尊亲。朕躬承天命以主社稷，执珪璧以事上帝，祖宗克配，园寝永终。面内朝虚位，阙问安之礼，衔悲内恻，忧恋终岁。思欲历舟车之路，以听求音问，而主兹重器，莫匪深哀。是用仰稽旧仪，敬崇大号，举兹礼命，式遵前典。宜令公卿大夫稽度前训，上皇太后尊号。


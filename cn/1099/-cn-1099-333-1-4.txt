○永樂以後功臣公侯伯年表序 【 靖難功臣】

文皇帝以建文之四年七月下京師。即大位。用其年為洪武之三十五年。又二月制詔吏兵部。差次從靖難功臣。遂封淇公等二公。城陽等十三侯。興安等十一伯。巳又錄降附公增曹公歲祿。封永春一侯。忠誠等三伯。明年封駙馬都尉袁容等二侯。遂追舊功封豐城一侯。寧陽等五伯。三年復追舊功。進封新城侯。至是靖難封始究。六年論平安南功。進封新城西城二侯。皆為公。增豐城侯雲陽伯祿各五百石。巳進封清遠一侯。安遠建平二伯。終　文皇帝之世。凡再大封至　睿皇帝之元年。論奪門迎駕功。進封武清侯為忠國公。封太平一侯。興濟文安等四伯。巳又封武功一伯。自是終　諸帝世。僅一大封。而其它破軍殺將戡亂僝工之特封者不與焉。嗟乎。靖難諸將臣從藩邸起。以一旅之師。彈丸之地。出萬死者三載。而遂定宗社於太山之固。此其績誠巨。然　英主寔在軍。攻堅履危。斷自神授。又大戰不過十餘。所定軍府不過三四而巳。毋論中山開平其視曹衞宋潁而下抑何徑庭也。定興之埽安南固自偉。亦何能超潁川之下滇蜀。且久復失之。開國諸功臣浸微者一為晚年嫌猜一為靖難鼎革也今　高帝之盟白馬指黃河而誓。其功臣鮮有存者。易世而後。所當僅如綫之虜。與萑苻之盜。鹵級數十以至百。積封自伯而至侯。遂有公者。今胡以貂綿蟬聯也。以此况彼。誠不可同年而語。自　孝宗而後。執政者始知愛守名爵。不輕?。而不能無畏於首尾。未暇一一釐正之。然至新建之取叛王。不煩　天子璽書。不廢太倉水衡之金錢。縛之於股掌。寧遠之摧東虜。積級至萬餘。其所遘敵固皆瑕。然其績豈與它徹侯等。而縉紳大夫猶齗齗有後言者。何也。少所見。多所怪。恆也。又陋而不習掌故。予故表之以告夫司勳者。


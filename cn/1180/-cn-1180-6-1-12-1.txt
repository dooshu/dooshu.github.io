论时政疏


臣闻明主不恶危切之言以立名，志士不避犯颜之诛以直谏，是以事无遗策，功流万世。故嫠妇不恤其纬，而抱宗国之忧。臣虽卑陋，亦厕下庭之列。窃感当时之事，目击心怀，夙夜念之熟矣，敢披肝胆为陛下陈之。伏惟圣明少留意焉。

臣闻天下之势，譬如一身。人之所恃以生者，血气而已。血气流通而不息，则薰蒸灌溉乎百肢，耳目聪明，手足便利而无害。一或壅阏，则血气不能升降，而臃肿痿痺之患生矣。臣窃惟之事势，血气壅阏之病一，而臃肿痿痺之病五，失今不治，后虽疗之，恐不易为力矣。臣敢昧死以闻。

臣闻天地交，而其道通；上下交，而其志同为泰。泰者，通也。天地不交，其志不通为否。否者，塞也。故天地交，而后能成化育之功；上下交，而后能成和同之治。臣不敢以久远喻，直以近事言之：昔者，孝宗皇帝之急于求治也，早朝晏罢，亲信大臣。大臣奏事，辄屏左右近侍之人；或日昃不倦。台谏有言，皆虚己纳之，虽甚狂悖，不罪也。当此之时，百工奉职，官无留事，德泽旁洽，流于无穷。一时际会之盛，至今可想也。

今陛下即位以来，二十八年矣。自成祖以后，历年之久，未有过于陛下者。功化之美，固宜上追唐虞，而近配列祖。乃今阴阳不调，灾异数见，四夷未宾，边尘屡警，犹不能不勤宵旰之忧者，意奉职者未得其人与？抑上下之志犹有所未通耳？今群臣百寮，不得望陛下之清光已八九年，虽陛下神圣独运，万几之务无所留滞。然天道下济而光明，自古圣帝明王，未有不亲近文学侍从之臣而能独治者也。今陛下所与居者，独宦官宫妾耳。夫宦官宫妾，岂复有怀当时之忧，为宗社之虑者乎？今大小臣工，虽有怀当时之忧，为宗社之虑者，而远隔于尊严之下，悬想于於穆之中，逡巡噤口，而不敢尽其愚。异日以台谏不言之故，常加谴责矣，是臣下不匡之刑也。而至今无一人举当时之急务以为言者，无已，则毛举数事以塞责。夫以刑罚驱之，而犹不敢言，若是者何？雷霆之威不可干，神明之尊不可测，陛下虚己好谏之诚，未尽暴著于臣下故也。是以大臣虽欲有所建明，而未易进；小臣虽欲有所献纳，而未敢言。由此观之，血气可谓壅阏而不通矣，是以臃肿痿痺之病，乘间而生。其大者：曰宗室骄恣、曰庶官瘝旷、曰吏治因循、曰边备不修、曰财用大匮，其他为圣明之累者不可以悉举，而五者乃其尤大较著者也。

臣闻今之宗室，古之侯王，其所好尚，皆百姓之观瞻，风俗之移易所系。臣伏睹祖训，观国朝之所以待宗室者，亲礼甚隆，而防范亦密。乃今一二宗藩，不思师法祖训，制节谨度，以承天休，而舍侯王之尊，竞求真人之号，招集方术、逋逃之人，惑民耳目。斯皆外求亲媚于主上，以张其势；而内实奸贪淫虐，陵轹有司，朘刻小民，以纵其欲。今河南抚臣，又见告矣。不早少创之，使屡得志，臣恐四方守臣，无复能行其志，而尾大之势成。臣愚以为非细故也。所谓宗室骄恣者，此也。

臣闻才者，材也。养之贵素，使之贵器。养之素则不乏，使之器则得宜。古者一官，必有数人堪此任者，是以代匮承乏，不旷天工。今国家于人才，素未尝留意以蓄养之，而使之又不当其器。一言议及，辄见逐去。及至缺乏，又不得已，轮资逐格而叙进之。所进或颇不逮所去。今朝廷济济，虽不可谓无人，然亦岂无抱异才而隐伏者乎？亦岂无罹微玷而永废者乎？臣愚以为诸非贪婪至无行者，尽可随才任使，效一节之用；况又有卓卓可录者，而皆使之槁项黄馘以终其身，甚可惜也！吏安得不乏？所谓庶官瘝旷者，此也。

守令者，亲民之吏也。守令之贤否，监司廉之；监司之取舍，铨衡参之。国朝之制，不可谓不周悉矣。迩来考课不严，名实不核。守令之于监司，奔走承顺而已。簿书期会为急务，承望风旨为精敏。监司以是课其贤否，上之铨衡；铨衡又不深察，惟监司之为据。至或举劾参差，毁誉不定，贿多者阶崇，巧宦者秩进。语曰：“何以礼义为？才多而光荣；何以谨慎为？勇猛而临官。”以此成风，正直之道塞，势利之俗成，民之利病，俗之污隆，孰有留意者乎？所谓吏治因循者，此也。

夷狄之患，虽自古有之，然守备素具，外侮不能侵也。今虏骄日久，迩来尤甚，或当宣大，或入内地，小入则小利，大入则大利。边圉之臣，皆务一切幸而不为大害，则欣然而喜，无复有为万世之虑，建难胜之策者。顷者，陛下赫然发奋，激厉将士，云中之战，遂大克捷，此振作之效也。然法曰：“无恃其不来，恃吾有以待之。”乘战胜之气，为预防之国，在此时矣；而迄于无闻。所谓边备未修者，此也。

天地生财，自有定数。取之有制，用之有节则裕；取之无制，用之无节则乏。今国赋所出，仰给东南。然民力有限，应办无穷，而王朝之费，又数十倍于国初之时。大官之供，岁累臣万；中贵征索，溪壑难盈。司农屡屡告乏。夫以天下奉一人之身，虽至过费，何遂空乏乎？则所以耗之者，非一端故也。语曰：“三寸之管而无当，不可满也。”今天下非特三寸而已。所谓财用大匮者，此也。

五者之弊，非一日矣。然臣以为此特臃肿痿痺之病耳，非大患也。如使一身之中，血气升降而流通，则此数者，可以一治而愈。夫惟有所壅闭而不通，则虽有针石药物无所用。伏愿陛下览否泰之原，通上下之志，广开献纳之门，亲近辅弼之佐，使群臣百寮，皆得一望清光，而通其思虑，君臣之际，晓然无所关格。然后以此五者，分职而责成之，则人思效其所长，而积弊除矣。何五者之足患乎！

臣闻扁鹊见桓公曰：“君有疾，不治将深。”桓公不悦也。再见又言之，三见望之而走矣。人病未深，固宜早治，不然，臣恐扁鹊望之而走也。狂瞽愚臣，辄触忌讳，惶竦无已。虽然，狂夫之言，而圣人择焉。伏惟圣明少留意于此，天下幸甚。






先公致祸之由敬述


［明］张懋修等





万历元年，答阅边吴尧山曰：“二十年前，曾有一宏愿，愿以其身为蓐荐，使人寝处其上，溲溺垢秽之，吾无间焉。有欲割取吾耳鼻者，吾亦欢喜施与。”

答张操江曰：“受顾托之重，谊当以死报国，远嫌避怨，心有不忍，惟不敢以一毫己私与焉耳。”

曰：“草茅孤介，拥十龄幼主，立于天下臣民之上，国威未振，人有侮心，仆受恩深重，当以死报国。宋时宰相卑主立名、违道干誉之事，直仆之所薄而不为。”

万历五年，答应天巡抚论大政曰：“仆今所为，暂时虽不便于流俗，他日去位之后，必有思我者。仆之愚忠，无一毫为己之心故也。”

答总宪李渐庵论驿递曰：“天下事，非一手一足之力。仆不难破家沈族以徇公家之务，而一时士大夫乃不为分谤任怨，以图共济，将奈何哉？计独有力竭而死已矣！”

万历六年，答河道林按院曰：“既已忘家殉国，遑恤其他！虽机穽满前，众镞攒体，不之畏也。如是，少有建立耳。”

万历八年，答学院李公曰：“不榖弃家忘躯以殉国家之事，而议者犹或非之，然不榖持之愈力，略不少回。故得失毁誉关头若打不破，天下事无可为者！”

答朱按院辞建三召亭曰：“吾平生学在师心，不但一时之毁誉有所不顾，虽万世之是非亦所不计。张文忠亦近时贤相，其声施于后者，亦不因三召亭而后显。不榖自许，似不在文忠之列。使后世有知我者，则不朽之称亦不因三召亭而后显明矣。时异势殊，高台倾、曲池平，即吾宅第且不能保，何有于亭？”





懋修曰：夫人必回顾，然后周虑足以庇后；必好名，然后完美足以保功。未有见先公专行一意，但知报主，祸机毁怨身后名都置之不顾者。明知其且破家而不恤，明知容容多厚福而不为，难乎免其后矣。长老先生每责余曰：“而大人忠劳之不白，而荏苒苟活，不思辩雪，而子职之谓何矣？吾甚羞之！”余闻之愧骇矣。久之，犹见追章陆续，莫非温、莽之波；野史浸淫，咸归鲁、墨之谤。余心亦疑之矣。二十年后，渐有思先公者。盖人固以盖棺而论定，事亦有必世而后明者。先公与人书语若此，行事若此，皆不回顾、不好名之心使之也。固知一片忠肝义胆，留在天壤，非么么小子辈所能肆辩。忆先父之心，亦有不必辩者，敬述以复长老先生，谢嘉义焉。懋修辈至是，始得无疑于心矣。






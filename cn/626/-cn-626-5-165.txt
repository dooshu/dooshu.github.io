朱参政应登二十六首

【北风行】

昨日南风扬，今朝北风急。

南风吹山山不移，北风吹海海欲立。

嗟哉！南风不与北风竞，物理自尔非相袭。

轩辕台前烛龙晦，纥干山头冷雀泣。

黄鹄摩空不得下，苍鹰愁枯湿。

行人戢足不敢行，但闻竽籁相宣翕。

川无梁，水增级。林木哀诉，其声四集。

噫！我独何为衰居向原隰。

豺狼虎豹不可以托处，溯回澶漫皆忧悒。

田父停歌向我笑，笑我投簪滞乡邑。

然桂作薪炊玉粒，空囊无钱太羞涩。

我云蓼虫之性甘习苦，亦闻龙蛇岁晚当深蛰。

行藏得失本天道，古来贤哲何嗟及。

君不见北风雨雪洛阳城，袁安卧内无人入。

【恭陪郊祀】

陛戟森相向，垆烟细不流。

庆云团御盖，璧月抱圜丘。

吉协牲牢卜，馨将秬鬯浮。

郊禋天子礼，分献及公侯。

【哀谷亭（三首）】

闻道团营将，前茅未进师。

居民坐涂炭，挥泪望旌旗。

柳色烽烟外，鸠声谷雨时。

移家若飘梗，谁暇念东菑。

齐鲁何多盗，冬春未解围。

元戎休按辔，黎庶待宣威。

戍久军刍竭，城寒士气微。

犹闻安抚使，先已献俘归。

有客来传语，红巾更渡淝。

苍茫连夜遁，不暇恋春衣。

楼观怜焦土，阳和感杀机。

道逢邻舍女，新向贼中归。

【褒城道中】

苍莽昼难分，崎嵚自昔闻。

岩居低附谷，磴道直披云。

马踏经寒雪，雅翻未夕曛。

西夷通蜀路，因诧长卿文。

【同州道中】

华岳连冯翊，黄图别附庸。

长风开万壑，落日隐三峰。

野望浮埃合，乡心远树重。

幽求今未得，犹自抗尘容。

【繇金州舟行至洵阳】

理棹出山阿，回舟溯渌波。

广烟交远树，飞嶂隐悬萝。

地域经秦少，江流入楚多。

青楼临广道，已听大堤歌。

【再过同官道中作】

浮云细细雨还晴，客思车尘喜暂清。

山馆重来应识面，野花空好不知名。

长林树转回征盖，远戍烟消出候旌。

日落兴阑犹信马，荒城夜火断人行。

【夏日游德山乾明寺追和宋丞相周公必大之什】

寺门高敞接层山，殿角低垂瞰碧湾。

凉意自生只树底，尘心先堕翠微间。

风摇朱实僧前落，路绕苍崖鸟外攀。

云榻放参仍假卧，暮天凉月未能还。

【将从衢州陆行至常山】

江乡二月欠芳菲，白雾黄云惨不开。

石碓自舂知水长，布帆初饱觉风来。

旗亭唤客春尝酒，驿路怀人晓见梅。

世味已谙滩百折，山行明日又千回。

【秋兴（二首）】

金陵王气即非遥，龙起濠梁表圣朝。

御道北来瞻日月，神宫东望切云霄。

花明天阙春游寺，柳暗秦淮夜渡桥。

陶谢并驱知忝窃，别来人事转萧条。

胡骑凭陵八月风，羽书朝暮九华宫。

金吾宿卫临关外，宣府游兵集禁中。

燕塞河山天下险，泰陵恩德众心同。

谁能补衮供臣职，莫遣宵衣损圣躬。

【大驾东巡野语】

闻说天王西狩频，翠华今日又东巡。

泰山重被登封颂，梁父亲承羽猎尘。

晓日霏烟开帐殿，朔风寒雨暗枫宸。

江都十月花零落，莫遣龙舟望幸新。

【腾阳元夕】

殊方节序漫相亲，又见春灯照眼新。

秦苑烟花三辅梦，梁州风俗隔年身。

千门宛转迎华月，九陌逶迤起暗尘。

淮海路迷何所处，孤城深锁独愁人。

【起坐】

窗含晓日尚熹微，起坐从容意不违。

寒菊抱花余旧摘，慈鸦将子试新飞。

久知初服无羁束，始信浮名有是非。

暂欲展书还弃掷，闲心已习静中机。

【次韵奉答东桥】

张衡未老赋归田，地烧菑理术阡。

世路风波甘息足，贫家衣食愿逢年。

窗临茂树清阴直，门对斜川小径偏。

爱逐西邻沮溺饮，巾车乘醉稳如船。

【拟古巡幸词（五首）】

微行小队幸居庸，天马新调玉臂弓。

不是绣衣能直指，即教黄盖出临戎。

张湾漷县总离宫，衣宿民间似禁中。

莫遣逸熊攀槛入，曾闻复道与天通。

西山西望转堪愁，原庙苍茫宿草秋。

车驾迩来方数跸，衣冠向后合常游。

黄衫罩甲动成群，靺鞨分排兽面文。

未向九关瞻圣表，即从三辅识官军。

京观高筑石头城，大旆双悬日月明。

西内旧夸提督府，南都今有外家营。

【社燕吟】

不忍轻飞去，低回绕井栏。

情知归计决，祗为别巢难。

【哭泉曲（三首）】

筑城千仞山，崩城一瞬间。

城崩见戍骨，骨上有创瘢。

千里负骸归，万里不唾井。

井水清且寒，照见单人影。

哭骨骨已灵，哭泉泉亦见。

幸逢泉下人，不愧泉上面。

附见

☆朱江陵讷（一首）

【燕】

三月巢干雏未成，茅堂来往日营营。

说残午梦千声巧，剪破春愁两尾轻。

宫柳阴浓金锁合，水芹香细绿波晴。

画阑十二无人倚，一半梨花一半莺。


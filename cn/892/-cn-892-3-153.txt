文集卷一百五十三


集英殿春宴教坊词十五首


教坊致语


中和化育万寿排场

臣闻人和则气和，故王道得而四时正；今乐犹古乐，故民心悦而八音平。幸此圣朝，陶然化国。饬三农于保介，维莫之春；兴五福于太平，既醉以酒。恭惟皇帝陛下，乘乾有作，出震无私。宪章六圣之典谟，斟酌百王之礼乐。天方祚于舜孝，人已诵于尧言。故得彝伦叙而水土平，北流轨道；壬人退而蛮夷服，西旅在庭。稍宽中昃之忧，一均湛露之泽。方将曲蘖群贤而恶旨酒，鼓吹六艺而放郑声。虽《白雪》《阳春》，莫致天颜之一笑；而献芹负日，各尽野人之寸心。臣猥以贱工，叨尘法部。幸获望云之喜，敢陈《击壤》之音。不揆芜才，上进口号。





口号


万人歌舞乐芳辰，长养恩深第四春。令下风雷常有信，时来草木岂知仁。璇玑已正三阶泰，玉琯初知九奏均。更欲年年同此乐，故应相继得元臣。





勾合曲


太平无象，善万物之得时；和气致祥，喜八风之从律。大合钧天之奏，克谐治世之音。上奉严宸，教坊合曲。





勾小儿队


斑白之老，既无负戴之忧，龆龀之童，亦遂嬉游之乐。行歌道路，联袂阙庭。仰奉宸慈，教坊小儿入队。





队名


初成暮春服，来献太平谣。乐队。





问小儿队


聚戏里闾，岂识九重之奥；成文缀兆，忽随六乐之和。宜近彤墀，悉陈来意。





小儿致语


臣闻春为阳中，生物各遂其性；乐以天下，圣人岂私其身。故饮食尽忠臣心，而游豫为诸侯度。方迟日之无事，矧嗣岁之有年。大启璧门，肃陈燕豆。恭惟皇帝陛下，道隆而德备，质文而性仁。总揽群才，盖天授之神策；澄清庶政，故民献以宝符。顾良辰乐事之难并，宜群臣嘉宾之并集。广场千步，方山立于众工；大乐九成，固海函于杂技。臣等沐浴膏泽，咏歌升平。幸以髡髦之微，得参舞羽之末。敢干宸听，伏俟俞音。





勾杂剧


胪传已久，陛楯将更。宜资载笑之欢，少进群优之技。缓调丝竹，杂剧来欤？





放小儿队


清歌屡奏，盖曲尽于下情；妙舞载陈，示不遗于小物。既毕沛风之和，稍同沂水之归。再拜天阶，相将好去。





勾女童队


燕私之乐，下侍于臣工；靡曼之观，聊同于俚俗。审音而作，振袂稍前。上奉宸欢，两军女童入队。





队名


瑞日明歌扇，仙飙动舞衣。乐队。





问女童队


工师奏技，侍卫耸观。顾游女之何施，集彤庭而有待。欲知来意，宜悉敷陈。





女童致语


妾闻圣人授民以时，王者与众同乐。故仓庚鸣而蚕女出，游鱼跃而灵沼春。盖良辰岂易得哉，亦贤者而后乐此。伏惟皇帝陛下，温恭允塞，缉熙光明。学无常师，文武识其大者；仁能济众，尧舜其犹病诸。齐泰阶之六符，走重译之万里。天人并应，礼乐将兴。岂惟尘土之贱微，敢度乾坤之广大。万舞九奏，虽未象于成功；间歌三终，亦庶几于颂德。欲殚末技，少效寸诚。





勾杂剧


风斜御柳，既穷绮丽之观；日转庭槐，少进诙优之戏。再调丝竹，杂剧来欤？





放女童队


翠袖风回，已尽折旋之妙；文茵霞卷，尚观顾步之余。再拜天墀，相将好去。卷四五





集英殿秋宴教坊词十五首


教坊致语


臣闻天无言而四时成，圣有作而万物睹。清净自化，虽仰则于帝心；恺悌不回，亦俯同于众乐。属此九秋之候，粲然万宝之成。吾王不游，何以劳农而休老？君子如喜，则必大亨以养贤。恭惟皇帝陛下，孝通神明，仁及草木。行尧禹之大道，守成康之小心。华夷来同，天地并应。以谓福莫大于无事，瑞曷加于有年。南极呈祥，候秋分而老人见；西夷慕义，涉流沙而天马来。嘉与臣工，肃陈燕俎。礼元侯于三夏，谐庶尹于九成。宣示御觞，耸近臣之荣观；胪传天语，溢两庑之欢声。臣等幸觏昌辰，叨尘法部。采谣言于击壤，助矇瞍之陈诗。仰奉威颜，敢进口号。





口号


霜霏碧瓦尚生烟，日泛彤庭已集仙。蔼蔼四门多吉士，熙熙万国屡丰年。高秋爽气明宫殿，元祐和声入管弦。菊有芳兮兰有秀，从臣谁和白云篇。





勾合曲


西风入律，间歌秋报之诗；南籥在廷，备举德音之器。弦匏一倡，钟鼓毕陈。上奉宸严，教坊合曲。





勾小儿队


皇慈下逮，罄百执以均欢；众技毕陈，示四方之同乐。宜进垂髫之侣，来修秉翟之仪。上奉威颜，教坊小儿入队。





队名


登歌依颂磬，下管舞成童。乐队。





问小儿队


大君有命，肆陈管磬之音；童子何知，入簉工师之末。欲详来意，宜悉奏陈。





小儿致语


臣闻天行有信，正得秋而万宝成；君德无私，日将旦而群阴伏。清风应律，广乐在庭。占岁事于金穰，望天颜之玉粹。沐浴膏泽，咏歌升平。恭惟皇帝陛下，天纵聪明，日跻圣知。无一物之失所，得万国之欢心。虽击壤之民，固何知于帝力；而后天之祝，亦各抒于下情。臣等幸以龆龀之年，得居仁寿之域。咏舞雩于沂水，久乐圣时；唱《铜鞮》于汉滨，空惭郢曲。愿陈舞缀，少奉宸欢。未敢自专，伏候进止。





勾杂剧


朱弦玉琯，屡进清音；华翟文竿，少停逸缀。宜进诙谐之技，少资色笑之欢。上悦天颜，杂剧来欤？





放小儿队


回翔丹陛，已陈就日之诚；合散广庭，曲尽流风之妙。歌钟告阕，羽籥言旋。再拜天阶，相将好去。





勾女童队


锦荐云舒，来九成之丹凤；霞衣鳞集，隐三叠之灵鼍。上奉宸严，教坊女童入队。





队名


香云浮绣扆，花浪舞彤庭。乐队。





问女童队


清禁深严，方缙绅之云集；仙音单缓，忽簪珥之星陈。徐步香茵，悉陈来意。





女童致语


妾闻钧天广乐，空传帝所之游；闾阖清风，理绝庶人之共。夫何仙圣，靡隔尘凡。仰瞻八采之威，共庆千龄之运。恭惟皇帝陛下，乾健而粹，离明而文。规摹六圣之心，人将自化；仪刑文母之德，天且不违。乐兹大有之年，申以宗慈之会。虞《韶》既毕，夏籥将兴。妾等分缀以须，审音而作；愿俟工歌之阕，少同率舞之欢。未敢自专，伏取进止。





勾杂剧


弦匏迭奏，干羽毕陈。洽闻舜乐之和，稍进齐谐之技。金丝徐韵，杂剧来欤？





放女童队


羽觞湛湛，方陈《既醉》之诗；鼍鼓渊渊，复奏言归之曲。峨鬟伫立，敛袂却行。再拜天阶，相将好去。卷四五





兴龙节集英殿宴教坊词十五首


元祐二年





教坊致语


臣闻帝武造周，已兆兴王之迹；日符胙汉，实开受命之祥。非天私我有邦，惟圣乃作神主。仰止诞弥之庆，集于建丑之正。瑞玉旅庭，爰讲比邻之好；虎臣在泮，复通西域之琛。式燕示慈，与人均福。恭惟皇帝陛下，睿思冠古，濬哲自天。焕乎有文，日讲六经之训；述而不作，思齐累圣之仁。夷夏宅心，神人协德。卜年七百，方过历以承天；有臣三千，咸一心而戴后。彤庭振万，玉座传觞。诵干戈载戢之诗，作君臣相悦之乐。斯民何幸，白首太平。臣猥以微生，亲逢盛旦。始庆猗兰之会，愿赓击壤之音。下采民言，上陈口号。





口号


凛凛重瞳日月新，四方惊喜识天人。共知若木初升旦，且种蟠桃莫计春。请吏黑山归属国，给扶黄发拜严宸。紫皇应在红云里，试问清都侍从臣。





勾合曲


祝尧之寿，既罄于欢谣；象舜之功，愿观于备乐。羽旄在列，管磬同音。上奉宸严，教坊合曲。





勾小儿队


鱼龙奏技，毕陈诡异之观；龆龀成童，各效回旋之妙。嘉其尚幼，有此良心。仰奉宸慈，教坊小儿入队。





队名


两阶陈羽籥，万国走梯航。乐队。





问小儿队


工师在列，各怀自献之能；侲子盈庭，必有可观之技。未知来意，宜悉奏陈。





小儿致语


臣闻生民以来，未有祖宗之仁厚；上帝所眷，锡以圣神之子孙。孚佑下民，笃生我后。瞻舜瞳之日月，望尧颡之山河。若帝之初，达四聪于无外；如川方至，倾万宇以来同。恭惟皇帝陛下，齐圣广渊，刚健笃实。识文武之大者，体仁孝于自然。歌《诗·思齐》，见文王之所以圣；诵《书·无逸》，法中宗之不敢康。诞日载临，舆情共祝。神策授万年之筭，洛书开五福之祥。臣等嬉游天街，沐浴皇化。欲陈舞蹈之意，不知手足之随。未敢自专，伏取进止。





勾杂剧


金奏铿纯，既度《九韶》之曲；霓衣合散，又陈八佾之仪。舞缀暂停，伶优间作。再调丝竹，杂剧来欤？





放小儿队


游童率舞，逐物性之熙怡；小技毕陈，识天慈之广大。清歌既阕，叠鼓屡催。再拜天阶，相将好去。





勾女童队


垂鬟在列，敛袂稍前。岂知北里之微，敢献南川之寿。霓旌坌集，金奏方谐。上奉威颜，两军女童入队。





队名


君臣千载遇，歌舞八方同。乐队。





问女童队


掺挝屡作，旌旆前临。顾游女之何能，造彤庭而献技。欲知来意，宜悉奏陈。





女童致语


妾闻瑞来翔，共纪生商之兆；群龙下集，适同浴佛之辰。佳气充庭，和声载路。辇出房而雷动，扇交翟以云开。喜动人天，春还草木。恭惟皇帝陛下，凝神昭旷，受命穆清。三后在天，宜兴王之世有；四人迪哲，知享国之无穷。乃眷良辰，欲均景福。庭设九宾之礼，乐歌《四牡》之章。妾等幸觏昌期，获瞻文陛。虽乏流风之妙，愿输率舞之诚。未敢自专，伏候进止。





勾杂剧


清净自化，虽莫测于宸心；诙笑杂陈，示俯同于众乐。金丝再举，杂剧来欤？





放女童队


分庭久立，渐移爱日之阴；振袂再成，曲尽回风之态。龙楼却望，鼍鼓屡催。再拜天阶，相将好去。卷四五





兴龙节集英殿宴教坊词又十五首


教坊致语


臣闻天所眷命，生而神灵。惟三代受命之符，萃于兹日；实万世无疆之福，延及我民。候南极之祥辉，交北邻之瑞节。同趋镐燕，争颂尧封。恭惟皇帝陛下，稽古温文，乘乾刚粹。体生知而犹学，藏妙用于何言。故得六圣承休，三灵眷佑。德隆星晷，齐六符而泰阶平；河行地中，锡九畴而彝伦正。属诞弥之令旦，履长发之嘉祥。夙设九宾于廷，遍舞六代之乐。日无私于临照，葵藿自倾；天有信于发生，勾萌必达。臣等历尘法部，获造彤墀。下采民言，得三万里之谣颂；登歌寿斝，以八千岁为春秋。不度芜音，敢进口号。





口号


风卷云舒合两班，曈曈瑞日映天颜。观书已获千秋镜，积德长为万岁山。腊雪未消三务起，壬人不用五兵闲。相逢父老争相贺，却笑华胥是梦间。





勾合曲


笙磬同音，考中声于神鼓；鸟兽率舞，浃和气于敷天。上奉宸欢，教坊合曲。





勾小儿队


众技旅庭，振欢声于无外；游童颂圣，陶至化于自然。上奉皇威，教坊小儿入队。





队名


壤歌皆白发，象舞及青衿。乐队。





问小儿队


跳踉广陌，初疑竹马之游；合散彤墀，忽变惊鸿之状。欲知来意，宜悉敷陈。





小儿致语


臣闻流虹启圣，非人力所致之符；湛露均恩，与天下共享其乐。旁行海宇，外薄戎夷。咸欣载夙之辰，共献无疆之祝。恭惟皇帝陛下，神武不杀，将圣多能。天生德于予，既禀徇齐之质；人乐告以善，辅成经纬之文。法慈俭于东朝，䌷诗书于西学。载临诞日，俯答舆情。非为靡曼之观，庶备太平之福。臣等微生龆龀，学乐父师。就列纷纭，虽无殊于鸟兽；赴音俯仰，亦少效于涓尘。未敢自专，伏候进止。





勾杂剧


乐且有仪，方君臣之相悦；张而不弛，岂文武之常行。欲佐欢声，宜陈善谑。金丝徐韵，杂剧来欤？





放小儿队


末技毕陈，下情无壅。既成文于缀兆，犹敛袂以回翔。再拜天阶，相将好去。





勾女童队


飞步寿山，起香尘于罗袜；散花御路，泛回雪于锦茵。上奉宸颜，两军女童入队。





队名


生商来瑞，浴佛降群龙。乐队。





问女童队


玉座天临，虽仙凡之有隔；翠鬟云合，岂草木之无知。密迩天阶，悉陈来意。





女童致语


妾闻千里一曲，变澄澜于浊河；万岁三称，隐欢声于灵岳。天人并应，夷夏来同。虽云北里之微，敢献华封之祝。恭惟皇帝陛下，睿文冠古，神智无方。同尧、舜之性仁，而能济众；陋成、康之刑措，犹待积年。共欣建丑之正，再睹兴龙之会。桑田东海，倾寿斝而未干；汗竹南山，书颂声而无极。妾等幸缘贱艺，获望威颜。振万于庭，欲赴干旄之节；间歌以雅，庶谐笙磬之音。未敢自专，伏候进止。





勾杂剧


舞缀暂停，歌钟少阕。必有应谐之妙，以资载笑之欢。上悦天颜，杂剧来欤？





放女童队


振袂再成，曲尽回风之妙；分庭久立，渐移爱日之阴。再拜天阶，相将好去。卷四五





坤成节集英殿宴教坊词十五首


元祐二年七月十五日





教坊致语


臣闻视履考祥，既占衷月之梦；对时育物，必有继天之功。方大火之西流，属阴灵之既望。帝于是日，诞降仁人；意使斯民，咸归寿域。共庆千年之遇，得生二圣之朝。式宴示慈，与民同乐。恭惟皇帝陛下，文思天纵，睿哲生知。力行禹汤之仁，常恐一夫之不获；躬蹈曾闵之孝，故得万国之欢心。恭惟太皇太后陛下，道契天人，德超载籍。知人则哲，盖帝尧之所难；修己安民，虽虞舜其犹病。风云从而万物睹，日月照而四时行。自然动植之咸安，莫知天地之何力。三宫交庆，群后骏奔。宝邻通四牡之欢，航海致重译之赆。洞庭九奏，始识《咸池》之音；灵岳三呼，共献后天之祝。臣等叨居法部，辄采民言。上渎宸聪，敢陈口号。





口号


三朝遗老九门前，又见承平大有年。文母忧勤初化俗，曾孙仁孝已通天。史书元祐三千牍，乐奏坤成第一篇。欲采蟠桃归献寿，蓬莱清浅半桑田。





勾合曲


秋风协应，生殿阁之微凉；广乐具陈，韵金丝而间作。欲观鸟兽之率舞，愿闻笙磬之同音。上奉宸颜，教坊合曲。





勾小儿队


朱干玉戚，本以象功；白叟黄童，皆知颂圣。盍命髡髦之侣，来陈舞勺之仪。上侑皇欢，教坊小儿入队。





队名


愿同千岁乐，长奏太平谣。乐队。





问小儿队


镐京广燕，方云集于缙绅；沂水游童，忽凫趋于庭庑。虽云小技，必有可观。咫尺天颜，悉言汝志。





小儿致语


臣闻功存社稷，庆钟高密之门；泽及本枝，天胙太任之德。候西风之入律，蔼瑞气之盈庭。嘉与四方，同称万寿。恭惟皇帝陛下，文思稽古，濬哲在躬。日奉东朝之欢，率用家人之礼。以谓慈俭之化，无德而能名；保祐之功，如天之难报。惟流传于歌舞，庶仿佛其仪刑。臣等虽在弱龄，久陶孝治。敢率垂髫之侣，共陈振万之仪。未敢自专，伏取进止。





勾杂剧


鸾旗日转，雉扇云开。暂回缀兆之文，少进俳谐之技。来陈善戏，以佐欢声。上乐天颜，杂剧来欤？





放小儿队


青衿旅进，虽末技而毕陈；黄屋天临，知下情之无壅。既成文于缀兆，爰整袂以徘徊。再拜天阶，相将好去。





勾女童队


彤壶漏箭，随鸡唱以渐移；绛节彩髦，闻凤箫而自举。宜召散花之侣，来陈回雪之姿。上奉宸欢，两军女童入队。





队名


金风回翠袖，玉琯倚清歌。乐队。





问女童队


凤歌谐律，方资燕俎之欢；鹭羽分庭，忽集寿山之下。低鬟有待，振袂欲前。密迩天阶，悉陈来意。





女童致语


妾闻涂山启夏，来玉帛于万邦；挚仲兴周，胙本枝于百世。嘉辰共乐，壮观一新。恭惟皇帝陛下，舜孝自天，尧仁浃物。膺昊穹之成命，席累圣之诒谋。惟地势坤，永载无疆之德；以天下养，躬持胥乐之觞。六乐在庭，百工奏技。妾等亲逢盛旦，获望严宸。艺虽愧于惊鸿，心已先于仪凤。愿陈舞缀，上奉天颜。未敢自专，伏取进止。





勾杂剧


风清羽盖，日转槐庭。欲资载笑之欢，必有应谐之妙。暂回舞缀，少进诙辞。上悦天颜，杂剧来欤？





放女童队


八音间作，既成皎绎之文；万舞毕陈，曲尽回翔之态。望彤闱而却立，敛翠袂以言归。再拜天墀，相将好去。卷四五






王端毅公祠堂恭颂

端毅王公祠，在三原县，公汤沐邑也，康僖公配焉，额曰「彰德」，载在祀典，垂二百有馀年。今太子太保户部尚书玉铭先生，其裔孙也，追惟前烈，忾然霜露，载庀新材，式还旧观，爰命小子，摛词记事。余不敏，虽未获骏奔祠下，执豆笾之役，而颙闻盛美，窃比于奚斯之颂鲁，再拜稽首，而系之以诗，凡三十韵。
阀阅琅琊盛，山川华岳标。
伟人欣辈出，骏烈翊先朝。
勋业三杨并，仪型百代昭。
澄清金镜湛，献纳玉衡调。
正色参元化，馀威格有苗。
洞蛮传绘像，吴楚遍讴谣。
赐杖恩方渥，悬车德益劭。
上尊宣内敕，祖帐动群僚。
纶綍惊看数，楩楠岂易挠。
潞公鹤发秀，令子凤毛超。
孝庙垂裳久，康僖秉轴遥。
名齐杨伯起，度越李文饶。
毕命仍居洛，皋谟独佐尧。
家声山共斗，经术梓同乔。
祠宇宸章焕，裳衣衮绣飘。
邦人严伏腊，牧竖戒薪樵。
笾豆形逾古，春秋世不祧。
桑田戎马后，柏寝画虫凋。
榱桷霜中圮，松杉雨半摇。
文孙工学冶，天路坐鸣镳。
共羡层城凤，重光六叶貂。
持筹咨会计，曳履听箫韶。
魏笏藏新笥，王槐发远条。
扫除因邑宰，轮奂及斋寮。
壮观歌丹雘，丰碑倚绛霄。
鲁玄森在列，颁白醉相邀。
遗泽留冠剑，明馨有桂椒。
送尸风谡谡，荐璧露潇潇。
傅说星犹灿，巫咸赋可招。
寄言凭轼者，佳气正岧峣。


○交替职田合计闰月奏（大中元年十月屯田）

应内外官请职田，陆田限三月三十日，水田限四月三十日。麦田限九月三十日，已前上者入後人，已後上者入前人。伏以令式之中，并不该闰月。每遇闰月交替者，即公牒纷纭。有司既无定条，莫如所守。伏以公田给使，须准期程。时限未明，实恐遗阙。今请至前件月遇闰，即以十五日为定式。十五日已前上者入後人，已後上者入前人，据今条其元阙职田，并限六月三十日，春麦限三月三十日，宿麦限十二月三十日，已前上者入新人，已後上者并入旧人。今亦请至前件月遇闰，即以十五日为定式。所冀给受有制，永无诉论。


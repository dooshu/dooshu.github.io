【善哉行】

〖《诗纪》云。《初学记》载第一解。题云于讲堂作。〗

朝（《初学记》作今。）日乐相乐。酣饮不知醉。悲弦（《书钞》作筝。《初学记》同。）激新声。长笛吐清气。（一解）弦歌感人肠。四坐皆欢悦。寥寥高堂上。凉风入我室。（二解）持满如不盈。有德（《宋书》作得。）者能卒。君子多苦心。所愁不但一。（三解）慊慊下白屋。吐握不可失。众宾饱满归。主人苦不悉。（四解）比翼翔云汉。罗者安所羁。（《宋书》作羁。）冲静得自然。荣华何足为。（五解乐府云。右一曲魏晋乐所奏。○《宋书》乐志。《乐府诗集》三十六。《诗纪》十二。又《书钞》五十一及一百十引气一韵。又《初学记》十四作于讲堂作。引醉、气二韵。）


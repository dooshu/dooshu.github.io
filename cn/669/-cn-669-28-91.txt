91　周世宗夜讀元稹均田圖　周世宗頒均田圖法　元稹上均田表疏非圖　元稹奏均租賦帝覽而善


五代史周本紀論：「周世宗嘗夜讀書，見唐元稹均田圖，歎曰：『此致治之本也。』詔頒其圖法，使吏民先習知之，期以一歲大均天下之田。」何云：「八條，閻得抄本補完。考之南雍元板，乃自『田』字以下脱一葉。」攷之五代會要，「租税」類。世宗見元稹在同州時所上均田表〔一〕，因製素爲圖，賜諸道。崔頌傳云：「世宗讀唐元稹均田疏，命頌寫爲圖，賜近臣，遣使均諸道租賦。」史謂元稹圖，誤也。稹集有同州奏均田。續通歷云：「唐同州刺史元稹奏均租賦，帝覽文集而善之，寫其辭爲圖以賜。」〔二〕

【元圻案】「續通歷」以下廿九字，閻本作小注，今從何本。〇通鑑唐紀穆宗長慶二年：「六月，裴度及元稹皆罷相，稹爲同州刺史。」〇後周紀世宗顯德五年：「帝欲均田租，以元稹均田圖徧賜諸道。」注：「時詔曰：『近覽元稹長慶集，見在同州時所上均田表，較當時之利病，曲盡其情，俾一境之生靈咸受其賜，傳於方册，可得披尋，因令製素成圖，直書其事。』」〇元稹均田奏曰：「因農務稍暇，令百姓自通手實狀，又令里正書手等傍爲穩審，並不遣官擅到村鄉，略無欺隱。除去逃荒，其餘頃畝取兩税元額〔三〕，計七縣沃瘠，一例作分抽税。」〇四庫全書總目史部政書類：「五代會要三十卷，宋王溥撰。五代干戈俶擾，百度凌夷，故府遺規，多未暇修舉。然五十年間，法制典章，尚略具於累朝實録。溥因檢尋舊史，條分件繫，類輯成編。建隆二年，與唐會要並進，詔藏史館。」又曰：「租税類中載周世宗讀長慶集，見元微之所上均田表，因令製素成圖，頒賜諸道。而歐史乃云周世宗見元微之均田圖，是直以圖爲元微之作，微溥是編，亦無由訂歐史之謬也。」〇晁氏讀書志編年類：「續通歷十卷，荆南孫光憲撰。輯唐洎五代事，以續馬總通歷，參以黄巢、李茂貞、劉守光、阿保機、吴、唐、閩、廣、胡、越、兩蜀事迹。太祖朝詔毁其書，以其所紀多非實也。」

〔一〕「表」，原作「奏」，據元刊本、清嘉慶本改。

〔二〕「續通歷」以下二十九字，元刊本作小注。

〔三〕「元」，原作「充」，據中華本元稹集卷三九同州奏均田狀改。






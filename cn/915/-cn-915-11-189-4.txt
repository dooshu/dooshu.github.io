◇言锺离必无克状表

萧衍侵境，久劳王师，今者奔走，实除边患，斯由灵赞皇魏，天败寇竖，非臣等弱劣所能克胜。若臣之愚见，今正宜修复边镇，俟之后动。且萧衍尚在，凶身未除，螳螂之志，何能自息。唯应广备，以待其来，实不宜劳师远入，自取疲困。今中山进军锺离，实所未解，若能为得失之计，不顾万全，直袭广陵，入其内地，出其不备，或未可知。正欲屯兵，萧密馀军犹自在彼，欲言无粮，运船复至。而欲以八十日粮图城者，臣未之前闻。且广陵、任城可为前戒，岂容今者复欲同之。今若往也，彼牢城自守，不与人战，城渐水深，非可填塞，空坐至春，则士自弊苦。遣臣赴彼，粮何以致？夏来之兵，不赍冬服，脱遇冰雪，取济何方？臣宁荷怯懦不进之责，不受败损空行之罪。锺离天险，朝贵所具，若有内应，则所不知，如其无也，必无克状。若其不复，其辱如何？若信臣言也。愿赐臣停，若谓臣难行求回，臣所领兵统悉付中山，任其处分，臣求单骑，随逐东西。且俗谚云，耕则问田奴，绢则问织婢。臣虽不武，忝备征将，前宜可否，颇实知之，臣既谓难，何容强遣。（《魏书·邢峦传》。）


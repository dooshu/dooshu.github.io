●卷一百二十七　王礼考二十二

○山陵葬礼

◎南郊请谥

请谥於南郊。先是太常寺已依例集谥号於尚书省。侍从、台谏、两省官、监察御史以上赴尚书省集谥，郎官以上书谥，考功拟谥。诏恭依。谥号既定，翰林学士撰谥议。谥议既定，摄太傅上谥议投进入内。次日奉皇帝命，上谥册宝於灵座前（摄太傅以宰臣为之）。

△南郊请谥仪注

其日，文武百僚并赴南郊幕次，各服其服。行事官服祭服，陪位官服常服，吉带。有司设权置谥议匣案褥位於午阶下，稍西，东向；次设礼料。御史台、閤门太常寺分引文武百僚入诣午阶下之南，北向立。次引奉礼郎、太祝、太官令诣陪位班之前褥位，北向立。次引读谥议官诣谥议案之後褥位立。次引举谥议官诣读谥议官之後褥位立，次礼直官引太傅诣阶下稍东，西向，褥位立。赞者曰"拜"，在位官皆再拜。奉礼郎、太祝、太官令升坛，各就位立。礼直官引太傅诣盥洗位，搢笏，盥手，帨手，执笏；诣爵洗位，搢笏，洗爵，拭爵，执笏，升坛；诣昊天上帝神位前，搢笏，跪，三上香。奉礼郎搢笏，跪，奉玉币授太傅（凡执事并搢笏、执笏事已）。太傅受玉币，奠玉币，执爵，三祭酒於茅苴，奠爵，执笏，俛伏，兴，少立。太祝跪读祝文，太傅再拜，降坛，复位，少立。礼直官再引太傅诣谥议案权置位，立，举谥议官跪，举谥议匣兴。执事者先捧谥议案诣昊天上帝神位前当中，置於褥位，太傅搢笏，捧谥议匣，升坛，至位，跪奠。谥议置於案上，执笏，兴，少退立。次读谥议官诣谥议官後立，举谥议官跪举谥议，读谥议官跪读谥议，讫，复位。举谥议官奠谥议，举谥议匣兴。执事者先捧案降坛，置於褥位，举谥议官举匣降坛，太傅後从，至权置位置定。太傅、举谥议官俱复位立。赞者曰"拜"，在位官皆再拜。次考功郎官诣谥议权置位前立，举谥议官诣谥议案，举谥议以授，考功郎官受之，加於笏上，退归本班。太傅率行事官诣望燎位，有司取祝版币帛升燎坛。燎讫，文武百僚退。令书谥议官并归次。考功郎官以谥议付本部以俟，书毕投进。

皇太后谥，则摄太尉率百官诣太庙告於祖宗。

△后谥告太庙仪注

前一日，有司进入内中。至日，文武百僚径赴告庙处奉上册宝。太尉、读册宝官、举册宝官并入内，於殿门外幕次，俟谥册宝降出，至殿门上。太尉以下迎拜讫，权退，俟谥册宝入门，於殿西阶下，东向，权置位定册北宝南。太尉以下权退归幕次。有司实设酒脯，排办讫。御史台、閤门分引文武百僚入就位，礼直官引班首以下立定，次引太尉诣殿下东西向立、奉礼郎、太祝、太官令立於庭中，北向，西上立。读册宝官、举册宝官立於册宝之後，东向，以北为上，立定。礼直官赞拜，赞者曰"拜"！在位官皆再拜，讫，先引奉礼郎、太祝、太官令各入就位，次礼直官引太尉诣盥洗位，搢笏，盥手，帨手，洗爵，拭爵，执笏升阶，诣僖祖室香案讫，搢笏，跪，上香，再上香，三上香。奉礼郎西向跪。奉币，太尉受币，奠币，执爵，三祭酒於茅，奠爵，执笏，俛伏，兴，少立，俟。太祝东向，搢笏，跪读祝文讫，太尉再拜讫。次诣翼祖室，次诣宣祖室，次诣太祖室，次诣太宗室，次诣真宗室，次诣仁宗室，次诣英宗室，次诣神宗室，次诣哲宗室，次诣惠恭皇后室，行礼，并如上仪。讫，降阶，复位立。礼直官引太尉诣册权置位，搢笏，奉册，举册官搢笏举册至殿上当中褥位，跪，奠册，执笏，兴。少退立。举册官跪，举册，读册官搢笏，跪。读册文讫，执笏，兴，举册文，讫，执笏，兴。举册官举册降阶，至权置位，置册後立。次引大尉降阶，诣宝权置位，搢笏，奉宝。举宝官搢笏，举宝至殿上当中褥位，跪，奠宝，执笏，兴，少退，立。举宝官跪，举宝。读宝官搢笏，跪，读宝讫，执笏，兴。举宝官举宝，降阶，至权置位置定，於宝位後立。太尉降阶，复位，西向立。礼直官赞拜，赞者曰"拜"！在位官皆再拜，有司奉册宝至幄，文武百僚退。太尉以下诣望瘗位立定，有司瘗币帛祝版讫，各宿册宝幄之侧（据绍兴元年隆祐太后仪注，馀依此）。

△谥册谥宝

摄太傅既率百官请谥进谥议入内讫，次日，候内降出谥册，谥宝官次日率百官上於灵座前（摄太傅系上册宝官）。又诏宰执一员奉册宝（不摄），一员读册文摄中书令，一员读宝文摄侍中。又差举册官、举玉官（以郎中等官为之）。皇帝谥宝用玉一纽，以执政篆宝文（如高宗谥宝则以"圣武文宪孝皇帝之宝"字为文，馀并仿此）。皇后谥宝，曾垂帘者用玉，不曾垂帘者用金。

△上谥册宝於灵座前仪注

前一日上谥册宝，太傅等官并常服、黑带、去鱼，诣殿门外幕次，太常寺赞引，祗应人礼部职掌及仪卫亲从官等，并於殿门外随地排立，以俟进请谥册宝。内侍官请降谥册宝，将出。次引奉谥册官、奉谥宝官於内侍处，受册宝於殿门上幄次，权置定。次礼直官、赞者引太傅以下诣殿门下，随地立班，再拜讫（如值雨或泥泞，免拜），权退，侧身立，俟有司奉迎仪卫进行。太傅以下从至幄次，权安奉讫。太傅以下退归本司宿斋。其日，文武百僚入诣幕次，有司设权置册宝褥位於殿下，东向。次奉谥册宝入，太傅以下行礼官并後从，至殿阶下东向，权置位册北宝南，太傅以下权退归幕次，俟有司排办毕备，御史台、閤门、太常寺分引文武百僚诣殿东里外随地之宜，立班定。次礼直宫引读册中书令、读宝侍中诣册宝之後褥位立，次引举宝官於读册中书令、读宝侍中之後立，次引奉谥册宝官诣册宝案之东，南向立，次引奉上谥册宝太傅诣殿下褥位西向立定。礼直官赞，太傅躬拜，在位官皆再拜讫。次引太傅升殿，诣香案前，搢笏，三上香，跪，一酹茶，三奠酒，执笏，俛伏，兴，再拜讫，降阶，复位，少立。次再引太傅诣殿下褥位，北向，俛伏，跪，奏称"太傅臣某言：奉诏谨奉上大行皇帝谥册宝"。奏讫，俛伏，兴，退，复位。奉谥册官诣册案前立。次举册官诣册案前，搢笏，跪，举册匣，兴（凡举册宝，皆礼部职掌助举）。职掌先捧册案升殿，诣殿上香案前，置於褥位，北向立。次奉谥册官搢笏，奉谥册，以引太傅诣册匣之後，搢笏，兴，少退，稍西，褥位，东向立。举册官执笏，兴，少立。次引读册中书令升殿，诣册案之後，北向立。举册官搢笏，跪，举册。读册中书令搢笏，跪，读册讫，执笏，兴，降，复位。举册官奠册，举册匣，兴。职掌先捧册案於殿上，稍东，褥位，置定。举册官举册匣跪置於案上，举册官执笏，兴，降，复位。初，读册官读册将毕，次引奉册宝官诣宝案前，举宝官搢笏，跪，举宝盝，兴。职掌先捧宝案升诣殿上香案前，置於褥位，北向。次奉谥宝官搢笏，奉宝盝。次引太傅降阶，於宝盝之後搢笏。次奉谥宝官以宝盝授太傅，太傅受讫，奉谥宝官执笏，退，复位，立。次举宝官举行，太傅升殿至褥位，北向，跪奠宝盝於案上，太傅执笏，兴，少退，稍西，褥位，东向立。次举宝官执笏，兴，少立。次引读宝侍中升殿、诣宝案之後，北向立，举宝，搢笏，跪，举宝。次读宝侍中搢笏，跪，读宝讫，执笏，兴，降，复位，立。举宝官奠宝，举宝盝，兴。职掌先捧宝案於殿上，稍东，褥位置定。举宝官举宝盝跪，於案上举宝，执笏，兴，降，复位，立。次引太傅降，复位，西向立定。礼直官赞，太傅躬拜，在位官皆再拜（如值雨泥泞，随宜於殿里外并廊上趱那立班）。次移班，稍东，进名。班首出班致词，复位，再拜。奉慰，退谥册宝於本殿安奉，令本殿官交割，权行收掌，至发引日降出，付礼部陈列，奉上谥册宝，合用抬擎谥册宝。辇官二十四人，人员节级二人，执擎治册宝法物；天武官二十二人，人员一人；仪卫、皇城司亲事二十人，人员一人（令御辇院、殿前司、皇城司、卫仗司依数差拨照应，又俟发引日於梓宫前仪卫司排列。抬擎依此），追谥宝册於攒宫。

△启攒

前三日，奏告天地、宗庙、社稷、宫观。其日，俟总护使（先差执政一员为之）行启攒礼毕，奏，还梓宫还殿安奉讫，行事、陪位官并服初丧服（内不曾制孝服者常服黑带），就位立班。皇帝服初丧之服，诣帐，即御座。帘降，引太常卿当幄前跪，奏请皇帝行启攒祭奠之礼。帘卷，前导官导皇帝出幄，诣殿上褥位，西向立。奏请拜，皇帝再拜；举哭，在位官皆再拜举哭。前导皇帝诣香案前北向立。奏请皇帝三上香，跪。内侍进茶、酒，奏请皇帝酹茶，三奠酒。俛伏，兴。奏请少立，读祝文讫。奏请哭，再拜。皇帝哭，再拜；在位官皆哭，再拜。前导皇帝还褥位，西向立。奏请拜，皇帝再拜，在位官皆再拜。前导官导皇帝归御幄。帘降，奏礼毕，百官奉慰，如上仪。自是百僚并服初丧服，朝一临。临退，不易服。至发引奉辞灵驾毕，易常服黑带（自启攒後，未祔庙前，临安府内外禁乐，诸路准此）。

△发引

三日前，差官奏告用大昇轝并龙輴一副（先下文思院制造），总护使一员（执政为之桥道顿递使一员侍从为之），主管梓宫前并回程应干事务一员（内侍为之），并先差。

绍熙元年四月二十九日，太常寺检会故事，差摄太傅持节导梓宫，题册宝，监锁元宫。太常少卿执翣者障梓宫。摄司徒率梓宫官升大昇轝及引梓宫。又摄司空复土九钟。监察御史监锁元宫。少府监进龙輴。将作监捧梓宫登龙輴兼锁元宫。宗正卿充九虞及掩元宫。飨官差题虞主官。并题神主官殿前司依例差弹压将官一员，甲军一百人，用卤簿仪仗，依例权以仪卫服青紫褐衫，执持仪物充代。主管禁卫所先相度差拨，其沿路引导，宿顿、排设，用警场、鼓吹、挽歌，依例系总护使同桥道顿递使。前二日，都大主管官、礼部、太常寺先就贡院按阅（一警场：合用金钲一十二人，鼓手六十人，鸣角六十人，逐色教头共五人，武严教头三人，管辖人员二人，部押使臣一人。一鼓吹；合用鼓吹，令丞职掌。府典史引乐官共一十人，歌色一十六人，筚篥色三十六人，笛色三十六人，箫八人，大鼓一十六人，节鼓一人，金钲四人，抬擎人兵共一十人。一挽歌；合用押教一人，执色四十八人。挽词：翰林学士、中书舍人撰二十首，文臣职事官各二首。导引歌词，学士院撰。前一日，先於太常寺教习，其排设、鼓吹、警场及抬擎、节级、军兵借差殿前步军司人，并太常寺所差人吏职级，乐正。系绍兴二十九年例借请，本身请给一月候。四日，依条除克）。是日行启奠、祖奠、遣奠。礼摄太傅後从皇帝行礼。又差摄侍中、少傅等官。所有祭器，用牙床三张（并先下文思院制造）。陪位行事官外，馀文武百官并免立班，於城外奉辞灵驾。其哀谥册宝於梓宫前禁卫内排列，沿路排祭。依例压祭绢，内宰相、使相各五十匹，侍从、台谏各三十匹，管军、知省、知閤、御带、御药、门司、直殿等各二十匹，六曹郎官、寺监卿少等各一十匹（淳熙十四年例）。其经过州县，合行排祭，不系经过州县，并免。至攒宫前一日，差官奏告。绍熙五年闰十月七日，桥道顿递使司言："将来梓宫发引渡江，依旧例，梓宫前後官司，除内人船外，并於前两日渡江，庶得整肃，不致諠譁。"从之。十日御史台又言："勘会梓宫发引日，百官出城奉辞，合设文臣路祭一座，乞依例应臣选人并照本身料钱每三十贯文省於临安府送纳，令本府排办候毕，如有支不尽钱，缴纳左藏库。"从之（大行皇后丧免设祭）。十一月十四日，诏灵驾发引，其排立、禁卫、诸班直、亲从等子并殿前司摆龊经由道路坊巷。官兵折食钱，依淳熙十五年例，令户部日下特与倍支。

△启奠

有司设牙床、牲牢、礼馔，太傅、宰执、总护使、皇亲、侍中、前导官及应陪位官外，馀文武官并免立班，径赴城外候灵驾奉辞，合行事、陪位官就位立班。皇帝服縗至，御幄即座（侍卫之官，各服初丧之服），帘降，太史局报时。前三刻，太常卿当幄前跪奏，请皇帝行启奠之礼。帘卷，前导官导皇帝出幄，御殿上褥位，西向立。奏请拜、举哭，皇帝再拜、举哭，在位官皆再拜、举哭。内侍官奉盘〈匚拖，去“扌”〉、悦巾、酒爵以进，奏请去杖、盥手脱手，洗爵拭爵。前导官导皇帝诣灵座前，太傅後从（凡升降及祖奠、遣奠礼，皆太傅後从）。奏请跪，三上香，进币。爵酒官西向跪，进币，次进爵酒。奏请受币、奠币、执爵、三祭酒、奠爵，俯伏，兴，奏请执杖少立。哭止，读文讫。奏请哭再拜，皇帝哭再拜，在位者皆哭再拜。前导官导皇帝还褥位，西向立。奏请拜灵驾少驻，俟权置定。辇官等并权退，如有皇太后，即服縗服，先诣梓宫前举哭行烧香礼。俟皇太后烧香礼毕，然後有司设牙床行启奠礼，有皇太子同太傅等官立班。

△祖奠

俟启奠既彻後，有司设牙床礼馔，应行事、陪位官诣殿下北向立。太常卿当幄前跪奏，请皇帝行祖奠之礼。帘卷，前导官导皇帝出幄，诣殿上，西向，褥位立。奏请拜，举哭，行礼，并如举奠之仪。讫，前导皇帝於稍东褥位，西向立（太傅、宰执、前导官、总护使司官属，权退，诣几筵殿门外以俟，前导、後从立班），次引皇亲南班官於殿下，稍东。有皇太子，则引皇太子升殿，诣皇帝褥位之东，西向立。总护使升殿，於皇太子之後西向立。礼直官引侍中奏请灵驾进发（如行启奠之礼，少府监帅其属进龙輴於殿下）。辇官等升捧梓宫，太傅持节导梓宫进发。降殿，太常少卿帅节翣者分左右障梓宫。初，梓宫降殿，灵驾前奏请梓宫升龙輴。将作监捧梓宫登龙輴，挽士奉引至门外。侍中奏请灵驾权驻，升太昇轝。皇帝归幄，帘降。陪位少退，前导官立於御幄前。如有皇太后，即诣梓宫前举哭，行烧香礼。奉辞还宫。

△遣奠

俟少傅率梓宫官（系将作监）奉梓宫升太昇轝讫，有司设哀册、牙床、牲牢、礼馔。次引读册、举册官进币，爵酒官各随地之宜立，酌酒官於酒樽之後立，陪位官皆立如祖奠之仪。太常卿当幄前跪，奏请皇帝行遣奠之仪。帘卷，前导官导皇帝出幄，诣太昇轝之前褥位立。奏请拜举哭，盥手帨手，洗爵拭爵，上香进币，爵酒受币，奠币，执爵，三祭酒，奠爵，俯伏，兴，皆如启奠之仪。奏请执杖少立。哭止，读哀册官跪读哀册讫。奏请哭拜如上仪。皇帝权归幄次。礼直官引侍中奏请灵驾进发。有司率僧道、仪卫、法物等前引灵驾。前导官导皇帝出幄，举哭，执采绳。俟大昇轝进发，内侍官割绳，前导官导皇帝归幄。哭止，帘降。前导官退。皇帝释縗服，服折上巾、白袍、黑银带以俟。还。内管及应奉官就大昇轝前奉辞，易常服，黑带，从驾。总护使、顿递使、都太主管官於皇帝幄次朝辞。馀行事官免，又其馀文武百官城外奉辞灵驾讫，进名奉慰。

绍兴元年四月二十九日，太常寺言："明德皇后故事，行遣奠礼、读哀册奉辞讫，皇帝吉服还内，縗服，并焚之（系大行太皇太后发引之日，检会故事）。"

△大行皇后启攒发引

皇帝服忌日之服，黑鞓，犀带，丝鞋，亲行祭奠烧香之礼（致钦不拜）。陪位立班，臣僚并吉服入，易带立班，於启攒行礼时一临而止。自馀发引前夜祭告，并启奠、祖奠、遣奠行礼，陪位官（陪位官以亲王总护使，南班宗室，本宅亲属）及会葬，从梓宫。臣僚并服初丧之服。至攒宫，掩攒奉辞讫，易常服，退。所有縗服，候礼毕毁弃（自启攒之日，至发引前，後殿不视事）。其发引启奠祖奠、并系，总护使行礼，俟梓宫发引，升龙轝，至和宁门降龙輴，升大昇轝，皇帝亲行遣奠之礼（读哀册，皇帝致钦不拜）。及梓宫进发，百官常服黑带奉辞，於城外讫，赴後殿门外进名奉慰。亲王、宗室、本宅亲属，并随行。

庆元六年十一月二十九日，延和殿宰执进呈"大行皇后发引讫，免臣僚路祭。"上曰："此乃文具，不须得，止奉辞足矣。"十二月二日诏："大行皇后梓宫将来发引，可出丽正东偏门。"又诏梓宫发引，摄侍中奉梓宫升、降、进发、权驻，差吏部侍郎费士寅摄太傅持节导梓宫监掩攒宫，差总护使吴环摄太傅帅奉梓宫官奉升大昇，轝又引梓宫，并摄少保差太常少卿俞丰（系恭淑皇后故事，馀仿此）。

△掩攒

掩攒并神主祔庙，用虞主一，神主一，大匮二，小匮二，腰舆二，汲水铁浴桶二（索全），矮香案二（紫罗衣子全），白罗拭巾二（长八尺，小尺），笔砚黑一副，白罗巾二（各长八尺，小尺。皇后用青罗巾二）。衬藉神主、虞主。紫罗褥子二，浴斛趺座二（锦褥子全），曲几二（衣子全），油绢帕二（各三幅），罩匮罗夹帕二（各三幅，大行皇帝用黄罗，皇后用红罗），并祏室法物等（并先下文思院制造）。攒宫内安设：用黝三匹，纁二匹（下左藏库支供，选堪好物帛），赠玉一段（盛黝、纁。赠玉匣床及帕，锁匙全。下文思院制造）。监掩攒宫（差摄太傅并差监察御史），复土九钟（差摄太保以侍从等官为之）。其日，俟大昇舆诣宫。侍中诣大昇舆前，俛伏，跪，奏称"侍中臣某言，请灵驾降轝，升龙輴，诣献殿。"奏讫，俛伏，兴。有司捧梓宫升龙輴入，诣献殿上讫，俟掩攒日时，前行迁奠礼。有司於梓官前陈设祭器，实设礼料毕，先引陪位官，并立定。次引奉礼郎已下入，就位立定。次行礼总护使诣殿，梓宫前立。赞者曰"躬拜"，总护使再拜，在位官皆再拜，举哭。次引奉礼郎、太祝、太官令各人就位立定，次引行礼总护使诣盥位盥手帨手，洗爵拭爵，诣酒樽所，跪，执爵，俟太官令酌酒讫，兴。诣梓宫，跪，上香。奉礼郎奉币行礼。总护使再拜举哭，在位官皆举哭。总护使复位，又再拜。在位官再拜讫，哭止。次引总护使诣望瘗位立，奉礼郎、太祝、太官令重行立定。有司瘗祝币讫，退，俟掩攒时至，引侍中诣梓宫前俛伏，跪奏，称"侍中臣某言，请灵驾赴攒宫"。奏讫，俛伏，兴。有司捧迁梓宫，少傅引梓宫即攒宫毕，权退，俟梓宫进皇堂讫。次引将作监掩攒宫，太傅、监察御史并监掩攒宫。次引少保复土九钟，俟掩攒宫将毕，内谒者浴虞主讫，以罗巾拭讫，引内谒者诣攒宫，俛伏，跪，奏称"内谒者臣某言，请神灵上虞主"。奏讫，俛伏，兴。扶侍、夹侍启匮覆讫，捧腰舆。内侍捧迁虞主，升腰舆，至献殿上，南向，权置定。次引内谒者诣虞主腰舆前，俛伏，跪，奏称"内谒者臣某言，请虞主降舆升座。"内侍捧虞主即座讫，权退，俟掩攒宫讫。次诣虞主前，行虞祭礼，是日，百官进名奉慰，总护使率应在攒宫官奏表奉慰。

淳熙十五年三月十有八日，右丞相周必大等言："检点故事，山陵五使，系随神主还京。徽宗攒之时，缘绍兴七年先已立虞祔庙，总护使所以径赴行在。至後来显仁皇后掩攒，误用变礼。今来神主在涂，事体不同，臣等欲参酌典故，导从渡江，馀行事官自依已降指挥，先回。"从之。

△虞主神主

绍兴七年闰十月二十五日，朱震充题神主虞主官。按後汉《礼仪志》：桑木主尺二寸，不书谥。又按杜佑《通典》载，《仪注》虞祭之礼，止言太祝捧主匮置於座。启匮於前，捧出神主，不言题谥祔庙之礼，则曰"享前一日质明，太祝以香汤浴栗主，拭以罗巾，题栗主官盥洗，捧栗主就褥，题神主墨书讫，以光漆重模之。"则是唐制惟题栗主，亦不题虞主也。宋朝仁宗皇帝上仙，吕夏卿奏请虞主不题谥。诏两制及待制以上官与礼官会议。翰林学士承旨孙抃等奏乞如夏卿所奏。从之。今欲乞依汉、唐及仁宗山陵故事，虞主更不题谥，俟祔庙前期一日，恭依敕命，书题神主。诏："恭依"。二十九年十一月十三日，太常寺又言："显仁皇后将来掩攒宫合行九虞祭，依礼例掩攒宫毕，行第一虞，其第二、第三、第四、第五虞，并系在路，合於宿顿，宗正卿行礼。其第六虞在京日，系在琼林苑。今欲乞渡江讫，令宗正卿行礼，礼毕，迎虞主入慈宁宫奉安，皇帝服袍履导於慈宁宫门外，有司奉安讫，皇帝行安神之礼。其第七、第八、第九虞，依典故，皇帝行礼，百官倍位（或差有司侍祠，则百官更不陪位）。"诏："恭依。"三十二年二月二十七日，太常少卿王普言："谨按《通典》，神主之制，有匮有趺。其匮底盖俱方，底自下而上，盖依上而下与齐。今太庙祖宗帝后主之匮，有盖无底，虽於祏室牙床各设趺座，然祭享迁奉之时惟匮，盖以覆神主在中，不免欹侧动摇，有乖严奉，岂渡江之後，失其旧制耶？兹者，恭文显德仁孝皇帝神主，虞主之匮，欲依《通典》，并造底盖，仍乞漆造祖宗帝后神主匮底，庶得合於礼制，兼亦便於迁奉。"诏依。

△第一虞至第六虞祭

太常卿既行掩攒宫之礼，并如迁奠之仪，惟不用陪位官。掩攒之後，总护使以下并易常服黑带。

△奉迎虞主

依例用细仗五百人，常鼓吹一百三十人（下兵部，太常寺差拨，及神主祔庙日同）。山陵等使并随还京。文武百僚合出城奉迎。虞主官并常服黑带。其日威仪、僧道、仪卫、亲从等并诣权安虞主幄次前排立。礼直官引礼仪使升诣虞主香案前，搢笏。上香，再上香，三上香，执笏。降，复位。再拜，在位官皆再拜讫。次引礼仪使、都大主管官以下诣虞主幄前褥位立班定，礼直官赞"躬拜"，礼仪使拜，在位官皆再拜。次引礼仪使升诣虞主香案前，搢笏。三上香，执笏。降，复位。再拜，在位官皆再拜，讫。次引礼仪使、都大主管官升，诣殿，幄分，立定。礼直官引内谒者诣虞主腰舆前，俛伏，跪奏称"内谒者臣某言，请虞主进行"。奏讫，俟虞主进行至宫门外。礼仪使以下并权退，以俟皇帝行奉迎之礼（其僧道、仪卫、亲从等止於宫门外，退）。虞主将至，皇帝自内服履袍归御幄，帘降。礼直官、太常博士、太常卿於幄前俟虞主将至殿前，扶持夹侍，捧腰舆入殿。礼直官、太常卿当幄前俛伏跪奏称："太常卿臣某言，请皇帝奉迎虞主，行安神之礼。"奏讫，俛伏，兴，退，复位。帘卷，前导官导皇帝出幄，诣殿门内奉迎虞主升殿，至殿上，权驻。前导官导皇帝於殿上稍东褥位少立。次引内谒者诣虞主腰舆前俛伏跪奏称："内谒者臣某言，请虞主降舆升座，权安奉"奏讫，俛伏兴，退。内侍扶捧虞主升座，启匮於後，以巾覆之，讫，少退。前导官导皇帝诣殿下褥位西向立，奏请拜，皇帝再拜，讫。前导官导皇帝升殿，诣虞主香案前，奏请皇帝上香，再上香，三上香。又奏请皇帝再拜，讫。前导官导皇帝降阶复位，西向立，俟。内侍启巾，捧匮，覆虞主讫，前导官导皇帝归御幄，帘降。礼直官、太常博士引太常卿当幄前俛伏跪奏称："太常卿臣某言。"礼毕，奏讫，俛伏兴。前导官导皇帝还内，百官进名奉慰。次宗正卿以酒脯行安神礼。如有太皇太后、皇太后，俟内侍奉虞主升座後，前导官导皇帝权归御幄。次提举官奏请太皇太后、皇太后诣虞主前，北向立。内侍官启匮於後，以罗巾覆之，讫，少退。太皇太后、皇太后行安神烧香礼，如宫中之仪。讫，退。淳熙十五年二月，宰执进呈虞主祭乃吉礼，合用靴袍。上曰，"只用布折上巾、黑带布袍可也。"

△第七至第九虞祭

并皇帝亲行礼，间日而祭。其日，有司设牙床、牲牢、醴馔。行礼前，御史台、閤门、太常寺先引文武百官诣几筵殿里外立班定。次礼直官引读文官诣殿上东向立，进币。爵酒官诣殿上西向立。酌酒官於殿上酒樽之後，北向立定。次礼直官、太常博士引太常卿诣幄前立定。皇帝入御幄，帘降。礼直官、太常博士引太常卿当幄前俯伏跪奏称："太常卿臣某言，请皇帝行虞祭之礼。"奏讫，俛伏，兴。退，复位。帘卷，前导官导皇帝出幄，诣殿上褥位，西向立。内侍启虞主匮於後，以罗巾覆之，讫。奏请皇帝再拜，在位官皆再拜。以内侍进盘〈匚拖，去“扌”〉沃，内侍奏请皇帝帨手。内侍进爵，又奏请皇帝洗爵。内侍进巾，又奏请皇帝拭爵，讫。前导官导皇帝诣虞主前，奏请皇帝跪，三上香，进币。爵酒官搢笏，跪，先进币，次进爵酒。又奏请皇帝受币，奠。执爵，三祭酒於茅苴，奠爵，讫，俛伏，兴。又奏请少立，读祝文官搢笏，跪，读祝文，讫。奏请拜，皇帝再拜，在位官皆再拜。前导官导皇帝还褥位，西向立。奏请拜，皇帝再拜，在位官皆再拜，讫。内侍启虞主巾，捧匮，覆虞主讫。前导官前导皇帝归御幄，帘降。礼直官、太常博士次引太常卿当幄前俛伏跪奏称："太常卿臣某言。"礼毕，讫，俛伏，兴，退，复位。前导官退，陪位行事官以次退。文武百僚进名奉慰。第八、第九虞并如上仪（第七、第八、第九虞祭礼例，间日行礼。九虞既毕，以祔庙前二日，皇帝亲行卒哭之礼。如太史局所选祔庙日辰稍远，则合三日一虞，九日行九虞。礼毕，以祔庙前二日卒哭）。

△大行皇后掩攒後行礼

行第一虞，虞主将回，行第二虞，礼毕，奉迎几筵殿安奉，皇帝行安神烧香礼，如宫中之仪，毕，次行第三虞、第四虞、第五虞、第六虞、第七虞、第八虞、第九虞，并系太常卿行事，逐日一祭，祭礼毕，次行卒哭祭，次迎奉祔庙。

△卒哭

其日，有司设牙床、牲牢、礼馔行事，陪位官就位立班。皇帝御幄，帘降。次引皇太子、宰执、从驾官立班。太常当幄前跪，奏请皇帝行卒哭之祭。帘卷，前导皇帝出幄，诣殿上褥位，西向立。内侍启虞主匮，於後以白罗巾覆之（皇太后虞主，覆以青罗巾）。奏请拜，皇帝再拜，在位官皆再拜。内侍奉盘〈匚拖，去“扌”〉、帨手巾、酒爵以进，奏请皇帝盥手，帨手洗爵拭爵。前导官前导皇帝诣虞主前，奏请皇帝跪，三上香，进币。爵酒官跪，进币。次进爵酒。奏请皇帝受币，奠币。执爵酒，三祭酒於茅苴。奠爵。俛伏，兴。奏请少立。读祝文官跪读祝文，讫。奏请拜，皇帝再拜，在位官皆再拜。前导官导皇帝还褥位，西向立。内侍启虞主巾，捧匮，覆虞主。前导官导皇帝归御幄，帘降。奏，"礼毕"。百官进名奉慰。

△大行皇后卒哭

系南班宗室正任行礼，百官吉服赴後殿门进名奉慰。

△神主祔庙

用细仗二百人（绍兴十五年四月添作五百人），差官奏告仍行享太庙别庙礼差，初献亚献官差侍从一员题祔庙神主，神主祔庙合添一室，先令两浙运司计会太常寺修盖，又造室牌一面，先进请御书，修制毕。

△皇帝行宁神奉辞之礼

其日，仪仗、鼓吹、僧道、仪卫等於门外排立。皇帝诣几筵殿前御幄，帘降。太常卿当幄前跪，奏请皇帝行宁神奉辞之礼。帘卷，前导官导皇帝出幄，诣几筵殿上褥位，西向立，内侍启虞主匮於後，以白罗巾覆虞主讫（皇太后虞主则用青罗巾），奏请拜，皇帝再拜。前导官导皇帝诣虞主香案前，奏请皇帝三上香，又奏请皇帝再拜。前导官导皇帝诣殿门外御幄，帘降。辇官擎腰舆诣几筵殿下置定。内谒者诣虞主前跪奏，请虞主降座升舆进行。奏讫，内侍启罗巾，以匮覆虞主，扶持夹侍。捧腰舆官奉虞主升腰舆，辇官擎舆进行。虞主将至宫门，御幄帘降，前导官导皇帝步导虞主进行至宫门。前导官导皇帝诣褥位，西向立。内谒者侍虞主前跪奏，请虞主少驻，扶持夹侍，辇官以下并权退。有司陈香案等，前导官导皇帝诣香案前，北向，奏皇帝再拜，又奏请皇帝三上香，又奏请皇帝再拜。前导官导皇帝归御幄，帘降。奏礼毕，辇官擎虞主腰舆进行，仪仗、鼓吹、威仪、僧道、仪卫前引，礼仪使、都大主管官後从，诣太庙。皇帝还内。

△大行皇后祔庙

其日，以鼓吹金吾仗及本殿仪祔从物导引虞主祔太庙，亲王、南班宗室皆骑导，文武百僚吉服陪位，设登歌宫驾乐舞，其谥册宝於虞主前陈列，至太庙，收奉於册宝殿，其虞俟祔庙毕，赴太庙册宝殿权行安奉。

绍兴七年，徽宗及显肃皇后祔庙。有司言："今梓宫未还，乞依景德元年明皇后故事，行埋重、虞祭、祔庙之礼。"太常寺言："检会山、园陵故事，梓宫发引日，皇帝於宣德门外奉辞，百僚於板桥奉辞。其掩皇堂日，奏请神灵上虞主讫，埋重於皇堂隧道。次行第一虞，至琼林苑行第七虞。祭毕，迎虞主於集英殿。皇帝於殿门奉迎，百僚於板桥奉迎。至殿，皇帝行安神烧香之礼，讫。次有司行第八虞，至第九虞。祭毕，皇帝行卒哭之祭。至祔庙前一日，皇帝斋於垂拱殿。祔庙日，自集英殿导至宣德门外奉辞。有司奉虞主至大庙，行祔庙之礼，於故事即无该在庙门外埋重之文。今来欲比附故事，於祔庙前择日自几筵殿迎重，於报思广孝观权行安奉。是日，皇帝先次几筵前烧香，如行宫之仪。毕，还内。次宰执率百僚烧香。毕，退。礼仪使率合迎重，有司奉迎诣本观俟时，奏请神灵上虞主，讫，埋重於本观利方。次太常卿行第一虞祭。夙兴，第二虞祭。已後，每日依礼例行一虞祭至第七虞祭，毕，迎奉虞主还几筵殿日，百僚於行宫门外奉迎，至几筵殿门，皇帝服履袍奉迎，前导虞主升殿，毕，次诣逐位行礼，讫，还内。次有司行第八、第九虞祭，至祔庙前二日，皇帝行卒哭之礼。祔庙前一日，皇帝斋於内殿，有司不奏刑杀文书。至祔庙日，皇帝自几筵殿导虞主至行宫门外奉辞毕，礼仪使奉虞主诣太庙，奏请神灵上神主讫，以次行祔庙之礼。今来欲依明德皇太后攒殡故事，先行虞祭毕，次行卒哭，而後祔庙。若将来迎奉梓宫到，合遵用永安陵故事，行改葬之礼，更不立虞主。"从之。








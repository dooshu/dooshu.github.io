○答裴度辞官第三表批

省表具悉。谢病之制，虽起於昔贤；尽瘁之词，亦标於古典。况卿有功於国，作相累朝，自匡辅眇躬，又勤劳数载，岂可以微疾去位，以重望辞荣，章疏徒来，延迟弥切。至太宗朝许李靖致政，高宗遂仁轨乞骸，朕非不知，事则有异。何者？时当明圣在上，理道已成，宰臣优游，固得自便。今则生物尚困，庶工未修，言念勋贤，方深倚注，惟此故事，恐难遽行。卿宜体是诚怀，力更颐养，必有多福，以扶大忠，无至确然，复陈表章。


○唐故颍川郡长史赠秘书监独孤公第六子万墓志

万，颍川长史府君第六子，性专静内敏，有干局，多才艺，嗜学好古，诵《老子》、《庄子》之书，究其大略。罹於多难，未遑筮仕。乾元三年夏六月，与昆弟同侍板舆，将如吴。遇疾，殁於楚州，春秋二十九。七月殡，於广陵山光南之西。大历四年五月，诏赠颍川府君秘书监。是岁七月壬午，奉迁神座，令於寿安县甘泉乡之原。先是万之丧至自广陵，是日陪葬於茔西隅，礼也。夫维夭寿之数，虽圣智所无奈何。今刻石志美，亦以冀其名之悠久也。








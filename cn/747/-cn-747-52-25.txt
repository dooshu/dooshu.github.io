○令应选人习三礼诏

王者设教，劝学攸先，生徒疑业，执礼为本。故孔子曰：“不学《礼》无以立。”又曰：“安上治人，莫善於《礼》。”然则《礼》者，盖务学之本，立身之端，居安之大猷，致治之要道。属辞比事，而不裁之以礼则乱；疏通知远，而不节之以礼则诬。实百行之本源，为五经之户牖，虽圣人设教，罔不会通，而学者遵行，宜有先后。自顷有司定议，计功记习，不量教化浅深，义理难易，遂使修传学者，例从冬集，习《礼经》者，独授散官。敦本劝人，颇乖指要，姑务宏奖，以广儒风。自今以后，明经习《礼记》及第者，亦宜冬集。如中经兼习《周易》若《仪礼》者，量减一选。应诸色人中习三礼者，前资及出身人依科目例，白身人依贡举例，每经问大义三十条，试策三道。仍令主司於朝官学官中简选精通经术三五人闻奏。主司与同试问，质定通否。义策全通为上等，转加超奖；大义每经通十五条已上，策通两道已上为次等，依资与官。如先是员外试官者，听依正员例。其习《开元礼》人，问大义一百条试策三道，全通者为上等；大义通八十条已上，策两道已上为次等；馀一切并准习三礼例处分。其诸馆学士，愿习三礼及《开元礼》者并听，仍永为常式。


48　場屋之文如校人之魚　文士之文止可謂巧言　楊簡論文章由道心而達


丘宗卿謂：「場屋之文，如校人之魚，與濠上之得意異矣。」慈湖楊簡號。謂：「文士之文，止可謂之巧言。」

【全云】引宗卿語，見場屋之文不足觀；引慈湖語，見凡爲詞章之學無所得。是兩層。

【元圻案】書録解題：「丘文定集十卷，拾遺一卷，樞密江陰丘崈宗卿撰。隆興癸未進士第三人。其文慷慨有氣，而以吏能顯，故其文不彰。」〇四庫全書不著於録，蓋已佚矣。〇慈湖遺書家記九：「孔子謂『巧言鮮仁』，又謂『辭達而已矣』，而後世文士之爲辭也異哉，琢切雕鏤，無所不用其巧。夫言惟其當，謬用其心，陷溺至此，欲其近道，豈不大難！雖曰無斧鑿痕，如太羹玄酒，乃巧之極功，心外起意，益深益苦，去道愈遠。是安知孔子曰『天下何思何慮』？是安知文王『不識不知，順帝之則』？如堯之文章，孔子之文章，由道心而達，始可以言文章。若文士之言，止可謂之巧言，非文章。」






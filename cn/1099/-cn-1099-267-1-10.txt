○浙直福兵船會哨論 【 會哨防寇】

浙東地形。與福建連壤。浙西地形。與蘇松連壤。利害安危各有輔車相依之勢。故初制責浙江巡撫。總督浙直福分哨各官。互為聲援而不許自分彼已。畫地有限。責任相聯。此廟謨之所以為善。而海防之所以為固也。愚考海中山沙。南起舟山。北至崇明。或斷或續。陰沙泥濘易于膠舟雖兵船最輕便未免有閣淺之失何物島夷亦知海道必奸人啟之也所以通番之禁不可不嚴暗沙連伏。易于閣淺。賊舟大者。不能東西亂渡。如遇東北風也。必由下八陳錢馬蹟等山以犯浙江。而流突乎蘇松。如遇正東風也必由茶山西行以犯淮揚。而流突乎常鎮。如遇正北風也。必由琉球以犯福建。而流突乎溫台。三途窵遠瞭望難及。不難于標撥第恐各哨彼此觀望耳須總兵官撥遊兵把總。領哨千百戶等船。往來會哨。其在浙江也南則沈家門兵船。哨至福建之烽火門。而與小埕兵船相會。北則馬墓兵船。哨至蘇州洋之洋山。而與竹箔沙兵船相會。其在蘇松也。南則竹箔沙兵船。哨至洋山。而與浙江之馬墓兵船相會。北則營前沙兵船哨至茶山而與江北之兵船相會。諸哨絡繹。連如長蛇。羣力合併。齊如扛鼎。南北夾擊。彼此不容。豈惟逐寇舶于一時。殆將靖寇患于無窮矣。


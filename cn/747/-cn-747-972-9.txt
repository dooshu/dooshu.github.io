○请改定枉法赃罪奏（清泰二年五月中书门下）

刺史位列公侯，县令为人父母，合倍加乳哺，岂合自致疮痍？一昨张宗裔胥吏讼论，合当极典，法司据律，罪止徒流。向来此法极严，才可存其躯命，即一二十年不复还乡。却缘近日赦宥稍频，迁易颇数，致其凶物，不顾严刑。臣窃惟立法稍严，则人不敢犯。其见行法律，望下所司，再加详酌。


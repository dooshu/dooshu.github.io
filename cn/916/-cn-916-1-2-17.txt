【孺子歌】

〖《诗纪》云：文章正宗作沧浪歌，《楚辞》载此作《渔父歌》。〗

〖《孟子》曰：有孺子歌曰云云。孔子曰：小子听之。清斯濯缨。浊斯濯足矣。自取之也。〗

沧浪之水清兮（《文选》注、《白帖》无兮字。《御览》或同。）可以濯我缨。沧浪之水浊（《文选》注作渌。）兮（《文选》注、《白帖》无兮字。《御览》或同。）可以濯我足。（○孟子离娄篇。《楚辞》渔父作渔父歌。《文选》十五归田赋注、《乐府诗集》八十三俱作渔父歌。《白帖》二。《御览》五十九、三百七十二引《楚辞》。又五百七引《高士传》。又五百七十二。《诗纪前集》二。○逯案。《诗纪》於此篇後又有一篇。题云《文子》载沧浪歌。辞云。混混之水浊。可以濯我足乎。泠泠之水清。可以濯我缨乎。查《文子》上卷载此。并不谓歌。盖转引以论其道耳。今不再编入。）


○通天台赋（以“洪台独存，浮景在下”为韵）

行人徘徊，登秦原而游目，见汉右之荒台，清风穆其尚在，翠华归而不回。对古情至，临高思来，拔蔓草以遐想，睹离宫而兴哀。试问薪者，乃秦人也。云汉之兴，兹台之下，驰道通乎中禁，周墙绕於平野，经逝川而不息，抚环堵而殊寡。昔汉皇帝，幸甘泉宫，肆目将远，筑台基中。高居物外，若与天通，祈列仙之戾止，致圣寿之延洪。绎绎凭，蹲蹲捧日，干元气以直上，倚长空而回出。危槛，回涂郁律，植承露之盘，开肃神之室，将以接上元，朝太一，乘大君之登降，访总真之摭实。於戏！郊祀之义，志而可采，鸿纷之状，望而巳改。哀壮丽之都失，想威灵其如在，徒野鸟之飞来，何真人之可待。且白日可以精贯，元珠难乎力求，虽崇台蹇产，磴道周流，泰乎西面，齐宫乎上头。仰通苍昊，俯瞰皇州，宁不死之可致，谅其生也若浮。我国家立太平，尚清静，俨宸居以自整，绝仙台之望幸，虽丹槛栖於列宿，飞梁历於倒景，有唐虞之允恭，无汉武之游骋。化由其衷，居慎其独，有仪可象，无思不服。自然为域中之大，获天下之福，等南山之不骞，何高台之是筑？

许季同

季同。赠太子少保孟容弟。始拜监察御史，再迁兵部郎中，徙京兆少尹，终宣歙观察使。


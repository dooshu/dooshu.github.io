○张惠言词

嘉庆间填词家咸推吾郡张皋文太史［惠言］，专主比兴，所选词自五季迄同时朋从，仅四百馀阕，矜严已甚。顾学之者往往非平即晦，盖词固不尚尖艳，亦不宜过求纯正，如弹古瑟，谁复耐听。太史自著茗柯词，亦寥寥无几。相见欢云：“新莺鸣过清明。有谁听。何况朝风夜雨，杜鹃声。留春住。催春去。若为情。有画梁双燕，语惺惺。”杨花木兰花慢云：“尽飘零尽了，何人解当花看。正风避重帘，雨回深幕，云护轻幡。寻他一春伴侣，只断红、相识夕阳间。未忍无声委地，将低重又飞还。疏狂情性，算凄凉，耐得到春阑。便月地和梅，花天伴雪，合称清寒。收将十分春恨，做一天、愁影绕云山。看取青青池畔，泪痕点点凝斑。”太史著述以古文为最，词固馀力及之。


清净明了


【原文】

养生之道，只“清净明了”四字。内觉身心空，外觉万物空，破诸妄想，一无执着，是曰“清净明了”。万病之毒，皆生于浓。浓于声色，生虚怯病；浓于货利，生贪饕病；浓于功业，生造作病；浓于名誉，生矫激病。

噫！浓之为毒甚矣。

樊尚默先生以一味药解之，曰“淡”。云白山青，川行石立，花迎鸟笑，谷答樵讴，万境自闲，人心自闹。

岁暮访淡安，见其凝尘满室，泊然处之。叹曰：“所居，必洒扫涓洁，虚空以居，尘嚣不杂。斋前杂树花木，时观万物生意。深夜独坐，或启扉以漏月光，至昧爽，但觉天地万物，清气自远而届，此心与相流通，更无窒碍。今室中芜秽不治，弗以累心，但恐于神爽未必有助也。”

余年来静坐枯庵，迅扫夙习。或浩歌长林，或孤啸幽谷，或弄艇投竿于溪涯湖曲，捐耳目，去心智，久之似有所得。

陈白沙曰：“不累于外物，不累于耳目，不累于造次颠沛。鸢飞鱼跃，其机在我。”知此者谓之善学，抑亦养寿之真诀也。



【注释】

贪饕（tāo）：贪得无厌。饕，饕餮，《山海经》一书记载的贪食的凶兽。



矫激：偏激，违逆常情。



樊尚默：樊良枢，字尚默，号致虚，生卒年不详。万历三十二年（1604年）进士，曾任云南提学副使。工于诗文。



樵讴：樵歌。



泊然：澹然寡欲。



昧爽：拂晓，黎明。《尚书·牧誓》：“时甲子昧爽，王朝至于商郊牧野。”






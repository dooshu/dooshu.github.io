東坡留戒公長老住石塔

東坡鎮維揚，幕下皆奇豪。一日，石塔長老遣侍者投牒求解院，東坡問：「長老欲何往？」對曰：「歸西湖舊廬。」即令出，別候旨揮。東坡於是將僚佐，同至石塔，令擊鼓，大眾聚觀。袖中出疏，使晁無咎讀之，其詞曰：「大士何曾出世，誰作金毛之聲？眾生各自開堂，何關石塔之事？去無作相，住亦隨緣。戒公長老開不二門，施無盡藏。念西湖之久別，亦是偶然。為東坡而少留，無不可者。一時稽首，重聽白槌。渡口船迴，依舊雲山之色。秋來雨過，一新鐘鼓之聲。謹疏。」予謂戒公甚類杜子美黃四娘耳，東坡妙觀逸想，托之以為此文，遂與百世俱傳也。


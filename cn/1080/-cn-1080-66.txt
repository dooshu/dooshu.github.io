●大明會典卷之六十六

冠禮四

品官冠禮

洪武三年定

前期擇日、主者告於家廟。無廟則告於祠堂。北面再拜。告雲、某之子某、年漸長成。將以某月某日、加冠於其首。謹以告。乃筮賓。主者北面再拜告雲、卜以某甲子吉、冠某。速某賓加冠、庶幾臨之、謹告。前二日、主者戒賓、及贊冠者。主者至賓大門外。掌次者引之次。儐者受主者之命。入告賓曰。某之子某、將加冠。願吾子教之。賓曰、某不敏、恐不能供事、以辱吾子。敢辭。主者曰、某猶願吾子教之。賓曰、吾子重有命、某敢不從。主者再拜。賓荅拜。主者還。賓拜送。主者戒贊冠者亦如之。

【 亦通使子弟戒之】 前一日、掌事者設次於大門外之右、南向。其日夙興。掌事者設洗於堂阼階東南。東西當東霤。 【六品以下當東榮】

南北以堂深。罍水在洗東。加勺羃。篚在洗西南。肆實巾一於篚。加羃席於東房內西牖下。 【無房者張帷為之】

陳服於席東、領北上。莞筵四。加藻席四。在南側。尊甒醴在服北。加勺羃。設坫【四品以下設篚無坫】

在尊北。饌陳於坫北。設洗於東房近北。罍水在洗西。篚在洗西北。肆實以巾。質明。賓贊至於主者大門外。掌次者引之次。賓贊公服。諸行事者、各服其服。

【無公服者服常服】

執尊罍篚者、皆就位。其冠各一箱。各一人執之。侍於西階之東、東面北上。設主者之席於阼階上、西面。賓席於西階、東面。冠者席於主者東北、西面。主者公服、立於阼階下當東序、西面。諸親公服、非公服者常服、立於罍洗東南、西面北上。

【 尊者在別室】

儐者公服立於門內道、東北面。將冠者【雙童髻。空頂幘。雙玉導。金寶飾。采褲褶。錦紳。烏皮履。六品以下、導不以玉】立於房內南面。主者贊冠者公服、立於房內戶東西面。賓及贊冠出次立於門西。贊冠者少退。俱東面北上。儐者進於主者之左、北面受命、出立門東西面。曰敢請事。賓曰某子有嘉禮。命某執事。儐者入告。主者迎賓於大門外之東。西面再拜。賓答拜。【凡主賓拜揖、皆贊禮者相導】

主者揖贊冠者。贊冠者報揖。主者又揖賓。賓報揖。主者入。賓及贊冠者次入。及內門行至階。 【主者立於階東、西面。賓贊立於階西、東面。】主者請陞。賓曰某備將事、敢辭。主者固請。賓固辭。主者終請。賓三辭。主者陞自阼階、立於正東、西向。賓陞自西階、立於席西、東向。贊冠者及庭、盥於洗。陞自西階。入於東房。立於主者贊冠者之南、俱西面。主者贊冠者引將冠者立於房外之西、南面。賓之贊冠者、取纚櫛簪跪奠於冠者筵南端席北稍東、西面立。賓揖將冠者。賓主俱即席坐。將冠者進陞席西南坐。賓之贊冠者、進筵前東面、跪脫雙童髻置於箱。櫛畢設纚。興、復位立。賓主俱興。賓降至。罍洗盥手訖、詣西階。主者立於席後、西面。賓立於西階上、東面。執緇布冠者陞授賓。賓降一等受之。右執項。左執前。進將冠者筵前東向立。祝曰、令月吉日。始加元服。棄爾幼志。慎爾成德。壽考維祺。介爾景福。乃跪冠。興、復西階上席後東面立。賓之贊冠者、進筵前東面跪結纓、興、復位。冠者興。賓揖冠者。冠者適房。賓主俱坐。冠者

【著青衣素裳之服、】

出房戶西、南面立。賓主俱興。賓揖冠者。冠者進陞席西向坐。賓之贊冠者跪脫緇布冠置於箱。櫛畢設纚。興、復位。執進賢冠者陞。賓降二等受之。右執項。左執前。進冠者筵前東向立。祝曰、吉月令辰。乃申爾服。恭爾威儀。淑慎爾德。眉壽萬年。永受胡福。乃跪冠。興、復位。賓之贊冠者跪設簪結纓。興、復位。冠者興。賓揖冠者。冠者適房。賓主俱坐。冠者

【著絳紗服、】

出自房戶西、南面立。賓主俱興。賓揖冠者。冠者進陞席西向坐。賓之贊冠者、跪脫進賢冠置於箱。櫛畢設纚。興、復位。執爵弁者陞。賓降三等受之。右執項、左執前。進冠者筵前東向立。祝曰、以歲之正。以月之令。鹹加爾服。兄弟具在。以成厥德。黃耇無疆。受天之慶。乃跪冠。興、復位。賓之贊冠者、跪設簪結纓。興、復位。冠者興。賓揖冠者適房。賓主俱坐。主者贊。冠者、徹纚櫛簪箱及筵入於房。又設筵於室戶西、南向。冠者

【著爵弁之服、】

出房戶西、南面立。賓主俱興。主者贊冠者、盥手洗觶、於房酌醴、出房南面立。賓揖冠者。冠者就筵西、南面立。賓進受醴。進冠者筵前北面立。祝曰、甘醴維厚。嘉薦令芳。拜受祭之。以定爾祥。承天之休。壽考不忘。冠者筵西拜受觶。賓復西階上東面荅拜。執饌者奉饌薦於冠者筵前。冠者左執觶。右取脯。祭於籩豆之間。贊冠者取胏一以授冠者。冠者奠觶於薦西以祭。冠者坐。取觶祭醴、奠觶再拜、執觶興。賓答拜。賓主俱坐。冠者陞筵、跪奠觶於薦東興、進北面跪取脯、降自西階。入見母。進奠脯於席前。退再拜以出。冠者母不在、則使人受脯於西階下。初冠者入見母。賓主俱興。賓降當西序、東面立。主者降當東序、西面立。冠者既見母。出立於西階東南面。賓少進、字之、曰、禮儀既備。令月吉日。昭告爾字。爰字孔嘉。髦士攸宜。宜之於嘏。永受保之。曰伯某甫。冠者曰、某雖不敏、夙夜祗奉。賓出。主者送於內門外。主者西向請賓曰、吾子辱執事、請禮從者。賓曰、某得將事。敢辭。主者固請。賓曰、某既不得命。敢不從。賓就次、主者入。初賓出、冠者東面見諸親。諸親拜之。冠者答拜。冠者西面拜賓之贊冠者。賓之贊。冠者答拜、訖。見諸尊於別室。賓主既釋服。改席訖。賓興眾賓俱出次。立於門西、東面。主者出門東、西面。主者揖賓。賓報揖。主者先入。賓及眾賓從之。玉階、賓立於西階上。贊冠者在北少退、俱東面。主者立於東階上、西面。眾賓降立於西階下、東面。掌事者以幣篚陞、授主者。主者授幣篚於賓、賓受之。又以幣篚授贊冠者、贊冠者受之。俱復位。主者還阼階上北面拜送。賓贊降自西階。主者送賓於大門外之東、西面再拜。賓出。主者入。孤子則諸父諸兄戒賓。冠之日、主者紒而迎賓。拜揖讓如冠主、冠於阼階之下。禮賓拜送。皆如上儀。明日見廟。冠者朝服。質明。贊禮者引入廟南門中庭道西北向。贊再拜、訖。引出

士庶冠禮

洪武三年定

凡男子年十五至二十、皆可冠。將冠筮日筮賓於祠堂、戒賓、俱同品官儀。是日夙興。張帷為房於廳事之東。賓主人執事者皆盛服。設盥於阼階下東南。陳服於房中西牖下、東向北上。席二在南。酒壺在服北次。盞注置於卓。帕頭帽巾。各盛以盤。蒙以巾帕。執事者三人捧之、立於堂下西階之西、南向東上。主人立於阼階下。子弟親戚立於盥東。儐者立於門外以俟賓。將冠者雙紒袍勒帛素履、待於房中。賓至。主人出迎、揖而入。坐定。將冠者出於房。執事者請行事。賓之贊者取櫛總篦幧頭、置於席南端。賓揖將冠者。將冠者即席西向坐。賓之贊者為櫛合紒施總加幧頭賓主皆降。主人立於阼階下。賓盥訖。主人揖讓陞自西階。皆復位。執事者以巾進。賓降四階一等受之。詣冠者席前東向、祝云云、跪為著巾。興復位。冠者興。賓揖冠者適房易服。服深衣大帶出房。即冠席。賓盥訖。降二等受帽進祝。贊者徹巾。賓跪冠。興、復位。冠者興、賓揖冠者入房易服。服襴衫腰帶出房。即冠席。賓盥訖。降三等受帕頭進祝。

【三祝皆同品官詞、】贊者徹帽、加帕頭。復位。冠者興。賓揖冠者適房。易公服出房。執事者徹冠席入帷中。更設醴席於西階、南向。贊者酌醴出房、立於冠者之南。賓揖冠者、即醴席西向立。賓受醴詣席前北面。

【祝同品官詞】

冠者於席西拜受。賓答拜。執事者薦饌。冠者即席坐飲食訖。再拜。賓答拜。冠者離席、立於西階之東、南向。【賓字同品官詞】冠者拜。賓答拜。冠者拜父母。父母為之起。拜諸父之尊者。遂出見鄉先生、及父之執友。先生執友皆答拜、訖賓退。主人請禮賓。賓辭。固請許諾。乃入設酒饌延賓及儐贊者。賓退。主人酬賓贊、侑以幣。仍拜謝。禮畢。主人以冠者見祠堂。告曰某之子某冠畢、敢見。冠者北面焚香再拜、出








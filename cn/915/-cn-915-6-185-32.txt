◇司空庾冰碑

君喻嵩岩之玄精，挹清濑之洁流，贞质谋于白，明操励于南金。虽名器未及，而任尽臣道，正身提衡，铨括百揆，知无不为，谋必鲜过，端委待旦，则有心宣孟；以约训俭，则拟议季文。君平恒无私，己谦寡欲，当世之所难，于君易之矣。于是慨然远鉴，量己而退，高挹帷幕，投迹藩屏。夫良玉以经焚不渝，故其贞可贵，竹柏以蒙霜保荣，故见殊列树，治而不乱者有矣，未有乱而弥治者也。考终以证始，即事以惩心，少长能一其度，贵贱不一其道，文康之雅量，于是乎弘著矣。铭曰：

洋洋俊颍，岩石神嵩。流涤淳气，颇扇祥风。笃生公侯，情灵德充。临川拟洁，仰华思崇。履险思夷，处满思冲。方恢远猷，皇极是赞。繁霜夏被，修梧摧干。人之云徂，朝野咸叹。仪刑永戢，光风长焕。（《艺文类聚》四十七）


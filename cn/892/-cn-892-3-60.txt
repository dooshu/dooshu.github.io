文集卷六十


与杨元素　一


以下俱黄州

某启：忽闻舟驭至鄂，喜不自胜，想见笑语，发于寤寐。寻遣人驰书，未达间，令弟庆基来，闻已往安州，怅然失望，至今情况不佳。想公爱我之深，亦自悔之也。比日起居佳胜？与元法相聚之乐，独不得与樽俎之间，想孜孜见说而已。然领手教累幅，及见和新词，差以喜慰。乍寒冲涉，保练为祷。不宣。卷五五





与杨元素　二


轼启：近两辱手教，以多病不即裁谢，愧悚殊深。比日伏惟履兹溽暑，台候清胜？轼病后百事灰心，虽无复世乐，然内外廓然，稍获轻安。何时瞻奉，略道所以然者。未间，伏惟为时自重。谨奉手启，不宣。轼顿首再拜元素内翰老兄执事，六月三日。卷五五





与杨元素　三


涉暑疲倦，书问稍缺，愧仰无量。比日起居胜常？近领手诲，承小疾尽去，体力加健，此大庆也。更望倍加保啬，侧听严召，以慰舆谕。卷五五





与杨元素　四


承令弟见访，岸下无泊处，又苦风雨，匆匆解去，至今不足。示谕田事，方忧见罪，乃蒙留念如此，感幸不可言。某都不知彼中事，但公意所可，无不便者。军屯之东三百石者，便为下状，甚佳。李教授之兄又云：“官务相近有一庄，大佳。”此彭寺丞见报。亦闲与问看。今日章质夫之子过此，已托于舟中载二百千省上纳。到，乞与留下。果蒙公见念，令有归老之资，异日公为苍生复起，当却为公葺治田园，以报今日之赐也。适新旧守到、发，冗甚，不一一。卷五五





与杨元素　五


示谕秀才唐君许为留念，兼令干人久远干之，幸甚幸甚！某未能去，此间更无人可以往干，必须至奉烦唐君也。未尝相识，便蒙开许，必以元素之故也。深欲作书为谢，适冗甚，非久，别附问，且乞道区区。天觉、彭寺丞，皆蒙书示，亦未及奉启，乞致下恳。卷五五





与杨元素　六


轼启：递中领手教，伏审台候佳胜，为慰。轼凡百如旧，近又大霈，庶几得归农乎？公决起典郡，无疑也。近嘉州魏秀才兄弟行，附手问，不审得达否？岁行尽，伏惟顺时为人自重。不宣。轼再拜元素内翰尊兄。十二月十五日。卷五五





与杨元素　七


笔冻，写不成字，不罪不罪！舍弟近得书，无恙。不知相去几里，但递中书须半月乃至也。奇方承录示，感戴不可言，固当珍秘也。近一相识录得明公所编《本事曲子》，足广奇闻，以为闲居之鼓吹也。然切谓宜更广之，但嘱知识间令各记所闻，即所载日益广矣。辄献三事，更乞拣择。传到百四十许曲，不知传得足否？卷五五





与杨元素　八


近于城中葺一荒园，手种菜果以自娱。陈季常者，近在州界百四十里住，时复来往。伯诚亲弟，近问之，云不曾参拜。其人甚奇伟，得其一词，以助《本事》。卷五五





与杨元素　九


承示谕，定襄胡家田，公与唐彦议之，必无遗策。小子坐享成熟，知幸知幸！近答唐君书，并和红字韵诗，必皆达矣。胡田先佃后买，所谓“抱桥澡浴，把揽放船”也。呵呵。凡事既不免干渎左右，乞一面裁之，不须问某也。尚有二百千省，若须使，乞示谕，求便附去。见陈季常慥，云京师见任郎中其孚之子，欲卖荆南头湖庄子，去府五六十里，有田五百来石，厥直六百千，先只要二百来千，余可迤逦还，不知信否？又见乐宣德，言此田甚好，但税稍重。告为问看。彭寺丞之流，近日更不敢托他也。浼乱尊听，负荆不了也。卷五五





与杨元素　一〇


赴登州

专人至，辱长笺为贶，礼意两过。契故不浅，乃尔见疏，悚息悚息！比日起居何如？登州谢章未上，不敢致启事，近所传盖非实也。未由合并，千万顺时保爱。人还，适在瓜洲道中。裁谢不如礼。卷五五





与杨元素　一一


以下俱登州还朝

陈主簿人还，领手教。伏承比日台候万福，深慰驰仰。人物丰盛，池馆清丽，足供啸咏之乐。数日来，人皆云公移徐州；虽未是实语，然理当如此，惟汲汲行复迁擢矣。某本欲秋间往见，而汝州之行，度不可免。见治装舟行，自洛阳出陆，百八十里至汝，虽缭绕邅回，然久困，资用殆尽，决不能陆行耳。无缘诣别，惟望顺时为国自重。卷五五





与杨元素　一二


城南有亚父冢，然非也，冢在居巢。城北有刘子政墓，昔欲为起一祠堂，以水大不果。公若有余力，为成之，亦佳。城西有楚元王墓，曾出猎至其下。石佛山亦佳观。卷五五





与杨元素　一三


奉别忽将二载，未尝定居。到阙以来，人事衮衮，不皇上问，愧仰深矣。比日切想起居佳胜？近闻小人辄黩左右，此何品类也，乃敢如此！信知困中无种不有。想以道眼观之，何啻蚊虻？一笑可也。知故旧皆已还朝，坐念老兄独在江湖，未免慨叹也。更冀顺时为国自重。冗迫，不详及。卷五五





与杨元素　一四


忝命过分，皆出素奖，碌碌无补，日忧愧耳。舍弟适患赤目，未能上状。又适得乡信，堂兄承议名不疑。丧亡，悲痛中，不能尽区区，恕之恕之！都下有干，示及。卷五五





与杨元素　一五


陈佥主簿，闻公已荐之，感戴之怀，如亲受赐也。幸为始终成之。此人实无他肠，可保信也。不罪。卷五五





与杨元素　一六


以下俱翰林

向驰贺缄，及因李教授行附问，各已达否？比日履兹微凉，台候何似？某蒙庇粗遣，如闻公欲一谒元老，果否？不若遂游庐阜。况职当按行，他日世事，一复奉诿，欲为此行，岂可得哉？余惟万万为人自重。卷五五





与杨元素　一七


某近数章请郡，未允。数日来，杜门待命，期于必得耳。公必闻其略，盖为台谏所不容也。昔之君子，惟荆是师；今之君子，惟温是随。所随不同，其为随一也。老弟与温相知至深，始终无间，然多不随耳。致此烦言，盖始于此。然进退得丧，齐之久矣，皆不足道。老兄相知之深，恐愿闻之，不须为人言也。令子必得信，计安。卷五五





与林子中　一


以下俱扬州

某启：近遣人奉书，必达。乍暖，台候佳胜？某被命维扬，差复相近，颇以为喜。召命过我，当为十日留也。未间，万万自重。不宣。卷五五





与林子中　二


某启：以病在告，不与朝会，莫克望见，瞻企之极。前日辱手教，不即答，悚息悚息！比来起居何如？二图奇妙绝世，辄作二绝句其后答去。幸批一二字，要知达也。匆匆，不宣。卷五五





与林子中　三


某启：惠贶二团，领意至厚，感怍无已。所要鸡肠草，未有生者。此有一惑炉火人，收得少许，纳去。老兄亦有此惑故耶？邦直耽此极深。仆有一方，遂为取去，可就问传取也。奇绝奇绝！消，雌相伏者。写书至此，忽见报，当使高丽。方喜得人，又见辞免，何也？不知得请否？此本劣弟差遣，遂为老兄所挽。然比公之还，仆亦不患贫矣。呵呵。且寄数字，贵知此行果决如何。若不能免，遂浮沧海观日出，使绝域知有林夫子，亦人生一段美事也。卷五五





与林子中　四


某启：承别纸示喻，知大事虽已毕，而聚族至众，费用不赀。吾兄平时仅足衣食，况经此变故，窘迫可知。闻之但办得空忧，可量愧叹。昆仲才行，岂久困者？天下何尝有饥寒官人耶？惟宽怀顺变而已。故人勉强一慰，此乃世俗之常悲，何知之晚耶！所要元素方，本非亲授于元素。盖往岁得之于一道人，后以与单骧，骧以传与可。与可云试之有验，仍云元素，即此方也。某即不曾验。今纳元初传本去，恐未能有益，而先奉糜垂竭之囊也。又初传者，若非绝世隐沦之人为之，恐有灾患。不敢不纳去，又不敢不奉闻，慎之慎之！某在京师，已断作诗，近日又却时复为之，盖无以遣怀耳。固未尝留本，今蒙见索，容少暇也。卷五五





与林子中　五


某启：子中既忧居，情味可知，又加以贫乏而值此时，百事难碍，奈何！近得正仲书，亦如此。此乃吾曹分限，殆不可逃也。某始到此，俸亦粗给，为欲聘一外生，亦忙窘。此事亦不足言，要亦不至饥寒。近日逐出数讲僧，别请长老，此亦小事，系何休戚？而文移问难如织。今差人请瑞光本师，见说已有人向道此僧不赴。是何闲事，但欲沮此公耳。请子中缓颊，力为致之。有一别纸，或可示本也。其余非面不悉。卷五五





与晁美叔　一


以下俱徐州

某启：自别，两辱存问，荷眷契之厚，无以为喻。日欲裁谢，而拙钝懒放，因循至今。计明哲雅量，不深谴过，而自讼亦久矣。即日不审尊履何如？某此无恙，但奉行新政，多不如法。勘劾相寻，日俟汰遣耳。若得放归，过淮必遂候见。未间，为国自重。谨奉手启居。不宣。卷五五





与晁美叔　二


某再拜：向承出按淮甸，不即具贺幅者，以吾兄素性亮直，而此职多有可愧者，计非所乐耳。然仁者于此时力行宽大之政，少纾吏民于网罗中，亦所益不少。此中常赋之外，征敛杂出，而盐禁繁密，急于兵火。民既无告，吏亦仅且免罪，益苟简矣。向闻吾兄议论，颇与时辈不合，今兹躬履其事，必有可观者矣。令兄佳士，久淹，诸兄自亦知之。卷五五





与杨康功　一


黄州

某启：浙右之别，遂失上问至今，想必察其情也。特枉书问，感愧兼集。比日起居何如？众论翕然，知忠信之可恃，名实之相副也。雅故之末，欣慰可量。未缘趋奉，惟冀顺时为国自重。不宣。卷五五





与杨康功　二


离黄州

某启：自闻国恤，哀慕摧殒，不知所措。惟公忠孝体国，想同此情。某无状，自取大戾，非先帝哀矜，岂有今日矣！谁复知我者？公知之深，故及此耳。嗣皇继圣，圣化日新，勉就功业，遂康斯民，知识之望也。卷五五





与杨康功　三


赴登州

两日大风，孤舟掀舞雪浪中，但阖户拥衾，瞑目块坐耳。杨次公惠酝一壶，少酌径醉。醉中与公作得《醉道士石诗》，托楚守寄去，一笑。某有三儿，其次者十六岁矣，颇知作诗，今日忽吟《淮口遇风》一篇，粗可观，戏为和之，并以奉呈。子由过彼，可出示之，令发一笑也。卷五五





与李昭玘


黄州

某启：无便，久不奉书。王子中来，且出所惠书，益知动止之详，为慰无量。比日尊体何如？既拜赐雪堂新诗，又获观负日轩诸诗文，耳目眩骇，不能窥其浅深矣。老病废学已久，而此心犹在，观足下新制，及鲁直、无咎、明略等诸人唱和，于拙者便可阁笔，不复措词。近有李豸者，阳翟人，虽狂气未除，而笔势澜翻，已有漂砂走石之势，常识之否？子中殊长进，皆左右之赐也。何时一笑？未间，惟万万自重。徐人还，匆匆奉启。不宣。卷五五





答刘元忠　一


以下俱杭州

专人辱书，承昆仲远寄诗文，读之喜慰，殆不可言，喜谏议公之有子也。比日雪寒，起居佳否？诗文皆大佳，然法曹君所制尤佳也。为之不已，何所不至！辄出一诗为谢，取笑取笑！未由披奉，千万节哀自重。卷五五





答刘元忠　二


闻爱弟倾逝，手足之痛，如何可言，奈何奈何！盛德之后，何乃止此？寿夭默定，非追悼所及，千万宽中自爱而已。无由面慰，临纸哽塞。卷五五





答刘元忠　三


先公传久欲作，以官事衮衮未暇，成，当即寄去也。所要“白云居士”字，不知足下自谓耶，抑为他人求也？既不识其人，不欲便写；若乃是自谓，则未愿足下为此名号也。必亮此言。黄素却写一绝句纳去。不讶。卷五五





答刘元忠　四


儋耳

某启：近别，伏惟起居安胜？短笺不尽意，察之。柳伯通因会，为致区区。欧阳秀才寘谈道甚妙，可与闲游。怀思文忠公，爱其屋上乌，况族子弟之佳者乎！余惟万万若时自重。不宣。卷五五





与蔡景繁　一


以下俱黄州

自闻车马出使，私幸得托迹部中。欲少布区区，又念以重罪废斥，不敢复自比数于士友间，但愧缩而已。岂意仁人矜闵，尚赐记录，手书存问，不替畴昔，感悚不可言也。比日履兹烦暑，尊体何如？无缘少奉教诲，临书怅惘。尚冀以时保颐，少慰拳拳。卷五五





与蔡景繁　二


近奉书，想必达。比日不审履兹隆暑，尊体何如？某卧病半年，终未清快；近复以风毒攻右目，几至失明。信是罪重责轻，召灾未已。杜门僧斋，百想灰灭，登览游从之适，一切罢矣！知爱之深，辄以布闻。何日少获瞻望前尘？惟万万为时自重。卷五五





与蔡景繁　三


某谪居幽陋，每辱存问。漂落之余，恃以少安。今者又遂一见，慰幸多矣。冲涉薄寒，起居何如？区区之素，即获面既。卷五五





与蔡景繁　四


颁示新词，此古人长短句诗也。得之惊喜，试勉继之，晚即面呈。卷五五





与蔡景繁　五


违阔数日，凄恋不去心。切惟顾爱之厚，想时亦反顾也。比来跋履之暇，起居何如？某蒙庇如昨，度公能复来，当在明年秋矣。某杜门谢客，以寂嘿为乐耳。乍远，万乞为国自重。卷五五





与蔡景繁　六


凡百如常。至后杜门壁观，虽妻子无几见，况他人乎？然云蓝小袖者，近辄生一子，想闻之，一拊掌也。惠及人参，感感。海上奇观，恨不与公同游。东海县一帆可到，闻益奇伟，曩恨不一往也。公尝往否？大篇或可追赋，果寄示，幸甚幸甚！卷五五





与蔡景繁　七


前日亲见许少张暴卒，数日间，又闻董义夫化去。人命脆促，真在呼吸间耶？益令人厌薄世故也。少张徒步奔丧，死之日，囊橐罄然，殆无以敛。其弟麻城令尤贫，云无寸垄可归。想公闻之凄恻也，料朝廷亦怜之。如公言重，可为一言否？辄此僭言，不深谴否？卷五五





与蔡景繁　八


特承寄惠奇篇，伏读惊耸。李白自言“名章俊语，络绎间起”，正如此耳。谨已和一首，并藏笥中，为不肖光宠，异日当奉呈也。坐废已来，不惟人嫌，私亦自鄙，不谓公顾待如此，当何以为报！冬至后，便杜门谢客，斋居小室，气味深美。坐念公行役之劳，以增永叹。春间行部若果至此，当有少要事面闻。近见一僧甚异，其所得深远矣，非书所能一一。卷五五





与蔡景繁　九


承爱女微疾，今必已全安矣。某病咳，逾月不已，虽无可忧之状，而无憀甚矣。临皋南畔竟添却屋三间，极虚敞便夏，蒙赐不浅。朐山临海石室，信如所谕。前某尝携家一游，时家有胡琴婢，就室中作《濩索凉州》，凛然有冰车铁马之声。婢去久矣，因公复起一念。果若游此，当有新篇。果尔者，亦当破戒奉和也。呵呵。卷五五





与蔡景繁　一〇


近专人还，奉状必达。忽复中夏，永日杜门，无如思渴仰何！不审履兹薄热，起居何似？尚须画扇，比已绝笔。昨日忽饮数酌，醉甚，正如公传舍中见饮时状也，不觉书画十扇皆遍。笔迹粗略，大不佳，真坏却也。适会人便，寄去，为一笑耳。卷五五





与蔡景繁　一一


黄陂新令李到未几，其声蔼然；与之语，格韵殊高。比来所见，纵小有才，多俗吏，俦辈如此人，殆难得。公好人物，故辄不自外耳。近葺小屋，强名南堂，暑月少舒，蒙德殊厚。小诗五绝，乞不示人。卷五五





与蔡景繁　一二


辱书，伏承尊体佳胜。惊闻爱女遽弃左右，切惟悲悼之切，痛割难堪，奈何奈何！情爱著人，如黐胶油腻，急手解雪，尚为沾染，若又反覆寻绎，便缠绕人矣。区区愿公深照，一付维摩、庄周，令处置为佳也。劣弟久病，终未甚清快。或传已物故，故人皆有书惊问，真尔犹不恤，况谩传耶？无由面谈，为耿耿耳。何时当复迎谒？未间，惟万万为国自重。卷五五





与蔡景繁　一三


近来颇佳健。一病半年，无所不有，今又一时失去，无分毫在者。足明忧喜浮幻，举非真实，因此颇知卫生之经。平日妄念杂好，扫地尽矣。公比来诸况何如？刬刷之来，不少劳乎？思渴之至，非笔墨所能尽也。卷五五





与蔡景繁　一四


西阁诗不敢不作，然未敢便写板上也。阁名亦思之，未有佳者。蔡谟、蔡廓，名父子也，晋宋间第一流，辄以仰比公家，不知可否？徐秀才前曾面闻，留此书，令请见。此人有心胆，重气义，试收录之，异日或有用也。公许密石砚，若有余者可辍，即付徐可也。卷五五






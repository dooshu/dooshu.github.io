○为将军程处弼谢放流表

臣某言：臣无教训，家有逆子，臣合污宗灭族，以显国刑。天慈哀矜，放从流窜，臣为庆赖，已是非图，今月遂蒙天恩，以臣所坐流刑，行从放释，穷骸枯骨，一朝再生，踊跃章惶，再崩再殒。中谢。臣山东孤子，朝无亲故，性识愚鲁，非有才能，陛下超群越辈，崇以荣宠。昔任郎将十有三年，遂无涓尘一阶录，自陛下践极，谬荷恩私，冒宠叨荣，超绝时辈，从郎将检校将军，才逾一年，即加正授，皆从宸眷，非有因人，宠渥隆崇，莫与臣比。臣之孤贱，荣显知惭，臣又凶殃积罪，甘投魑魅，孤釜幂下之恩，永为遐荒之鬼，肝脑涂地，无以微酬。岂谓天造曲矜，恩及枯骨，收骸沟壑，返魄幽泉，使魑魅穷魂，重生圣日，粪土残命，不灭荒陬，荷德感恩，万死无报。不胜感荷再生之庆。


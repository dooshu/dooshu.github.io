○掷地金声赋（以“辞赋高亮，可振金声”为韵）

文含逸韵，金有英声。苟操觚而尽妙，同掷地而若惊。五色相宣，谅卷怀而得其瑰丽；三品作贡，叶攘腕而发其铿铮。信一言之炫耀，为百代之光荣。当其孙氏能文，《天台》作赋。眇眇神迈，悠悠精骛。发翠屏之藻思，赤城之丽句。既穷嵩岳之标，复得华池之趣。清韵秀出，芳名独步。飘飘凌云之气，捧而必观；铃铃振策之声，掷之可喻。亦既成止，居然众钦。乃顾良友，大夸词林。以为其文蔚，其旨深。传乎人间，已见斐然之丽；掷诸地表，必闻铿尔之音。郁郁眩目，锵锵动心。岂比夫荆山抱玉，披沙之金。则知杂瑰宝於众夥，惟金声兮则可；炫黼黻於英髦，竞文律以相高。苟取譬於击地，必先托於含毫。匪夸诩以自侈，实丽则而不噍。观瑰玮之变态，想荧煌之献状。聆之於耳，疑委地而铿锵；度之以心，在体物而浏亮。金之为宝也，可以受砺；文之喻金也，在乎属辞。披彼丹心，始叩音於寂寞；临乎素手，同掷光而陆离。其价莫并，其言可推。经喻满ぷ，是则然矣；字比悬市，无以尚之。别有书圃斯追，文房是徇。慕绮靡之一掷，思金声之载振。所以兴咏於上才，而思齐於後进。


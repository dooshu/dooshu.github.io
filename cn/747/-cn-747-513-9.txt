○代李令公谢手诏为制东渭桥碑文表

臣某言：某月日某至，伏奉诏命，以臣收复，圣旨褒扬，特为制《东渭桥碑文》，皇太子书，手诏赐臣及将士者。惊拜捧荷，魂神飞越。臣闻霍光戴汉，辅昭立宣；邓禹佐王，宁人除暴。或道扶衰运，或功格皇天，才闻麟阁之图，适及云台之纪。未有事微赏厚，用浅报崇。回辰象之天文，降明离之笔札。跪捧寻绎，惭惶失图，事出古今，感深臣子，虽百身殒越，曾未贾於片言；九族隳离，实难酬於一顾。臣某中谢。伏惟皇帝陛下迈轩皇之武德，续唐帝之文思，六义不足以财成，五声徒表於宣畅。躬亲庶政，而睿藻日新；化洽万方，而宸章间作。顷属凶徒扇结，都邑震惊，陛下克让斯在，推功勿居，回天汉之文章，赐光辉於臣下。英声茂实，演奥穷微。昭宣造化之情，黼黻羲文之制。顾乃上援彦范，次述子仪，此皆功赞中兴，道化来裔，纂循前绪。陛下实绍於耿光，瞻慕勋庸，微臣固无其影响。此皆陛下特标文字，曲降恩私，激扬雅颂之风，敬厉人臣之节。自家刑国，垂范作程。恩诚借於微臣，道将周於天下。足使怀忠服义，争死节以骏奔；反侧危疑，望皇风而惩革。史籍之所未有，自此而书；人臣之所未闻，自臣而始。虽年逾知命，筋力尚全。国家西有未宾之戎，东有乘边之寇，每烦宸虑，尚集王师。顾此生涯，未知死所。庶损微琐之质，少益覆载之仁。限以戎镇，不获奔赴阙庭。轻陈恳悃，无任荷戴惶灼之极。


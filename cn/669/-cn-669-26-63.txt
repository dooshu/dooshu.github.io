63　楊炯云郢客爲侯所本


楊盈川隰川令誌云：「代恭王之子郢客爲侯。」周益公刊文苑英華校正，以爲楚元王子郢客爲侯，今云代恭之子，未詳。愚按：漢書王子侯表：「土軍侯郢客，代恭王子〔一〕。」此盈川所用也。

【元圻案】楊炯隰川縣令李公墓誌曰：「公諱嘉，字大善，隴西成紀人也。遷隰川令。晉獻公之胤〔二〕，夷吾是邑；代恭王之子，郢客爲侯。」〇唐書文藝傳：「楊炯，華陰人，舉神童，授校書郎，出爲梓州司法參軍，遷盈川令。」〇周必大文苑英華跋曰：「文苑英華雖秘閣有本，然舛誤不可讀。嘗屬荆帥范仲藝、筠倅丁介稍加校正。晚幸退休，求别本與士友詳議，疑則闕之，詳注逐篇之下。」案：今有彭叔夏文苑英華辨證十卷，自序云：「益公退老丘園，命以校讐，考訂商確，用功爲多云云。」

〔一〕「恭」，元刊本、清嘉慶本作「共」。按，「共」通「恭」。

〔二〕「胤」，原作「子」，據四庫本盈川集卷九隰川縣令李公墓誌銘改。






1　大小毛公　毛詩授受源流


經典序録：「河間人大毛公爲詩故訓傳。一云魯人。」【原注】失其名。初學記二十一：「荀卿授魯國毛亨，作詁訓傳，以授趙國毛萇。時人謂亨爲大毛公，萇爲小毛公。」【原注】大毛公之名，唯見於此。正義云：「儒林傳：『毛公，趙人。』」不言其名。後漢書：「趙人毛萇。」序録亦云「名長」，今後漢書作「萇」，此小毛公也。程子明道遺書曰：「毛萇最得聖賢之意。」

【元圻案】鄭氏詩譜曰：「魯人大毛公爲詩故訓傳於其家，河間獻王得而獻之，以小毛公爲博士。」〇陸璣詩草木鳥獸蟲魚疏曰：「孔子删詩，授卜商。卜商爲之序，以授魯人曾申。申授魏人李克，克授魯人孟仲子，仲子授根牟子，根牟子授趙人荀卿，卿授魯國毛亨。毛亨作訓詁傳，以授趙國毛萇。時人謂亨爲大毛公，萇爲小毛公。」初學記之説似本於此。〇經義考卷一百毛氏萇詩傳下引葉夢得曰：「漢武帝時，毛詩始出，自以源流出於子夏。今觀其書，所釋鴟鴞與金縢合，釋北山、烝民與孟子合，釋昊天有成命與國語合，釋碩人、清人、皇矣、黄鳥與左氏合，而序由庚六篇與儀禮合。當毛公時，左氏傳未出，孟子、國語、儀禮未甚行，而毛公之説先與之合，不謂之源流於子夏可乎？」此説可以釋程子之意。〇書録解題類書類：「初學記三十卷，唐集賢院學士長城徐堅元固撰。」






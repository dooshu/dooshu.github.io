○加李靖特进制

高秩厚礼，我属茂勋，贵德崇让，用光彝典。尚书右仆射代国公靖，器识恢宏，风度冲邈，早申期遇，夙投忠款。宣力运始，效绩边隅；南定荆扬，北清沙塞。皇威远畅，功业有成。及参闻政本，职重端副，绸缪翌赞。勤劳宴绩。知无不为，岁寒弥厉。既怀冲挹，以疾固辞，表疏恳至，情理难夺。烦以吏职，有乖养贤，宜加优宠，申其雅志。可特进勋如故，并赐帛一千段。尚乘马两匹，禄赐国官府佐及亲事帐内防閤等，并依旧给。患若小瘳，每三两日至门下中书平章事，患若未除，任在第摄养。


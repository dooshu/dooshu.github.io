○册景王为皇太子文

维长庆二年，岁次壬寅，十二月丁亥朔越二十日景午，皇帝若曰：於戏！惟辟奉天，必建储位，率命上嗣，以立人极，所以大一统而贞万邦也。粤我祖宗，乃圣乃神，继体垂休，奄宅四海。洎於寡昧，祗荷丕绪，夙夜兢励，深惟永图，用稽古命嗣，以承无疆之庆。咨尔元子景王湛，粹哲自天，温文在躬，夙成厚德，弗形幼志。爰谋表社，克彰孝恭，敏事居敬，日新其度。是用命尔为皇太子，尔其钦哉！主善勿懈，由礼勿违；勉以入德，勤以聚业；修志罔怠，自诚而明：则可以刑於邦家，对於上下，用光我烈祖之休命，可不慎欤！


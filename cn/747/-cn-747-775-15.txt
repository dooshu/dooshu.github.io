○上崔大夫状

今早七弟远冲风雪，特迂车马，伏蒙荣示，兼重有恤赉，谨依命捧受讫。某才不足观，行无可取，徒以四丈顷因中外，最赐知怜。极力提携，悉心指教，以得内夸亲戚，外托友朋。谓於儒学，而逢主人；谓於公卿，而得知己。窃当负气，因感大言。岂谓今又获依门墙，备预宾客，礼优前席，贶重承筐，欲推让而不能，顾负荷而何力？倘或神知孔祷，师恕柴愚，玉真而三献不疑，女贞而十年乃字，粗期率励，以报恩知。伏惟特赐鉴察。


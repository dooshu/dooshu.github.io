○请更水名奏（开成五年七月河南尹）

皇城内伊、洛等四水，伏以伊、洛四水，载在典坟，今人所呼，其名甚著。其第三“水”字御名同，东周之人所以请更其名者，遂勒所府官司录以下参议其事。今得司录参军韦琼等状，谨按《尚书》，周公将营洛邑，卜涧水东，水西。惟洛食。《孔安国传》云：“初卜黎水上不吉。”迨卜此二水之间吉。伏请改第三“水”字为“吉”字者。臣窃以周居洛宅，卜年惟永。今改此水，雅叶祥符。谨具如前。


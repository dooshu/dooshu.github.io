○重修桐柏观记

岁太和己酉，修桐柏观讫事，道士徐灵府以其状乞文於余，曰：有葛氏子，昔仙於吴。乃观桐柏，以神其居。葛氏既去，复荒於墟。墟有犯者，神犹祸诸。实唐睿祖，悼民之愚。乃诏郡县，厉其封隅。环四十里，无得樵苏。复观桐柏，用承厥初。俾司马氏，宅时灵都。马亦勤止，率合其徒。兵执锯铝，独持斧。手缔上清，实劳我躯。棱棱巨幢，粲粲流珠。万五千言，体三其书。置之妙台，以永厥图。不及百年，忽焉而芜。芜久将坏，坏其反乎。神启密命，命友余徐。徐实何力，敢告俸馀。侯用俞止，俾来不虚。曾未讫岁，奂乎于于。乃殿乃阁，以廪以厨。始自础栋，周於墁圬。事有终始，侯其识欤。余观旧志，极其邱区。我识全圮，孰烦锱铢。克合徐志，冯陈协夫。


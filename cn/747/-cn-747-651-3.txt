○谢准朱书撰田宏正碑文状

魏博节度使李请与田宏正立德政碑。

右，臣伏准今月二十四日敕，令臣撰前件碑文者。伏以田宏正首变魏俗，彰先帝之睿谋；近入镇州，宣陛下神武。积成忠恳，大有勋劳，人怀去思，愿刻金石。陛下所宜外诏台席，内委翰林，妙选雄文，式扬丕绩。岂谓天光曲照，御札特书，猥付微臣，实非常例。臣顷以特恩拔擢，便欲效死仰酬，遂竭愚诚，累蒙召对。自去年九月已後，横遭谤毁，无由再睹天颜，分随枯朽而凋，永绝恩波之望。岂料圣慈长在，记忆姓名，无人奏请撰碑，便自宸衷宣付。微臣忝非木石，粗有肺肠，空怀感涕之心，未获杀身之所。无任感恩思报镂骨铭肌之至。


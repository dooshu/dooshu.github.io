○明光殿粉壁赋（以上春早朝伏奏青蒲为韵）

粉洁白兮壁宏壮，白者取润色於明光，壮者取雄居於君上。成圬人之手泽，起汉皇之心匠；凝雪彩，耀冰状。旒居际，谓分照於此日之君；冠剑朝时，欲和光於为盐之相。兹殿攸起，不无所因；宁在於白，亦以象真。守静含虚，上以邻贞明於千年之主；保纯不污，下以范恬淡於万国之臣。焕北极而开琼室，激南风而生玉尘。月桂低檐，失蟾晖於午夜；御柳垂砌，惹絮色於三春。则知粉壁之道，齐乎元造；达上下而明明，通昼夜之杲杲。日昃之後，慰天勤而暝迟；夙兴之时，副圣恩而曙早。信可大而可久，实永坚而永好。懿夫荣虽（阙）画，饰不至骄；挺で岌以莫变，洞华而自昭。可使楚客具瞻，羞持练而称献；荆人仰上，耻怀宝而来朝。岂止光动玉户，气射金屋；秋露怀惭，冬霜自伏。蛾眉夜侍，意瑶台之已升；玉颜晓临，若瑞之相逐而已哉？观夫を匝皎晶，迥环广袤；浓润交翕，浮华相透。处高莫蔽，通四目之敷求；含明必竟，受百官之草奏。虽奢俭不失，精研克构；终未可小桂椒为糠比。汰茅茨为厄陋。然为用因，有贵饰形，居安抚极，抱素常宁。色不丧真，久已生於虚白；白能受采，冀一及於丹青。噫！汉皇立则，未足为模；我圣作范，实谓殊途。象为壁兮，则搜材於豫章之器；代其粉也，则聚贤於坚白之徒。以张皇二仪为光明之殿，以照耀四海为粉壁之隅。故错薪从楚，安轮以蒲，是得趋於金马，希便维於白驹。


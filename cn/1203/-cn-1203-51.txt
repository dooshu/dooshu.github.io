卷五十一

钦定四库全书

御选历代诗余卷五十一目録【八十二字】

蓦山溪

欧阳修

黄庭坚【四首】

晁补之【四首】

李之仪【四首】

贺铸

毛滂【四首】

李元膺

葛胜仲【二首】

张表臣

周紫芝

谢逸

周邦彦【三首】

晁端礼

曹组【二首】

沈会宗

蔡伸

叶梦得

赵长卿

张元干

刘子翬

曾觌【二首】

杨无咎【二首】

侯寘

辛弃疾

张孝祥

程垓

吴儆【二首】

袁去华

张震【二首】

杜旟

王千秋

姜夔

陆游【二首】

谢懋

易祓

汪莘

洪瑹

方千里

杨泽民

卢炳

陈允平

石孝友【三首】

何梦桂【二首】

蔡松年

赵可

张埜

刘基【三首】

陈子龙

御选历代诗余卷五十一目録

钦定四库全书

御选历代诗余卷五十一【八十二字】

司经局洗马掌局事兼翰林院修撰加二级【臣】王奕清奉旨校刋

蓦山溪

【一名阳春一名上阳春双调八十二字中间平仄稍有异处句法悉同无分体也】

蓦山溪　　　　　　　　　　　欧阳修

新正初破三五银蟾满纤手染香罗翦红莲满城开徧楼台上下歌管咽春风驾香轮停宝马只待金乌晚帝城今夜罗绮谁为伴应卜紫姑神问归期相思望断天涯情绪对酒且开顔春宵短春寒浅莫待金杯煗

前调　　　　　　　　　　　　黄庭坚

山围江暮天镜开晴絮斜影过梨花照文星老人星聚清尊一笑欢甚却成愁别时襟余点点疑是高唐雨无人知处梦里云归路回鴈晓风清鴈不来啼鸦无数心情老嬾尤物解移人春尽也有南风好便回帆去

前调【衡阳妓陈湘】　　　　　　　　　黄庭坚

鸳鸯翡翠小小思珍偶眉黛歛秋波尽湖南山明水秀婷婷嫋嫋恰近十三余春未透花枝痩正是愁时候寻芳载酒肯落谁人後只恐晚归来緑成隂青梅如豆心期得处每不自由人长亭柳君知否千里犹回首

前调【至宜州寄陈湘】　　　　　　　　　黄庭坚

稠花乱蕊到处撩人醉林下有孤芳不匆匆成蹊桃李今年风雨莫送断肠红斜枝倚风尘里不带风尘气微嗔又喜约略知春味江上一帆愁梦犹寻歌梁舞地如今对酒不似那回时书漫写梦空来只有相思是

前调　　　　　　　　　　　　黄庭坚

山明水秀尽属诗人道应是五陵儿见山翁孤吟絶倒一觞一咏潇洒寄高闲松月下竹风间试想开襟抱玉关遥指万里天衢杳笔阵埽秋风泻珠玑琅琅皎皎卧龙智略三诏佐昇平烟塞事玉堂心频把菱花照

前调【谯园饮酒】　　　　　　　　　　晁补之

谯园幽古烟锁前朝桧揺落枣红时满园空几株苍翠使君才誉金殿握兰人将风调改荒凉便是嬉游地刘郎莫问去後桃花事司马更堪怜掩金觞琵琶催泪愁来不醉不醉奈愁何汝南周东阳沈劝我如何醉

前调　　　　　　　　　　　　晁补之

金尊玉酒佳味名仙桧恐是九龙泉堪一饮霜毛却翠何须说此只饮但陶陶灯光底百花春自是仙家地星郎早贵惯见风流事留我不须归倒尊空烛堆红泪飞鳬令尹才调更翩翩休吊古枉伤神有兴来同醉

前调【亳社寄文潜】　　　　　　　　　晁补之

兰台僊史好在多情否不寄一行书过西风飞鸿去後功名心事千载与君同只狂饮只狂吟緑鬓殊非旧山歌村馆愁醉浔阳叟且借两州春看一曲尊前舞袖古来毕竟何处是功名不同饮不同吟也劝时开口

前调【和王定国忆广陵】　　　　　　　　晁补之

扬州全盛往事今何处帆锦两明珠罥蔷薇月中嬉语朱衣白面公子似神仙登云屿临烟渚狂醉成怀古兰舟归後谁与春为主吟啸我重来倚琼花东风日暮吴霜点鬓流落共天涯竹西路高阳侣魂梦应相遇

前调【次鲁直长沙韵】　　　　　　　　　李之仪

青楼薄幸已分终难偶寻徧绮罗间悄无个眼中翘秀江南春晓花发乱莺飞情渐透休辞痩果有人相候醉乡路稳常是身偏後谁谓正欢时把相思翻成红豆千言万语毕竟总成虚章台柳青青否魂梦空搔首

前调【北观避暑】　　　　　　　　　　李之仪

金柔火老欲避几无地谁借一檐风锁幽香愔愔清邃瑶阶珠砌如膜遇金鎞流水外落花前岂是人能致擘麟泛玉笑语皆真类惆怅月边人驾云軿何方适意么弦咽处空感旧时声薰易歇恨偏长魂断成何事

前调【采石值雪】　　　　　　　　　　李之仪

蛾眉亭上今日交冬至已报一阳生更佳雪因时呈瑞匀飞密舞都是散天花山不见水如山浑在冰壶里平生选胜到此非容易弄月与燃犀漫劳神徒能惊世争如此际天意巧相符须痛饮庆难逢莫诉厌厌醉

前调　　　　　　　　　　　　李之仪

晚来寒甚密雪穿庭户如在广寒宫惊两目瑶林琼树佳人乘兴应是得欢多泛新声催金盏别有留心处争知这里没个人言语拨尽火边灰搅愁肠飞花舞絮凭谁子细说与此时情欢暂歇酒微醺还解相思否

前调　　　　　　　　　　　　贺　铸

楚乡新岁不放残寒退月晓桂娥闲弄珠英因风委坠清淮铺练十二玉峯前上帘栊招佳丽置酒成高会江南芳信目断何人寄应占镜边春想晨妆膏浓压翠此时乘兴半道忍回桡五云溪门深闭璧月常相对

前调【东堂】　　　　　　　　　　毛　滂

东堂先晓帘挂扶桑暖画舫寄江湖倚小楼心随望远水边竹畔石痩藓花寒秀隂遮潜王梦鹤下渔矶晚藏花小坞蝶径深深见彩笔赋阳春看藻思飘飘云半烟拖山翠和月冷西牕玻瓈钱葡萄酽旋落酴醿片

前调【上元】　　　　　　　　　　毛　滂

婵娟不老依旧东风面华烛下珠軿盛寒里春光一片不教暮景也似每常来水精宫银色界今夜分明见碧街如水人影花凌乱谁在柳隂中小妆寒落梅数点诗翁独倚十二王阑干露蒙蒙云冉冉千嶂琉璃浅

前调　　　　　　　　　　　　毛　滂

梅花初谢雪後寒微峭谁送一城春绮罗香风光窈窕插花走马天近宝鞭寒金波上玉轮边不是红尘道玻瓈山畔夜色无由到深下水晶帘拥严妆铅华相照珠楼渺渺人月两婵娟尊前月月中人相见年年好

前调【杨花】　　　　　　　　　　毛　滂

雪空香径扑扑怜飞絮柔弱不胜春任东风吹来吹去墙隂花外一片落谁家叶依依烟郁郁依旧如张绪那人拈得吹向钗头住不定却飞扬满眼前搅人情愫蜂儿蝶子教得越轻狂隔斜阳点芳草断送青春暮

前调【送蔡元长】　　　　　　　　　　李元膺

溪堂欢燕惯捧玻璃盏今日祖西城更忍把一杯重劝别离情味自古不堪秋催泪雨湿西风肠共危弦断夕阳去路五马旌旗乱便是古都春应醉恋曲江池馆须知别後疉翠倚阑情青嶂晚碧云深日近长安远

前调【天穿节】　　　　　　　　　　葛胜仲

望云门外油壁如流水空巷逐朱旛步春风香河七里冶容袨服摸石道宜男穿翠霭度飞桥影在清漪里秦头楚尾千古风流地试问汉江边有解佩行云旧事主人领客一笑强颁春烧灯後赏花前遥忆年年醉

前调　　　　　　　　　　　　葛胜仲

出门西笑千里长安道不用引离声便登庸十洲三岛画船珠箔苹末水风凉隋岸柳楚台人景与人俱好应嗟见晚玉殿生清晓正是妙年时步承明谋身须早轺车远使新逐凯歌回恩綍重彩衣轻嘉庆知多少

前调【游甘露寺】　　　　　　　　　　张表臣

楼横北固尽日厌厌雨欸乃数声歌但渺漠江山烟树寂寥风物三五过元宵寻柳眼觅花鬓春色知何处落梅呜咽吹彻江城暮脉脉数飞鸿杳归期东风凝竚长安不见烟起夕阳间魂欲断酒初醒独下危梯去

前调　　　　　　　　　　　　周紫芝

月眉星眼阆苑真仙侣娇小正笄年每当筵愁歌怕舞水亭烟树春去已无踪桃源路知何处往事如风絮如今闻道悞翦香云缕闲系小乌纱更无心浅匀深注三山路杳终不是人间知谁与吹箫女共驾青鸾去

前调【月夜】　　　　　　　　　　谢　逸

霜清木落深院帘栊静池面卷烟波莹香冰一匳明镜修筠拂槛疎节晚婵娟山雾歛水云收野阔江天迥红销醉王酒面风前醒罗幙护轻寒锦屏空金鑪烬冷星横参昴梅径月黄昏清梦觉浅眉颦牕外横斜影

前调　　　　　　　　　　　　周邦彦

湖平春水荇藻萦船尾空翠扑衣襟拊轻榔游鱼惊避晚来潮上迤逦没沙痕山四倚云渐起鸟度屏风里周郎逸兴黄帽侵云水落日媚沧洲泛一棹夷犹未已玉箫金管不共美人游因甚个烟霞底偏爱蓴羮美

前调　　　　　　　　　　　周邦彦

楼前疎柳柳外无穷路翠色四天垂数峯青高城阔处江湖病眼偏向此山明愁无语空凝竚两两昏鸦去平康巷陌往事如花雨十载却归来倦追寻酒旗戏鼓今宵幸有人似月婵娟霞袖举杯深注一曲黄金缕

前调　　　　　　　　　　　　周邦彦

江天雪意夜色寒成阵翠袖捧金蕉酒红潮香凝粉晕帘波不动新月澹胧明香破豆烛频花减字歌声稳恨眉羞敛往事休重问人去小庭空有梅梢一枝春信檀心未展谁为探芳丛消痩尽洗妆匀应更添风韵

前调　　　　　　　　　　　　晁端礼

风流心胆直把春偿酒选得一枝花绮罗中算来未有名园翠苑风月最佳时夜迢迢车款款是处曾携手重来一梦池馆皆依旧幽恨写新诗托何人章台问柳渔舟归後雪锁武陵溪水潺潺花片片檥棹空回首

前调　　　　　　　　　　　　曹　组

草薰风暖楼阁笼轻雾墙短出花梢映谁家緑杨朱户寻芳拾翠绮陌自青春江南远踏青时谁念方羇旅昔游如梦空忆横塘路罗褏舞台风想桃花依然旧树一怀离恨满眼欲归心山连水水连云怅望人何处

前调【梅】　　　　　　　　　　　曹　组

洗妆真态不在铅华御竹外一枝斜想佳人天寒日暮黄昏院落无处着清香风细细雪垂垂何况江头路月边踈影梦到销魂处结子欲黄时又须作廉纤细雨孤芳一世供断有情愁销痩损东阳也试问花知否

前调　　　　　　　　　　　　沈会宗

想伊不住船在蓝桥路别语未甘听更忍问而今是去门前杨柳几日转西风将行色欲留心忽忽城头鼓一番幽会只觉添愁绪邂逅却相逢又还有此时欢否临岐把酒莫惜十分斟尊前月月中人明夜知何处

前调　　　　　　　　　　　　蔡　伸

孤城暮角落月边声静醉袖拂危阑对天末孤云愁凝吴津楚望表里抱江山山隐隐水迢迢满目江南景羇怀易感往事伤重省罗袂裛殊香鬓星星忍窥青镜琼英好在应念玉关遥凝泪眼下层楼回首平林暝

前调【百花洲席上】　　　　　　　　　叶梦得

一年春事常恨风和雨趁取未残时醉花前春应相许山翁倒载日暮习池回问东风春知否莫道空归去满城歌吹也似春和豫争笑使君狂占风光不教飞絮明朝酒醒满地落残红唱新词追好景犹有君收取

前调【闻琵琶有感】　　　　　　　　　赵长卿

壶天冰雪消尽虚堂暑多谢故人情送飞花香传小树香风初过一曲断肠声如怨诉诉闲愁落落琵琶语江边马上弹指成千古泪眼与啼妆叹风流只今何处芳心役损触事起悲酸招玉素拨檀槽整理金衣缕

前调　　　　　　　　　　　　张元干

一番小雨陡觉添秋色桐叶下银牀又送个凄凉消息故乡何处搔首对西风衣线断带围寛衰鬓添新白钱塘江上冠盖如云集骏马傍朱门谁肯念尘埃倦客佳人信杳日暮碧云深楼独倚镜频看此意无人识

前调【九日】　　　　　　　　　　刘子翬

浮烟冷雨此日还重九秋去又秋来但黄花年年依旧平台戏马无处问英雄茅舍小竹篱疎兀坐空搔首客来何有草草三杯酒一醉万缘空休贪他金印如斗山翁倦矣谁共赋归与芟陇麦网溪鱼未落他人後

前调【坤宁殿应制赋照水梅花】　　　　　　　曾　觌

催花小雨轻把香尘洒帘卷水亭风梅影转夕阳初下靓妆窥槛鸳甃湛清漪浮暗麝翦芳琼消得连城价玉楼十二寒怯铢衣挂曾是緑华仙眷余情新词如画花随人圣须信世无双腾凤吹驻鸾舆堪与瑶池亚

前调【暮秋赏梨花】　　　　　　　　　曾　觌

凋红减翠正是清秋杪深院嫋香风看梨花一枝开早珑映面依约认娇颦天澹澹月溶溶春意知多少清明池馆芳信年年好更向五侯家把江梅风光占了休教寂寞辜负向人心檀板响宝杯倾潘鬓从他老

前调【酴醿】　　　　　　　　　　杨无咎

天姿雅素不管羣芳妒微笑倚春风似窥宋墙头凝竚一春花草陡觉更无香悬绣帐结罗巾谁更熏沈炷可堪开晚未放韶光去生怕糁庭阶直不忍苍苔散步会须开宴满摘蘸瑶觞何况有绮牕人娇鬓相宜处

前调【木樨】　　　　　　　　　　杨无咎

蟾宫仙种几日飘鸳甃密叶绣团圞似翦出佳人翠褏叶间金粟簌簌糁枝头黄菊嫩碧莲披独对秋容痩浓香馥郁庭户宜熏透十里远随风又何必凭阑细嗅明犀一点暗里为谁通秋夜永月华寒无寐听残漏

前调【建康郡园赏芍药】　　　　　　　　侯　寘

玉麟春晚緑徧甘棠?可是惜花深旋移得翻堦红影朱帘卷起如在古扬州宝缨络玉盘盂娇艳交相映蓬莱殿里几様春风鬓生怕逐朝云更罗幕重重遮定多情绦蜡常见醉时容萦舞袖簌歌尘莫负良宵永

前调【停云竹迳初成】　　　　　　　　　辛弃疾

小桥流水欲下前溪去唤起故人来伴先生风烟杖履行穿窈窕时历小崎岖斜带水半遮山翠竹栽成路一尊遐想剩有渊明趣山上有停云看山下蒙蒙细雨野花啼鸟不肯入诗来还一似笑翁诗自没安排处

前调　　　　　　　　　　　　张孝祥

雄风豪雨时节清明近帘幙起轻寒煗红炉笑翻灰烬隂藏迟日欲验几多长绣工慵围棊倦香篆频销印茂林芳径緑变红添润桃杏意酣酣占前头一番花信华堂尊酒但作艳阳歌禽声喜流云尽明日春游俊

前调　　　　　　　　　　　　程　垓

老来风味是事都无可只爱小书舟賸围着琅玕几个呼风约月随分乐生涯不羡富不忧贫不怕乌蟾堕三杯径醉转觉乾坤大醉後百篇诗尽从他龙吟鹤和升沈万事还与本来天青云上白云闲一任安排我

前调【效樵歌体】　　　　　　　　　　吴　儆

清晨早起小阁遥山翠頮面整冠巾问寝罢安排菽水随家丰俭不羡五侯鲭輭煮肉熟炊秔适意为甘旨中庭散步一琖云涛细迤竹洲中坐息与行歌随意逡廵酒熟呼唤社中人花下石水边亭醉便颓然睡

前调　　　　　　　　　　　　吴　儆

园林何有修竹揺苍翠春到小桃蹊看緑满一池春水花开日暖儿侄竞追随挑野?网溪鱼有酒多且旨去来聚散无必亦无意说地或谈天更休问语言粗细谁强谁弱谁是又谁非过去事未来事一枕腾腾睡

前调【梅花用曹元宠韵】　　　　　　　　袁去华

蕊珠宫阙西帝陈嫔御语笑梦中香叹罗浮几番春暮江南岁晚垂地冻云黄修竹外一枝斜流水桥边路小桃半吐羞得无藏处不怕雪霜欺最难禁豪风横雨当年诗兴犹自记扬州今老矣客天涯还认何郎否

前调【初春】　　　　　　　　　　张　震

春光如许春到江南路柳眼弄晴晖笑梅花落英无数峭寒庭院罗幙护牕纱金鸭暖锦屏深曾记看承处云边尺素何计传心缕无处说相思空惆怅朝云暮雨曲阑干外小立近黄昏心下事眼边愁借问春知否

前调【春半】　　　　　　　　　　张　震

青梅如豆断送春归去小緑间长红看几处云歌柳舞偎花识面对月共论心携素手采香游踏徧西池路水边朱户曾记销魂处小立背秋千空怅望娉婷韵度杨花扑面香糁一帘风情脉脉酒厌厌回首斜阳暮

前调　　　　　　　　　　　　杜　旟

春风如客可是繁华主红紫未全开早绿徧江南千树一番新火多少倦游人纤腰柳不知愁犹作风前舞小阑干外两两幽禽语问我不归家有佳人天寒日暮老来心事惟只有春知江头路带春来更带春归去

前调【海棠】　　　　　　　　　　王千秋

清明池馆侧卧帘初卷还是海棠开睡未足余酲满面低头不语浑似怨东风心始吐又惊飞交现垂杨眼少陵情浅花草题评徧赋得恶因缘没一字聊通缱绻黄昏时候凝竚怯春寒笼翠袖减丰肌脉脉情何限

前调【题钱氏溪月】　　　　　　　　　姜　夔

与鸥为客緑野留吟屐两行柳隂垂是当年仙翁手植一亭寂寞烟外带愁横荷冉冉展凉云横卧虹千尺才因老尽秀句君休觅万緑正迷人更愁入山阳夜笛百年心事惟有玉阑知吟未了放船囘月下空相忆

前调【送伯礼】　　　　　　　　　　陆　游

元戎十乘出次高唐馆归去旧鵷行更何人齐飞霄汉瞿塘水落惟是泪波深催叠鼓起牙樯难锁长江断春深鳌禁红日宫甎?何处望音尘黯消魂层城飞观人情见惯不敢恨相忘梅驿外蓼滩边只待除书看

前调【游三荣龙洞】　　　　　　　　　陆　游

穷山孤垒腊尽春初破寂寞掩空斋好一个无聊底我啸台龙岫随分有云山临浅瀬?长松闲据交牀坐三杯径醉不觉纱巾堕画角唤人归落梅村篮舆夜过城门渐近几点妓衣红官驿外酒垆前也有闲灯火

前调　　　　　　　　　　　　谢　懋

厌厌睡起无限春情绪柳色借轻烟尚痩怯东风倦舞海棠红皱不奈晚来寒帘半卷日西沈寂寞闲庭户飞云无据化作溟蒙雨愁里见春来又只恐愁催春去惜花人老芳草梦凄迷题欲徧琐牎纱总是伤春句

前调　　　　　　　　　　　　易　祓

海棠枝上留得娇莺语双燕几时来竝飞入东风院宇梦囘芳草緑徧旧池塘梨花雪桃花雨毕竟春谁主东郊拾翠襟袖沾飞絮宝马趁雕轮乱红中香尘满路十千斗酒相与买春闲吴姬唱秦娥舞醉青楼暮

前调　　　　　　　　　　　　汪　莘

金风玉露洗出乾坤体乘兴到前村见一片清溪无底竹篱茅舍鸡犬两三家寻渔父问湘灵拄杖斜阳里青春悞我白髪今如此幸自识方壶有个人神通游戏涧边野鹤岩上忽孤云倾浊酒对黄花又似东篱子

前调　　　　　　　　　　　　洪　瑹

潮平风稳行色催津鼓回首望重城但满眼红云紫雾分香解佩空记小楼东银烛暗绣帘垂昵昵凭肩语关山千里垂柳河桥路燕子又归来但惹得满身花雨彩笺不寄兰梦更无凭灯影下月明中魂断金钗股

前调　　　　　　　　　　　　方千里

园林晴昼花上黄蜂尾莺语怯游人又还傍緑杨深避曲池斜径草色碧於蓝栏倦倚帘半起魂断斜阳里江南春尽渺渺平桥水身在一天涯问此恨何时是已飞帆轻桨催送莫愁来歌舞地尊酒底不羡东邻美

前调　　　　　　　　　　　　杨泽民

当年苏小家住苕溪尾一棹采莲归悄羞得鸳鸯飞避苹洲蓼岸花脸两难分崖平倚风乍起荡漾烟花里平生强项未肯轻鱼水溪上偶相逢这一段风情怎已纫兰解佩不负有情人金尊侧罗帐厎占尽人间美

前调　　　　　　　　　　　　卢　炳

淡妆西子怎比西湖好南北两长堤有罨画楼台多少翠光千顷一片净琉璃泛兰舟揺画桨尽日金尊倒名园精舍总被游人到年少与佳人共携手嬉游歌笑夕阳西下沈醉尽归来鞭宝马闹竿随簇着花藤轿

前调【花港观鱼】　　　　　　　　　　陈允平

春波浮緑小隐桃溪路烟雨正林塘翠不碍锦鳞来去芹香藻腻偏爱鲤花肥檐影下柳隂中逐浪吹萍絮铜沟泉滑怕有题牋句钓饵已忘机都付与人间儿女濠梁兴在鸥鹭笑人痴三湘梦五湖心云水苍茫处

前调　　　　　　　　　　　　石孝友

鸎鸎燕燕揺荡春光嬾时节近清明雨初晴娇云弄暖醉红湿翠春意醸成愁花似染草如翦已是春强半小鬟微盼分付多情管痴騃不知愁想怕晚贪春未惯主人好事应许玳筵开歌眉敛舞腰软怎便轻分散

前调　　　　　　　　　　　　石孝友

小花静院有个人人现缥缈更娉婷算不数歌朋舞伴鸣珂曲里常记偶相逢无语恨有情愁緑嫩红妆浅别来谁念人面关山远凝睇倚危楼眼波长眉峰不展一年心事到此向谁论书鴈杳梦云深寂寞江天晚

前调　　　　　　　　　　　　石孝友

醉魂初醒强记寻芳径一似楚云归悄没了鳞书羽信踈狂踪迹虚度可怜春隂还闷愁还困赢得无端病菱花宝镜拆破双鸳影别袖忍频看生怕见啼红醉粉而今顦顇痩立对东风红成阵緑成隂况是春将尽

前调【雪二首】　　　　　　　　　　何梦桂

春工未觉何处琼英早夜半翦银河到人间楼台初晓霏霏脉脉不是不多情金帐暖玉堂深却怪香尘杳天公谪下暂落红尘道顔色自还怜怕轻狂随风颠倒冰心谁诉但吹入梅花明月地白云阶相照天寒好

前调　　　　　　　　　　　　何梦桂

飞僊欲下水殿严妆早娇涩怕春知跨白虬天门未晓霓裳零乱肌骨自清妍梅檐月柳桥风世上红尘杳重门深闭忘却山隂道呼酒嚼琼花任醉来玉山倾倒无言相对这岁暮心期茆舍外玉堂前处处风流好

前调　　　　　　　　　　　　蔡松年

清明緑野玉色明春酒燕地雪如沙为唤起斗南温秀鬓丝禅榻梦觉古扬州瑶台路返魂香好在啼妆痩春前入眼似是章台柳欲典鷫鸘裘悞金车香迎马首緑隂青子後日便东风秋千散暮寒生月到西厢後

前调【赋崇福荷花】　　　　　　　　　赵　可

云房西下天共沧波远走马记狂游正芙蓉平铺镜面浮空栏槛招我到芳尊看花醉把花归扶路清香满水枫旧曲应逐歌尘散时节又新凉料开徧横湖清浅冰姿好在莫道总无情残月下晓风前有恨何人见

前调【饷柑】　　　　　　　　　　张　埜

洞庭珍味唤起愁千里万颗晓霜余记当时玉纤分翠小园秋晚半醉对黄花惊昨梦渺前欢岁月如弹指天涯牢落无计论心事冉冉驿尘红尚依然袭人芳气帊罗轻护不忍破金苞香簌簌露霏霏总是相思泪

前调　　　　　　　　　　　　刘　基

檐铃风过昵昵闺中语月上海东峰冷光浸澄清玉宇幽人此际轻步遶回廊鼃鸣沼鸦翻树露滴松梢雨芦花初老也学杨花絮衮衮趁流尘半沾泥半飘陌路不须看覻且自买芳尊巴渝曲婆娑舞醉饮朝还暮

前调　　　　　　　　　　　　刘　基

清明过了帘幙余寒浅芳树不胜风任流水飘红去远烟昏雨暝天衬海云低莺意嬾蝶魂消花尽成秋苑游丝落絮特地相萦绊无计网春晖漫赢得遮人望眼登高凝睇欲寄一缄书鸿路阻豹关深日暮空肠断

前调　　　　　　　　　　　　刘　基

三更鸣雨湿透桃花脸珠箔未登鈎早飘落猩红数点碧云如梦人去已无踪金泥凤玉蟠龙寂寞蛛丝检铅华柔软刚被秋霜染长夜拥寒衾耿青灯膏凝晕闪铜壶漏永应是接天河一声去一声来空把重门掩

前调【寒食】　　　　　　　　　　陈子龙

碧云芳草极目平川绣翡翠点寒塘雨霏微淡黄杨柳玉轮声断罗韤印花隂桃花透棃花痩偏试纤纤手去年此日小院重回首晕薄酒阑时掷春心暗垂红袖韶光一様好梦已天涯斜阳候黄昏又人落东风後

御选历代诗余卷五十一








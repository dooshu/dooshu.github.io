满江红　姝丽

越艳风流，占天上、人间第一。须信道、绝尘标致，倾城颜色。翠绾垂螺双髻小，柳柔花媚娇无力。笑从来、到处只闻名，今相识。

脸儿美，鞵儿窄。玉纤嫩，酥胸白。自觉愁肠搅乱，坐中狂客。《金缕》和杯曾有分，宝钗落枕知何日？谩从今、一点在心头，空成忆。

◆《全宋词》列入秦观词，然疑非秦观作。……疑托秦观名义仿作，待考之。（徐培均《淮海居士长短句笺注》）

◎须信道，犹云须知道也。晏殊《渔家傲》词：“莫惜醉来开口笑。须信道，人间万事何时了。”……凡言须信道，义均同上。（张相《诗词曲语辞汇释》）

◎垂螺：古代女子结发为髻，形似螺壳而下垂。

◎一点：谓一点相思。

◆（下阕）太露，太急！（明沈际飞《草堂诗馀续集》）


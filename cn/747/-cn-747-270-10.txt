○朝集使等上尊号表

朝集使魏州刺史臣钦绪等二百四十六人言：臣闻三统称皇，五德号帝，道实为大，义不可名。且以明覆载之尊，协神人之望，稽众允迪，万邦咸休。伏惟陛下道合乾坤，明并日月，敷广运之德，懋昭格之功。充塞六合，光被二仪，陛下之圣理也；礼展园庙，孝感祯祥，陛下之神应也；经天纬地，制礼作乐，陛下之文德也；柔远能迩，戡难定乱，陛下之武成也。殚百王之能事，创千古之终礼，幽明感庆，华裔帅信，伯益所谓圣神，武文者也。今大号虽称神武，未备圣文，臣等忝官州郡，幸因朝集，不胜至愿，望上尊号开元圣文神武皇帝，谨於朝堂昧死上表。


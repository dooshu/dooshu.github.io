○破高丽赐酺诏

上帝明威，鼓雷霆而震曜；先王仗顺，用甲兵而吊伐。故能经纶九野，清涤八荒。二十七征，元王创其鸿业；五十二战，黄运垂其大名。腾有国之英猷，光列代之通典。朕荷构乾象，大庇群生，池濛汜而苑扶桑，纽天纮而疆日域。蠢兹皮服，敢乱天常。但折彼螽股，何俟五丁之力；射其雀目，无假万弩之机。然以先圣救焚，成言援手，自惟己任，是用躬亲。故知矢石交前，非胜岩廊之道；介胄为饰，不逮旒冕之容。若命将以授戈，愧奉身而役物；爰亲征而沐雨，务劳形以安众。一义宜鉴，所向弗违。

自涉辽阳，受降之城累筑；曾未期月，献凯之歌日奏。传烽告捷，异往昔之照甘泉；资敌为粮，矫向时之挽红粟。复以今日中攻其安市城，重围四布，势同三板之危；县命短晨，哀其守陴之哭。高丽伪主扫其境内，罄兹骁锐，咸发从军。爰自平壤，长驱影援，有徒十五万连旗三十里。烟火稽天。若黄虵之吐雾；彀骑横野，迈赤蚁之为群。朕私心计其地形，屈指筹其破日。分命众将，各禀新书，临事设奇，因机制变。行军大总管李勣，率总管虢国公张士贵等马步军十四总管，当其西南面。又命赵国公无忌，率马步军二十六总管，驰自东谷。合其来道；抵背扼喉，塞其归路。朕乃潜师偃旆，登於北山，候彼交锋，於兹耸辔。若处中天之阙，俯周宫於目前；如登太岳之岑，观鲁封於掌内。出其不意。凶徒遂扰，初为一阵，四拒勣军。及此三分，因而大溃。流血川溢，沧波为之暂丹；斩级弥山，颅骨以之成岳。盖由镝锋交下，玉石同湮，虽则可哀，理无兼济。其兵将大耨萨延寿惠真，率其馀众，一心输款。但高丽国政本（阙）二人今总委伪军，又轮不返，大庆允集，益深祗惧，可归美清庙，昭告懋功，颁示万邦，赐酺三日。


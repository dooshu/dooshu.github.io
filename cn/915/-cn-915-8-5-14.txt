◇诛萧谌诏（建武二年六月）

萧谌擢自凡庸，识用轻险，因藉幸会，早预驱驰。永明之季，曲颁恩纪。郁林昏悖，颇立诚效。宠灵优渥，期遇兼隆，内总戎柄，外畅蕃威，兄弟荣贵，震灼朝野。曾不感佩殊荷，少答万一。自以勋高伊、霍，事均难赏，才冠当时，耻居物後。矫制王权，与夺由己。空怀疑惧，坐构嫌猜。觇候宫掖，希觊非望。蔽上罔下之心，诬君不臣之迹，固以彰暴民听，喧聒遐迩。遂潜散金帛，招集不逞，交结禁卫，互为唇齿，密契戚邸，将肆奸逆。朕以其任寄既重，爵列河山，每加弥缝，弘以大信，庶能怀音，翻然悛改。而豺狼其性，凶谋滋甚。夫无将必戮，《阳秋》明义，况衅积祸盈，若斯之大。可收付廷尉，速正刑书。罪止元恶，馀无所问。（《南齐书·萧谌传》）


爲萧骠骑让太尉增封第二表【一作第三表。此与下篇叙次照西铭定本。】

臣某言：以铉司崇贵，衮位渊严，非德非功，无忝无溢，故誓魂肆请，舒衷仰谒，不能曲流慈炤，遂乃徒洽恩奨，周览未交，灵爽以惧。【中谢。】臣历古沿图，循远访绘，未尝不丽选衮台，妙简槐采者也。鲁郑之贤戚，曹萧之勳彦，吴邓之盛功，王锺之素业，孔明之居蜀，茂弘之在晋，佥曰【一作皆佥曰。】伊人，是以处无懦色。臣官逢昌世，运渐时明，频烦紫渥，绸缪璿命，身薄施厚，感厉愈深，遂负机绳之托，猥集衡梁之任，风轨不树，徽猷罕宣，无以式翦冦兆，载弭奸萌，致虹沴阻於上京，蜺妖扇於下国，实赖藩伯鞠旅，侯甸入守，欃枪旬始，烟祛雾卷，故皇道威棱之由，神纬昭昌之効，臣岂有探夐察幽之智，攻城野战之力哉！今迹无小功，事贻大赏，愧寤终朝，慙梦流夜，咨此庸弱，何以任忝！伏惟淮泗犹梗，赵魏未宾，中原久芜，神州方翳，思乐盛猷，愿厉声颂，将陪云骖以北狩，扈朝服以济师，乃爲少雪庸诚，微谢天眷耳，宁容遽窃茂爵，轻颁鸿名者乎！伏愿圣渥遐覃，赐以矜宥，霈焉垂仁，穆然惠德，血祈旦亮，慊志夕满，虽蹈疵戾，犹深拚跃。


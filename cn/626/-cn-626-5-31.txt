马左都中锡五首

【述怀和敖静之韵】

几年骑马走黄尘，富贵邯郸一欠伸。

世上鸡虫无了日，山中猿鹤已嗔人。

文园卧病思封禅，宣室求贤问鬼神。

读罢古书长太息，小檐花落又残春。

【西掖晚归有感时事聊赋述短章用呈同志者】

矮窗缺月照人寒，残雪留檐冻木干。

衰信已凭双鬓寄，世缘聊作一枰看。

斜封官好空批敕，神武门高未挂冠。

误却登山与临水，十年骑马走长安。

【早春自述】

杏花雨过柳花风，睡起凭阑酒正中。

一碗午茶鏖醉北，半溪春水带愁东。

泥香乳燕窥帘入，巢拙鸣鸠借树同。

试问春光还几许，少年人病已成翁。

【次敖静之九日言怀韵】

骑马闻鸡有底忙，一秋憔悴沈东阳。

身随杖竹空存节，鬓比篱花不耐霜。

帝载八年纷奏绩，王师六月苦周章。

何须更落西风帽，黄叶填门独举觞。

【晚渡咸阳】

野色苍茫接渭川，白鸥飞尽水连天。

僧归红叶林间寺，人唤斜阳渡口船。

表里山河犹往日，变迁朝市已多年。

渔翁看破兴亡事，独坐秋风钓石边。


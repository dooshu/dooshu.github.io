陈士业徵君读书楼歌（时兵艘皆泊章门。）

十日章江门，不上滕王阁。
可怜带甲满江干，烟雨苍凉闻鼓角。
凭虚高卧有徵君，一日不见如饥渴。
入门引手便登楼，坐对西山控蓼洲。
夕阳帆影檐前落，晓霁山光榻上浮。
君家阀阅连云起，铜驼泣后归流水。
杜门小隐种松筠，带索行吟佩兰芷。
诸侯结驷多式庐，先生独坐拥奇书。
蠹简残篇争二酉，哀歌痛哭怀三闾。
闻君倜傥多筹策，昔领专城今草泽。
平生壮志托空言，中岁蹉跎头尽白。
滕王高阁虽嶒嵘，童子诗传始得名。
争似徵君有草阁，千秋万岁重含情。



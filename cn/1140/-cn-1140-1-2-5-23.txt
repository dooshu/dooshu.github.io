汪舟次诗序

往岁丁未在豫章与汪子舟次高子阮怀同游西山甚乐也已汪子又独游匡庐集其往来登览赠詶之诗若干首属余序论读之累日洋洋若无尽是可惮也近世之称诗日盛立名益难尝见前辈言隆万之间学者窟穴帖括舍是而及他文辞则或以为废业比其志得意满稍涉声律余力所成无复捡括有能奋自振拔深好而力学者则人争睹异今士大夫多穷愁比户声诗下邑僻壤不乏一二人夫习之者衆则其业易工易工则人望难厌坐客皆韪其言余窃以为今之时固独难然自古能言诸家虽挟尤异之才未有不闳览专思终身肆力而能特立不朽於後世者也余少尝有志斯事中年病耗荒忽意有所得不急书则失之故多率意成篇而汪子同游西山时纪其所见穷幽极眇不过人不已其家广陵南北辐辏鱼盐之地日大索古文奇编麕聚而读之四方客至非着声实而擅文章者则闭户不出间有所作惟与孙焦获吴野人辈相可否譬有美玉治之以良工磨之以岁月求其光气揜覆不可得也古之读书将以向学今人作诗或不暇读书汪子之所为乃大异故其诗日进而方张夫扬其波弗忘乎其源循其涂弗知其所止君子之於道亦如是矣


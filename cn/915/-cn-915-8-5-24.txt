◇诛王晏诏（建武四年正月壬寅）

晏闾阎凡伍，少无持操，阶缘人乏，班齿官途。世祖在蕃，搜扬擢用，弃略疵瑕，遂升要重。而轻跳险锐，在贵弥著，猜忌反覆，触情多端。故以两宫所弗容，十手所共指。既内愧於心，外惧宪牍，掩迹陈疴，多历年载。频授蕃任，辄辞请不行，事似谦虚，情实诡伏。隆昌以来，运集艰难，匡赞之功，颇有心力。乃爵冠通侯，位登元辅，绸缪恩寄，朝莫均焉。溪壑可盈，无厌将及。视天画地，遂怀异图。广求卜相，取信巫觋。论荐党附，遍满台府。令太息德元渊薮亡命，同恶相济，剑客成群。弟诩凶愚，远相唇齿，信驿往来，密通要契。去岁之初，奉朝鲜于文粲备告奸谋。朕以信必申中，义无与贰，推诚委任，觊能悛改。而长恶易流，构扇弥大，与北中郎司马萧毅、台队主刘明达等克期窃发。以河东王铉识用微弱，可为其主，得志之日，当守以虚器。明达诸辞，炳然具存。昔汉后以反唇致讨，魏臣以虬须为戮，况无君之心既彰，陵上之迹斯著，此而可容，谁置刑辟。并可收付廷尉，肃明国典。（《南齐书·王晏传》）


卷二百八十七

钦定四库全书

历代名臣奏议卷二百八十七

明　杨士奇等　撰

巡幸

鲁庄公二十三年公如齐观社非礼也曹刿谏曰不可夫礼所以整民也故会以训上下之则制财用之节朝以正班爵之义率长幼之序征伐以讨其不然诸侯有王王有廵守以大习之非是君不举矣君举必书书而不法後嗣何观汉元帝幸甘泉郊泰畤礼毕因留射猎薛广德上书曰窃见关东困极人民流离陛下日撞亡秦之钟听郑卫之乐臣诚悼之今士卒暴露从官劳倦愿陛下亟反宫思与百姓同忧乐天下幸甚上即日还

东汉明帝永平四年春车驾近出观览城第寻闻当遂校猎河内东平王苍上书谏曰臣闻时令盛春农事不聚衆兴功传曰田猎不宿食饮不享出入不节则木不曲直此失春令者也臣知车驾今出事从约省所过吏人讽诵甘棠之德虽然动不以礼非所以示四方也惟陛下因行田野循视稼穑消揺仿佯弭节而旋至秋冬乃振威灵整法驾备周卫设羽旄诗云抑抑威仪惟德之隅臣不胜愤懑伏自手书乞诣行在所极陈至诚帝览奏即还宫

桓帝延熹六年车驾幸广城校猎光禄勲陈蕃上疏谏曰臣闻人君有事於苑囿唯仲秋西郊顺时讲武杀禽助祭以敦孝敬如?违此则为肆纵故臯陶戒舜无效逸游周公戒成王无盘于游田虞舜成王犹有此戒况德不及二主者乎夫安平之时尚宜有节况当今之世有三空之戹哉田野空朝廷空仓库空是谓三空加兵戎未戢四方离散是陛下焦心毁顔坐以待旦之时也岂宜扬旗曜武骋心舆马之观乎又前秋多雨民始种麦今失其劝种之时而令给驱禽除路之役非圣贤恤民之意也齐景公欲观於海放于琅邪晏子为陈百姓恶闻旌旗舆马之音举手嚬眉之感景公为之不行周穆王欲肆车辙马迹祭公谋父为诵祈招之诗以止其心诚恶逸游之害人也书奏不纳

後魏孝文帝车驾将水路幸邺已诏都水回营构之材以造舟檝御史中尉高道悦表谏曰臣闻博纳舆言君上之崇务规箴匡正臣下之诚节是以置鼓设谤爰自曩日虚襟博听义属今辰臣既踈鲁滥蒙荣贯司兼献弼职当然否佩遇恩华愿陈闻见窃以都作营构之材部别科拟素有定所工治已讫回付都水用造舟舻阙永固居宇之功作暂时游嬉之用损耗殊倍终为弃物且子来之诚本期营起今乃修缮舟檝更为非务公私回惶佥深怪愕又欲御泛龙舟经由石济其沿河挽道久已荒芜舟檝之人素不便习若欲委棹正流深薄之危古今共慎若欲挽牵取进授衣之月躶形水陆恐乖视人若子之义且邺洛相望陆路平直时乘沃若往来匪难更乃舍周道之安即涉川之殆此乃愚智等虑朝野俱惑进退伏思不见其可又从驾羣寮听将妻累舟檝之间更无限隔士女杂乱内外不分当今景御休明惟新式度裁礼调风轨物寰宇窃惟斯举或损洪猷失溥天顺则之望又氐羌犯顺未恭西道偏戎旗胄仍袭南寇对接近畿蛮民踈戾每造不轨闚觎闲隙或生虑外愚谓应妙选懿亲抚宁後事令奸回息觊觎之望边寇絶闚疆之心臣禀性愚直知而无隐区区丹志冒昧以闻

宣武帝时车驾将幸邺司徒左长史李平上表谏曰伏见已丑诏书云轩銮辂行幸有期凤服龙骖克驾近日将欲讲武淇阳大习邺魏驰驌騻於緑竹之区骋驎骥於漳滏之壤此诚幽显同忻人灵共悦臣之愚管窃有惑焉何者嵩京创构洛邑俶营虽年跨十稔根基未就代民至洛始欲向尽资产罄於迁移牛畜毙於辇运陵太行之险越长津之难辛勤备经得达京阙富者犹损大半贫者可以意知兼历岁从戎不遑启处自景明已来差得休息事农者未积二年之储筑室者裁有数间之屋莫不肆力伊瀍人急其务寔宜安静新人劝其稼穑令国有九年之粮家有水旱之备若乘之以羁绁则所废多矣一夫从役举家失业今复秋稼盈田禾菽遍野銮驾所幸腾践必殷未若端拱中天坐招四海耀武嵩原礼射伊洛士马无跋涉之劳兆民有康哉之咏岂不美欤

唐太宗贞观七年上将幸九成宫散骑常侍姚思亷进谏曰陛下高居紫极宁济苍生应须以欲从人不可以人从欲然则离宫游幸此秦皇汉武之事故非尧舜禹汤之所为也言甚切至太宗谕之曰朕有气疾热便顿剧故非情好游幸甚嘉卿意因赐帛五十段

十一年太宗东廵狩将入洛次於显仁宫宫苑官司多被责罚侍中魏徵进曰陛下今幸洛州为是旧征行处庶其安定故欲加恩故老城郭之民未蒙德惠官司苑监多及罪辜或以供奉之物不精又以不为献食此则不思止足志在奢靡既乖行幸本心何以副百姓所望隋主先命在下多作献食献食不多则有威罚上之所好下必有甚竞为无限遂至灭亡此非载籍所闻陛下目所亲见为其无道故天命陛下代之当战战栗栗每事省约参踪盛列昭训子孙奈何今日欲在人之下陛下若以为足今日不啻足矣若以为不足万倍於此亦不足也太宗大惊曰非公朕不闻此言自今已後庶几无如此事

太宗幸洛阳宫泛舟于积翠池顾谓侍臣曰此宫苑台沼是炀帝所为驱役生人穷此雕丽复不能守此一都以万人为虑好行幸不息人所不堪昔诗人云何日不行何草不黄大东小东杼轴其空正谓此也遂使天下怨叛身死国灭今其宫苑尽为我有隋氏倾覆者岂惟其君无道亦由股肱无良如宇文述虞世基裴藴之徒居高官食厚禄受人委任惟行谄佞蔽塞聪明欲令其国无危亡理不可得也司空长孙无忌奏言隋氏之亡其君则杜塞忠谠之言臣则苟欲自全有过初不纠举寇盗滋蔓亦不实陈据此即不惟天道寔由君臣不相匡弼太宗曰朕与卿等承其余弊惟须弘道移风使万代永赖矣

十四年上幸同州沙苑亲格猛兽复晨出夜还特进魏徵奏曰臣闻书美文王不敢盘于游畋传述虞箴称夷羿以为戒昔汉文临霸坂驰下袁盎揽辔曰圣主不乘危不徼幸今陛下骋六飞驰不测之山如有马惊车覆陛下纵欲自轻奈高庙何孝武好格猛兽相如进谏曰力称乌获捷言庆忌人诚有之兽亦宜然卒遇逸材之兽骇不存之地虽乌获逢蒙之技不得用而枯木朽株尽为难矣虽万全而无患然本非天子所宜近也孝元郊泰畤因留射猎薛广德奏称窃见关东困极百姓罹灾今日撞亡秦之钟歌郑卫之乐士卒暴露从官劳倦如安宗庙社稷何冯河暴虎未之比也臣窃思此数帝心岂木石独不好驰骋之乐而剖情屈已从臣下之言者志存为国不为身也臣伏闻车驾近出亲格猛兽晨出夜还以万乘之尊闇行荒野践深林涉丰草甚非万全之计愿陛下割私情之娱罢格兽之乐上为宗庙社稷下慰羣寮兆庶太宗曰昨日之事偶属尘昏非故然也自今深用为戒

太宗尝校猎同州时秋敛未讫咸阳丞刘仁轨谏曰今兹澍泽沾足百谷炽茂收才十二常日赘调已有所妨又供猎事缮桥治道役虽简省犹不损数万少延一旬使场圃毕劳陛下六飞徐驱公私交泰玺书褒纳玄宗开元五年帝幸东都国子祭酒禇无量上言昔虞舜之狩秩山川徧羣神汉孝景祠黄帝桥山孝武祠舜九疑高祖过魏祭信陵君墓过赵封乐毅後孝章祠桓谭冢愿陛下所过名山大川邱陵坟衍古帝王贤臣在祀典者并诏致祭自古受命之君必兴灭继絶崇德报功故存人之国大於救人之灾立人之後重於封人之墓愿到东都收叙唐初逮今功臣世絶者虽在支庶咸得承袭帝纳其言

十三年帝东封泰山道中数驰射为乐太子左庶子吴竞谏曰方登岱告成不当逐狡兽使有垂堂之危朽株之殆帝纳之

玄宗将西幸已复有旨与宰相云西幸有日般运已去仍闻京畿百姓犹有未安傥来岁非熟下人无向朕虽至彼复有何情欲延期至来冬待看谷麦卿等商度以为何似时张九龄等具奏曰洛阳城阙虽曰皇都至於宫苑之间制度本狭然风土气候不甚宜人陛下以万姓为心万姓以陛下为命亿兆所系诚在圣躬圣躬若安何顾小小陛下遂当宁动色再降德音苟利於人朕何顾惜发言恻隐感动神祗臣等幸闻至言不觉承睫圣恩爱育遂及於此又勅臣等商量进来者湛恩至德焉可使朝臣不知圣君鸿名不可令史官无述臣望宣圣旨改用来年十月幸西京仍望具将本状徧示朝列并宣付史官

玄宗将幸东都而太庙屋自坏帝问宰相宋璟苏頲同对曰三年之丧未终不可以行幸坏压之变天所以示教戒陛下宜停东廵修德以答至谴帝以问姚崇对曰臣闻隋取苻坚故殿以营庙而唐因之且山有朽坏乃崩况木积年而本自当蠧乎但坏与行会不缘行而坏且陛下以关中无年输饷告劳因以幸东都所以为人不为己也百司已戒供拟既具请车驾如行期旧庙难复完盍奉神主舍太极殿更作新庙申奉诚大孝之德也帝曰卿言正契朕意赐绢二百匹诏所司如崇言天子遂东

玄宗自东都还李林甫牛仙客知上厌廵幸乃增近道粟赋及和籴以实关中数年蓄积稍丰上谓高力士曰朕不出长安近十年天下无事朕欲悉以政事委林甫何如对曰天子廵守古之制也且天下大柄不可假人彼威势既成谁复敢议之者上不悦力士顿首谢罪上意乃解力士自是亦不敢深言天下事矣

肃宗时史思明陷洛阳有诏幸东京将亲征考功郎中知制诰苏源明上疏曰淫雨积时道路方梗甚不可一也自春大旱秋苗耗半敛获未毕先之以清道之役申之以供顿之苦甚不可二也每立殿廊见旌旗之下饿夫执殳仆于行间日见二三市井馁殍求食死于路旁日见四五甚不可三也奸夫盗儿连墙接栋磨砺以须陛下之出御史大夫必不能澄清禁止甚不可四也圣皇廵蜀之初都内财货吏民资产縻散于道路之手至有乘马駃驴入宣政紫宸者况陛下初有四海威制不及曩时远矣今兹东行殆贼臣诱掖陛下而已诗曰三星在溜谓危亡在於须臾臣不胜呜咽为陛下痛之愿速罢幸不然穷甿乐祸已扼腕於下甚不可五也方今河洛绎骚江湖叛涣诗曰中原有菽庶民采之彼思明椘元皆采菽之人也陛下何遽轻万乘而速成之邪甚不可六也大河南北举为寇盗王公以下廪稍匮絶将士粮赐仅支日月而中官冗食不减往年棃园杂伎愈盛今日陛下未得穆然高枕殆繇此也自非中书指使太常正乐外愿一切放归给长牒勿事须五六年後随事蠲省今聚而仰给甚不可七也李光弼拔河阳王思礼下晋原卫伯玉拂焉耆过析支不日可至御史大夫王玄志压巫闾临幽都汝州刺史田南金踰阙口遏二室邓景山淩淮泗忾然而西狂贼失势蹙于缑山之下北不敢逾孟津东不敢过甖子计日反接而至矣陛下不坐而受之乃欲亲征徇一朝之怒甚不可八也王者之於天地神祗享之以牲币而已记曰不祈方士彼淫巫愚祝妄有关说甚不可九也天子顺动人皆幸之之谓幸人皆病之之谓不幸臣等屡拂视听聨伏赤墀之下顿颡流涕而出虽陛下优容贷罪凡百之臣必昌言于朝万口谤于外甚不可十也臣闻子不诤於父不孝也臣不诤於君不忠也不孝不忠为苟荣冒禄圈牢之物不若也臣虽至贱不能委身圈牢之中将使樵夫指而笑之帝嘉其切直遂罢东幸

德宗时翰林学士陆贽奏言右先颁勅旨已定行期所司供承亦闻粗备但以霖潦方甚道路阻艰衆情同忧莫敢论奏今发日渐逼隂云尚繁小大嗷嗷愁惧转甚臣虽闇钝亦窃揣量岂不知元恶初平余氛未殄乃是逆顺将分之际吉凶多变之时须速镇安理宜促驾向使霖潦为害人功可施其备御由於智能其役用止於烦费其所患不及於性命其可忧但在於人臣则当公私罄财上下竭力务宁大业奚恤暂劳各应叶奉圣规安敢复忤成命良以褒斜峻阻素号畏途缘侧迳於巅岩缀危栈於絶壁或百里之内历险且千或一程之中涉水数四若遇积雨滞浸羣峯澍流巨石崩奔訇殷相继深谷弥漫往来不通悉非功力之所支筹略之所遏斯须之顷跬步之间仓黄遘殃皆不可测匹夫单骑尚且过防况万乘时行千官景从而可以蹈不存之险冒无御之灾乎如或磴路潨崩阁道淹圮环卫之仪少阙属车之马微惊纵有亿徒何所为用陛下欲无骇虑其可得乎又或霪滞更深谿涧皆溢迳路既絶传送无由连山万重进退不可一日乏食将如之何陛下欲无轸忧固亦难矣人主举措宜图万全必先事以防危不临危而求幸幸而获济贻媿已深不幸罹灾追悔何及孔子曰欲速则不达诚哉是言臣今非敢阻陛下欲速之情但颇以不达为虑耳傥回睿旨少俟开晴则发期虽延涉路无滞不疾而速允叶乾行知机其神是谓天鉴窃闻羣议辄以上陈慺慺恳诚寔冀昭纳

敬宗欲幸东都谏者甚衆上皆不听已使按修宫阙裴度从容言曰国家本设两都以备廵幸然自多难以来宫阙营垒百司廨舍率已荒弛陛下傥欲行幸宜命有司徐加完葺然後可往上曰从来言事者皆谓不当往如卿所言不往亦可乃勅罢修

宋真宗大中祥符四年将祀汾隂是时大旱京师近郡谷价踊贵龙图阁待制孙奭上疏谏曰先王卜征五年岁习其祥祥习则行不习则增修德而改卜陛下始毕东封更议西幸殆非先王卜征五年慎重之意其不可一也夫汾隂后土事不经见昔汉武帝将封禅故先封中岳祠汾隂始廵幸郡县遂有事於泰山今陛下既已登封复欲幸汾隂其不可二也古者圆丘方泽所以郊祀天地今南北郊是也汉初承秦唯立五畤以祀天而后土无祀故武帝立祠於汾隂自元成以来从公卿之议遂徙汾隂后土於北郊後之王者多不祀汾隂今陛下已建北郊乃舍之而远祀汾隂其不可三也西汉都雍去汾隂至近今陛下经重关越险阻轻弃京师根本而慕西汉之虚名其不可四也河东唐王业之所起也唐又都雍故明皇间幸河东因祠后土圣朝之兴事与唐异而陛下无故欲祀汾隂其不可五也昔者周宣王遇灾而惧故诗人美其中兴以为贤主比年以来水旱相继陛下宜侧身修德以荅天谴岂宜下徇奸回远劳民庶盘游不已忘社稷之大计其不可六也夫雷以二月启蛰八月收声育养万物失时则为异今震雷在冬为异尤甚此天意丁宁以戒陛下而反未悟殆失天意其不可七也夫民神之主也是以圣王先成民而後致力於神今国家土木之功累年未息水旱洊沴饥馑居多乃欲劳民事神神其享之乎此其不可八也陛下必欲为此者不过效汉武帝唐明皇廵幸所至刻石颂功以崇虚名夸示後世尔陛下天资圣明当慕二帝三王何为下袭汉唐之虚名其不可九也唐明皇以嬖宠奸邪内外交害身播国屯兵交阙下亡乱之迹如此由狃於承平肆行非义稔致祸败今议者引开元故事以为盛烈乃欲倡导陛下而为之臣切为陛下不取此其不可十也臣言不逮意陛下以臣言为可取愿少赐清闲以毕臣说帝遣内侍皇甫继明就问又上疏曰陛下将幸汾隂而京师民心弗宁江淮之衆困於调发理须镇安而矜存之且土木之功未息而夺攘之盗公行外国治兵不远边境使者虽至宁可保其心乎昔陈胜起於徭戍黄巢出於凶饥隋炀帝勤远略而唐高祖兴於晋阳晋少主惑小人而耶律德光长驱中国陛下俯从奸佞远弃京师涉仍岁洊饥之墟修违经久废之祠不念民疲不恤边患安知今日戍卒无陈胜饥民无黄巢英雄将无窥伺於肘腋外敌将无观衅於边陲乎先帝尝议封禅寅畏天灾寻诏停寝今奸臣乃赞陛下力行东封以为继成先志先帝尝欲北平幽朔西取继迁大勲未集用付陛下则羣臣未尝献一谋画一策以佐陛下继先帝之志者反务卑辞重币求和於契丹蹙国縻爵姑息於继迁曾不思主辱臣死为可戒诬下罔上为可羞撰造祥瑞假托鬼神才毕东封便议西幸轻劳车驾虐害饥民冀其无事往还便谓成大勲绩是陛下以祖宗艰难之业为奸邪侥幸之资臣所以长叹而痛哭也夫天地神只聪明正直作善降之百祥作不善降之百殃未闻专事笾豆簠簋可邀福祥春秋传曰国之将兴听於民将亡听於神愚臣非敢妄议惟陛下终赐裁择六年奭又上疏曰陛下封泰山祀汾隂躬谒陵寝今又将祠于太清宫外议籍籍以为陛下事事慕效唐明皇岂以明皇为令德之主耶甚不然也明皇祸败之迹有足为深戒者非独臣能知之近臣不言者此怀奸以事陛下也明皇之无道亦无敢言者及奔至马嵬军士已诛杨国忠请矫诏之罪乃始谕以识理不明寄任失所当时虽有罪己之言觉寤已晚何所及也臣愿陛下早自觉寤抑损虚华斥远邪佞罢兴土木不袭危乱之迹无为明皇不及之悔此天下之幸社稷之福也

真宗时翰林学士李廸上言陛下东封时勅所过毋伐木除道即驿舍或州治为行宫裁令加涂塈而已及幸汾亳土木之役过往时几百倍今蝗旱之灾殆天意所以儆陛下也帝深然之

哲宗时监察御史陈次升奏曰臣伏闻有旨今月二十日幸金明池者臣窃观孟子之言曰吾王不游吾何以休吾王不豫吾何以助一游一豫为诸侯度则知天子游幸与民同乐乃天下无事之时也今闻圣驾幸金明池有旨不过御桥是以主器至重社稷所系其出入起居兢慎如此寔天下之福也臣窃观舆议以所造龙舟穷极工巧华丽尤甚陛下必须乘御以臣愚见乘船危乘桥安陛下尚不乘桥岂肯乘船耶虽然陛下若不乘船臣先事而言亦无所害万一有之可为未然之戒臣安可以缄默传有之曰千金之子不垂堂百金之子不倚衡圣主不乘危不徼幸又曰乘船危圣主不乘危伏愿陛下念之哉

徽宗政和後多微行曹辅时为秘书省正字上疏曰陛下厌居法宫时乘小舆出入廛陌之中郊垧之外极游乐而後反道涂之言始犹有忌今乃谈以为常某日由某路适某所某时而归又云舆饰可辨而避臣不意陛下当宗庙社稷付托之重玩安忽危一至於此夫君与民本以人合合则为腹心离则为椘越畔服之际在於斯须甚可畏也昔者仁祖视民如子悯然惟恐其或伤一旦宫闱不禁卫士辄踰禁城几触宝瑟荷天之休帝躬保佑俚语有之盗憎主人主人何负於盗哉况今革冗员斥滥奉去浮屠诛胥吏蚩愚之民岂能一一引咎安分万一当乘舆不戒之初一夫不逞包藏祸心发蠭虿之毒奋兽穷之计虽神灵垂护然亦损威伤重矣又况有臣子不忍言者可不戒哉臣愿陛下深居高拱渊默雷声临之以穹昊至高之势行之以日月有常之度及其出也太史择日有司除道三卫百官以前以後若曰省烦约费以便公私则临时降旨存所不可阙损所未尝用虽非祖宗旧制比诸微服晦迹下同臣庶堂陛陵夷民生奸望不犹愈乎

高宗建炎初将驻跸建康车驾诣神主船烧香毕次幸普照寺尚书右丞许景衡上奏曰臣窃惟陛下廵幸恭迎太祖太宗神主载之前舟有司严奉如在太庙而陛下未敢升舟烧香者诚以非时渎神恐失礼也意者当俟驻跸恭行奉安之仪然後礼文为称今来道出淮泗方谒神主枉驾佛祠臣深恐天下议者以陛下缘致恭於僧伽欵神灵於宗庙不独诚意有所未专而於礼文亦未为得也若以为行幸祈福耶则天子之行风伯清尘雨师洒道天地神明所共扶持岂若商旅细民每过淮泗则徼福塔庙耶又况祖宗廵幸并无临佛祠欵浮屠故事唯章圣皇帝东封道过睢阳见张廵许远庙为之叹赏表其忠义之节以为臣下之劝而已於此有以见帝王一嚬一笑岂无谓而发哉臣愚欲望圣明一意奉先之孝谨守祖宗之制无惑乎议者之谓而为有识者之所非也臣不胜拳拳竭忠爱君之至所有临幸普照寺塔下烧香指挥伏乞特赐寝罢

绍兴三十一年权吏部侍郎汪应辰上言曰臣伏见汉章帝幸河内诏曰精骑轻行无他辎重不得辄修道桥远离城郭遣吏逢迎刺探起居出入前後以为烦扰动务省约但患不能脱粟瓢饮耳又南幸诏曰所经道上郡县无得设储跱命司空自将徒支柱桥梁有遣使奉迎探知起居二千石当坐又见唐太宗修洛阳宫以傋廵幸张元素极谏太宗谓房玄龄曰元素所言有理宜即罢役後日或以事至虽露居亦无伤也夫以章帝太宗当安平无事之时而行幸之际务从简啬至於如此恭惟陛下清心约已无所嗜好仁民爱物惟恐伤之比以敌人败盟将士冒犯矢石之故寝不安席食不甘味为之避殿减膳今将亲御戎辂大廵六师而臣窃闻沿路州县自诏令下即已预为之备供办之物名色猥衆其未必他日所当用者十居七八往往裒敛賖贷於民而胥吏又得寅缘以济其贪至於填塞田亩毁撤庐舍以开广道路甚非所以仰称圣德欲望明降诏旨严行禁约有不奉承者坐之以示陛下恭俭仁厚与夫今日行幸之本意天下幸甚

孝宗时罗愿奏曰臣闻帝王之出必严扈从故有大驾法驾千乘万骑烦而不可省所以示尊严致兢惧也陛下留心典礼出入有节自郊祀孟享之外惟德夀宫温凊之奉一月屡出两宫相距不远既不欲数跸烦民往往驾兴行者未止而扈从之人积习生常恬然不戒至於己事还宫左右禁旅喘汗而相见小黄门諠笑於马上此何为者也天下乂安君臣简易不过於观美为不足今北有强敌方窥伺人诚不可以不戒又每春游豫与民同乐虽亦颇陈禁旅然銮舆不御以万乘之尊幅巾匹马杂於扈骑之中绕出湖山数十里夹道观者密近天威臣子之心不能不惧又球马之设虽以闲习武事然皆昧爽期入宫掖奔突驰骤挥霍纷纭虽武将边人素精此技有如万分一马不受鞚手不应节跬步之间何以相及愿明诏有司出入之际申严扈从奏其尤不肃者谨游豫之防省球马之会陛下安则九庙安矣理宗时牟子才上奏曰臣恭覩旨挥车驾以十月三日诣西太乙行欵谒恭谢之礼臣切谓自汉武帝始祠太乙其後或随太乙所在筑室迎祠大率皆因方士杂引道经星历之学而为之比者国家以五福太乙临蜀分乃建西太乙於西湖之滨以为禬祈之地虽厥有故事然是役也土木钜丽一时囊封匦奏已交言其非而或者又切议陛下他日必因欵谒而为湖山游幸之举今宗祀礼成亲行恭谢陛下盖将敬体神天禔福庶民夫岂以观游为意然道涂之言皆谓有司饬桥梁除道路办供给过为劳扰又传是日欲张水嬉陈乐伎万一果出於此岂不实或者游幸之说而有失陛下敬天爱民之初意乎逢迎者之论不过谓祖宗尝屡诣西太乙而南渡以来亦有湖山之幸臣以为此承平时事今边警未清事大单屈为何如时岂可尽循承平之盛观以启丰亨豫大之心乎恭惟陛下践阼之始一欵圜丘其後未尝轻出郊也三十年间严恭寅畏动无过举则今日之出臣尤以为不可不谨况乘舆出郊非他时比臣之隐忧又有在於言之外者陛下其可不为宗庙社稷深长思乎臣非不知圣意已定未易挽回触忤威顔必取诛斥而区区忠爱不能自已用敢亲书此奏昧死以闻伏惟陛下察臣愚衷深入宸虑自以其意特召大臣详议其事明诏有司亟止此行庶几举动合宜青史书之可为万世法而疑虑潜消宗庙社稷幸甚

子才又上奏曰臣比者西太乙旨挥初下之时尝密告陛下乞自以圣意明诏有司亟止此行盖区区忠爱之志欲救正於未然力量浅薄未能感动继闻诸臣陆续亦有奏疏是公议不谋而同非臣一人之私言也二十四日伏覩内批陛下非不敬悟此意而欵谒之行终未即止是犹以臣等之言为未然也其曰为国祈祥初无其他临幸去处此意固甚明白但湖山嬉游歌舞之地民庶荡产於此士夫溺志於此堂堂人主存一敬心随寓皆福初无分於东西也又何必亲出郊以劳千乘万骑而启诸人游幸之疑乎其曰应干排办礼文务从简约此意固亦甚善但乘舆出郊十里而远所至除道斫木毁室宁免劳民与其省约於道涂之间曷若动循礼义谨重一出之为安且适乎陛下之意不过曰畿辅之盗近已肃清及今一出亦未为过不思淮哨未定蜀围未解并边赤子殒命锋镝者不知几千万亿陛下苟念及此切念圣心未尝不凄然蹙頞也又不过曰百谷顺成在在丰稔及今一出亦未为过抑不思湖湘襄蜀皆以旱苦赤地千里民无宿储公私之积良可哀痛陛下苟念及此切料圣意未尝不慨然动心也又不过曰祼享太宫隂云阁雨宗祀世室皓魄当空天地祖宗眷佑昭垂也今以冬享行恭谢欵谒之礼亦未为过抑不思景星庆云非福我者也凄风苦雨殆儆予者也敬肆之念一分治忽之几攸系前日畏威夙夜不敢荒宁是以有佑顺之眷今以一晴霁之故遂谓之得天而肆以继之庸讵知眷顾可长保乎陛下识见超迈远览古今其亦知临幸之为害乎车辙亡周骊山覆秦此远幸也华林卑晋梨园衰唐此近幸也今陛下鸣銮警跸於湖山间亦隣乎近幸矣安知近幸不已它日不转而为远幸耶又有一说於圣躬颇有关系宣和间车驾时出正字曹辅谏曰万一乘舆既驾之初一夫不逞发?虿之微逞穷兽之计虽皇天后土宗庙灵神并垂护佑然亦伤威损重又况有臣子不忍言者此所谓不测起於轸下也可不戒哉臣读史至此未尝不痛恨於当时而深哀辅之忠也今陛下仁慈立国君民一心万无如辅所言亦有不容不虑者四郊多垒时多艰危贼臣之孽嗣窟於旧海弄兵之余党伏於近畿禁卫何所而伪符得入宫闱何地而妖讹相恐重以连岁土木民怨载涂则曹辅之言臣以为未宜忽之也此一身之虑也又当为子孙万世之虑作法於凉其弊犹贪作法於贪其弊若何今陛下临幸西宫乘舆一出遂为故事传之後世久则习为常矣以陛下圣明閲历既久艰难备知游幸之乐犹不能自制忠谠之论犹不能尽容後世子孙岂能皆贤臣恐必有以今日藉口而穷靡丽极盘游於湖山之间而又有甚焉者矣方是之时国力困於供亿民力疲於土木忠臣义士死於谏诤未必非陛下今日之举有以启之古之人君抑情制欲以为子孙贻谋之虑陛下不此之意独奈何开而纵之乎陛下一幸西宫而开子孙奢纵之祸亦岂忍其至此也陛下试於燕闲之际超然远览穆然深思自一身之虑及子孙之虑以及天下国家之虑筹惟利害亟罢此行所抑者甚微而所存者甚大苟狃於左右逢迎之说玩细娱而忘大虑臣未知其可也臣又按汉史武帝元鼎五年立泰畤於甘泉亲祠太乙武帝即位至此几三十年而有此举措盖其学不足以明理理不足以制欲无足恠者陛下讲学于今三十余年此乃圣德成就之日所当同符尧舜而方欲效武帝亲祠太乙之举臣寔惜之始武帝既祠太乙遂下诏称扬以为望见太乙若景光十有二乃心侈然其後益封泰山祠后土幸建章廵海上作甘泉通天蜚亷殆无虚岁盖其侈心一萌不能自止可不惧哉且祠太乙所以致福而臣以汉史考之其初祠太乙之年日有食之自是旱蝗河决蛇鬬无岁无有而南越之叛匈奴之宼亦在是年至於东方盗起巫蛊祸作干戈相寻所谓福者乃如此武帝晚年始悟下诏以为平生所为狂悖呜呼亦已晚矣武帝自谓其所为狂悖陛下试观其所为岂不真狂悖可笑而奈何欲效之乎武帝犹知所悔而陛下岂甘在武帝下乎岂必晚而後悔乎晚而悔之岂有及乎故臣愿陛下以三十年讲学之功同符尧舜而不愿陛下与汉武比也臣既效密启之忠敢忘廷争之议用敢直前缴奏以闻欲望陛下痛察臣衷改降指挥特寝前命以弭人言夫从谏者帝王之盛德陛下欲驾幸西宫而止以人言屈己从人之美度越古今其愈於执迷不复使後之执笔而议者皆得以归尤於今日远矣惟陛下亟图之

贴黄祥符间王钦若等建议封泰山祠汾隂是时王旦方相真宗心惮之曰王旦得无不可钦若曰臣得以圣意谕旦宜无不可旦既黾而从之其後天书之事不复异议议者非之今日之事臣窃料陛下必无畏相之心而二三大臣相与逢迎亦必不待谕而後从也然则亦何赖焉孟子曰逢君之恶其罪大二三大臣尚可以王旦藉口乎臣以为非陛下锐然以理制欲自止此行则二三大臣决不能力陈正义以回圣意也

太学生刘黻上谏游幸疏曰天下有道人主以忧勤而忘逸乐天下无道人主以逸乐而忘忧勤自昔国家乂安四夷宾服享国日久侈心渐生若汉武帝之单于震讋而有千门万户之观唐明皇之北边无事而有骊山温泉之幸至於隋之炀帝陈之後主危亡日迫游观无度不足效也尧舜禹汤文武之兢业祗惧终始忧勤无逸言游畋则不敢日是则不暇食曷尝借祈禳之说以事游观之适比年以来以幸为利以玩为常未免有轻视世故眇忽天下之心单于未尝震讋而有武帝多欲之费耗北边未尝无事而有明皇晏安之鸩毒陛下春秋尚少贻谋垂宪之机悉在陛下作而不法後嗣何观自十数年间创龙翔创集庆创西太乙而又示之以游幸导之以祷祠蛊之以虚诞不经之说孔子曰少成若天性习惯如自然积久惯熟牢不可破谁得而正之且西太乙之役佞者进曰太乙所临分野则为福近岁自吴移蜀信如祈禳之说西北坤维按堵可也今五六十州安全者不能十数败降者相继福何在耶武帝祠太乙於长安至晚年以虚耗受祸而後悔方士之缪虽其悔之弗早犹愈於终不知悔者也大凡人主不能无过脱有过言过行宰执侍从当言之给舍台谏当言之搢绅士大夫当言之皆所以纳君於当道者也今陛下未为不知道未为不受人言宰执以下希宠而不言与夫言之而不力皆非所以爱陛下也其心岂以此为当而不必言哉直以陛下为不足以望尧舜禹汤文武之主而以汉武明皇待陛下也

金熙宗时翰林待制兼右谏议大夫程寀上奏曰古者天子皆有廵狩无非事者或省察风俗或审理寃狱或问民疾苦以布宣德泽皆廵狩之名也国家肇兴诚恐郡国新民逐末弃本习旧染之污奢侈诈伪或有不明之狱僭滥之刑或役无时四民失业今銮辂省方将宪古行事臣愿天心洞照委之长贰厘正风俗或置匦匣以伸寃枉或遣使郡国问民无告如古廵狩之事昔汉昭帝问疾苦求民瘼如此则和气宣通天下丕平可坐而待也

世宗将幸金莲川有司具办薛王府掾梁襄上疏极谏曰金莲川在重山之北地积隂泠五谷不殖郡县难建盖自古极边荒弃之壤也气候殊异中夏降霜一日之间寒暑交至特与上京中都不同尤非圣躬将摄之所凡奉养之具无不远劳飞挽越山踰嶮其费数倍至於顿舍之处军骑阗塞主客不分马牛风逸以难收臧获逋逃而莫得夺攘蹂躏未易禁止公卿百官卫士富者车帐仅容贫者穴居露处舆台皁隶不免困踣饥不得食寒不得衣一夫致疾染及衆人夭伤无辜何异刃杀此特细故耳更有大於此者臣闻高城峻池深居邃禁帝王之藩篱也壮士健马坚甲利兵帝王之爪牙也今行宫之所非有高殿广宇城池之固是废其藩篱也挂甲常坐之马日暴雨蚀臣知其必羸瘠矣御侮待用之军穴居野处泠啖寒眠臣知其必疲瘵矣卫宫周庐才容数人一旦霖潦积旬衣甲弓刀沾湿柔脆岂堪为用是失其爪牙也秋杪将归人已疲矣马已弱矣裹粮已空楮衣已弊犹且远幸松林以从畋猎行於不测之地往来之间动踰旬月转输移徙之劳更倍於前矣以陛下神武善骑射举世莫及若夫衔橜之变猛挚之虞姑置勿论设於行猎之际烈风暴至尘埃涨天宿雾四塞跬步不辨以致翠华有崤陵之避襄城之迷百官狼狈於道途卫士参错於队伍当此宸衷宁无戒悔夫神龙不可以失所人主不可以轻行良谓此也所次之宫草略尤甚殿宇周垣唯用氊布押宿之官上番之士终日驱驰加之饥渇已不胜倦更使彻曙廵警露坐不眠精神有限何以克堪虽陛下悦以使人劳而不怨岂若不劳之为愈也故君人者不可恃人无异谋要在处已於无忧患之域也燕都地处雄要北倚山嶮南压区夏若坐堂隍俯视庭宇本地所生人马勇劲亡辽虽小止以得燕故能控制南北坐致宋币燕盖京都之选首也况今又有宫阙井邑之繁丽仓府武库之充实百官家属皆处其内非同曩日之陪京也居庸古北松亭榆林等关东西千里山峻相连近在都畿易於据守皇天本以限中外开大金万世之基而设也奈何无事之日越居草莱轻不赀之圣躬爱沙碛之微凉忽祖宗之大业此臣所惜也又行幸所过山径阻修林谷晻霭上有悬崖下多深壑垂堂之戒不可不思臣闻汉唐离宫去长安才百许里然武帝幸甘泉遂中江充之奸太宗居九成几致结社之变太康畋於洛汭后羿拒河而失邦魏帝拜陵近郊司马懿窃权而簒国隋炀海陵虽恶德贯盈人谁敢议止以离弃宫阙远事巡征其祸遂速皆可为殷鉴也臣尝论之安民济衆唐虞犹难之而今日之民赖陛下之英武无兵革之忧赖陛下之圣明无官吏之虐赖陛下之寛仁无刑罚之枉赖陛下之节俭无赋敛之繁可谓能安济矣而游畋纳凉之乐出於富贵之余静而思动非如衣食切身有不可去者罢之至易耳唐太宗将行关南畏魏徵而停汉文帝欲驰霸陵袁盎谏而遽止是陛下能行唐虞之难行而未能罢中主之易罢臣所未谕也且燕京之凉非济南之比陛下牧济南日每遇炎蒸不离府署今九重之内台榭高明晏安穆清何暑得到议者谓陛下北幸久矣每岁随驾大小前歌後舞而归今兹再出宁有遽不可乎臣愚以为患生於不戒者多矣西汉崇用外戚而有王莽之祸梁武好纳叛降而有侯景之变今者累岁北幸狃於无虞往而不止臣甚惧焉夫事知其不可犹冒为之则有後难必矣议者又谓往年辽国之君春水秋山冬夏巴纳旧人犹喜谈之以为真得快乐之趣陛下效之耳臣愚以谓三代之政令有不可行者况辽之过举哉且本朝与辽室异辽之基业根本在山北之临潢臣知其所游不过临潢之旁亦无重山之隔冬犹处於燕京契丹之人以逐水草牧畜为业穹庐为居迁徙无常又壤地褊小仪物殊简辎重不多然隔三五岁方能一行非岁岁皆如此也我本朝皇业根本在山南之燕岂可舍燕而之山北乎上京之人栋宇是居不便迁徙方今幅员万里惟奉一君承平日久制度殊异文物增广辎重浩穰随驾生聚殆逾於百万如何岁岁而行以一身之乐岁使百万之人困於役伤於财不得其所陛下其忍之欤臣又闻陛下於合围之际麋鹿充牣围中大而壮者才取数十以奉宗庙余皆纵之不欲多杀是陛下恩及於禽兽未及於随驾衆多之臣庶也议者谓前世守文之主生长深宫畏见风日弯弧上马皆所不能志气销懦筋力拘柔临难战惧束手就亡陛下监其如此不惮勤身远幸金莲至於松漠名为坐夏打围实欲服劳讲武臣愚以为战不可忘畋猎不可废宴安鸩毒亦不可怀然事贵适中不可过当今过防骄惰之患先趋万有一危之途何异无病而服药也况欲习武不必度关涿易雄保顺蓟之境地广又平且在邦域之中猎田以时谁曰不可伏乞陛下发如纶之旨回北辕之车塞鸡鸣之路安处中都不复北幸则宗社无疆之休天下莫大之愿也方今海内安治朝廷尊严圣人作事固臣下将顺之时而臣以蝼蚁之命进危切之言仰犯雷霆之威陷於吏议小则名位削除大则身首分磔其为身计岂不愚谬惟陛下深思博虑不以人废言以宗庙天下为心俯垂听纳则小臣素愿遂获虽死犹生他非所觊望也世宗纳之遂为罢行

章宗明昌四年将幸景明宫御史中丞董师中及侍御史贾铉治书侍御史钮祜禄遵古谏以谓劳人费财盖其小者变生不虞所系非轻圣人法天地以顺动故万举万全今边鄙不驯反侧无定颇勒格巴斡贪暴强悍深可为虑陛下若问诸左右必有容悦而言者谓堂堂大国何彼之恤蠭虿有毒患起所忽今都邑壮丽内外苑囿足以优佚皇情近畿山川飞走充牣足以阅习武事何必千车万骑草居霜宿逼介边陲远烦侦候以冒不测之悔哉上不纳师中等又上疏曰近年水旱为沴明诏罪已求言罢不急之役省无名之费天下欣幸今方春东作而亟遣有司修建行宫揆之於事似为不急况西北二京临潢诸路比岁不登加以民有养马签军挑壕之役财力大困流移未复米价甚贵若扈从至彼又必增价日籴升合者口以万数旧籍北京等路商贩给之倘以物贵或不时至则饥饿之徒将复有如曩岁杀太尉马毁太府瓜菓出忿怨言起而为乱者矣书曰民情大可见小人难保况南北两属部数十年扞边者今为颇勒格巴斡诱脇倾族随去边境荡揺如此可虞若忽之而往岂圣人万举万全之道哉廼者太白昼见京师地震又北方有赤色迟明始散天之示象冀有以警悟圣意修德销变矧夫逸游古人所戒远自周秦近逮隋唐与辽皆以是生衅可不慎哉可不畏哉

泰和二年将幸长乐川刑部尚书李愈切谏曰方今戍卒贫弱百姓骚然三叉尤近北陲恒防外患兼闻泰和宫在两山间地形狭隘雨潦遄集固不若北宫池台之胜优游闲适也上不从夏四月愈复谏曰北部侵我旧疆千有余里不谋雪耻复欲北幸一旦有警臣恐丞相襄枢密副使实默等不足恃也况皇嗣未立羣心未定岂可远事逸游哉上异其言

元世祖时赵天麟上策曰臣闻先王之临制也马上得之而不以马上治之顺天取之而又以顺天守之当其四边有警中夏未宁方方兴傒后之心在在冀更生之日有天吏之济世不得已而用兵事在合宜心非自豫迨乎荆榛絶柢烽火沈光安不忘危因时讲武故春夏秋冬之事有蒐苗猕狩之名辕置旃以为门褐纒质以为前禽遂失即鹿由虞不韦陈厉饰之文气严三鼓戴圣纪合围之戒礼用三驱且振旅茇舍治兵大阅于以顺少长而习威仪于以辨号名而读书契表田莱而是务防战事之不虞岂耽嗜云乎哉亦举仪而已矣今国家起统于玄冥之域习俗于弓矢之中在潜龙之时而派天潢之尊驰志於斯犹为未可况飞龙之後而承大器之重存情於此云何自轻国家每春日载阳乘舆北迈金风荐爽大驾南回因田事以选车徒采珍异以供食膳臣疑太甚敢罄愚衷庶陛下之思之顾刍荛而不弃夫弥旬延月出伏从禽并细柳之龙台接长杨之熊馆霓旌蔽日靁鼓震天九重之兵卫森森万乘之仪銮澟澟驰驱迅速回互腾骧天马纷飞斜冲横骛加之以崇岗峻阜积薮长林路不但於千盘坂或同於九折窃以千金之子坐不垂堂今陛下富无伦贵无敌岂宜频冒此险哉夫敦弓楛矢长戟利戈穷山泽以设罝罘合周围而纵鹰犬云霄杳漠无可避之捷禽陵谷交杂无得逃之鸷兽莫不摧翎卸羽絓角羁蹄溅血满於荒芜号声恸於人耳窃以君子见其生而不忍见其死诸侯哀觳觫而行仁术今陛下禀圣人之资居圣人之位贵洽好生之德用推不忍之心岂宜屡为此事哉文王不敢盘於游畋周公美之汉文日射狐兔贾山悼之至於俎豆之实固当亲射庖厨之奉则有司存伏望陛下游神太素端虑施仁常存爱物之心简夫游畋之事革延日弥旬之例戒光武夜归之失虞德被动植之物汤罗寛鸟兽之生如此则承恩聿致於告祥闻乐因之而率舞使有知之民倾心感戴未服之国向化来宾且如广厦之下细旃之上公卿在後师保居前访治道以调化机计公论以和玉烛周旋揖让不其乐哉又何须亲劳耎脆逞雄心於兵马之间屈犯尘埃取微乐於衔橜之上故曰好动不及好静有为不若无为斯天下之想闻乃圣王之大道也

御史大夫托克托扈从上都还至鷄鸣山之浑河帝将畋于保安州马蹶托克托谏曰古者帝王端居九重之上日与大臣宿儒讲求治道至於飞鹰走狗非其事也帝纳其言

世祖车驾廵幸上都监察御史崔敬上疏曰太祖以上都为清暑之地车驾行幸岁以为常阁有大安殿有鸿禧睿思所以保养圣躬适起居之宜存畏敬之心也今实喇鄂尔多思乃先皇所以备宴游非常时临御之所今陛下方以孝治天下屡降德音只行宗庙亲祀之礼虽动植无知罔不欢悦而国家多故天道变更臣备员风纪以言为职愿大驾还大内居深宫严宿卫与宰臣谋治道万几之暇则命经筵进讲究古今盛衰之由缉熙圣学乃宗庙之福也

成宗元贞二年监察御史李元礼上谏幸五台疏曰臣闻古人有言曰天下之得失生民之利害社稷之大计惟所见闻而不系职司者宰相得行之谏官得言之今朝廷虽不设谏官监察御史职当言路即谏官也乌可坐视得失而无一言以禆益圣治万分之一哉伏见五台剏建寺宇土木既兴工匠夫役不下数万人附近数路州县供亿顿重男不暇耕女不暇织百物踊贵则民将有不聊生者矣又闻太后亲临五台布施金币广资福利其不可行者有五何则时当盛夏禾稼方茂百姓岁计全仰秋成扈从经过千乘万骑不无蹂躏其不可一也太后春秋已高亲劳圣体往复暑途数千里山川险恶不避风日轻冒雾露万一调养失宜悔之无及其不可二也陛下即位以来遵守祖宗成宪正当兢业持盈之日凡上举动必书简册以贻万世之则书而不法将焉用之其不可三也夫财不天来皆出於民今朝廷费用百倍昔时而又劳民伤财以奉土木其不可四也佛者本西方圣人以慈悲方便为教不与物竞虽穷天下珎玩供养不为喜虽无一物为献亦不为怒今太后为国家为苍生崇奉祈福福未获受而先劳圣体圣天子旷定省之礼轸思亲之怀其不可五也伏愿中途回辕端居深宫俭以养德静以颐神上以循先皇后之懿范次以尽圣天子之孝心下以慰元元之望如此则不待祈福而福自至矣臣元礼谬当言路不避僭越而惓惓不已者诚以臣子爱君之心切冀其一悟圣聪与其受不言之责宁获敢言之罪天下幸甚

武宗初即位上都即廵狩赛音布拉克之地翰林学士王文用上奏曰先帝新弃天下陛下廵狩不以时还无以慰安元元宜辄还京师且臣闻人君犹北辰然居其所而衆星拱之不在勤远略也帝悟即日可其奏

文宗幸护国仁王寺泛舟玉泉监察御史盖苗进曰今频年不登边隅不靖政当恐惧修省何暇逸游以临不测之渊乎帝嘉纳之赐以对衣上尊即日还宫

顺帝时车驾将田於柳林御史台臣谏曰陛下春秋鼎盛宜思文皇付托之重致天下於隆平况今赤县之民供给繁劳农务方兴而驰骋氷雪之地倘有衔橛之变奈宗庙社稷何

历代名臣奏议卷二百八十七








◇复阜陵侯王爵诏（同上）

昔周之爵封千有八百，而姬姓居半者，所以桢王室也。朕南巡，望淮、海，意在阜陵，遂与侯相见。侯志意衰落，形体非故，瞻省怀感，以喜以悲。今复侯为阜陵王，增封四县，并前为五县。以阜陵下湿，徙都寿春，加赐钱千万，布万匹，安车一乘，夫人诸子赏赐各有差。（《后汉·阜陵王延传》又见袁宏《后汉纪》十二，有删节。）


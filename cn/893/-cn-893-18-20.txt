送陆判官往琵琶峡





《方舆胜览》：琵琶峡，在巫山对蜀江之南，形如琵琶。此乡妇女，皆晓音律。



水国秋风夜，殊非远别时。

长安如梦里，何日是归期?

杨升庵曰：太白诗“天山三丈雪，岂是远行时”，又曰“水国秋风夜，殊非远别时”，“岂是”、“殊非”，变幻二字，愈出愈奇。孟蜀韩琮诗“晚日低霞绮，晴山远画眉。青青河畔草，不是望乡时”，亦祖太白句法。






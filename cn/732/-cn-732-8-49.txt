彗孛入中外官占第四十九

彗出摄提，天下乱，帝自兵于野，兵起宫中，王者有忧，期不出三年。

彗干大角，长可六七尺，天下大乱，兵大起，国易政，期三年。彗出大角，大角为帝座。秦始皇时，彗出大角，大角亡，以亡秦之象。

彗犯天市，地震。（一云天纪。）彗干天市，所犯者诛。

彗孛犯宦者，中外有兵，

彗干犯帝座，民大乱，宫庙徙，大臣忧，期三年。

彗出东西咸，女主淫泱自恣，宫门不禁，若贵女有忧。

彗干历天江，大兵攻王国，王者以赦解之，则国丰年。

彗孛干犯建，王者失道，忠言诛，贤士逃亡。

彗孛犯离珠，后宫为乱，若宫人有诛。若守之阳，为大旱；守之阴，为大水，五谷不登，人民饥。

魏陈留咸熙二年五月，彗见王良，长丈余，色白，东南指，十二日灭。占曰：王良，天子御驰；彗扫之，除旧布新之象也。色白为丧，王良在东壁次，又并州之分野，八月晋文王薨，十二月帝逊位于晋。

彗出天大将军，兵大起，将军出，旗鼓陈。若守之，大将死，若有诛，期不出三年。

彗孛干犯五车，兵满野，天下半倾，百姓徙居，去其乡土，期三年。

彗出天关，兵大起，道路不通，人多盗贼，必有关塞之事，人主有忧。彗出天关而守之，天下道绝，国多盗贼，关梁不通，人主有忧。

彗出南河，蛮越兵起，边戍有忧，若关吏有罪者。彗守南河，为大旱，守北河，胡为乱，来侵中国；若守，胡军败。

彗干犯五诸侯，王室大乱，兵起，天子宫庙不祀。彗出五诸侯，执政臣有诛，若有被戮者，贵人当之，主有忧，期一年，远五年。

彗孛干犯积水，兵起宫门，宗庙毁绝，大臣有忧。

彗孛干犯积薪，有乱臣在宗庙。

彗孛干犯水位，水道不通，伏兵在水中，以水为害。彗出水位，天下以水为忧，有兵起，五谷不成，人饥。

彗出轩辕，皇后有忧，若失势，宫人不安，人主有忧，后宫当之。彗犯轩辕，天下大乱，易主，以五色占期。彗出轩辕，若守之，天下大乱，易王，宫门当闭，若女主死，期三年，远五年。

彗孛干犯少微，白衣聚，王者凶，术士不显，智者逃亡，期三年。彗出少微，多能臣有戮者，若功臣有罪，一曰：法令臣有诛者。彗出少微，士大夫起。

彗孛干太微，天下乱，有兵丧，大人恶之，以色占期，亦为死王。彗孛干历太微，所历者亡。出而孛太微，天下乱，不过三五年，必易政，以色占期，亦为徙王。

彗如粉絮，入太微，守五帝座，国有崩丧，大臣立，天下乱，大兵起，若犯守四帝座，辅臣有诛，执政者亡，期三年。

大彗干犯五帝座，王者亡，子孙不昌，王者修孝于天。奉宗庙郊祠则灾除。

状如帚，正赤，抵内屏，兵也。彗出内屏，守卫臣有诛，若有罪执法者当之。

彗孛干犯北辰，天下有大丧。

彗孛干犯北斗，有杀罚。春秋时，有孛干于北斗，则齐、鲁、晋、郑、宋、莒之君并杀乱之祸。

孛东方，则楚灭，三家、田氏分篡齐鲁。汉文帝末，孛西方，后吴楚六国反，而诛灭亡。晋太始末至太康初，灾异数见而晋氏隆盛，吴实灭亡，天变在吴可知矣。昔汉高三年，孛大角。大角，项王以亡，汉氏无事，此项王先受命也。吴晋之时，天下横分，大角孛而吴亡，与项氏事同。

彗干三台，三公诛丧。彗孛干紫微，天下易王。

彗出执法，臣有忧，政令不行，国失纲纪。

彗出羽林，军人反。

魏正始六年八月戊午，彗见七星，长可二尺，色白，进至张，积二十三日灭。九年三月见昴，长六尺，色青白，西南指。七月见翼，长二尺，进至轸，积四十二日灭。占曰：七星、张为周分野，翼、轸为楚，昴为赵魏。彗所以除旧布新，主兵丧。嘉平元年，司马懿诛曹爽兄弟及其党与，皆夷三族，京师严兵。三年，诛楚王彪，又袭王凌于淮南。淮南，东楚也，魏诸王幽于邺。


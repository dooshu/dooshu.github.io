▼召修元史将赴京师别内

承诏趣严驾，晨当赴京师。

佳征岂不荣？独念与子辞。

子自归我家，贫贱久共之。

闺门霭情欢，宠德不以姿。

天寒室仍罄，何忍远去兹！

王明待紬文，不暇顾我私。

悤悤愧子勤，为我烹伏雌。

携幼送我泣，问我旋轸时。

行路亦已遥，浮云蔽川坻。

宴安圣所戒，胡为守蓬茨？

我志愿裨国，有遂幸在斯。

加飡待后晤，勿作悄悄思。


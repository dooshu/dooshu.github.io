○请改定乳母封号奏（天二年九月中书门下）

伏以奶婆杨氏等，保持夙宵，善养劳苦，且隆恩泽，以报勤劬。窃以事体参详，合陈管见。臣闻周制宫职，夫人只列三人，汉氏後宫之号，十有四位。元帝时置昭仪，位视丞相，秩比诸侯王。至於列妾，纵称夫人，亦无裂土割郡之号。以乳母郭徵卿、胡维，著保养宣帝之功，後子孙只受厚赏，而无封爵之号。且帝外祖母封“博平君”，非乳母之例。後汉顺帝封阿母宋氏为“山阳君”，则致汉阳地震。安帝时封乳母王氏为“野王君”，亦致地震京师。其时中正上言，亦以封爵过当，乃贻厥咎，非叶高祖山河之约。至晋室中兴，乳母阿苏有保元帝之功，赐号“保帝圣君”，既非爵邑，又彰其功。爰择美名，在理甚当。至高齐陆令萱，以乾阿奶授封郡君，寻乱制度。中宗神龙元年，封乳母于氏为“平恩郡夫人”。景龙四年，封尚食高氏为“国夫人”，封爵之失，始自於此。後睿宗下诰封元宗乳母莫氏为夫人，窃以中宗朝政归韦氏，睿宗朝驾蹑轩辕，当时无复纪纲，历载浸为讹弊。

伏以陛下重兴宝运，再阐丕图。奉高祖太宗之旧，行往代前贤故事。克臻至道，以显中兴，庶汇提纲，众务毕举。今者进封保母为郡夫人，再至加恩，须至封国夫人。窃以妇人无爵，从夫之爵，以赏功勋则命爵。又四方多事，方注意公卿，以勋劳昭著者。室家爵邑自郡夫人。今则宣授乳母为郡夫人，加恩必及列土。朝廷大柄，以爵禄为主，命爵不定其等差，则天下之人无以为贵。以为贵功则封比砺山，荣室则爵同乳母，臣等窃意有室家者实耻之。况四海九州之内，有功劳安社稷勋贤，得不对室家惭於所命之爵？其所封乳母杨氏、王氏，臣等参详，望赐厘革。虽居湿推燥，毕彰保养之勤，但胙土分茅，且异疏封之例。况昭仪内侍燕寝，位列宫嫔；夫人则亚列妃嫱，供奉左右。窃按《仪礼》：“乳母缌。”以其名母，方有缌服。今则不可以嫔御之号，增荣於阿保，揆於礼文，有乖事体。宜加眷佑，当树鸿私，永示规程，以报寰宇。臣等商量：奶婆杨氏望赐号“安圣君”，奶婆王氏望赐号“福圣君”，第二奶婆王氏望赐号“康圣君”。


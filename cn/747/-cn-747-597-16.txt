○太学张博士讲礼记记

说释典籍谓之讲，讲之为言，耩也，如农之耕田畴焉。田畴将植而求实，虽耕矣必耩，分其畦垄，嘉谷由是乎生；典籍将肄以求明，虽习突必讲，穷其旨趣，儒术由是乎成。我国庠春享先师后，更日命太学博士清河张公讲《礼记》，成儒术也。圣祖三刊九经，公通其六，精于五，而《礼记》在乎其中。礼也者，御人之大，故首于群籍而讲之。束既行，筵肆乃设。公就几北坐南面，直讲抗牍南坐北面，大司成端委居于东，少司成率属列于西，国子师长序公侯子孙自其馆，太学师长序卿大夫子孙自其馆，四门师长序八方俊造自其馆，广文师长序天下秀彦自其馆。其余法家、墨家、书家、算家、辍业以从，亦自其馆。没阶云来，即集鳞次，攒弁如星，连襟成帷。公先申有礼之本，次陈用礼之要。正三代损益得失，定百家疏义长短；熔乎作者之意，注乎学者之耳。河倾于悬，风落于天，清泠洒荡，幽远无泥。所昧镜彻于灵台，所疑冰释于心泉。后一日，闻于朝，百司达官造者半；后一日闻于都，九域知名造者半，皆寻声得器，虚来实归。予职在下庠。亦掌有教，道不足训，领徒从公，惟始洎终，睹公之美，敬书盛事，记诸屋壁。并列当时执简抠衣者于左偏。


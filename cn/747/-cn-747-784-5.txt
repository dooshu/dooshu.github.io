○刑部郎中李府君墓志铭

有唐赵郡李府君，春秋四十有三，历官十有二政。以尚书郎柱下史分王命於江淮。上元元年秋八月十三日，遘疾终扬州官舍之次。夫人范阳卢氏，先府君三年而少六岁，至德二年九月乙亥，捐于吴兴郡长史之馆。属以国难家窭，靡遑还葬，乃各於次而卜宅焉，然其引也盖殡。贞元三年，嗣子腾，世先人之文行，仕殿中侍御史，惟周公合之事，得请于龟。冬十有一月，奉府君夫人之丧至自吴楚。粤明月五日，迁窆于某原，礼也。

府君讳，字坚水。京源宗派，冠荩功伐。史氏志其大，家牒详其细。曾祖行敷，皇朝曹州离狐县主簿。祖怀一，左千牛并州晋阳县尉。父雍问，虢州湖城县令。代有令闻，而无违德。府君生而博厚，长而敏达。超特简厉，中和直清。著书属词，居处执事，非中道不蹈，非圣言不闻。天宝中擢进士，调太子校书。当时海内无事，缙绅之徒，以能赋为贤，及门为贵。其望登朝也，如天之不可阶而升。而言语侍从主文典宪之列，充其选者必第一流。府君以通事舍人转左补阙监察御史。元宗季年，逆帅兆乱，乱成於宠，上莫得闻。府君奉使朔陲，复而露奏。其後以直道不可得而亲疏，为诛其不附己者所中。配流卢溪郡。至德岁起家宰江阴，历佐晋陵、吴兴、丹阳三郡，或参将府张公镐军事。其佐郡也，廉使辄移真守以避，府君大率以古良二千石之理为之。其佐戎也。王师赖焉。明年，克复二京，博求多士，徵拜金部员外郎，稍迁刑部郎中。言达於上而惠及于下者非一。上元中，帝念宗室大臣总东南节制，时危任重，咨忠贤以贰之。诏加府君御史，赐银印朱绂，辍为其介。府君方勤王侯伯之事，启其所奉，道之将行也。末如命何。夫人皇朝刑部郎中瀛、汝二州刺史宏怿之孙，吏部员外郎汝州刺史亻巽之子，年若干，归於府君。孝友礼乐，得之性命。越自龆龀，闻于家人。率是道也，移於夫族。而夫族之长幼内外受其厚者，报亦如之。惟府君才中公卿，而位止下大夫。爵宜难老，而年夭强仕。夫人凭善之积，作贤之合，天与之偶，命与之违，命也。双剑相从，万里同穴。始者凤凰之兆，岂吉凶类乎。员辱命长僚，托志卒葬而已。铭曰：

仁寿才贵，天之所大。如何李公，不卿不艾。宛宛内子，福孤具美。德丰椒兰，年夭桃李。似续惟贤，永怀奉先。成周还葬，於万斯年。


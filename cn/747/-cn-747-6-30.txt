○授房元龄司空诏

惟天为大，资四序以成功；惟王建国，候三台以宏化。故隆汉受命，吴邓飞声；有晋勃兴，荀何底绩。开府仪同三司尚书左仆射太子少师上柱国梁国公玄龄，器范忠肃，识具明允，才称王佐，望乃时英。霸国爰始，预经纶之业；鼎命维新，赞隆平之化。诚固金石，勋勒钟鼎。自任总庶尹，职重朝端，心力尽於翼亮，劬劳积於岁序，而志在冲退，有怀止足。固陈衰疴，屡上表疏。然则燮揆礼阁，职务实繁；论道槐廷，望实攸属。宜加宠命，平兹水土，可司空。


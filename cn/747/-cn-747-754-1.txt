○战论（并序）

兵非危也，谷非殚也，而战必挫北，是曰不循其道也。故作《战论》焉。

论曰：河北视天下，犹珠玑也，天下视河北，犹四支也。珠玑苟无，岂不活身，四支苟去，吾不知其为人。何以言之？夫河北者，俗俭风浑，淫巧不生，朴毅坚强，果於战耕。名城坚垒，{山各}薛相贯，高山大河，盘互交锁。加以土息健马，便於驰敌，是以出则胜，处则饶，不窥天下之产，自可封殖，亦犹大农之家，不待珠玑然後以为富也。天下无河北则不可，河北既虏，则精甲锐卒利刀良弓健马无有也。卒然夷狄惊四边，摩封疆，出表里，吾何以御之？是天下一支兵去矣。河东、盟津、滑台、大梁、彭城、东平，尽宿厚兵，以塞虏冲，是六郡之师，严饬护疆，不可他使，是天下二支兵去矣。六郡之师，厥数三亿，低首仰给，横拱不为，则沿淮已北，循河之南，东尽海，西叩洛，经数千里，赤地尽取，才能应费，是天下三支财去矣。咸阳西北，戎夷大屯，吓呼膻臊，彻于帝居，周秦单师，不能排辟，於是尽铲吴、越、荆楚之饶，以啖戍兵，是天下四支财去矣。乃使吾用度不周，徵徭不常，无以膏齐民，无以接四夷。礼乐刑政，不暇修治，品式条章，不能备具。是天下四支尽解，头腹兀然而已。焉有人解四支，其自以能久为安乎？

今者诚能治其五败，则一战可定，四支可生。夫天下无事之时，殿阁大臣，偷处荣逸，为家治具，战士离落，兵甲钝弊，车马元刂弱，而未尝为之简帖整饬，天下杂然盗发，则疾殴疾战。此宿败之师也，何为而不北乎！是不练之过者，其败一也。夫百人荷戈，仰食县官，则挟千夫之名，大将小裨，操其馀赢，以虏壮为幸，以师老为娱，是执兵者常少，糜食者常多，筑垒未乾，公囊已虚。此不责实科食之过，其败二也。夫战辄小胜，则张皇其功，奔走献状，以邀上赏，或一日再赐，一月累封，或凯旋未歌，书品已崇。爵命极矣，田宅广矣，金缯溢矣，子孙官矣，焉肯搜奇外死勤於戎乎。此赏厚之过，其败三也。夫多丧兵士，颠翻大都，则跳身而来，刺邦而去，回视刀锯菜色甚安，一岁未更，旋已立於坛墀之上矣。此轻罚之过，其败四也。夫大将将兵柄不得专，恩臣诘责，第来挥之，至如堂然将阵，殷然将鼓，一则曰必为偃月，一则曰必为鱼丽，三军万夫，环旋翔佯，忄晃骇之间，虏骑乘之，遂取吾之鼓旗。此不专任责成之过，其败五也。元和时，天子急太平，严约以律下，常团兵数十万以诛蔡，天下乾耗，四岁然後能取，此盖五败不去也。长庆初，盗据子孙，悉来走命，是内地无事，天子宽禁厚恩，与人休息，未几而燕、赵甚乱，引师起将，五败益甚。登坛注意之臣，死窜且不暇，复焉能加威於反虏哉。今者诚欲调持干戈，洒扫垢污，以为万世安，而乃踵前非，是不可为也。古之政有不善，士传言，庶人谤。发是论者，亦且将书于谤木，传于士大夫，非偶言而已。


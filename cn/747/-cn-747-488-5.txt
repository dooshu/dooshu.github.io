○恒州招讨事宜状

右。臣伏见诏旨，以王承宗未禀朝命，薛昌朝未赴德州，大兴师徒，以务攻讨，中外臣庶，不任愤激。臣伏计数日巳来，朝官论用兵害者巳多，臣不敢更引烦词，徒惑圣听，臣今直举管见二事，冒昧上陈。

一则神策等兵在城中，多是市井屠沽，庇身军籍，示经战阵，难以成功，经途既远，所虞非细，或中路溃扰，结为萑蒲，未至交锋，别有此虑。况恒冀马军素劲，兵数颇多，倘淹时月，则损威重。又西戎淮右，（阙）凶狡多端，或乘间犯边，或干纪出境，禁卫武备，不可顿虚。山东犹疥癣也，京师犹心腹也，不可不深以此为念。

一则恐须便除成德及德棣两道节度使，则六州之人，知有所奉，兵交之际，各图自拔。不然，则以壤界所接，而尽分其地，如乐寿博野，可以却还瀛州之类，使其四邻，各务攻取，则人人自战，而恩归於朝，不劳师费，则坐翦妖孽，此亦必然之理也。

伏惟陛下忧劳之际，臣忝备班行，苟有所知，不敢缄默。无任惶惧恳悃之至！谨录奏闻。谨奏。元和四年十月十七日，太常卿权某上奏。


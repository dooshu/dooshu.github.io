○昆山县学记

学之制，与政损益：“政举则道举，道污则政污，昆山吴东鄙之县，先是县有文宣王庙，庙堂之後有学室。中年兵馑荐臻，堂宇大坏，方郡县多故，未遑缮完。其後长民者或因而葺之，以民尚未泰，故讲习之事，设而不备。

大历九年，太原王纲以大理司直兼县令，既而释奠於庙，退而叹曰：“夫化民成俗，以学为本。是而不崇，何政之为？”乃谕三老主吏，整序民，饰班事，大启宇於庙垣之右，聚五经於其间。以邑人沈嗣宗躬履经学，俾为博士。於是遐迩学徒，或童或冠，不召而至，如归市焉。公听治之暇，则往敷大猷以耸之，博考明德以翼之。优而柔之，使自求之；揭而厉之，使自趋之。故民见德而兴行，行於乡党，洽於四境。父笃其子，兄勉其弟，其不被儒服而行，莫不耻焉。

佥曰：“公之设教，矫其末不堕其本，易其俗不失其宜也。”传曰：“本立而道生。”昔崔瑗有《南阳文学志》，王粲有《荆州文学志》，皆表儒训，以著不朽，遂继其流为《县学记》，俾来者知我邑经艺文教之所以兴。是岁龙集乙卯，公为县之明年也。


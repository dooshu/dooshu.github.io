绝句四首


堂西长笋别开门，堑北行椒却背村。梅熟许同朱老吃，松高拟对阮生论。朱、阮，剑外相知。

欲作鱼梁云复一作覆湍，因惊四月雨声寒。青溪先有蛟龙窟，竹石如山不敢安。

两个黄鹂鸣翠柳，一行白鹭上青天。窗含西岭千秋雪，门泊东吴万里船。西山白雪，四时不消。

药条药一作菜甲润青青，色过棕亭入草亭。苗满空山惭取誉，根居隙地怯成形。






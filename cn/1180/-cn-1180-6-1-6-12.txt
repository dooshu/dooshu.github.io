乞恢圣度宥愚蒙以全国体疏


比因翰林院编修吴中行等疏言，臣当遵礼回籍守制。至有诋臣为忘亲贪位者，以致上干天怒，俱获重谴。

又蒙特降圣谕，宣示百官：“朕承天明命，为天下君，进退予夺，朕实主之，岂臣下所敢自擅？元辅张居正受皇考顾命，辅朕幼冲，摅忠宣猷，弼成化理，以其身任社稷之重，岂容一日去朕左右？兹朕体其至情，厚加恩恤，凡人子所以荣亲送终之典，备极隆异。元辅孝思已无不尽，亦不在此一行。且纲常人纪，君臣为大。元辅既受皇考付托，义不得复顾其私；为朕倚任，义不得恝然自遂。朕为社稷至计，恳切勉留，群臣都当助朕留贤，才是同心为国。叵奈群奸小人，藐朕冲年，忌惮元辅忠正不便己私，乃借纲常之说，肆为挤排之计，欲使朕孤立于上，得以任意自恣，殊为悖逆不道，倾危社稷，大伤朕心。兹已薄示处分，用惩奸罔。凡尔大小臣工，宜各明于大义，恪共职业，共成和衷之治；如或党奸怀邪，欺君无上，必罪不宥。钦哉，故谕。钦此。”该礼部刊布到臣，臣伤痛之余，惊魂未定，忽闻朝廷有此处分，心悚神悸，寝食靡宁。

臣闻非常之元，必致惑于众庶；经生之见，每坚守其故常。夫惟圣人在天子之位，乃能执义理之中正，建皇极以导民，固非经生学士之所能窥也。臣虽不肖，邹鲁之教习闻之矣。束发修行至于白首，虽一言一动之微，犹兢兢如执玉捧盈，罔敢失坠。况事关纲常人纪、士君子立身大节，而可苟焉，以自越于名教乎？自从初计以至于今，其叩心泣血，呼号于旻天之下者，不啻三四矣。乃臣也请之弥哀，而皇上留之愈固；留之而不得，至于亲劳万乘之重，为臣图虑私情，特遣心膂之臣为臣经理家事，则朝廷之恩至于不可复加，而臣之苦心殆颠连而无告矣。夫臣所遇之时，何时也；所居之任，何任也；所事之君，何君也；所受之恩，何恩也。皇上举人子之力不能致者而悉以畀臣，臣乃不以人臣之所当为者而效之于上，是尚得为人类矣乎？臣于此时，诚道尽途穷，莫知所出，故不得已而为辞俸守制之请，又不得已而为预订归葬之请。意欲暂遵谕旨，以慰皇上之心，而预陈悃诚，徐为乞归之计，诚万万不得已而为之者也。既荷圣慈矜允，又许以归葬一节候旨而行，臣窃以为君亲二念，庶可曲全而无害矣。

乃今议者不达皇上所以恳切留臣之意，又不白臣所以委曲顺命之忠。徒见三年之丧，古人所重，夺情之事，治世非宜。举其经生之说，纷纷渎扰；遂致上干天怒，雷霆洊惊，杖责编遣，曾不少贷。又特降宣谕，让诸臣以欺藐君父，忌惮排挤。则既亏国体，又伤圣心，而臣之微衷，尤有惕然不宁者矣。夫域中三大，君居其一；臣欺其上，罪不容诛。诸臣固皆素知章句者，今方责臣以不能尽子道，乃敢先自蹈于不臣之罪乎？况皇上聪明圣智，旷世间出。臣往见大小臣工一瞻天表，辄欣庆累日，每闻朝廷行一政，出一令，辄举手吐舌，谓明见万里。方倾心仰戴之不暇，而敢萌欺藐之念乎？如臣之愚，凡所注措，惟知求利国家，不能取谐流俗。以此致恨，理或有之。若谓欺藐君父，则臣固知其必无也。方今圣明在上，百工济济，臣每切庆幸，以为雍熙太和之美，庶几复见。今被二三狂童，无端生此一衅，使君父挟见欺之心以临臣，而臣下蒙欺上之罪以事主。臣主之间猜惧互起，情悃隔阂，议论滋多，则安静和平之福必不克终享，此臣所为深惜也。

今言者已诋臣为不孝矣，斥臣为贪位矣，詈臣为禽兽矣。此无下之大辱也，然臣不以为耻也。夫圣贤之学，有遁世不见是而无闷者；人臣杀其身，有益于君则为之，况区区訾议非毁之间乎？苟有以成臣之志，而行臣之忠，虽被恶名，不难受也。臣之所惧，独恐因是而益伤皇上之心，大亏国体之重，凿混沌未萌之窍，为将来无穷之害耳。

今诸臣已被谴斥，臣不敢又救解于事后，为欺世盗名之事。前已奏称遵谕暂出，今亦不敢因人有言，又行请乞，以自背其初心。但连日触事警心，忧深虑切，故敢陈其缕缕之愚。伏愿皇上恢弘天地之量，洞开日月之明，察兆心仰戴之诚，悯迂儒拘挛之见。卓然自信，尽挥群疑。今后凡有言者，谅其无知，勿与较计。宁使愚臣受辱，毋致有伤圣心。仍乞鉴臣初请，俟大礼既成，放臣归葬，则纷纷之议不俟禁谕而群喙自息矣。臣不胜震惧陨越恳切祈望之至。

（奉圣旨：朕为卿备加恩恤，曲全父子之情；卿为朕抑情顺命，实尽君臣之义，于纲常人纪何有一毫亏损！这厮每明系藐朕冲幼，朋兴诋毁，欲动摇我君臣，倾危社稷。卿虽曲为解说，于法决是难容。所奏朕以具悉，卿亦务勉遵谕旨，用成大忠大孝，以终顾托之重，勿以浮言介怀。钦此。）






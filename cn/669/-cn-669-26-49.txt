49　司馬相如以自敘爲傳　相如集載本傳或爲自敘


史通云：「司馬相如始以自敘爲傳，然其所敘，但記自少及長、立身行事而已。」下云：「逮於祖先所出，則蔑爾無聞。」〇序傳篇文。今攷之本傳，未見其爲自敘。又云：「相如自敘記其客遊臨邛，以春秋所諱，持爲美談。」下云：「雖事或非虚，而理無可取。載之於傳，不亦愧乎！」亦序傳篇文。恐未必然。意者相如集載本傳，如賈誼新書末篇，故以爲自敘歟？

【全云】或者相如集原有自序，而其體正不必如遷、雄所爲耳，史通當有所據。

【元圻案】史通雜説上篇云：「馬卿爲自敘傳，具在其集中。子長因録斯篇，即爲列傳，班氏仍舊，曾無改奪。尋固于馬、揚傳末，皆云遷、雄之自敘如此。至於相如篇下，獨無此言，蓋止憑太史之書，未見文園之集，故使言無畫一，其例不純。」浦起龍史通通釋曰：「伯厚似未見此節而云然。」又序傳篇釋曰：「漢書相如本傳無自敘明文，證之後史，知其言固有本。隋劉炫傳自爲贊曰：『通儒司馬相如、揚子雲、馬季卿、鄭康成等〔一〕，皆自敘風徽，傳芳來葉云云。』蓋子玄之前，古人已言之矣。」

〔一〕「馬季卿」，中華本隋書卷七五劉炫傳作「馬季長」。






列传第七十 郭汝梅　张炳　袁裕　孟祺　王庭玉　刘好礼　李元　张础　陈元凯　许楫　孙显　王显祖


郭汝梅，字和卿，大都漷阴人。金末，大兵陷漷阴，屠之，汝梅方七岁，其父琪祷于神，愿佑此儿，使宗嗣不绝。及滦河，琪力不能负，欲弃之，遇赤犊乘以渡河，获免。汝梅年十八，父老称其干略，使摄知县事。太宗二年，立十路征收课税所，耶律楚材奏充燕京都税司，以理剧知名。中统初，汝梅以久管征收非本志，使其子翰承袭。

中统三年，阿合马奏本路员多，宜汰之，疏其勤干得力者，任使如故，起汝梅再充课税所官。创建驿舍百余，民不知扰，每岁应给行宫所需，未尝阙误，益户口万余。迁中都路总管，兼大兴尹，阶昭勇大将军。数引见，奏对称旨。五年，卒。

先是，汝梅从宪宗幸柳林，宪宗问近郊户籍，汝梅仓卒不能对，从吏刘伯杰代应之，帝甚悦，曰：“是人为官，宁有不能者！”后伯杰亦以吏事知名。

张炳，字彦明，济南济阳人。祖全，父信，以资雄于乡。太宗四年，岁饥，出粟赈贷，乡人赖以全活。

炳幼颖悟力学，始补掾史，上计行省。有积年勾考未输银十万五千两，炳条陈切至，遂获免征。擢行省断事官。中统元年，辟为中书省掾。俄迁右司提控案牍管都督府员外郎。转山东路廉访转运司经历，考课为天下最，迁廉访司参议，兼摄济南、益都、滨棣三路奥鲁花赤。至元二年，改济南路奥鲁花赤。四年，转陕西五路西蜀四川行中书省左右司员外郎。八年，进阶奉训大夫、兖州知州。属县有黠吏，挟官府为暴横，炳绳之以法，杖而逐之，民大悦。十一年，改淮西等路行中书省左右司郎中。丞相阿塔海进攻瓜州、镇江，炳运粮储供器械凡二年。

十三年，丞相阿暐攻扬州，宋将李庭芝弃城走泰州，炳至扬州城下，招谕制置朱焕以城降，庭芝亦就擒。炳传檄未下州郡，皆望风款附。从阿暐入觐，世祖赐锦衣、鞍勒。十三年，擢大中大夫、扬州路总管府达鲁花赤，商议行中书省事，佩金虎符。时行省在扬州，据南北要津，炳劳来抚恤，上下安之。

十六年，改镇江路总管府达鲁花赤。谢病归，购书八万卷，以万卷送济南府学。二十一年，起为东昌路总管。吏民畏服，以治最称。二十五年，卒，年六十四。延祐五年，赠太中大夫、东昌路总管，追封清河郡侯，谥敬惠。子用中，沂州山场同提举。

袁裕，字仲宽，河南洛阳人。幼孤，从兄避难聊城，因家焉。中统初，由聊城县丞辟中书右司掾，建言给重囚衣粮医药，免籍其孥产，止令出焚瘗钱，著为令。顺天路民王住儿，因斗误杀人，其母年七十，言于朝：“妾寡且老，恃此儿为生，儿死则妾亦死。”裕白执政：“误杀非故犯，当矜其母，乞宥之。”执政以闻，囚得免死。南京总管刘克兴掠良民为奴，后以矫制获罪，当籍没，裕请止籍其妻子，奴得复为良者数百人。

至元六年，迁开封府判官。洧川县达鲁花赤贪暴，盛夏役民捕蝗，禁不得饮水，民不胜忿，击毙之，有司当以大逆置极刑者七人，连坐者五十余人。裕白：“达鲁花赤自犯众怒而死，安得尽罪百姓！”议诛首恶一人，余各杖之。部使者录囚至县，疑其太宽，裕辨益力，遂白其事于中书省，竟从裕议。

八年，拜监察御史。俄授西夏中兴等路新民安抚副使，兼本道巡行劝农副使，佩金符。时徙鄂州民万余于西夏，有司虽给廪食，而失业者犹多，裕与安抚使独吉请于朝，计丁给地，立三屯，使耕以自养，官民便之。又言：“西夏羌、浑杂居，驱良莫辨，宜验已有从良书者，则为良民。”从之，得八千余人，官给牛具，使力田为农。十三年，进甘州等路宣抚副使，兼西夏中兴等路新民安抚副使。

十八年，调南阳知府。明年，召拜刑部侍郎，出为顺德路总管。铁冶提举张鉴无子，买妾，其妻妒而杀之，裕捕其妻讯之，论如律。其用法严明如此。二十一年，卒于官，年五十九。裕以兄有鞠育之恩，令其子师愈推荫于兄子，师愈后仕至侍御史。

孟祺，字德卿，宿州符离人。父仁，有学行。金亡，北徙寓济州鱼台县，州帅石天禄礼之，辟详议府事。

祺敏悟，早知问学，从父游东平，时严实修学校，招致生徒，祺就试，登上选，辟掌书记。廉希宪、宋子贞俱荐之，擢国史院编修官。迁应奉翰林文字，兼太常博士，一时典册多出其手。至元七年，使高丽，还，称旨，授山东西道劝农副使。

十二年，丞相伯颜伐宋，授祺行省咨议官。迁郎中，伯颜雅信任之。宋舟师陈焦山，祺言于诸将曰：“敌军下流，宜乘势速进，以夺彼气。”从之，宋师大败。时伯颜以兵事入觐，闻之，喜曰：“祺书生，乃知兵若是。”诸将欲直趋临安，伯颜问计，祺对曰：“宋人之计，惟有窜闽，若以兵迫之，彼必速逃。一旦盗起临安，三百年之积，焚掠无遗矣。宜以计缓之，使彼不惧，譬取果，稍待时日耳。”伯颜曰：“善。”乃遣人持书至临安，慰谕之，宋人果不复议迁。先是，宋降表称侄、称皇帝，伯颜拒不纳。祺自请至临安征降表，会宋执政于三省，夜三鼓议未决，祺正色责之，始定议。宋谢太后内批用宝，祺携之以出，并取十二玺献于伯颜，伯颜亲封之，祺曰：“管钥自有主者，公勿封，一有不谨，恐异时奸人妄相污染，不能自明。”伯颜韪之。使祺籍宋册宝及太庙礼乐器、郊天仪仗，秘书省、国子监、国史院、学士院、太常寺图书、祭器等物。伯颜发临安，趣宋主及全太后入觐，祺宣读诏书，免牵羊系颈之礼，太后闻之，泣谓宋主曰：“荷天子圣慈活汝，当望阙拜谢！”宋主拜毕，子母皆肩舆出宫。

伯颜奏祺前后功多，且荐祺可任大事，授嘉兴路总管，佩虎符。劳徕抚字，甚有能名。后以疾解官。十八年，擢浙东海右道提刑按察使，辞不赴。二十八年，帝遣祺招谕爪哇，其酋不听命，黥祺以辱之。帝大怒，遂决计用兵。祺未几卒，年五十一。赠宣威安远功臣、中奉大夫、中书参知政事、护军、鲁郡公，谥文襄。子遵遹。

王庭玉，字国宝，保定清苑人。本完颜氏，父安住，金怀远大将军、安州刺史，太祖十三年，来降，译姓王氏，改名安。

庭玉隶万户张柔部下，以材勇闻。宪宗九年，从攻鄂州有功，擢亳州万户府首领官。迁河南路统军司知事，从围襄樊城、光化州，赐衣袄、鞍辔、银、钱钞有差。改招讨司经历，佩银符，从大军济江，败宋将孙虎臣于丁家洲。追至龙江矶，获宋小校二人，自称太平州帐下持守，将蜡书以献，军中欲杀之，庭玉力争，曰：“是绝人降附之心也。”受其书而遣之。明日，大军至太平，守将即开门降。由是为丞相伯颜所知。建康下，以庭玉佥江东宣抚司事，元帅唆都悉以郡事委之。庭玉招抚流亡，甚获民誉。

十四年，授建康路总管府治中，伯颜曰：“王治中吾帅府师也，事何忧不治。”十五年，擢朝列大夫、招信路总管府达鲁花赤，佩虎符。招信寻改临淮，庭玉换金符，伯颜闻之，咨中书省仍佩虎符。临淮多盗，有二男子饮兵家，庭玉使录事徐霆逮捕之，果盗魁，尽获其党一百七十六人，戮七十人，余悉宥之，民遂安堵。录事李娃过临淮，吏诬为盗，庭玉覆讯之，察其冤，娃得免死。御史大夫相威奏江南廉能吏五十人，庭玉其一也。

改授涟海州等处屯田总管。先是，上屯田策者，以垦荒为名，官给钞买牛，实未尝有牛，每岁输牛皮，妄言牛死，官又给钞补之，冒滥无已。庭玉白其事于中书，罢之，为怨家所诬，世祖素知庭玉长者，寝不问。庭玉乃弃官归。大德二年，卒，年七十一。

刘好礼，字敬之，汴梁祥符人。父仲泽，金大理评事，遥授同知许州，徙家保定之完州。

好礼通国语，廉访司辟为参议。改永兴府达鲁花赤。至元元年，以侍仪廉希逸荐，召见，奏对称旨。五年，应诏建言：“有司奏请，宜先启皇太子；陕西重地，宜封皇子；诸王以镇之筑都城，宜给直以市民地；选格不宜以中统三年为限。”帝是其言，敕中书施行。

七年，迁吉思昂、可剌乌斯、撼合纳、谦州、益兰州五部断事官，以比古之都护，治益兰。其地距京师九千余里，民俗不知陶冶，水无舟航，以杞柳为器皿，刳木为槽以济水。好礼请工匠于朝，以教其民，土人便之。或言搉盐酒可以佐经费，好礼曰：“朝廷设官要荒，务以绥远，宁欲夺民利耶！”言者惭服。十年，北边诸王叛，执好礼军中，其大将以好礼善应对，释之。十六年春，叛王召好礼至谦谦州，曰：“皇帝疑我，至有今日。”好礼曰：“不疑。果疑王，召王至京师，肯还之耶？”叛王语塞。十七年春，好礼率众南归，中道遇叛王军，迫好礼西逾雪峨岭。好礼以衣服赂其千户，始获东出铁壁山口，数日从者继至，且千人。中道粮绝，捕猎以为食。七月，至珠尔海，与戍兵接，得乘传至昌州。入见，帝赐之食。

十八年，授嘉义大夫、澧州路总管。十九年，入为刑部尚书。俄改礼部，又改吏部。好礼建言：“象力最巨，上往还两都，乘舆象驾，万一有变，事不可测。”未几，象惊，几伤从者。二十一年，出为北京路总管。再入为户部尚书。二十五年六月，卒，年六十二。

子晸，为河西陇右道肃政廉访使。

李元，字善长，滕州人。父浩，精于医术，窦默荐浩于世祖，以老不能就征诏，有司岁廪之，终其身。

召元至京师，赐宴万安阁，俾掌御药局，奏对称旨，赐白金五百两。从北安王那木罕征西域，元以兵力不足，言于王曰：“今深入敌国，兵不盈万，恐不任战事，请益府兵，以备不虞。”王从之。王恩遇益厚，以王妃妹妻元。至元七年，世祖以王守上都，署元为断事官。时馈餫不及，兵以剽掠自给。元谕富民预输租赋，得万余石，以赡军食。至元十四年，诸王昔里吉叛，劫北安王于阿力麻里，元为昔里吉所拘，后脱走至阿赤潭城，收余众兼道东归。至瞻思谷水，又为叛王海都所获，挈之西行数千里，至垂水川，守卫愈严，六年不令他徙。

二十二年，海都言于笃哇：“北安王留此，瘠甚，傥病死，则构怨日深，不如还之。”元遂从北安王归，昼夜兼行，遇大军于马絮思水。明年，始达上都。六月，觐世祖于行在，世祖三招使前，询其来状，谓左右曰：“此人万里归我，其忠孝，虽蒙古人弗逮！”赐钱五千贯、貂裘貂帽各一、锦帛三千匹，授奉训大夫、都总管府达鲁花赤。改顺德路总管，晋嘉议大夫。迁通议大夫、益都路总管。又改般阳路。以年老致仕，卒于家，年八十四。

元敦厚明敏，善于抚驭，所至有声。其忠信，尤为远人所服。追封东平郡公，谥忠穆。

张础，字可用，其先渤海人，曾祖琛徙通州。祖伯达，从忽都虎那颜略地燕、蓟，金守将蒲察七斤以城降，忽都虎承制以伯达为通州节度判官、知通州。父范，为真定判官，因家焉。

础业儒，廉希宪荐于世祖。时真定为阿里不哥分地，阿里不哥衔础不附己，遣使言于世祖：“张础，我分地人，宜归我。”世祖谓使者曰：“兄弟至亲，宁分彼此。我方有事于宋，待天下平定，当遣础还。”宪宗九年，从世祖伐宋，文檄悉出其手。中统元年，立行中书省，以础权左右司掾。寻出为彰德路拘搉官，复入为右三部员外郎，赐金符，为平阳路同知转运使，改知献州、同知东平府事，又改知威州。有妇人骑驴过市，投下官暗赤之奴引鸣镝射妇人坠地，奴匿暗赤家，础大怒，将以其事上闻暗赤惧，乃出其奴，论如律。

至元十四年，迁江南浙西道提刑按察司副使，佩金符。遂安县贫民负险为乱，命础与同知浙西道宣慰使刘宣捕之，宣即欲进兵，础曰：“江南新附，宜遣人招谕，以全众命。”宣不可，础曰：“谕之不来，用兵未晚。”遂遣人谕以祸福，逆首果自缚请罪，础释之，宣乃叹服。累迁岭南广西道、岭北湖南道提刑按察副使。授宾州路总管，不赴。拜国子祭酒，寻出为安丰路总管。三十一年，卒，年六十三。赠昭文馆大学士，追封清河郡公，谥文敏。子淑，卫辉路推官。

陈元凯，字时举，冀宁临晋人。父膺，东平路劝农使。元凯通经术，得中原文献之传。至元三年，太保刘秉忠荐于裕宗。元凯举止详雅，占对称旨，除宫籍监，出为同知复州路总管府。二十年，拜江西行省郎中。时盗贼蜂起，省中议讨贼方略，元凯曰：“破贼在择良将。”举招讨使郭彦高可用，彦高方被诬系狱，众难之，元凯曰：“使功不如使过，况非其罪乎！”乃命彦高讨捕，悉平之。广东贼黎德据海州抄略，右丞忽都铁木儿讨擒之，欲献俘京师，元凯请曰：“黎德么麽小丑，宜速杀之，以谢百姓。”即命磔德于市。移富州尹，元凯谓僚属曰：“今日当以安百姓为急务，百姓安，则农不待劝而衣食足，盗贼自息矣。”居三月，盗贼屏迹，流亡复业，治行为江西第一。擢江州路总管，改海北广东道肃政廉访使，以疾不赴。

元贞元年，复授龙兴路总管。龙兴为徽仁裕圣皇太后分地，陛辞，太后谕之曰：“汝旧臣，宜加意抚治。”赐锦衣以宠其行。岁大水，民多饿莩，元凯请于行省，罢河泊税，听民自取，全活无算。大德元年，拜岭北湖南道肃政廉访使，请告归。五年，起为建康路总管，又辞归。十一年，拜浙东海右道肃政廉访使，复告老，不俟报而行。卒于家，年七十八。

许楫，字公度，冀宁忻州人。幼从元好问学，年十五以儒生中词赋选，河东宣抚司又举楫贤良方正。楫至京师，平章王文统命为中书省掾，以不任簿书辞改知印，丞相安童、左丞许衡深重之。一日，从省臣立殿下，世祖见其美髯魁伟，问曰：“汝秀才耶？”楫顿首曰：“臣学秀才耳，未敢自谓秀才也。”帝善其对，授中书省架阁库管勾，兼承发司事。未几，立大司农司，以楫为劝农副使。时商挺为安西王相，遇于途，楫因言：“京兆之西荒田数千顷，宋、金皆尝置屯，如募民立屯田耕种，得谷可以给王府之需。”挺以其言入奏，从之。三年屯成，果获其利。寻佩金符，为陕西道劝农使。

至元十三年，宋平，帝命平章廉希宪行中书省于荆南，以楫为左右司员外郎。父老舆金帛求见，楫曰：“汝等已为大元民矣，今置吏以抚字汝辈，奚用金帛为！”明年，擢岭北湖南提刑按察副使。武冈富民殴死军人，阴以家财之半诱其佃者，代已款伏，楫审得其情，释佃者，以富民抵罪。改江西道提刑按察副使。行省命招讨使郭昂讨叛贼董旗，兵士俘掠甚众，楫释良民六百口，遣还乡里。

二十三年，授中议大夫、徽州路总管。桑哥立尚书省，会计天下钱粮，参知政事忻都、户部尚书王巨济倚势刻剥，遣吏征徽州民钞，多输二千锭，巨济怒其少，欲更益千锭，楫诣巨济曰：“公欲百姓死耶生耶？如欲其死，虽万锭可征也。”巨济以其词直，乃免征。楫考满去。绩溪、歙县民柯三八、汪千十等因岁饥阻险为寇，行省右丞教化以兵捕之，相拒七月，始使人谕之降，三八等曰：“但得许总管来，我等皆降矣。”行省驿召楫至，命往招之。楫单骑趋贼垒，众见楫来，皆拜曰：“公既来，请署榜以付我。”楫白教化，请退一舍，听其来降，不从。会以参政高兴代教化，楫复以前言告之，兴从其计，贼果降。二十四年，授太中大夫、东平路总管。谢事，卒，年七十一。

孙显，字荣甫，郑州管城人。以书吏从大军伐宋，宋平，擢中顺大夫，遥授知英德府同知太平路总管府事。未几，改江西行省郎中。至元十八年，迁少中大夫、同知荆湖北道宣慰司事。时阿合马秉政，遣使者钩考湖广财赋，集诸道官吏于行省，以显主会计。使者多方罗织，稿数易不定，显庭辩曰：“册已造矣，何纷纭如此？有丝发隐匿，愿身任其咎。”使者为之敛戢。

二十三年，廷议以宋平赏格过优，例降显朝列大夫、福建行省郎中。省臣盗官钞十三万锭，事发，独显无所染。南雄械贼百余人当死，显讯之，惟戮三十人，余皆纵遣。安溪贼连十五寨为乱，显谕下之，行省议但诛首恶，既又欲屠之，分其子女。显拔剑止之曰：“前议云何？敢言杀掠者，论如律！”磔首恶一人而事定。大德二年，复少中大夫、怀孟路总管，兼诸军奥鲁，兼管内劝农事。卒，六十一。

先是，惟河南路课竹税，怀孟与辉州虽产竹无税，自冯德用为河南都漕运使，始请籍两郡竹园为官有，隶于制国用使司，设法峻密，虽园中取一竿，亦坐以自盗之罚，然竹日损耗，官民交病。显白其事于户部，请责园主输竹税，听其斩伐，从之。诸王妃主道经怀孟，赋木席为屋，络彩周之，前期一月具，而不至，民守视不敢去，去则官吏擅取其物，无所控告。显制卉布为大幕，容数百人，可以离合舒卷，以轻车载之，送往迎来，民甚便之。二事尤为人所颂云。

显继妻李氏刲肉疗显疾，显卒，断发纳棺中，誓不再醮，以节行称于世。

王显祖，字继先，其先高平人，后徙居邢州。金人南渡，河北隔绝，州民推显祖父明为节度判官。木华黎徇地至邢州，明以城降，授本州节度副使，佩金符。明卒，显祖袭节度判官。世祖在潜邸，过邢州，刘秉忠与明有旧，引显祖入见，显祖年十四，状貌奇伟，世祖酌酒赐之，使为秉忠养子。中统三年，邢州改顺德府，显祖迁府判官。从大军讨李璮，先登陷阵，数有功，调卫州判官。又调宣德府判官，秩满迁同知滨州事。以病去官，复起为同知德州事。寻除钧州尹，在任六年，威惠大行。丁母忧，时服制未定，显祖首行三年丧，解官庐墓。

至元二十八年，湖广行省平章要束木以贪暴闻，世祖震怒，命哈剌哈孙往鞫之，除显祖行省副理问官，穷治党与，追赃以巨万计，民大悦。官库被盗不获，逮系百余人，显祖推问得实，乃库兵自盗也，尽释之，咸罗拜而去。三十一年，行省檄显祖整理湖南等七路钱粮，凡无名之赋，有征不纳之额，显祖悉蠲之，著为令。

元贞元年，改滨州尹。州民苦盐贵，显祖申请先散盐而后支价，岁省民钱一万二千余锭，民刻石颂之。是时，山东盐法坏乱，行省以显祖才任繁剧，除山东东路同知都盐运使事，首尾六年，增盐引十四万有奇。大德九年，迁少中大夫、江西袁州路总管，显祖以年老辞。十一年，卒，年六十七。子郁，袭同知邢州事。

史臣曰：蒙古初定中原，以武夫悍卒世袭地方长吏，至世祖，始诏诸路管民官治民，管兵官治兵，各有所司，不相统摄。于是擢用贤能，为诸路总管，休养生息，与民更始，故吏治蒸蒸，庶几唐、宋，如郭汝梅、张炳等皆良吏也，考其名迹，可以见世祖之知人善任焉。




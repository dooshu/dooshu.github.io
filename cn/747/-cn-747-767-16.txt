○唐故上都龙兴观三洞经赐紫法师邓先生墓志铭

据《真格》，功行满千者身登仙，五百者子得之，三百者孙得之。昔许子何阴功密德，流於七世。洎东晋而远游长史小掾三人登升，主簿而下七度世。是知元根灵荫，必有所逮。太元真人茅长君，乘云龙白日上升，常恨以激俗警弟，不能潜通隐化。为剑解术，则终始混世，乃灵真之本也。二事者先生宜其得之。邓氏得姓在春秋，两汉、魏晋，继有贤杰。洪源演派，或仕或隐。自累世咸居抚州麻姑山，涵乐天和，不以轩冕婴累。洪嗣道高於世，开元中诏赠临川太守。生福唐尊师讳紫阳，以道法佑明皇帝为元门之师。尝用下元术，使神卒朱兵讨西戎之犯境，若雷霆变化，犬戎大败，时称为神人。福唐生华封尊师讳德诚，少随福唐侍内禁。元宗奇其颖悟曰：“斯子必为教主。”因以巾简授之，使居华封观。其交神通灵，除害利人之事，备於先生所撰家纪。

先生即华封之从子也，讳延康。天机元挺，法相冲雅。贞元初随师於会稽，受三洞笔，寻复麻姑山。葆神茹气，澹然与天倪元合。三景五牙二星八道之秘，章龙篆斋元醮会之法，神悟灵契，悉臻宗极。屡为廉使郡守请敬师受，排邪救旱，显应非一。元元张寇之道，大行於锺陵间。宝历中，旧相元公制置江夫人有疾，忽梦神人云：“何不求麻姑仙师？”元公遽命使祷请，既至而疾果愈，夫人稽首奉，俱为门人。复以明威上清之道授邹平公文於广陵，凉公逢吉於夷门。自是藩服大臣，争次迓劳。

太和八年秋，又诏至阙下，嘉其道德，籍隶太清宫。暇日游龙兴观，见坛宇芜圯，怵然曰：“岂可使胜地堙废，吾其居而化之。”遂精严像法，建济静治（音持）。洎幢节龙缯之用，约数万计，不一二岁其功成，皆斋章符醮之赠，固不封殖於民也。开成初，鸿胪少卿屈突谦妻李氏魅狐得孕，厥害滨死。先生以神篆针砭，既服而诞，则妖雏数首皆毙矣。

道尊而神昶，每与帝王言，归於清净；与公卿言，戒其止足；与将进者言，勉於澹泊；与其徒弟子言，勖之勤久。每传法授，持炉焚章，俨容虔虑，间不容发。故自三事已降，多执香火之礼，神都威仪与名德道士，半出於门下。法教之盛，近未有也。昭肃皇帝幸兴唐观，访先生修真之道，宸旨嘉豫，锡以紫服。後帝受於南岳广成师，请先生为监度。上嗣位，尔时於内殿访其元言，第以《道德》《黄庭》《西升》经旨应对，若丹砂硫黄之事，置而不论。居常惟食元气，微饮旨酒熊经鸟伸而已。故甲子馀八十而颜朱无毅文，岂非嘘吸冲和栖真通粹之效欤！

前岁季冬，以坠足告疾，止不能履，他无所患。今年十月，忽简料经典告牒，及所撰科法仪轨，一以焚之。弟子请其故，默而无复。下会夜梦游神乡，殆非人间世，後辄独坐叩头称善。门人问之，答曰：“吾今在天台修斋，汝去无扰吾也。”十一月庚申，形解於观之清室，享年八十有六。据真为右弼王真人治桐柏金庭山，即天台之洞台也。先生其授事於斯乎。且法不可绝，家风宜有人承之。《道德经》以子孙祭祀不辍为贵，则真胄之续，宜其然哉。先生有子三人。长曰道牙，弃舒州太湖丞，授三洞经。次曰道石，（本缺一字）试协律郎，假职闽越。次曰道苗，袭经符，奉斋戒，以法教之系，驻於龙兴。道牙奉遗告护元舆归於故山，以十三年十二月三日，葬於抚州南城县故乡潭里湖头村灵山硖，曾祖父茔。

呜乎！浮游於四方，云无心也；光赫於上京，教可行也；神於故乡，孝不忘本也。畋授正一法於先生宇下，今令似以铭石见托，既熟元范，非所宜辞。乃挥涕为铭曰：修之身，其德乃真。真不渝，与化为徒。乎剑乎，後何斯年举空衣於山隅。


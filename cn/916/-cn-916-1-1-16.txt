【曳杖歌】

〖《诗纪》云。一作梦奠歌。亦见《家语》。〗

〖檀弓曰：孔子蚤作。负手曳杖。消摇於门。歌曰云云。既歌而入。当户而坐。子贡闻之曰：泰山其颓。则吾将安仰。梁木其坏。哲人其萎。则吾将安放。遂趋而入。夫子曰：予畴昔之夜。梦奠於两楹之间。夫明王不兴。而天下其孰能宗予。予殆将死也。盖寝疾七日而终。〗

泰（《御览》或作太。）山其颓乎。梁木其坏乎。哲人其萎乎。（○礼记檀弓上。《家语》终记解。《书钞》百六、百三十三。《御览》四百、五百七十、七百十。《诗纪前集》一。）


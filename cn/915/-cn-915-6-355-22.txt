◇萤火赋

嘉熠耀之精将，与众类乎超殊，东山感而增叹，行士慨而怀忧，翔太阴之元昧，抱夜光以清游，若飞焱之霄逝，彗似移星之云流，动集阳晖，灼如隋珠，熠熠荧荧，若丹英之照葩，飘飘，（《初学记》作「款款」）若流金之在沙，载飞载止，光色孔嘉，无声无臭，明影畅遐，饮湛露于旷野，庇一叶之垂柯，无干欲于万物，岂顾恤于网罗，至夫重阴之夕，风雨晦螟，万物眩惑，翩翩独征，奇姿燎朗，在阴益荣，犹贤哲之处时，时昏昧而道明，若兰香之在幽，越群臭而弭馨，随阴阳之飘繇，非饮食之是营，问螽斯之无忌，希夷惠之清贞，羡微虫之琦玮，援彩笔以为铭。（《艺文类聚》九十七，初学记三十，《御览》九百四十五。）


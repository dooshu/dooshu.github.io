三垣笔记附识 下

弘光

福王登极南都诏至楚，左宁南良玉返自承天，驻兵汉阳，意不可测。未读诏，何抚军腾蛟往汉阳，以剑自随，曰：「社稷之安危在此，若不开读，此身有付三尺剑耳。」幸良玉私置正纪卢鼎者力以为当拜，且语良玉云：「方今四镇合心，同戴新君，若拥兵而下，能保必胜乎？不胜，无乃身家两亡乎？」良玉时已耄老，乃曰：「是固当拜耶。」乃拜诏。

江西黄直指澍入朝，拟进何抚军腾蛟为总督，己为巡抚，面许荐永州司李 【「司李」原作「司理」，据抄本甲改。按此书「理」字皆讳改作「李」，此处不应独异。】 晋锡 【崇祯庚辰，江人。】 为代巡。及与马辅士英相诋，不胜而归，鞅鞅失望，已又革职提问，愈怒。适传假太子至，澍阴乘小舆，夜见左宁南良玉，谓拔营往南，可图大事。良玉夙有此志，以督抚调和止，一闻澍言，从之。又念何腾蛟负中外望，欲屠武昌，劫取其印，一切文移皆用之，耸动人心。时民万余人惧为良玉所屠，入避腾蛟署内，腾蛟坐于门，向内坐，听民人入。良玉复传令从院后破垣入，举火焚之，匿者悉死于火。腾蛟即解印付家人，令速出城，无为所得。良玉至，索腾蛟印，腾蛟故觅印腰间，不获，反尤良玉曰：「何太匆匆，致此印失抢攘中耶？」良玉无奈，拥之行，欲与腾蛟同舟，腾蛟不可，良玉另与一舟，遣四副将守之，置舟于后。黎明，各船俱发，腾蛟舟次汉阳门，跳入万丈江涛，守者惧诛，赴江死。腾蛟顺流十里许，至竹牌门，遇一渔舟救之起，登岸视之，则关帝庙，而怀印出走之仆亦在，相视大惊，喜亟，觅渔舟，不知所之。说者以为神救也。是晚宿民家，乘肩舆从江右宁州小路转入浏阳，抵长沙。监军司李晋锡语腾蛟，以为「良玉在时，抚军有权，不得自繇。今既弃省去，湖南北兵饷皆在掌握，应破尽从前局面，大为整顿，总计饷数，配合兵数，以各府之饷练各府之兵，督抚任大帅，司道任副将，府州县任参游，以文臣理武事，则令出惟行，生杀予夺，抚军以一人操之。维楚有材，择可为大将者若而人，择可为偏裨者若而人，悬殊格以待有功，则真英雄自出。湖南北一带应设水陆连珠营，十里一炮台，一方有警，号炮辄 【「辄」原作「所」，依抄本甲改。】 发，千里百里皆应。所练之兵孰勇孰怯，抚军不时单骑按行部落，即以此程殿最，縻饷者正军法。居守之兵若干，征调之兵若干，一纸书集师数万，如是者三年，可告成功。」腾蛟善其言，然卒为人阻格，不得行。

张献忠破成都，执蜀王，将杀之。王素仁厚，军民皆为祈免，献忠不许。将行刑，雷霆大至，行刑者为之请，不许。已，雷霆又至，复请，献忠乃仗剑仰呼曰：「苍天苍天，生我张献忠杀人，乃独不许杀是人耶！」一时雷霆俱息，王遂被杀。

张献忠破成都，行特科，先以保甲法试文士，一人不赴试，戮及十甲。文士畏罪尽至，邛州生徒心知其奸，以为特科特杀我耳，歃血不赴者六十余人。献忠遂发兵屠邛州，录赴试文士三万人，围而杀之。妇人奸淫后，即以试刃，名曰砺石。成都所属三十余县人民尽歼。

张献忠破成都，尽断男子左手积如山，至今山谷间有倩人置担于肩为糊口计者，累累不绝。其蜀王宫内锦数十楼，悉焚之，金银数十万，悉投于江。

弘光末，北兵渡淮，扬城失守。五月初七日，杨江抚文骢命黔浙郑兵往瓜洲，及门，见辫发者，遂惊溃。北兵进至江口，郑兵亦极力御之。晚浮棹于江，蔽以帷席，中置灯，南来郑兵遥见发火炮【「炮」原「器」，依抄本甲改。】 矢石，不知其误我也。初八日，大雾，兵守京口。北兵则自上游七十里七里港渡，早以五骑来，浙兵及郑兵追之，不数里，遇大雾，矢蔽天如蝗飞，众乃不战而溃。郑兵有船者入海，无船者走丹阳，与浙兵夺舟，而南黔之骑则走金陵，而镇江遂降。丹阳狱囚越狱，村民入掠城中，遂火城外民居，北兵实未至也。其镇江城外民居，官欲焚，北兵止之，得全。

北兵南下，朱保国公国弼等屏人密奏，上慨然曰：「太祖陵寝在此，走安往？惟死守耳。」至是早，渡江信至，中外大震。驾薄暮开通济门，仓皇出狩，百官犹不知，但夜闻甲马声而已。时马辅士英亦不知，惟戎政李司马希沆【崇祯戊辰。庆阳人。】 先知，遂行，士英犹后之也。百官多遁，惟携家者瞻顾不能遽行，诸门尽闭，太息而已。

北兵既渡江，马辅士英惶急，张侍御孙振往见，士英掷刺于地，詈之曰：「若辈误我，使天下之事一朝至此，何见为？」孙振惭阻而退。

阮戎政大铖许钱宗伯谦益入阁，谓必疏纠侯纳言峒曾、 【天启乙丑，嘉定人。】 夏铨部允彝乃可，业具疏稿矣，会国亡不果。

伪太子王之明屡讯，百官皆知伪，然民间犹啧啧真也。至是，一二劣衿为首，率乱民拥立之，御殿三日。又折往赵忻城之龙寓，邀百官入朝，之龙手斩为首劣衿三人，乃退，执之明系狱。刘广昌良佐无拒北意，惟于水西门外纵火焚掠。百姓恐攻城，彻夜惊呼，乃议推保国公朱国弼为留守官。之龙密遣使渡江，启迎北兵。时诸臣犹不知，集议钱宗伯谦益所，谦益太息曰：「事至此，惟有向小朝廷求活耳。」拟启稿送之龙，之龙置不用。内库银绢米豆服玩弓刀之属皆被劫罄，掳马士英及朋党家，又合力剿士英标下川兵几尽。

初，王辅铎潜遁，有识者指众曰：「若误太子，辜先帝恩。」众捶之，铎大呼曰：「此马士英所为，我不与，士英秦桧，我岳飞，若曹无认飞为桧也。」众犹不释，铎须发尽秃，挟至之龙处，汹汹欲扑杀之，之龙佯下之狱，故免。室内所蓄书画极多，与赀俱尽矣。

王辅铎与倪宗伯元璐同籍同官，称莫逆交。及元璐殉难，予持乃弟揭，以谥文正为言，铎拂然曰：「倪年兄以身殉国，不谥亦足不朽，何必文正？予已言之仪部矣。」言虽正而意实薄，此即忘君事仇之先兆也。

北兵将至城外，文臣钱宗伯谦益、梁少司马云构、张侍御孙振、刘侍御光斗、宋中翰灏等五人，武臣赵忻城之龙先行 【「行」抄本甲作「迎」。】，余皆续往。时李少司马乔、姚廷尉思孝已薙发为僧，之龙亦勒之出，同谒豫王，赐饮食，席地噉。之龙靖难功臣赵彝后，至是，启门降。刘诚意伯孔昭，独率麾下兵先斩关出走。豫王勒各官具花名手本画卯，不到者搜捕，咸加皮鞭。点名者王辅铎、蔡辅奕琛也。

钱宗伯谦益疏云，原任吏部尚书房壮丽， 【万历乙未，安州人。】 当畿辅陷时投井死，一入逆案，遂不得出，此与杨副宪所修【万历庚戌，商城人。】 殉贼同。但杨纳言维垣系壮丽同乡，何以洗雪逆案一疏独不及壮丽？可疑也，尚俟别考。

豫王先遣兵千余，命钱宗伯谦益、梁少司马云构等统之搜宫。方入坐定，即问：「崇祯太子安在？」乃出王之明于狱，与上坐，指语诸臣曰：「此真太子也。」已，见内外俱定，乃屏不召。时谓之明之来，乃北廷所遣，盖以此扰惑臣民者。

北兵往芜湖袭驾，无一人知者。时驾已至太平，犹寂然。朱抚军大典、阮司马大铖入见舟中，俱入阁。黄靖国得功入见，誓力战以报。未几，得功兵方四出掠民家，北兵突至，得功仓皇出战，初中一矢，犹不退，继矢贯其喉，得功知不济，自刎死。其中军田雄，入舟挟上降。马辅士英已先期奉皇太后走浙矣。驾至南京城外，诸降臣顿首豫王前，请无死，且求往见，谕曰：「惟弗行君臣礼可矣。」时驾戴僧帽，着蓝布衣，马、阮诸臣往见，惟一揖一叩首尔。上对诸臣泣，众亦泣，寻北去。当田雄负驾出降时，驾以齿啮其背，遂成大疮，流血不止，日忏悔于僧具德处，终不愈。及病甚，转移卧榻，肉坠如割，仅余骨方死。雄仕北至浙江总兵，后内传弘光乃一国之君，雄有执君之功，特加二等侯，子孙世袭。

北兵既破南京，有内阁二大人访及阮司马大铖、蔡辅奕琛、张冢宰捷、杨副宪维垣、邹佥院之麟等，出手单示，乃已降冯辅铨所荐，皆东林异己也。至大铖名下，特注「江南第一才子」六字。时捷与维垣已死难。

马辅士英挟太后渡独松关，沿途淫掠。至广德州，州人拒之，攻城入，知州赵景和被杀，死者甚众。杭州民闻之惧，抚按等因先遣官往迎，以驻兵城外请。士英至，寓临湖楼外楼。五月二十八，太后驾至，以城中总兵府为行宫。群臣及潞王往朝，入见仪门萧条，疑为士英母所假。薄暮，城中丰乐、太平二坊竞以爆竹投楼外楼，士英方宴，惊起，以二楼船舣湖心亭。至晚入朝，用精甲百许自卫，请太后出，服赭，一紫衣女官侍，令官吏士民皆入见。朝罢，传旨召用在籍诸臣，独不及刘总宪宗周、章廷尉正宸。时江北彭直指遇风 岂适奔杭，命以佥都御史募兵两浙，钱粮一凭取用，皆士英意也。翼日，宗周与熊给谏汝霖【崇祯辛未，余姚人。】 入朝，汝霖见士英，诘：「圣驾何在，辄来此？」士英无以应，然犹盼上江捷。不数日，阮司马大铖、朱中丞大典、方总兵国安俱仓皇到，则黄靖国得功兵败死矣。次日，请潞王监国，不受，太后召王，王泣拜，终不受，惟迎请太后入府，从张抚军秉贞、【崇祯辛未，桐城人。】 陈总兵洪范等计，迎款而已。楚藩一镇国将军恸哭，解衣冠投地去。时杨江抚文骢、郑总兵鸿逵亦自海入钱塘，请王入闽，王终不许。至六月十三日午，北兵突至，士英等方与抚按饮江干，【「江干」二字依抄本甲补。】 急渡钱塘，何巡按纶、李盐院挺亦行。惟秉贞缒城入，偕王迎降。钱塘令顾咸建 【崇祯癸未，昆山人。】 出，佯迎，旋遁，执至，迫之降，不从见杀，悬头城上，方暑，蝇无集者，越月余，北兵挟太后、潞王等北去。或曰，洪范与北通，许割地封王，故王为所欺而降也。陪都既失，人咸恨不立潞藩。时张奉常希夏奉敕奖王，语予曰：「中人耳，未见彼善于此。」又叶主政国华为予言：「潞王指甲可长六七寸，以竹管护之。又命内官下郡县广求古玩。」倪廷尉胤培尝曰：「使王立而钱谦益相，其不支与马士英何异？」








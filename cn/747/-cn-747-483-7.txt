○贞元十九年礼部策问进士五道

问：“汉廷董仲舒、公孙宏对策，言天人相与之际，而施於教化。韦元成、匡衡之论，以明经至宰相封侯，皆本王道，以及人事。今虽以文以经，贵禄学者，而词绮靡於景物，浸失古风；学因缘於记问，宁穷典义。说无师法，经不明家，有司之过，敢不内讼。思欲本司徒之三物，崇乐正之四术，不率教者，屏之远方，则名义益修，风俗益厚。程孝秀之本业，参周汉之旧章，虑难改作，式伫嘉话，事关理本，必议上闻，斯乃诚求，诸生母忽。

问：齐人之所以务於赋输，用给公上，其大抵馈军实奉边备而巳。今北方和亲，亟通礼命；南诏纳款，屡献奇功。而蠢兹西戎，尚有遗类，犹调盛秋之戍，颇动中夏之师。思欲尽复河湟之地，永销烽燧之警，师息左次，人无外徭，酌古便今，当有长策。乃者戎人愿修前好，因请其俘，或曰：“彼实无厌，绝之以固吾圉。”或曰：“姑示大信，许之以靖吾人。”或曰：“归贵种以怀其心。”或曰：“夺长技以翦其翼。”当蕴较然之见，备陈可举之方。

问：祖宗昭穆，王者之盛典；明祀严，有国之大事。顷岁奉常上奏，以献祖之位非正，太祖之尊未申，而公卿诸儒，杂有其议，皆以百代不迁，宜居东向，而献懿二主，所归不同。或曰：“藏於夹室。”或曰：“於别庙”。或曰：“於备明兴圣，酌殷周之制。”或曰：“迁於园寝石室，采汉魏之仪。”而又有并居昭穆之列，竟虚其位；分飨之礼，互处於西。众议云云，莫有所一，至今留中未下，诚圣意所重难也。至当无二，众君子辨之。

问：人之生也，禀五行之秀；其化也，顺一气之散。而牛哀为兽，杜宇为鸟，赵王为苍犬，夏鲧为黄熊。傅岩之相为星，圯桥之老为石，变化纠纷，其故何也？夭寿贵贱，赋命万殊，而骊山之儒，长平之卒，历阳之鱼鳖，南阳之侯王，岂禀数斯同，复适然也？众君子通性命之理，究古今之学，幽探造化，伫所未闻。

问：有司之求才，与多士之求进，其心不相远也，诸生知之乎？计偕者几乎五百，籍奏者不逾二十，盖二十五之一也，诸生又知之乎？雕龙之辨，皆谓有馀；灵蛇之珠，无非在握。射或失鹄，瑜宁扌瑕，虽泾渭终分，而蓬麻未直。匿名飞语，诋讹云云，诚无他肠，时有谗口。岂有司之道未至，复诸生之所习难化耶？异时有司，固诸生之所履也，复何如哉？非有防川之心，愿闻易地之说。


【碧玉歌三首】

〖《诗纪》云。左克明作古辞。乐苑曰：碧玉歌者。宋汝南王之所作也。碧玉。汝南王妾名。以宠爱之甚。所以歌之。〗

碧玉破瓜时。郎为情颠倒。芙蓉陵霜荣。秋容故尚好。（○《乐府诗集》四十五。《诗纪》五十五。）

碧玉小家女。不敢攀贵德。感郎千金意。惭无倾城色。（○玉台新咏十作孙绰情人碧玉歌。《乐府诗集》四十五。《诗纪》五十五。）

碧玉小家女。不敢贵德攀。感郎意气重。遂得结金兰。（○《乐府诗集》四十五。《诗纪》五十五。）


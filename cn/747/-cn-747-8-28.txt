○甘雨降大赦诏

昔兴殷解网，动嘉惠於生灵；惟尧肆赦，播深仁於四海。抚名岳，登甘泉，流长河，揖仪凤，惟皇祚惠，此为常范。朕敻越前古，祗膺宝位，虽复十角之寇，久变衣冠；而乃三韩之野，尚兴车甲，言念艰勤，无忘鉴寐。兼以去冬无雪，献岁愆阳，陈尊俎於四衢，免租田於百郡。昔成汤七载，始闻兢惕；朕今三月，实惧於怀。是以政令除残，商羊继舞，昭回停咏，纤阿衔毕，密雨高飞，倾河骤泻，至诚无爽，天意非遥。宜布寰瀛，同滋恺泽。可大赦天下，大辟罪已下，无轻重咸赦。常赦所不免者，不在赦限。其有亡官失爵，宜量收叙，八十已上，各赐粟帛。鳏寡茕独及笃疾者，量加赈贷。


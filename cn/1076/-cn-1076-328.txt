卷三百二十八

<史部,诏令奏议类,奏议之属,历代名臣奏议>

钦定四库全书

历代名臣奏议卷三百二十八

明　杨士奇等　撰

御边

宋仁宗时翰林学士宋祁议减边兵上奏曰臣本书生不当妄言兵革但以事势料之参验今古有灼然易了者敢为奏请臣伏见自古以来防边守塞未有屯结兵马经年亘岁常在城砦无有休息者传曰久暴师则国不足虽有智者不能善其後只如秦汉时与匈奴更相酬报出入钞掠亦是兵罢即归不令屯结亦不如圣朝长令兵马守备边上既不出攻坐费粮运是故用兵未及六年天下之财已告匮竭良由边将不知休兵朝廷不授成筭亿万之费耗散而不计若更十年未知多少财用可济其艰臣请言其验贼界自三月後马瘦放在草野不能负重关陕人皆知之则背春向夏贼不能大举其验一也贼无馈运每入汉界常因粮於中国中国自三月以後才有麦熟其余禾稼未成无粮可因贼不能大举其验二也又有高山大川溪谷相冲春夏之後雨水时行霖潦为阻贼不能大举其验三也是贼兵鋭於秋冬而屈於春夏其势可见臣欲乞朝廷详度许令应沿边州军城砦每年自三月後抽减一半兵马入内地州府就粮直至九月却往元驻劄去处号为防秋况所抽兵士虽在内郡其校习训练一如边上此乃事之至便不足多疑一则边上州军爱惜得年支粮草二则兵马有休息之时三则兵士到内地州府易为裹费四则关陕之民免得转般粮草是边上一年支准可展为二年也识者必难臣曰贼知朝廷自三月後抽退兵马必选择壮骑精兵出人不意入来汉界作过恐大段深入钞掠人民破荡城砦何以为备臣对曰假如令贼有壮马精兵能於盛夏入汉界作过三五万只是抄掠得界上些小熟户人民且无粮草可食贼又不会攻打城壁朝廷但只令所在城砦坚守不出兵及州军只坡城立栅相对不与贼战则见在一半人马已自足用万一假令贼敢谋深入即令内郡就粮兵马旬日内可以勾集令大将将数万之兵结阵徐驱往彼救应亦只立硬砦相持勿与贼争锋使贼进则不敢退又粘逐常择便地自逗留至二十日以上贼必有粮尽或雨水之阻又何能破荡城砦大段深入也但自来朝廷不肯明下成筭与边将令抽退兵马是以边将畏避责罚长要占留在边上图常有准拟其添到军马以死固执无因肯减一人一骑今若朝廷明降成筭使之遵守如贼非时入界万一有少败衂朝廷自任其责自然边将必无固执斯议者也伏望降付中书枢密院仔细商量取进止祁知成德军论蛮夷利害劄子曰右臣窃闻用兵者不幸敌之乱而欲已之不可乱不畏彼之侵而患所以来其侵也今闻契丹兴端造隙欲败和誓外倚虚骄摇脇近边不顾曲直惟利是视是谓贪兵兵贪者乱此可乘而取之然陛下无良将边陲之臣类皆才下又甲胄不完密弓弩不射远行无驮幕出无营垒马乏精突士习馋墯外不能扞患内能为患此陛下未有冀敌之不能乱也邕溪之蛮最脆弱者今乃离去巢窟略地千里弄兵安行无一能拒?飞蝇营挐而不散此官滥吏庸招其所以侵也事弊及此不振而张之不可谓谋谋之不臧使得遗祻不可谓国臣伏见陛下诸臣急则念治缓则偷安天下无事时见利害之小者则鄙之以为不足事及大利害则惮曰安可卒行又曰据今日之安亦未及于危小者鄙之大者难之远者蔑之於是天下之事日损一日岁耗一岁经制不立纪纲颓陵赖陛下盛德四海晏然然无法而治不可以恃今幸二边少警朝廷焦意寒心士各献谋人意必向臣请先举二方言之今河北既分部署等路各有属州是唐诸节度兵也然而未有都统以节进退臣请因建大帅以一之使部分各得其人则金鼓旗帜卒伍号令便当一禀於其帅缀铠磨兵益养马閲师而讨之讲求法度朝廷密诏以敌入某处以某部署军当之某路以师援某所以粮济咨大帅而听命焉击首尾应击尾首应犄角屈伸包裹弥缝明立赏罚阃外之务不从中制此所谓不可乱也不乱则陛下可用而胜彼之乱也岭南外区瘴疠熏蒸北方戍人夏秋往者九死一在多发兵则粮乏少发则事不集急责功则蛮獠遁逃不肯出缓则复来扰人是宜有以制之也今闻发北方兵踰万人已戍岭外下湿上蒸病死必多料羣蛮势不久屯击之必散臣谓不如选一二健将岁才留北兵五千人分屯要害处得善吏十数人完治诸州募土人为郷军复其租调视州大小户多少为之数统以部伍教以进退习以彼所长伎与相追逐率百人给北兵三十以劲弩利兵佐之冬春则使深入扰其居夏秋则使谨守防其略彼虽能诱纳中国亡命要之食尽必出掳掠若其来也一大斩获则终身创矣我威已立然後可议招来与之盟则固许之臣则久远期五年近止三年南方无事矣臣窃恐有司苟且复仍旧弊多留客兵自取死亡又不先以威而务招怀不为远图而求近効故虽盟必违虽臣必叛夫前日之失已不可追自今之利便当审料恐诸将功成之後议者泰然遂便因循授吏卤莽设防不为陛下议长久计虽一贼死而百贼生故臣曰彼侵不足畏患所以来其侵也臣愚陋不识禁忌惟陛下裁赦用之

祁知定州上便宜奏曰右臣伏念行年五十有六素自衰怯不逮人宜内治一郡习刀笔簿领计校米塩与俗吏争课最以报万分不意陛下过听乃使守边居真定不半年徙定武任过所能早夜震惶然常闻天下根本在河北河北根本在镇定以其扼贼冲为国门户且契丹强悍五十年习不畏人很态贪心不能无动今舐齶垂涎欲肆囓者惟定与镇二军不战则进搏深赵邢洺咋脆撞虚血吻婪婪无有患矣臣所以日夜深计者以为欲兵之强莫如多糓与财欲士而练莫如善择将欲人歆艳乐闘莫若赏重而罚严欲贼顾望不敢前莫如使镇重而定强夫耻怯尚勇好论事甘得而忘死河北之人殆天性然陛下少励之不忧不战以欲战之士不得善将虽闘犹负无糓与财虽镇金城定汤壕势必轻今朝廷择将练卒制财粮反以陕西河东为先河北为後非计也夫西戎兵鋭士寡能略边不能深入河东天险敌惮为宼惟河北不然失长城之防自蓟而南直视千里敌鼓而前如莞衽上行故曰谋契丹患不得不先河北谋河北舍定与镇无可议矣故臣愿先入糓镇定镇定己充可入糓余州列将在陕西河东有功状者得迁镇定则镇定重天下久平马益少臣请多用步兵夫?然聚霍然去云奔飈驰抄後掠前此马之长也强弩巨梃长枪利刀什什相聨伍伍相遮大呼薄战此步之长也臣料朝廷与敌相攻必不深入穷追?而去之及境则止然则不待马而步可用矣臣请损马而益步故马少则骑精步多则闘健我能用步所长虽契丹多马无所用之夫镇定一体也势不可离今判为二恐谋之未详自先帝为一道帅专而师不分故定揕其胷则镇捣其胁势自然耳今其显显有害者屯寨山川要险之地裂而有之平时号令文移不能一贼脱叩垒则彼此不相谋谁肯任责耶臣请合镇定为一路愿以将相大臣领之无事时以镇为治所有事则迁治定指授诸将诸将权一而责有归无苟且意策之上也惟陛下与中书枢密院当安虑危熟计所长必待事至而後图之殆矣河东马强士习善驰突与镇定若表里然东下井陉不百里入镇定矣贼若深走以河东健马佐镇定兵掩契丹之墯若归者万出万全此一奇也臣闻事切於用者不可以文陈臣所论增步兵及入糓分兵隶禆将等诸条件目繁碎要待刀笔吏委曲可晓臣已便俗言之辄别封上至择善将多蓄财乞委枢密院三司条具以闻臣一诸生弗知军旅事偶有所见不敢隐特以受大恩思亟报也恐议涉迂暗有司疑诘更乞付臣令悉意条陈然後施行

至和二年祁又进御敌论表曰臣去皇佑四年秋七月待罪成德军五年二月改定武军皆兼本路安抚部署两司此河北极选贤士大夫日夜所望立功名者也臣某诚恐诚惧顿首顿首臣不肖少服儒业幸得秉笔代天子制令奉职弗称遂用外迁不谓尊号皇帝陛下擢自踈冗付以剧使俾专一面护诸将贵重体雄日靡皇宁出入三年无毫髪之报窃以持兵拥甲野战乘城皆非臣所能勉加体力早衰年向六一谋不逮远识不先事姑奉陛下经武之略赧然汗发于背然所至询疆场事所以制敌大略目见耳闻非独一端辄次为御狄论七篇其语不文以便事也弗泥於古从权宜也直取今日利害决为可行也不足示後时异则计有所不用也伏以中书枢密院皆忠力大臣谟谋闳深奉承圣筭明烛万里敌无遁情臣今所上乃廊庙残计策牍弃语犹敢冒昧上陈者欲明边臣思不出职亦上佐朝听刍荛千虑之冀也干冒宸览臣无任愧羞战栗之至其论谨附表投献以闻臣某诚恐诚惧顿首顿首谨言

篇之一

客问臣子为陛下守中山直契丹西鄙天下精兵处敌敢引弓南面射最先薄战自先帝咸平以来常以重将临统子今出入三年颇知贼情伪乎臣应曰太守本诸生朝廷不知其愚使护诸屯未尝履军?阵又无横纵之辩王霸之术乌能论战乎虽然传曰知彼知已太守诚不肖粗能举其凡客曰愿子无让请以今事言之窃闻西羌与北敌解仇申约复为甥舅信乎臣曰契丹使一介叩朝廷言夏人臣顺事驱马羊纳有司果信矣然则两敌合而无隙彼将连衡以扰二边柰何臣曰合则有之隙未平也契丹地大兵衆而猥羌地狭卒寡而精以大临狭则羌弗获已而合以精抗猥彼何敢安受其臣哉且北酋与羌儿战一不胜杀卒二万余其主仅自脱北筑威武金萧等城跨河而守者五年矣讫无尺寸功是契丹穷於侵羌倦於守矣故卑辞厚币以休兵甲之劳羌非真畏敌【原本缺】子女丽金钱多故思隙而连和以轧吾境钞刼系累各饱其私安得不合臣曰不然如客所谓兹易与耳国家岁弃金帛五十万与北敌以五万与西羌彼有背盟为不臣者我币五十五万固不出境若隂以十万许羌人赦其罪以携之彼必以中国合还兵而抗北北失西援且狼狈不敢前我又隂许还北敌三十万与之平则二敌之仇结不解矣北敌之怨必嫁于西羌西羌之怒且衔于北朝廷安视其祻以虚馈操二国重轻何所患哉客曰羌人自元昊以来势始张国褊而兵寡?与合恐不足为重轻对曰不然元昊善用兵其左右皆贤故数乱西垂未尝少衂焉虽挟胜而不敢不来臣知事大之体也既父子戕死而诸酋扶孀妪抱婴雏南面而朝人惕息相与守旧君法无违德南抗中国东支契丹养马按兵自如四隣不敢侵中国有年无疾疫死亡意者天假之幸是且将兴乌得不为重轻哉

篇之二

客曰子谓契丹与古孰强臣曰耶律一姓王二百年今其衰也欤客曰彼兼奚黑水高丽逹靼新罗数十国薄海而东南包燕蓟肥腴之地孳养族类戢戢林林重秽北荒与中国争长六十年今又得西夏而臣之何云衰耶臣曰客诧其表不责其里请为客道所闻敌主懦庸其弟悍剽好战本许传国故尽以奚契丹兵属之敌主有子且长更为王以燕蓟华人属之然其弟常右蕃卑汉数请犯中国子常佐汉鄙狄愿与中国和又寡老妪在焉故敌主依违不能有所决华人之辅政者皆附主与子蕃长之当国者附其弟是此敌一躯裂为二支祻难待时作耳有如君长一日有疾病很弟即位爱子能相下为君臣乎能为君臣无疑忌乎华蕃大臣能合而不限乎幸而寡妪未死肯舍其子而助其孙乎内不能定必大诛杀安得不乱乱必有党党必争争未必有能国也彼高丽逹靼等苦为契丹属久矣诛求无时调发无度一日契丹乱彼将蝟毛而奋自王其国且何恃而强又和戎以来北人习见朝廷袍笏之美百官之富肴果饩醪炙瀹甘珎衣服器彛薰泽光鲜皆竞浮靡厌质朴改移异俗慕为华风时时道诗书语窃问儒者礼乐等事争货纨绡纎?之丽橙茗辛馥之奇以相夸尚此贾谊所谓五饵坏其耳目腹心者也客曰五饵等语班固诋以为踈子何据之臣曰然谊於治体深故其言奥其事久而効固俗儒也见谊不为文帝用便以谊为空言固则陋矣且自古外国所以强中国者随水草无常居耐霜雪以鞍马为家此其胜邑居城郭也射狐鹿兎麞饮其血服其皮脯肉而糗之此其胜耕歛囷廪也喜相羣怒相杀杀人者取偿而止有罪即诛凡召发传一箭哄然皆集此其胜文檄簿领也生能挽弓传矢带刀劒孺妻弱子皆习熟此其胜营伍教督也不解节文习熟制度精详君臣并肱而踞情一而志通此其胜礼文亲疏嫌疑等差也今则不然反杀而强仁反战而崇和弃粗粝甘饔飱美衣食酣声乐所以胜中国之具者一切丧矣是耳目腹心坏而不复完徒操虚强以摇中国太守知其无能为也

篇之三

客曰景德契丹数宼河北我诸将谋必败战必走何耶敌既负胜由是鼓而前破五六城突魏触澶躨跜无所畏子识所以然乎臣曰识之中国失虎北之隘自幽而南地如衽席然何承矩始畜陂障建屯田塍而畦之限贼驰突然东不尽海西薄常山数百里辄止外无所厄故敌常扫穹庐而来厉壮马走平地以大衆加中国其时也马适肥士适饱人人贪抄刼之以利气适无前我诸将常迎其鋭薄之又以寡抗衆故敌常胜吾常负失所以制敌之术也曰然则何不待其气弱而後战臣曰得已而然哉夫大将在外必有贵臣监军贵臣见敌至不课彼已强弱不待便利促其将使闘闘而败闭垒不敢出矣然後敌以数万骑缀广信安肃二军婴保州则定武仅能自守敌精兵猎瀛冀犯深赵瀛冀自不支其穿西山而出者绕镇右行镇兵虽急战不能禁其入由是蹂邢躏洺而睥睨澶魏矣客曰策安出臣曰在择将以阃外事付之夫任一则权不分故外不见胁於中上不见狃於下值隙而後攻逢利而後为可而奋不可而止避其鋭间其墯邀其归厌其所不能无促以功则功易成无必其期则战易胜此亦一端也客曰未也请衍而申之臣曰敌人之来因粮於汉闻景德时大帅固营不动而游骑四出发窖窦掠马牛系老弱刼樵采旦而出夕而内之军中仰以济师当此时诸将熟视不出一卒以乘其弊敌由是肆然燔室庐残邑聚逮於讲和河北为空此一失也又诏书勅诸将逐敌无深入及境则止故敌胜则驱而进不胜则不畏追逐也是塞之人按堵而吾鄙不聊生矣此再失也夫戎人安知恐惧修省哉悍然其贪利而逐便也惟劲镞遗胷长刀筑胁乃怖耳当钞骑之出我若以边人逻士邀之或?其左或戹其右蔽林伏垠掩所不防但令无所获而走不过五日七日衆饥师老矣以吾饱乘敌饥何攻不破何击不北耶敌之入塞掠吾老弱畜产若干我伺其便以五六月敌马瘦弓弛勒偏将出塞虏其部族牛羊亦若干相当辄止敌所恃以为富者特幽蓟耳彼能残我河北吾一支病也我能残其幽蓟彼一躯废也若是则敌惩艾计较必不敢轻入而为寇矣汉武帝使卫青霍去病深入鏖闘斩匈奴首级最凡十四万而已北敌遂衰此验在前可质也故曰不杀不怖不伤不刈不得其当不止此上术也客曰太守计虽审然与严尤班固之说戾而不合何哉尤之言曰周秦汉三家征匈奴未有得上策者周得中策汉得下策秦无策焉又言宣王时猃狁内侵至於泾阳命将征之尽境而还故天下称明固之言曰来则惩而御之去则备而守之此圣王制御蛮夷之常道也臣对曰尤固皆中人俗儒不足与论天下计彼特得皮忘髓啮胲膍而未知隽腴也唐牛僧孺尝诋尤以为御戎无上策秦为无策非是世谓知言夫戎人既可以术羁糜之班固所言是不可以道德仁义化也道德仁义不可化则无上策矣必以强武服之所谓武未有不杀而能威之以武秦汉是已然秦与汉自以它失为後世讥病於计匈奴不为无功尤盛赞宣王以及境则止为明非也宣王兴厉王之後奋衰气逐强敌威不能加於敌故及境而止诗人姑美其能中兴不美不追贼也易称高宗伐鬼方三年克之伐而克非道德可化章章矣故曰来则惩而御去则备而守殊可嗤怪必如其言是兵常在边而弛甲无期矣故曰尤固不足与论天下计

篇之四

客曰敌之来常因吾粮故朝廷以清野困之常猎吾民故坚壁挫之今日北边高城濬池楼橹坚密比景德有加焉一日契丹送腰领其可以制敌乎对曰能扞敌未足以制敌也吾野虽清吾壁虽坚若镇?兵不出敌犹敢负戎马足直驱深入捣虚而夺人气也曰然则奈何曰敌中军其大渠常自将我若使镇?兵从之与相上下吾常环车固垒出轻骑扰其饷击其钞夜噪其营彼求战不得攻不能下掠无所获大衆老而惧吾因其惧而举薄之无不胜矣前日敌人犯?军夹唐河以阵敌不能胜因舍?攻瀛破其外郛又不能克乃直走澶渊是时定军尚未出也由此观之吾失在不战矣太守是以知今日边臣专修守械不为攻战计未足以制敌也客曰然则今日楼橹城隍果胜於异时臣曰不然祖宗时有北复燕易意故不专於守今者专於守故城益高隍益深势自当然非今人工昔人拙也客曰今日朝廷分河北为四路可以经制乎对曰甚善无事时训师徒抚风俗便事之宜治葺保障督官吏能否鼎峙而立其效过异时远甚一日军兴犹须即河北安抚为大使统而一之乃可责功又镇定不可裂付二将宜及平时并为一路使将佐部分有臂指之势轻重相权谁不曰宜沧州东薄海南倚滨棣斜视淄青北与敌接其间汉蕃弃地各数百里土咸舄水泉不可食夏蚊如云不可居也至冬萑苇际天奸细商贾未尝行故朝廷轻其戍列数堡而已景德之後守臣广陂障蓄水接海又黄河限其南是以议者超然不以沧州为剧地自河决横垄商胡游波纡浸贝丘荡永静环海而北破乾宁恣肆妄流以入于海凡游塞下陂水数百里皆为平地则滨棣淄青失河之险未有以恃也我未有恃则啓戎心故敌不可不虞也是宜权建沧州为一道以扞东垂伐敌之谋然止十年计河若用道沧可废矣客曰塘水之险可恃乎吾闻议者或谓不然对曰塘水东西袤六百里其阔百里或五十里夏浪冬冰浅不可载舟深不可乱而济足以挫敌骑突怒省亭堡之防也然议或不同何哉盖语塘之利者不列其害谓害者不该其利是以听之似可用质之似无有也客曰其害奈何对曰昔之蓄水为塘其制曰若干地浅若干尺若干地掘而浚之若干尺相错如绣是谓深不可度马浅不可载舟也後人忘向时之制惟因霖潦时涨而广之故坏民良田无有涯极而议者诋无涯之害因忘设险之利也客曰若何而可曰邢镇定皆西倚山水泉悉输东北其地西高东下若建瓴於溜然昔之为塘必掘而浚之所以留水也今若案旧法为塘之限阔不过百里狭不下五十里堤而限之亦足制北敌之入为中国十二又得良田还与民则利害晓然判矣客曰可为无穷利乎曰百年计耳水潦自高而注者必岁淤而月廞如今不掘而浚弗出百年为平原矣

篇之五

客曰北敌负其衆中国常为之屈将天运乎亦人谋有未至耶臣曰儒者不可舍人而言天意者谋有未至尔祖宗事太守不及知直以庆历时验之北敌乘西鄙方扰裒其衆首鼠叩境作谩言求关南十县时议臣仓卒直以十县岁赋才二十万为对故岁益金币二十万与之因欲塞求地之请敌由是得自大谓不遗镞缺刃而成功妄为丑言夸示其下由是县官用度益急矣殊不知与敌二十万则其地故其有也彼且缘为辞曰吾不取赋而还吾县即是朝廷植今日之祸根取它年之乱实已失吾财又亡吾地尚谓国有谋乎故曰未有至焉客曰不然是时不许其求则战我兵未合必为敌乘故为一切之权必乱其谋子何昧焉对曰等为之权不如直以百万赂之使罢兵既不为无穷之馈又使它年絶旁缘之辞不犹愈乎客曰北敌得朝廷之赐充足其欲然常以虚计摇边何耶答曰契丹君臣合谋以为取二十万于我为无名谓我且尝胆以图其国刷耻取偿焉是以岁閲马料衆治桥路邮舍以自张大示将狼贪无厌者外又挟汉为重制服诸戎太守固知虚矫而实衰也客曰如此何计而宜对曰莫如自治所谓思患而预防者也今朝廷英俊林立岂谓无人但莫适任患故功不立粮可广入也而便籴曰改法下不信则塞下之仓庾空财可预积也而有司辞以用乏吝而不出则塞下之帑库空马可孶养也议者啽阿日推月引苟安其任终不肯尽力则塞下之牧廐空不止三空又有五可诮骑军多马少三分其人马才居一士既不可为步是畜无用之兵一可诮河决澶滑横流不制坏陂障破漕渠失国所恃以为防者又破沧州岁赀七十万朝廷玩之不为塞二可诮举河北义勇且三十万着令岁一大习尽一月止用古一时讲武之义而州县避事或岁未稔民且困即罢之又惜数万硕之廪岁为此言虽有教閲者不为部伍行阵如小儿戏即止又流亡物故皆不补十耗三四自谓便民民之便国之不便也三可诮缘边守将轻授而重任之重任而轻易之衆皆知不肖而朝廷谓之能见效无状而历任累其年一日警急是辈巽愞奔走败军损国者也若廼公忠材猷崭然风采士不肯衮衮雷同欲卓尔自立时或有之但一失意於衔命小臣则飞奏朋毁使内不能自明上有以为惑一纸诏移它路矣是以不材者在而材者去四可诮近年议边臣公用钱尤急计校出入剖粒析毫监司督察急为威峻至於探候间谍无财货募召皆不能入敌境比萧德吴湛筭告西人之和足及藁街尚未得其奉使意此乃所责小所失大五可诮故曰三空宜早实五诮宜速除居安虑危之至计也然朝廷每得敌人一好言便释然高枕至边戍奏请罕复报下得一妄语焦心不终日督切边臣宣勅纷然此似未尽其情夫用兵以狙诈为本凡不足示人以有余强示人以弱兵家常策也景德时北敌穷兵深入豕突澶渊先时令王继忠累表乞和兵益急表益来会伏弩射杀敌将敌母大惧因遂讲好先帝不穷其姧而与之盟此已验之效也故得敌好言可听而不可怠得敌恶言可防而不足惧不惧谓何自治有素矣

篇之六

客曰敌常籍诸戎兵席卷来寇故河朔之势不支子何以御之苟如子之策可决胜乎对曰大衆不足恃也其取胜者在中军而已中军不振诸酋长且土崩虽衆何赖为夫镇定在河朔兵第一今使悉衆从敌中军与相进退令瀛魏军当酋长纵奇兵击钞骑河南列屯营谨守澶渊余州皆清野以待不逾月敌必饥饥必求战我畜鋭不发以羸畜弱卒尝之待其争而嚣则整师犯之无不败衆涂地矣然中国不用兵五十年军有所未习先屈而後胜未可知用之数年习知委曲则士心侈而乐闘矣士见所得财珎马羊皆自取也所上首级厚赏也死事者恤其後奔怯者无衆寡必戮罚信而赏明则士气鋭将谋果人心定不止御自来之敌可北图燕蓟矣夫燕蓟契丹恃以为强也故太宗巳平河东而先取幽州圣谋深矣故不复虑北契丹不可臣客曰子言太高恐不为时所信且陛下为四海屈已斥银币五十万为年赐使者贺正月庆诞曰廷劳答贶又十余万西夏亦十余万大抵直百万岁弃之二垂安天下元元德至厚也子欲轻动干戈为国生事非策之宜对曰唯唯太守所云非谓欲朝廷举兵讨也直因其来寇而豫为计耳敌之南牧必先犯镇定邢赵瀛魏以地平战易民富有易扰而多获也所在发掘钞略终无顾巢窟意夫敌留吾境大衆不轻动吾可用奇矣若令轻骑挟半月粮出河东以残云应出雄州以袭幽燕治战舠数千载半岁食出青莱浮海以动营州纵谍者告敌能安然不畏乎比敌之还吾轻骑战舠归矣故彼归我出我出彼归不数年敌山川险要无不究则彼自保不暇矣朝廷又出宝货募使者走间道赂新罗逹靼黑水等诸戎以谍士随说之许以重爵割地与之平使叛契丹彼不从必露言於敌敌且内相疑若听吾命敌固失援矣此皆伐谋纾难可先计而後用者也客曰或言契丹岁得银币五十万库积充满安肯自为送死计彼之来不过略河北数十州固无五十万之获敌虽愚肯舍安受之贿与朝廷决不可必之胜也子试策之此言是乎非耶答曰今者敌君臣皆不肖殆有是矣彼其臣为王谋曰宋所输珎宝君皆自得之今若纵兵钞略所得财皆散於下有功者君又将倾府库以赏然则违盟而战下得所欲上丧所蓄君但有胜负之虞将何事焉太守策之此北敌所以迁延自安未肯作反计昭昭矣

篇之七

客诘曰子策契丹不反然子之在中山所统九州军修楼橹濬壕隍畜粮增马勒部伍无日不讨於兵何不自安对曰客言非也兵家有云无恃敌不攻恃吾所不可攻也彼虽未叛吾备何得弛乎常治所以待乱也不虞是其可虞也前所谓彼主孱其子长也而弟又凶德一日其主殂以疾弟与子必争其位争而势分有弱有强强者与我为敌则弱者求吾为助许之强者怒不许弱者必致雠于我彼习知边鄙怯懦汉地富有故攻所易攻以自长雄不可不为之备又其弟得国必恣狂勃先剽劫于边左右素不慊者将妄诛夷虽不保终要能为疆场患朝廷尤须以兵镇抚所谓乱也庆历时彼主将叛乞师於诸戎皆以兵从之约曰所获人畜财赀皆自取诸部喜日夜驰且南向会与彼和各罢归诸部皆恚曰欺我使来因大掠幽蓟间数十县去契丹不能禁也今彼主再遣王纲约诸国借师皆曰又欲如前欺我乎不肯出兵故去年八月遣使叩塞告与西夏絶正言甘而礼厚以反谋未成为诡计訹朝廷之北敌耳异时能得诸戎兵即又寻隙责言肆其沓贪此谓可虞也故太守欲朝廷自治以待彼乱常备不虞奚待可虞也又况岁出赀百万赐二陲此宁无穷垂子孙计耶水旱疾疫古今代有假如万分一中国遭三年之水旱数千里疾疫南方治课不登而上取无涯之财填沙幕之北是自困天下者也天下穷则厚取於民厚取於民则怨怨而不乱者未之有也彼将乘吾之困民之怨责吾所输恚气直辞归曲於我此不谓倒太阿假敌以柄乎太守闻异时县官岁与银皆还入汉边相贸易官得什六岁益三四则略足自庆历後敌禁止银不得复入边州且十年此欲困中国非一日计也自和盟以来岁与三十万者四十年五十万者十年契丹所得银币凡七千百万矣春秋许敌国者不一而足有如他日敌复压境又欲如庆历时增岁入之物与之盟乎故莫若先自治待其来勒兵固以威武示之如前所陈者我威一立与之盟则固与之惠则悦而易臣有所赐与不过二三十万则天下之财不至乏垂之後世而易遵焉

庆历七年枢密使文彦博论讨戎泸小夷不必自秦凤兴师奏曰臣今覩梓州路奏称涓并监夷人作过事体不小乞依庆历四年例於秦凤路差拨兵马赴本路救应事臣勘会庆历四年夏泸州界夷人作过是时臣任秦凤路都部管经略等使准朝旨令臣发禁军两指挥赴泸州救应臣以秦州去戎泸四十余程地远必赴救不及枉有拖曳兵甲臣虽知不便当时以朝旨丁宁不敢稽留异议遂发禁军两指挥赴泸州未及中路夷人果已退去其上件两指挥兵士只到遂州驻泊是时川界州军见此兵士经过人情颇亦惊恐兼为遂州官吏不晓军政不能平心抚驭动有猜疑几至生事臣知益州日鉴此举动之失曾具利害擘画闻奏以谓戎泸些小夷人作过只是本处白艻子弟及宁远兵士自可御遏若贼势稍大则计会梓夔益利两路就近差那兵甲可以讨击盖蠢尔小蛮来则御之不可穷其窟穴岂烦远自秦凤兴师空自劳弊兼恐别有惊扰况嘉眉州皆是益州钤辖司屯兵之处若发兵救应乘舟下水不三四日便至泸州赴救之势最为神速臣之奏章必在枢府可以复视伏乞更不自秦凤发兵只令速计会益州钤辖司相度量差兵甲由水路赴泸州策应尤为允当仁宗时王尧臣为学士知审官院陕西用兵为体量安抚使将行请曰故事使者所至称诏存问官吏将校而不及於民自元昊反三年于今关中之民凋弊为甚请以诏劳来仍谕以贼平蠲租赋二年仁宗从之使还上言陕西兵二十万分屯四路然可使战者止十万贼衆入寇常数倍官军彼以十战一我以一战十故三至而三胜由衆寡不侔也泾原近贼巢穴最当要害宜先?之今防秋甚迩请益团土兵以二万屯渭州为镇戎山外之援万人屯泾州为原渭声势二万屯环庆万人屯秦州以制其冲突且贼之犯边不患不能入患不能出也并塞地形虽险易不同而兵行须由大川大川率有砦栅为控扼贼来利在虏掠人自为战故所向无前若延州之金明塞门砦镇戎之刘璠定川堡渭州山外之羊牧隆城静边砦皆不能扼其来故贼不患不能入也既入汉地分行钞略驱虏人畜刧掠财货士马疲困奔趋归路无复闘志若以精兵扼险强弩注射旁设奇伏断其首尾且追且击不败何待故贼之患在不能出也贼屡乘战胜重掠而归诸将不能追击者由兵寡而势分也若尚循故辙必无可胜之理又论延州镇戎军渭州山外三败之由皆为贼先据胜地诱致我师将帅不能据险击归而多倍道趋利兵方疲顿乃与生羌合战贼始纵铁骑冲我军继以步奚挽强注射锋不可当遂致掩覆此主帅不思应变以惩前失之咎也愿敕边吏常远斥候遇贼至度远近立营砦然後量敌奋击毋得轻出诏以其言戒边吏

监察御史包拯进张田边说疏曰右臣以懦庸之质荷边帅之任才轻责重不能称职进退陨越罔知所措伏自北敌请和以来边境无事垂五十载守御之?因循寖久将领之选未甚得人卒伍之辈复多骄惰若不精加擢择一旦缓急用之以庸谬之将緫骄惰之卒必先事而败虽有犀甲利器焉所施哉况敌中日有事宜奸诈万状不可谓要盟甚固万无负德往年之事亦可明矣孙子曰无恃其不来恃吾有以待之也无恃其不攻恃吾之不可攻也若沿边长吏兵官悉得有才之士委而用之上下协济庶几後患可弭臣昨待罪谏署未尝不论列及此今叨边寄安敢循默而不倾竭愚虑图所以为报哉臣窃见殿中丞通判信安军张田性质端劲文艺该博周知河朔之事尝着边说七篇词理切直深究时病辄敢缮写进呈伏望陛下万机之暇少赐观览则沿边利害粲然可见仍乞宣谕两府大臣参议可否鋭意而预图之实天下幸甚

拯又论契丹事宜疏曰臣伏见契丹近遣人使复有请求今朝廷重遣使命以答其意者盖覊縻不絶之谊也且北敌自先朝请盟之後边鄙无事垂四十年近因昊贼背畔以来邀乞无厌情伪可见臣访闻敌中官吏薄於俸给人民窘於衣食故自将相而下以及族帐久萌南牧之心所未欲者特其主耳亦非甲兵用度之未足种落上下之未和其力固有余也所以然者以国家岁入数十万计往还聘问之礼未之或阙无舋而动佳兵不祥不欲曲在彼耳非有服仁义崇德让之道也其贪而好利忍而好杀强则骄傲弱则卑顺率敌人之天性也故自古圣王以大度涵之来则?而御之去则备而守之此制异域之常道然无代不为中国之患议者或谓四夷乃支体之疾夫支体之疾亦根於心腹矣苟支体未宁则心安得无患愿陛下深鉴於此慎无忽焉又虑陛下左右或言事者有以敌中无事以安圣意谓彼君臣乐我和好盟誓甚固万不负德窃恐有误於陛下也兵法曰无恃其不来恃吾有以待之也无恃其不攻恃吾之不可攻也今既无故遣使是必以不可从之事为请乃其诡计耳但小不如意则欲以为词况今夏地震於并代之境盖隂盛之象且异域者中国之隂也又震於纯隂之地此天之有以示戒也岂徒然乎彼必有潜谋构隙之志尤不可不深虑也臣窃知沿边诸将未甚得人皆售进市恩结援固宠不讲方略不训士卒抚驭无术劳逸不均以致边备未完边廪未实一旦急用必先事而败且河朔地方千余里列郡数十与敌界连接深入之患甚可虞也而郡无善将营无胜兵卒有来如疾电去如脱兎缓急之际曷以御之臣每念至此寒生毛骨况观今来事势乃必然之兆虽命两府重臣往逐路宣抚措置更望陛下频召执政大臣与緫兵将帅乞丁宁训谕俾图议谋策选求将帅精练卒伍广为积聚以大警备之不然则惧贻陛下之深忧也臣区区之心无所云补惟陛下裁择

拯又上疏曰臣闻异域为中国之患其来久矣以古揆今未有恃盟好舍武备而不为後患者国家自契丹请命逾四十年沿边卒骄将惰粮匮器朽主兵者非绮纨少年即罢职老校隐蔽欺诞趣过目前但持张皇引惹之说训练有名无实得不熟虑乎臣昨奉命出境敌中情伪颇甚谙悉自创云州作西京以来不辍添置营寨招集军马兵粮积聚不少但以西讨为名其意殊不可测缘云州至并代州至近从代州至应州城壁相望只数十里地絶坦平此中与外古今所共出入之路也自失山後五镇此路尤难控扼万一侵轶则河东深可忧也不可信其虚声弛其实备兼闻代州以北累年来蕃户深入南界侵占地土居止耕田甚多盖边臣畏懦不能画时禁止今若不令固守疆界必恐日加滋蔓窥伺边隙寖成大害银方城等亦缘此而致切不可忽也况边上将帅尤在得人昔太祖经营四方选勇干忠实者分控边陲以何继筠沧景李汉超关南以备北边郭进邢州以御太原姚令斌庆州董遵诲通远军以扞西戎倾心委之锡赉殊异皆一任十余年不迁卒获其效今则不然莅事未几即从迁徙又何暇於训练备御乎臣欲乞今後应沿边要冲之处专委执政大臣精选素习边事之人以为守将其代州尤不可轻授如得其人责以实效虽有微累不令非次移替所贵军民安其政令缓急不至败事

拯为河北转运使乞河北添籴粮草上疏曰臣累曾上言以河北河东沿边守将未甚得人特乞精选帅臣训练卒伍广为聚积以防後患而位疎言贱未赐开纳臣昨奉命出疆询访敌中情伪亦甚谙悉盖彼处官吏薄於俸给人民苦於衣食其下族帐各萌南牧之心所未欲者独其主与一二将相而已亦非兵力用度之不足盖利国家岁入数千万不欲无舋而动耳然点集军马创造兵器无日无之观廼所为其志不小而议者但欲少安圣意谓彼君臣乐我和好盟誓甚固万不负德窃恐有误於陛下也孙武曰无恃其不来恃吾有以待之也无恃其不攻恃吾之不可攻也况河北河东京东地震尤甚沿边大水并隂气极盛之象兼又五星屡失躔次此皆灾异之大者且天之示变盖不虚发所以警悟於陛下勤勤如是固不可推咎四夷以忽天戒也其边上事宜不可不速为备御之具今虽遣臣寮往三路便籴缘逐处少得见钱恐难集事欲望特出宸断许於内帑支见钱或绢百余万匹逐路乘此之便相兼收籴俾边廪稍实有数年之蓄庶少寛圣虑然後日御便殿召执政大臣与緫兵戎帅丁宁训论俾谋议画策讲求将帅练习兵旅缮完城垒以先警修之况当此可为之际若不鋭意远图但务因循惮於更张措置恐非宗社之福必贻陛下之深忧也臣区区之心不能自已惟陛下留神省察

拯再请移那河北兵马及罢公用回易臣窃见天下之患在乎三路而河朔为患最甚冗兵耗於上公用蠧於下内则致帑廪空竭外则致生灵困敝臣前後累次论列乞那移兵马於河南州军及罢诸处公用回易寻委逐处安抚转运司相度终未见果决施行况北敌请和四十余年岁遗金帛数十万者是欲寛国用而舒民力尔今边鄙不耸正是保国息民之时而屯兵益衆用度益广每年河北便籴粮斛三四百万石约支见钱四五百万贯仅有二三年之?虽朝廷竭力应副亦所不逮日甚一日恐数岁之後必有不可捄之患至如宝元以前天下无事财货充足一旦昊贼猖獗调发旁午公私窘絶迄今未复以今事势较之往日则不侔甚矣万一或有警急何以取济且边疆者四支也河朔者心腹也幸而外无边警之虞而令河朔涂炭如此是防手足未然之患而自溃其心腹也则朝廷安可不深虑而务捄之之策乎若上下协心更张措置如反掌之易而有太山之安又何惮而不为哉欲望圣慈宣谕两府执政大臣应沿边及近里州军兵马除合留防守外其屯驻驻泊诸军悉令归营就粮诸军即分屯於河南兖郓等诸州率三年一代遇有边事即时举发不旬日可到岂有後期不及者邪其诸州公用钱其沿边及人使路分州军量与增添外诸路一切禁止并不得回易则国用民力渐可完复惟陛下矜念元元断在必行若更令逐路相度则互执所见益无涯矣臣区区之心不能自巳伏乞陛下留神省察

拯又请择探候人上疏曰臣窃见沿边州军探候事宜於体最急旧日何承矩李允则识敌之情伪大小必得其实後来葛怀敏亦能使人自王德基王仁朂後惟务邀功冒名所遣既不得慎密之人且从而声张之是致契丹累次捉过汉人去界上多添廵逻验认于今全不能深入只是到得四榷塲及齿涿间传得民间常语及虚伪之事便为事宜且诸处自有机宜一司所管金币不少自来只备支赐与探事人近年甚有侵借过处兼沿边守将类不得人但图进取殊不以此为意正恐一日敌及境而不知也欲乞应系沿边自来探候事宜州军密令知州通判及旧例管机宜人等尽籍见勾当事人姓名仍具机宜司见管金币多少自来每得甚事支与何等物几月日可来一报仍令多方求访旧日曾经探事人使用新差少年不谙事者并令废罢及只令探首领所在任将相何人山前山後人哀乐如何诸国臣与不臣并训练点集兵马造作奸谋年岁丰凶转移粮草凡干大事即许申报自余打围移帐放赦修城细碎寻常衆人所见虚伪传闻之事并不可纳徒废金币无益於事伏望圣慈特降指挥仍乞严赐约束不得漏泄所贵逐处官吏用心缓急免致误事

时陕西用兵判国子监叶清臣上言曰当今将不素蓄兵不素练财无久积小有边警外无骁将内无重兵举西北二陲观之若濩落大瓠外示雄壮其中空侗了无一物脱不幸戎马猖突腹内诸城非可以计术守也自元昊僭窃因循至於延州之寇中间一岁矣而屯戍无术资粮不充穷年畜兵了不足用连监牧马未几已虚使蚩蚩之氓无所倚而安者此臣所以孜孜忧大瓠之穿也今羌戎稍却变诈亡穷岂宜乘即时之小安忘前日之大辱又将泰然自处则後日视今犹今之视前也仁宗御便殿访近臣以?边之策清臣为翰林学士权三司使上对曰陛下临御天下二十八年未尝一日自暇自逸而西夏契丹频岁为患者岂非将相大臣不得其人不能为陛下张威德而攘四夷乎昔王商在廷单于不敢仰视郅都临代匈奴不敢犯边今内则辅相寡谋纲纪不振外则兵不素练将不素蓄此外寇得以内侮也庆历初刘六符来执政无术略不能折冲俎罇之间以破其谋六符初亦疑大国之有人藏奸计而未发既见表里遂肆陆梁只烦一介之使坐致二十万物永匮膏血以奉强敌此有识之士所以为国长太息也今诏问北使诣阙以伐西戎为名即有邀求何以答之臣闻誓书所载彼此无求元昊叛边累年致讨契丹坐观金鼓之出岂有毫发之助今彼国出师辄求我助奸盟违约不亦甚乎若使辩捷之人判其曲直要之一战以破其谋我直彼曲岂不惮服苟不知咎或肆侵陵方河朔灾伤之余野无庐舍我坚壁自守纵令深入其能久居既无所因之粮则亟当遁去然後选择骁勇遏絶归师设伏出奇邀击首尾若不就禽亦且大败矣诏问辅翊之能方面之才与夫帅领偏禆当今孰可以任此者臣以为不患无人患有人而不能用今辅翼之臣抱忠义之深者莫如富弼为社稷之固者莫如范仲淹谙古今故事莫如夏竦议论之敏者莫如郑戬方面之才严重有纪律者莫如韩琦临大事能断者莫如田况刚果无顾避者莫如刘涣宏逹有方略者莫如孙沔至於帅领偏禆贵能坐运筹策不必亲当矢石王德用素有威名范仲淹深练军政庞籍久经边任皆其选也狄青范全颇能驭衆蒋偕沉毅有术略张亢倜傥有胆勇刘贻孙材武刚断王德基张慤劲勇此可以补偏裨者也诏谓朔方灾伤军储缺乏此则三司失计置转运使不举职固非一日既往固已不咎来者又复不追臣未见其可也且如施昌言承久弊之政方欲竭思虑办职事一与贾昌朝违戾遂被移徙军储何由不乏自去年秋八月计度市籴而昌朝执异议仲春尚未与夺财赋何缘得丰先朝置内帑本?非常今为主者之吝自分彼我缓急不以为备则臣不知其所为也至如粒食之重转徙为难莫若重立爵等少均万数豪民诖误使得入粟以免杖笞必能速办夫能俭啬以省费渐至於从容德音及此天下之福也比日多以卑官躐请厚俸或身为内供奉而有遥刺之给或为观察使便占留後之封幸门日开赐予无艺若令有司执守率循旧规庶几物力亦获寛弛诏问战马乏絶何策可使足用臣前在三司尝陈监牧之弊占良田九万余顷岁费钱百万缗天闲之数才三四万急有徵调一不可用今欲不费而马立办莫若赋马於河北河东陕西京东西五路上户一马中户二户一马养马者复其一丁如此则坐致战马二万疋不为难矣

历代名臣奏议卷三百二十八








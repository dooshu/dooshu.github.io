【子夜变歌三首】

〖《宋书》乐志曰：六变诸曲。皆因事制歌。古今乐录曰：子夜变歌。前作持子送。後作欢娱我送。子夜警歌无送声。仍作变。故呼为双头。谓六变之首也。〗

人传欢负情。我自未尝（乐府作常。）见。三更开门去。始知子夜变。（○《乐府诗集》四十五。《诗纪》四十一。）

岁月如流迈。春尽秋已至。荧荧条上花。零落何乃驶。（○同上）

岁月如流迈。行已及素秋。蟋蟀吟堂前。惆怅使侬愁。（○同上）


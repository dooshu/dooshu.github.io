○乐德教胄子赋（以“育材训人之本”为韵）

国家自诚而明，讲信修睦。既移风以设教，每登贤而制禄。由是命司乐之职，掌彼成均；教舞勺之童，取诸乡族。常德咸事，庸言可复。纳诸轨物，则物有其容；摄以威仪，则仪无不淑。日就月将，不疾而速。於以见中和之教克修，杞梓之材可育。观鼓箧请益，摄齐员来。严师尊道，至矣休哉。捧函丈之筵，无思不厌；听撞锺之问，有说必该。心不忘於翼翼，视有主於梅梅。审依仁即童蒙之求我，语成器如梓人之理材。且鼓舞铿，徒闻於物格；兴道讽诵，亦资於释回。岂如中以理心，和而适分。敬居简而可久，德有常而不紊。孝实天经，友为义训。本其至也，可以赜天地之情；引而伸之，可以畅雍熙之运。则知敦和章德，在圣与仁。革蒙惑於初志，致辉光於日新。於以代天工，则庶绩时序；於以施邦教，则百姓皆淳。斯可谓理以乐成俗，师以贤得人。於戏！至教在兹，无从匪彝。合游洋以来学，任道德而为资。孝友祗庸，则无不顺者；自上下下，可咸使由之。夫然，则乐之教也，义微而婉。以八音为制，以六德为本。既履孝而资忠，宜任重而道远。若然者，安得不慎其终而思其反者也。


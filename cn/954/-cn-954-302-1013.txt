陈造　病中书怀二首

少日清孤效乐天，谏书未落世间传。

曾圆八节滩头梦，重了三生石上缘。

雪竹霜林便老境，蒲团禅板付舑仙。

诗篇把玩真聊尔，古井无波敢自贤。

陈造

陈造　病中书怀二首

促促浮生忽二毛，安心有法赖禅逃。

梦知二竖今相避，仇问三彭底许饕。

世路从今蜗两角，灯窗姑置兔千毫。

破颜细点功名录，只许渊明酒处高。

陈造


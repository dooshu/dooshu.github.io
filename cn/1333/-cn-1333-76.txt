狗


狗最善媚人，而又极欺贫重富。故见衣衫褴褛者，则必恣其狂吠也。一日，独行郊外，四顾无人，忽遇一金钱豹迎面而来，狗遥望见之，大喜曰：“此金钱被体者，必富家郎也，吾当承迎之。”遂疾趋而前，摇尾作种种乞怜状。行既近，豹突起搏之，张口欲噬。狗大惊，返身狂奔，幸得脱，然已魂不附体矣。遇一牛，问狗何来，狗告以故。牛笑曰：“汝自不通世故。岂不闻近来世上，愈是有钱之辈，愈要吃人耶？”






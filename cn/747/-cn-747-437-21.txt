○龚邱县令庾公德政碑颂（并序）

荀藐古之良宰也，榆次碣之。庾公今之贤百里也，龚邱颂之。姑无其能，孰（阙三字）议者谓庾公之政尤矣。公初告群吏曰：“昔孝宣忧元元，以为经国致理，先乎令长。”乃择郎官御史，出宰县邑。我自任城尉骤居五百石，非才何以当之，誓务整苏疲人，祗若明命。乃崇礼让，省刑罚，纾力役，辟土田。宣慈务宽，训俭示德，润作时雨，和为春风。於是齐鲁丕变，井闾咸复，三载考绩，一方归最。都督兼侍御史清河张公曰：“昌，牧伯之贤也。训俗驭官，劝直沮枉，述职之地，类能称之曰：“方诸爽气，日暮更清，比之松筠，岁寒转茂。”题以上下之目，出乎群萃之表。百城千里，异声同欢曰：“以伯达之良牧，赏次孙之茂宰，宜矣。”公名贲，字文明。其先颍川人，成周之时，世为掌庾，因以命族，公其胄焉。公之考曰钦嗣，为衮州别驾。王父曰元汪，为寻阳令。曾王父曰师则，为蜀王文学。楷模继代，黾麟接武。大历中，邑老彭滔等三十五人，以公亡攵柔之大，咸愿刻石裒美，申於元戎，元戎允答。县人以阳冰与公周旋，备详德行，俾之作颂，多愧能文。辞曰：

於穆庾公，宰字之良。化洽百里，风扌卤一方。邑老上请，愿言颂德。元戎嘉之，金石乃刻。








咏史


其一

生平好节概，壮思本难明。
流览往氏籍，叹息古时英。
风云日以歇，贤圣尝峥嵘。
瞻彼变通世，奋发垂大名。
韩王拔渔钓，伊生亦躬耕。
功成道则伟，曩日身本轻。
飞扬怀往路，伏处在坚贞。
悠悠草野间，岂曰能辞荣。

其二

应龙托青云，降泽周四方。
时至寡留滞，身退宜潜藏。
却赏贵仲连，辟谷怀子房。
荣利递消歇，不朽方未央。
四姓各竞势，七族繇相戕。
至今千载后，寂寞无芬芳。

其三

郁郁薋与菉，幽幽蕙与兰。
恶草蔓中谷，馨香日以残。
佞人托肺腑，中正难久安。
痛言伤人心，附会生波澜。
楚国乱无极，屈平困上官。
会当远权势，为臣良独难。

其四

关水何屹屹，上与浮云连。
胡尘起阴山，烽火达甘泉。
千金买良剑，匹马空风烟。
昔时卫与霍，伟哉此两贤。
拔身房闱中，指顾驱腥膻。
汉威亦以广，漠南无控弦。
少耽权家书，走檄能翩翩。
南来诮劲越，北去铭燕然。

其五

黄绮既肥遁，梅生复远游。
扰扰愚与贤，焉能同九州。
安坐致卿相，立谈说王侯。
纵横岂必用，阿世当见收。
处子乐耿介，啸傲无奇谋。
风涛沧海夜，烟雾商山秋。

其六

季心方任侠，意气盖关中。
将军得剧孟，宛若敌国空。
匹夫尚奇节，可以惊王公。
心期苟相许，万里安足穷。
施人若负愧，解纷不称功。
儒生徒区区，惭此烈士风。

其七

矫矫云中鸿，悠悠水中鲤。
鳞翼不相借，飞潜各异理。
丈夫贵时用，纵横安足耻。
焉能蓬蒿间，年岁如流水。
绛灌何英威，手握天子玺。
随陆亦雄辩，凭轼下万里。
鼓运非一伦，各自称奇士。
居前不能轩，慷慨情何已。

其八

终军对奇木，长卿奏子虚。
玮丽一世间，照耀承明庐。
天子既劳问，岂得无高誉。
至今文章士，扼腕亦以疏。
龙门好远游，成都尝宴居。
倡优给戏弄，执戟供扫除。
寂寞竟何限，岂曰才不如。
因穷莫衡命，守玄常著书。
显晦在一时，声名各有馀。
和璧虽不遇，至今同璠玙。





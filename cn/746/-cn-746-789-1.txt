卷789_1【建元寺昼公与崔秀才见过联句，与郑奉礼说同作】  皇甫曾

人闲宜岁晚，道者访幽期。独与寒山别，行当暮雪时。

--皇甫曾

柏台辞汉主，竹寺寄潜师。荷策知君待，开门笑我迟。

--皎然

暮阶县雨足，寒吹绕松枝，理辩尘心妄，经分梵字疑。

--郑说

久承黄纸诏，曾赋碧云诗。然诺惊相许，风流话所思。

--崔子向

筌忘心己默，磬发夜何其。愿结求羊侣，名山从所之。

--皇甫曾


140　魯共公舉觴擇言　漢高圍魯諸儒弦歌不絶


魏觴諸侯於范臺，魯共公舉觴擇言，以酒、味、色、臺池爲戒。漢高帝圍魯，諸儒尚講誦習禮樂，弦歌之音不絶。見史記儒林傳。周公、伯禽之化，歷戰國、秦、楚猶一日也。

【元圻案】戰國策：「梁王魏嬰觴諸侯於范臺。酒酣，魯君辟席擇言曰：『主君之尊，儀狄之酒也；主君之味，易牙之調也；左白台而右閭須，南威之美也；前夾林而後蘭臺，强臺之樂也。有一於此，足以亡其國。主君兼此四者，可無戒與！』」鮑彪注曰：「觀魯君之所稱説，則周、孔之澤深矣。」〇史記項羽本紀：「項羽自立爲西楚霸王，王九郡，都彭城。」又曰：「項羽已死，楚地皆降漢，獨魯不下，爲其守禮義，爲主死節。乃持項王頭示魯，魯父兄乃降。」






○遗诰

呜呼！夫受命终毕，人之大伦，修短之所共同，圣贤之所不免。朕往逢丧乱，思济黎元，栉风沐雨，东征西伐。克平宇内，从此乐推，遂膺景命，恭承宝历。但蒙犯矢石，羁束戎旅，久厌干戈，常思闲逸。是以拂衣高谢，归老栎阳，爰委万几，属之才子。所授得人，遐迩宁辑，四海清晏，八表来庭，养志怡神，於今十载。但去秋已来，夙疾咸发。自尔弥留，至於大渐，皓首归全，斯何恨矣！

洮颒凭几，略陈素志。朕每览汉文《遗诏》，殷勤叹焉，以为当今之世，咸喜生而恶死，厚葬而破业，重服以伤生，吾甚不取。且朕既不德，无以佐百姓，今崩，又使重服久临，以罹寒暑之数，以重吾之不德，谓天下何！吏民令到，出临三日，皆释服。无禁嫁娶饮酒食肉。此岂非深达天命，哀矜百姓者欤！又魏文《终制》亦有可取。朕虽德愧古人，岂忘景行？属纩之后，三日便殓。文武官人，三品已下，三日朝晡哭临，十五举音，事讫便出。四品已上，临于朝堂。殿中当临者，非朝夕临时，无得擅哭。其方镇岳牧，在任官人，各於治所，举哀三日。且今王师四讨，军机急速，小殓既竟，嗣子宜於别所视事，军国大事，不得停阙，寻常闲务，任之有司。其服轻重，悉从汉制。以日易月，於事为宜。其园陵制度，务从俭约，斟酌汉魏，以为规矩。百辟卿士，孝子忠臣，送往事居，勿违朕意焉。


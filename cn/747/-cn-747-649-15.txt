○授高钅弋守起居郎依前充史馆修撰何士尚书水部员外郎制

敕：行而不息者时也，久而不可泯者书也，微史氏，吾其面墙於尧舜禹汤之事矣。尚书郎亦有会计奏议之重，非博达精究之才，其可以充备兹选乎？高钅弋、何士等，富有，文章，优於行实，捃拾匡益，殆无阙遗。前以东观择才，因而命钅弋，视其所以，足见书词。俾伺朕之起居，遂编之於简牍，不亦详且实耶。而士亦以久次当迁，移补郎位，允膺清秩，无忘慎终。钅弋可守起居郎依前充史馆修撰，士可尚书水部员外郎，馀如故。


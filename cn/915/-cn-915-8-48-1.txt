◇奏劾谢超宗

风闻征北谘议参军谢超宗，根性浮险，率情躁薄。仕近声权，务先谄狎。人裁疏黜，亟便诋贱。卒然面誉，旋而背毁。疑间台贤，每穷诡舌。讪贬朝政，必声凶言。腹诽口谤，莫此之甚；不敬不讳，罕与为二。

辄摄白从王永先到台辨问，「超宗有何罪过，诣诸贵皆有不逊言语，并依事列对。」永先列称：「主人超宗恒行来谒诸贵要，每多触忤，言语怨怼。与张敬儿周旋，许结姻好，自敬儿死後，惋叹忿慨。今月初诣李安民，语论『张敬儿不应死。』安民道『敬儿书疏，墨迹炳然，卿何忽作此语？』其中多有不逊之言，小人不悉尽罗缕谙忆。」如其辞列，则与风闻符同。超宗罪自已彰，宜附常准。

超宗少无士行，长习民慝，狂狡之迹，联代所疾；迷傲之衅，累朝兼触，戋刂容扫辙，久埋世表。属圣明广爱，忍祸宣慈，舍之宪外，许以改过。野心不悛，在宥方骄；才性无亲，处恩弥戾。遂连扇非端，空生怨怼，恣嚣毒於京辅之门，扬凶悖於卿守之席。此而不翦，国章何寄。此而可贷，孰不可容？请以见事免超宗所居官，解领记室。辄勒外收付廷尉法狱治罪。超宗品第未入简奏，臣辄奉白简以闻。（《南齐书·谢超宗传》，永明元年，上积怀超宗轻慢，使兼中丞袁彖奏。）


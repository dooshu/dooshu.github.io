○顾雍断吕壹狱



雍不以吕壹见毁之故，而和颜悦色，诚长者矣。然开引其意，问所欲道，此非也。壹奸险乱法，毁伤忠贤，吴国寒心，自太子登、陆逊已下，切谏不能得，是以潘欲因会手剑之，以除国患，疾恶忠主，义形于色，而今乃发起令言。若壹称枉邪！不申理，则非录狱本旨；若承辞而奏之，吴主傥以敬丞相所言，而复原宥，伯言、承明不当悲慨哉！怀叙本无私恨，无所为嫌，故詈辱之，疾恶意耳，恶不仁者，其为仁也。季武子死，曾点倚其门而歌。子皙创发，子产催令自裁。以此言之，雍不当责怀叙也。（《吴志·顾雍传》注）




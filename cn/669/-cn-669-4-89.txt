89　公劉見法制之端


三代之禮有損益，而所因者，未之有改也。以公劉之詩攷之：「君之宗之」，宗法始於此；「其軍三單」，軍制始於此；「徹田爲糧」，徹法始於此。周禮有自來矣。

【元圻案】大雅公劉傳曰：「爲之君，爲之大宗也。」朱子集傳曰：「宗，尊也，主也。嫡子孫主祭祀，而族人尊之以爲主也。」李氏樗曰：「周禮宗子有五：大宗子一，小宗子四。别子爲祖，繼别爲宗，百世不遷者大宗也。繼禰之宗，繼祖之宗，繼曾祖之宗，繼高祖之宗，五世則遷者小宗也。皆所以主祭祀而統族人。」〇箋云：「大國之制三軍，以其餘卒爲羨。單者，無羨卒也。」正義曰：「地官小司徒云：『凡起徒役，無過家一人，以其餘爲羨。』羨，謂家之副丁也。今言其軍三單，則是軍而無副，故稱單也。」又箋云：「什一而税謂之徹。」正義曰：「徹乃周之税法。公劉夏時諸侯，而言徹者，以其俱是什一，其名可以相通也。大國三軍亦是周制，而謂公劉之時已作三軍者，以三代損益，事多相因。」〇逸齋詩補傳：「正君臣之位以統率於上，立大宗之法以相維於下，蓋古者建國必立宗，疑始於此。立大軍之制以治兵，爲徹田十一之法以儲糧，凡周家軍制徹法，皆始於此也。」






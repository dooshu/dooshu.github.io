徐似道


似道字渊子，号竹隐，黄岩人。乾道二年（1166）进士。八年（1172），吴县尉。庆元五年（1199），主管官告院。开禧元年（1205），礼部员外郎，秘书少监、起居舍人。嘉定二年（1209），江西提刑。曾权直学士院。有竹隐集，不传。

阮郎归

茶寮山上一头陀。新来学者么。蝤蛑螃蟹与乌螺。知他放几多。

有一物，是蜂窝。姓牙名老婆。虽然无奈得它何。如何放得它。

浪淘沙

夜泊庐山

风紧浪淘生。蛟吼鼍鸣。家人睡着怕人惊。只有一翁扪虱坐，依约三更。

雪又打残灯。欲暗还明。有谁知我此时情。独对梅花倾一盏，还又诗成。

瑞鹤仙令

西子湖边春正好，输他公子王孙。落花香趁马蹄温。暖烟桃叶渡，晴日柳枝门。

中有能诗狂处士，闲将一鹤随轩。百钱买只下湖船。就他弦管里，醉过杏花天。

一剪梅

道学从来不则声。行也东铭。坐也西铭。爷娘死后更伶仃。也不看经。也不斋僧。

却言渊子太狂生。行也轻轻。坐也轻轻。他年青史总无名。你也能亨。我也能亨。

失调名

问竹平安，点花番次。








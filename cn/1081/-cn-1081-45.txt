卷四十五

钦定四库全书

怀麓堂集卷四十五

明　李东阳　撰

文稿二十五

碑志

明故亚中大夫山西布政司参政樊公墓碑铭

呜呼吾先学士公友多天下贤俊士数十年来雕谢殆尽惟默庵樊公岿然尚存成化丙午冬先公弃诸孤越三年而樊公亦卒东阳哀痛荼毒中闻之益怅怏不能已公子楚玉奉布政参议徐君敬夫状按察佥事杨君应宁铭因其友乔生宗上京师以碑铭请公之铭尚忍爲哉公姓樊氏讳英字世杰默庵盖所自号其先临潼人也考讳斌以戍籍府军前卫居京师生公有奇质受尚书于布政洪公弼弼名士士爲所造就甚衆公其最者正统丁卯举顺天乡试景泰甲戌登进士第拜监察御史凡所建白皆切治体巨盗张杰掠真定民甚苦公往捕并其党禽之通州仓宿弊甚剧公旧居邻京仓尽得诸弊有所厘革衆咸愕服曰勿绐樊御史天顺丁丑石亨擅权朝野夺气公与诸御史劾之出知束鹿县未行而复戊寅巡大同宣府二镇威令大行辛巳巡南城有张刚者横乡邑怙权臣阎逹以自庇邻寡妇富而无子刚谋夺其业讼之官官莫敢直逹以属公公不听竟绳以法逹怒嗾刚诬告诸不法事逮入诏狱达适典狱因文致成之坐除名罢归成化乙酉宪宗皇帝即阼谏官论达罪恶因白其所诬陷数人达既谪死公复爲御史以父忧去服阕再入台有御史被荐爲都御史者舆论弗惬公劾而黜之按湖广风裁益着贜吏有解印去者襄邓饥流民肆掠且万数公会积粟谷爲赈贷具乃亷其渠魁谕以曲直福祸使归闾井久之遂定都御史罗公篪疏其事以闻己丑擢辽东苑马寺少卿马数耗不满百公置朋市法越五年马至四千匹戊戌迁长芦都转运盐使河间真定饥上命廷臣出赈官无厚储公先後出运司银七万余两佐之活者甚衆丁未擢山西布政司左参政甫上得末疾适当稽戎籍力疾至平阳徧历诸县得戎功脱籍者若干人劝民出粟若干解以备赈劳疾笃甚比还司遂弗起十二月二十四日也寿六十有二长子楚玉次子楚珩某年归葬于某山公性孝友方贵时痛失母养事继母谨抚弟俊曲尽恩意读书务探隐赜理官事务抉奇擿伏以警动羣听盖其素所独见必出此东阳尝与闻之问其术笑而弗答也然爲御史连斥外马盐事皆琐琐若不足用者徊翔四十年天下科第士皆其後进随列进秩又弗克大振以死知公者宁不爲天下惜之参政阶爲中大夫秩从三品用碑于墓礼也因爲铭以遗楚玉俾刻焉铭曰伟哉樊公髯虬气虹台端之雄锄奸扼强中有刚膓如百链钢如千里驹历块过都老益健驱马蕃于边峙鹾成山公功则然公气弗纾而才有余曰此吾粗疎西藩岩岩大畧是参公胡不淹而已于兹民怀吏思莫我或追公归故原公魄所安公名弗刋

明故万全都司都指挥同知致仕封荣?大夫柱国後军都督府都督同知刘公神道碑铭

弘治三年庚戌十一月十九日封荣禄大夫柱国後军都督同知刘公以寿终于宣府之私第其子都督同知宁方爲大同副将亟具疏乞归治丧朝廷以边圉务重不允归而遣官谕祭命有司营葬事毕乃迎公丧葬大同十里河城东先墓既又遣使具书奉吏科左给事中王君上古状介千户徐时鸣请予铭刻于神道之石王君宣府人氏以武廕时鸣又刘氏内弟能爲予道其详可据以铭公讳政字以德姓刘氏世爲淮安山阳人祖讳成从高皇帝起义兵初隶武雄卫调水军卫屯田和州考讳本从文皇帝靖难以功授百户调渖阳卫再调开平卫公甫丱而孤宣德丙午廕父职庚戌朝廷徙开平于独石公尽置家产独负父骸骨以行创溃于背一时孝声籍籍动关徼间时昌平侯杨公洪爲游击将军公在部下以功进副千户昌平摘所部兵与公番射皆莫能胜以弟之女妻之自是昌平位望日盛凡出战公未始不从然公素负气不能相下以龙门卫功迁正千户赐金织衣楮币诸物以瓦房嵯功进指挥佥事正统丁巳以西凉亭功迁指挥同知例比试京师归涖卫事竟与昌平不协调大同左卫己巳敌犯内地勅诸边守将分部邀击公东巡行一舍许猝遇敌与战有一敌跃马奋刀而前公扬袍袖绕其刀夺而斩之贼衆辟易不敢近公以五百人转战贼後由阳和口归不亡一人进指挥使复赐金币景泰庚午战大同境外他统兵者多失利公复全军而返既又战于北门外及西鵞口皆有功入卫京师会兵部核功籍擢山西行都司都指挥佥事天顺丁丑以崞县功迁都指挥同知命复涖万全都司事戊寅奉勅守备马营赤城诸堡号令明肃凡论边将勇畧可任者必指屈焉成化丁丑以老乞谢事置别墅于赤城滴水崖往还其间及子宁廕永宁卫指挥使官至都督公以其官进封越三年乃卒寿八十矣始娶杨氏爲封武强伯讳某之女先公四十七年卒赠夫人继王氏封夫人先三年卒子七宁其长也次宇早世俱杨出次宣次宾俱以功赐冠服次宝旗手卫所镇抚次容俱王出次实侧室某氏出孙一杨夫人先葬滴水崖及王夫人卒公迁杨柩同窆于今墓公卒之年十一月某日乃葬二夫人皆祔女一适都指挥陈某子英呜呼古者重世臣将家盖其韬畧技艺耳濡目击有不习而能者视驱市人而教之其易且十倍今都督材勇絶出爲时名将迹其所由起固若是烈也若公以尽瘁致命之身考终正寝生有禄没有庙耀于无极则非遭天子明圣武偃弗用之世可得哉是公之进退生死所系甚大不可以不录铭曰都城翼翼北控戎狄屹屹重门有将如云桓桓刘公户百其封识者曰此万夫之雄宵戈昼鞬之死不折夺刀斫贼一褫羣魄繇北而西尽敌巢窟匪俘则馘靡往不获公名在边功在幕府银牌彩币杂以镪楮官阶屡跻历千万户载参藩侯独镇西堡敌知公姓曰莫可侮公年既高弃爵如土曰我自取弃亦在我高堂殓服我死其所我躬不有畴恤我後天实全之有子如父式迁厥封前母後妇峩峩墓碑过者下马明故通议大夫南京工部右侍郎黄公神道碑铭

公姓黄氏本名曜字孔昭以字行乃更字世显世家台州黄岩之洞山今太平地也及公犹居黄岩其先自诏武镇都监绪避五季乱徙自闽者数世矣曾大父讳庄大父讳礼遐有闻于乡考讳瑜正统丙辰进士兵部主事台之三世举进士者自兹始公未冠自京师扶母全夫人丧归比北上职方公继丧复匍匐返葬皆成礼弟妺俱弱躬抚育之贫不废学初以明经举不合乃爲县学生举景泰丙子乡荐登天顺庚辰进士初命爲工部屯田主事司多积弊公稍持以正同官者不能堪嗾恶吏构之事竟白被坐落职而公顾用是起名迁都水员外郎督造江南馈遗无所受会吏部文选官以事去一司爲空朝廷慎简诸曹更补其缺公与焉未几迁郎中凡天下州县地善恶政令繁简人才贤不肖极力蒐访耳注籍记罔不周悉而辞涉请托则未尝少徇惟守法执论以赞其官之长爲之长者虽不尽用亦以舆议付之有怨亦藉以自解先後十五年称文选之贤者必曰黄郎中黄郎中云公既满九载待次久之擢右通政督武职录黄事简甚无以自见弘治戊申今天子大明黜陟两京大臣多所更置公擢南京工部右侍郎时工作繁兴钱课颇匮贷民间爲用公曲爲区画偿其逋以万计有空廨地十余所爲势家所侵者奏复之近令大臣得举方面公初荐处州樊廷璧自知府超擢按察使继荐金华章德樊时章以按察佥事致仕例不得起人盖以韪公吏部侍郎再阙诸大臣以公名偕某公凤仪张公时敏荐虽未调而望之者日愈不厌偶得热疾三日遽卒辛亥六月十七日也年六十四其子工部主事俌适以公事至南京遂扶丧归讣闻朝廷赐祭命有司营兆域于委羽山之原岁未尽二日葬焉公体貌严毅不躁语戏笑沈静自守厚伦睦族以旧居让弟女弟贫割俸金给之立义塾择族子弟爲师岁出束修爲之助读书尚理致尤精诗格不苟制所着有定轩集若干卷藏于家子男三长即俌世守儒业次侹次佐皆蚤死俌上京师请予铭墓道之石乃撮其大者爲文而系以铭铭曰台多贤郡公其显者官爲吏曹实柄用舍惟辟威福矧官有伯岂予敢私有厉方惕人以艳我亦或觇我我非吾丧终弗玷我古亦有言东隅桑榆功我弗屑矧惟宦途公爲六曹实贰卿位人弗遏我谓有余地我弃其余还诸造物有能肖之公死不没

明故刑部主事朱公墓志铭

予将铭文鸣之墓哭失声曰文鸣遽使予爲此文哉予忍爲此文哉呜呼惟文鸣知我亦惟我知文鸣其可使文鸣不瞑耶既举笔累日不句即句累数日不能章乃摭钜委细序而铭之文鸣始爲生学易有举子名誉乡荐辄中以诗举进士又辄中试政户部出颁岁赉于边信宿而返边帅具筵赠辞遗以佩刀又辞归擢刑部广西司主事折狱平辨威福无所受亦未尝强笑应人邻有馈生鱼者家人弗知其讼也内之文鸣归亟遣之还则剖之矣弃弗食有某姓者生死无佐状文鸣疑不肯署辨弗得会病弗视事忧之数日予省之有喜色曰比得秋录报某姓者不死矣文鸣重伦理负节义其父尝出官于外文鸣攀慕委顿不能支岁时致布帛器用无敢阙母早世痛之终身与汉阳知府蔡洪济友善蔡卒於汉阳其父老且病文鸣合凡赙賵买地迓其棺葬之又以余赀经理其家蔡有姊寡于滕氏滕亦文鸣亡友也女孤不嫁文鸣以其妻之兄之子聘焉文鸣於诗不能工然好不厌颇喜酒酒後披豁出肝肺益见其真常爱观浴沂图曰吾兴在此以名其子曰沂吾尝谓文鸣非流俗士使更十年当卓尔自见不尔固不失善人人未尽信也而文鸣遂不幸以死鬼神者亦弗或鍳之矧或相之悲夫文鸣姓朱氏名释号心古世爲大兴人父谦累官至都察院都事母吴及王皆累赠安人封其妻赵氏亦如之子二铨铉女一文鸣既得勅告墓悲数日疾作文鸣夙多疾官既剧奔走失食饮节始困及是乃益困再振再蹶以死公年三十有六成化辛卯正月卒都事君卜二月丙午刻予铭葬之墓在城北十五里曰永清卫之屯其故人刑部主事顾天锡有状铭曰玉投于浊弗玷其刚金操于炎愈炽而光不琢之章不镂之装不器之堂铤尔砾尔尔受弗明知尔者谁视尔兹铭吁嗟乎文鸣

明故文林郎河南道监察御史展公墓志铭

公与家君友且二十年东阳七岁时始知读书爲文皆藉公启迪稍长因公爲外傅从之游食饮于公数年东阳举进士仅五年而公卒卒之日门人进士李绅爲状东阳乃泣而铭之呜呼公生无伯叔昆季家故贫始爲蓍卜术已而弃不事事举子业游顺天府学天顺丁丑举进士擢江南道监察御史三载阶文林郎两按藩镇皆有人誉其在山东剗奸刮厉十去四五民无赖诡爲僧游食市中者甚衆公悉驱之耕时有欲倾之者隂纵人伺公摭拾无所得公益严戒立崖岸时吏民无敢犯其在朔方有中官出镇横敛荼毒人莫敢抵牾公首爲状白都御史奏之彼竟得罪去大同万全之间有牧地数百里析两地兵民居之衆侵欲扰乱手挺与刃相杀有司莫能制公掘地爲堑数里抵南北山麓中分之戒不得过乃巳时戎政废弛命尚书王公竑及公理之乃閲士卒壮勇者复营爲十二置长若属居则共习战则俱往其爲法最良尚书去十二营遂废後乃复爲十二营马之在畿牧者民多以赂爲奸兵名仅存实丧其三之二不足用公与给事中一人偕受命往治之责太仆之不任事者劾罢其丞其在道考核爲多凡与诸道偕上章疏具在有司不及载公风裁凝重嶷然不挫於物其有不合者虽贵必与之抗人皆以爲难公真能御史哉公讳毓字锺一其先本崔姓祖兴出壻于展遂从展姓复自凤翔徙岐山居于京师籍于戎子瑛生九岁女二皆幼某月日葬于城西镣园铭曰瞻彼玉立掲掲其仪志则前驱名实随之畏途巉岩逢彼鱼盭抠齐蹜步如履平地蹶而後张君子之利哲人维萎亦孔之哀家之无人亲耋子孩孰丰其往而啬其来已乎先生竟何爲哉

长沙府推官致仕王公墓铭

长沙府推官致仕王公既没其子吏部员外郎玺以公之门生户部郎中李君哀状来请铭铭曰王居长垣代有闻人惟克铭父遯于田野讳时者公其字廷辅蚤游县黉以学爲耕载贡春卿爲国子生既拜推官来我长沙簿书如麻捶楚不加服念过覆动逾旬日彼佻而捷争先角疾曰此重事宁缓母失三年郡庭言归其庐人谓不足我乃有余惟人逐逐公确其守惟人剪剪公世孝友早居父丧山骨垢首葬棺奠祭弃俗如土有譁不闻曰是在我公事老母贫必适口殷忧侍侧若脱重负公直而方人莫与同崖倾谷开洞然外中人之有苦若被在躬面折口过莫当其锋公自不恤曰我何心人之觏止载笑载喜月评岁燕公有乡里趋跪几席左右经史飞腾踔厉掇拾青紫载翺及翔公有弟子公有子五各执其事玺举进士宫于户部调居考功乃擢郎副玺既考最封及其母司封有制公在官所惟服公贾曰琪及瑀曰璇曰琏名在庠序壻于李汤公有二女十孙髪丱公肇作祖公肇作祖其来如雨公生庚寅六十二年辛卯而逝日午月申既月乃葬地曰某原作铭者谁长沙之人

姚孟栗墓志铭

成化乙未五月己酉朔宣府姚君孟栗卒吾友乡进士李君士常君莫逆友以书走京师徵铭于予及读前监察御史郑君克修状知君贤不诬乃悲而铭之君性孝友家故贫有兄三人华富居外贵籍戎伍养弗时给君少方向学不得已弃去服贾爲养养日给诸兄者亦受赡焉父丧毁瘠事母史益谨没身不衰正统己巳贵戍万全卫华亦在戍所是年敌入大寇行旅道絶君出入锋镝再抵其地竟邀华及其妻子以还未几富卒于外邸君奉寡嫂挈遗男女三人以居教之长而家室之男即民也君以华子夫及入籍万全都司学爲生月给其简札费居再徙徙有余产辄以给贵民既壮克干君委以家事乃复就学时年三十余矣君与人负意气雅重应天府通判林孟阳孟阳死其弟仲时疾君爲办医药仲时又死爲治後事且命民岁出白金二十两赡其家又善宣府卫百户张孟文孟文死赈恤如林氏邹刚者死无棺具敛葬之其他赙恤馈贷者甚衆乡之人各能道其事云君志在用世慷慨自许自念复学晩力穷日夜与今进士王逊之及士常相问学今南京礼部侍郎倪先生之北谪也君及二人者从之游同爲学生以诗举有司独不利屡举屡踬乃死年五十有二呜呼居视其所亲富视其所与达视其所举穷视其所不爲贫视其所不取予观于君盖得其四焉其一不得命也然亦可知也已君名寛孟栗其字其先吴人大父讳文敬从戎高皇时隶永清卫调晋府护卫父讳信调宣府左卫始爲宣府人子臣都司学生君卒之二十有四日壬申葬于城东跑沙原故兆君患家礼废恒谓士常曰此必自吾徒始凡治家必用礼尤严祀事臣亦克用礼葬不事浮屠法君志也铭曰力倍于艰既壮乃成不泄其渟有瀦益盈世忠无质君确其守而堙弗施巧者藉口夫人则然命也何咎我铭君幽以慰良友

李士常妻岳氏墓志铭

乡贡进士宣府李君士常之配讳得娀字叔将姓岳氏我蒙翁先生之女寔吾亡妻之姊也以成化丙申正月二十日卒于家期以二月十日葬于沙岭先墓士常领驰书京师抵予图所以识其葬者予不得辞初叶文庄公爲佥都御史北巡见士常在诸生甚爱之爲徵姻于岳氏曰是故都指挥佥事予素之子今署都指挥佥事士章之弟孝友而甚文时蒙翁自翰林出守兴化得书曰叶公正人也言不谬吾父即报其伯翁而许之翁既致仕士常亲迎于京师以归归七年生二子不育而卒年二十有六而已予闻之亡妻曰吾姊通书能琴闲女事端重容忍不妄言笑少佩父训事吾母宋夫人及其母周无间言处诸兄弟不异同产既嫁而其情不衰士常书曰吾妻之归也不及舅姑每闻经述先行则慨慕泣下事诸姊甚谨而和从子程秀幼失怙恃抚鞠备至经於此无内憾焉予又闻士常家居伉俪相宾友久无懈也士常秉礼变俗每犯羣议爲之始于闺门有相无迕中外宗戚睹闻风范至相戒傚卒之日远近吊赴哭泣嗟叹若出一口云呜呼我蒙翁盛德大节不嗣後人惟此诸女复阏其半天之所夺固若是甚哉且予以不德致罚理则宜然如士常者亦罹此祸可哀也已予内丧之四月重涉悲悼诚不能执笔爲辞独于此有不可遂己者蒙翁之遗范在焉序而爲之铭铭曰兹惟闺壼之懿我名作厉以永于来世

怀麓堂集卷四十五








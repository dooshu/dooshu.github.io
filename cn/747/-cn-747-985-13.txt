○对二月不供宫人炭判

〈钩盾二月不供宫人炭，请处分。〉

弄田之所，钩盾是司，牵丝效官，掌炭成务。形虽比漆，烧则如金。入侍安之熏炉，香焚百合；处仙人之丹灶，巧液千金。变寒作暄，转冷成热，投其铸冶，可以方其造化；验其燥湿，可以测其阴阳，充百郡之时须，为万邦之日用，二月不供，三章有犯，违令抵罪，依条请科。


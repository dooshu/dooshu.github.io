陶云汀宫保

安化陶文毅公，以巾卷寒门骤致通显，余《前录》中但述其微贱另婚一事，而于其先人隐德未之详也。后阅于莲亭观察（克襄）《闻见录》，始知其积累之厚，不可不详载之，以劝后人云。

盖文毅公之太高祖伯含公多阴德，当前明之季，乡里多严自卫，有缚窃匪就溺者，适公过，贼哀呼曰：“公救我，我誓不复为贼。”公为诸释于众已，虑其故志复萌，乃施小舟于渡口，使济人以安其生。终公世施舟八，其人俱改行为善。公每出则携小筐，遇碎磁瓦砾必拾之以利行人。

及卒之年，空室所积之碎磁瓦砾与屋齐矣。又其曾祖文衡公亦长者，尝有雪夜入室盗米者，迹之，得其居，乃其所素识者，寂然而返，终不言其人。没后三十余年，其配彭氏太夫人偶举以示子孙，始知其事，犹隐其姓名焉。康熙戊子九月，邻舍不戒于火，焚烧悉尽，而其宅无恙。其仓在邻舍中者亦独存，隔江来救火者，见有红衣人长袖持扇立墙上扇之，故火至墙而止，墙且为之烁。彭太夫人尽以仓所贮与诸被火者。又其祖寅亮公性淡泊，无所营，家中落。一日，偶步江滨，得遗金，俟之终日，见一人仓皇至，面色如土，俯视砂砾中，不胜其戚。诘之，则曰：“佣工未归数年矣，家有老母，今积数年身价，将归养而尽失去，是以悲耳。”叩其金数，悉合，遂尽付之。其人请分半，公曰：“吾分若金，吾不俟若矣。”

笑而遣之，其人叩头去。至其太翁乡贤公萸江先生，义举尤多，则具见宫保文集中。积德宏深，故有此福报，欧阳文忠谓“不于其身，必于其子孙”，信哉！













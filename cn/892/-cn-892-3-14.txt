文集卷十四


赐新除守尚书右仆射兼中书侍郎范纯仁上第一表辞免恩命不允批答　一


元祐三年四月十二日

览表具之。夫有乌获之力，然后可以付千钧；有和、扁之功，然后可以寄死生。故宰相之任，非所以宠人臣也。无其德而当之为不智，有其材而辞之为不仁。若卿之才德，亦可谓称矣。往思其忧，以称天下之望。卷四三





赐新除守尚书右仆射兼中书侍郎范纯仁上第一表辞免恩命不允批答　二


元祐三年四月十二日

览表具之。吾闻之乃烈考曰：“君子先天下之忧而忧，后天下之乐而乐。”虽圣人复起，不易斯言。卿将书之绅，铭之盘盂，以为一言而可以终身行之者欤？则今兹爰立之命，乃所以委重投艰而已，又何辞乎！卷四三





赐新除司空同平章军国事吕公著上第二表辞免恩命不许断来章批答　一


元祐三年四月十二日

省表具之。夫国以得人为强，如猛兽之卫藜藿；以积贤为宝，如珠玉之茂山川。湛然无为，物自蒙利。故崔公发议，则淄青惭服，知朝廷之有人；蜀使抗词，则孙权回顾，叹张昭之不在。得失之效，岂可同日而语哉！朕之用卿，意实在此。国计之重，可无复辞。卷四三





赐新除司空同平章军国事吕公著上第二表辞免恩命不许断来章批答　二


元祐三年四月十二日

省表具之。周之诗曰：“无曰予小子，召公是似。”唐之雅曰：“惟西平有子，惟我有臣。”夫父子君臣之间，光明盛大如此。载之简策，被之金石。岂独闺门之宠，足为邦国之华。再省来章，具陈先烈。虽朕寡昧，不敢庶几于仁祖；而卿忠孝，当念服勤于世官。祗率厥常，毋违朕命。卷四三





赐新除守尚书左仆射兼门下侍郎吕大防上第二表辞免恩命不许断来章批答　一


元祐三年四月十二日

省表具之。卿有夷狄盗贼之虞，仓廪礼乐之叹，阴阳风雨之忧。此三者，诚当今之大计，朕之所以中夜不寐，辍食太息者，正为此也。孟子曰：“责难于君谓之恭。”夫既以责其君，而不以身任之者，非仁人也。愿卿慨然当古人之重，略世俗之谦。务践斯言，忧此三者。卷四三





赐新除守尚书左仆射兼门下侍郎吕大防上第二表辞免恩命不许断来章批答　二


元祐三年四月十二日

省表具之。夫任贤使能，天下之公义；而辞大就小，君子之自守也。惟名器爵禄，朕所不敢授以私；则劳谦退避，卿岂得必行其意！所谓唐虞三代信任之至，以致稷契伊吕德业之隆。若卿之言，朕敢不勉？请事斯语，永观厥成。卷四三





赐新除守尚书右仆射兼中书侍郎范纯仁上第二表辞免恩命不许断来章批答　一


元祐三年四月十二日

省表具之。卿以明哲，自托不能。非独以见君子劳谦之光，亦因以知前世用人之弊。功烈无取，诚如卿言。夫次公减于治郡，子元不如为将。非独文献不足，盖其才德有偏。如卿昔在朝廷，首谈孟轲之仁义；旋为帅守，专行羊祜之威信。慨有大志，似其先人。苟推此心，施于有政，则太平可望，而小节可略矣。卷四三





赐新除守尚书右仆射兼中书侍郎范纯仁上第二表辞免恩命不许断来章批答　二


元祐三年四月十三日

省表具之。自昔先帝之世，屡叹才难；及朕嗣位以来，专用德选。虽爵禄名器，出于独断；而长育成就，实在群公。长短不遗，辅相之责。苟无为国养人之意，必有临事乏使之忧。朕用慨然，当食不御。思得英隽之老，共收文武之朋。惟卿笃于忧国，明于知人，灼见朕心，宜在此位。往任天下之重，毋事匹夫之廉。卷四三





赐新除依前正议大夫守门下侍郎孙固辞免恩命不许断来章批答　一


元祐三年四月十三日

省表具之。卿奉事先帝，有劝学之旧；与闻机政，有已试之功。固非躐等之迁，独恨用卿之晚。勉循大义，毋事小廉。卷四三





赐新除依前正议大夫守门下侍郎孙固辞免恩命不许断来章批答　二


元祐三年四月十三日

省表具之。卿向自西枢，出殿藩屏。顷由近辅，入侍燕闲。昔有未识之思，今乃日闻其语。既见君子，无逾老臣。当益励于初心，尚何辞于新命！卷四三





赐新除中大夫守尚书右丞胡宗愈辞免恩命不许断来章批答　一


元祐三年四月十四日

省表具之。卿自天官，擢领风宪，下有庇民之意，上有爱君之忠。度其不以利回，是故可以大受。丞辖之任，非卿孰宜？毋复固辞，以就远业。卷四三





赐新除中大夫守尚书右丞胡宗愈辞免恩命不许断来章批答　二


元祐三年四月十四日

省表具之。人才之难，古今所病。忠厚者多乏于用，强济者或凉于德。有德适用，如卿几人？方观卿谋国之良，以成朕知人之美。深体此意，往祗厥官。卷四三





赐新除依前中散大夫充枢密直学士佥书枢密院事赵瞻辞免恩命不允断来章批答　一


元祐三年四月十四日

省表具之。君子之仕也，喜于知而乐于用。如卿之言，结发从仕，而白首遇合，则君子之用舍进退，盖亦有时矣。勉行其道，无失斯时。苟能遇事而必为，则亦立功之未晚。古人之事，将见于卿。卷四三





赐新除依前中散大夫充枢密直学士佥书枢密院事赵瞻辞免恩命不允断来章批答　二


元祐三年四月十四日

省表具之。卿挺然孤忠，白首一节。逝将力求于退避，夫岂有意于进取哉？特以雅望既隆，公议所在。方将度才而授任，固难越卿以用人。往践厥官，毋违朕志。卷四三





赐正议大夫知枢密院事安焘乞退不允批答　一


元祐三年五月十八日

省表具之。宥密之司，安危所寄。虽羌酋款塞，少休烽燧之虞；而夏童跳边，犹烦棰策之驭。翻然求去，义有未安。夫以朕大烹优贤之资，岂不能助卿养志之具。足以毋废子职，而能兼为国谋，岂不休哉！卷四三





赐正议大夫知枢密院事安焘乞退不允批答　二


元祐三年五月二十八日

省表具之。乃眷西枢，实参大柄。吾欲兵民兼利，戎夏两安，自非宿业更变之臣，惧有伤财玩寇之患。卿当念先朝委任之久，未可以亲庭归养为词。勉安厥官，以副吾意。卷四三





赐新除殿前副都指挥使武泰军节度使苗授上第一表辞免恩命不许断来章批答　一


元祐三年七月十九日

省表具之。试材以旧，谋帅尤艰。故以久次用人，欲其深练于事。而卿辞以锢疾，岂所望哉！速即乃官，毋复退避。卷四三





赐新除殿前副都指挥使武泰军节度使苗授上第一表辞免恩命不许断来章批答　二


元祐三年七月十九日

览表具之。环卫之严，节制之重，诞告多士，以长万夫。朕岂轻用其人哉？确然固辞，未喻厥指。往祗朕命，毋旷乃官。卷四三





赐太师平章军国重事文彦博上第一表乞致仕不许批答　一


元祐三年九月二日

览表具之。昔师尚父九十，秉旄杖钺，犹未告老。此诸葛元逊所以屈张昭也。而卫武公百年，犹箴儆于国曰：“无以我老耄而舍我。”此左史倚相所以诲申公也。今卿寿考康宁，而退托衰病，自引求去，独不念天下之士有如彼二子者议其后乎？姑安厥官，以答公论。卷四三





赐太师平章军国重事文彦博上第一表乞致仕不许批答　二


元祐三年九月二日

览表具之。朕闻之，成王之政，周公在前，召公在后，毕公在左，史佚在右。四子挟而维之，目见正色，耳闻正言；一日即位，天下旷然。未闻四子以老而求退，亦未闻成王以老而听其去也。朕虽不德，犹庶几成王之治。卿虽老矣，独不能以四子之心为心乎？勉卒辅朕，无愧前人。卷四三





赐新除守司空同平章事吕公著上第一表辞免恩命不允批答


省表具之。夫司空之官，自唐以来，虽无职事，而孔子所谓天子有争臣七人者，三公首当之。朕欲闻仁人之要言，与天下之大计，非此元老，将安取斯！卿其省思虑，慎寝食，优游庙堂，为朕谋其大者。卷四三





赐新除守尚书左仆射门下侍郎吕大防辞免恩命不允批答　一


省表具之。夫天以斯民付人主．而人主付之宰相。若不得人，为慢天之所付。朕敢乎哉！如卿瑰姿伟望，宏毅开济，朕既用之不疑，而卿自疑何也？往修厥官，毋朕命。卷四三





赐新除守尚书左仆射门下侍郎吕大防辞免恩命不允批答　二


览表具之。自英庙擢卿于言责，而先帝用卿于西师，则朝廷待卿之重，盖出于祖宗之意矣。孔子曰：“吾之于人也，谁毁谁誉？如有所誉，其有所试。”若卿者，可谓屡试矣。卿而不宜，其孰宜之？卷四三





赐新除守司空同平章事吕公著上表辞免不许批答


览表具之。天下之事，使壮者治之，老者谋之。自尧舜以来，未有易此者也。今卿议政而不及事，劳心而不及力。吾自以为得养老之礼，而不失用贤之实，卿何辞之坚也？卷四三





生获鬼章文武百寮称贺太皇太后宣答词


元祐二年八月二十八日

种羌叛涣，西鄙绎骚，首出偏师，遂擒元恶。安边之喜，与卿等同之。卷四三





生获鬼章文武百僚称贺皇帝宣答词


元祐二年八月二十八日

凶狡就俘，羌戎一震，既增吏士之气，亦宽戍守之劳。靖寇息民，与卿等同喜。卷四三





八月二十八日入内高班蔡克明传宣宰臣以下贺生获鬼章表太皇太后批答


国家偃兵息民，函养中外。鬼章无故犯顺，神人弃之。虽庙社无疆之休，亦将相一心之助。封章来上，嘉叹不忘。卷四三





八月二十八日入内高班蔡克明传宣宰臣以下贺生擒鬼章表皇帝批答


朕上承慈训，下尽群策，务渐宽于民力，本无意于边功。既狂狡之就擒，知休息之有日。再阅来奏，嘉叹于中。卷四三





太皇太后受册诏词


元祐二年三月

诏曰：祥禫既终，典册告具，而有司遵用章献明肃皇后故事，予当受册于文德殿。虽皇帝孝爱之意，务极尊崇；而朝廷损益之文，各从宜称。矧予凉薄，常慕谦冲。岂敢躬御治朝，自同先后？处之无过之地，乃是爱君之深。所有将来受册，可只就崇政殿。《续资治通鉴长编》卷三九六





赐正议大夫同知枢密院安焘乞退不允诏　一


朕褒显耆旧，取其宿望；养育俊乂，待其成材。庶前后相继，朝不乏人；则堂陛自隆，国有所恃。方今在廷之士，孰非华发之良？而卿以康强之年，为远引之计，于义未可，盖难曲从。所请宜不允，故兹诏示，想宜知悉。《御刻三希堂石渠宝笈法帖》第一一册





赐正议大夫同知枢密院安焘乞退不允诏　二


敕安焘：省所札子奏乞解政事退守便州事具悉。卿之屡请，固非矫激；朕之留行，亦岂空文。内之枢机之谋，外之疆埸之议，责既身任，义难家词。夫饰小行、竞小廉，务为难进易退，此疏远小臣□事，非朕所望于卿也。亟还厥官，毋烦朕命。所请宜不允，故兹诏示，想宜知悉。《御刻三希堂石渠宝笈法帖》第一一册






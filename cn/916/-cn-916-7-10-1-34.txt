【行路难五首】

洞庭水上一株桐。经霜触浪困严风。昔时抽心曜白日。今旦卧（《类聚》作怨。）死黄沙中。洛阳名工（文苑作士。）见咨嗟。一剪一刻（《类聚》作一嗟一克。）作琵琶。白璧规心学明月。珊瑚映面作风花。帝王见赏不见忘。提携把握登建章。掩抑（《诗纪》误作仰。）摧藏张女弹。殷勤促（《诗纪》误作捉。）柱楚明光。年年月月对君子。（文苑作王。注云。一作子。乐府作玉。）遥遥夜夜宿未央。未央彩（《类聚》作□采。）女（文苑作彩女宫娥。注云。一作未央彩女。）弃鸣篪。争先（玉台作见。《类聚》、文苑同。）拂拭生（文苑作争。注云。一作生。）光仪。茱萸锦衣玉作匣。安念昔日枯树枝。不学衡山南岭桂。至今千载（玉台作年。）犹未知。（○玉台新咏九。《类聚》三十。文苑英华二百。《乐府诗集》七十。《诗纪》八十一。）

青琐（《类聚》作□巢。通。）门外安石榴。连枝接叶夹御沟。金墉城西（文苑作里。注云。一作西。）合欢树。垂条照彩（乐府误作采。）拂凤楼。游侠少年游上路。倾心颠倒想恋慕。摩顶至足买片言。开胸沥胆取一顾。自言家在赵邯郸。翩翩舌杪复剑端。青骊白驳的卢马。金羁绿控（文苑作鞍。）紫丝ひ。躞蹀横行不肯进。夜夜汗血至长安。长安城中诸贵（文苑作贤。注云。一作贵。）臣。争贵儒者（文苑作文士。注云。一作儒者。）席上珍。复闻梁王好学问。轻弃剑客如埃尘。吾丘寿王始得意。司马相如适被申。大才大辩尚如此。何况我辈轻薄人。（○《类聚》三十。文苑英华二百。《乐府诗集》七十。《诗纪》八十一。）

君不见西陵田。从横十字成陌阡。君不见东郊道。荒凉芜没起寒烟。尽是昔日帝王处。歌姬舞女达天曙。今日翩妍（文苑作翩翩。注云。一作翩妍。）少年子。不知华盛落前去。吐心吐气（《类聚》作意。文苑同。又注。一作气。）许他人。今旦（文苑作且。一作旦。）回惑生犹豫。山中桂树自有枝。心中方寸自相知。何言岁月忽若。（文苑作相。注云。一作若。）驰。君之情意（文苑作意念。注云。一作情意。）与我离。还君玳瑁（文苑作玉{毒县}。注云。一作玳瑁。）金雀钗。不忍见此使（《类聚》作便。乐府同。文苑云。一作便。）心危。（○同上）

君不见长安客舍门。倡安少女名桃根。贫穷夜纺无灯烛。何言一朝奉至尊。至尊离宫百馀处。千门万户不知曙。唯闻哑哑城上乌。玉栏（《类聚》作兰。）金井牵辘轳。丹梁翠柱飞流（玉台作屠。乐府同。又注。一作流。）苏。香薪桂火炊雕胡。（《类聚》作凋□。乐府、《诗纪》并云。一作凋□。）当年翻覆无常定。薄命为女何必（《类聚》作必已。文苑作心已。）粗。（○玉台新咏九作费昶行路难。《类聚》三十。文苑英华二百。《乐府诗集》七十作费昶行路难。《诗纪》八十一。）

君不见上林苑中客。冰罗雾□象牙席。尽是得意忘言者。探肠见胆无所惜。白酒甜盐甘如乳。绿觞皎镜华如碧。少年持名不肯尝。安知白驹应过隙。博山炉中百和香。郁金苏合及都梁。逶迤好气佳容貌。经过青琐历紫房。已入中山冯（玉台作阴。）後帐。复上皇帝班姬床。班姬失宠颜不开。奉帚供养长信台。日暮耿耿不能寐。秋风切切四面来。玉阶行路生细草。金炉香炭变成灰。得意失意须臾顷。（《诗纪》云。一作间。）非君方寸逆所裁。（○玉台新咏九。文苑英华二百。《乐府诗集》七十。《诗纪》八十一。）


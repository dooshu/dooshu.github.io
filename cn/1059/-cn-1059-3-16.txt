○梓潼神

陈僖敏公镒父孟玉，为人愿悫，乡闾称善士。尝出行登厕，见锅底饭一块在厕旁，拾取于水中涤而食之，其平居不欲暴殄率如此。是夜，梦神人告之曰：「翁好善如此，当获福报。吾梓潼神也，将降生以大而门。吾在胥门线香桥人家楼上，其家不知奉事，翁今速往迎归尔。」既觉，语其妻，则妻梦亦如之。即访至其家，主妇出，延之登楼，壁挂神像尘埃脱落，因乞以归，加装饰，奉事甚虔。未几有姙，生僖敏，仕至太子太保、左都御史，累赠翁如其官，母为一品夫人云。以予观之，如僖敏公之硕德伟度，功在西土，民皆尸而祝之，为一时名臣，殆所谓其生有自来者耶。 【 僖敏从孙汴为吴翁说。】


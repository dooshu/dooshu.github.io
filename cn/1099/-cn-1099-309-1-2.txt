○開吳淞江疏 【 開吳淞江】

題為修復水利、以濟迫切飢民事、禹貢稱三江既入震澤底定、三吳水利、當濬之使入於海、從古而然也婁江東江係是入海小道、惟吳淞江盡洩太湖之水。由黃浦入海。事起近年以來水利臣曠職不修。撫按亦不留心。惟此督責日至潮泥日有積累。日月繼嗣通道填淤。雖水勢就下。而無下可為就矣。時遭久塞淞江一水。國計所需。民生攸賴。修之舉之不可一日緩也。臣於舊歲十二月。廵歷上海縣。親行相視。旋委上海縣知縣張嵿。率領沿江住居父老。按行故道。量得淤塞。當濬地長該一萬四千三百三十七丈二尺原江面闊三十丈。今議開十五丈。計該用工銀七萬六千二百二兩二錢九分。今以水荒缺秋收。兼之二麥未佈。時方春正月之初。米每石價銀巳八錢五分矣。飢民動以千百。告求賑濟。臣巳計將節年導河夫銀。臣本衙門贓罰銀兩。各倉儲米穀并溧陽縣鄉官史際義出賑濟穀二萬石率此告濟飢民按工給與銀米。於今正月初三日。按江故道。興工挑濬。委松江府同知黃成樂。督率上海縣知縣張嵿嘉定縣知縣邵一本分理興工之中。兼行賑濟。千萬飢民。稍安戢矣但工程浩大。銀兩不敷。飢饉頻仍。變故叵測。官儲民積。計至二月間盡矣。江南四面皆荒。湖廣江西有收成。府縣又執行閉糶。無從取米。伏望　皇上軫念民飢。當恤吳淞江水道。國計所關。敕下該部酌議量留。蘇松常三府漕糧二十萬石。准照前　旨。銀數改折。凡應天等十一府州縣庫貯。不拘各院道諸臣項下。無礙贓罰銀兩。聽臣調用。浙江杭嘉湖三府。與蘇松常三府。共此太湖之水。吳淞江開則六府均蒙其利塞則六府同受其害其庫藏銀亦如應天等府。一例取用。彼處飢民。亦聽上工就食。吳淞借飢民之力。而故道可通。民借銀米之需而荒歉有濟。一舉兩利地方不勝幸甚。


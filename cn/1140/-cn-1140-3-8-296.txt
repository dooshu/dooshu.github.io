河南乡墨序

士之遇不遇岂尽以其文哉盖有物焉以司之矣骐骥之捕鼠不如狸太阿之补履不如锥尺有所短寸有所长物各有能有不能也制艺小道日异月新将欲赴节循声求曲肖乎圣人之言取办俄顷虽迁固渊云之笔戛戛乎其难之故绩学宿儒有不如英年後进者无他陈言之未去而腕重不能运也夫得失者时也工拙者业也古辩士之游说人国也犹必陈书发册简练揣摩出其珠玉锦绣而後可抵掌取卿相爲文何独不然苏文忠曰科塲之文风俗所系所收者天下以爲法所弃者天下以爲戒窃谓文章之道五色相宣广大高明归於驯雅其要在多读书则菁华自生今夫平原广陌人过之不属目及临清流仰层峦则无不欣然游泳而褰裳眺望者有文焉足以娱人心目也故天有日月星辰雷雨云霞之怪幻地有名山大川人物草木百果之华寔皆不俟雕刻而自然绚烂气象万千此文之至也士能讲学以晣其理读书以充其气揣摩理体以会其通疏观风尚以穷其变然後披朝华振夕秀拟议圣贤以发吾胸中之所欲言其文不可胜用矣刘舍人之论文也禀经制式酌雅富词干之以风力润之以丹采至哉言乎三十年来制举之文凡数变矣往者游词弱调体就卑庸一二豪士起而振之风气日上近且驰骛纵横矫枉已甚君子又将忧之其患在空疎不学而徒逐乎其词也

圣天子崇儒好古文治丕茂当有宏论伟议之文鼔吹盛业而豫州又四方之中土也天地清淑之气于是焉锺其为文也大抵发扬蹈厉之意少而博厚和平之音多闰章学识浅陋忆申酉之间视学齐鲁日与多士讲德课艺相切劘以求称乎泱泱大国之风顷精力就衰重沗

特恩俾主豫州闱事寔欲为国家得奇士以报塞万一又有刘恬斋先生齐心翕志询谋佥同得士四十七人或醇深渊雅或俊逸清新美不胜收令甲既严惴惴惧陨越其间以字句瑕累已登复弃者为之掩卷太息忾然欲泣下未尝不叹相遇之疎以言知人之难也夫自梁孝王招致四方文学之士授简梁园士大夫镳联轸接英华荟萃其後东观之校书邺下之夜晏词赋烂焉故天下文人一大都会也泊濓洛诸贤出上溯洙泗盖又进乎道德矣予尝游伊洛之浦蹑嵩高之巅怀古四望其气鬰苍其必有鸿硕俊伟怀古抱质之士伏而不出者于此中倘一遇之欤康熙辛酉重九後二日题于大梁书院


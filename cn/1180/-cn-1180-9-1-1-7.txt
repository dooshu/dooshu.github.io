兔罝

三章，章四句


首章讲：诗人美圣世多贤也。若曰：人才难得，自古为然，国家多贤，于今始见，试以在野言之。





肃肃兔罝，椓之丁丁。

罝，罟网。彼设兔罝以待兔，肃肃然其整饬矣；椓以张罝，丁丁然其有声矣。





赳赳武夫，公侯干城。

赳赳，武勇貌。干，是盾。城，是垣。况此赳赳武夫也。言乎其迹不过武勇以从事于田猎之务耳。然其才则不囿于迹也。使其脱山林而为公侯用，吾知御武有素猷，外而无恐，恃之抚绥有定策；内而久安，赖之不为公侯之干城乎？

二章讲：然干城不足以尽之也。





肃肃兔罝，施于中逵。

中逵，道之中央也。肃肃兔罝，则施于中逵之冲矣。





赳赳武夫，公侯好仇。

况此赳赳然掩兔之武夫，时而见用，必能展安内攘外之略，与公侯相为匹休。此能是，彼能是，而君臣其合德矣，不为公侯好逑乎？

末章讲：然好仇又不足以尽之也。





肃肃兔罝，施于中林。

肃肃兔罝，则施于中林之会矣。





赳赳武夫，公侯腹心。

况此赳赳然掩兔之武夫，时乎见用，必能摅安内攘外之谟，与公侯相为默契。此欲是，彼亦欲是，而君臣其一心矣，不为公侯腹心乎？吁！人有一才，已为国家幸，矧干城、好仇、腹心咸备于一人；师师在朝，已为多士庆，矧干城、好仇、腹心不乏于草莽。在野如此，在朝可知；武夫如此，百官可知，然非文王作人之化，何以致之？






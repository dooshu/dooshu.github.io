◇国清百录序

先师以陈太建七年岁次乙未初隐天台，所止之峰，旧名佛陇。询访土人，云游其山者，多见佛像，故相传因而成称。至太建十年岁在戊戌，降陈宣帝敕名修禅寺，吏部尚书毛喜题篆榜送安寺门。到大隋开皇十八年其岁戊午，太尉晋王于山下为先师创寺，因山为称，是曰天台。王登尊极，以大业元年龙集。乙丑敕江阳名僧云：「昔为智者创寺，权因山称；今须立名。经论之内，有何胜目，可各述所怀，朕自详择。」诸僧表两名，一云禅门，一云五净。居其表未奏。而僧使智ロ启国清之瑞，敕云：「此是我先师之灵瑞，即用即用。」敕取江都宫大牙殿榜，填以雌黄，书以大篆，遣兼内史通事舍人卢政力送安寺门。国清之称，从而为始。先师神光而生，结跏而灭，处证妙法，出作帝师，备是渚宫法论会稽智果国清灌顶等三传所载。又沙门智寂，编集先师遣迎信命，搜访未周，而智寂身故。笔墨之功，与气俱弃。余览其草本，续更撰次诸经方法等，合得一百条，呼为《国清百录》，诒示後昆，知盛德之在兹。（《释藏》起一，《国清百录》）


○酌議改遷邊堡疏 【 改建邊堡】

此係該道看議呈詳之文

看得三山堡乃北路要衝之地、使其城垣完固亦何樂於重遷、但舊城原係山削、兼之年久、雨水衝崩、日就坍塌、雖屢勤修築、隨復隨毀、月無虗日、是以居住軍民、憚畏營苦、弃地潛逃、城堡日漸空虗、屯田每多荒蕪、　國儲有虧、邊防何賴、及查吳堡屯雖稍在西偏、然地方平坦、堪築城堡。且三面天險。足為保障。一便也。路通四鎮商賈絡繹不絕財貨流通。二便也。兩川逼近城下。俱係甜水。可資民用。三便也。南距饒陽七十里。北至定邊八十里。道里相等。應付適均。四便也。今據陳栢等告要改建一節。相應呈請、合無具　題將三山堡、改建於吳堡屯地方、合用軍夫匠作口粮工價犒賞塩菜并木植料物等項、通共該米一千二百二十九石一斗、料九石、草三百束、於該堡倉關領銀四百七十四兩六錢六分、於靖邊庫修邊銀內動支、自三十九年春融興工、當年報完、其倉厫照另文議允、木席銀四十四兩三錢七分、米二石三斗三升五合、候城完併修等因冊由通詳到臣、該臣議照設險守　國、全藉城池、去危即安、貴因時變、三山堡設在延之西北、極當虜衝、舊城倚山剷削、年久數被水衝、旋修旋塌、徒勞罔功、且室廬漸傾、人多別徙、堡治决裂、危急可虞、今議改建堡城、於吳堡屯地方、天險足恃、往來道里適中、商貨可通、應付亦便、輿情既恊、保障有資、相應題　請、乞　敕兵部、覆議施行

皇明經世文編卷四百四十七終








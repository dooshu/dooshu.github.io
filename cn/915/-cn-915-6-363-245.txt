○出後者却还为本父服议



或曰：“甲有子景，後叔父乙，甲死，景以降服周。涉数年，乙之妻又亡，景服父在为母之服，今叔父自有子，景既还本，当追报甲三年服否？若遂即吉，则终身无斩之服。”



博士曹述初议曰：“《礼》，大宗无子，族人以支子後之。不为小宗立後，明弃亲即疏。叔非大宗，又年尚少，自可有子。甲以景後，非礼也。子从父此命，不得为孝。父亡则周，叔妻死，制母服，于义谬也。今归本，宜制重，以全父子之道。”



或难曹曰：“《礼》，日月过而後闻丧，则有税服。当闻丧之日，哀情与始遭丧同。是以闻丧或在数十年後，犹追服重。甲死，景即知丧，哀情已叙为出後降周者服制耳。三年之丧，称情而立文，父丧积年，哀戚久除，今更制重，是服非称情之义。若依税服，失其类矣。且子为父，不过再周。景尝为甲已服周矣，今复制重，是子为父服三周也。岂礼意乎？”



答曰：“景于礼无後乙之义，景既不得成重制于乙，又阙父子之道，人子之情，岂得无追远之至戚乎？就使情轻，于日月已过，而後闻丧，服父之礼，宁可便废？今以哀戚久除方制重服为难，过矣。父之于子，兼尊亲之至重，礼制斩三年，明其兼重也。齐周服，非所以崇尊亲之至重。景虽尝为甲服周，岂礼也哉，而数以为父三周乎！”



或难曰：“《礼》，妇人有父丧未练，而夫家遣之，则为父服三年；既练而见遣，则已。犹如为人後者，亦为所後斩三年，为父服周。服制既同，则义可相准。若甲死未练而景归，则应为三年。今丧已久，于礼不应追服。”



答曰：“《礼》，妇人适人，则降父服周。为夫三年，既练而见遣，父服除矣。重制已成于夫。故虽及父母之家，父亡不得复为父服三年，不二斩之义也。妇人于礼，得成其重制于夫，景于礼无後乙之义，虽甲丧久除，而景归，既已不得成重于乙，今又不为甲追制重服，是景为人子终无服父之道也。”



张湛谓曹曰：“礼所称为人後，後大宗，所以承正统。若非大宗之主，所继非正统之重，无相後之义。今乙虽无子，于礼不应取後于甲。甲之命景，景之从甲，皆为违礼。若如前议，则兄弟以子相养者，代代有之，此辈甚众，时无讥议。盖同系一祖，兄弟所生，犹如己子，非犯礼违义故也。虽非礼之正义，亦是一代成制，由来故事，岂可以甲命独为非礼，景从便为失道。此之得失，自当与代人共之耳。今所疑于景既当持服与不，议者以为景归宜制重。引税服为例，恐非明证。夫税服者，自谓日月已过而後闻丧，闻丧之日，即初死之时，为制服之始。今月数得全，哀情得叙，为人後者，父终则尽心极哀，但逼于所後，抑情降服，以尊父命。及其还归，论丧则已积年，即事则必有降杀，而方复追，所谓不称情者矣。过时而不知丧，则是平吉之人；既初闻之，则同于始死。与丧过而归，何得为例！若谓景既不得全重制于乙，又阙子道于甲，故更服重，即所谓全父子之道，犹非税服乎。”又设难云：“妇人父丧，既练而见遣，为父服周，以准为人後者，既还所生，父丧已久，于礼不追，此议何疑？”



答曰：“正以妇人得成制于夫，景不得成重制于乙。今景于礼，诚无後乙之义。然据受父命为人子，与妇人出适者，皆为本亲降服一等，为所後及夫制服三年，其义正同也。今以妇人既练见遣，重制已成于夫，故不为父三年。今谓景本不应为乙後，然景既奉命为乙子，则许其降本亲之服，及其丧过而归，则重制成于所後矣。若不服重制其本亲，乃岂可终身无斩之服？直是率怀而言，无所依据耳。”（《通典》九十六）




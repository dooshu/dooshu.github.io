○欽承　詔命乞正廷臣會議條格疏 【 會議條格】

昨該禮部尚書兼文淵閣大學士趙貞吉以改置京營軍制上請、欽蒙詔命、覽卿所奏具見忠謀、分營練兵、係祖宗舊制、該部便與廷臣著實會議來說、欽此夫、我　皇上于貞吉之奏、不即允俞施行、而必下廷臣會議、且命以著實會議來說、是　聖心獨有見于軍國事重、詢謀宜同、德意虛懷、誠為懇至、但今會議之法久涉虛文。若不先乞敕釐正改更。則臣與在廷諸臣欺君之罪。先巳難贖。更何望能仰體　聖心。上裨　國是。葢古之所謂會議云者。吁咈都俞。不限君臣。師錫疇咨。不拘貴賤。此寡彼眾。不病懸隔。甲越乙秦。不妨互異。惟期裨補于國。靖獻于君。終底同心。相成善法。此侯應劉歆尚能以卑秩孤踪。垂光漢史。在　祖宗時。凡置法確政。此意猶存。自臣苟祿掖垣。每見今之會議。先期一日應該衙門于各該與議官員。通以手本畫知。至期會于　東闕。該衙門掌印官干所當議事。首發一言。或班行中。一二人以片語微言。畧為應答。或竟無一人應答。輒筆不停閣。輪書題稿。再揖而退。即事巳完成。及既出　闕門。尚有不知今日所議為何事者。或有明知其事不言。至是始嘖嘖具道其可否確然之狀以告人者夫知其事而不言。與不知其事而不問其人。豈真如是之容默哉。設心不過以一經出言便有是非一有是非便關利害惟取一時隱忍之便。寧甘為誤　國而不恤。惟便一念依阿之私。遂陷于欺　君而不顧。是回曲之狀。既自愧其良心。而堯舜之誅。復難容于　盛世。臣久為腐心切齒。欲有敷陳。今幸蒙　皇上留心。而况京營重務。又自非照常唯諾一言。可即為定議者。伏望　敕下兵部。將會議時期。畧少停延。更望　敕該部。將輔臣貞吉原疏。與臣此疏。各刊刻為幅。于應該與議官員。各分發一紙。仍附發書格紙一葉。首定書官銜名氏空其下方令其于所應議京營事務。各自書應行應止緣由。如以為應行。今制亦有議單但含糊首鼠者有若無也要詳書何以見其應行。如以為應止。要詳書何以見其應止。各出巳見。勿相通謀。至會議之日。各持議所。面與商同。即其事實考據。議論歸著。經畧斷案意念從違。而其人之賢否忠邪。心術學力。固亦可槩見。如有不得與議而另自為疏亦聽從各便夫古人曝背食芹。尚思獻主。當　皇上如此懇切求言。若尚有慣習軟熟支吾。不以實應。誠亦非夫。然後兵部彙萃為冊。再加斷案。具疏覆題。　皇上須更府察群言。慎加　宸斷。庶　國是昭明。人心鬯達。後遇有應行會議。悉宜照此施行。則古帝王與我　祖宗稽眾從人之善。復自我　皇上昌明之。而國是人心。萬世猶其有永賴矣。

皇明經世文編卷之三百六十四終








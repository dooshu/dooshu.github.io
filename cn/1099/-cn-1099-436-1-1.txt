○請停礦稅疏 【 請停礦稅】

奏為感恩圖報、直陳救時末議、以効微忠以光　聖治事、臣叨陪輔佐、職在論思、惓惓獻替之忱如有物在喉亟欲一吐久矣屢從首臣具揭、而未敢直有所陳者、緣與同召臣鯉相期、欲一覲　天顏、面抒誠悃、庶幾古大臣入告出順之義。故需之至今也。頃該臣等具奏、伏奉溫綸批荅、言言可為典謨、而召自千里、都俞一堂之語、宛然喜起之風焉。臣何人而可以當此、抑不知何修而可以副此、惟有一念愛　君憂國之誠盟心籲　天、願　皇上事事為堯舜、願天下人人被堯舜之澤、則平生所陳說於上前、而今日欲親見之行事者也、除夙夜齋沐恭候召對外、不敢以瑣屑凟至尊、請言目前第一喫緊事、　皇上試垂聽焉、今滿庭諸臣所矢口爭之而不得者、非礦稅與、進言深宛臣以為不忍加派小民。　皇上之仁也。不得巳而取諸礦稅以資國用。　皇上之權也。權可暫而不可久、仁則無物可遺、無時可息、而柰之何以權宜為經制、久而不歸、令未竟之仁恩、欝而不流也、語在諸臣疏中、臣無容贅、第以一路之所耳目者陳之、　皇上以今之礦、尚採之山與。今之稅、尚榷之商與。自開採不止。地無餘骨。而處處包礦。則蒼黎之骨髓也。自征榷不止。商無餘資。而處處包稅。則菜傭之資本也。　天子饗四海九州之富、何處非財、居父天母地之尊、何民非子、而旁搜深山窮谷之藏、下括傭人擔夫之橐、臣固知　皇上之不忍也、　皇上之心、本自仁愛、特以利權付於內使、又有亡命之姦、鼓刀筆以為羽翼、椎埋之輩、張羅綱以為爪牙、金紫盈庭、戈矛載道、如狼如虎如壑如谿、不饜不休、不奪不饜、往往一兔而兩剝其皮、取魚而併竭其澤、小民稍不將順、輒見捶楚、有司纔一調護、輒被參拏、且進奉者一、而掊剋者百、利歸眾手而怨歸　朝廷、凡有憂天下之心者、誰能甘之、臣所經過地方、父老子弟、咸遮道而愬曰、上供易、下供難、鬻產業易、鬻妻子難、迯鄉土易、迯生死難、　聖天子深居九重、應不知小民疾苦如是、願入言之以活旦夕之命、葢疾首蹙額囂然喪其樂生之心、夫既不樂生、寧復畏死、既不畏死、寧復畏法、誠恐一夫呼之、百夫響應、一方倡之、四方雲起、此時官僚多闕、府庫悉空、無將無吏、無食無兵、而倐止倐行之令、又無信可恃、　皇上即發停止之詔、無及於噬臍、即捐內帑之藏、無救於遠火、天下事尚忍言哉、語曰君猶舟也、民猶水也、水能載舟、亦能覆舟、　皇上幸毋以劉哱倭奴府江播州甘肅等處相繼受俘。而謂治可長保也。亦幸毋以天津臨清武昌承天廣東遼陽蘇州淮徐之變。旋即解散。而謂亂可無虞也。天下之患。固有釀之久。蓄之深。倐然而來。不及措手者。言之可惧難于听受唐玄宗方宴于凝碧之池。而漁陽之鼓鼙巳填于戶。宋徽宗方遊于艮嶽之圃。而金人之縲絏巳及其身。此皆不移晷刻而立見傾危。豈有次第先後哉。今但見瓊林大盈可以充居積、奇珍異玩、可以娛目前、而不知輦下之有羌戎、舟中之有敵國、噫、可懼巳、　皇上聰明天縱、豈不辨此、良由小人妄窺　聖意、巧為說辭、礦之計窮。則寶井海山之說進。而索之輿圖之外矣。稅之計窮則絕糧稅契鹽利庫餘之說進。而求之影響之間矣。聽之若有據。行之若無傷。故此輩一言而即入。在廷百言而不省。傳曰長國家而務財用者、必自小人矣、彼為善之、小人之使為國家、菑害並至、雖有善者、亦無如之何矣、豈為今日而發乎、臣愚伏望　皇上推不忍加派之心、徵還內臣、悉罷礦稅、推逮治魯登科之心、嚴查一切欺罔、悉寘諸法、而又推宥張時弼之心、併釋逮繫諸人、悉復其官、則一俄頃間而聖心之仁、盎然被于四民沛然流于四海、名與堯舜俱永、治與唐虞比隆、而臣一念狗馬之誠、亦庶幾不負所學、不虗此出矣、


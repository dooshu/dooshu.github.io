○以苏瑰刘幽求配享睿宗庙庭诏

凡有功者铭，书於王之太常，祭於大烝。司勋诏之，允所谓畴庸纪劳，颁赏旌善，藏於天府，享於庙庭，臣哉邻哉，其道光也。故尚书左仆射太子少傅赠司空荆州大都督许文贞公瑰，闲邪存诚，允迪厥德。故尚书右丞相太子少保郴州刺史徐国公幽求，闻义尽节，克茂乃勋。并仪刑群后，左右厥辟，直道罔缺，危言孔臧。景云末年，邦国多难，恺悌君子，服劳王家。或亲受顾讬，以安刘氏，或潜图翼赞，愿奉唐候。缵乃旧服，协於先契，宏济弼亮，厥猷茂焉。俾台小子嗣守文武之业，获奉宗庙之灵，实资元辅，是敭末命。兹予大享于先王，尔祖其从祀，以配我有唐之休烈。并可配享睿宗大圣贞皇帝庙庭。


卷六十八

<集部，词曲类，词选之属，御选历代诗余

钦定四库全书

御选历代诗余卷六十八目录【一百字】

念奴娇【中】

杜旟【二首】

刘儗【二首】

程珌【二首】

王千秋

刘清夫

姜夔【二首】

陆游

刘过

杨炎【二首】

张辑【二首】

谢懋

黄机【二首】

刘鎭

李洪

郑域

王炎

戴复古

毛幵【三首】

洪咨夔

陆淞

高观国

汪莘

吴潜【三首】

李昴英

章谦亨

方岳【五首】

张榘【二首】

冯取洽

卢炳【四首】

沈端节【二首】

黄昇【二首】

吴文英

蒋捷【二首】

张枢

周密

张炎【十首】

御选历代诗余卷六十八目录

钦定四库全书

御选历代诗余卷六十八【一百字】

司经局洗马掌局事兼翰林院修撰加二级【臣】王奕清奉旨校刋

念奴娇【中】

念奴娇【石头城】　　　　　　　　　杜　旟

江山如此是天开万古东南王气一自髯孙横短槊坐使英雄鹊起玉树声销金莲影散多少伤心事千年辽鹤并疑城郭非是　当日万驷云屯潮生潮落只石头孤峙人笑褚渊今齿冷只有袁公不死斜日荒烟神州何在欲堕新亭泪元龙老矣世间何限余子

前调【菊】　　　　　　　　　　　杜　旟

小妆朱槛护秋英千点金钿如簇黄叶白苹朝露冷只有孤芳幽馥华发苍头宦情羁思来伴花幽独巡檐无语清愁何啻千斛　因念爱酒渊明东篱雅意千载无人续身在花边须一醉小覆杯中醽醁过了重阳捻枝

齅蕊休叹年华速明年春到陈根更有新绿

前调【送张明之赴京西幕】　　　　　　　　刘　儗

艅艎东下望西江千里苍茫烟水试问襄州何处是雉堞连云天际叔子残碑卧龙陈迹遗恨斜阳里後来人物如君瓌伟能几　其肯为我来邪河阳下士差足强人意勿谓时平无事也便以言兵为讳眼底山河楼头鼓角都是英雄泪功名机会要须闲暇先备

前调【长沙赵帅席上作】　　　　　　　　刘　儗

西风何事为行人埽荡烦襟如洗熏涨烝澜都卷尽一片潇湘清泚酒病惊秋诗愁入鬓对影人千里楚宫故事一时分付流水　江上买取扁舟排云涌浪直过金沙尾归去江南丘壑处不用重寻月姊风露杯深芙蓉裳冷笑傲烟霞里草庐如旧卧龙知为谁起

前调【忆先庐春山之胜】　　　　　　　　程　珌

归来一笑尚看看趁得人间寒食阿寿牵衣仍问我双鬓新来添白忍见庭前去年芳草依旧青青色西湖雨後绿波两?平拍　天敎断送流年三之一矣又是成疎隔燕子春寒浑未到谁说江南消息玉树垂香冰桃翻浪好个真相识这回归去松风深处横笛

前调【初见海棠】　　　　　　　　　　程　珌

嫣然一笑向烛花光下经年才见欲语还羞如有恨方得东君一盼天意无情更敎微雨香泪流丹脸今朝霁色笙歌初沸庭院　因是思入东屏当年手植徧桃源低岸失脚东来春七度辜负芳丛无限问讯园丁宁如归去细与从头看东风独立白云遮断双眼

前调【水仙】　　　　　　　　　　王千秋

开花借水信天姿高胜都无俗格玉陇娟娟黄点小依约西湖清魄绿带垂腰碧簪篸髻索句撩元白西清微笑为渠摹写香色　常记月底风前水沉肌骨痩不禁怜惜生怕因循纷委地仙去难寻踪迹缥槛深栽彤帏密护不肯轻抛释等差休问未容梅品悬隔

前调【武夷咏梅】　　　　　　　　　　刘清夫

乱山深处见寒梅一朶皎然如雪的皪妍姿羞半吐斜映小窗幽絶玉染香腮酥凝冷艳容态天然别故人虽远对花谁肯轻折　疑是姑射神仙幔亭宴罢迤逦停瑶节爱此溪山供秀润饱翫洞天风月万石丛中百花头上谁与争高洁麄桃俗李不须连夜催发

前调　　　　　　　　　　　　姜　夔

五湖旧约问经年底事长负清景暝入西山渐唤我一叶夷犹乘兴倦网都收归禽时度月上汀洲冷中流容与画桡不点清镜　谁解唤起湘灵烟鬟雾鬓理哀弦鸿阵玉麈谈玄叹坐客多少风流名胜暗柳萧萧飞星冉冉夜久知秋信鲈鱼应好旧家乐事谁省

前调【吴兴荷花】　　　　　　　　　　姜　夔

闹红一舸记来时常与鸳鸯为侣三十六陂人未到水佩风裳无数翠叶吹凉玉容消酒更洒菰蒲雨嫣然揺动冷香飞上诗句　日暮青盖亭亭情人不见争忍凌波去只恐舞衣容易落愁入西风南浦高柳垂隂老鱼吹浪留我花间住田田多少几回沙际归路

前调【招韩无咎游金山】　　　　　　　　陆　游

禁门钟晓忆君来朝路初翔鸾鹄西府中台推独步行到金莲宫烛蹙绣华韀仙葩宝带看即飞腾速人生难料一尊此地相属　回首紫陌青门西湖闲院锁千梢修竹素壁栖鸦应好在残梦不堪重续岁月惊心功名看镜短鬓无多绿一欢休惜与君同醉浮玉

前调【回侍郎李大异】　　　　　　　　　刘　过

知音者少算乾坤许大着身无处直待功成方始退何日可寻归路多景楼前垂虹亭下一枕眠秋雨虚名相误十年枉费辛苦　不是奏赋明光献书北阙无惊人之语我自匆忙天未肯赢得衣裳尘土白璧堆前黄金酬笑付与君为主蓴鲈江上浩然明月归去

前调　　　　　　　　　　　　杨　炎

汉天云净望一星飞过湘南湘北当是郴山猿鹤梦唤起日边消息羽扇纶巾浩然乘兴此意无人识扁舟千里但闻清夜横笛　记得天上人间去年今日曾作称觞客明月风烟依旧似只觉蓬莱悬隔更恐明朝诏黄飞下趋驾冲霄翼衮衣劒履望公长在南极

前调　　　　　　　　　　　　杨　炎

杏花杨柳对东风染尽一年春色弹压烟光三万顷谁识清都仙伯夜泛银潢手移星纬飞堕从天阙御风乘兴偶然身到乡国　年年人乐昇平舞台歌榭处处红牙拍寿酒千觞斟不尽一醉何妨今夕更约明年凤凰池上去作称觞客梅花折得赠君调鼎消息

前调【游高沙访淮海事迹】　　　　　　　　张　辑

短髯怀古更文游台上秋生吟兴闲说坡仙来把酒月底频留清影极目平芜孤城泗水画角西风劲曲阑犹在十分心事谁领　词卷空落人间黄楼何处回首愁深省斜照寒鸦知几度梦想当年名胜只有山川曾窥翰墨髣髴余风韵旧游休问柳花淮甸春冷

前调　　　　　　　　　　　　张　辑

嫩凉生晓怪今朝湖上秋风无迹古寺桂香山色外肠断幽丛金碧骤雨俄成苍烟不见苔径孤吟屐系船高柳晚蝉嘶破愁寂　且约携酒高歌与鸥相好分坐渔矶石算只藕花知我意犹把红芳留客楼阁空蒙管弦清润一水盈盈隔不如休去月悬良夜千尺

前调【中秋呈徐叔至】　　　　　　　　　谢　懋

霁天湛碧正新凉风露冰壶清澈河汉无声光练练涌出银蟾孤絶岩桂香飘井梧影转冷浸宫袍缬西厢往事一帘幽梦凄切　肠断楚峡云归尊前无绪只有愁如发此夕嫦娥应也恨冷落琼楼金阙禁漏迢迢边鸿杳杳幽意凭谁决阑干星斗落梅三弄初阕

前调　　　　　　　　　　　　黄　机

春愁几许似春云蔼蔼连空无数隐约眉尖偏易得没个因由分付杨柳烟浓海棠花暗绿涨墙头路小楼应是有人和泪凝竚　长记宝轴妆成鸳鸯绣嬾轻笑歌金缕香雪精神依旧否风月谁怜空度带减衣寛十分憔悴两下平分取黄昏可更子规声碎烟坞

前调　　　　　　　　　　　　黄　机

东篱成趣有西风解事催开丛菊碎摺黄金谁试手一一清香堪掬露湿凉轻霞凝寒重秀发如新沐宫妆匀就岂知红紫麄俗　因念昔日渊明微官不受归伴花幽独弹压秋光三径里浊酒牀头初熟饮剧肠寛醉深吻燥更把纶巾漉此翁无恙唤渠同醉船玉

前调【茉莉】　　　　　　　　　　刘　鎭

调冰弄雪想花神清梦徘徊南土一夏天香收不起付与蕊仙无语秀入精神凉生肌骨销尽人间暑稼轩愁絶惜花还胜儿女　长记歌酒阑珊开时向晩笑浥金茎露月浸阑干天似水谁伴秋娘窗户困殢云鬟醉敧风帽总是牵情处返魂何在玉川风味如许

前调【晓起观落梅】　　　　　　　　　李　洪

丽谯吹角渐疎星明澹帘筛残月嫋嫋霜飇欺翠袖飞下一庭香雪半面妆新回风舞困此况真奇絶桄榔林里苏仙偏感华发　休怨时暂飘零玉堂清梦不惹闲蜂蝶好似王家丛竹畔乘兴山隂时节翦水无情阆风归去忍使芳心歇和羮有待恁时身到天阙

前调【生日作】　　　　　　　　　　郑　域

嗟来咄去被天公把做小儿调戏蹀雪龙庭归未久还促炎州行李不半年间南辕北辙一万三千里征衫着破着衫人可知矣　休问海角天涯黄蕉丹荔自足供甘旨泛绿依红无个事时舞斑衣而已救蚁藤桥养鱼盆沼是亦经纶耳伊周安在且须学老莱子

前调【海棠】　　　　　　　　　　王　炎

晓来雨过徧海棠枝上臙脂如滴桃杏不堪来比竝信是倾城倾国藏韵收香谁能描貌阁尽诗人笔从敎睡去为留银烛终夕　不待过了清明绿隂结子无处寻春色簌簌轻红飞一片便觉临风凄恻莫道无情嫣然一笑也似曾相识惜花无主自怜身是行客

前调【寄李实父】　　　　　　　　　　戴复古

大江西上郁孤台八境人间图画地涌千峰揺翠浪两????玉虹如泻弹压江山品题风月四海今王谢风流人物如公一世雄也　一片忧国丹心弹丝吹笛未必能陶写西北风云方黯澹宰相闲归绿野月斧争鸣风斤运巧不用修亭榭紫枢黄阁要公整顿天下

前调　　　　　　　　　　　　毛　幵

少年奇志笑功名画虎文章刻鹄永夜漫漫悲昼短难挽苍龙衔烛飞藿飘零浮云迁变过眼邮传速昔人真意渺然千载谁属　犹喜二子当年诸公乐甚赏云和孤竹翰墨流传知几许遗响宫商相续梦里京华不须惊叹春草年年绿赤霄归去更看犇电歕玉

前调【暮秋登石桥和韵】　　　　　　　　毛　幵

十年湖海叹潘郎憔悴无心云阁强起登临惊暮序目断清霜揺落散发层阿振衣千仞浩荡穷林壑泬寥无际镜天收尽云脚　长啸声落悲风沧洲万里想当年归约回首区中无限事此意谁同商略欲驾飞鸿翩然独往汗漫期相诺滞留何事坐令双鬓如鹤

前调【追和张巨山牡丹词】　　　　　　　　毛　幵

倚风含露似轻颦微笑盈盈脉脉染素匀红知费尽多少东君心力国艳酣晴天香融煖画手谁传得绿窗朱户晓妆谁见凝寂　独占三月芳菲千花百卉算难争春色欲寄朝云无限意回首京尘犹隔舞破霓裳一枝浑似醉倚香亭北旧欢如梦老怀那更追惜

前调【荷】　　　　　　　　　　　洪咨夔

香山老矣正商量不下去留蛮素独立踌躇肠欲断一段若邪溪女水底新妆空中香袖斜日秋风浦向人欲语垂杨清?多处　便好花里唤船碧筩白酒微吸荷心苦佳月一鈎天四碧隐约明波横注雪藕逢丝擘莲见薏枕簟凉如雨一双宿鹭伴人永夜翘竚

前调【和李汉老】　　　　　　　　　　陆　淞

黄橙紫蠏映金壶潋灩新醅浮绿共赏西楼今夜月极目云无一粟挥麈高谈倚栏长啸下视鳞鳞屋轰然何处瑞龙声喷蕲竹　何况露白风清银河澈汉髣髴如悬瀑此景古今如有价岂惜明珠千斛灏气盈襟冷风入袖只欲骑鸿鹄广寒宫殿看人顔似冰玉

前调【灵岩怀古】　　　　　　　　　　高观国

万岩灵秀拱崇台飞观凭陵千尺清磬一声帘幕冷无复宫娃消息响屧廊空采香径古尘土成遗迹石间松老断云空锁愁寂　宫中谁比轻颦楚腰吴艳一笑无顔色风月荒凉罗绮梦输与扁舟归客舞阕歌残国倾人去青草埋香骨五湖波淼远空依旧涵碧

前调　　　　　　　　　　　　汪　莘

龙山高会忆当年宾主风流云散今日紫阳峰顶上人望旌旗天半万叠红蕖千层黄菊照耀成飞观西风浩荡碧天斜去双鴈　遥想健笔淋漓龙蛇落纸妙句高张翰笼日轻霞横数抹绿水金波相间目寄宣平神追师道归櫂揺星汉城中万户烛光香雾交贯

前调【瓜洲会赵南仲】　　　　　　　　　吴　潜

红尘飞骑报元戎小队踏青南陌雪浪堆边呼晓渡吴楚半江分坼岁月惊心风埃眯目相对头俱白杨花撩乱可怜如此春色　谁道燕燕莺莺多情犹自认得年时客重唱江南肠断句为我满倾云液画鼔舟移金鞍人远一晌烟波隔斜阳冉冉依然无限凄恻

前调【寄赵南仲】　　　　　　　　　　吴　潜

半空楼阁把江山图画一时收拾白鸟孤飞飞尽处最好暮天秋碧万里西风百年人事漫倚阑干拍凝眸何许扬州烟树历历　应念老子年来浮名浮利已作虚空掷三迳才寻归活计又是飘零为客回首平生惊心双鬓容易成凄恻尊前一笑且由醉帽敧侧

前调【梅花】　　　　　　　　　　吴　潜

晓来窗外正南枝初放两花三蕊千古春风头上立羞退穠桃繁李姑射神游寿阳妆褪色界尘都洗竹扉松户平生所寄聊耳　堪笑强说和羮此君心事指高山流水陇驿凄凉却怕被哀角城头吹起此处关情为他凝伫澹月清霜里巡檐何事岁寒相誓而已

前调【避暑白云寺】　　　　　　　　　李昴英

麦秋时候薄云罩炎日山川乘兴筇屐追随多胜侣青佩黄冠方领坐石谈玄听泉濯暑直上千山顶倚风长啸籁鸣林谷相应　忽涌云气漫空海吹急雨觉冰綀微冷洗尽人间名利障便是蓬莱仙境半日偷闲一生清福岂在荣钟鼎青灯深夜陶然独妙清圣

前调【垂杨】　　　　　　　　　　章谦亨

垂杨得地在楼台侧畔无人攀折不似津亭舟系处只伴客愁离别丝过揺金带铺新翠雅称莺调舌芳筵相映最宜斜挂残月　却得连日春寒未敎轻滚一片庭前雪应恨张郎今老去难比风流时节醉眼浑醒愁眉都展舞困腰肢怯有时微笑把伊绾个双结

前调【梦雪】　　　　　　　　　　方　岳

问天何事雪垂垂欲下又还晴却春到梅梢香逗也尽有心情行乐剡曲舟回灞桥诗在一笑人如昨此情分付暮天寒月残角　谁道飞梦江南羣山如画一一琼瑶琢中有玉田三万顷云是幼舆丘壑招我归来和春醉去休跨杨州鹤万花曾约酒醒当有新作

前调【万花园次韵呈赵制帅】　　　　　　　方　岳

花风初逗喜边亭依旧春闲营柳烟草隋宫歌舞地谁遣万红围绣结酒因缘装春富贵也要经纶手笙箫声里一江晴绿吹绉　是处羽箭如飞那知鹤府花压阑干昼油幕文书谈笑了余事尽堪茶酒报答东风流连西日绿外沉吟久与春无负醉归香满襟袖

前调　　　　　　　　　　　　方　岳

绿尊翠勺约秋风一醉小楼先月谁取宝匳奔帝所深锁玉华宫阙老桂香寒疎桐云重生怕金蛇掣那知天柱一峰别与天接　我欲飞佩重游寘之衣?照我襟怀雪玉斧难藏修月手待做明宵清絶天地无尘山河有影了不遗毫发举杯相属唤谁牋与天说

前调【和君用】　　　　　　　　　　方　岳

槎牙诗骨想生来无分史闱经幄呵护九关多虎豹谁道去天一握奏赋两都闻韶三月鴈远书难托一寒如许蟾枝莫倚高擢　空使满壑风烟半邨雪月孤负梅花约渺渺愁予初度也山泛同云垂幕鹤帐如何牛衣无恙麦陇占优渥不如归去檐花深夜春酌

前调【送吴丞入幕】　　　　　　　　　方　岳

祈山底处为二松千竹肯题崖壁雪洒谈犀麾鴈鹜尔辈何烦涉笔使者知乎民其劳止且莫闲耕织片言金石唤回春意无极　虽则王谢人家一癯山泽面作苍烟色茶竈笔牀将两屐吟到梅花消息贱子何为老仙如问莫道头今白寒蓑几梦研朱看点周易

前调【重午二首】　　　　　　　　　　张　榘

楚湘旧俗记包黍沉流缅怀忠节谁挽汨罗千丈雪一洗些魂离别赢得儿童红丝纒臂佳话年年说龙舟争渡搴旗搥鼔骄劣　谁念词客风流菖蒲桃柳忆闺门铺设嚼徵含商陶雅兴争似年时娯悦青杏园林一尊煮酒当为浇凄切南薰应解把卿愁袂吹裂

前调　　　　　　　　　　　　张　榘

三闾何在把离骚细读几番击节蓠蕙椒兰纷江渚较以艾萧终别清浊同流醉醒一梦此恨谁能说忠魂耿耿秪凭天辨优劣　须信千古湘流练丝纒黍端为英雄设堪笑儿童浮菖歜悲愤翻为喜悦三叹灵均竟罹谗网我独中情切薰风窗户榴花知为谁裂

前调【次韵玉林寄示】　　　　　　　　　冯取洽

高堂素壁漫生绡十幅图张消暑不奈火云烧六合逃也略无逃处小派秋声巨籭凉点吸歘来何许故人词翰此时飞落蓬户　何幸一笑掀髯停杯浩唱三叹遗音古雪椀冰瓯无表里更贮三危鲜露咀咽生香清寒入梦展转忘宵曙对牀误喜与君同听风雨

前调　　　　　　　　　　　　卢　炳

晚天清楚埽太虚纤翳凉生江曲四顾青冥天地阔惟有残霞孤鹜山气凝蓝汀烟引素竦竦浮羣木白苹风定波澄万顷寒玉　时有一叶渔舟收纶垂钓来往何幽独短发萧萧襟袖冷便觉都无袢溽曳杖归来夜深人悄月照鳞鳞屋藤牀一枕迥然清梦无俗

前调【白莲三首】　　　　　　　　　　卢　炳

凿开方沼问何人种玉工夫奇絶幻出瀛洲前末有十万水仙罗列风曳璚裾露零珠佩天上人装结君看炎夏堕来何处冰雪　我来对此凉生红尘飞尽却笑凌波韤最爱幽姿能雅澹自蓄芳馨孤洁挹取天浆唤将空籁齐作清歌发不知尘世晃然身在瑶阙

前调　　　　　　　　　　　　卢　炳

碧池如染把玻璃甃就纤埃都絶西国夫人空里坠圆盖亭亭排列莹质无瑕尘心不染远社堪重结当时盛事虎溪茗椀翻雪　千载此意谁论人争买笑醉眼看罗韤坐上如今皆我辈素藴从来蠲洁击节临风停杯对月浩气俱英发两翁仙举玉堂正在金阙

前调　　　　　　　　　　　　卢　炳

好风明月共芙蕖占作人间三絶试问千花还百卉敢与英姿同列一曲千锺凌云长啸舒放愁肠结人生易老莫敎双鬓添雪　回首蝇利蜗名微官多误自笑尘生韤争似玉人真妩媚表里冰壶明洁露下寒生参横斗转又听秋笳发夜阑人静一声清透云阙

前调【玉蜨梅】　　　　　　　　　　沈端节

洛妃汉女护春寒不惜鲛绡重叠拾翠江边烟澹澹交影参差笼月秦虢相将英娥接武同宴瑶池雪层冰连璧个中谁敢优劣　着意晕粉饶酥韵多香賸都与羣花别娟秀敷腴索笑处玉脸微生娇靥羞损南枝映翻绿萼不数黄千叶形容不尽细看一倍清絶

前调　　　　　　　　　　　　沈端节

重阳恁好正秋清天色水容如泻野阔风高香雾满采菊无人同把堪笑渊明蓬头曳杖吟赏东篱下孤风远韵至今犹作佳话　争似太守仁贤慈祥恺悌赋政多闲暇千里江山供胜践尊俎延登儒雅只恐相将吹花春宴不许斯民借花朝便座尚怀方外司马

前调【夜凉】　　　　　　　　　　黄　昇

西风解事为人间洗尽三庚烦暑一枕新凉宜客梦飞入藕花深处冰雪襟怀琉璃世界夜气清如许划然长啸起来秋满庭户　应笑楚客才高兰成愁悴遗恨传千古作赋吟诗空自好不直一杯秋露澹月阑干微云河汉耿耿天催曙此情谁会梧桐叶上疎雨

前调【题玉林】　　　　　　　　　　黄　昇

玉林何有有一湾莲沼数间茆宇断堑疎篱聊补葺那得粉墙朱户禾黍秋风鸡豚晓日活脱田家趣客来茶罢自挑野菜同煮　多少甲第连云十眉环座人醉黄金坞回首邯郸春梦破零落珠歌翠舞得似衰翁萧然陋巷常作溪山主紫芝可采更寻岩谷深处

前调【赋县圃明秀亭】　　　　　　　　　吴文英

思生晚眺岸乌纱平步春云层绿罨画屏风开四面各样莺花结束寒欲残时香无着处千树风前玉游蜂飞过隔墙疑是金谷　偏称晓色横烟愁凝峩髻澹生绡裙幅缥缈孤山南畔路相对花房竹屋溪足沙明岩隂石秀梦冷吟亭宿松风古涧高调月夜清曲

前调【梦有奏方响而舞者】　　　　　　　　蒋　捷

夜深清梦到丛华深处满襟冰雪人在璚云方响乐杳杳冲牙清絶翠簨翔龙金枞跃凤不是蕤宾铁凄锵仙调风敲珠树新折　中有五色光开参差披影对舞山香彻雾阁云窗归去也笑拥灵君旌节六曲栏干一声鹦鹉霍地花空灭梦回孤馆秋笳霜下呜咽

前调【赠薛稼翁】　　　　　　　　　　蒋　捷

稼翁居士有几多抱负几多声价玉立绣衣霄汉表曾览八州风化进退行藏此时正要一着高天下黄埃扑面不成也控羸马　人道云出无心才离山後岂是无心者自古达官酣富贵往往遭人描画只有青门种瓜闲客千载传佳话稼翁一笑吾今亦爱吾稼

前调　　　　　　　　　　　　张　枢

鴈横迥碧渐烟收极浦渔唱吹晚临水楼台乘醉倚云引吟情闲远露脚飞凉山眉锁暝玉宇冰匳满平波不动桂花低印清浅　应是琼斧修成铅霜捣就舞霓裳曲徧窈窕西窗谁弄影红冷芙蓉深苑赋雪词工留云歌断偏惹文箫怨人归鹤唳翠帘十二空卷

前调【中秋】　　　　　　　　　　周　密

匳霏净洗唤素娥睡起平分秋色鴈背风高孀兔冷露脚侵衣香湿银浦流云珠房迎晓鬓影霜争白玉尊凉夜与谁同醉瑶席　忍记倚桂分题簪花筹酒处处成陈迹回首年时飞动意惟有孤云知得如此江山依然风月月底人非昔知音何许泪痕空渍愁碧

前调【冬晚山隂溪上】　　　　　　　　　张　炎

行行且止把乾坤收入蓬窗深里星散白鸥三四点数笔横塘清意?嘴冲波篱根受月野径通邨市疎风迎面湿衣原是空翠　堪叹敲雪门荒争棋墅冷苦竹鸣山鬼纵使如今犹有晋无复清游如此落日沙黄远天云澹弄影芦花外几时归去翦取一半烟水

前调【养拙园夜饮】　　　　　　　　　张　灾

痩筇访隐正繁阴闲锁一壶幽绿乔木苍寒图画古窈窕行人韦曲鹤响天高水流花净笑语通华屋虚堂松外夜深凉气吹烛　乐事杨柳楼心瑶台月下有生香堪掬谁理商声帘外悄萧瑟鸣璫悬玉一笑难逢四愁休赋任我云边宿倚阑歌罢露萤飞上秋竹

前调【赋秀野园清晖堂】　　　　　　　　张　炎

穿幽透密傍园林宴乐清时钟鼔帘隔波纹分昼影融得一壶春聚篆径通花花多迷径难省来时路缓寻深静野云松下无数　空翠暗湿荷衣夷犹舒啸日涉成佳趣香雪因风晴更落知是山中何树响石横琴悬崕拥槛待月慵归去忽来诗思水田飞下霜鹭

前调【陆性斋小蓬莱】　　　　　　　　　张　炎

海天缥缈算人间自有移来蓬岛一粒粟中生倒景日月光融丹竈玉洞分春雪巢不夜心寂凝虚照鹤溪游处肯将琴劒同调　休问挂树瓢空窗前清意赢得不除草只恐渔郎曾悞入翻被桃花一笑润色茶经评量山水如此闲方好神仙缩地长房应未知道

前调【客中寄友】　　　　　　　　　　张　炎

西秦倦旅是几年不听西湖风雨我把长鑱垂短发心事时看天语吟箧空随征衣休换薜茘犹堪补山能招隐一瓢闲挂烟树　方叹旧国人稀花间忽见倾盖浑如故客里不须谈世事野老安知今古海上盟鸥门深款竹风月平分取陶然一醉此时愁在何处

前调【月涌大江为陆起潜赋】　　　　　　　张　炎

长流万里与沉沉沧海平分一水孤白争流蟾不没影落潜蛟惊起莹玉悬秋绿房迎晓楼观光凝洗紫箫声嫋四檐吹下清气　遥睇浪击空明古愁休问消长盈虚理风入芦花歌忽断知有渔舟闲檥露巳沾衣沤犹栖草一片潇湘意人方酣梦长翁元自如此

前调　　　　　　　　　　　　张　炎

遶枝倦鹊鬓萧萧肯信如今犹客风雪荷衣寒叶补一点灯花悬壁万里舟车十年书劒此意青天识泛然身世故家休问清白　却笑醉倒山翁石牀飞梦不入槐安国只恐溪山游未了莫叹飘零南北滚滚江横呜呜歌罢渺渺情何极正无聊赖天风吹下孤笛

前调【怀霅友】　　　　　　　　　　张　炎

异乡倦旅问扁舟东下归期何日琴劒空随身万里天地谁非行客李杜飘零羊昙悲感回首俱陈迹羁怀难写豆虫吟破孤寂　柳外门掩疎隂佳人何处溪上苹花白留得一方无用月隐隐山阳闻笛旧雨不来风流云散惟有长相忆鴈书休寄寸心分付梅驿

前调【寿月溪】　　　　　　　　　　张　炎

波明昼锦看芳莲迎晓风弄晴碧乔木千年长润屋清?图书琴瑟龟甲屛开鰕须帘卷瑶草秋无色和熏兰麝彩衣欢拥诗伯　溪上燕往鸥还笔牀茶竈筇竹随游屐闲似神仙闲最好未必如今闲得书染芝香驿传梅信次第来云北金尊须满月光常照歌席

前调【赋云溪】　　　　　　　　　　张　炎

随风万里已无心出岫浮游天地为问山中何所有此意不堪持寄澹薄相依行藏自适一片松隂外石根苍润飘飘元是清气　长伴暗谷泉生晴光潋灩湿影揺花碎濯濯波涛江汉里忽见清流如此枝上瓢空鸥前沙净欲洗幽人耳白苹洲上浩歌一櫂春水

御选历代诗余卷六十八








○卧读书架赋

儒有传经在乎致远，力学在乎请益，士安号於书淫？元凯称於传癖。高眠孰可，讵贻边子之嘲？甘寝则那，宁耻宰予之责？伊国工而尝巧，度山林以为格。既有奉於诗书，故无违於枕席。

朴斫初成，因夫美名。两足山立，双钩月生。从绳运斤，义且得於方正；量枘制凿，术乃取於纵横。功因期於学殖，业可究於经明。不劳於手，无费於目。开卷则气杂香芸，挂编则色联翠竹。风清夜浅，每待蘧蘧之觉；日永春深，常偶便便之腹。股因兹而罢刺，膺由是而无伏。庶思覃于下帏，岂遽留而更读？其利何如？其乐只且。

巾遂挂於帘幌，履谁曳於阶除？每偶草元之字，不杂非圣之书。比角枕而嗟匿，匹瑶琴而病诸。尔其临窗有风，闭户多雪。自得陶潜之兴，仍秉袁安之节。既幽独而多闲，遂凭兹而遍阅。读《易》则期於索隐，习礼则防於志悦。倘叔夜之神交，固周公之梦绝。其始也一木所为，其用也万卷可披。墨沼之前，谓江帆之乍至；书林之下，若翼之新垂。动静随於语默，出处任於免推。必欲事於所事，实斯焉而取斯。因谓之曰：“尔有卷兮尔有舒，为道可以集虚；尔有方兮尔有直，为行可以立德。济笔海兮尔为舟航，骋文囿兮尔为羽翼，故吾不知夫不可，聊逍遥以宴息。”


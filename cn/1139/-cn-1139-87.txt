又刀俎餘生欲断荤者数矣奈茹素輒饥故篇中及之

伏枕吴山，羈愁共、桐江春涨。喜邂逅、客星忽聚，酒徒无恙。
杨惲南山歌太苦，邹阳北闕书难上。向精蓝、深处问枯禪，伊蒲餉。
双燕外，游丝漾。六桥侧，红牙唱。惜杜康骨朽，无人能酿。
我愧老饕难戒肉，君方强健何须杖。看白衣、苍狗任他忙，浮云状。

又

吾道榛芜，狂澜倒、百川争涨。赖砥柱、君家伯仲，安流无恙。
龟策何劳詹尹卜，龙矕远过黄初上。况陈思、才藻气如虹，诗堪餉。
请室耗，心旌漾。击瓦缶，乌乌唱。看霜侵两鬓，穷蒸愁酿。
放逐谁怜亭伯困，登临愿借卢敖杖。坐西窗、剪烛话通宵，悲欢状。


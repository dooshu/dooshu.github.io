◇与青州刺史刘善明书辞举秀才

贫道弱龄出家，早违俗务，游心释风，志乖孔教，虽复道场未即，故亦洙训缅矣。方将委质馁兽，庶超九劫之功；分肌哺鸽，情存乘云之驭。宁能垂翼中田，反迹笼樊，舍夫途中之适，婴兹庙堂之累哉？且夫官人以器，位必须才，未有叨越分之举，终能保其荣也。今辄奉还板命，愿收过恩，无令曹公重叹，王舟再惭。补秀之召，非所克堪。释僧岩呈。（《宏明集》十一）


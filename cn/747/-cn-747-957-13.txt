○对造帐籍判

〈户部符下诸州，令造帐籍。州司以百姓艰辛，人未归复，请待兵散後造。省司不许云：“人为国本，赋在均平，户若不知，军何取给？”〉

国之彝伦，资於版籍，傥或废阙，是长奸回。顷者寰海微波，编户失业，榆暂别，蓬箨无归。圣朝提象握符，再造区夏，矜百姓之流荡，废三年之典故。且量地出税，据丁授田，法在画一，事宜经久。永言州府，恤此疲人，曾无革弊之规，徒徇随时之义。昔汉朝仓卒，犹或先收；今盛代升平，宁容後造？徂赋所系，不可凭虚；豪右主藏，须从摭实。欲施小惠，乱我大猷，人有惮於暂劳，国遂忘於固本。州司所见，颇昧通途，爰扣两端，敢申独见。

季子康


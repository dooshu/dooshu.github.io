○象化

象龙祷雨，三月不应，巫病民咨，王甚愁。孺有言者：王无愁也，象之误也。夫龙善化雨，而时在乎天，天使雨，龙得化，不使雨，龙不得化。圣人象龙而救民，是乃象其化者也。龙之性善学者人之心，故象性莫若心而已。使性非心可象，则鸠之性均，而木刻鸠，足以象均邪？獬豸之性触，而瑰饰獬豸冠，足以象触邪？龙以性善化，而龙於化人者衣衮，则其象不以土木亦明矣。汤是以龙其聪而深无不闻也，龙其明而高无不见也，言若出为云，而物仰之有阴，智若跃乎渊，而物触之有润。天而不雨，百姓视王为雨也，虽七岁炎炎，不闻有咨者，而况三月哉。


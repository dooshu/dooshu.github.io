○与京西幕府书

汉武帝闻《子虚赋》，初恨不与相如同时，既而复喜其人之在世也。若然者，居蓬蒿而名闻於天子，富贵固不足疑其来，爵土固不足畏其大。今按其本传云，官则止於使者，居家初则甚贫。呜呼！有才如相如，有好才如武帝，然而不达者，蜕知之矣。於时武帝以四境为心，中国耗弱，爵土酬於谋臣，金帛竭於战士。虽念一篇之《子虚》，固不能减十夫之口食宜矣。蜕也生值当时，天下无事，以文争胜，得居第一。独蜕居有甚困，白身三十，过於相如者，盖无人先闻《子虚》於天子，今又不然，使有闻之於今藩翰大臣，则其人自不废弃老死者也。呜呼！时异矣，事古矣。相如之时，虽遇天子，不能致富贵。於今之时，遇藩翰大臣，则足以叙材用。伏惟执事以文学显，用士之得失，无不经於心。谓小子之言何如哉？


○植兰说

或植兰荃，鄙不遄茂。乃法圃师汲秽以溉，而兰净荃洁，非类乎众莽。苗既骤悴，根亦旋腐。噫！贞哉兰荃欤？迟发舒守其元和，虽瘠而茂也。假杂壤乱其天真，虽沃而毙也。守贞介而择禄者，其兰荃乎？乐淫乱而偷位者，其杂莽乎？受莽之伪爵者，孰若龚胜之不仕耶？食述之僭禄者，孰若管宁之不位耶？呜呼！业圃者以秽为主，而後见龚管之正。


陆游　昼睡

眼昏妨读书，不睡复何如？

拥被新寒里，伸腰午饭余。

断香萦倦枕，疏雨滴前除。

未竟华胥乐，茶瓯莫唤渠。

陆游

陆游　昼睡

我年垂七十，齿发日变迁。

初无金丹术，何以追飞仙？

惟有一高枕，可以饯余年。

萧萧败榻上，鼻鼾心了然。

静如豹隐雾，湛若珠藏渊。

寄语少年辈，未宜嘲孝先。

陆游

陆游　昼睡

体中小不佳，惟睡可以休。

睡美自成梦，去为万里游。

万里游尚可，乃复有得丧。

漂摇一叶舟，抓舞千重浪。

午鸡忽惊起，向梦安在哉？

童子解原梦，篝火具茶杯。

陆游

陆游　昼睡

书狱徵租自笑忙，暂归聊得憩匡床。

屏图夜雨孤舟句，枕带秋风九日香。

一卷蠹书栖倦手，数声残角报斜阳。

清泉浴罢西窗静，更觉茶瓯气味长。

陆游


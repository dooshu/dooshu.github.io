贺瑞雪表七


伏以法嗣冲玄，灵贶应一人之祷；阳回霄壤，祥霙霏五谷之华。三时可卜其顺成，率土尽融于和畅。仰宸情之悦豫，喜溢龙颜；沐圣泽之沾濡，欢腾黎首。

恭惟皇上道孚冥漠，功即康田。裁成辅相以成能，参赞弥纶而建极。覃仁慈于宇内，民已安而轸念如伤；运造化于掌中，天不违而钦崇愈至。是以丰年屡庆，邦孚至治以无虞；协气嘉生，瑞应太平之有象。兹以玄冬临季，雪泽未均。日以熯之，天意殆相工倕而布暖；岁云暮矣，圣心欲启农扈于先春。乃涣纶音，爰廑露祷。惟至诚之昭格，斯冥感之潜通。内坛肇启，同云已布于璇空；斋馆才临，密霰遂敷于瑶甸。始缤纷乎散絮，俄皎洁以堆琼。霭霭浮浮，每即形而赋象；瀌瀌奕奕，爱润物之无声。忽惊鹤翥之翩翻，倏见花开于顷刻。自此而泽来，根荄倍润；从兹而消厉祲，关塞无尘。彼珍禽异卉，徒瑰奇于耳目，顾何裨衣食之源；即和璞隋珠，虽充溢于圆方，未必立烝黎之命。唯兹上瑞，实曰休祯。

臣等调燮无功，恩晖藉被。殿庐宵直，疑临不夜之仙城；宫阙晓瞻，惊入长春之福苑。庆倍寻常于万万，心同品汇以忻忻。伏愿景福茂臻，玄庥滋至。握五帝之瑶图而凝命，调两间之玉烛以当天。百礼告成，岁岁享周田之利；三农不害，人人赓尧壤之歌。







德意志军中利用黄耳


犬为家兽中之最有益于人者，且极重恩义，故有义犬之目。吾国乡人，皆用以为守夜之助，终宵不怠，宵小匿迹暗陬，犬辄见之而吠。盖无光处亦能视物，此天赋之特性，非人所及也。尤善嗅，故用于猎，可作向导。尝见吾师俞厚堂先生（前法文公书馆法文总教）蓄一猎犬，体不甚大，而性极灵敏。以三百金购自某法人。携之出猎，辄奋勇当先，每有所见，即能遥为指示：如见兔则伸左前蹄，见雉则伸右前蹄，野猪则逆行数武，狐狸则前行数武，诸如此类，暗号甚多。教练之精如此。京师有游手好闲者，恒蓄犬以为玩具，矫揉造作之法亦颇多：面之长者可使之圆，体之大者可使之小。其价值亦颇昂贵。然玩物丧志，无益于人也。

德意志军营中，用犬运送枪弹，效验大著，已教蓄成群矣。

少数人之巡哨队中，用之尤得力。紧急之际，使之递送文报，亦快疾无伦。苟有生人自远而来，为人之目力、耳力所不及者，犬能先嗅得之，而示人以惊惶之状，百试不爽。然必教练得宜，使之不吠，庶不致为敌人侦知，否则即不能用矣。兵士递送文报，往往不便乘骑，乘骑则易为敌人所窥，即不免为飞弹所中。故有时不得不减缩速率，步行从事。惟犬绝尘而驰，不虞人见；即见焉，而敌之枪弹亦不易及。其运送枪弹之法，以双联囊缚于犬背，状似马鞍，往来前敌，飞奔极速，非人所及，亦不虑为敌人所得。盖教练时，常使生人效他国军人装束而诱之，迨其既至，则痛挞之。数次以后，犬望见异服之人，即不敢近，逃之惟恐不速。德意志陆军，号称天下第一，益之以犬，愈当精进矣。






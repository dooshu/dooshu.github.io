○为代宗告谢九庙表

臣某言：臣纂承丕图，惧忝鸿业，宵衣旰食，寅畏增深。未戢难于寰区，恐获戾於宗庙，明发惕厉，祈哀圣灵，梦寐承颜，如亲左右。谓臣曰知尔孝敬，悯臣而降以恩私，福及冲人，其後嗣。德音所诲，叹息如闻，睿旨慈仁，再三眷命。追攀不逮，哀慕难任，欲报之恩，昊天罔极。无任荷恩摧咽之至，谨奉表陈谢以闻。臣某诚悲诚喜顿首顿首，谨言。








30　長生殿上陽宫皆在洛陽


武后在洛陽，不歸長安，此通鑑所載也。張柬之等舉兵，至后所寢長生殿，又遷后於上陽宫，皆在洛陽。程泰之雍録乃謂長安宫殿，誤矣。

【集證】玉海百六十一：「唐書張廷珪傳：『武后召見長生殿。』此殿在東都。」又一百五十七：「唐地理志：『上陽宫在東都禁苑之東，東接皇城之西南隅。上元中置。』」

【元圻案】通鑑唐紀：「高宗永徽六年：『十月，立武氏爲皇后，故后王氏、故淑妃蕭氏並囚於别院。上嘗念之，武后遣人杖王氏及蕭氏各一百，斷去手足，捉酒甕中，曰：「令二嫗骨醉。」數日死，又斬之。武后數見王、蕭爲祟，被髮瀝血，如死時狀。後徙居蓬萊宫，復見之，故多在洛陽，終身不歸長安。』」又：中宗神龍元年：「正月癸卯，張柬之等迎太子至玄武門，斬關而入。太后在迎仙宫，柬之等斬易之、昌宗於廡下，進至太后所寢長生殿。太后驚起，問曰：『亂者誰耶？』對曰：『張易之、昌宗謀反，臣等奉太子令誅之。』太后見太子曰：『乃汝耶？小子既誅，可還東宫。』彦範進曰：『太子安得更歸？天意人心，久思李氏。願陛下傳位太子，以順天人之望。』乙巳，太后傳位於太子。丁未，太后徙居上陽宫。」〇洛陽本東都，武后居之，改名神都。






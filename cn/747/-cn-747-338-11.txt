○唐故太尉广平文贞公宋公神道碑侧记

初公任监察御史，持服於沙河县。属突厥寇赵定州，河朔凶惧，邢州刺史黄文轨投艰於公。公以父母之邦，金革无避。及贼至城下，公为晓陈祸福，共徒有素闻公威名者，乃相率而去之。开元末，安西都护赵含章冒於货贿，多以金帛赂遗朝廷之士，九品以上，悉皆有名。其後节度范阳，事方发觉。有司具以上闻，元宗切责名品，将加黜削。公一无所受，乃进谏焉，元宗纳之，遂御花萼楼，一切释放。举朝皆谢，公衣冠俨然，独立不拜。翌日入奏，元宗谓公曰：“古人以清白遗子孙，乃卿一人而已。”公曰：“含章之贿，偶不至臣门，非不受也。”元宗深嘉叹之。前碑阙焉，故略述於此。公第三子浑之为中丞也，方欲陈乞御制碑颂，未果而中受谴责。旋阉胡作乱，事竟不成。真卿时忝监察殿中，为中丞属吏，故公孙俨泣请真卿论撰之。昭义军节度观察使尚书左仆射兼御史大夫平阳郡王薛公曰嵩，以文武忠义之姿，为国保障。上慕公之德业，叹尚无穷；次嘉俨之恳诚，崇竖莫致。乃命屯田郎中权邢州刺史封演，购他山之石，曳以百牛；亻孱刻字之工，成乎半岁。磨砻既毕，建立斯崇，远近嗟称，古今荣观。虽大贤为德，树善庸限於存亡；而小子何知，附骥托迹於阶序。真卿刺湖州之日，因成文，请俨刻其侧而志之。未及雕镌，而第六子衡，因谪居沙州，参佐戎幕，河陇失守，介於吐蕃。以功累拜工部郎中兼御史河西节度行军司马，与节度周鼎保守敦煌，仅十馀岁，遂有中丞常侍之拜。恩命未达，而吐蕃围城，兵尽矢穷，为贼所陷。吐蕃素闻太尉名德，曰：“唐天子我之舅也。衡之父，舅贤相也。落魄如此，岂可留乎？”遂赠以驼马，送还於朝。大历十二年十一月，以二百骑尽室护归。士君子伟之，乃古来所无也。上欲特加超奖，且命待制於侧门。十三年春三月，吏部尚书颜真卿记。


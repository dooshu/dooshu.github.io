◇应讥

客有讥余者云：「闻君子动作周旋，无所苟而已矣。今主君钟阴阳之美，总贤圣之风，固非世人所能及。遭豺狼肆虐，社稷陨倾，既不能抗节服义，与主存亡，而背枉违难，耀兹武功，徒独震扑山东，剥落元元，结疑本朝，假拒群奸，使己蒙尊沓之谤，而他人受讨贼之勋，捐功弃力，以德取怨。今贱文德而贵武勇，任权谲而背旧章，无乃非至德之纯美，而有阙于后人哉？」主人曰：「是何言也？夫兵之设亦久矣，所以威不轨而惩淫慝也。夫申鸣违父，乐羊食子，季友鸩兄，周公戮弟，犹忍而行之，王事所不得已也。而况将避谗慝之嫌，弃社稷之难，爱暂劳之民，忘永康之乐！此庸夫犹所不为，何有冠世之士哉！昔洪水滔天，氵凡滥中国，伯禹躬之，过门而不入，率万方之民，致力乎沟洫，及至《箫韶》九成，百兽率舞，垂拱无为，而天下晏如。夫岂前好勤而后偷乐乎？盖以彼劳求斯逸也。夫世治，责人以礼，世乱则考人以功，斯各一时之宜。故有论战阵之权于清庙之堂者，则狂矣。陈俎豆之器于城濮之墟者，则悖矣。是以达人君子必相时以立功，必揆宜以处事。孝灵既丧，官放祸，栋臣残酷，宫室焚火，主君乃芟凶族，夷恶丑，荡涤朝奸，清澄守职也。既乃卓为封蛇，幽鸩帝后，强以暴国，非力所讨，违而去之，宜也。是故天赞人和，无思不至，用能合师百万，若运诸掌者，义也。今主君以宽弘为宇，仁义为庐，若地之载，如天之焘，发其闻管之声，则恐民之病也；见羽毛之美，则惧士之劳也；察稼穑之不时，则推民之匮也；临台观之崇高，则恤役之病也。是以虚心恭己，取人之谟，辟四门，广谏路，贵谠言，贱巧伪，虑不专行，功不擅美，咨事若不及，求愆恐不闻，用能使贤智者尽其策，勇敢者竭其身，故举无遗阙，而风烈宿宣也。（《艺文类聚》二十五）


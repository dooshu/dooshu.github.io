○代李仆射谢子恩赐状

右，臣得进奏院状报，中和日伏蒙天恩，赐臣男公敏内宴，并赐前件绫罗三十疋银碗一者。臣伏以桃花始开，荚初吐，陛下式崇佳节，以庆仲春。舞八卦於广庭，陈四诗於别殿。道光在镐，义冠济汾。盖所以劳徕勋贤，昭明慈惠。男公敏年方童幼，智乏老成，何殊一芥之微，忽宴九天之上。乳口而餐尝鼎食，青衿而陪列朝班，越次之恩已深，逾涯之赐仍及。色丝成疋，烂盈其箱箧；白金为器，皎映於杯盘。泽流而九族皆荣，信至而万夫相庆。生子如父，无功则同；知臣者君，报德何日？徘徊官次，喜惧交并。戎守有限，不获陈谢。无任感恩结恋屏营之至。


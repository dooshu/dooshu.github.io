◇上书谏作林泉毕圭苑

臣闻使者并出，规度城南民田，欲以为苑者。昔先王制囿，裁足取牲，以备三驱，薪采刍牧者往焉，故《诗》曰：「王在灵囿，鹿攸伏。」传曰：「吾王不游，吾何以休。」皆被其德政，而乐所为如此。至六国之际，取兽者有罪，伤槐者被诛。孟轲为梁惠王极陈其事。先帝之制，左开洪池，右作上林，不俭不泰，以合礼中。今猥规都城之侧，以为苑囿，坏沃野，废田园，驱居人，以畜禽兽之物，非所以保养民庶赤子之义。筑郎不时，《春秋》有讥，盘于游田，周公作戒。其城外之宛，已有五六，足用逞情意，顺四时，何必变革旧制，以罢民力？楚兴章华，郢人乖叛，秦作阿房，黎愤怨。宜思夏后卑室之意，太宗露台之费，慰此下民劳止之歌。（袁宏《后汉纪》二十四，又略见《后汉·杨震附传》）


月蚀


建元四年七月戊辰，月在危宿蚀。

永明二年四月丁巳，月在南斗宿蚀。

三年十一月戊寅，月入东井旷中，因蚀三分之一。

五年三月庚子，月在氐宿蚀。

九月戊戌，月在胃宿蚀。

六年九月癸巳，月蚀在娄宿九度，加时在寅之少弱，亏起东北角，蚀十五分之十一。

十五日子时，蚀从东北始，至子时末都既，到丑时光色还复。

七年八月丁亥，月在奎宿蚀。

十月庚辰，月奄蚀荧惑。

八年六月庚寅，月奄蚀毕左股第一星。

十年十二月丁酉，月蚀在柳度，加时在酉之少弱，到亥时月蚀起东角七分之二，至子时光色还复。

永泰元年四月癸亥，月蚀，色赤如血。三日而大司马王敬则举兵，众以为敬则祲烈所感。

永元元年八月己未，月蚀尽，色皆赤。是夜，始安王遥光伏诛。

史臣曰：日月代照，实重天行。上交下蚀，同度相掩。案旧说曰“日有五蚀”，谓起上下左右中央是也。交会旧术，日蚀不从东始，以月从其西，东行及日。于交中，交从外入内者，先会后交，亏西南角；先交后会，亏西北角；交从内出者，先会后交，亏西北角；先交后会，亏西南角。日正在交中者，则亏于西，故不尝蚀东也。若日中有亏，名为黑子，不名为蚀也。汉尚书令黄香曰：“日蚀皆从西，月蚀皆从东，无上下中央者。”《春秋》鲁桓三年日蚀，贯中下上竟黑。疑者以为日月正等，月何得小而见日中。郑玄云：“月正掩日，日光从四边出，故言从中起也。”王逸以为：“月若掩日，当蚀日西，月行既疾，须臾应过西崖既，复次食东崖，今察日蚀，西崖缺而光已复，过东崖而独不掩。”逸之此意，实为巨疑。先儒难“月以望蚀，去日极远，谁蚀月乎”？说者称“日有暗气，天有虚道，常与日衡相对，月行在虚道中，则为气所弇，故月为蚀也。虽时加夜半，日月当子午，正隔于地，犹为暗气所蚀，以天体大而地形小故也。暗虚之气，如以镜在日下，其光耀魄，乃见于阴中，常与日衡相对，故当星星亡，当月月蚀。”今问之曰：“星月同体，俱兆日耀，当月之蚀，星不必亡。若更有所当，星未尝蚀，同禀异亏，其故何也？”答曰：“月为阴主，以当阳位，体敌势交，自招盈损。星虽同类，而精景陋狭，小毁皆亡，无有受蚀之地，纤光可满，亦不与弦望同形。”又难曰：“日之夜蚀，验于夜星之亡，昼蚀既尽，昼星何故反不见？”答之曰：“夫言光有所冲，则有不冲之光矣；言有所当，亦有所不当矣。夜食度远，与所当而同没；昼食度近，由非冲而得明。”又问：“太白经天，实缘远日。今度近更明，于何取喻？”答曰：“向论二蚀之体，周冲不同，经与不经，自由星迟疾，难蚀引经，恐未得也。”






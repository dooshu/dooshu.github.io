○扑满赋

夫惟哲人，罔有败德。几杖攸诫，盘盂见勒。容过於镜则照穷，任重於才则道塞。多藏必害，常谨不忒。兹扑满之陶形，假埏埴以为灵。其中混沌，窍开兮沈以默；其外空蒙，忽合兮炯而青。藏镪符於神论，固垒同於道扃。谦以自守，虚而能受。奚初积而终散？竟出无而入有。乍苦乎巨蚌之全，满而则剖；不异乎亢龙之悔，盈莫能久。故君子永鉴是式，允执厥中：道不可以常泰，物不可以屡空。虽聚宝含真，立制之端自我；而辞丰忌覆，致用之数在公。何兹器之微贱，盖与时而变通。苟利物而害已，亦持盈而省躬。岂独夫鲁国宥坐，诫欹虚已；周阶铭玉，端口窒欲？损之有馀，补之不足。明远鉴之退止，训劳谦之轨躅，稽长倩以投赠，庶平津而自勖。


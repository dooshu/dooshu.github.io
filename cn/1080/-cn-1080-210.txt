●大明會典卷之二百十一之一

回道考察

正統六年詔、中外風憲、係綱紀之司。須慎選識量端弘、才行老成者任之。其有不諳事體、用心酷刻者。並從都察院堂上官、考察降黜

○十四年令、御史差回、都察院堂上官、考其稱否具奏○成化六年奏准、各處巡按御史、俱要親理詞訟。仍將本院遞年發去勘合、逐一問結繳報。御史回還、備開接管已未完勘合件數、具呈本院查考

○七年奏准、巡按公差御史回京、本院堂上官、依舊例查勘考察、保結稱職者、具奏照舊管事。若有不稱、奏請罷黜

○弘治十年奏准、各處清軍並巡按等項御史回京、本院考察、果有不職事跡。及過違限期者。參奏罷黜

○嘉靖十七年詔、巡按御史、及兩司守巡官、在外擅作威福、故違節年詔旨、訪察官人者。二司官、聽巡按御史劾奏。御史、聽都察院考察

○二十七年題准、巡按御史接管承行先次御史勘合、但要作急勘報。其自已任內劄作者。除滿前兩箇月、待續差御史勘完其餘十箇月內、務要一一勘明銷繳。回道之日、備開已未完數目、造冊呈院、以憑考察。其邊夷等項事體、難於提人行勘者。亦要明白開造

巡按御史滿日造報冊式 【 嘉靖十三年定】

一薦舉過文武職官若干員。如各官廉勤公謹、俱要指摘所行實事若干件開報。不得用籠通考語塞責

一禮待過文武職官若干員。凡各官賢能、以何政事獎勵、明白開報一糾劾過文武職官若干員。如各官汙濫姦佞罷軟等項、俱要指摘所行實事若干件開報一戒飭過文武職官若干員。將各官誤事等項件數、明白開報一舉明過孝義節婦若干起、俱要開具查勘過實事緣由

一問革過文武職官若干員。凡各官所犯情罪、俱要開具略節招由

一查理過倉庫錢糧若干數。舊管、新收、開除、實在、逐項明白開報一提督過學校生員。要將作養過人材、後日堪為世用者、若干名開報一興革過軍民利病共若干事。如某處興某利、某處除某害、逐一開報一存恤過孤老若干名口。要將各府州縣收入養濟院見在人數、各廢疾並無依緣由開報一會審過罪囚若干起。如審允轉詳處決、及辯理過原擬罪名、俱將各犯略節招由開報一問理過輕重罪犯若干起。凡淩遲斬絞徒流杖笞等罪、各計若干名口、具實開報一追過贓罰若干數。如還官、入官、贖罪、給主等項、逐一明白開報一督捕過境內盜賊若干名。凡各府州縣官、於某年月日、獲過強竊盜名數、具實開報一督修過城濠圩岸塘壩共若干所。要將某官於何年月日、修過某處塘圩等項、明白開報一禁約過囑託公事若干起。凡按屬地方、有無拏獲權豪勢要、本土刁民、挾制囑託者。具實開報一禁約過非法用刑官若干員。凡所屬軍民職官、有用非法刑具、殘害人命者。除參問外。仍須指實造報一禁約過剋害軍士若干起。凡拏問過所屬管軍官旗人等、剋減月糧、索納月錢等項情弊、逐項開報一禁約過倉糧姦弊若干起。凡各府州縣倉廒處所。曾經拏獲包攬侵盜之徒、具實開報一禁約過軍民刁訟若干起。所屬地方、曾經拏獲教唆健訟刁徒、各誣害過良善事蹟、逐件開報一禁約過科害里甲若干起。凡所屬州縣等衙門官員、不體小民貧苦、專務奢侈行事。浪費民財、不知節省、甚至科取侵用。除拏問外。仍指實開報一禁約過罰害軍民若干起。凡所屬官員、若有指稱修理、恣意罰害軍民者。除參問外。仍指實開報一禁約過淹禁罪囚若干起。凡司府州縣衛所、如有不才官吏、受賄聽囑、及庸闇不能訊決。將輕重囚犯、淹禁日久不理者。除參問外。仍指實開報一禁約過科差姦弊若干起。凡各府州縣掌印官、派科點差。或有任用姦邪、聽受賄囑、偏私不均者、除參問外。仍指實開報一禁約過土豪兇徒害人若干起。凡所屬地方、曾經拏獲兇惡土豪、倚恃族大、或假仕宦勢力、聚眾執持兇器、圍繞房屋、欺打良善。或至搶檢家財、姦淫婦女者。逐事逐名開報一禁約過賭博為非若干起。凡所屬地方、曾經拏獲有等好閒之徒、聚集賭博。因而為非者。逐起開報一禁約過民間奢侈若干事。凡所屬地方、曾經拏問過婚喪踰禮、服捨違式、及群聚宴會、盛張糖卓、繁供餚饌、以奢僣壞民俗者。各逐起開報一完銷過勘合、共若干起。要將接管並自奉各項勘合、已未完數目緣由、明白開報按察司官造報冊式 【 附】

一每季終、將所屬州縣驛遞等衙門、各應付過關文夫馬船隻廩給。並錢糧數目。備細造報一每季終、將巡按御史、並布按二司官、巡歷地方、有無導從兵快人馬眾多、及隨帶官員人等、盛設飲食供帳之具、以勞州縣等項、開報一每季終、將巡按御史、並布按二司官、各巡歷地方。及回省日期、開報一每年終、將本司官、行過事蹟、除薦舉禮待糾劾戒飭文武職官、及舉明孝義、完銷勘合外。其餘與巡按御史同者、共二十一件。備細開報一每年終、將奉到府部院一應勘合、已未完數目、開報一每年終、將所屬府州縣衛所等衙門、查盤過各倉積貯稻榖多寡數目、造報一每年終、將各衙門見役吏典、備細腳色。並問革過吏役招由。造冊備考

一每年終、將所屬地方已未獲盜賊數目、開報一每年終、將問過充軍犯人姓名鄉貫、要緊略節招由、編發過衛分、起程日期、造冊奏繳

一每年終、將所屬地方、疏通過水利緣由、造冊申報一每年終、將追解過贓物數目、備造奏報問擬刑名

洪武二十六年定、凡鼓下、或通政司發下告人、連狀到院、責令供狀明白、保管聽候。照出狀內被告人數、入流官員、具呈本院、奏聞提取。其軍民人等、給批差人提取。對理招供明白、取訖服辯、無招干連、隨即保管聽候。有罪人數、牢固監候、追徵所招贓仗完足、責令庫子收貯。議擬罪名、開寫原發事由、問擬招罪、照行事理、徒流遷徙死罪充軍人數、具寫奏本。笞杖以下、止具牒文、僉押完備、連囚赴堂、備說所犯情節罪名、審無異詞、然後入遞。將囚押送大理寺審錄、候平允回報。若罪名不當、駁回再問。仍將所駁招罪、參詳明白、再擬改正。或有番異、則監收聽候、調別衙門再問。其餘審允人數、除笞杖徒流徙罪准工囚人、備開年甲工址、略節招罪、工役限期、呈堂編發工役。的決笞杖人數、書寫斷單、開具合得罪名、會請刑部等官公同斷決。取完僉批單入卷。其充軍囚人、具手本、送編軍御史處、照地方編發、取收管附卷。絞斬死罪、仍令司獄司、轉送重囚監、牢固枷收聽候。大理寺依時覆奏回報、具手本會請刑部等官、公同處決。仍取決訖月日批單附卷。無招疏放、並笞杖的決、還職著役寧家人數、另具公文、差人管送各該衙門、給憑發回、取批收附卷。原收贓仗、候季終通類具呈本院、出給長單、差委御史解赴內府該庫交納足備、取獲庫收附卷。如有追無見贓囚人、責供明白、類行原籍追徵。及照出合問人數、隨即呈提。前項審過囚人、設有病故、請官相視明白、取獲批單附卷。若干係重囚、牒報大理寺知會。候本宗事完通具結絕緣由、呈堂照驗

【 餘與刑部同】

○正統四年定、凡監察御史、按察司官、追問輕重刑名、中間果有律令該載不盡者。比擬律條、開具請旨

○凡各道、每月以問過輕重罪囚、自月初起、至月終止、將已未發落實在數目、各若干。具呈本院、轉具楬帖、開報刑科查照

追問公事【伸冤附】

洪武二十六年定、凡在外軍民人等赴京。或擊登聞鼓、或通政司投狀、陳告一應不公冤枉等事

欽差監察御史、出巡追問、照出合問流品官員、就便請旨拏問。帶同原告、一到追問處所。著令原告、供報被告干連人姓名住址立案。令所在官司、抄案提人。案驗後、仍要抄行該吏書名畫字。如後呈解原提被告人到、不許停滯、即於來解內立案。將原被告、當官引問、取訖招供服辯、判押入卷、明立文案。開具原發事由、問擬招罪、照行事理。除無招笞杖輕罪、就彼摘斷。徒流死罪、連人卷帶回審擬、奏聞發落

正統四年定、凡監察御史、按察司官、追問公事。中間如有仇嫌之人、並聽移文陳說迴避。若懷私按問、敢有違枉者。於反坐上、加二等科罪。所問雖實、亦以不應科斷

○凡監察御史、按察司官、有追問諸衙門官員、取受不公刑名等事。除軍官、京官、並勳舊之臣、及在外文職五品以上官、具奏請旨、方許取問。其餘六品以下、取問明白、從公決斷之後、仍具奏聞。若奉特旨委問者、須將始終緣由、議罪回奏。取自上裁

○凡有告爭戶婚田土、錢糧鬥訟等事。須於本管衙門、自下而上、陳告歸問。如理斷不公、或冤抑不理者。直隸赴巡按監察御史、各省赴按察司、或分巡、及巡按監察御史處陳告。即與受理推問。如果得實、將原問官吏、依律究治。其應請旨者、具實奏聞。若見問未經結絕、又赴本管上司告理。不許輒便受狀追卷、變易是非。須要即時附簿、發下原問官司立限歸結。如斷理不當、及應合歸結而不歸結者、即便究問。違者、監察御史、按察司、體察究治。如不係分巡時月、及巡歷已過、所按地面、卻有陳告官吏不公不法者。隨即受理追問

○凡風憲官、問定官員贓罪。如有冤屈、許本犯從實聲訴。若果真犯實跡、不肯伏罪。或捏造挾仇等項為詞、摭入原問者、於本犯上、加二等科罪。仍押至午門前、聽候再審

審錄罪囚【審決附】

天順二年令、每年霜降後。本院以各道問擬該決重囚具奏、引赴承天門外、會官審錄○弘治十七年令、凡捕獲強盜、綁赴御前引奏者。本院同刑部、大理寺、錦衣衛堂上官、於午門前會問

○九年令、每年天氣炎熱之時。本院與刑部、大理寺、奉敕審錄見監罪囚

○嘉靖四十五年題准、五年大審獄囚。河南道掌道御史、亦與審 【 以上在內罪囚】

洪武十四年、差監察御史、分按各道罪囚。凡罪重者、悉送京師

○二十四年、差刑部官、及監察御史、清審天下獄訟

○二十六年定、凡在外布政司、按察司、都司、並直隸府州刑名。有犯死罪囚人收監在彼、止開招罪、申達合干上司、詳議允當移文本院、通類具奏。點差監察御史、會同刑部、委官按臨審決。其到所在官司、隨即令首領官吏、抄案各該衙門、追吊原行人卷、赴官參詳招罪、果無出入、及審取犯人服辯無異。就令所司抄案、差委獄卒、將犯人押赴法場、各照原擬處決。將原吊卷宗、發還各衙門收照。卻行具本開坐決過犯人花名回奏。仍呈原委官司知會。若囚人番異原招、即合辯理。重提一干人證到官、從公對問明白、帶回審錄發落。其原問官吏、果有受贓出入人罪情弊、通行具奏拏問

○永樂元年令、各布政司死罪重囚、至百人以上者、差御史審決

○宣德八年、諭法司、天下重囚、遣的當官、分臨各處、公同巡按御史、詳審處決

○正統四年令、凡各都司、布政司所屬、並直隸府州縣、軍民諸衙門。應有罪囚、追問完備、杖罪以下、依律決斷。徒流死罪、議擬備申上司詳審。直隸、聽刑部、巡按監察御史。在外、聽按察司、並分司。審錄無異、徒流罪名、就便斷遣。至死罪者、議擬奏聞。事內干連人數、先行摘斷、不須對問者、發落寧家。必合存留待對者知在聽候。直隸去處、從刑部委官、與巡按御史、在外從都司、布政司、按察司、及巡按御史、公同審錄處決。如番異原招、事有冤抑者、即與從公辯理。若果冤抑、並將原問審官吏按問。其應請旨者、奏聞區處。若審錄無異、故延不決、及明稱冤枉、不與申理者。並依律罪之

○嘉靖二十七年題准、巡按御史、遇有囚犯、應辯正者、務要虛心審處。勿以審錄官有行、自分彼此。干礙原問官員。一體舉究。仍將辯正過人犯起數、奏行本院查考

○又題准、巡按御史、於審錄官、奏審過矜疑等項罪囚、責令所在官司類報、矜疑發遣者、於何日起解。釋放寧家者、於何日發落。駁回再問者、於何日結勘。備達刑部查考。如有偏執阻撓、擅為更改。又因審錄官駁回、淩虐致死者。刑部指實參奏治罪

【 以上在外罪囚】

監禮糾儀

凡朔望日、皇極殿朝參。丹墀、皇極門外、各侍班二員。每日常朝。丹墀、午門外、各侍班二員

凡賀

萬壽聖節、正旦、冬至、皇極殿行禮。殿上侍班四員。丹墀十二員。賀

大祀禮成、冊立

皇後、東宮。殿上、丹墀、各侍班二員。賀

聖駕視學還、皇極門行禮。丹墀侍班二員

凡頒詔、殿上侍班四員。丹墀、午門外、承天門外、各二員。

登極頒詔、殿上侍班四員。丹墀十二員。

午門外、承天門外、各二員

凡冊立

東宮傳制、殿上侍班四員。丹墀十二員。

午門外、承天門外、各二員。

大祀誓戒、及一應傳制、殿上、丹墀、各侍班二員

凡祭

郊、廟、社稷、神祇、諸陵、歷代帝王、先師孔子、俱監禮二員。

聖駕幸學、行釋奠禮。監禮四員

凡慶成宴、殿上侍班二員。丹墀糾儀四員

凡經筵、侍班二員

凡冬夏至大祀齋戒、點齋二十四員

凡救護日月食、糾儀六員

凡賀

皇太子、文華殿行禮。殿上、門外、各侍班二員

凡皇子行冠禮。殿上、丹墀、各侍班二員

凡祭酒等官、率諸生上表謝

聖駕視學。狀元率諸進士上表謝恩。及進春。進曆。殿上、丹墀、俱各侍班二員。進實錄。殿上、侍班四員。丹墀、十二員

凡大朝會行禮。若有失儀、聽糾儀御史舉劾。常朝、大小衙門官員奏事、理有未當、及失儀者。聽侍班御史、並給事中劾奏。依律罰俸

凡朝會行禮。敢有攙越班次、言語諠譁、有失禮儀、及不具服者。隨即糾問

凡大小祭祀。敢有臨事不恭、牲幣不潔、褻瀆神明、有乖典禮、失於舉行。及刑餘疾病之人、陪祭執事者。隨即糾劾

凡祭祀

郊社

宗廟山川等神。若有怠於執事、及失儀者。並聽糾儀御史舉劾。依律責罰

凡早朝遇雨雪、司禮監傳旨、有事進、無事退。有事者、即從東西廊、行至皇極門上、東西對立。糾儀御史序班、俱北向立

凡京堂四品官員失儀、照三品事例、具本劾奏。近題准、翰林學士、亦不面糾

撫按通例

嘉靖元年、令各處守巡官、務照分管地方、及舊定限典、躬親巡歷、著實幹事。撫按官、亦要正身率下、禁止迎送、嚴加督察

○十一年題准、凡各衙門、奉到撫按、及公差都御史、一應批詞牌案內、有充軍徒罪、及口外為民者。如一事而彼此相干、其定發、以原行衙門在先為主。若事起於所司、通行申呈合干上司者、俱候巡撫定發。無巡撫處、巡按御史定發。所司須將各奉到先後緣由、及通行申呈字語、開具明白、以便批荅。中間有應該駁行、仍各據理而行。若奉奏行、及奉欽依者。其允詳定發、俱歸於欽奉衙門

○凡徭役、里甲、錢糧、驛傳、倉廩、城池、堡隘、兵馬、軍餉。及審編大戶糧長、民壯快手等項、地方之事、俱聽巡撫處置。都布按三司、將處置緣由、備呈巡按知會。巡按御史出巡、據其已行之事、查考得失、糾正姦弊。不必另出已見、多立法例。其文科、武舉、處決重辟、審錄冤刑、參撥吏農、紀驗功賞、係御史獨專者、巡撫亦不得干預○凡撫按、遇有地方大事、皆會同而行。如常行事務、與委署印信、止以文書先到者為主。奉行官吏、不必觀望兩請

○凡考選軍政、中間有係邊關班操者。中差御史、不得指以職業干預。撫按職掌軍政。所定官員、中差御史有行、止可暫委、或行帶管。不許更改取用。空閒在衛者不拘。其公差都御史御史職務、各奉有專敕。一應興革區處事宜、撫按官亦毋得干預○凡巡按御史、不許同巡撫報捷、如無巡撫、聽總兵領兵官奏報。巡按止是紀驗功次、以明賞罰。其浙江、福建、舊無巡撫、與有巡撫而偶缺者。一應事務、與巡按處置。如撫按官一時俱缺。聽中差御史綜理

○凡在外撫按官相接、巡撫望巡按、到儀門下轎馬。巡按迎至後堂、巡撫坐上席。巡按前席隅坐。巡按望巡撫、前門下馬。由偏門而入。巡按隅坐。巡撫坐前席。如遇會勘公事、巡撫正面居中坐。巡按正面隅坐。習儀、拜

牌、祭丁、及迎接詔敕等項。巡撫居左。巡按居右。巡按仍讓巡撫於前。其巡按與提學、中差御史相接。如常處、照依進道先後次序。公會、須讓巡按

○凡死刑。各府州縣等衙門自問、及奉撫按批行者、俱申呈撫按照詳、仍監候會審。如各道自行批行者、不必呈詳撫按、止候會審。其奉撫按批行者、照舊呈詳。都司衛所、與府州縣事體同

○凡遇災傷之年。撫按官、先督行各府州縣、及早申報巡按、即行委官、分投覈定分數。行所司造報巡撫、具奏議免。如無巡撫、巡按奏報○凡賬濟、專責巡撫。會同司府州縣等官、備查倉廩盈縮、酌量災傷重輕、應時撙節給散。巡按毋得准行。如賑濟失策。聽巡按糾舉

○十二年奏准、凡巡按御史在外接待巡撫、不論副都僉都、其坐旁坐。其班後列。不遜者、回道之日、考以不諳憲體、奏請降調

○十四年奏准、江南蘇松常鎮四府地方兵備衙門、凡一應事宜、原係撫按、並巡江操江巡鹽等衙門有行者、止申詳原行衙門定奪。其係兵備衙門、自已所行、地方人命強竊盜賊等事。參詳合律、即便允發監候、巡按御史、會審轉詳。其餘衙門、不必再行申請。其所屬各府州縣等衙門一應事情、於撫按巡江巡鹽操江有行者、申呈定奪。與各衙門無行者。亦止申呈兵備衙門詳允

○二十七年題准、撫按官、巡歷一處事完、更歷一處、即令官員、俱回任辦事、不許任意隨帶。如有承委未結者、省令速結、具文回報。其或越境迎送、即行舉問。有司官恃才妄作害政者。尤要悉心查訪、逐一究正

○又題准、撫按官、於各所屬、務在平時加意咨訪、務求其實。如有誘迫生員裡老人等、妄稱賢能、投遞保狀者、嚴行禁革。計令姦民、鼓眾建祠者、即將祠像拆毀、干問人員、如法究問

○隆慶元年題准、撫按等官、嚴禁所屬、不許擅撥長夫長馬。及差遣官吏、越境迎送。其修置衙宇家火等項、各照衙門、酌立規則、於應動官銀內取辦、不得科歛裡甲。凡所屬佐貳、不許擅受一詞、及私出牌票、以滋騷擾。掌印官、置簿查考

○又題准、撫按並公差大小官員、保獎屬官、不許行謝禮。與者、受者、俱坐贓論

○凡風憲官行事、務要慎重、不得輕變舊制、為地方之擾。其有法久弊生、利少害多、果不便於民者、必須撫按斟酌會議。務求上下相安、遠邇稱便、方許施行

○凡撫按官。動用錢糧、互相覺察。如用銀一百兩以上、及派用軍需、例應查覈。如事在從容、則先期商訂、會案施行。若事機不便、則完日具數通呈知會。其餘一應公費出入、一體互報。至於存問私禮、通行禁革

○二年題准、巡按出巡查盤、不必會同巡撫。其事關撫按兩院者。仍照例委官會案發落。南北直隸各差御史、凡事體干係本衙門者、委官一體申呈、從一歸結、不得另行分委、以滋煩擾

○又題准、凡奉有欽依勘合、如查勘功罪、提問官員等項、務要上緊完報。若查係司道等官、有所規避、或納賄不行速理者、撫按等官、指名參究。如應勘應問官員、或屢提不出、及勢要囑託、故意抗違者、許參奏拏問。如事干重大、巡撫不依期完報、許科道官查參。巡按不依期完報、回道之日。本院查參

○凡撫按、及公差內外官員、各遵照宣德四年敕諭、遇有事務、不許輒差都布按三司、及軍衛府州縣正官掌印官、幹辦

○又題准、撫按官舉劾、不得任意輕重、自相矛盾。已提問者、不得止論罷官。已降調者、不得再論不及。據實分別。有不合格例、輕重失倫者、治罪








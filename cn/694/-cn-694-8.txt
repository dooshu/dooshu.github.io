内令

自后妃以下，一应大小妇女及各位下使数人等，凡衣食、金银、钱帛并诸项物件，尚宫先行奏知，然後发遣内官监官。监官覆奏，方许赴库关支。尚宫若不奏知，朦胧发遣，内官亦不覆奏，辄擅关支，皆处以死。

凡私写文帖於外，写者接者皆斩。知情者同罪，不知者不坐。

凡庵、观、寺、院，烧香降香，禳告星斗，已有禁律。违者及领香送物者，皆处以死。

凡皇后止许内治宫中诸等妇女人，宫门外一应事务，毋得干预。

凡宫中遇有疾病，不许唤医人入内，止是说证取药。

凡宫闱当谨内外，後妃不许群臣谒见。命妇於中宫千秋节并冬至、正旦、每月朔望来朝；其隆寒、盛暑、雨、雪，免朝。

凡天子及亲王、後、妃、宫人等，必须选择良家子女，以礼聘娶，不拘处所；勿受大臣进送，恐有奸计。但是娼妓不许狎近。


其一 李于鳞

白云楼在刑部中，即嘉靖时王、李诸子游息咏歌之地也。风流邈缅，迨将百年，瞻眺之馀，每增寤叹。遂作《五子诗》，敢云对扬前哲，聊以寄我延伫云尔。五子者，皆官其曹者也。茂秦布衣，明卿内史，故不及焉。
长离出丹山，将以辉明德。
鸿运正中天，应期来羽翼。
济南钟神秀，大雅追古式。
取材既宏丽，抗心乃渊特。
二华插银汉，苍翠倚天侧。
凭陵视千古，瑰玮高九域。
感此郢唱稀，伤彼楚工惑。
淫哇虽迭奏，精灵自无极。
三叹魏祖言，文章实经国。
一披沧海珠，烂然云霞色。


○册遂王为皇太子文

维元和七年，岁次壬辰，十月景戌朔十七日壬寅，皇帝若曰：於戏！建立储嗣，崇严国本，所以承祧守器，所以继文统业，钦若前训，时惟典常，越我祖宗，克享天禄，奄宅九有，贻庆亿龄，肆予一人，序承丕构。纂武烈祖，延洪本支，受无疆之休，亦无疆惟恤，负荷斯重，祗勤若厉，永怀嗣训，当副君临。咨尔遂王恒，体乾降灵，袭圣生德，教深蕴瑟，气叶吹铜。早集大成，不屑幼志，温文得於天纵，孝友因於自然，符采昭融，器业英远，爰膺锡社，实寄维城，懿河间之不群，慕东平之最乐。自顷离明辍曜，震位虚宫，地德可尊，人神攸属，式稽令典，载焕徽章，是用册尔为皇太子。往钦哉！有国而家，有君而父，义兼二极，重系万邦。何好非贤，何恶非佞，何行非道，何敬非刑。居上勿骄，从谏勿咈，懋兹乃德，惟怀永图。用陪贰朕躬，以对扬休命，可不慎欤！


○答宣大廵撫吳環洲 【 青酋】

近日薊鎮報長昂董忽力阻截各部貢馬。要求增賞此必混同西虜。易馬上谷。巳獲重利。故不樂就喜峰之貢也。當時有馬多不能給價之患如此宣府市馬安得不多將來束虜既不許貢。則宣府市馬。必當有處。不然恐難獨支也。又報青酋與土蠻結謀入犯。皆屬虛妄。月初青酋尚在宣府為市。何嘗東行。比得大疏。言此酋市畢。將西赴俺答。眾疑始釋。方金湖公于東偏事不甚闇習、昨聞薊眾、即欲稱兵討罪、孤亟止之、言此事不足煩大兵。可以計取也。故擬　旨付彼中督撫處置、盖此等事大有關係。著數須是寬鬆。乃有轉身地。太緊則難于收拾矣。青酋若有西行的信。望即示知、俺答部中、近有人回否、


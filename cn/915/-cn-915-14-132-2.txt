◇又奏

臣田野废民，作事皆不胜人，生于辽旷绝远之域，幸因入贡，得备後庭扫除之役。陛下特加爱遇，臣常自宫以侍陛下。自兹出入卧内，周旋宫室。方今亲信，无如臣者。臣由是窃览书殿中简编，反覆玩味，微有所得。臣闻精气为人之聪明，陛下当龙潜日，先帝勤俭，陛下鲜亲声色，日近善人，陛下精实于内，神清于外，故日夕无寝。陛下自数年声色无数，盈满後宫，日夕游宴，自非岁节大辰，何常临御前殿？其馀多不受朝，设或引见远人。非时庆贺，亦日宴坐朝；曾未移刻，则圣躬起人後宫。夫以有限之体，而投无尽之欲，臣固知其竭也。臣闻古者野叟独歌舞于磐石之上，人询之曰：「子何独乐之多也？」叟曰：「吾有三乐，子知之乎何也？人生难遇太平世，吾今不见兵革，此一乐也；人生难得支体完备，吾身不残疾，此二乐也；人生难得寿，吾今年八十矣，此三乐也。」问者叹赏而去。陛下享天下之富贵，圣貌轩逸，龙颜凤姿，而不自爱重，其思虑固出于野叟之外。臣蕞尔微躯，难图报效，罔知忌讳，上逆天颜。（《迷楼记》）


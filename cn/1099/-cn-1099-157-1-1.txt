○條陳戰守便益以圖禦虜實効疏 【 戰車強弩修邊據水】

臣聞帝王之兵以全取勝、不僥倖以邀功、惟攘外以安內、不怠防而貽患、故中夏奠安、而治平長久、凡以是耳、昔范仲淹經略西事、上仁宸以和守攻備四策時論韙之、今和與攻巳不可行矣、若守備二策、固禦虜保邊之要務、所當取法者也、臣本書生、誤蒙簡任、授臣以閫外之寄、假臣以便宜之權、奉　命以來、感奮圖報、惟不克勝任是懼、况今虜酋吉囊與其弟俺答者、兵力最強、眾逾十萬、俺答所統、即先年大篩部落、弓用鋪筋、矢用鐵鏃、且多精明盔甲、皆弘治成化以前所無也、頻年盤據河套近復圖併海賊、是其志不在小、即今延綏寧夏甘肅、俱有重大聲息警報日至、三邊為戰守、不暇併力防禦、况臣之材、不逮前總制諸臣遠甚邪、以故夙夜不遑寧處、積思審慮、求所以制馭胡虜長策、以無負我　皇上禦虜安邊保民圖治之至意、久之而後又有一得之愚、謹冐昧陳之、切惟自古為中國患者、無如胡虜、而騎射便利。廼其長技也。我邊將士。亦惟以騎射與之角。是正以所短。犯其所長。况其人之勁悍。馬之徤疾。皆非我邊所及耶。是以倉卒遇虜、率多敗北、虜入稍眾、即不敢與之戰矣、况諸邊東西數千里、城堡數百計、舉當列兵防守、多者千餘、少者數百而巳、兵分力散、虜每擁眾十萬、方陣以入、其勢不止十倍。又安敢與之戰耶。近修興武營一帶邊墻、尚未完固、續勘舊安邊一帶、又乾溝乾澗二處邊墻、全未舉修、又安敢阻其不深入耶、為今之計、必須以我長技。制彼所短。使其騎射衝突。舉無所施。而後可以全取勝。必據險設備。使其擁眾不能猝入而後可以保守無虞。二者固相須而不可偏廢也。所謂中國長技。輕車彊努。據險設備之要。修邊墻。據水頭是巳若火器尤為制虜長技。諸邊固巳用之。但不聞操演精熟。以是未有實効爾。臣請終言之、葢古兵家者流。率謂步不能勝騎。騎不能勝車。歷攷前代名將。如漢衛青之破匈奴。出塞數千里。史稱其值單于急。以武剛車環自為營。唐李靖之擒突厥。自謂越險數千里。未嘗敢易車騎相兼之制。晉馬隆作偏箱車。以三千五百轉戰千里。破樹機能數萬之眾。卒平凉州。其餘以車戰勝虜者。不可勝數。而漢且置輕車將軍之官。况今用車非深入廣野沙漠數千里之地。亦非用之腹裏平坦散漫虜隨處可入之地也不過用之延寧定邊花馬池一帶套虜頻年大舉深入要害之地。靖蘭等處臨河渡口虜常踏?入寇之地。及他處虜常出沒有險可據之地爾。及訪寧夏先年總兵官仇鉞曾用屯堡田車以解寧化寨之圍。近年總兵官王效曾用拽柴空車遏興武營套虜之入固歷有成效矣。然非臣創為也查得各邊亦有國初以來歷年所造戰大兵車。其制度多寡不一。甘肅見存一千一百五十九輛。寧夏見存千輛。固原亦有一百二十八輛。其餘邊堡亦多收有兵車。車以輕為佳此正中之奇也但皆雙輪大車。每輛二十餘人輓之。其行甚遲。少遇溝澗險阻。即不能越。以是不適於用。惟弘治年間、前任總制尚書秦紘後次改造隻輪小車、嘗以樣車上請。我　孝宗皇帝加獎。　命紘取名全勝車。今幸存破損八輛。略備規制臣因再加損益其制輪高三尺一寸。夾輪轅四尺七寸二分。下施四足。前二釘以圓鐵轉軸。行則懸之。左右箱各廣九寸五分。於上安熟鐵小佛郎機一。及流星砲。或一窩蜂一。箱上為架。用安銅鐵神鎗一。及各邊近年所造三眼品字鐵銃一。飛火鎗筒一。箱之四角。插倒馬長鎗開山巨斧各二。斬馬刀鐃鉤各一。并火藥鉛子釽钁鹿角等器。通不過重一百五十餘斤箱前樹獸面牌繪以虎貌之象。兩面各掛虎頭挨牌。戰則張之以蔽矢。兩車相連。可蔽三四十人。每車二人輪推之。一人輓之。二人翼之戰則各隨地形。環布為陣。馬軍居中。敵遠則使火器。稍近則施疆帑弓矢。逼近則用鎗斧鉤刀。短兵出戰。敵敗則軍馬出追。遇夜則用火箭。虜騎圍繞。則火器弓弩四向齊發。勢如火城。虜不敢逼。退進所向無前。虜不敢遮。且火器安於車上。點放安穩不搖。審定其苗頭高下。一以高五六尺為凖。所中非人即馬。較之手中點放戰搖。百不一中。大不侔矣。葢馬步兼用。長技并施。戰守皆宜。誠謂可萬全取勝。止則環列為營。傍施鹿角連以鐵繩。臣復製為隨車小帳以免軍士露宿、用存恤愛。是雖不能追奔逐北。星馳霆擊。然擺列邊墻。以遏虜人。據阨險要。以邀虜歸。占據水頭。以困虜馬誠可以弱為強。以寡敵眾。修邊耕穫。俱可用以防衛。而車制輕便。亦可趨利以前險阻陷沙亦可扛擡以過。久之精熟。雖直衝虜陣。徑攻虜營。亦無往非宜。較之諸邊怯懦將領。倉皇下營。挑壕以樁匝地以繩繫樁自保不暇者。誠萬萬不侔矣。臣謬謂輕車為中國長技之一者此也。且每輛止費銀二兩餘。每車千輛、僅當軍千人一月之費爾。但須各邊將領簡選步兵操演精熟。而後可得實用。及諸邊佛郎機流星砲一窩蜂砲品字金銃銅鐵神鎗見貯甚少不足用爾。臣復考周禮有夾庾唐大四弩之制。陸韜有陷堅陳敗疆敵以大黃三連弩之法。及前代名將。如漢耿恭虞詡唐李靖郭子儀宋劉錡吳璘宗澤輩。用疆弩以破強虜者。不可勝數。而漢且置彊弩將軍之官。宋始有神臂弓之制。其實弩爾。臣亦未敢遽造也。近於陜西省城見有城樓舊貯神臂弓數百張。相傳百餘年矣。乃知　先朝亦嘗製此。雖惛損壞。而制度猶存。但箭則無矣。臣謹從宜遵倣造成。其制用闊厚堅勁大弓。其力一百五十斤上下及九十斤上下為三等。慮人力有強弱也。其長均四尺五寸。下施弩。以機發之。制箭為長短大小輕重等。及倣周禮施人之制。以箭簳三分之一居前。二分居後。前後鐵鏃以衡平之。弩必踏地張弦故力大而遲以守甚善古人於力戰時用之不知何以得便利也俾輕重適均。歷試之取其射最遠。而端可及三百步內外者為式。其長均三尺五寸。其重則六錢。上下亦三等。俾與弩稱。復倣漢耿恭之法。箭鏃開四尖义。傳以河南嵩縣等處射虎箭藥。俾人馬中之。無不立斃。尤虜所畏。其箭鏃後小。鐵管心僅長分許。入箭幹處。內用膠漆。外用竹絲。以夾縛之。俾虜不能取以返射。此則不分諸邊腹裏馬步輕車邊墻墪臺城堡。皆可通用。久之精熟。足以克敵制勝。葢虜之射藝極精。矢無虛發。惟此足以勝之。臣謬謂強弩為中國長技之一者此也。但亦須將領教習熟。方得實用。及諸邊庫藏空虛物料缺乏不能多造偏廢爾。臣謂守備之要。固莫急於修邊。前總制尚書唐龍所謂無堅好邊墻去處虜輒易犯。兵亦難禦。其地耕稼不興。孳牧不蓄。居人蕭條。行者輒被撲捉之患者。堅好邊墻去處虜入必拆牆然所毀不過數十丈我兵之使不得從舊路便可困之入也既懼我兵遏其衝。而出也又懼我兵擊其尾。是以不輒輕犯。其地耕稼布焉。牛馬孳焉。居者頗可度日。行者亦鮮遭虜。此修邊不修邊之明驗也。斯數言也盡之矣。查得延寧二鎮。虜常大舉深入。要害邊墻、寧夏自橫城堡起至花馬池東止、共二百八十餘里、延綏自定邊營西起至本營東馬砲泉止四十餘里、節該前總制尚書楊一清王瓊唐龍陸續築完矣、但其中興武營一帶七十餘里。因土脉沙鹹。及天寒地凍。以故修築低薄不堅。節經鎮巡官奏討銀三四萬餘兩增修、迄今未見該部議處、其定邊迤東舊安邊營至塞營、低薄頹廢邊　原未議及修築、續因嘉靖一十三年七月虜大舉由舊安邊至前墻盡處地名乾澗、深入安會大肆虜掠、該尚書唐龍題為立邊防以禦虜患以保地方事、議創築定南八墩至寧朔墩一十七里新墻、以杜乾溝深入之路、幫築寧朔墩至原口昌平墩九十餘里舊墻、以衛舊安邊孤懸之勢、保障環慶等處、佑計用銀一十六萬一百二十兩四錢、俱該兵部議擬題奉　欽依、通行撫按查照前議修築、乃稱合用錢粮、徑自奏　請給用、迄今未見該鎮巡撫官奏　請、及該部給發、又該鎮守陜西總兵官都督同知梁震奏為懇乞　天恩愍念要鎮修設邊險　給神器以壯軍威以資保障事、內開寇在門庭、事宜權處、莫如先將乾溝嚴加剷削乾澗之中、挑穵壕塹經費錢粮、除馬匹料草不計外、共用犒賞銀四千兩、粮九千六百石等因、該部議擬題奉　欽依、依臣轉行該鎮鎮巡官查照前議、作速興工修築、其合用銀料、及續該總兵官梁震會同延綏總兵官張鳳等勘議、該支料一萬四千四百石、草四十八萬束、并前議犒賞銀四千石、粮九千六百石、即今延綏倉庫空虛無可支給、臣　惟諸臣所議定南八墩至原口之邊誠保內衛外。萬全之遠圖。乾溝乾澗之邊、廼紓患目前。救時之急務。若興武營增修之邊墻。又已築未完。必不可棄。必不容已之工也、又照弘治末正德初年間初議通修橫城至定邊三百里之邊墻。計費百萬、朝議亦不為惜。葢所益者大故也。今查嘉靖十年十二年二次修邊、戶部所發銀僅二十萬兩、該任事邊臣以工大多費為嫌、而司計者節編量給、以故邊雖累修。而猶有未盡者爾。今三役並興。亦不過二十餘萬兩。臣尤以經費為難莫若先其費少而最緊要者。如延綏乾溝乾澗之工六十餘里。粮每石以五錢計。料每石以四錢計。草每束以二分五厘計。并犒賞銀共該二萬六千五百六十兩定南八墩。至寧朔一十七里之工。原議一萬六千一百六十兩四錢。寧夏興武營一帶邊墻增修之工七十八里。行據管粮僉事譚閆公同總兵官王傚估議該銀三萬三千六百四十六兩八錢。除戶部先次發銀巳有八千九百三兩七錢外、尚少銀二萬四千七百四十三兩八分、原議請發之數。正是相當、二鎮三處修邊之工。通共該銀七萬六千三百二十七兩二錢。是皆禦虜要害之邊。目前急圖。保障內地。除不容巳。而一百五十餘里之工。經費止此。視原議僅三之一。可謂為至省矣。其視前此百萬之議。所省復何如耶。三役既畢。邊備亦可謂稍固。以後每歲大虜住套。秪須多調步軍。少調馬軍。及多用臣前議製造輕車疆弩。亦足以禦之。供億大省。目前之費無多。而將來之益實大。亦何憚而不為耶邊地早寒、臣巳從宜咨行延寧巡撫借支主兵粮銀、目前興工修築、其原議寧朔至原口昌平墩之工、及臣近勘量修原口至紅柳河之工俱以後每年酌量應調防禦套虜兵馬、即用以修前項邊墻估計可完若干里、合用銀兩、先期奏　請給發期以朞年通可完固、為永久無疆之利是禦虜之費。即因以修邊。經費節縮。計無善於此者矣。臣謬謂修邊墻為設備之一者此也。再照興武營之南八十里有鐵柱泉週廣百餘步。套虜每入。必至此飲馬。駐牧數日。而後深入。其驅掠以歸也。□荒據泉亦禦虜於境外之策亦至此飲牧數日而後出。誠要害至切之地也。前總制尚書秦紘嘗謂臨泉阻堡但見狹小。近以頹廢。無軍防守。合將前堡增築寬廣高厚。將全保入堡內修葢營房。并將小鹽池紅寺等堡增設官軍。量為摘撥。及於寧夏五衛軍餘內添撥。共足五百。特設操官一員。統領駐劄。多給軍火器械防守。其堡四週空閑肥沃地土方廣。合委官撥給。聽其儘力開墾。三年之後。方從輕起科。或即准月粮。臣復訪查附近迤東地名石溝池出鹽小池。所產不多。未經收課。常年附近軍餘自取。合聽前項新設堡軍收鹽食用。如是則官軍饒裕。城堡充實。虜數百里無飲馬之水。勢自難於深入矣。工費甚微而為益甚大。臣謬謂據水頭為備之一此也。抑臣再四度之。有車弩而無邊墻。固無所憑據以禦虜。徒有邊墻而無車弩虜有人馬十萬之眾。數百里間。隨處攻犯。誰其禦之其既入也。邊墻內之軍。皆莫能自保矣。虜之入也。又孰敢遏之。故必用此輕車彊弩。加之以據水頭。而後可以遏其入。縱使入焉。則延綏全鎮之兵。星馳齊赴後倚邊墻。前布軍弩火器。虜豈能飛越邪。縱使猶不能遏焉。亦必盡奪其所掠之孳蓄。虜無所利。且人馬孳蓄。數百里無水必不能堪內侵之志亦將自寢矣所謂以全取勝。似莫踰此。若操練教習之方、分合進止之節、隨機應變。出奇制勝之智、則存乎將領、所謂在人不在器是已。即今三邊虜情緊急、臣以從宜通行四鎮、或將堪動官銀、或借支馬價等銀、酌量製造雖一鎮不過用銀數千兩、且各邊空乏殊甚、借支者又合補還、無可為據、除將樣車二輛、樣弩二張、咨送兵工二部、伏望　皇上俯念邊情至重、禦虜為難乞勑兵工二部再加計議、如果臣言不謬、將前項全勝戰火輕車、及神臂彊弩上　請定奪、各錫以嘉名、或仍其舊名、通行陜西延綏寧夏三鎮、各鎮巡官、令其各照所管邊界、延綏百里、寧夏二百八十里內、每年大虜駐套陜西總兵協守寧夏邊界一百里、每里大約用車十輛此外陜西靖虜衛臨河邊界、亦行斟酌分發車輛、并隨車器械弩箭等項、作急造完、仍須協心竭力、簡選精壯步兵、操練精熟、務臻寔效、每遇虜賊駐套聽臣調發分布、併力防禦、萬一虜勢重大深入、延寧二鎮主將不必俟調、即便統率合鎮馬步官軍、星馳齊赴倚墻布車極力堵截、痛加勦殺懲創、如仍怠玩怯懦、輕忽違拗、簡閱不精、操習不熟不能遏不能邀者、聽臣分別等第、參該罷黜降級提問罰治以懲不恪、甘肅一鎮、則聽彼處鎮巡官酌量製造、分發防禦、寧夏鎮巡速將鐵柱泉堡修築、添設操守官員、撥軍防守、多發火器彊弩、撥給地土池鹽、仍須工部先將陜西延寧甘肅四鎮、每鎮各分發熟鐵小佛郎機二千杆、流星砲一窩鋒砲各一千個、鐵佛鎗一千五百杆、作速運送前來緊急應用、并將品字鐵銃神臂弩弓、再加計議、如果堪用、如式製造分發、內品字鐵銃、每鎮各二千杆、神臂弩弓、每鎮各二千杆、差官續送前來應用、及須兵部將前總制尚書唐龍二次、并巡按御史周鉄、總兵官梁震、各節奏修邊事宜備咨戶部、伏乞　勑戶部查照各官節奏、及臣今所議、將前項合用修邊銀、延綏四萬二千六百八十兩四錢、寧夏二萬五千七百四十三兩八分、各如數差官分發、延綏者徑從山西、寧夏者則從陜運送各巡按官處、以濟目前興工之費、及補還借支主兵粮銀仍前大小鹽池見收鹽課銀兩、并十六年以後鹽課各、連開二三年、即與見支分發各邊巡撫以為製造車弩之費、則戰守有資、而境賴以寧、防禦周悉、而內地可保無虞矣、


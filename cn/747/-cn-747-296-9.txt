○对官门误不下键判

安上门应闭，主者误不下键。

门闼洞开，国都以赫，禁钥崇设，王府则有。兹率厥典，钦攸司，重城建扃，安上题榜。当天衢以南豁，临帝庭而北峙，上以发皇明之壮观，下备他盗之非常。瞻彼主司，或殊善闭：阖而不钥，已彰慢藏；开而不键，谁测深意？但人同於失，虽有类于茅茹；法贵从宽，尚未方於苋陆。若谓一时有误，须稽错失之由；必当外户不扃，宁累升中之化？请舍小过，无伤大猷，幸未深於灭耳，庶无劳於噬脐。


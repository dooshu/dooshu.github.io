春晚

今年病过春，得健春欲尽；更堪风雨横，红湿栖绿润。



一笑本自难，造物复尔吝。



榆荚堆平阶，柳絮飞作阵。



尘埃生破榼，霜雪满衰鬓。



平生慕陶谢，著语终不近。



春晚

萍叶青浮水，蛙声闹彻明。



川云时聚散，天气半阴晴。



杏子争梅结，鸠巢後鹊成。



吾侪亦有役，过社更深耕。



春晚

新绿成阴小雨时，幅巾萧散与闲宜。



燕归赴诉经年别，莺晚分疏出谷迟。

晓枕呼儿投宿酒，暮窗留客算残棋。



翛然此意风麈表，正恐羲皇未必知。



春晚

五十六翁身百忧，年来转觉此生浮。



山川信美故乡远，天地无情双鬓秋。



社後燕如归客至，春残花不为人留。



一觞一咏从来事，莫笑扶衰又上楼。



春晚

雨足人家插稻秧，蚕生邻女采桑黄。



万花扫迹春将暮，百草吹香日正长。

闲觅啼莺穿北崦，戏随飞蝶过东冈。



飘然且喜身强健，不怪儿曹笑老狂。



春晚

南陌东阡自在身，黄尘不污接篱巾。



无方可梁星星鬓，有酒能留盎盎春。



下豉已添蓴菜美，衔泥又见燕巢新。



作公何益辛毗事？

且是人间九十人。



春晚

落絮飞花又满城，年光大半付春酲。



蹇驴闲後诗情减，阵马抛来髀肉生。

少日雕虫真小技，暮年画饼更虚名。



囊中幸有黄庭在，安得高人与细评？

春晚

窗户迎新燕，阶除巢乳鸦。



欲知春已暮，地上亦无花。



春晚

思与春为别，匆匆置一樽。



明年尚强健，扶杖候柴门。



春晚

门巷萧条老病侵，春晴方快又春阴。



啄吞自笑如孤鹤，导引何妨效五禽。



雨洗杏花红欲尽，日烘杨柳绿初深。



雏莺宁有平生旧，也傍茆檐送好音。



春晚

村巷泥深昼掩门，倚阑搔首一消魂。



花经风雨人方惜，士在江湖道更尊。



擘浪忽看鱼对跃，入云时见鹤孤骞。



向来莘渭今安在，叹息谁能起九原！



春晚

寂寞又过桃李时，东园微雨草离离。



破囷食外有余粟，残发白中生黑丝。

小疾已能忘药石，余年宁复问蓍龟。

饰巾待尽从来事，闭户烧香更不疑。



春晚

正见山陂草木芽，狂风忽扫万枝花。



病怀久已忘春事，老眼犹能惜物华。



枕上有诗频自改，尊中无酒不妨赊。

昔人漫道伤幽独，野鹤分巢即是家。



春晚

客梦初回夜漏残，东村想见杏花繁。



未能便逐啼鸦起，自掩屏风护晓寒。




○覆萬翼安邊疏 【 安邊】

故事邊境封界之外、軍民不得擅出耕牧邇歲守邊諸將。乃私令軍士於界外開種沃地。於各堡分牧頭畜。招寇虜掠。若能因而屯築豈非守邊上策因糧於我。欲令廵按御史行邊禁約宜移文延綏鎮守諸官禁之、違者聽廵撫廵按并按察司奏治、山東逃民、見在神水葭州諸邊營堡耕牧致生邊釁、俟無事之時、欲審其貫籍、給以口糧、省今復業、有居處成家、願編軍伍者、聽宜移文廵按、并三司分廵官如所擬行之、各邊將帥。以損兵為失機。寇至則嬰城閉匿。欲遣科道一人在邊廵察、凡遇有警。敵眾則固守而要其歸。敵寡則併力以殲其眾。然兵無定法。宜移文守邊官員有寇則相機戰守。寇眾則互相應援。不得依違誤事各邊營堡守瞭官軍羸壯貧富不同、守備等官、或包辦月錢、或占為匠役或令耕田取利、故有力者偷安自逸貧弱者久守墩臺。欲專遣御史一員、往來點視、凡守墩官軍。季一更代。然令各邊有警。專人廵視。恐致煩擾。宜移文廵撫官嚴加禁約務使差役均平。違者聽廵撫廵按官奏治榆林東西地方、胡寇出沒之所、欲增設營堡墩臺、量調守望軍馬宜移文鎮守等官、令詳議可否以聞、欲如舊制以奮勇當先者為奇功不次陞賞以斬獲首級為次功量加賞賚雖近年間以奮勇當先與擒斬一例陞賞、然皆斟量賊情功次多寡處之。實非舊制。葢奮勇數多。恐賞至於濫。宜仍如近例、因功陞賞、當先官軍有出眾奇功、聽總兵等官擬奏區處、

皇明經世文編卷之四十二終








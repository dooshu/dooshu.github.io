85　韓霜露李日月無天逆儔


李希烈之黨有韓霜露，朱泚之黨有李日月，逆儔之無天甚矣！

【何云】小人不學故耳，不得以此爲罪也。

【元圻案】唐書李希烈傳：「希烈建僞號，遣董待名、韓霜露等分掠州縣。江西節度使曹王皋擊之〔一〕，拔蘄、黄，敗李良、韓霜露，走之。」朱泚傳：「泚僭即僞位，國號大秦。賊將李日月鋭甚，燒陵廟，鹵御物〔二〕，自謂無前。渾瑊射殺之。」

〔一〕「之」，原脱，據中華本新唐書卷二二五中李希烈傳補。

〔二〕「鹵」下原衍「簿」字，據中華本新唐書卷二二五中朱泚傳删。






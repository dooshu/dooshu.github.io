○復黃內翰白夫書 【 修志】

沈懋孝著

承手翰、下詢志事、以鄙見商之、吾郡中事大當詳者、一曰胡督撫之戰功。始大捷于王涇皂林。繼解桐鄉圍。又受徐酋降事于平湖。而旋即殲之。此百世功不可磨滅者。鹿門之文、尚不甚詳、然而鹿門此時在事。知其詳也。二曰劉太守保捍府城。與區畫各縣守禦之備。此公古之誠毅人也。慮患之精。得民之深。近來無與伍。此事甚難□徒難其骨力更難于展布下其抗趙文華。而得自展布于兵華倥擾之際。非杰才孰能之。三曰劉兵道、勇畧擔負。弓矢刀戟、皆有絕藝。荊川往往遜之。在平湖臨敵率士。環甲先登。乃僕所知見。一時督撫筴于上。太守撫循于中。兵道披執于外。皆吾土之長城也。痛定思痛。此等人何處得來。四曰。胡趙二督撫相繼議處。海上兵餉。訊月出洋之備。甚有規畫。五曰。海上築立塘工。六曰。鹽筴田蕩。在民籍之外。其課人以佐大帑。其廵徼與海上之寇。太湖之盜。往往相關。此數事述往待來。有禆民社。想高明已自注神。


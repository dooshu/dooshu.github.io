卷八之九　杨夫人

杨夫人者﹐汉丞相安平侯杨敞之妻也。汉昭帝崩﹐昌邑王贺即帝位﹐淫乱﹐大将军霍光与车骑将军张安世谋﹐欲废贺更立帝。议已定﹐使大司农田延年报敞。敞惊惧﹐不知所言﹐汗出浃背﹐徒曰唯唯而已。

延年出更衣﹐夫人遽从东厢谓敞曰﹕“此国之大事﹐今大将军议已定﹐使九卿来报君侯。君侯不疾应﹐与大将军同心﹐犹与无决﹐先事诛。”延年从更衣还﹐敞﹑夫人与延年参语许诺﹐请奉大将军教令。遂共废昌邑王﹐立宣帝。居月余﹐敞薨﹐益封三千五百户。君子谓﹕“敞夫人可谓知事之机者矣。”诗云﹕“辰彼硕女﹐令德来教。”此之谓也。


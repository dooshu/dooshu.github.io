【自劾诗】

〖《汉书》曰：玄成以列侯侍祀孝惠庙。当晨入庙。天雨淖。不驾驷马车而骑至庙下。有司劾奏。等辈数人皆削爵为关内侯。玄成自伤贬黜父爵。作诗自劾责。曰：〗

赫矣我祖。侯于豕韦。赐命建伯。有殷以绥。厥绩既昭。车服有常。朝宗商邑。四牡翔翔。德之令显。庆流于裔。宗周至汉。群后历世。肃肃楚傅。辅翼元夷。厥驷有庸。惟慎惟祗。嗣王孔佚。越迁于邹。五世圹僚。至我节侯。惟我节侯。显德遐闻。左右昭宣。五品以训。既耇致位。惟懿惟奂。厥赐祁祁。百金洎馆。国彼扶阳。在京之东。惟帝是留。政谋是从。绎绎六辔。是列是理。威仪济济。朝享天子。天子穆穆。是宗是师。四方遐尔。观国之辉。茅土之继。在我俊兄。惟我俊兄。是让是形。於休厥德。於赫有声。致我小子。越留於京。惟我小子。不肃会同。媠彼车服。黜此附庸。赫赫显爵。自我队之。微微附庸。自我招之。谁能忍愧。寄之我颜。谁将遐征。从之夷蛮。於赫三事。匪俊匪作。於蔑小子。终焉其度。谁谓华高。企其齐而。谁谓德难。厉其庶而。嗟我小子。于贰其尤。队彼令声。申此择辞。四方群后。我监我视。威仪车服。唯肃是履。

（〇《汉书》韦贤传附玄成传。广《文选》八。《诗纪》二。〇王念孙读书杂志四《汉书》第十二厉其庶而条。谓庶当作几。与齐为韵。王先谦《汉书》补注引王文彬曰：上文队、招非韵。叠之为韵。此亦叠而为韵。无庸改庶为几。逯案。王文彬说是。汉人用韵较宽。不必律以古韵也。）


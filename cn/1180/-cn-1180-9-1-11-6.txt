黄鸟

三章，章十二句


首章讲：秦穆公卒，以子车氏之三子为殉，国人哀之。曰：





交交黄鸟，止于棘。

交交，飞而往来。交交然而飞之黄鸟，则止于棘矣。





谁从穆公？子车奄息。

从，殉葬。子车，是氏。奄息，是名。谁从穆公之死，则子车氏之奄息矣。





维此奄息，百夫之特。

特，才过人也。维此奄息，才德超出于等夷，乃百夫之特也。





临其穴，惴惴其慄。

穴，墓圹也。惴惴，是惧貌。今顾从先君之遗命，迫而生纳之圹中。但见临其穴，惴惴其慄而危惧，诚有令人伤者矣。





彼苍者天，歼我良人。

歼，尽灭也。良人，指奄息。夫奄息乃国之良，天宜保全之，以为国之辅可也。彼苍者天，胡乃歼我良人之若是也哉？





如可赎兮，人百其身。

赎，贸易也。使厉圹之乱命可以无从，奄息之殉葬可以他人代，则人皆愿百其身以易之矣。盖一奄息，足以为百夫之特，则留我百人，不足以增重乎？国而存一奄息，实足以有光于秦，而百其身以易之者，吾人之愿也。然如奄息之不可赎，何哉？

二章讲同。





交交黄鸟，止于桑。谁从穆公？子车仲行。维此仲行，百夫之防。临其穴，惴惴其慄。彼苍者天，歼我良人。如可赎兮，人百其身。

防，当也，言一人可以当百夫也。仲行，亦子车氏之子。

末章讲同。





交交黄鸟，止于楚。谁从穆公？子车针虎。维此虎，百夫之御。临其穴，惴惴其慄。彼苍者天，歼我良人！如可赎兮，人百其身！

针虎，亦子车氏子。御，即当也。夫穆公以贤人从死，是乱命也。康公从父之乱命，以杀三良，则其罪不特在穆公矣。于三良则不仁，于穆公则不孝，康公乌能逭其罪乎？






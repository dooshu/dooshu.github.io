◇肉刑刑

夫言肉刑之济治者，荀卿所唱，班固所述。隆其趣，则曰像天地为之惟明；察其用，则曰死刑重而生刑轻。其所驰骋，极于此矣。治则刑重，乱则刑轻。（《艺文类聚》五十四）

杀人者死，伤人者刑，是百王之所同，固未达夫用刑之本矣。夫死刑者，不唯杀人，妖逆是除，天地之道也。伤人者不改，斯亦妖逆之类也。如其可改，此则无取于肉刑也。且伤人杀人，皆非人性之自然也，必有由然者也。夫有由而然者，激之则淫，敦之则一，激之也者，动其利路，敦之也者，笃其质朴，故在上者，议兹本要，不营奇思，行之以简，守之以静。大则其隆足以牟天地，中则其理可以厚民萌，下则刑罚可以无残虐。民静理则其化为恶之尤者，众之所弃。众之所弃，则无改之验著矣。夫死之可以有生，而欲增淫刑以利暴刑。暴刑所加，虽云惩慢之由兴，有使之然，谓之宜生，生之可也。舍死折骸，又何辜耶？犹称以满堂而饮，有向隅哀泣，则一堂为之不荣。在上者洗濯其心，静而民足，各得其性。何惧乎奸之不胜，乃欲断截防转而入死乎？（《艺文类聚》五十四）


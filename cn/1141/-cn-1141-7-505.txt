戴枫仲古鼎诗

我不识古物，鼎钟埒锜釜。
巧手乱真赝，世远谁记睹。
忆昔官齐外，樽彝出深土。
云发景公墓，隧道中掘取。
遗我提梁卣，丹翠烂杂组。
摩挲非近玩，质重难轻举。
宁知枫阁翁，珍此随寝处。
携来万里馀，什袭锦囊贮。
光怪何陆离，刻画辨马鼠。
蕴义取阴阳，纪年寓子午。
吾友王石史，好古胜甘乳。
羲黄及周秦，铸鼎传遗矩。
考图验形式，精详穷发黍。
胪列数千年，直作鼎世谱。
博雅二三君，铭赞同石鼓。
英辞再三读，叹息敢狎侮。
九鼎既沈沦，魑魅如虓虎。
经过浩劫存，神物慎所与。
知翁宝书画，贵比天球伍。
惟怀振古心，古人可共语。



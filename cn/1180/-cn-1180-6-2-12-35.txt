答顺天张巡抚


两承翰示，一一领悉。前奉明旨，所查惟朝觐遣牌驰驿者，即所参苑寺、太原二人，亦足以应诏矣。若概及其他，恐干连人众，所伤者多。今姑为隐涵，后若再犯，即达官显贵，亦不能少贷矣。旧染颓俗，久难骤变。彼顽梗玩肆之人，以为法虽如是，未必行也。今量处数人，以示大信天下，庶几有所惮而不敢犯乎？然惟在各抚按以实奉行，不致废格诏令可耳。

今台谏诸君，屡奉严旨诘责，常虑无以塞明诏。苟搜得一事，如获奇宝；一经指摘，声价颇损。故愿诸公之毋舍己以徇人也。至于三司官在本省地方，夫马廪饩，用之自不为过，惟出境则不可。若宣、大之于蓟、辽，则地隔两镇，各有军门统属，自难以相通。若奉敕者则不在此例矣。辱垂询，谨复。






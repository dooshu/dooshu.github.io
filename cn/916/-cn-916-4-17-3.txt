【影答形】

存生不可言。卫生每苦拙。诚愿游昆华。邈然兹道绝。与子相遇来。未尝异悲悦。憩荫（曾本云。一作阴。）若暂乖。止日终不别。（曾本云。一作不拟别。）此同既难常。黯（曾本云。一作默。）尔俱时灭。身没名亦尽。念之（曾本云。一作此。）五情热。立善（曾本云。一作命。）有遗爱。胡可（焦本作为。）不自竭。酒云能消忧。方此讵（曾本云。一作谁。又作诚。苏写本云。一作诚。）不劣。


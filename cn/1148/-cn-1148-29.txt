卷二十九

<集部,别集类,金至元,陵川集>

钦定四库全书

陵川集卷二十九

元　郝经　撰

序

甲子集序

中统五年岁舍甲子秋七月有星孛於东方经时犹在宋之仪真馆仰而叹曰我生之初是星没焉金源氏灭而为本朝今四十有二年矣星复出焉而越在他国其能久於此乎遂束载警备於行槖中得弟彛庸军史赵文享书状官苟宗道等所録杂藁数帙惕焉有感於中因自诵曰何兹生不辰之甚乎夫学所以为道非志於文而已也德业积於内行实加於人而文章以为华尔如景星庆云日芒月采瑞太平光天下黼黻一世者也今乃梗踣跋?自南而北自北而南蹂藉秽乱纒结氛祲须发野变形体道敝无一日之晏功业不建道德日愧而徒区区於文字之末混淆於血肉之极辗转於彗孛之变入於罟擭陷穽而莫之出可为哀已岂天啬於彼只令就於此乎遂畀宗道令整顿缀缉其诗传春秋集传外传原古録通监书法三国条例等各自为一书其诸史文杂着则类别为编为诗赋论说辨解书传志箴铭赞颂序记碑志行状哀辞祭文杂着録宏辞表奏使宋文移等类总为一集以其集於是年故以其年数命之曰甲子集云夫甲者造物之始数之所由生也故黄帝迎日推策而使太挠造焉以之统运会记岁月书日时起消息正气候定律历故凡言年数者皆本焉绦县老人之对晋大夫是已余之生也在甲戌元末癸未之季数往者顺至於甲申又至於甲午又至於甲辰又至於甲寅今又至於甲子几一周焉蛊之繇曰先甲三日後甲三日其彖曰终则有始天行也先夫甲者三焉所以原其始也後夫甲者亦三焉所以要其终也天之道如是况於人乎余之事业先夫甲以为始者则具夫是矣其後夫甲以为终者则将本夫是以为始焉知来者逆引而伸之则自甲戌之元复至甲子互为始终殆无穷焉余得俛焉日以孳孳而已矣故自是集之外随年增入者皆繋之甲子云且甲者甲坼也物生之始也子者滋也气生之始也余今处於絶地天穷而人厄焉穷则变变则通将如天地解而雷雨作百果草木皆甲坼回一气於地中鼓万物於天下虽明夷之闇不失箕子之贞扑灭彗孛搯长庚之光焰以光旭日庶几终至於万丈云六年夏五月陵川郝经序

原古録序

中统七年春王正月犹在宋之仪真馆十五日已未原古録成叙曰昊天有至文圣人有大经所以昭示道奥发挥神藴经纬天地润色皇度立我人极者也故自书契以来载籍所着莫不以文称天曰天文人曰人文尧曰文思舜曰文明禹曰文命西伯曰文王周公曰文公仲尼之以道自任也曰文王既没文不在兹乎皆言文而不及道则道即文也观夫掲日月运寒暑翳云霓干星汉组布綦列焕乎有文覆冒磨荡庶物出焉则天之道可知矣载太华振河海敷原隰固谿壑涵负崛【音倔】岉【音物】穆若有章发育蕃衍庶物生焉则地之道可知矣家焉而生聚教肓国焉而经理安定耕凿疆畛之有限宫室车服之有数贵贱亲疎之有叙爵禄上下之有分典则采物粲然有法庶事治焉则人之道可知矣非是则三极之道莫得而见也则文即道也道非文不着文非道不生自有天地即有斯文所以为道之用而经因之以立也故文之大端本於太极而经之法制成於圣人天之文本然而固有矣其推步历象始於黄帝而成於尧於是乎履端举正敬授人时而天之经立矣地之文亦本然而固有矣其荒度疏治始於后土而成於禹於是乎地平天成蒸民乃粒而地之经立矣人之文丽乎两间畀赋藴畜尤所固有也其裁成制作始於伏羲之画卦见於唐虞之传心备於周公之制礼成於仲尼之修经於是乎推本四象贯三为一尽兼天地之文元亨利贞乾有四德直方大利坤有四体仁义礼智性有四端易书诗春秋而人有四经万世有统万物有纪万事有制太极之统体昭着而道之大用无穷是以仲尼氏没大经与天地并为至文嶷为名教至於今而不可易也虽駮杂於战国火於秦黄老於汉佛於晋宋齐梁魏周隋唐而大儒杰士相继而出孟轲韩愈则浚源张本雄辨力抵廓清御侮接续正传荀况董仲舒刘向扬雄王通则着书立言尊王贱霸修仁明义表章儒学陈抟周敦颐邵雍程灏程颐张载朱熹则根极致命尽性穷理比象衍数直造圣地孔安国毛苌郑玄何休王弼杜预范甯孔颖达则掇拾补缀纬韦拨烬反复训诂申明经旨司马迁班固荀悦陈寿干宝范晔沈约李延寿宋祁则罔罗遗文抽閲秘记藻饰言动完具国典以为信史乐毅张良贾谊汲黯萧望之丙吉魏相袁安杨震李固陈蕃孔融诸葛亮羊祜王导刘琨谢安王猛高允房玄龄魏徵禇遂良狄仁杰姚崇宋璟张九龄顔真卿陆贽权德舆裴度李德裕王朴窦俨赵普王旦寇凖吕夷简范仲淹韩琦文彦博富弼欧阳修司马光则挺特瑰伟神明博达刚大谅直闳肆尊显佐王经世拨乱反正以为事业战国之庄周屈原宋玉商鞅韩非李斯汉之邹阳枚臯东方朔司马相如王褒刘歆张衡崔瑗蔡邕魏之曹植王粲陈琳阮籍嵇康晋之张华左思潘岳陆机孙绰袁宏陶潜南北之谢灵运顔延之任昉鲍昭江淹谢朓温子昇徐陵庾信薛道衡唐之陈子昂张说苏頲李白杜甫元结李华贾至杨炎常衮李翺皇甫湜刘禹锡柳宗元白居易元孺牛僧稹皮日休杜牧陆龟蒙司空图宋之杨亿王禹偁夏竦苏洵曾巩王安石苏轼苏辙吕惠卿李清臣黄庭坚张耒秦观晁无咎金源之韩昉蔡珪党世杰赵渢王庭筠赵秉文李纯甫雷渊麻九畴则鼔吹风雅铺张篇什藻饰纶綍列上书疏敷陈利害诘竟论议雕绘华采琢章句搯抉造化穷极笔力精核义理照耀竹帛剸刻金石撼揺天地陵轹河山剀切星斗推荡风云震叠一世作为文章皆有书有集有简有策名家传後於是大经之枝叶蔽?六合其穉萌孙根笼络八表源委波澜放乎四海尧舜禹汤文武周孔之绪阐焉而不坠道德仁义大中至正之理皭焉而不昧男女夫妇父子君臣之伦截然而不乱礼乐刑政文物声明之典粲然而不亡中国四方刚柔燥湿之俗判然而不杂彼异端邪说干时妨政丧心惑志者焉能行胷臆於其间哉故斯文之大成大经之垂世名教之立极仲尼之力也斯文之益大名教之不亡异端之不害衆贤之功也自源徂流以求斯文之本必自大经始遡流求源以徵斯文之迹衆贤之书不可废也呜呼近世以来夸毗者不务实学骫骳芜秽纎艳浮侈枵然恣肆以古为野徼幸者干禄诡获只务速售破碎缀缉无复统纪以正为左穿凿者穷奇索隐嗜新歆异临深为高自以为得以训传为肤浅伪妄者谈天说命立圣遗世动关鬼神言涉造化以文章为末技诞幻者朋扇异教剽饰虚伪欺世罔利诡谲深阻以吾道为土苴俾大经沦弃斯文委地此原古之所以作也原古所以正今也於是断自先秦以及於今六经之本真子史之几衡诸家之要删衆贤之杰作原於道德传於义理合於典则可以为法於後世者则并録之其所作则各附於其人其人则各附於其代其叙则各以其代为先後其体则各附於其类以其皆本於经故各附於经如原序论评辨说解问对难读言语命十有四类皆义理之文易之余也故为易部国书诏赦册文【哀諡册告南郊昊天上帝封禅册】制制策令教下记檄书疏表封事奏奏议牋启状奏记弹章露布牒二十有三类皆辞命之文书之余也故为书部骚赋诗联句乐府【乐章】歌行吟謡篇引词曲长句杂言律诗【絶句】十有五类皆篇什之文诗之余也故为诗部碑铭符命颂箴赞记纪传志録墓表墓铭墓碣墓志【坟版墓版权厝志志文圹铭殡志归祔志迁祔志盖石文墓塼记坟记葬志】诔述行状哀辞杂文杂着二十类皆纪事之文春秋之余也故为春秋部凡四部七十有二类若干篇若干卷部为统论类为序论目为断论凡立说之异同命意之得失造道之浅深致理之醇疵遣辞之工拙用字之当否制作之规模祖述之宗趣机杼之疎密关键之开合音韵之疾徐气格之高下章句之声病麤凿钜细远近鄙雅皆为论次本之大经以求其原邃古无上之面目太极造始之枢纽鸿荒冲漠之兆朕浑沦灏渺之津涯死生终始之槖龠隂阳鬼神之情状穹象厚垠之端倪伦类事物之条贯命性心迹之位置政典维纲之轨度治乱安危之运世山岳丘陵根柢之所系江河湖海之所托雷霆风雨变化之所起虫鱼草木生植之所因云烟花鸟月露态度之所极金璧珠贝锦绮光采之所发琴瑟钟鼔磬管音节之所契天球河图大玉琬琰之秘藏布帛菽粟果菜水火之日用衆人之所未睹天下之所共见搜抉振暴罗列而进尽在目前非特以正今亦所以正昔庶几先贤之用心不为後世所诬仲尼之道家至日见牛童马走皆与斯文邪说无自而入大经业万世名教垂百王彼伪妄诞幻之徒不复敢以区区艺能视之而忽蔑也或曰昔王通续经论者以为僭而自圣子是之作得无似之乎曰夫经不刋之典也易本三皇书本五帝诗本三王春秋本五伯故皇帝王伯为易之体虞夏商周为书之体文武周召为诗之体齐楚秦晋为春秋之体前乎牺炎则不足徵後乎桓文则不足法数千百年离为四经混然天成不可加损不相参涉而无间断後世虽复有仲尼亦不能复为也况王通乎当偏駮之极坏乱之余而以私意效圣人赞易道续诗书修元经直以继夫经自以为仲尼复出是以谓之僭也今之所録推广圣经之余裔以为斯文之命脉尔古今文章皆经之所出万言千论不能有以外而莫能及焉为之羣分类聚论定区别以稽其变益见经之大圣人不敢觊觎则尊经也夫岂僭乎哉江淮荆湖南北等路宣抚使入宋国国信使翰林侍读学士郝经序

太极演总叙

天下之理一隐一显而已矣故其间有开合之机总萃之体变动之用布散之迹焉其始焉皆自夫隐而出也其终也皆自夫显而反也於是天下之理无滞无弊道之大用全体旁行而不流确乎其不可拔而不易而易行乎其间妙万物而为神翕然而藏天地万物无不隐辟焉而生天地万物无不显一翕一辟一生一藏一隐一显所以为道所以为易所以为神天地万物至今而不穷至今而冥冥也至今而昭昭也是以圣人作易推其隐者而为赜为密为幽为深为几为微穷原筑底而无上反而为显於是为太极推其显者而为图为画为卦为爻为象为数为辞为说亦穷原筑底而无上复反而为隐而止於太极故易之为书本末一隐显太极则其开阖之机也总萃之体也变动之用也布散之迹也故道易神之藴奥皆具於太极而伏牺发之伏牺之图文王之卦周公之爻孔子之象皆自太极推出而孔子独为言之故易有太极而太极易之本也学易者必先求其本本得而易道可求矣摄网者必提其纲衣裘者必挈其领入室者必由其户也由孔子而来言易者衆矣开卷而便及乾坤直造牺文莫不忽恍茫漠以为高深幽远至简至易者而以为至烦至难夫易成於四圣人之手莫不先後相因伏牺演河图文王演伏牺周公演文王孔子演三圣後世之言易也则在夫孔子之後矣故当由孔子之易以求三圣之易自流徂源由末及本也孔子之易其彖象文言说卦序卦杂卦皆所以承三圣人扩而充之也其繋辞上下探索牺文之前包举万世之业其抉示道本挈举易钮转干神机推出两仪四象造起天地万物则在夫易有太极之一言固当即此以为学也知孔子之易则知三圣之易矣尝闻之师读易者当先读繋辞其次说卦序卦杂卦其次读乾坤二卦既精且熟然後读屯蒙诸卦此学易之序也盖意言象数之本皆在於是矣故取太极一章以为学易之标凖类繋辞文言说卦彖象之名义探诸太极之前而演其隐徵诸太极之後而演其显问津洙泗以及河洛遍参诸儒庶几数年之後可以学易观道易神之髣髴不失吾身之极焉故取道易神等二十三条为一类合为一图以示其序而各为之说谓为易道藴极演诸太极之前者也其次取太极等六条为一类合为一图以示其序而各为之说谓为易有太极所以演太极也其次取易书诗春秋论语大学中庸孟子名义人舆皇极等凡二十四条为一类合为一图以示其序而各为之说谓为人道建极合隐显而立极成易也其次分易为四为伏牺易文王易周公易孔子易合为四圣易图以示其序而各为之说为之图演太极之後所以成易者也其次为孔门言易诸儒拟易传注疏释等类以为易之支流余裔见太极为易之用极尽而无极神而明之存乎其人焉尔矣凡十类六十篇总谓之太极演云年月日陵川郝经书於仪真新馆

周易外传序

孔子承三圣之易为之作传凡道德之要性命之理幽明之故死生之说天地人物之在夫意言象数之间者莫不充周表着推致其极易於是乎集大成圣人大经大法之原而不可加损焉盖数圣人之制作孔子复以圣述圣故也後之人德未至於圣欲以一已之见求夫数大人之意虽敝精极神不免於猜揣料量之私不能造夫真是或有见焉而不能纯备断然自作则违戾远甚是以纷纷藉藉至於今而不已也夫易圣人所以用道之书也伏牺氏按图画卦以述道造书契以开斯文之统历数千百年至於黄帝尧舜氏而法制始备又历夏商千有余年而文王受命作周重伏牺氏之卦繋之辞而命之为易圣子周公心传口授分其文而繋之辞以断其吉凶复六百有余年而孔子出焉晚年读易而韦编三絶以求三圣之意於是退而修经推皇帝王伯之世而本乎伏牺终於五霸列为四经而为易作传尊之为经以冠夫诗书春秋使天下万世共用一道举画前之固有重後之逆数造无穷之形器坏无穷之形器而一易之用不可胜穷矣则伏牺氏述道文王述伏牺周公述文王孔子述三圣世代相去若此其甚远也圣人之作若此其鲜也以圣述圣若此其恭也至孔子而仅为成书犹以为书不尽言言不尽意加我数年五十以学易可以无大过则易之大不能一圣人当一世而为之必数圣人数十百世而仅成以孔子之圣不敢自作曲为之述而犹以为未既尽而惧或有过後之人乃欲以一已之私遽述数千载之德业四圣人之能事又辄自作为不亦难矣哉且自孔子没曾子子思孟子得其传而着之书虽皆易道而不及易中一言继而火於秦虽幸而以卜筮之故易之书独存天下之人只以卜筮视之而其道不明也汉兴言易自田何本其所自谓孔子授之商瞿子木而授受及何何为传数篇而不传自是学各专门原远而末益分矣扬雄之学最为深到凖易作玄而不述易道东观学者虽盛而只为传注之学亦各专门自私而明夫易道者亦鲜魏正始间王弼以二汉之学为之注唐世以为至当而孔颖达为之疏学者至今宗之殆亦专门之学也寥寥千载竟无圣人而述圣人家异传人异义易道不可复闻矣故王通谓九师兴而易道微三传作而春秋散恶其私而专专而分分而异卒使圣人之意不可得而见也宋兴大儒辈出莫不以阐明易道为巳任於是华山陈抟肇开宗统而濂溪周敦颐西都邵雍远探羲文周孔之业推演意言象数之本至侍讲程颐大变传注为易作传直造先秦布武圣门其诸师友更唱迭和易道几明今二百有余年矣学者复各擅其师传立论驰说求新角奇诞夸而自圣言义理者不及象数象数者不及义理又往往杂入偏駮小数异端曲学周邵程氏之学复昧没而不明其诮王弼蔑正义厚诬妄訾悖理伤道者不可胜纪又甚於专门之弊矣反复坏烂遂至此极世代如是之远圣人不作如是之久蠧食穿凿如是之衆且多也又岂一人之专见臆戾所能蔽之哉则圣人之意终不可得而见矣窃尝以为後世虽无大圣人兼综诸圣以述夫圣如孔子之集大成苟不以一人自私曲学自蔽专门自圣削去畦町没夷滋蔓排斥一我开示公道合汉魏唐宋诸儒之学顺考其往逆徵其来积数千百年之学问数十百人之能事契其所见会其所得合天下以一心通天下以一理贯古今以一易圣一而後世百之圣十而後世千之遡流求原问津以济乎道则亦庶乎其可也故不自揆尝欲论次孔子以来述易而有合於圣人者纂为一书而未能也中统元年诏经持节使宋宋人馆於仪真留而不遣五六年间颇得肆意经传及被刦杀出居别室益旷寂无事乃据所有书及故所记忆者自孔子以来迄於今凡训诂论说诸所注释核其至精去其重复义理象数兼采并载巨细不遗不徵其人惟是是与各以世代第其先後凡诸经传子史百氏易之自出而不谬圣人必当关涉引用者亦各依世次编入其流入老佛异端曲说非圣人意者则尽刋黜夫汉魏传注之学则至於魏王氏唐宋论议之学则至於宋程氏故备録二氏以为诸家折衷经有所见闻者则弥缝其阙而要终之且徵之历代之得失以为易之事业穷源极委致诸道易神之本然以为一经之纲领疑而不可固必者则存而弗论以俟能者积成八十卷旁搜远蹈创图立说为太极演二十卷申明列圣及诸儒余意共为一百卷易之成俶落周世谓之周易近世或单称易及大易等以为题而不言周有未当言者故仍称周易孔子为经作传既谓之传矣後之人复为传注则皆传外之传也故曰为外传且示不敢自同於圣人之作也然亦未敢自为成书後来继今或别有所得当复增入云九年春正月立春日郝经序

续後汉书序

汉建安末曹氏废汉自立称魏孙氏据江左僭号称吴昭烈以宗子继汉即位於蜀讨贼恢复卒莫能相一而折入於晋晋平阳侯相陈寿故汉吏也汉亡仕晋作三国志以曹氏继汉而不与昭烈称之曰蜀鄙为偏霸僭伪於是统体不正大义不明紊其纲维故称号论议皆失其正哀帝时荥阳太守习凿齿着汉晋春秋谓三国蜀以宗室为正魏虽受汉禅晋尚为纂逆蜀平而汉始亡上疏请越魏继汉以正统体不用宋元嘉中文帝诏中书侍郎裴松之采三国异同凡数十家以注寿书补其阙漏辨其舛错绩力虽勤而亦不能更正统体历南北隋唐五季七百有余岁列诸三史之後不复议为也宋丞相司马光作通监始更蜀曰汉仍以魏纪事而昭烈为僭伪至晦庵先生朱熹为通监作纲目黜魏而以昭烈章武之元继汉统体始正矣然而本史正文犹用寿书经尝闻缙绅先生余论谓寿书必当改作窃有志焉及先人临终复者遗命断欲为之事梗不能中统元年诏经持节使宋告登宝位通好弭兵宋人馆留仪真不令进退束臂抱节无所营为乃破藁发凡起汉终晋立限断条目以更寿书乃作表记传録诸序议赞十二年夏五月令伴使西珪借书於两淮制使印应雷得二汉三国晋书遂作正史以裴注之异同通监之去取纲目之义例参较刋定归於详实以昭烈纂承汉统魏吴为僭伪十三年冬十月书成年表一卷帝纪二卷列传七十九卷録八卷共九十卷别为一百三十卷号曰续後汉书奋昭烈之幽光掲孔明之盛心祛曹丕之鬼蜮破懿昭之城府明道术辟异端辨奸邪表风节甄义烈核正伪曲折隐奥传之义理徵之典则而原於道德推本六经之初苴补三史之後千载之蔽一旦廓然矣古之为书大抵圣贤道否发愤而作屈平离骚马迁史记皆是也然皆曀昧一时流光百世故韩愈谓以彼较此孰得孰失今拘幽之极而集是盖亦失中之得古人之志也呜呼安得复於先君而告卒事乎十有五日庚子具位陵川郝经序

玉衡真观序

人并天地为三极其为道则一凡义理象数皆所固有学必周知然後为至已是以圣人仰观俯察范围曲成推步占候以为大法着之诗书六艺谓夫人而所当知也故自天子至於列国各有官守以世其业其法家至日见犹夫土田疆理州闾井邑人能道之於是一世之人莫不知天只畏奉事恐惧修省通三极为一敬贯万变为一诚天命不违人心人事合於天道天与人一纯而无间所以为二帝三王之世也及周之衰如螮蝀巷伯大东定之方中渐渐之石等作皆细民宦寺役徒之辞亦能言天以为风其列国名卿贤大夫于变异之际道其所以然言君而迪畏乎天如禆竈梓慎苌弘晏婴往往有之仲尼之门顔闵而下七十子三千之徒问学之际一不及曾子子思孟子着书难疑答问而亦弗及皆知其法以为常事置而弗论文武之道在人而先王之泽未斩也至战国纵横异端并起道厖术杂莫不以人胜天天人始二视天梦梦于巳无与放辟邪侈无所顾忌怪异叠出不知警惧益杀人以逞卒皆大乱亡灭其遗书古法或有知者如子韦唐昧尹臯甘公石申吕不韦各专门名家无复大圣大贤之能事一世之通学为隂阳数术之流矣然赖数子传其绪业汉兴学者得以寻绎於是张苍司马谈及子迁邓平唐都落下闳董仲舒刘向扬雄班固马续张衡郑玄刘洪谯周皆着书推衍而翼奉李寻谷永苏竟郎顗襄楷蔡邕于昏君乱朝横身论列压之以天惧之以祸使闻者夺气流汗谓之天谏大有功于汉室于是四百年间复知畏天有三代之风焉南北七代其太史多能占测以言休咎儒者则犹有崔浩高允汉氏之遗烈也隋唐以来学者以为异端謏【音小】道而耻言之其星翁历史列于有司备员而已复设私习天文之禁使天子至於庶民皆戴天而不知所以为天至有谓天变不足畏者于是三代二汉之学絶矣经自知读书即嗜天官学常欲纂古遗法以合天人求其所以然畏法律禁忌而不敢为今上即位之元年诏经持节使宋告登宝位通好弭兵宋人馆留仪真积年不遣旷寂无聊乃改修陈承祚三国志至为八録推本六经三传诸子史自汉魏晋隋唐诸天官书志及所齎宋金源氏与本朝燕都台司秘书为历象録具述历代星历传之以理既成书状官苟宗道为之音注请别为一书乃更论次复加损益益之以图象细行历变异事应等类凡十二卷名曰玉衡真观天地之道真观者在璿玑玉衡所以观之也拘幽之中仰视片天十余年间凡天地日星之变徵之於书若合符节呜呼安得弛习天之禁以是进读於人君传之学者使天下後世复尽知畏天哉中统十四年癸酉六月十五日丙申具位陵川郝经序

变异事应序

孔子作春秋书日食地震星变议而不辨故不言其事应至左氏作传始具载占侯之辞与其事应于是史记汉书历代诸志皆宗其法事与变符而象占有徵矣夫人之善恶兆乎思虑必动乎四体而其忧喜必徵於声色见於气貌藴於内则必发於外而不能掩况事变之大者乎将有大故隂几沈潜而鬼神已知其气焰朕兆必见於天不能恐惧修省以图消弭则事必效而无及矣严哉檩檩乎天人之际甚可畏也君子所以惩忿窒慾慎独而戒於屋漏絶恶於未萌弭变於几先也邵康节曰思虑未发鬼神莫知不由乎我更由乎谁思虑之先藏密之地闲邪存诚可不务乎故修省於无变之时者上也遭变而修省者次也事变寻至而不悟者刑戮之民也纪变异徵事应布列简牍以诏以告其扶助道教至班固汉志曰古历五星之推亡逆行者至甘氏石氏经以荧惑太白为有逆行夫历者正行也古者天下太平五星循度亡有逆顺日不食朔月不食望自周室衰乱臣贼子师旅数起刑罚失中虽其亡乱臣贼子师旅之变内臣犹不治四夷犹不服兵革犹不寝刑罚犹不错故二星与月为之失度三变常见及有乱臣贼子伏屍流血之兵大变乃出甘石氏见其常然因以为纪皆非正行也刘向亦言日月食及五星逆行非太平之常自周以来人事乱故天文应之遂变耳是殆不然夫有人事即有天变虽圣王在位极治之世不免於疾病忧戚死丧诛罚更革废置予夺征讨而天地日星亦不无崩震鸣裂薄食移徙飞流逆顺伏见犯守第治世鲜而小乱世多而大耳以黄帝尧舜禹汤文武周公之治亦有征伐战鬭流放诛殛拘幽诬诮叛逆崩殂之事其九年之水七年之旱桑糓共生大风拔木等亦书于策岂天地无变二星不逆行乎且仰观俯察推测占稽皆圣贤之能事其书之必备第以秦人焚灭典籍二帝三王之简策暨西周之行事皆没而不得闻故其变于事不可徵也赖孔子作春秋左氏为春秋作内外传东都以来才见一二变应可得而述固向据之遂为周衰日月始食五星始逆行甘石所纪非正岂通识哉今据春秋左氏传国语托始於周幽王据史记二汉书三国志晋书终於晋恭帝宋高祖之簒上记其变下列其事各别为章凡一千一百六十九年君臣父子之间中国外域之际兵戎之起诛杀之行崩薨之象簒弑之端僭叛之由割裂之势专擅之故乱亡之本自王而霸自霸而杂日流日下兆变於上应之於下者亦巳备极姑为占候之案其占法已各具经星纬曜诸星气本宫下故皆略而不书

陵川集卷二十九








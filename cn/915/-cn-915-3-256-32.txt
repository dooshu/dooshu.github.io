◇五姓名籍（始建国元年）

予前在摄时，建郊宫，定祧庙，立社稷，神报况，或光自上复於下，流为乌，或黄气熏，昭耀章明，以著黄、虞之烈焉。自黄帝至於济南伯王，而祖世氏姓有五矣。黄帝二十五子，分赐厥姓十有二氏。虞帝之先，受姓曰姚，其在陶唐曰妫，在周曰陈，在齐曰田，在济南曰王。予伏念皇初祖考黄帝，皇始祖考虞帝，以宗祀於明堂，宜序於祖宗之亲庙。其立祖庙五，亲庙四，后夫人皆配食。郊祀黄帝以配天，黄后以配地。以亲都侯东第为大，岁时以祀。家之所尚，种祀天下。姚、妫、陈、田、王氏凡五姓者，皆黄、虞苗裔，予之同族也。《书》不云乎？「序九族」。其令天下上此五姓名籍於秩宗，皆以为宗室。世世复，无有所与。其元城王氏，勿令相嫁娶，以别族理亲焉。（《汉书·王莽传》中）


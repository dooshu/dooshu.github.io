卷二百三十二

<史部,诏令奏议类,奏议之属,历代名臣奏议>

钦定四库全书

历代名臣奏议卷二百三十二

明　杨士奇等　撰

征伐

宋高宗建炎元年开封尹宗泽上奏曰臣契勘河北西路真定怀卫濬等处见有番人占据今又分留番马於洺州四向劄寨密栽鹿角意欲攻打若河西诸州不守即敌之奸计包藏不浅京师虽为备御未易可居臣为见有上件事宜已於今月初七日统押人马自游家渡过河会约河西忠义统制等商议随宜措画若事理可行即一面招集同心叶力以图收复安集流移为久远利若敌势厚重不可施行即具所见利害的确便宜画一敷奏伏望圣慈体念河北系天下根本河北不守则干戈弓矢未易櫜戢臣每思前日之失盖由将相恃赖太平恬不为恤朝进一言暮入一说惟以讲和乞盟为意今更沿袭不修武备臣窃忧之兵法曰先为不可胜以待敌之可胜臣不揆衰薾无能见过河相度别具奏闻者

三年张浚论自治之策曰臣辄有区区管见冒渎圣聪退省狂愚不胜战栗臣伏自国家多故以来每於军旅之事私窃留意盖尝深思熟虑求所以致胜之方大要不出古语所谓上策莫如自治何则人心不服不可以战将士不相熟不可以战卒伍乌合不可以战步骑不相敌不可以战有是四者而欲驱以求战是谓暴兵暴兵之败未有不丧国亡家者是以古之明君贤臣知自治之不可忽必先修身正己以率羣下信号令明赏罚薄税敛躬节俭亲君子远小人使贤者处上不肖者处下举国之人方且爱之若父母畏之若神明知吾君之为可归知邻国之为我讐人心既服然後可以言战矣於是择将命帅因之以久任使士卒之心有所属分正队伍严之以纪律使乌合之弊无所容蓄财赋通商贾使精兵锐骑填溢国中有所不战其战必克臣尝恭对咫尺之间屡言及此矣大抵欲致中兴之治未可轻率图之况兵政之坏积有岁年而朝廷纪纲政事有不便於民心者其来亦久风俗侈靡士风凋弊非一大改革人心不归陛下践阼以来兢兢业业惟自治是图臣虽不才早夜奉承圣训思所以服人心择将士治乌合募骑兵亦不敢少怠谓今日之事决可以有为者其理昭然金人侵犯中原杀戮无辜不知几千万计虏妇女劫财宝其名虽强其实易也陛下但急於自治而缓於求战事无不济臣所以缕缕及此者臣窃观行在之兵率多乌合将士未相谙步骑未相敌臣恐爪牙之臣欲图一旦近功妄有兴举既遇坚敌势必溃散自此江浙多事矣愿陛下明诏大臣使各类为一军如京师之兵聚而为一京东河北亦然屯驻要害之地犬牙相制择善抚循者时其衣粮以养蓄之俾不为中国之患陛下如以陕西之衆扈跸西来早据形势益究自治之策天下事大定矣愿陛下留意毋忽臣荷眷遇之厚尽言无隐僭越之罪死无所逃臣无任皇恐之至

浚又上言曰臣不避斧钺之诛辄以狂瞽之说昧冒天听惟陛下留神省察焉臣闻兵者国之大事也社稷安危於此乎决生民休戚於此乎分臣虽愚庸固尝深考熟究早夜以思揆其大要亦本人情臣窃谓今日之势金人非有争天下之略特其部族坚忍士马强盛以数万精锐骑卒驱数十万亡命无归之人为大难於四海耳若关中劲兵养而後用一战而胜天下可复苟惟不然一战而败天下亡矣何则兵家急务不出乎彼己之说锱铢考较胜败自分顾我国家之名义与彼之为不道为孰正我之朝廷与彼之伪为官府孰治我之人材与彼之所用之人孰贤我之行事与彼之行事孰得我之将士与彼之将士孰勇我之兵卒与彼之兵卒孰练我之甲马与彼之甲马孰多我之行阵与彼之行阵孰整我之赏罚与彼之赏罚孰明我之法令与彼之法令孰行参稽博采每每比类有所不战战无不克王者之师未战先胜者彼己之道素明故也陛下念父兄之耻思宗庙之辱特发诏书俾臣任中兴之责所以委遇甚厚所以期望甚大臣非木石安敢爱身以负眷知惟宗庙社稷大计有不可不为陛下敷陈者陛下欲乘战胜之锐气效宣王之北征非徒陛下之所愿为亦臣之所愿为非徒臣之所愿为亦天下之所愿为也然臣尝考宣王为政之迹则其施设有渐如诗所谓内修政事外服远人修车马备器械复会诸侯於东都因田猎而选车徒此恐非一朝一夕之积故鸿鴈之安集离散采芑之养育人材庭燎之勤於政事惟当其无事之时施设素着故用於行师之际战胜可期又六月之诗明言薄伐之举至於太原是直抵其巢穴也今则不然金人之巢穴远过云燕大兵一举必兴数十万之衆然後可以鼓行使敌之善计者收其精甲锐士寘之极边休息牧养益滋锐气以彼之逸待我之劳王师将何所为不过攻吾之城邑残吾之土地师老疲困势必颁师退有尾袭之忧进有乏粮之患逮至秋高马肥彼然後乘我困弊卷甲而来天下大事去矣盖自兵政之坏不啻三十余年虽有坚甲利器之具殊无壮马健兵之实寖及靖康势已衰弱当是时有避无战而一时用事大臣皆太平书生不知兵事或专请求战而不知时势之未宜或有意避敌而不知治己之所务一战而陷城下之师再战而失太原之地其後望风逃遁束手无策势使然也今朝廷根本独在陕西要当审知彼知己之说为必战必胜之谋整治军旅以当大敌借使竭国而来亦可与之抗御苟能取胜於此时然後因利乘便疾进渡河天下不劳而可定矣臣受陛下重寄苟有所见不敢缄默若夫机会之来则固有不容声息者臣当以身任之亦不敢轻率少筭致败大计唯陛下少寛圣虑

浚辩和议利害奏曰臣近尝以浅陋之说仰渎圣聪区区私忧过虑诚以今日之事上干国家大计臣虽退处休戚实同辄罄愚忠更乞洞照臣窃惟陛下回驻临安甫阅岁序圣心之所经营朝论之所商确专意和议庶几休息莫不幸其将成矣臣尝不寐以思屈指而计敌人於我讐衅非一端诡诈非一事其设心措意果欲存吾之国乎抑愿我委靡而遂亡也臣意力弱未暇姑借和以怠我之心势盛有余将求故以乘吾之隙理既甚明事亦易见然则纷纷异议可端拱而决矣陛下进而有为人心顺士气振国立势强其权在我可战则战可守则守可和则和无适而不如陛下志者何则权在我也陛下退而不为人心离士气沮国微势弱其权在敌欲战则不能胜欲守则不能固欲和则不能久无适而如陛下之志者何则权在敌也臣窃谓陛下新盛德以服海内推至诚以御人材勉励壮猷恢张大业以战守为实事以和好为虚名如是则祖宗之基不坠既成天下之民复见至治若乃偷一时之安滋异日之祸偃兵不用适以造兵遇患不除终致大患且敌之畏惧请和在我朝抑可考矣澶渊之役万乘亲征兵刃未交大酋先毙於是惴惴知畏欢好可成继而西夏有警泛使踵至请关南之地兴币帛之求赖当仁宗皇帝时贤材辈出天下富盛卒不能逞其私志不然事亦危矣陛下以今日之和为可信乎为可恃乎臣年数奇穷养亲是急徒能为陛下叙陈曲折分别利害仰冀圣心独断无惑近效天下幸甚

浚议行师奏曰臣尝读易至谦之上六曰鸣谦利用行师征邑国至复之上六曰迷复凶有灾眚用行师终有大败以其国君凶至于十年不克征夫鸣谦而虚己则善日益以进过日益以闻四海归仁上天眷佑故用师为得之若乃迷复而不反则遂非恣欲寖失天下之心矣故终有大败臣读易至此始知兵家大要特在夫人君之一身今陛下修己进德孜孜不倦上可以通於天下可以格於人臣知夫大功可立中兴可期矣更愿陛下勉之谨之悔咎自省无使骄怠之意少生於中帝王之治岂难成哉

浚论江淮形势奏曰臣以庸陋之才荷陛下委任夙夜忧思不敢少忽独患智识止此无以补称试毕愚虑为陛下详陈之臣闻用兵之道所贵在专故备前则後寡备左则右寡无所不备则无所不寡今江淮形势表里连亘数千里之间为襟喉抗制之地者不过承楚襄汉合肥耳承楚北通清河舟行甚便其在形势最为要冲襄汉下彻武昌粮运可出则为次之合肥旁通大湖自湖抵江轻舟所行则又次之若大兵连属盘据要害间道之来似无所施曩以兵势不张望风奔溃敌之所向如践坦涂或整阵而来或乘间而至缓急如意谁其御之陛下讲武训戎颇为精锐方且以数路之兵直临敌境尚虑夫间道或有突入者耶至於先示弱以啖我後出强以用奇此在兵法固亦有之当求所以破敌制胜之策不当谓其计出於此而但已也臣不量力辄负陛下兵戎之寄比以地震为变已上章待罪区区之心诚恐仰玷圣主知人之明愿乞退闲庶息公议止欲缄默引去又恐利害不明重误国事伏望圣慈明诏大臣更赐详议

浚奏杨沂中破刘猊疏曰臣伏奉十四日亲笔处分臣已恭依圣训施行杨沂中於十日大破刘猊全军剿除浄尽麟势甚穷日为遁计刘光世已发大兵方兹乘胜之後虑有困兽之虞理须量其才力戒以持重庶几可收全功无复差跌伏望圣慈上寛顾虑臣窃惟用兵之道譬诸奕棊方两家争战思虑必惑立志不专自须疑贰一着苟失胜负遂分方其急时要以静应宁当持子未下不宜数有更易今岳飞之军控制上流利害至大傥使之全军而来万一敌人出没此处何以支梧其为患害与淮西同非惟川陕隔絶大江之南无日奠居矣却欲进兵攻取不亦甚难已乎臣已具奏闻乞委臣从宜措置伏冀早赐指挥淮东之宼非竭国而来不肯轻举况韩世忠士马精锐地利得宜纵其深入我必有利区区浅见未识当否伏望圣慈曲垂训谕

浚论边事利害奏曰臣闻忠臣去国不忘忧君之心臣虽至愚数败国事而其拳拳忧主之义窃慕前修敢毕其说伏冀留神观览不胜幸甚臣窃惟用兵之道以气为主气胜则强气衰则弱故虽有数十万之敌而古人率以少取胜变危为安其术无他气足以吞之故也晋有淝水之捷吴有赤壁之胜皆其君臣上下议论不移谓夫迎降畏避之策终不能求全以立国故断然鼓而作之卒以定难使其计不出此祸有不可胜言者矣今岁敌人举动未见大入之形惟是逆麟狂谋借敌援以幸万一此容有之臣所过忧者恐探报之间有所未审而我之措置或至轻揺外敌未来内患先起事至於此追咎无及以陛下之明圣加以讲论边事不忘圣怀此固非臣所忧独臣既以罪戾之着不得已而远去圣躬又虑夫後之过计失事者毕以归罪於臣是用略嫌疑之迹冒雷霆之威辄渎宸听皇惧之情殆无所容伏惟圣慈俯赐照贷不胜幸甚

浚论战守利害奏曰臣契勘承楚诸军家属钱粮传闻尽徙内地圣意必以敌议大入先伐其谋未为失策惟战守之备益当严备盖通泰一失则江浙不能安居而岁失盐司一千三百万缗所系利害非细且敌以淮东有战无掠则必窥川陕荆襄为上流攻讨之计当委大臣总治以壮形势兼使南下之师不得一意江浙其势必分夫兵之聚散不在形迹之间在於精神心术运动之际苻坚王莽之兵非不聚也一战而溃汉高驻军京洛韩信出山东彭越往来梁楚之墟黥布用兵於南方相去千里之远而兵势如常山之蛇楚以困弊卒之期会於垓下而败焉其事可以为法

浚又议间谍曰自古用兵莫先於料敌而间谍之?本以为之辅耳故能察见虚实分别情伪莫有失者若夫今日闻某处聚兵即发兵以应之明日又闻某处聚粮即又发兵而应之是惑於闻听而常制命於敌矣臣愿异时边警有急当先料之於心无或轻出号令则失误鲜矣

浚又论用兵曰用兵之道贵在专一心有所主不忧中制则虽败而能胜虽弱而能强自古见於行事此类非一也若夫号令改易进退犹豫则未战而先败矣臣曩为富平之举不能择将而任之纷纷然徒事约束是以终至於败今日之事朝廷当以为戒也

绍兴间浚进王朴平边策故事奏曰周世宗谓宰相曰朕每思致治之方未得其要寝食不忘又自唐晋以来吴蜀幽并皆阻声教未能混一宜命近臣着为君难为臣不易论及开边策各一篇朕将览焉比部郎中王朴献策以为中国之失吴蜀幽并皆由失道今必先观所以失之之原然後知所以取之之术其始失之也莫不以君暗臣邪兵骄民困奸党内恣武夫外横因小致大积微成着今欲取之莫若反其所为而已夫进贤退不肖所以收其才也恩隐诚信所以结其心也赏功罚罪所以尽其力也去奢节用所以丰其财也时使薄敛所以阜其民也俟羣才既集政事既治财用既充士民既附然後举而用之功无不成矣彼之人观我有必取之势则知其情状者愿为间谍知其山川者愿为乡导民心既归天意必从矣凡攻取之道必先其易者唐与吾接境几二千里其势易扰也扰之当以无备之处为始备东则扰西备西则扰东彼必奔走而救之奔走之间可以知其虚实强弱然後避实击虚避强击弱未须大举且须轻兵扰之南人懦怯闻小有警必悉师以救之师数动则民疲而财竭不悉师则我可以乘虚取之如此江北诸州将悉为我有既得江北则用彼之民行我之法江南亦易取也得江南则岭南巴蜀可传檄而定南方既定则燕地必望风内附若其不至移兵攻之席卷可平矣惟河东必死之寇不可以恩信诱必当以强兵制之然彼自高平之败力竭气沮必未能为边患宜且以为後图俟天下既平然後俟间一举可擒也今士卒精练甲兵有备羣下畏法诸将効力朞年之後可以出师宜自夏秋蓄积实边矣上欣然纳之时羣臣多守常偷安所对少有可取者惟朴神峻气劲有谋能断凡所规画皆称上意由是重其器识未几迁左谏议大夫知开封府事

臣窃观王朴所论大率先求自治次图进取世宗听之遂能奄有淮甸旋下关南其効验甚明也虽然此犹杂霸道於其间耳乃若王者以天下百姓为心修德立政治其在己必使大邦畏其力小邦怀其德天下之人舍我将安所归初不侥幸於近绩也陛下袭祖宗积累之德躬睿知不世之资固将行王者之事以大有为於天下要当正心诚意思所以格天心召和气自然国势日隆国势日隆则强敌自服强敌既服则天下自归不用急急於开边之计也臣愚欲望圣慈特取朴之所陈时赐观览恐於时事或有所补至於图回天下则臣愿以王者之心为心焉臣不胜系望之至

浚又进王朴练兵策曰初宿卫之士累朝相承务求姑息不欲简阅恐伤人情由是羸老者居多且骄蹇不用命实不可用每遇大敌不走即降其所以失国亦多由此周世宗因高平之战始知其弊癸亥谓侍臣曰凡兵务精不务多今以农夫百未能养甲士一柰何竭民之膏泽养此无用之物乎且健懦不分衆何所劝乃命大简诸军精锐者升之上军羸弱者斥去之又以骁勇之士多为诸蕃镇所蓄诏募天下壮士咸遣诣阙命太祖皇帝选其尤者为殿前诸班其骑步诸军各命将帅选之由是士卒精强近代无比征伐四方所向皆捷由练之有方也

臣窃惟治兵之道莫过於精择厚养严训且择之不精虽多无益养之不厚人不为用训之不严难以必胜祖宗以数万之旅西下川蜀北取太原南平江淮盖知此道耳臣故愿陛下每深思而力行之

浚又论战守利害疏曰臣闻先圣之言谓我战则克祭则受福盖得其道矣俎豆战阵之事圣人深研其故所不敢忽其必协天人之心终有感格始得其道臣知识不足以测圣人用意而老马知道似或经历窃惟兵家之事至诚为主要在先物而临机应变其殆不常大率以守为本以不战为先而或设权以诱之多方以误之不可执一今日之事国势不张将士诚弱民力诚困财用诚匮臣若不更自激昂以身率衆或临之以虚声或示之以不恐内激军旅之心外应中原之望使蕃汉诸国知敌不可恃各有离心敌亦不敢轻举南来畏蕃汉之袭其後而但欲区区角力战鬪之间事固有难为者矣自今恐万一有得於臣言语文移妄生臆度者伏望陛下览臣此奏定志於内以息浮议载惟臣幸一见圣主仰窥圣学高明雄略大度沈几先物非臣之愚所得而知臣敢用是辄布胷臆上浼天听

赵元镇论防江民兵奏曰臣闻有益於时者不计其所损有利於国者不恤其为害非常之原黎民惧焉者凡以此故若於时无益而所损则多於国无利而为害则大不为可也审量损益之宜明计利害之实变而通之以成天下之务而已臣窃见近降措置防江民兵指挥条具详悉粲然有理然以臣观之特文具非实效也点配科差骚动闾里拘留往返夺其农时既失民心有累子育元元之德重敛民怨必生意外不测之虞此皆所损之大者则其为害可胜言哉虽然有益於时有利於国则民间祸患有所不顾於今之时为国之计将如之何恃此长江以保宗社而已若指民兵为防江之用则非也臣愿择守臣重其事权选大将严其号令凡关津紧要分立寨栅轮差别将领兵廵逻大江限隔之远不能驰突舟檝风水之虞不能毕济如将能率衆兵不溃亡据地利之宜峙牵制之势虽有强敌未易遽前然而太行天险非不关防大河要津岂无堤备而卒致都城之祸者以将不能率衆而兵多溃亡也今之所患正在於此苟能作新士气恢张国威不特防江可以防淮不特防淮可以长驱深入收复两河不难也於此未得其术而欲以区区疲悴之民为防托御敌之策臣窃惑之四方之俗勇锐好武莫如西民而太平之久流於骄惰使之运饷筑城犹可驱之而去责之防托御敌则望风而遁矣臣不知江湖之民得与西民而比乎西民且不可用而欲以责江湖柔弱之民可乎今以人丁点差摆布铺分遇有警急驰报县官县官各有地分驰至本界躬亲守御防江民兵的确利便独在於此臣不知沿江村民曾习战否乎沿江县官曾统兵否乎今之县官非学校士人则衣冠子弟使之率疲悴柔弱之民以悍强敌虽立军法日斩万人臣知其必不为用矣灼知其不可用而徒尔纷扰欲何为乎臣所谓特文具非实効也流离失业远近惊疑虽有免税之文而自齎粮糗自办器甲以至勾追点集之费未足偿万分之一江湖风俗轻浮易为揺动方腊青溪之变可不念哉有损而无益有害而无利於兹可见议者或曰民兵防江本非战鬭但令执帜近岸列为疑兵而已臣谓不然平日无事不必设此万一敌至中流鼓噪而进吾之正兵坚立不动能复有几良善乡民将救死不暇其能成列不退乎蹂乱正兵因而失利者或有之矣若夫选委土豪召集忠勇乘危据险保护乡闾虽未足为防江扞敌之用不犹愈於丁点而差不择强弱不问贫富取充数而已邪臣僻陋书生不习用兵之利陛下试以臣言询诸大将沿江之民可用以为扞御之兵乎今之县官可用以为统兵之将乎如其不可臣愿陛下速赐罢去选委土豪召集忠勇各为保护乡闾之计毋使怨嗟之余潜生变乱乘间而起重贻陛下之忧臣故不避烦言极陈其弊惟陛下省察

元镇论亲征奏曰臣窃闻陛下径欲廵幸浙西道路传言人情震惧臣在温台屡贡愚恳及每因奏事未尝不开陈利害欲朝廷远布耳目俟浙西宁静及建康之寇尽已渡江然後回跸徐议所之今闻朝廷遽有此举必以韩世忠之报敌骑穷蹙可以剪除陛下欲亲总六师为亲征之计万一世忠所报不实及建康之衆未退诡计多端变诈百出或为回戈冲突之势陛下何以待之胜败兵家之常虽有万全之策犹不免蹉跌况欲侥幸於意外邪兼饶信魔贼未除王溃军方盛陛下遽舍之而去或结连窥伺宁无回顾之虞兹乃社稷存亡之几至危之道也臣愿陛下少加睿察益严探报俟敌骑渡扬子乃幸浙西此亦圣虑所及前日训谕之语臣尝亲闻之者若谓敌已穷蹙决保无他即遣将袭之可也何至亲烦车驾以蹈不测之祻设若有成不足言功或万有一失非如将佐可以脱身而遁事或至此悔无及矣惟幸留神省览

元镇又论亲征奏曰臣今日扈从车驾登舟出余杭门窃见道旁观者无问老幼皆以手加额咨嗟流涕以陛下冒犯风雨亲总师徒激励将臣抗御强敌为宗庙生灵之计自靖康用兵以来未尝有此举措故得民心如此虽然千金之子坐不垂堂知命者不立岩墙之下陛下以万乘之尊履兵戎至险之地苟怀爱君之心莫不忧之而臣待罪揆路实负此责是以不寒而栗当食忘味臣非不欲被坚执锐摧锋陷阵为士卒先而书生怯懦之资不嫺战鬬之事又事不素备势难遽为府库无半岁之储关津乏控扼之具随宜经理取办仓皇徒有过差无补毫末所愿陛下悯怜驽钝虑致於乖方开广聪明兼收於衆智下哀痛之诏捐内帑之金唯至诚足以感动於羣情唯劝赏足以激扬於士气坚恻怛难虞之念革偷安苟且之风则功业之成曾无难者此帝王之事在陛下神谋睿断思而勉之而已存亡所系安可忽诸故於进发之初辄贡区区之恳傥少禆於万一而臣亦预有荣焉臣不胜万幸

元镇又上奏曰臣窃观古者用兵以谓国之大事至重至慎不敢少忽告之宗庙卜之蓍龟谋之卿士然後授以成筭所请必听所欲必得纎悉曲折无不周致信任既笃乃始责以成功此将帅所以竭忠而士卒所以用命也秦欲伐楚王翦须兵六十万人一旅一卒不可阙陈平间楚君臣用汉金三十万斤唯意所出入高帝不问也郭子仪幕府之盛至将相者六十余人当时不以为过所以成就其功固当如此陛下轸念西陲宵衣旰食以图劳来安集之方故遣大臣往将使旨是宜上下戮力以寛君父之忧汲汲皇皇协济厥事若但为侥幸之图姑行尝试之说一切苟且恬不介意号曰出师其实何补今臣备员督府近在阙庭施置之间已多龃龉请兵於诸军非为臣乏使令也将以备出战入守也请给於公帑非为臣无资财也将以劝功赏士也辟士於幕府非为臣私亲旧也将以得人为用也然所谓兵者不满数千半皆老弱不胜甲胄疲癃跛倚可笑可怜所齎金帛至为微少犹控顔沥恳几同乞丐荐举士人皆惮远适面得睿旨令除京局以重观望荐章甫上弹奏已行使臣意气忧沮举措畏忌退视宾僚有腼面目士大夫间或笑其单弱或忧其无成皆谓事大体轻有名无实顾臣一身亦何足道顾国事安危不知安在今孤踪远去君门万里若或更加沮抑臣亦何能自辩伏望陛下察此行之重轻悯微臣之拙直凡有所请略赐主张无使臣茫然遐儌之外欲自诉於陛下则不可欲尽载之纸笔则不能怅焉自失莫之为计也臣词意廹切不觉至此惟陛下矜察

元镇又上奏曰臣闻战不必胜不苟接刃攻不必取不苟劳衆帝王之兵以全取胜贵谋而贱战盖谓此也臣观汉宣帝时赵充国伐先零羣臣上攻战之谋求速务快议论蠭起充国以谓非素定庙胜之册不可用方且审料敌情图上方略垦辟田土会计米盐槀秸器用之具邮亭畎浍之饰无所不备优游安静不求近功虽簿责之使辈至问状之诏日闻守其成谋牢不可破卒能沮羣议克强敌国无大费功遂名立臣窃慕之然自惟念臣本书生不嫺军旅陛下圣度兼容无所求备徒知臣愚不谋身戆不避事付以重任责其所难义不得辞黾勉承命惟敌人扰蜀于今累年侵轶之兵岁深一岁始者接锋五路其後直抵梁洋既已弃和尚原寻又失饶风岭蜀势之危廹於累卵所恃者吴玠一军忠勇可仗守关则仅足出战则无余设或吴玠不能支吾即是四川更无存理若今冬末幸敌不来则臣至蜀之日宣陛下恩信问百姓疾苦劝课农桑蠲削浮费协和将士简练师徒谨守关梁密行间探取谋问计养锐蓄威凡智虑所逮无不竭尽以副陛下委寄之意此则愚臣之所能也或吴玠之兵声势大振四川财赋移用有余虽深入秦川尽还故壤於臣志愿岂不欲之或兵威不加於前敌势无损於旧虽曰蜀道险难固亦未易保守况欲及其他哉若大言无实轻举妄动侥幸成功於万一此则非愚臣之所能也今者明天子谓臣为可使军民谓臣为可行蜀人喜庙堂辄遣大臣边人闻朝廷再开督府内外观望事体非轻而兵将单弱无以压蜀兵骄悍之气金帛鲜少无以省蜀民馈饷之劳虽自治之术犹未知攸济乃欲勉强其所不能多见其不知量矣曩张浚之行也谋欲恢复秦晋渐定中原卒之失五路失梁洋坐此被谴原浚用心岂不伟壮而议者谓浚不得无罪以其自信太重许陛下者太过而功名不能副其初议是乃昧於自知而勉强所不能者也臣窃惜之臣今行有日矣窃意宸衷之所经营执事者之所讲究必有成筭如赵充国所谓素定庙胜之册者幸举以见授臣当度德量力奉命而行尚或觊觎薄效归报陛下傥不赐照察而责臣以必能臣恐异时纷纷之论赤族不足以塞责浚有大功廹於物议犹不能免况如臣者哉故自受命以来日夕忧恐莫知为计虽然量能授官者人君之职陈力就列者人臣之义与其依违隐忍卒使陛下有失望之叹曷若以其所能及其所不能者明以告於陛下尚庶几获免欺君之罪惟圣明怜察

枢密院编修官胡铨上奏曰臣闻古之论兵者或比之毒药或比之养虎或比之渊氷或比之火或比之蠧或比之蝮或比之井比之毒药者以其可以杀人比之养虎者以其终自遗患比之渊氷者以其深可危惧比之火者以其不戢自焚比之蠧者以其财用之蠧比之蝮者以其残物之命比之井者以其陷人可畏是以圣王重焉设戒於诗则以薄伐为美设戒於书则以班师为善设戒於易则云以此毒天下而民从之设戒於春秋则曰兵民之残也而前哲亦有彭祖观井之谕夫彭祖之观井也自系大木加之以车轮覆井而後敢观其畏如此近日道路之议皆谓金人之败机不可失宜一举而空朔庭然後为快臣窃以为过矣夫王者之师必万全而後动不轻举也不得已而後应不先发也机虽不可失然敌亦未可轻虽先人有夺人之心然必有以善其後臣愿陛下练兵选将蒐乘补卒张皇六师声言大举而实不出境隂拱以观其衅蓄锐以待其衰十年生聚十年教训密戒诸将务为持重如彭祖之观井则社稷之福也昔子路问子行三军则谁与子曰暴虎冯河死而无悔者吾不与也必也临事而惧好谋而成者也此诚今日之至计间不容髪愿陛下毋忽

铨又上奏曰臣自闻大行太上皇帝及宁德皇后讳问窃见军民不胜愤惋皆愿一举而空朔庭以还梓宫於沙漠此诚臣子义不戴天之秋然朝廷隐忍含垢尚守和议谓可庶回强邻荐食之心军民失望正堕敌计夫金人虐我父子兄弟亦既大甚是我有不同天之讐而敌负天下不义神人共愤之名自古岂有不义而得志於天下者哉我若仗大义诏天下曰梓宫不复痛贯心骨朕誓不与敌俱存军皆缟素悉发诸道兵以讨不义应三关四镇之兵民不忘我国家者愿皆激厉共雪大愤则吾三军之气已可挫百万之师而两宫之寃亦可以少伸矣如此则陛下之孝何加焉庙谋当自有处也绍兴二年兵部侍郎綦崇礼论进讨固守利害奏曰臣伏奉亲笔处分召至都堂令条具进讨及固守利害者臣伏见金人自靖康以来无岁无兵及乘舆南渡己酉之冬直寇江浙逮其归师龃龉谓可以休矣乃且移兵以寇关陕乘我富平之败遂窥巴蜀幸吴玠一胜稍挫其锋然其图我盖未忘也今侦谍所传皆言敌人并兵以趣川陕可以知其情矣盖以向来江表用兵非敌形势之便故二三岁来悉力窥蜀其意以谓蜀若不守江浙自揺故必图之不置非特报前一败而已则是今日利害在吾蜀兵之胜负吾兵若胜而敌不得近蜀则必气索而衆离若乘其败而西自襄汉东自淮海进兵以攻讨则我必大得志而中原定矣虽然川陕之地远在数千里外行在诸军力不足以应援若坐待其胜负之报胜固可喜苟为不胜岂不寒心以兵家之势言之则彼向陇蜀我当出淮汉以牵制之然而朝廷初不为此策将相初不为此行虽臣知之亦不敢妄有所进说焉者盖以我师事力之未足耳何以言之自南渡後兵无所增募而士卒之老疾死亡者岁岁有耗诸军苟利其廪给则多张虚籍或因降盗有所简汰旋各招取以补其阙名数虽多非皆精练而可用也犹赖去岁以来一二大将皆能尽力破灭剧贼士稍知战然臣旧闻诸将之论以为盗贼虽强大已必能胜若金人之兵则非所可敌其论如此不知今日厥意又复如何顾张浚一军士卒最为简练器甲最为整饬犹可敺而用之韩世忠骁勇无前盖尝抗敌於江上今复屡胜羣盗度其果敢亦必不肯辞难其下如岳飞皆可赖以为用第不知士卒果能齐力一心无所畏避以当金人否舍是二将则其余无足倚者缓急掎角应援便无可使又况中州之地利於用骑吾之诸军大率乘马若徒以步兵驰逐於平原广野之间以当金人之铁骑得乎不如守长江之有险阻也复有最所患者财用之不丰粮糗之不继虽平居无事犹难取给况兴师动衆以深入敌境哉今若欲乘敌未来我先进讨彼中原之民闻王师大举庶几响应然一胜一负兵家常势吾以一大将将兵深入恐彼亦不为无备臣之所虑万一有所不捷一军失利则我便难於後无继人情必为之震动适足以致师而来寇不如缓举之为愈耳臣愚以为姑守长江之险以俟敌衅顾敌祻已穷天将悔革则彼必败于陇蜀在今日之势陇蜀既固则吾之气全而人心亦壮敌之破败又如去冬然後徐为之图不然敌师尚强则我素弱之兵可轻举哉臣岂不知坐守江表中原何时而定盖以事力不足要图必胜乃可以动姑亦简吾师徒励吾将帅息吾民力去吾冗官丰吾财用敌至则力战而应之傥或以彼一失则乘胜逐利遂取中原亦未可知非谓漠然无意於恢复而区区仅以自守而已若淮上积粟则吾未有因粮深入之计谓可募人间入燔其所聚以伐敌情如近海诸处亦可隂使范温徐文之徒若以盗贼钞刼而攘取之斯亦无害於守戍之防者也臣知识短浅不能远图无以上副圣问臣不胜昧死谨録奏闻四年提举西京崇福宫李纲上言曰右臣伏覩进奏院报今月初二日三省同奉圣旨敌人窥伺承楚如别有警急当亲总六师往临大江臣子之情中外同切忧愤况臣世受国恩尝蒙眷奨擢寘近司虽以罪戾退伏海滨荷保全之大德未尝食息少忘朝廷安危休戚实与国家同之敢竭愚戆以今日扞御敌马事势陈为三策以献庶几千虑一得仰裨庙筭之万一伏望圣慈特埀省览赦其狂瞽而取其区区之忠臣不胜幸甚臣窃以伪齐刘豫以蛇豕之姿挟金人猛鸷之势僭窃名号盗据旧都踰五年矣包藏祻心久而未发今者辄敢遣其孽子率叛将驱遗民借助强敌与之南牧侵扰淮甸睥睨江左虽兵之衆寡谋之浅深难以遥度而预料然吾之所以扞御之策不可不用其至恭惟陛下天锡勇智洞照事机慨然出自英断将亲总六师以临大江则翠华所幸保据形胜号令诸将使相应援信赏必罚将士乐从貔貅之师百倍其气敌之退屈已在目中睿谟克壮其计得矣然臣窃谓解杂乱纷纠者不控卷救鬭者不搏撠批亢捣虚形格势禁则自为解耳昔人用兵多出於此魏赵相攻齐师救赵田忌引兵以趋大梁则魏兵释赵而自救齐师大破之於马陵兵家形势从古已然今伪齐悉兵南下其境内必虚而岳飞新立功於襄汉其威名已振亦既班师屯于武昌伪齐必不虞其再至也陛下傥降明诏遣岳飞以全军间道疾趋襄阳更摘湖南北骁将锐兵为之继援命信臣总统乘此机会捣颍昌以临畿甸电发霆击出其不意则伪齐必大震惧呼还丑类以自营救王师追蹑必有可胜之理此举非惟牵制南牧之兵亦有恢复中原之兆此上策也朝廷或以兹事体大馈饷之费调发之烦仓卒未能办集则銮舆驻跸江上势须号召上流之兵如岳飞王及湖南北诸将部曲除留屯外各摘精锐军马尽集官私舟舩逐路应副钱粮命将统率顺流而下旌旗金鼓千里相望以助声势则敌人虽衆岂敢南渡仍诏韩世忠刘光世帅其全师进屯淮南要害之地设奇邀击絶其粮道贼必退遁保全东南徐议攻讨此中策也万有一借亲征之名为顺动之计委一二大将扞敌于後则臣恐车驾既远号令不行诸将无应援协济之谋卒伍有溃散摽掠之势士气既索人心不固控扼一失其守贼得乘间深入州县望风奔溃其为吾患有不可胜言者矣此最下策也或谓臣曰往岁金人南渡以退避得计今胡为而不可臣应之曰不然金人南渡利在侵掠既得子女玉帛而时方暑则势必还师朝廷因得收复残破州县还定安集渐成区宇故在当时为退避之计则可今为是役者伪齐也使之渡江而南必谋割据得一县则占一县得一州则占一州得一路则占一路师不徒还而奸民溃卒见利忘义幸灾乐祻者从而附之声势鸱张则将何以为善後之策哉故在今日为退避之计则不可况伪齐所驱脇而来皆京东西关陕之民非金人比借有敌骑势必不多朝廷措置得宜将士用命则安知此贼非送死於我昔苻坚以百万之衆侵晋而谢安以偏师破之顾一时机会所以应之者如何耳臣愚伏望圣慈特降臣章与二三大臣熟议之臣自经忧患以来衰病交攻志气凋落加有重膇之疾步履艰难方国家多事之秋既不能执干戈以卫社稷又不获负羁靮而扞牧圉夙夜忧叹辜负大恩死不?目徒有拳拳之诚不能自己故敢以蒭荛之说上渎天听传曰狂夫之言圣人择焉愿陛下无以人废言非特臣之幸也实天下之幸也

纲为江西安抚制置大使时上言曰臣窃观自古用兵者相持既久则非出奇不足以取胜曹操袁绍官渡之事是也王师与敌兵相持於淮泗间几半年矣前日岳飞之举我出奇也惜乎以钱粮不继而勾回干事军马未能成功今日贼马渡淮彼出奇也若能设策破之则奇反在我臣愿陛下速遣得力兵将自淮南前来蕲黄间约岳飞兵相为掎角以夹击之期於必胜以复陈蔡则淮泗之师亦自当解大功可成至於江南兵控扼以扞奔冲自是一段不可阙也?望圣慈特赐睿察纲又上奏曰臣今月十日准御前金字牌降到枢密院劄子奉圣旨以臣奏陈防秋利害切中事机令学士院降诏奨谕劄送臣照会仰荷圣恩第深感惧伏念臣窽啓寡闻初无智略徒以误膺知奨实同安危故敢每以瞽言干冒睿听伏蒙皇帝陛下天地容纳日月照临不惟恕其狂愚又复奨以优诏顾臣何人可以当此惟知自竭以报鸿私臣窃见国家与敌兵相持累年以来未有如今日之捷也原其所以致此盖缘六飞亲临将士用命之故傥非车驾在近威令可行则淝水之师安能既退而复进变败而为成哉前年亲临则敌骑宵遯今年亲临则伪齐奔北其效昭然可见臣愿陛下乘时稍进以临镇江号令王师士气益振则虽勍敌隂遣援兵未必不闻风而退屈昔汉祖亲临垓下而西楚以亡真庙亲临澶渊而北戎以服自古创业中兴之主未有不履危而求安者惟陛下断以不疑布昭圣武以定大业天下不胜幸甚

纲又上言曰臣近者伏蒙圣恩许令入觐特御内殿三赐引对踈远之迹得望穆穆清光於咫尺间从容移时仰聆玉音俯竭愚悃臣子之情不胜忻幸然进对之久恐劳圣躬加以言词拙讷敷奏迂踈犹有未能尽其底藴者敢昧死以闻臣本书生初不知兵自靖康以来窃见朝廷军政不修致有边庭之祻夙夜以思欲振起中兴之业为自治自强之计非兵不可昔苏轼当熙宁元丰间着论深戒用兵使轼生於今日则必以兵为先务何则所遇之时异也然兵家多故千绪万端有奇有正变动无方能读其父书者未必能施於行事不读古兵法者未必不暗合孙吴顾所以用之者如何耳臣尝推原古人用兵之意比较今日主兵者之失大略有四夫兵贵精不贵多多而不精反以为累故昔之善用兵者料简至精率能以少击衆如干将镆鎁迎刃而断莫之敢撄其与顽铁岂可同年而语哉王邑百万而破於光武之三千苻坚百万而败於谢玄之偏师同此道也又况将兵如将将多多益办唯韩信能之自余各有分量今之诸将贪多务得见他人之兵则垂涎以务并吞初不自量其智力果能节制运动如身之使臂臂之使指乎否也冗食既多坐耗国用疲劣弗简遇敌先奔一大将连十万之衆未闻有敢深入而建奇功者此不务精而务多之过也将贵谋不贵勇勇而无谋适为敌擒故昔之善将兵者或深谋於已或广谋於人韩信背水而阵示以大将旗鼓使敌趋利抜赵帜而夺其城遂以破赵将士皆莫能知此深谋於已也得李左车西向而师事之遂传檄而定燕齐此广谋於人也周亚夫亦然其谋於已则坚壁不战以困七国之师志虑一定虽梁孝王不能夺者是也其谋於人则听赵涉遮说走蓝田出武关抵洛阳直入武库击鸣鼓而骇诸侯者是也善将者莫不如此而今之大将号为出羣帅之右者不过勇猛敢进未闻长虑却顾虚心下士以谋为先者求其据形势中机会料敌制胜不战而屈人之兵岂可得哉此不务谋而务勇之过也阵贵分合合而不能分分而不能合皆非善置阵者诸葛亮以石布八阵图於蜀江水中晋大司马温见之曰此常山蛇势也击首则尾应击尾则首应击其中则首尾皆应非能分能合何以至此自金人凭陵以来未闻诸将有与之对垒而战者率皆望风奔溃间有略布行阵为其突骑所冲一散而不复合於古人置阵之意岂不相远哉鱼丽偃月平锐曲直阵形虽殊其欲能分合一也合而不能分则非所以适变分而不能合则溃而已矣古之阵法皆能制敌於部伍曲折之间故诸葛亮以之擒纵孟获李光弼以之大破史思明而今之阵法徒为文具而不适用此不务分合之过也战贵设伏不设伏而直前使敌无中断邀击之虞皆非善战者北戎侵郑郑公子突谋为三覆以待之衷戎师前後击之尽殪昔之善战者未尝不以设伏为先山川林莽荟蘙深密皆可伏兵或诱之以利而使前或示之以怯而使逐薄於险阻之地击其首尾而不得相援断其腹心而不能相支如猛虎陷於机穽之中麕骇狼顾鲜有不甚败者今之诸将或有与敌相遇惟务力争不求谋胜虽小有所获未闻大殱其衆者此战不设伏之过也是四者今日诸将之失愿陛下明诏之使知古人用兵之深意则於折冲御侮致果杀敌之方非小补也昔高祖驾御韩彭英卢如指纵猎狗而得兽光武驾御寇邓耿贾所向无不成功陛下十数年来委任诸将不爱高爵重禄以得其心分以坚甲利兵以作其气驾御之术固非愚臣之所能测识然窃见朝廷近来措置恢复有未尽善者五有宜预备者三有当善後者二臣荷恩之深尝蒙圣慈特降亲笔有宜因疾置时告嘉猷之语苟有所见其敢隐藏请试为陛下详言之何谓有未尽善者五夫兴师十万日费千金聚人必以财理财必以义以朝廷之威擅天下之利势而欲措置财用使养兵不乏何施不可善制国用者有生财之道有节用之法有救弊之说有核实之政有懋迁之术有阖辟之权审此六者则虽养兵之多何患乎财用之不足而朝廷初不留意於此唯取於民之为务降官告给度牒卖户帖理积欠折帛博籴预借和买名虽不同其取於民一也上户竭产不足以供买官资之敷配下户絶食不足以应科斗升之诛求物力耗屈人心惊疑如居风涛汹汹靡定夫民为邦本本固邦宁基址薄则栋宇有倾危之忧水泉涸则鱼鼈无生养之理为父母而日削其子饱腹心而自戕其肌欲求久安其可得乎昔唐德宗急於用兵而有除钱陌税间架之令遂致奉天之变今日诚不可不以为鉴此未尽善者一也夫千里馈粮士有饥色樵苏後爨师不宿饱军旅之兴粮饷为先而去年自江以南緜地数千里适有旱灾粒米惟艰谷价翔踊饥民饿殍相望於路虽淛西号为丰稔然以一路而供江湖数路之求势亦安能有余朝廷籴买数目虽多亦未必能丰衍王师一动运漕飞挽何以能给议者谓当因粮於敌臣窃以为不然使敌人聚粮或有败北焚荡而去必不使为我有粮道不继为患甚大若欲取於伪地之民则官军抄掠甚於寇盗有违吊伐之义失民望而坚从贼之心非计之得此未尽善者二也金人专以铁骑胜中国而吾之马少特以步兵当之飘暴冲突势必不支平时不务有可以制铁骑之术而亟欲兴举夫工欲善其事必先利其器况於战阵之际国家安危所系岂可忽哉此未尽善者三也夫用兵如奕棊先能自固乃能杀敌根本之地当以重制轻乃能安全臂指之势当以大用小乃能运动今朝廷与诸路之兵悉付诸将外重内轻指大臂小平居已不能运掉则缓急何以使之扞患而却敌哉兵犹博也本多乃胜善博者徐出以待时今乃罄所有以事一掷其可乎此未尽善者四也臣於陛辞日窃闻麻制以韩世忠岳飞为京东京西路宣抚使圣意可谓断矣然兵家之事多行诡道鸷鸟之搏必戢其翼猛兽之攫必匿其爪藏杀机也今者不得已而用兵不知欲敌人之知乎欲敌人之不知乎欲敌人之为备乎欲敌人之不为备乎事固有先声而後实者然既有其实乃可先其声昔韩信虏魏王禽夏说不旬朝破赵二十万衆诛成安君於泜水上故能发一乘之使奉咫尺之书使燕齐从风而靡有其实故也今吾军初未尝有其实而遽以先声临之其可乎此未尽善者五也何谓宜预备者三中军既行宿卫单弱肘腋之变不可不虞此行在不可不预备者一也江南东西荆湖南北兵将尽行屯戍鲜少敌人或有乘间捣虚之作则将何以待之此上流不可不预备者二也海道去京东不远乘风而来一日千里苏秀明越全无水军则下流不可不预备者三也何谓当善後者二夫胜负兵家常势有胜必有负胜之非难持胜为难而况於负乎藉使王师克捷能复京东西地则当屯以何兵守以何将金人来援当何以待之两路之民怀戴宋之心有来苏之望久矣既得其地而吾之力足以覆护之此当善後者一也万一得其地而不能守得其民而不能保两路生灵虚就屠戮而使两河之民絶望於本朝则恢复之功难为力矣昔宋武帝长驱以复关中而卒不能有惟其善後之策不先定故也善奕者其置子之意乃在於数十着之先岂临事而後虑哉胜犹如此则所以图为善後之计者宜何如哉此当善後者二也陛下天纵英武念二圣於漠北出自睿断图此武功事势既然必不得己臣愿献愚计军政既修莫若小试勒兵於山东夫山东天下之陆海也贼豫赖之以为根本之地与吾淮南境土相接河渠相通士马易行粮饷易致宜令韩世忠率师先临继遣刘光世为之策应张浚分兵以防江岳飞重兵且屯襄阳勿轻动以牵制其师使不得应援募敢死将士由海道以捣其腹心择要害之地控扼以断金人来援之路京东郡县必有起而应者抚绥料理务尽其术京东可保乃可徐事京西此今日之至计也臣蒙陛下面谕以数十年来训练士卒今方可用臣退而询之士大夫咸以为然区区愚虑尚有可疑者以谓吾之士卒初未尝与大敌力战则欲保其临敌用命无奔溃之虞犹未易也金百链则为精金卒百战则为精卒故臣欲试之山东者使战得一胜则士气百倍乘破竹之势所向无前矣惟陛下财幸昔周宣中兴北伐则夷玁狁南征则平淮夷宜乎意气勇锐飇举电发然常武之序曰有常德以立武事因以为戒然则知有此武功未尝不以诚一之德为主也夫其进锐者其退速物理之自然兵威方强志虑太锐一有挫衂遽自退屈岂可谓之常德哉高祖与项籍战其丧师跳身者屡矣然卒以此胜坚忍而有常故也昔魏相之告宣帝曰救乱诛暴谓之义兵兵义者王敌加於已不得已而起者谓之应兵兵应者胜争恨小故不忍愤怒者谓之忿兵兵忿者败利人土地货宝者谓之贪兵兵贪者破恃国家之大矜民人之衆欲见威於敌者谓之骄兵兵骄者灭相之论可谓切当夫兵以义起以应动而不忿不贪不骄是谓常德此帝王之所当尽心也伏惟陛下留神幸察臣昨在靖康中与闻国论当是时岂不愿和但欲和得其是则两国生灵皆赖其利今日朝廷之议臣虽不得而与然闻之士大夫亦颇得其梗槩矣臣素以治兵为然岂不愿战但亦欲战得其是则中兴之业自兹以始夫天下士民凡有知识者孰不愿陛下以战则胜以守则固而早致中兴之功独议和者不然袖手旁观惟觊一有差失以售其说臣愿陛下以持重用兵以多筭取胜而无为议和者之所幸天下不胜幸甚

历代名臣奏议卷二百三十二








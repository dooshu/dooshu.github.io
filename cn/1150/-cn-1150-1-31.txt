○书月赋后

小楷书，不易工。米元章亦但有行押，尝被命仿黄庭，作千文一本以进。今观其迹，但以妍媚飞动取态耳。邢子愿谓馀曰：右军以后，惟赵吴兴得正衣钵，唐宋皆不如也，盖谓楷书，得黄庭乐毅论法，吴兴为多。要亦有刻画处，馀稍及吴兴，而出入子敬。同能不如独胜，馀于吴兴是也。

○又

馀少时为小楷，刻画世所传黄庭经、东方赞。后见晋唐人真迹，乃知古人用笔之妙，殊非石本所能传。既折衷王子敬、顾恺之，自成一家。因观昔年书月赋，漫题。


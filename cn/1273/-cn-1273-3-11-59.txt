万牲园


中国所有毕罗致，中国所无求海外。力为禽兽造世界，神禹所驱今复聚。毛虫羽虫大和会，除却凤麟无不至。嗟哉伙颐万其类，无良无猛，无蠢无灵，胥目曰牲，园吏按册皆可呼其名。食粟者粟，食肉者肉，尔虽不能言，无不得所欲。文禽武兽前后补，京朝之官半寒苦。人言员外郎，不及园中虎。况尔穷民满天下，安能上与槛猿笼鹤伍？古来灵囿何足言，天荒地老有此园。长安夜半西风起，啼呼如在山林间。






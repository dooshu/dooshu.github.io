○海塘成功頌 【 海塘】

萬曆三年夏五月、海潮上齕海鹽隄、隄大壞、亘二十里餘、民無所底定、朝議司馬徐公、明石畫、能商工用、上遣公行視圖方略、公至、合陳臬郡邑丞諸吏按海上、議以增埤捍水力、度道里便宜、濶無大害者、公曰是役也、在並海一邑、費浩穰、勢不得不求助他郡、豈猶不堅、而與海爭咫尺地、其又令疾風駭浪、攻數郡邑費、隄非不倍於海、一簣不覆、寸葦莫支、費將立盡謂石隄何、則飭諸執事、悉□作治、公晝夜額額、庀材命工、凡三越歲、發卒若干人、費若干緡、隄廣丈、高倍若干、隄成、公復按隄上曰、是地庳下、海所從來者高、水涌悍。易以行。庳地即有隄。恐難恃。去石隄尋丈。當更築土隄。防其敗。又甚者。萬一海羨溢。填淤反壤。當釃內河股引取之。水猥盛則放。少稍自索。不至迫阨為內外塘憂。則濬內河若干里。鑿若干里使大水得過小水得瀦陂障縈折。以為污澤然後鹵瀉可得煮海堧棄地。民茭牧其中。可得以溉。為田益肥。濱海之民得穀、此一役也不獨驅水害所興利十倍矣公利社稷。豈不弘多。此特道其利吳者一二若此。吳與越壤相接也、海潤千里、所波及越者又沃矣。於是越守某人等、思所以頌德謂予職史也、宜有言、予何知饗其利者有為德、雖不敏敢不唯唯、頌曰肇維吳越、北望窮髮、環以天池、湯湯溟渤。厥有陂隄。以防滑泪。萬曆之禩。仲夏五月。川后失職。天吳焱發。黃星夜騁褻我倏忽陽侯晝奮。燋山齮齕。滇沔?耳懸飛。鴻溶相湱。浮天無岸。吐吞蕩潟。皓皓旰旰。冬日可拍。延道盡弛。廬殫為澤。盆走斥鹵。田失阡陌。莫辯牛馬。郊埛蕩析。下民嗷嗷。岌矣朝夕。天子日咨。疇茲與治。爰簡羣工。爰甄輿議。僉曰徐公。民之攸塈。竭公無二。身兼數器。爰賜璽書。敕使直事。曰某往哉。予其汝試。川流澤灑。惟爾之勩。公受命來。夙夜惕厲。徵幣刲牲。望於海帝。率屬飭材。身履心計。脂車載舟。乘樏蹈橇。埤之崇之。必增其澨。浚之澄之。必防其泄。力役玄夷。誠同精衛。毖茲哲謀。期無再復。欲固其表。當衷其腹。內土或疏。外詎焉築。譬諸漏巵。不盈千斛。廟涇之濱。泰山之麓。中洎白洋。石橋橫矗。有離長流。有湮故瀆。乃理乃宣。乃參以五。轉石度山。刊木僦土。閼者使通。闕者以補。烝徒唱和。工師率舞。雷騰雲奔、一瞬百堵。屹屹河塍。若墉若嶁。外鞏中堅。云何不怙。迄茲孟秋。有霾嘯浪。瀛堧晏如。億土丕障。匪伊則庸。日惟　神相。峩峩異人。曳而□杖。錫告有蚉。母畏爾恙。海若見靈。皇矣肸蠁。匪公精禋。曷貽明貺。公葢大儒。克舉輶德。所至極思。以匡邦國。有截新隄。品庶阜殖。吳越底平。伊疇之力。白渠無當。金隄難塞。庶幾纘服。邁往靡忒。史臣作頌。代志溝洫。


【祭文】

范蜀忠文公〈镇〉

惟公平生，谅直骨鲠。文章在世，炜炜炳炳。老释之辟，贲育之猛。拒塞邪说，尊崇元圣。天下四方，学子甫定。迩来此风，勃焉而盛。如醒复醉，如愈再病。粤醒与病，有幸不幸。幸不见排，不幸不正。嗟余空疏，敢处季孟。公讣之来，泪下縻绠。闻公卜宅，许洛之境。余居在焉，倘得同井。异时往来，或接光影。薄酒一樽，菲肴数皿。远不得前，寄此耿耿。


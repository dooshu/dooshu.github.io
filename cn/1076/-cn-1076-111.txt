卷一百十一

钦定四库全书

历代名臣奏议卷一百十一

明　杨士奇等　撰

务农

宋神宗元丰八年门下侍郎司马光上奏曰臣窃惟四民之中唯农最苦农夫寒耕暑耘沾体涂足戴星而作戴星而息蚕妇治蠒绩麻纺纬缕缕而积之寸寸而成之其勤极矣而又水旱霜雹蝗蜮间为之灾幸而收成则公私之债交争互夺谷未离塲帛未下机已非已有矣农夫蚕妇所食者糠籺而不足所衣者绨褐而不全直以世服田亩不知舍此之外更有可生之路故其子弟游市井者食甘服美日覩盛丽则不复肯归南亩矣至使世俗俳谐共以农为嗤鄙诚可哀也又况聚歛之臣於税租之外巧取百端以邀功赏青苗则强散重歛给陈纳新免役则刻剥穷民收养浮食保甲则劳於非业之作保马则困於无益之费可不念哉夫农蚕者天下衣食之原人之所仰以生也是以圣王重之臣不敢远引前古窃闻太宗皇帝尝游金明池召田妇数十人於殿上赐席使坐问以民间疾苦田妇愚戆无所隐避赐帛遣之太宗兴於侧微民间事固无不知所以然者恐富贵而忘之也故每临朝无一日不言及稼穑真宗皇帝乳母秦国夫人刘氏本农家也喜言农家之事真宗皇帝自幼闻之故为开封尹以善政着闻及践大位咸平景德之治有宋隆平之极景德农田勅至今称为精当昔周公相成王作无逸曰先知稼穑之艰难乃逸则知小人之依盖以一盂之饭一尺之帛莫不出於艰难人主既知之则不肯用之於无益散之於无功骄侈之心无自而生矣伏惟皇帝陛下富於春秋自非今者濬发德音大开言路使畎亩之民皆得上封事则此曹疾苦何由有万分之一得逹於天听哉其文辞鄙俚语言丛杂皆身受实患直贡其诚不可忽也伏望皇帝陛下特赐省览庶以开广聦明资益圣性於民间情伪靡不周知异日太平之业由此为始矣

哲宗时同知谏院范祖禹论农事疏曰臣近蒙赐告暂至许昌窃见畿内已苦雨涝询之村民皆云乡村安静公私少事无呼召烦扰唯是年岁未得丰熟不旱则水民常艰食夏麦既薄或全不收秋苖虽茂唯忧涝损臣窃惟陛下哀矜百姓赈恤鳏寡德之所及可谓至厚然犹和气未应隂阳隔并欲修政事以应之愿陛下推其心而已矣夫天道不远在君心所以感之人君爱民则天亦爱之人君爱民者在知其劳苦而恤其困穷天下之人至劳苦而常困穷者农民是也周公作无逸戒成王以先知稼穑之艰难又言商之逸王不知稼穑之艰难不闻小人之劳人君不可以不知天生时而地生财自一粒一缕以上皆出於民力然後人得而用人臣之禄受之於君故不可不报君人君之奉取之於民故不可不爱民天子者合天下之力而共尊养之凡宫室车马服食器用无非取於天下皆百姓之膏血也其作之也甚劳其成之也甚难安而享之不可不思其所从来思其所从来则爱之而有不忍费财之心忧之而有不忍劳民之心以此之心行此之政而天下不安者未之有也天下之大生民之衆唯繋於一人之心君心静则天下静君心不静则天下亦不静朝廷唯恭俭节用无所营为常恐烦百姓则天下安息先王岂能人人而食之人人而衣之哉推其仁心修其仁政以及天下则所被者广矣臣愿陛下当食则思天下有饥而不得食者当衣则思天下有寒而不得衣者凡於每事莫不皆然唯推至诚以召和气庶几皇天报应降丰年之祥使百姓家给人足则太平矣昔汉昭帝耕于鈎盾弄田其事至微史臣书之盖以昭帝欲知稼穑之艰难与周公戒成王之意同也周世宗留心农事常刻木为耕夫蚕妇置之殿庭欲见之而不忘国朝祖宗以来尤重农穑太宗常谓近臣曰耕耘之夫最可矜悯春蚕既登并功纺绩而缯帛不及其身田禾大稔充其腹者不过蔬粝若风雨乖候稼穑不登将如之何真宗於内殿植稻麦临观刈获欲知田亩之劳至今遵之惟陛下深留意於农政而常以保惠小民为先则天下幸甚

文彦博上奏曰臣闻化国之日舒以长盖不夺农时不妨民力故日力有余而岁收有望臣窃以自春以来时雨愆亢人情惶惶谓必艰食至今月八日大雨霶霈庶民鼓舞急於田事老幼就功力穑有秋正在今日臣虑州县亲民之官不知农事之急以小小词讼勾追证逮禁系淹延至於随司门留亦皆拘繋颇妨农作臣欲乞下诸路久旱郡县当此农事急切之时民间小可词讼鬭争一切且罢追扰除事干人命及刼贼急切公事即依常施行

徽宗建中靖国元年左司谏江公望上奏曰臣闻损上者益下之道厚下者安上之义未有不先厚下而上奠居者也未有下不益而上独有余者也民为邦本食为民天洪范八政以食为先必曰农用八政者益下之道也诗之公刘以疆场为先必笃公刘者厚下之义也召康公献公刘之诗於成王莅政之初箕子陈八政於武王胜商之後以大君初政贵乎知本本立则政举矣故教生於既富礼兴於足食操大器者未有不以农为急今天下四民杂处侈靡淫巧之智兴转而为工者皆是倚市罔利之徒炽散而为贾者不可胜数执公府之役一邑之中不知其几家焉怠惰游手一家之中又不知其几人焉故一夫耕十夫待哺十家耕百家仰食岂独如是军赋於是乎出公须於是乎兴宾客冠婚丧葬於是乎在一有旱乾水溢虽终岁勤动糟糠不厌流离转徙於沟壑朝廷虽遣使发仓廪以振救之死已十八矣监司郡守虽有劝农之名而无劝课之实设有其实人必指为迂濶而窃笑故不能持久也汉文帝以孝弟力田者同科诏书劝谕谒者赐劳自尔海内富足礼义兴而几致刑措今郡守县令以外任之轻安於苟简而不究治民不安业泽不下流无足怪也臣伏愿行劝课力田之诏发於恻怛重於丁宁终以不倦以田畴垦废多寡之地为守令进退之法其有田畴加辟民安其政虽长子孙勿易於是久任之道寓焉玺书勉谕加秩赐金须公卿则简之郡守阙郎选则县令入补於是外重之势举焉一举而三得之矣盖外重则久任者安於图治不为苟简因循之政加之恻怛丁宁不倦之诏谕虽有不欲力田之民盖寡矣由是富庶之俗成礼义之教行天下之不治者未之有也伏望陛下少留意焉天下幸甚

徽宗时御史中丞王安中请行藉田礼劄子曰臣伏覩陛下肇建明堂既讫严配乃以十月之吉首行授历颁常之礼三代坠典复见今日可谓甚盛之举矣臣幸以言语待罪禁林於礼文之事宜因有陈然臣愚懵浅陋不足以仰窥圣学窃尝考之月令之文盖钦授民时使时以作事者於农事为尤谨夫农天下之本也亲耕之礼事之本也王籍千亩天子三推先农之祀耒耜之载穜稑之献见於经者其制甚详昔我太宗肇行是礼有司告毕犹以不终千亩为恨迄於仁祖惟稼穑是好明道再藉弁冕举趾进至十有二跬三公而下咸尽壠焉神考稽古剏法正兹国南之位哲庙继志述事榜以思文之名恭惟累圣所以敷遗陛下者抑又大备时令之颁此实先务比者迎真庆成臣获扈清跸待事郊次尝寓天田坛壝榛芜栋宇摧圮殆不足称陛下重本务农之意恭惟陛下天锡独智自初临御立经陈纪全法三代之盛圣治昭格天人同和风雨顺序既屡有年而缙绅之士郊甸之老犹欲拭目朱紘黛耜之观者盖上以无忘列圣之德下欲元元之衆跻于富夀振古如兹而已臣愚欲望陛下申命有司参具典故断自圣意顺时幸临若乃仗卫之设赉予之数赦宥之泽则愿陛下约文以就质抑末以隆本必于今无所甚费则久远可以时行损益之宜惟陛下所诏臣言狂瞽或有可采即乞特降处分讨论取旨施行

通判李新乞戒饬郡守劝农不以其实劄子曰臣窃闻陛下孟春之月亲屈玉趾行幸南郊躬耕籍田以先天下行一墢三推之礼举百年之坠典示万世之礼容穜稑之种出自深宫鸾辂之音乃光原野父老动色中外驩呼夫以一人之尊而俯为大农之事则劝农之官其将何以顺承圣意臣又闻昔者郡守春秋行县观风俗课农桑而暴吏乘时风俗未尝观农桑未尝课千骑五马重扰属邑饰厨传载宾客携妓效东山之游游山寺如潘孟阳之作所以先朝废罢郡守行县正为此也今虽带劝农之名而无劝农之实臣欲乞知州每春行县劝农量带人从所至不得再宿及取索供帐令人除道约束戒严厉色悚动辄受馈送从人丐乞钱物其?先坐知州不许以失觉察原免则劝农之官知所畏而农知所劝岁约有年此富庶之本原也

高宗时章谊上奏曰臣闻禁暴不可以无兵而强兵莫先於足食盖定乱则倚兵足食则倚农古今一道也然而古者兵农混而为一苟可籍而为兵者衆则农必多农既多则食必足後世兵农分而为二苟可籍而为兵者多则农必少农愈少则食愈乏观今日连营列戍之兵则皆昔时耕凿之民今日蓬蒿荆棘之地则皆昔时稼穑之野地既广而农稀兵不耕而仰食於此不恤而欲旷日持久国家安富未见其可也臣近因奏对尝乞授闲田以给诸军以裕兵食矣今伏思之旷土尚多闲民犹衆古之民也四?为士?为工?为商而农居其一焉然士则农之秀出而有德行道艺者也方其未仕也是亦农而已则是古者四民而农居其二也今之民也九盖从仕者衆执兵者多僧道连墙工商接武徒隶盈於官府游惰塞於道涂举是八等之人其为农者百不一二焉夫人不为农则家不蚕织矣不蚕则无衣不农则无食加以兵革未息赋歛日至设有水旱饥馑将何善其後哉唯陛下执古御今务农重谷设为法制率是八等之人使无不授田而唯农之为劝则王业可兴而国势巩固矣如臣言可采乞付外廷措置施行李石上劝农疏曰窃观汉文帝劝农之诏二十三年之间至於十数未尝不掩卷太息且汉兴民仅息战争之苦以归安於田亩岁月未几以为不如此不足以招徕劝集以作其游手怠惰之气以趋於富足衣食之源如文帝者可谓知所本矣仰惟陛下亲耕天田以风天下劝农之心切切然矣如江湖兵火焚掠之地今皆化为垦辟禾黍之场大抵劝率之效也今蜀以连年水旱农有种而不得其获耕而不得其食县官力役廹之於其前兼并督责驱之於其後至於卖牛拆屋弃田里以去野无栖粒田有荒莱者十居五六矣州县以劝农为官独不一为陛下省念之乎且以名其官者当思履其事今乃指为不急之务每以故事具酒食郊次召耆邻白发之老强名曰农以劳之特为宴游虚文其实无补农务农耕之勤惰与田辟之多少彼不知也蒙其名而怠其事可乎且陛下方求所以裕民为无穷之利者使斯民疾耕力耘自足於饱暖民足则君足矣不必他求也臣愿陛下以农为裕民之本於诏旨丁宁及之如文帝焉则水旱之备可无虑也

苏籕上务农劄子曰臣闻王政之先务农为本观周公豳风所陈后稷以来田畯耜饁斧斨蚕桑重穋涤场黄纁绩褐想见先王爱利厚生之叙慨然稼穑艰难小人之咨者思文之粒烝民底于道矣古之治财者非一凡笼货算緍运米歛积甚勤且裕而周公所陈渊源深矣珠玉泉货寒不可衣饥不可食有补饥寒而至重者粟帛也二者不充则他财无益盖禾不天降非民力不生缣不地踊非民工不成今陛下帑藏出于租税每岁禄廪军宾以百万计五年之蓄九年之备殆其可念自昔承平诸路之赋常不能自给素所仰者东南数十郡今淮南往往为斥候之郊罕复种植赋入惟恃二浙而已吴地海陵之仓天下莫及税稻再熟贡緜八蚕方今缣绮之美不下齐鲁又增以鹾镪笼榷之盛夫复何加白丁工女终身丝谷五符尺籍尽力边疆行阵者无暇播穑南亩者甘心饷馈二者互相养卫田夫必亿兆於甲士犂牛必百倍於战马而後济矣呜呼孰谓温饱天下而富强邦国非农也哉四民之最苦辛三务之最劳剧苟寛裕其生生之业则士商工及末务者亦不匮矣臣窃惟先圣有敦本兴王之要道田里之安恃贤守令亦不必其躬行阡陌以为劝课惟科歛正辞恻怛务实使民养生送死无憾人心悦则隂阳和隂阳和而天地平於是风雨时若耕织咸遂殆其庶矣太公言寛民之目曰利之而勿害成之而勿败生之而勿杀与之而勿夺乐之而勿苦喜之而勿怒夫如是地无遗利家无羡余县官岂在加赋侵牟而後足用闾阎困乏则邦本不固矣姑令有司量入为出出纳之间不失钦慎岁计时办裁抑浮冗累岁均省必致京坻之丰山岳之储带甲百万陈锡周洽篚实盈溢民有蓄藏谷缣虽钜万不以为家赀数虽公私咸有九年之积可也礼义益敦风化益厚矣陛下待遇守令赏罚以其勤惰於民才否必由民之谤誉谁敢不尽力哉尝闻汉人推衍盐铁条目之说至数十万言亦是裨益邦家之术臣为习读诗书敦本而末茂矣儒家仁富与霸道固异也臣不胜区区越职昧死以闻伏惟圣明裁择

宁宗嘉泰初起居郎虞俦上力田劄子曰臣待罪柱史迟钝无取蒙陛下畀节报谢北庭所得於询访闻见之实者臣以口奏及见於进呈日録矣臣尝谓守边莫若务富其民欲富其民莫若务兴力田窃见两淮多旷土官司往时募人营垦听其占佃今已殆遍谓如佃田百亩往往广为四至逾千亩者然其所占虽多力实不给种之卤莽收亦卤莽大率淮田百亩所收不如江淛十亩况有不及耕种去处以故淮郡虽号佃田殆遍而民间实无蓄积一遇水旱岁歉人情便觉皇皇况淮上土力壮厚与中原不异特患人力不至耳使如江淛农民耕耨以时灌溉有度务尽地力其为利岂不甚厚臣愿朝廷兴力田之科诏有司立为条格下两淮监司守臣劝谕有田之家以来岁为始候布种毕日委字民之官躬履阡陌如有能招徕客户资给牛种务尽地力可为农民劝率应条格者次第保明申奏特与推恩如占佃数多耕种弗遍检踏标出只听给元佃实数籍其余归之官别召客户耕种其字民之官亦以力田为殿最赏罚之庶几淮民知所激劝而以服田力穑为务不过数年地有羡利官司且与寛其征赋使民户自臻富实岂特水旱之有先具至若民兵兵甲器械皆可以责其修备春秋教阅皆可绳以纪律实守边之要务也如蒙陛下采择施行之诚非小补臣不胜惓惓

金宣宗贞佑三年濬州防御使田琢上书曰河北失业之民侨居河南陕州盖不可以数计百司用度三军调发一人耕之百人食之其能赡乎春种不广收成失望军民俱困实系安危臣闻古之名将虽在征行必须屯田赵充国诸葛亮是也古之良吏必课农桑以足民黄霸虞诩是也方今旷土多游民衆乞明勅有司无蹈虚文严升降之法选能吏劝课公私皆得耕垦富者备牛出种贫者佣力服勤若又不足则教之区种期于尽辟而後已官司圉牧势家兼并亦籍其数而授之农民寛其负算省其徭役使尽力南亩则蓄积岁增家给人足富国强兵之道也宣宗深然之

元世祖时赵天麟上策曰臣闻稻粱黍稷丝枲布帛极今古以咸资贯人神而并用口非匏瓜终日不可不再食身无毛羽卒岁不可不制衣一夫不耕天下有受其饥者一妇不织天下有受其寒者若使男不逋亩以尽地利女不下机以尽人力则岂有饥寒不足之人哉我圣朝若稽古道既立司农司又令临民官兼管内劝农事凡以当务之为急也然天下有无田可耕之家有有田不耕之者所以冻馁之人尚衆乞匄之人尚多臣谓四民之劳苦天下之大本莫过於农家而已夫士人学以居位勤而不劳者也工人作巧成器劳而不苦者也商人通财鬻货末而不本者也农人之闲暇惟冬而已矣於是昼尔于茅宵尔索綯亟其乘屋以待春阳播厥百谷以趂东作三之日于耜四之日举趾沾体涂足瘁身龟手面尘不遑洗头蓬不暇梳丁壮兴功老弱馈食披星带月夜不安眠冒雨冲风昼不啓处耕事未已而蚕事起矣懿筐采桑斧斨伐扬一月之间古人谓如寇盗之至非虚言也至於炎天炽火午日流金耘耨荒芜用齐嘉种气如微线汗若翻浆以至秋成而登塲筑圃尚未知天意之或水或旱或丰或歉如之何也於是父母之仰事妻子之俯畜租税之科纳军民之差役胥吏之侵渔繇役之费给乡里之庆赠婚嫁之聘会宿负之还偿田具之补置一年之计但望秋成一产之资破散不一故区区稼穑汲汲蚕桑计其经费选善者而鬻之而纳之而折之其余丝絮之荒秽者自衣之谷稻之秕粝者自食之设如年丰则一年辛苦而一时欢乐鷄豚社酒撃壤讴謡尚可道也傥遭水旱则虽号泣旻天孰救之哉将并田宅而鬻之矣虽然上至天子下至庶人不可一日无农家故曰四民之劳苦天下之大本莫过於农家而已也又按豳风有饁彼南亩田餕至喜之语盖皆百姓劝其事而爱其吏自愿饎之非督使供食也今之劝农者皆自齎?饟往说于田恐有污滥之官因劝农而适野遂恣意以宣骄饮食非膏粱先之以怒詈酒醴非多旨继之以鞭扑餍其腹於胥吏投其酸於鹰犬名为劝农适所以扰农也臣窃伤农家之劳苦愤官吏之搔扰顾天下之大本伏望陛下轸於睿虑重此农桑躬耕籍田后亲蚕以先之凡农家之孝弟力田者乡三老具实举之免其人当年所耕田租税之半凡民恃富无他故而有田不耕有桑不蚕者乡三老具实举之就於当年倍科其闲田之租税凡民老幼有田不能耕有桑不能蚕者令下之後限一年须要雇停客户完置牛具违限者如无故不耕蚕之例凡劝农官管内有田桑无故不耕蚕者委廉访司察劝农官而罚之凡逃户田桑令下之後限一年官为召人耕蚕违限则委廉访司察劝农官而罚之凡劝农官皆可自具饮食若以後复有搔扰农家者委廉访司察之如受贿之罪罪之可也如是则官皆慎劝民皆力耕男有余粟女有余布矣天麟又策曰臣闻祭祀者人之大端衣食者人之常理上自天子下至庶人据此之务不可阙也今圣朝天开吉庆人沐鸿厖立太常之正卿设司农之大寺职尸三礼望重三农钦乃攸司可谓备矣但以籍田之礼尚未施行公桑之仪似犹亏阙至如郊天祀祖奚为其丰洁之粢盛有事致齐何以得鲜明之衣布则将发仓廪而取粟向坊局而取衣是皆农夫之所树艺红女之所缲织虽有籍田而实非陛下之所耕也虽备服物而亦非后宫之所出也以之对越神只享于祖祢道或未尽礼不徒成陛下之心能无少歉谨按礼经之义远稽前世之文适三阳交泰之春当是月上辛之日祈谷于太微之帝再择乎吉亥之辰封人壝宫掌舍设只太仆秉辔保介从行缀黛耜于绀辕冠朱紘之华冕平秩东作爰至南郊具庶府之官僚耸万民之瞻视天顔咫尺际恭就於三推黎庶三百人遂终于千亩公卿以下随爵秩而亦耕燕饮之宜布龙光于既返内宰献穜于厥后神仓敛获于西成一旦用之中心足矣此天子籍田之礼也载按古经之文周逹王后之制衣服不备不敢以祭天子有公桑之地地逼于川筑蚕室于其旁建后宫于其上宫高一丈棘绕垣墉外户扇而掩之逢大昕而崇此禁伐桑柘因其植筐后妃斋戒而临焉斨斧由斯而动矣浴蚕乎水戾叶乎风蚕卒眠矣岁既单矣吉妇之勤就矣奉茧献于后矣后於是而言曰此以为君服与遂副褘而受之因少牢以礼之复诠良日后乃亲缲手既三盆事终群下染之以玄黄朱緑为之黼黻文章君王致祭从而服之此后妃公桑之制也其文可考厥义甚明举而行之可谓易矣此礼似轻而实重此制似小而极大盖所以荅祖宗之功德尽祭祀之至诚知稼穑之艰难先天下以务本也伏望陛下无怒虢公之直谏式同汉帝之亲耕于彼天田成兹盛事南瞻北頋三思粟帛之原上化下行一警农民之意於昭文化以迓太平垂诸典章永示嘉范更望中宫协圣傚古亲蚕大增助日之月光深尽配乾之坤厚隂功浩浩阳报明明守恒德以无疆获泰亨之常定如此则下使田家之赤子傚父母以服勤上获宗庙之灵神喜真诚而垂佑矣

历代名臣奏议卷一百十一








○对芝草白兔由刺史善政判

〈岳州人王怀俊，幼丧二亲，庐於墓侧，负土成坟。至孝潜通，屡呈祥瑞，其地内生芝草兼白兔。刺史元利济仁明训俗，善绩著闻。廉察使以为由刺史录奏，怀俊不伏。〉

孝通神明，诚感天地，乌驯兔扰，声高曩传。芝秀董荣，事蔼前史，尝闻其语，岂独古人？王怀俊性实由衷，行非外奖。风树不静，遽轸攀柏之哀；陟屺无望，终缠负土之感。岂唯坐帐警鹤，故已祥霄集雁。遂使金英孕彩，夺神叶於芝田；玉毳含辉，接仙毫於丽魄。斯固仁圣有道，至德潜通，兆庶沐化以自效，动植乘休而相感，非借瑞於闾里，不乞灵於郡县。而利济仁明，不问乔卿之德；察使风绩，未见王褒之颂。掠美窃誉，在济虽是有心；假应移祯，於使无宜妄察。昔闻让善，今见争功，贪天之诚，颇同於往责；无伐之愿，亦隳於前事。但论孝则义归光国，於师则不许让仁，与其抑俊而扬济，未若舍贵而褒下。任虽通广，孝实因心，许与一介之人，岂累六条之政？既经录奏，须更申闻，劝奖之规，窃将合序。


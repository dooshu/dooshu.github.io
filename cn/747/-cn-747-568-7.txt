○祭故陕府李司马文

维年月日，守国子祭酒赐紫金鱼袋韩愈，谨以清酌之奠，祭于故陕府左司马李公之灵曰：公学以为耕，文以为获。发愤孤身，复续厥家。选于吏部，亟以科进。历临大邑，惟政有声。遂丞宗正，日朝帝庭。出辅陕都，吏畏僚慕。子妇诸孙，盈于室堂。公姑悦喜，五福具有。大夫士家，孰不荣羡。如何不常，以至大故。呜呼哀哉！愈以守官，不获吊送。昏姻之好，以哀以悲。敬致微礼，公其歆之。尚飨。


○送司华自陈留移华阴赴任序

去年春，公自京兆北部尉谪掾陈留。议者或叹公大才未光，直道而黜。君子则曰否，患德不立，不患遇坎。始用举至是，虽速谤何伤？有才与时，不远而复。其明年春，肆大眚，冢宰量殿最厚薄，以令闻迁公於华阴，然後知朝廷之禄用也。华阴者，左崤函，右雍州。潼津钟池，缀於分野；长河太华，为之襟带。甸近所以难其选，地雄所以宠其秩。公将以利器刃物，清机临人，吾见岑公孝不得专美於南阳。大火初落，昊天欲高，远山云开，归路秋色。请各抒别操，使行者得歌而咏之。








○检校益州夔州狱讼诏

缓刑议狱，哲后彝训；解网泣辜，前王茂轨。朕君临海内，抚育黎元，一物乖所，纳隍兴虑。其益州道行台及夔州总管府，众务臻集，统摄遐长，囚徒禁系。其数不少。或控告未申，多有冤屈，或注引肆志，滥及贞良。致使文案稽延，狱讼繁拥，念彼枉滞，情深愍恻。其益州总管内诸州，委御史大夫无逸检校；夔州管内，委赵郡公孝恭检校。所有囚悉令覆察，务从宽简，小大以情。但有负罪逃亡，离弃乡邑，无问轻重，悉令归首。明加劝导，务修垦植，庶使家给人足，称朕意焉。


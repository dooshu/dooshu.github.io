送吴素求之任同州

其一


皂盖朱幡拥翠軿，使君将母入秦川。
新愁未解文园病，旧事还从关尹传。
辇下吹箫千里梦，雨中驱马二陵天。
伤心欲掩金觞泣，不独销魂倍黯然（时吴爱弟新亡。）。

其二

三年俱敝骕骦裘，短筑悲歌百尺楼。
书著虞卿垂欲老，人如吴质自多愁。
啼莺故绕秦川路，锦瑟难忘灞上游。
卧阁西华风雨夜，凭谁更为唱伊州。


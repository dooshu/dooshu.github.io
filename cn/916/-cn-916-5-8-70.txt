【和王护军秋夕诗】

散漫秋云远。萧萧霜月寒。惊飙（《御览》作风。）西北起。孤雁夜往还。开轩当户牖。取琴试一弹。停歌不能和。终曲久辛酸。金气方劲杀。隆（《御览》作降。）阳微且单。（《御览》作殚。）泉涸甘井竭。节徙芳岁残。生事各多少。谁共知易难。投章心蕴结。（本集、《诗纪》原缺结字。今从万历本《诗纪》。）千里途轻纨。愿托孤老暇。觞思暂开餐。（○本集八。《诗纪》五十二。又《御览》二十五引寒、还、殚、残四韵。）


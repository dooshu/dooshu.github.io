○请采遗书奏

臣闻致理之方，咸资稽古。多闻之道，讵舍群书。历代已来，斯文不坠。石渠蓬阁，今则阙於芸编。百氏九流，在广颁於搜访。唐朝并开三馆，皆贮百家。开元之朝，群书大备。离乱之後，散失颇多。臣请国家开献书之路，凡天下文儒，衣冠旧族，有收得三馆亡书，许报馆进纳，据卷帙多少，少则酬之以缗帛，多则酬之以官资。自然五六年间，庶几粗备。

卢文纪

文纪，字子持，京兆万年人。少举进士，事梁为刑部侍郎集贤殿学士。後唐明宗时为御史中丞，迁工部尚书。末帝即位，拜中书侍郎同中书门下平章事。晋祖入立，罢为吏部尚书，累迁太子少保致仕。周祖入立，即拜司空於家。卒年七十六，赠司徒。


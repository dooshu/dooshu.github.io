○兵部為求討等事疏 【 處置夷番】

廵撫四川都御史李匡咨稱訪得舊威州在保縣之外八十里。唐李德裕謂其據高山絕頂。三面臨江。在戎虜平川之中。是漢地入兵之路。號為無憂城。臣竊謂地勢古今不異此地若漢人得而守之番人不敢東向若番人得而守之則漢人不可西行本州與朴頭党者木瓦石夕蘭日駐陸寨。缺係保縣管轄。克羅俄監粲伊父南葛。自永樂八年歸附之後。凡有進貢。俱從日駐等寨經過。於保縣出境。宣德七年、雜谷安撫司安撫定日思結、將前項六寨占據。阻截董卜道路。正統七年間草坡賊人作耗、都司調軍征勦。其董卜乘時調領番兵迎合官軍勦賊。就送馬匹從草坡出境赴京進貢奏要開通古敦道路。該四川三司勘得古敦。係雅州靈關。其路險峽。正統八年間、　勑令董下仍從銅門出朴頭日駐保縣出境。被雜谷仍前阻當。正統十二年間、定日思結病故、伊弟阿拜管事、將守把達思蠻長官司豆若寨頭目松蓬挫辱、及有阿拜異母兄朵魯只兒結伊姐、嫁克羅俄監粲為妾、忿恨不承襲管事、與弟觀綽達兒幷松蓬俱去授托董卜。正統十三年間。董卜撥人守把豆若寨搶占達思蠻長官司地方。正統十四年、董卜以追還日駐等寨給還保縣為名。搶占雜谷安撫司地方。就將雜谷原占保縣舊維州。亦行撥人守把。景泰元年間董卜要進馬匹盔甲從保縣出境。內官御史三司官不能必其順逆之勢。備繇具奏、欽蒙　勑令董卜將馬匹盔甲免進。景泰二年三月內、董卜差人進貢至保縣地方。三司官親詣撫卻。其差來之人。執稱未奉之先。馬匹巳行出境續被雜谷達思蠻番人將董卜差來之人截殺、連馬赶逐回還。本年十月二十四日董卜差人二千餘眾護送馬一百餘匹。赴保縣交割。其餘番人盡行退還自後頗聽撫諭。將原窩張阿賞杜阿泰王伋的丁師保董伯浩等俱發回威州保縣復業訖。今該前因、臣與內官陳涓、幷三司掌印官、親詣威州。會同侍郎等官羅綺等計議得。舊維州先係保縣管轄。後為雜谷侵奪。今為董卜占據。若得此州城量行撥人守把則可以杜董卜覬覦之心不得此州城。仍係番人居住未可以絕董卜往來之路。巳經會案差通事人等前去撫諭克羅俄監粲。著將舊維州退還保縣未據回報。間有疊溪千戶所該管永鎮等衞地方番人聚眾上路殺虜官軍。侍郎羅綺內官陳涓各往松潘等處行事去訖。臣竊以為欲杜董卜覬覦之心。必須得此州城。欲消董卜反側之意。必須厚加管待。向使懷柔之道不至雖得此州城亦為無用阻彼一路亦為徒勞攷之於古、唐司徒中書令韋皋、嘗與吐蕃大戰於維州論事有根據則是吐蕃非因雅州維州之險而不來也今阻其行維州之路。則保縣一方固美矣。又令其從靈關而來。則雅州一方何罪焉。况且又有一路從草坡出??艾川縣。一路從僚擇壩出灌縣。一路從清溪口出崇慶州是皆不可阻之路若或四路並出。竟將何術制馭制番之道在官吏撫馭得宜不專在地勢此論允協抑聞本番之放肆。起於小節之不周臣自受任以來。仰體　聖心。凡遇番使之至。尤其加意。以今較替。漸覺聽撫。兼且番使之來。雖曰進貢。此得番人本情實則圖其口腹利吾賜予。以故韋皋治蜀。開清溪道以通羣蠻入貢。又選羣蠻子弟。聚之成都。教以書數。羈縻之。既而軍府厭於廩給。同平章事杜悰、奏減其數。羣蠻遂叛。伏望　聖恩。因其使人之來。嘉其向化之忠。俟其回還。即令賫　勑與克羅俄監粲。著將舊維州碉房退還保縣掌管。臣在成都日少。仍乞　勑四川三司并鎮守等官。凡遇董卜使人之至。必須撫之以恩。待之以信。與之以酒食。施之以小惠。馬匹既巳阻卻。盔甲仍令進奉。則在我懷柔之道得。而番人反側之意定矣臣之愚見如此。具題奉　旨欽遵抄出、移咨到部、看得董卜韓胡宣慰使司掌司事都指揮同知克羅俄監粲、自恃部落強盛。陰懷異圖。非止一日。其控御之術。防閑之道。誠不可不加之意。今既都御史李匡託議彼中地方險易。事情緩急。要行請　勑克羅俄監粲將舊維州碉房退還保縣掌管、幷請　勑四川三司鎮守等官、凡遇董卜韓胡使人之至、必須撫之以恩。待之以信、與之以酒食、施之以小惠、阻卻馬匹、令進盔甲、係干處置夷情。合當請　勑李匡、當知克羅俄監粲之奸、當念地方撫廵之重、其於一應夷情邊備。務要博采眾長。折以中道。馭吏之道盡此數言矣剛柔兼濟寬猛適宜本之以廉明濟之以通變毋生事而激變毋縱惡而長奸毋貪小利以墮賊計。毋邀近功而妨遠圖。必須十分用心。不許纖毫怠慢。致貽後患。緣係處置夷情具題


84　周替楚亂漢微之由


「執我仇仇，亦不我力」，周所以替也。「雖不能用，吾憗寘之於耳」，楚所以亂也。「君且休矣，吾將思之」，漢所以微也。

【元圻案】小雅正月傳曰：「仇仇，猶謷謷也。」箋云：「王既得我，執留我，其禮待我，謷謷然亦不問我在位之功力。言其有貪賢之名，無用賢之實。」〇爾雅釋訓：「仇仇，敖敖，傲也。」注皆「傲慢賢者」。〇楚語：「靈王虐，白公子張驟諫。王病之，曰：『子復語。不穀雖不能用，吾憗寘之於耳。』對曰：『賴君之用也，故言。不然，巴浦之犀犛兕象，其可盡乎，其又以規爲瑱也？』遂趨而退，乃有乾谿之亂。」〇漢書楚元王傳：「成帝無繼嗣，政由王氏出。災異寖甚。向遂上封事極諫。天子召見向，歎息悲傷其意，謂曰：『君且休矣，吾將思之。』」






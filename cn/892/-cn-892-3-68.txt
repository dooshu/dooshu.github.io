文集卷六十八


与游嗣立　一


以下俱惠州

某启：谪居瞻望不远，屡欲上问，不敢。忽辱手教，劳慰周厚，感仰深矣。比日履兹初凉，起居佳胜？某蒙庇粗遣，未缘披奉，惟冀若时自重。谨奉手启布谢，不宣。卷五八





与游嗣立　二


某启：使人久留海丰，裁谢稽缓，想不深责。舍弟谪居部中，尤荷存庇。家书已领，并增感怍。余非笔墨可究。卷五八





与张景温　一


以下俱儋耳

某启：久不上问，倾仰增剧。比日窃惟按抚多暇，起居佳胜？某罪大责薄，复窜海南，知舟御在此，以病不果上谒，愧负深矣。谨奉手启，布谢万一，不宣。卷五八





与张景温　二


某垂老投荒，岂有复见之期，深欲一拜左右。自以罪废之余，当自屏远，故不敢扶病造前，伏冀垂察。卷五八





与冯大钧　一


以下俱南迁

某启：经由烦溷，铃下佩荷深矣。比惟起居佳胜？某来早发去，自是岭海阔绝，怅然。所冀以时自重。谨奉手启布谢，不宣。卷五八





与冯大钧　二


某有广州市舶李殿直书一封，烦附递前去，复不沉没，为荷。勿讶浼渎。卷五八





与庄希仲　一


以下俱南迁

某启：山阳恨不得再见，留书告别。重烦遣人答教，具审弭节已还，起居佳胜。某少留仪真，旦夕出江，瞻企逾邈，怅焉永慨。尚冀顺时为国自重。不宣。卷五八





与庄希仲　二


某辄有少烦，方深愧悚，遽承差借三卒，大济旅途风水之虞，感戴高谊，无以云谕。书信已领，人回日，别上状。适暑毒，不佳，布谢不详谨，悚息悚息！仲光承非远赴阙，是否？因会，乞致区区。卷五八





与庄希仲　三


某启：甬上奉违，忽已累月，思咏可量。比日窃惟履兹秋暑，起居佳胜？罪废之迹，曲荷存眷。差人津送，感愧无已。未期瞻奉，伏冀以时为国自重。不宣。卷五八





与庄希仲　四


某启：罪大责薄，重罹窜逐，迁去海上，益远左右，但深依恋。涂次，裁谢草草，恕悉，幸甚。卷五八





与张逢　一


以下俱儋耳

某启：兄弟流落，同造治下，蒙不鄙遗，眷待有加。感服高义，悚息不已。别来未几，思仰日深。比日起居何如？某已到琼，过海无虞，皆托余庇。旦夕西去，回望逾远。后会未涯，惟万万若时自重，慰此区区。途次裁谢，草草，不宣。卷五八





与张逢　二


某启：海南风气，与治下略相似，至于食物人烟，萧条之甚，去海康远矣。到后，杜门默坐，喧寂一致也。蒙差人津送，极得力，感感。舍弟居止处，若早得成，令渠获一定居。遗物离人，而立于独，乃公之厚赐也。儿子干事，未暇上状。卷五八





与张逢　三


某启：久不上状，想察其衰疾多畏，非敢慢也。新军使来，辱教字，具审比日起居佳胜，感慰兼集。某到此数卧疾，今幸少间。久逃空谷，日就灰槁而已。因书瞻望，又复怅然。尚冀若时自厚，区区之余意也。不宣。卷五八





与张逢　四


某再启：闻已有诏命，甚慰舆议，想旦夕登途也，当别具贺幅。某阙人写启状，止用手尺，乞加恕。卷五八





与张逢　五


某启：子由荷存庇深矣，不易一一言谢也。新春，海上啸咏之余，有足乐者，此岛中孤寂，春色所不到也。卷五八





与张逢　六


某启：新酿四壶，开尝如宿昔，香味醇冽，有京洛之风。逐客何幸得此！但举杯属影而已。一笑一笑！海错亦珍绝。此虽岛外，人不收此，得之又一段奇事也。眷意之厚，感怍无已。卷五八





与朱振　一


以下俱惠州

某启：前日蒙示所藏诸书，使末学稍窥家传之秘，幸甚幸甚！恕先所训，尤为近古。某方治此书，得之，颇有所开益，拜赐之重，如获珠贝。又重烦令子运笔，益深愧感。老拙不揆，辄立训传，尚未毕工，异日当以奉呈也。新说方炽，古学崩坏，言之伤心。区区所欲陈，未易究也。临纸慨然，不一一。卷五八





与朱振　二


公于《春秋》发明固多矣，舍弟颇治此学，异日相见，当出其书互相考也。然此书近遭废锢，尚未蒙牵复，公尚敢言及耶？想当一笑。卷五八





与萧世京　一


以下俱惠州

某启：春和，窃惟起居佳胜。某罪谴，得托迹麾下，幸甚。到惠即欲上问，杜门省咎，人事几废，以故后时，想不深讶。未缘瞻奉，伏冀为时自重。谨奉手启布闻，不宣。卷五八





与萧世京　二


某再启：伏审使旆巡按至惠，得遂际见，何幸如之！某始寓僧舍，凡百不便。近因正辅至郡，许假馆行衙，不及面禀，辄已迁入，悚仄不已。想仁念顾恤，不深讶也。卷五八





与萧朝奉


惠州

近得见令兄提举，稍闻动止之详，为慰。少事辄冒闻，幸恕率易。儿子迈般挈数房贱累，自虔易小舟，由龙南江至方口出陆至循州，下水到惠。贱官重累，敢望矜恤。特为于郡中诸公，醵借白直数十人送至方口，计未远出州界，切望垂念。已于循州擘画得数十人至方口迎之也。流落困苦，想加愍察。卷五八





与罗秘校　一


以下俱惠州

某启：专人至，承不鄙罪废，长笺见及，援证古今，陈义甚高，伏读感愧。仍审比来起居佳胜，至慰至慰！守局海徼，屈淹才美，然仕无高下，但能随事及物，中无所愧，即为达也。伏暑，万万自重。卷五八





与罗秘校　二


某启：衰病，裁答草草，不讶不讶！知不久美解，即获会见，至喜至喜！掩骼之事，知甚留意。旦夕再遣冯、何二士去面禀，亦有少钱在二士处。此不缕。增城荔子一篮，附去人驰上。不罪不罪！卷五八





与罗秘校　三


以下俱儋耳

某启：远蒙惠书，非眷念之厚，何以及此。仍审比来起居佳胜，感慰兼集。老病之余，复此穷独，岂有再见之期，尚冀勉进学问，以究远业。卷五八





与罗秘校　四


某启：官事有暇，得为学不辍否？有可与往还者乎？此间百事不类海北，但杜门面壁而已。彼中有粗药可治病者，为致少许。此间如苍术、橘皮之类，皆不可得，但不论粗贱，为相度致数品。不罪不罪！卷五八





与朱行中　一


以下俱北归

某启：真阳一见，大慰宿昔，匆遽就别，怅惘可知。行役纷纷，且未有便，尚稽驰问。特辱专使手书，具审下车以来台候康胜，感慰兼集。某承庇如昨，更五六日离韶。已远左右，伏冀为国自重。人还，匆匆，不宣。卷五八





与朱行中　二


某前承借示新诗，久矣不见斯作也。然世俗识真者少，独唱无和。帐勾谢民师，公若不以位貌为间，亦庶几班斤郢斫也。老拙百念灰寂，独一觞一咏，亦不能忘。陋句数首，录呈，以为一笑。手启上问，恃知照不深责也。卷五八





与朱行中　三


某启：违阔滋久，向往徒勤。比日履兹寒凝，起居佳胜？承旌驭已至，即欲走谒，谨先奉手启上问。卷五八





与朱行中　四


某屏居岁久，未尝冠帻，比日又苦小疖，不能巾裹。欲服帽请见，先令咨禀，如许，乃敢前诣。幸不深责。卷五八





与朱行中　五


某启：近因还使上状，必已闻达。连雨凝阴，远想台候康胜？某蒙庇粗遣，已达虔州，少留，须水度赣，更半月行也。南海静治，有足乐者。想有妙唱，自南而北也。后会未期，万万自重。不宣。卷五八





与朱行中　六


某启：别后两奉状，想一一闻达。比日履兹春和，台候胜常？某滞留赣上，以待春水至，此月末乃发。瞻望怅惋。南海虽远，然雅量固有以处之矣。诗酒之乐，恨不日陪接也。更冀若时保练。不宣。卷五八





与朱行中　七


般家人蒙辍借，行计遂办，非眷念特达，何以及此。言谢不尽，悚怍而已。卷五八





与朱行中　八


某启：蒙眷厚借搬行李人，感愧不在言也。但节级朱立者无状，侵渔不已，又遂窜去。林聪者，又殴平人几死。见禁，幸所殴者渐安，决不死矣。此中人多言于法有碍，不可带去，故辄牒虔州，云得明公书，令某遣还，多难畏事，想必识此心也。买公用人于法无碍，故仍旧带去。此二十余人，皆得力不作过，望不赐罪。穷途作事皆类此，惭悚不可言。已得二座船，不失所矣。幸不贻念。陋句数首，端欲发一笑耳。卷五八





与朱行中　九


少事不当上烦，东莞资福长老祖堂者，建五百罗汉阁，极宏丽，营之十年，今成矣。某近为作记，公必见之矣。途中为告文安国，篆得阁额，甚妙。今封付去人。公若欲观，拆开不妨，却乞差一小心人赍送祖堂者。不罪不罪！卷五八





与朱行中　一〇


某已得两舟，尚在赣石之下，若月末不至，当乘小舟往就之。买公用人以节级持所赍钱窜去，又以疫气多死亡者，以此求还。官舟无用多人，故悉遣回。皆以指挥严切，甚得力，乞知之。适少冗，驰问不尽区区。卷五八





与曹子方　一


以下俱惠州

某启：奉别忽三年，奔走南北，不暇奉书。中间子由转附到天门冬煎，故人于我至矣。日夜服食，期月遂尽之。到惠州，又递中领手书，懒废益放，不即裁谢。死罪死罪！卷五八





与曹子方　二


某启：专人至，教赐累幅，慰抚周尽。且审比来起居佳胜，感慰兼集。某得罪几二年矣，愚陋贪生。辄缘圣主宽贷之慈，灰心槁形，以尽天年，即目殊健也。公别后，微疾尽去，想今亦康佳。养生亦无他术，独寝无念，神气自复。知吕公读《华严经》有得，固所望于斯人也。居闲偶念一事，非吾子方莫可告者。故崇仪陈侯，忠勇绝世，死非其罪；庙食西路，威灵肃然。愿公与程之邵议之，或同一削，乞载祀典，使此侯英魄，少伸眉于地下。如何如何！然慎勿令人知不肖有言也。陈侯有一子，在高邮，白身，颇知书。蒙惠奇茗、丹砂、乌药，敬饵之矣。西路洞丁，足制交人，而近岁绥驭少方，殆不可用，愿为朝廷熟讲之。此外，万万保重。卷五八





与曹子方　三


某启：公劝仆不作诗，又却索近作。闲中习气不除，时有一二，然未尝传出也。今录三首奉呈，览毕便毁之，切祝切祝！惠州风土差善，山水秀邃，食物粗有，但少药尔。近报有永不叙复指挥，正坐稳处，亦且任运也。子由频得书，甚安。某惟少子随侍，余皆在宜兴。见今全是一行脚僧，但吃些酒肉尔。此书此诗，只可令之邵一阅，余人勿示也。卷五八





与曹子方　四


某启：专人辱书，仰服眷厚。仍审比来起居佳胜，至慰至慰！长子未得的耗，小儿数日前暂往河源，独干筑室，极为劳冗。承惠芽蕉数品，有未尝识者。幸得遍尝，感愧不已。匆匆奉谢。卷五八





与曹子方　五


某启：数日，稍稍清冷，伏惟起居佳胜？构架之劳，殊少休暇，思企清论，日积滞念，尚冀保卫。区区之至。因吴子野行，附启。不宣。卷五八





与孙叔静　一


以下俱北归

辱手教，具审尊体佳胜，甚慰驰仰。拙疾亦渐平矣，明日当出诣见。烧羊蒙珍惠，下逮童孺矣。卷五八





与孙叔静　二


某启：累岁阔别，不意相逢海上，握手一笑，岂偶然哉。亟辱专使教墨，具审起居佳胜，感慰兼集。玉局之除，已有训词，似不妄也。得免湖外之行，余生厚幸。至英，当求人至永请告敕。遂渡岭过赣归阳羡，或归颍昌，老兄弟相守，过此生矣。幸甚幸甚！乍远，万万为国自重。匆匆，不宣。卷五八





与孙叔静　三


某启：久留治下，辱眷待之厚，既过重矣。而爱念之意，拳拳不已，更勤从者远至今刹。自惟衰朽，何以获此！比来数日，思渴不已。长至俯迩，不克展庆，此心南骛矣。令子烦远饯，不及别状。伏惟侍外珍爱。

江知言附此恳兼记于许、李、欧阳、林、莫诸先辈处，略道不暇作书之意。卷五八






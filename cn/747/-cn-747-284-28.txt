○敕瀚海军使盖嘉运书

敕瀚海军使北庭都护盖嘉运及将吏军士百姓已下：苏禄反虏，敢为寇雠，犯我边城，初闻蚁附，投兵死地，果自冰销，朕始料之，一不差也，近得卿表，知基狼狈，而贼既不利，众必摧离，犯顺违天，招殃破国，将在此举，已见其徵。卿等坚守孤城，赤心边徼，言念及此，嗟尚久之。初解重围，差有劳苦，将士已下，并得如宜。又卿表所云，叶护被杀，事势合尔，殆非妄传。向若西出兵，乘虚讨袭，碎叶逆丑，皆可成擒。应为悬军，未能越境，逆虏漏刃，莫不由兹。今贼虽请和，恃我张势，以防大食之下，以镇杂虏之心：岂是真情？此其奸数。卿可与王斛斯计会，向其动静，因利乘便，取乱侮亡，不以此时，知待何日？傥成功立业，重赏高班，信若四时，固必然也。近者所有效功，一皆委卿甄录，各据实状，具以名闻。初冬渐寒，卿及将吏军士百姓并平安好，遣书指不多及。


二朱诗词

朱载上，舒州桐城人，为黄州教授，有诗云：“官闲无一事，胡蝶飞上阶。”东坡公见之，称赏再三，遂为知己。中书舍人新仲翌，其次子也，有家学，十八岁时，戏作小词，所谓“流水冷冷，断桥斜路梅枝桠”者。朱希真见而书诸扇，今人遂以为希真所作。又有摺叠扇词云：“宫纱蜂赶梅，宝扇鸾开翅。数摺聚清风，一捻生秋意。摇摇云母轻，袅袅琼枝细。莫解玉连环，怕作飞花坠。”公亲书稿固存，亦因张安国书扇，而载于《于湖集》中。其咏五月菊词云：“玉台金盏对炎光。全似去年香。有意庄严端午，不应忘却重阳。菖蒲九节，金英满把，同泛瑶觞。旧日东篱陶令，北窗正做羲皇。”渊明于五六月高卧北窗之下，清风飒至，自谓羲皇上人。用此事于五月菊，诗家叹其精切云。


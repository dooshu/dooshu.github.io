○乞遵成憲保全諫官疏 【 乞宥諫官】

臣聞古今稱人君納諫為盛德、為難事、非諫之難從也、自古諫有言不切直。則不能動人主。切直之言。常至苦口逆耳。而心實忠愛。此聖主所樂聞君子小人所恃以進退。天下所倚以安危治亂之機也。此疏亦得歐陽永叔遺意善于進規夫舜大聖人也、成王大賢也、丹朱商受大惡也、禹戒舜以無若丹朱傲、好慢遊作傲虐、周公戒成王無若商王受沉湎酗于酒德、自常情觀之。悖慢孰甚焉。而舜成王樂受之不以為嫌。唐虞成周之治。萬代莫及。豈非納諫之美哉。至於周昌以桀紂比漢高帝。賈生以亡秦喻漢文帝。汲黯諫武帝內多慾外施仁義。羣臣皆為黯懼。武帝稱其為社稷之臣。此三君者。不惟不罪。諫臣。且曲加獎勵。不如是。不足以來天下之直言也。洪惟我　祖宗以納諫為家法　太祖視朝罷、召六科給事中諭曰、朕日臨百官、可否庶務、或有失中者、爾等宜直言無隱、又顧翰林學士曰敢言之臣難得、所以王魏之風、世不多見、若使進言者無所忤、天下何憂不治、是我　祖宗固以言責諫官也。　仁宗諭楊士奇曰、近日覺羣臣之意甚好、事或未當、輒封章進來、朕每聞羣臣言、未嘗不反覆思之、或吾言有過、未嘗不悔、則當時諫官之言、皆蒙容納也。他如給事中柯暹、御史何忠、言事訐直、尚書李慶請罪之、　太宗曰、敬天故求直言、朕正欲聞過、爾請罪之、是欲朕為何如主、大理寺少卿弋謙言事煩瑣、免其朝參、自是言事者少、　仁宗召楊士奇曰朕非怒謙言事、但其言有過實者、爾可諭眾人以朕之實心遂　命士奇書　敕引過、命謙如舊朝參、令百官言事、無以謙為戒則當時諫官言事雖訐直煩瑣者不加罪也凡　朝政有缺、大臣有不公不法者、科道于奏事時、當　陛下劾、土木之難、給事中王竑面劾羣奸、至手擊錦衣衛指揮使馬順以死則當時諫官皆得面劾也故當時　朝廷無缺失之政。臣下多謇諤之風。以開億萬年之業。端在于此。洪惟　陛下臨御以來、兢業思治、寤寐求言、臺諫章疏、一一採納、士無賢不肖、咸思竭忠悃以為千萬載一時也、比來勵精之勤、頗衰于往昔、聽納之美、少渝于初志、近給事中鄧繼曾、以言事忤慢、致蒙　皇上赫然震怒、下之詔獄、繼復調外任、夫繼曾信有罪矣、不過欲　陛下慎重　綸音、以示天下、以傳來裔、以觀四夷使天下後世四夷稱為堯舜主、斯我　祖宗所樂聞在　陛下新政之初。樂受而舉行之者也。奈何反怒而罪之耶。夫忠義正直之氣、數百餘年培之而不足、一旦壞之而有餘、在　先朝逆瑾寧彬用事、內外蔽惑、諫官言事、一切搆以奇禍、遂使諫諍路阻、姦佞秉權、天下幾乎大敗而不可為、仰賴　陛下改絃更化、表忠納諫、士君子之氣為之一振、夫何不一二年、而復蹈之邪且繼曾所以感觸諱忌者、以　聖德容納所致耳。若加之以罪。其誰不愛身重祿。縱有大奸大惡、如逆瑾寧彬輩。誰敢為　陛下盡言以身試不測之禍哉。縱言之。彼將恣肆無忌。　朝廷設諫諍耳目之臣顧如此。　國家何賴焉。且今士大夫苟有一善可稱。皆思自愛惜保全恐虧令聞。以　陛下之孜孜求諫。固可以躋舜禹配祖宗。天下四夷稱頌未巳。乃今以言語之失罪諫諍之臣。無乃為　聖德累耶。今天下郡國災傷者十居八九、江淮之民。父子兄弟相食、操耰鋤棘挺而起者、州邑相望、桃李冬華、氷霜夏殞山谷崩墜、天鼓鳴震白氣晝見、雷電失時、地震于元旦之日、南直隸以達於河南浙江陜西等處、不期同日、臣歷觀史傳。未有災異若此而天下無變者也。　陛下於此之時、正宜下　詔求言、上下交修、猶恐天未悔禍、而大臣以讒問逐。小臣以言語罪。以此銷天變而召和氣。臣未之聞也。且近來臺諫言事。比嘉靖初年。十少七八矣、　陛下前此初未嘗以言罪之也。特以聽納少倦。或避忌而不敢盡。今繼曾若復補外。誠恐羣臣以為　陛下真有厭棄言官之意。將相率緘默。則言路從此沮塞。姦諛從此競進。天下之理亂安危未可知也。伏願陛下念天變之可畏、民窮之可惜、思忠義正直之氣養之難而傾之易、將繼曾收回　成命、俾照舊供職以為進言者勸、仍願自今以往、不復以言罪諫官、訐直者容之、狂妄者恕之、以作其剛毅果敢之氣、默銷其懦弱不振之風、則君子道長、小人道消、自可以合德　祖宗、齊美虞周、實　社稷無疆之休、臣不勝惓惓之至、


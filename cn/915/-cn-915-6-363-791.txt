○与桓玄书论料简沙门



佛教陵迟，秽杂日甚，每一寻思，愤慨盈怀，常恐运出非意，混然沦氵胥，此所以夙宵叹惧，忘寝与食者也。见檀越澄清诸道人教，实应其本心。夫泾以渭分，则清浊殊流；枉以直正，则不仁自远。推此而言，符命既行，必二理斯得，然後令饰伪取容者，自绝于假通之路，信道怀真者，无复有负俗之嫌，如此则道世交兴，三宝复隆于兹矣。贫道所以寄命江南，欲托有道以存，至业之隆替，实由乎人。植檀越当年，则是贫道中兴之运，幽情所托，已冥之在昔，是以前后书疏，辄以凭寄为先，每寻告慰，眷怀不忘，但恐年与时乖，不尽檀越盛隆之化耳。今故谘白数条如别疏。



经教所开，凡有三科：一者禅思入微，二者讽味遗典，三者兴建福业，三科诚异，皆以律行为本。檀越近制，是大同于此，是所不疑。或有兴福之人，内不毁禁，而迹非阿练若者。或多诵经，讽咏不绝，而不能畅说义理者；或年已宿长，虽无三科可记，而体性贞正，不犯人非者，凡如此辈，皆是所疑。今寻檀越所遣之例，不堪问此，而外物惶惑，莫敢自宁，故以别白。夫形迹易察，而真伪难辩，自非远鉴，得之信难。若是都邑沙门经檀越视听者，固无所疑。若边局远司，识不及远，则未达教旨，或因符命，滥及善人，此最其深忧。若所在执法之官，意所未详，又时无宿望沙门，可以求中，得令送至大府以经高鉴者，则于理为弘，想檀越神虑，已得之于心，直是贫道常近之情，不能不及耳。若有族姓子弟，本非役门，或世奉大法，或弱而天悟，欲弃俗入道，求作沙门，推例寻意，似不塞其清涂，然要须谘定，使洗心向味者，无复自疑之情。昔外国诸王，多参怀圣典，亦有因时助弘大化，扶危救弊，信有自来矣。檀越每期情古人，故复略叙所闻。（《弘明集》十二，《高僧传》六，有节文。）




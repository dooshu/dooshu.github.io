卷七十七

钦定四库全书

续後汉书卷七十七　　　　元　郝经　撰

列传第七十四

平吴

羊祜　杜预【子锡】　王浑　周浚　王濬　唐彬

建安以来孙氏据有江东迄晋太康六七十年叨僭大号抗衡中国漂骸江汉酾血淮海鏖并黔黎顿缺锋刃苖民荆舒淮夷吴楚之祸所未有也晋既代魏增修德政柔服以礼包举以术戡克以来乘孙皓之凶虐东西万里六道并进琅邪王伷出涂中王浑出江西王戎出武昌胡奋出夏口杜预出江陵王濬唐彬下巴蜀夷险清秽天下始一残姓遗民复获生赖此晋氏有功於天下之大者也平者何定也至是而天下始定太平可期也何以不书灭灭者亡国之善辞上下之同力灭者无罪灭之者有罪孙皓暴虐复不死国焉得为灭书平尊晋也尊晋所以罪吴也故取平吴诸将列於终篇以卒三国之事云

谨案羊祜杜预传文阙止存议

议曰魏晋以来专尚诈力以相倾轧羊祜独务德信开示公道不为掩袭使吴人心服一举而奄有江淮混一区夏孔明之後一人而已至於谓王衍必败俗伤化告武帝以既平之後当劳圣虑卒皆如其言晋氏之圣臣也杜预学识远到志力刚明有古儒将之风而德度弗逮祜也

王浑字玄冲司空昶之子也沉雅有器局袭父爵京陵侯辟大将军曹爽掾爽诛出为怀令参司马昭安东军事累迁散骑黄门侍郎散骑常侍咸熙中为越骑校尉武帝簒代加扬烈将军迁徐州刺史属年荒饥浑开仓廪赈赡百姓赖之泰始初迁东中郎将督淮北诸军事镇许昌转征虏将军监豫州诸军事假节领豫州刺史与吴接境宣布威信前後降附甚多吴将薛莹鲁淑率衆十万向弋阳新息时州兵休放衆裁数千浑乃潜兵济淮出其不意击莹等破之以功封次子尚为关内侯迁安东将军都督扬州诸军事镇夀春吴人大佃皖城浑遣扬州刺史应绰督淮南诸军击破之并破诸别屯焚其积谷百八十余万斛籍其稻苗四千余顷获船六百余艘浑遂陈兵东疆视其险易攻取之势及大举浑率师出横江遣参军陈慎都尉张乔攻寻阳瀬乡又击吴牙门将孔忠皆破之获吴将周兴等五人又遣殄吴护军李纯据高望城讨吴将俞?破之多所斩获吴厉武将军陈代平虏将军朱明来降吴丞相张悌大将军孙震等率衆数万指城阳浑遣司马孙畴扬州刺史周浚击破之临阵斩二将及首虏七千八百级吴人大震孙皓司徒何植建威将军孙晏送印节诣浑降既而王濬破石头虏孙皓明日浑始济江登建业宫置酒高会自以先至江上破皓中军按甲不进致在王濬之後意甚愧恨频奏濬罪状时人讥之【原注晋书王浑传帝下诏曰使持节都督扬州诸军事安东将军京陵侯王浑督率所统遂逼秣陵令贼孙皓救死自卫不得分兵上赴以成西军之功又摧大敌获张悌使皓涂穷势尽面缚乞降遂平定秣陵功勲茂着其增封八千户进爵为公封子澄为亭侯弟湛为关内侯赐绢八千匹转征东大将军】复镇夀阳时吴人新附浑抚循接纳座无空席门不停宾於是江东之士莫不悦服徵拜尚书左仆射加散骑常侍会出齐王攸东藩浑上书谏曰伏承圣诏宪章古典进齐王攸为上公崇其礼仪遣攸之国昔周氏建国大封诸姬以藩帝室永世作宪至於公旦武王之弟左右王事辅济大业不使归藩明至亲义着不可远朝故也是故周公得以圣德光弼幼主忠诚着於金縢光述文武仁圣之德攸於大晋姬旦之亲也宜赞皇朝与闻政事实为陛下腹心不贰之臣且攸为人修洁义信加以懿亲志存忠贞今陛下出攸之国假以都督虚号而无典戎干方之实去离天朝不预王政伤母弟至亲之体亏友于欵笃之义惧非陛下追述先帝文明太后待攸之宿意也若以攸望重於事宜出者今以汝南王亮代攸亮宣皇帝子文皇帝弟伷骏各处方任有内外之资论以後虑亦不为轻攸今之国适足长异同之论以损仁慈之美尔而令天下窥陛下有不崇亲亲之情臣窃为陛下不取也若以妃后外亲任以朝政则有王氏倾汉之权吕产专朝之祸若以同姓至亲则有吴楚七国逆乱之殃历观古今苟事轻重所在无不为害也不可事事曲设疑防虑方来之患者也惟当任正道而求忠良若以智计猜物虽亲见疑至於疏远者亦何能自保乎人怀危惧非为安之理此最有国有家者之深忌也愚以为太子太保缺宜留攸居之与太尉汝南王亮卫将军杨珧共为保傅干理朝事三人齐位足相持正进有辅纳广义之益退无偏重相倾之势令陛下有笃亲亲之恩使攸蒙仁覆之惠臣同国休戚义存尽言心之所见不能默已私慕鲁女存国之志【原注列女传鲁漆室邑之女过时未适人当穆公之时君老太子幼女倚柱而啼傍人闻之心莫不惨惨者隣妇从之游谓曰何哭之悲子欲嫁乎吾为子求偶漆室女曰嗟乎始吾以子为知今反无识也岂为嫁之故不乐而悲哉吾忧鲁君老而太子少也】敢陈愚见触犯天威欲陛下事每尽善冀万分之助臣而不言谁当言者帝不纳太熙初迁司徒惠帝即位加侍中又京陵置士官如睢陵比及诛杨骏加浑兵浑以司徒文官主史不持兵持兵乃吏属绦衣自以偶因时宠权得持兵非为旧典皆令皁服论者美其谦而识体楚王玮将害汝南王亮公孙宏说玮曰昔宣帝废曹爽引太尉蒋济骖乘以增威重大王今举非常宜得宿望镇厌衆心司徒王浑宿有威名为三军所信服可请同乘玮从之浑辞疾归第以家兵千余人闭门距玮玮不敢逼俄而玮以矫诏伏诛浑乃率兵赴宫帝尝於元会问郡国计吏方俗之宜浑奏曰陛下钦明圣哲光於远近明诏冲虚询及刍荛斯乃周文畴咨之求仲尼不耻下问也旧三朝元会前计吏诣轩下侍中读诏计吏跪受臣以诏文相承已久无他新声非陛下留心方国之意也可令中书指宣明诏问方土异同贤才秀异风俗好尚农桑本务刑狱得无寃滥守长得无侵虐其勤心政化兴利除害者授以纸笔尽意陈闻以明圣指垂心四远不复因循常辞且察其答对文义以观计吏人才之实又先帝时正会後东堂见征镇长史司马诸王国卿诸州别驾今若不能别见可前诣轩下使侍中宣问以审察方国於事为便帝然之又诏浑録尚书事浑所历之职前後着称及居台辅声望日减元康七年卒时年七十五諡曰元长子尚早亡次子济有传

谨案目録此下有周浚王濬唐彬三传今阙

议曰濬既克清建业浑亦献捷横江皆为得儁浑其次也然语平吴之功武帝归之羊太傅是已濬等特输力而终之尔始用濬则祜也着恩信则祜也力请大举以乘孙皓祜也卒之杜预使濬不受节度以成破竹之势而径造建业濬乃自以为功而忘羊杜浑又争之过浮於功矣君子哉唐彬也称疾迟留澹然无竞贤濬浑远矣近世曹武惠克金陵称疾以全生聚及振旅凯入以榜子见称奉勅江南干事囬不矜而莫与争功岂彬之义有以激之欤

赞曰九服兵争三方幅裂昊天悔祸荩臣种德龙骧虎渡虚焰扑灭弘我王统六合始一








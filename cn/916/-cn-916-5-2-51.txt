【从斤竹涧越岭溪行诗】

猿鸣诚知曙。谷幽光未显。严下云方合。花上露犹泫。逶迤傍隈□奥。迢（《文选》作苕。）递陟陉岘。过涧既厉急。登栈亦陵缅。川渚屡径复。乘流玩回转。苹萍泛沉深。（《类聚》作深沉。）菰蒲（《类聚》作浦菰。）冒清浅。企石挹飞泉。攀林摘叶卷。想见山阿人。薜萝（《类聚》作萝薜。）若在眼。握兰勤徒结。折麻心莫展。情用赏为美。事昧竟谁辨。（《诗纪》作辩。）观此遗物虑。一悟得所遣。（○《文选》二十二。三谢诗。诗尼四十八。又《类聚》三十六引显、泫、岘、浅、卷、眼六韵。）


○为王仲谢加兵马使表

臣某言：伏奉今月日制书，授臣元帅左厢兵马使兼知滑州兵马使。恭承宠命，祗惧兼深。臣某中谢，臣闻至理之代，为官择人，故能谟谋有成，授受惟允。若才不称职，任非其能，冒进求荣，必贻祸败。伏惟宝应元圣文武皇帝陛下道齐哲，德迈徇齐，惟新景命，再造区宇。微臣薄劣，早荷恩私，惭无樽俎之谋，累忝腹心之寄。拥旄仗钺，自北徂南，未翦凶渠已嗟挫恧，守节虽同於苏武，丧师有类於孟明，议以刑章，分从齑粉。陛下察其本志，念臣微忠，特全要领，再加驱策，位兼风宪，职典禁兵，抚已循涯实为尘忝。每思陈力之诚，窃惧妨贤之责，不谓更沐殊恩，猥当重任，佐皇太子元戎之律，统王畿御侮之权。内省凡庸，必多败事，乞停新命，别授时英，则朝章式序，军政无阙。臣无任云云。


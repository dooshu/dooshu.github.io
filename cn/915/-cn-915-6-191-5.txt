◇叙赵至

赵景真与从兄茂齐书，时人误谓吕仲悌与先君书。故具列本末。

赵至字景真，代郡人，汉末，其祖流宕客缑氏，令新之官，至年十二，与母共道旁看，母曰：「汝先世非微贱家也，汝后能如此不？」至曰：「可尔耳。」归便就师诵书。蚤闻父耕叱牛声，释书而泣。师问之，答曰：「自伤不能致荣华，而使老父不免勤苦。」年十四，入太学观，时先君在学写石经古文，事讫去，遂随车问先君姓名。先君曰：「年少何以问我？」至曰：「观者风器非常，故问耳。」先君具告之。至年十五，阳病，数数狂走五里三里，为家追得，又炙身体十数处。年十六，遂亡命，径至洛阳，求索先君不得；至邺，沛国史仲和，是魏领军中涣孙也，至便依之，遂名翼之，字阳和。先君到邺，至具道太学中事，便逐先君归山阳经年。至长七尺三寸，洁白黑发，赤唇明目，鬓须不多，闲详安谛，体若不胜衣。先君尝谓之曰：「卿头小而锐，瞳子白黑分明，视瞻停谛，有白起风。」至论议清辩，有纵横才，然亦不以自长也。孟元基辟为辽东从事，在郡断九狱，见称清当，常自痛弃亲远游，母亡不见，吐血发病，服未竟而亡。从兄太子舍人蕃，字茂齐，与同至同年相亲。至始诣辽东时，作此书与茂齐。（《世说·言语篇》注，又《文选》赵景真《与嵇茂齐书》注引《嵇绍集》）


其四十九





美人出南国，灼灼芙蓉姿。皓齿终不发，[一]芳心空自持。由来紫宫女，[二]共妒青蛾眉。归去潇湘沚，[三]沉吟何足悲。

[一]曹植诗：“南国有佳人。”又诗：“谁为发皓齿。”



[二]左思诗：“列宅紫宫里。”李周翰注：“紫宫，天子所居处。”



[三]曹植诗：“夕宿潇湘沚。”《尔雅》：“小渚曰。”



萧士赟曰：此太白遭谗摈逐之诗也。去就之际，曾无留难。然自后人而观之，其志亦可悲矣。






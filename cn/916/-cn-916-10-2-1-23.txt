【上益州上柱国赵王诗二首】

铜梁影棠树。石镜写（诗集作袅。）褰帷。两江如渍锦。双峰似画眉。穿荷低晚盖。衰柳挂残丝。风流盛儒雅。泉涌富文词。无因同子淑。暂得侍临淄。（○本集三。庾开府诗集下。《诗纪》百十五。）

寂寞岁阴穷。苍茫云貌同。鹤毛飘乱雪。车毂转飞蓬。雁归知向暖。鸟巢解背风。寒沙两岸白。猎火一山红。愿想悬鹑弊。时嗟陋巷空。（○同上）


○外夷侵占地方事 【 安南侵占】

總鎮兩廣太監顧恒、照得委官勘過龍州原奏安南邊境侵爭田地立營、近河添兵霸守等情、內稱行拘該州目老農楊等、審得本州所轄羅回峒、原於江南立隘、其剝淰營傍、那郡三村、俱係守隘村分、到江為界、地名丘沐一帶地土、交人不曾耕種。三村人民。先年過江。私自開耕成業。成化六年、交人譚莫等。在於丘沐嶺一帶沿江埋立排柵、起葢營盤、成化十一年、又行栽添竹木、接近江邊、不曾越界侵占三村人民只是不得過江耕田。因此告爭。再三研審、交人素係自守疆界、別無越境侵占田地情繇、臣等議得龍州邊境。與安南所屬太源等州縣邊方。委的原隔一河。其河外丘???嶺地方。雖境外空閒之地。先年龍州官民。與彼夷民往來和好。以致剝淰等村。居民過河開種田禾。埋葬墳墓後加偷竊往來招嫌致怨此越境往來所以為構爭之端也但安南國假此守邊之名。迫近龍州之境。聚設營柵。屯兵哨守。使剝淰村民。驚疑嫌怨。搆結至此。合無請　敕安南國王、差的當人親詣太源等州縣邊方、戒諭在邊夷民。各要照舊。保守本境地方。安生樂業。盡將龍州所奏丘沐等處附近羅回剝淰等村沿河一帶營柵兵守。俱各掣回。庶免驚疑。不生嫌怨。今後邊民。敢在過河越境種田。牧養偷竊、生事擾人者。就便擒拏解回本州痛加懲治。


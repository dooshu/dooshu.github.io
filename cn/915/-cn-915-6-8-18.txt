◇诸葛恢增秩诏（太兴初）

自顷多难，官长数易，益有诸弊，虽圣人犹久於其道，然後化成，况其馀乎！汉宣帝称「与我共安天下者，其惟良二千石」，斯言信矣。是以黄霸等或十年，或二十年而不徙，所以能济其中兴之勋也。尝罚黜陟，所以明政道也。会稽内史诸葛恢莅官三年，政清人和，为诸郡首，宜进其位班，以劝风教，今增恢秩中二千石。（《晋书·诸葛恢传》）


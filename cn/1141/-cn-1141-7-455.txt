汪蛟门寄诗集因短述

邗水旷前期，修涂阻谈宴。
来书得累寸，烧烛摩挲遍。
丹霞烂满山，駴瀑奔注涧。
照曜心胸披，砰訇耳目眩。
中间枉赠遗，十尝三五见。
浩荡金陵游，缠绵洛川饯。
契阔叙平生，款曲胜言面。
舍人通籍早，濡翰明光殿。
直庐昼漏闻，御苑春莺啭。
盛事多咏歌，流传遍朝彦。
忽废蓼莪篇，素冠返乡县。
洒血成哀辞，声出不能咽。
天子召文儒，三事亟推荐。
谓子富述作，落笔迅雷电。
舍人及司农（时曹公秋岳亦以艰不应召。），衔恤谢天眷。
曰臣草土身，方切松楸恋。
吾老愧虚声，驱迫逐蓬转。
念子尚幽忧，搔首涕如霰。
远闻乞表墓，鼓柁放吴甸。
朋旧穷悲欢，山川发雕绚。
昔君梦广厦，袖裹十二砚。
晶莹琬琰姿，光怪蛟螭缠。
岂非上帝简，俾汝掌书卷。
魂非茂先与，笔已文通擅。
况子方壮颜，风徽必遐扇。
淹速各有涯，卷怀亦云善。
献赋此何时，天南尚传箭。



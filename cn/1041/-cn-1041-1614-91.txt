袁燮　赠蒋德言昆仲三首

平生无所嗜，耽玩惟古今。

以我浅陋质，期於江海深。

万事不挂胸，须臾惜光阴。

五夜常自起，简牍勤披寻。

清风递晨钟，铿然感予心。

年来因多事，力弱不自任。

业书未暇读，尘埃积中襟。

何当脱鞅绊，归欤松竹林。

袁燮

袁燮　赠蒋德言昆仲三首

平生寡所谐，痚拙以自守。

天钟凿枘性，人弃我独取。

世道方荆榛，营利不绝口。

我欲拘衰俗，每每制其肘。

仁版谓假途，何用医国手。

再拜谢诲言，古人贵不苟。

乘田与委吏，勤勤鲁中叟。

吾心不可昧，岂问人知否。

此意当与谁，寄我二三友。

袁燮

袁燮　赠蒋德言昆仲三首

我生亦何幸，佳友在邻墙。

道义共讲贯，心亲形迹忘。

迩来忽问阔，千里遥相望。

为别似未久，炎赫变飞霜。

岁月易因循，志士宜自强。

良心虞放逸，古人严范防。

及此閒暇日，书林撷其芳。

他年恢远业，云路观腾骧。

袁燮


赠文湛持先生


具区何浩浩，胥台何峨峨。
自然有大隐，啸傲凌天河。
忆昔先皇调笙竽，二十二人当中趋。
公时对策置第一，英雄动色皆大呼。
会言升平在咫尺，谁知直道多忧虞。
一朝九关捍云雨，凤凰不得栖高梧。
已后诸公入三省，复先诸公归五湖。
雄虺眈眈尽贤哲，公也安枕神所扶。
今皇一手拨烟雾，左歌嘉鱼右朱鹭。
侍从还须属正臣，尺书夜到横塘路。
剪棘锄奸自天植，赤鹓高秋见毛羽。
明夷之初明未融，长人障日扶桑东。
绿章排云到阊阖，妖狐尚坐瑶华宫。
吴江瀜瀜盛兰蕙，使节南归复容裔。
文园称病避宠年，东山卧为苍生计。
禁苑莺花使屡催，吴中泉石心犹系。
去年晤公澄江秋，笑指西北浮云流。
今年谒公碧城里，池馆历历闻清讴。
帘栊日薄映岩树，翰墨高寒照缣素。
饮公旨酒乐未央，眼中之事亦无数。
我亦生来绛灌嗔，为山为岳何如人。





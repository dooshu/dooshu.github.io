◇　新序论

秦孝公保崤函之固，以广雍州之地，东并河南，北收上郡，国富兵强，长雄诸侯，周室归籍，四方来贺，为战国霸君，秦遂以强，六世而并诸侯，亦皆商君之谋也。夫商君极身无二虑，尽公不顾私，使民内急耕织之业以富国，外重战伐之赏以劝戎士。法令必行，内不私贵宠，外不偏疏远。是以令行而禁止，法出而奸息。故虽《书》云「无偏无党」，《诗》云「周道如砥，其直如矢」，司马法之励戎士，周后稷之劝农业，无以易此。此所以并诸侯也。故孙卿曰：「四世有胜，非幸也，数也。」然无信，诸侯畏而不亲。夫霸君若齐桓、晋文者，桓不倍柯之盟，文不负原之期，而诸侯畏其强而亲信之，存亡继绝，四方归之。此管仲、舅犯之谋也。今商君倍公子□之旧恩，弃交魏之明信，诈取三军之众，故诸侯畏其强而不亲信也。藉使孝公遇齐桓、晋文，得诸侯之统，将合诸侯之君，驱天下之兵以伐秦，秦则亡矣。天下无桓、文之君，故秦得以兼诸侯，卫鞅始自以为知霸王之德，原其事不喻也。昔周、召施善政，及其死也，后世思之。《蔽芾》《甘棠》之诗是也。尝舍於树下，后世思其德，不忍伐其树，况害其身乎。管仲夺仲氏邑三百户无怨言。今卫鞅内刻刀锯之刑，外深□钺之诛，步过六尺者有罚，弃灰於道者被刑。一日临渭，而论囚七百馀人。渭水尽赤，号哭之声，动於天地，畜怨积仇，比於丘山。所逃莫之隐，所归莫之容。身死车裂，灭族无姓，其去霸王之佐亦远矣。然惠王杀之亦非也，可辅而用也。使卫鞅施宽平之法，加之以恩，申之以信，庶几霸者之佐哉。

（《史记·商君传赞》集解引《新序论》，《索隐》曰：《新序》是刘歆所撰，其中论商君，故裴氏引之。案此论今《新序》有之，《新序》，刘向撰，而云刘歆，岂向书杂有歆论乎？亦异闻也，故录之。）




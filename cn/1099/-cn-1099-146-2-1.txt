○論均粮書

下諭吳中田粮事、敬服急於民隱、如吳江虗粮、病民尤甚、豈容不整理。始謂莫如復圩田原額、則虗粮自除。中間寬狹。民間亦自有持衡之法。宜次第舉行、今均粮極是良法。但均後適見粮重。此非均粮之過。亦幸因均粮而知弊端。猶惜未能從上面尋究耳。如吳江平時官民田地相兼之家、每年每畝正耗本折須四斗、更重者五斗完官、此外人戶、固有出辦輕於此者、今均每畝米二斗銀九分、若以戶部准米則例、則是每畝六斗以常年則例、則是五斗、即以九分比照准米、亦是四斗七升、所以因均粮始知粮重。今當因其重□求弊端。似不必以每銀五分。准米一斗。縮作每畝三斗七升。姑示其輕也。况與戶部准銀則例不同。則粮當溢原額矣。其弊端多在立法派徵之間。蓋田粮各有正數。戶部每年先頒會計而官吏每□不以示民增損始得任心矣亦各有盈數。會計之時。以粮盈數立法。加田正數派徵。徵收之時。以田盈數納粮。從粮正數支銷。惟餘田不得入會計。其利上不在官。下不在民。皆從作弊者。操縱出沒。難以究詰。今塘長抄出民間各圩辦粮田數。多於實徵。可騐也。官既享均平之美名當為吾民祛蒙蔽之宿弊。不然、則是去虗粮之餼羊。虧均粮之一簣。將來益無從發端究竟。不然則得自部而撫院而府而縣而都而圖而圩而戶田粮帳目彼此經緯。相通一本。使上下通知。雖重無妨也、雇役一事。人多稱便。或云不利役頭。官府亦惟擇利勝於害者則為之耳。又嘗見他處雇役差役。弊則夏之如循環。大抵專在得人也。

皇明經世文編卷之一百四十六終








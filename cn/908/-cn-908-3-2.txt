元史厯志序

夫明时治厯自黄帝尧舜与三代之圣王莫不重之其文备见于传记矣虽去古既逺其法不详然原其要不过随时考验以合于天而已汉刘歆作三统厯始立积年月日法以为推之准后世因之歴唐而宋其更元改法者凡数十家岂故相为乖异哉盖天有不齐之运而厯为一定之法所以既久而不能不差既差则不可不改也元初承用金大明厯庚辰嵗太宗西征五月望月蚀不效二月五月朔微月见扵西南中书令耶律楚材以大明厯后天乃损节气之分减周天之杪去交终之率治月转之余课两曜之后先调五行之出没以正大明厯之失且以中元庚午嵗国兵南伐而天下略定推上元庚午嵗天正十一月壬戌朔子正冬至日月合璧五星聨珠同防虚宿六度以应太祖受命之符又以西域中原地理殊逺创为里差以増损之虽东西万里不复差忒遂题其名曰西征庚午元厯表上之然不果颁用至元四年西域札马鲁丁撰进万年厯世祖稍颁行之十三年平宋遂诏前中书左丞许衡太子赞善王恂都水少监郭守敬改治新厯衡等以为金虽改厯止以宋纪元厯微加増益实未尝测验于天乃与南北日官陈鼎臣邓元麟毛朋翼刘巨渊王素丘高敬等参考累代厯法复测候日月星辰消息运行之景参别同异酌取中数以为厯本十七年冬至厯成诏赐名曰授时厯十八年颁行天下二十年诏太子谕徳李谦为厯议发明新厯顺天求合之微考证前代人为附防之失诚可贻之永久自古及今其推验之精盖未有出扵此者也今衡恂守敬等所撰厯及谦厯议故存皆可考据是用具着扵篇惟万年厯不复传而庚午元厯虽未尝颁用其为书犹在因附着扵后使来者有考焉作厯志


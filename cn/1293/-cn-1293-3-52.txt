○周星诒星誉词

自苏城至虎丘，中为山塘，月地花天，终岁游人如织。乌丝词所谓“夜火千家红杏幕，春衫十里绿杨楼”是也。逮金陵陷後，虎旅云屯，渐形寥落。祥符周季贶司马［星诒］有重过山塘感赋减字木兰花云：“山光水色。风景依稀浑似昔。少了灯船。闲煞山塘七里烟。屋荒人静。歌板酒旗零落尽。月黑风尖。小队银刀结束严。”诵之令人怅惘。乃未几，复为豺虎所窟，今狼氛虽净，正未知何日能还旧观耳。司马工诗词，饶才，官邵武府丞，贼踪近，提师出御，独当其冲。与乃兄叔云给谏合刊词一帙。给谏名星誉，庚戌翰林，所著东欧草堂词尤精警。春日即事踏莎行云：“珠幕闲垂，银屏慵展。樱桃斗帐金凫暖。绿芜池馆闭春阴，卷帘人比东风懒。眉叶青销，靥花红敛。纤腰打叠游丝软。恹恹病过海堂时，一春都被春愁管。”秋夜对月有忆寄友，翠楼吟云：“锁了重门，碧梧疏处，湘帘夜深犹卷。露鸦栖定後，只秋与竹声撩乱。单衫小扇。想花影吹笙，那家庭院。无人伴。冷清清地，回廊兜转。肠断。满地蕉阴，靠红阑几摺，和谁同看。苏家潭上路，正小曲幽坊月暗。桂堂南畔。问划袜香阶，甚时重见。无眠惯。灯窗数尽，银河新雁。”七月初十夜雨有忆秋千索云：“桃笙凉沁啼痕湿。金井外、几声秋蟀。雨紧灯花堕瘦红，记今夜，刚初十。猩屏锦褥都非昔。况又是、影双人只。一院蕉阴似那时，少了个，朦胧月。”又有洞仙歌云：“呵钿绾翠，坐枣花帘底。华钅念斜簪小鸦髻。想妆成力怯，换了鸾衫，停半晌，才见盈盈扶起。问名佯不说，浅笑低声，暗里牵衣要人替。似喜似含颦，道是矜严，却偏又、恁憨憨地。也忒煞难猜个人心，笑事事朦胧，者般年纪。”描写可称曲尽，若仅作艳词读，非知词者。


○命新除牧守面辞敕

敕：自古帝王，莫能独理，爰树侯伯，所以分政，则今都督、刺史之谓矣。盖欲亭之毒之，纳於富寿；不夭不札，以致和平。朕受天眷命，作人父母，母殷鉴远图，罔知攸济。顷者都督刺史，惟良是求，而寂寥厥声，孰副虚想？岂六条察举，未询事以考言？将三载黜陟，不责实而求当？遂令进之则易，吏烦於送迎；退之则难，人务於苟且：岂所谓安孤老、长子孙之意耶？汉宣由是兴言。刘广为之长叹，诚有旨也。今事谋伊始，邦政惟新，俾凝庶绩，思改前弊。自今已後，都督、刺史每欲赴任，皆引面辞，朕当亲与畴咨，用观方略。到任之後，宜待四考满，随事褒贬，与之改转。诸州上佐，五品已上，应改转限，亦宜准此。夫类其才则适用，久其事则有恒，致用执恒，未闻不致於礼也。咨尔在位，可弗勉哉？


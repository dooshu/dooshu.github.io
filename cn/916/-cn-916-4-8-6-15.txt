【赠河阳诗】

〖《诗纪》云。叔潘岳为河阳令。〗

虑（《类聚》作密。李善本《文选》同。六臣本注云。善本作密。）生化单父。子奇莅东阿。桐乡建遗烈。（《类聚》作勋。）武城播弦歌。逸骥腾夷路。潜龙跃洪（《类聚》作海。）波。弱冠步鼎铉。既立宰（六臣本《文选》注云。五臣作寄。）三河。流声馥秋兰。擒藻艳春华。徒美天姿茂。岂谓人爵多。（○《文选》二十四。《诗纪》二十八。又《类聚》五十作晋河阳令潘安仁诗。引阿、歌、波、河、多五韵。）


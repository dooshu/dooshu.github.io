○谢赐冬衣表

臣某言：中使某至，伏奉诏旨，并赐臣及将士冬衣等。来自九天，颁於下土，手捧目视，霞开雪凝，是何眇尔之贱质，膺此烂然之盛服，臣某中谢。臣久在藩条，无裨政术，每惧素飨之责，以成负粟之羞。陛下含贷优容，天覆地载，伏念微臣之羸老，且忧将校之寒Ё，赐之以衣服，宠之以光荣，俱无汗马之劳，已有维鹈之刺。虽君父德大，不求於所酬，而臣子感深，自期於必死。无任感恩恳激之至，谨奉表以闻。


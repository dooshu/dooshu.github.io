故翰林学士李君墓志并序





李华


呜呼!姑熟东南，[一]青山北址，[二]有唐高士李白之墓。呜呼哀哉!夫仁以安物，公其懋焉；义以济难，公其志焉；识以辩理，公其博焉；文以宣志，公其懿焉。宜其上为王师，下为伯友。年六十有二，不偶，赋《临终歌》而卒。悲夫!圣以立德，贤以立言，道以恒世，言以经俗，虽曰死矣，吾不谓其亡矣也。[三]有子曰伯禽、天然，长能持，幼能辩，数梯公之德，必将大其名也已矣。

[一]姑熟，即当涂县之旧名，详见二十五卷注。



[二]青山，在太平府城东南三十里。太白初葬龙山，后乃迁葬青山。此云青山北址，谓龙山在青山之北耳。



[三]《左传》：“太上有立德，其次有立功，其次有立言，虽久不废，此之谓不朽。”



铭曰：立德谓圣，立言谓贤。嗟君之道，奇于人而侔于天，[一]哀哉!

[一]《庄子》：子贡曰：“敢问畸人。”曰：“畸人者，畸于人而侔于天。”陆德明注：“司马云：畸，不偶也；侔，等也，亦从也。”



按《唐书·李华传》，言天下士大夫家传墓板及州县碑颂，时时赍金帛往请。今华之文多见于《文苑英华》、《唐文粹》中，乃作太白墓志，不特于生平行事一切不言，即郡邑、世系、表字、配偶亦略而不书，寥寥数言，何其惜墨如金乃尔。即其揄扬之辞，亦与太白泛而不切，较之元微之所作杜子美墓志，相去天渊矣。






○赐王元逵何宏敬诏意

比缘暑热未退，固难进军，想卿至诚，岂安终食。今清商已至，鼙鼓声雄，白露将凝，戈气肃，击隼应节而逾励，代马嘶风而自豪，顺天行诛，正在今日。近者天井冀氏，频有交锋，盖缘卿等当军未抵刑州，莫分贼势，并有精卒，得以奔冲。今四面王师一十万，镇魏两军，自当其半，屯集在境，已及岁期。虽罚罪除残，诚无所吝，然人生膏血，杼轴其空。朕既为父母，岂有坐延岁月？想卿忠愤，固不怀安。况卿当道，顷为卢从史、刘从谏所败，与泽潞素是深仇，卿之骑兵，海内精劲，将虔刘残愤，士有斗心，宜乘此机，岂可玩寇？想诏到之後，速抵邢州，但得缀其精兵，不令并力西向。朕当诏王宰、石雄，齐心攻讨，破此残寇，决在今秋。故令中使往谕朕意，想卿勿更疑惑，副兹朕怀。（谨按：何宏敬诏中，改“未抵邢州”为“未过漳河”，“况”字以下改为：“卿奉亲之孝，朕所深知，想陟岵有怀，循陔思养，违离周岁，固切归心，当早决机，岂宜玩寇？”）


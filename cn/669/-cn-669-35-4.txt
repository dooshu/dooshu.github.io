4　摹藏大相國寺御書　寶奎殿頌贊撰記　蘇子美作寶奎殿頌　吕夷簡撰記章得象題額　玉海記重修大相國寺事


仁宗摹太宗御書大相國寺額於石，即寺爲殿而藏之，御飛白名曰寶奎殿。紹興庚辰，宏辭以寶奎殿太宗皇帝御書贊命題，唐説齋中選。但云慶曆二載而不紀月日，以實録攷之，乃二年正月辛未也。蘇子美作寶奎殿頌，此頌今子美集不載。周益公題其後云：「『上宰宗工，更爲辭章』者，謂吕夷簡作記，章得象題額之類。」實録云：「命夷簡撰記。」而説齋謂「焕乎堯章，親加記述」，亦誤。

【集證】玉海三十四：「實録：至道元年五月，重修大相國寺，廣殿庭門廊樓閣凡四百五十五區。〔一〕寺額，太宗御書也。慶曆元年八月甲申，上謂輔臣曰：近創一小殿禁中，而有司過爲侈麗，不欲毁其成功，今大相國寺方營，殿藏太宗親書寺額，可遷置之。吕夷簡因言『陛下孝以奉先，儉以率下，聖人之盛德也』。二年正月辛未，詔以大相國寺新脩太宗御書殿爲寶奎殿，摹太宗御書寺額于石上，飛白題之，命宰臣吕夷簡撰記，章得象篆額，樞密使晏殊撰御飛白書記云：『翔翬結字，液金填畫，騰虬龍于螭首，潤雲霧于翠珉。』」

【元圻案】周益公必大跋蘇子美寶奎殿頌曰：「舜欽此頌是召試館職所作，年方三十餘也。其云『上宰宗工，更爲辭章』者，謂吕夷簡作記，章得象題額之類。」〇王欽臣王氏談録曰：「章郇公受詔書相國寺寶奎殿太宗、真宗詩，額亦公代之。」〇章得象，字希言，浦城人。慶曆五年，拜同平章事，封郇國公，謚文簡。宋史有傳。

〔一〕按「玉海三十四」以下一段文字，與原文不盡相同。其原題爲「慶曆寶奎殿御書」「摹太宗御書」，無「實録」二字；「至道元年」至「凡四百五十五區」二十六字，原作小注。又「至道元年五月」之「五」，原作「正」，據四庫本玉海卷三四聖文御書改。






○为潼关镇使张补後院都知兵马使兼押衙牒

右件官质茂松筠，诚高金石，谦能养勇，义实轻生。顷分职近关，别屯要地。时奋猿臂，誓探虎雏。既守御而有经，谅追奔之可犯。况又秦中共事，海内相从，酬知能誓於始终，于役不辞其暴露。脂车秣马，昔尝为我以前驱；被甲执兵，今合抚予之後劲。仍荣心膂，兼总牙璋。事须补充押衙。


成都

杨亿

五丁力尽蜀川通。千古成都绿酎醲。白帝仓空蛙在井。青天路险剑为峰。漫传西汉祠神马。已见南阳起卧龙。张载勒铭堪作戒。莫矜函谷一丸封。

刘筠

镂肤剽俗恣游遨。可得蹲鸱号富饶。井络共知天与险。蚕丛无奈世兴妖。杜鹃积恨花如血。诸葛遗灵柏半烧。才似文园何足道。一生琴意祇成痟。

钱惟演

武侯千载有遗灵。盘石刀痕尚未平。巴妇自饶丹穴富。汉庭还责碧砮征。雨经蜀市应和酒。琴到临邛别寄情。知有忠臣能叱驭。不论云栈更峥嵘。


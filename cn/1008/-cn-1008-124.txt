赵蕃　呈郭峡州二首

往者枉书并赐诗，蔼然高义见乎词。

襄阳耆旧今余几，海内风流更属谁。

早日有怀期见止，秋风于此得来思。

顾虽愿被林宗识，却恐人非讵辱知。

赵蕃

赵蕃　呈郭峡州二首

乡来识面苦无因，今日升堂叙所亲。

岂爱潇湘为隐地，故嗟伊洛涴风尘。

周程授受源流远，广受声名物望均。

诏旨已闻班郡绂，徵书看即动蒲轮。

赵蕃


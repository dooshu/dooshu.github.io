施全剑

施全，宋殿前司军人。秦桧入朝，全持斩马刀，邀于望仙桥下。断轿子一柱，而不能伤。被执。桧叱之曰：“你莫心风否？”全曰：“我不心风。举天下要杀金人，汝独不肯杀金人，我故来杀汝。”遂斩于市。观者甚众，中有一人朗言曰：“此不了事汉，不斩何为。”闻者皆笑。

五国城，青衣泣。风波亭，少保磔。殿前少校气填胸，斩马刀锋如霹雳。望仙桥，遇奸贼。透革车，山棚客。刺汝原不是心风，尔与金人何亲戚？官家倚尔作长城，口吃南朝心向北。不了汉，授首级。桧贼遇此魂胆失，惟向车前加护卒。


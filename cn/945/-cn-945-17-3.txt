咸平四年八月试贤良方正策一道【奉勅撰】

皇帝若曰朕祗若元符为人司牧昧旦丕显?恭寅畏惧德之弗类虑政之未孚盖念昔者周命百官皆箴王阙汉设三道用求直言诞举旧章思闻谠议兹子大夫逢时奋庸有犯无隐之秋也夫五材并陈去兵未可八政具举足食是先今国家北扞林胡西御党项岁遣介士以防盛秋弛边备即越轶之是虞穷兵锋又徵发之为扰坚壁翫寇固役车之未休继好息民复文告之靡及故蒸庶不得安堵弓矢无由载櫜至如人获四鬴之余始免艰食国有九年之蓄乃为太平今旷土尚多游手未复劝课之道非不至赋敛之数无所加万锺之藏蔑闻於都鄙一谷不熟遂抵於流亡今欲倍算舟车且驱之未尽归而贸迁斯壅给复租税又惠之未及富而经费不充复常平之仓即市井之价或有二修平土之法即经界之制未可行自非时和而年丰不免困穷而转徙又如总领衆职莫急於求贤审官申严百刑莫先於明罚饬法今疆宇辽夐吏员衆多必得其材然付以任故文王之德在於能官人东汉之隆本於责吏事今但委有司之考课亦第阀閲之未精只遣使者之察廉又饰厨传而为患汉武之欲除吏田蚡非可擅权德宗之择县令柳浑讥其失体遵荀朂省官之议即员难减者实多体薛宣换县之规即才适用者殊少虽循名责实之斯切而政平讼息之未臻至若金科玉条竹书丹笔以禁多辟所期无刑其属三千盖防於踰矩断狱四百用冀於胜残虽然慕陶唐之画冠且免而无耻体汉初之踈网又奸乃益生必待臯陶作士师法宁可废岂须定国为廷尉民乃不寃俟论报即久系是虞但责成即舞文斯衆苟四目之罔及乃一人之向隅或罹非辜足伤和气子大夫策虑幅臆智略辐凑兵者凶器必可使归马放牛食为民天必能致家给人足考建官之意当俾百工之允厘稽立辟之由期措五刑而不用并揣历代之略兼陈方今之宜扬?而言朕当亲览


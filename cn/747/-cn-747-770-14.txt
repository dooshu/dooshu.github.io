○江南春赋

丽日迟迟，江南春兮春已归。分中元之节候，为下国之芳菲。烟幂历以堪悲，六朝故地；景葱龙而正媚，二月晴晖。谁谓建业气偏，句吴地僻。年来而和煦先遍，寒少而萌芽易坼。诚知青律，吹南北以无殊；争柰洪流，亘东西而是隔。当使兰泽先暖，洲早晴。薄雾轻笼於锺阜，和风微扇於台城。有地皆秀，无枝不荣。远客堪迷，朱雀之航头柳色；离人莫听，乌衣之巷里莺声。於时衡岳雁过，吴宫燕至。高低兮梅岭残白，逦迤兮枫林列翠。几多嫩绿，犹开玉树之庭；无限飘红，竞落金莲之地。别有鸥屿残照，渔家晚烟。潮浪渡口，芦┺沙边。野葳蕤而绣合，山明媚以屏连。蝶影争飞，昔日吴娃之径；杨花乱扑，当年桃叶之船。物盛一隅，芳连千里。斗暄妍於两岸，恨风霜於积水。幂幂而云低茂苑，谢客吟多；萋萋而草夹秦淮，王孙思起。或有惜嘉节，纵良游。兰桡锦缆以盈水，舞袖歌声而满楼。谁见其晓色东皋，处处农人之苦；夕阳南陌，家家蚕妇之愁。悲夫艳逸无穷，欢娱有极。齐东昏醉之而失位，陈後主迷之而丧国。今日并为天下春，无江南兮江北。


玄暢賦（并序）


夫富者非財也，貴者非寶也。或有輕爵祿而重榮聲者，或有反性命而以徇功名者。是以孔老異旨，楊墨殊義。聊作斯賦，名曰《玄暢》。庶以陶神知機，摛理表微。

夫何希世之大人，罄天壤而作皇。

該仁聖之上義，據神位以統方。

補五帝之漏目，綴三代以維綱。

僥余生之倖祿，遘九二之嘉祥。

上同契於稷卨，降合穎於伊望。

思薦寶以繼佩，怨和璞之始鐫。

思黃鐘以協律，怨伶夔之不存。

嗟所圖之莫合，悵蘊結而延佇。

希鵬舉以摶天，蹶青雲而奮羽。

舍余駟而改駕，任中才之展禦。

望前軌而致策，顧後乘而安驅。

匪逞邁之短脩，取全貞而保素。

弘道德以為宇，築無怨以作藩。

播慈惠以為圃，畊柔順以為田。

不愧景而慚魄，信樂天之何欲。

逸千載而流聲，超遺黎而度俗。






161　彊恕而行謂忍　一視同仁謂容


「彊恕而行」，忍也，原憲之「克伐怨欲不行焉」也。何云：「以原憲爲强恕，讀伊、洛書太滅裂。厚齋固博雅，其不免於侯子之隔壁聽與？」一視同仁，容也，顔子之「克己復禮，天下歸仁」也。【原注】忍言事，容言德，習忍則至於容。

【何云】牽合不成理。有忍有容，申上無忿疾于頑之意，非謂學之次第也。

【元圻案】東萊書説君陳篇曰：「易動而輕發者，常敗事，故必有忍，然後能濟。忍固可以有濟，然猶有堅制力蓄之意焉。至於有容，則宏裕寬綽，恢恢乎有餘地矣，德之所以大也。忍言事，容言德，淺深固有間，進乎此者亦有序也。」〇元王氏天與尚書纂傳引林氏曰：「彊恕而行者，忍也，人與己猶二也。一視同仁者，容也，己與物渾渾乎爲一矣。」






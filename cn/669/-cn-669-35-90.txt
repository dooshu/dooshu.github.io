90　范文正推明王叔文黨事　劉柳吕坐叔文黨被貶　唐書蕪駁無所裁正　韓愈欲作唐一經誅姦諛　子厚欲借叔文伸志　柳劉輩坐不知人　温公受欺於蔡元長


范文正公李衞公浙西述夢詩序謂：劉禹錫、柳宗元、吕温數人坐王叔文黨，貶廢不用。案：下云：覽數君子之述，而禮意精密，涉道非淺，如叔文狂甚，義必不交。叔文以藝進東宫，人望素輕。然傳稱叔文知書，好論理道，爲太子所信。順帝即位，遂見用。引禹錫等決事禁中。全云：「禹錫等安能在禁中？」及議罷中人兵權，牾俱文珍輩，又絶韋皋私請，欲斬劉闢，其意非忠乎？皋銜之，會順宗病篤，皋揣太子意，請監國而誅叔文。憲宗納皋之謀而行内禪。故當朝左右謂之黨人者，豈復見雪。唐書蕪駁，因其成敗而書之，無所裁正。孟子曰：「盡信書，不如無書。」吾聞夫子褒貶，不以一疵而廢其人之業也，因刻三君子之詩而傷焉。至於柳、吕文章，皆非常之士，亦不幸之甚也。韓退之欲作唐一經，「誅姦諛於既死，發潛德之幽光」，此昌黎答崔立之書。豈有意於諸君子乎？以上皆范文正公語。

【閻按】比之匪人，何潛德之有？不讀永貞行耶！

【何云】伾、文、訓、注，其爲小人一也，南蒯以費叛，雖得黄裳元吉之占，終歸於敗，豈有枉己而能正人者乎？

【又云】柳子厚亦佳士，失在未能立而遽用權，以爲可以借叔文以伸其意志，不知比之匪人，所傷已多，安能有爲也？

【又云】范公豈未讀永貞行耶？前之伾、文，後之訓、注，皆憸邪小人，託正義以行其私者也。

【方樸山云】至論。余并謂鄭注、李訓亦有心人。

【又云】柳、劉輩坐不知人耳，其意則何可厚非？司馬公亦受欺蔡元長。

【全云】王叔文亦志在收宦官兵柄，其輔順宗，實能革除夙弊，特進身不以正，故一貶而下流歸之。

【元圻案】柳子厚與許孟容書云：「年少氣鋭，不識幾微，不知當否，但欲一心直遂，果陷刑法，皆自所求取得之，又何怪也。」〇韓文公作柳子厚墓誌曰：「子厚前時少年，勇於爲人，不自貴重顧藉，謂功業可立就，故坐廢退。使子厚在臺省時，自持其身，已能如司馬刺史時，亦自不斥，斥時有人力能舉之。」皆實録也。






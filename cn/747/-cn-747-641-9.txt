○北郊迎冬赋（以题为韵）

我皇审缇幕，候元英。法天之序，立人之程。律变於冬，必顺时而冬命；水盛於北，亦随方而北迎。所以修旧典，阐鸿名。受太史之先谒，率群辟而躬营。况肃杀以北陆，将昭宣乎上京。於时时和岁丰，劳农息力。结冰於坎，改火於国。天欣玉烛之太和，人受铜浑之罔忒。由是文物成，声明饰。皇皇济济，锵锵翼翼。向仙跸之驻，方引旆於司南；望晓星之残，尚建杓於礼北。及夫禁城启，寒漏极。分天仗而云布，遵皇衢而绳直。严飙绝元辂之响，爱日动铁骊之色。一人由之而展容，万姓於焉而仰德。既而臻灵坛，荐嘉肴。奠之以玉，缩之以茅。虽布政於元堂，以居乎左个；而司晨者黑帝，必祭於北郊。盖示敬於端冕，非取乐於悬匏。及夫整宸仪，回天步。考时训而咸若，稽《月令》而毕赋。导严凝之气，无夺其伦；应广莫之风，不愆於渡。则知北郊之为礼，所以佐天而成功，亦以感神而叶中。故宜百神，万宇朝宗。岂止运行而成岁，闭蛰而为冬。


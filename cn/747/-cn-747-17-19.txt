○高宗天皇大帝谥议

窃闻星回日薄，悬象著明之谓天；龙跃凤翔，握镜乘时之谓圣。天以不言为德，非言无以畅其神；圣以无名会道，伫名然后筌其用。营窟橧巢之代，犹昧典章；如云类海之君，方崇号谥。所以阐扬功美，荣镜古今。伏惟大行皇帝禀枢电以降灵，应星虹而延睿。以大圣而乘圣，克昌宝历之基；由至德而纂德，载广金图之运。对日之岁，穷象外之微言；弄田之辰，尽天下之能事。逮入膺储副，养德春闱。恒侍禁中，问安之道斯极；长居膝下，候色之诚逾励。因心隆於爱敬，率性感於神明，此先圣之孝德也。洎乎正位旒扆，光宅区县，孚俗轸如伤之念。负重怀若厉之心，求瘼恤隐，寒扇渴浆。追夏禹之焚甲，袭殷汤之解网。一物有违，则满堂兴虑；一夫弗获，则推沟寘怀。此先圣之仁德也。无幽不察，观六合於目前；无远不昭，视八纮於掌内。循机授政，则旁烛於九围；命将出师，则坐知其万里。此先圣之明德也。寅畏上元，肃雍清庙，以义制事，以礼制心。提衡均驭朽之危，履石同蹈冰之惧，虽处泰乘（阙）休而勿休。此先圣之恭德也。卑宫菲食，土簋茅檐，身好弋绨之衣，手无金玉之玩，翚裘必烬，牜羊袂安撤，（阙）士星（疑）莫施劫於影而勿驭，此先圣之广德也。荣河绿错，授宸鉴而生知，温洛丹清，澡璇襟於性奥。汾水秋风之唱，仰天翰而扶轮；妫汭丛云之歌。钦睿词而拥篲，此先圣之文德也。以德敷化，无远而不怀；以我伐戎，有征而必伏。提封所亘，拓地位於邹瀛；正朔所通，辟境逾於亥步。此先圣之威德也。（阙）为於无事，呜銮访道，敬拜小童之言，修道就（阙）载感大庭之梦。此先圣之元德也。体至道而调一气，舒卷阴阳；运冲和而契两仪，发挥风雨。将百灵以交际，与万物而通诚，珍瑞普彰，休徵毕应。此先圣之神德也。以兹九德，上则九元。顾连陆於后尘，掩胥燧而高视。若乃茂育群方之惠，财受贶於符，封岳没（疑）金，复推功於文（疑）帝。巍巍荡荡，无得而名。

方冀千祥翊圣，万瑞赞德。长居北极之尊，永契南山之寿。岂谓十枝坠景，遽沦悬晷之辉，八柱倾天，奄落闿阳之构。云舆在御，仙路方遥。攀号无再奉之期，摧殒深百年之痛。鼎湖弓剑，逾增日远之悲；璇寝衣冠，空怆月游之感。顾以虚菲，夙承乾荫，既忝彰明之地，常怀辅佐之诚。荐萤烛以助光，引鹤露而添海。而圣心虚受，无来不应，每听览馀暇，侍奉诰言，论道德则洞启元枢，语忠孝则广通心极。叙轩顼之淳化，积若神交；述尧禹之清风，宛成晤对。在位三十五载，功超七十二君。传象所莫传，开辟所不睹。罄楚越之竹，书善未穷；极泉云之才，颂德难尽。自贤猷（疑）厌俗，缇律亟移，祸变相仍，荒梗弥切。正惟凭几之夕，爰及启廞之际。神情湛正，顾托殷勤。痛道范之既远，惧先圣之无述。所以偷延荒息，强终彝伦，望霄汉以兴摧，瞻扆筵而永慕。今者龟谋既袭，蛩＜土遂＞将临，敬上尊号之仪，燕叶大名之典。谨按自然覆育曰天，明一合道曰皇，无所不包曰大，谨状上议曰天皇大帝，庙称高宗。


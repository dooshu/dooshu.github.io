赵湘　太皇太后合春帖子

镂成宝字题宫户，剪出名花趁御筵。

人世不知春色早，忽惊歌吹下中天。

赵湘

赵湘　太皇太后合春帖子

长乐钟残宝殿开，鸣梢移仗问安来。

欲知纯孝通天地，和气氤氲绕御杯。

赵湘

赵湘　太皇太后合春帖子

残冰未放沟声滑，小雨频催柳色新。

昼漏渐长无一字，坐披黄老味天真。

赵湘

赵湘　太皇太后合春帖子

金花镂胜随春燕，彩仗萦丝逐土牛。

迎得韶华入中禁，和风次第遍神州。

赵湘

赵湘　太皇太后合春帖子

彩仗朝来散玉京，绮窗新网结初晴。

静呼宫女教调曲，閒引皇孙看学行。

赵湘

赵湘　太皇太后合春帖子

九奏清新称玉斝，八珍和旨奉兰羞。

须知天子娱亲意，不为乘春事燕游。

赵湘


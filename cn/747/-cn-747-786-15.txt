○上封尚书启

某迹在泥途，居无绍介。常思激励，以发湮沈。素禀颛愚，夙耽比兴。因得诛茅绝顶，草荒田；默想劳神，冥搜刻骨。遂使崇朝览镜，壮齿成衰；暇日欹冠，元髫变白。望将芜菲，来贡文明。伏遇尚书秉甄藻之权，尽搜罗之道。谁言凡拙，获预恩知。华省崇严，广庭称奖。自此乡闾改观，瓦砾生姿。虽楚国求才，难陪足迹；而邱门托质，不负心期。一旦推毂贞师，渠门锡社。顾惟孤拙，频有依投。今者正在穷途，将临献岁。曾无勺水，以化穷鳞。俯念归荑，犹怜弃席。假刘公之一纸，达彼春卿；成季布之千金，沾於下士。微回咳唾，即变升沈。羁旅多虞，穷愁少暇。不获亲承师席，躬拜行台。轻冒尊颜，伏增惶惧。


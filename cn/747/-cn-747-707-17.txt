○次柳氏旧闻序

太和八年秋八月乙酉，上於紫宸殿听政，宰臣涯以下奉职事。上顾谓宰臣曰：“故内臣高力士终始事迹，试为言之。”臣涯谨奏云：“上元中，使臣柳芳得罪窜黔中，时力士亦从事巫州，因与周旋。力士以旧尝司史，为芳言先时禁中事，皆芳所不能知，而芳亦有质疑者，芳默识之。及还，编次其口语，号曰《问高力士说》。”上曰：“令访史氏取其事书之。”臣涯等既奉诏，乃诣芳孙度支员外询事。曰：“某祖芳前从力士问，缕未竟，复著《唐历》，采摭义数尤相近者以传之。其录或秘不也宣，或怪奇非编录所宜及者，不以传。”今按求其书甚实。臣德裕亡父先臣与芳子吏部郎冕开元初俱为尚书郎，後官亦俱东出，道相与语，遂及高力士说，且曰：“彼皆目睹，非出传闻，信而有征，可为实录。”先臣每为臣言之。臣伏念所臆授凡有十七事，岁祀久更，遗稿不传。臣德裕非黄琼之练习，愧史迁之该博，唯次旧闻，惧失其传，不足以备大君之问，谨录如左，以补史官之缺云。


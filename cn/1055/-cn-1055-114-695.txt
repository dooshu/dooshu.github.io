【与曾宣靖公〈明仲〉一通〈庆历五年〉】

某启。山郡僻寂，习闲成懒，凡于人事几废绝。前者送起居院文字人回，特沐手诲。违别兹久，伏承德履甚休，可胜慰浣。某居此虽僻陋，然奉亲尸禄，优幸至多。愚拙之心，本贪报国，招仇取祸，势自当然。然裨补未有一分，而缘某之故，事起多端，有损无益，可为愧叹。今而冒宠名，饱食自便，何以为颜也？未期良会，冬冷保重。


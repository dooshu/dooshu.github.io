○吴嵩梁香苏山馆词

东乡吴兰雪刺史［嵩梁］诗词清绮，嘉庆庚申举於乡，官中翰十馀年，始出为黔西知州，著有香苏山馆词。秋夜闻浪淘沙云：“何处玲珑。径转廊通。寻声直到画阑东。月又不明帘又暗，灯影微红。绣榻乱书丛。人坐当中。一篇新谱教才工。谁信桂花庭院里，立尽斜风。”将赴粤东留别闺人采桑子云：“一春梦绕珠江路，才定行期。又改行期。生怕尝新过荔支。明朝真个摇船去，细算程期。预订归期。约在梅花破蕊时。”崇效寺看牡丹天香云：“雨初晴，茶烟正午，小窗深院岑寂。蓦记前游，重邀俊侣，来问牡丹消息。万花低首，让一朵、呈红先斥。香遍人间应是，露气日华云液。粉零珠谁惜。占金闺、果堪倾国。知是几生艳福，修来才得。彩笔昨传佳梦。恁管领春风推第一。不许仙心，理伤沦谪。”刺史少日，游大江南北，风流佚宕，人争延许，顾无所遇。其感旧绝句云：“建业姑苏又广陵。当筵彩笔最飞腾。谁知纵饮酣歌地，中有唐衢泪数升。”余每诵之，不胜凄黯。


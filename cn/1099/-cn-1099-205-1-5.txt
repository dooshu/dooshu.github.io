○哨報夷船事 【 安插貢夷】

該臣看得海寇久肆猖獗、見調兵船會勦雙嶼賊巢似此求貢夷船、不可再令外泊、遵奉敕命、從宜處置、一面宣諭　朝廷威德、取具後不援例等詞、收入寧波府城賓館安插、聽候　明旨入貢、一面于嘉靖二十七年四月初六日具本題請外、續為捷報擒斬元兇蕩平巢?、以靖海道事、將勦除雙嶼賊巢緣由、又為議處夷賊以明典刑以消禍患事、將審過賓舘夷使周良等執稱占據雙港、使臣非所敢知、見獲夷賊嵇天等執稱叛賊朝見國王、哄騙貲本、遠夷畏服、在此一舉、召釁速禍、亦在此一舉、合行議處緣由、又為不職官員背公私黨廢壞紀綱事、將寧波奸人投書夷館扇惑夷心、教誘為亂、已經省諭安息、合行跟究緣由、俱于本年五月二十五等日具本題請外、續准禮部咨開覆議臣四月初六日具題前事、內稱本夷自嘉靖十九年、本部申明約束、移咨國王知會去後、及今始一再來、而周良先期求入、人至六百有餘、船復加以副軍名色、是彼於我明例、未嘗一一遵行、况彼東夷素稱狡獪、又安知其不故為是以覘我中國守法之疏密、以為彼之敬忽耶、其嘉靖十八年入貢夷使、數逾百人、原非曲縱、緣念該國自新之初、姑崇寬大以示招懷、今則事體已定、約束已明、止宜畫一守之、不可少有踰越、以啟其驕縱之習、苟今復事姑容、不行裁沮、則不惟廩錫有糜費之煩地方罹騷擾之患、亦恐夷使將來指為口實。後之騐放。難以持循。是中國一定之法。不信於異域矣。所據本夷過多人船、實與明例有違、難以別議、合無行彼處巡撫、將本夷方物船隻人數查照節年題准舊制、分別去留停當、然後容其進港、起送五十人到京、餘者存留聽賞其過多人船、省令回國、仍量加犒賞以慰其心、務使懷柔有制、馴擾不苛、則上不違　朝廷之法守、下不失遠人之懽心、邊釁永消而海防有賴矣、等因題奉聖旨轉咨到臣、備行該司會議去後、今據前因、為照海寇勾引各夷、占據雙嶼、相傳二十餘年、劫擄人財、無慮數千百家、臣舉事之初、求貢夷人數踰六百、外泊經年、城府羣奸、聲勢相倚、軍機所係、間不容髮、地方安危、國體輕重、俱在一時、臣開創軍門、責任至重業已遵奉專敕從宜處置之命、宣諭安插矣、勦除賊巢之後、夷館私通出入、又嚴為禁制矣、是臣之宣諭。即　朝廷之大信也。臣之勦除禁制。即申國之大法也。奸人之扇惑教誘。臣之不敢姑容也。彼之狡獪所以覘我守法之疏密者。正在於此。彼之驕縱。所以雖有扇惑教誘之奸。而不能終違面審親筆之信者。亦在于此。彼之遵守約束。安心在館。不敢如往年沿途驚擾出外交通者。亦在於此。向使機事不密。處置失宜。雙嶼之巢難傾。而眾夷之亂先作。於時師老無功。官民荼毒。不知糜費何極。騷擾何狀也。今撫慰既定乃欲執詞發回、公自註云閩人林懋和司主客深文巧試行令發回夷使以激変中傷也葢以通海嚴禁閩人皆不便之欲敗其事此亦一端也則眾夷必以臣為不足信、其後不援例之詞、亦將反覆、而奸人扇惑之計遂行、教誘之言遂動、臣且不免誤事之罪、雖有畫一之法、亦無所施矣、何也六百人之死命易制百餘年之夷釁難開耳臣奉命勦除海寇、禁制夷館而羣奸聚囂、百計搆陷臣累經奏聞、至今不知忌憚、禮部駁回之意、若藉嘉靖十九年申明知會之咨。堅其今日後不為例之約是正所謂懷柔有制。馴擾不苛之道。萬一搖奪于聚囂搆陷之口。邊釁决不可消。海防决不可賴。且安插已久。無港可進。無從奉行。臣節該今奉敕命、地方未盡事宜、亦聽爾便宜處置、欽此欽遵、今據三司各道衛府提舉司、合辭交稱發回夷伴不便、臣謹以便宜處置、一面催督委官管送夷使周良等五十員名起程、一面依擬、容留賓舘暫住、候風便諭遣止?帚國、


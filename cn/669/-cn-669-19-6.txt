6　諸籍論日月星之徑


白虎通日月篇曰：「日月徑千里。」徐整長曆曰：「大星徑百里，中星五十，小星三十。」見太平御覽七。晉魯勝正天論謂：「以冬至之後，立晷測影，準度日月星。按日、月裁徑百里，無千里。星十里，不百里。」未詳其説。

【元圻案】晉書隱逸傳：「魯勝，字叔時，代郡人也。著正天論云云。」〇徐整長曆曰：「日月徑千里，周圍三千里，下於天七千里。」〇顔氏家訓歸心篇曰：「一星之徑，大者百里。」






◇荐太尉董卓可相国并自乞闲冗章

臣某等闻周有流彘之乱，而宣王以兴；汉有昌邑之难，而中宗以昭。由此观之，天生神圣，特以靖乱整残，丕诞洪业。辅佐重臣，国之楹栋，生应期运，禀气山岳，是故申伯、山甫，列于《大雅》，萧、曹、邴、魏，载于史籍，国遭奸臣孽妾，制弄主权，累叶相继，六十馀载，火炽流沸，浸以不振，威移群下，福在弄臣，海内嗷嗷，被其伤毒。故大将军慎侯何进，尽忠出身，图议荡涤，以清季朝。群凶遘难，兵起乱作，元舅上卿，先寇受害，祸至执辱，社稷倾危。太尉侯卓，起自东土封畿之外，义勇惯发，旋赴京师，先陈便宜，列表奸猾群慝情状，辞意激切，感物寤灵，精兵虎臣，承持卓势，奋击丑类，漏刻之间，靡有孑遗。卓闻乘舆已河津，身率轻骑，长驱芒阜，上解国家播越之危，下救兆民涂炭之祸，然后黜废顽凶，爰立圣哲，天心聿得，万国赖祜。及至差功行赏，辞多受少。近臣幸臣一人之封，户至万数。今者受爵十有一人，总合户数，千不当一，非所以褒功赏勋也。今月七日，卓又上书，辞疾让位，乞就国土，上违圣主宠嘉之至，下乖群心瞻仰之望。臣等谨案《汉书》，高祖受命，（案此下脱一段。）流离藏窜，十有二年。陛下应期中兴，龙飞践阼，奸臣嬖孽，一时殄尽，憎疾臣者，随流埋没。太尉侯卓，收拾洗濯，上臣高第，补侍御史。转治书御史，陛下天地之大德，听纳大臣，扶饰文学，遂用臣邕，充备机密。三月之中，充历三台，光荣昭显。非臣愚蔽不才所当盗窃，非臣碎首麋躯所能补报，如卓者，陛下当益隆委任，数加访问，厚其爵赏，责以相业之成。臣等不胜大愿，谨陈状。臣邕等顿首顿首，死罪死罪。臣闻世宗之时，田千秋有神明感动，至一言以寤圣听，昭发上心，故有一日九迁。臣邕草莱小臣，思谋愚浅，生非千秋，职不狎练，加以新来入朝，不更郎署，摄省文书，其犹面墙。陛下统继大业，委政冢宰。太傅隗，以旧典入录机密事；尚书令日，先辈旧齿，德更上公；仆射允，故司隶校尉河南尹、尚书张熹，已历九列；鲁旭侍中，牧守宣藩，部符数郡。唯臣官薄，微贱特单，匹此六臣，臣当处知。况于论者，将谓臣何足以任。夙夜寤叹，寐息屏营，无颜以居，无心以宁。明时阶级，人所劝慕，乞在他署，抱关执，以守漏刻，则臣之心厌抱释，降荣于悴，退显于进，不胜区区，疑戒不敢肃饰。（本集。案张溥《百三家集·割析》「流离藏窜」以下至「所能补报」，及「臣邕顿首」至末，别为一篇，与本集不同。）


○赤龙据桉赋（有序）

景龙二年夏四月十七日，帝在厅事假寐。白鹤观道士宋大辩等三十人同见赤龙据桉，至矣哉！神妙无方，不可得而称也。赋曰：

元天之龙兮见而在田，我后之龙兮飞以御天。据圣人之大宝，与列祖而同元。高出而潜，跃以自试。来定天宝，居然假寐。合而成体，散而成章。若窥於牖，若施於堂。且据案而向明，负以当阳。日月在身，有舐天之嘉梦；风雨合气，将振翼而雄骧。群居愕视，圣作物睹。赫然龙光，真我明主。析券表异，亦惟前闻。旷然振古，卓有吾君。王人之瑞，比之龙首。高居而远望，以监乎九有。天子之威，比之龙鳞。皇之可畏，以肃乎万人。徒称其象，未睹其真。恭惟我后，近取诸身。於昭巨唐，其命维新。永据九五，斯焉万春。


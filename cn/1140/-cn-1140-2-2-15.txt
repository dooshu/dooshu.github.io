秋怀诗

客园俯华沼桂树交南轩凉风中夕起零露凄已繁英蕤不急扬憔悴当何存视彼伤秋怀恻恻不可论寒夜为我永百虫为我喧寸心莫与照抱月倚高原

二

城头已枯藿谷中尚芳草寒暑岂参差幽居顔色好繁华惊逝波谋身须及早追欢思盛年埋忧思速老言从陶令游荷锄同一饱

三

子真早挂冠伯鸾远出关丈夫怀耿介依人惭厚顔楼头有明月三五向我圆所思不可见道远心相怜夜游虽秉烛不如朝日妍莫齿虽同欢不如壮盛年

四

凉风吹帷幕萧萧揽裳衣贤愚同嗛嗛罄折交相嗤萧曹弄刀笔卫霍开边陲贾傅空前席柔翰扬葳蕤清浊虽异流鬒髪飒已衰他生纵欢乐当复知我谁不见辽东鹤自言丁令威四顾无所归胡不冢累累


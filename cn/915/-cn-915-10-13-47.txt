◇与顾记室书

吾伏事天朝，本非旧隶，殿下殊恩，远垂荐拔，故常战战栗栗，甘心痛谨，庶其愚老，无负明据。近者既居台辖，唯务奉公，去年正月十五日，尚书官大朝，元凯既集，丞郎肃然，忽有陈庆之儿陈暄者，帽簪钉额，条布裹头，虏袍通踝，胡靴至膝，直来郎座，遍相排抱，或坐或立，且歌且咏，吾即呼舍吏责列，不答而走，反为憾恚，妄相陷辱。至六月初，遂作盲书，便见诬谤，圣朝明鉴，悉知虚罔，唯云吾取徐枢为台郎，南司检问，了不穷推，承训劾为信言，致成隳免，此事冤枉，天下所无。吾市徐枢宅，为钱四万，任人市估，文券历然，不蒙申理，见枉虚巧。二者，枢是故少府卿鳞之子，鳞殒身侯景之役，又为西台所赠兖州左卫，官位甚高，未知其子何忝郎署？魏晋之前，如为久远，宋齐以降，其例甚多，如徐爱阮佃夫之子，可不得郎官邪？纪文卿公向皆为列棘，岂冗杂曹郎乎？三者，枢入身梁朝，解褐岳阳王少府墨曹，承圣时为故敬帝晋安王讽席，文墨具存；陕西官爵，乃多浮滥，更补台郎，不为胜擢，未知何忽推宅货官？四者，徐领军节度自启枢为郎，敕付选序，吾既不启据，又不为选职，所可相关，止是得中侯相闻为呈启而已，以此见罪，一何冤滥？吾昔在承华，是弟所悉，行年六十，无复侪俦，非意馀生，忽此诬谤，尧有惊于谗说，孔将惑于拾尘，虽复圣主机明，不能悉照，殿下德高两献，风美二南，亿兆归心，衣冠有托，久愿通启，披诉圣明。伏见军戎多务，所以不敢祈冒，弟与吾游眷，亟回星纪，故人如此，宁不矜叹邪？侍言有便云何，且为启闻，一蒙神鉴，照其枉直，方殁幽泉，无恨灰壤。伏觐谒帝承明，绪言多次，服矜遗老，曲赐湔濯，则殿下前时泽泽，匪复偏私，遂吴良延荐之恩，无王丹所举之谬，吾得方辞武骑，永附梁宾，虽愧家丞，庶呈秋实，缘弟深眷，故此敬凭，干谒非宜，益怀悚慨。徐陵白。


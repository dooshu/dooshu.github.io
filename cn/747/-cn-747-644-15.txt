○管中窥天赋

管为物兮虚受，天为体兮据安。能因径寸之内，将穷转毂之端。用当其无，苍苍之色何尽；微而不大，恢恢之状则难。故虽无私以居上，信可因物而仰观。於是正瞻视，品清澄。察九垠之际，极一目之能。仿佛其形，难识翼摩之鹄；依稀其状，犹如背负之鹏。或因夫窥牖是见，且异夫置阶而升。风息八方，烟消四极。默淳淳之灵响，湛悠悠之神域。乃执轻管，纳丽则。遥睇罔愆，审窥不忒。虚其内虽高明之可分，小其形胡广大之能测。故使盖影多掩，笠形半匿。月既满而犹亏，日将中而如昃。掌握之内，安得容其九重；咫尺之中，岂能尽其五色。且管之为质也秉直，天之为体也含虚。天执虚而秉阳垂象，管抱直而利有用无。信大小之有异，亦遐迩以斯殊。窥临既加，徒云其至矣；贞观必得，信安可测夫。若然，则固知事不可以近图远，物不可以小谋大。小谋大则立而致尤，近图远则坐而贾害。故方朔言也，明俟时之难；庄周著之，表游方之外。客有勤学孜孜，忧心悄悄。服仁义而罔舍，守翰墨而自矫。将搦管而是窥，愿天上之不遗微眇。


▼吴越纪游十五首·舟次敢山阻风累日登近岸荒冈僧舍

高岸鸣枯桒，湖阴北风厉。

寒涛汹我前，几日不得济。

孤舟恐漂荡，石根暮牢系。

忧来厌闲卧，近寺聊独诣。

雀饥残林空，人倦危磴细。

年荒无居僧，树死石门闭。

神伤却欲返，微霰洒征袂。

穷冬已峥嵘，故国尚迢逓。

仰看浮云驰，东路阻归计。

长叹复何言，吾生信多滞。


○奏于董所犯当明刑正罪疏

窃以董溪等当陛下忧山东用兵时，领粮料供军重务，圣心委付，不比寻常，敢负恩私，恣其赃犯。使之万死，不足塞责。宏宽大之典，流窜太轻，陛下合改正罪名，兼责臣等疏略。但诏令已下，四方闻知，不书明刑有此处分，窃观众情，有所未喻。伏以自陛下临御巳来，每事以诚，实与天地合德，与四时同符，万方之人，沐浴皇泽。至如于、董所犯，合正典章，明下诏书，与众同弃，即人各惧法，人各谨身。臣诚知其罪不容诛，又是巳过之事，不合论辩，上烦圣聪。伏以陛下圣德天姿，度越前古，顷所下一诏，举一事，皆合理本，皆顺人心。伏虑他时更有此比，但要有司穷鞫，审定罪名，或致之极法，或使自尽，罚一劝百，孰不甘心？巍巍圣朝，事体非细。臣每於延英奏对，退思陛下求理之言，生逢盛明，感涕自贺。史以愚滞朴讷，圣鉴所知，伏惟恕臣迂疏，察臣丹恳。


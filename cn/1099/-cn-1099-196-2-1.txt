○條上地方極弊十五事疏 【 薊鎮積弊】

一本鎮軍士、防守修工糧餉獨薄、加以撫夷之扣除倉廩之不繼、是致逃亡提解、老弱行乞、此主兵不振之弊也一邊兵入衛。為其諳曉虜情。熟經戰陣。足為防禦用也。今陜西三鎮。其率之而來者。羸馬殘械。空拳裸體殆居其半此邊兵不振之弊也一寧山德州天津河間通左等衛每年有春秋兩班軍士。涿鹿興州中等四衛。有下三千之軍。分地擺守。此輩浮脆不武。即使營伍充足。尚不堪用。矧又逃者數多。住者無食。此班軍不振之弊也一本鎮舊募軍有昌平密雲遵化永平四枝。新募軍有山海關曹家塞二枝。各軍應募。不過利安家銀兩。及月糧行糧而已。今糧多欠缺。安家無銀。司兵者每煦煦慰拊。恐其逃散。而又何敢申法令以教演哉。此募兵不振之弊也一主兵糧大半出於民運。此各邊之定數不□此鎮為然客兵糧全數出於內帑。每年終會計上疏。多為戶部題削。加以帑發過期。商價拖欠。民運不來。災沴歲有。處處受敵。處處缺備。此糧餉不振之弊也一薊鎮月糧給本色者尚可保一家。給折色者不能瞻一家。乃又在東數區。常至四五閱月而不給在西數區常二三閱月而不給。此月糧不敷之弊也一山西入衛兵馬。七月初巳上關隘。類給以一升五合之行糧加以糠秕沙土之插和。此輩去家千百里為國家終歲勤瘁。乃其日給之糧。不獲一飽。乃又有間支折色又或十餘日無支者如之何不典賣衣甲凍餒而逃也。此行糧不敷之弊也一近年議討撫夷之資戶部給銀七千兩兵部給銀三千兩。止充三分之一之用。賞薄不饜夷欲。則戕害墩軍。隱藏虜訊。邊將為所要挾。無以應之乃至迫軍採柴。科歛軍需。以充其費此撫夷不衷之弊也一凡訓練軍士必其衣食足。器械備。勤有賞惰有罰。然後士藝可精。今也平居缺糧。工役無歇。枵腹裸體。手持敝器。名曰大操寔同兒戲比其迄事有罰無賞此訓練不行之弊也一宣大陜西將領。所畜家丁。平居則出邊趕馬。以圖印賣。有警則按伏斬獲。以圖陞賞。故壯士樂為之既巳撫夷則赶馬等事亦俱停罷今薊鎮既無趕馬斬獲之利。而月糧行糧折支間支。悉與他軍士同。尖哨雖月糧二石。亦常數月不給。故皆不得其用。此家丁尖哨不力之弊也一薊鎮邊防。固不容一虜之入。然果修築城堡。使處處可以防護居民。按伏兵馬不惟坐制零寇亦且預伐虜謀今乃泥於不容虜入之說堂室之謀遂棄而不講此城堡不修之弊也一今之將領。平居犯罪惟參。臨陣逗遛不斬。間有提問、仍復夤緣。地近京都、輒干中貴。此薊鎮之切患比□又為不同一或抗忤執法、立見群謗沸騰。此展布不舒之弊也一本鎮馬匹。近年以邊鄙多虞。夏秋軍士。不暇下塲採草。其春冬料豆。又每過期不支。支又折色每料九斗。折銀不滿三錢。夫以半年無料。一年無草。而折料復不能辦本色之半。此馬匹不壯之弊也一邊鎮一切錢糧。收支悉戶部郎中所司。督撫無與。比及會計。郎中呈應用之數督撫會題部輒裁減。督撫慮不給用。曲意節縮。至將主兵應上邊者。無警暫留本城。及遇寇警聞報督發。近者猶或可及。遠者多不能赴此形跡悞事之弊也一陜西入衛之兵。初年止是秋初調到。秋畢放還後因狡虜專襲撤兵之虛。遂議每秋留延綏兵一枝再防一年。固原寧夏各兵一枝。再備冬春。至次年四五月換班。以致各兵在家口少行路與戍守日多。且賞賚漸薄。盤費不充。馬死不償。負戴更苦。此久戍疲勞之弊也臣抱懣含憂。巳非一日。今所陳止於薊州一鎮。而遼保可知。諸邊又可知。然臣祗言其弊而不為之畫者。良以諸臣建白非不善。督臣奉行非不至。而其機有不繫於軍門者。徒議而無益也。莫若廟堂省署定議而下之臣。臣遵議而見之事。於勢為便

皇明經世文編卷之一百九十六終








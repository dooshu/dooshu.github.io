卷二百五十五

钦定四库全书

历代名臣奏议卷二百五十五

明　杨士奇等　撰

赋役

唐德宗时中书侍郎同中书门下平章事陆贽论度支令京兆府折税市草事状曰度支奏缘当年税草支用不充诸塲和市所得又少所以每至秋夏常有欠缺请令京兆府折今年秋税和市草一千万束便令人户送入城输纳每束兼车脚与折钱二十五文既利贫人兼济公用希顔奉宣进止宜依者伏以制事之体所贵有常顺人之情尤重改作革而能当尚恐未孚动且非宜曷由无扰臣等每承睿旨常以百姓为忧审知事不可行安能默而无述每年蓄聚刍藁所司素有恒规计料税草不充即便开塲和市既优价直复及农收人皆乐输事不劳扰陛下追想往年之事岂尝有缘草不足上关宸虑者乎延龄欲衒已能颇隳旧制苟收经费之用以资赢羡之功遂使储备空虚支计寥落廐圉告阙频烦圣聦去岁已然今夏尤甚此乃不遵旧制之过也旧制何害而变之哉臣等谨检京兆府应徵地税草数每年不过三百万束其中除留供诸县馆驿及镇军之外应合入城输纳唯二百三十万而已百姓般运已甚艰辛常逼春农仅能得毕今若更徵一千万束仍令并送入城即是一年之间并徵三年税草计其所加车脚则又四倍常时物力有穷求取无艺其为骚怨理在不疑甸服且然四方安仰假使时当丰稔家悉阜殷有草可输有车可载然於途程往复理须淹历岁时牛废耕犁人妨播植东作既缺西成曷期况烝黎之间贫富不等收获之际丰耗靡均今忽并役车牛雇车佣必腾贵并徵税草买草价必倍高是使豪富之徒乘急令以邀其利穷乏之辈因暴敛以毁其家非所谓均节财物准平赋法之术也臣等又勘度支京兆比来雇车估价及所载多少大率每一车载一百二束每一里给佣钱三十五文百束应输二束充耗今京畿诸县去城近者七八十里远者向二百里设令远近相补通以百里为程则雇车载草百束悉依官司常估犹用钱三千五百文即是一束之草唯计般运已当三十有五文买草本价又更半之而度支曾不计量自我作估径以胷臆斟酌限为二十五文谓之加徵则法度废隳谓之和市则名实乖反傥可其奏人何以观岂如官自置塲要便收市欲少市则平其估以节费欲多市则优其价以招人买卖既和贫富俱便有余者趋加饶易售之利不足者免转求贵赁之资比之抑徵固不同等幸有旧制足可遵行何必舍易而即难弃利而从害臣诚暗滞未见其宜伏望戒勅度支令依旧例和市承前既有恒用以後不得阙供稍峻堤防使知懔惧妄作但不施用岁计必免愆违陛下若以军廐之中马畜渐衆度支所营藁刍才可供给当年或虑水旱不虞别须蓄积为备今属岁稔亦是其时但要收敛有方不宜科配致扰若度支并市延龄必复辞难须有区分使之均济望委京兆尹勾当别和市草五百万束以充贮备其所和市并随要便官自置塲每塲贮钱旋付价直时估之外仍稍优饶交易往来一依市利勿令官吏催遣道路遮邀但不抑人自当趋利其市草价直并於年支留府钱数内以给用不尽者充每市满十万束一度闻奏便以府司邮递车牛并更雇脚相添转徙塲所般载送付苑中输纳如蒙圣恩允许臣即依此宣行既免扰人又不增费以资储蓄足御凶灾度支谨守恒规亦自不阙常用臣等问度将为合宜谨録奏闻伏听进止

时防秋兵大集国用不充李泌上奏曰自变两税法以来藩镇州县聚敛榷率以为军资自惧违法匿不敢言请赦其罪但令革正自非於法应留使留州之外悉输京师其官典逋负可徵者徵之难徵者释之敢有沦没者罪之上喜曰卿策甚长然立法太寛恐所得无几对曰寛则人喜於免罪而乐输所得必多而速急则竞为蔽匿非推鞫不能得其实财不足以济今日之急而皆入於奸吏所得必少而迟矣上曰善

上畋於新店入民赵光奇家问百姓乐乎对曰不乐上曰今岁颇稔何为不乐对曰诏令不信前云两税之外悉无他徭今非税而诛求者殆过於税又云和籴而实强取之曾不识一钱始云所籴粟麦纳於道次今则遣致京西行营动数百里车摧牛毙破产不能支愁苦如此何乐之有上命复其家

穆宗时盐铁使王播增茶税十之五以佐用度右拾遗李珏上疏谓榷率本济军兴而税茶自贞元以来有之方天下无事忽厚歛以伤国体一不可茗为人饮与盐粟同资若重税之售必高其敝先及贫下二不可山泽之产无定数程斤论税以售多为利若价腾踊则市者稀其税几何三不可陛下初即位诏惩聚歛今反增茶赋必失人心帝不纳

後唐明宗初金部郎中张铸上言曰国家以务农为本守令以劝课为先广辟田畴用资仓廪窃见所在乡村浮户方事垦辟甫成生计种田未至二顷植木未及十年县司已定色役民畏责歛舍之而去殊乖抚恤之方徒设招携之令望令诸州应有荒田纵民垦莳俟及五顷已上三年外始听差科从之

後晋高祖天福三年金部郎中张铸上奏曰乡村浮户种木未盈十年垦田未及三顷似成生业已为县司收供徭役责之重赋威以严刑故不免捐功舍业勇思他适乞自今民垦田及五顷已上三年外乃听县司徭役从之

宋太宗太平兴国中张观拜监察御史会三司言劔外赋税轻诏观乘传按行诸州因令稍增之观上疏言远民不宜轻动挠因而抚之犹虑其失所况增赋以扰之乎设使积粟流衍用输京师愈烦漕挽之力固不可也或以分兵就食亦非安存之策徒歛怨於民未见国家之利太宗深以为然

太宗时五路进兵讨西夏令左谏议大夫张监乘传往环州与李继隆议护送刍粮入灵州及还上疏曰关辅之民数年以来并有科役畜产荡尽室庐顿空加以浦洛之行曾经剽刧原州之役又致迁延非独令之弗从实缘力所不逮况复先弃粮草见今逐处追科本户税租互遣他州送纳往返千里费耗十倍愁苦怨叹充塞路岐自春徂冬曾无暂息糇粮乏絶力用殚穷顾此疲羸尤堪轸恤今若复有差率益致流亡纵令驱廹必恐挠溃愿陛下特垂诏旨无使重劳因兹首春俾务东作况灵州一方僻居絶塞虽西陲之旧地实中夏之蠧区竭物力以供须困甲兵而援送萧然空垒祗益外虞不若以赐继迁使怀恩奉籍稍息飞挽之役事当深虑理要预防若待川决而後防火炽而方戢则焚溺之患深矣虽欲拯救其可得乎

真宗祥符元年江南转运使陈靖论江南二税外沿征钱物疏曰臣闻为国之本重乎烝黎致理之先存乎教化烝黎泰而国祚永教化行而理道昌前古哲王光宅天下未有不由是而能君兆庶保宗祧享奕世绵绵无疆之休也然则烝黎之所以奉者必在衣给食足赋均歛平使安得其居乐得其业无非辜而陷法无为盗而憎主故曰民惟邦本本固邦寜是也教化之所以行者必在刑简政亷德广信笃使礼有所设乐有所施无密法以害人无违分而取利故曰德惟善政政在养民是也今国家奄有万国垂五十年声教所及遐迩必至然臣学非博物材不逮人罔能周知四方是非休戚唯敢极言本职利病根源伏愿圣慈子细详览而留意焉臣今年正月内准勅差充淮南转运副使兼同发运事於二月四日到任方欲求民疾苦报国宠光计未遂心治且移所自受江南转运使仅踰半年俗病民疵十得七八其小者乃当官而行固不避事其大者实干邦计非可自专然或隐不言诚恐得罪且江南伪命日於夏税正税外有元征钱物曰盐博紬绢加耗丝棉户口盐钱耗脚斗面盐博斛斗醖酒麹钱率分?笔钱析生望户钱甲料丝盐博绵公用钱米铺衬芦蕟米麺脚钱等凡一十四件悉与诸路不同乃煜父子僭窃江淮糜费爵禄?纳朝廷之琛賮又失淮海之土田物力不充征歛苛暴太祖恭行天罚诚欲吊民而自克复之初旧弊不去者盖樊知古始怨伪朝不与名第担簦去国献策复仇属天运之有归遂甘心於故土然小人之见无大略於时既任转输罔思鼎革而辄怨怒其主流毒其民使我皇朝只得伐罪之名未见吊民之实因仍旧贯以至于今又其沿征数内醖酒麹钱盐博紬绢盐博斛斗者江南旧日许人私下造酒等第科纳麹钱及尝散与官盐博换紬绢斛斗归复之後酒则禁断盐则不支上件沿征准前输纳其次耗脚斗面加耗丝绵诘其所由亦皆类此前後廵抚采访制置茶盐承受体量发赈贷等皆承委寄不察疲羸不唯不察疲羸而复益之疮痏遂使货家鬻产偿积叠之征科去土离乡入逋亡之簿籍目击堪叹天高莫闻加以累年?饥甚不堪命今岁虽稔亦罕寜居实病本之转滋致仁化而未洽矧夫否极则泰感而遂通通泰之期计在今日伏惟陛下应图受籙继业承祧念太祖丕变之实难省太祖治平之不易恭默思道期庶绩以咸熙惕厉为怀畏一物之失所故臣得以有犯无隐者诚谓陛下必能澄流於源也又臣尝观周书兼之汉史见文王高祖开国创业劳苦艰辛无所不至武王孝惠缵功述德而犹天下多故域中未寜洎乎成周汉文治定刑措者非文王武王不及成王之英睿高祖孝惠不及文帝之智略盖开国创业之际定霸争雄也缵功述德之时去愚取贤也诚雄霸之未分贤愚之相半果断靡暇举置惟艰故显忠遂良然後治定刑措萃於成王文帝之世也我皇朝太祖东扫江浙西克巴岷南平越裳北扫泽潞非定霸争雄欤太宗殄三晋之昏迷斥两河之寇扰黜羣邪於荒服采多士於草莱非去愚取贤欤夫如是太祖则文王高祖之时太宗则武王孝惠之日陛下则成王文帝之世太祖太宗已无愧文武高惠於前陛下必超迈成王文帝於後也今江南州郡民物凋残太祖太宗未果安辑非独二圣遗善以贻嗣君抑亦周汉治平悉在三世噫周祚八百载汉祚四百年历代延洪无出於是陛下得不动心哉臣所贡刍荛盖当职任陛下倘允愚计确赐主张则显忠遂良治定刑措起於此而成於彼亦将不远矣陛下果赐主张无令沮难则臣愿竭忠亦复得为陛下剖析而别白也矧江南归命二十有七载赋歛关市山泽榷酤至於百货之珍奇庶物之巨细每岁所入有增无亏执事於外者得以叙为劳能坐邀恩爵会计於内者得以资为绩用固保隆崇只谓财帛之繁食货之富足以实国足以供军殊不知物货悖取人民之受弊人民受弊盗贼之必兴盗贼必兴干戈之不戢干戈不戢郡邑之罔寜郡邑罔寜农桑之失业农桑失业则国食无所出货帛无所求然後欲图润昌不唯不克全有抑亦庶几于乱则蜀川事商鉴未远也臣虽甚狂瞽亦识便宜挽粟飞刍诚为本事聚财积谷敢不用心然或践彼常途昧於至理不过每到州府长索事分接问刑狱之清滥拘检钱谷之盈虚降次小大之务塲稽考出纳之文簿孜孜点算一一看详有欺罔则?究元由有错误则责挞胥吏遇羡剩之额録为己功擅榷易之财夺其民利苟且随时之誉希求进秩之荣待至官满归朝动不失所如此亦为称职亦可安身其或有暗君亲无益政教臣所不忍也臣今所陈前项沿征一十四件者并伪朝旧弊也其顺归之後亦更有甚於此者臣未敢辄言陛下睿哲聪明孜孜求理苟或审其子细必是大恻圣怀臣终俟他时尽布愚欵又上件沿征数内亦有可永且仍旧亦有可易而从新亦有可推作国恩亦可就为民便若微臣专擅擘画料朝廷必未施行何者供亿尚烦储蓄未备衆人不知别有微旨或相排沮故也愿陛下察此愚管且许留中然後密抽微臣赴阙质问倘事可采择则系於否臧如理涉虚浮则甘俟典宪复虑陛下以臣欲归京阙别有希求且臣自是远人所得已踰始望崇阶贵秩非敢有心但恨天赋性灵不能苟循时俗致此喋喋烦渎圣明

仁宗天圣九年侍御史刘随上奏曰臣伏覩去年十一月十九日赦书千里之畿四方取则如闻赋租之式倍於郡国之名积有岁年动成逋负岂外台之俗久赐轻徭而甸服之民仍供重歛求之於古讵若是乎将救烝民所宜寛恤开封诸县人户夏秋税赋及沿纳钱物选差清强官与本县令佐具逐县税数闻奏当议体量减放者伏自太祖开基因仍五代建都汴水是为东京当时江浙淮南荆湖交广川峡四路并汾一隅各擅土疆不禀正朔国家吊民伐罪二十余年挽粟飞刍畿内居首但是降国尽去烦苛惟有王畿旋增赋歛昨者德音濬发欢声四驰朝廷务在均平将欲絶其侥幸遂令逐户自供地盘严切指挥不令隐漏罪及邻保非不丁寜然自降勅以来颇闻疑惧以为校定此亩必是增添税租蚩蚩之民多不晓会县胥诳惑窥图货财缘而为奸无以禁止然则本欲恤而安之翻成劳而扰之前史云事有招祸法有起奸好事难行居常如此况畿内之民去秋不熟重遭惊扰益成困穷伏望圣慈体念愚民且令停罢候一二年间大段丰熟民间尽信却乞施行其已载赦书不欲权住即乞更不检责田段只令为见管夏税额一例普减分数如此则狱讼不兴春农无废司吏不能作弊乡村亦自安寜时雨所沾民乃受赐庆历二年知谏院欧阳修论方田均税劄子曰臣窃见近有臣寮上言均天下赋税已送三司商量施行臣尝闻自前诸处亦曾有均税者多是不知均定之术或严行刑法或引惹词讼或奸民欺隐或官吏诛求税未及均民已大扰臣前任通判滑州日有秘书丞孙琳与臣同官其人言先差往洛州肥乡县与郭咨均税剏立千步方田法括定民田并无欺隐亦不行刑罚民又絶无词讼其时均定税後逃户归业者五百余家复得税数不少公私皆利简当易行其千步均田法自有制度二十余条臣在滑州时因闻此事遂略行体问隣近州军大率税赋失陷一半方欲陈述乞行琳等均田之法今来已有臣寮上言均税事窃虑未得千步方田简当之法其孙琳见任滑州职官郭咨为崇仪副使在外欲乞召此二人送三司令一处商量

修又上义勇指挥代贫民差役奏状曰右臣准中书批下送二状河东都转运司准康定九年九月十四日?节文河东路强壮应见充指挥使内虽系第一至第三等户者州县更不得轮次别差色役窃缘义勇指挥使各是乡村第一第二等力及有家活产业人户今来一年之内只是一季上番多在本家管勾农业兼当司体量得正副指挥使等俱是上等人户拣充最属侥幸其余等第人户丁数稍多亦是一半点充义勇只应仍更不免州县差役所有军员已是优便仍更依条免放州县色役颇见影芘却乡县重难差役却差下等义勇人户充州县重难里正或衙前等差役计其劳逸深为不便欲乞朝廷早赐特降指挥下诸处义勇正副指挥使乞依其余义勇体例各依等第户例轮次差定州县色役庶得均济臣勘会河东一路乡兵除系籍强壮不勾追教阅外所有刺手背义勇见管七万二千八百七十二人每年秋冬上番官阅州县因而诸杂役使常於秋冬边地支移税赋和籴远纳之时复有上番之役凡一家三两丁者一人上州教阅一人供送一人或在州县执役或远地输纳税租所存但有衰老或有全无倚托者废业忘家不胜其苦其间惟有正副指挥并是州县中最有物力上等人户常有劳役最豪富者独得寛优兼自兵事已来州县差役频并素来力及之户累世勤俭积蓄只於三五年重叠差役例各减耗贫虚逃亡破败而州郡事多差役难减往往将第三等第四等人差充第一等色役亦有主户小处差稍有家活客户充役勾当如此上下窘乏之际惟义勇正副指挥使岂容独免兼自差管辖义勇以来已避免却数年色役当衆人苦於劳耗之际独获寛优之幸已多兼臣累过州军体问得逐处义勇指挥使等家业例皆物力不减人丁又多若令一例差役可以贫富兼济稍寛已困之民其都转运司起请伏乞朝廷特赐允许施行今具奏闻伏候勅旨

嘉佑五年修为枢密副使又上奏曰臣为谏官时尝首言均税事乞差郭谘孙琳蒙朝廷依臣所言起自蔡州一县以方田法均税事方施行而议者多云不便寻即罢之近者伏见朝廷特置均税一司差官分往河北陕西均税始闻河北传言人户虚惊斫伐桑枣尚不为信次见陕西州郡有上言岁俭民饥乞罢均税者稍已疑此一事果为难行言者遂不能入近者又见河北人户凡千百人聚诉於三司然则道路传言与州郡上言虽为不足信其如聚集千人於京师此事不可掩蔽则民情可知矣盖均税非以规利而本以便民如此民果便乎窃知朝廷本只以见在税数量轻重均之初不令其别生额外之数也近闻卫州通利军括出民冒佃田土不於见在管催数内均减重者摊与冒佃户却别生立税数配之此非朝廷本意而民所以喧诉也又闻澶州诸县见今实额管催数外将帐头自来桩坐有名无纳及开阁将行两项远年税数并系祥符景德已前以至五代长兴年桩管虚数并摊与见今人户又闻以地肥瘠定为四等其下等田有白鹻带醎地并醎卤沙薄可殖地死沙不可殖地并一例均摊与税数谓此虽不可耕种尚可煎盐且河北之民自祖宗以来蒙赐恩恤放行盐不禁只令据盐斤两纳税今煎塩者已纳盐税又令更纳田税岂祖宗所以惠河北之民意又闻河南不殖之地系禁盐地分者亦均摊与税又不知使民何以纳也澶卫去京师近偶可闻知者如此其余远方谓所均税悉便於民其可得乎以此见朝廷行事至难小人希意承旨者言利而不言害为国歛害於民朝廷不知则已苟已知之其可不为救其失哉欲望圣慈特赐指挥令均税所只如朝廷本议将实催见在税数量轻重均之其余生立税数及远年虚数却与放免及未均地分并且罢均且均税一事本是臣先建言闻今事有不便臣固不敢缄默

庆历三年右正言余靖论两税折纳见钱疏曰臣切闻三司计度预於淮南江淮浙荆湖等路今年夏秋税内折纳见钱四百贯传闻道路不知信否臣闻治国之要安民为本地有常产不外其求民有定赋不尽其力男耕於野女蚕於家各输所有以待国用自尧禹以来守为彛制先期而输古无此法况累年之间科率频并当今天下钱货至少江淮之地名为钱荒谓宜改制泉刀以救其弊而乃令百姓尽委田野蚕?之利一之於钱必将倍弃其物以就所售百货既轻兆人嗸嗸力屈财尽散为盗贼虽有噬脐之悔将无及矣臣又闻竭泽而渔明年无鱼百姓不足君於何取伏乞圣慈特赐矜允裁减其半令纳本色其第四第五等贫下人户愿纳本色并听仍各依每年夏秋期限送纳於国家赋税亦无所损而江淮之民不至流散则朝廷之大惠也

七年通判蔡州刘敞论折变当随土地之宜疏曰臣闻圣王之处民也顺其性是故居山者不使居川居渚者不使居中原其取民也任其宜是故山虞不以鱼鼈为赋川衡不以材木为贡盖顺其性者知天者也任其宜者知地者也圣王之功不变天地是以其养易足其教易成其求易供其取不匮今之时善言政者莫不欲富民欲富民而常患夺其财者由有司取之反其性而戾其宜於是或以糓为金或以刍为帛非精也而求之不舍民是以困穷是以流亡是以盗争朝廷岂不恤哉盖不得已也臣以为方今用度不足之时欲尽如古盖亦未可且勅有司毋责鱼鼈於山毋索材木於川则百姓亦庶几矣臣非敢虚言也臣所治州十县其五皆种穜稑而有司乃使以糯与粳为赋一不如约吏当坐之若此者上则不顺於天下则不因於地中则不悦於人去圣王之功远矣惟陛下哀怜之臣幸备执事以治民为职诏书问可以寛民者臣切疑莫先於此夫赋税固自古有之臣愿勅诸路转运使必不得已而折变变其所有毋变其所无变其所可得毋变其所不可得则民疾不困矣

仁宗时户部侍郎夏竦上均赋歛奏曰臣闻禹贡之典九州异赋周官之制五地殊征相其土宜平其敛法轻重等则民乐输远迩一而国章立夏后氏五十而贡商人七十而助周人百亩而彻虽皆什一之通制盖有公田之定式国家疆治万国敷同声教务推惠育休息元元而地征之法未尽均一或同郡邻邑高下不等接畛联疆桀貊有殊或地广而税鲜赋多而田寡或不腆受沃衍之征上腴当淳卤之赋植稻粱而课菽麦无桑柘而责茧税官府由是生奸豪右于焉得志无告之民积於罢弊伏愿陛下霁雷霆之威采狂狷之辞申命有司特着税令辨肥瘠之地定轻重之法分科列目第为九等上田十顷当赋若许下田百亩当税几何分诏能臣颁行天下履其地力裒多益寡断长补短陆耕水耨并正其征沃野弊田各平其敛标列版图百世不易垂之後嗣圣法可观下民之患自除猾吏之欺斯絶易所谓圣人作而万物覩者也

监察御史傅尧俞乞罢均税奏曰臣伏覩诸路均税未见其便知河南府王屋县事高本尝有奏陈乞行寝罢其论颇为详备朝廷不赐允从事行後来劳扰词讼皆如本言本所论者今不复云以臣所见实难均定借如今日粗得平均富者择地以兼并贫者薄税以图售卖买数年复不均矣兼税户割移旧有条制纵使逐户开?诸色税数令卖买之日对簿书凿而州县鲜得能吏一付胥史依旧为奸况终无必得均平之理若加科条以严按括徒更增弊必恐无益今四方多被水旱虽丰稔一二年未便完复又加骚扰重为困苦此乃民所嗟怨臣皆摭实而言伏乞一切罢之以寛疲瘵臣闻先皇帝尝与宰臣王旦言及此事然讫不见施行以先皇帝之圣王旦之贤夫岂不思必有意也惟陛下留神天下幸甚

张方平上论曰臣闻理人之道地着为本分民之要平土为大故古者井田之制必先立步亩以正经界夫受私田百亩公田十亩是谓什一之法夏氏五十而贡商人七十而助周百亩而彻皆什一也故春秋传曰什一者天下之中正者也其山林薮泽原陵淳卤之地准肥硗以为差随厚薄而收入是以春秋讥宣公初税亩谓履亩而税择其善者取之故君子恶公以为於民已悉矣自庐井之坏而王制大乱民生失平税赋之法不齐矣汉初接秦之暴务安残氓约用省禁益薄田租至文景之际乃或三十而收一时更尽除勿收可谓寛约矣於时网疏而民富百姓安乐知重礼义天下之刑狱几措焉夫厚敛则民困困则奸盗起而刑辟重轻赋则民足足则礼义兴而刑罚简刑辟重则民愁怨而思乱礼义兴则民安乐而思治思乱者视其君如仇讐虽箕微之仁不能使之安而久思治者爱其君如父母虽蚩尤之孽不能使之动而危盖厚敛起乎荒汰薄赋由乎节用秦自暴政之并天下侈心无极恢大封域北拓边地南开越境於是发闾左之戍扫天下之命飞刍挽粟万里转馈暴骸露骨积於边荒内兴功事穷极力役创阿房之宫备六国之制胡亥发徒百万以营骊山及山东兵兴聚师待饷此所以收大半之赋而不足也汉初定天下生人困瘁量吏禄度官用以赋於民孝文躬修俭节仁爱清静宫室苑囿车马服御无所增饰有不便辄弛以利民身衣弋绨後宫亲幸衣不曳地帷帐无文绣惜百金之费罢露台而不为匈奴背约犯塞令守边备不发兵深入无动劳百姓治霸陵因山不增高器用瓦物不藏金银又亲行耕籍之礼以劝农事务广储蓄以备灾沴此所以三十而税一或尽除勿收而国用足也自後汉叔世吴魏三分司马氏之南渡中原剖裂外备疆事百役之费内则间以昏僻骄淫之主急征横敛科调杂出是故汉有虐政而作田亩之赋齐有淫政而重休调之租隋有乱政则有先期逆征之暴唐有弊政则有青苖地头之税旧弊不革新名日生侵刻疲人自取孤弱是何异割肌肤而滋口腹事枝叶而剔根心反裘负薪徒有惜毛之意毙人以梃不知罪岁之非剥敛之名可谓穷矣国家接衰唐之颓纲经五代之乱轨平四方之僭闰立一王之法式其横出之算无名之征革其弊者多焉比在先朝定民田之租考地之肥瘠制赋之重轻裁使平均本於寛约利人奉国诚为中典夫古之田制有赋有税税以待郊社宗庙百神之祀天子奉养百官禄食之给赋以供车马甲兵士徒之役充实府库赐予之用今夫车马甲兵之资士徒之衆皆县官素具不复藉於民大率中田亩收一石输官一斗畿甸之外岁供两税无他课调则是今制赋之法抑已简而有经矣至如山原之地或入稻秔之物陂泽之乡或有缣绨之税舍其所有责其所无农人供之其费自倍有者半贾而卖亡者倍称而取使乘利估贩者得操其奇赢此商人所以兼并农人农人所以重困也诚依古制均定壤赋随地所产因民所工省其杂名专为糓帛除折准之令去钱刀之目如此则国之经入如故民之输出有常利归於耕农权夺於富人上之德泽加於百姓民之颂声兴於天下可以制梃而鞭挞历世之暴君污吏矣谨论

方平又上论曰臣闻王都者天下之根本九州之枢会譬之一人之身则京畿为之腹心而四方乃其支末腹心宜泰支末处劳养身之道也先安京畿後康四方理国之体也今所为租税之法更徭之制而王畿最重品色尤烦力耕时获无水旱虫螟之害田赋适办铢收毫聚累以岁月生业甫立?就一役随复破散故甸内之民鲜有盈室昔者明王保邦预备之道惟於平世始可为谋及其已弊救日不暇虽有贤智岂遑经久今内外无事赋入有经而民家壁立野无青草设有横出之调缓急之率不及均远应近求具则必扶老携幼转死沟壑虽峻刑严禁不能止流亡播溃之患矣夫致理之本在乎制度制民之产在乎均平子曰不患寡而患不均盖均亡贫且都城之内大商富贾坐列贩卖积贮倍息乘上之令操其奇利不知稼穑之艰难而粱肉常余乘坚策肥履丝曳彩羞具居室过於侯王淫侈之俗日以轻僭赋调所不加百役所不及优游逸豫专事骄靡而农人侵冒寒暑服田力穑以供租税以给繇役仰不足以养父母俯不足以畜妻子同为王民而都门内外劳逸之殊如此此岂抑末敦本之道乎又凡国家发德音布恩令必首及辇毂或曲有所被重罪者末减轻系者踈宥奸邪桀慝踰轨乱常草窃伪滥不经之民咸沾涣泽而农人积逋旧负锥刀之末不蒙蠲除侵肌断髓连锢妻孥此岂推恩布惠之道乎兼并之族奸宄之人以幸近於天日故特蒙於庇照而此农人泽不下及臣愚疑其未周也诚天子哀此疲人霈然加惠除其杂调变折之目寛其租入庸役之令采其孝悌力田节义之人赐复其家以励风俗因制王畿之内严立占田之限无使权豪侵并贫弱上以为国备下以劝农功使本业之人得自比於兼并奸宄同被上之恩泽此不亦强?优本之道欤谨论

方平又请减省河北徭役疏曰伏以国家通好于契丹三十七年于兹矣边人不知有战争之患饷馈之勤保其父子室家安于耕桑畜牧宜乎生业益殖事力加裕而比屋雕瘁率无盖藏一谷不登莫能自济臣愚窃思其故其弊有三一曰厨传二曰徭役三曰河防自和好已来边将无所事惟以酒食宴乐苞苴问遗名声相倾惟恐不逮公钱不足则取于百姓百姓不足则贾以求赢贾又不足则有倾私槖以继之者羊豕不得扰于阑雉兔不得安于野行贩者不得共其利担负者不得寜其居此厨传之弊也又民之大害惟在更徭有才解州役即被县差家无兼丁自身营业故凡役事率以雇佣二年一更佣金不减千万中人之家耗矣夫如是百姓安得不困臣独窃叹边陲无事逾四十年不能使公私充实备於无患而竭民之财产於不急之役及官吏口腹逸欲之费一旦仓卒萧然无所恃彼河防犹为国事所不得已者欲乞朝廷选官与河北转运使尽取一路郡县凡民之籍以较徭役之数益减节之所有州郡厨传饩赠之弊深料此事亦非官吏所愿然盖体例相习彼此相形虽有爱民节用之心势不可独异臣谓宜明为条约事为之制则虽往来使客亦自絶过望之心至於毁誉爱憎亦当渐自消弭然後裁损用度以充公私之备询考名实以观郡县之政三数年庶乎民之富庶必有加也

神宗即位初御史中丞司马光论衙前劄子曰臣伏见近者陛下特下诏书以州郡差役之烦使民无敢力田积谷求致厚产至有遗亲背义自求安全者令中外臣庶条陈利害委官详定以闻此诚尧舜之用心生民之盛福也臣窃见顷岁国家以民间苦里正之役废罢里正置乡户衙前又以诸乡贫富不同东乡上户家业千贯亦为里正西乡上户家业百贯亦为里正应副重难劳逸不均乃立定衙前人数每遍有阙於一县诸乡中选物力最高者一户补充行之到今已逾十年民间贫困愈甚於旧议者以为一州一县利害各殊今一槩立法未能尽善又里正只管催税人所愿为衙前所管官物乃有破坏家产者然则民之所苦在於衙前不在里正今废里正而存衙前是废其所乐而存其所苦也又向者每乡止有里正一人借使有上等十户一户应役则九户休息可以晏然无事专意营生其所以劳逸不均盖因衙前一槩差遣不以家业所直为准若使直千贯者应副十分重难直百贯者应副一分重难则自然均平今乃将一县诸乡混同为一选物力最高者差充衙前如此则有物力人户常充重役自非家计沦落则永无休息之期矣有司但知选差富户为抑强扶弱寛假贫民殊不知富者既尽赋役不归於贫者将安适矣借使今日家产直十万者充衙前数年之後十万者尽则九万者必当之矣九万者尽则八万者必当之矣自非磨灭消耗至於困穷而为盗贼无所止矣故置乡户衙前以来民益困乏不敢营生富者反不如贫贫者不敢求富日削月朘有减无增以此为富民之术不亦踈乎臣尝行於村落见农民生具之微而问其故皆言不敢为也今欲多种一桑多置一牛蓄二年之粮藏十疋之帛邻里已目为富室指抉以为衙前矣况敢益田畴葺庐舍乎臣闻其言惄焉伤心安有圣帝在上四方无事而立法使民不敢为久生之计乎凡为国者患在见目前之利不思永久之害故初置乡户衙前之时人未见其患及今然後知之若因循不改日益久则患益深矣臣愚欲望圣慈特降指挥下诸路州县相度上件里正衙前与乡户衙前各具利害奏闻随其所便别立条法务令百姓敢营生计则家给人足庶几可望矣熙寜三年光又乞免永兴军路苖役钱劄子曰臣奉勅差充永兴军一路安抚使臣窃见陕西百姓自珹绥州以来供应诸般科配及支移税赋往近边州军日近复有环庆事宜加之今年亢旱五稼不熟人户流移者已闻不少国家所宜汲汲存恤使人户安集臣伏见先所散青苖钱贫破百姓为患不细臣已曾累次上言不敢重烦圣听今又闻议者欲令州县将诸色役人一时放罢官为雇人祗应却令人户均定免役钱随二税送纳乃至单丁女户客户寺观等并令均出若果行此法其为害必又甚於青苖钱何则上等人户自来更互充役有时休息今岁岁出钱是常无休息之期也下等人户及单丁女户等从来无役今尽使之出钱是孤贫鳏寡之人俱不免役也若钱少则不足以雇人若钱多则须重敛於民雇人不足则公家阙事重敛於民则衆心愁怨自古以来繇役皆出於民今一旦变之未见其利也且受雇者皆浮浪之人使之主守官物则必侵盗使之干集公事则必为奸事发则挺身逃亡无有田宅宗族之累建议者亦自知其不可乃云若雇召人不足即依例轮差支与逐处所定雇钱足了役事则自当有人应募今既无人应募必是钱少不足充役是徒有免役之名而役犹不免但无故普增数倍之税也彼青苗钱以债与民而取其息已是困民之法今又使横出数倍之税民安有不困蹷者哉以富庶之域犹不能堪况陕西累岁奉边民力雕弊岂可复为无益之事以扰之乎伏望圣慈特免永兴军一路青苖免役钱以爱惜民力专奉边费其余路分则系自朝廷裁酌

四年御史中丞杨绘论助役疏曰臣窃以尧舜之为君禹臯陶之为臣可谓至治矣然考之於书臯陶之所以矢谟於舜而禹亦称惟帝其难之者在知人在安民二者而已安民则惠岂非治道之先哉又况乎畿甸之民也臣窃见日近有东明等县百姓约千百人诣开封府告诉为超陞等第出助役钱事本府不肯接状却称不曾受得朝旨及司农寺关报百姓既无所诉遂突入相府宰臣王安石谕云此事相府元不知特与指挥不令超陞等第仍问汝等来时知县知否并言不知至十五日聚来御史台前臣为本台无例收接诉状?谕令散去退而访闻得司农寺超陞等第因依乃是不依逐县元定户活等第却从司农寺将见管户口品量等第均定助役钱数抛降与逐名令管认户力次第陞降重别造成牋簿依条限晓示人户知悉须管於农务前了当臣今举一县以言之只如酸枣县乡村第一等元申一百三十户今司农寺抛降却要二百四户即是陞起七十四户第二等元申二百六十户今司农寺却抛降三百六户乃是陞起四十六户第三等元申三百三十九户今司农寺却抛降四百五十九户乃是陞起一百二十户臣窃谓凡等第陞降盖视人户家治高下须凭本县本县须凭户长里正户长里正须凭邻里自下而上乃得其实今来却自司农寺画下数目令本县依数定簿岂得民心甘服哉譬如所以为带者为腰也所以为履者为足也带之长短须随腰之丰瘦履之阔狭须准足之小大今若带长而有余则增腰以满之履狭而不足则削足以就之可乎超陞等第以就多出钱何以异此况京畿者天下之根本不可不挂圣虑据此次第人户纷扰词诉卒急未了虽欲委府界提点胁以止之窃恐川壅而溃其伤必多可不念哉自来措置民事何尝不自州及县岂有文字下县州府不知之理窃详司农寺不关报开封府之意显是自知所行之事於理未安指望诸县畏威不敢异议若关京尹或致争执则事体稍重有碍施行所以公然不顾直行下县兼今来已是农务之月如何农务前定要了当欲随夏税起催乎臣又访闻得中书见差孙迪张景温下诸县体量仍令诸县将不愿出钱人户别作一项开坐臣窃恐特将不愿出钱人户困以重役以此威胁谁敢不从臣愿陛下沈思熟虑畿内之民从来骄养有同赤子今来已被团保之法行之猝暴惶骇未已若又不住陵虐所忧不细书云民惟邦本本固邦寜民可近不可下诗云商邑翼翼四方是则春秋内中国而外诸夏可不务安之乎今判司农寺乃邓绾曾布一为都检正非臣言之谁敢为陛下言之者

监察御史里行刘挚论助役十害疏曰臣闻孟子曰徒善不足以为政言人君虽有仁心仁闻苟不因先王之道为良法度以行之则亦不免於民不得被其泽恭惟陛下至诚好治忧念元元谓天下役法久失其平故慨然有意其大均之也然有司建议立法颇无以上副诏旨而下协人情者臣请言之其法曰率钱助役官自雇人臣谓其事不可胜言而略陈其十害天下户籍均为五等然十七路三百余州军千二百余县凡人之虚实役之重轻类皆不同今敛钱用等以为率则所谓不同者非一法之所能齐若随其田业腴瘠因其所宜一州一县一乡一家各自立法则纷错散殊何所緫统非所谓画一者其害一也新法患等籍之不得其实故令品量物力别立等第以定钱数然旧籍既不可信则今之品量何以得其无失不独骚扰生弊亦使富者或输少贫者或输多其害二也上户常少中下之户常多上户之役数而重故或以今之助钱为幸下户之役简而轻故皆以今之助钱为不幸优富苦贫非法之意其害三也新法所以令品量立等不取旧簿者意欲多得雇钱而患上户之寡故临时登降升补高等以充足配钱之数疲匮之人何以堪命近日府界其事已验其害四也岁有丰凶而役人有定数助不可阙则是助钱非若赋税有倚阁减放之期其害五也夏秋二熟农人唯有?绢麦粟之类而助法皆用见钱故须随时货易逼於期会价必大贱借使许令以物代钱亦复有退拣壅滞及夤缘乞索之患其害六也两税及科买货责色目已多使常无凶灾犹病不能了公私之费又起庸钱竭其所有恐斯人无悦而愿为农者天下户口日当耗失小则去为商贾为客户为惰游或父母兄弟不相保抵冒法禁析而入下户大则聚而为盗贼其害七也徼幸之人又能寅缘法意虚收大计如近日两浙科起一倍钱数欲自以为功而使国家受聚敛之谤其害八也夫既为之民而服役於公家廼所谓治於人者事人天下之通义也况乡县定差循环相代上等大役至速者犹须十余年而一及之至於下役则动须一二十年乃复一差今使槩出缗钱官自召雇盖雇之之直不重则不足以募不轻则不足以给轻之则法或不行重之则民不堪命其害九也夫役人必用乡户盖其有常产则必知於自重性愚实则罕至於欺公旧法虽有替名乡人自任其责今既雇募恐止得轻猾浮浪奸伪之人则所谓帑庾场务纲运凡所以主财者不唯不尽心於干守亦恐县官之物不胜其盗用而抵冒法令罪狱日报至於弓手耆壮承符散从手力胥史之类职在捕察贼盗发行文书追督公事者则恐遇寇有畏逸之患因事有骚扰之奸而舞文鬻事无有虚日其害十也夫民可安而不可动财可通而不可竭以臣之浅闻寡见而所列如此其沸於民口有大於此而臣未敢言者其又何穷然臣亦尝为陛下博访而深计之盖天下差役莫重於衙前今司农新法一项云乡户衙前更不抽差其长名人等并听依旧将天下官自出卖到酒税坊场并州县坊郭人户助役钱数以酬其重难臣谓此法有若可行然坊郭十等户自来已是承应官中配儥之物及饥馑盗贼河防城垒缓急科率郡县赖之今亦难为使之均出助钱外旧来官中将场务给与衙前对折役过分数然多是估价不尽亏却官中实数今既官自拘收用私价召卖则所入固多又应系衙前当役去处事件官为财省使无旧日糜费而支酬之际稍优其数则人情必当乐为可寛乡户重役而似无害民之事臣乞陛下将此一法诏有司讲求其详若逐路坊场钱数可以了得本路召雇衙前酬奬则乞详具条目行而观之以三二年间若见其利则其他役法更革无难矣所是助钱之法伏望早赐睿断一切寝议以幸天下夫更令创制可以渐而不可以暴况欲内自畿甸外至海隅一槩率钱可谓重敛又欲廹急而成之使生灵何以自全陛下安得不慎重其事哉

挚又奏曰臣近曾上言论助役之法其害有十今奉圣旨批送下司农寺曾布劄子条件诘难奉圣旨令臣分析者窃以助役之法有大臣主之於中书有中书之属官及御史知杂者讲画於司农寺有大臣所选择监司提举官行之於诸路上下布置其势若此可谓易行矣然旷日弥年未有定论可以为法者其故何也不顺乎民心而已矣民之所不欲古今未有可以势力强而成者也故虽命使者奔驰道路禀之於内而刼之於外然其拟议参差条制殊异纷然自不知其可行之计则此法利害明若观火矣臣有言责也是故前日采中外士民之说敷告於陛下今司农之辩说既如此陛下以臣言为是耶则事尽於前奏可以覆视陛下以臣言为非耶则贬黜之而已虽复使臣言之亦不过所谓十害者是以不复条陈不唯费辞文过烦紊天听而风宪之官岂与有司较是非胜负交口相直如市人之诟竞者则无乃辱陛下耳目之任哉谓臣等险詖欺诞则上有陛下之聦察而下有中外之公议所谓中有向背则臣所向者公所背者私所向者义所背者利所向者君父所背者权臣今方辨助法之利害而无故立向背之论以朋党之意教诱天下此可骇也所谓曾无畏忌则陛下之法臣所畏也陛下容受忠直臣为御史实不敢隐情自为忌讳今司农欲使臣畏忌权臣则诚臣之所不能者也伏望陛下将臣前後所论助役章奏与司农之言宣示二府大臣中外百官以考是非若臣言有所取则乞速罢助议以安天下之心若稍有欺罔则乞重行窜逐以谢专权之人而戒妄言者

历代名臣奏议卷二百五十五








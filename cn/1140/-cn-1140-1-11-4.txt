重建香泉寺募疏

余久不至庐山忆其岩壑林泉一石一木皆如吾故人适归宗寺僧超有谒余临江追叙旧游历历如昨日超有告余曰归宗西三里故有香泉寺在金轮峰俯瞰彭蠡玉帘石镜醉石柴桑之胜环集左右归宗旧志可考也以其地过幽故寺废无葺者今欲募建数椽复旧观惧力弱不克就丐居士一言先之余摇手笑曰宰官之穷甚於头陀不自施而以施强人人将不吾信也若又将谁告而超有志甚果请愈力嗟乎余游匡庐为壬辰之岁偕无可禅师信宿归宗超有为主人年方少及今壬寅适一纪无公驻锡麻姑不可得见而超有亦已老苍余何忍终拒其请然余旧有建香山草堂之志而累岁蹉跎安能如僧之有为必果乎书於册亦以志吾愧焉


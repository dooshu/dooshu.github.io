50　存亡之判


「君子可欺以其方，難罔以非其道。」日無再中之理，而新垣平言之；日無漸長之理，而袁充言之。漢文、隋文皆以是改元。漢文悟平之詐，而隋文終受充之欺，此存亡之判與。

【閻按】漢文帝改後元元年，隋文帝改仁壽元年。

【元圻案】史記封禪書：「趙人新垣平以望氣見上，言『臣候日再中』。居頃之，日卻復中。於是始更以十七年爲元年。」又曰：「人有上書告新垣平所言神氣事皆詐也。下平吏治，誅夷新垣平。」〇通鑑隋紀：文帝開皇二十年：「太史令袁充表稱：『隋興以後，晝日漸長。開皇元年，冬至之景長一丈二尺七寸二分。自爾漸短，至十七年，短於舊三寸七分。日去極近，則景短而日長；去極遠，則景長而日短。行内道則去極近，行外道則去極遠。謹按元命包曰：「日月出内道，璇璣得其常。」京房别對曰：「太平，日行上道；升平，行次道；霸代，行下道。」伏惟大隋啓運，上感乾元，景短日長，振古希有。』上謂百官曰：『景長之慶，天之祐也。今太子新立，當須改元，宜取日長之意以爲年號。』自後百工作役，並加程課，以日長故也。丁匠苦之。仁壽元年，春正月，大赦天下，改元。」〇隋書袁充傳：「充見上雅信符應，因希旨進曰：『比觀玄象，皇太子當廢。』上然之。」後果廢太子勇而立晉王廣，卒亡天下，是其受充之欺，不特改元之小失也。






熊御史仲龙传略

熊化字仲龙清江人万历辛丑进士官行人以册封使广东四川又赐一品服出使朝鲜所至争购其词翰嗣王馈遗无所受临别献名马公至山海关以书谢归之後姜公曰广使至朝鲜国人讯公起居有诗云殷懃寄语清江老白髪相思又十年其为远人颂服如此擢监察御史是时朝政骫骳内惑权幸外倚债帅公上书慷慨言边事乞清占役强正兵修器械链火药为制胜长策又疏论首辅方从哲误国不报时朝士以东西植党门户相倾轧公独踽踽无所附出为淮阳备兵副使即日拂衣归卧足不入城者二十余年郡邑有大事咨而後行再起关西川东参政皆以疾辞牍移凡数十上始得请致仕崇祯甲申燕京陷弘光保有金陵起太仆寺少卿未赴寻播迁避难崎岖闽粤丧乱间仅以身免归卧山陬尝置脑子袋巾曰急则用此

天旅定江西或促公出谒当事公瞋目曰吾前朝旧御史老且病矣安事折腰求活为援笔书絶命词家人强护之会当事促之急私服脑子不验则绐衆曰管仲魏徵非杰士乎为我具舆我将往见衆稍懈脱身投後园池中衆趋救不死因长跽请曰我志已定徒苦我耳遂闭户自经而絶时顺治已丑五月十一日也公生有奇颖家世儒而贫年十二始受书辄好古文辞父时贵故诸生抑之曰制科安事此迟十年与汝公匿好之不废尝读左传史记睥睨唐宋诸家谓不逮古远甚日与同郡杨公廷麟南昌熊公明遇相劘切为古学久乃手校唐宋八家之文谓出之左氏司马而不肯因袭故其为文皆已出言质而气劲有静俭堂集凡十卷公自序曰苏氏有言文视其气吾则曰志至焉耳又语人曰持静俭可以治天下巡视节慎库岁省金钱数万屯田山陕权贵猾胥皆不得为奸利而其家无余财子兆行兆俞皆诸生


送维卿师入都用陆放翁送曾学士赴行在韵


天上下除书，潞河冰未坼，海上送行舟，台山茶已摘。回忆出都年，请缨事成昔，定馀铜柱界，感念心犹恻，始乖横海志，终奋麾天翮，台臬复台藩，官迁地不隔。春风催早朝，京尘满车轭。公行毋迟留，台民方望泽。阳城在门久，敬输谋野获。延英行入对，应念治安策。圣主问苍生，殷勤屡前席，在台请言台，愿公写肝膈，民穷复元气，吏酷除遗螫。馀事筹海防，老谋褫夷魄。青阳和始布，白著弊先革，金汤巩天险，膏雨苏地脉。鸿飞待公归，早释忧劳责。送公惟尊酒，报公有竹帛。






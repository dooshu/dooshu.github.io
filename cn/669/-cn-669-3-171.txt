171　孟侯之義　康叔受封號曰孟侯


大傳略説：「太子年十八曰孟侯，於四方諸侯來朝，迎於郊者，問其所不知。」康成注：「孟，迎也。」唐册太子文云：「盡謙恭於齒胄，審方俗於迎郊。」愚謂「孟侯」見康誥，謂諸侯之長，蓋方伯也。大傳説非。

【元圻案】唐高宗永徽七年，正月，册代王弘爲皇太子，文云：「盡謙恭於齒胄，審方俗於迎郊。春禮冬詩，趨庭靡懈；三善六德，勉志無愆。」〇文苑英華載册皇太子文云：「朕聞王者神器，天之大業。震百里而崇孟侯，照四方而建元子。」又史祥答隋太子廣書云：「川澤之大，汙潦攸歸；松柏之高，葛蘿斯託。微心眷眷，孟侯所知也。」皆以「孟侯」爲太子。〇康誥正義曰：「鄭依略説，以太子十八爲孟侯而呼成王，既禮制無文，義理駢曲，豈周公自許天子，以王爲孟侯，皆不可信也。」〇漢書地理志：「三監畔，周公誅之，盡以其地封弟康叔，號曰孟侯，以夾輔周室。」〇詩地理攷：「衞伯，鄭氏曰：『康叔之封爵稱侯，今曰伯者，時爲州伯也。』」






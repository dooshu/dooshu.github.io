列传第一百三十八 隐逸


《易》《蛊》之上九曰：“不事王侯，高尚其事。”后汉严子陵、魏管幼安，其人也。孔子称为逸民者，七人。能考论其世者，伯夷、叔齐、柳下惠而已。三子者，岂与山林遁世之士同其志事者哉！自斯以降，列于隐逸者，其人有二：惓惓故国，不仕新朝，自附于夷齐者也；穷居伏处，修天爵而不受人爵，合于《蛊》上九之义者也。宋之亡也，士大夫多以节概相高，谢皋羽、郑所南，其尤著者。所谓不降不辱者与！张特立，金人而受知于世祖，然不食元禄，亦其次也。杜瑛、杜本、张枢、王鉴，隐居不仕，庶几高尚其志者。今类次诸人，为《隐逸传》，以备尚论者之采焉。






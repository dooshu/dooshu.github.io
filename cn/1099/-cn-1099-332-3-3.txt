○哈密志 【 哈密】

哈密故唐伊州地、東接甘肅、西距土魯番、為西域諸國之喉咽。元族屬、威武王安克木帖兒居之、永樂四年、遣使入貢、詔封為忠順王、賜金印、即其地置哈密曲先罕東罕東左凡四衛、其西域天方等三十八國、貢使至者。咸置哈密譯文具聞乃發。而土魯番者。強番也。控弦可五萬騎、忠順王三傳而至脫脫卒、子孛羅帖木兒立、為其下者林所弒、王母弩溫荅力守國、成化中、土魯番酋阿力調其眾掠赤斤蒙古、不從、恚即以兵刼王母及金印歸王母之外孫罕慎遁肅州、久之、甘肅守臣奏納罕慎、復王哈密、而阿力死、子阿黑麻代之、罕慎貪而殘、失夷眾心、弘治初、阿黑麻挾詐殺罕慎、據其城、上言罕慎非王裔不稱、請自王哈密。下兵部尚書馬文升議、不許。仍賜璽書切責、阿黑麻悔懼、上金印及還所據城、詔褒予金帛有差、乃行求忠順之近族故安定王裔孫陝巴為王。使哈密頭目阿木郎輔之、阿木郎勾引哈刺灰夷掠土魯番、阿黑麻怒、復以兵入刼陝巴及金印、而支解阿木郎以殉、弘治六年、事聞、命侍郎張海、都督緱謙、經畧之、戍土魯番使四十餘人於兩廣、阿黑麻遂自稱可汗略罕東諸衞、聲欲取甘州。而海等以奉使不稱下獄謫免矣、八年、阿黑麻留其將牙蘭守哈密、精兵不過四百騎、甘肅撫臣許進、帥臣劉寧諜知之、乃以三千騎襲破哈密、牙蘭走、獲陝巴妻女并牛羊三千。宥其脅從者八百人、還陞賞各有差。九年、阿黑麻復據哈密。乃奏送回陝巴及金印城池。易故四十餘使。詔起前咸寧伯王越帥諸路議還其使、陝巴至則復故封、遣兵護之國。所以勞賜阿黑麻良厚。十七年、哈密諸部以陝巴嗜酒掊剋欲迎阿黑麻次子真帖木兒來為王陝巴懼跳之沙州、而會阿黑麻死、諸兄弟爭立、真帖木兒弗果來、都督寫亦虎仙等部誅謀叛者、迎陝巴復之十七年卒、子拜牙即立時真帖木兒以亂故依中國留甘州而其兄滿速兒稍定國亂自立矣、上書求真帖木兒未許、正德六年、始議遣還湯沐衣幣護之出境而滿速兒巳復襲下哈密、逐拜牙即走詔左都御史彭澤帥師往經略之、澤宿將也度未易兵定。乃以繒綺二千白金器皿。入土魯番庭。說令和好滿速兒喜。因請還金印及城池。而澤不俟報。輒上書言事定乞歸。召還掌院事、滿速兒諜知兵罷、即不肯遽還金城池。所要求無巳。而使出入肅州不絕。且頗與肅降夷欵兵備副使陳九疇疑之悉捕下獄、而阻勞賜金弊不出關。于是滿速兒以萬騎寇肅州游擊芮寧出戰不利、亡八百騎、九疇嬰城自守、復疑其使內應、悉捶殺之、而使使媾瓦刺達兵掠土魯番部、落速壇兒狼狽走、軍從後徼之、頗有斬獲。而兵部尚書王瓊與澤有郄、發其辱國欺罔、及陳九疇輕率專擅、激變喪師、上聞、大學士楊廷和等雅與彭澤善不獲巳奪官。又捕陳九疇下之獄。亡何、　武宗崩、給事御史劾王瓊挾私忌功、廷和為內主乃逮瓊戍之。起彭澤為兵部尚書。出陳九疇于獄、以都御史撫甘肅尋速壇兒以二萬騎入甘州、焚廬舍、剽人畜、九疇拒之出境、斬獲亦相當、又遇海西虜亦不刺敗之、鹵首百餘、即上言速壇中流矢死矣。捷聞。遷秩有差。會廷和坐議禮罷、彭澤亦罷、新貴人璁萼用事、廷和讐也、知王瓊怨之、故力薦為西帥、瓊復上書辨澤九疇事、且言速壇兒實不死。按驗當九疇誣罔論戍。而瓊出揚兵境上喻速壇兒利害。遷哈密罕東諸部。散之近地。速壇兒讋。不敢為寇。諸國稍通貢。然哈密竟不復城而金印失矣。尚書胡世寧略士也。與璁萼善。然頗不甚直瓊。而極言九疇材武。數推轂不果用。夫國家立哈密。欲以為外臣。藩西陲耳。卒之兵連禍結。其害何如也。即厭兵不能滅土魯蕃。棄哈密閉關絕朝貢。寘之度外可也。兵不足威。賞不足結。奈之何竭中國之財力而填之。竟取辱也。雖然。其內事猶有可論者。夫彭澤躁而輕。然其不用兵旨可採也。陳九疇果而擅、然其材不可失也。功罪亦相當。楊廷和似有挾。然其所超進皆才也。王瓊愎而修怨。然其經略之策似長也。璁萼似公。然其所快在私也。合而論之可思巳


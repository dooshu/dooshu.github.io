○與李道尊論水利 【 水利】

敝鄉古稱澤國、內有具區以匯諸水、環吳皆江、有諸浦港以洩其流、他不敢泛及、即以敝邑言之居郡城之東北凡浙西苕霅太湖東洩諸水、由吳江經郡城、會于常熟、自無錫而北、太湖分流、及荊溪孟河諸水、亦會于常熟、常熟在漢唐。有三十二港以洩全吳建瓴之勢、旱則資潮汐。潦則藉分殺。故田常稔而有此名歷宋元數百年。中間疏濬諸說惓惓獨詳于敝邑。載在正史。可攷而鏡。至元末獨存四港。巳東為白茅。嘗資為運道。其流最大。稍北為許浦。正北為福山港。極西北為三丈浦。至正中亦幾湮廢。故江南水災無日不聞偽吳之起。首濬四港。　聖祖因之。故于此四港。各設廵司防禦海警。以總勢論。太湖之水。大半歸于敝邑。而正東所受郡城陽澄湖婁江眾流。亦下而歸于敝邑。故敝邑乃三吳之尾閭。敝邑入江諸港無壅。則長洲吳江無錫諸浸殺其六七矣。又以四港論。白茅入海稍紆而東。計百二十里。許浦亦不下百里。獨福山港在縣城正北入江。僅三十六里最逕而三丈浦。則以洩西大河諸水。其利在西北一方。于邑似少緩焉。此其大槩如此。嘉靖末撫臺海公嘗濬白茅一港。幾成而去。然累年猶少賴之。至許浦福山二港。則置不講。頃年惟三丈浦既大濬。又旁至奚浦鹿苑。紛紛動眾。皆為一方計。又皆為有勢力者計耳。而邑之大形勢大利害或未及也。邇者水患相仍。豈天雨顧獨多于今日耶。良由出水之道既壅。諸流既無所洩。而又加之霪潦如傾。又何怪其溢而至于漂廬蕩陸也。故為今目前最急計。則無如擇其近而易為力者。如福山一港。先加開濬。然後以次及于白茅許浦。白茅差尤易。以海公之濬尚不遠。猶能通流故也。福山港一通則郡城直注之水。逕從北入江。敝邑長洲吳江諸浸。可殺其六矣。


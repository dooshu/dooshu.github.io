足太阴及股凡二十二穴第三十


脾出隐白，隐白者，木也。在足大指端内侧，去爪甲如韭叶，足太阴脉之所出也，为井。刺入一分，留三呼，灸三壮。

大都者，火也。在足大指本节后陷者中，足太阴脉之所溜也，为荥。刺入三分，留七呼，灸三壮。

太白者，土也。在足内侧核骨下陷者中，足太阴脉之所注也，为输。刺入三分，留七呼，灸三壮。

公孙，在足大指本节后一寸，别走阳明，太阴络也。刺入四分，留二十呼，灸三壮。

商丘者，金也。在足内踝下微前陷者中，足太阴脉之所行也，为经。刺入三分，留七呼，灸三壮。《气穴 论》注云：刺入四分。

三阴交，在内踝上三寸骨下陷者中，足太阴、厥阴、少阴之会。刺入三分，留七呼，灸三壮。

漏谷，在内踝上六寸骨下陷者中，足太阴络。刺入三分，留七呼，灸三壮。

地机，一名脾舍，足太阴郄。别走上一寸，空在膝下五寸。刺入三分，灸五壮。

阴陵泉者，水也。在膝下内侧辅骨下陷者中，伸足乃得之，足太阴脉之所入也，为合。刺入五分，留七呼，灸三壮。

血海，在膝髌上内廉白肉际二寸半，足太阴脉气所发。刺入五分，灸五壮。

箕门，在鱼腹上越筋间，动脉应手，太阴市内，足太阴脉气所发。一云：在股上起筋间。此当是。 刺入三分，留六呼，灸三壮。《素问·三部九候论》注云：直五里下，宽巩足单衣，沉取乃得之，动脉应于手。






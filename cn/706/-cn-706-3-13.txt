·答伪安抚书（壬寅）

不佞明室孤臣也，有死无。与执事非有同朝之雅，义无外交；何必复通竿牍！但天理民彝及不佞生平，不可不正告天下；故勒书附使者以报。

窃观古今来，何代无废兴。其兴也，天启其机；其废也，人惎之谋。或兴而复废，或废不复兴；然有志之士，尚谓人定可以胜天。彼汉厄十八年，而光武重昌；夏亡四十载，而少康复祀。盖不特覆楚、复楚事在俄顷间也，即使曆运推移、朝市迁改，兴王每每宾礼胜国君臣、录用前朝宗室。不但开基忠厚，即为享国长久之符；亦将使忠臣义士戴新朝之盛德、慰故国之悲思。且其当鼎革之际，轸念疮痍，莫不省刑薄赋、偃武修文，与天下更始；所以四海讴歌，群雄归命。其间虽有疾风劲草，不以盛衰改节、不以成败易心者，无非欲为万古留纲常、为两间存正气；英君察相，尚能略其迹而原其心、感其诚而哀其遇。故汉高以之封雍齿，蜀主以之礼刘巴；唐太宗有尧君素之旌，我太祖有余阙福寿之祠祭。其或不忠所事，纵归附独先，必摈斥恐后，如丁公可诛、危素可谪；前轨昭然，岂好为颠倒哉！

帝王大度，原欲扶名义以培风教故也。今则不然。夫昔日之北庭，非本朝之属国乎？建州之甲，已忘休屠之恩矣，辽左之烽胡为乎？北平之旗，似同回纥之义矣，南牧之马又胡为乎？旧都嗣服、正朔相承，冠盖方达乎蓟门，鼓鼙已震乎吴会。自是而蚕食东南，翦灭之不遗余力。凡我天潢，虽在遯荒，靡勿芟薙。夫以高皇帝骏德鸿功，而使其子孙祸酷徽、钦，祀荒杞、宋：宜人心之不服者，一也。从来更姓改物，皆因处置得宜，然后人心豫附。今不过宋室之逋臣，而称为伪命；无非晋家之遗老，而被以恶名。甚至一人抗节，而逮及一家；一姓守义，而株连他姓。遂使抱悫怀忠，不忍逃避；即欲埋名变姓，亦耻趋风。而丧师辱国者，率秩以三公；鬻主求荣者，反爵以五等：是以不忠、不义令也。开国规模，固如是乎？宜人心之不服者，二也。迩来清人初无招携怀远之诚，止有纳叛招亡之术；或使同辈操戈，或令下人弃甲。此岂足以训型天下！而奸诈之徒以为仕宦捷径，往往私铸印符、伪刊牌札，以觊垄断之功名；当事明知其然，亦阳为网罗、阴行羁縻，以冒招徕之功绩。殊不知黄绮衣冠，必不轻出商山；夷、齐薇蕨，岂肯顿易周粟：宜人心之不服者，三也。若以近事而论：滨海遗民，既苦朝秦而暮楚，乃安边胜算，惟闻竭泽而焚林。俾百万生灵，弃田园、毁庐舍、捐坟墓，而又不知所以安插之；蜚鸿满道，硕鼠兴嗟。将以为清野耶？而野未必清；将以为坚壁耶？而壁未必坚。岂我旌旄甲盾，果繇蜀道迁人耶？抑彼网罟盆牢，亦是新丰钜族乎？名为息黥补劓，实则救燎助薪：宜人心之不服者，四也。它若征求无艺，杀戮非辜。选将迁官，先论贿赂；登贤吁俊，亦藉苞苴。偾帅掩败以饰功，骄兵宣淫而肆虐。兼之毁裂冠裳，崩坏礼乐：盖不待智者而知胡运之不长矣。如谓此日域中，幅■〈巾员〉尽入版图、华夷庶几一统。独不见强秦方启霸图，何竟亡于二世？暴隋既成王业，亦遂失于再传。况赖宗庙社稷之灵，吾国已自有君；行当迎楚昭于云梦、奉齐襄于莒城，又何烦执事之恫疑虚喝哉！

至于不佞本末，固可得而言矣。不佞夙承先学，谬猎时名。自遭国难，辄弃家园；始声大义于江东，既抱孤忠于海曲。自分戴髮含齿之伦，幸南服尚同左袒；倘蒙践土食毛之谊，于北朝原等风牛。矧豫让漆身，其妻不识；张良破产，惟敌是求。而有司不察，籍我田宅矣；未几，囚我妻孥矣。用是依牆乞援，泪尽申胥；启冶铸兵，誓深祖逖。然志匡王室，岂恃兵威；念切神州，尤怆民瘼！如长江之役，樵苏不惊、市肆靡易；凡搢绅之家、韬钤之族，效力清人者概无诛求，以示宽厚：谅执事之所闻也。及同仇挫衄，不佞遂间道言还。彼时岂不能提数千劲卒以震荡中原，据数十名城以号召天下？正虑锋镝横及无辜，是以旌旗不妨左次。何意泰运将开、屯期尚笃，枕戈待旦，又历岁时。但三户亡秦，谶纬巳兆；一成祀夏，曆数可徵。不佞方以孤臣皁帽，待真主黄衣；安所事解甲投戈、俯首屈膝者哉！即或赤符未归，暂作隆中之卧；黄石已遇，犹为圯上之游：则为龙、为蛇，不佞进退固有余裕矣。虽然，不佞之所以百折不回者，上则欲匡扶宗社、下则欲保捍桑梓；因国事之靡宁，致民生之愈蹙。十余年来，浙、闽诸郡，刍茭糗粮之供、楼橹舟航之费，可谓百孔千疮、敲骨吸髓；而曾不得锋销燧息，波静潮平：执事亦可惕然矣！尚复重之迁徙，贻以流离；哀我人斯，汔可劳止！

今执事既衔命而来，以保境息民为意；莫若尽复海滨之民，即以海滨之赋畀我海上之师。在清人既能开诚布公，捐弃地以收人心；在海上亦何惜讲信修睦，且休兵以待天命！不佞与执事辈，从容羊、陆之交，往来侨肸之好；既省塾堡守望之戍，更免舟楫营缮之需，藉我外兵以备他盗。因而煎熬，则盐卤可行矣；因而采捕，则鱼鲜可给矣；因而贸迁，则商贾可通矣。匪直暂解兵争，抑且稍甦民困。是珠崖虽弃，休息宜然；朝鲜自存，艰贞斯在。特恐执事畏耳，畏则无成也；又恐执事疑耳，疑则亦无成也。不佞何心，必欲重困此一方民耶！则请与执事约：但使残黎朝还故里，则不佞即当夕挂高帆。十洲三岛，莫非生聚教训之区；尝胆卧薪，别有扶危定倾之计。恐臣靡尚在，天意未忘禹功；诸葛犹存，正统终归汉冑。惟执事实图之！


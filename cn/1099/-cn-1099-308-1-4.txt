○答熊鏡湖自悔誤用王詔書 【 易將】

承教謂王詔居傲抗令退縮、不知彼時　臺下何所見而以兵權付之、其在今日大事幾於垂成、臨敵難以易將、摽心追悔、將何及乎、邇來　令牌巳三遣矣、而詔屢請郭成以自代、則其志可識矣。况閩師久待、進戰至三、廣兵不來、終有後詞、萬一曾賊西遁、而王詔非見任之將、抑將誰執其咎乎、　臺下付託不効、不得不為之慮、為今之計、亦惟嚴督郭成、挑選精兵、連夜登舟以濟目前之急、再將　奏帶諸將發潮以助陸路之戰、出此別無長策也、愚嘗謂天下之事。每同形而異情。而好勝之心。多遂非以文過。且如臨陣退縮者。與相機行兵者同。愛之者不曰退縮而曰相機忠勇者與輕率寡謀者同。愛之者曰忠勇憎之者則曰輕率愛憎之口。易罔其是非之實。雖至明者莫能辯也。鄙人從事如軍中者三十餘年矣。此論其常耳若李牧條侯又不當以此論也大率鋒鏑之下。死生係焉。人生至愚。孰無機心。借口於相機者多而輕率以直前者少所以兵家之事。取其勇不取其怯。與其進不與其退。不然使諸將彼此相機。則先登陷陣者。屬之誰乎。其推諉敗事。莫甚於此惟在　臺下鼓舞人心。以成夾攻之勢。庶免貽笑於閩中可也。雖然、街亭之敗、孔明尚誤於馬謖、况曾賊入彀、計日可以成擒、　臺下勿過疑也、近巳下令、王詔如果誤事、即當軍令斬之


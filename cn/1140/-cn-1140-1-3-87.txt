雁荡游记

雁荡山盖海峤也抵台州闻海警将不果往高使君固强之行及抵大荆乐清令盛君吾乡龙眠人也举手西向曰雁山在眉际矣於是使君拥骑之东瓯余舁篮舆入山行数里见大石岿然人形高坐是为老僧岩稍进则石屋层轩洞门横石如楣梁为石梁洞又西过谢公岭前望数十峰棱峭夭矫云挟之欲飞去舆人告余曰此灵峰也循石谷行夹面山皆拔地骨立无土肤作人物鸟兽草木状以十数寺前危崖壁立中罅石扇高五百级乳泉滴溜泠泠然为罗汉洞会微雨白云塞路急前问灵岩寺其境视灵峰尤最左大小展旗峰右天柱上蔽云日背倚丹霞嶂缀以霜树青红烂然天半从寺右侧东上入石洞得龙鼻水石脊蜿蜓昂尾俯首泉正出悬鼻中如垂珠洞後有小龙湫泉挂岩壁数十丈而独秀卓笔双鸾等峰肩摩趾错相聚寻丈间是为造物之房惜小龙湫飞瀑稍渴耳问大龙湫尚隔十余里西度马鞍岭日将夕风泉??如虎嘷恐人趋罗汉寺宿旦日山霁复循磵涉锦溪可五里过常云峰下望见独石侧峙其端两岐曰剪刀数折而入则铁壁连云飞泉出天汉综若曳练析若散丝将坠中翔随风回薄旧传鼓吹声作泉辄飞舞适从者拍掌大呼叫声裂石崩崖木叶飕飕雨下初阳斜映光采万状是之谓大龙湫其旁有讵那亭余倚杖忻叹不谓戎马迟暮重获此观也僧言其源出雁荡去此可二十里土人谓之雁湖好事者尝裹餱粮攀藤葛半日可至今山下石门寺久废榛塞迳絶矣雁荡者羣山之绝巅也泉涌成湖鸿雁攸归自初古蔽灌莽间至宋祥符中伐木始显故谢公游屐不至今又绝人迹是日过能仁寺後观燕尾泉遂下芙蓉岭去他不复记同游者武林傅子杰先儿彦恪


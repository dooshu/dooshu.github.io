卷二百三十

<史部,诏令奏议类,奏议之属,历代名臣奏议>

钦定四库全书

历代名臣奏议卷二百三十

明　杨士奇等　撰

征伐

宋太祖乾德元年侍中平章事范质谏伐河东奏曰臣气疾发动近将两月不面天顔攀恋圣慈深负忧责臣今有刍荛上闻睿听内量僭越甘伏罪谴後来臣虽疾病在假便闻陛下有亲征河东之意半月以来显然外议皆云必行固无改易臣切料河东刘钧自潞州奔败之後乃数年遭天军讨荡即日困蹙兼肘腋之间自有翻变契丹削弱不能援助銮舆若到城下攻取少时必是成功然须十分之中七八分则料其必取三二分料其未得者何若大军三数月间在贼城下料草不接即须抽退虽无损军势且虚困自家一二十州百姓枉费朝廷事力近闻般运粮草才第一转所在乡村甚有逃户盖是晋绦蒲陕汝洛怀孟及沿山诸州人民频年以来秋夏不熟陛下八年令免供输尚自逃走若是更有差遣自然难为驻足百姓般运艰难更不一一敷陈又闻所般运粮草且至潞府晋州将来又驾到河东城下三五十万粮草潞府晋州百姓无多不知更差何人津置此事须挂宸衷请陛下子细勘筭军马粮草准备之数必若有备则更复何忧臣窃见七八处大藩方皆要害之处即日并未有主帅皆是儒士懦弱权轻力小若是四方无事之时大驾不离京阙则必无忧虑若是兵戈稍动烽烟未弭之间须忧凶豪不逞之徒生心冀望缘此辈无识无知不筭道理遇便即发视死如闲万一有之陛下出军在外争得安心中间世宗亲征河东之时近畿小小兵士亦有奸谋者赖尉氏兵马监押擒获事虽不大人心可知愿陛下稍挂宸衷臣切见河东物力军势百倍不及大朝穷困危廹日忧亡灭乃是本分朝廷强盛军马天下无敌北至燕东至海南至五岭西至陇右百六七十州之地无不慴服陛下即位四年有此基址以前开基创业之主三五十年尚未如此又何必须为河东六七州险阻穷困之地虚躁圣怀更俟三二年时岁稍熟收拾粮草诸事有备贼界渐困此时动未为迟晚臣切料河东六七州孤危如是不计几时必无霸盛且刘崇乘世宗即位之初假契丹雄盛之力全军南来一战大败将校军士十分去九此天不助一也陛下初有天下李筠以方州之地归投河东陛下才登太行立平宼贼刘钧怆忙奔走不暇抛弃兵刃甚於高平此天不助者二也天意人事不言可知即日尸居余气苟廼岁月之命必无与大朝争衡愿陛下以生灵为念所贵资洪福益圣夀以社稷为重端坐镇静不轻举动则天下幸甚臣位居上相受国深恩国家大事动系安危苟或不言是辜天地惟陛下详察

开宝二年太祖亲征太原夜半传呼壁外刘继元降太祖令卫士擐甲将开壁门八作使赵璲曰受降如受敌讵可中夜轻出太祖使伺之果谍者也太常博士李光赞上言曰臣窃惟陛下应天顺人体元御极战无不胜谋无不臧四方恃险之邦僭窃帝王之号者昔日与中国为隣今日与陛下为臣蠢尔晋阳岂须亲讨重劳飞挽结怨黔黎况天之命天子也犹父之任子也其或不由父命夺我以时则必有非常之灾陛下岂不畏天命乎且大原得之未足为多失之未足为少国家贵静天道恶盈所虑向来恃险之邦近日归明之国闻是役也竭府库之财尽生民之力其心踊跃各有觊觎传曰邻之厚君之薄也岂若回銮浚都屯兵上党使夏取其麦秋取其禾既寛力役之劳便是荡平之策惟陛下裁之况时属炎蒸候当暑雨傥或河津泛溢道路艰阻辇运稽迟恐劳宸虑

太宗太平兴国四年始议伐太原宰相薛居正曰昔周世宗举兵太原倚契丹之援坚壁不战以至师老而归及太祖破契丹於雁门关南尽驱其民分布河洛之间虽巢穴尚存危困已甚得之不足以辟土舍之不足以为患愿陛下熟虑之太宗曰今者事同而势异彼弱而我强昔先帝破契丹徙其人而空其地者正为今日事也朕计决矣卿勿复言

五年翰林学士李昉谏北征奏曰臣等窃以北敌微么自古为宼乘时犯塞往往有之一昨辄率其衆来扰疆场陛下栉风沐雨冲冒严凝亲御戎衣以攘民患蠢兹丑类畏威而逃因而翦之易於拉朽况幽蓟之壤久陷匪人慕化之心倒垂斯切今若拥百万横行之衆吊一方徯后之民合势而攻指期可定其如大兵所聚转饷是资且河朔之区连岁飞挽近经蹂践尤极萧然虽洊偶於丰穰恐不堪其调发属兹寒冽益复罢劳况今敌骑宵奔边陲宁肃若亲廵塞下震耀威容固是惧彼残妖亦恐劳於大举伏望申戒羽卫旋斾京都善养骁雄精加训练严勑边郡广积军储讲习武经缮修攻具俟府藏之充溢洎闾里之富全朞岁之间用师未晚雍熙三年参知政事李至谏亲征奏曰臣伏以幽州早陷敌尘久隔皇化方属混同之运独为叛涣之方国家士马精强戈甲犀利府库羡饶厫粟红腐以陛下文武雄略圣谟天讨虽太山压卵烈火燎毛未足以喻其易也然而兵者凶器战者危事用之之理必务万全且幽陵之邦敌之右臂王师既击彼必拒张攻城之人不下数万兵多费广必须大备糇粮假一日克平必作十旬准拟未知边庾可充此乎又敌城之傍坦无陵阜去山既远取石尤难金汤之坚非石莫碎未知飞炮之用将安得乎傥有阙如臣愿陛下且务缮修更资训练蓄威以养鋭观衅以伐谋纵涉岁年未为稽晩所冀长鲸之戮断在不疑封豕之诛义无再举必也圣心独断睿筭已成则京师天下之根本愿陛下不离京阙恭守宗庙示敌人以闲暇慰亿兆之衆多策之上也大名河朔之咽喉或暂驻銮舆扬声自将以张兵势壮军威策之中也至於远提师旅亲幸边陲北则戎援可虞南则中原可虑则曳裾之恳切断鞅之狂愚臣虽不才亦耻在二贤之後也

武胜军节度使赵普乞班师奏曰臣自二月中伏覩忽降使臣差般粮草及详敕命知取幽州既奉指挥寻行科配非时举动莫测因由尔後虽听捷音未闻成事稍稽克复俄及炎蒸飞刍挽粟以犹繁擐甲持戈而未已民疲师老渐恐有之臣自此月以来转增疑虑潜思陛下万机在念百姓为心圣略神功举无遗筭至于平取浙右力取河东垂後代之英奇雪前朝之愤气四海咸归於掌握十年将致於雍熙唯彼蕃戎岂吾敌对盖迁徙无常自古难得制之前代圣帝明王无不置於化外任其随逐水草皆以覆载容之此际官家何消挂意必是有人扶同谄佞诳惑聪明因兴不急之兵稍涉无名之议非论曲直且觉淹延将成六月之征频有千金之费以此忖度深抱忧虞窃念臣虽寡智谋粗亲坟典千古兴亡之理得自简编百王善恶之由闻於经史其间祸淫福善莫不如影随形焕若丹青明如日月常为大训历代宝之臣读史记见汉武帝时主父偃徐乐严安辈所上长书及唐明皇时宰相姚元崇直奏十事可以坐镇患害立致昇平唯虑至尊未能留意医时救弊无出於斯又闻前事为後事之师古人为今人之则据其年代虽则不同量彼是非必然无异辄思抄録专具奏呈伏望圣慈特垂披览伏念臣谬以庸材叨居显位幸偶千年之运深承二圣之知从白屋而上青霄非由智略出卑寮而登极品只是遭逢恩私何啻於豚鱼报荷不知於犬马粗怀性识常积兢皇所恨者齿发衰残精神减耗既不能献谋阙下又不能效命军前唯有微诚书章上奏今者伏自朝廷大兴禁旅远伐山戎驱百万之生灵咸当辇运致数州之土地半失耕桑则何异为鼷鼠而发机持明珠而弹雀所得者少所失者多只於得少之中犹难入手更向失多之外别有关心全未见於便宜可重兴於详酌臣又闻圣人不凝滞於物见可而进知难而退理贵变通情无拘执故前书所谓事苦则虑易兵久则变生臣之愚诚深惧於此秦始皇之拒谏终累子孙汉武帝之回心转延宗社若或迟晚恐失机宜而况旬朔之间便为七月切虑内地先困边庭早凉北敌则弓硬马肥渐难擒制中国则民疲师老应悮指平臣今独兴沮衆之言深负弥天之过辄陈狂瞽抑有其由窃以臣暮景残光能余几日酬恩报义正在今时恐劳宵旰之忧宁避僭踰之罪?希圣听早议抽军聊为一纵之谋别有万全之策伏望皇帝陛下安和寝膳惠养疲羸长令外户不扃永使边烽罢警自然殊方慕化率土归仁既四夷以来王料契丹而焉往又何必劳民动衆卖犊买刀有道之事易行无为之功最大如期吊伐是为万全臣又窃料陛下非次兴兵恐因偏听其柰人多献佞事失防微大凡小人难保始终但务身谋谁思国计或承宣问皆不实言尽解欺君宁忧败事得之则奸邪为利失之则社稷怀忧昨者直取幽州未审谁为谋者必无成筭俱是狂言其於虚实之间此际緫应彰露臣缘不知头主无以指射姓名伏望官家?其尤者特正奸人之罪免伤圣主之明所贵诈伪悛心忠良尽力共畏三千之法同坚八百之基臣此时欲吐肺肝先寒毛髪惊疑犹豫数日沈思往哲临终尚能尸谏微臣未死争忍面谀明知逆耳之言不是全身之计但缘恩由卵翼命直鸿毛将酬国士之知岂比衆人图报投荒弃市甘当此日之诛窃禄偷安不造来生之业唯祈明圣特赐察量更有细微别具劄子条奏冒犯旒冕臣无任倾心沥恳忧国忘家涕泗旁皇激功屏营之至

一臣以滥守藩方聊知稼穑见当州界承前多是荒凉户少民贫程遥路僻量其境土五县中四县居山验彼人家三分内二分是客昨来差配甚觉艰辛伏缘在此直至莫州来往四千余里或是无丁有税须至雇人般粮每?雇召之资贱者不下五百元配二万石数约破十万贯钱直如本户自行费用无多所较乃是二万家之贫户出此十万贯之见缗所以典桑卖牛十间六七其间兼有鬻男女者亦有弃性命者仍如善诱偶赴严期自从起发去来已及二十余日近知内有人户衷私却到乡村皆云装起军粮未有送纳去处缘无口食再取盘缠既莫辨其真虚又难行於考覆访问街坊窃议前後说得多般称彼契丹围却军都兼被劫却粮草及令?勘皆却隐藏盖缘臣无以知军前事宜只听得外面消息况九重严密事应不泄於朝廷奈百姓流言已相传於道路详其住滞必有艰难伏望圣慈早令停罢更或迟久转费粮储潜思今日人情不可再行差配如或再行徭役决定广有逃移假令收下幽州转虑干戈未恩忽然生事未见理长必因潜滥之徒奸邪之党但说契丹时逢暗主地有灾星以此为词曲中圣旨殊不知蕃戎上下幽州俱置生涯土宿照临外处不可征讨若彼能同衆意纵幼主以难轻不顺羣情无灾星而亦败诚宜守道事贵无私如乐祸以贪功虑得之而不武此盖两省少昌言之士宪台无有势之人而况补阙拾遗合专思於规谏天文历筭须预定於吉凶成兹误失之由各负疎遗之罪若无惩诫何戒後来

一臣缘久居近职备见人情至於後殿三班前朝百辟文武虽异是非略同才奉委差便思侥幸难询利害各避嫌疑而况毁誉生心贪求恣意状同诳妄率以为常其间久历事者明知而佯作不知初为官者不会而仍兼诈会多非当实少得纯良而又凡关宣敕委差便是帝王心腹方资视听切要精详就中用军不同闲事必料曾使沿边相度往彼参详不知能有几人应得当时言语如今比较并见直虚乞诛罔上之辈流便作抽军之题目自此则潜销媚佞免误朝廷唯此区分以为激劝

一唯有勾抽不同举发一则我无鬭志一则彼有雠心而况契丹怀猛兽之情恃健马之力乘兹恕舍即虑追奔须作过防免输奸便伏乞皇帝陛下密授成筭遐宣睿谋但令硬弩长枪周施御扞前歌後舞小作程涂纵遇交锋何忧乏力只应信宿寻远城池便可使战士解鞍且作防边之旅耕夫归舍重为乐业之人是多难兴王已垂芳於往昔从谏则圣宜颂美於当今此事施行天下幸甚

一臣今将本末细具敷陈常思发迹之由实有殊常之幸其於际会近代无伦伏自宣祖皇帝滁州不安之时臣蒙召入卧内昭宪太后在宅寝疾之日陛下唤至床前念以倾心皆曾执手温存抚谕不异家人唯怀竭节输忠以至变家为国慙亏德望有以遭逢先皇开创之初寻居密地陛下纂承之日将入中书蒙二圣之深知当两朝之大用不唯此世应系前生礼虽限於君臣恩实同於骨肉是以凡关啓沃罔避危亡盖缘每思陛下本是天人暂来尘世是以生知福业性禀仁慈潜闻内里看经盘中戒肉今者愿忍一朝之忿常隆万刼之因如或未止干戈必恐渐多杀害即目民愁未定战势方揺仍於梦幻之中大作烦劳之事是何微类误我至尊乞明验於奸人情不容於首恶兴言及此涕泪交流又念臣虽寡智谋实同荣辱都缘意切不觉词繁冒犯宸严不胜战越

淳化初帝遣使至定州密谕观察使李继隆若契丹复入宼朕当亲讨继隆上奏曰自北边肆孽边邑多虞陛下不知臣不材任以疆事臣敢不讲求军实震耀戎容奉扬天声以遏外侮然臣奉辞之日曾沥愚衷诚以蜂蚁之妖必就鲸鲵之戮臣子之分死生以之望不议於亲廵庶靡劳於天步今聆圣诲将决亲征且一人既行百司景从次舍驱驰郡县供馈劳费滋甚殄此微妖当责将帅臣虽驽弱誓死为期是岁契丹不入边议遂止淳化中吕蒙正入相因对论及征伐上曰朕比来征讨盖为民除暴苟好功黩武则天下之人熸亡尽矣蒙正对曰隋唐数十年中四征辽碣人不堪命炀帝全军陷没太宗自运土木攻城如此卒无所济且治国之要在内修政事则远人来归自致安静上韪之

真宗咸平四年张齐贤乞进兵解灵州之危奏曰臣伏见迁贼包藏凶逆招纳叛亡建立州城创置军额有归明归顺之号务且耕且种之基仍闻潜设中官全异羌夷之体曲延儒士渐行中国之风覩此作为志实非小况灵州自迁贼为逆以来危困殊甚五镇连陷奸威益张道路阻难音耗迨絶当城镇坚全之日碛路未梗之时大凡中外常人言合弃者已衆矧清远军近遭攻陷青岗寨辄自焚烧兵势人心伤沮数倍即今来所议弃者甚多灵州斗絶一隅旁无援助南去镇戎约五百余里东去环州仅六七日程如此畏途不须攻夺则城中之民何由出城中之兵何以归欲全军民理须应援少发兵则复虞邀劫多发兵则广费资粮与其应援以出兵曷若用奇而取胜小胜则军民可出大胜则形胜复全匪惟禽讨之有方抑亦进退而获利与其虚劳甲卒枉杀齐民示弱稔奸万万相远也果能更益精兵合西边见屯田卒杂以对替之衆使其兵力有余量分师徒与原渭镇戎合彼中与山西熟户从东亦择稳便处入界若严约师期两路齐进苟或继迁敢来援助彼则分兵而应敌我则乘势而易攻且奔命道途首尾难卫千里趋利不遁则禽臣谓兵锋未交灵州之危自解矣因取灵州军民置於萧关武延以来据险就水建立一寨侨置灵州羁系蕃汉土人之心裁候平宁却归然後纵蕃汉之兵伺便奋击我则按重兵而观利度贼势以设谋臣谓破贼成功十有八九矣

五年侍御史知杂事田锡论轻用兵奏曰臣窃惟国家断徒以上罪皆须勘鞫子细案牍圆备断官録问然後行刑其大辟罪将决断即给与酒食命他官监决虑有称寃及断讫即録案申奏奏下大理寺寺司点检送至审刑院院吏披详如案未圆理未尽即罪有司所谓王者之心重用刑而惜人命也及至北部骚边西戎犯境不先计而後出兵不先谋而後决战失利则士卒陷殁者既多人民俘虏者不少不知断徒以上罪至用刑於大辟一何用心精密之如彼而不先计而後出兵不先谋而後决战致陷殁士卒者衆俘虏人民者多一何用心麄疎之如此用心精密之如彼者是帝王重人命也用心麄踈之如此者由将帅轻人命也州郡戮一死罪不当即罪州郡大理寺审刑院点检披详漏落各罪官吏洎至士卒陷殁人民俘虏则宰相不过罢免归班为尚书将帅不过黜降其官为庶人此乃朝廷用刑轻重之相远也

景德元年契丹大入急书一夕凡五至兵部侍郎同平章事宼准不发饮笑自如明日同列以闻帝大骇以问准准曰陛下欲了此不过五日尔因请帝幸澶州同列惧欲退准止之令候驾起帝难之欲还内准曰陛下入则臣不得见大事去矣请毋还而行帝乃议亲征召羣臣问方略既而契丹围瀛州直犯贝魏中外震骇参知政事王钦若江南人也请幸金陵陈尧叟蜀人也请幸成都帝问准准心知二人谋乃阳若不知曰谁为陛下画此策者罪可诛也今陛下神武将臣恊和若大驾亲征贼自当遁去不然出奇以挠其谋坚守以老其师劳佚之势我得胜筭矣奈何弃庙社欲幸楚蜀远地所在人心崩溃贼乘势深入天下可复保邪遂请帝幸澶州及至南城契丹兵方盛衆请驻跸以觇军势准固请曰陛下不过河则人心益危敌气未慑非所以取威决胜也且王超领劲兵屯中山以扼其吭李继隆石保吉分大阵以柅其左右肘四方征镇赴援者日至何疑而不进衆议皆惧准力争之不决出遇高琼於屏间谓曰太尉受国恩今日有以报乎对曰琼武人愿効死准复入对琼随立庭下准厉声曰陛下不以臣言为然盍试问琼等琼即仰奏曰宼准言是准曰机不可失宜趣驾琼即麾卫士进辇帝遂渡河御北城门楼远近望见御盖踊跃懽呼声闻数十里契丹相视惊愕不能成列时准议澶渊事宜状曰臣伏奉圣旨擘画河北边事及将来驾起与不起如起当至何处者

一臣伏覩边奏敌人游骑已至深州以来窃缘三路大军见在定州魏能张凝杨延昭田敏等又在威虏军等处东路深赵贝冀沧德等州别无大军驻泊必虑敌骑近东南下寨轻骑打劫不唯老小惊骚兼便贼盗团聚直至天雄军以来人户惊移若不早张军势必恐转啓戎心臣欲乞先那起天雄军兵马一万人往贝州驻泊令周莹杜彦钧孙全照部辖若是敌骑在近即仰近城觅便掩杀兼令间道将文字与石普阎承翰照会掩杀蕃戎及召募强壮入敌界烧荡乡村劫杀人口仍乞照管南北道路多差人探报蕃戎次第闻奏及报天雄军一则贵安人心二则张得军势以疑敌人之谋三则石普阎承翰等闻王师北来壮得军威四则与邢洺地里不远张得犄角之势

一随驾兵士卫扈宸居固不可与敌人交锋原野以争胜负天雄军至贝州兵马车驾未起以前不过三万人万一敌人至贝州已南下寨游骑渐更南来即须那起定州兵马三万人骑令呼延赞等结阵南来镇州及令河东雷有终手下兵士出土门路与定州兵马会合相度事势紧慢那至洺州以来方可圣驾顺动假万乘之天声合数路之兵势更令王超等在近城排布照应魏能张凝杨延昭田敏等处兵马令作会合次第及前来累降指挥牵拽候抽移得定州河东兵马附近始得幸大名

一或恐万一定州兵马被敌人於镇定间下寨抽那不起邢洺之北游骑侵掠天雄军东北县分老小大段惊移须是分定州三路精兵差在彼将帅等会合及令魏能张凝杨延昭田敏等兵马渐那向东傍城下寨牵拽如此则敌人必有後顾之患亦未敢轻议引军深入若是车驾不起转恐蕃戎残害生灵或是銮辂亲征亦须过大河即且幸澶渊就近易为会合兵马兼控扼津梁

右臣叨列宰司素无奇略即承清问合罄鄙诚伏覩皇帝陛下睿智渊深圣猷宏远固已坐筹而决胜尚犹虚己以询谋兼彼敌人颇乏粮糗唯恃屯集之衆必怀首尾之忧岂敢不顾大军但图深入然亦虑其凶狡须至过有防虞烦渎天听伏增战惧

真宗时议亲征契丹枢密使王显言盛寒在序敌未犯塞銮舆轻举直抵穷边宼若不逢师乃先老况今继迁未灭西鄙不宁傥北边部落与之结援则中国之患未可量也议者乃於此时请复幽蓟非计之得也凡建议大事上下叶力举必成功今公卿士大夫以至庶人尚有异同未可谓为万全之举若能选择将帅训练士卒坚城垒而缮甲兵亦足以待敌矣必欲复燕蓟旧地则必修文德养勇鋭伺时之利以奉行天讨而後可也显徙知天雄军府又言祖宗以来多命近臣统领军旅今後宣徽使宜於文武羣臣中择晓逹边事者为之盖位高则威名着识远则勲劳立故也武臣以罪黜者宜加容贷不以一眚遂?苟用之有恩必得其死力故曰使功不如使过也至若临敌命将则贵专任出师应敌则约束将校使相应援全是数者则军威倍壮人心增勇矣既而上表请赴行在从之既遣还镇契丹入宼上议亲征显复陈三策谓大将军方在镇定契丹必不南侵车驾止驻澶渊诏镇定出兵会河南军合击之可也若契丹母子虚张声势以抗我师潜遣鋭兵南攻驾前诸军则令镇定之师直冲戎帐攻其营砦则沿河游兵不战而自屈矣否则遣骑兵千步兵三千於濮州渡河横掠澶州继以大军追北掩击亦可出其不意也已而契丹请盟赵德明遣使修贡称藩朝廷加赏鍚且许通青盐以济边民从显之请也

仁宗庆历元年陕西路经略安抚判官田况上奏曰臣伏见昨夏竦等为累奉诏以师老费财虑生他变令早为经画以期平定故韩琦等入奏画攻守二策以禀圣筭其守策最备可以施行不意朝廷便用攻策今一旦禀命不敢持两端非有夙定之谋必胜之势仓卒牵合殊无纪律昔继迁屡扰边陲太宗亲部分诸将五路进讨或遇贼不击或战衂而还又尝令白守荣马惟忠护送粮饷於灵州诸将多违诏自奋浦洛之败死者数万人今将帅士卒素已懦怯未甚更练又知韩琦尹洙所建之策恐未遑禀复临事进退有误大举请以事验之且行师有期便须协力今鄜延路緫管司葛怀敏等须索百端料必不能应副足以为辞此不可者一也议者以谓贼尝并力而来我尝分兵以御衆寡不敌多贻败衂今若全师大举必有成功此思之未熟尔夫三军之命系於将帅之材材有小大智有远近以汉祖之善将不若淮隂之益办况庸人乎苟徒知大衆可以威敌而不思将帅之材否此祸之大者也两路之入十余万人庸将驱之若为舒卷贼若据险设伏邀截冲击首尾前後势不相援则奔溃可忧今边臣所共奬者朱观葛怀敏尔近於镇戎军界刘璠定川等两川西贼境中生聚牛羊皆迁徙远去惟空族帐守者二三百人辄来抗敌诸将奔走骇乱几不自免部队前後不复可齐兵甲械用大为攘夺今两路齐入并击剧贼若有不利则边防莫守别贻後患安危之计决於一举此不可者二也自西贼叛命以来虽屡乘机会然不敢深宼郡县以餍其欲者非筭之少也盖以中国之大贤俊之盛甲兵之衆未易可测今我师深入若无成功大国威灵益为彼轻况或别堕奸计以至它虞此不可者三也议者又云将帅之间虽未足倚下流勇进或有其人自刘平石元孙陷没士气挫怯未易勇奋今兵数虽多疲懦者衆以庸将驱怯兵入不测之地独下使臣数辈干赏图利欲邀奇功未见其利此不可者四也议者又云非欲深絶沙碛以穷祆巢但浅入山界以挫贼气如袭白豹城之比臣谓乘虚袭掠既不能破戎首拉凶党但残戮孥弱以厚怨毒诚非王师吊伐招徕之体然事出无策为彼之所为亦当雷震电逝往来轻速以掩其不备今兴师十万鼓行而西贼已巧为计谋盛设堤备清野据险以待我师何袭挫之有此不可者五也自其宼边人皆知其诛赏明计数黠今未有间隙之可窥而暴为此举计事者但欲决胜於一战幸其或有所成否则愿自比王恢以待罪勇则勇矣其如国事何此不可者六也昨延州范仲淹奏乞朝廷开包荒之量存此一路令诸将勒兵严备贼至则击但未行讨伐容示以恩意岁时存问或可招纳令尹洙到延州商量仲淹坚执前奏未肯出师若使泾原一路独入则孤军进退忧患不浅今诸处采到事宜多言昊贼竢我师诸路入界则并兵一处以拒敌与招来人杜文广所说一同此正陷贼计中此不可者七也以臣所见夏竦韩琦尹洙同献此策今若奏乞中罢则是前後自相违异殊无定筭欲果决进讨则又仲淹执议不同或失期会乞召两府大臣定议但令严设边备若更有侵掠则须出兵邀击以摧贼势如复怯懦容贼杀掠当以军法从事或探得贼界谨自守备不必先有轻举恐落奸便如此则全威制胜有功而无患也然自议攻讨以来贼中呼集丑类广为防守迁移劳扰未尝少安至今却有通欵意亦不为无益至於驴畜军须之物虚烦调发却欲罢兵亦是事之小者临时分擘处置亦不为难所愿者安危大计尔乞密降朝旨下緫管司

陕西转运使龎籍论出界攻讨未便奏曰臣伏以元昊父子受国大恩一朝反叛今朝廷定议讨伐以正逆顺实合大义然此时兴举须为万全之策臣谓用兵之道必先度我将既良我士既鋭然後料敌之虚实乘其衅隙而一举灭之去秋镇戎之战依城壁据根本以主待客而诸将或伤中而退或闭城不出其士卒既无用命赴敌之心使贼残毒人命剽劫财物从容进退如入无人之境可谓将不良士不鋭矣元昊君臣之间未有衅隙又间谍阻絶无由知其虚实而便出界攻讨此不可不为朝廷忧也去春刘平等陷殁之後边城人心日久惴栗幸即时更张军政比来士卒之气渐振傥复一出不利则衆意愈慴必难再奋也况出界之後山川道路我军素未经涉须以蕃部为乡导则其奸诈不可不防若至险隘之处部伍辎重尾首遥远忽有伏兵钞掠则必至溃散况黄德和败手下溃兵不少至今招集未获若数万衆更溃而散不敢归益生边患不细臣切度庙谟以大兵屯聚已久上费国力下困生民欲决於攻取之计其余将佐士卒未能如意或且为岁月持守之备汰去冗兵只留精鋭在边数少则费用日寛兵精则足御扞贼地所产之物严法以絶之使不得与边人市易既劫掠无所得兼货利无所通其势必日蹙如更益练将卒俟其衅隙可乘然後大举庶几有万全之策也庆历间赵元昊僭号议出兵讨之羣臣曰元昊小丑也旋即诛灭矣供谏职吴育独建言元昊虽称藩臣其尺赋斗租不入县官且服叛不常请置之示不足责且已僭舆服势必不能自削宜援国初江南故事稍易其名可以顺拊而收之不报育又言汉通西域诸国断匈奴右臂诸戎内附虽有桀黠不敢独叛唐太宗尝赐回鹘可汗并其相手书纳其贡奉厚以金帛真宗命潘罗支攻杀李继迁而德明廼降元昊第见朝廷比年与西域诸戎不通朝贡乃得以利啗隣境固其巢穴无肘腋之患跳梁猖獗彼得以肆而不顾矣请募士谕嘉勒斯赉及他蕃部离散其党与使并力以攻而均其恩赐此伐谋之要也

蔡襄请诛保州叛卒奏曰臣伏见保州兵士近为罢却沿边廵检发怒逐杀官吏闭城而叛以邀朝廷议者更去佗谋便用招安之策方今天下处处兵骄若健儿杀官吏而叛朝廷即日招安则今後主将性命生死全由健儿国家威令干戈不行境内矣朝廷苟要籍将吏守城扞边则叛卒更无可赦之理若只苟保州目下无事臣恐自此有兵之处叛乱日生是顾一州之苟安而不虑天下之皆乱今招牓既出已不可追然叛卒尚有可诛之理臣今愿乞速降勑旨与王果令以劲兵数千伏於保州之侧俟招牓入城随而突入除百姓外逢兵即杀彼二三千叛卒方得朝廷姑息乘其疑惑懈怠之间我兵卒至击其不意可以尽诛仍宜先谕军中每一首级钱赏十千以我器甲被具贪赏之兵而击仓皇空手懈怠之卒乘此机便无不胜之理若虑其烧劫仓库杀戮人民此乃闭城之所为耳今既开门我兵卒至彼将救死不暇安能复为劫杀之谋朝廷若必为过虑更当别用救兵随後策应纵使拒死而鬬伤人民乃是一城之患以天下叛乱之祸较之则又不足顾矣朝廷深念安危之本力絶祸乱之萌当此事机决於睿断

翰林学士胡宿论征蛮奏曰臣窃见前代征讨蛮宼所以为难者以其保据巢穴略害边境兴师深入则有山林之阻久屯则有瘴雾之毒兵不得战人多疫死此其所以为难也今者邕土蛮贼尽率支党远弃窟穴顿於广州坚城之下平地之上已六十余日矣退则归路至远进则大军已集以臣料之贼气必沮或闻广州虽有山林不至深险贼久留不去者此天亡之机也今凉风方至瘴气已息贼处平壤官据坚城士衆相依弓弩得用天时肃杀宜行诛讨江西等路虽苦水旱计其小熟及兹西成犹足以调发赡军助国讨贼臣以此观天时地利人事之形王师诛逆宜及秋冬不可逗留更无机会杨畋谦默不伐深沈有筭兼其忠孝出於天性诚堪属以南伐緫兹师律陛下宜申敕诸将禀其节制则军衆有所统一号令得以施行令因贼亡之机与天时之利参定灭贼之策勿贪一时之功戒之以在和训之以持重多方设巧烧其?舰使贼不得下海贼若下海攻陷琼管以为窟穴即介在海外王师无由致讨矣乘间窃发入宼腹心则岭南诸州被害无有已时更复迁延使至春夏或诱合盐贼或扇动羣蛮则江西诸路疲转漕之役失耕稼之业大军有疫死之惧怀思归之心久则变生一切可虑当发生之候用诛伐之威则逆天时亏地利失人和三者举事之忌也臣愚狂妄辄谓方今之计宜先料贼之多少计兵之衆寡若贼有万人王师须有三倍之势料择精卒习用长技品配其衆番休与战彼寡我衆彼劳我逸利则督士苦战不利则敛兵且止如此者三四待其衰困各怀去就乃可申购募之典赦脇从之罪则人思效顺衆必离散然後合势大举以图殄灭若失机会恐逆党愈盛而後患滋大昔者食藿之人犹忧疆场负薪之语或益廊庙狂夫之言圣人择焉

嘉祜元年知制诰刘敞请罢五溪之征奏曰臣闻舜为天子禹为司空伯益赞之君臣之盛自古未有也以伐三苖曾不能得咫尺之地因班师振旅而归晋郤缺率诸侯之师八百余乘挟公子捷菑以攻邾娄斥候不设城门不闭以韦帛通语言诸侯皆罢故曰非吾力不能攻义实不尔克也此二者皆不可谓善战矣然舜禹不以其故贬圣伯益郤缺不以其故损贤理有逆顺义有曲直也今武溪诸彭父子结怨而边臣轻发兵为子讨父得非春秋王伯之略乎臣以谓过矣智者欲骋其巧勇者欲用其力矫箭累弦励劒负戟以深入为事甚非治天下之大体臣闻古者三王之征伐不贡讨不朝今彭氏父子所以争一旦之命者乃自以失职不得朝贡也臣以谓可听以休边民此舜禹之策益郤之义所以明於典谟春秋也往年岁星在鹑尾则宜厚仁义以应之而始诛五溪逆父子之节难以得天今盛夏动衆下潦上雾多毒蛇恶草之害难以得地天地之道者自古五帝三王之所以务通而顺也虽有圣辩莫之能变其说而况纵欲贪功徼一时之胜者乎恐此为人臣之利而非国家之福也臣愿朝廷谨之

熙宁元年知杂御史刘述论不可伐丧疏曰臣伏覩夏国谅祚死亡遣使人来告哀朝议损其恩礼以其纳欵之後曾犯大顺城及擅杀伤杨定等所以贬之也今风闻欲遣使责问其国不修贺登极并正旦等事及闻边臣建议欲乘其丧祸饥困之际以重兵深入讨敌不知果然否以臣愚思之恐非所以哀丧恤灾绥怀远人之道也夫远人者岂可以礼义责之哉弱则畏服强则侵叛从古以然也今谅祚既死将责何人不若回而抚之为得策也真庙景德初继迁死其子德明尚幼因边臣奏报即降诏慰谕由此德明遣使奉誓书归顺尔後边事宁敉垂三十年关右之人无科率转饷之劳安耕织生养之业公私富实朝野欢娱当是时真宗皇帝非不知乘其丧祸微弱之际用兵穷讨盖以金革之事胜败不常匪唯耗蠧货财亦复杀伤士卒於是推天地父母之心务以德怀不以力伏是以终德明之身不敢有负朝廷乃前事之明验也以当时之事力视今日之虚实万相远矣当时尤不欲为而今日复欲为之岂不誖哉臣伏愿陛下追监前世用兵和戎之利害深察今日兵威财力之强弱爱惜生灵之命保固祖宗之业叮咛二府捡详景德年赵德明故事仍先遣一介之使慰抚其国人存问其嗣子仍谕之云如朝廷推封爵之恩即须别纳誓欵方可乞行制命彼既孤弱且贪赐予则欣然闻命矣乃可以救前日种谔擅兴之失使知非朝廷之意则曲不在我矣若用边臣之言以重兵压境乃为权谋之事欲彼惧而速盟可也若作深入之计则为无策矣今谅祚之毙不在先後而适在今日乃上天之灵拥佑圣德俾於斯时除去边患昭然可议矣陛下可不顺承天意抚柔远人以安中国乎事之机会正在此时一失其宜荡不可捄惟陛下留神省览天下幸甚

三年武宁军节度使富弼谏西师奏曰臣窃知陕西用武诸路入讨至今已是数月调发输敛不无劳费陛下躬亲万务勤於访逮臣所恨未能一効死力少寛陛下西顾之忧且念灵夏数州自太宗割赐之後几百年所存者惟是空垒而已今所得城壁切恐未偿所费既已克下又须守御自此劳费卒无已时伏缘西夏与北敌常为掎角之势盖北敌山前後十八州每恐朝廷有复取之意庆历初因元昊叛仁宗不免讨伐而北敌遂有嫚书兴割地之隙其书大意自谓我与西夏是甥舅之国南朝不合加兵臣不能尽记其辞惟记一句云殊无忌器之嫌此大可见其意也臣其时两使敌廷每见元昊遣人在彼密令询问云来借兵此皆臣始末亲经目覩不是剽闻以昔校今不敢谓必无此事今北敌亦须疑朝廷既平西夏即移兵北伐必有借助西夏之谋不可不过虑及此也设或二敌相应两边起事即国用人力如何枝梧其间军情民心须常加防察不可使至於此极也况今天威已振王师已捷或且令退修边备讲守御之策更俟表里安集别图後举以为万全之计亦为未晩伏乞陛下特赐详择而审处之

四年司马光谏西征疏曰臣以不材误承朝廷委用待罪长安兼领一路十州兵民大柄朝辞之日伏蒙陛下面谕以凡边防事机及朝廷得失有所闻见令一一奏闻臣受命以来且愧且惧所愧者圣知深厚责任至重所惧者智识浅短无以堪称夙夜疚心不敢宁居臣自入境以来见流移之民道路相望询访闾里皆云今夏大旱禾苖枯瘁河渭以北絶无所收独南山之下稍有所存而入秋霖雨经月不霁禾虽有穗往往无实虽有实往往无米虽有米率皆细黑一斗之粟舂簸之後不过得米三四升谷价踊贵民间累年困於科调素无积蓄不能相赡以此须至分房减口就食西京襄邓商虢等州或佣赁客作或烧炭采薪或乞匄剽窃以度朝夕当此之际国家惟宜镇之以静省息诸事减节用度则租税自轻徭役自少逋负自寛科率自止四患既除民力自足民财自饶闾里自安流亡自还固不待陛下忧勤於中宰相劬劳於外然後人人得其所也苟或不然国家虽欲轻租税寛逋负其所费之财何由可得虽欲少徭役止科率其所营之事何由可成四患不除虽日下恩泽之诏民犹不免於流移转死也盖欲止沸者莫若絶薪欲安民者莫若省事此目前之验非难知也臣到官以来伏见朝廷及宣抚等司指挥分义勇作四番欲令以次於缘边戍守选诸军骁锐及募闾里恶少以为奇兵造乾粮皱饭布囊力车以备馈运悉取岁赐秉常之物散给缘边诸路又竭内地府库甲兵财物以助之且以永兴一军言之所发人马甲八千副钱九万贯银二万三千两银盌六千枚其余细琐之物不可胜数动皆廹以军期上下相驱急於星火官吏狼狈下民惊疑皆云国家将以今春大举六师长驱深入以讨秉常之罪臣以疎贱不得预闻庙堂之议未知兹事为虚为实昨者亲承德音以为方今边计唯宜谨严守备俟其入宼则坚壁清野使之来无所得兵疲食尽可以坐收其弊臣退而思念圣谋高远深得王者御远人之道实天下之福及到关中乃见凡百处置皆为出征调度臣不知有司在外不谕圣意以致有此张皇将陛下默运神筭不令愚贱之臣得闻其实也臣不胜惶惑昼则忘食夜则废寝心寒股栗窃为陛下危之夫兵者凶器圣人不得已而用之自古以来国家富强将良卒精因人主好战不已以致危乱者多矣况今公私困竭将愚卒懦乃欲驱之塞外以捕狡悍之敌其无功必矣岂惟无功兼後患甚多不可尽言也若朝廷初无出征之意则何为坐散府库之财疲生民之力讫无分毫之事万一将来敌骑入宼府库已竭民力已困将何以御之臣先任御史中丞日朝廷将兴绥州之役臣曾上言国家先当举百职修庶政安百姓实仓库选将帅立军法练士卒精器械八事皆备然後可以征伐四夷今此八事未有一者胜於曩时而况关中饥馑十室九空为贼盗者纷纷已多县官仓库之积所余无几乃欲轻动大衆横挑猛敌此臣之所大惧也或者又云国家未讨秉常先欲试兵诛一小族若果如此尤为不可何则今者竭关中之财力大兴师衆乃舍有罪之强宼诛无辜之小种胜之不武不胜为笑将无以复号令远方矣此二策者皆为不可伏望陛下深鉴安危之机消之於未萌救之於未形速下明诏抚谕关中之民以朝廷不为出征之计其义勇更不分番於缘边戍守亦不选募奇兵凡诸调发为馈运之具者悉令停罢爱惜内地仓库之储以备春深賙救饥穷之人如此岂惟生民之幸亦社稷之福也臣不胜忧廹直输赤诚惟陛下裁察

十年苏轼代张方平谏用兵书曰臣闻好兵犹好色也伤生之事非一而好色者必死贼民之事非一而好兵者必亡此理之必然者也夫惟圣人之兵皆出於不得已故其胜也享安全之福其不胜也必无意外之患後世用兵皆得已而不已故其胜也则变迟而祸大其不胜也则变速而祸小是以圣人不计胜负之功而深戒用兵之祸何者兴师十万日费千金内外骚动怠於道路者七十万家内则府库空虚外则百姓穷匮饥寒逼廹其後必有盗贼之忧死伤愁怨其终必致水旱之报上则将帅拥衆有跋扈之心下则士衆久役有溃叛之志变故百出皆由用兵至於兴事首议之人冥谪尤重盖以平民无故缘兵而死怨气充积必有任其咎者是以圣人畏之重之非不得已不敢用也自古人主好动干戈由败而亡者不可胜数臣今不敢复言请为陛下言其胜者秦始皇既平六国复事胡越戍役之患被於四海虽拓地千里远过三代而坟土未乾天下怨叛二世被害子婴被擒灭亡之酷自古所未尝有也汉武帝承文景富溢之余首挑匈奴连兵不解遂使侵?及於诸国岁岁调发所向成功建元之间兵祸始作是时蚩尤旗出长与天等其春戾太子生自是师行三十余年死者无数及巫蛊事起京师流血僵尸数万太子父子皆败班固以为太子生长於兵与之终始帝虽悔悟自克而殁身之恨已无及矣隋文帝既下江南继事远方炀帝嗣位此心不衰皆能诛灭强国威震万里然而民怨盗起亡不旋踵唐太宗神武无敌尤喜用兵既已破灭突厥高昌吐谷浑等犹且未厌亲驾辽东皆志在立功非不得已而用其後武氏之难唐室淩迟不絶如綫盖用兵之祸物理难逃不然太宗仁圣寛厚克己裕人几至刑措而一传之後子孙涂炭此岂为善之报也哉由此观之汉唐用兵於寛仁之後故其胜而仅存秦隋用兵於残暴之余故其胜而遂灭臣每读书至此未尝不掩卷流涕伤其计之过也若使此四君者方其用兵之初随即败衂惕然戒惧知用兵之难则祸败之兴当不至此不幸每举辄胜故使狃於功利虑患不深臣故曰胜则变迟而祸大不胜则变速而祸小不可不察也昔仁宗皇帝覆育天下无意於兵将士惰偷兵革朽钝元昊乘间窃发西鄙延安泾原麟府之间败者三四所丧动以万计而海内晏然兵休事已而民无怨言国无遗患何者天下臣庶知其无好兵之心天地鬼神谅其有不得已之实故也今陛下天锡勇智意在富强即位以来缮甲治兵伺候邻国羣臣百寮窥见此指多言用兵其始也弼臣执国命者无忧深思远之心枢臣当国论者无虑害持难之识在台谏之职者无献替纳忠之议从微至着遂成厉阶既而薛向为横山之谋韩绦効深入之计陈升之吕公弼等隂与之恊力师徒丧败财用耗屈较之宝元庆历之败不及十一然而天怒人怨边兵背叛京师骚然陛下为之旰食者累月何者用兵之端陛下作之是以吏士无怒敌之意而不直陛下也尚赖祖宗积累之厚皇天保佑之深故使兵出无功感悟圣意然浅见之士方且以败为耻力欲求胜以称上心於是王韶构祸於熙河章惇造衅於横山熊本发难於渝泸然此等皆戕贼已降俘累老弱困弊腹心而取空虚无用之地以为武功使陛下受此虚名而忽於实祸勉强砥砺奋於功名故沈起刘彛复发於安南使十余万人暴露瘴毒死者十而五六道路之人毙於输送赀粮器械不见敌而尽以为用兵之意必且少衰而李宪之师复出於洮州矣今师徒克捷鋭气方盛陛下喜於一胜必有轻视四夷陵侮敌国之意天意难测则臣实畏之且夫战胜之後陛下可得而知者凯旋捷奏拜表称贺赫然耳目之观耳至於远方之民肝脑屠於白刃筋骨絶於馈饷流离破产鬻卖男女熏眼折臂自经之状陛下必不得而见也慈父孝子孤臣寡妇之哭声陛下必不得而闻也譬犹屠杀牛羊刳脔鱼鼈以为膳羞食者甚美死者甚苦使陛下见其号呼於挺刃之下宛转於刀几之间虽八珍之美必将投筯而不忍食而况用人之命以为耳目之观乎且使陛下将卒精强府库充实如秦汉隋唐之君既胜之後祸乱方兴尚不可救而况所在将吏罢软凡庸较之古人万万不逮而数年以来公私窘乏内府累世之积扫地无余州郡征税之储上供殆尽百官俸廪仅而能继南郊赏给久而未办以此举动虽有智者无以善其後矣且饥疫之後所在盗贼蠭起京东河北尤不可言若军事一兴横敛随作民穷而无告其势不为大盗无以自全边事方深内患复起则胜广之形将在於此此老臣所以终夜不寐临食而叹至於恸哭而不能自止也且臣闻之凡举大事必顺天心天之所向以之举事必成天之所背以之举事必败盖天心向背之迹见於灾祥丰歉之间今自近岁日蚀星变地震山崩水旱疠疫连年不解民死将半天心之向背可以见矣而陛下方且断然不顾兴事不已譬如人子得过於父母惟有恭顺静思引咎自责庶几可解今乃纷然诘责奴婢恣行箠楚以此事亲未有见赦於父母者故臣愿陛下远览前世兴亡之迹深察天心向背之理絶意兵革之事保疆睦邻安静无为固社稷长久之计上以安二宫朝夕之养下以济四方亿兆之命则臣虽老死沟壑瞑目於地下矣昔汉祖破灭羣雄遂有天下光武百战百胜祀汉配天然至白登被围则讲和亲之议西域请吏则出谢絶之言此二帝者非不知兵也盖经变既多则虑患深远今陛下深居九重而轻议讨伐老臣庸懦私窃以为过矣然人臣纳说於君因其既厌而止之则易为力迎其方鋭而折之则难为功凡有血气之伦皆有好胜之意方其气之盛也虽布衣贱士有不可夺自非智识特逹度量过人未有能勇於奋发之中含已从人惟义是听者也今陛下盛气於用武势不可回臣非不知而献言不已者诚见陛下圣德寛大听纳不疑故不敢以衆人好胜之常心望於陛下且意陛下他日亲见用兵之害必将哀痛悔恨而追咎左右大臣未尝一言臣亦将老且死见先帝於地下亦有以藉口矣惟陛下哀而察之

轼於元丰五年又代滕甫论西夏书曰臣素无学术老不读书每欲披竭愚忠上补圣明万一而肝肺枯涸卒无可言近者因病求医偶悟一事推之有政似可施行惟陛下财幸臣近患积聚医云据病当下一日而愈若不下半月而愈然中年以後一下一衰积衰之患终身之忧也臣私计之终不以一日之快而易终身之忧遂用其言以善药磨治半月而愈初不伤气体力益完因悟近日臣僚献言欲用兵西方皆是医人欲下一日而愈者也其势亦未必不成然终非臣子深爱君父欲出万全之道也以陛下圣明将贤士勇何往不充而臣尚以为非万全者俗言彭祖观井自系大木之上以车轮覆井而後敢观此言虽鄙而切於事陛下爱民忧国非特如彭祖之爱身而兵者凶器动有存亡其陷人可畏有甚於井故臣愿陛下之用兵如彭祖之观井然後为得也臣窃观自古善用兵者莫如曹操其破灭袁氏最有巧思请试为陛下论之袁绍以十倍之衆大败於官渡仅以身免而操敛兵不追者何也所以缓绍而乱其国也绍归国益骄忠贤就戮嫡庶并争不及数年而袁氏无遗种矣向使操急之绍既未可以一举荡灭若惧而修政用田丰而立袁谭则成败未可知也其後北征乌桓讨袁尚袁熙尚熙走辽东或劝操遂平之操曰彼素畏尚等吾今急之则合缓之则自相图其势然也遂引兵还曰吾方使公孙康斩送其首已而果然若操者可谓巧於灭国矣灭国大事也不可以速譬如小儿之毁齿以渐揺撼之则齿脱而儿不知若不以渐一拔而得齿则毁齿可以杀儿故臣愿陛下之取西夏如曹操之取袁氏也方元昊强时谋臣猛将尽其智力十年而不敢近今者主弱臣强其国内乱陛下使偏师一出斩名王虏伪公主筑兰会等州此真千载一时天以贼授陛下之秋也兵法有之同舟而遇风则胡越相救如左右手今秉常虽为母族所簒以意度之其世家大族亦未肯俯首连臂为此族用也今乃合而为一坚壁清野以抗王师如左右手此同舟遇风之势也法当缓之今天威已震臣愿陛下选用大臣宿将素为贼所畏服者使兼帅五路聚重兵境上号称百万蒐乘补卒牛酒日至金皷之声闻於数百里间外为必讨之势而实不出境多出金币遣间使辩士离坏其党与且下令曰尺土吾不爱一民吾不有也其有能以地与衆降者即以封之有敢攘其地掠其人者皆斩不出一年必有权均力敌内自相疑者人情不远各欲求全及王师之未出争为先降以邀重赏陛下因而分裂之即用其酋豪命以爵秩棊布错峙务使相仇如汉封呼韩邪通西域故事不过於要害处筑一城屯数千人置一将以护诸部可使数百年面内保境不烦城守馈运岂非万全之至计哉臣愿陛下断之於中深虑而远计之夫为人臣计与为人主计不同人臣非攘地效首虏无以为功为陛下计惟天下安社稷固耳陛下神圣冠古动容举意皆是功德但能措太山之安与天地等夀则竹帛不可胜纪而尧舜禹汤不足过也议者不知出此争欲急於功名履危犯难以劳圣虑臣窃不取古人有言省功不如省事省事不如清心刘洎谏唐太宗曰皇天以不言为贵圣人以不言为德老子称大辩若讷庄子言至道无文且多记则损心多语则损气心气内损形神外劳初虽不觉後必为累须为社稷自爱人臣爱君未有如洎之深切者也臣窃慕之虽谪守在外不当妄言然自念旧臣譬之老马虽筋力已衰不堪致远而经涉险阻粗识道路惟陛下哀愍其愚而怜其意不胜幸甚

元丰三年时伐夏不得志李宪又欲再举帝以访辅臣王珪曰向所患者用不足朝廷今捐钱钞五百万缗以供军食有余矣尚书左丞王安礼曰钞不可噉必变而为钱钱又变为刍粟今距出征之期才两月安能集事帝曰李宪以为已有备彼宦者能如是卿等独无意乎唐平淮蔡唯裴度谋议与王同今乃不出公卿而出於阉寺朕甚耻之安礼曰淮西三州尔有裴度之谋李光顔李愬之将然犹引天下之兵力历岁而後定今夏氏之强非淮蔡比宪材非度匹诸将非有光顔愬辈臣惧无以副圣志也帝悟而止

历代名臣奏议卷二百三十








○幸新丰蠲复敕

惟此新丰，汤泉是出，古之顺豫，义兼巡省。顷者观风，数临兹地，以察冤滞，询於故老。闾里欢康，田畴垦辟。况冬降积雪，春期有年，且谚王游，果符时迈。虽千乘万骑，咸给於主司，而累月再来，颇勤於除扫。宜下复蠲之令，慰其望幸之心。新丰县百姓，免其一年杂差科；县官及温泉监官，经两度祗承者，与一中上考。


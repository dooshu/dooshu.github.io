行脚僧


万参将某者性好施，每斋僧至万人，积有年矣。届会期则夫人偕往，忽因倭警戒严，忝将公治戎事不暇，惟夫人独往，点僧至半，则一美貌少年僧焉，僧蹲踞以手捏夫人足，夫人大怒，虑激变，不敢声言。归以告公，公震怒。翌日复自往斋僧，点至半，果见一少年僧，便绐之云：“夫人勤佛事，请汝作伴。”即带僧归，僧嚎啕大哭，称冤不已。

公诘之，乃女子也，云：“父为某官归，值一僧行脚过门，窥见室家之好，帑藏之富，至晚夥众二十余人，劫掠罄尽，淫污眷属。杀其父而留母女妾婢共七人。削发披缁为僧带来，与众僧共乐。母不胜辱，自刎死，妾婢有怨言，皆为僧众相继手刃。只以某貌美不忍即杀。留以供僧众之淫乐。日夕为所窘辱，不胜困惫，无由自明，每每欲死，思仇未雪，即死无益，暂留残喘以冀报冤，故见夫人足以鸣冤耳。”公不信，使老媪验之，果妇人也，遂部众往擒，则逃散者大半矣。公恐其激变，即籍为僧兵以御倭，被倭杀戮无数，公以此女嫁之良民云。

南京城外僻地，有妇独行探亲，路遇一僧，遥尾其後，至向寂处乃迫妇人调之，始以好语，妇不从。继以财贿，妇又不从。乃出刃以胁之，妇惧而从焉，淫毕谓妇曰：“我欲汝两乳一观。”即推妇仆重茆中，据坐其体，取利刃割取两乳头，藏裹而去。妇痛绝而苏，适兵马巡逻过之，见妇仰卧道傍，口不能言，第举手指胸乳间，又指僧所去路。兵马悟其故，亟追之乃及。问其割乳头之故，盖以乳头之皮，包於指上，复加药和牢，然後烧之，则指肉了不痛也。遂伏法。






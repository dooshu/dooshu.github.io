范端臣


端臣字元卿，兰溪人。绍兴二十四年（1154）进士。隆兴二年（1164），太学录。召试馆职，授秘书省校书郎。淳熙四年（1177），礼部员外郎。五年（1178），起居舍人。又曾为中书舍人、韶州守。

念奴娇

寻常三五，问今夕何夕，婵娟都胜。天豁云收崩浪净，深碧琉璃千顷。银汉无声，冰轮直上，桂湿扶疏影。纶巾玉麈，庾楼无限清兴。

谁念江海飘零，不堪回首，惊鹊南枝冷。万点苍山何处是，修竹吾庐三径。香雾云鬟，清辉玉臂，醉了愁重醒。参横斗转，辘轳声断金井。

又

上太守月词

玉楼绛气，卷霞绡云浪，飞空蟾魄。人世江山惊照耀，烟霭鳌峰千尺。陆海蓬壶，银葩星晕，点破琉璃碧。有人吟笑，紫荷香满晴陌。

况是东府君侯，西清别骑，樽俎开华席。迤逦飞轮催杖履，入对青藜仙客。襦袴歌谣，升平风露，拼取金莲侧。梅花吹动，满城依旧春色。








汪母苏太君贞节赞【并序】

夫松筠励节涉凛冬而挺翠椒兰信美掩幽谷而逾芳良以性本贞特无慕於发闻节砥闺帏必显於乡国其流风徽躅积厚徵远终不可得而冺歇也故汪母苏太君者作嫔君子六年蚤寡遗孤襁褓门祚衰落卒称未亡人抚令子资深先生式谷寖昌郡县屡旌未得表於朝而母殁资深言及辄流涕曰吾力不能彰吾母无以见母黄泉已而冢孙顒若成进士官湘乡令其季发若举孝廉能文辞所与游四方巨公名人传咏其事连为大卷属予标其首夫光宠门闾则崇纶綍昭垂简籍多尚篇章然而连封絫锡乘势者易为荣昭实扬徽传远者难为力故有门无绰楔事不上闻而遗文歌咏足以寿之金石传之无穷古今作者大槩然也况汪氏以谯国文节公之绪激抗於前湘乡兄弟以孝秀友爱之风承流於後吾知苏太君之节必传无疑也诸君既各为诗予乃作赞曰

矫矫文节家食殉国世缵忠贞肇始内则猗与苏母天秉渊塞式洁苹蘩晨饔宵织春条早瘁笄岁不天藐孤方乳毁室多艰怀霜誓死靡日靡年蘖荼匪苦金铁匪坚呱呱之子鞠以象贤实启宗祊贻厥腾骞於乎淑媛肃昭梱敎妇供子职御穷宣孝生厉其操没淹其报纶章未锡子孙追悼载咏载歌百?有耀於烁维汪令闻永劭

学余堂文集卷二十五







学余堂文集卷二十六

钦定四库全书

学余堂文集卷二十六

翰林院侍读施闰章撰


◎侠客

嘉庆间，苏州某商挟重赀归，舟行遇雨，见有冒雨呼搭船者，衣衫淋漓，商悯而许之。引入舱，易以袍，给以酒食，其身外无长物，恣意饮啖而商亦略无厌倦。数日后，忽有盗十余人，持械登舟肆劫。舟人皆哭，计无所施，惟束手待尽而已。忽搭船人大呼曰："有我在，毋恐也。"跳出船头，连击数人落水，盗遂引去。其人珍重一声，瞥然登岸，不知所之。桂林周熙桥孝廉目击其事，作《侠客传》纪之。夫客固侠矣，而某商之遇险不险者，则不忍之一念为之也。


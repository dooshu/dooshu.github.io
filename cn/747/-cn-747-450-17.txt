○处州请随例行香状

右。准式文臣当州不在行香之数。伏以圣朝宏孝御下，崇德追先，凭法力於传香，奉永怀於率土，下垂甲令，旁感物情。臣州稍以遐远，比於列郡，遂漏恩私，俱承亭育之中，独隔情理之外。况语桂广，则道里犹近；并接衢婺，则州望悉同。推於等夷，倍切诚恳。又垂白之老，一命之士，或生於开元天宝，或逮事肃宗代宗，从顶至足，生成是赖。五月六月，思慕弥深，方当感切之辰，难抑众庶之意。臣又以国家荣建寺观，继度缁黄，所种田畴，已为优厚，食时受供，皆荷殊恩；忌辰修斋，当兹别给。如蒙圣泽泽许同邻州，应缘香灯所需，皆率官吏取足，於刺史以至末班，轻减俸钱，敬修法事。庶使山越遗老，咸睹汉仪；海郡具僚，率由唐典。无任至诚至恳之至！


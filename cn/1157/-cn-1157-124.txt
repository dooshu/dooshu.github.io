●卷一百二十四　王礼考十九

○山陵

秦二世葬始皇骊山。始皇初即位，穿治骊山，及并天下，天下徒送诣七十馀万人，穿三泉，下铜（徐广曰："一作'锢'。锢，铸塞。"《正义》曰："颜师古云：三重之泉，言至水也。"）而致椁，宫观百官奇器珍怪徙藏满之（《正义》曰："言冢内作宫观及百官位次，奇器珍怪徙满冢中。藏，才浪反。"）。令匠作机弩矢，有所穿近者辄射之。以水银为百川江河大海，机相灌输（《正义》："灌音馆。输音戍。"），上具天文，下具地理。以人鱼膏为烛（徐广曰："人鱼似鲇，四脚。"《正义》曰："《广志》云：'鲵鱼声如小儿啼，有四足，形如鱧，可以治牛，出伊水。'《异物志》云：'人鱼似人形，长尺馀。不堪食。皮利於鲛鱼，踞材木入。项上有小穿，气从中出。秦始皇冢中以人鱼膏为烛，即此鱼也。出东海中，今台州有之。'按：今帝王用漆灯冢中，则火不灭。"），度不灭者久之（《正义》"度音田洛反"）。二世曰："先帝後宫非有子者，出焉不宜。"皆令从死。死者甚众。葬既已下，或言工匠为机，藏皆知之，藏重即泄。大事毕，已，藏，闭中羡（《正义》曰："音延，下同。谓冢中神道。"），下外羡门，尽闭工匠藏者，无复出者。树草木以象山（《皇览》曰："坟高五十馀丈，周回五里馀。"《正义》曰："《关中记》云：'始皇陵在骊山。泉木北流，障使东西流。有土无石，取大石於渭（山）诸山。'"《括地志》云："秦始皇陵在雍州新丰县西南十里。"）。

《汉旧仪》："骊山者，古之骊国。晋献公伐之而取二女，曰骊姬。此山多黄金，其南多美玉，曰蓝田，故始皇贪而葬焉。使丞相李斯将天下刑人徒隶七十二万人作陵，凿以章程，三十七岁，锢水泉绝之。塞以文石，致以丹漆，深极不可入。奏之曰：'丞相臣斯昧死言：臣所将隶徒七十二万人治骊山者，已深已极，凿之不入，烧之不然，叩之空空，如下天状。'制曰：'凿之不入，烧之不然，其旁行三百丈，乃止。'"

汉高祖十年秋七月癸卯，太上皇帝崩，葬万年。（师古曰："《三辅黄图》云高祖初居栎阳，故太上皇因在栎阳。十年，太上皇崩，葬其北原，起万年邑，置长丞也。"）赦栎阳囚死罪已下。（臣瓒曰："万年陵在栎阳县界，故特赦之。"）

《汉旧仪》："太上皇万年邑千户。徙天下民赀三百万以上，与田宅，守陵。"

十二年夏四月甲辰，帝崩於长乐宫。五月丙寅，葬长陵（自崩至葬凡二十三日。长陵在长安北四十里）。已下（已下棺也），皇太子群臣皆反至太上皇庙。群臣曰："帝起细微，拨乱世反之正，平定天下，为汉太祖，功最高。"上尊号曰高皇帝。太子即位，赐视作斥上者，将军四十金（服虔曰："斥土，圹土也。"如淳曰："斥，开也。开二地为冢圹，故以开斥言之。"郑氏曰："四十金，四十斤金也。"晋灼曰："近上二千石赐钱二万，此言四十金，实金。下凡言黄金，真金也。不言黄，谓钱也。"），二千石二十金，六百石以上六金，五百石以下至佐史二金。

汉兴，立都长安，徙齐田、楚昭屈景及诸功臣家於长陵。後世世徙吏二千石、高赀富人及豪杰兼并之家於诸陵。长陵邑万户，奉常属官，有诸庙寝园令长丞。东园匠令丞，主作陵内器物。又有园郎寝郎。故事，近臣皆随陵为园郎，园中各有寝便殿，日祭於寝，月祭於庙，时祭於便殿寝。日四上食。丞相以四时行园（武帝时，人有盗孝文园瘗钱者，丞相严青翟坐罪自杀）。

惠帝七年八月戊寅崩，九月辛丑葬安陵（自崩至葬凡二十四日。安陵在长安北三十五里，去长陵十里）。

文帝治霸陵皆瓦器，不得以金银铜锡为饰。後七年六月已亥，帝崩，遗诏霸陵山川因其故，无有所改（应邵曰："因山为藏，不复起坟，上下川淹不遏绝，就其水名以为陵号。"）。令郎中令张武为复土将军（如淳曰："主穿圹窴瘗事也。"师古曰："穿圹，出土棺下也。巳而窴之，又即以为坟，故云复土。复，反还也，扶目反。"），发近县卒万六千人，发内史卒万五千人，藏椁穿复土属将军武。乙巳，葬霸陵。（师古曰："自崩至葬凡十日也。霸陵在长安东南。"）

景帝五年春，作阳陵邑（张晏曰："景帝作寿陵，起邑。"）。夏，募民徙阳陵。後三年正月甲子，帝崩。二月癸酉，葬阳陵（自崩至葬凡十日。阳陵在长安东北四十五里）。

惠帝安陵，文帝霸陵，景帝阳陵，邑各万户，徙民与长陵等）。

武帝建元二年，初置茂陵邑（武帝自作陵也。本槐里县之茂乡）。

建元六年四月，高园便殿火。董仲舒言："鲁哀公时，桓、僖宫灾，亳社灾，天皆焚其不当立者以示鲁。今高园殿不当居陵旁，於礼亦不当立，与鲁灾同。"

後元二年二月丁卯帝崩。三月甲申葬茂陵（自崩至葬凡十八日。茂陵在长安西北八十里）。

元帝时，贡禹奏言："武帝弃天下，昭帝幼弱，霍光专事，不知礼正，妄多藏金钱财物，鸟兽鱼鳖牛马虎豹生禽，凡百九十物，尽瘗藏之，又皆以後宫女置於园陵，大失礼，逆天心，又未必称武帝意也。昭帝晏驾，光复行之。至孝宣皇帝时，陛下恶有所言，群臣亦随故事，甚可痛也！唯陛下深察古道，诸园陵女亡子者，宜悉遣。独杜陵宫数百，诚可哀怜也。汉法，天子即位一年而为陵，天下贡赋三分之一供宗庙，一供宾客，一供山陵。武帝历年久长，比崩，陵中至不复容物，由霍光暗於大体，奢侈过度也（更始之败，赤眉入长安、破茂陵，取陵中物，不能减半）。"

昭帝元平元年四月癸未，帝崩。六月壬申，葬平陵（自崩至葬凡四十九日。平陵在长安西北七十里。）

茂陵富人焦氏、贾氏阴积贮炭苇诸下里物（死者归蒿里，葬地下，故曰下里）。昭帝大行时，方上事暴起，用度未办。田延年奏："商贾预收方上不祥器物，冀其疾用，欲以求利，非民臣所当为。请没入县官。"从之。

宣帝黄龙元年十二月甲戌，帝崩。初元元年正月辛丑，葬杜陵（自崩至葬凡二十八日。杜陵在长安南五十里）。

《汉旧仪》："武帝治茂陵，昭帝平陵，邑皆取二千石将相守陵，故三陵多贵，皆三万户至五万户。"

元帝永光四年，分诸陵属三辅。以渭城寿陵亭部原上为初陵。诏曰："安土重迁，黎民之性；骨肉相附，人情所愿也。顷者有司缘臣子之义，奏徙郡国民以奉园陵，令百姓远弃先祖坟墓，破业失产，亲戚别离，人怀思暴之心，家有不自安之意。是以东垂被虚耗之害，关中有无聊之民，非久长之策也。《诗》不云乎，'民亦劳之，迄可小康，惠此中国，以绥四方。'今所为初陵者，勿置县邑，使天下咸安土乐业，亡有动摇之心。布告天下，令明知之。"

竟宁元年五月壬辰，帝崩。七月丙戌，葬渭陵（自崩至葬五十五日。渭陵在长安北五十六里）。

有司言："乘舆车牛马禽兽皆非礼，不宜以葬。"奏可。

成帝永始元年七月，诏曰："朕执德不固，谋不尽下，过听将作大匠万年言昌陵三年可成，作治五年，中陵，司马殿门内尚未加功。天下虚耗，百姓罢劳，客土疏恶，终不可成。朕惟其难，怛然伤心。夫'过而不改，是谓过矣'。其罢昌陵，及故陵勿徙吏民，令天下毋有动摇之心。"

二年诏曰："前将作大匠万年知昌陵卑下，不可为万岁居，奏请营作，建置郭邑，妄为巧诈，积土增高，多赋敛繇役，兴卒暴之作。卒徒蒙辜，死者连属，百姓罢极，天下匮竭。常侍闳前为大司农中丞，数奏昌陵不可成。侍中卫尉长数白宜早止，徙家反故处。朕以长言下闳章，公卿议皆合长计。首建至策，闳典主省大费，民以康宁。闳前赐爵关内侯，黄金百斤。其赐长为关内侯，食邑千户，闳五百户。万年佞邪不忠，毒流众庶，海内怨望，至今不息，虽蒙赦令，不宜居京师。其徙万年敦煌郡。"

陈汤与将作大匠解万年相善。自元帝时，渭陵不复徙民起邑。成帝起初陵，数年後，乐霸陵曲亭南，更营之。万年与汤议，以为："武帝时工杨光以所作数可意自致将作大匠，及大司农中丞景寿昌造杜陵，赐爵关内侯，将作大匠乘马延年，以劳苦秩中二千石。今作初陵而营起邑居，成大功，万年亦当蒙重赏。子公妻家在长安，儿子生长长安，不乐东方，宜求徙，可得赐田宅，俱善。"汤心利之，即上封事言："初陵，京师之地，最为肥美，可立一县。天下民不徙诸陵三十馀岁矣，关东富人益众，多规良田，役使贫民，可徙初陵，以疆京师，衰弱诸侯，又使中家以下得均贫富。汤愿与妻子家属徙初陵，为天下先。"於是天子从其计，果起昌陵邑，後徙内郡国民。万年自诡三年可成，後卒不就，群臣多言其不便者。下有司议，皆曰："昌陵因卑为高，积土为山，度便房犹在平地上，客土之中不保幽冥之灵，浅外不固，卒徙工庸以钜万数，至燃脂火夜作，取土东山，且与榖同贾。作治数年，天下遍被其劳，国家罢敝，府藏空虚，下至众庶，熬熬苦之。故陵因天性，据真土，处执高敞，旁近祖考，前又已有十年功绪，宜远复故陵，勿徙民。"上廼下诏，罢昌陵。

时营起昌陵，数年不成，复还归延陵，制度奢泰。光禄大夫刘向上疏谏曰："昔孝文皇帝居霸陵，北临厕（服虔曰："厕，侧近水也。"李奇曰："霸陵山北头厕近霸水，帝登其上以远望也。"），意凄怆悲怀，顾谓群臣曰："嗟乎！以北山石为椁，用紵絮斮陈漆其间（应劭曰："斮，斩也。陈，施也。"孟康曰："斮絮以漆著其间也。"师古曰："美石出京师北山，今宜州石是也。故云以北山石为椁。紵絮者，可以著衣之絮也。斮而陈其间，又从而漆之也。紵音张吕反，斮音侧角反。"），岂可动哉！'张释之进曰：'使其中有可欲，虽锢南山犹有隙；使其中无可欲，虽无石椁，又何慼焉（师古曰："锢谓铸塞也。云锢南山者，取其深大，假为喻也。"）？'夫死者无终极，而国家有废兴，故释之之言，为无穷计也。孝文寤焉，遂薄葬，不起山坟。《易》曰：'古之葬者，厚衣以薪，藏之中野，不封不树（帅古曰："厚衣之以薪，言积薪以覆之也。不封，谓不遂土为坟也。不树，谓不种树也。衣音於既反。"）。後世圣人易之以棺椁"棺椁之作，自黄帝始。黄帝葬於桥山（师古曰："在上郡阳周县。"），尧葬济阴，邱垄皆小，葬具甚微（晋灼曰："邱垄，冢坟也。"）。舜葬苍梧，二妃不从（师古曰："二妃，尧之二女。"）。禹葬会稽，不改其列（郑氏曰："不改树木百物之列也。"如淳曰："列，垄也。墨子曰'禹葬会稽之山，既葬，收馀壤其上，陇若参耕之亩，则止矣，'"晋灼曰："列，肆也。《淮南子》云'舜葬苍梧，不变其肆'，言不烦於民也。"师古曰："郑说是也。《淮南》所云'不变其肆'，肆者故也，言山川田亩皆如故耳，非列义也。晋氏失之。"）。殷汤无葬处（师古曰"谓不见传记也。"）。文、武、周公葬於毕（李奇曰："在岐州之间。"臣瓒曰："《汲郡古文》毕西於丰三十里。"师古曰："二说皆非也。毕陌在长安西北四十里也。"），秦穆公葬於雍橐泉宫祈年馆下，樗里子葬於武库（文颖曰："秦惠王异母弟也。"师古曰："樗里子且死，曰：'葬我必於渭南章台东，後百年当有天子宫夹我墓。'及汉兴，长乐宫在其东，未央宫在其西，武库正直其上也。"），皆无邱陇之处。此圣帝明王贤君智士远览独虑无穷之计也。其贤臣孝子亦承命顺意而薄葬之，此诚奉安君父，忠孝之至也。夫周公，武王弟也，葬兄甚微。孔子葬母於防，称古墓而不坟（师古曰："墓谓圹穴也。坟谓积土也。"），曰：'丘，东西南北之人也，不可不识也（师古曰："东西南北，言周游以行其道，不得专在本邦，故墓须表识。识音志。"）。'为四尺坟，遇雨而崩。弟子修之，以告孔子，孔子流涕曰：'吾闻之，古者不修墓。'盖非之也。延陵季子適齐而反，其子死，葬於嬴、博之间（师古曰："二邑并在泰山，其子死於其间。"）。穿不及泉，敛以时服，封坟掩坎，其高可隐（孟康曰："隐蔽之，才可见而巳。"臣瓒曰："谓人立可隐肘也。"师古曰："瓒说是也。隐音於靳反。"），而号曰：'骨肉归复於土，命也，魂气则无不之也。'夫嬴、博去吴千有馀里，季子不归葬。孔子往观曰：'延陵季子於礼合矣。'故仲尼孝子，而延陵慈父，舜、禹忠臣，周公弟弟，其葬君亲骨肉，皆微薄也；非苟为俭，诚便於体也。宋桓司马石椁，仲尼曰：'不如速朽（李奇曰："非桓魋为石椁，奢泰，故激以此言。"）。'秦相吕不韦集知略之士而造《春秋》，亦言薄葬之义，皆明於事者也。逮至吴王阖闾，违礼厚葬，十有馀年，越人发之。及秦惠文武、昭、严襄五王（师古曰："严襄者，谓庄襄，则始皇父也。"），皆大作邱垄，多其瘗藏，咸尽发掘暴露，甚足悲也。秦始皇帝葬於骊山之阿（师古曰："阿谓山曲也。"），下锢三泉，上崇山坟，其高五十馀丈，周回五里有馀，石椁为游馆（李奇曰："圹中为游戏之观也。"师古曰："多累石作椁於圹中，以为离宫别馆也。"），人鱼膏为灯烛，水银为江海，黄金为凫雁。珍宝之藏，机械之变（孟康曰："作机发木人之属，尽其巧变也。"晋灼曰："《始皇本纪》令匠作机弩矢，有所穿近，辄射之。又言工匠为机，咸皆知之，已下，闭羡门，背杀工匠也。"师古曰："晋说是也。"），棺椁之丽，官馆之盛，不可胜原（师古曰："言不能尽其本数。"）。又多杀害人，生薶工匠，计以万数。天下苦其役而反之。骊山之作未成，而周章百万之师至其下矣。项籍燔其宫室营宇，往者咸见发掘（师古曰："言至其墓所者发掘之而求财物也。"）。其後牧儿亡羊，羊入其凿（师古曰："凿谓所穿冢藏者，音在到反。"），牧者持火照求羊，失火烧其藏椁。自古至今，葬未有盛如始皇者也，数年之间，外被项籍之灾，内离牧竖之祸（师古曰："离，造也。"）。岂不哀哉！是故德弥厚者葬弥薄，知愈深者葬愈微。无德寡知，其葬愈厚，邱垄弥高，宫室愈丽，发掘必速。由是观之，明暗之效，葬之吉凶，昭然可见矣。周德既衰而奢侈，宣王贤而中兴，更为俭宫室，小寝庙。诗人美之，《斯干》之诗是也。上章道宫室之如制，下章言子孙之众多也（师古曰："宫室如制，谓'殖殖其庭，有觉其楹，君子攸宁'也。子孙众多，谓'维熊维罴，男子之祥；维虺维蛇，女子之祥'也。"）。及鲁严公（师古曰："即庄公也。"）刻饰宗庙，多筑台囿（师古曰："解在《五行志》"），後嗣再绝（孟康曰："谓子般、闵公者杀死也。"）《春秋》刺焉。周宣如彼而昌，鲁、秦如此而绝，是则奢俭之得失也。陛下即位，躬亲节俭，始营初陵，其制约小，天下莫不称贤明。及徙昌陵，增埤为高（师古曰："埤，下也，音婢。"），积土为山，发民坟墓，积以万数，营起邑居，其日迫卒（师古曰："卒读曰猝。"），功费大万百馀（应劭曰："大万，亿也。大，巨也。"）。死者恨於下，生者愁於上，怨气感动阴，阳因之以饥馑，物故流离以十万数（师古曰："物故，谓死也。流离，谓亡其居处也。"）。臣甚焝焉（师古曰："焝谓不了，言惑於此事也。焝音昏。一曰，焝，古闵字，忧病也。"）。以死者为有知，发人之墓，其害多矣；若其无知，又安用大（师古曰："安，焉也。"）？谋之贤知则不说，以示众庶则苦之（师古曰："说读曰悦。其下亦同。"）；若苟以说愚夫淫侈之人，又何为哉！陛下慈仁笃美甚厚，聪明疏达盖世，宜弘汉家之德，崇刘氏之美，光昭五帝、三王，而顾与暴秦乱君竞为奢侈，北方邱垅（师古曰："顾，犹反也。"），说愚夫之目，隆一时之观，违贤知之心，亡万世之安，臣窃为陛下羞之。惟陛下上览明圣黄帝、尧、舜、禹、汤、文、武、周公、仲尼之制，下观贤知穆公、延陵、樗里、张释之之意。孝文皇帝去坟薄葬，以俭安神，可以为则；秦始、皇增山厚藏，以侈生害，足以为戒。初陵之橅，宜从公卿大臣之议，（应劭曰："橅音规摹之摹。"师古曰："谓规度墓地，应音是也。《韦元成传》及《萧望之传》规橅音义皆同，其字从木。"）以息众庶。"书奏，上甚感向言，而不能从其计。

永始四年，出杜陵诸未尝御者归家（宫人无子，乃守园陵也）。

绥和二年三月丙戌，帝崩。四月已卯，葬延陵（自崩至葬凡五十四日。延陵在扶风，去长安六十二里）。

哀帝元寿二年六月戊午，帝崩。八月壬寅，葬义陵（自崩至葬凡百五日。义陵在扶风，去长安四十六里）。

平帝元始元年，诏义陵民冢不妨殿中者勿发（如淳曰："陵上有宫墙，象生制度为殿屋，故曰殿中。"师古曰："此说非也。殿中，谓圹中象正殿处。"）。

二月乙未，义陵寝神衣在柙中，丙申，旦，衣在外床上（哀帝陵也。衣在寝中，今自出在外床上。师古曰："柙，匮也。"）。寝令以急变闻（非常之事，故云急变），用太牢祠。

五年十二月丙午，帝崩，葬康陵（在长安北六十里）。

东汉皇帝葬仪，以木为重，高九尺，广容八历，裹以苇席。巾门、丧帐皆以簟。车皆去辅轓，疏布恶轮。走卒皆布褠帻。太仆四轮輈为宾车，大练为屋幕。中黄门、虎贲各二十人执绋。司空择土造穿。太史卜日。谒者二人，中谒者仆射、中谒者副将作，油缇帐以覆坑。方后治黄肠题凑便房如礼（《汉旧仪》略载前汉诸帝寿陵曰："天子即位明年，将作大匠营陵地，用地七顷，方中用地一顷，深十三丈，堂坛高三丈，坟高十二丈。武帝坟高二十丈，明中高一丈七尺，四周二丈，内梓棺柏黄肠题凑，以次百官藏毕。其设四通羡门，容大车六马，皆藏之内方，外陟车石。外方立，先闭剑户，户设夜龙、莫邪剑、伏弩，设伏火。已营陵，馀地为西园后陵，馀地为婕妤以下，次赐亲属功臣。"《汉书音义》曰："题，头也。凑，以头向内，所以为固也。便房，藏中便坐也。"《皇览》曰："汉家之葬，方中百步，己穿筑为方城。其中开四门，四通，足放六马，然後错浑杂物，杆漆缯绮金实米榖，及埋车马、虎豹、禽兽。发近郡卒徒。置将军尉侯，以後官贵幸者皆守园陵。元帝葬，乃不用车马禽兽等物。"）。大驾，太仆御。方相氏黄金四目，蒙熊皮，元衣朱裳，执戈扬楯，立乘，四马先驱（《周礼》曰："方相氏，大丧先柩，及墓入圹，以戈击四隅，殴方良。"郑元曰："方相，放想也，可畏怖之貌。圹，穿地中也。方良，罔两也。天子之椁，柏，黄肠为裹，表以石焉。《国语》曰'木石之怪，夔、罔两'。"）。旂之制，长三仞，十有二游，曳地，画日、月、升龙，书旐曰"天子之柩"。谒者二人立乘六马为次。大驾甘泉卤簿，金根容车，兰台法驾。丧服大行载饰如金根车。皇帝从送如礼。太常上启奠。夜漏二十刻，太尉冠长冠，衣斋衣，乘高车，诣殿止车门外。使者到，南向立，太尉进伏拜受诏。太尉诣南郊。未尽九刻，大鸿胪设九宾随立，群臣入位，太尉行礼。执事皆冠长冠，衣斋衣。太祝令跪读谥策，太尉再拜稽首。洽礼告事毕，太尉奉谥策，还诣殿端门。太常上祖奠，中黄门尚衣奉衣登容根车。东园武士载大行，司徒却行道立车前。治礼引太尉入就位，大行车西少南，东面奉策，太史令奉哀策立後。太常跪曰"进"，皇帝进。太尉读谥策，藏金匮。皇帝次科藏於庙。太史奉哀策苇箧，诣陵。太尉旋复公位，再拜立哭。太常跪曰"哭"，大鸿胪传哭，十五，举音，止哭。太常行遣奠皆如礼，请哭、止哭如仪。画漏上水，请发。司徒、河南尹先引车转，太常跪曰"请拜送"。载车著白系参缪绋，长三十丈，大七寸为輓，六行，行五十人。公卿以下子弟凡三百人，皆素帻委貌冠，衣素裳。校尉三人，皆赤帻不冠，绛纱单衣，持幢幡，候司马丞为行首，皆衔枚。羽林孤儿、巴俞棹歌者六十人，为六列。铎司马八人，执铎先。大鸿胪设九宾，随立陵南羡门道东，北面；诸侯、王公、特进道西，北面东上；中二千石、二千石、列侯直九宾东，北面西上。皇帝白布幕素里，夹羡道东，西向如礼。容车幄坐羡道西，南向；车当坐，南向，中黄门尚衣奉衣就幄坐。车少前，大祝进醴献如礼。司徒跪曰"大驾请舍"，太史令自车南，北面读哀策，掌故在後，己哀哭。太常跪曰"哭"，大鸿胪传哭如仪。司徒跪曰"请就下位"，东园武士奉下车。司徒跪曰"请就下房"，都导东园武士奉车入房。司徒、太史令奉谥、哀策（晋时有人嵩高山下得竹简一枚，上有两行科斗书之，台中外传以相示，草有知者。司空张华以问博士束晢。晢曰："明帝显节陵中策也。"检校果然。是知策用此书也）。东园武士执事下明器（《礼记》曰："明器，神明之也。孔子谓为明器知丧道矣，备物而不可用也。"郑元注《既夕》曰："陈明器以西行南端为上。"）。筲八盛，容三升（郑元注《既夕》曰："筲，器种类也，其容盖与簋同。"）。黍一、稷一、麦一、粱一、稻一、麻一、菽一、小豆一。瓮三，容三升，醯一、醢一、屑一（郑元注《既夕》曰："屑，姜桂之屑。"）。黍饴，载以木桁，覆以疏布。甒二、容三升，醴一，酒一。载以木桁，覆以功布。瓦镫一。彤矢四，轩輖中，亦短卫。彫矢四，骨，短卫（《既夕》曰："翭矢一乘，骨镞短卫。"郑元曰："翭犹候也，候物而射之矢也。四矢曰乘。骨镞短卫，亦示不用也。生时翭矢金镞，凡为矢，五分笴长而羽其一。"《通俗文》曰："细毛翭也。"）。彤弓一。卮八，牟八（郑元注《既夕》曰："牟，盛汤浆。"）。豆八，笾八，形方酒壶八。槃〈匚拖，去“扌”〉一具（郑元注《既夕》曰："槃〈匚拖，去“扌”〉，盥器也。"）。杖、几各一，盖一。钟十六，无虡鎛四，无虡。（《尔雅》曰："大钟谓之镛。"郭璞注曰："《书》曰'笙镛以间'。亦名鎛。"）磬十六，无虡（《礼记》曰："有钟磬而无簨虡。"郑元曰："不悬之也。"）。埙一，箫四，笙一，篪一，柷一，敔一，瑟六，琴一，竽一，筑一，坎侯一（《礼记》曰："琴瑟张而不平，竽笙备而不和。"）。干、戈各一，笮一，甲一，胄一，（《既夕》谓之役器。郑元曰："笮，矢箙。"）。輓车九乘，刍灵三十六匹（郑元注《礼记》曰："刍灵，束茅为人马，谓之刍灵，神之类。"）。瓦灶二，瓦釜二，瓦甑一。瓦鼎十二，容五升。匏勺一，容一升。瓦案九。瓦大杯十六，容三升。瓦小杯二十，容二升。瓦饭槃十。瓦酒樽二，容五升。匏勺二，容一升。祭服衣送皆毕，东园匠曰"可哭"，在房中者皆哭。太常、大鸿胪请哭止如仪。司徒曰"百官事毕，臣请罢"，从入房者皆再拜，出，就位。太常导皇帝就赠位。司徒跪曰"请进赠"，侍中奉持鸿洞赠玉珪长尺四寸，荐以紫巾，广袤各三寸，缇里，赤纁周缘；赠币，元三纁二，各长尺二寸，广充幅。皇帝进跪，临羡道房户，西向，手下赠，投鸿洞中，三。东园匠奉封入藏房中。太常跪曰"皇帝敬再拜，请哭"。大鸿胪传哭如仪。太常跪曰"赠事毕"，皇帝促就位（《续汉书》曰："明帝崩，司徒鲍昱典丧事，葬日，三公入安梓宫，还，至羡道半，逢上欲下，昱前叩头，言：'礼，天子鸿洞以赠，所以重郊庙也。陛下奈何冒危险，不以义割哀？'上即还。"）。容根车游载容衣。司徒至便殿，并辇骑皆从容车玉帐下。司徒跪曰"请就幄"。导登。尚衣奉衣，以次奉器衣物，藏於便殿。太祝进醴献。几下，用漏十刻。礼毕，司空将校复土。皇帝、皇后以下皆去粗服，服太红，还宫反庐，立主如礼。桑木主尺二寸，不书谥。虞礼毕，祔於庙，如礼（《汉旧仪》曰："高帝崩三日，小敛空中牖下。作栗木主，长八寸，前方後圆，围一尺，置牖中，望外，内张绵絮以彰外，以皓木大如指，长三尺，四枚，缠以皓皮四方置牖中，主居其中央。七日大敛棺，以黍饭羊舌祭之牖中。已葬，收主。为木函，藏庙太室中西墙壁埳中，望内，外不出室堂之上。坐为五时衣、冠、履、几、杖、竹笼。为俑人，无头，坐起如生时。前皇后主长七寸，围九寸，在皇帝主右旁。高皇帝主长九寸。上林给栗木，长安祠庙作神主，东园秘器作梓棺，素木长丈三尺，崇广四尺。"）。先大驾日游冠衣於诸宫诸殿，群臣皆吉服从会如仪。皇帝近臣丧服如礼。醳大红，服小红，十一升都布练冠。醳小红，服纤。醳纤，服留黄，冠常冠。近臣及二千石以下皆服留黄冠。百官衣皂。每变服，从哭诣陵会如仪。祭以特牲，不进毛血首。司徒、光禄勋备三爵如礼。

太皇太后、皇太后之丧，合葬，羡道开通，皇帝谒便房，太常导至羡道，去杖，中常侍受，至柩前，谒，伏哭止如仪。辞，太常导出，中常侍授杖，升车归宫也。已下，反虞立主如礼。诸郊庙祭服皆不便房。王时朝服各一袭在陵寝，其馀及宴服皆封之箧笥，藏宫殿後阁室。

世祖建武二年，以皇祖、考墓为昌陵，置陵令守视；後改为章陵，因以春陵为章陵县。

六年四月，幸长安，始谒高庙，遂有事於十一陵。

十年八月，幸长安，祠高庙，遂有事於十一陵。

十一年三月，幸章陵，祠园陵。

十八年二月，幸长安。三月，祠高庙，有事於十一陵。

二十二年，幸长安，祠高庙，有事於十一陵（以後幸长安谒陵，不录）。

古不墓祭，汉诸陵皆有园寝，承秦所为也。说者以为古宗庙前制庙，後制寝，以象人之居前有朝，後有寝也。《月令》有"先荐寝庙"，《诗》称"寝庙奕奕"，言相通也。庙以藏主，以四时祭。寝有衣冠几杖象生之具，以荐新物。秦始出寝，起於墓侧，汉因而弗改，故陵上称寝殿，起居衣服象生人具，名寝之意也。建武以来，关西诸陵以传久远，但四时特牲祠；帝每幸长安诣诸陵，乃太牢祠。自雒阳诸陵至灵帝，皆以晦望二十四气伏腊及四时祠。庙日上饭，太官送用物，园令、食监典省，其亲陵所宫人随鼓漏理被枕，具盥水，陈严具。

二十六年，初作寿陵（初作陵，未有名，故号寿陵，取长久之义）。将作大匠窦融上言园陵广袤，无虑所用（《说文》曰："南北曰袤，东西曰广。"《广雅》曰："无虑，都凡也。"谓诸园陵都凡制度也）。帝曰："古者帝王之葬，皆陶人瓦器、木车茅马，使後世之人不知其处。太宗识终始之义，景帝能述遵孝道，遭天下反覆，而霸陵独完受其福，岂不美哉（谓赤眉入长安，惟霸陵不掘）！今所制地不过二三顷，无为山陵，陂池裁令流水而已。"

光武葬原陵，山方三百二十三步，高六丈六尺。垣四出司马门。寝殿、钟虡皆在周垣内。提封田十二顷五十七亩八十五步。《帝王世记》曰："在临平亭之南，西望平阴，东南去雒阳十里（帝以中元二年二月戊戌崩，三月丁卯葬）。"

明帝永平元年正月，帝率公卿已下朝於原陵，如元会仪。

汉制：正月五供毕，以次上陵。西都旧有上陵。东都之仪，百官、四姓亲家妇女、公主、诸王大夫、外国朝者侍子、郡国计吏会陵。昼漏上水，鸿胪设九宾，随立寝殿前。钟鸣，谒者治礼引客，群臣就位如仪。乘舆自东厢下，太常导出，西向拜，止旋升阼阶，拜神座。退坐东厢，西向。侍中、尚书、陛者皆神座後。公卿群臣谒神座，太官上食，太常乐奏食举，舞《文始》、《五行》之舞。礼乐阕，君臣受赐食毕，郡国上计吏以次前，当神轩占其郡榖价，民所疾苦，欲神知其动静。孝子事亲尽礼，敬爱之心也。周遍如礼。最後亲陵，遣计吏，赐之带佩。八月饮酎，上陵，礼亦如之。

致堂胡氏曰："送死之礼，即远而无近，至於墓则终事尽矣。人子孝思不忘，则专精於庙享而已矣。盖墓藏体魄而致生之，是不智也。庙以宅神而致死之，是不仁也。此圣人制礼明乎幽明之故，仁智合而理义全也。既已送形而往安於地下，迎精而反主於庙中，而又致隆於陵园，如元会仪，上食奏乐，郡国奏计，言民疾苦，是反易陵庙之理，以体魄为有知，虚庙祏而不重设，复举庙中之主而祭於陵，所皆违礼也。夫丧葬即远，岂得已而为之？不可沐浴而不敛也，故为之敛；不可敛而不殡也，故为之殡；不可殡而不葬也，故为之葬。首为中制，以节贤者之过，而引不肖者之不及也。若遂孝子思慕无穷之心，则葬之之不得见，曷若存之於殡之为近，殡诸客位之为近，曷若勿敛勿浴、勿饮、勿含之可以称吾之不忍也。原情至此，则大圣至愚，均於不行，故不若循礼中节之为当也。明帝此举，盖生於原庙，蔡邕不折衷以圣人之制，而直论其情，情岂有既哉！使明帝移此情於四时太庙之祭，簠簋笾豆、尊彝鼎俎，惟礼之循，而兢兢业业监於光武成宪损益修明之期乎？至治其为孝也，虽圣主何以晏驾诏曰："加诸。"

永平七年，阴太后崩，柩将发於殿，群臣百官陪位，黄门鼓吹三通，鸣钟鼓，天子举哀。女侍史官三百人皆着素，参以白素，引棺挽歌，下殿就车，黄门宦者引以出宫省。太后魂车，鸾路，青羽盖，驷马，龙旂九旒，前有方相，凤凰车，大将军妻参乘，太仆妻御，悉导。公卿百官如天子郊卤簿仪。後和熹邓后葬，按以为仪，自此皆降损於前事也。

阴太后崩，帝追慕无已，当谒原陵，夜梦先帝、太后如平生欢，悲不能寐，即按历，明旦吉，遂率百官上陵，其日降甘露於陵树，令百官采取以荐，帝伏御床，视太后镜奁中物，感动悲涕，令易脂泽，装具，左右悲泣，莫敢仰视。

明帝葬显节陵，山方三百步，高八丈。无周垣，为行马，四出，在殿北，提封田七十四顷五亩。《帝王世记》曰："故当寿亭也，西北去雒阳三十七里（帝以永平十八年八月壬子崩，其月壬戌葬）。"

帝初作寿陵，制令流水而已，石椁广一丈二尺，长二丈五尺，无得起坟（《东观记》曰："陵东北作庑，长三丈五步出外为小厨，裁足祠祀。"）。万年之後，扫地而祭，杅水脯糒而已（杅，饮器。《方言》曰："碗谓之盂。"《说文》曰："糒，干饭也。"）。过百日，唯四时设奠，置吏卒数人，供给洒扫，勿开修道。敢有所兴作者，以擅议宗庙法从事。"

章帝欲为原陵、显节陵起县邑，东平王苍上疏谏曰："窃见光武皇帝躬履俭约之行，营建陵地，具称古典，诏曰：'无有山陵陂池，裁令流水而已。'孝明皇帝奉承无违。至於自所营创，尤为俭省。古者邱垄且不欲其著明，况筑郭邑建都郛哉？"又以吉凶俗数言之，亦不欲无故缮修邱墓。帝从而止。

章帝敬陵、山方三百步，高六丈二尺。无周垣，为行马，四出司马门。石殿、钟虡在行马内。寝殿、园省在东。园寺吏舍在殿北。提封田二十五顷五十二亩。《帝王世纪》曰："在雒阳东南，去雒阳三十九里（帝以章和二年正月壬辰崩，三月癸卯葬）。"

和帝慎陵，山方三百八十步，高十丈。无周垣，为行马，四出司马门。石殿、钟虡在行马内。寝殿、园省在东。园寺吏舍在殿北。提封田三十一顷二十亩二百步。《帝王世纪》曰："在雒阳四十一里（帝以元兴元年十二月辛未崩，次年三月甲申葬）。"

殇帝康陵，山周二百八步，高五丈五尺。行马四出司马门。寝殿，钟虡在行马中。因寝殿为庙。园吏寺舍在殿北。提封田十三顷十九亩二百五十步。《帝王世纪》曰："高五丈四尺。去雒阳四十八里（帝以延平元年八月辛亥崩，九月丙寅葬）。"

安帝恭陵，山周二百六十步，高十五丈。无周垣，为行马，四出司马门。石殿、钟虡在行马内。寝殿、园吏寺舍在殿北。提封田一十四顷五十六亩。《帝王世纪》曰："高十一丈，在雒阳西北，去雒阳十五里（帝延光四年三月丁卯幸叶，崩於乘舆。辛未发丧，四月已酉葬）。"

顺帝宪陵，山方三百步，高八丈四尺。无周垣，为行马，四出司马门，石殿、钟虡在司马门内。寝殿、园省寺吏舍在殿东。提封田十八顷十九亩三十步。《帝王世纪》曰："在雒阳西北，去雒阳十五里（帝以建康元年八月庚午崩，九月丙午葬）。"

冲帝怀陵，山方百八十三步，高四丈六尺。为寝殿行马，四出门。园寺吏舍在殿东。提封田五顷八十亩。《帝王世纪》曰："西北，去雒阳十五里（帝以永嘉元年正月戊戌崩，其月己未葬。）"

冲帝崩，将北卜山陵，李固议曰："今处处寇贼，军兴用费加倍，新创宪陵，赋发非一，帝尚幼小，可起陵於宪陵茔内，依康陵制度其於役费三分减一。"乃从固议。

质帝静陵，山方百三十六步，高五丈五尺，为行马，四出门。寝殿、钟虡在行马中，园寺吏舍在殿北。提封田十二顷五十四亩。因寝为庙。《帝王世纪》曰："在雒阳东，去雒阳三十二里（帝以本初元年闰六月甲申崩，七月乙卯葬）。"

桓帝宣陵，《帝王世纪》曰："山方三百步，高十二丈。在雒阳东南，去雒阳三十里（帝以延熹九年十二月辛丑崩，次年二月辛酉葬）。"

灵帝熹平元年正月，车驾上原陵，诸侯王、公及外戚家妇女、郡国计吏、匈奴单于、西域三十六国侍子皆会焉。如会殿之仪礼，乐阕，百官受赐爵，计吏以次上，乡殿前上先帝御座，具言俗善恶，民所疾苦。司徒蔡邕慨然叹曰："吾闻古之墓祭，而朝廷有上陵之礼如此其备也，察其本意，乃知孝明至孝恻隐，不易夺也。"或曰，"本意云何？"对曰，"西京之时，其礼不可得而闻也，光武帝始葬於此。明帝嗣位逾年，群臣朝正，感先帝不复见此礼，乃率公卿百僚就陵而朝焉。瓜葛之亲，男女毕会。郡计吏各向神座而言，庶几先帝魂神闻听之也。"

灵帝文陵，《帝王世纪》曰："山方三百步，高十二丈，在雒阳西北，去雒阳二十里（帝中平六年四月丙辰崩，六月辛酉葬）。"

献帝禅陵，《帝王世纪》曰："在河内山阳之西，南去雒阳三百一十里。"








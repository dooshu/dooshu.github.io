○周公瑾墓下诗序

昔赵文子观九原，有归欤之叹；谢灵运适朱方，兴墓下之作：或怀德异世，或感旧一时，而清词雅义，终古不歇。”十三年春，予与友人欧阳仲山旅游於吴。里巷之间，有坟岿然。问於人，则曰：“吴将军周公瑾之墓也。”予尝览前志，壮公瑾之业，历於遗墟，想公瑾之神，息驾而吊，徘徊不能去。

昔汉纲既解，当涂方炽，利兵南浮，江汉失险。公瑾尝用寡制众，挫强为弱，燎火一举，楼船灰飞。遂乃张吴之臂，壮蜀之趾。以魏祖之雄武，披攘踯躅，救死不暇。袁彦伯赞是功曰：“三光三分，宇宙暂隔。”富哉，言乎！於是时弥远而气（一作名）益振，世逾往而声不灭，有由然矣。诗人之作，感於物，动於中，（一作感於物象）发於咏歌，形於事业。事之博者其辞盛，志之大者其感深。故仲山有过墓之什，廓然其虑，粲乎其文，可以窥盘桓居贞之道，梁父间吟之意。凡有和者，当系於斯文。


西崑體

詩到李義山，謂之文章一厄。以其用事僻澀，時稱西崑體。然荊公晚年亦或喜之，而字字有根蒂。如作雪詩曰：「借問火城將策探，何如雲屋聽窗知。」又曰：「未愛京師傳谷口，但知鄉里勝壺頭。」其用事琢句，前輩無相犯者。昔李師中作送唐介謫官詩曰「去國一身輕似葉，高名千古重於山。並游英俊顏何厚，已死奸諛骨尚寒」云云。已而，聞介赴月首上官，乃大悔，以書索其詩。唐公笑曰：「吾正不用此無對屬落韻詩。」遂以還之。李大驚，久之乃悟「一身」「千古」非挾對，與荊公措意異矣。


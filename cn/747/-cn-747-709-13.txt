○宾客论

古人称周公吐握下士，而天下归心。惟周公则可，何也？文王之子，武王之弟，成王之叔父，於天下无嫌矣，故唯周公则可。禀上圣之姿，邪不得入，是以好士不为累也。汉武为戾太子立博望苑，使通宾客，多以异端进者。始皆欲招贤人，而天下贤人少，小人多，贤人难进，小人易合，难进者鸿冥，易合者胶固矣。何以知之？刘濞有枚乘、邹阳，不用其言，而应高、田禄伯为其羽翼；刘武有邹阳、韩安国，不用其谋，而羊胜、公孙诡为其腹心；刘安行阴德，好文辞，虽爱神仙黄白，未害为善，终以左吴伍被而败。以是而知虽骨肉之亲，非周公圣德，皆不可也。班固称“四豪者六国之罪人也”，今不复论矣。吕不韦习战国之馀风，陈值汉网之疏阔，逮乎魏其、武安，终以权势相倾，自武安之後，天子切齿，卫霍改节，则宾客之为害，固可知矣。公孙宏起客馆，开东阁，以延贤人，与参谋议，非也。然谓之贤侯非党附朝宰，交乱将相者矣。其时武帝躬亲万机，严明御下，人自守法，不敢为非，宰相惟有平津，政出一空（原注：出《吕览》），自然无倾夺之势，其宾客故人，不居显位，似未足为朝廷患也。然主父偃言“朔方地肥饶阻河，蒙恬筑城以逐匈奴，来胡之本”，公孙宏以为不可，朱买臣发十难，宏不能得其一。又奏人不得挟弓弩，吾邱寿王以为不便，上以难丞相，丞相诎服。则知平津之宾客，不及天子之近臣明矣，虽有宾客，何益於议谋哉？况世秉大政者，常不下三四人，而轻薄游相门，与柳槐齐列，所谋以倾夺为首，所议以势利为先，是以魏其、武安之徒，共成祸败，刘班、殷铁之客，不相往来。又役奸志献奇计者，导其邪径，苟合匪人，世道险，无不由此。昔汉武谓田曰：“君除吏尽未？吾亦欲除吏。”哀帝责郑崇曰：“君门如市，何以欲禁切主上？”皆宾客之害也。馀谓丞相闭关谢绝宾客，则朝廷静矣。


○请复位皇太子第二疏

臣闻忠臣不顺时而取宠，烈士不惜死而偷生。故君道不明者，忠臣之过欤？臣道不轨者，烈士之过欤？伏惟皇帝陛下功格四表，道大百王。昔者先皇晏驾，留其顾托，将以万务殷广玲陛下兼知政事，虽唐尧、虞舜居其位，而共工、伯鲧在其朝，间陛下骨肉之恩，阻陛下母子之爱，愚臣谓圣情以运祚将衰，极斯大节。天下之人。谓陛下微弱李氏，贪天之功，何以年在耄倦，而不能复子明辟，使忠言莫进，奸邪乘时，夷狄纷扰，屠害黎庶？陛下虽纳隍轸念，亦何以救此生灵？臣闻天下者，神尧文皇之天下也。昔有隋失驭，小人道长，群雄骇鹿，四海瞻乌。皇唐亲事戎旃，凤翔参野，削平县，龙飞践极。歃血为盟，指河为誓，非李氏不王，非功臣不封。陛下虽居正统，实因唐氏旧基，故诗曰：“惟鹊有巢，惟鸠居之。”此言虽小，可以喻大。陛下自坤生德，乘乾作主，岂不以上符天意，下顺人心？东宫昔在谅阴，相王又非长子，陛下恐宗祀中绝，所以应其讴歌。当今太子追回，年德俱盛，陛下贪其宝位，而忘母子深恩。臣闻京邑翼翼，四方取则，陛下蔽太子之元良，枉太子之神器，何以教天下母慈子孝焉？何以使天下移风易俗焉？惟陛下思之。将何圣颜以见唐家宗庙？将何诰命以谒大帝坟陵？陛下何故日夜积忧，不知钟鸣漏尽？臣愚以为天意人事，还归李家。陛下虽安天位，殊不知物极则反，器满则倾。故语曰：“当断不断，反受其乱。”此之谓也。陛下不如高揖枢务，自怡圣躬，命史臣以书之，令乐府以歌之，斯亦太平之盛事也。臣闻见过不谏，非忠臣也；畏死不言，非勇士也。臣何惜一朝之命，而不安万乘之国哉！故曰：苟利国家，虽死可矣！愿陛下暂辍万务，详臣愚见。陛下若以臣为忠，则从谏如流，择是而用；若以臣为不忠，则斩取臣头，以令天下。


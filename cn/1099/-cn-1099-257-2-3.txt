○斷藤峽論 【 藤峽府江】

論曰、自予涉山?領右、按圖諜、詢父老、躬覽山川、然後稍稍知破賊之畧也、大抵藤峽府江。相為表裏。然治藤峽宜速而府江宜緩速則賊無所迯緩則可得要領葢、藤峽前阻重江。後臨大野。面勢雖迂。猶可邏遏。所慮者東奔耳。然南紫荊。北羅運。各有閒道。可以夾攻。扼此一隅而三面迫蹙。譬之釜魚。安所迯也。故曰宜速。至于府江。上起陽朔下抵蒼梧。遼遶三百餘里。萬山參錯。曲徑盤雲。艸樹凄迷。薿若禾麥。暴客跠伏土著者少而外乘者多奄忽往來。捷若鬼魅。一有警急即狼竄麋跳。無復踪跡。故欲治府江。則恭城平樂懷集賀縣修仁荔浦永安五屯茶力二山之間皆宜。一歲之前。屯兵積粟。以能者主之。熟其嚮導。探其塞塲擾其耕耘。賊必且驚且拒。營巢負險然後益以列兵諸道並入。環而攻之。庶可滅也。若欲以旬月之間。懸軍深入。賊必漫走莫可窮搜縱使刊木于山伐石于江亦涉迂疏非長策也故曰宜緩。雖然。諸蠻縱而惡法。戅而易欺。衛所之官。世掌其土。與廂市大家倚法豪舉。丁剝而戶漁之。食租衣稅。視為私人。危言千方。不使一控公門。情陳白事。得其利則為之掩慝埋奸。透引剽掠。一不當意。則宣露宿惡傳以醜詞。聳動官府。稍不加察。或單軍輕舉。失重損威。釀成大禍。此則兩江通弊也。昔人有言。在內曰姦。在外曰宄。御宄以德。御姦以刑。治內詳而治外畧。枚寇之策斬其首端乎。至於調發土官。往往方命。不受節制。賊未及平。而所過良民。巳遭荼毒。為時通患。大抵皆吾輩取之也。其弊有二一曰無才二曰納賄葢土官軍官。聯姻一體。而督府左右。尤為腹心。世世藉賴。故提督守廵孤立頻徙。分隔而情疏。易於欺慢謀寡胆怯。則相與搆浮言。設險械嚇以跋扈。令我蝟縮。莫敢誰何。若有罅可投。即誘以甘聲。啗以珍貨一受結納則視我奴僕耳無復忌憚。是以軍令不張。國法不信。積弱之弊。非一日矣。故邊方之官。非有為不足以戢亂。非有守不足以服人。又非久任不足以諳土俗也。誠得其人而任之寬其約束。優以寵榮。即滿考不代。庶土酋怙服。邊患稍寧耳。


当涂赵炎少府粉图山水歌





唐时宣城郡有当涂县，隶江南西道。少府，县尉之称。《清波杂志》：古治百里之邑，令附其俗，尉督其奸，故令曰明府，尉曰少府。《懒真子》：令呼明府，故尉呼少府，以亚于县令。



峨眉高出西极天，[一]罗浮直与南溟连。[二]名工绎思挥彩笔，驱山走海置眼前。满堂空翠如可扫，[三]赤城霞气苍梧烟。[四]洞庭潇湘意渺绵，[五]三江七泽情洄沿。[六]惊涛汹涌向何处?孤舟一去迷归年。征帆不动亦不旋，飘如随风落天边。心摇目断兴难尽，几时可到三山巅?[七]西峰峥嵘喷流泉，横石蹙水波潺湲。[八]东崖合沓蔽轻雾，[九]深林杂树空芊绵。[十]此中冥昧失昼夜，[十一]隐几寂听无鸣蝉。[十二]长松之下列羽客，对座不语南昌仙。[十三]南昌仙人赵夫子，妙年历落青云士。讼庭无事罗众宾，杳然如在丹青里。五色粉图安足珍，真山可以全吾身。若待功成拂衣去，武陵桃花笑杀人。[十四]

[一]《四川通志》：峨眉山，在嘉定州峨眉县南一百里，两山相对，状如蛾眉，故名。周围千里，高八十里，有石龛一百十二，大小洞四十。南北有台，重岩复涧，莫测远近，为蜀山第一。佛刹以千百计，昔西竺僧谓其高出五岳，秀甲九州，为震旦国第一山。



[二]《元和郡县志》：罗浮山，在循州博罗县西北二十八里。罗山之西有浮山，盖蓬莱之一阜，浮海而至，与罗山并体，故曰罗浮。高三百六十丈，周回三百二十七里，峻天之峰四百三十有二。《庄子》：南溟者，天池也。李洪范曰：广大窕冥，故以溟为名。



[三]谢灵运诗：“空翠难强名。”



[四]薛应旗《浙江通志》：赤城山，在台州天台县北六里，土皆赤色，状似云霞，望之如雉堞然。右有玉京洞，道书第六洞天也。苍梧烟，苍梧白云事，见七卷注。



[五]洞庭、潇湘，俱见一卷《惜余春赋》注。



[六]三江之名不一，以岷山之江为中江，嶓冢之江为北江，豫章之江为南江，此说《禹贡》之三江也。或以松江、钱塘江、浦阳江为三江，或以松江、东江、娄江为三江，此说吴越之三江也。或以岷江为西江，沣江为中江，湘江为南江，此说岳阳之三江也。此诗从画意泛说，不必定指一处。《子虚赋》：楚有七泽。后只称云梦一泽，其六皆未详所在。谢灵运诗：水涉尽洄沿。逆流而上曰洄，顺流而下曰沿。



[七]三山，蓬莱、方丈、瀛洲三仙山也。



[八]谢灵运诗：“石浅水潺湲。”李善注：“潺湲，水流貌。”吕延济注：“潺湲，水声。”



[九]谢朓诗：“兹山亘百里，合沓与云齐。”吕向注：“合沓，高貌。”



[十]谢朓诗：“阡眠起杂树。”吕延济注：“阡眠，远望貌。芊绵，即阡眠也。”



[十一]王弼《易注》：“造物之始，始于冥昧。”



[十二]鲍照《芜城赋》：“凝思寂听。”



[十三]《水经注》：汉成帝时，九江梅福为南昌尉，后一旦舍妻子去九江，传云得仙。



[十四]武陵桃花，见二卷注。






○程执抚亡父怀信赠太保李亡父景略赠太子少傅柏耆亡父良器赠太子少保白馀盛亡父孝德赠太保同制

敕：中散大夫检校右散骑常侍兼右神武军大将军知军事御史大夫上柱国河东县开国男食邑三百户赐紫金鱼袋程执抚父赠太子太保怀信等，咸有忠勋，播为先德，悉承义训，垂在後昆。故我令臣，皆乃爱子，袭弓裘而秉《诗》《礼》，犹水木之有本源，将使天下之为人子者感恩，天下之为人父者知劝。宜加宠赠，以表显扬。可依前件。


○增王方湖廵撫福建提督軍務敘 【 閩撫】

方湖公初以兵曹郎來僉浙憲、適夷寇蟻集、突犯會城、公與在戎行、挺身倡義、首建迎戰之策、超距之士一日而雲集者數萬人、鼓行而前賊遂宵遁明年夏黠魁徐海陳東輩、各擁梟鷙、分道深入破郭圍城、列郡大駴、公乃密贊元戎、殄馘無遺、無何補廵海參政、旋擢閩撫、夫閩與浙、異地而同患。閩故生聚海濱、其人狎習鯨波蛟沬之間、如泳溝澗而荷戈負弩、動相擊門?斗、其武勇可任也、出入夷島託為肺腑。其間諜易行也。所患者為敵用而不為我用耳前此當事者誘其魁而誅之、未足示創而益堅附賊之心。是駈之使叛也。誠能倡勇敢之氣開自新之途消携二之黨嚴私舶之禁、而又申明十五相保之法宗族閭里、互為警察、不得奸闌出入、罷啗賊之賄以飬鬪士。絕通關之路。以飭戎防。其用命也賞必先、其不用命也罰必先、則反側可回。選耎思奮。不待徵兵異域。而可以收安攘之勳矣、


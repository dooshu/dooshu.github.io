寿韦子寅封翁

其一


悬车十载羡抽簪，棠满勾章蔽芾阴。
三径开时馀绿野，一经遗处胜黄金。
卧游壁上天台赋，笑傲花间梁甫吟。
共道岁星来石室，桂花新酿且须斟。

其二

君家冠盖郁相望，讽谏曾传韦孟章。
近代循良誇甬上，古来耆旧在襄阳。
丈人高枕藏丹诀，太守新衔长醉乡。
我欲裹粮同采药，杖藜飞渡赤城梁。


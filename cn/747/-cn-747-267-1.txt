○劾宗楚客等疏

臣闻四牡项领，良御不乘；二心事君，明罚无赦。谨按兵部尚书同中书门下三品宗楚客、侍中纪处讷等，立性险讠皮，志越溪壑。幸以遭逢圣主，累忝殊荣，承恺悌之恩，居弼谐之地。不能刻意砥砺，忧国如家，微效涓尘，以裨川岳，遂专作威福，敢树朋党，有无君之心，阙大臣之节。潜通猃狁，纳贿不赀；公引顽凶，受赂无限：丑问充斥，秽行昭彰；且境外之交，情状难测，今娑葛反叛，边鄙不宁，由此贼臣，取怨中国。论之者惧祸以结舌，语之者避罪以钳口。但晋卿昔居荣职，素阙忠诚，屡抵严刑，皆由黩货；今又叨忝，频沐殊恩，厚禄重权，当朝莫比。曾无悛改，苟徇赃私，此而可容，孰不可恕？臣谬参直指，义在触邪，请除巨蠹，用答天造。楚客、处纳、晋卿等骄恣跋扈，人神同疾，不加天诛，讵清王度？并请收禁，差三司推鞫。

严识元

识元，武后朝官魏州刺史，後为兵部郎中。


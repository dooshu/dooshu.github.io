列传第一百五十二 外国七


△西域下〔角儿只　罗马　小阿昧尼亚　阿特耳佩占　克儿漫　海拉特　土耳基　印度〕

太祖既定西域，置达鲁花赤监治之。命四子各出兵千人，分屯八迷俺、嘎自尼、塔里堪、石泼干、阿里阿拔脱、格温，皆阿母河以南地，兵少，控驭阔疏。西域主第三子吉亚代丁匿于喀仑堡，俟大军退，潜出纠合余众。时义拉克为西域二将所据，曰阿塔毕托干太石，曰也特克汗。吉亚代丁先欲得也特克为助，许妻以女弟。已而托干太石杀也特克，夺亦思法杭之地。吉亚代丁至亦思法杭，托干太石奉以为主，吉亚代丁即以女弟归之，遂据义拉克，复取呼拉商、马三德兰二部。吉亚代丁无才，不能驭众，惟以爵位笼络，向为密米尔者，晋为玛里克；为玛里克者，晋为汗。诸将专恣自擅，无饷给之，任其掠夺，故部众有思札剌勒丁者。

札剌勒丁既泅水获免，沿途掠衣食，败印度别部之众，闻巴拉等来追，谋入得里，请于其酋伊勒脱迷失。酋畏之，婉词以拒，使赴木而滩。札剌勒丁不敢往，退至朱堤之地，败其酋喀阿札之兵。伊勒脱迷失联合他部率众逐之。札剌勒丁谋归货勒自弥复旧业，其部将欧思别吉谓蒙古兵不易御，与其北归遇大敌而败，不如处此可以图存。札剌勒丁不从。十八年，太祖旋师，札剌勒丁亦返，留欧思别吉守郭耳，自引兵循印度克儿漫中间大沙漠以向西北，道亡士卒颇众，惟余四千人。

先是西辽故将薄拉克哈儿泼事吉亚代丁为大将，与其用事者不相能，自请迎札剌勒丁。吉亚代丁许之。方渡漠，克哇希儿之守将受吉亚代丁密旨，率所部拒之，败死。薄拉克进攻克哇希儿，闻札剌勒丁至，赍厚币奉迎，且献女焉。克哇希儿人亦开门纳降。札剌勒丁居一月，知薄拉克有据地自王意，诸将请袭杀之。札剌勒丁以其归附在先，忍而不发，仍西行入法而斯。将至设剌斯，遣使告其酋沙特阿塔毕，令其子阿蒲贝壳耳以众来迎。时吉亚代丁夺法而斯地，沙特怨之，乃迎札剌勒丁，亦妻以女。札剌勒丁进至亦思法杭，旗帜纯白，冒为蒙古军。吉亚代丁来拒，望见即遁。而其部将侦知非蒙古军，以札剌勒丁英武，不如吉亚代丁庸懦易制，仍悉力拒之，众三万。札剌勒丁见众寡不敌，乃诱以甘言非来争国，欲助弟复旧物也。吉亚代丁信之，迎以入，自返辣夷，休息士马。札剌勒丁请便宜用其名义立誓约，阴以厚赂啖其将校使附己，人赐一指环以为信。俄事泄，吉亚代丁大惊，急捕杀受指环者，而札剌勒丁兵已至。吉亚代丁据宫城自守，札剌勒丁遣使慰谕，乃让位于兄，避居游牧旧地。于是义拉克、呼拉商、马三德兰三部皆望风款附。

札剌勒丁以蒙古之来，哈里发导之也，首谋攻报达以复世仇。二十年，引兵至库昔斯单，围呼思特拉城，以攻具未备，不能下。西北至牙库拔，距报达不及百里。达思马格酋谟阿杂姆，埃及苏尔滩撒勒丁之从子也，札剌勒丁约与夹攻报达。谟阿杂姆覆书谓苏尔滩仇视哈里发，不敢预知他事惟命。札剌勒丁乃独进。哈里发使其将希古帖木儿率二万人拒之。札剌勒丁分兵设伏，自将五百骑挑战，佯却，敌来追，伏兵夹击之，希古帖木儿败死。札剌勒丁知报达不易取，乃北攻达枯克城，拔之。哈里发先以鸽书征哀而陛耳兵，酋以兵至，战败，为札剌勒丁所获，释之，北入阿特耳佩占，次蔑儿剌伽城。会哈里发封托干太石于哈马丹以惎札剌勒丁。托干方驻冬于阿剌温。札剌勒丁闻之，潜师夜薄其营。比晓，托干见札剌勒丁立于麾盖之下，大惊，遣其妻迎降。托干妻，札剌勒丁之妹也。其众遂属于札剌勒丁。阿特耳佩占酋鄂思贝克望风而遁，奔甘札，留其妃蔑里克守台白利司。札剌勒丁围城三日，民出降，迁蔑里克于倭向米湖北之库页城。

札剌勒丁既入台白利司，乃进攻角儿只，拔其土并城。又败角儿只兵于戛而尼谷。角儿只大将意万乃退保克格寨。札剌勒丁方分兵劫掠，而台白利司之降众复叛。先是札剌勒丁留大将舍里弗乌儿蔑里克守阿特耳佩占，台白利司之连斯阴谋拥鄂思贝克，使复位，舍里弗以报，札剌勒丁秘之，既战胜，始告其事于诸将。以吉亚代丁统行营，自返台白利司，捕连斯杀之，而娶蔑里克，并收甘札之地。复返角儿只，则角儿只酋已纠阿兰、勒斯克、奇卜察克等部助战。仍为札剌勒丁所败，乘胜攻帖弗利司。天方教人为内应，引兵入，胁民从谟罕默德教。事定，移军向凯辣脱。是时克儿漫酋薄拉克已输款于蒙古，谓札剌勒丁势大，宜亟除之。札剌勒丁闻其事，分兵南至亦思法杭，薄拉克遣使来迎，卑辞解免。札剌勒丁乘机抚谕，还其旧职，且赐锦袍一袭以悦之，疾返帖弗利司，进围孤尼城及伽儿斯城。又声言伐黑海东之阿勃哈齐部，而潜回攻凯辣脱，仍不克。凯辣脱酋阿释阿甫先与其兄达思马格酋谟阿杂姆不相能，至是归诚于兄，谟阿杂姆为之和解，兵始退。札剌勒丁有部将屯甘札，为木剌夷人所杀，札剌勒丁怒欲东伐木剌夷。时大军已抵塔密干，前锋为札剌勒丁所败，多所斩馘。未几，阿特耳佩占人厌札剌勒丁之暴虐，密召凯辣脱守将忽桑儿丁。蔑里克亦以归札剌勒丁为耻，乞援于忽桑儿丁。于是忽桑儿丁以兵至，连拔哿伊买儿、兰那、黑察哇三城，挈蔑里克而去。札剌勒丁不得已，再回攻凯辣脱，大军遂径至阿剌黑之地。札剌勒丁以四千骑侦敌，为大军所却，退守亦思法杭。大军亦筑垒于亦思法杭东，相距仅一日程。凡五队，领队者曰托海、曰巴康、曰阿萨徒干、曰台马司、曰台纳耳。札剌勒丁军中有星者卜四日内战不利，过此则吉。札剌勒丁用其言，闭城不出。大军疑札剌勒丁怯，议进攻，分遣二千人掠罗耳之粮。札剌勒丁遣部将据险要之，获四百人，脔其肉以饲鹰犬，观星择日，定期出战。吉亚代丁以前杀一文士，与其兄龃龉，及是率所部去之。札剌勒丁兵分左右翼，相距远，大军亦分左右翼当之。日暮，右翼败，大军之左翼逐北至柯伤。左翼犹未遇敌，札剌勒丁意气甚逸，顿兵憩于谷口，部将伊兰不花请亟进，札剌勒丁从之，麾左翼搏战。大军以突骑冲之，乘高而下。左翼奔溃，走中军，中军阵亦动，遂大败。札剌勒丁单骑遁，右翼闻左翼败，亦溃。然大军虽胜，所亡失乃过于敌。太祖疾大渐，信至，遂退，北趋合拉耳，又东至你沙不儿，行甚疾，弃所虏户口，渡阿母河而去。

札剌勒丁不敢入城，匿于罗耳。八日始出，亦思法杭已谋立托干太石为主。札剌勒丁归，人心始定，遣兵蹑大军后，觇其所向，赏右翼将士，罚败将有差。吉亚代丁驻库昔斯单，讹传札剌勒丁战没，遣使请于哈里发复其位。哈里发馈以五万的那。既而知札剌勒丁审不死，乃奔于木剌夷。札剌勒丁索之，木剌夷酋不与。吉亚代丁又奔于克儿漫，薄拉克欲妻其母，吉亚代丁不得已从之。未几薄拉克左右密劝吉亚代丁袭杀薄拉克。事觉，薄拉克以弓弦缢杀之，从者五百人尽死。

角儿只闻札剌勒丁新败，图复仇，聚高喀斯山南北各部族，曰阿昧尼亚、曰阿兰、曰赛而里耳、曰勒斯克、曰奇卜察克、曰苏散、曰阿勃哈齐、曰苫，凡九部四万余人，屯于阿而俺之北。札剌勒丁兵少，大将舍里弗乌儿蔑里克请坚守，俟敌粮尽自退。札剌勒丁以为怯，罚舍里弗五万底那，赎其妄言之罪。明日，两军相遇，札剌勒丁登山瞭敌，见奇卜察克人最众，居敌之半，乃遣使告曰：“昔者我父欲伐汝，以我劝释得免。今相迫何无情义？”奇卜察克遂引去。又告角儿只：“汝所仇者惟我，请单骑鏖战，勿多伤士卒。”角儿只允之，迭遣骁将出，皆为札剌勒丁所杀。乘胜麾军进击，大败之，于是阿尼忒、麻而顿、爱而西楞三部皆降。哈里发遣使来议和，要以二事：一毛夕耳、哀而陛耳、阿蒲亦、哲泻耳四部本属哈里发，不得胁为属地；一祷祝文仍用哈里发名。札剌勒丁从命，遂受波斯可汗之封，造大墓于亦思法杭以葬父。先迎其槥置于哀阿特汗堡。以凯辣脱人侵夺阿特耳佩占之地并挟蔑里克去，兴兵围凯辣脱，逾半年克之，纳阿释阿甫之妻。初达思马格酋谟阿杂姆卒，其子纳薛儿嗣。埃及苏尔滩夺其地以畀阿释阿甫。至是阿释阿甫在达思马格，闻札剌勒丁陷凯辣脱而纳其妻，大怒，遂与埃及苏尔滩、罗马苏尔滩并毛夕耳、阿勒波诸部连兵来伐，战于爱而靖占城。札剌勒丁病新愈，兵又未集，为所败，回至凯辣脱，载所得军俘及阿释阿、甫之妻往阿特耳佩占。阿释阿甫既入凯辣脱，贻书舍里弗乌儿蔑里克，谓有札剌勒丁可以东御蒙古，我诚不愿戕害，请再勿相扰。舍里弗以告札剌勒丁，许之。甫欲议和，而大军至，时太宗二年也。

帝以西域未定，命绰儿马罕统三万人西征，由伊斯法楞至合拉耳。札剌勒丁方在台白利司，以天寒，大军未必骤至，遣小校率十四骑向阿剌里诇敌。行至赞章、阿八哈耳两界之地，与大军前锋遇，从骑尽没。小校疾驰获免。归报札剌勒丁，即弃台白利司，仓卒走莫干征兵。是年冬，札剌勒丁驻莫干北设里汪之地，昼出猎，夜归纵饮，帐下仅卫卒千人。大军乘夜袭之，卫卒溃散，札剌勒丁奔于阿剌黑。大军疑其渡阿母河，北向追之，故不及。

先是札剌勒丁释阿释阿甫之弟，修好于阿释阿甫，使舍里弗偕往莅盟。舍里弗怨札剌勒丁之罚己也，承命不行，以傔人代之，使反尽修好之词。及札剌勒丁走莫干，其妃挟重宝居台白利司，舍里弗迁之于阿剌温之辛忒苏克寨，夺其赀。闻札剌勒丁自莫干出奔，舍里弗遂以甘札叛，传檄各城毋纳莎尔滩。札剌勒丁闻之，不以为意。明年春，札剌勒丁由莫干突至甘札，遣使召舍里弗。舍里弗仓卒不知所为，乃系颈以组出迎请罪。札剌勒丁阳为不知其事，赐宴慰谕之。大臣赐宴，货勒自弥之殊礼也，及将赴札纳阿卜秃，始召舍里弗至，数其叛逆之罪拘之。札剌勒丁去，守者乃缢杀舍里弗。是时札剌勒丁遣纳萨斐乞师于丹马斯克、阿尼忒、麻而顿等部，皆不应。与诸将议往亦思法杭，议已定，阿尼忒酋马素忽脱遣使者至，劝西取罗马，用其众可以御敌，且愿发四千骑以从。札剌勒丁信之，乃改赴阿尼忒。中道张幕，夜饮大醉。士人来告，昨夕有兵队过此，形状不类，宜为备。札剌丁不谓然。黎明，大军奄至，围已合，部将窝勒汗突围而入，扶札剌勒丁上马。宿酲未解，犹谓左右善护法儿思公主，札剌勒丁之次妃也。大军急追之，使窝勒汗力战，趋别道以误敌，自率百余骑至阿尼忒。门者不纳，又迂道向小亚细亚，至梅而法定，为大军所邀截，从者尽死。札剌勒丁单骑入阿儿忒山中。土人劫之，自言我货勒自弥苏尔滩也。乃送于酋长家。札剌勒丁谓其酋曰：“能送我至哀而陛耳者，必获厚赏，官爵土地惟所择；否则送我归货勒自弥。”酋喜，谓愿送苏尔滩归，使其妻护视，自出求马。俄顷有一曲儿忒人入见之，询知为货勒自弥莎尔滩。其人曰：“彼诚为苏尔滩，则攻围凯辣脱时杀我兄者，乃我之仇人也。”遂以枪刺杀之，货勒自弥亡。札剌勒丁躯干不逾中人，性沈毅，寡言笑，临阵决机，虽众寡不敌，而意气自若。然自恃其勇，过示整暇，饮酒作乐，往往败事。又驭下严，将士多怨之，盖战将才，非人君之度也。或谓札剌勒丁实未死，被刺者乃其厩卒云。

角儿只亦译为谷儿只，在里海、黑海之间高喀斯山南。太祖二十年，哲别、速不台由阿特耳佩占侵角儿只，败其兵。札剌勒丁入阿特耳佩占，以角儿只奉天主教，屡与天方教争，遂来伐，破土并城，败其兵七万。角儿只大将意万乃遁于克格里堡。攻之，分兵围其台白利司都城，天方教人为内应，遂克台白利司。部众降于札剌勒丁。后札剌勒丁为大军所败，角儿只图复仇，征兵于高喀斯山南北各部，与札剌勒丁战于阿而俺之北，复为札剌勒丁所败。绰儿马罕既灭札剌勒丁，太宗七八年间，由莫干伐角儿只，女主鲁速檀遁于乌治讷特堡。太宗十年，绰儿马罕部将分下阿拉斯河、库耳河中间角儿只各属地。嘎达罕克开达巴古城、法而沙拏速忒城，谟拉耳克商喀耳城，绰儿马罕弟笠拉克喀程城，察格塔克罗黎城，图格塔攻盖恒城，其守将阿拔克，为意万乃之子以城降。太宗十二年，阿拔克偕其女兄汤姆塔入朝。汤姆塔者，凯辣脱部长阿释阿甫之妃，札剌勒丁陷凯辣脱娶为妇者也。太宗厚抚之。既归，诏绰儿马罕尽返角儿只侵地。未几，又谕绰儿马罕，角儿只国及其属地岁贡外，勿苛敛。

乃马真皇后称制四年，贝住取凯辣脱城，遵太宗之命使汤姆塔主其地。是时鲁速檀仍居乌沙讷忒部，贝住招之不出。拔都亦遣使招之。鲁速檀以子达比特为质于拔都，求自附。贝住闻之，怒。鲁速檀夫弟私于外，而有子亦名达鄙忒。鲁速檀嫁开廓苏，挈以俱往，拘于罗马者十年，至是，贝住令商喀耳酋索之归，使主角儿只国，即位于麦兹他起耳之礼拜堂，以兵向乌沙讷忒堡。鲁速檀仰药死。

定宗即位，贝住令达鄙忒入朝。拔都亦令达比特入朝。定宗乃以达鄙忒主角儿只东境，达比特主西境。皆封王号，而达鄙忒位次在上。

罗马在黑海南，本东罗马属地，古拂菻国也。宋神宗元丰三年，塞而柱克王玛里克沙之弟素立蛮沙率突厥人、古斯人八万帐自撒马尔干西来夺其地，建都于枯尼牙，仍东罗马之名，名其国曰罗马。第八世国主开廓苏嗣位，五年而大将贝住兵至，以炮毁爱而西楞城，复陷其内城，兵民尽死，惟工匠及妇女获免。开廓苏率二万骑至舍挖司城。有佛郎兵二千人为助，复乞师于小阿昧尼亚国与希姆斯、梅法而定二部，皆不至。开廓苏与贝住战于爱而靖占城大败，弃辎重而遁。贝住恐有伏不追。翌日乃追至舍挖司，民乞降，贝住宥不杀，惟堕其城而去。西北略塔喀特城，西南至恺撒里牙城。开廓苏遣其大将来议款纳，岁贡金钱四十万的那，他物称是。贝住许之。

又二年，开廓苏卒，国人立其子亦思哀丁开喀而甫司，以弟屋肯曷丁开立蚩阿思兰与阿拉哀丁开柯拔脱为执政。国人有欲立开立蚩阿思兰者。其宰相社姆萨丁娶开喀而甫司之母，故助其子嗣位，令开立蚩阿思兰入贡和林。既行，诛其党羽。开立蚩阿思兰从官巴海曷丁台而术满诉于定宗，言社姆萨丁有三罪：一娶王妃，一妄杀，一立嗣君，未请命于可汗。定宗令开立蚩阿斯兰为王，而废开喀而甫司。定宗崩后一年，还至罗马。贝住以兵卫之，杀社姆萨丁，令开喀而甫司与开立蚩阿思兰分国而治，以舍挖司河为界。兄弟仍不相下，乃议兄弟三人三分其国。宪宗二年，召开喀而甫司入朝。畏其弟不敢行，令开柯拔脱代往，以二使从之，绕黑海而北先谒拔都，然后至和林。开立蚩阿思兰之党伪为开喀而甫司书，遣二使持谒拔都，谓先所遣二使一残疾，恐其失仪，一藏毒物，恐不利于可汗。拔都考验无实，乃令后二使为从官，前二使赍贡物，分道以往。开柯拔脱道卒，四使至，各誉其主。宪宗仍命分治其国，岁赋亦均为二。诏书未至，兄弟已开战。开立蚩阿思兰被禽下狱。

宪宗五年，贝住以罗马岁贡不入，兴师问罪。开喀而甫司奔东罗马。贝住出开立蚩阿思兰于狱，使主全境。旭烈兀至西域，开喀而甫司上书求内附。旭烈兀遵宪宗前命，分其国为二焉。至东罗马不与元通使命。惟定宗即位和林，天主教王遣使来贺。旭烈兀建国，波斯与东罗马修好，欲娶其王女。东罗马王以私生女玛里亚许字之，事具旭烈兀传。

小阿昧尼亚在阿昧尼亚国西南。货勒自弥末代，阿昧尼亚分裂，各部酋长皆受封于角儿只，小阿昧尼亚尚为货勒自弥属国。贝住攻罗马，罗马乞师于小阿昧尼亚，王海屯第一畏蒙古兵强，观望持两端。及贝住败罗马，乃介喀程堡酋札剌尔纳款于贝住，载币而行。初，罗马国王开廓苏之妃与其子避兵于小阿昧尼亚，至是贝住令献以为信。海屯第一如约。贝住乃允其降。定宗即位，遣其弟生拔特入朝。

小阿昧尼亚有数城，先为罗马所夺，定宗令贝住返其地。海屯第一请拔都达其诚款。拔都劝使入朝，惮道远，又恐内乱不果往。阿儿浑为行省，定小阿昧尼亚赋则重，民不堪命。海屯第一欲入朝申诉，其妃卒又不果。宪宗三年，始来朝，先见贝住于喀而斯城，又往见拔都及拔都之子撒里答。既至和林，宪宗优礼之。居五十日辞归，取道撒马儿干以返。

阿特耳佩占在货勒自弥西北，都城曰台白利司。其先世本塞而柱克王之仆，后为阿特耳佩占、阿而俺两部长官。塞而柱克亡，遂自立为国，称阿塔毕，下于苏而滩，并下于沙。哲别、速不台追货勒自弥苏而滩，乘胜入阿特耳佩古，其阿塔毕曰鄂思贝克，衰老，遂迎降，并遣其将阿库世导哲别等攻角儿只。后哲别等欲攻报达，闻有备，回至哈丹马城，纵兵大掠。复北行破爱而达必尔城，皆阿特耳佩古之属城也。进至台白利司，鄂思贝克出奔，守将纳币获免。蒙古遣使招降阿而俺之贝列堪城，城人杀使者，及城破，无男妇悉屠之。阿而俺都城曰甘札望风纳款。

太祖二十年，札剌勒丁来攻，鄂思贝克奔甘札，留其妃蔑里克守台白利司城。民降于札剌勒丁，已而复叛。札剌勒丁自往平之，娶蔑里克为妇，遣别将攻克甘札。鄂思贝克遁走，阿特耳佩占遂亡。后其地复为绰儿马罕所取。

克儿漫本货勒自弥属地。太祖平西域，克儿漫守将薄拉克据其地，自为一国，请命于报达，哈里发封为苏而滩。薄拉克为西辽故将，故又称黑契丹。大军败札剌勒丁，薄拉克先纳款于蒙古。及吉亚代丁来奔，薄拉克娶其母倍鲁克阿伊为妻。已而薄拉克近侍二人谋杀薄拉克，奉吉亚代丁为主。事觉，薄拉克磔杀二人，以弓弦缢吉亚代丁杀之，倍鲁克阿伊往救，并遇害，函吉亚代丁首遣使献于太宗。及岱尔巴图用兵于昔义斯单，招薄拉克趋其入朝。薄拉克以年老，遣子洛肯哀丁火者代往。未至，而薄拉克卒，其兄弟之子库特贝丁嗣位。太宗封洛肯哀丁火者为克儿漫苏尔滩，使归国。征库特贝丁至和林，命随牙剌瓦赤赴汉地治事。定宗即位，库特贝丁谋返国未果。及宪宗立，牙剌瓦赤为言于上治事有功，且无罪被废，乃封库特贝丁为苏尔滩，遣归。洛肯哀丁火者奔罗耳避之。后又奔报达，寻入觐，自言。宪宗召库特贝丁至，使质对，不直洛肯哀丁火者，令库特贝丁杀之。旭烈兀西征，库特贝丁迎至毡的城，从旭烈兀讨木剌夷。

海拉特本郭耳国属地歇萨尔城。郭耳国王封其大将之弟台术哀斯蛮，卒，子屋肯纳丁嗣。札剌勒丁灭郭耳，歇萨尔城以险固，独坚守自保。屋肯纳丁自结于蒙古，常率其子入觐。太祖卒，子射姆斯哀丁嗣。定宗元年，偕撒里诺延与木而滩、拉火耳二部议和，定贡献数。木而滩金钱十万的那，拉火耳三万，布三捆，奴仆百名。蒙古他将嫉之，诬以与印度得里部酋交通，得里兵至则为内应。射姆斯哀丁惧，往见岱尔巴图，遂留于岱尔巴图营中。二年，岱尔巴图卒，射姆斯哀丁申诉于察合台。

后王也速蒙哥，为所逐，乃往依拔都。宪宗即位，入觐和林。帝欲藉其力以抚定郭耳之地，北至阿母河，东南至印度河皆畀之，称臣纳贡，锡以命服、宝剑、刀斧。又命阿儿浑畀以金钱五十万为建国之资。旭烈兀西征，姆斯哀丁迎谒于撒马尔干，从讨木剌夷，招降赛耳塔石堡，因属于旭烈兀。传国百余年，后为帖木耳所灭。

土耳基又名倭斯曼利，语讹为倭土曼，地在黑海之南，波斯之西，地中海之北。其部族初居土耳基斯坦，王师西徇，其酋色娄曼沙乃由波斯入于亚美尼亚而立国焉。色娄曼沙卒，子尼尔土国罗耳继领其众。时木剌夷王阿拉爱丁方与大兵拒战，将败矣，尼尔土国罗耳援之，大败王师。于是阿拉爱丁赐以近东罗马之地。有二名城，曰色格德爱司，曰基希黑尔。尼耳土国罗耳卒，子倭斯曼立，小亚西亚王遂封之为王，赐用马尾纛旗，备王礼，乃自号其族曰倭斯曼利，建都于叶尼希黑尔。与东罗马战，大败之，取其六部。时武宗与东罗马修好，以诏书谕之。倭斯曼利不答，侵掠弥甚。复降其大将马吉耳。既而王师来伐，马吉耳与倭斯曼子奥尔汗合兵败之，遂攻白鲁撒城。八年，白鲁撒降。未几，倭斯曼卒，时年七十。倭斯曼善于治国，持法廉平，为倭斯曼利之令主。相传东罗马国人有襁负而至者。子奥尔汗立。先是大兵既下小亚西亚，而弃其地，于是小国蜂起，至奥尔汗时，遂渐并吞之，土尔基益强大。奥尔汗卒，子摩招德立，为敌人所刺死。子贝叶西德立。贝叶西德善战，时人号之曰霹雳，从父西征。既嗣位，又尽灭诸小国。佛郎西诸国恐其再西略也，先之。贝叶西德急归，败之。帖木儿乘虚入其名都西伐司。贝叶西德回军与战，大败被擒，逾年卒于囚所。或谓帖木儿获贝叶西德，置诸铁笼中以死。然自是土耳基人席其数世之武烈，浸以强大矣。

印度东北与波斯界，西濒阿剌伯海，西南濒大海，都城曰得里，亦译为铁利。其酋曰哥挞伯亭，篡其主麦尼而自立，始迁都于得里。太祖平西域，别将以兵侵印度，取数城而返。自此至宪宗，大兵屡伐印度，皆不得志，叛王笃哇子库脱洛克火者入印度东界，自立一国，旋为得里酋所逐。及世祖时，得里酋曰巴林。察合台后人来奔，蒙古兵渡印度河。巴林子谟罕默德败之。次年，诸王帖木儿复引兵至拉火耳，又失利。然谟罕默德亦阵殁。大德初，得里酋只拉儿哀丁非鲁慈败诸王兵于比拉母小河边。又五年，笃哇兵至火拉耳，为得里酋阿来曷丁合勒赤之弟伊立施所败。未几，库洛脱克火者引军直至得里。印度将昔费尔不能御，阿来曷丁哈勒赤以象军冲之。库洛脱克败走。大德七年，察合台后王土尔该引兵围得里城，逾两月不能克，乃退。明年，诸王阿里与火者塔失率四万骑伐印度，至阿母罗失为印度将士克洛克所邀获，置阿里、火者塔失于象足下毙之。已而笃哇将葛贝克复仇，躏木而滩，直至西瓦而克而退。及渡印度河，又为士克洛克所败。蒙古兵逃入沙漠，皆渴死，骑兵五万七千仅余三千人，为印度所俘，尽毙于象足下，葛贝克亦死。印度人聚其首为塔以识武功。是年，土克洛克又败蒙古别将，获三千人，亦置象足下毙之。自是蒙古兵不复入印度。

泰定帝末，笃哇子合尔迷失攻印度，尽取其北边诸城，进围得里。时得里酋为奇克洛卜之子谟罕默德，与议和，纳女于合尔迷失，国内空虚，始行铜币焉。其后驸马帖木儿攻印度，战于得里城下，大败之，直至古直拉德，印度全境俱为所躏，事具帖木儿传。




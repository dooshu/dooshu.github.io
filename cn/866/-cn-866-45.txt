吴郡志卷第四十六


异闻二

昆山临江乡，有南翔寺。初，掘地得石，径丈余。常有二鹤，飞集其上。僧有齐法师者，即此地作精舍，聚徒居之。鹤飞来无定方，随飞来处，其方必有人来施财作供，无一日不验。久之，鹤去不返，僧为之号泣。石上忽有题一诗云：“白鹤南翔去不归，惟留空迹在名基。可怜后代空王子，不绝薰修享二时。”因名寺曰南翔。寺之西有村，曰白鹤。

＊

申徒有涯，方外之士。尝携一白瓷瓶，自阳羡游吴中。大风雪中，脱衣赁舟。沽酒斗余，饮毕大吐。同载者恶之，榜舟者逐之。有涯挈壶〔瓶〕登岸，倚树高吟曰：“仲尼非不贤，为世所不容。嗤嗤同舟子，不识人中龙。溪雪戴落梅，寒声激长松。狂〔往〕来但清啸，一壶隐尘踪。”吟讫，跳身入瓶，悄然无迹。榜舟者大骇，举瓶碎之，无见也。它日，同济者见有涯携杖于虎丘剑池侧，箕踞而坐。知其异，人不敢逼〔通〕问。（《树萱录》）

＊

庆历中，李元者，管城人。泛舟过吴江，岸傍见小朱蛇长尺余，为牧童所困。元以百钱售得，洗去伤血，放茂草中。明年，复经吴江，纵步长桥。有展刺来谒者，称进士朱浚，少年风骨清耸，趋进可观。曰：“大人愿见君子，年老久不出，敢尔坐邀。所居，去桥数百步耳。”元拒，不获已，乃相从过桥。已有彩舫舣岸，浚拉元登舟，去如飞。俄至一山，数十吏立俟水滨。乘元以肩与，钦至其处。朱扉，侍卫甚严，殿阁凌空。王侯之居，莫及也。一人高冠道服立殿上，侍立皆美人。吏曰：“此吾王也。”浚引元升殿，再拜。王答拜曰：“小子闲游江岸，不幸为顽童所辱。几死其手，赖君子以仁存心，救此微命，不然化为江滨上矣。”元方记救蛇享。王顾浚，令百拜，且持元坐受其礼。曰：“此不足报厚德。”乃置酒高会，元从容谓王曰：“愿闻王所以居此。”王曰：“吾南海鳞长，有薄功于世，上帝命为安流王，且使居此。江湖清深，易作膏泽。水甘泉洁，足以养老。”又曰：“吾欲少报君，有女童年未笄。君若纳之，常得其助。”又以白金百斤遗元，曰：“珠玑之类，非敢吝，白金易售也。”乃别去，与女升舟，诸吏送之，少选至长桥别去。女童自言：“小字云姐，年十三矣。”言笑惠敏，元甚爱之。后二年，科诏下，明日当试。女童曰：“我为君入礼闱，窃所试题。”出门不久，复还。探怀出题，元检阅宿备。明日入试，果吻合。既捷荐名，遂登科，调丹徒簿。女童之来，至是六年矣。忽辞去，留之不可。离席，苒苒不复见。（《朱蛇记》）

＊

皇祐中，苏州民家，一夜，有人以白垩书其墙壁，悉似“在”字。一夕之间，数万家无一遣者。至卧内深隐之处，无不到者。莫知其然，后亦无他。

＊

熙宁六年六月，龙见于郡，东方黑龙二，北方白龙二。云气盛作而不雨，独承天寺前雨二寸。

＊

元丰元年七月四日夜，苏州大风雨，潮高二丈余。漂荡尹山至吴江塘岸，洗涤桥梁，沙土皆尽，惟石仅存。昆山张浦沙保有六百户，悉漂尽。惟余五户空屋，人亦不存。

＊

元丰四年七月，苏州大水。西风驾湖水，浸没民居。凡边湖者皆荡尽，或举家不知所在。松江长桥，亦推去其半。桥南至平望，皆如扫，内外死者万余人。翌日水退，村人渐获流尸。苏匠为棺，一日尽售，无以继之。人云：吴江以北，民露地而哭。平望以南，刈禾而歌。

＊

宣和间，盛章守郡。谯楼火，有得一木于煨烬之余。析而为薪，中有大吉字，遂献诸朝。时郡学立石一株，中夜有光发石上。教官作《瑞石放光颂》，亦以上闻。又一日，雷震大成殿柱，火光满庭。东壁楣上，遗一四带青布巾，大可贮五斗粟。教官命以香案置庭中，夜半失之。

＊

宣和间，杨崇字之损，为吴江丞。治所枕太湖，云涛汹涌，震动窗户。厅西有湖山堂，堂设石棋局及石墩二。一日，薄暮，闻下子声。小吏走观，见青巾二人对弈。闻人来，即起，凌波而去。视局上已五十许子，崇案为因，以视善弈者。叹其妙，而莫能弹其意。父老相传，以为奇事，图尝板行。今逸之，堂亦更为厅事矣。（丞郭某所记。）

＊

慧聚寺大殿二柱，有天书，如今之大篆，非刊刻者。一“勣溪火”三字，一蜿蜒蟠结若符篆，不可晓。在柱里向，人所不见。字大小近二尺许，好事者或模印之。（《通鉴本末》）

＊

松陵陈益，年少俊道，尝冠乡举。尝梦一人，衣道服，促左右。于巾笥中取绿衣、靴、笏，与益衣之。益询左右，则曰：“杨文公也。”益穿袍，亟觉毛骨寒凛，似不能胜。道服者乃叹闩：“惜乎！有此才而无此缘。”即命褫去。益后语其事于人，不一年，遂卒。（《谈选》）

＊

嘉祐中，昆山县海上有一船，桅折，风飘泊岸。船中三十余人，衣冠如唐人。系红鞓角带，短皂布衫。见人皆恸哭，语言不可晓。试令片字，亦不可读，行则相缀如雁行。久之，自出一书示人，乃唐天祐中。告授屯罗岛首领陪戎副尉制。又有一书，乃是上高丽表，亦称屯罗岛，皆用汉字。盖东夷之臣属高丽者。时赞善大夫韩正彦为县令，召其人，犒以酒食。罢食，以手捧首而冁，意若欢感者。正彦使人为其治桅，桅旧植船木上，不可动。工人为之造转轴，教其起倒之法。其人又喜而冁。船中有诸谷，惟麻子大如莲的。苏人种之，初岁亦如莲的。次年渐小，数年后，只如中国麻子。

＊

治平中，钱忠道过吴中，爱其风物，留恋不能去。终日讽咏游赏，遥见好女子，小舟独棹烟波间。忠悦之，作诗赠之。有句云：“满目生涯干顷浪，全家衣食一轮竿。”女得诗携归，呈其父，盖隐沦客也。嘉忠其诗，遂以女妻忠。泛舟同入烟波，不知所往。（《清隐集》）








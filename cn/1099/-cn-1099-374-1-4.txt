○覆請申明職掌會推閣臣疏 【 會推閣臣】

題為申明職掌、以重閣臣之選事、本月十五日申時、伏蒙　皇上召臣光祖、與志皋、至會極會、傳奉敕諭、初未知為何事、恭捧到于朝房、然後知為陛趙志皋禮部尚書、張位吏部左侍郎、俱入閣辦事、始臣等微聞申時行等、密薦二臣、今乃果然、臣等素知二臣之賢、士論稱為正人君子、望其柄用、今　皇上信納閣臣之言、用之輔理、良協輿情、臣等不勝忻躍、但事關職掌、有不容不言者、夫爵人于朝。與眾共之。　祖宗定制。凡大臣員缺。吏部與九卿會推、請旨簡用。至推吏兵二部尚書。各邊總督。公此疏得大臣之體如此可以為冢宰矣及內閣大臣。則九卿之外。復益以六科十三道。盖其任愈重。則舉當愈公。詢謀僉同。方敢推用。實所以廣忠集眾。而杜偏聽之奸。絕阿私之患也。自大學士張居正用事。閣臣進用。始有不由會推者。意在市恩蔑棄成法。天下共言其非矣今時行等所薦。固為得人。即使會官廷推。二臣資望安知不在所推數中奚庸私薦哉。臣愚以為會推大典。　祖制决不可廢。私薦內降。其端决不可啟伏望　皇上俯納臣言。以後閣臣員缺。仍敕吏部九卿科道官、照例會推、疏名以請廣眾大廷之中、孰敢蔽賢、亦孰敢私所厚、庶朝廷有大公至正之體而所舉之臣亦有光榮得以殫心而任事矣。若一聽之獨舉密薦誠恐異日狥私植黨之禍。殆有不可勝言者。臣待罪銓衡、不敢不為國家存深長之慮。冐昧上言。不識忌諱、伏望　聖明裁奪、謹題請旨、

萬曆十九年、九月十八日具題、二十日奉　聖旨、新簡閣臣、你每既說士論稱服、元輔所薦、足見至公、今次斷自朕心、原不為例、以後還著會推、


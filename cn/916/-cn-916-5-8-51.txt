【行药至城东桥诗】

鸡鸣关吏起。伐鼓早通晨。严车临迥陌。延瞰历城□。蔓草缘高隅。修杨夹广津。迅风首旦发。平路塞（《类聚》作寒。）飞尘。扰扰游宦子。营营市井人。（《类聚》作民。）怀金近从利。抚剑远辞亲。争先（《类聚》作知。）万里途。各事百年身。开芳及稚节。含彩吝惊春。尊贤永照（《文选》作昭。）灼。孤贱长隐沦。容华坐销歇。端为谁苦辛。（○本集五作行乐至城东桥。《文选》二十二。《诗纪》五十二。又《类聚》二十八引尘、民、亲、身四韵。）


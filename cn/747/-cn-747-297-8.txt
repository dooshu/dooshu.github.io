○为蜀州刺史第八息进云母粉表

臣某言：伏按云母者，千二百玉石之精，七十二气雾之英也。体华而光，不为水毁，不为火煅。夫万物之精者，神气所会，未有不化神而能长久者也，是以服食者则翱翔自任，役使百灵。臣肌性虚羸，小婴疾苦，务求摄理，验讨方书，品丹石之名，徵草木之气。前圣所录，粗知其体，即味消邪厉，力辅神年，类非难得之珍，价无兼金之重，触疾则愈，莫若兹物。伏惟越古金轮圣神皇帝陛下福德所符，天祚攸久，岂假上药，方固南山？然一日万机，或烦圣虑，色力营卫，必有相资。臣从西山野人得其良者，其色多白，是名云液。臣不揆拙昧，辄采古仙要方，量事施艺，翦弃粗，收聚轻英，开洁清之所，远淹秽之迹，浸以茅露，洮以东流，旷日弥时，然後功就。果得光润融烂，质理研微，试之柔肤，随手化灭，皆云所见，未始相侔。臣意其精殊，倘涉灵秘，岂以凡妄，所敢飧尝？谨诣朝堂，敢冒死封进。伏希陛下兼爱博物，受其区区，不以凡人，忽弃神宝。无任下情。


文集卷五十四


答陈履常　一


以下俱密州

吴中屡得瞻见，时以余弃，洗濯蒙鄙。别来仰伫日深，递中首辱教尺，感服良厚。即日履兹酷暑，起居何如？贵眷令子各佳胜？披奉杳然。临纸怅惘，惟冀为时调护。卷五三





答陈履常　二


远承寄贶诗刻，读之洒然，如闻玉音。何幸获此荣观！不独以见作者之格，且足以知风政之多暇，而高躅之难继也。辄和《光禄庵二绝》，聊以寄钦羡之怀，一笑投之可也。所须接骨丹方，谨录呈。高密连年旱蝗，应副朔方百须，纷然疲苶，日俟汰逐。企仰仙馆，如在云汉矣。因风，不吝诲字。卷五三





与鲜于子骏　一


以下俱密州

久不奉状，方深愧悚。递中伏辱手教，并新文石刻等，疾读，喜快无量。即辰起居佳否？公文学德度，宜在朝廷，久此外远何也？然闻一路蒙被仁政，不尔，吏民皆在倒悬中也。况乡井坟墓在焉，计居之甚以为乐。某到郡正一年，诸况粗遣，岁凶民贫，力所无如之何者多矣。然在己者，未尝敢行所愧也，如此而已。忝厚眷，故及。未缘瞻奉，惟冀以时自重。不宣。卷五三





与鲜于子骏　二


忝厚眷，不敢用启状，必不深讶。所惠诗文，皆萧然有远古风味。然此风之亡也久矣，欲以求合世俗之耳目，则疏矣。但时独于闲处开看，未尝以示人，盖知爱之者绝少也。所索拙诗，岂敢措手，然不可不作，特未暇耳。近却颇作小词，虽无柳七郎风味，亦自是一家。呵呵。数日前，猎于郊外，所获颇多。作得一阕，令东州壮士抵掌顿足而歌之，吹笛击鼓以为节，颇壮观也。写呈取笑。卷五三





与鲜于子骏　三


故人刘格，字道纯，故友刘恕道原之亲弟。读书强记辨博，文词粲然可观，而立节强鲠，吏事亦健，君实颇知之，余人未识也。欲告子骏与一差遣，收置门下。公若可以踏逐辟召，幸先之，敢保称职也。旦夕归南康军待阙，公若有以处之，他必愿就也。某非私之也，为时惜才也。卷五三





与欧阳仲纯　一


以下俱徐州

去岁城东，屡获陪从，蒙益既多，乐亦无量。既别，日苦贱事，不克驰问，惭负不可言。即日起居何如？见报，除审簿，信否？殊不知即日从者所在，徒有仰咏。某蒙庇粗遣，彭门本无一事，足以藏拙。河水一至，事无不有，中间几殆者数矣，必亦闻之。今方稍安，而夏秋之患未可量，盖命穷所至感召此，何时复得一笑之乐也。近诗数首，聊以破颜。余寒，万万以时自重。卷五三





与欧阳仲纯　二


伯仲、叔弼昆仲，各计安胜？杨掾行速，未及拜书，乞道下恳。子由在南都，时得书，无恙。彭城最处下流，水患甲于东北。奏乞钱与夫为夏秋之备，数章皆不报。曹河若可塞，固大善，不尔，仓卒之间，不免调急夫使系省钱，岂暇复禀命乎？所费必多，而为备不如先事之精也。人微言轻，信命而已。仲纯知我之深者，聊复及之。卷五三





与欧阳仲纯　三


去春寄舍国门，屡辱临顾，喜慰无量。别来逾年，奔走俗状，未尝通问，瞻企徒深。即日履此烦暑，起居何如？眷爱各安否？传闻车马已到宛丘，相去甚近，书问自此可时相及矣。千万顺时珍重。卷五三





与欧阳仲纯　四


崔度者，顷年在陈，与之甚熟。今作过海之行，妻子仍在陈学，幸略与垂顾。卷五三





与欧阳仲纯　五


伯仲兄闻监西岸，已视事未？叔弼近托孙元忠附书季默，今安在？因风无惜惠问。宛丘谁与往还，有可与语者否？卷五三





与眉守黎希声　一


以下俱徐州

倾向已久，展奉无由。窃计比日履兹酷暑，起居佳胜？某占籍部中，不获俯伏门下，一修桑梓之仪，瞻望铃斋，岂胜怀仰！伏惟顺时为民自爱。卷五三





与眉守黎希声　二


去岁王秀才西归，奉状必达。即日远想起居佳胜？承朝廷俯徇民欲，有旨借留，虽滞留高步，士论未厌，而乡间之庆，特以自私而已。然山水之秀，园亭之胜，士人之众多，食物之便美，计公亦自乐之忘归也。某久去坟墓，贪禄忘家，念之辄面热，但差使南北，不敢自择尔。何时复得一笑为乐？尚冀为时自重。卷五三





与眉守黎希声　三


向自密将赴河中，至陈桥，受命改差彭城。便欲赴任，以儿子娶妇，暂留城东景仁园中。旦夕自汴东去，逾远风问，可胜怅然！坟墓每烦戒敕，惟增感噎。堂兄欲葬祖坟，为诸房众多，某既不敢果决，恐众意难允也。乞知之。卷五三





与张嘉父　一


某启：都下纷纷，不遂款奉，别来思渴深矣。比日起居何如？某凡百粗遣，汝阴僻陋，但一味闲，真衰病所乐也。合会未期，千万保重。不宣。卷五三





与张嘉父　二


某启：今日与嘉父道别，浩然笑仆醉后草书，虽不通他心，信手乱书，亦有祸福也。公少年高才，不患不达，但志于存养，孟子所谓“心勿忘勿助长”者，此当铭之坐右。世人学道，非助长也，则忘而已矣。仆少时曾作《杂说》一首送叔毅，其首云“曷尝观于富人之稼者”是也，愿一阅之。承过听，见语甚重，不敢不尽。卷五三





与张嘉父　三


某启：君为狱吏，人命至重，愿深加意。大寒大暑，囚人求死不获；及病者多，为吏卒所不视，有非病而致死者。仆为郡守，未尝不躬亲按视。若能留意于此，远到之福也。卷五三





与张嘉父　四


某启：君年少气盛，但愿积学，不忧无人知。譬如农夫，是穮是蓘，虽有饥馑，必有丰年。敢以为赠。卷五三





与张嘉父　五


某启：公文章自已得之于心，应之于手矣。譬之百货，自有定价，岂小子区区所能贵贱哉！“潜虽伏矣，亦孔之章”，足下虽欲不闻于人，不可得。愿自信不疑而已。卷五三





与张嘉父　六


某启：借示赋论诸文，遂得厌观，殊发老思。西汉一首尤精确。文帝不诛七国，世未有知其说者，独张安道尝言之于神考，其疏，人亦莫之见也。今公所论，若合符节，非学识至到，不能及此。仰钦仰钦！卷五三





与张嘉父　七


惠州

某启：久不奉书，过辱不遗，远枉教尺，且审起居佳胜，感慰交集。著述想日益富。示谕治《春秋》学，此儒者本务，又何疑焉？然此书自有妙用，学者罕能领会，多求之绳约中，乃近法家者流，苛细缴绕，竟亦何用！惟丘明识其妙用，然不肯尽谈，微见端兆，欲使学者自求之，故仆以为难，未敢轻论也。凡人为文，至老多有所悔。仆尝悔其少作矣。若著成一家之言，则不容有所悔。当且博观而约取，如富人之筑大第，储其材用，既足而后成之，然后为得也。愚意如此，不知是否？夜寒，笔冻眼昏，不罪不罪！春首，惟千万自重。不宣。卷五三





与陈季常　一


以下俱黄州

某启：昨日人还，拜书，想已达。今日见马铺报，公择二十一日入光州界，计今已在光，辄于太守处借人持书约会于岐亭。某决用初一日早离州，初二日晚必造门，此会殆为希有。然第一请公勿杀物命，更与公择一简邀之，尤妙。人速，不尽所怀，恕之。不宣。卷五三





与陈季常　二


早来宿酒殊昏倦，得佳篇一洗，幸甚。昨日醉中口占，忘之矣。写一首为笑。卷五三





与陈季常　三


近因往螺师店看田，既至境上，潘尉与庞医来相会。因视臂肿，云非风气，乃药石毒也，非针去之，恐作疮乃已。遂相率往麻桥庞家，住数日，针疗。寻如其言，得愈矣。归家，领所惠书及药，并荷忧爱之深至，仍审比来起居佳安。曾青老翁须《传灯录》，皆已领，一一感佩。《五代史》亦收得。所看田乃不甚佳，且罢之。蕲水溪山，乃尔秀邃耶？庞医熟接之，乃奇士。知新屋近撰《本草尔雅》，谓一物而多名也。见刘颂具说，深欲走观。近得公择书，云四月中乃到此。想季常未遽北行，当与之偕往耳。非久，太守处借人遣赍家传去，别细奉书。卷五三





与陈季常　四


柴炭已领，感怍感怍！东坡昨日立木，殊耽耽也。卷五三





与陈季常　五


王家人力来，及专人，并获二缄及承雄篇赞咏。异梦证成仙果，甚喜幸也。某虽窃食灵芝，而君为国铸造，药力纵在君前，阴功必在君后也。呵呵。但累书听流言以诬平人，不得无折损也。悬弧之日，请一书示谕，当作贺诗。切祝切祝！比日起居佳否？何日决可一游郡城？企望日深矣。临皋虽有一室，可憩从者，但西日可畏；承天极相近，或门前一大舸亦可居。到后相度。未间，万万以时自重。卷五三





与陈季常　六


欲借《易》家文字及《史记索隐》《正义》。如许，告季常为带来。季常未尝为王公屈，今乃特欲为我入州，州中士大夫闻之耸然，使不肖增重矣。不知果能命驾否？春瓮但不惜，不须更为遗恨也。卷五三





与陈季常　七


郑巡检到，领手教，具审到家，尊履康胜。羁孤结恋之怀，至今未平也。数日前，率然与道源过江，游寒溪西山，奇胜殆过于所闻。独以坐无狂先生为深憾耳，呵呵。示谕武昌田，曲尽利害，非老成人，吾岂得闻此？送还人诸物已领。《易》义须更半年功夫练之，乃可出。想秋末相见，必得拜呈也。近得李长吉二诗，录去，幸秘之。目疾必已差，茂木清阴，自可愈此。余惟万万顺时自重。卷五三





与陈季常　八


示谕武昌一策，不劳营为，坐减半费，此真上策也。然某所虑，又恐好事君子便加粉饰，云擅去安置所而居于别路；传闻京师，非细事也。虽复往来无常，然多言者何所不至。若大霈之后，恩旨稍宽，或可图此。更希为深虑之，仍且密之为上。卷五三





与陈季常　九


稍不奉书，渴仰殊深。辱书，承起居佳胜。新居渐毕工，甚慰想望。数日得君字韵诗，茫然不知醉中拜书道何等语也。老媳妇云“一绝乞秀英君”，大为愧悚，真所谓醉时是醒时语也。蒙不深罪，甚幸。虽知来篇非实语，犹且收执，庶几万一。莫更要写脊记否？呵呵。柳簿云某奉讶者，不知得之于谁，安有此理！来书雄冠之语，亦无人见，但有答柳二书云，陈季常要写脊记，欲与写云。文武寀寮，常居禄位，亦如与季常书作戏耳，何名为讶哉！想公必不以介意，不答最妙。日夜望季常入州，但可惜公择将至，若不争数日，而吾三人者不一相聚剧饮数日，为可惜耳。有人往舒，五七日必回，可见其的。若不来，续以书布闻。茶臼更留作样几日。近者新阕甚多，篇篇皆奇。迟公来此，口以传授。余惟万万自爱。卷五三





与陈季常　一〇


叠辱来贶，且喜尊体已全康复。然不受尽言，遂欲闻公，何也？公养生之效，岁有成绩，今又示病弥月，虽使皋陶听之，未易平反。公之养生，正如小子之圆觉，可谓“害脚法师鹦鹉禅，五通气毬黄门妾”也。至祷。卷五三





与陈季常　一一


孙巨源之侄，甚佳士，兼甚仰盛德，云当去请见。某告以季常不蓄乌巾十余年矣，又不欲便裹帽奉谒，他必自去见公也。镇中得一好官人，亦非细事。叔亶书已附去。西方多事，此君却了得，莫遂奋起否？见报，赵二罢相州取勘，他称病乞不下狱，不知为何事，私甚忧之。公闻其详否？又报舒亶乞郡。闲知之。卷五三





与陈季常　一二


侯马铺行，奉书，未达间，领来诲，具审起居佳胜，至慰至慰！答京洛书，过当过当！此何足称。先生笃于风义，至自割瘦胫以啖我，可谓至矣。然以化不为鹭鸶者，则恐未能也。彼不相知者，视仆之饥饱，如观越人之肥瘠耳，虽象亦未易化也。乡谚有云“缺口镊子”者，公识之乎？想当拊掌绝倒。知过节入州，甚幸。未间，万万自重。缺口镊子者，取一毛不拔。恐未常闻，故及。卷五三





与陈季常　一三


别后凡四辱书，一一领厚意。具审起居佳胜，为慰。又惠新词，句句警拔，诗人之雄，非小词也。但豪放太过，恐造物者不容人如此快活。一枕无碍睡，辄亦得之耳，公无多奈我何。呵呵。所要谢章寄去。闻车马早晚北来，恐此书到日，已在道矣。故不缕。卷五三





与陈季常　一四


置中叠辱手示，并惠果羞，感愧增剧。《酒隐堂诗》，当涂中抒思，不敢草草作。公是大檀越，岂容复换牌也？一笑。卷五三





与陈季常　一五


翰林

某局事虽清简，而京辇之下，岂有闲人！不觉劫劫过日，劳而无补，颜发苍然，见必笑也。子由同省，日夕相对，此为厚幸。公小疾虽平，不可忽。“善言不离口，善药不离手”，此乃古人之要言，可书之座右也。药物有彼中难得，须此干置者，千万不外。如闻公有意入京，不知几时可来，如得一会，何幸如之！柳一已在此，一访，值出，未见也。僦居在蒲池寺，去此稍远。数日颇有新事：左揆已出陈州，君实代之，蹇老知和州，授之庐签，余不能尽报去。刘莘老中丞旦夕授也，黄安中龙直知越州。静庵不管闲事，最妙最妙！卷五三





与陈季常　一六


惠州

轼启：惠兵还，辱得季常手书累幅，审知近日尊候安胜。择、括等三凤毛皆安，为学日益，喜慰无量。轼罪大责薄，圣恩不赀，知幸念咎之外，了无丝发挂心，置之不足复道也。自当涂闻命，便遣骨肉还阳羡，独与幼子过及老云并二老婢共吾过岭。到惠将半年，风土食物不恶，吏民相待甚厚。孔子云：“虽蛮貊之邦行矣。”岂欺我哉！自数年来，颇知内外丹要处。冒昧厚禄，负荷重寄，决无成理。自失官后，便觉三山跬步，云汉咫尺，此未易遽言也。所以云云者，欲季常安心家居，勿轻出入。老劣不烦过虑，决须幅巾草屦相从于林下也。亦莫遣人来。彼此须髯如戟，莫作儿女态也。在定日作《松醪赋》一首，今写寄择等，庶以发后生妙思，着鞭一跃，当撞破烟楼也。长子迈作吏颇有父风，二子作诗骚殊胜，咄咄皆有跨灶之兴。想季常读此，捧腹绝倒也。今日游白水佛迹山，山上布水悬三十仞，雷轰电散，未易名状，大略如项羽破章邯时也。自山中归，得来书，灯下裁答，信笔而书，纸尽乃已。托郡中作皮筒送去。想黄人见轼书，必不沉坠也。子由在筠极安，处此者，与轼无异也。书云：老躯极健，度去死远在。读之三复，喜可知也。吾侪但断却少年时无状一事，诚是。然他未及。子由近见人说，颜状如四十岁人，信此事不辜负人也。不宣。轼再拜。卷五三





答毛泽民　一


以下翰林

轼启：比日酷暑，不审起居何如？顿承示长笺及诗文一轴，日欲裁谢，因循至今，悚息。今时为文者至多，可喜者亦众，然求如足下闲暇自得、清美可口者，实少也。敬佩厚赐，不敢独飨，当出之知者。世间唯名实不可欺。文章如金玉，各有定价，先后进相汲引，因其言以信于世，则有之矣。至其品目高下，盖付之众口，决非一夫所能抑扬。轼于黄鲁直、张文潜辈数子，特先识之耳。始诵其文，盖疑信者相半，久乃自定，翕然称之。轼岂能为之轻重哉！非独轼如此，虽向之前辈，亦不过如此也。而况外物之进退，此在造物者，非轼事。辱见贶之重，不敢不尽。承不久出都，尚得一见否？卷五三





答毛泽民　二


再辱示手教，伏审酷热起居清胜。见谕，某何敢当！徐思之，当不尔。非足下相期之远，某安得闻此言？感愧深矣。体中微不佳，奉答草草。卷五三





答毛泽民　三


以下俱惠州

某启：公素人来，得书累幅。既闻起居之详，又获新诗一篇，及公素寄示《双石堂记》。居夷久矣，不意复闻《韶》《濩》之余音，喜慰之极，无以云喻。久废笔砚，不敢继和，必识此意。会合无期，临书惘惘。秋暑，万万以时自厚。不宣。卷五三





答毛泽民　四


某寓居粗遣，本带一幼子来。今者长子又授韶州仁化令，冬中当挈家来。至此，某又已买得数亩地，在白鹤峰上，古白鹤观基也。已令斫木陶瓦，作屋二十间，今冬成。去七十无几，矧未能必至耶，更欲何之！以此神气粗定，他无足为故人念者。圣主方设科求宏词，傥有意乎？卷五三





答毛泽民　五


新居在大江上，风云百变，足娱老人也。有一书斋名“思无邪斋”，闲知之。卷五三





答毛泽民　六


某启：寄示奇茗，极精而丰，南来未始得也。亦时复有山僧逸民，可与同赏，此外但缄而藏之尔。佩荷厚意，永以为好。卷五三





答毛泽民　七


《秋兴》之作，追配骚人矣，不肖何足以窥其粗。遇不遇固自有定数，向非厄穷无聊，何以发此奇思以自表于世耶？敬佩来贶，传之知音，感愧之极。数日适苦壅嗽，殆不可堪，强作报，灭裂，死罪死罪！卷五三






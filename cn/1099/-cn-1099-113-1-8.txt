○請罷中官鹽引等疏 【 止中官罷鹽引】

臣等切見天下賦稅、歲入有常、而國用日增、無有限制、雖年穀豊登、尚難支持、一遇荒歉、尤為可慮况今虜患未寧、軍需糧艸、在在缺乏、太倉每歲解去各邊銀兩。常不足以供一歲官軍之費。所賴以接濟者。惟有鹽課一事。可以備飛芻走粟之用。然往日開中引鹽以前存積多故可以備緩急如正德十年則開中正德元年以前課額今數季以來。各處運司該年正課。俱以開中盡絕。凡有奏請開中者。未免預先支給。鹽法因此大壞。猝有邊警召募客商。多不上納。葢因公差人員奏討引目數多。一時就要盡數支賣。本等客商。皆守支艱難。日漸貧困以至如此。夫以太倉有限銀兩。既不足以給各邊軍馬之需。而鹽課成法。又日益廢壞。無以接濟急用。萬一復報有重大聲息。勢須多用糧艸、不知　朝廷將何以處之。近該太監劉允差往烏思藏、齎送番供等物、奏討長蘆運司見鹽一萬引、兩淮運司見鹽六萬引、跟隨人役、類多挾勢謀利、或至各支一萬引、乃夾帶至八九萬引、以此載鹽船隻、填滿河道南北官民商旅舟楫、一切阻塞不容往來、其所用拽船人夫二三千名、威勢逼迫、役及婦人、所過之處、怨聲載道、非惟有壞鹽法。抑恐激成他變臣等實切憂之、夫　朝廷之所以遣允齎供以取佛徒者、葢欲崇尚其教也。然彼佛氏之教。本以慈悲不殺、憫念眾生為心。今允等所過地方。軍民供億、乃至於顛仆道途。死亡相繼。就使佛尚有靈。聞此苦事。亦將蹙額不樂。而不忍見矣。如此而欲奉佛求福。其可得乎。又况烏思藏乃西番化外之教。其徒飲酒食肉、不知戒律。亦佛氏之所恥言者。　聖明在上、正宜申嚴禁戒、遠斥其人、豈宜崇信供奉、浪費國計、以貽天下生民無窮之害也哉、再照陜西延綏甘肅等處、連年災傷、米穀薄收、人多飢饉、加以去年虜賊便入搶掠、又有回賊累次作耗、瘡痍之民、尚未甦息、地方十分艱苦、錢糧十分窘乏彼處官司、計無所出、見行奏乞賑濟、方患無以應之、今該司禮監傳奉　聖旨、差御馬監太監張玉前去彼處造辦應貢各樣土宜物件、其合用錢糧茶品等項、欲令陜西鎮廵三司等官及甘肅地方官員計處、交與張玉置辦、凡百大小事情、悉聽張玉便宜處治、所在大小衙門、毋得違阻、令臣等備以此意、撰寫勑書、臣等躊蹰惶懼、未敢仰承　聖意、緣前項地方。既值兵荒貧窘。民不聊生、前項措辦錢糧。欲取之於官則庫藏匱乏。欲取之于民。則閭里空虗。其太監以下人員至彼之日。所費又復不貲。為彼處官員者。若欲撫恤軍民。則恐以違詔致罪。若欲奉行詔旨、則恐嚴刑峻法之下。民窮盜起。別生意外之患。此固為人臣子者。皆宜為國深慮者也、而况忝居內閣、義同休戚如臣等者乎。又况甘肅切近土魯番諸夷、設若內地盜起。彼必乘機入為邊患。地方安危。関係非小。至于便宜處治。惟統兵官員。臨機濟務。得以行之。尋常公幹。豈可援引為例。伏望　皇上俯垂　天聽亟將劉允取回、今後凡有奏討鹽引者、一槩不與、重念陜西歲荒民貧、錢糧無處出辦、仍將張玉停止不差、前項敕書、免令臣等撰擬、地方生靈、不勝幸甚、臣等無任懇切顒望之至、


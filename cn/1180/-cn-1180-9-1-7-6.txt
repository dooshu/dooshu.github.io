羔裘

三章，章四句


首章讲：此美大夫作也。言：吾人之德，以循理则称顺，以忠直则称刚，以华国则称文。三者备，然后于身服为无忝也，我今于之子见之。





羔裘如濡，洵直且侯。

直，顺也。侯，美也。羔羊之裘，如濡而润泽，其毛信顺，而且美者矣。





彼其之子，舍命不渝。

之子，指大夫。舍，是处。命，是天理。渝，是变。然服此者，岂无顺德以称之哉？但见彼其之子，当死生之际，以身居其所受之理而不逾。身可杀也，而不求生以害仁；生可舍也，而不避患以害义。有此顺德，而服顺美之裘，夫安有不称者乎？

二章讲：





羔裘豹饰，孔武有力。

力，气力。羔羊之裘，以豹皮为饰，毅然甚武勇而有力矣。





彼其之子，邦之司直。

司，是主。然其服此者，岂无刚德以称之哉？但见彼其之子，其在邦也，任直道之司而不诡随以从人。有举世所不敢言者，彼独言之；有举世所不敢为者，彼独为之。有此刚德，而服孔武之裘，夫岂有不称者乎？

末章讲：





羔裘晏兮，三英粲兮。

三英，裘饰。羔羊之裘，晏然其盛，以三英为饰，烂然其光明矣。





彼其之子，邦之彦兮。

彦，士之美称。然其服此者，岂无美德以称之哉？但见彼其之子，其在邦也，备盛德于躬，莫非文明之显。设在朝，则可黼黻乎皇猷，而邦家以光；在位，则可辉煌乎治道，而民俗以美。有此美德，而服三英之裘，夫岂有不称者乎？






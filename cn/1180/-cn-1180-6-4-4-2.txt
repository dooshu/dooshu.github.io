恭祝万寿无疆二首


太平天子正垂裳，凤纪重开赤室祥。
万岁歌声弥海宇，千门佳气霭明光。
西池云驾临仙仗，南极星躔映寿觞。
欲颂巍巍那可拟，神尧十六御陶唐。

拜陈金镜庆尧年，况属清秋灏景鲜。
龙衮光中香篆袅，凤韶声里玉卮传。
九霄瑞露凝仙掌，三殿祥云捧御筵。
浅薄幸霑恩似海，讴歌惟祝寿齐天。






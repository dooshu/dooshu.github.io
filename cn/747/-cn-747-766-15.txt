○上崔相公启

某启。某闻臃肿之材，动乖於绳墨；之韵，自合於宫商。虽观听以由人，实否臧而在己。所以困骥见称於伯乐，焦桐取誉於伯喈。咸发迹一时，垂芳千祀。某自开成建号，则执艺求知。迹忝及门，名叨中选。或缘情序美，移时而奖导再三；或体物达诚，一席而称扬数四。遂使声华振耀，喧动辈流。桂折高枝，名登上第。但以依仁岁久，轩墀之桃李成阴；趋岸年深，门巷之椅桐暗老。徒蒙荫覆，莫自根牙。良辰几何，元鬓倏改。伏惟相公推名意切，录旧情深。朝宣一言，夕济千里。俾平生志业，不负於辛勤；向者恩知，果成其远大。生死幸甚！生死幸甚！颇将偃顿，屡渎阶墀。日暮途遥，诚堪悯念。


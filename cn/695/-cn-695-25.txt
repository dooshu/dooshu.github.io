钱溥

溥之居与陈文邻也，溥常教内监，内监来谒，必邀文与共饮。天顺末，英庙不豫，中外危疑。内侍王纶，溥之所教，伴读东宫。一日来谒，文意必召己，竟不召。乃使人微诇之。纶言：「上不豫，东宫纳妃如何？」溥言：「当以遗诏行事。」已而，内阁草遗诏，大学士李贤当笔，文起夺其笔曰：「无庸，已有草之者矣。」遂言溥、纶定计，将退贤以溥代之，退兵部尚书某以韩雍代之，故俱及于贬。


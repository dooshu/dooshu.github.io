○授郑亚桂府观察使制

敕。地理五岭，川束三江。直千里之奥区，杂夷风之阜壤。静则可理，动则难安。思得长才，以绥裔俗。求於佥论，多曰汝谐。给事中郑亚，识洞古今，情惟端愿。富三冬之精学，控六变之雄文。早升甲乙之科，雅有词华之誉。周旋粉署，堂堂表题柱之荣；纠正霜台，肃肃有埋轮之志。人推长者，时许多能。洎入赞黄枢，超居青琐。弥缝阙漏，衮职以之无遗；参酌宪章，国典由其益振。朕方宏理道，志切惠人，精求廉问之才，用广移风之化。尔宜将我诚意，布其惠和，抚俗必务於洁廉，奉已宜思於简俭。无以地远而忽其簿书，无以官尊而怠於统驭。将期富庶，必在严明。承我宠荣，勉思报效。


寄悼邱孟卿四首







寄悼邱孟卿[202]四首


丁未四月，黄冈之乱，孟卿率卒六人往侦，陷贼不屈，死，今一年矣。潮人为开追悼会，感成四律，哀孟卿且哀黄冈也。孟卿名炜，其先祖步琼祀乡贤，海阳人。

五品材官耳，有阶殊不崇。人生惟一死，天子赏孤忠。

白日消兵劫，青山吊鬼雄。男儿须冒险，如汝是成功。

竟使潢池盗，而名革命军。养痈谁致此，赴义最怜君。

敢列呼同火，轻生入乱云。莲花峰嶪嶪，未许坠妖风。

几日黄冈复，兵来贼早逃。未能诛乱首，空复刮民膏。

抄似瓜连蔓，僵真李代桃。九泉同不瞑，欲诉仰天高。

嗟汝乡贤后，不为儒缓容。舍身将逻卒，大节振衰宗。

赐恤中朝典，招魂古寺钟。临风感畴昔，事我礼常恭。






○莫庭九宫天符醮词

伏以博厚成形，中黄定位，统水火而称长，冠金木以居尊。孕育万灵，苞含五纬，上惟邦国，下及人伦，凶吉攸司，安危是系。臣本宫震卦，五鬼所临，运气飞旗，仍当此月。恐为灾厄，尤切忧惶，虔考吉辰，精修醮礼。伏惟鉴其丹恳，锡以鸿休，回危就安，变凶成吉，解灾除厄，增禄延年，眷属康宁，公私和泰。不任。


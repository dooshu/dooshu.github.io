送勒卣之金陵省试


其一

嘉宾集城阿，送客游旧京。
吴云变昏旦，蟪蛄日夜鸣。
望望路阻修，关河自峥嵘。
去矣心内恻，居者伤中情。
西瞻浮云阙，远道多令名。

其二

念我生平时，弱龄意纵横。
婵娟恋文史，时俗羞逢迎。
忼慨事君子，大雅方流声。
黾勉望寥廓，结交繇中诚。

其三

中诚亦何极，珊瑚与明珠。
大海同一源，谁能分根株。
我与二三子，结辔来驰驱。
长江何浩浩，欢笑还忧虞。
鸾翮不骤奋，贫贱惭久俱。
咄哉离群叹，独我游皇都。

其四

皇都盛冠盖，宫阙何奕奕。
燕山带三隅，清流穿中宅。
飞尘日以扬，豺虎横路陌。
本意展殷勤，生平慕竹帛。
流猋来广衢，鹓雏有弹射。
感此和氏篇，归欤理坟籍。

其五

坟籍将何期，古人为我师。
西邻发巧笑，东里扬蛾眉。
彷佛邺城彦，颉颃洛下规。
润山无凡玉，德辉谁能持。
盛名时不堪，植躬贵威仪。
大人能达情，恐为下士嗤。
古义有攻诫，君今当别离。

其六

别离抑诚难，揽袪起长叹。
修畛覆云末，江河多羽翰。
应龙潜大泽，雷雨生波澜。
亮怀神灵姿，时至无久蟠。
君子志不朽，小人慕微欢。
遐路各努力，相劝惟加餐。

其七

加餐事远方，意气何扬扬。
秋风扫阿阁，行游入帝乡。
皇涂正多难，英贤自辉光。
奋策效明运，区宇资和康。
与君共令德，何时日月傍。
勖尔饮此酒，掩涕以徬徨。





书丙子秋事


其一


燕关迢递朔云端，虏骑连兵度不难。
夜月千烽通碣石，秋风万马饮桑乾（即庐沟）。
时平诸将皆乘障，事起君王更筑坛。
谁逐郅支青海上，汉家得计款呼韩。

其二


诸帝遗弓云树前，太行兵气总苍然。
翠微旗暗髦头色，碧瓦烽高箕尾天。
玳瑁秋陈伤玉座（汉酎金上陵，或以玳瑁代），虬龙晓漏静神弦。
祠官流涕松风路，回首长陵出塞年。

其三


凤城云闭蓟门秋，胡马南驱抵白沟。
八陉熊罴开上谷，九河凫雁隔瀛州。
诸侯鼙鼓连营垒，列郡风烟接戍楼。
莫倚徵兵穷海内，三秦寇盗耿难收。

其四


蹛林秋祭正纵横，降虏翻然睨汉京。
自是贾生谋不用，非关江统论先成。
劲兵尽发庐龙骑，最胜惟誇涿鹿城。
异日可无哀痛诏，恐防恩泽满承明。





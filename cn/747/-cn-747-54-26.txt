○放免诸道先停放将士资粮德音

敕：兴理化者，务积於人；长国家者，以义为利。故敛之欲薄，而使之以时，然后亿兆欢心，远迩欣戴。政平俗阜，必本於兹。朕服承天命，抚临区夏，居矜在虑，宵旰忘劳。苟可以助化宁人，便时益下，事无大小，皆尽其心。比以中夏甫宁，颇勤经费，遂收诸道停将士粮斛，用叶权宜。言念疲甿，重兹供亿，顷虽疏理，转送犹劳，眷彼东南，良深矜叹。夫崇俭可以足用，节事可以丰财，所当约己菲躬，量宜济务，岂资厚取，方给军须，思息遗黎，俾蠲徭赋。其贞元二年三年以前所收诸道停减放归营农将士军资粮斛钱米等，缘送纳向毕，任依前敕收管。其贞元四年已徵到及在路者，即依前送。其在百姓腹内者，并宜令放免。其贞元五年已毕，每年合收一百七万八百八十八贯石，宜并放免。仍委每道观察使具当管每州都放钱数闻奏，并各下本州，晓示百姓，令知其悉。於戏！人惟邦本，本固邦宁。百姓苟丰，君孰不足。式敷简惠，俾革烦扰，庶其安逸，各务农桑。布告遐迩，明知朕意。


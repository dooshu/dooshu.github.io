卷第十四

嘉兴大藏经　石门文字禅

石门文字禅卷第十四

宋江西筠溪石门寺沙门释德洪觉范着

门人觉慈编录

毗陵天宁法云堂校

五言绝句

余在制勘院昼卧念故山经行处用空山无人水流花开为韵寄山中道友八首

山帔蒙霜顶跏趺岩石中夜寒虎痾痒林静月升空

扫径偶停帚幽怀凝伫间暮樵迷向背余响答空山

数峰横杳霭空翠疑有无落日谁同看啼猿我欲呼

新晴收雨脚宿雾隔花身睡美不知晓啼禽解唤人

舍南一曲溪春涨半篙水去作落崖声雪花溅山翠

堕薪行且拾爱此山景幽偶坐欹斜石忽逢清浅流

明白庵前路辛夷树已花窃香知犯律匹练墨翻鸦

棐几自香滑宝树时一开道根九连络清境更壅培

病中寄山中故旧八首

室空无侍者唯置一匡床万事俱衰落但余常寂光

身心俱寂灭想念亦纷纭此是维摩老无生不二门

我心若有生梦境堪把玩目前今洞然底处藏忧患

云门达法空玄沙见根蒂两翁脱生死一味多爽气

心光本无碍悭贪空盖缠一切但仍旧自然常现前

灵源坐痴兀万事付天真何事禅和子相逢碍塞人

临济十世孙泐潭克家嗣一唱主中宾不容留意地

本色出家儿机轮盘珠走须学老华亭用处无渗漏

明白庵六首

如来功德力内外悉清净念起忽随之自然心无病

形与佛祖等道致人天护戒净福人天心空同佛祖

石火机锋上那容着意根透情名出世离念是知恩

瑞鹿吾所慕勇决敢不勉夜来归梦清疑在啼猿巘

老去一庵深聊将自净心要当酬佛祖终不负丛林

归路山花发欣然折一枝动容扬古路不堕悄然机

粹中自郴江莹中与南归时余在龙山容泯斋为诵唐诗入郭随缘住思山破夏归之句为韵十首

哀蝉满风听草树初茂密空斋有奇事屋角寒藤入

客来理清言客去依蒲褐道乡知不遥仿佛见城郭

希夷登岳顶典子相追随天风落笑语想见对谈时

子从两人杰此游真胜缘他年传故事一叶共湘川

遥知歌座中随意吐十住海门妙莲华应逐谈词吐

我庵无量相泯迹变清思觉范如新故空华今盛衰

松下朅来见依然冰雪颜未须惊世故且复卧看山

高谊今照人剧谈旧惊座别来如许久一见千愁破

无生师子窟僧宝光照夜我如龟六藏一庵聊作夏

千峰夕阳外空翠摇烟霏终古无求处相看一笑归

和昭默堂五首

相见自完全分明透语言衲僧犹听莹入户不知门

道骨清如玉闲拳瘦策时钝根并鹘眼到此自分岐

此堂常说法亦是主中宾无地容啖啄缘渠彻骨贫

睡余供漱盥齿颊带茶甘兄弟知家法从教鹙子惭

倦依蒲褐坐脱体露全机曲篆风窗细烟横一缕微

又次韵五首

拟心成剩法况复更随言试凭堂中几闲看窈窕门

智识不到处言诠路绝时欲藏还露骨协带更多岐

瘦容无住着举手评来宾不是无言说虽穷不讳贫

梦里寻音响教休定不甘忽知眉盖眼开着替人惭

言语皆为病全提却物机更无遮掩处兀坐笑微微

李成德画理发搔背刺喷　耳为四畅图乞诗作此四首

经月得楼飕头懒垢不沬树间一梳理道与精神会

痒处搔不及赖有童子手精微不可传龉齿一转首

呿口眼尾垂欲喷将未发竟以纸用事快等船出闸

耳痒欲拈去猛省须用　注目深探之疏快满发发

余所居竹寺门外有溪流石桥汪履道过余必终日既去送至桥西履道诵笑别庐山远何烦过虎溪之句作十诗以见寄因和之

披云[鄮-貝+亞]奇峰稍稍堕危峭百年能几何万事付一笑

方经脱手春又复送余热悬知到故山定与秋风别

故山久不归田园废耕锄但余玉涧碧依旧绕吾庐

吾庐亦何有草屋八九间床头挂湿水枕上见他山

夫子固真亮刚劲如何远玉骨定含秋出语便清婉

西斋君去后别绪乱于莎乃知长笑语始奈客愁何

我诗水清浅只鹄浴不烦君才正豪迈霜足拥华轩

门前短石桥日日送君过归来院落间还作北窗卧

一从秃毛发万事成乖阻贪食等饥鹰酣眠如饱虎

与君游戏处个中无悟迷冰华来脉正不独是曹溪

履道书斋植竹甚茂用韵寄之十首

君家清臞生风姿极孤峭我欲为传真世岂无笑笑

笑笑解衣处酒后耳先热笔端走精神叶叶无差别

汪郎工笔耕万卷供犁锄我方买牛具赁屋邻子庐

胸中有奇趣诗成谈笑间往来无一事城郭似居山

晓庭蒲叶翻天涯归梦远尚记泊舟时隔水桑婉婉

月华泼空壁露颗压庭莎哦诗欲仙去无计奈君何

虽住城隍寺而无迎送烦清风如有素时复到南轩

南轩绝低小亦无佳客过相看两无言径作对床卧

诗狂欲发言因此难韵阻君看短后儿掉臂搏怒虎

暂借人间路未达忽如迷石门端不远归思乱筠溪

履道见和复答之十首

怪君岿如山诗句最奇峭此篇如缚须为作陆云笑

君驭秋风来破我残夏热方欣对榻眠遽作虎溪别

曾约还康山披蓑共春锄东林缚我屋西崦置子庐

百年驹过隙世事捻指间谁能脱秃帽从我归故山

公诗如渊明语直气益远此篇犹可人幽趣更清婉

佳人如美玉华裾似春莎百年被束缚奈此青山何

所居远城市已绝送迎烦赖有隔桥子时来过小轩

静闻斗牛奔闲数群蚁过秋风拂庭槐枕书欲酣卧

与君居相连长恨笑谈阻作诗歌追踪人笑学画虎

思涩不自胜援笔真欲迷那堪屋漏雨供此不尽溪

登控鲤亭望孤山

大江自吞空中流涌孤山欲取藏袖中归置几案间

因事

太平无事僧死时是今日逢缘不借中无间功不立

丛秀轩

幽轩如镜净峰好亸云鬟不用称丛秀为君名照山

次韵曾侯赠庵僧

野僧自是闲不复知闲味譬如庵中人不见庵外事

次韵履道雨霁见月二首

昨夜中庭树阴寒叶上稠今宵扫疏影写出十分秋

雨洗诗魂健梅梢月色新遥知愁绝处对影只三人

次韵资钦提举二首

雅志在丘壑不甘丝竹围摩挲林下石忽忆钓鱼矶

爽气诸峰晓闲心古井波小楼新得句清绝似阴何

和珣上人八首

生死镜中像非面亦非镜像既无起灭心岂缠垢净

不了号无明了知名真智如人因地倒而起亦因地

木头与碌砖抛出无巧妙无寔法于人即是我纲要

句下无活路知渠见处偏君看珠走地不定始知圆

万法如有功梦事应存体但知一月真宁许堕非是

既了超四句自然绝百非电光石上火不许更追惟

毁誉不入念方知心已空魔宫并虎穴还与道场同

问讯跛挈师汝今亦知有棒打不回头乃尔能掣肘

六言绝句

夏日睡起步至新丰亭观云庵墨妙与僧坐松下作五诗明日阿振试沐华矮笺请录之因序焉五月十六日大热亭上忽雨如翻盆枕书而寝乃觉日向夕隔墙荷气俱风而至卧见窗间远峰点点可数为之诗曰

疏牖自分山翠矮墙不隔荷香睡美不知雨过觉来一有微凉

要阿振出门山已瞑而烟翠重重一抹万叠秀峰缺处日脚横度红碧相通余晖光芒倒射作虹霓色微风忽兴新秧翻浪如卷轻罗坐新丰亭流目而长吟读云庵老人戏墨为诗

壁上龙蛇飞动坐中金玉枪然起望微云生处一声相应残蝉

扶杖而东渡五位桥曲折而北松下逢道人贤公喜为之诗曰

贤也嵚嵌历落轩然颐颊开张松下偶然相值立谈爱子清狂

乃相与濯足于落涧泉语笑不相闻于是听其声于习观亭为之诗曰

卧听石间流水起寻洞口归云但愿一生如此闲游更复同君

须臾月出叠石峰侧散坐于知隐桥以迟之余谓二子曰兹游也与存豁辈何远所恨倔强嗟不及耳乃咏而归钟已绝而廊庑寂无声为之诗曰

月在留云峰上人行落涧声中归去殷床钟歇满庭风露蒙蒙

登控鲤亭望孤山

水面微开笑靥山形故作横陈彭泽诗中图画为君点出精神

悼山谷五首

苏黄一时顿有风流千载追还竟作联翩仙去要将休歇人间

人间识与不识为君折意消魂独入无声三昧同闻阿字法门

自顾面无四目何止心雄万夫和得灵源雅曲绣繻更绾流苏

须鬓沧浪梦幻江湖厌饫平生一旦便成千古坏桐弦索纵横

平昔驭风骑气如今夜雨荒丘欲动西州华屋空余南浦渔舟

李端叔自金陵如姑溪寄之五首

东坡坐中醉客让君翰墨风流为作羊昙折意莫年泪眼山丘

老去田园可乐秋来禾黍登场相见鸡豚社饮諠哗暧热溪堂

数叠夕阳秋巘雨余眼力衰时可是招要归思故应酝造新诗

月下一声风笛尊前万顷云涛玉堂他年图画卧看今日渔舠

举世夸君笔语雾豹渠知一斑莫问人间非是且看醉里江山

戏呈师川驹父之阿牛三首

今代南州孺子要是万人之英安得际天汗漫着此海上长鲸

风鉴晴云霁月衣冠紫陌黄尘勿笑铎驼长卧起来便自过人

阿牛骨相似舅文章定能世家差胜宗武不袜犹作添丁画鸦

陈莹中居合浦余在湘山三首寄之

心在青牛城下身行白鹤泉西何日相逢一笑看君饱食蛤蜊

海门何啻千里行人替我生愁远尔妄生分别阎浮等是一沤

闻道希夷处士今居诃梨仙村要看笔端三昧重谈医国法门

寄巽中三首

屋角早梅开遍墙阴残雪消迟帘卷一场春梦窗含满眼新诗

文章风行水上岁月舟藏壑中自怪顶明玉钵人疑笔梦春红

舅相决予十载尘埃羡子清闲孤坐定非禅病剃头犹有诗斑

送实上人还东林时余亦买舟东下四首

世事但堪眼见此生何殊梦游未倩青山掩骨且牵黄衲蒙头

有客惠然过我疏眉秀骨岩岩且复柔槎冻耳听君放意高谈

说尽庐山胜处寂然相对无言东崦峰头月出依约如闻白猿

我已作成行计喜君亦有归期何日虎溪松下却说江海别时

余游钟山宿石佛峰下因上人自归宗来赠之六首

曾其故山寒食忽惊庐岳重阳想见洞庭橘柚累垂又出青黄

世议嗟嗟迫隘白头相视如新只有渊明似我逢人故面成亲

君住青鸾溪上我留石佛峰前捉手粲然一笑秋容那更撑天

却度来时危径断崖落照孤烟分手更无可奈相看只有凄然

已是浮云身世更余一钵生涯是处青山可老何妨乘兴为家

西风夜吹客梦霜清更入钟山且作跳鱼纵壑会看倦鸟知还

和人春日三首

冰缺涓涓嫩水柳涡剪剪柔风滓色尽情澄晓游丝放意垂空

暖压催花小雨晴宜到面和风莺舌管弦合调兰芽雪玉分丛

揽衣欲起还眠杜宇一声春晓家童走报新事山茶昨夜开了

山居四首

深谷清泉白石空斋棐几明窗饭罢一瓯春露梦成风雨翻江

炼尽人间机巧却能随处安闲云深旧迷归路木落今见他山

读书不求甚解偶尔会意欣然点笔疾书窗纸倚蒲却看罏烟

负日自然扪虱看山不觉成诗快暖啼禽归去受风林影参差

夏日三首

鸟啼不妨意寂日长但觉身闲扫地要延遗照掩扉推出青山

轩借谁家修竹簟留满眼清秋手倦抛书枕卧一声殿角风瓯

掩卷高眠客去望云乞食僧归秋近柳阴低瘦年高瘴发能稀

和人夜坐三首

句好真堪供佛泉幽欣更同僧闲尘自横凉簟飞蚊故绕篝灯

行道疾于转马坐禅危若蹲鸱瓜皮能作地狱荷香解破毗尼

忠子定应诗瘦隆禅甘作书痴两客绝无消息千峰见我栖迟

即事三首

目诵自应引睡手谈聊复忘纷一曲青林门巷数声白鸟江村

茶味尚含春意鸠鸣忽觉村深扫地风能施手过门月解论心

妙语欲浇舌本故人忽到眉尖云薄茶烟索石浪寒竹色侵帘

用高僧诗云沙泉带草堂纸帐卷空床静是真消息吟非浴肺肠园林坐清影梅杏嚼红香谁住原西寺钟声送夕阳作八首

江素尘泥疏绕泉清昼夜澄明气入茅堂萧爽润滋草木鲜荣

松榻独安枕簟纸帏长隔埃尘辉映夜窗明月下藏梦蝶幽人

烦扰自兹深隐寂寞相与沉冥淡泊既谐真性恬颐复顺生经

风月冥搜秀句诗家肺腑同期自古人间俗物此心虽死奚知

舍后树林深秀日中阴影繁浓宴坐时来有籁炎威欲入无从

杏实残笼金色杨梅烂染胭脂气味新鲜可口清甘喉舌多时

源坞似甘西畔精庐于此相邻迎接喜能忘我住山知是何人

林外鸣鸦零乱山头落日微红楼台迥然暝色谷幽已答疏钟

临清阁二首

泯泯下窥软碧洄洄忽作惊湍时看稚子对浴少陵诗眼长寒

邑势自然藏胜江空表里含秋夜棹近人明月襄阳应在渔舟

赠珠侍者二首

我是布毛侍者解藏陷虎锋机勘破诸方归去一藤深锁烟霏

一等心华自照不烦春色须开安用翻澜千偈却输枯木寒灰

诚上人试手游方二首

随处千岩万壑一钵云行鸟飞岁月却还惊浪蒙头破衲同归

迹要风蝉蜕壳道愧泥龟六藏面上唾痕莫拭自然知见含香

拄杖寄子因二首

百节紫藤风骨得自泐潭石门不受云居勾络定知临济儿孙

作伴经游已遍住山尚存典刑寄与毗耶作戏当场撺出惊人

分韵得风字

鸥寒争浴暮雨舟闲放纵江风一幅花光平远谁藏觉范诗中

归九峰道中

四五叠峰深处归去开荒南亩是非不得扶犁春晓一蓑烟雨

赠诚上人四首

熅火扶持清境篝灯点破黄昏冻耳欣闻软语冷斋忽变春温

冲雪来寻觉范思时山说灵源此夕蒋陵二老画出韦郎五言

觅句初闻试手吐词果复惊人夜觉千岩昼永晓看万瓦生春

对书只图遮眼题诗何必须编且看无情说法群山雪尽苍然

书阿慈意消室

风过渊明卧处林间子厚来时睡起一杯春露壁间数句坡诗

愿监寺自长沙游清修依元禅师兴发复入城余口占四首赠之

过江问大沩路失脚到小庐山惭愧没个虏子满堂都是乡关

自笑干陪奉汉人夸热肺肠僧饭了脱剥打睡椎门击撼不应

秋来又入重城满腹憨腮惊人只欠一个布袋便是弥勒化身

闲里虽无白业笑中自有丹沙啜我同游蓬岛个中枣大如瓜

答庆上人三首

连日颠风断渡一番花信催春残夜华鲸吼粥梦回窗月窥人

米岭脊吞西岳筠溪尾插漳江兴发扁舟寻子夜晴风揭蓬窗

雨后哦君佳句华气如川方增石出水生微渚云间山露寒层

赠沩山湘书记二首

山学春愁眉黛水如含笑花香睡起凭高凝睇浅红数笔残阳

住山心已老大看云情转虚闲东华软红纵好无因飞到窗间

偶书

屋破不至露寝食乏不至餐毡此身投老未死万事一切随缘

登洪崖桥与通端三首

行尽几重添秀雷奔响落晴空散坐煮茶为别云间一径微通

鸡声乱人语秀山色涴我衣裳洗尽人间热恼还君坐上清凉

同到洪崖桥上水光射着山寒为君更透妙语乞与西山老端

湘山偶书

暖压催花小雨晴宜到面和风莺舌管弦合调兰芽雪玉分丛

和人二首

玉骨解藏岁月饥肤不受尘埃落笔惊鸿掠纸延僧春露浮杯

寂寥空山独夜萧条古木清秋风月谁家捣练江头何处钓舟

石门文字禅卷第十四








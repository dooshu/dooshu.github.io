○祭独孤常州文

大历十二年岁次丁巳五月朔日，门生安定梁肃，谨以清酌庶羞之奠，敬祭於故常州刺史河南独孤公之灵。

呜呼！间气炳灵，降生哲人。何辜今人，而丧斯文。岂上天不仁，道之将废。奚盛德之淳懿，忽中年而下世。蹈得仁之机，颜子不幸；负王佐之才，贾生屏外，其明尚晦，其用未大。藏舟遽移，梁木斯坏。呜呼哀哉！

追惟哲人，应运而生。行在五常，志在六经。博厚温良，直方而明。天纵多才，蔚为时英。孔门四科，《洪范》三德。总於公躬，率履不忒。颂声既微，郑卫横塞。或游或僻，时万时亿。公当其时，载振其维。宪章典谟，为学者元龟。文哉，郁乎！文实在兹。

伊昔策名东堂，作尉西华。铭仙掌与函谷，驰休声於天下。逮乎拾遗君前，考礼太常。献可之词，直而含章。建言削藁，故海内莫扬。旋议庙祧，乃正谥法。享帝之礼，终焉允洽。名正言顺，事深体合。垂後可大，贤人之业。起草剖符，出临濠舒。二邦之民，我而苏，恺悌之化，风行露濡。兰陵之郊，人散政弛，清净之德，下车则治。比迹召父，视人如子。阖境熙怡，有礼知耻，朝思黄霸，人仰安石。霄汉在目，岩廊咫尺。不留不处，坐而遐举。不虑不图，忽焉倾徂。遐迩震骇，士民号呼。罢市辍舂，相吊路隅。呜呼哀哉！

顾惟小子，慕学文史。公初来思，拜遇梅里。如旧相识，绸缪慰止。更居恤贫，四稔於此。尝谓肃曰：“为学在勤，为文在经。勤则能深经则可行。吾斯愿言，勉子有成。”又曰：“文章可以假道，道德可以长保。华而不实，君子所丑。”敬服斯言，敢忘永久。若乃室中函丈之席，林下清觞之晏，陪李膺之泛洛，从叔子之登岘。亟承国士之遇，又忝公车之荐。奉明诫以周旋，尽深衷於眷盼。惟吉凶之倚伏，若纠纷之相缠。追吊之占日，应康成之梦年。不云坐奠，不暇撤悬。秦医匪救，孔祷徒然。瞬息之间，音容莫传。痛心惊骨，不可问天。呜呼哀哉！

平居所好。修竹芳草。暇日之娱。左琴右书。微言雅典，断而不续。高斋已空，兰蕙犹馥。门人行恸，稚子抱哭。语言在耳，凄惨满目。呜呼哀哉！

览遗编以流泪，痛明德以无还。抚诸孤之尚藐，庶盛烈之斯存。乡路千里，归期九原。寄觞豆以写心，见平生之厚恩。呜呼哀哉！


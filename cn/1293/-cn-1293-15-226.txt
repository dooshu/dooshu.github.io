○沈彦曾词

长洲沈兰如明经［彦曾］蚕箔桂枝香云：“编蒲制就。聚一簇团栾，寸丝难漏。采近秋风，隔岁漫劳纤手。织来红影篝灯外，映帘栊、翠纹初绉。玲珑好贮，柔桑重叠，细铺轻覆。喜渐近、芳春暖昼。正饲叶人忙，三眠时候。熨贴炉熏，温火焙烘微透。今番商略分筐早，斗新蛾、须认肥瘦。恁般清课，绿窗诸女，料应停绣。”小小一题，於蚕事已举其概，可谓体物不遗。余幼读孟子五亩章，似无处不可树桑，即无处不可蓄蚕。又读聂夷中“二月卖新丝”句，亦未必专指吴下言。乃近日蚕桑之利，独数江以南数郡，曾与沈君秋卿论及此。秋卿云：蚕性宜温，且畏蚊，寒深蚊早处均不宜。如北地风多土燥，今亦有桑，饲蚕亦成茧，第丝质粗脆不任织，鬻之不值钱，未免得不偿失。谢叠山诗所谓“厥土不宜桑，蚕事殊艰辛”是也。


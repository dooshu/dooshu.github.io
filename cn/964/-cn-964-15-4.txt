韩松　游洞霄宫

苔封九锁碧琅玕，中有仙宫玉佩寒。

阊阖忽闻呼案吏，来乘灏气跨青鸾。

韩松

韩松　游洞霄宫

万木森秋晃碧宫，灵霞栖断憬晨钟。

道人志矣黄庭界，心眼惊旧天柱峰。

韩松

韩松　游洞霄宫

芒鞋踏明月，入谷闻泉声。

了知非人间，泠然毛骨轻。

夜投羽士宫，道话留三更。

凌晨访幽洞，岩穴何峥嵘。

仙凡隔几尘，无由问霓旌。

旧闻九锁峰，忽此眼界明。

跻攀不可上，势与龙虎争。

凭栏试抚掌，碧甽波纹生。

尘缘苦未断，世路犹遐征。

题诗来贤岩，岁晚当再行。

韩松

韩松　游洞霄宫

玄冥相我作山行，卷却重阴放晓晴。

但见峰峦互扃锁，不见宫阙隐峥嵘。

云根洞穴篝灯入，井底波澜抚掌生。

唤客入山还送客，淙琤犹记石泉声。

韩松


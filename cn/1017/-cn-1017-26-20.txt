蔡沈　偶题三首

暮年无杂虑，何事更关情。

入市非求利，居山岂为名。

诚存心自逸，足健步常轻。

却是行游处，春风日日生。

蔡沈

蔡沈　偶题三首

寂寞园林迥，栖迟念虑宽。

雨声连砌响，风色入帘寒。

义理无新得，交游少旧懽。

梅花自畴昔，岁晚独相看。

蔡沈

蔡沈　偶题三首

日日门前路，春风与物期。

早梅纷白雪，垂柳散青丝。

把酒怀情久，吟诗遣兴迟。

闲来复闲往，携策谩逶迤。

蔡沈


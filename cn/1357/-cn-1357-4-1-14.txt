窃案


柏林某法堂尝研究一案，其问题为饥饿将死之人，能否以一顿啖价值半马克之面包云。德律，人当饥饿欲死之顷，窃食不为罪，施薄罚而已。适有窃食者，面包之值乃抵半马克，疑其太多，一人之腹未足以纳之，故颇资研究。盖恐售赃与人而伪称饿徒，则不可恕矣，后讯得窃者乃一工人，窃得面包后，分其半与将饿死之友，衡情酌理，卒免其罪。夫此事到纤也，乃亦曲折推求，不厌周详如此。使在东方，则尊臀苦矣。一笑。

趼人氏曰：吾读此篇毕，反复思审，忽发一奇想，则欲普告东方饿夫，使之航海至德国偷面包去也。书竟为之狂笑。






野意

堤长逾十里，村小只三家。



山客弛樵担，溪翁鸣钓车。



花深迷蝶梦，雨急散蜂衙。



衰疾新年减，青鞋上若耶。



野意

久忝明恩返故乡，全家衣食出耕桑。



诗才适意宁求好？

醉即成眠不暇狂。

小雨荷鉏分药品，乍凉扶杖看优场。



此身已作农夫死，却媿时贤独未忘。



野意

小东门外曳筇枝，白葛乌纱自一奇。

闲客消遥无吏责，茂阴清润胜花时。



茶经每向僧窗读，菰米仍於野艇炊。



便觉眼边归路近，镜湖禹庙见参差。


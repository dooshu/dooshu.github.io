○取士先德行而後才艺疏

国家以礼部为孝秀之门，考文章於甲乙，故天下响应，驱驰於才艺，不务於德行。夫德行者，可以化人成俗；才艺者，可以约法立名。致有朝登科甲，而夕陷刑辟，制法守度，使之然也，陛下焉得不改而张之？至如日诵万言，何关理体；文成七步，未足化人。昔子张学于禄，仲尼曰：“言寡尤行寡悔，禄在其中矣。”又曰：“行有馀力，则以学文。”今舍其本而循其末。况古之作文，必谐《风》、《雅》，今之末学，不近典谟。劳心於草木之闲，极笔於烟之际，以此成俗，斯大谬也。昔之采诗，以观风俗。咏《卷耳》则忠臣喜，诵《蓼莪》而孝子悲，温良敦厚，诗教也，岂主於淫文哉？夫人之爱名，如水之就下，上有所好，下必甚焉。陛下若以德行为先，才艺为末，必敦德励行，以伫甲科；存舒俊才，没而不齿；陈实长者，拔而用之。则多士雷奔，四方风动。风动於下，圣理於上，岂有不变者欤？








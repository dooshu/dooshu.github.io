胡寅　和叔夏视获三首

閒客何如乐圣时，欣闻威凤再鸣岐。

且将诗笔耕尧壤，宁记书囊集汉帷。

日错碎金归野菊，风欺危绿战棠梨。

殷勤云将丰年问，无奈鸿蒙谢不知。

胡寅

胡寅　和叔夏视获三首

莫嗤公子务农时，后稷生民亦嶷岐。

稻割黄金镰似月，汗浑白雨袂连帷。

原趋座上鸡和黍，未种胸中枣与梨。

此乐若嫌儿辈觉，后知何以赖先知。

胡寅

胡寅　和叔夏视获三首

天赐丰年岂不时，闵公荒度效徂岐。

经丘烈日能焦扉，独夜秋风已泛帷。

岂愧石兄推竹弟，聊斟杜酒破张梨。

过门若有樊迟问，老子於中正遍知。

胡寅


○均糧私議 【 均粮】

或問丈地均糧之法、田有上下、則糧有重輕、禹貢之田、分為九等、稅糧之輕重、往往因之、天下之田、吾未能知、河內之田、上田歲收、畝不下兩石、多或至三四石、下田歲收、畝不及一石、少或至三四斗、大抵上田一畝之收、抵下田五畝、國初定糧、失於分別、一槩定作每畝糧八升五合、後官府以下?、人戶辦納不前也、乃議令起運、重糧多派於上田里分、存留、輕糧多派於下田里分、葢亦裒多益寡、稱物平施之意也。近年上司患里書那移作弊、乃令不分起運存留、俱總定一價、則上田下田、無所分別。雖日可以絕里書之弊。而下田民戶、不勝其害。然坐派之法、歲有變易、民之害、猶有時而解也、若丈地均糧、初時不審上田下田、一槩均派、糧額一定、不可復變。則下田之受害、葢有不可勝言者矣。夫田地有上下。則稅糧有重輕、與犯罪有大小、則受刑有重輕、其理一也、犯大罪者、雖絞斬而不為苛、犯罪小者、雖笞杖而不為縱、葢各得其宜故也、或者患吏書之舞文也、乃一槩定為徒流之刑、以為可以絕弊、抑不思宜絞斬而得徒流者、固為幸矣、宜笞杖而得徒流者。不亦冤哉今不論田土上下而一槩均之以糧何以異此、往嘗與廵撫徐公論之、徐公深以為然、故令丈量田地、分為三等、均糧之額、初則通以中田為凖。下田則少損之。上田則少增之、以下田所損之數為上田所增之數、蓋亦所謂稱物平施之意也若他縣之田無甚上下、猶可言也河內之田、果不分上下、一槩均糧、此則名雖均糧、而實則不均、此利害之大者也、聞廵撫公文謂除河路外、葢謂河路非可耕之田、故除之也、而承行官吏、不明其意、乃令河止除?沁二河、新開河道、引水澆田者不除、其河身所占之田、俱令民田在兩岸者包納、或問其故、則曰引水澆田、人戶得利、故不當除、竊謂引水澆田之利。眾人所同。非獨兩岸有田之民也。而令其包納稅糧。歲無休時。何理也。路止除驛逓大路、其餘通行古路、俱不得除、其稅糧亦令民田在路兩傍者包納、竊謂民田在路兩傍者。人畜往來踐蹂。固巳受害多矣。古路眾人之所往來。與驛逓大路無以異也。乃復令其包納稅糧。此何理也。至于、田內墳墓、雖上司未有明文、竊意丈地均粮、亦不過丈實耕之田、而均以實有之糧耳、墳墓非可耕之田。其不當徵粮。葢有不待言者矣。今乃令墳墓不除。有主者照地數均糧。無主者聽民納銀于官。平治為田。照數均糧竊先王有掩骼埋胔之令、國朝有漏澤園之設、而平治他人墳墓為田園者、律有明禁、此葢朝廷恩及死者之仁政也。而一切不顧。止曰吾將以均糧也。不知均糧之初意。果若是乎。此三者亦利害之大端也。或疑田之上下難定、曰此不難、某鄉之田上、某鄉之田下、縣民葢無不知者、今宜令丈地委官、於所丈之田各區之下、明開水田旱田、及在於某地方、然後集合縣里老、當堂會審、某處係水田台上、或中、或下、某處係旱地、或上、或中、或下、各親筆填寫於下、面審既定、水田上等者、則通定作上地、中地則令與上地五分、中地五分、下等則令與上地三分、中地七分、旱地上等、則定與中地七分、下地三分、中等則定與中地五分、下地五分、下等則定與中地三分、下地七分、田之分數既定則斟酌損益、均之以糧自然人心可服、而事成矣、田之上下若不官自審定、而委之里書、則弊、既多端、人亦不服。事豈可行也哉、


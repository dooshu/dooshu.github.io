两制谢赐御诗状

右臣今日入内内侍高班赵诚信至奉传圣旨赐臣等契丹出境将议回銮五言六韵诗一首令依韵和来者天骄犯塞銮辂时巡继好息民式启和戎之利回辕返斾将闻振旅之期慰生民傒后之心叶载籍止戈之义皇帝陛下躬亲栉沐蒙犯风霜巡细柳之营貔貅贾勇赋大风之什云汉垂文克宣治世之音实显圣人之作臣等谬忝司言之任慙无护跸之劳辱示宸章俾窥睿藻璧月珠星之彩既获於仰瞻阳春白雪之篇仍容於属和拭目之荣虽积燥吻之虑弥深徒共抉於荒芜诚预慙於鄙浅感惧之至殒越无从臣等云云


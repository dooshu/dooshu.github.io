◇训知事人

吾少婴勤苦，备历艰关，游学荆、扬、雍、豫，唯著一纳。三十馀年，冬夏不悉体。上至天子，下至士民，虽有所施，受而不私，一果一缕，人众已後，尚不希念，况故侵之。所以然者，众宝尊重。若能增益，名甘露苑；若有减捐，即蒺梨国。自饱自伤，因倒因起，可以意得，何俟多言！夫人发心，随有所作。为读诵听学讲说经行忏悔供养舍力，未有首尾，慎莫中止，中止者违本心。若再有所作，至前止处，留难即起。修业不成，今生现障，後弥障道。此行人大忌，应须竭力，善始令终。业既坦然，报亦圆满。此亦可意得。昔有一寺，师徒数百，昼夜禅讲，时不虚过。有净人窃听说法，闻已用心，每扬簸洮汰，系念有习，谓以净心扬簸不善，以禅净水洮汰不尽，随有所作，念念用心，一时执爨观火，烧薪念念，就尽无常，迁逝复速。于是蹲踞灶前，寂然入定，火灭汤泠。维那惧废众粥，以白上座。上座云：此是胜事，众宜忍之，慎勿惊触，听其自起。数日方觉。往上座所，具陈所证，叙法转深。上座止曰：尔向所言，皆我境界；而今所说，非我所知，勿复言也。因而顾问：颇知宿命不？答云：薄知。又问：何罪为贱，何福易悟？答云：此贱身者，前世之时，乃是今日徒众老者之师，亦是少者之祖师。徒众所学，皆昔所训。尔时多有私客，恒制约不敢侵众。然有急客，辄取小菜，忘不陪备，由此谴责。今为众奴，前习未欠，薄修易悟，宿命罪福，其事如是。一众闻此，悲不能胜。鉴镜若斯，岂可不慎？同学照禅师于南岳众中，苦行禅定，最为第一。辄用众一撮盐作斋饮，所侵无几，不以为事，後行方等。忽见相起，计三年增长至数十斛，急令陪备，仍卖衣资，买盐偿众。此事非久，亦非传闻，宜以为规，莫令後悔。吾虽寡德行，远近颇相追寻。而隔岭难为徒步，老病出入，多以众驴迎送。此是吾客私计功酬直，令彼此无咎。吾是众生，驴亦我得，既舍入众，非复我有。我不合用，非我何言？举此一条，馀事皆尔。（《国清百录》）


○秦穆谥缪论

圣人务安民，不先置不仁，以见其仁焉。不先用不德，以见其德焉。苟如是，是见危者已坠而欲援，观斗者将死而方救。噫！其亦不仁矣。以高辛之仁化用一挚，挚之不善，天下之民辅尧以为君。以唐尧之仁化用一鲧，鲧之不绩，天下之民噪禹以为功。夫如是，挚之与鲧，是高辛唐尧诚用之也，非先置也。推其诚而用之，人民尚倍之如是，况先置者耶？当晋献骊姬之乱後，奚齐卓子之死馀，重耳在翟，夷吾居秦。以秦穆之力，制翟而安晋，其能必矣。夫重耳之贤也，天下知之。又其从者足以相人国，如先立之，必能诛乱公子，去暴大夫，翼德於成周，宣化於汾晋。而穆公反取公子絷之言，乃先置夷吾，是为惠公。公之入也，背内外之赂，诛本立之臣，先父之室。故生民兴诵，死者无报。卒身获於秦，而子杀於晋。呜乎！致是也，非晋人之罪，秦人之罪也。夫挚立八年，不善而去。鲧用三载，弗绩而诛。况晋惠公之在位，作宗庙之蠹蝎，为社稷之稂莠，一立十五年，其为害也大矣。今之学者以秦穆为缪，尚疑其谥。得斯文也，可以谥缪为定。


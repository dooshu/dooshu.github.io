泰誓中


武王伐纣，既渡河，集诸侯之师而誓戒之。史臣记其辞，为《泰誓》中篇。





惟戊午，王次于河朔。群后以师毕会，王乃徇师而誓。

次，是暂驻。河朔，是河之北。群后，是列国之君。徇，是拊循的意思。

史臣叙说：武王自孟春癸巳日起兵伐商，至于戊午日，乃引兵从孟津渡河，暂驻于河北地方。是时，列国诸侯也都领兵前来，到此会齐，听武王的号令。武王乃拊循其众，发令以誓戒之，因申告以伐商之意。





曰：“呜呼！西土有众，咸听朕言。

周家起于丰镐，在今陕西地方，故谓之西土。

武王誓师，先叹息说道：“凡从我自西方来的众将士，都来听我的言语。”





“我闻吉人为善，惟日不足；凶人为不善，亦惟日不足。今商王受，力行无度，播弃犁老，昵比罪人，淫酗肆虐。臣下化之，朋家作仇，胁权相灭。无辜吁天，秽德彰闻。

惟日不足，是终日为之，而犹为不足。力行，就是惟日不足的意思。无度，是无法度。播，是放。犁字，与黧黑的黧字通用，是老人面上的颜色。酗，是醉后发怒。无辜，是无罪的人。吁天，是告天。

武王欲数商纣之恶，先举古语以发端说道：“我闻古人有言，人之趋向不同，而其勇为之心则一。有一等为善的吉人，意念所向，惟在于善，孜孜汲汲，只是要干好事，虽终日为之，而其心犹以为未足也；有一等作恶的凶人，意念所向，惟在于恶，孜孜汲汲，只是要干不好的事，虽终日为之，而其心亦以为未足也。我观今商王受之所为，都是不循法度之事，而其为此不法之事，又著实力行，孜孜汲汲，无少厌怠。如老成的人，所当亲近者，彼则放弃之；罪恶的人，所当斥逐者，彼则亲比之。又且淫于色，酗于酒，以昏乱其精神，纵肆威虐，以戕害于百姓。此正所谓‘凶人为不善，亦惟日不足’者也。在下的臣子，见受之所为如此，亦皆习染，化而为恶，各立朋党，相为仇雠，胁上权力，以相诛灭。其恶流毒于天下，那无罪受害的人，无处探诉，都只呼天告冤。故其腥秽之德，显闻于天矣。夫天道福善祸淫，岂能容此不善凶人哉！”





“惟天惠民，惟辟奉天。有夏桀弗克若天，流毒下国，天乃佑命成汤降黜夏命。

武王说：“惟天惠爱下民，虑其生之未遂，则立君以长之；虑其性之未复，则立师以教之。其保养而全安之如此。人君居天之位，治天之民，必当仰体天心，以尽君师治教之责，庶无负于上天立己之意也。昔有夏之君桀，不能顺天惠民，顾乃恣为淫虐，流毒于下国。于是天心厌恶，乃佑命商王成汤，假手以诛之，而降黜夏命，迁于有商。夫天不容桀之残民者如此，今又岂容于受乎？则商命之将降黜也必矣。”





“惟受罪浮于桀，剥丧元良，贼虐谏辅，谓己有天命，谓敬不足行，谓祭无益，谓暴无伤。厥鉴惟不远，在彼夏王。天其以予乂民，朕梦协朕卜，袭于休祥，戎商必克。

浮字，解做过字。剥，是落。失位去国叫做丧。元良，指微子，微子本商之元子，而又有贤良之德，故称为元良。谏辅，指比干，比干常以直谏匡救其君，故称为谏辅。鉴，是视。协，是合。袭，是重。休祥，是吉兆。戎商，是加兵于商。

武王说：“昔夏桀既以有罪见黜，今商王受之罪，比之于桀，则又过之。如微子者，本商之元子，又有贤良之德，彼乃遗落之，使其失位以去；比干者，以直谏匡救，彼不惟不听其言，又加以残虐之刑，至于剖心以死。天心久厌其恶，彼犹自谓己有天命，而骄纵自如；君德莫大乎敬，彼则谓敬不足行，而放恣无度；祭祀是朝廷大典，彼则以祭为无益，而敢于慢神；暴虐是人君大恶，彼则以暴为无伤，而忍于殃民。当时夏桀虽称无道，而观其所为，似犹未至于此，则受之罪岂不有过于桀乎？夫前人之成败乃后人之明鉴，今商之所鉴视者，初不在远，惟在彼夏王桀耳。桀之有罪，天既命汤黜其命矣。今以商王受之多罪，天岂得不使我伐商以治民乎？且我于兴师之时，尝得吉卜，又尝得吉梦。梦与卜合重有休祥之应，此皆天意所寓，非偶然也。以是知伐商之兵，断乎其必胜矣。”





“受有亿兆夷人，离心离德。予有乱臣十人，同心同德。虽有周亲，不如仁人。

十万叫做亿，十亿叫做兆。夷字，解做平字。夷人，是智识平等的人。乱臣，是能治乱的贤臣。周亲，是至亲。

武王又说：“国势之强弱，系于人才之有无。今受所统虽有亿兆之众，然其智识都只寻常平等，无有奇才异能之士。又见商王所为无道，一个个都离心离德，不相联属，人数纵多，无可恃者。我所有拨乱反正之臣，虽止是十人，然个个能尽忠报主，与我同心同德。盖臣主一心，则虽寡亦可以胜众；上下离叛，则虽众亦不足畏矣。又观他同姓至亲，虽是众多，然都是凶人丑类，与他同恶相济的。岂如我这十臣，虽不尽是我之亲戚故旧，然都是仁厚有德的人，可以经邦济世，除暴安民者。”盖得道者多助，虽疏远者可以为腹心干城；失道者寡助，虽至亲之人亦将化为仇雠矣。此可见仁不以力，义不以众。商周之胜败，不于此而可决也哉！





“天视自我民视，天听自我民听。百姓有过，在予一人。今朕必往！

自，是由。过，是责。往，是往伐商纣。

武王又举天意民情所在，以见伐商之不容已，说道：“天人一理，上下相通。故善观天者，验之于民而已。今夫天虽未尝有目以视人，而于人之善恶无所不见者，亦自我民之视以为视，民情之好恶便是天心之祸福所在也；虽未尝有耳以听人，而于人之是非无所不闻者，亦自我民之听以为听，民心之向背便是天心之去留所在也。夫上天寄耳目于下民如此。如今天下百姓每，都过责于我一人之身，说我不往正商罪，拯民于水火之中。观民心所向，而天意可知矣。我若不为天下除残去暴，则不但下拂民心，而且上违天意矣。伐商之往，岂容已哉！”





“我武惟扬，侵于之疆。取彼凶残，我伐用张，于汤有光！

扬，是奋扬。侵，是入。疆，是境界。凶残，指纣说。

武王誓师将终，乃复鼓舞激励其众，说道：“我之伐商，既在所必往，今日须奋扬我之威武，侵入彼之疆界，声罪致讨，取彼凶残之君而戮之，以救民于水火之中。虽罪止一人，而泽被四海，使我杀伐之功因以张大。昔成汤之功，所以称于天下者，以其除暴救民也。今我亦能取凶残以张杀伐，则除暴救民之功，亦将继汤而有光矣。尔将士可不勉哉！”





“勖哉，夫子！罔或无畏，宁执非敌。百姓懔懔，若崩厥角。呜呼！乃一德一心，立定厥功，惟克永世。”

勖，是勉。夫子，指众将士。

武王誓师既终，又恐诸将士恃勇而轻敌，复戒勉之，说道：“天下之事，以惧心处之者恒成，而以忽心乘之者必败。勉哉尔将士！无或以商王众叛亲离，不足畏也，而遂轻忽之。宁可只说彼众我寡，恐敌他不过，而常存戒慎之意可也。所以然者为何？盖今百姓畏商之虐，懔懔乎不能自保，一旦闻我周之伐商，皆欢欣感戴，稽首至地以迎王师，有若崩摧其头角然。人心望救之切如此。所赖以拯捄保全之者，在此一举耳，而可不勉乎？呜呼！汝等其同以除暴救民为德，同以除暴救民为心，相与戮力致讨，一战而胜商，立定其克敌之功，则庶几斯民免于凶虐，释懔懔之危，而得以久安于斯世矣。不然，将何以慰彼望救之民耶！”夫武王之誓师，既云“戎商必克”矣，而犹怀“宁执非敌”之忧；既云“予有乱臣”、“同心同德”矣，而不忘“一德一心”之戒。圣人之重用民命，临事而惧也如此。






127　陳無荆襄立國三十二年　陳能立國江左有人説


陳無淮，無荆、襄，無蜀，而立國三十二年，江左猶有人也。

【全云】此有感於劉整之以蜀、吕文焕之以蜀、夏貴之以淮西並降於元，而當時中外諸臣遂不能自支也。

【集證】杭大宗諸史然疑：「考陳世高祖百戰而百克，後主一戰而即擒，豈異人任，失廟算也。隋軍濟江，魯廣達、蕭摩訶、任忠、樊毅諸人，南北支離，未戰輒潰，使賀、韓之衆不血刃而入臺，有僥倖焉，固非其戰之力矣。陳廷之上，居槐衮者無納牖之忠，秉麾鉞者鮮結纓之節。上書極諫，乃一二冗散之傅縡、章華，然猶不免悻悻焉。力戰而死，又僅僅一隊主之楊孝辯父子。主憂臣辱，主辱臣死，陳之所謂柄臣世臣者，不聞有一人可挂於忠義之傳。嗚呼，陳可謂無人矣！深寧之論，原其始造也。」

【元圻案】劉整以瀘州十五郡降元，在度宗咸淳三年。吕文焕以襄陽降，在咸淳九年。夏貴以淮西降，在帝德祐二年。劉整，驍將也，賈似道行打筭法于諸路，欲以軍興時支取官物爲贓私，整疑懼，遂降元。蒙古既得整，盡知國事虚實，南伐之謀益決。〇全箋謂吕文焕以蜀，當是襄陽之誤。






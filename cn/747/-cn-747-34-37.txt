○讨康待宾等敕

朕临御寰极，思养黎元。一物不安，则推沟轸虑；万方未乂，则分阃兴忧。近者兰池叛胡，无端构孽，蠢尔凶丑，敢忘恩化。再令招谕，仍未归正，理绝矜容，事资扑灭。既从斯而背德，不获已而用兵。朕今发陇右诸军马骑掩其南，徵河东九姓马骑袭其北，三城士卒截其后，六郡骁雄击其前，四面齐驱，万全直进，飞走无路，糜烂待毙。其蕃汉军将以下，战士以上，若生擒及斩获康待宾等一人，白身授五品。先是五品以上授三品。如临阵先锋，能破北胡部落，所获资财口马牛羊，并便入立功人等，一切不须官收，仍另加官赏。其叛人内有能自杀获送者，应酬官赏，乱常之罪，一切并原。正是忠臣愤激之时，壮士立功之日。恭行天罚，允叶人谋，摧枯拉朽，匪朝伊夕。布告军州，咸知朕意。


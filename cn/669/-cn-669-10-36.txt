36　程迥言春秋述事法　書愈略者功愈降


邢有狄難，已遷於夷儀，三國之師城邢，俾反其國都，故列三國稱師，以著其功。僖元年。淮夷病杞，方伯不能斥逐蠻夷，使杞人安其都邑，乃城緣陵使遷，故書諸侯而不列序。僖十四年。狄入衞踰年，齊侯方城楚丘以處文公，故但書「城楚丘」而不著其城之者，僖二年。書愈略者，功愈降也。沙隨程氏云。

【元圻案】春秋僖公元年：「春，齊師、宋師、曹伯次于聶北，救邢。夏六月，邢遷于夷儀。齊師、宋師、曹師城邢。」僖十四年：「春，諸侯城緣陵。」傳：「諸侯城緣陵而遷杞焉，不書其人，有闕也。」正義曰：「元年齊師、宋師、曹師城邢，傳稱『具邢器用而遷之，師無私焉』，故具列三國之師，詳其文以美之也。今此總云『諸侯』，不具書其所城之人，爲其有闕也。故總言諸侯以譏之。」〇僖二年：「春王正月，城楚丘。」胡傳：「桓公帥諸侯城之而封衞也，不數桓公，不與諸侯專封也。」〇吕氏集解曰：「先儒以謂諸侯之義，不得專封。夫所謂專封者，以此地畀此人也，則謂之專封，固不可也。如同時諸侯有相滅亡，天子不能令，方伯不能救，天下諸侯力能救而復之，則是蹈仁而踐義也。而以是爲專封，是嫂溺援之以手而以爲罪也。」析義最精。〇經義考：「程氏迥春秋傳，宋志二十卷，佚。」






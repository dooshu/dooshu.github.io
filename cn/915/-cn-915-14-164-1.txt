◇谢晋王遣使吊天台山众启

天台沙门智越一众启：司马王弘至，僧使灌顶普明还，奉正月二十九日教，赐垂慰问，并宣口教，优访殷勤。谨对龛门，焚香跪读。言理哀切，痛绝魂心。遣嘱累从，亡存戴荷。师在之日，常有诲云：「今得寺基，为王创造，非尔小僧所辨，别有大力势人，後当成就，恨吾不见寺成。」尔时莫测所由。今蒙缮造，方醒前记。冥相符合，不可思议。经藏法宝，出世舟航。诸佛所师，众生津导。永镇佛陇，依止受持。钟幡香等，施安供养。法鼓警悟，利益人千僧法会，功德圆满。伏想幽灵，慈悲远鉴。谨于斋日，披读愿文。法席悚心，求入愿海。蒙赍斋粮，恩给田地。基业无尽，施命无穷。有待多烦，隆恩难答。教旨经是现前僧，不令张散。伏惟弘护事重，精舍将圆，同学门人，方凭依止。龛室俨然，何心违离？况垂严教，益惧丹诚。谨当克厉，倍加心力。但一众失荫，永远慈愿。追庆夙缘，还蒙覆护。欣悲交至，临启涕零。谨启。开皇十八年二月十五日。（《释藏》起三，《国清百录》三）


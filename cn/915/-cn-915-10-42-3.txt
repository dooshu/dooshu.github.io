◇狱中上陈後主书

夫君人者，恭事上帝，子爱下民，省嗜欲，远谄佞，未明求衣，日旰忘食，是以泽被区宇，庆流子孙。陛下顷来酒色过度，不虔郊庙之神，专媚淫昏之鬼，小人在侧，宦竖弄权，恶忠直若仇雠，视生民如草芥，後宫曳绮绣，厩马食菽粟，百姓离散，僵尸蔽野，货贿公行，帑藏捐耗，神怒民怨，众叛亲离，恐东南王气，自斯而尽矣。（《陈书傅纟宰传》，《南史》六十九，《文苑英华》六百七十三）


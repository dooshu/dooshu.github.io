◇崇孔圣诏（十二月）

胄子始集，学业方兴。自微言泯绝，逝将千祀，感事思人，意有慨然。奉圣之胤，可速议继袭。於先庙地，特为营造，依旧给祠置令，四时飨祀。阙里往经寇乱，黉校残毁，并下鲁郡修复学舍，采召生徒。昔之贤哲及一介之善，犹或卫其丘垄，禁其刍牧，况尼父德表生民，功被百代，而坟茔荒芜，荆棘弗翦。可蠲墓侧数户以掌酒埽。鲁郡上民孔景等五户，居近孔子墓侧，蠲其课役，供给洒埽，井种松柏六百株。（《宋书·文帝纪》。）


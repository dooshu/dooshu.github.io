袁举二首

【乙巳寒食】

香风吹面东方来，樱桃花发柳眼开。

鸾箫声歇幽兰笑，十二楼前青爵叫。

王母骑龙愁暮云，碧桃过眼三千春。

北山佳城久无主，寒食心摧泪如雨。

自惊发薄不胜梳，心事波摇为谁语。

【舟过三江口】

吴淞合流三百里，一幅蒲帆挂春水。

青山绕船黄鸟啼，盘回如在巴渝里。

沙上游龙滴血红，风吹老鱼浪花起。

凝云不流神妪哭，万古胥魂招不复。

客浩歌，谁相续，栖迟零落渐离筑。

思家何处问迷津，鹧鸪声里垂杨绿。


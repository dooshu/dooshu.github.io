月夜听卢子顺弹琴





闲夜坐明月，幽人弹素琴。忽闻《悲风》调，宛若《寒松吟》。《白雪》乱纤手，《绿水》清虚心。[一]钟期久已没，世上无知音。[二]

[一]释居月《琴曲谱录》有《悲风操》、《寒松操》、《白雪操》。《白帖》：《阳春》、《白雪》、《绿水》、《悲风》、《幽兰》、《别鹤》，并琴曲名。



[二]《风俗通》：伯子牙方鼓琴，钟子期听之，而意在高山，子期曰：“善哉乎!巍巍若泰山。”顷之间，而意在流水，子期曰：“善哉乎!汤汤若江河。”子期死，伯牙破琴绝弦，终身不复鼓，以世无足为知音者也。






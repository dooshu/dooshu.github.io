●卷二百八十一　象纬考四

○瑞变各星及雲气名状

《隋　天文志》：梁奉朝请祖暅，天监中，受诏集古天官及图纬旧说，撰《天文录》三十卷。逮周氏克梁，获庾季才，为太史令，撰《灵台秘苑》一百二十卷，占验益备。今略其杂星、瑞星、妖星、客星、流星及雲气名状，次之於此云。

◎瑞星

一曰景星，如半月，生於晦朔，助月为明。或曰，星大而中空。或曰，三星，在赤方气，与青方气相连。黄星在赤方气中，亦名德星。二曰周伯星，黄色，煌煌然，所见之国大昌。三曰含誉，光耀似彗，喜则含誉射。四曰格泽，如炎火，下大上兑，色黄白，起地而上。见则不种而获，有土功，有大客。

《中兴天文志》：瑞星有十二：一曰景星（一名德星），二曰周伯，三曰含誉，四曰王蓬芮，五曰格泽，六曰元保，七曰昭明，八曰昏昌，九曰旬始，十曰司危，十一曰菟昌，十二曰地维臧光。瑞星，五行之冲和气也，五行顺乐旺相喜合之所生也。周伯、王蓬芮，皆古者高世不仕之人。王其姓，蓬芮其名。周伯其姓字也。其精为星，帝命之为瑞星。三家义同。然考之《晋志》，瑞星止四星，其周伯又於客星见之，无王蓬芮。而客星则有王蓬絮芮，所至之国非福也。而三家所言妖星，则别有蓬星焉，曰蓬芮、曰蓬絮芮、曰蓬星，其言福祸不同，岂各有据乎？并存之。又《晋志》无元保以下七星，其昭明、司危、地维臧光则皆为妖星。若《隋志》则因《晋志》，而又无格泽，疑当从《晋志》。

◎星杂变

一曰星昼见。若星与日并出，名曰嫁女。星与日争光，武且弱，文且强，女子为王，在邑为丧，在野为兵。又曰，臣有奸心，上不明，臣下从横，大水浩洋。又曰，星昼见，虹不灭，臣蔽主明，星夺日光，天下有立王。二曰恒星不见。恒星者，在位人君之类。不见者，象诸侯之背畔，不佐王者奉顺法度，无君之象也。又曰，恒星不见，主不严，法度消。又曰，天子失政，诸侯横暴。又曰，常星列宿不见，象中国诸侯微灭也。三曰星斗，星斗天下大乱。四曰星摇。星摇人众将劳。五曰星陨。大星陨下，阳失其位，灾害之萌也。又曰，众星坠，人失其所也。凡星所坠，国易政。又曰，星坠，当其下有战场，天下乱，期三年。又曰，奔星之所坠，其下有兵，列宿之所坠，灭家邦，众星之所坠，众庶亡。又曰，填星坠，海水溢，黄星骋，海水跃。又曰，黄星坠，海水倾。亦曰，〈馬賁〉星坠而渤海决。星陨如雨，天子微，诸侯力政，五伯代兴，更为盟主，众暴寡，大并小。又曰，星辰附离天，犹庶人附离王者也。王者失道，纲纪废，下将畔去。故星畔天而陨，以见其象。国有兵凶，则星坠为鸟兽。天下将亡，则星坠为飞虫。天下大兵，则星坠为金铁。天下有水，则星坠为土。国主有兵，则星坠为草木，兵起，国主亡，则星坠为沙。星坠，为人而言者，善恶如其言。又曰，国有大丧，则星坠为龙。

◎流星

流星，天使也。自上而降曰流，自下而升曰飞。大者曰奔，奔亦流星也。星大者使大，星小者使小。声隆隆者，怒之象也。行疾者期速，行迟者期迟。大而无光者，众人之事。小而光者，贵人之事。大而光者，其人贵且众也。乍明乍灭者，贼败成也。前大後小者，恐忧。前小後大者，喜事也。蛇行者，奸事也。往疾者，往而不返也。长者，其事长久也。短者，事疾也。奔星所坠，其下有兵。无风雲，有流星见，良久间乃入，为大风发屋折木。小流星百数，四面行者，庶人流移之象。流星异状，名占不同。今略古书及《荆州占》所载云。

流星之尾长二三丈，晖然有光竟天，其色白者，主使也，色赤者，将军使也。流星有光，其色黄白者，从天坠有音，如炬熛火下地，野雉尽鸣，斯天保也。所坠国安有喜，若水。流星其色青赤，名曰地雁，其所坠者起兵。流星有光青赤，其长二三丈，名曰天雁，军之精华也。其国起兵，将军当从星所之。流星晖然有光，白，长竟天者，人主之星也，主相将军从星所之。凡星如瓮者，为发谋起事。大如桃者为使事。流星大如缶，其光赤黑，有喙者，名曰梁星，其所坠之乡有兵，君失地。

飞星大如缶若瓮，後皎然白，前卑後高，此谓顿顽，其所从者多死亡，削邑而不战。有飞星大如缶若瓮，後皎然白，前卑後高、摇头，乍上乍下，此谓降石，所下民食不足。飞星大如缶若瓮，後皎然白，星灭後，白者曲环如车轮，此谓解衔。其国人相斩为爵禄，此谓自相齧食。有飞星大如缶若瓮，其後皎然白，长数丈，星灭後，白者化为雲流下，名曰大滑，所下有流血积骨。有飞星大如缶若瓮，後皎白，缦缦然，长可十馀丈而委曲，名曰天刑，一曰天饰，将军均封疆。

天狗，状如大奔星，色黄有声，其止地类狗，所坠，望之如火光，炎炎冲天，其上锐，其下圆，如数顷田处。或曰，星有毛，旁有短彗，下有狗形者，或曰，星出，其状赤白有光，下即为天狗。一曰，流星有光，见人臣，坠无音，若有足者，名曰天狗。其色白，其中黄，黄如遗火状。主候兵讨贼，见则四方相射，千里破军杀将。或曰，五将斗，人相食，所往之乡有流血。其君失地，兵大起，国易政，戒守御（馀占同前）。营头，有雲如坏山堕，所谓营头之星。所堕，其下覆军，流血千里。亦曰，流星昼陨名营头。

《中兴天文志》：流星有八：一曰天使、二曰天晖、三曰天雁、四曰天保、五曰地雁、六曰梁星、七曰营头、八曰天狗。自上而降曰流，东西横行亦曰流，奔亦流也。流星之为天使者，有祥有妖。流星之为天晖、天雁者，祥。流星夜陨而为天保者，亦祥。流星夜陨而为地雁为梁星者，妖。流星昼陨或夜陨而为营头者，亦妖。流星之大者为奔星，奔星夜陨而为天狗，其妖甚矣。飞星有五：一曰天刑、二曰降石、三曰顿顽、四曰解衔、五曰大渎。自下而升曰飞，飞星之为天刑者祥。自降石以下皆妖。

◎妖星

妖星者，五行之气，五星之变，各见其方，以为殃灾。各以其日五色占，知何国吉凶决矣。行见无道之国，失礼之邦，为兵为饥，水旱死亡之徵也。又曰，凡妖星所出，形状不同，为殃如一。其出不过一年，若三年，必有破国屠城。其君死，天下大乱，兵士乱行，战死於野，积尸从横，馀殃不尽，为水旱兵饥疾疫之殃。又曰，凡妖星出见，长大，灾深期远；短小，灾浅期近。三尺至五尺，期百日。五尺至一丈，期一年。一丈至三丈，期三年。三丈至五丈，期五年。五丈至十丈，期七年。十丈以上，期九年。审以察之，其灾必应。

一曰彗星，所谓扫星。本类星，末类彗，小者数寸，长或竟天。见则兵起，大水。主扫除，除旧布新。有五色，各依五行本精所主。史臣按，彗体无光，傅日而为光，故夕见则东指，晨见则西指。在日南北，皆随日光而指。顿挫其芒，或长或短，光芒所及则为灾。二曰孛星，彗之属也。偏指曰彗，芒气四出曰孛，字者，孛孛然，非常恶气之所生也。内不有大乱，外则有大兵，天下合谋，闇蔽不明，有所伤害。晏子曰："君若不政，孛星将出，彗星何惧乎！"由是言之，灾甚於彗。三曰天棓，一名觉星。本类星，末锐，长四丈。或出东北方西方，主奋争。四曰天枪。其出不过三月，必有破国乱君，伏死其辜。殃之不尽，当为旱饥暴疾。五曰天欃。石氏曰，雲如牛状。甘氏曰，本类星，末锐。巫咸曰，彗星出西方，长可二三丈，主捕制。六曰蚩尤旗，类彗而後曲，象旗。或曰，赤雲独见。或曰，其色黄上白下。或曰，若植〈車菆〉而长，名曰蚩尤之旗。或曰，如箕，可长二丈，末有星。主伐枉逆，主惑乱，所见之方下有兵，兵大起；不然，有丧。七曰天冲，出如人，苍衣赤头，不动。见则臣谋主，武卒发，天子亡。八曰国皇，大而赤，类南极老人星。或曰，去地三丈，如炬火，主内寇内难。或曰，其下起兵兵强，或曰，外内有兵丧。九曰昭明，象如太白，光芒，不行。或曰，大而白，无角，乍上乍下。一曰，赤彗分为昭明，昭明灭光，以为起霸起德之徵，所起国兵多变。一曰，大人凶，兵大起。十曰司危，如太自，有目。或曰，出正西，西方之野星，去地有六丈，大而白。或曰，大而有毛，两角。或曰，类太白，数动，察之而赤，为乖争之徵，主击强兵。见则主失法，豪杰起，天子以不义失国，有声之臣行主德。十一曰天欃，彗出西北，状如剑，长四五丈。或曰，如钩，长四丈。或曰，状白小，数动，主杀罚。出则其国内乱，其下相谗，为饥兵，赤地千里，枯骨藉藉。十二曰五残，一名五锋，出正东，东方星之状类辰，可去地六七丈。或曰，苍彗散为五残，如辰星，出角。或曰，星表有气如晕，有毛。或曰，大而赤，数动，察之而青。主乖亡；为五分，毁败之徵，亦为备急兵。见则主诛，政在伯，野乱成，有急兵，有丧，不利冲。十三曰六贼，见出正南，南方之星。去地可六丈，大而赤，动有光。或曰，形如彗。五残、六贼出，祸合天下，逆侵关枢；其下有兵，冲不利。十四曰狱汉，一名咸汉，出正北，北方之野星，去地可六丈，大而赤，数动，察之中青。或白，赤表，下有三彗从横。主逐王，主刺王。出则阴精横，兵起其下。又为丧，动则诸侯惊。十五曰旬始，出北斗旁，如雄鸡。其怒，有青黑，象伏鳖。或曰，怒，雌也，主争兵。又曰，黄彗分为旬始，为立主之题，主乱，主招横。见则臣乱兵作，诸侯虐，期十年，圣人起伐，群猾横恣。或曰，出则诸侯雄鸣。十六曰天锋，彗象矛锋。天下从横，则天锋星见。十七曰烛星，如太白。其出也不行，见则不久而灭。或曰，主星上有三彗上出，所出城邑乱，有大盗不成，又以五色占。十八曰蓬星，大如二斗器，色白，一名王星。状如夜火之光，多至四五，少一二。一曰，蓬星在西南，长数丈，左右兑。出而易处。星见，不出三年，有乱臣戮死。又曰，所出大水大旱，五榖不收，人相食。十九曰长庚，如一疋布著天。见则兵起。二十曰四镇星，出四隅，去地六丈馀，或曰可四丈。或曰，星大而赤，去地二丈，常以夜半时出。见，十月而兵起，皆为兵起其下。二十一曰地维臧光，出四隅。或曰，大而赤，去地二三丈，如月始出。见则下有乱，乱者亡，有德者昌。

《河图》云：岁星之精，流为天棓　天枪　天猾　天冲　国皇　反登　苍彗

荧惑散为昭旦蚩尤之旗　昭明　司危　天欃　赤彗

镇星散为五残　狱汉　大贲　昭星　绌流　旬始　蚩尤　虹蜺　击咎黄彗

太白散为天杵　天柎　伏灵　大败　司奸　天狗　天残　卒起　白彗

辰星散为枉矢　破女　拂枢　灭宝　绕廷　惊理　大奋祀　黑彗

五色之彗，各有长短，曲折应象。

汉京房著《风角书》，有《集星章》，所载妖星，皆见於月旁，互有五色方雲，以五寅日见，各有五星所生云。

天枪　天根　天荆　真若　天猿　天楼　天垣　皆岁星所生也。见以甲寅，其星咸有两青方在其旁。

天阴　晋若　官张　天惑　天雀　赤若　蚩尤　皆荧惑之所生出。在丙寅日，有两赤方在其旁。

天上　天伐　从星　天枢　天翟　天沸　荆彗　皆镇星之所生也。出在戊寅日，有两黄方在其旁。

若星　帚星　若彗　竹彗　墙星　晁星　白〈車菆〉　皆太白之所生也。出在庚寅日，有两白方在其旁。

天美　天毚　天社　天麻　天林　天蒿　端下　皆辰星之所生也。出以壬寅日，两黑方在其旁。

以前三十五星，即五行气所生，皆出於月左右方气之中，各以其所生星将出不出日数期候之。当其未出之前而见，见则有水旱兵丧饥乱，所指亡国失地，王死破军杀将。

《中兴天文志》：凡妖星，五行之乖戾气也。五行掩合陵犯，怒逆错乱，流散杂变之所生也。孛本黄帝时一女子，修行不得其死。蚩尤则黄帝所诛者，亦五行戾气之所蓄结而为之者也。按申须、公羊、杜预、郭璞俱以彗、孛为一星。《左氏》昭十七年，有星孛於大辰。鲁申须曰，彗所以除旧布新也。公羊曰，孛者何？彗星也。文公十四年，有星孛於北斗。杜预曰，孛、彗也。郭璞释《尔雅》曰，彗，妖星也，亦谓之孛。综其实不然。彗、孛、长三星，其占略同，而其形少异。孛星光芒短，其光四出，蓬蓬孛孛然。彗星光芒长，参之如扫帚。长星光芒有一直，或竟天，或十丈，或三十丈。宋均注，钩命决曰彗，五彗也。苍则王侯破，天子苦兵。赤则贼起，强国恣。黄则女害色，权夺於后妃。白则将军逆，二年兵大作。黑则水精贼，江河决，贼处处起。《史记》：彗出东井，东井齐分，景公以为忧。晏子曰，君高台深池，赋敛如弗得，刑罚恐弗胜，孛星将出，彗星何惧乎？然则孛甚彗也。董仲舒曰，孛者，乃非常恶气之所生也。大率孛彗为除旧布新，火灾，长星为兵革事。

又曰：变星，《天官书》及《汉》、《晋》、《隋志》所载纷杂，象位色占或相抵迕，盖祥妖之所系，知者不传，传者不真。往哲先贤，心口相授，不著之书，以为国之重事，故也。今订其繁重，削其缪妄，定正其数而存其名。《晋》、《隋志》又载汉京房《风角书》云，五纬所生妖星三十五，旁各有五色方雲，常见月左右。木火金水，各生所属宿中，惟镇星所生无所从出。又载《河图》说云，五纬之精，散为妖星又三十五，既多複出不可考，而其分隶亦往往傅会难信云。

◎客星

客星者，周伯、老子、王蓬絮、国皇、温星，皆客星也。行诸列舍，十二国分野，各在其所临之邦，所守之宿，以占吉凶。周伯，大而色黄，煌煌然。见，其国兵起，若有丧，天下饥，众庶流亡去其乡（瑞星中名状与此同，而占异）。老子，明大色白，淳淳然。所出之国，为饥，为凶，为善，为恶，为喜，为怒。常出见则兵大起，人主有忧。王者以赦除咎则灾消。王蓬絮，状如纷絮，拂拂然。见则其国兵起，若有丧，白衣之会，其邦饥亡。又曰，王蓬絮，星色青而荧荧然。所见之国风雨不如节，焦旱，物不生，五榖不成登，蝗虫多。国皇星，出而大，其色黄白，望之有芒角。见则兵起，国多变，若有水饥，人主恶之，众庶多疾。温星，色白而大，状如风动摇，常出四隅。出东南，天下有兵，将军出於野。出东北，当有千里暴兵。出西北，亦如之。出西南，其国兵丧并起，若有大水，人饥。又曰，温星出东南，为大将军服屈不能发者。出於东北，暴骸三千里。出西亦然。

凡客星见其分，若留止，即以其色占吉凶。星大事大，星小事小。星色黄得地，色白有丧，色青有忧，色黑有死，色赤有兵，各以五色占之，皆不出三年。又曰，客星入列宿中外官者，各以其所出部舍官名为其事。近之者为其谋，其下之国，皆受其祸。以所守之舍为其期，以五气相贼者为其使。

《中兴天文志》：客星有三：一曰老子，二曰国皇，三曰温星。老子一星休咎半之。国皇、温星，皆为咎徵。老子非李耳，古之有德行而不仕，老而有寿之人。国皇者国星也，不知何国人。温星者，温其姓，古之有操行不仕者也。三人者其精皆为星，帝命之为客星，错出乎五纬之间，其见无期，其行无度。《晋志》无国星、温星而有周伯、王蓬絮芮。又有盗星、种陵、天狗、女帛之为凶也。《隋志》五星，周伯、蓬絮同《晋志》，其三星与此同。然周伯《晋志》以为祥，《隋志》以为妖。

◎雲气

瑞气，一曰庆雲，若烟非烟，若雲非雲，郁郁纷纷，萧索轮囷，是谓庆雲，亦曰景雲，此喜气也，太平之应。二曰归邪。如星非星，如雲非雲，或曰，星有两赤彗上向，有盖，下连星。见，必有归国者。三曰昌光，赤，如龙状。圣人起，帝受终，则见。

妖气，一曰虹蜺，日旁气也。斗之乱精。主惑心，主内淫，主臣谋君，太子诎，后妃颛，妻不一。二曰〈牜羊〉雲，如狗、赤色长尾，为乱君，为兵丧。

◎十煇

《周礼》，眡祲氏掌十煇之法，以观妖祥，辨吉凶。一曰祲，谓阴阳五色之气，浸淫相侵。或曰，抱珥背〈王矞〉之属，如虹而短是也。二曰象，谓雲气成形象，如赤乌夹日以飞之类是也。三曰鐫，日旁气，刺日，形如童子所佩之鐫。四曰监，谓雲气临在日上也。五曰闇，谓日月蚀，或曰光脱也。六曰瞢，谓瞢瞢不光明也。七曰弥，谓白虹弥天而贯日也。八曰序，谓气若山而在日上。或曰，冠珥背〈王矞〉，重叠次序，在於日旁也。九曰隮，谓晕气也。或曰，虹也。《诗》所谓"朝隮於西"者也。十曰想，谓气五色，有形想也，青饥，赤兵，白丧，黑忧，黄熟。或曰，想，思也，赤气为人兽之形，可思而知其吉凶也。

凡游气蔽天，日月失色，皆是风雨之候也。沉阴，日月俱无光，昼不见日，夜不见星，有雲障之，两敌相当，阴相图议也。日濛濛无光，士卒内乱。又曰，数日俱出，若斗，天下兵起，大战。日斗，下有拔城。日戴者，形如直状，其上微起，在日上为戴。戴者德也，国有喜也。一云，立日上为戴。青赤气抱在日上，小者为冠，国有喜事。青赤气小，而交於日下为缨。青赤气小而圆，一二在日下者为纽。青赤气如小半晕状，在日上为负，负者得地为喜。又曰，青赤气长而斜倚日旁为戟。青赤气圆而小，在日左右为珥，黄白者有喜。又曰，有军，日有一珥为喜。在日西，西军战胜。在日东，东军战胜。南北亦如之，无军而珥，为拜将。又曰旁如半环，向日为抱。青赤气如月初生，背日者为背。又曰，背气青赤而曲，外向为叛象，分为反城。〈王矞〉者如带，〈王矞〉在日四方。青赤气长而立旁，为直。日旁有一直，敌在一旁，欲自立，从直所击者胜。日旁有二直三抱，欲自立者不成。顺抱击者胜，杀将。气形三角，在日四方为提。青赤气横在日上下为格。气如半晕，在日下为承。承者，臣承君也。又曰，日下有黄气三重若抱，名曰承福，人主有吉喜，且得地。青白气如履，在日下者为履。日旁抱五重，战顺抱者胜。曰一抱一背，为破走，抱者，顺气也；背者，逆气也。两军相当，顺抱击逆者胜，故曰破走。日抱且两珥，一虹贯抱抱至日，顺虹击者胜，杀将。日抱两珥且〈王矞〉，二虹贯抱至日，顺虹击者胜。日重抱，内有〈王矞〉，顺抱击者胜。亦曰，军内有欲反者。日重抱，左右二珥，有白虹贯抱，顺抱击胜，得二将。有三虹，得三将。日抱黄白润泽，内赤外青，天子有喜，有和亲来降者。军不战，敌降，军罢。色青黄，将喜；赤，将兵争；白，将有丧；黑，将死。日重抱且背，顺抱击者胜，得地，若有罢师。日重抱，抱内外有〈王矞〉，两珥，顺抱击者胜，破军，军中不和，不相信。日旁有气，圆而周匝，内赤外青，名为晕。日晕者，军营之象。周环匝日无厚薄，敌与军势齐等。若无军在外，天子失御，民多叛。日晕有五色，有喜。不得五色者，有忧。

凡占，两军相当，必谨审日月晕气，知其所起，留止远近，应与不应，疾迟大小，厚薄长短，抱背为多少，有无实虚久亟，密疏泽枯。相应等者势等。近胜远，疾胜迟，大胜小，厚胜薄，长胜短，抱胜背，多胜少，有胜无，实胜虚，久胜亟，密胜疏，泽胜枯。重背大破，重抱为和亲，抱多亲者益多，背为天下不和。分离相去，背於内者离於内，背於外者离於外也。

凡占，分离相去，赤内外青，以和相去；青内赤外，以恶相去。日晕明久，内赤外青，外人胜；内青外赤，内人胜；内黄外青黑，内人胜；外黄内青黑，外人胜；外白内青，外人胜；内白外青，内人胜；内黄外青，外人胜；内青外黄，内人胜。日晕周匝，东北偏厚，厚为军福，在东北战胜，西南战败。日晕，黄白，不斗兵未解；青黑，和解分地；色黄，土功动，人不安；日色黑，有水，阴国盛。日晕七日无风雨，兵大作，不可起，众大败。不及日蚀，日晕而明，天下有兵，兵罢；无兵，兵起不战。日晕始起，前灭而後成者，後成面战。日晕，有兵在外者，主人不胜。日晕，内赤外青，群臣亲外；外赤内青，群臣亲内其身，身外其心。日有朝夕晕，是谓失地，主人必败。日晕而珥，主有谋，军在外，外军有悔。日晕抱珥上，将军易。日晕而珥如井幹者，国亡，有大兵交。日晕上西，将军易，两敌相当。日晕两珥，平等俱起而色同，军势等，色厚润泽者贺喜。日晕有直珥为破军，贯至日为杀将。日晕圆且戴，国有喜，战从戴所击者胜，得地。日晕而珥背左右，如大车辋者，兵起，其国亡城，兵满野而城复归。日晕，晕内有珥一抱，所谓围城者在内，内人则胜。日晕有重抱，後有背，战顺抱者胜，得地有军。日晕有一抱，抱为顺，贯晕内，在日西，西军胜，有军。日晕有一背，背为逆，在日西，东军胜。馀方放此。日晕而背，兵起，其分，失城。日晕有背，背为逆，有降叛者，有反城。在日东，东有叛。馀方放此。日晕背气在晕内，此为不和，分离相去。其色青外赤内，节臣受王命有所之。日晕上下有两背，无兵兵起，有兵兵八。日晕四背在晕内，名曰不和，有内乱。日晕而四背如大车辋者四提，设其国众在外，有反臣。日晕四提，必有大将出亡者。日晕有四背〈王矞〉，其背端尽出晕者，反从内起。日晕而两珥在外，有聚雲在内与外，不出三日，城围出战。日晕有背珥直，而有虹贯之者，顺虹击之，大胜，得地。日晕，有白虹贯晕至日，从虹所指战胜，破军杀将。日晕，有虹贯晕，不至日，战从贯所击之胜，得小将。日晕，有一虹贯晕内，顺虹击者胜，杀将。日晕，二白虹贯晕，有战，客胜。日重晕，有四五白虹气，从内出外，以此围城，主人胜，城不拔。又曰重晕，攻城围邑不拔。日晕二重，其外清内浊不散，军会聚。日晕三重，有拔城。日交晕无厚薄，交争，力势均厚者胜。日交晕，人主左右有争者，兵在外战。日在晕上，军罢。交晕贯日，天下有破军死将。日交晕而争者先衰，不胜即两敌相向。交晕至日月，顺以战胜，杀将。一法日在上者胜。日有交者，赤青如晕状，或如合背，或正直交者，偏交也，两气相交也，或相贯穿，或相向，或相背也。交主内乱，军内不和。日交晕如连环，为两军兵起，君争地。日有三晕，军分为三。日方晕而上下聚二背，将败人亡。日晕若井垣，若车轮，二国皆兵亡。又曰，有军。日晕不匝，半晕在东，东军胜；南北亦如之。日晕如车轮半，军在外者罢。日半晕东向者，西夷羌胡来入国。半晕西向者，东夷人欲反入国。半晕北向者，南夷人欲反入国。半晕南向者，北夷人欲反入国。又曰，军在外，月晕师上，其将战必胜。月晕黄色，将军益秩禄，得位。月晕有两珥，白虹贯之，天下大战。月晕而珥，兵从珥攻击者利。月晕有蜺雲，乘之以战，从蜺所往者大胜。月晕，虹蜺直指晕至月者，破军杀将。

◎杂气

天子气，内赤外黄，四方所发之处，当有王者；若天子欲有游往处，其地亦先发此气；或如城门，隐隐在气雾中，恒带杀气，森森然。或如华盖在气雾中。或气象青衣人，无手，在日西；或如龙马；或杂色郁郁冲天者。此皆帝王气。

猛将之气，如龙，如猛兽；或如火烟之状；或白如粉沸；或如火光之状，夜照人；或白而赤黑绕之，或如山林竹木；或紫黑如门上楼；或上黑下赤，状似黑旌；或如张弩；或如埃尘，头锐而卑，本大而高，此皆猛将之气也。气发渐渐如雲，变作山形，将有深谋。

凡军胜之气，如堤如坂，前後磨地。或如火光、将军勇，士卒猛。或如山堤，山上若林木，将士骁勇。或如埃尘粉沸，其色黄白；或如人持斧向敌；或如蛇举首向敌；或气如覆舟，雲如牵牛；或有雲如斗鸡，赤白相连，在气中；或发黄气，皆将士精勇。

凡气，上黄下白，名曰善气。所临之军，敌欲求和退。

凡负气，如马肝色，或如死灰色；或类偃盖，或类偃鱼；或黑气如坏山坠军上者，名曰营头之气；或如群羊群猪在气中。此衰气也。或如悬衣，如人相随；或纷纷如转蓬，或如扬灰；或雲如卷席，如匹布乱穰者，皆为败徵。气如系牛，如人卧，如双蛇，如飞鸟，如决隄垣，如坏屋，如惊鹿相逐，如两鸡相向，此皆为败军之气。

凡降人气，如人十十五五，皆叉手低头。又云，如人叉手相向。或气如黑山，以黄为缘者，皆欲降伏之象也。

凡坚城上，有黑雲如星，曰军精。或白气如旌旗，或青雲黄雲临城，皆有大喜庆。或气青色如牛头触人，或城上气如烟火，如双蛇，如杵形向外，或有雲分为两彗状者，皆不可攻。

凡屠城之气，或赤如飞鸟，或赤如败车，或有赤黑气如貍皮斑；或城中气聚如楼，出见於外；营上有雲如众人头，赤色，其城营皆可屠。气如雄雉临城，其下必有降者。凡伏兵，有黑色，浑浑圆长，赤气在其中；或白气粉沸，起如楼状；或如幢节状，在乌雲中；或如赤杵在乌雲中，或如乌人在赤雲中。

凡暴兵气，白，如瓜蔓连结，部队相逐，须臾罢而复出。或白气如仙人，如仙人衣，千万连结，部队相逐，罢而复兴，当有千里兵来。或气如人持刀楯，雲如人，色赤，所临城邑有卒兵至。或赤气如人持节，兵来未息。雲如方虹。此皆有暴兵之象。

凡战气，青白如膏；如人无头；如死人卧；如丹蛇，赤气随之，必大战，杀将。四望无雲，见赤气如狗入营，其下有流血。

凡连阴十日，昼不见日，夜不见月，乱风四起，欲雨而无雨，名曰蒙，臣有谋。雾气若昼若夜，其色青黄，更相奄冒，乍合乍散，亦然。视四方常有大雲，五色具者，其下贤人隐也。青雲润泽蔽日，在西北，为举贤良。雲气如乱穰，大风将至，视所从来避之。雲甚润而厚，大雨必暴至，四始之日，有黑雲气如阵，厚大重者，多雨。气若雾非雾，衣冠不濡，见则其城带甲而趣。日出没时，有雾雲横截之，白者丧，乌者惊，三日内雨者各解。有雲如蛟龙，所见处将军失魄。有雲如鸹尾，来荫国上，三日亡。有雲赤黄色，四塞，终日竟夜照地者，大臣纵恣。有雲如气，昧而浊，贤人去，小人在位。

凡白虹者，百殃之本，众乱所基。雾者，众邪之气，阴来冒阳。

凡白虹雾，奸臣谋君，擅权立威。昼雾夜明，臣志得申。凡夜雾白虹见，臣有忧。昼雾白虹见，君有忧。虹头尾至地，流血之象。

凡雾气不顺四时，逆相交错，微风小雨，为阴阳气乱之象。积日解，昼夜昏闇，天下欲分离。

凡天地四方昏濛若下尘，十日五日以上，或一月，或一时，雨不沾衣而有土，名曰霾。故曰，天地霾，君臣乖。

凡海旁蜄气象楼台，广野气成宫阙，北夷之气如牛羊群畜穹庐，南夷之气类舟船幡旗。自华以南，气下黑上赤。嵩高、三河之郊，气正赤。恒山之北，气青。渤、碣、海岱之间，气皆正黑。江、淮之间，气皆白。东海气如员簦。附汉、河水，气如引布。江、汉气劲如杼，济水气如黑〈犭屯〉，渭水气如狼白尾，淮南气如白羊，少室气如白兔青尾，恒山气如黑牛青尾。东夷气如树，西夷气如室屋，南夷气如闍台，或类舟船。阵雲如立垣。雲类轴搏，两端兑。〈忄勺〉雲如绳，居前亘天，其半半天，其蜺者类阙旗故，钩雲句曲。诸此雲见，以五色占。而泽搏密，其见动人，及有兵必起，合斗其直。雲气知三疋帛，广前兑後，大军行气也。韩雲如布，赵雲如牛，楚雲如日，宋雲如车，鲁雲如马，卫雲如犬，周雲如车轮，秦雲如行人，魏雲如鼠，郑雲如绛衣，越雲如龙，蜀雲如囷。车气乍高乍下，往往而聚。骑气卑而布。卒气搏。前卑後高者疾。前方而高，後锐而卑者却。其气平者其行徐。前高後卑者，不止而返。校骑之气，正苍黑，长数百丈。游兵之气如彗扫，一云长数百丈，无根本。喜气上黄下赤，怒气上下赤，忧气上下黑，土功气黄白，徒气白。凡候气之法，气初出时，若雲非雲，若雾非雾，仿佛若可见。初出森然，在桑榆上，高五六尺者是，千五百里外。平视则千里，举目望则五百里，仰瞻中天则百里内。平望，桑榆间二千里；登高而望，下属地者三千里。敌在东，日出候之；在南，日中候之；在西，日入候之；在北，夜半候之。军上气，高胜下，厚胜薄，实胜虚，长胜短，泽胜枯。气见以知大。占期内有大风雨，久阴，则灾不成。

◎天变

《洪范传》曰："清而明者，天之体也。天忽变色，是谓易常。天裂，阳不足，是谓臣强。天裂见人，兵起国亡。天鸣有声，至尊忧且惊。皆乱国之所由生也。"

汉孝惠帝二年，天开东北，广十馀丈，长二十馀丈。天裂，阳不足，下强盛，将害上之变也。其後有吕氏之祸。

晋惠帝元康二年二月，天西南大裂。天裂，阳不足，是时人主昏瞀，妃后专制。泰安二年八月庚午，天中裂为二，有声如雷者三。君道亏而臣下专僭之象也。是日，长沙王奉帝出距成都、河间二王，後成都、河间、东海又迭专威命，是其应也。

元帝太兴二年八月戊戌，天鸣东南，有声如风水相薄。京房《易妖占》曰："天有声，人主忧。"三年十月壬辰，天又鸣，甲午止。其後王敦入石头，王师败绩。元帝屈辱於强臣，既而晏驾，大耻不雪。

穆帝升平五年八月已卯，天中裂，广三四丈，有声如雷，野雉皆鸣。是後哀帝荒疾，海西失德，皇太后临朝，太宗总万机，桓温专权，威震内外，阴气盛，阳气微。

安帝隆安五年闰月癸丑，天东南鸣。六年九月戊子，天东南又鸣。是後桓元篡位，安帝播越，忧莫大焉。鸣每东南者，盖中兴江外，天随之而鸣也。义熙元年八月，天鸣，在东南。京房《易传》曰："万姓劳，厥妖天鸣。"是时安帝虽反正，而兵革岁动，众庶勤劳也。

梁武帝天监十三年二月庚辰朔，天震西南，天如裂。中大同元年六月辛巳，竟天有声，如风水相薄。太清二年六月，天裂于西北，长十丈，阔二丈，光出如电，其声若雷。十二月戊申，天西北裂，有光如火。

陈宣帝太建十三年九月癸未夜，天东南有声，如风水相激，三夜乃止。十四年八月癸未，天有声，如风水相激。九月辛亥夜，天东北有声，如虫飞，渐移西北。

後主至德元年九月丁巳，天东南有声，如虫飞。十二月戊午夜，天开，自西北至东南，其内有青黄杂色，隆隆若雷声。

隋文帝开皇二十年四月乙亥，天有声，如泻水自南而北。

唐元宗天宝十四载五月，天鸣，声若雷。占曰："人君有忧。"

德宗贞元二十一年八月，天鸣，在西北。

僖宗光和三年三月，浙西天鸣，若转磨。无雲而雨。十二年正月乙酉，星见而雨。占曰："无雲而雨，是谓天泣。"

宋神宗熙甯元年七月戊子，丑之五刻，西南雲间有声鸣，如风水相激浸周四方，主民劳兵革岁动。六年七月丙寅，丑之四刻，西北方雲间有声，如磨物。主百姓劳。七年七月庚子，丑之三刻，西北天鸣，主惊忧之事。

甯宗开禧元年六月壬寅，天鸣有声，占"人主忧惊，百姓劳失。"








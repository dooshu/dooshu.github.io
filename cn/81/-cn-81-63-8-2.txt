浔阳猎人

浔阳有一猎人，常取虎为业，于径施弩弓焉。每日视之，见虎迹而箭已发，未曾得虎。旧说云：”人为虎所食，即作伥鬼之事，即于其侧，树下密伺。二更后，见一小鬼青衣，髡发齐眉，蹩□而来弓所，拨箭发而去。后食顷，有一虎来履弓而过，既知之，更携一只箭而去，复如前状。此人速下树，再架箭，而登树觇之。少顷虎至，履弓箭发，其虎贯胁而死。其伥鬼良久却回，见虎死，遂鼓舞而去也。（出《原化记》）


手厥阴心主及臂凡一十六穴第二十五


手心主之脉，出于中指之端，内屈中指内廉，以上留于掌中，伏一本以下有行字 两骨之间，外屈两筋之间，骨肉之际，其气滑利，上二寸外屈一本下有出字 行两筋之间，上至肘内廉，入于小筋之下一本下有留字 ，两骨之会，上入于胸中，内络心胞。

心主出中冲，中冲者，木也。在手中指之端，去爪甲如韭叶陷者中，手心主脉之所出也，为井，刺入一分，留三呼，灸一壮。

劳宫者，火也。一名五里。在掌中央动脉中，手心主脉之所溜也，为荥。刺入三分，留六呼，灸三壮。

大陵者，土也。在掌后两筋间陷者中，手心主脉之所注也，为输。刺入六分，留七呼，灸三壮。

内关，手心主络，在掌后去腕二寸，别走少阳。刺入二分，灸五壮。

间使者，金也。在掌后三寸两筋间陷者中，手心主脉之所行也，为经。刺入六分，留七呼，灸三壮。

郄门，手心主郄，去腕五寸。刺入三分，灸三壮。

曲泽者，水也。在肘内廉下陷者中，屈肘得之，手心主脉之所入也，为合。刺入三分，留七呼，灸三壮。

天泉，一名天温。在曲腋下，去臂二寸，举腋取之。刺入六分，灸三壮。






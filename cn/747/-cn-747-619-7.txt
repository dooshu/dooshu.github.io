○西郭桥记

圣人肇始造舟，後代相沿不易，梁氵差有服随之说，栈剑为资蜀之要，取诸大壮，以济不通。於梯山之徒，纳职之命，传国之利，厚家之货，不可斯须而废。其有不欺女信，嫉恶蛟毒，良以期征於纳履，让或伏身於见执，发机虽异，而致名之迹同也。夏禹疏洪水，除其昏垫；庖牺乘马牛，广乎运载，皆垂致远之计，将以贻厥後嗣。

国以人为本，民以食为天，行李滞塞，何由遂於谋生哉？以身观身，以国观国，自天子至於庶人，无有不因力制造，取赡於民之业矣。楚郢之境，西浮汉江，草创之始，东驰京岭。古风遗事，有阳春白雪之美；凄然不变，中改温中之邑。仍角陵之井，次易新阳之号，立京山之称。会府无巨川之济，归里及巾车之敝；誓心无题柱之所，携手绝叙离之地。冬涸则邱坎险塞，夏涨则奔腾浩淼，憧憧来往，行人阻之。我州尊荥阳郑公，权衡以心，利剑在手，辞北阙以作牧，褰赤帷以御人，必能刳剔奸邪，惩革污俗，不然，何以克成斯役，以安疲庶？京兆韦于屈为宰，服黄绶於鄂渚，绾铜章於郢上，下马而黠吏破胆，爱民而政声盈耳。先难後易，靡不有初；恕己检躬，终亦如始。矧能贬食省用，均赋守官，捐不急之徭，行以时之政。木取於市，百倍於市；价庸於工，毕乐於工。可谓悦以使民，民忘其劳也。凿堆补罅，迁曲於直；夷陵就谷，奠础於水；平板干法於砥砺，具畚筑削於高阜；凭修阑而植发运眼，亘虬梁而晴虹可指。然後施诸赭ぬ，以皓粉饰，树华刹而表道，刻坚珉以旌德。不惟招襁负，接土物；抑乃光里，壮郛郭。使後躅动思贤之咏，居人怀勿翦之感。

予名窃佐州，承牒观风，兼以求瘼，睹奇迹而不刊不立，孤为寮而徒饮徒啄。书之於石，以彰永好。甲戌之岁建卯戊午之日，且题且记，告於守者。

陆参

参，吴郡人。第进士，贞元中官祠部员外郎。


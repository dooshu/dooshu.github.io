11.黑豆

处处有之。苗高三、四尺，蔓生，茎叶蔓延。叶团有尖，色青带黑，上有小白毛。秋开小白花成丛，结荚长寸馀，多者五、六粒，亦有一、二粒者，经霜乃熟。紧小者为雄豆，入药良。大者止堪食用、作豉及喂牲畜。下种忌壬子日。味生则平，炒则热，煮则寒。作豉主发散。造酱及生黄卷平，牛食之温，马食之冷。一体之中用之数变。小儿以炒豆同猪肉食，多壅气致死，十岁以上则无妨。服荜麻子及厚朴者，并忌炒豆，犯之胀满致死。豆者，荚谷之总名也。大者皆谓之菽，小者皆谓之答，叶谓之藿。

种植：槐无虫宜豆。夏至前后下种，上旬种则花密荚多，宜甲子、丙子、戊寅、壬午及六月三卯日，忌西南风及申卯日。肥地宜稀，薄地宜密，才出便锄，草净为佳。使叶蔽其根，不畏旱。获宜晚，荚赤、茎苍，叶微黄方获。


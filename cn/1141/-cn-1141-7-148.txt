湖西行

辛丑岁分守湖西，壤瘠岁饥，有司坐逋赋失职相望，予奉檄按部督促。是时西南用兵，不逾时符牒三四至，吏民后期者法无赦。于乎，一官贬斥不敢辞，当奈民何？有痛相告诫而已，作《湖西行》。
节使坐徵敛，此事旧所无。
军糈日夜急，安敢久踟蹰。
昨日令方下，今日期已逾。
揽辔驰四野，萧条少民居。
荆榛蔽穷巷，原田一何芜。
野老长跪言，今年水旱俱。
破壁复何有，永诀惟妻孥。
岁荒复难鬻，泣涕沾敝襦。
肠断听此语，掩袂徒惊吁。
所惭务敲朴，以荣不肖躯。
国恩信宽厚，前此已蠲逋。
士卒待晨炊，孰能缓须臾。
行吟重呜咽，泪尽空山隅。



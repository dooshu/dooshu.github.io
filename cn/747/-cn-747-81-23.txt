○禁岭南货卖男女敕

朕自临御以来，常恐一物失所，以伤阴阳之和，致灾厉之变，而重困吾民。故推教化之源，务率先之道，减服御，绝玩好，苟利於民者无不行，阻挠於政者无不改。而郡县灾疫相继，屡奏流亡，惨怛之怀，疚於寤寐，将何以臻于富庶哉！苟害生民，岂惮厘革。如闻岭外诸州居人，与夷獠同俗，火耕水耨，昼乏暮饥，迫於征税，则货卖男女。奸人乘之，倍讨其利，以齿之幼壮，定估之高下，窘急求售，号哭逾时。为吏者谓南方之俗，夙习为常，適然不怪，因亦自利。遂使居人男女，与犀象杂物，俱为货财。放（阙）四方，鳏寡高年，无以养活，岂理之所安，法之所许乎？纵有令式，废而不举，为长吏者，何以副吾志？自今已后，无问公私土客，一切禁断。敕诸州刺史，各於界内，设法钤制，不得容奸，依前贩市。如敢更有假讬事由，以贩卖为业，或虏劫谿洞，或典买平民，潜出券书，暗过州县，所在搜获，据赃状依强盗论，纵逢恩赦，不在原宥之限。仍仰所在切加把捉，如违节级科断。其方镇及监军使命并州府寮吏等，自当谨守诏条，率身奉法，倘有逾犯，当重科绳。其白身除准敕常数进送外，亦准此处分。其百姓两税定额，各据土地所出，方圆收纳，不得竖色目妄配乱徵，致令艰愁，莫相保守。如有贫穷不能存济者，欲以男女佣雇与人，贵分口食，任其行止，当立年限为约，不得将出外界，还同交关。各委本道长吏专加纠察，仍先具条流闻奏。其馀州县，更有积弊，深害百姓，而因循未革者，说具分析闻奏，当酌量处分，粗安黎庶，称朕意焉。


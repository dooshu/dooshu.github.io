○纂脩事宜疏 【 世穆二宗實錄】

公自言世穆兩朝實錄雖出於纂修諸臣然皆属公手定故最為詳贍而簡核近如神宗實錄眾手補綴閣臣未嘗寓目以至歲月差訛記事重復者往往而有矣

昨該臣等題請預定纂修寔錄官員、奉　聖旨是禮部知道、欽此、除欽遵具題外、臣等又惟事必專任乃可以圖成、工必立程而後能責效、查得隆慶元年六月初一日開舘纂修　世宗肅皇帝寔錄、經今六年尚未脫藁、雖屢廑先帝聖問、迄無成功、任總裁者。恐催督之致怨。一向因循。司纂修者。以人眾而相捱。竟成廢閣。臣等日食大官之饌。茫無一字之補、素飱曠職、寔切兢慚、然揆厥所由、皆以未嘗專任而責成之故也、葢編撰之事、必草創修餙、討論潤色、工夫接續不斷。乃能成書。而其職任緊要、又在于副總裁官、顧掌部事、則有簿書綜理之繁、直經筵、則有侍從講讀之責。精神不專、職守靡定、未免顧此失彼、焂作忽輟、是以歲月徒悠而績效鮮著也、今兩朝竝纂。二館齊開、若不分定專任。嚴立限程。則因循推捱。其獘愈甚。臣等看得吏部右侍郎兼翰林院侍讀學士諸大綬、禮部左侍郎兼翰林院侍讀學士王希烈、原係　世宗肅皇帝寔錄副總裁官、今查各館草藁俱巳纂完但未經修餙、二臣雖任部堂、止是佐理、尚有餘功、及左春坊左諭德兼翰林院侍讀申時行、右春坊右諭德掌南京翰林院事今行取王錫爵、職任宮坊、事務尤簡、皆可以專心著作之事、合無責令諸大綬王希烈專管纂修　世宗肅皇帝寔錄、申時行王錫爵專管纂脩　穆宗莊皇帝寔錄每日俱在史館供事、仍立為限程。每月各館纂修官。務要編成一年之事。送副總裁看詳。月終副總裁務要改完一年之事。送臣等刪潤每年五月間、臣等即將纂完稿本進呈一次。十月間又進呈一次。大約一月之終。可完一年之事。一季之終。可完三年之事。從此漸次累積。然後成功可期。其餘副總裁等官陸樹聲等、或理部休暇、相與討論、或侍講優閑、令其補益、不必責以程限、不致兩妨。各館纂修官、務以職業為重、公家為急、不得別求差假、圖遂私情、書成之日、分別敘錄但以效勞多寡為差、不復計其年月久近、如此、庶人有定守、事易考成、在各官可免汗青頭白之譏、而臣等亦得以逭曠職素飱之咎矣、此雖纂修一事。而國家用人之理。綜覈名寔之道。寔寓于斯。伏惟　聖明裁斷、敕下臣等遵行、再照　皇祖歷世四紀、事蹟浩繁、編纂之工、卒難就緒、　皇考臨御六年、其功德之寔、昭然如日中天、皆諸臣耳目之所曙記、無煩蒐索、不假闕疑、但能依限加功、自可刻日竣事、合無不拘朝代次序。俟　穆宗莊皇帝寔錄纂成之日。容臣等先次進呈。卻令兩館各官。併力俱纂　世宗肅皇帝寔錄。則兩朝大典。可以次第告成矣。


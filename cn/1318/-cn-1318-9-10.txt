束绫赠诗



宋寇莱公，集众丽女能歌者，赠一束花绫。众意未足，宠妾旧桃乃作二诗以呈云：



一曲清歌一束绫，美人犹自意嫌轻。



不知织女机窗下，几度抛梭织得成？



又：



风动衣单手屡呵，幽窗轧轧动寒梭。



腊天日短不盈尺，何似吴姬一曲歌？



莱公和云：



将相功名将若何？不堪光景似奔梭。



人间万事何须问，且向樽前听艳歌。



旧桃衽而退。




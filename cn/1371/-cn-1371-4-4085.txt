忆昔

忆昔西征日，飞腾尚少年。



军书插鸟羽，戍垒候狼烟。



渭水秋风夜，岐山晓雪天。



金鞿驰叱拨，绣袂舞婵娟。



但恨功名晚，宁知老病缠？

虎头空有相，麟阁竟无缘。

壮士埋巴峡，孤身卧海壖。



安西九千里，孙武十三篇。



裘叹苏秦弊，鞭忧祖逖先。



何时闻诏下，遣将入幽燕？

忆昔

忆昔绍兴中，束带陪众彦，沐浴雨露私，草木尽葱蒨。



一朝穷达异，相遇忘庆唁。



远官楚蜀间，寂寞返乡县。



于时同舍郎，贵者至鼎铉。



数奇益自屏，短褐失贫贱。



俯仰五十载，未媿金百链。



忍饥菰芦间，生理仅如线。

穷交谁耐久？

晨暮一破砚。



啸歌枫林下，万事付露电；惟有孤舟兴，所至多胜践。



衡茅无定止，何处非邮传。



炊烟起沙际，跳鱼裂波面。



呕哑纬车鸣，隐翳渔火见。



箫鼓乐水神，钟梵闹竹院。



我诗虽日衰，得句尚悲健。



巍巍阙里门，未尝弃狂狷。



放浪终余年，造物不汝谴。



忆昔

忆昔从戎出渭滨，壼浆马道泣遗民。



夜栖高冢占星象，昼上巢车望虏尘。

共道功名方迫逐，岂知老病只逡巡。



灯前抚卷空流涕，何限人间失意人！



忆昔

忆昔浮江发剑南，夕阳船尾每相衔。



楠阴暗处寻高寺，荔子红时宿下严。



硖口烹猪赛龙庙，沙头伐鼓挂风帆。



区区陈迹何由记，惟有征尘尚满衫。



忆昔

忆昔高皇绌柄臣，招徕贤隽聚朝绅。



宁知遗恨忽千载，追数同时无一人。



薶骨九原应已朽，残书数帙尚如新。



此身露电那堪说，也复灯前默怆神。



忆昔

忆昔梁州夜枕戈，东归如此壮心何！



蹉跎已失邯郸步，悲壮空传敕勒歌。



今日扁舟钓烟水，当时重铠渡冰河。

自怜一觉寒窗梦，尚想浯溪石可磨。



忆昔

忆昔轻装万里行，水邮山驿不论程。



屡经汉帝烧余栈，曾宿唐家雪外城。



壮志可怜成昨梦，残年惟有事春耕。



西窗忽听空阶雨，独对青灯意未平。



忆昔

忆昔西游变姓名，猎围屠肆狎豪英。



淋漓纵酒沧溟窄，慷慨狂歌华岳倾。



壮士有心悲老大，穷人无路共功名。



生涯自笑惟诗在，旋种芭蕉听雨声。



忆昔

忆昔西游两鬓青，即今镜里雪千茎。



峨眉风月犹关念，濯锦莺花已隔生。



避暑有时移枕簟，畏人终日闭柴荆。



此怀恨欠诗千首，且寄秋泉一再行。



忆昔

忆自梁州下益州，身闲处处醉红楼。



早知虚起弹冠意，悔不常为秉烛游。



诗思已惭驰阵马，目光犹觉射车牛。

莲峰日观何时到？

下看人间万里秋。




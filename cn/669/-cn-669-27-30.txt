30　蔡邕文九十篇銘墓居半　郭有道碑獨無愧辭　蔡邕有胡廣黄瓊頌


蔡邕文今存九十篇，而銘墓居其半，曰碑，曰銘，曰神誥，曰哀讚，其實一也。自云爲郭有道碑文選取此碑。獨無愧辭，則其他可知矣。其頌胡廣、黄瓊，幾於老、韓同傳，若繼成漢史，豈有南、董之筆？

【全云】中郎之晚節如此，其言豈能不謬？但其熟知典故，則實有可採者耳。

【元圻案】後漢書郭太傳：「蔡邕謂盧植曰：『吾爲碑銘多矣，皆有慚德，唯郭有道無愧色耳。』」又胡廣傳：「廣，字伯始，南郡華容人。一履司空，再作司徒，三登太尉，又爲太傅。靈帝圖畫廣及黄瓊於省内，詔蔡邕爲其頌云。」注：「謝承書載其頌曰：『巖巖山嶽，配天作輔。降神有周，生申及甫。允兹漢室，誕育二后。曰胡曰黄，方軌齊武。惟道之淵，惟德之藪。股肱元首，代作心膂。天之烝人，有則有類〔一〕。我胡我黄，鍾厥純懿。巍巍特進，仍踐其位。赫赫三事，七佩其紱。奕奕四牡，沃若六轡。衮職龍章，其文有蔚。參曜乾台，窮寵極貴。功加八荒，群生以遂。超哉邈乎，莫與爲二！』」〇范蔚宗贊曰：「胡公庸庸，飾情恭貌。朝章雖理，據正或橈〔二〕。」又曰：「瓊名夙知，累章國疵。」是瓊非廣所能幾及。邕作頌而無所軒輊，故王氏譏之。〇蔡邕傳：「王允收邕付廷尉，邕乞黔首刖足，繼成漢史。允曰：『方今國祚中衰，神器不固，不可令佞臣執筆在帝左右。』」

〔一〕「則」，原作「作」，據中華本後漢書卷四四胡廣傳注改。

〔二〕「橈」，原作「撓」，據中華本後漢書卷四四胡廣傳改。






◇又笺

近以朝命蕴策，冒奏丹诚，奉被还命。（《梁书》《南史》《艺文类聚》作令。）未蒙虚受，缙绅，深所未达。盖闻受金於府，通人之弘致，高蹈海隅，匹夫之小节，是以履乘石而周公不以为疑，增玉璜而太公不以为让；况世哲继轨，先德在民，经纶草昧，叹深微管，加以朱方之役，荆河是依，班师振旅，大造王室，虽复累茧救宋，重胝存楚，居今观古，曾何足云。而惑甚盗锺，功疑不赏，皇天后土，不胜其酷，是以玉马骏奔，表微子之去，金版出地，告龙逢之怨。（《梁书》《南史》作冤。）明公据鞍辍哭，厉三军之志，独居掩涕，激义士之心，故能使海若登祗，罄图效祉，山戎孤竹，束马景从，伐罪吊民，一匡靖乱，匪叨天功，实勤濡足。且明公本自诸生，取乐名教，道风素论，坐镇雅俗，不习孙吴，遘兹神武，驱尽诛之氓，济必封之俗，龟玉不毁，谁之功欤？独为君子，将使伊周何地？某等不达通变，实有愚诚，不任空款，悉（《艺文类聚》作棘。）心重谒。伏愿时（《艺文类聚》作特。）膺典册，式副民望。（《文选》，《梁书·武帝纪》上，《南史》六，《艺文类聚》十四。）


华岳　记梦

溪泠泠，鼓冬冬，

虚堂淅沥生寒风。寒风绕我梦魂去，

飞扬直上蓬莱宫。蓬莱宫殿女如玉，

霓裳羽扇环帘栊。月娥留我宴珠翠，

玳筵间列花丛丛。酒酣万象罗心胸，

举杯话别殊匆匆。青鸾命驾下空阔，

一声珰佩鸣丁东。被衣起坐周四顾，

庭户悄悄无人踪。银河万里倒澄碧，

冰鉴半轮斜倚空。

华岳

华岳　记梦

夜漏彻三更，梦牛入我屋。

有角断而悬，有足折而缩。

惊觉细思量，谶有何祸福。

兆者事之先，形者心之属。

事既兆于心，梦乃形于腹。

入屋牛有盖，为牢事刑狱。

吾今尚缧囚，其应已桎梏。

体具牢方具，无足牢不足。

不足意无他，示予可脱辐。

去盖只论牛，其义尤可录。

牛足不下垂，得一生可续。

牛角不上横，得某去何速。

一旦忤君心，吾罪当何赎。

生去气横秋，风马不相逐。

下裂舆地图，上应周天宿。

峥嵘挽万钧，其始播百谷。

身虽在笼槛，志不经沟渎。

宁戚不吾歌，丙吉当吾哭。

华岳


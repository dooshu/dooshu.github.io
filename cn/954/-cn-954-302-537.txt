陈造　山居十首

山间有好事，时肯问何如。

束送箸头薤，鲜分匙面鱼。

披襟偕我饱，揽发为君梳。

一笑尘劳外，都无病可祛。

陈造

陈造　山居十首

咀毒横戈地，财堪博一羞。

时流正攘臂，老子解抽头。

秦楚蜗两角，跖夷貉一丘。

向来回晚照，了不见全牛。

陈造

陈造　山居十首

忽作断过访，经旬闲瘦筇。

慵添和诗债，病减灌园功。

石鼎袅轻碧，庭柯零碎红。

竹君如见慰，竟日啸窗风。

陈造

陈造　山居十首

居深自少客，儿辈省应门。

日课午钟饭，生涯三亩园。

嗜鱼亲蜑户，辍果及王孙。

不惜苔钱破，横纵步屧痕。

陈造

陈造　山居十首

鸟息我亦倦，行行取径微。

石棱妨错足，藤蔓每钩衣。

森木各天籁，连山同夕晖。

推门吟袖冷，满带野风归。

陈造

陈造　山居十首

涉世惯多遻，送欣惬此心。

鸡孙当岁稔，竹母值秋阴。

言配香粳软，行须绿影深。

继今摩腹去，风日更萧森。

陈造

陈造　山居十首

萍梗才餬口，爬沙亦畏涂。

悠然三径地，有此合金躯。

乘兴聊吟笔，无弦且槁梧。

幽居喜客醉，未遣秫田芜。

陈造

陈造　山居十首

蕉鹿谢依乘，孤高乃得朋。

闲谈每褐父，清晤或邻僧。

止酒玄真子，居家杜伯升。

此心安隐处，蜩鴬傲鹍鹏。

陈造

陈造　山居十首

一室市声外，生经良不孤。

园花非独笑，风竹巧相娱。

为客求鹅母，供家课橘奴。

残年温饱尔，外此亦何须。

陈造

陈造　山居十首

丁年陪友旧，尘雾去駸駸。

不赖学问力，终孤云水心。

无波真古井，跃冶岂祥金。

抚已知今是，扁舟钓碧浔。

陈造


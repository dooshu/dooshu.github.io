○请录用令狐通奏

臣伏见代宗朝滑州节度使令狐彰临终上表，悉以土地、兵甲籍上朝廷，遣诸子随表归阙。代宗以彰遗表，宣示百寮。当时在位者闻之，无不感叹。今有次子通在。臣每感彰同时河朔诸镇，付子传孙，无不熏灼数代；唯彰忠义感激，奉国忘家，遣子入朝，以土地归於先帝。贞元中，长子建坐事死於施州。幼子运亦无罪流於归州，欲使忠义之人，何所激劝！今通幸存，得遇明圣。伏乞陛下召之与语，如堪用，望垂奖录。


◇棋品序

奕之时义大矣哉！体希微之趣，含奇正之情，静则合道，动必适变。若夫入神造极之灵，经武纬文之德，故可与和乐等妙。上艺齐工，支公以为手谈，王生谓之坐隐。是以汉、魏名贤，高品间出；晋、宋盛士，逸思争流。虽复理生於数，研求之所不能涉；义出乎几，爻象未之或尽。圣上听朝之馀，因日之暇，回景纡情，降临小道。以为凝神之性难限，入玄之致不穷。今撰录名氏，随品详尽，俾粹理深情，永垂芳於来叶。（《艺文类聚》七十四）


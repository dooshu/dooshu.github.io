○衡赋（以“同律量衡”为韵）

先王之欲齐政立信，平施执中，天下之利害攸同，则非衡无以达其志，非衡无以成其功。故後代圣人，奉之而不坠，悬之而无穷，远必照乎庶物，近罔欺於厥躬。少多之分著，彼我之情通，廉者不约，贪者不丰。昭昭有礼殊之义，洋洋有乐和之风，乃以见权衡之德，器用之雄也。观夫制形有象，称物以律，万万靡差，铢铢罔失，虽遇寡而必举，亦裒多而不溢。倘有贾竖，怀虚背实，虽手巧而用售，终身平而贞吉。节在不欺，德咸有一，用之则竭力於百战，舍之则甘心於三黜。其昭明也，有景纬之文；其重坠也，有沈潜之质。是以春秋仲而均之以法，日夜分而俾之无妄，体正居中，怀柔抱壮。揣千钧之重，不赢其材；称万物之多，莫穷其量。夫然则人亦有是，岂惟斯平？士为之物，官为之衡。材之云多，虽然必重；文之不腆，虽语必轻。非荣辱莫敢怨，得丧莫敢惊。挺然诚悬，不可欺以轻重；确乎不拔，孰敢议其屯亨？吾当禺禺视听，直心举措，岂能朵颐腾口如羹也。


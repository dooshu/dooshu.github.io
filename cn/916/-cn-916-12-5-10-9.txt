【酬陆常侍诗】

相知四十年。别离万馀里。君留五湖曲。余去三河□。寒检君後凋。溺灰余仅死。何言西北云。复觌东南美。深交不忘故。飞觞敦宴喜。赠藻发中情。奇音迈流徵。追惟中岁日。於斯同憩止。思之宛如昨。倏焉逾二纪。畴昔多朋好。一旦埋蒿里。无人莫己知。有恸伤知己。把臂还相泣。岿然吾与子。沾襟行自念。哀哉亦已矣。吾归在漆园。著书试词（文苑及《诗纪》并云。一作经。）理。劳息乃殊致。存亡宁异轨。大路不能遵。咄哉情可（文苑作何。）鄙。（○文苑英华二百四十。《诗纪》百二十五。）


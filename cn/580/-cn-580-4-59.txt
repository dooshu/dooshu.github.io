列传第五十九 李庭　刘国杰


李庭，小字劳山，本金人蒲察氏，金末改称李氏，家于济阴，后徙寿光。至元六年，以材武选隶军籍，权管军千户。从伐宋，围襄阳，宋将夏贵率战船三千艘来援，泊鹿门山西岸，诸翼水军攻之，相持七日。庭时将步骑，自请与水军万户解汝楫击之，斩其裨将王圯、元胜，河南行省承制授庭益都新军千户。宋襄阳守将吕文焕，以万五千人来攻万山堡，万户张宏范方与接战，庭单骑横枪入阵，杀二人，枪折，倒持回击一人坠马，庭亦中二枪，裹创力战，败之。

八年春，真除益都新军千户，赐号拔都儿，与宋兵战襄阳城下，流矢中左股。九年春，攻樊城外郭，炮伤额及左右手，夺其土城。进攻襄阳东堡，炮伤右肩，焚其楼，破一字城。文焕麾下有胖山王总管者，骁将也，庭设伏擒之，以功授金符。十年春，大军攻樊城，庭运薪刍土牛填城壕，立云梯，城上矢石如雨，庭屡中炮，坠城下，绝而复苏，裹创再登，杀获甚众。樊城下，以功授金虎符，为管军总管。

十一年九月，从伯颜伐宋，次郢州。郢在汉水东，宋人复于汉水西筑新城、沙洋二堡，以遏我军。黄家湾有溪通藤湖，至汉水数里，宋兵亦筑堡守之。庭与刘国杰先登，拔之。进攻沙洋、新城，炮伤左胁，破其外堡，复中炮，坠城下，矢贯于胸，气垂绝，伯颜命剖水牛腹纳其中，良久乃苏。以功加明威将军，授益都新军万户。师次汉口，宋将夏贵锁战舰横截江面，军不得进，乃用庭及马福等计，由沙芜口入江。宋兵守武矶堡，四面皆水，庭决其水而攻之，大军渡江，武矶堡亦破。遂从阿暐转战至鄂州，顺流而东。十二年春，与宋将孙虎臣、战丁家洲，宋军败溃，以功加宣威将军。宋兵断真州江路，庭焚其船二百，败其护岸军。闻夏贵欲由太湖援临安，亟出兵逆战裕溪口，败之。诸军攻常州，庭鏖战夺北门而入。

十三年春，至临安。宋主降，伯颜命庭等护其内城，收集符印、珍宝，仍令庭与唐兀台等防护宋主赴燕。世祖以庭功大宴会，命坐于左手诸王之下、百官之上，赐金百锭、金珠衣各一袭，仍谕之曰：“刘整在时，不曾令坐于此，为汝有功，故加殊礼，汝子孙宜谨志之勿忘。”继有敕：“汝在江南多出死力，男儿立功要在西北。今有违我太祖成宪者，汝其往讨之。”乃别降大虎符，加镇国上将军、汉军都元帅，仍命其次子大椿袭万户。庭至哈剌和林、晃兀儿之地，越岭北，与撒里蛮诸叛王大战，败之。移军援河西，败叛将霍虎，追之逾大碛而还。复引兵会诸王纳里忽，渡塔迷儿河，击走叛王昔里吉余党兀斤末台、要术忽儿等，河西平。

十四年，入朝，世祖劳之，赐益都官庄为居第、钞万五千贯及弓矢诸物，拜福建行中书省参知政事。改福建道宣慰使。召赴阙，备宿卫。十七年，拜骠骑卫上将军、中书参知政事，征日本。十八年，军次竹岛，遇风，船尽坏，庭抱坏船板漂流抵岸，收余众，由高丽还京师。丁父忧，归益都，召拜中书左丞、司农卿，不赴。

二十四年，宗王乃颜叛，驿召至上都，统诸卫汉军，从帝亲征。塔不台、金刚奴来拒战，众号十万，帝亲麾诸军围之，庭调阿速军继进，流矢中胸贯胁，裹创复战，帝遣止之，乃已。帝问庭：“彼今夜当何如？”庭奏：“贼必遁去。”乃引壮士十人，负火炮夜入其阵，炮发，贼果溃散。帝问何以知之，庭曰：“贼虽多无纪律，见车驾驻此而不战，必疑有大军在后，是以知其将遁。”帝大喜，赐以金鞍、良马。庭奏：“若得汉军二万，从臣便宜用之，乃颜可擒也。”帝命月儿鲁那演将蒙古军，与庭并进，遂缚乃颜以献。帝既南还，庭又追获塔不台、金刚奴，以功加龙虎卫上将军，遥授中书左丞。

二十五年，乃颜余党哈丹秃鲁干复叛于辽东，诏庭及枢密副使塔答讨之，大小数十战，流矢中庭左胁及右股。追至一大河，夜选锐卒，负火炮溯上流发之，贼马皆惊扰，大军潜于下流毕渡。天明，贼望见官军不战而溃，俘斩二百余人，哈丹秃鲁干走高丽。拜资德大夫、尚书左丞、商议枢密院事，官其长子大用，仍赐钞二万五千贯。庭因奏：“今汉军之力困于北征，若依江南军每岁二八放散，以次番上甚便。”帝俞其奏，著为令。海都将犯边，伯颜以闻，帝命月儿鲁那演与庭议，庭请下括马之令，凡得马十一万匹，军中赖之。拜荣禄大夫、平章政事，仍商议枢密院事，提调诸卫屯田事。

三十一年春，世祖崩，月儿鲁那演与伯颜等定策立成宗，庭有翊赞之功，成宗与太后眷遇甚至，每进食必分赐之，仍命序坐于左手诸王之下、百官之上，赐以珠帽、珠半臂、金带各一，银六锭，庄田称是。敕点视江浙军马五百三十一所，还入见，帝赐御衣慰劳之。武宗出镇北边，庭请从行，帝悯其老不许，赐钞五万贯，依前荣禄大夫、平章政事、商议枢密院事，提调诸卫屯田，兼后卫亲军都指挥使。未几，从讨怀都，至野马川而还。有敕使拘汉军马，以济蒙古军，且焚其鞍辔、行粮。庭因感疾，诏内医二人诊视之，疾稍间，扈从上都。大德八年二月，卒。至大二年，赠推忠翊卫功臣、仪同三司、太保、柱国，追封益国公，谥武毅。

三子：大用，同知归德府事，以哀毁卒；大椿，袭职佩金虎符，为宣武将军、益都新军万户，戍建康；大诚，袭职后卫亲军都指挥使。

刘国杰，字国宝，本女真乌古论氏。曾祖廷心，金枢密使。祖镐，金都统。父德宁，始改姓刘氏，为宗王斡臣必阇赤，副蒙古官合剌温，管领益都路军民总管达鲁花赤，进龙虎卫上将军，遂为益都人。

国杰貌雄伟，善骑射，以门阀从军，攻涟海有功，擢为马队长。至元六年，王师伐宋，国杰应募选为新军千户，从张宏范屯万山堡。宋人伺我军樵采，发兵万五千来攻，国杰以数百人败之，斩首四千余级，由是知名。已而摄万户，别将二千人略荆南、归峡等州，转战数百里，俘获万计，还破宋兵于襄阳城下。从攻樊城之东土城，国杰蹑云梯先登，炮伤左股，裹创力战，遂拔之，赐金符，进武略将军。宋人制轮船数百，结筏相连，俨如城堡，以机轮运之，自襄阳顺流赴郢。国杰逆击之，鏖战三十余里，舟中之血没踝，生获其将张贵。贵，宋之名将，所谓矮张都统者也。再攻樊城，宋人植巨桩于汉水，上造浮桥以济援兵。国杰率舟师溯流而上，锯其桩断之，又毁樊城南面木栅。进攻外城，选锐卒坎其墉而上，破之。未几，襄阳亦下。是役也，国杰身被数创。世祖闻其勇，召入朝，赏银百两及内府锦衣、弓矢、鞍辔，迁武德将军、管军总管。

复从伯颜南伐，次郢州。宋人筑黄家湾堡，以阻我师，国杰率三百人攻拔之。郢将赵文义潜兵来袭，国杰还击走之，斩首七百级，获文义。诏赐金虎符，加武节将军。从破沙洋、新城二堡，进至洋洛渡，国杰以五十艘败其守兵，赏银二百五十两。从败宋将孙处臣于丁家洲，直抵芜湖，超授管军万户。又从阿暐取淮南，诏国杰以五千人壁扬子桥，断宋人粮援。宋将张林来攻，国杰奋击破之，生获林，诏加怀远大将军，赐号拔都，因呼为刘二拔都而不名。扬州援绝，守将李庭芝弃城走，追袭庭芝于泰州，斩首千余级，禽之。又与董文炳等败宋将张世杰于焦山，追奔至圌山，夺黄鹄白鹞数百艘。

宋平，进怀远大将军。入朝，擢佥书四川行枢密院事。未行，诏统侍卫亲军镇抚北边。师还，迁镇国上将军、汉军都元帅，世祖解御衣加玉带赐之，及宝钞五千缗。十五年，复领侍卫军万人戍金山，屯田和林，安集流氓，全活数万口。十六年，叛王脱脱术寇和林，国杰选轻骑袭之，脱脱术为其下所杀，余众悉降。十八年，迁辅国上将军。

十九年，再迁征东行中书省左丞。先是，征日本失利，世祖怒，将尽罢大小将校。国杰既至，谏曰：师出无功，罪在元帅，傥蒙圣慈，宥诸将之罪，必人人感奋，思雪败军之耻。”世祖从之，诏诸将复官，从国杰立功自赎。会建宁管军总管黄华反，诏国杰率征东兵，会江淮参政伯颜讨之。国杰攻拔赤岩寨，华自杀。福建行省左丞忽剌出欲搜捕逃贼，尽戮之，国杰曰：“华一人倡乱，余皆胁从，谕之不来，诛未晚也。”既而逃贼果相率出降。征东省罢，授佥书江淮行枢密院事。又改四川行院，未几仍还江淮行院。征东省复立，仍为左丞。行省罢，仍佥书江淮行院。二十一年，冬入朝。

二十三年，拜湖广行省左丞。国杰至，首禽湖南盗李万一。明年，肇庆盗起，其魁邓太獠据前寨，刘太獠据后寨，相为表里。国杰先捣后寨，破之，遂拔前寨，斩二人，进资德大夫。二十五年，湖南盗詹一仔据四望山，衡、永、武冈三州乱，民争附之。国杰讨斩一仔，将校请尽杀降贼，以除后患，国杰曰：“吾有以处之。”乃相险要之地立三屯，在衡州曰清化，在永州曰乌符，在武冈州曰白仓，迁其众居之，其有田宅者还之，无者使垦辟污莱，以为己业，遂皆为良善。移讨江西群盗，十一月，破萧太獠于陈古水，进克怀集诸寨。二十六年春，东入肇庆，破阎太獠于清远，还禽萧太獠于怀集。四月，破曾太獠于金林。会士卒感瘴疠多病，国杰亦病，乃移军道州。枢臣请赐屯官虎符，诏问：“卿等忘刘二拔都耶？”对曰：“刘已授。”上曰：“昔之授为酬功，今之授为世袭。”遣使持节即军中佩之。广东盗陈大獠寇道州，国杰讨擒之，遂攻拔赤水寨。

二十七年，江西龙泉盗起，国杰将讨之，诸将谏曰：“此他省盗也，曷为烦吾兵力！”国杰曰：“纵盗酿乱，岂可以彼此言耶！”乃简轻兵，偃旗息鼓，一日夜至贼境，贼见军容不整，易之。国杰率数十骑陷阵，众从之，贼大败，夺所掠男女无算。别盗钟太獠据南安，国杰乘雾突入其寨，擒之。二月，龙泉盗复起，国杰还军袭之。贼退保大井山，乃分兵三路而入。天大雨，贼不为备，尽为国杰所禽。八月，永州盗李末子千七杀其监郡，寇全州。国杰复擒之，枭其首而还。以前后功迁湖广行尚书省左丞。

二十八年，置湖广等处行枢密院，迁副使。秋广东盗再起，国杰还军道州。时上恩州蛮酋黄圣许叛，二十九年，诏国杰讨之。贼劲悍，出入岩洞如飞鸟，发毒矢中人辄死。国杰连败之，贼退据象山，乃列栅围之，槎山通道以进。圣许走交趾，禽其妻子。国杰三以书责交趾献圣许，交趾竟匿不与。师还，大兴屯垦，募土著耕之，以为两江屏蔽。后蛮人谓其屯为省地，莫敢钞掠。诏遣使即军中，以玉带锡之。是时哈剌哈孙为行省平章政事，与国杰相得，尝谓国杰曰：“文字，惟汉人之学最精，惜我不知耳。”国杰曰：“以公之聪明，任贤使能，即是读书。使子孙习经史，即公自读也。”哈剌哈孙嘉纳之。

三十年，入朝，世祖谓左右曰：“湖广重地，惟刘二拔都能镇之，无徙他官。”世祖召见世杰，曰：“爪哇既得复失，卿盍为朕一行。”对曰：“爪哇指末物，安南掌中物也，臣请为陛下取之。”帝曰：“此事如痒在心，非爬搔所及，卿言深合吾意。”议兴兵十万，国杰奏：“万人已足用。”帝曰：“万人太少。”以番兵五万人付之。国杰请近臣为监，帝令自择。时亲王亦乞刺歹在侧，国杰以请，帝允之。授湖广安南行省平章政事，会世祖崩，乃止。

成宗即位，复置行枢密院于衡州，仍除副使。初，施溶州蛮酋田万顷等降而复叛。至是，赦天下，并赦万顷，仍不肯降，成宗命国杰讨之。九月，国杰攻明溪，蛮酋鲁万丑拥众来援，千户崔忠等战死。十月，国杰败万丑于桑木溪。明日，复战，百户李旺率死士陷阵，众从之，贼大败，遂平其寨，焚之。进攻施溶，部将田荣祖请曰：“施溶，万顷之腹心；石农次、三羊峰，其左右臂也。宜先断其臂，而后腹心可图。”国杰曰：“善。”麾诸军攻石农次，贼弃寨遁，遂进拔施溶，擒万顷，斩之。元贞元年，即军中加荣禄大夫、湖广行省平章政事。初，宋设民屯以防蛮寇，在澧州者曰隘丁，在辰州者曰寨兵，宋亡屯悉废，国杰复之。又经画衡、郴、道、茶陵、桂阳诸州，置戍三十有八，分屯南北要隘，控制诸蛮，盗贼遂息。

六月，入朝，锡锦衣、玉带、弓矢。台臣言国杰罄家资以充军赏，成宗命倍偿之，部曲立功者迁秩有差。大德五年，罗鬼女子蛇节反，诸蛮皆叛，诏国杰将诸翼兵，合四川、云南、思播之兵以讨之。官兵战失利，国杰令人持一盾，布钉盾上，俟阵合即弃盾走，贼逐之，马遇盾而踬，遂大败。既而纠合余党复请战，国杰坚壁不出数日，度其懈，一鼓破之。七年春，追斩蛇节、宋隆济、阿女等，贵州平。诏领其将士入见，赐锦衣二袭、玉带一、金鞍勒、弓矢、楮币二百五十缗，进光禄大夫，命还益都上冢。

八年，还镇。病笃，平章卜邻吉歹率僚属问之，国杰曰：“交贼不臣，若病小愈，得灭此逆贼，虽死无憾！”问以家事，不言。二月，卒，年七十二。赠推忠定远效力功臣、光禄大夫、湖广等处行中书省平章政事、司徒、上柱国，追封齐国公，谥武宣。

初，世祖以国杰力战有功，听子弟一人袭爵，遂以兄子汉臣袭管军万户，佩虎符。二子：脱欢，四川行省平章政事，尚宪宗孙女；脱出，中书参知政事。

史臣曰：李庭、刘国杰从伯颜伐宋，攻城野战之功，未必居诸将右。其后庭擒叛王，国杰平溪洞蛮夷，遂俱为时之名将。有发踪指示者，而后见猎犬之能；有世祖之知人善任，而后见庭与国杰之智勇。功名之立岂偶然哉！




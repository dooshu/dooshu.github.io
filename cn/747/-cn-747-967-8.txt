○请纪录时政奏（开成三年二月中书门下）

延英对宰臣须纪录。伏以陛下躬勤庶政，超迈百王，每对宰臣，日旰忘倦。正衙决事，二史在前，便殿坐日，全无纪录。长寿初宰臣姚奏置“时政纪”，寝而不行。贞元中宰臣赵憬请复故事，无何又废。恭惟圣政，必在发明。今请每至延英坐日，对宰臣往复之词，关教化政刑之事，委中书门下直日纪录，月终送史馆。所冀政猷不坠，国史有伦。昨日延英面奏，已蒙允许。


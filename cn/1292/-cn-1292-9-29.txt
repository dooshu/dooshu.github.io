◇　禁奢侈诏（永始四年六月）

圣王明礼制以序尊卑，异车服以章有德。虽有其财，而无其尊，不得逾制。故民兴行，上义而下利。方今世俗，奢僭罔极，靡有厌足。公卿列侯，亲属近臣，四方所则，未闻修身遵礼，同心忧国者也；或乃奢侈逸豫，务广第宅，治园池，多畜奴婢，被服绮□谷，设钟鼓，备女乐，车服嫁娶葬埋过制。吏民慕效，浸以成俗，而欲望百姓俭节，家给人足，岂不难哉？《诗》不云乎？「赫赫师尹，民具尔瞻。」其申敕有司，以渐禁之。青绿所常服，且勿止。列侯近臣，各自省改，司隶校尉察不变者。

（《汉书·成纪》）






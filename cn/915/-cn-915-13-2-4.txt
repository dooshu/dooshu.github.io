◇诛赵贵诏（二月丁亥）

朕文考昔与群公洎列将众官，同心戮力，共治天下。自始及终，二十三载，迭相匡弼，上下无怨。是以群公等用升余于大位。朕虽不德，岂不识此。是以朕于群公，同姓者如弟兄，异姓者如甥舅。冀此一心，平定宇内，各令子孙，享礼百世。而朕不明，不能辑睦，致使楚公贵不悦于朕，与万俟几通、叱王龙仁、长孙僧衍等阴相假署，图危社稷。事不克行，为开府宇文盛等所告。及其推究，咸伏厥辜。兴言及此，心焉如。但法者天下之法，朕既为天下守法，安敢以私情废之。《书》曰：「善善及后世，恶恶止其身」，其贵、通、兴、龙仁罪止一家、僧衍止一房，余皆不问。惟尔文武，咸知时事。（《周书·孝闵帝纪》）


○周易传序

予乾符初任右拾遗，岁莫端居，梦在大河之阳，旷野数百里，有三人偃卧东首，长各数十丈。有告者曰：“上伏羲、中文王、下孔子也。”三圣皆无言，意中甚愕，寤而震悸。伏而思之，河与天通，图之自出。三圣衡列，乾之象也。天道无言，示人以象。天将以易道畀予乎？由是考少小以来所集诸家注说，贯以自得之理，著《易传》十篇。传上经为第一，下经为第二，所以列彖象之微辞，测卦爻之奥义。第三篇演文言之纯粹，以显圣人之赜。第四篇伸系辞之微意，以彰易道之神。第五篇原作易之始，述列卦之序。第六篇释说卦之义，辨反对之相资。第七篇穷画卦象之由，生蓍奇耦之极。第八篇明权舆律吕之末，制作礼乐之原。第九通天下之理，第十成天下之务。别撰作易图一卷，指说一卷，释变一卷，微旨一卷。又以易经文字古今谬误，又撰证一卷。


○太卜袁纲善卜所言立验有术士崇俨夜无故被杀不知头首使纲筮之竟不知贼处御史弹纲情有向背而不言付法（太卜一条）

枫天枣地，观倚伏於无形；方智圆神，察幽明於未兆。百年鼠卜，尚辨吉凶；五德鸡占，犹知祸福。长安季主，不以荣辱存心；蜀郡严平，不以衣冠介虑。袁纲雅望四兆，妙达二臣，荣参九筮之班，艺审千蓍之诀。东方朔之暗射，指掌可知；淳于智之精通，毫无失。均赵达之回箸，要妙如神；比吴泰之求棋，纵横必中。有蛇衔笔，立定徽祥；有蚁开封，行看润泽。遗豹冠於猎所，逆见繇辞；悬马鞭於树间，预知贫富。如斯术数，实繁有徒。

崇俨薄解医方，微知小伎。遭费之刺客，遂陨轻姿；遇袁盎之雠人，俄顷重至。莫知贼首，须察真踪。纲为研寻，竟无的状。将为隐避，爰被奏弹。理须直守正途，不可偏居小节。何也？龟称圣智，不能免宋元之钻；龙号神明，不能脱夏豢之网。郭璞洞林之妙，竟被严诛；京房易传之微，终从大戮。知有所不察，神有所不通。既处重刑，恐亏平典。


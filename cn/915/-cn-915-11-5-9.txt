◇诏皮欢喜（太和元年十二月）

夫忠臣生于德义之门，智勇出于将相之族。往年氐羌放命，侵窃边戍，都将皮喜、梁丑奴等，或资父旧勋，或身建殊效，威名著于庸汉，公义列于天府，故授以节钺，委阃外之任。并罄力尽锐，克荷所司，霜戈始动，蚁贼奔散，仇池旋复，民夷晏安。及讨葭芦，又枭凶丑。元恶俱歼，窥窬永息，朕甚嘉之。其所陈计略，商校利害，料其应否，宁边益国，专之可也。今军威既振，群愚慑服，革弊崇新，有易因之势，宽猛之宜，任其量处，应立郡县者，亦听铨置。其杨文度、杨鼠亲属家累，部送赴台。仇池，南秦之根本，守御资储，特须丰积，险阻之要，尤宜守防，令奸觇之徒，绝其侥幸。勉勤戎务，绥静新俗，怀民安土，称朕意焉。（《魏书·皮豹子附传》。皮喜为仇池镇将，攻拔葭芦城，斩杨文度。孝文诏。案：欢喜豹子第八子。《传》作「喜」，《北史》作「怀喜」。）


○上崔大夫启

伏承已践埋轮，光膺弄印。夙承知遇，欣贺伏深。大夫二十三兄铣社光辉，珠庭宅庆。居方可裕，秉直无从。诚宜便舍圭符，来调鼎鼐。而乃芝田挺秀，不许於三农；蕙亩流芳，宁同於百卉。伏想嵇山灵爽，镜水澄明。仰止尊高，居然胜绝。隐贫居而坐闻丝管，调仙家而行有旌旗。窃料已饰廉车，行离郡界。高风在律，爽气盈轩。未穷皋壤之秋，己领江山之秀。瞻望恩顾，攀结倍深。


○曲赦京畿德音

王者爱人如身，推已及物，恤其寒燠之苦，适其舒惨之宜，俾协太和，用臻至理。朕恭默思道，忧勤在怀，时属严沴，念深徽纆。当霜雪之候，滞囹圄之中，馈馈为劳，逮捕斯扰，沍寒所迫，愁叹必多。恻然疚心，思有矜降，宜布在宽之令，使无留狱之嗟。应京百司及畿内诸县见禁囚徒，应犯死罪，特降从流，流已下者，递减一等。如欠官钱，情非巨蠹，责保填纳，不要禁系。惟故杀人者，及官典犯赃，不在此限。仍委京兆府及诸司官长，制下日当速疏决闻奏。朕司牧黎元，存诚寰宇，况封甸殷广，京师浩穰。悯触法以罹辜，式加恩而宥罪，庶亡无告，宁失不经。宣示中外，令知朕意。


列传第一百二十四 方国珍　何真〔邵宗愚　李质〕　陈均义〔陈舜隆　陈良玉〕　欧普祥〔邓克明　熊天瑞〕　王宣〔信〕


方国珍，黄岩洋山澳人。后避明太祖字，改名谷珍。初与兄国馨、国璋、弟国瑛，皆以贩盐海上为业。国珍与州人蔡乱头以争盐贩相仇，州不与直。已而蔡聚众海上剽掠漕运，再杀使者，势张甚。行省悬格捕之，国珍欲捕蔡以应赏格，蔡惧，自归于官。总管焦鼎纳蔡赂，薄其罪。国珍恚曰：“蔡能为盗，我顾不能耶？”适以逋租，遣巡检往捕之。国珍方食，左执食案，右持挺，格杀巡检，遂与其兄弟亡入海，劫粮艘，梗运道。时至正八年十一月也。

行省参政朵儿只班讨之，追至福州，国珍焚舟将遁，官军自相惊溃，朵儿只班为国珍所执，使请于朝，授国珍海运千户，不受。十年十一月，率水贼千艘，泊松门港索粮。十二月，攻温州及沿海诸县，行省左丞孛罗帖木儿击之。十一年六月，官军至大闾洋，国珍纵火焚之，官军大败，赴水死者过半。孛罗帖木儿及郝万户皆被执，二人乃为饰词，以国珍求招安上闻。郝故出奇皇后位下，请托得行，遂议立巡防千户所，设长贰等官，授其兄弟及党与数十人。复遣大司农达识帖木儿至黄岩招降，国珍兄弟皆登岸罗拜，退舍民居。绍兴总管泰不华欲遣壮士袭杀之，达识帖木儿曰：“我受命招降，公欲擅命耶！”事乃止。明年，贬泰不华为台州路达鲁花赤。

时官军方讨徐州，募舟师防江。国珍疑惧，复入海。泰不华遣方大用往谕国珍，留之，遣其党陈仲达来议降。泰不华具舟，建受降旂，至澄江，与国珍遇于黄林港，呼仲达，申前议，仲达目动气索，泰不华知有变，手斩之，即前攻国珍船。贼党麕集，拥泰不华入其船，泰不华瞋目叱之，为国珍所杀。六月，国珍据定光观，悉毁黄岩官居民舍。八月，进攻台州，以舟师诱总管赵琬至黄岩，舍于白龙澳，琬不食而死。

十三年，遣行省左丞帖里帖木儿、南台侍御史左答纳失里招谕之。二人奏国珍已降，遂降金符，授其兄弟党与官有差，伐石立宣德碑，国珍仍不受命。时州人潘有光挺身说国珍降，国珍使盗要于路，杀之，遂据台、温、庆元三路。行省无可如何，奏以国珍为海道万户。明年，又迁为都镇抚兼行枢密院判官。

自后汝颍兵起，海内大乱，累迁国珍浙江行省参知政事，诏使讨张士诚，士诚遣其将史文炳、吕珍率兵七万御国珍。文炳与珍陈于昆山，仍以步骑夹岸为阵。士诚命游兵往来，旌旗数十里不绝。国珍曰：“濒海之地，非通衢可比。士诚参用步骑，兵虽盛，不足畏也。”国珍舟师仅五万，自率壮士数百趋奣子桥。文炳使十将军搏战，矢石如雨，国珍戒其众，持苇席涂泥，冒矢石而入，士诚兵以火箭攒射之。国珍燎及须发，横刀大呼，杀两将军及十余人，士诚兵大溃。国珍与将士追击，辏其中坚步骑讫不得成列，文炳、珍皆弃马而遁。明日又战，七战七捷，直至平江城下。士诚遣使纳款，请奉元正朔，国珍乃还，累擢至太尉、行省左丞。

初国珍作乱，朝廷出空名宣敕数十道，募人击贼。海濒壮士多应募立功，所司邀重贿不辄与，有一家死数人，卒不得官者。国珍再受招谕，遽至大官，由是民慕为贼，从国珍者益众。国家既失江淮，藉国珍舟师以通海运，重以官爵羁縻之，国珍愈横。

十八年，明人取婺州，遣主簿蔡元刚招国珍，国珍欲藉为声援，以观事变。十九年二月，遣其郎中张仁本奉书，献黄金五十斤、白银百斤、文绮百匹，明祖复遣镇抚曾养浩报之。国珍请献温、台、庆元三路，且以次子关为质，明祖曰：“古者虑人不从，则为质，今既诚心归顺，何以质子为？”厚赐关而遣之，拜国珍福建行省平章政事。是年，朝廷亦授国珍行省平章政事，已又改为淮南行省左丞。是时，国珍岁治海运，舟漕张士诚粟十余万石至京师，于是封国珍为衢国公，官为江浙行省左丞相，分省庆元。明祖累以书谕之，国珍阳为恐怖谢罪，以金宝饰鞍马献，明祖却之。

已而苗帅蒋英杀胡大海，持其首奔于国珍，国珍不受。国璋为蒋英所杀，明祖遣使吊祭。及胡深克瑞安，进兵温州，国珍惧，请岁输白银三万犒军，俟杭州下即纳土。明祖诏深班师。国珍数通使于扩廓帖木儿及陈友定，图为犄角。明人知其事，移书数其十二罪，复责军粮二十万石。国珍日夜运珍宝，治舟楫，为航海计。迨明人取平江，朱亮祖攻台州，进克温州，汤和以大军直抵庆元，国珍走入海，追败之盘屿，国珍始遣子关乞降。明祖赐书许宥其罪，国珍乃谒和于军门，和送国珍等至建康入朝。明祖谯让之，国珍顿首谢罪，且曰：“臣闻：天下无道，乘桴浮于海；天下有道，束带立于朝。”明祖笑而宥之。授广西行省左丞，食禄不之官。数岁卒疾革，遣内史问所欲，国珍以子孙愚鲁，愿赐保全为对。明祖悯之，为文赐祭。葬，官其子礼，卫指挥佥事；关，卫千户所镇抚。关弟行明敏，善诗，宋濂尝称之。

先是，有周必达者，隐天台山。国珍造其居问之，必达曰：“当今四方大乱，君能举义除盗，名正言顺，富贵可致。余非我所知。”国珍不听。及屡败，始悔曰：“不意黄毛野人能料事如此。”由是国珍颇敬礼文士，萨都剌等皆入其幕府。

何真，字邦佐，东莞员冈人。少孤，事母以孝闻，为人美须髯，音若洪钟。尝有相者谓曰：“君材兼文武，霸王器也，惜生南方，微带火色，位不过封侯耳。”至正初，官河源务副使、淡水盐场管句。会增城盗朱光卿起，湖广蛮蒋丙又攻破连、桂二州，真乃弃官归。至正十二年，王成、陈仲玉作乱于东莞，真请于行省，举义兵讨之，自擒仲玉以归。成筑寨自守，真使弟迪及骁将黄从简、高彬围之，募能生缚成者，赏钞十千。既而成奴缚以献，真释之，引成坐，谓曰：“何养虎自贻患？”成掩面愧谢曰：“始以为犬，孰知其为虎耶！”奴请赏，真如数与之。而使人具汤镬，驾转轮车，置奴其上，督奴妻烹之。数人鸣钲，以号于众，一号则众应之，曰：“四境之上，有以奴缚主求荣利者，视此奴也。”由是众心畏服。行省上其功于朝，未报。

居一年，惠州人黄仲刚与叛将黄常据惠州，民怨其虐，迎真守惠州。真乃逐常，杀仲刚，遂有循惠二州之地。兴宁人谢以文倔强不服，真又击灭之，朝廷授真惠州路同知，寻进广东都元帅、宣慰使。至正二十一年，邵宗愚入广州，戕杀官吏。真帅师来援，遂入广州，秋毫无犯，州人大悦。擢广东行省参知政事。真乃遣何迪击香山、增城诸盗，皆平之。未几，江西福建合为一省，改授江西福建行省左丞，仍治广州。

二十四年，宗愚复挟廉访使广宁围广州，真拒守数月，城中粮尽，民煮蕉头麻根以食，终无叛志。二十五年二月，真将张镇抚以兵入援，败宗愚于城北。宗愚再战，会真次子富入援，又败之。宗愚愤甚，仍坚壁不退，恃其众日夜攻。七月，诱真将博罗马丑寒叛真，率兵攻惠州，且绝广州粮道。真闻之，使廉访副使黑的儿守城，自将兵，夜从间道出救惠州。宗愚知真去，攻陷广州。真至惠州，围解，执博罗马丑寒，戮之。复攻诸垒之与宗愚合者，靖康李维东诸文七小响寨，张伯宁、翁源、大小张诸贼帅或走或降，惠州境内悉平。二十七年四月，真率兵复攻广州，宗愚不能抗，弃城走，广宁死于乱兵，真遂再入广州。朝廷进真行省右丞。始，真与宗愚相轧，各倚行省以为重，二人皆再入广州，然州人莫不苦宗愚之暴而乐属真。

及明祖定天下，遣汤和、廖永忠次于闽，先檄真使降。会永忠航海趋广东，而裨将陆仲亨亦自大庾岭入。真使都事刘克佐、检校梁浚初诣永忠军，上其印绶。永忠再以檄谕之，真遂迎降。明封为东莞伯，卒。与真同据广东者，有邵宗愚、李质。

邵宗愚，南海三山人。至元二十一年，广东都元帅世杰班谋杀廉访使百家奴，事觉，佥事八撒剌不花执而戮之。八撒剌不花亦专恣自用，诏除八撒剌不花江南行台侍御史，而以完者笃代之。八撒剌不花怒，杀完者笃等数人，拥兵自卫广州，内外凶惧不安。于是宗愚起三山，罗实善起龙潭，秦德用起清远，王可成起增城，皆据地自称元帅，而香山人李祖二亦聚众攻掠县城，宣差朵罗歹不能御。县人郑荣叟徙县治于古罗寨，实善数以兵攻之，广东大乱。二十二年冬十月，江西平章朵列不花移檄讨八撒剌不花，宗愚声言承檄讨贼，进攻广州。元帅何深力战死之，城遂陷，杀八撒剌不花。诏除宗愚江西福建行省参知政事。

及何真入广州，宗愚复争之，再取广州，杀掠尤甚。既而复不能守，奔还三山。二十七年，江西右丞铁里迷失按广州，宗愚遣人迎之，且指真为僭据，诱之攻真。铁里迷失遂入三山，竟为宗愚所杀。四月，明兵临广东，宗愚遣其将罗元祥诣廖永忠军约降，以觇之，实无降意。永忠语之曰：“欲降则降，毋以虚言相款。”宗愚终迁延不至。永忠夜攻破其寨，擒之，与其徒皆斩于广州市。

宗愚据三山，贪残嗜杀，邻境咸被其毒。再入广州，广州民尤恨之。及面缚入城，争唾其面。然真与宗愚俱受命于朝廷，真迎降而宗愚死，议者亦有取焉。

李质，字文彬，德庆人。通经史，有器局，浮沈府掾中。至元中，广东大乱，质亦聚众保乡里，据有肇庆、封川、新会等州县之地。一时三山、龙潭诸贼莫能与争，朝廷嘉之，授广东枢密同佥。何真恐质图之，遣其幕士孙贲说与连和。质每以安民为念，雅好儒学，衣冠之士，多往从之。如江西伯颜、子中，茶陵刘善、建安张智等，皆见宾礼。后亦降于明，仕至江浙行省参政，卒。时乐昌有小张元帅者，出没邻境。廖永忠兵至虎头门，张亦迎降。

陈均义，桂阳临武人。沈毅有勇略，家丰于资。至正初，洞寇出没，均义召募土兵千余，从参知政事哈剌帖木儿等收捕之。十二年，红巾贼廖景知等攻陷临武，均义将所募兵及陈舜隆等二千余人，破走景知。贼将唐云龙复以蓝山伪帅陈渊等来寇，城再陷。均义在家闻变，复率兵擒杀云龙，渊等遁去。十七年，渊及艾舜等再至，众万余，屯于界上。均义出战阵，斩舜及伪镇抚梁国安等二十余人。渊败死，湖广行省以均义领义兵万户，判临武县事，复以所部合彬州义兵，攻复宜章，走伪元帅欧阳平泰。迁永州路同知，总管府事。广东廉访使八撒剌不花檄均义攻剿韶廉诸寇，以功迁授武略将军，同知南雄路事。

是时潭州诸路相继陷没，朝廷从行省议，开设屯田水军元帅府，以均义领水军万户，从右丞荣禄攻克长衡等路。进江西等处征行副元帅，剿伪帅黄景中等，克之。又以本官兼湖南宣慰使、副都元帅，均义攻破永兴伪太平贼巢，因谕下彬、桂、韶、连未附诸郡。朝廷即以均义领之。二十七年，授湖南宣慰使、都元帅、总领湖南兵事。均义以万户屡立战功，岭南北方千里皆听节制。陈友谅僭据荆楚，均义控制要隘，友谅不能下。明兴，湖南诸路以次平定，均义率所部归附。未几卒。

明祖以前功录其部将陈以宣等，赐官有差。同均义俱起者有陈舜隆，以功授桂阳路同知，后从元帅李伯颜攻下韶、连等路，斩获贼首李三良等，累进征行副都元帅。年五十卒。族子陈良玉，少从舜隆，斩获有功，授英德路同知，又兼常宁州判官，累官元帅都镇抚。均义等始与杨璟部将力战十余年，天下尽平，然后自归。明人虽授官羁縻之，颇以为憾焉。

欧普祥，黄州黄冈人。至正十一年，从徐寿辉以烧香起兵为元帅，人称为欧道人。引兵掠江西诸郡，攻陷袁州。既而分宜人彭继凯与元帅别速坚起义兵，复袁州。普祥怒，复往攻之，不克，乃陷分宜、新喻等县。十三年二月，复攻袁州，元帅别速坚与万户宝同等坚守。十二月城陷，普祥遂据之。分兵攻陷安福、上高等县，屡败元兵。寿辉累加普祥左丞、大司徒、袁国公。普祥性残暴，所过焚掠无遗。陈友谅弑寿辉，征兵于普祥，普祥不听。明兵取江西，普祥令其子广迎降，明太祖厚赐之，命率所部守袁州。未几卒。时贼将降明者，又有邓克明、熊天瑞。

邓克明，新淦人，自少无赖，恣横乡里。红巾贼陷临江，克明与弟志明亦聚众而起，陷乐安、崇仁等县，自称元帅。后降于陈友谅，遂陷建昌道顺昌、光泽，以攻建宁，不克，还据抚州。明兵逼抚州，克明出降。明将邓愈遣志明还新淦，收其部曲。志明据麻岭、沙阬、牛陂为寨，明兵攻破之，与克明并诛死。

熊天瑞，荆州人。初以乐工从徐寿辉起兵，后攻陷临江、吉安，又攻陷赣州，据之造战舰，欲引兵东下，署其帜曰无敌，自称金紫光禄大夫、司徒、平章军国重事，兼侍卫亲军都指挥使。陈友谅攻江西，檄天瑞以兵来援，天瑞坐观胜负，不应命。友谅败死，乃佯遣其子元震赴援。已而与龙泉彭师中相攻，又欲规取广东，乃攻陷韶州，命其党袁仁仲守之。自率舟师数万攻广州。时何真据广州，以兵逆于胥江，天瑞大破之，意广东可不战而下。忽天昼晦，大雨，雷震其樯，舟师不能进。天瑞惧，仰天祝曰：“若广东非吾所当有，则天为明霁，当即日还师。”祝毕，天果霁。既归赣州，望气者言：“将有外兵至，可厌之。”天瑞不之信。是年，攻陷湖南桂阳诸山寨。

明兵克临江，天瑞遣元震筑垒太壶湖头，为守御计。九月，明兵围赣州，浚长濠困之。元震窃出觇兵势。明将常遇春亦从数骑出。卒与相遇，元震不知其为遇春也，过之。及遇春还，元震始觉，奋铁挝来追，遇春遣裨将挥双刀以拒之。元震且斗且却，遇春曰：“壮男子也。”舍之。围五月，城中食尽，天瑞率元震肉袒，诣军门降。后叛归于张士诚。士诚败，天瑞伏诛。元震，天瑞养子，本姓田氏，遇春荐其才勇。入明为指挥。

王宣，杨州兴化人。初为司农掾。会黄河决，行省募淮扬才能之士，使召集民夫疏浚之，宣挺身自荐，授淮南淮北都元帅府都事，赍楮币至扬州，市竹篾，募丁夫。数月间得丁夫三万余，就令宣统之，数月河工竣。时徐州芝麻李据州城，命宣为招讨使，率丁夫从知枢密院也速复徐州。寻擢淮南淮北义兵都元帅，守马陵，调滕州镇御，且耕且战，以给军食。移镇山东益都，田丰寇益都，宣子信从察罕援之，还镇沂州，授宣父子俱为平章。

二十九年，明太祖遣徐达等伐中原，达以书谕宣父子，宣遂纳款，明授宣江淮行省平章政事。宣外请降，阴持两端，令信密往莒、密等州募兵，又遣其员外郎王仲刚、信妻父老冯等来犒明兵，达受而遣之。仲刚等还，宣以兵劫使者徐唐臣，欲杀之，唐臣脱走。达闻之，即日率师抵沂州，宣自度不能支，乃开门出降。达令宣为书，遣镇抚孙惟德招降信，信杀之，与其兄仁奔山西，达以宣反覆，并怒信杀惟德，遂执宣，杖而戮之，并杀王仲刚等。




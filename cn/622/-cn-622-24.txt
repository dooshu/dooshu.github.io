彭女

彭女者，彭祖之女孙也。祖姓，名铿，帝颛顼之玄孙，陆终氏之子。舜举之于尧，臣能调羹，进雉羹于尧，尧以其善调味必能养生，善养生必能养民，遂封于彭城。其道可祖，彭人世世见之，故谓之彭祖，言彭地之祖也，其地在徐州。而彭祖得道，不乐冲天，周游四海，居蜀多年，子孙繁众，故有彭山天彭门之名，俱在蜀焉。《礼》经云：“微泸彭濮皆蜀地也，导江有天彭山，两峰如阙，相去四十余步，谓之彭门祖尝隐焉，因以为号。”彭女亦得养生之道，随祖修行，亦数百岁，朝拜勤志，晨夕不倦。今彭女山有礼拜石，有彭女五体肘膝拜痕及衣髻之迹，深有仅寸，每往来比平洞及此山，并建为彭女化。一旦，彭女于此升天，其后置县，因山为号。元和丁酉岁前，进士湛贲立碑以纪其事，《蜀纪》详载焉。若丰沛之彭城，即彭祖始封之地。大彭之国，雄为五霸之一也。唐光化三年庚申五月，有三鹤飞来共巢于彭女观桧树之上，巢广六尺，刺史司空张琳具状闻于蜀主，西平王香灯致醮营修观宇，其夕神灯千炬，飞照林岭，画图上奏，下诏褒美，仍编入唐史也。


卷二十一　崇祯十七年甲申（续）

殉难文臣

范景文(十九投井)

崇祯十七年甲申三月十九日丁未，李自成陷北京，烈皇帝崩于煤山。文臣死难者二十有一人。内阁惟范文贞公。公讳景文，字梦章、号质公，河间府吴桥县人。父永年，南宁太守，为德于乡，有佛子称。公生而端亮，行醇谨，诸生时，即以天下为己任。登万历四十一年癸丑进士，授东昌府推官，署其门曰：不受嘱、不受馈。众称不二公。狱多平反。时值大饥，条荒政，躬自赈恤，全活以亿万计。己未擢吏部稽勋司主事。庚申署选事，历文选员外验封郎。时光宗登极，旬月中，公所推擢，皆先朝耆旧，世所目威凤祥麟者。天启甲子逆庵窃柄，公上疏请清仕路、养仕节，谓天地人材，当为天地惜之。朝廷名器，当为朝廷守之。天下万世是非公论，当与天下万世共之。言皆剀切，为时所忌。南乐相魏广微，以乡曲故，欲招致公，卒不可得，及当例推，珰先授意部堂，芟除清流周忠毅、李忠毅辈，公争执不少徇。忠贤大怒。寻移疾归，杜门却扫，视世荣一切澹如，至感愤时事，则裂眦拳几案，痛惋交集。时周忠介被逮，银珰就北寺狱，诬赃数千，公洗橐百计代偿，欲脱之于死。虽祸机不测，竟罔恤。其好义急难类如此。崇祯初起太常少卿，寻巡抚中州。己巳之难，公不待诏，命帅师勤王，京师围解，升少司马，移镇昌平。告归，久之，升南大司马，参赞机务。时贼在英庐，留都岌岌，南额兵八万人，堪战者不满万，公定营制，简家丁治楼船，练火器，部曲改观。于是乎，有援池、援滁、援庐之师。江浦之役，贼烽夜照江水，不能以片羽飞渡，实慑公方略。公之建置，谓非战无以为守，非守江无以守京、守陵。非守江北无以守江南。疏数十上，决机呼吸，了然列目。时武陵相杨嗣昌夺情视事，词臣黄公道周等执义廷诤，杖谪累累，公抗疏力救，谓道周等国家有数人物，用之犹惧其晚，弃之何得其益，乃推硕果，遂嗟抱蔓，殊堪惋惜。疏上，先帝震怒，除名为民。已而复思之，特起为大司空。甲申拜东阁大学士。时贼势已亟，公蒿目时艰，中夜辄涕零。谓身为大臣，不能仗剑为天子击贼，虽死奚益，顾非是无以报圣明于万一。三月十七日召对，公已绝粒三日矣。饮泣入告。声不能续。及京城陷，群哗上南迁，公赋绝命诗有：“翠华迷草露，淮水涨烟澌”之句。遂自经于妻陆氏灵前。家入赵兰芳解之，复赋诗二首。有云：谁言信国非男子，延息移时何所为。拜阙号哭。潜赴龙泉巷古井死。时死节二十余人，公为最先，绝不知上凶问云。其妾亦自经。南都赠公太傅，谥以文贞，首祀旌忠祠，公之诗古直豪迈棱棱露爽。遇国步艰难，故多凄戾之辞。有冰坚堂草及列朝诗选本录若干首。

论曰：燕京之变，处鼎铉一席者累累也，鄙夫如井研者弗论，甚有对策大廷，先帝首拔第一人，不四年骤跻宰相，图国士报宜百倍豫让，一旦贼临，望风屈膝，卒死贼手。其为天子知人累大矣。微公一人，毅然不屈，蹈义而死，不几令万世笑烈皇帝时端揆无人哉！

又曰：公既不闻鼎湖之信，顾傅蜀道之行，斯时倘以扈驾为名，尚可以无死，而公决然一死，不复狐疑。盖公素志定也。彼隐忍偷生者，无论亦有本欲死而一时稍迁延，后遂不及死，卒不免辱身败名，然后知决然一死者之无憾也。夫成仁取义，固非怀濡忍之志、萌计较之私者，所能为哉。公之一死，可与宋室文山，并美千古矣。

倪元璐(十九日缢)

倪元璐、字汝玉、号鸿宝，浙江绍兴上虞人。父，万历甲戌进士，官至太守，有能名。公少即颖异绝伦，弱冠举于乡，天启二年壬戌成进士，才名噪天下，与少詹黄公道周，并出韩太史日缵门下。一时推为双璧。选入庶常，寻授编修。时魏珰用事，公乡人多贵显者，公骨正元脏本天，无所附丽。媚珰者，方请建祠国学，与先圣并列，公奉命典江右试，独以“皓皓乎不可尚已”命题，同事为公咋舌，棘撤而珰已败。故公得免祸。海内亦以此重公。珰虽诛，诸党犹踞要地，欲终锢林下诸贤，乃借东林为名，又立赵党、孙党、熊党、邹党之目，以一网清流。公上疏力争，别白贞邪，破除门户，遂为人侧目。黄公道周以建言与时相忤，选经筵官，不与，公疏请以己秩让黄公。由此益为当事所枘凿，稍迁南国子司业。崇祯辛未，同考礼闱典武试。公上疏制实八策、制虚八策，讥切朝政。中有云：治之根本，惟在丝纶，勿以大猷付之悠忽，勿以琐务示其周详，恩怨不横于胸，好恶必循人性；毋徒伤元气，而情面仍存；毋浮慕精明，而丛脞实甚。凡侃言必有深虑，毋一笔抹杀以遏群谋。凡至虑必有定归，毋双票游移以尝上意。毋以意见仇独立之士，毋以声颜拒来告之人。如此则才识自生，勋献自着。皆深中政府膏肓，遂决不能容。公授意勋臣刘孔昭。孔昭以私憾，借封典事劾公，铨司承望风□，协力下石，公遂罢归。壬午北边告警，流寇掠于中原，上思公才，乃以兵部侍郎兼学士召。及陛见，公条贼情边事甚悉。称旨，仍命具本以闻。公上疏言：制东边宜分东西二路，而并力攻东路。东破则西自解。言图闯贼，宜以九江为中权，武昌为前茅，淮扬为后劲。又宜假督抚以利权，一切屯铸鹾榷之务，悉听便宜。又为边防用间一疏，上皆嘉纳。寻以国计匮乏，擢公户部尚书。公以浙人例不为户部，固辞不许。召至中左门。谓曰：卿志性才献，非诸臣比，勉为朕任劳。公乃任事。殚精握算，宵旦焦劳。言利者进开采之策，公疏言开矿有六害，议遂寝。癸未冬，逆贼破秦，公奏贼既入秦，则图贼不在秦而在晋。晋有备而后进可攻、退可守，请蠲沿河租税，取其半以资防御，多筑敌台，汰冗兵，厚死士。上嘉纳之，未及用，贼寻陷山西。甲申二月，政府谓词臣不任钱谷，劝上解公部务，还讲筵。三月丁未，京师陷，公纱帻绛衣，北向拜阙曰：身为大臣，不能保国，臣之罪也。又南向再拜，遥辞母太夫人，旋易便服，至书斋索酒，招二友为别于汉寿亭侯像前。献像三爵，亦自浮满，尽三大白。所亲皆劝公效文丞相权忍耻，出外举兵，再图匡复。公怒指寿亭侯像曰：使吾生存，有何面目对此君？或言太夫人在堂，亦不为之地耶？公默然，一泪及颧而止，既而曰：老母八十四矣，而犹康健，夫复何憾。乃题案曰：南都尚可为，死吾分也。慎勿衣衾，以志吾痛。因谓家人曰：即欲殓，必俟大行殓，方收吾尸。于是步出，至厅事南面坐，乃投缳，众仆尚欲解之，一老仆哭止之曰；此吾主成名之日也，嘱付已再三矣。久乃绝，玉箸双坠几尺，舌藏眸敛，颜色如生。是午有贼骑突入，问公安在，则陈尸于堂矣，乃愕然驰去。顷之，有伪职王方弼者颁示，且传令箭至寓曰：忠义之门，勿行骚扰。由此家人获安。公子会覃，不忍违遗命，乃俟先帝殓，始合棺，贼无不太息称忠臣者。一门殉节，共十有三人。一云妾王氏、幼子无恙。公文章精华深刻，至性所激，纸立字飞，故获其片言，比于天球宏璧，奖借后进，保护声气，士无贤不肖，皆愿出公门墙。殉难诸贤中，惟公尤为世所哀痛。南都赠公以太保，谥文正，祀旌忠祠。

论曰：古今易名之典，以文正为难。明兴数百年，惟余姚、长沙皆揆席也。北都死事，乃得公与刘中允。长沙高文典册，且为一代风雅开先，顾委蛇逆瑾，虽匡救弥缝，厥功不小，亦来枉道之机。余姚中允，浑金璞玉，传信千秋，惟公以怀蛟吐凤之才，兼化碧贯虹之节，长沙逊正，刘谢让文，尊名壹惠，未有如公之尤惬者。且使美新仇国，不得自附于艺苑笙簧，孤凤鸣而鸺鹠息，公诸着□之谓矣。然则公不独为正人增华，尤为文人吐气。

陈文庄仁锡，与公同年同馆，尝言公为人伦师表，又负经济才，洵为定论。然受知主上，卒不能尽其用，仅以节义终。悲夫！文集有奏疏代言讲章应本行世，诗则有忆草诸种。

李邦华

李邦华，字懋明，江西吉安吉水人。万历三十二年甲辰进士，授知泾县。壬子擢御史，巡按浙江，有风节。时甘陵南北部之隙已启，群小争攻东林、西北诸正人，公为邹忠介门人，又同里，人多忌之。公又别白邪正，不少假借，遂倡流言。目公与周起元辈五人为五鬼。既而德清秉政，逐东林、西北无虚日，或劝公少委蛇其间。公曰：宁为偏枯之学问，莫作反覆之小人。时论益忌公。丁巳出为山东参政，病免。天启元年，即家起为光禄少卿，屡以病请。二年升佥都御史，巡抚天津。三年升兵部右侍郎。四年复称病归。时方魏忠贤用事，崔呈秀等，欲举诸名贤，一网打尽之。作天鉴、同志、点将等录。天鉴录，公名居前。督辅孙承宗拥重兵在关外，请入朝面奏一切边事。或言承宗且兴晋阳之甲，公为内主。忠贤怖，逐矫旨勒承宗还镇。御史倪文焕遂疏公东林死党，革职谪戍岭南。及崇祯元年，起公为工部左侍郎，即督河道，升兵部右侍郎，复以病去。己巳起南京兵部尚书。丁忧。癸未起南京都察院都御史，再疏坚辞。闻京城困，辞家日，为文告先临淮王，矢以身殉。时献贼陷武昌，骎及江右，公上保江南策。谓长江衣带，非仅保守九江、守安庆，可恃无恐。今宜增兵以扼险，江抚驻九江，赣抚驻吉安，以壮虎豹当关之势。往东策应，责在监司。上嘉纳之。会掌院刘宗周以救科臣熊开元，忤旨罢职，朝论谓总宪百司之长，非竭方元老，不堪任。特简公为左都御史以代之。公既莅任，申明宪约，榜绝馈遗，疏荐成勇、叶廷秀，清风亮节，可当大用。甲申贼势甚急。上日一召对，公密奏请皇上固守祉稷，效死勿去，效仁庙故事，命皇太子抚军旧京。又密奏二王分封江南，以壮东南之势。上为之心动。俄而中允李明睿议南迁，科臣光时亨劾之。朝议?然。遂并寝监国分封之议。而大事亦去矣。至三月十五日，贼已逼近京师，公趋阁中，奏请发帑，召集朝绅乡衮居民，不问大小老弱，悉令守城，亲冒矢石以固吾圉，乃首相魏藻德尚作退食夔龙态，候久不出。出而仅曰：事未必至此，老先生且姑待。公尔时声色俱厉，痛哭流涕以道，卒不悟也。十八日，贼攻城甚急，无兵无饷，羸卒守埤，中官为政，奸细满城。公言既不得行，复躬率诸御〔史〕上城巡视。诸珰矢石拒之，不许久。公道遇太常卿吴麟征，握手挥涕，誓死国难。十九日闻上变，公南向痛哭，携册印冠带，入吉安会同馆对文丞相再拜，矢志题绝命诗。有云：人生自古谁无死，留取丹心照汗青。今日骑箕天上去，儿孙百代仰芳名。又自赞云：堂堂丈夫，圣贤为徒，忠孝大节，矢死靡他。遭国不造，空负名谟；临危授命，庶无媿吾。君恩莫报，鉴此痴愚。题毕。遂自缢死。尸五日后乃得殓云。公性介特，寡言笑，不尚华侈，举止严重，居官四十余年，重名节，励廉隅，萧然寒素，虽位望崇隆，为海内山斗，退然不胜，至值事变，临利害，屹然如山；不可摇夺。南都赠公吏部尚书谥忠文，祀旌忠祠。　　论曰：忠文公固理学经济，忠节兼全之名臣也。虞山钱氏云，忠文三管戎政，大有建白，惜不得伸其志。迨贼逼京师，欲奉太子南渡，朝议纷纠，卒至莫救。忠言不用，而以死继之。所谓竭其股肱之力，而继之以忠贞者也。公请皇储抚军，俟之，夜作诗，有句云：五龙候日影，一马听江声。及请二王分封，亦有诗云：剪桐天子贵，画策老臣才。慷慨悲凉，声泪迸咽。彼时亨固罪不容于死，若逋州相又可胜寸磔哉。

一云：公闻难曰：主辱臣死，臣之分也。夫复何辞！但能得为东宫导一去路死，庶几可以无憾已矣。势不可为矣。乃题堂堂云云。因走入文丞相祠，再拜吟人生诗句云云。大哭三声而缢。死三日后，颜色不变，贼至，见其冠带危坐，争前执之，乃知其死，惊避去。诸书载文祠缢，启祯录载自文祠返寓缢，或云文祠饮药卒。

施邦曜

施邦曜，字尔韬，号四明，浙江绍兴余杭人。万历己未进士，除武学教授，升国子监博士、工部营膳司主事。天启甲子，典云南试，迁员外郎。丁丑出为漳州知府，以廉干称。擢本省布政司参政，四川按察司使。崇祯戊寅，进光禄寺卿，通政使，免官。癸未，起都察院左副都御史。公见人心瓦解，寇贼所至，非降即逃，所以然者，由官吏朘削，早失民心，以致临事溃散；此有司罪也。察司之责，在巡按、御史。于是上实图察吏安民疏。大略言巡按权重，宪纲所载，明言奸贪蠹政害民者，随即拿问。又六品以下官，有犯取问明白，从公决断，以实奏闻。今巡按考察官吏，但呼名过堂，未见拿问一人，即有一一参劾，需之复命，近即有不时参劾之旨，不过取单寒者塞责。今民命倒悬，在于呼吸之间，安得为此文具。考察官吏，必须当面发落某官称职留任，某官不称职斥逐，某官奸贪蠹政害民拏问，巡历府县立时分别，庶几人情震悚。然其要在反求诸身，必赃罚不取，土仪不问，谢荐不收，先自治而后可以治人。否则受赃之律，身先犯之，恶能以法绳人。又曰：得一良吏，胜于得一名将。去一贪吏，即去一民贼。奏上，天子嘉之。敕巡按御史依奏，着实举行。甲申春贼逼京师，公慷慨自誓曰：此臣子授命之日也。城既破，问仆曰：倪尚书安在？侦之。还报曰：自尽矣。公绐之曰：若等候此。吾即往冠服视倪也。遂入内，久不出。探之，已自缢死。题诗于几曰：愧无半策匡时难，但有微躯报主恩。南都赠公左都御史，谥忠介，祀旌忠祠。总宪刘公宗周，哭以诗曰：淮南一别燠垂寒，再拜班荆话屡酸。国难敢忘婺妇纬，时危转忆菜根盘。身担风纪纲常重，节自平生问学安。白马岩前池畔草，永存规矩奉轮般。　　编年载公缢时，仆解之复苏。公叱曰：若知大义，毋久留我！乃更饮药而卒。然他书俱载缢。

先帝遐升，九列中最先自尽者，倪文正与公，皆越人。后又得一周文节。二十一人中，而绍兴乃三人。其后则刘都宪、祁佥都、余庶子等不绝书也。盖浙东诸郡中，绍兴士大夫尤以文章气节自负云。建文死难诸臣，多出江西。数年来亦复然。而越州次之。吴及闽又次之。呜呼！盛矣。　　自缢诸贤，宛转数四，未免葛藤。惟忠介最为直捷，从容慷慨，两兼之矣。

凌义渠(二十日缢)　　凌义渠，字骏甫，号茗柯，浙江乌程人。世以雕龙擅誉。公脩髯颀立，如高霞孤映，明月独举，所为制举义，吐弃群言，特标元胜。长斋奉佛，于世味澹如也。自其为诸生即以称菰芦第一流。天启甲子中式，乙丑登进士，谒选得行人。崇祯庚午考选，授礼科给事中。时当国者，为公梓里密戚，主眷方隆，人争傍附以进。公皂囊白简，侃侃发舒，无少瞻顾。贼氛渐炽，公目击心恫，上疏极论其事。谓灭贼之明旨屡更，而逆焰滔天如故。率上之搜求既罄，而师徒不竞如故。就外之布置言之，有能灼知贼之饥饱虚实，来路去路，随时据实入告，不事虚饰者乎？有能置零级弗报，慷慨擐甲，刻时刻日，誓不与贼共戴者乎？就内之调度言之，有能力祛文法拘牵之弊，举一切事权专任一人，听其自操自纵，置小小利钝，不问者乎？有能排群策而独持一断，实实使阃外知所禀命，截然不入游移者乎？以事在呼吸之军机，而既俟成命，又俟部覆，又俟部咨，费许多周折，即费许多时日，比驰至行间，而面目前非，先着已不在手矣。以信赏必罚之军政，而歆以爵赏者无虚日，惧以显戮者亦无虚日，繁多易亵，积久生玩，恐温文自此不灵，而严檄亦因之不震矣。后国事溃败，皆如其言。甲戌，转礼科右给事磨勘。癸酉试卷，河南贵公子曹凤祯，以贿得中式，公阅其卷，皆小儿号嗄语，因涂乙满纸，拟从黜革，为同事所尼。丙子以户科左给事，主考山东，得士为盛。如王中丞汉则先公殉义者也。寻首兵垣而掌吏垣某，与凤桢为姻好，衔公旧事，以年例外迁，公为闽臬，公引义就职无一言。同官不平，发其事。上命取凤祯卷入览。知公持正不阿，遂革凤祯举人，并削吏垣某籍。公虽暂淹外服，誉望益重。由闽臬转三吴兵备使者。三吴财赋重地公身处脂膏，悬鱼拔薤，清风两袖，惟取吴士帖括，手自甲乙，梓以间世，不毕初学，不殉坛坫，钩元拔韵，尽汰时蹊风味，遐迩论者，以为永嘉未之正始音。已迁山东布政使，寻擢南京光禄卿。癸未擢大理卿，而国变作矣。时寇以三月乙巳犯都城，丁未味旦，公趋长安门，则无人门焉者，拱立达曙，门竟不启，乃返就舍。俄报城陷，人马群嘶，街巷填塞，公端坐旅次，神色凄然，须髯怒张。无何，鼎沸稍定，东鲁门人李某趋谒公，以龙驭宾天告。公闻之矍然，负墙号泣动地，举首触柱，血淋漓沾襟袖。李大惊，牵衣力持，劝无过激。公曰：君为社稷死则死之，为社稷亡则亡之，死乃吾分也。复何辞。李援古曲喻，请留身有待。公曰：此不过欲缓我须臾死耳。身受国恩，二十载于兹，宫车晏驾，孤臣虽欲独生，义所不忍。李抱公泣，公厉声曰：与若道义交，当其相勖励，何儿女泣为？李拜辞去。公立灯下顾诸籍叹曰：噫！我手泽在是，忍捐弃贼手！俾涴我青编，乃命悉取火焚所评?书及平生所著述。盖公生平无他嗜，独嗜书，自其对公车出入京华，跋涉八闽，使岷藩、典鲁试、镇吴臬、屏齐邦，缥缃累累十余笥，靡弗躬饬以从。退食暇辄手一编，虽酬应如猬毛不废。闻某所有异书，即殚精竭赀，百计购取。至是尽付煨烬于是，公客及诸僮仆知公志坚且决，潜取其室中，绳械器皿尽匿之。公怒曰：尔辈若此，我遂无死法耶？指前几曰：方觚棱棱，与头俱碎耳。客力阻之，不得，乃设为庭闱情至语动公。公改容谢曰：吾固痛心，然身已许君，义不能两全也。夜向晨会，有以升遐未实告者，仆遽以报。公徒跣出舍，道逢乡故，知凶问已确，遂急奔回，索冠服，仆以青绣衣进。公却之，命易绯袍，设香案，仆皆遮立不动。公曰：我一生僦居蔬食，于物无所恋，且世界中亦何物可恋者。今遇国难，此我毕命秋也。趋办事无濡迟。因正笏向阙拜复，南望遥拜，草上尊人书，有“尽忠即所以尽孝、男视死如归、含笑入地”语。笔墨莹然，点画不苟。以书授仆。且云：我魂先归侍左右矣。仆人环跪涕泣请后命。公曰：死后可书我柩云：死节孤臣凌义渠之柩。如是而已。遂就缢。时年五十二。南都赠公刑部尚书，谥忠清，祀旌忠祠。　　附记公婿茅曦蔚所述公之纪略

李某系公丙子典试所取士，以上崩告。公痛哭曰：我五十年读书明义，二十载受国厚恩，君亡与亡，复何他说。李以公触柱跪抱不释。公大声曰：汝今与我同殉，方是男子。李泣去。记室赵振之、家人冯相、金升悉匿绳械等物。公曰：尔辈若此，我惟骂贼死耳。复指前几曰：此桌有方棱，触脑贯颅，岂不更惨。赵以封公别时珍重语竦公。公亦颔首曰：此自关心，然死后忠魂，顷刻到家，依父左右矣。灯下顾见诸书而叹，悉简平生所著述及所评?诸书，堆阶下亲火之。及明，闻凶问已确，号泣索冠服。家人不动。公曰：尔辈只看我一生如素食淡，何物可恋，岂是怖死贪生人？我志决，勿多迟时刻也，遂作书辞父曰：尽忠即所以尽孝，男视死如归，已含笑入地下矣。但父亲衰年无靠，病妻弱子，不堪回想耳。十儿容默，放他不下。七弟犀渠，可善抚之。然儿即以此情达之皇上。庶知孤臣一腔热血也。公自子丑通籍以来，负郭仅有半百，环堵止属赁居，视历中外二十年，鹄视谏垣十余载，骨鲠屡及乘舆，筹边符于聚米。去国一疏，先王改容。嗟乎！为国忘家无地可投湘水。舍生取义，有天应照燕山。

前传固文，然后纪亦多切语。故并录之。

王家彦

兵部右侍郎王家彦，号尊五，福建兴化莆田人。为人高视阔步，有大志，不拘小节，与人谈义侠事，辄心向往。谓丈夫自期待，应如汉伏波将军。居恒不忘马革裹尸，龁龁者无庸也。天启辛酉、壬戌，联举乡会。筮仕开化县尹。下车召诸父老谓曰：昔人以刺史县令为亲民官，所关利病不细。吾承天子命，令兹上，期与若等更始。若等其敬听令言，毋徒骄蹇取戾。众曰诺。一年，取利民者行之。其有不便，辄为厘之。民无远近，不谋而同曰：神君哉。甲子分省试，矢必得人，为天子报。入闱叹曰：鱼目溷投，夜光莫辨，琼琚似玉，碧卢难名。虽然顾澄鉴何如耳。比撤棘，独公所得士称知名。乙丑调兰溪，有惠政，一如其令开化者，最闻，擢刑科给事中，历工科右，转户科左，复转都给事中。丙子忧去。服阕补吏科。公在谏垣十年，弹击无所避，权贵敛手。时闽贼刘香老等，劫掠同安镇，几扰省会。公于是有闽省海防疏。言旧制有卫所军，无别兵，亦无别将，而统于各卫之指挥，每寨设号船，联络呼应。复又添设游击等官，虽支洋穷澳，戈船相望。今防御之策莫若复旧额而练民兵。识者以为至论。公尤留意乱本，谓皆贪墨守令，朘削民膏，不得衣食，致良民尽走为盗。因上疏曰：臣见秦晋之间，饥民相煽，过都越境，千百成群。原其始，未有不从一乡一邑起者。使当时为守令者，早为之所，取周官十二荒政，一一行之，亦未必溃裂四出一至此也。论者以此实功令使然，催科急者考卓异，督责严者称循吏。坐是不肖而墨者，以束湿济其饕餮。一二贤明之吏，又为文法所缚，不得展布。虽有召杜，无从抚宇。即当郑侠，未敢绘图。秦晋之祸，大率由此。今四方非无事也，三楚揭竿已有其形；闽越弄兵，且明见告。倘及今不为早计，不出五年，必至为秦晋续。惟陛下少宽文网，俾得展布四体，一意抚绥。诗曰：不竞不絿，敷政优优。此之谓也。如是而犹有不克承宣，致雈苻勿戢者，即执守令，治以养寇之罪。其亦何辞！疏出，天下以为兴平梁肉，救乱药石，率无过此。公封事百余上。大抵皆关切利弊，裨补生民。庚辰，晋大理丞；逾年，从左少卿，迁太仆。又逾年，擢少司徒。癸未，拜左司马，协理京营戎政。时国事堕坏，无复可为。譬犹锢疾之人，扁鹊仓公，不能疗之立起。然公莅任补救，不遗余策。甲申贼逼京师，公守安定门，备御甚力。因中官有与贼通者，为内应，城遂破。贼大拥入，或有讽公亡者。公正色叱曰：国破身死，吾何足惜；但主上存亡不可知，恨不追随乘舆，触死辇前，赎臣子万一之罪耳。言毕，北向叩首，以谢先帝。复南向叩首，以谢父母，遂自经而死。仆四人扶公柩归。道遇贼，得祸尤烈。弘光初，赠公为太子少保，谥忠端，祀旌忠祠。

启祯录云：都城破，贼忿甚，提刀段斩之。或云自刎死。编年云：公守德胜门，城陷，自投城下不死，折臂足，其仆掖入民舍，自缢死。贼燔民舍，焚其一臂，余体仆收归。一云贼斩之城楼，仍以火焚其身。

论曰：国事之坏，半由良民尽走为盗，然驱之在墨吏。公自为令，至言官，鳃鳃虑此，使在廷早见，尽如公，贼祸之酷，岂至是哉！履霜不戒，寻至坚冰，悲夫！　　孟兆祥(孟章明)

孟兆祥，字允吉，号肖形，山西泽州人。家于河间之交河。天启壬戌进士，授大理寺评事。忧去。丁卯除原官，主考四川。崇祯己巳，升吏部稽勋司主事，历验封、考功、文选员外郎。辛未分较会试，所取多名士。时方典选，其门人有以地方请者。公正色拒之曰：才入仕途，便有趋避，后将无所不至。闻者戄然。顾其松柏之操，晚而益劲。长髯过腹，丰采棱棱。不受要人请托，不通知交闻问。块然署中，冰霜凛凛。时以为有包孝肃遗风。寻忤中官意，以事降行人司司副。由光禄寺丞迁少卿、左通政、太仆寺卿。癸未升通政使。是年八月，子章明登进士第，观政未授职。甲申升刑部右侍郎，属时事日棘，门人司勋郎熊文举，乘间请于公曰：万一京都不守，奈何，公摇手不怿曰：莫商量。各人自立主意。又曰：子有老亲在千里外，又官闲曹，非要职，尚可从容。熊为悚然，不敢置对。贼至，守正阳门，城陷，不屈死于门下。妻何氏亦死。子章明，字显之，号纲宜，收葬父尸，亟归，别其妻王氏曰：吾不忍大人独死，当死从之。王氏曰：君死，妾亦死。章明以头跄地曰：谢夫人。然夫人须先死，乃遣其家人尽出。章明视妻缢，取笔大书壁曰：有侮吾夫妇尸者，吾必为厉鬼杀之。妻气绝，取一扇置上，加绯衣，又取一扉置妻左，亦服绯自经。嘱婢曰：吾死亦置扉上。遂死。南都赠公刑部尚书，谥忠贞。赠子河南道御史，谥节愍。同祀旌忠祠，而文举两次自缢，卒为门人刘兰生等救苏，尝有哭师诗。其一：盛德瞻醇穆，雄文见炳磷。日沈先弃杖，风急但焚轮。旧里碑传记，虚堂案掩尘。门生羞后死，洒泪志忠臣。其二：清肃铨规在，程材得士多。尊严仪岱岳，感怆重山河。父子忠同传，乾坤气不磨。西州投策痛，涊汗畏经过。其三：生死从来事，门墙训迪严。志操期逼古，风尚可顽廉。诘曲冯心印，迂回此志淹。怅然羞展卷，孤月堕虚檐。其四：忍见皇舆荡，羞称江海逋。从君臣已老，殉父子非孤。青史芳名共，坤维正气扶。招魂余弟子，风雨泣苍梧。

论曰：燕京之变，死节文臣二十一人，乃先生父子居其二，洵足奇矣。顾臣为君死，妇为夫死，一耳。至于节愍未受一命，而矢志不二，慷慨殉节，尤为可敬。论者以为二百余年特见之事云。　　予按山西，从贼者众，独公父子死节，忠孝一门，真岁寒之松柏欤！

马世奇　　马世奇，字君常，号素修，南直无锡人。祖濂，嘉靖庚戌进士，桂林守。父希尹，万历壬子贡生，太仓儒学。公生颖异，少即与弟孝廉世名，攻苦下帷，有平原二龙之誉。年十八，为诸生，三试皆第一，时号小三元。嗣后试无不冠军，所栖斋名澹宁居，与世名日取同门录、尚书义，甲乙其中。故丁未、庚戌后，天下争以澹宁居选艺家储而户诵焉。天启元年辛酉，以恩选第一，对大廷。甲子登贤书。辛未成进士，改庶常。壬申四月五日，午门赐百官麦饼宴。重九日，皇极门赐糕。故典不行久矣，各赋十章，以志一时之盛。癸酉授编修。烈皇帝勤政宵衣，三日一视朝，漏下四鼓，辄出御殿。廷臣至多后期。公独最先。每关门未辟，辅臣未至，灯火荧然相对者，公与刘文正公而已。丁丑分较礼闱，所得吴适、倪长圩等，皆知名士。戊寅，上念二祖列宗，本支繁衍，而频年用兵，百姓劳苦，乃命词臣分谕诸藩，务体天子体恤元元之意。公得山东、湖广、江西诸藩府，计行二万里。敕二十王。己卯主考江右，得士刘渤等一百三人。渤素称江西侨肸，且丁卯倪文正公所尝拟第一也。寻丁父艰。壬午十月北行。时兵日下，舟次淮阴。癸未至京，迁左春坊左中允、宜兴之再召也。公方居家，祖道时极言东南民力已竭，当急蠲逋赋，使获有宁宇。故宜兴入告，遂奉俞旨。及公入都，宜兴已去位矣。既而复逮入，赐自裁。门生故吏，所称入幕借润者，恐余波相及，争避匿去。公独经理其后事，不少退缩。主武会试，得士二百人。策略曰：今之保身家者，舟且与渊俱溺，而雍容偷牙樯锦缆之娱。室且与焚偕烬，而偃仰谋鸟革翚飞之固。亦见天下乱有安国，国乱有安家，家乱有安身者乎？又曰：今有万人于此，简之必有千人可用，杂之万人之中，万人奔而千人不有其足矣。有千人于此，简之必有百人可用，杂之千人中，千人葸而百人不有胆矣。是兵之以多累也。若饷边年例，二祖时未有也。有之自宏正间始。然止四十余万耳。万历而为倍者十，今而为十倍者五矣。正额不足，而取盈于加派于节裁。墩军之导敌，驿卒之从贼，半以节裁阶厉也。饥民之附乱，半以加派走险也。是饷之以多累也。且夫兵多冒饷，饷多冒兵。冒饷，而?羸隶投距之名，胥吏占摧锋之籍，苍头推异军之号，皆兵也。冒兵而星卜饱从戎之糈，津要割酬士之金，??分陷敌之赏，皆饷也。又曰：彼之情形，在我如浓雾；而我之情形，在彼如列炬。几于谋见而穷，形见而忘者。以人之难知，如阴之心，独于兵用其阳，不知其解也。且两军相交，谍在其间，有资彼谍以误彼者，马服君之于秦，岳武穆之于金也。有资彼谍以为我者，李允则之于契丹也。兵无妙于间，间无妙于反间。古之人乃善言慰之、善食遣之，以佐我神出鬼行之奥，而今第以诘奸细为功，不以用奸细为略。又不知其解也。其策如此，给谏章正宸抗疏弹相国王应熊，天子将罪之，赖公诤得废为民。烈皇帝英武彰瘅毋赦，而臣下一以蒙蔽为事。上遂谓在廷无一人。政府部院等，视官如传舍，事多废不举。公尝叹之。是冬闯贼入秦晋，献贼破楚蜀，内外帑一空，营兵解体，而廷臣持文法，明党贿赂益甚。上不时召对，公言用兵以人心为本，人心乐为之用，虽寡亦强，人不乐用，虽众亦弱。今闯献并负滔天之逆，而治献易，治闯难。盖献人之所畏，闯人之所附。非附闯也，苦兵也。一苦于杨嗣昌之兵而人不得守其营垒。再苦于宋一鹤之兵，而人不得有其室家。三苦于左良玉之兵，而人之居者行者，俱不得安保其身命矣。贼知人心之所苦，特借剿兵安民为辞。一时愚民被惑，望风投降，而贼又为散财赈贫发粟赈饥，以结其志。遂至视贼如归，人忘忠义。其实贼何能破各州县，各州县自甘心从贼耳。故目前胜着，须从收拾人心始。收拾人心，须从督府镇将约束部伍，令兵不虐民，民不苦兵，始至人心转，贼势孤，而后相机操纵，剿抚并行，献闯皆游釜鱼矣。又言今日泄泄谑谑，各持两可之谋，未定一成之画，宁可断送封疆，不肯破除门户。即如楚寇一事，人心作何收拾，左帅作何安顿，通盘算止争一着，其可再误乎？对入未省。甲申正月，闯报益警，部议各官助铜、助饷、助籴。在朝多借差出外，公销杯觥、质袍带应之。三月，贼入畿辅，京师满城汹汹，传贼且至，而廷臣上下相蒙，政府中枢，终日会官群讼，扬扬得意如平时。初三，始议守城。初十，募官民人等助饷。上日召百官，大僚且挟持群下，欲使箝口不言，而庶臣犹有因召对希冀者，每对大僚便称待罪，庶臣默然而已。上见举朝如此，对罢未尝不痛哭回宫。公每罢朝归邸，卸袍带辄叹曰：事不可为矣。十六，贼至城下，异时敌至去城百里，近亦数十里，营卒登陴，率皆沉湎歌呼，未尝望见敌。今乃猝遇贼，城上下炮交发，城外火光际天，人人惶急，莫知所措。士大夫相见，唯唯否否，或曰无害，或曰奈何。惟议巡街闭门，无一胜算也。十七旦，公持所撰诰敕诣内阁，午门内外，寂无一人。顷之，范文贞、周文节踵至。是日俱侍班，上退朝，诸臣见事急，聚语殿门。十八两道无行人，公邸西偏近城，九门禁守，不通往来。但闻?声震响。缘城廨舍倾圮，贼箭坠城中如猬。是夜大风骤雨，雷电交作。十九丁未，天色阴惨。自十六贼至城下，炮声昼夜不绝。至是日辰刻，寂然无声。公曰城破矣。亟出视之，贼骑遍满道路，城中人往来疾驰，哭声动地。上已崩煤山，民间未知也。共传已南幸，公起，沐浴肃衣冠，捧所署司经局印，北面望阙拜曰：臣未能报国如何！起持印授仆曰：上果南幸，即持此间赴行在。复南面遥拜辞母曰：母生儿不能养，既不能尽忠，又不能尽孝，欲长依膝下，不可得矣。因泣下。举家皆哭。时朱、李二妾哭失声。公止之曰：毋乱人怀。忽绯衣贼二人露刃驰入，左右走匿。贼睨公，公安坐不动，贼顾四壁萧然，乃去。公遂同二妾闭一小室中自经。诸仆排户入救之。公及李妾复醒而朱绝矣。仆泣劝曰：太夫人在，主未可死。顷访万岁，昨三鼓果出齐化门南幸矣。公曰：不死，正恐留此身为太夫人辱耳。且以吾意料，皇上必不南。先是，兵部郎成德与公同年。壬午至吴中，相与极欢，后成误听小人间言，怒而去。久之自觉其误，复友善如初。至是成贻书，以慷慨从容二义相质。公答书云：吾辈舍一死别无法。吾不为其难，谁为其难者。国家大运，一身大数，总有天主之。天予成仁成义，故无憾也。弟幸老母在家，何以安老年伯母乎？勉之。吾辈正不必逊古人耳。乃夜简书籍，俾仆携归。二十戊申手书二函。一寄弟，一付子壬玉。俄有朝士数人，微服相过，中有削发者。谓公曰：皇上已南，吾辈以此故偷生，君可不死。因涕泣相劝。公曰：吾意已定，君等休矣。于是李妾哭而前曰：妾死主手，当使主殓妾。妾义不后死，遂立乞纱帨自经。公命市棺三。以二殡朱、李。指其一棺，谓仆曰：留此殡我。于是，众始惭退。公呼仆曰：吾世受国恩，身居秘署，自辛未至今十三年矣。今见国破君亡，为人臣子，分固应死。太夫人年老，闻信必过哀，归语吾子，谨事太夫人，吾得正而死。死复有二妾，天之与我厚矣。即皇上未南，南中必有新主。但天下事未之如何耳。言已命仆出，起题壁曰：马世奇同二妾殉此。遂自经。仆入视之，左手握椅，右手抚几，正襟端坐如生。年六十一。公尝曰：疾风知劲，何如勿遇疾风。板荡识忠，何如勿逢板荡。噫！忠矣！其与弟书曰：元升一门，四人俱死。吾一室三人，庶可相匹。衙门多有削发为僧，虽于身体发肤受之父母之义未免有碍，然亦不得已之苦心。彼念主上犹存南也。忠臣不事二君，吾自当以一死报主上。数月前主意已定，不忍恝然者，母亲耳。吾辛全受全归，母亲自可无憾。且魂气无所不至，在天为日星，在地为河岳，固时时周旋母亲之侧也。江南此时，恐亦无干净土。念之愤绝。又与子书云：京都失守，一筹莫展，真所谓死有余责，不能恝然者，汝祖母及汝母、汝兄弟耳。忠孝二字，是吾家风，好守之。一姐先死，玉润后死，女流得此，尤称殊节。吾可无憾矣。吾文共十二本，文草三卷，经书各五本，俱附归。我躬不阅，皇恤此事。积习未能忘耳。主人在南，南中或可无事。当力慰祖母，勿以我为痛，加餐以延大年可也。诸相知一一寄勖。吾殉国信至，当又惜诸君笔墨，其实自愧尚多，名非所贵，但两侍妾殊节，不可不一表扬耳。玉润父母，可善待之。吾少时尝梦咏诗二句，从今别却江南日，化作啼鹃带血归。此文文山语也。特与汝识之。旧岁又梦汝祖父语我曰：汝六十一岁，羁星在命，过不得。吾以语戴如云，如云谓必无是事。以申年填起，金星为恩星也。今成我以千秋之节，又有两侍妾为我添此光彩，亦何必非恩乎？公六七岁时，父梦抱之，北向再拜曰：臣位至侍郎，不能报国，一死以谢陛下，痛哭而觉。甲子登贤书，公夜梦高皇帝，白衣冠南向，公白衣冠东向侍，相与语，已而相向泣。辛未成进士，报捷之夜，父梦前妻徐孺人曰：忠臣不事二君，烈女不更二夫，遂掩袂涕泣而去。公之始终大节，盖天定云。公弱冠，即受知顾端文公，题其行稿，有夹辅桑榆之祝。门人龚廷祥，年三十余，敝蹝青衫，无能物色，公一见许为端人，令子弟执北面礼。南都赠公礼部右侍郎，谥文忠。二妾皆赠以孺人，祀旌忠祠。荫一子，入监读书。弘光时，准礼臣疏，请于京中总建一祠，祀殉难诸臣，赐名旌忠。

侄马瑞，乞假定省。公云：既冠进贤，虽暂家食，宜为进业地，毋为偷闲地。“闲时做得忙时用”一语，盖三复之。后又寄书云：氵㸒妙年高第，甚非诗盟酒社，优游自放之日也。古来名臣大业，得力于郡邑殊多，有其心，则其才无不可扩而至也。

刘理顺(十九日缢)

刘理顺，字复礼，号湛六，河南开封杞县人。万历三十一年癸卯，举于乡，凡十上春官，不第。人惜公数奇，公自视夷然。至崇祯甲戌成进士，廷试第一。先是拟首李，上亲阅公卷称旨，遂擢冠多士，而李置二甲第一人，争荣之。公曰科名固分内事。昔宋王曾及第，或嘲之。公曰：平生志不在温饱。今兹之举，吾惧伊始，何荣为？人服其志。谓异时必卓有竖立。初授修撰，丙子记注起居。己卯典闽试。其程式皆深于理学、湛于道德之言。逾年迁谕德。癸未分考礼闱，所得多文章节义之士。甲申三月十九平旦，公入朝，门未启，大理卿凌义渠、侍郎吴履中至，传报贼骑入城，相顾愕然。俄传上崩。公抚膺大恸曰：理顺荷上特简，无所报效。国事至此，万死莫赎。还寓，手书辇于壁曰：成仁取义，孔孟所传。文信践之，余何不然？既掇巍科，岂可苟全！三忠祠内，无愧前贤。北面再拜自经。妻万氏、妾李氏及子孝廉并仆四人俱殉。一云：并婢仆十八人，合门缢死。公素为德乡里，其魁天下也，乡人书榜于门曰：天从人愿。至是，贼多中州人，有数百骑至其寓曰：此吾乡杞县刘状元，居乡极善，里人无不沐其惠者。吾辈奉李将军令，正来护卫公，以报厚德，何遽死也。俱下马痛哭，罗拜而去。时为臣死君，妻死夫，子死父，仆死主，一家殉难者，以刘状元为最。南都赠公詹事府正詹事。谥曰文正。妻万氏，赠淑人，并妾李氏，同祀旌忠祠。

尝历考宋、元以来，以状元死事者，于宋得三人，何禀、文天祥、陈文龙。于元得三人，李黼、泰不华、李齐；而本朝乃五人焉。逊国之时，则黄侍中观；土木之难则，有曹文忠鼐；北京之变，则刘文正理顺；而浙东有余庶子煌，江右有刘中允同升，先后皆死国事。此亦科名人物之盛，轶于前代者也。余公煌，字武贞，绍兴会稽人。天启乙丑状元，授翰林院修撰起居注。时，魏忠贤方用事，修三朝要典。一书，公以史官连署衔名。崇祯中，历官至中允、谕德至左庶子。以前事为论者所龁，故不得大用。鲁王监国浙东，起拜为兵部尚书。北兵至，投水而死。刘公同升字晋卿，吉安吉水人。崇祯丁丑科状元及第，授翰林院修撰。枢辅杨嗣昌之夺情也，上方锐意灭贼向用，公与编修赵士春，交章劾奏，因俱降谪。公补福建按察司知事，复官升右中允，起义不允，遂死于峡江。二公之死，皆死于崇祯以后，以科名故，连次书之。　　论曰：刘公其逊国时黄伯澜后一人哉！不然，并列鼎元，适遭大故，一门靖节，何大致相类也。先后相距，几三百年，取义成仁，较如一辙。语云：非常之时，贤者出焉，其谓是欤！

臣死君，忠也；子死父，孝也；妻死夫，节也；仆死主，义也；忠孝节义，萃于一门，可谓盛矣。可谓难矣。而刘公复以状元及第，兼此四美，尤盛中之盛、难中之难也。馨照青史，休哉！

吴麟征

吴麟征，字来玉，号磊斋，浙江嘉兴海盐人。天启壬戌进士。初任江西建昌司李，丁忧，起补闽之兴化，平反出入，狱无冤民，综核诸属，吏莫敢以私进。有暮夜郤金风，以治行高等，征拜吏科给事中。同官章正宸、庄鳌献以建言忤旨下狱，公上疏力救。又论安民之本在于守令，守廉则令不敢贪，守慈则令不敢虐，守精明则令不敢丛脞。且为令者众，又多操刀学割之徒，故遴别难精；为守者寡，皆循资积俸而升，故才品易核。愿皇上廷推礼遣。凡生民疾苦、吏治臧否，使得自达于天子。迨绩成而后加不次之擢。上不能用。历兵、刑两垣，后掌吏垣。见盗贼蠡起，民生凋瘁，屡疏乞身任危疆，竟不见许。庚辰大计，时三吴守令，倚要人为窟穴，吏部拱手莫敢问。公与掌河南道祁公彪佳，矢志澄清。凡吞舟漏网者，皆置拾遗白简中。穷奇饕餮，为之一清。故事：掌吏垣者，计吏事竣，即其月优擢太常，独公不至宰相之门，一驳再驳，政辅乞骸，公命始下。此甲申三月初七也。时寇警且迫，公以十二受事，十五奉命坐西直门。十六甲辰，寇突至城下，公擐甲衣短衣寝处城隅，寇攻西北一带最急，西直尤当贼冲。同守者相继避去。公遗友人书曰：时事决裂，一旦至此，同官潜身远害，某惟致命遂志，自矢而已。时上下仓皇失措，火攻备御多不习。公登陴周视，矢丛射如猬，屹立不稍退，指麾益厉。士卒匮粮已五月，莫肯用命。公夜坐抚病卒，忽堕大?，破瓦落公案前，椽楹尽倒。公神色不变，手抚如故。士卒皆感泣。十七乙巳，公亲督徒者，载土石塞门，同守武安侯郑某，伯张某，尚开门纳难民，贼数百骑尾其后不觉，公手施箭?，贼稍郤。始从公议，塞门城头宦寺，鲜服怒马，相视不惊，高擎青盖，驰走杂挠，守卒欲擅启闭，凡坐门诸臣俱不得登城望贼。公夺路上城，见贼忽尽易绯衣，俄而同守一官，亦易绯衣登陴。公怪而目叱之。是夕更深，太监某密遣二卒，手箭飞至，斩关求出，公亲诘之，语塞，乃厉郤之。俄从德胜门去矣。十八丙午，贼集城隍，多羸弱男子，公召诸卒谕之，能杀一贼者，赏五十金。须臾健卒数百，缒城格杀贼百余人，擒十余人，即斩之城下。贼分马步，东西回顾，状如欲退，城上欢呼。公曰：此贼狡耳，必合营至矣。未几，果大至，攻益急。戚臣、贵臣，相与议，势不可支。公请见天子言状。至西长安门，二鼓矣，门守少宰沈惟炳，禁出入。公排门直入，门遇辅臣魏藻德，引公手曰：朝廷大福，自无他虞。旦夕饷且集，公何匆遽为？拉公同出。公既不得面圣，复走谒总宪李公邦华，道不可为状，相持而泣。遂还西直门。十九丁未黎明，宫人数千百，竞从东华门出，城中大扰，讹言天子他幸，城守益弛。贼遂缘德胜门入，守卒尽逸。公即距户自经，为从者所解，拥公哭。公曰：我若得一见天子，吾无憾矣。从者侍公走，风尘满面，卒不能前。入道左三元祠，举首视屋梁曰：吾终此矣。遂索酒饮。语从人曰：吾受恩，列卿寺，国亡贼入，虽君父消息未真，亦何颜自活。众皆哭。公止之曰：无乱我方寸。且睡去，约二鼓，公喉间格格有声，家人张俭者，先觉其起视，已用旧帨作结自经，亟解之，得苏。公曰：杀我！杀我！家人泣而请曰：明旦待祝孝廉至，可一诀。公许之。盖祝渊乃公之密友，同乡举人，以奏对刘宗周被逮时留京师也。公遂起作绝笔云：祖宗二百七十余年宗社，一旦而失，虽上有元龙之悔，下有鱼烂之殃，而身居谏垣，不能匡救，法应褫服。殓时用角中青衣，覆以单衾，垫以布席，足矣。棺宜速归，恐系先人之望。茫茫泉路，炯炯寸心。所以暝予目者，又不在乎此也。崇祯十七年三月二十日，罪臣吴麟征绝笔。又寄弟偏沅中丞麟瑞书，则忧江南有事。寄从弟书，则明生平学文山，要穷就穷，要死就死之志。寄诸子则教以读书明义理，崇俭朴，不能北面事人义。是日有同官某，既身许贼，复遣一役招公，谋归里。公麾役去。已而复来，挤之户外。逆臣高翔汉，已授贼署，雅知重公，解说百端，公厉辞郤之。恨恨去。祝孝廉闻状来视公。公酌酒慷慨与别，相对泣数行下。告孝廉曰：往予问道山阴刘念台先生。先生曰：人之初念，未尝不善，往往以转念失之。授命，我初意也，我会试放榜之夕，梦一人义手向背，口吟文信国句赠之云：山河破碎风飘絮，身世浮沉雨打萍。问路人云：是刘宗周。我与刘同出，而刘先隐。今山河破碎，不死何为。我陈整饬江南，枢臣不许。我请身任危疆，冢臣不许。天下事尚可为，只索待之后人耳。或曰黄冠归故乡，今亦可然否？公笑曰：文山之言虽尔，文山之事若何。抵暮，孝廉别，公去遂投环，移刻乃逝，颜色凛凛，白髯戟张，川日含暝如生时。传贼将甘心殉节者，左右错愕无所出。倪公元璐，六日始殓。许公直舁尸验视得殓。施公邦曜，赖江右曾明经子聿得殓，李公邦华，既验，惧不敢盖棺。惟孝廉曾公遗命即日棺殓，卒亦无患。贼既入京，八门齐启，惟西直门坚塞不能开。二十日，犹闻炮攻。二十一日，始得寂然。卒从平子德胜门而入。西直尚无恙。后大清师至燕，于五月初七，遣城西御史某，发掘西直门，然后尽开。其有功城守若此。当癸未冬、甲申春，间有撤宁远守关门之议，督臣王永吉、枢臣张缙彦、镇臣吴三桂倡之。天子下其议，惟公言撤之便。一时廷论群议之。辅臣陈演、魏藻德尤与公左。次辅方岳贡贻书南司马史可法，深咎公守关之议。事竟寝。又尝于壬午冬，陈整饬江南根本重地，为京师应援，请假南司马以权，节制诸帅，亦为群论所格云。南都赠公兵部右侍郎，谥忠节，祀旌忠祠。初，城陷，讹言先帝匿前门外，从者多劝公削发南逊，图事报国。公语之曰：我身居谏垣，言不足动主，目击时危，每欲牵御衣哭陈其详，自触而死，以尸为谏。况国破日乎？　　论曰：燕京之难殉者数人，然死则死耳，于国事未有济也。惟公则不然，使弃宁远，从吴帅之说行，上则为奉天之李晟，次则为汴都之种师道，无难也。何至封豕长蛇，凭陵无忌，覆我宗社，贼我君父哉？即不然，人尽坚守如公，贼顿兵城下，援师渐集，有鸟奔兽溃耳。况得早从公南司马节制诸帅之议，威柄既肃，勤王义旅，可一呼集乎。然则世徒以殉节目公，岂为知公者哉！

周凤翔

周凤翔，字仪伯，号巢轩，浙江绍兴山阴人。父名思观，曾刲肝救亲，以孝着。公生而有异征，聪颖绝世，识者以大器期之。天启甲子乡试第三名，崇祯戊辰成进士，选庶吉士。词林故清署，史臣第雍容以文墨相高。言涉时事，辄引代庖为解。公独讲求世务人才，相与籍记之。户外屦常满，每抵掌谈天下事，不为首鼠两端。橐笔三期，声称日出。庚午晋编修，丙子典江西试，丁丑充经筵讲官，既入侍金华，退而叹曰：明主孳孳向学，逊志时敏，而讲臣不竭忠悉智，以迪宸听，非忠也。中夜拊膺，冀有启渥。未几，升南司业，雍政久弛，师生倚席不讲，公厘饬甚详。已而，升左中允，转左谕德。时国家多事，公感上恩，每一召对，掀髯昌言，其意琅然，同列悚听。尝陈吏速化则治不成，民重征则盗不息。每有披陈，上为倾听。癸未分较礼闱，如沈公泓、黄公淳耀，名流皆出其门。每接见，辄以大义相勉。甲申三月，都城陷，贼令各官报名。时公犹未知先帝存殁，欲趋朝踪迹之。比入陛见，光景大异，同朝诸臣，有忧怖不敢出声者。有相聚偶语者。有面无人色者。有扬扬得意，自诧兴朝佐命者。有侈口诵贼功德者。公不觉掩面，痛哭失声，亟趋归寓所。谓吴公甘来曰：臣子义在必死，然必得一视大行梓宫，缟素恸哭，乃无憾。吴然之。二十一，闻梓宫暴露东华门外，赴哭恸绝，即投金水桥下，水浅不死。归寓作书贻父母曰：国君死社稷，臣子无不死君父之理。男今日幸不亏辱此身，贻两大人羞。吾事毕矣，罔极之恩，无以为报，矢之来生。复赋绝命诗一首。有“碧血九原依圣主，白头二老哭忠魂”之句。家盖具庆也。哀哉。向阙再拜自经。二妾从之俱死。公为人明达魁岸，学问博洽。尝论史曰：三代而后汉与外戚共天下，唐与女后宦官共天下，魏晋以下，与膏梁子弟共天下，宋与奸臣共天下，元与族类共天下，我国朝皆无之，可谓盛矣。但边防海运，最为今日急务。又论学曰：大凡论学不可立党，立党则必争，奚能见道。昔者朱陆之辨，虚心求是也。今日之辨朱陆，私心求胜也。言愈多而道已晦。持论亹亹，听者忘倦。知其临难殉节，非由气激者矣。乙酉，赠公礼部左侍郎，谥文节。

论曰：公死，视倪、马诸公盖独后云。然当先帝龙驭上宾，仓皇无知其事者。皆以为南幸金陵。如明皇奔蜀故事。公不即死，犹庶几伺间窜逸，得执羁留以从灵武之驾也。然公亦幸以是刻死耳。否则刀锯在前，桁杨在后，无论辱身屈膝者，昧心蒙面，即刑僇以死，不得从诸君子后矣。公亦慨慷蹈义者哉(公之子周忠玉)！　　汪伟

简讨汪伟，字叔度，号源长，徽州休宁人。其先徒应天，为上元人。少英俊，崇祯戊辰登进士，授知慈溪县。县故岩邑，公以廉平清净治之，政声大着。时烈皇帝念邦家多难，木天片席，当预储备历中外安攘文武之才，为异日纶扉揆席地。乃诏择县令司理，治行卓绝者，试其甲乙，入值金华。公名在高等，补翰林院简讨。时人有登仙之羡。公独思仰报天子拔擢，与为国抡才破格用人至意。益摩厉洗濯，留心经济。寻充东宫讲官，每得四方警报，辄抚膺流涕。壬午流寇破荆襄，南都日虞震邻。公上忧宗社，下念桑梓。上江防绸缪疏。大略谓留都城周百二十里，无守城之法，止有守江之法。贼自北而来，则淮为之防。贼自上而下，则九江为之防。故御淮即以御江，而守九江即以守金陵。今淮上有督抚史可法，屹然长淮保障矣。九江一郡，当江汉之冲，尝以地形考之，武昌藩蔽九江，九江藩蔽太平，太平藩蔽金陵，宜有重臣驻节武昌，九江则设立督抚，而太平采石，命南京兵部侍郎一员，建牙于此，作声援而巩堑垒。武操臣宜驻师新江口，文操臣宜往来巡练江北。浦口江面颇狭，一苇可航，制亦宜如采石，以兵部侍郎分守。城中之守，虽有军士，粗具名目，难恃无恐。大司马多为参赞，于百姓尊而不亲，所应亟补府尹府丞之官，重其权，久其任，以联百万士民之心。如御史詹尔选、叶树声、郭维经、成勇，巡抚袁继咸、方孔昭，清贞端亮，皆不二心之臣，应擢卿贰，以备江上督抚之选。或酌资俸，以备府尹府丞之用。必能实心任事，渐有成功。疏入报闻。癸未分较会试，得顾咸建本房。甲申闻贼渐近都城，遗书友人曰：京师单弱，不惟不能战，亦不能守。一死外无他计也。及贼犯阙，累日不食。谓继妻耿氏曰：死吾决矣。耿氏曰：苟事不测，请从君死。城陷，出问乘舆所在，绕宫门者三。则宫人皆逃出矣。遂趋吴给事甘来所，约同殉难。还寓手书遗子孝廉观生曰：呜呼！我生不辰，丁此国难。讲读之官，既无事权可为，一得之长，亦不见用。惟有一死以自靖而已。继室耿氏，少年节烈，矢志不移，乃于城陷之日，恬然从我而死，使万世之后，知我朝复有赵昂发也。吾儿读圣贤书，须以忠孝自勉，勿辱先人。老母不能终养，幼子晋生，年甫四岁，不能抚之成人，皆吾儿事也。柩不得还，以吾夫妇衣冠，招魂葬之华山张家岗，俾魂魄常得依吾父母也。凡我亲友，俱为致声，天下事有可为，不可失忠孝念头也。书毕，与妻呼酒命酌，大书前人语于壁曰：志不可屈，身不可降。夫妇同死，节义成双。因具袍笏北向拜阙，南向拜母，乃为两缳于梁间，公以便就右，耿氏就左，既皆缢。耿氏复挥曰：止止！我辈虽在颠沛，夫妇之序，不可失也。复解缳，正左右序而死。人比之结缨易箦云。时长子观生，壬午举人，晋生，耿氏出；耿氏年仅二十三，以晋生托其弟耿元吉，匿之长班家。后得归。南都赠公詹事府少詹事，谥文烈。耿氏赠恭人，并祀旌忠祠。盖烈皇帝朝特简推知入翰林死节者，惟公一人。而孟进士章明、顾钱塘咸建、刘南昌曙三人，又皆以公门人死节。子观生清修洁操，能继父风。

论曰：唐宋取士，首重制科，苟不登是选，虽方州将相，不称荣遇。明庶常之拔，与之相类。但制科妙简于历任之后，故文学政事，盖有兼隆。庶常则释褐受职，石渠天禄，未免徒以雕龙绣虎之业相目。三百年旷制，至先帝始复。公实膺其选，可不谓殊恩乎！及铜驼荆棘，馆僚自外入者，争匍伏屈膝不暇，非公仗义死节，几何不笑先帝此典为多事哉！典以一人重，信夫。

公尝书邸壁云：看世不破，为世所弄。公之取义，真能超脱生死者乎？野乘载长子名观，而启祯录则云观生。疑观为是，姑存之以俟考。

吴甘来

户科给事中吴甘来，字和受，一字节之，号苇庵，江西瑞州新昌人。少就塾，即能尽识云台二十八将姓氏。长益博综群书，议论证据今古，出入经史百家诸子，若数家珍。弱冠举于乡。崇祯戊辰成进士，与汪公伟同出香山何公吾驺门。初授中书，壬申擢入刑科，居岁余，封事凡数十上。悉关国事、君德、人材、民命之大。意有不可辄力诤。虽权贵人不避。辇下啧啧称真谏议。时大司农毕自严诖误下诏狱，道路咸不平。然当事辄无敢出一言，为讼冤者。公首昌言于朝曰：汉臣贾谊有云：帘远地则堂高，帘近地则堂卑，三公之贵，天子已改容礼之，不宜复加缧绁。古者刑不上大夫，所以豫远不敬也。又谷永曰：记人之功，忘人之过，宜为君者也。犬马有劳于人，尚加帷盖之赐，况国之功臣哉！今毕公于六卿首膺宫衔，又专握计务，筹画储糈，已阅六载，比之律例，应在议贵、议勤，力为申救。语大剀切。未几读礼归，三年复补前职，己卯典闽试，入闱焚香吁天，愿得一二奇才。如文成、忠肃者，为国家股肱心膂，聿奏泰平。比榜发，得士彬彬称盛，如何公家驹、陈公亨，俱名隽，后莅吴着政声云。未几请告。癸未起兵科，左旋掌户科。时中外多故，荆襄数郡，贼未至而抚道诸臣，率称护藩以去。公抚膺痛哭曰：是借题逊遁也。尽若此，则皇上之城社人民，谁得御者。因抗章谓天子众建亲亲，将使藩屏帝室，猝有缓急，捐私倡义，为朝廷守。诗曰：宗子维城，此之谓也。今风鹤才传，一朝委去，上之不能设奇振旅，图歼扫之功，次之不能仗剑登陴，效死守之义。先去以为民望，而诸臣犹哓哓拥卫自功，修练储备，明旨谓何？今天潢绣错，所在要区，若悉借护藩为掩罪地，将维城为可留可去之人，即名都亦可守可去之土。将来功罪不着，赏罚不明，莫此为甚。惟陛下留意，疏入，上览而嗟叹，然亦无如何也。未几分较礼闱，人或为公得士贺，而公蒿目时艰，不以桃李盈门故色喜也。甲申春，逆寇逼京，公顾其弟泰来曰：叨为侍从，义不可辱。成仁取义，愿交勉之。泰来不能从。及城陷，闻帝凶问，公独沐浴衣冠自杀。南都赠公太常寺卿，录一子，予祭葬，谥忠节，祀旌忠祠。

公与周凤翔连寓，贼薄京师，兄礼部员外泰来至寓，执公手泣曰：事势至此，奈何，公曰：有死无二，义也。家人进饮食，郤之。有劝潜遁者。公曰：今不能调兵杀贼，顾欲苟全求活耶！遂作诗以后事嘱其兄弟。简几上有疏草在。曰留此恐彰君过，取火焚之。兄子家仪奔至，公相与恸曰：我不死无以见志，汝父死无以终养。古者兄弟同难，必存其一。使皇上在，则土木袁彬，逊国程济皆可为也。否则求真人于白水，起斟鄩于有仍，是我虽死犹生也。努力勉之。遂冠带北向拜者五，南向拜者四。赋绝命诗云：到底谁贻国事忧，疾雷悄悄破城头。君臣义命乾坤晚，狐兔干戈风雨秋。极目江山空泪洒，伤心仁义一身周。也知此日难争讨，惟取忠肝万古留。引佩带自缢死。史略编年所载俱同。启祯录云：公语弟泰来曰：吾兄弟受国恩，义不可辱云云。雉经而卒。余览甲申春任籍时，六垣计数十人，惟公一人死节，余或逃、或遭刑辱、或污伪命，视公贤不肖何如也。语曰：主辱臣死，未闻主死而臣犹可以生者。况于反面事贼，恬不知耻，纲常名教，至申酉之际，扫地尽矣。哀哉！

论曰：死固不易哉，吴公兄弟，均受国恩，使城陷俱烈烈死，岂不与孟忠贞父子并传，然卒不能，顾士亦各行其志耳。

诸书俱载缢，独野乘载自杀。泰来同胞也，后降贼。野乘与启祯录俱云，公之弟，而编年则云公之兄，俱录之以俟考。

王章　　王章，字汉臣，号芳洲，南直武进人。幼食贫，性至孝，葬父至手自封树，尝梦昭烈帝与揖，且告之曰，公忠孝人也，异时当不徒以功名终。天启辛酉，领乡荐。崇祯戊辰成进士。榜前数日，公所居里，潮辄至者三，若盘旋状，居民咄咄称异事。庚午令诸暨，不半载颁神君，适寇弄兵东海，鄞当其冲，缺善吏，台使者以公才，为请于朝，将调鄞，暨民闻之，呼号奔走，愿借寇君，而鄞命且下。鄞人来迎者，暨争逐之，公不获已，密遣鄞人而正告暨曰：若等父事予，而予视若等犹子也。何言去。去亦何忍亟。虽然，其若鄞命何。居有顷，卒去暨如鄞，暨之民德公，常山之崖，肖像祠焉。鄞故剧土，广袤四百十八里，视暨号难治。公自下车迄底绩，凡八年，俗喁喁向风。盖公治鄞，一如治暨，而鄞人之德公，亦无异于暨人之德公也。最闻稍迁工部主事，考选授陕西道御史，巡甘肃，盖特恩也。公入关，贪墨望风解组。由嘉峪抵天山，悉单骑躬行，抚赏番人，畏威怀德。至焚香献酪以去。两河旱，率属步祷，不雨，为文檄神庙，檄焚，雨如注下，人呼为御史雨，故例边属较士，率用按监，自陇以西，二十五庠，报隽者科一二人，或尽缴不得一士。自公鉴衡，而卯闱捷者六人。凡巡未竣而封事数十上，悉关军国大计。至劾内臣杀良冒功，纠甘抚剥民侵饷，罪藩差扰驿陷良，尤侃侃不避权贵。庚辰读礼归，服阕补河南道。甲申贼势孔亟，因陈保江南策。谓沿江上下，辖诸险隘，宜如边制，联络堡墩，州邑巨室，有闻警潜移者，法无赦，仍没其赀，充饷。又上奠畿辅策，谓遣四夷以分敌势，撤边兵以壮神京，调降丁以捣贼巢，因荐惠世扬可大任，惜不果用。都御史李邦华谓公负文武略，题授巡视京营。时二月六日也。既受事，有南下者，索家信，公书数字云：全晋既残，关门告急。臣子不复问身家矣。皇上真如尧舜，而下绝无应手之人。奈何！无他及语。二十六日，真保破，京师震惊，调营五万军城外，襄城伯帅之。而公督在城兵，计堞分守，衣不解带，目不交睫者，凡十五昼夜。三月十八日，贼攻彰义门，公督将士坚壁以守，矢集如雨，弗却也。贼破入守平则门，向明哗上崩，军无固志。公犹手击二?伤贼，贼少沮。顷之，城陷。公语同事科臣光时亨曰：事至此时，惟有一死。时亨曰：如是死，委同士卒死奚异。莫若入朝觅帝行在，不获则死，死得所也。公许诺。时亨遽易服，将强公。公曰：否否。子之造朝者，恐同士卒委草莽，期烈烈死也。若去尔冠，易尔服，官不官，卒不卒，奈何。无易便行，数武贼骑掩至，叱下马。时亨遽离鞍趋前立，且请降。贼持刃问公曰。降否？公叱之曰：不降。贼以刃碎公膝坠马，公坐地大骂，贼怒，手刃公弃走，或谓即牛金星也。公仆某索公急，望见公怒目张口，一手据地，以为犹生也。亟呼不应，遇害矣。一力士负公抵寓，与之金返询姓名不答，辞去，贼令死者寓毋兵，兵者斩，贼固多秦人，过者辄曰：此故京营御史居停也。曾巡甘肃有惠政，罗拜乃去。夫人姜氏闻变恸绝。乙酉赠公大理寺卿，谥忠烈，予祭葬。南都、浙江、昆陵三处建祠，荫子之柯，锦衣世袭。而光时亨卒以降贼弃市。公次子之栻字瞻卿，入闽为兵部职方司主事。请终丧，许之。因寓义乌，浙东陷，被擒不屈以死。盖常州言父子死节者，称王氏。

论曰：余闻王公，恂恂长者，虽擢巍科，居要职，未尝以权势炫耀乡里。及遇变，慷慨顾叱凶徒，精贯白日，又何卓卓也。使公早从时亨言，易服趋朝，可幸不死。不免于辱身践行。乃时亨者，不死长安，而终死金陵西市。正公庙祀易名时也。人亦何可不为忠烈哉！

赠公一律

大厦难凭一木支，靡他自许独登陴。鼓沈夕照神逾劲，旄落晨星志不移。血溅山陵酬祖德，魂依宫树答君知。生来佩尽丸熊教，白刃锋头炼孝思。

附记现形

公之故庐在郡城，自父子殉节后，无人居守。有郡人吴訚者，字孟岩，大清朝进士，适因小恙，欲借其室静息，遂肩舆而入，忽见公纱帻红袍，自屏后趋出，端坐厅中。吴訚大駴，即返，疾甚，未几卒。然则公之忠灵，亦显赫矣哉。

陈良谟　　陈良谟，原名天工，字士亮，号寅日，鄞县人。崇祯辛未进士。改今名。父某，没官云南，以贫故不能归衬，后得第谒选，求授大理府司理，乃奔丧归。癸酉分考乡闱，举卓异，入为四川道御史。己卯巡按四川，属吏惮之，不敢为非。甲申正月，梦拜文山于堂下，文山揖之。起曰：公与予先后，人品相同，何下拜？三月十七城陷，大书二十字于桌曰：国运遭阳九，君王遘难时。人臣当殉节，忠孝两无亏。仆地昏晕者数四。自是水浆不入口。其族氵㸒劝无死。曰：吾志非一日矣。时有执友季芳泰在旁。公曰：吾为国死，义不顾家。止此先君窀穸，老母侍养，嗣继未定，须一言，言不足悉，因赋诗云：中天悬日月，四海所毕照。倏尔阴雾昏，日月失常道。仰观我明明，簿蚀一时变。书至此，忽飙风袭牖，曰：异哉此风。随续云：电风自南来，光复天心见。大夫百执事，其谁忘明君。媿予沉郁久，床笫淹数旬。背城孰尽瘁，巷战杳无声。如何社稷灵，惜尔顺民形。载舟亦覆舟，古今同一辙。顺民即逆民，参观非一日。苍苍不可问，亡国我何存。誓守不二心，一死报君恩。末题云：为子为臣，不能两全。慷慨从容，同归一死。大明监察御史陈良谟。书于贼陷北京之日。遂付季收。未几闻帝崩，大恸曰：吾所以隐忍至此者，为帝在也。今已矣，吾死晚矣。诸仆罗泣不从，痛饮扃户。为缳于梁，欲自缢，有妾时氏，京师人，年十七，甫娶百有三日，端服靓妆，候公同尽。公谓曰：吾年逾五十，无子，汝今有娠，倘生男以延陈氏血食，汝必勉之，欲遣人送之母家。时氏曰：主人死，妾将谁依？臣死君，妾死主，分也。与其为贼辱不如无子，请先死以绝君念，遂入投缳，公别作一缳与之同尽。诸仆从隙隙泣窥之公上立，挂蓝帕喷血满地。时氏以红丝带缢于旁，破门逾入，公气未绝，戒勿动。时氏彼腕力软，不能即逝，我紧之幸尽，汝为我高其悬，汝送我终，犹吾子也。诸仆泣曰：主人此去，定为正神，公曰：然。吾当佑汝，遂绝。南都赠太仆寺少卿，谥恭愍。时氏赠孺人，同祀旌忠祠。

论曰：恭愍之死，较他人更难。上有老亲，下无血嗣，而又宠爱在旁，毫不系恋，真大解脱人。至时孺人韶颜皓齿，玉节霜标，兹二人者，可谓飞越爱河，游行剑树，同上天宫者也。岂徒血性决烈也哉！　　陈纯德

御史陈纯德，字静生，号澹元，湖广永州零陵人。崇祯十三年庚辰进士。是榜二甲进士，俱蒙恩召对称旨，即除翰林、科、道等职。公以奏对详明，授福建道御史。癸未督学顺天，方抵任，以遵化警，不能前，遂回京。贼入京，公自经死。其同进士召对者，特旨除翰林五人，科、道各五人，共十五人。死者惟公一人。南京赠太仆寺少卿，谥恭节，祀旌忠祠。

是年死节，三御史，二陈公与王忠烈公是也。

编年云：公时提督北直学校，行部方至易水，试士犹未竟，闻都城贼警，即戎装入都，不数日而城陷，遂自缢。

忠逆史云：各单多注死难，而国难录注二夹留用，非也。或者被执不屈，而以刑死，故注刑辱诸臣内。然诸书俱称殉难文臣二十一人，而公咸列其中。且南都明有谥典，及赐祀旌忠祠，则公之自缢，断非无征可知也。他说概可废矣。

申佳允

申佳允，字井眉，号素园，永年人。天启辛酉举人，崇祯辛未进士。出文太史之门，授仪封知县，三载调繁杞县。贼扫地王率万人攻杞，公登陴固守，手剑斩一人，乃退筑砖城，以清廉第一称。擢吏部文选司主事，奖人才，绝奔竞，屡上封事，铨政肃然，转考功员外郎。会公之师文文肃，与韩城有隙，中以微法，并及公，降南京国子监博士，升太仆寺寺丞。甲申二月，以牧事出巡近郊，闻贼薄居庸，分兵自常山入，畿南郡县，望风奔溃，朝臣多藉事引去。左右咸劝公曰：京师且危，既在外可无与。公慨然流涕曰：我固知京师当不支，其如皇上何？乃星驰入都。时三月十二事也。知大事已去，以书贻子涵光曰：行已曰义，顺数曰命，义不可背，命不可违。在朝在野，无二道也。天下事坏于贪生畏死。死于疾，死于利，死于刑戮，死于房帏斗争，均死也。数者宁死不惜。遇君父大节，缩手垂涕，百计求免，此真不善用死矣。吾受国恩，誓以死报。是时其母太安人年近七十，迎养京邸，左右以此为解。曰吾业以身许国，势难两全。十八聚宾客为幼子煜行冠礼，曰此宋尹衡州所谓冠带见先人于地下也。因以生平所著诗文付之曰：吾作官无长物，半生精力尽此矣。十九城破，左右请易服匿他所。公曰：吾来此何为者，入而避，何如避而不入。已闻宫中变，仰天呼圣明者三。视两仆固守不去。绐之曰：往吾拜客时，择有善地，可随行。至王恭厂，有井泓然，两仆知其意，急挽之，断袖跃入，两仆号呼，垂绠救之，公在下呼曰：汝等归慰太安人，君亡与亡，有子作忠臣，莫过恸也。时年四十有二。未几贼从关东溃回，欲肆焚戮，幼子煜，挟太安人夺门出，童仆皆从，有佣书徐起凤者，从公已十年矣，号泣请留。曰：我等俱去，柩谁与守。贼果焚民居及寓。徐跪曰：吾主以忠死，愿弗焚，贼怒鞭之，徐叩请愈哀，贼感动，卒不焚。及大兵至，逐居民外徙，徐惧，遍求其同里，得镌工朱攀桂等二十余人，舁棺天宁寺，故得全，徐之力也。南都诏赠太仆寺少卿，谥节愍，祀旌忠祠。子涵光，高才峻品；与弟煜，并以诗文名世。

公一字孔嘉，号浚源，疏请公恤者，为白侍御公抱一，亦独行君子云。他本有载公缢者。　　论曰：往余游白门时，素园先生方左迁国博，枉顾旅邸，欢相得也。稔知其少孤，事太安人孝。为孝廉时，有和丸草，今慷慨赴难，视死如归，求忠臣必于孝子之门，信夫！吾见神京沦陷，若作宦者，背遯出都门，便称高蹈。若公反从外入，与城存亡，素志已定，非若临事无可如何，只得一死者比也。特太君高年，何不先护送出京，免其惊痛，意爱日之诚，殆有须臾不忍离膝下者乎？

许直

许直，字若鲁，扬州如皋人。崇祯甲戌进士。初令义乌。戊寅丁内艰，服阕补惠来县。壬午分校乡闱，行取吏部验封司主事。癸未调文选，寻升考功司员外郎。公性端介，自为令时，砥操若冰雪。至是益纤尘不滓，尤加意善类，多方甄引。甲申三月，贼逼京城，公约同官出金飨士，为死守计。及城破，贼令报名。公曰：身可杀，志不可夺。坚不往。时传上从齐化门出，客羊君辅劝曰：天子南幸，公宜扈跸偕行。共图光复，公唯之。既而出门一望曰：当此四面干戈，驾将焉往？国乱不匡，君危无济，惟有一死而已。比闻帝崩，羊生从旁慰劝，以亲老子幼。公曰：有兄在，吾无忧也。今日不死，复何面目趋庭耶？是夜为书报其父曰：罔极至恩，无可报万一。惟忠孝大节，不敢有亏，以辱吾父。次及葬母教子，无他语。旋整冠北面拜，已复南面拜。赋诗六章云：率土皆臣自圣明，狂氛何事敢纵横！驱驰安得赳桓力，一斩元凶尽洗兵。贯盈臣罪岂容诛，屠戮腥闻骇毒痛。罄竹南山书不尽，任将寸磔有余辜。君国深仇惨古今，么么逆竖逼相侵。微躯自恨无兵柄，杀贼惟殷报主心。在天灵爽念高皇，开辟当年垂裕长。愿侍吾皇遄谒帝，祈哀仍使国威扬。一死酬君见血诚，满腔忠愤痛难平。大仇未复身先殒，漫化啼鹃洒泪盈。掷笔翻然辞世行，老亲幼子隔幽明。丹心未雪生前恨，青简空留死后声。书毕，命仆入内室，取麻练令作缳，仆手颤，公斥之出，遂自经。越旦启扉，公一手持练尾，一手上握，神气如生。客为称贷以殓之。盖公秉铨政时，庭空若水，死之日，案间惟留图书数卷，无长物也。乙酉赠太仆寺卿，谥忠节，祀旌忠祠。

论曰：岳武穆言，文臣不爱钱，武臣不惜死，则天下太平。予谓惜死之心，正由于爱钱耳。世岂有贿赂盈庭，苞苴塞路，日坐铜山金穴中，牙筹握算，而能于刀锯鼎镬时，悬崖撒手者乎！然则公之抗节，不待遇难时也。于其为令秉铨，一尘不染知之矣。

附记许德溥

忠节殁后三年，复有布衣许德溥者，死于扬州。德溥字元博，公之族子，与父之卿皆布衣。德溥意气不伦，喜谈节义，闻烈皇帝崩，大哭；扬州陷，又哭。每独坐辄哭。食必置一崇祯钱几上，祭而后食。一日读宋岳鄂王传，见有“尽忠报国”四大字，刺入肤里，心慕之，乃手持针刺胸曰“不媿本朝”。又刺其两臂曰：“生为明臣，死为明鬼”。久之，颇闻于人，有告之者，执见县令，不跪；见巡江御史，亦不跪。命捕其父，乃跪曰：吾为父屈耳。御史感之，乃免父。第以德溥闻。杀之，临刑不跪，向西北泣曰：吾今日得见先帝，吾心毕矣。德溥生时，每录忠节公绝命诗于扇头，读之，泣数行下。复读且泣以为常。　　成德　　兵部郎中成德，字元修，号元升，顺天怀柔籍，山西霍州人。少有大志，以忠孝自负，为诸生时，珰焰炽，尝读文文肃公击奸疏，辄斫几狂叫！心仪而足蹑之。崇祯辛未成进士，原名张成德，奉旨复姓。初令嵫阳，有廉能声。公为姚文毅所取士，又善文文肃，乌程素不快公，兖州守尝以派饷属邑有所私，公与力争，守亦恨公。会巡方御史，守之同乡，又乌程私人，遂劾公，被逮。复抗疏论列乌程罪状，直声震天下，受杖者三。下诏狱。悬赃六千七百有奇。谪戊榆阳。而公之家寓居顺义。时戎马内侵，破其城，公家人皆避入地窖。父文桂曰：岂有男女并入一窟中乎！终不以颠沛违礼，贼至遇害。及贼去，窖中知公父死，于是公妹及妾萧氏、童氏皆缢死。后十日，公出狱。至家，一恸甫毕，旋赴戍所。而公妻刘氏及公女，终以追赃逼死于家。公在戍籍七年，癸未冬赦还，补如皋令，疏请输家助国兼陈有司棓克之为民害。甚有卖王盐以充私橐，征站银以饱欲溪者。言大剀切。寻升兵部武库司主事，转车驾司员外郎。痛心时事，以幼子梦来托同门友王重，誓以身殉。既受事，益究心戎略，为国家桑土计。顾阴雨既临，绸缪无及，公见年来封疆多变，人家隐忍苟活，愤发于中，有“养节义、明廉耻”一疏，上为之动容。甲申三月，逆闯入都，公即致书同年马文忠，相约死难。日主忧臣辱，主辱臣死。我等不能匡救，贻祸至此，惟有一死，以报国耳。年翁忠孝夙禀，谅有同心也。又云：慷慨仗节易，从容就义难。吾辈将为其难者乎？抑为其易者乎？弟幸老母舍妹俱在此，老母争欲先引决，弟止之，以慷慨从容二义为告，弟志在为其难，惧变起仓卒，我辈无以自明，故复以二义相商也。及闻帝崩，梓宫暴露东华门下，公往以鸡酒哭奠。贼怒，露刃胁视之，不为动。号恸触?几死。归寓跪母张氏前，恸哭，母曰：我知之矣。入室自缢死。未嫁之妹，及妾俱自缢。一子六岁，扑杀之。然后自杀。南都赠公大理寺卿，谥忠毅，祀旌忠祠，母赠淑人。

启祯录载公归寓自缢。野乘则云哭奠梓宫前，大呼皇上数四，叩首触阶而死。所载异辞。传载寄幼子于王重，此未破城时也，而编年则云扑杀幼子，不知是一是二。

臣子之于君父，非可以报施言也。然而知此义者鲜矣。若公之正气直节，而受杖荷戈，家丧亡而身垂死，久乃得补郎署。国家之于公，亦已微矣，卒乃临难捐躯，尽室陨命。呜呼难哉！岂非天性忠义，九死不移者欤！

论曰：一夫抗节，古犹称之。予观成氏中闺，后先赴死如餂，无复儿女子流连状，真巾帼而须眉者哉！乃若公之始为循吏，继为拂士，终为忠臣，为良友，斯固义炳丹青名垂竹帛，前史以为美谈、后来仰其徽烈者也。然非是父，鲜举是子，孰谓醴泉无源，而芝草无根也哉！

野乘云：公妻刘氏，并女以征赃困死。编年云：母缢死，妻张氏亦死。是前妻刘死于顺义，而后妻张死于燕都者也。前两妾、一妹死于顺义，而后一妾一妹亦死子燕都。盖公家后先遘难，父母与妹及妻妾子女并公，死者一门其十有二人。呜呼！非烈丈夫，其能如是乎。

金铉

金铉，字伯玉，号在六，南直武进人，北京留守卫籍。幼颖异，博古能文，年十八，举天启丁卯顺天乡试第一，崇祯戊辰进士，释褐，后归娶。授扬州府学教授。日进诸生，阐明濂洛之学，燕居言行，俱有规格。一时英硕多从之游。比于胡安定之门。寻升国子监博士。庚午升工部主事，督理军器。躬自察饬，毖慎有加。当是时，上方锐意综核，内臣张彝宪奉敕总理户、工两部钱粮，且建立公署，通国其骇。公特建言请罢。益唯恐以此开交结之渐，决廉耻之维。非止为縻费无益计也。疏入不报。未几，彝宪移檄内开两部司属谒见，合照部堂体制等语。公愤然曰：不幸而前言验矣。又疏纠彝宪，抗颜昧心，妄自尊大，以皇上迪简之臣子而令其罄折伛偻，将置自有之堂属，别行诬妄之仪，去不易之公庭，强押刑余之下，臣委质圣朝，自矢无玷，生杀予夺，惟君父命，决不敢匍匐彝宪之庭，致罹交结之条。奉旨切责。亡何，分税杭州未任，随移疾归。甫匝月，彝宪以验放火药参题夺职。一时正人君子，为上书白冤者，如礼部周公镳、刑部曹公荃，并坐降谴。公从此绝意仕进，键户读书，究心物理性命之学，环堵萧然，不蔽风雨，而躬爨以养父母，课诸弟，抵掌今古，怡然甚乐。客有谈及辇上贵人者，即掩耳障面避之。与刘文正理顺、陈仪部龙正友善。仪部称公学行古人所难，辛巳丁外艰，甲申服阙，二月起补兵部车驾司主事，巡视皇城，甫二十余日，而寇犯宫阙矣。三月十九早，闻上变，公裂眦骂贼，里易麻素，表加冠袍，束牙牌，趋信地，入皇城门，有内官同守城者，突溃而出，公大声力挽之，不顾去。公趋大内，见诸宫人狂奔逸出，公在御河侧，解牙牌付家人。四拜曰：送太夫人，余无所言。投入御河。长班寇挽之。公怒，以手捶长班。复跃入而死。母章氏、妾王氏、弟錝，俱赴井死。是时贼据大内，人不得入，逾月贼去，见冠袍浮水上，捞公首无可识认，家人以网环验，实持归配以木身，成殓礼。南都赠公太仆寺卿，谥忠节，祀旌忠祠。

编年云：贼攻城急，公跪母章氏前曰：儿世受国恩，职任车驾，城破义在必死。得一僻地可以藏母，幸速去。母曰：尔受国恩，我独不受国恩乎？事急庑下井，是吾死所。公恸哭，即辞母往视事。丁未，归至御河桥，闻城陷，望寓再拜，即投入御河，从人极救，公啮其臂，急赴深处。时河浅，俛首泥泞死之。家人报至，母章氏年八十。亦投井死。妾王氏亦随死。其弟诸生錝哭曰：母死我必从死，然母未归土，未敢死也，遂棺殓其母。既葬，亦投井死。

枢曹一席职系封疆，或窜或降，不可数计，独公与成忠毅，不屈以死。岂非其平日卓自竖立，不苟阿私，猝遇非常，激昂蹈义哉！故曰：争细娱者不可与图远利，怯小害者不足与蹈重危。如公者，前以击阉，后以死贼，呜呼烈矣！

赞诸忠臣诗

共负凌烟万丈才，诸君怀抱未曾开。请缨欲继终军志，沈水空遭屈子悲。唾贼声声皆是血，酬君念念尽成哀。九泉莫叹遥穹隔，灿灿光芒入夜台。

春残夜静殒文星，赴焰投崖万古名。不羡绛帷多弟子，常因铜柱识先生。家藏遗史传当代，国有忠臣续正声。更喜闺人先殉难，双凌浩气绕铭旌。

上帝深宫闭九阍，晚江斜日塞天昏。英才尽作龙蛇蛰，遍地都成虎豹林。才许誓心安玉垒，已伤殒首向金门。贤豪虽没精灵在，地回难招自古魂。

塞空此夜落文星，星落文留万古名。已觉地灵因昴降，直疑天意弃苍生。魂归绝地为才鬼，国有遗编续正声。惆怅月中千岁鹤，夜来犹为唳华亭。

西蜀吴子论　　夫人臣委身事主，主忧臣辱，主辱臣死，君存与存，君亡与亡，此乾坤大义，非可以之大小，并在朝、在差、在籍、南北，作分别观也。但古今忠义原有二种，死者为经，亦有采薇行歌，遯迹方外，以终其身，或放浪形骸，不书年号，但书甲子，或以铁如意恸哭招魂，君子未尝不哀之。我朝革除之难，方铁诸公死为最烈，如葛衣翁、河西佣、补锅匠、雪庵和尚并题诗峨眉亭，皆得以其孤芳至性，动后人之凭吊，忾叹于残简断编中。我国家不幸罹此凶毒，宗庙震惊，至尊以身死社稷，臣子殉难者，仅北都二十余人。而在差籍诸大臣受国深恩者，曾无一人奋决。嗟夫！君臣之义无所逃于天地之间，而得以地之远近言哉，靖难诏至，有教授同诸生十二人曰，此明伦堂三字何为者，相抱而哭，俱触柱死。东湖樵夫闻诏，亦赴水死。嗟夫！伊何人欤！伊何人欤！君子不能不三恸云。

予按甲申北都文臣死难，而得赠谥者，自范文贞公以下，至金忠节公，凡二十一人。二十一人内，惟浙江最盛，独擅其六。其次南北两都，各得四人。山西、江西各二人。至河南、湖广、福建各一人而已。甚矣！殉节之难也，他如山东、陕西、四川、广东、广西、云南、贵州七省则缺焉未闻，亦足羞矣！噫嘻！斯岂文皇杀戮忠良之过欤！

李国祯(按此传未确当考)

李国桢，号兆瑞，丰城人。袭襄城伯。短小犀利，有口才，数上书言兵事，又自请于京营外选炼卫所官舍。上甚喜，及商议俸粮，增给不赀，岁费二十余万。又请内库兵仗铳药甚多，而乞上御书额，上为亲书“共武堂”赐之。未几，代恭顺侯吴惟英总督京营戎政，都督加太子太保。贼寇京师，公奉旨守城，百计绸缪。三月十六，公匹马入殿，汗雨沾衣，内侍以非时止之。公曰：此时君臣，多见一刻，亦一刻事。诸臣惶惧问故。曰：守城军皆疲傲不用命，鞭一人起，则一人复卧。奈何！上召入，命内侍俱上城。十九城破。二十一，李自成舁帝后梓宫于东华门外，设厂，百官过者，莫进视。公踉跄奔赴跪梓宫前，大哭。贼执公，见自成，复大哭。以头触?，血流被面。贼众持之，自成以好语劝公，使降。公曰：有三事尔从我，即降。一祖宗陵寝不可发掘，一须葬先帝以天子礼，一太子□王不可害，宜待以杞宋之礼。再四哀切，自成诺之。扶出。先是，以柳棺殓帝后，因公言，易梓宫，寻为帝后发丧，以天子礼?葬于田贵妃陵园。惟公一人，斩衰徒步往葬，至陵襄事毕，恸哭作诗数章，遂于帝后寝前自缢死。南京赠太子太师，进侯，谥贞武。

一云葬毕即自杀，一云城陷之日，贼执国祯至，初时捍然不跪，贼再以危言恐之曰，当屠一城人。国祯乃跪曰：吾为阖城求全也。未数日，发同诸人追银，夹二次；已闻朱纯臣诛，即自缢。

一云：国祯掌领营兵，并无实籍。上信任之。一日见上曰：臣兵未尝不强，苦无饷耳。及外城陷，奄奔告上。上曰：大营兵何在？李国祯练兵何在？对曰：安得有兵？李兵已散。惟劝皇上走耳。城陷之日，国祯就擒，追赃残剥而死。

沈国元大事记云：先帝后殓葬，其易棺也，一言太子争之，一言李襄城争之，一言贼初用极菲棺，露顿东华门外道傍，诸僚无一言者，亦无一哭者，即默默趋拜者，亦仅数十人耳。次早有武官及运粮者百余人，向贼哭诉，贼始易以梓宫，移顿僧人施茶庐篷内。及柩暗从德胜门出，诸僚无一送者，亦无一哭者，遂草草掩于田贵妃坟内。与诸本所说，贼允百官请用帝礼，及不禁人哭拜，令人押东宫出城，往送葬于长陵之斜者，又皆不同。以理推之，襄城世臣，固因有哭诤自刎之义，而未必真也。储王为贼所忌，势不能守丧送葬，此时人情异向，其为默默，为草草，或无诬焉。　　刘文炳

刘文炳，号淇筠，南直海州人，北直任耶籍，先帝太后侄也。太子太保，晋新乐侯，赐赉独厚。父维祖，弟文耀，俱官都督。贼破外城，上召文炳及驸马巩永固，各率家丁二十余人，欲于崇文门突围出，不得，乃回宫。文炳叹曰：身为戚臣，义不受辱，不可不与国同难。其女弟适李，年未三十而寡，文炳召之归。城陷，与弟左都督文耀，择一大井，驱男女子孙及其妹十六人，尽投于内，闭门令余丁悉入楼，积薪纵火焚，赐宅火发，乃跃入烈焰中。同死祖母瀛国太夫人，即帝外祖母也。时年九十余，亦投井死。南都赠文炳太师、恒国公，谥忠壮。弟文耀，赠太保，谥忠果。一载文炳自缢。

周镜　　周镜，号正我，苏州人，顺天大兴籍。官东宫侍卫。闻贼变，母妻一门俱自尽。母卜氏，即先皇后母也。　　甲乙史云：周镜，国丈嘉定伯周奎之侄也，未知孰是。须考之。一云三百余口，一时俱死。

巩永固　　巩永固，字洪图，顺天大兴人，又云顺天籍，山东蒲台人。为驸马都尉，加少保。贼困京，欲从帝突围出，不得。归家，杀其爱马，焚其弓刀铠仗，大书八字于壁曰：“世受国恩，身不可辱”。时安乐公主已先一年卒，停榇左堂，有亲生子女五人，以黄绳系于灵前柱间，尽取所赐古玩书画，环绕殡宫，纵火焚死，然后自缢。一云自刎，南都赠少师，谥贞愍。

张庆臻

张庆臻，号凤华，河南永城人，晋惠安伯，加少师。闻城陷，尽散财物，与亲戚置酒，一家聚饮，积薪四围，全家燔死。南都赠太师，谥忠武。按公必太后兄也。或曰父。考后父名国纪，初传太后缢，不得其尸，既而有曰先帝将走煤山，请太后自裁。太后不从，城陷为闯得，后竟同去。嗟乎！传言如此，未可尽信。闻后父为粟监，晨起征租，见弃女于路，在霜雪中不死，收归育之。年十四五，姿貌绝世，将欲纳为妾，将入房，见红光满室，张晕仆地。如是者三。意必大贵人。始抚为女，后果正位中宫。崇祯末，民间讹言熹庙尚有遗孤在宫。又云非熹庙所遗。此必流寇伪造，故传布以摇人心者也。读繁霜沔水之章，可知千古一辙矣。母后之事，不敢斤言，因附记之。

卫时春

卫时春，袭宣城伯。闻变，率妻子共赴大井，合家无一存者。

薛濂(附记)　　薛濂，阳武侯。夹数日，言有藏金在窖，须自发之，贼舁往，已为别将所踞，舁还即死。定西侯、伏羌伯，皆死于夹。据此似应入刑辱臣内，然他书有传死难者，故附记之。

彰武侯张某，闻变自尽。他传有王、刘二皇亲，未详名号。又有传英国公张世泽、清平伯吴遵周，博平侯郭振明、永宁伯王长锡、安乡伯张光灿、武定侯郭培民、定远侯邓文明、西宁侯宋裕德、镇远侯顾肇迹、彭武伯杨崇猷、新建伯王先通、南和伯方履泰、永康侯徐锡登、都督李国柱，姑存之。　　论曰：勋臣之死，多不可信。盖为袭爵地也。况主其事者，宗伯为吾郡之某某乎？黄金有灵，青史无色矣。若刘、巩、周、卫、张之五公者，死最烈，亦死最真。平居朝士，无不以科目藐勋戚，卒之勋戚所为，亦有远胜科目者矣。

殉难臣民

周之茂

周之茂，字松如，湖广麻城人。崇祯甲戌进士。前户部郎。壬午典试云南，回升淮安知府，辞不赴，下狱，逾年宥归。旋复职，春间北上候补，命未下，为贼执去。命之跪，不屈，遭挺击，折臂断足而死。以未补官，故罕传之。其里人言之甚确。

王钟彦

王钟彦，南直华亭人。天启丁卯举人，工部主事。三月十九，长班促令朝见。钟彦闭目入室缢死。贼弃其尸于沟中，运粮把总陈大阶亲见之，松江府五学诸生有死节公呈。

附记：范方，户部主事，被执骂贼，不屈砍死。

于腾蛟

于腾蛟，顺天监生，官光禄署丞。冠带呼妻，亦衣命服同缢死。　　宋天显(胜之所、阮文贵)

宋天显，华亭人，监生，官中书舍人。三月十九自尽，遗闻云：贼迫书伪诏，天显掷笔谩骂，触柱死。果若所云，贤于周钟等远矣。以知人贵自立耳。科名何足论哉！

胜之所、阮文贵，亦中书舍人，咸投御河死。　　刘有澜(陈贞达)

刘有澜，字漪若，南宫人。崇祯庚辰进士，官顺天府推官。闻城破即缢死。他如顺天府主事陈贞达自尽。又顺天府教官五人同缢明伦堂上，惜遗其名氏。

★一载刑辱诸臣名刘有澜不堪打夹，以银簪刺喉而死。国变录开死节以此，或注从逆，非也。

毛维张

毛维张，阳和卫经历。上命巡城。十九被执，送刘宗敏，逼降。维张大骂不屈。云吾虽小臣，素明大义，吾首可碎，吾志不可夺。贼怒甚，夹拶并加，足伤指折，乃死。

又有施溥、张应选，官俱经历，施仰药死，张投御河死。

王国兴

王国兴，锦衣卫都指挥使，闻变自缢死。一云危坐中室自焚。

李若琏

李若琏，顺天籍。锦衣卫指挥同知，守崇文门。城陷，作绝命词云：死矣！即为今日事；悲哉！何必后人知。自缢死。其弟若珪，仕本朝，为礼部尚书。　　姚成

姚成，余姚人。儒士，官副兵马指挥。自尽。

高文采

高文采，锦衣卫千户。守宣武门，城陷，父子一家十七人，俱自杀，尸狼籍于路。

★云京邸之变，文臣大臣缢者多，而自杀者少。予观高公有四难焉。自杀，一难也。武臣自杀，二难也。小臣自杀，三难也。一家自杀，四难也。呜呼！非烈丈夫其能如是也？

王百户

百户王某，周钟寓其家，百户劝钟死，钟不应，出门欲降。百户挽钟带断，钟不听，百户自缢。

★百户亦奇矣哉。不独自缢，而且劝钟，可谓忠臣良友矣。使钟能听其言，岂非名与天壤同敝乎！

王承恩

太监王承恩，从帝于煤山。帝崩，承恩再拜恸哭，退而自缢于亭下，与大行相望，南都谥忠愍。

★一云司礼监王之俊，从上死煤山。或云从死者王之心，而之俊与王德化，俱自尽。更详。王之心，南都谥忠愍。又有李凤翔降贼被杀，亦谥恭壮。

大事记云：殉从于先帝之旁者，止有内臣一人，或云王承恩，或云王之俊，或谓王之进，或曰王之臣。

曹文耀

曹文耀，庠士。自杀。原籍苏州，故进士曹子登之后。妻张氏，生四子逊、肃、敏、毅，一女顺。张氏率子女哭于家祠。文耀父妾、妻、逊妻李氏、毅妻邓氏、顺及乳母孟与肃、敏八人同缢。毅及肃妻周氏，绳断不死而逃。逊自刎不殊，贼搜其家财，释之。

张世禧

张世禧，儒士。二子懋赏、懋官，父子俱自缢。

周某

童生周某，闻帝崩，愤激捶胸，呕血数升，一恸而绝。又北通州有童生，愤发缢死，惜不传其姓名。

汤文琼

汤文琼，菜佣也。见先帝梓宫过，恸哭触石死。一云，北京布衣汤文琼，闻煤山之变，感慨自杀，其衣带所藏有云：位非文丞相之位，心同文丞相之心。贼闻之，亦叹其忠义云。南都赠中书舍人，赐祠，额曰旌忠。

★编年云：文琼闻变，书其身曰：位非云云，暴尸都市，见者哀之。

李小槐

李小槐，顺天民也。妻杜氏，二子一女，一婢，差次缢毕，小槐乃缢。又居民田氏，阖门自焚。或云有田姓，缢于自塔巷。后人入其室，见书籍甚多，京城江米巷口，有传神者，夫妇同缢。

武氏仆

武氏仆某，不详名姓。素有义风，当其主武愫受贼伪职，索吉服，仆大恸曰：奴闻主忧臣辱，主辱臣死，今圣驾崩，主人不奔丧哭临，又取吉服，想见新君乎？饿死事小，失节事大。望三思之。叩头出血，愫不听。且叱之出。仆曰：主人为名利所惑，妄意一统，不听吾言，后必有悔。李贼贪氵㸒无道，上干天怒，下拂民情，不久必败，吾不忍见主失所也。不食而卒。愫官伪淮扬防御使，后为淮抚路振飞擒，解南京斩之。

★一时朝士先几，大义俱逊此仆。

朱庭焕

朱庭焕，字中白，单县人。崇祯甲戌进士，授工部主事，升庐州知府。丁忧，服除补大名，累迁主整饬大名，管理河道马政，驿传兵备副使。甲申三月，贼将刘宗敏传牌招降，公击碎其牌，鼓励缙绅士庶，分守城门，防御严肃。不意奸徒勾引。初四，贼蜂拥环攻，南门破，贼入，公被执，逼降不屈，骂不绝口。贼怒，缚桅杆杀之，悬首通衢，合家投井授缳死。弟廷炳。具疏陈情，南都赠公右都御史。公历任十年，清慎勤无一息之违，而忠孝大节，尤所致谨。处上敬而不阿，御下严而不刻。在大名时，军兴旁午，公夙夜莅事，书所行者于壁而日稽销之，吏属警畏，刑狱一清，士民怀德，有古循良风云。

方文耀

方文耀，字怀怙，龙溪人。崇祯庚辰进士，授户部主事，历员外郎中，升河间府知府。贼陷城，公不屈，贼杖之，大骂不绝口。死之。

彭士宏

彭士宏，辽东人，为南宫知县。闯贼长驱畿南，所至款附。公励士民，饬守具，众咸谓邑小不支，公曰吾奉命守此土，生死以之，奋勇击贼，纵不胜，死亦瞑目。众环泣曰：臣谊也，如生灵何？公亦泣曰：人心如此，大事已去。吾尽吾心耳。士绅卒迎贼入，公绯衣坐堂上，贼问何故不备粮糗，公眦裂指发曰：我朝廷官，而为贼备粮乎？贼怒斩之，悬首城门。

★封疆之臣，应死封疆，若三公者，可谓无愧厥职矣。抑余闻之友人云，吾乡某，为畿南司理，守居庸，闻贼至，往迎二百里，既抵关，闯疑有伏，命某往返关门数四，始令前骑侦之，果无备，闯乃入。大笑曰：古所谓一夫当关，万人莫敌也，使架?于此，以五百人守之，吾亦岂能过哉。某亦大笑曰：此天生臣以资吾主。呜呼，夫独无封疆之责者乎？视三公何如？

金毓峒　　金毓峒，字鹤冲，北直保定完县人。父讳铨，官司徒，为万历庚辰进士。公少与从子肖孙，读书郎山，慨然有澄清之志。中崇祯甲戌进士，除中书舍人。辛巳秋以陈漕务称旨，授湖广道御史。寻出按泰川，及复命，贼始入函谷。甲申春，召对便殿，旋草诏命监宣大军。宣云告陷，随奉命督禁旅，扼畿南要害，公驰至保定，散家赀千金，犒士卒，为固守计。时公从子振孙，以剑术登武科，相见泣下，为誓死。振孙者，肖孙弟也。贼围急，振孙登陴挟矢，殪渠帅数人，兄弟私誓曰：一旦有变，必从季父游地下。公闻之，谓肖孙曰：死易存孤难，我以弱子为托，肖孙受命，分配王孺人，尽出簪珥以犒士。士益奋贼欲引去。而三月十九之信至矣。公痛哭与城俱死，悬银牌以赏击贼者。得级无数。二十四辰刻，城南楼火起，贼乘焰登城，遂陷。振孙跃马赴贼曰：城头杀尔帅者，我也。格斗毙数人而死。贼支解之。公裂眦骂，提剑斩一绿衣贼，负印北叩首曰：臣力竭矣。投三皇庙古井死。王孺人缢死。侄孙金罂，妻陈氏，及侍儿桂香，皆投井死。贼大索两孤，肖孙备受炮烙惨刑，体刺剟无完肤，终以得免。三日后，肖孙收公骸骨如生，人共义之。

一云公分守西门，城陷，贼执之，揭入三皇庙，谒伪将，公奋拳殴贼帅仆之，跃入井中死。振孙登城射贼，多应弦而毙。城陷，众解戎衣自匿，振孙不肯曰：武夫本色也。贼号于众曰：乡官子弟，可速就刑。振孙衣祢福大呼曰：我御史金毓峒侄云云。贼支解之。肖孙子罂媳陈氏，故进士陈士章孙女，年十八，与祖母张、母杨、嫂常三世四人，同时投井。张氏抱其孙于怀同下，侍儿桂香等四人亦从而下，皆死。

★公婴城殉守，节比睢阳，至肖孙保孤，无异程婴，而振孙从死，有如南八。下逮巾帼，从容就义，尤世之所难。

刘会昌　　刘会昌，字凝禧，北直保定清苑人。幼负奇气，长古文辞。十岁居父丧，丧如成人礼。崇祯三年举于乡，能任大事。负气敢往，甲申闯贼北犯，伪檄数至，时秦晋及畿南诸都，望风迎款，公素负胆略，仓卒倡义，同乡绅光禄卿张罗彦暨兄进士罗俊，誓死守御。三月十九北京陷，贼急攻城。至二十四，贼撤水涸隍，云梯蜂进，?矢风发，公率城兵，屹然岳立，指撝如平时。适西南城楼，为贼火箭所焚，西北角楼，下穿数穴，并力进功，城破，贼拽公于西关古庙，拥锋刃，问京城久破，数省尽降，尔何敢拒？公裂眦骂曰：我本布衣无官责，但恨天下无人，致尔小丑，沦陷宗社。欲脔食李自成肉，以报先帝耳。须发横竖。贼愈愤，夹打三次，然惊其勇，百计诱降，终不屈，遂断首悬西关街市。乡人士为建祠祀之，而罗彦兄弟，亦同死最烈云。

王与允

王与允，字百斯，一字永锡，山东济南新城人。布政象晋之仲子也。崇祯戊辰进士，选庶吉士，授湖广道监察御史，巡抚河东盐课，陕西茶马，督学应天。未出都，以疏劾债帅，忤政府，谪归。归侍布政公家居，色养，率诸弟子辈治圃课耕，萧然物外。甲申三月，闻先帝变，涕泣不食，辞父布政公，沐浴入室，扃户与夫人于氏、子士和，同自缢死。将死时，自作墓铭，叙其家世官职甚详。士和，字允协，诸生。先是，新城崇祯中凡再破，其前则五年十一月，而公之从叔父象复，及其子与夔死之。象复，字完初，以保定府同知，里居。与夔，字风虞，举人，问变仓卒部勒家人，乘城拒之。城陷，父子皆被执，大骂不屈见杀。事闻，赠象复光禄寺少卿，与夔知县。其后则十五年十二月，而公之弟与朋，从弟与玫，及与朋子士熊、士雅死之。与玫，字文玉；与朋，字寿三：俱贡。士熊，字渭滨，举人。士雅，字大雅，诸生。与朋为人慷慨，有风烈，每平居酒酣耳热，辄谈古忠义事，淋漓感激。及警至，简家丁登陴御守，并有方略，城陷被执，二子率家丁救之，亦被执不屈死。而象复之从子与慧者，当五年破城时，守其父柩不肯去。乱兵胁之跪，不屈伤首，执以见其渠曰：孝子也，免之归。顷之，纵火焚城中，且及孝子庐。孝子伏柩而哭，其党见怜之，为断火道，得免。贼既退，孝子行积尸中，及得叔父及兄殓之。于是，人翕然称孝子云。孝子，字僧眼，贡士。

★论曰：山东科第人物之盛，莫过于新城王氏，乃其忠孝节烈，萃于一门。此固史册所仅见，足以表东海矣。呜呼！公以科名重也夫！抑以忠节重也夫！　　许琰

许琰，字玉重，苏州吴县人。弱冠补邑诸生，年十七剜臂疗母张氏疾。母与内戚某割襟为聘，后其家中落，有富家欲以女娶公者，时公母已亡，公不欲母寒盟地下，率就原姻。生平磊落不羁，少可多怪，对知己饮酒酣则狂歌清啸，每云士穷见节，苟值其时，岂可恤死错过。甲申四月京师变至，公素乡居，闻之惊且疑，踉跄入城，至弟璜家，问之果信，乃仰天大恸，誓不与贼俱生。自念力难歼敌，必得卿大夫同心戮力，毁家募士，树义旗北向。因遍叩群公门告之，莫有应者。然彷徨欷歔，誓从先帝九原，为厉鬼杀贼。五月午日，过友人家，见几供葵榴，愀然不乐，复出蒲酒相劝，公怒掷杯于地。厉声曰：今何时哉！我辈读圣贤书，明大义，腼颜旦夕，已非所安，犹欲饮食燕乐如平日乎？拂衣竟出。于时巨室，相率挈妻子，携辎重，窜避湖山间。公是日历走其家骂之。初九，诸生聚哭明伦堂，缙绅孝廉，或至或否，或缟素，或常服，甚至有张盖者。众群谇且詈，公乘杖?踊，哭泣尽哀。十一，诸生犹哭临，御史某来谒文庙，鼓乐导从吉服而入，公望见大骇，率诸习礼者，趋而前，褫其袍带，责以大义。御史惶悚谢罪去。南都以是月初三即监国位，遣使布告天下，顾自三月十九，先帝宾天，至五月十二，已逾五句，朝廷尚未发丧。公叹曰：吾本草莽臣，既与诸生私哭学宫，心已尽，可遄死矣。乃题诗曰：正想捐躯报圣君，岂期灵日堕妖氛。忠魂誓向天门哭，立乞神兵扫贼群。至夜自缢。家人力救得不死。及旦，密往福济观真武庙，暗室投缳，羽士陆某，闻屋中有声，亟出解之，问其里氏不对，固留之，不可从。送还，又力却之。独步出阊关，临河而叹，谓城市浊流，不足投吾躯，且人多必见阻，遂折而南。至胥门，见河广流深，曰此胥江也。吾其毕命于此，与伍相国忠魂上下怒涛乎？遂跃而入，适潞藩泊舟江干，遥望见，遣人驰救，复不死。王召公问故，时公遍身写“崇祯圣上”四字，宛转哀号，告王以情。且言君仇不可不报，京师不可不复，逆寇不可不诛，臣子不可不死，吾之为此，非恶生也，特以愧今之食其禄而不能死其难者。王大义之，道旁观者如堵。适友丁钺武至，强挟归，家人知其事，咸固守之，欲伺间死，不得。益怒甚，遂昼夜号叫，绝粒，劝之食，坚不受。但饮杯酒。曰：聊以浇吾礧块也。五月十九日，语以哀诏至，就庭中北面向，叩天哭失声，遂绝饮，并不复言人间事、及身后计。有慰解者曰：公何自苦。公张目曰：圣天子如此惨逝，吾何忍下咽！二十八日，馁甚作呕，口授一绝云：半生磨砺竟成空，国破君亡值眼中。一个书生难杀贼，愿为厉鬼效微忠。六月朔，胃枯呕尽，继之以血，亲知以淡饮劝进，怒而大呼曰：汝等欲吾偷生耶？竟嚼烂唇肤。初二日，血又尽矣，喉肿甚，吐舌寸余。初三日申时，向空三呼先皇帝，嗔目浩叹而逝。时年盖五十有一也。同人邱民瞻辈为之治棺殓，私谥曰潜忠先生。一时会吊者几数千人，著书六卷，授丁钺武。南京赠公以翰林院五经博士，与汤文琼并祀旌忠祠。

★代皇帝逊国，无位自沈者，有东湖樵夫，史逸其名，然安知非通侯重臣，变姓易字虑祸及宗族，故以死灭迹，未必真书生殉国，如许公也。唐禄山之变，甄济引颈待刃；宋德佑之亡，大学诸生徐应瀌举宅自焚；庶几与公颉顽。夫济不死臣禄山，应瀌不死，亦将就食易姓之禄，岂若南都定鼎，正朔如故，公尤可以无死哉；然则公与汤公，真今古独绝矣。　　计翼明

翼明，家贫好学，博览群籍，医卜自给，终身不娶。尝居吴门作画，自号青霞散人。甲申之变，痛哭绝粒死。

★余友周小宗，尝梓此于类书内，公与许公，同遇国变，同为吴人，同不食而死。许公已锡祀典，而公事顾少传者。嗟嗟！士之湮没不彰，宁有既哉！

陈士奇　　陈士奇，字平人，福建漳浦人。诞自庚寅，少读骚庚寅吾以降曰：我生定之矣。勒其言以自表。方弱冠，有文名。天启乙丑登进士，授中书，假归。庚午迁礼部主事，壬申升粤西督学使，单车就道，幞被萧然。遭父丧归，甲戌补重庆兵备，乙亥转贵州提学，复丁内艰。庚辰起赣州兵备。赣故腻地，公一尘不染，而石城、宁化之顽犷，构讼十年，公至讯劈之，遂成虞芮。赣人立祠祀之。辛巳督学四川，驱车日即矢诸神明云：宁剜吾身上肉，毋塞彼寒士门。谢绝竿牍，得士最盛。时有学宪广文之谣。壬午七月，特擢佥都御史，巡抚四川。公念时事交讧，天子焦劳，食无兼味，行无供帐，门无私觌，而一意缮城治具，以备不虞。冬十月，松藩边兵以索饷叛，聚众数万，莫之敢撄。公严词正色，谕以祸福，众皆就抚。时蜀中猺黄贼，盘踞有年，蠢动川之东北，公先后与道臣陈公其赤、葛公征奇、郡守王公行俭、巴令王公锡、营将赵荣贵等，凡杀贼于重庆、顺庆、定远设奇夹剿，大获全胜。斩首凡一千七百余级。生擒贼魁马超，一斗麻，代天王等二十余人。所救难民以数万计，猺黄胆丧奔逃，他徒相戒，谓陈抚军勿可犯。其为敌惮如此。土寇彭长庚等，聚众杀令，公设计捕杀之，得其渠魁数百人，置之法。而峡江洪雅聚众杀尉，尉固贫墨致变，公谓罪不在民，遣将往谕而县民皆就缚请死，公斩其倡首者，而余得全活。又蜀素苦白莲教，公以若辈尚不寄人篱下，急之，适驱虎归山耳，选将赵荣忠，以牛酒招之，其党遂散。癸未十二月，有旨召公别衙门用，而推代无人，加以闯贼破陕，邻封岌岌，汉中瑞王避乱入蜀，镇将赵光远者，跋扈将军也，挟兵二万余，为卫，并秦民逃奔者，又数万突至保宁，蜀省大震。公不惮千里，单骑赴保宁，而镇兵骄悍，视蜀为弱肉，欲得饷而蚕食之。公大声呼曰：兵以御暴，退守平阳关，以为吾捍卫，方宜飨食，吾不惜二万金以给之；若徒顿此，以汹风鹤，吾头可断，饷安可得哉！赵知不可撼，乃退兵平阳。而与瑞藩约三千骑入渝。民以无哗。至甲申四月，始以川北道龙文光推代，公方作归计，而闻京师告变矣。时献贼凭陵，突入夔州，公念国仇，义不俱生，遣水师曾英，以火攻杀贼于忠州，击沈其舟百余号，贼死以千计。又遣赵荣贵御贼于梁山，奋斩三百余级，所获骡马弓箭无算。贼恨，悉众来攻。六月初八，破涪州，或谓公以谢事可去，公不可，据重庆以待之。而权已去，手征石柱土司援兵不至，与守令歃血为死守计。七日，贼以百万至城下，公解行囊佐军需，日夜登陴，衣不解带，以火滚?，击死贼无算，民无逃降意。至二十夜，黑云四布，贼掘地窖，于城角藏火药数十筒。晨起，以火箭齐射药处，火发地裂，城遂陷。贼涌入，公被执，献忠好言劝降，公厉声曰：吾大臣也，恨不从先帝左右，今死社稷，吾愿也。岂有降贼之颜平原乎？速割吾头，无他言。痛骂不屈，献大恚，命曳出，支解死。忽震雷四发，烈风暴雨，飘瓦吹沙，大木尽拔，操刀者自相砍，逆献惊仆。时遇害凡九人，瑞王与从驾守道陈纁、重庆府知府王行俭、巴县知县王锡、新抚龙文光及诸将领事。在六月二十一日。越日，贼尽取渝民斫其臂，合三万七千有余人。

★论曰：献贼杀戮之惨，固黄巢后所未有也。独是公以谢事之巡抚，守必陷之危疆，盖其忠义性成，自读骚时已定之矣。矣岂有降贼之颜平原！壮哉言乎。凡登朝食禄者，曷不共闻之也。　　吴继善

吴继善，字志衍，南直太仓人。崇祯丁丑进士，授慈溪知县。丁母忧，未之任。壬午服阕，补成都。成都在万里外，时荆襄陷没，江鄂道断，宾客逡巡劝少留。公谓此君命也，人臣守官，其敢以利害辞，乃历艰险入蜀。即日启蜀王，请发帑金为备御计。当时蜀事已棘，而藩府金缯积者数百万，王悕不应，公贻书吴太史伟业，谓事必不可为，誓必死于此。甲申城陷，公被贼执，骂不绝口，脔而割之。配周氏，子孙俱同殉。仆五郎者，幸免矣。奋曰：吾主与主母已死，义不忍独生，亦慷慨骂詈，尽于主侧，一门死者四十余人。时十一月二十五日也。公博闻辩智，风流警速，于书一览辄记。下笔洒洒数千言。家本春秋，治三传通史汉诸大家，继又出入齐梁，工诗歌，善尺牍，尤爱图绘，有元人风。下至樗蒲六博，弹琴蹴踘，无不毕解，当是时张公溥以古学振东南，海内文士，络绎奔赴。公性好客，日具数人馔，宾至如归，每三爵后，词辩蜂起，杂以谐谑，辄屈其坐。与同宗伟业、克孝、国杰等，以文行相砥砺。生平负志节，急人患难。其成进士也，会里中儿刊章告密，溥为所构，势张甚，公独锐身为营救，卒以免。家居侍太公疾，视汤药，浣厕牏，衣不解带者数十日。父既殁，哭泣丧葬，备物尽志，人称曰孝。事长兄，待二弟友无间言，伉爽旷达，不拘小节。尝游黄山，凌绝顶，慨然长啸，谓今天下将乱，大丈夫习劳苦，任艰难，为国家驱驰奔走，有如此游矣。其锐志强济如此。公死无子，国杰经纪其丧，以少子主其祀。

按此据吴伟业所撰而传之。他书有言其降贼者。当再考。

摇烈孝

女摇氏，小名全哥，萧山人。父士忠，官参将。女生而美姿容，寡言笑，女红精好，尤知大礼。年及笄，未字人。甲申三月，京城陷，有伪权将军，欲纳女为配。女瞠目大吼曰：头可断，身不可辱也，贼不听，乃刑辱其父母弟妹，必欲得女方已。女大哭曰：女生不能孝侍父母，友爱弟妹，今因女一人，而斩摇氏之祀，女罪愈深，奋身触柱欲死，为众抱持，女恸哭绝粒。贼怒甚，愈加凌虐。囚其父求死不得。一日乘间，同父及母鲍氏、暨弟妹等，俱自缢死。贼归见女颜色不变，恨其生不从已，欲污其尸。尸忽动，贼惊避，寻知女实未死。喜甚，复好言求合，女佯许之曰：若殡葬我父母弟妹，方从尔。不然，我即刎死，贼信其言，乃厚葬之，事毕，女持刀哭骂，将自刎。贼大怒，夺刀乱刺，顷刻而毙。

潘鹏妻妾　　潘鹏，家资数万，开生药坊。妻徐氏，宛平孝廉女；妾杨氏，临清妓：俱美丽，相得甚欢。每遇花晨月夕，筵间悦洽，杨氏挥拨冰弦，令人神情飞舞。及京城陷，鹏对二人大哭。徐氏曰：贼兵奸氵㸒日甚，我等有死而已，即取砒霜入酒，与杨约曰：事急与子偕饮，忽两贼至，鹏匿天花板内，贼见二女美，宛转求欢。徐取酒置几上，贼喜，斟酒劝徐，立饮而尽，面赤身倒。杨曰：彼素量窄，贼复劝杨，杨曰：天性不饮，若将军有意请满饮此杯，大觥劝贼。贼见壁间琵琶，问杨能弹否？杨即弹以侑酒。二贼大悦，把酒畅饮，须臾毒发，肠痛流血死。鹏急跃下，以羊血灌徐得苏。徐曰：均为毒酒，我得不死，意者其天乎。鹏曰：固也，然亦砒石性重，下沉，汝先饮，且少，更得羊血解之，是以无恙。若二贼则促其亡，非由人巧也。因集珍宝，诡作男饰他避，后吴三桂兵至，始得遁出京师云。

张氏挤贼堕井

城外女子张姓，贼见其美，欲氵㸒之。女绐曰：我渴甚，取水饮我。贼信之，至井所，女乃奋力，挤贼堕井，女得奔脱。　　张氏投井(吴烈妇)

妇张氏，京师长班吴奎妻也。德色皆备，家虽贫，屋宇扫除甚洁；数贼至，欲主其家，妇伏宅后水中，贼去乃归寻夫，一贼已据其室矣。猝见妇美，遂留寝，与之氵㸒，比贼熟睡，妇微闻叩门声，知其夫至，乃潜启门，迎入，以刀刺贼死，取其财物而逃，道旁遇井，妇泣曰：烈女不更二夫，昨之偷生不死者，虑君饥寒失所耳。今既获一面，又有所得，死甘心矣。奎力阻之。妇曰：君即不罪妾，妾何面目偷生于世乎？竟投井死。　　王氏嚼断贼舌

烈妇王氏，归吴信，世居京师齐化门外，课为业。烈妇色丽而性刚，贼数十人至，缚信拷掠，欲逼千金，遍体皆伤，烈妇知不免，闭门自缢。一贼劈门救苏，见其美，强奸之，烈妇嚼断贼舌，贼怒，剖其腹死。贼含血奔窜，口不能言，时诸贼方在外庭拷信，见喷血贼趋出，咸以为信家有祟，弃之逃去，信得脱，断舌贼不能食而死，以为烈妇索命云。　　李寡妇以汤沃贼　　李氏姑媳，皆寡居。一贼入其室，索酒饭，见妇艾，调戏之。妇曰：将军远来，想已饥渴，遂置酒与贼畅饮。贼尽醉，酣睡去。两妇即烹汤一釜，先佯呼之，贼俱不动，复掷铜盆于地，贼亦鼾卧如故。遂以麻索缚其手足，然后老妇以滚汤浇其顶，少妇以枪刺其喉，贼痛极暴跳而死。

梁氏双烈投井

烈妇梁氏，真定人，都谏素洲公之女，鄜延兵宪王公原膴配也。幼读书，明大义。当甲申贼破都城，烈妇与其小姑名庆者，毁容深藏，乃不为贼所窥。及贼遁，祖姑许淑人曰：贼遁矣，我辈不乘此还乡里，将何待？遂携以行。踉跄至彰义门，见妇女有为贼所驱以行者，有与贼并行者，有骑而歌笑自若者，烈妇曰：夫非良家妇与，何恬不知耻若此？倘吾为所掠，则有死而已。然死于道路，何如死于此地之为愈也？许淑人曰：吾尾贼，不反顾。妇曰：如反顾，奈何？语庆曰：我死，姑能从乎？庆曰：愿从嫂死。烈妇意遂决，视道旁有井，烈妇曰：清泉皓洁，吾与姑得死所矣。遂携以投井。庆许贾氏，犹未成婚。

★清宛梁氏，文章科第冠冕，畿南而合门之内，烈妇烈女一时踵出，何其事之罕见欤？然非读书明大义，乌能如此？女子不宜识字，此言真欺我哉？

马烈妇自刎

烈妇陈氏，父故霸州人，因随叔徙都门，遂家宣武桥。父名应选，极笃实，田氏母，称谨驯，姊弟雁行成三，烈妇居其次。幼小时性淑姿雅，行端言正，奉父得欢心，代母多作劳事，姊弟间不有纤忽乘戾。父母珍视之。既笄。适马应科，承上无失，御下多宽，辅其夫以勤慎俭约，处家人大小无间言。生一女，甫周四月。会甲申三月，贼攻都城，人心惶惶，告语者面如土。烈妇姑嫜妯娌，举欲逃匿，以其方商略者移时。烈妇以死自矢，独随一小刀，无他计也。十九城陷，贼众拥人，马家当衢，眷属慌惧，对泣求避处，烈妇正色告其夫云：大寇作逆，肆行抢掠，女子安所恃？惟有全身速死，有益于汝，无忝所生。且逃遁藏匿，汝等自便，夫挥涕长泣，展转不相舍，勉慰解之。门外扰攘急，烈妇在一储木室，色厉曰：万一贼来辱，生则不光，死亦为晚。抱女大哭，我死汝亦何依。因力扼死于地，遂于地上坐，以小刀自刎，手猛刃深，过喉而绝。应科他匿得免。越数日，贼稍戢，始备棺收殓，烈妇面色如生，面痕不淄，葬于黑窑厂之东云。

★人惟贪生念重，故临事张惶，若烈妇存一必死之志，则虽刀锯在前，鼎镬在后，处之泰然，岂与优柔呴嚅者等哉！

妇人难临，死于缢，与死于水火，俱为难事。而自刭更难，岂非与烈丈夫并光天壤乎！








楊靜 二首

定夫，江南常熟人。


寄沈因生

天邊孤雁鳴尋侶，江上愁人露泫衣。
過隙流光長自老，移山愚志每多違。
風騷一代推牛耳，事業千秋託釣磯。
君去未嘗交俗客，空庭履迹至今稀。


懷人

閒來託思在天涯，落落河山重可嗟。
留客未懸徐儒榻，憂時空憶范滂車。
寒雲晚送機峯翠，春雨晨催蔣徑花。
四海只今戎馬隔，故人才筆自黑華。




○册广宁公主文

维天宝九载，岁次庚寅，四月己未朔二十六日甲申，皇帝若曰：於戏！本於王化，正乃人伦，始於国风，彰於妇道。咨尔广宁公主，柔仪明婉，淑性和惠，端闲外肃，敏悟内昭。禀训公宫，法度彰於懿范；受教师氏，言容顺於阃德。颇闻图史，能习组紃，方遵下嫁之仪，式备亲迎之礼。三星迨吉，百两于归，申以徽章，宏兹宠命。今遣使特进行左相兼兵部尚书崇元馆大学士集贤院宏文馆大学士上柱国颍川郡开国公陈希烈、副使正议大夫给事中权知刑部侍郎上柱国渭源县开国男李麟持节礼册。往钦哉！尔其祗膺典礼，勤修内则，宜尔室家，叶於雍肃。可不慎欤。


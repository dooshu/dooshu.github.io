刻滦州志序


余尝披舆地图，观京师形势，周览畿甸冯翊之区，未尝不欣然仰皇居之胜也。今《滦志》可见矣。滦盖碣石地，自黄帝肇域于涿，獯鬻远遁，始被淳风。周时，孤竹二子以其国让，又避纣居北海之滨。今其俗犹慷慨狷忿，尚廉让，有夷、齐之风焉。然自黄帝以来，异姓迭兴，皆在伊洛、崤函之间，则滦之距中州，盖数千有余里，或沦没于夷狄，其幸者，乃仅同于边郡耳。我国家建都幽、冀，以控制蛮夷，则太行以东，薄海皆左辅之地，而滦之去京师，仅数百里，层峦叠嶂，周回环拱，披拂皇风，密迩天邑，盖屹屹乎重镇矣！

嘉靖乙巳，养吾陈子以王命来守兹土。越明年，政成民安，百废俱举。乃周视四封，躬按往牍，考世系之传，溯土风之旧，喟然叹曰：“昔诗人咏歌周业，始乎《二南》，岂不以王风所被，自近及远者乎？今滦土，亦王郊也。予牧于兹，一方之事，阙而不载，上无以比于周风，下无以昭示来世，余有甚惧焉。”于是搜罗载籍，博访蓍旧，编摩阅期岁乃成帙，汇为四卷：曰《世编》，曰《疆理》，曰《壤则》，曰《建制》。将以授梓，驰书请余为之序。

夫州郡之有志，犹国之有史。《周礼•职方》所载，《八索》《九丘》，小史之帙尚矣！萧相入关，先收秦籍。襄郊之迷，识者病焉。夫以宇宙之寥廓，万类之区分，古今之沿革，陵谷之迁换，山川方物，诡状殊形，精察强记，有所弗逮。然俱程按牍，半武不出于户，而通塞毕谙者，以有志焉耳。

且滦固北边要郡也。自三代以来，虽汉、唐盛时，犹不能尽隶中国，况五季而后，蛮夷猾夏，腥秽同风，宁复知有礼义纲纪民彝如今日者乎！今幸而释椎髻而冠裳，又幸而列于畿辅，为声教之所首被。盖自黄帝至于今，世之相去数千有余载，而藩屏之胜，绝代悬符；文物之隆，后先相望，则夫侈国家舆图之广，记斯地蛮夷之迹，以垂示于不朽者。微斯文，乌能有征于后世哉！

若夫证往古以昭鉴戒，则《世编》可考；经画野以奠民居，则《疆理》可稽；《壤则》示惟正之义，《建制》昭民力之存。规画经理，寓于檃括之中者，开卷可得矣。吾又安知后之宦于斯者，不藉以为指掌之资乎！则是书也，其有系于滦者重矣。敬赘数语简端，俾省方者有以观焉。






闻忧谢降谕宣慰


本月二十五日，得臣原籍家书，知臣父张文明以九月十三日病故。臣一闻讣音，五内崩裂。

兹者，伏蒙皇上亲洒宸翰，颁赐御札：“朕今览二辅所奏，得知先生之父弃世十余日了，痛悼良久。先生哀痛之心，当不知何如里！然天降先生，非寻常者比。亲承先帝付托，辅朕冲幼，社稷奠安，天下太平，莫大之忠，自古罕有。先生父灵，必是欢妥。今宜以朕为念，勉抑哀情，以成大孝。朕幸甚，天下幸甚。钦此。”该司礼监太监李佑恭捧到臣私第。

臣不忠不孝，祸延臣父，乃蒙圣慈曲轸哀怜犬马余生，慰谕优渥。臣哀毁昏迷，不能措词，惟有痛哭泣血而已，臣不胜激切哀感之至。






◇谢敕赉国清寺名并施物度僧启

天台山国清寺沙门智越一众启：兼通事舍人卢政力至，奉宣十月二十九日敕，云天慈训诲，赉寺瑞名，施物二千段，米一千斛，熏陆香二斛，千僧法斋，度四十九人出家，修治寺宇，即聚众烧香宣唱。仰惟圣治，德合乾坤，子养万邦，抚安四海，助佛教化，度脱众生。光大之恩，诚无等等。越等虽披法衣，行不称照，乃侍先师，每乘宗范，日夜克责，无地启处。伏奉敕旨，顶戴受持。但凡庸小劣，不识菩萨大智。昔陈世之时，亲闻师说，三国为一，有大力势人，当为造寺。寺若立，国土即清，必为国清寺。于时车书未一，不识何言。自尔以来，抱疑弗晓。奉敕赉寺国清之名，还符本瑞。山僧山民，载欣载喜。始知诸愿菩萨，更相启发。或作五品，或统万机。光显三尊，利益国土。庆此含情，幸闻休瑞。仰瞻寺额，即如悟道。但慈恩普被，日下同沾。而天台一方，偏感弘泽。名衣上服，相次光临；妙物粳粮，前後降集。越等三学无功，一餐难受。况米物盈积，岂可恭弘？深惧不堪，虑延罪过。庶藉慈宥，展竭愚诚，奉酬宸极。但天台幽远，自昔以来，单僧独行。今泰平在运，国清寺立，四十九人，一日出家，发落障消，实为希有。冀其心力增进，学业日新。念念功熏，奉资皇国。又千僧结斋，凡圣云集。日色华朗，僧徒欣戴。仰惟先师妙德，不可思议。感应神通，必当鉴降。午後对使人开发灵龛，希有圣瑞备是，使人等公私道俗共见。越等悲喜交至，谨以启知。谨启。大业元年十一月二十四日。括州国清寺沙门智越等启。（《释藏》起四，《国清百录》四）


赵蕃　呈赵叔侍郎子直二首

忆昨才闻召节趋，江湖日月诵除书。

政途去此不容咫，物望在廷谁得如。

岂但疲民望苏醒，更知寒士待吹嘘。

所期异日施行次，不负于今拜献初。

赵蕃

赵蕃　呈赵叔侍郎子直二首

潦倒三年白下官，畏途常以此心观。

求为庙令直不易，翻入帝城良独难。

落落白头游且倦，悠悠青眼刺空漫。

文章功用知无补，保此不渝惟岁寒。

赵蕃


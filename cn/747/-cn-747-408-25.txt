○山阴述

天宝甲午岁夏四月，宇文颢莅山阴令，是日，乡黄与胥徒洎众，趋事於琴堂之下，禺以待命。公乃从容言曰，自大朴既散，大道既隐，我先王始议於理。盖得人而後有理，失理而後及乱，理之义其难乎？不易方，不变俗，因弊施宜而已。夫身违而心违，心违而性违，以至於夭；官扰而吏扰，吏扰而人扰，以至於乱。故缮性必先缮身心理人必先理官吏，教之不明，令长之过，化之不率，吏人之罪。於是邑人闻之，豪暴贪（阙一字）者肃焉而悛，贫窭寡弱者熙焉而安。故一年而成其佳政，二年而号为乐土。人吏乐安，郊蓊郁，澄湖之上，清风穆然。兹所以承其声怀其惠者，相与如归，然後以顺固（阙一字）以信齐一。是以趣务举滞，犹骖之靳，若冰之释。君子曰，山阴之理，得其由矣。天下之政烦，我政其静；天下之理外，我理其中。身和则心和，心和则性和，性和则气和，气和则阴阳和，然後感其氤氲，志不离，德不分。官简则吏简，吏简则人简，人简则物简，物简则天地简，然後知其止足，上不干，下不黩。和与简，政之本欤？噫！古之化，吏人俱及，其次更及，其下俱不及。自太公灌坛，仲尼中都，言偃武城，至宓不齐巫马期单父，六百年间吏人犹及。自西门豹史起邺，至鲁恭中牟，三百馀年，吏人更及。自魏晋宋齐梁周隋，四百馀年，吏人俱不及。圣唐分职，公复及之，若磅礴而言，普畅皆是。则尧之屋不足封，舜之刑不足用，迁善远罪，何虑何思？是理也，其体宏哉！石刻之，以鉴来者。窦公衡记。

郑

，元宗时官尚书郎。


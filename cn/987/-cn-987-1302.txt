苏轼　宋复古画《潇湘晚景图》三首

西征忆南国，堂上画潇湘。

照眼云山出，浮空野水长。

旧游心自省，信手笔都忘。

会有衡阳客，来看意渺茫。

苏轼

苏轼　宋复古画《潇湘晚景图》三首

落落君怀抱，山川自屈蟠。

经营初有适，挥洒不应难。

江市人家少，烟村古木攒。

知君有幽意，细细为寻看。

苏轼

苏轼　宋复古画《潇湘晚景图》三首

咫尺殊非少，阴睛自不齐。

径蟠趋後崦，水会赴前溪。

自说非人意，曾经人马蹄。

他年宦游处，应指剑山西。

苏轼


○復胡大尹政 【 輔兵】

承示輔兵之議、具見執事志存國家、僕輩負愧多矣此事若朝廷肯主張、則蠲免雜差、事無難處、所難者教練一節耳、大抵唐漢以前民與兵不分。守令與將領亦不分。其責專。其勢便。故此法易行。今則守令之外。不免別用將領。而將領未易得人。貪者謂民富於軍。肆其科取。知目利而不知教。惰者謂民素不習行陣畏憚煩勞而不肯教。如此則輔兵雖設。終不可用於戰守也。即使改今之制。以教練付之守令。為守令者。將終歲教之。則太數而害於耕。必待農隙教之。則太疏而荒於藝。且今防秋之師。嘗以五六月至邊。十月始罷。罷則疲而不復可練矣。若以此施之輔兵。不惟農功妨誤。亦恐無有教練之時。故曰教練難也。僕嘗考京營之兵、凡十二萬人、夫既設輔兵此十二萬人者、將廢之乎、則拘於法制而不敢、將不廢乎、則是此輩安居飽食、而反驅畿甸之民代任其戰守之勞、又苦天下之民、多出一番養輔兵之費、恐非計也、竊惟營兵者。固燕薊之產也。練營兵者。本將領之事也。如能為教輔兵得將。則亦能為練營兵得將。將既得矣。使就營兵之中。擇其少壯勇徤者留之。其老弱疾病者去其人。而勾丁以補之。丁又病且弱。削其籍而募民以充之。汰簡既定。然後選教師。明賞罰。勤而練之。則法制不必更。而兵自可精。虜自可禦。然而不能者。其本固別有在也。此必言中人勳貴也夫本之所在。僕猶　能言之。而不能正也。况執事乎。徒因來教發一浩歎而已。


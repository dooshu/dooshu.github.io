【戊申岁六月中遇火诗】

草庐寄穷巷。甘以辞华轩。正夏长风急。（曾本云。一作至。）林（《诗纪》云。一作邻。）室顿烧燔。一宅无遗宇。舫舟荫门前。迢迢新秋夕。亭亭月将圆。果菜（曾本、苏写本云。一作药。）始复生。惊鸟尚未还。中宵伫遥念。一盼周九天。总发抱孤介。（焦本云。宋本作介。一作念。非。曾本作念。注。一作诸孤念。又作介。苏写本作念。注。一作诸孤。）奄出四（曾本云。一作门。）十年。形迹凭化往。灵府长独闲。贞刚自有（曾本云。一作在。）质。玉石乃非坚。仰想东户时。馀粮宿中田。鼓腹无所思。（曾本云。一作且无虑。）朝起暮归眠。既已不遇兹。且遂灌西（各本作我。《诗纪》云。一作我。）园。（○本集。《诗纪》三十五。）


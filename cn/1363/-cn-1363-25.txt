死生交范张鸡黍


死生交范张鸡黍杂剧（元）宫大用撰

●死生交范张鸡黍杂剧目录

楔子

〔音释〕

第一折

〔音释〕

第二折

〔音释〕

第三折

〔音释〕

第四折

〔音释〕

题目　义烈传子母襃扬　正名　死生交范张鸡黍

楔子

〔正末扮范巨卿同冲末扮孔仲山张元伯净扮王仲略上正末云〕小生姓范名式。字巨卿。山阳金乡人也。这一个秀士。姓张名劭。字符伯。是汝阳人氏。我和元伯。结为死生之交。他有老母在堂。本不乐于远游。只因小生劝道。今日君圣臣贤。正士大夫立功名之秋。为此来就帝学。未及数年。选居上馆。声动朝廷。累次辟召。皆不肯就。盖因志大。耻为州县。又见谄佞盈朝。辞归闾里。这一个秀士。是小生同乡人氏。姓孔名嵩。字仲山。是孔宣圣一十七代贤孙。亦同游学京师。这个秀士。姓王名韬。字仲略。洛阳人氏。乃天官主爵都尉兼学士判院门下女壻。虽无文才。同在帝学。今知小生与元伯归乡。故来相别于长亭之上。仲山兄弟。我和你今日作别。不知几时。再得相会。〔孔仲山云〕您兄弟做下万言长策。要贡院中献去。争奈差事在身。哥哥。可为兄弟觅个方便。央带的去加一美言咱。〔正末云〕你不早说。仲略泰山见为学士判院。你将仲山万言长策献了。可加一美言。但得一官半职。也是朋友的情。弟兄的意。〔王仲略云〕将来我看。哥哥放心。这等文才。愁甚么不做大官。仲山不用你去。我独自去与你捎一官来。纔显我的面情。我也是个有行止的人。〔孔仲山云〕谢了兄弟。〔张元伯云〕哥哥。今日在此酌别。再几时相会。〔正末云〕兄弟今日酌别。直至后二年今月今日。汝阳庄上。拜探老母。〔张元伯云〕哥哥。您兄弟在家杀鸡炊黍等待哥哥相会。哥哥。你休失信也。〔正末云〕兄弟。为人岂敢轻言。可不道信近于义。言可复也。去食去兵。不可去信。大车无輗。小车无軏。其何以行之哉。〔唱〕

【仙吕赏花时】俺本是义烈堂堂大丈夫。况同在成均共业儒。聚首数年余。今日个临岐归去。情悯默意踌蹰。

【幺篇】直等到后岁今朝来探汝。参拜白头堂上母。〔张元伯云〕既然肯来赴约呵。您兄弟只鸡斗酒。等待我的哥哥也。〔正末唱〕何必酿云腴。若但杀鸡炊黍。〔张元伯云〕祇怕路途遥远。不能俺两个相会到一处。〔正末唱〕岂避千里远程途。〔同下〕

〔音释〕

辟音壁　酿尼降切

第一折

〔丑扮卖酒上诗云〕买卖归来汗未消。上床犹自想来朝。为甚当家头先白。日夜思量计万条。小可是个卖酒的。在这汝阳镇店开着酒肆。挂上这望子。看有甚么人来。〔王仲略扮孤上诗云〕朝为田舍郎。暮登抢撞窗。跌下狮子来。骑上■〈羊吉〉■〈羊里〉羊。小官王仲略。自从前岁孔仲山所央我与他献的万言长策。不曾替他出力。谁想贡院中有这等利害。我见那秀才每做诗文。諕得我魂飞天外。我连夜将孔仲山的万言策改了头尾。则做我的文章。有我泰山与众官见了甚喜。就除我杭州佥判。走马赴任。来到这汝阳镇。一个酒店儿。我买两锺酒吃。拴了马者。小二哥。打二百钱脑儿酒来。若没好酒。浑酒也罢。〔丑云〕官人请坐。有酒有酒。〔王饮酒科〕〔正末骑马领家僮上云〕小生范巨卿。前岁九月十五日。约张元伯汝阳庄上拜探老母。依期到此。至元伯处尚有数里田地。天色早哩。去这村中且饮一杯。我下的这马来。盘缰儿系定。入的这酒店。呀。我道是谁。原来是仲略贤弟得了官也。〔做见科王仲略云〕哥哥。你请起。污了衣服。小官待还礼来。则是寿不压职。〔正末云〕贤弟那里迁除。〔王仲略云〕所除杭州佥破。〔正末云〕敢是佥判。〔王仲略云〕您兄弟这两日说话。有些儿唇紧。〔正末云〕贤弟喜得美除。途路之间。无以庆贺。〔王仲略云〕哥哥。你不必巧语。这里有的是海郎。打半瓶吃罢。〔正末云〕小二哥。打二百钱酒来。草草权为作庆。〔正末把酒科云〕贤弟满饮一杯。〔王仲略云〕拿瓯子来。我先吃两瓯。〔做吃酒科云〕哥哥。我要回你酒。待我去看些按酒来。〔做背科云〕嗨。谁想撞将他来。若问起孔仲山的万言策呵。我可怎生支对。我如今灌上几锺。我和他讲文。他文才高似我万倍。我偷学他几句。到杭州去好和人说。〔回云〕哥哥。想的兄弟文章到的那里。哥哥才学。与在下不同。有甚么名人古书。前皇后代。哥哥讲说些儿。小官洗耳拱听。〔正末云〕贤弟。你莫非谦乎。〔王仲略云〕区区实是不济。不是诈谦。〔正末云〕既不谦呵。想圣人教人。不过仁义礼智。孝悌忠信而已。足下岂可不知。正是以能问于不能。以多问于寡。自天地开辟以来。圣贤相传之道。试听小生略说一遍咱。〔王仲略云〕你说你说。不要梢了。可瞒不过我。〔正末唱〕

【仙吕点绛唇】太极初分。剖开混沌。阴阳运。万物纷纷。生意无穷尽。

〔王仲略云〕这个我也知道。把那三皇五帝。从头至尾。你说一遍我听者。〔正末唱〕

【混江龙】自天地人三皇兴运。至轩辕氏纔得垂裳端冕御乾坤。总年数三百二十七万。称尊号一百八十余君。总不如唐虞氏把七政搜罗成历象。夏后氏把百川平定粒蒸民。成汤氏东征西怨。文武氏革旧维新。周公礼百王兼备。孔子道千古独尊。孟子时空将性善说谆谆。怎知道历齐梁无个能相信。到嬴秦儒风已灭。从此后圣学湮沦。

〔王仲略云〕哥哥。这些话我也省的。这一向我早忘了一半。也只是贵人多忘事。哥哥。你将我朝的故事。再说一遍您兄弟听咱。〔正末唱〕

【油葫芦】想高皇本亭长区区泗水滨。将诸侯西入秦。不五年扫清四海绝烽尘。他道是功成马上无多逊。公然把诗书撇下无劳问。虽则是儒不坑。虽则是经不焚。直到孝文朝挟书律蠲除尽。纔知道天未丧斯文。

〔王仲略云〕哥哥说的是。自古道文章好立身。着我做官人。有人来告状。则要烂精银。〔正末唱〕

【天下乐】你道是文章好立身。我道今人都为名利引。怪不着赤紧的翰林院那伙老子每钱上紧。〔王仲略云〕怎见得他钱上紧。〔正末云〕有钱的无才学。有才学的却无钱。有钱的将着金帛干谒那官人每。暗暗的衙门中分付了。到举场中各自去省试殿试。岂论那文才高低。〔唱〕他歪吟的几句诗。胡诌下一道文。都是些要人钱谄佞臣。

〔王仲略云〕这话伤将我来也。哥哥。你则猥慵惰懒。不以功名为念。你这等闲言长语。当的甚么。〔正末云〕贤弟也。如今人难求仕进。〔王仲略云〕怎么难求仕进。〔正末云〕只随朝小小的职名。被这大官人家子弟都占去了。赤紧的又有权豪势要之家。三座衙门。把的水泄不通。〔王仲略云〕可是那三座衙门。〔正末唱〕

【那咤令】国子监里助教的尚书。是他故人。秘书监里著作的参政。是他丈人。翰林院应举的。是左丞相的舍人。〔带云〕且莫说甚么好文章。〔唱〕则春秋不知怎的发。〔王仲略云〕春秋这的是庄家种田之事。春种夏锄。秋收冬藏。咱秀才每管他做甚么。〔正末云〕不是这等说。是读书的春秋。〔王仲略云〕小生不曾读春秋。敢是西厢记。〔正末唱〕周礼不知如何论。〔王仲略云〕这的是所行衙门事。自下而上的勾当。县里不理州里去理。州里不理府上去理。俺秀才每管他怎么。〔正末云〕不是这等说。是周公制作之书。〔王仲略云〕小生也不曾读这本书。不省得。〔正末唱〕制诏诰是怎的行文。

〔王仲略云〕那两桩其实不知。这桩儿且是做得滑熟。那告状的有原告。有被告。〔正末云〕一发说到那里去了。贤弟。你怎生得这一任官来。〔王仲略云〕这是各人的造物。你管他怎么。谁不着你学我做官来。〔正末唱〕

【鹊踏枝】我堪恨那伙老乔民。用这等小猢狲。但学得些妆点皮肤。子日诗云。本待要借路儿苟图一个出身。他每现如今都齐了行不用别人。

〔王仲略云〕哥哥。你从来有些多事。谁不教你求官应举去来。〔正末云〕我去不得。〔王仲略云〕谁拦着你来。去不得。〔正末唱〕

【寄生草】将凤凰池拦了前路。麒麟阁顶杀后门。便有那汉相如献赋难求进。贾长沙痛哭谁偢问。董仲舒对策无公论。便有那公孙弘撞不开昭文馆内虎牢关。司马迁打不破编修院里长蛇阵。

〔王仲略云〕俺虽然文章塌撒。也是各人的福分。如今都是年纪小聪明的做官也。〔正末云〕正是年纪小么。〔唱〕

【幺篇】口边厢妳腥也犹未落。顶门上胎发也尚自存。生下来便落在那爷羹娘饭长生运。正行着兄先弟后财帛运。又交着夫荣妻贵催官运。〔王仲略云〕哥哥。你如今虽有文章。可也学不的俺这为官的受用快活。俺端的靴踪不离了朝门里。〔正末唱〕你大拚着十年家富小儿娇。也少不的一朝马死黄金尽。

【六幺序】您子父每轮替着当朝贵。倒班儿居要津。则欺瞒着帝子王孙。猛力如轮。诡计如神。谁识您那一伙害军民聚敛之臣。〔王仲略云〕哥哥。俺虽年纪小。那一伙做官的。个个都是栋梁之材。〔正末唱〕现如今那栋梁材平地上刚三寸。你说波怎支撑那万里乾坤。〔王仲略云〕俺许多官人。怎生无一个栋梁之材。似我才学也勾了。哥。你也少说少说。〔正末云〕有有有。〔唱〕都是些装肥羊法酒人皮囤。一个个智无四两。肉重千斤。

【幺篇】这一伙魔军。又无甚功勋。却着他画戟朱门。列鼎重裀。赤金白银。翠袖红裙。花酒盈樽。羊马成羣。有一日天打算衣绝禄尽。下场头少不的吊脊抽筋。〔王仲略云〕哥哥何必致怒。你这等猥惰慵懒。有甚么好处。〔正末唱〕小子白身。乐道安贫。觑此辈何足云。云满胸襟拍塞怀孤愤。将云间太华平吞。〔王仲略云〕好大口也。〔正末云〕贤弟且略别。〔王仲略云〕正欢喜饮酒。可那里去。〔正末云〕前岁也有你来。约定元伯庄上赴会去。〔王仲略云〕哦。我记得了。哥哥。你馋嘴。为那一只鸡。半碗饭。几锺酒。如今要走一千里路哩。〔正末云〕大丈夫岂为餔啜而已。大刚来则是赴一信字。〔唱〕想为人怎敢言而无信。〔王仲略云〕哥哥。为人不要老实。还是说几句谎儿好。就失信便怎的。〔正末云〕大丈夫若失了信呵。〔唱〕枉了咱顶天立地。束发冠巾。

〔王仲略云〕我长这么大。纔失了一个信儿。〔正末云〕小二哥。还你二百文酒钱。〔王仲略云〕哥哥。你若赴鸡黍会。就带小弟同去如何。〔正末云〕既然贤弟要去。其路也不背。同往赴会去便了。〔同下〕〔老旦扮卜儿同张元伯上诗云〕花有重开日。人无再少年。休道黄金贵。安乐最值钱。老身姓赵。夫主姓张。不幸夫主蚤年身亡。止留下这孩儿。与山阳范巨卿为友。情坚金石。终始不改。因见豺狼当道。告归闾里。却早二年光景也。〔张元伯云〕母亲。今日是九月十五日。前岁哥哥约定。今日来拜探母亲。俺如今可杀鸡炊黍。等待哥哥者。〔卜儿云〕孩儿。二年之后。千里之途。怎生便信的他。〔张元伯云〕母亲。俺哥哥是至诚君子。必不失信。〔卜儿云〕孩儿。既是这等呵。我如今便安排下鸡黍。你去门外望一望来。〔张元伯云〕理会得。我出的这门来。怎生这早晚不见俺那哥哥来也。〔正末领家僮上云〕小生范巨卿。可早来到也。家僮接了马者。〔做相见科正末云〕兄弟。我来了也。〔张元伯云〕语未悬口。哥哥真个来了。千里之途。驱驰不易。〔正末唱〕

【金盏儿】想二载隔音尘。千里共消魂。〔张元伯云〕我则道哥哥不来赴会也。谁想有今日。〔正末唱〕我恨不的趁天风飞出山阳郡。想弟兄的情分痛关亲。我特来升堂重拜母。尊酒细论文。当初若不因鸡黍约。今日个谁识俺志诚人。

〔云〕兄弟。有王仲略得了官。他同我到此。〔王仲略云〕哥哥。你也等我一等。〔正末云〕我在此等候哩。元伯与相公相见咱。〔张元伯云〕请进。贺相公千万之喜。二位哥哥。受小生两拜。〔拜科王做受科云〕免礼免礼。小官欲待还礼来。一了说寿不压职。〔张元伯云〕是是是。〔正末云〕请起请起。元伯。请母亲拜见咱。〔张元伯云〕母亲在草堂。哥哥。咱和您进去见来。〔做进拜卜儿科〕〔卜儿云〕巨卿千里赴会。真乃信士也。〔正末云〕山阳一介寒儒。荒疎愚野。孤陋寡闻。谢老母不择。我和兄弟元伯。结为死生之交。此德此恩。生死难忘。〔卜儿云〕孩儿。你说道今日哥哥决来赴会。真个来到。这一句话。何其有准也〔正末唱〕

【醉中天】母亲道一句话何其准。您孩儿不错了半个时辰。〔卜儿云〕孩儿。将那村酒鸡黍饭来。与哥哥吃。〔做摆设科〕〔正末唱〕小子心真你更真。〔张元伯云〕哥哥。俺有甚么真处。〔正末唱〕你却早备下美馔篘下佳酝。〔云〕家僮将来。山阳淮楚之地。别无异物。新鲊数包。新橙百枚。黄丝绢一疋。荆妇亲手自造。万望老母笑纳为幸。〔卜儿云〕何劳如此重意。〔正末唱〕量这些轻人事您孩儿别无甚孝顺。〔卜儿云〕感承重礼。孩儿将酒来。〔正末唱〕何须母亲劳顿。〔卜儿云〕巨卿。生受您远路风尘也。〔正末唱〕您孩儿有多少远路风尘。

〔王在外做怒科云〕你每说到几时。早不是腊月里。不冻下我孤拐来。〔正末云〕呀。忘了仲略兄弟在外厢了。〔卜儿云〕有请有请。〔王进堂科正末云〕相公是杭州佥判。〔卜儿拜科云〕相公请。〔王仲略云〕老母免礼免礼。我待要还礼来。寿不压职。小官在京师。也带了些人事来送老母。〔做取乔砌末科正末云〕母亲。您孩儿与荆州刺史相约定赴会。不敢失信。来日五更便行。恐晚间酒后不能拜别老母。受孩儿几拜咱。〔拜科卜儿云〕你宽怀饮数杯。我亲自执料去。〔下〕〔正末云〕贤弟将过酒肴来。吾等对此佳景。可以散心尽欢竟暮。来日为别。〔唱〕

【金盏儿】就着这黄菊吐清芬。白酒正清醇。相逢万事都休问。想咱人则是离多会少百年身。〔张元伯云〕将黍饭来。〔做食科正末唱〕烹鸡方味美。炊黍恰尝新。我做了个急喉咙陈仲子。你便是大肚量孟尝君。

〔王仲略云〕我们饮不多几锺。早天色明了也。行人贪道路。哥哥慢行。您兄弟先行。哥哥。您兄弟无伴当。于道路上自做饭吃。这些果子下饭。您兄弟将去。路上■〈口赛〉他耍子。〔做取按酒放唐巾内戴上揭衣服取竹筒装酒科下〕〔张元伯云〕哥哥。今年已过。到来年九月十五日。您兄弟到哥哥宅上赴鸡黍会来。〔正末云〕兄弟。你若来时。休到山阳。至荆州郭外寻问我来。尊堂前不敢惊寝了。〔张元伯云〕哥哥。咱和您几时进取功名去。〔正末云〕男子汉非不以功名为念。那堪豺狼当道。不如只在家中侍奉尊堂。兄弟。您岂不闻尽忠不能尽孝哩。〔唱〕

【赚煞】礼义乃国之纲。孝悌是人之本。修天爵其道自尊。遶溪上青山郭外村。您与我剩养些不值钱狗彘鸡豚。每日家奉萱亲。笑引儿孙。便是羲皇以上人。〔张元伯云〕哥哥。若有人举荐我呵。去也不去。〔正末唱〕便有那送皇宣叩门。聘玄纁访问。且则可掩柴扉高枕卧白云。〔同下〕

〔音释〕

■〈羊吉〉音吉　■〈羊里〉音里　搜音搜　长音掌　诌音邹　长音丈　行音杭　别皮耶切　分去声　囤音顿　重平声　华去声　餔音逋　啜枢说切　趁嗔去声　篘又搜切　■〈口赛〉腮上声　纁音熏　白巴埋切

第二折

〔卜儿同旦儿倈儿扶张元伯抱病上元伯云〕小生张元伯。自从与哥哥相别之后。未经一载。不料染起疾病。百般医药。不能疗理。眼见的我这病觑天远。入地近。无那活的人也。大嫂。趁我精细。嘱咐你咱。母亲也近前。〔卜儿云〕孩儿也精细者。〔张元伯云〕母亲。我死之后。多留几日。待巨卿哥哥来主丧下葬。我灵车动口眼闭。若哥哥不到。休想我灵车动。母亲。我这会昏沈上来。扶着我者。大嫂。好觑当母亲。看我那孩儿者呵。〔诗云〕泪盈盈遗嘱自嗟咨。意迟迟怀恨漫寻思。荆钗妇好觑青春子。白头母先哭少年儿。〔做死科下〕〔卜儿云〕孩儿亡了。则被您痛杀我也。〔旦儿云〕兀的不痛杀我也。〔卜儿云〕孩儿今日嘱咐的话。要等他哥哥来主丧下葬。千里程途。怎生便得个书信到他那里。我且将孩儿停在棺函里。过了七日之后。选日辰埋葬孩儿。元伯。则被你痛杀我也。〔同下〕〔外扮第五伦引祗从上诗云〕龙楼凤阁九重城。新筑沙堤宰相行。我贵我荣君莫羡。十年前是一书生。老夫覆姓第五。名伦。字百俞。乃京兆长陵人也。自汉光武建武元年。曾为京兆尹。专领长安事。某平生公直廉介。市无奸枉。后补淮阳王为医工长。淮阳入朝。某随官属。得见光武。问以政事。某因应对。帝遂大悦。明日复特召入。与语至夕。以某为扶夷长。未曾到任。寻拜会稽太守。为政清而有惠。百姓爱之。至明帝卽位。改元永平。迁某为蜀郡太守。至十八年。拜为司空。今为吏部尚书。奉圣人的命。为因选法弊坏。国学书生。多有托故还乡。不肯求进。况兼各处山间林下。贤人君子。多有隐迹埋名。将贤门闭塞。圣人着小官于荆州等处采访。各州县若有能文会武栋梁之材。选取入朝。量材擢用。某到荆州。经年半载。并不见合属郡县所举人材。小官近闻一人。乃山阳金乡人。姓范名式字巨卿。此人原是国子监生。正为选法不明。告辞还乡。迁葬父母。隐于此处。闭户读书。与官府绝交。某累次遣人持书辟召。皆不肯就。老夫今日闲暇。将印信牒与佐贰官。不避驱驰。就范式宅中。亲自访问。此人若肯为官。便当荐之朝中。作柱石之臣见也。老夫一点为国求贤的意思。左右那里。将马来。则今日至范式宅中相访。走一遭去也呵。〔下〕〔正末引家僮上云〕小生范巨卿。自离了山阳。来到这荆州郭外。闭户读书。与官府绝交。有本郡太守是第五伦。累次聘小生为掌吏功曹。此意虽善。争奈这豺狼当道。不若隐居山林为得。吾闻仲尼有言。邦有道则仕。邦无道则卷而怀之。正今日也。〔唱〕

【南吕一枝花】天不生仲尼。万古如长夜。秦灰犹未冷。汉道复衰绝。满目奸邪。天丧斯文也。今日个秀才每遭逢着末劫。有那等刀笔吏入省登台。屠沽子封侯建节。

【梁州第七】如今那萧丞相争头鼓脑。便有那鲁诸生也索缄口藏舌。将古今人物分优劣。为吏者矜夸显达。为儒者卖弄修洁。舜庭八凯。孔门十哲。更和那汉国三杰。况中兴以后三绝。如今那宪台疎乱滚滚当路豺狼。选法弊絮叨叨请俸日月。禹门深眼睁睁不辨龙蛇。纪纲败缺炎炎的汉火看看灭。士大夫尚风节。恰便似寸草将来撞巨铁。枉自摧折。

〔第五伦上云〕说话中间。可早来到也。左右那里。接了马者。家僮。报复去。道有第五伦特来相访。〔家僮报科云〕有五丞相在于门首。〔正末云〕你何不早说。〔唱〕

【隔尾】见高车来俺只索倒屣连忙接。〔第五伦云〕老夫非私来。奉圣人的命。特来敦请贤士。〔正末唱〕听的道君命至越着俺披襟走不迭。〔云〕相公有请。〔第五伦云〕老夫久闻贤士大名。如雷贯耳。今得一覩。实为三生之幸。愿贤士早脱白衣。同朝帝阙。〔正末云〕小生堕落文章。似卖着一件物事。不能出手。〔第五伦云〕似卖着甚物事。〔正末唱〕卖着领雪练也似狐裘赤紧的遇着那热。但得本钱儿不折上手来便撇。〔第五伦云〕老夫特来沽之。〔正末唱〕本待要求善价而沽诸。争柰这行货儿背时也。

〔第五伦云〕贤士休这般说。你自不肯进取功名。想自古至今。运去运来。一进一退。从来有之。何必拘拘然以挂冠为高。捧檄为屈哉。〔正末唱〕

【牧羊关】想当日那东都门逢萌冠不挂。〔第五伦云〕贤士何不学那朱云折槛。〔正末唱〕长朝殿朱云槛不折。〔第五伦云〕灵辄一饭必酬。真乃壮士也。〔正末唱〕桑树下食椹子噎杀灵辄。〔第五伦云〕孙叔敖举于海滨。位至上卿。〔正末唱〕沧海上孙叔敖干受苦十年。〔第五伦云〕管夷吾霸诸侯。一匡天下。〔正末唱〕囹圄内管夷吾枉饿做两截。〔第五伦云〕贤士。你只学那张子房功成之后。弃职归山也不迟哩。〔正末唱〕赤松岭张子房迷了归路。〔第五伦云〕岂不见范蠡霸越。泛舟五湖。〔正末唱〕洞庭湖范蠡烂了桩橛。〔第五伦云〕那殷伯夷采薇甘饿首阳。他自有故。〔正末唱〕首阳山殷伯夷撑的肥胖。〔第五伦云〕那楚屈原终日独醒。投江而死。何足道哉。〔正末唱〕汨罗江楚三闾醉的来乱跌。

〔第五伦云〕贤士乃儒门俊秀。艺苑菁华。何苦屈节于芸窗。甘心于茅舍。依老夫之言。只当进身显耀。建立功名。纔是正理。〔正末云〕量小生有何才能。敢当相公举荐。〔唱〕

【隔尾】我待学踰垣的段干木非为■〈忄敝〉。垂钓的严子陵不是呆。枉了您个开阁公孙弘到茅舍。〔第五伦云〕傅说板筑。高宗封为太宰。岂非古今盛事。〔正末唱〕量小生才不及傅说。〔第五伦云〕据贤士之才。断不在蒯彻之下。〔正末唱〕辩不及蒯彻。〔第五伦云〕贤士。老夫此一来专是征聘贤士为官。〔正末唱〕我只怕进退无名。着人做笑话儿说。

〔正末做睡科第五伦云〕贤士睡着了也。老夫且去那古树之下。赏翫一回。家僮。等你主人醒时。我老夫再来攀话。〔下〕〔张元伯上云〕小生张元伯。自从与范巨卿哥哥相别。不幸死归冥路。小生曾有遗言。有巨卿哥哥到。方可主丧下葬。我这灵车便动。口眼也闭。哥哥若不来。休想这灵车动。况老母年高。妻娇子幼。倚门而望。千里之途。怕哥哥不知。今日日当午托一梦与哥哥。说知详细。可早来到也。〔叫科云〕巨卿哥哥。〔正末做醒科云〕正思想元伯。不期来到。〔唱〕

【骂玉郎】这些时平安信断连三月。我正心绪不宁贴。猛听的家僮报喜高声说。俺兄弟在那里。我与你亲自接。〔做见科唱〕不由人添欢悦。

【感皇恩】兄弟你煞是千里途赊。自从咱两处离别。〔张元伯云〕哥哥。你靠后。你岂知我心中烦恼也。〔正末云〕兄弟。怎这般烦恼。〔唱〕阻隔着路迢遥。山远近。水重迭。〔张元伯云〕哥哥靠后些。〔正末唱〕我这里迎门儿问候。他将我躲闪藏遮。咱两个。为朋友。比外人至亲热。

〔云〕兄弟有请。〔张元伯云〕哥哥。你靠后些。〔正末唱〕

【采茶歌】我恰待向前些。他把我紧拦截。〔张元伯遮面云〕哥哥靠后些。〔正末唱〕只见他折回衫袖把面皮遮。〔张元伯云〕哥哥。你岂知我心中烦恼。〔正末云〕兄弟。〔唱〕既然道有事关心能哽咽。怎这般无言低首谩伤嗟。

〔张元伯云〕您兄弟特来探望哥哥。〔正末唱〕

【哭皇天】你既是肯相探多承谢。〔张元伯云〕我见了哥哥面。便回程也。〔正末唱〕便回程因甚也。〔张元伯云〕您兄弟就此回去了也。〔正末云〕那里去。〔唱〕把书房门忙闭上。〔做扯张科唱〕将衣袂紧揪撦。〔张元伯云〕哥哥放手。你是生魂。我是鬼魂。您兄弟死了也。〔正末哭科唱〕谁想你今番今番命绝。想着俺同堂学业。同舍攻书。指望和你同朝帝阙。同建功名。你如今四旬不到。一事无成抛离老母。割舍妻男。怎下的撇了您歹哥哥歹哥哥死去也。这回相见。今番永别。

〔做哭科云〕兄弟。我和你几时再得相见也呵。〔唱〕

【乌夜啼】咱两个再相逢似水底捞明月。把咱这弟兄情一笔勾绝。〔张元伯云〕您兄弟临亡时。曾有遗言。嘱付老母。多停我几日。等哥哥来主丧下葬。哥哥若不到时。我灵车不动。不入坟坵。不期老母选后五日出殡。家中老母年高。妻娇子幼。无处可托。则望哥哥照顾老母和那妻子。便是俺朋友的情分。〔正末唱〕把平生心叮咛说。你可便不必喋喋。少住些些。〔张元伯推末科云〕哥哥。休推睡里梦里。〔下〕〔正末唱〕元来是破庄周一枕梦蝴蝶。〔云〕呀。元来是一梦。家僮多早晚也。〔家僮云〕午时了也。〔正末唱〕正日当卓午非夤夜。〔叹科云〕可惜元伯一代奇才。不能遂志。〔唱〕命矣夫。斯人也。闪的这老亲无子。幼子无爷。

〔做悲科云〕兄弟。兀的不痛杀我也。〔第五伦上云〕老夫正抚古树盘桓片时。则听的草堂上贤士举哀。不知为何。〔见科云〕贤士因何举哀。〔正末云〕相公恕罪。兄弟张元伯亡了。因此上举哀。〔第五伦云〕可惜可惜。寄书的人在那里。〔正末云〕无人寄书信来。〔第五伦云〕既无书信。你怎知张元伯亡了也。〔正末云〕相公不知。小生平昔与汝阳张元伯结为生死之交。恰纔与相公谈话。觉一阵昏沉。元伯梦中来报。因病而亡。于后五日下葬。专等小生去。老母妻子在家悲望。小生便索长行也。〔第五伦云〕贤士差矣。你平日间思想你兄弟。所以做这等梦。俗话说梦是心头想。此事真假未辨。敢是甚么邪神外鬼。问你讨祭祀来么。〔正末云〕相公。俺兄弟决不失信。小生持服挂孝。便索奔丧去也。〔唱〕

【三煞】奠楹梦断阴风洌。薤露歌残惨日斜。他从来正性不随邪。凛凛英雄。神道般刚明猛烈。〔第五伦云〕多咱是邪神外鬼问你讨祭祀。不可深信。〔正末唱〕他岂似饿鬼暮饕餮。他恰纔白日分明显化者。我问甚么是耶非耶。

〔云〕家僮。我嘱付你咱。〔唱〕

【二煞】怕少盘缠立文书问隔壁邻家借。怕无布绢将现钱去长街上铺内截。〔第五伦云〕既然贤士要去奔丧吊孝。就将小官的从马。与贤士代步。意下如何。〔正末云〕多谢了。〔唱〕乘骑的鞍马相公赊。〔第五伦云〕贤士几时回来。〔正末唱〕则这千里程途至少呵来回得三月。他既值凶事我问甚么勋业。〔第五伦云〕小官欲待荐举贤士为掌吏功曹也。〔正末唱〕这掌吏功曹那个名缺。请相公别寻个有政事豪杰。

〔第五伦云〕贤士。你二人相交。怎这般深厚也。〔正末唱〕

【黄锺尾】俺弟兄比陈雷胶漆情尤切。比管鲍分金义更别。张元伯。性忠烈。范巨卿。信士也。半世交。一梦绝。觉来时泪流血。寸心酸。五情裂。咱功名。已不藉。到来朝。避甚些。披残星。带晓月。冲寒风。冒冻雪。披丧服。拽轝车。筑坟坵。盖庐舍。种松楸。荫四野。那其间。尚未舍。猛思量。在时节。我和他一处行。一处歇。戚同忧。喜同悦。生同堂。死同穴。到黄昏。厮守者。据平生。心愿彻。着后人向墓门前高耸耸立一统碑碣。〔第五伦云〕贤士。碑碣上可写着甚么那。〔正末唱〕将俺这死生交范张名姓写。〔下〕

〔第五伦云〕贤士去了也。此一事未审虚实。一壁厢着人打听。果若有此事。老夫自有主意。左右将马来。且回私宅去也。〔诗云〕世人结友须黄金。黄金不多交不深。直待巨卿亲葬张元伯。方表悠悠生死心。〔下〕

〔音释〕

累上声　思去声　绝藏靴切　节音姐　舌绳遮切　劣闾夜切　洁饥也切　哲长蛇切　杰其耶切　月鱼夜切　缺区也切　灭迷夜切　折绳遮切　接音姐　迭音爹　热仁蔗切　撇偏也切　辄张蛇切　囹音苓　圄音语　截藏斜切　撅渠靴切　汨音密　跌音爹　菁音精　呆音爷　悦鱼夜切　彻昌偌切　说书惹切　贴汤也切　别邦也切　迭音爹　折音执　咽衣也切　撦昌惹切　别邦也切　喋音爹　蝶音爹　冽郎夜切　薤音械　烈郎夜切　餮汤也切　从去声　业音夜　切音且　也音耶　血希也切　裂郎夜切　雪须也切　轝音余　歇希也切　穴胡靴切　者音遮　碣其耶切

第三折

〔卜儿同旦儿倈儿众街坊驾轝车上卜儿云〕老身张元伯母亲。自从孩儿亡化。却早过了七日。他临亡时嘱付下。直等范巨卿哥哥来主丧下葬。许多路途。又无人寄封信去。今日是个好日辰。且安葬了。等他哥哥来祭奠也无妨。〔众街坊云〕婆婆。这轝车不肯行。拽不动了也。〔卜儿云〕再帮上几个亲眷。拽一拽。〔众做拽不动科云〕又添上许多人。越发拽不动了。〔卜儿云〕众位不知。他临终时分付下几句言语。直等待范巨卿哥哥来。灵车动。他纔肯入坟坵。只是千里路途。怎生便得他来。〔众街坊云〕俺众人拽不动。老人家你看着。俺众人且回家里吃了饭再来拽。〔下〕〔正末骑马上云〕小生范巨卿。今来与元伯奔丧吊孝。一路上好是凄凉也呵。〔唱〕

【商调集贤宾】兄弟也我和你二十年死生交同志友。咱两个再相见永无由。一灵儿伴孤云冥冥杳杳。趁悲风荡荡悠悠。恨不的摔碎我袖里丝鞭。走乏我坐下骅骝。兄弟也为你呵整整的三昼夜水浆不到口。沿路上几曾道半霎儿停留。身穿的丝麻三月服。心怀着今古一天愁。

〔云〕这正是心急马行迟。再加上几鞭者。〔唱〕

【逍遥乐】打的这马不剌剌风团儿驰骤。百般的抹不过山腰。盼不到地头。知他那里也故冢新坵。仰天号哭破咽喉。更那堪树梢头阴风不住吼。恰荒邨雪霁云收。猛听的哭声哽咽。遥望见旛影飘扬。眼见的滞魄夷犹。

〔云〕远远的听见许多人闹。莫非是元伯的灵柩。呀。只见一首旛上面有字。写着道张元伯引魂之旛。元来果有此事。〔下马至车前哭科卜儿云〕原来是巨卿哥哥来了。知他是睡里也那是梦里。〔正末唱〕

【金菊香】三生梦断九泉幽。兄弟也谁想你一日无常万事休。〔卜儿云〕哥哥。许多人拽不动这灵柩。〔正末云〕这灵车不动呵。〔唱〕莫不为尊堂妻子留。这三件事我索承头。你身亡之后不须忧。

〔做哭科云〕兄弟。兀的不痛杀我也。〔众街坊云〕巨卿省烦恼。〔正末云〕母亲。安排祭祀来。小生于路上思想兄弟。做了一通祭文。祭祀兄弟咱。〔祝云〕维永平元年。岁次戊午。十月癸亥朔。越五日丁卯。不才范式。谨以清酌庶馐。致祭于张元伯灵柩之前。维公三十成名。四十不进。独善其身。专遵母训。至孝至仁。无私无逊。功名未立。壮年寿尽。吁嗟元伯。魂归九泉。吾今在世。若蒙皇宣。将公之德。荐举君前。门安绰楔。墓顶加官。二人为友。万载期言。呜呼哀哉。伏惟尚享。〔做哭科唱〕

【梧叶儿】举孝廉曾三聘。论文才第一流。我道你不拜相决封侯。正沧海鱼龙夜。趁西风鵰鹗秋。此一去不回头。好教我这烦恼越感的天长地久。

〔云〕你众人打开棺函。我试看咱。〔卜儿云〕哥哥不可。已死过许多时。则怕尸气扑着你也。〔正末云〕母亲。便有尸气扑死我。我和兄弟一处埋葬更好哩。〔众开棺正末看跌倒科唱〕

【挂金索】我见他皮壳骷髅。面色儿黄干干浑消瘦。恰便似刀搅我这心肠。痛杀杀难禁受。恨子恨这个月之间。少个人来问候。早知你病在膏肓。我可便舍性命将伊救。

〔卜儿云〕哥哥。千里之途不曾有信。哥哥。你便怎生知道来。〔正末云〕您孩儿正在草堂上与第五伦大人谈话。觉一阵昏沈。见兄弟来托一梦。所说身死一事。忽然醒来。乃是一梦。因此上您孩儿星夜前来。俺兄弟先有显应也。〔卜儿云〕这等异事。古今少有。哥哥。你试说一遍咱。〔正末唱〕

【村里迓皷】兄弟也。不争你在黄泉埋没。却教我在红尘奔走。想着那世人几个能全德。更几人全寿。可惜你腹中大才。胸中清气。都做了江山之秀。闪的我急急如漏网鱼。呀呀似失羣鴈。忙忙似丧家狗。〔云〕只这一梦呵。〔唱〕不由人不痛心疾首。

〔卜儿云〕除了做梦一节。还有显应么。〔正末唱〕

【元和令】数日前落长星大似斗。流光射夜如昼。原来是丧贤人地惨共天愁。空余下剑挂尽汝阳城外柳。则这青山一带也白头。满街人雨泪流。

〔众街坊云〕巨卿。上千的人拽不动灵车。谁想有这等灵验。〔正末唱〕

【上马娇】休道是人一舟。便有那力万牛。百般的拽不动轝车轴。〔带云〕兄弟。〔唱〕则你那阴魂耿耿将咱候。志已酬。将你那灵圣暂时收。

〔众街坊云〕好大风也。〔正末唱〕

【游四门】疎剌剌阴风吹过冷飕飕。支生生头发似人揪。静悄悄荒林旷野申时候。昏惨惨落日坠城头。早乱纷纷寒鴈下汀洲。

【胜葫芦】都做了野草闲花满地愁。你为甚不肯上坟坵。枉教那一二千人都落后。这的是谁亲谁旧。谁薄谁厚。〔带云〕兄弟也。〔唱〕不能勾相守到白头。

〔云〕再将酒来。我与兄弟浇奠咱。〔唱〕

【后庭花】祭酒奠到五六斗。挽诗吟到十数首。可惜耗散了风云气。沈埋了经济手。咱两个论交游。不在诸人之右。播声名横宇宙。吐虹霓贯斗牛。卧白云商岭头。钓西风渭水秋。笑严光傲许由。到如今一笔勾。

〔云〕兄弟。你今日下葬呵。〔唱〕

【青哥儿】虽不曾功名功名成就。早已将世情世情参透。觑的个一介寒儒过如万户侯。既今日归休。人死不终留。咱意气相投。你知我心忧。来岁到神州。将高节清修。向白玉阶前拜冕旒。我与你叮咛奏。

【柳叶儿】呀。似这般光前裕后。一灵儿可也知不。〔云〕兄弟。你若有灵圣。跟您哥哥到坟头去来。若无灵圣。只似这般拽不动者。〔做拽灵车科唱〕我亲身自把灵车扣。〔众街坊云〕异事。你看灵车行动了也。〔正末唱〕一来是神明佑。二来是鬼推轴。〔云〕兄弟跟我来。跟我来。〔唱〕我与你扢剌剌直拽到坟头。

〔众街坊云〕可早来这坟院中。埋了这棺椁。一壁厢掩土。烧纸烧纸。〔做葬科卜儿云〕下了葬了。停当了也。哥哥。咱和你回去来。〔正末唱〕

【醋葫芦】母亲你伴魂旛即便回。婶子共侄儿休落后。〔谢辞众科唱〕我这里谢相识亲友省僝僽。我今夜只伴着衰草白杨在这坟院宿。〔众街坊云〕巨卿。他的亲眷都家去了。你没来由倒在这里歇。〔正末云〕我不为别的。〔唱〕自恨我奔丧来后。又不是沽名吊誉没来由。

〔卜儿云〕哥哥。你三昼夜不曾歇息。你若不回家去呵老身也不回去。〔正末唱〕

【幺篇】待不去呵逆不过这老母情。〔云〕着兄弟说。不甫能盼得你来。守不的我一夜。〔唱〕待去呵我又怕应不得兄弟口。想着俺那对寒窗风雨几春秋。则落得墓门前一杯浇奠酒。从今别后。要相逢则除是枕席间梦黄昏。鸡报晓五更头。

〔众街坊云〕巨卿。咱且回去。改日再来。〔正末云〕众位你不知。元伯在坟院中。一年四季。怎生捱这等凄楚。〔众街坊云〕他是个死人。这一年四季。晓得甚么凄凉。〔正末唱〕

【幺篇】到春来怎听那杜鹃啼山月晓。到夏来怎禁那乱蝉声暮雨收。到秋来怎听那寒蛩啾唧泣清秋。到冬来你看那寒鸦万点都在老树头。这几般儿经年依旧。漫漫长夜几时休。

〔众街坊云〕巨卿。天色晚了也。咱回去来。〔正末唱〕

【高过浪来里】则被你君章子征将我紧追逐。并不曾厮离了左右。今日不得已且随众还家。到来日绝早到坟头。道是我与你庐墓丁忧。这一片心虽过当果无虚谬。更那堪朔风草木偃。落日虎狼愁。觑了这四野田畴。三尺荒坵。魂魄悠悠。谁问谁瞅。〔带云〕兄弟。〔唱〕空着我欲去也伤心再回首。

〔卜儿云〕巨卿。我岂知元伯孩儿撇了老身并媳妇儿先去了也。〔正末唱〕

【随调煞】可怜朱颜妻未老。青春子年幼。撇下个白头老母正堪忧。眼中泪和我心上愁。这两般儿合辏做一江春水向东流。〔同下〕

〔音释〕

摔音洒　剌音辣　号平声　邨与村同　楔音屑　骷音枯　髅音娄　禁平声　肓音荒　轴直由切　过平声　不甫鸠切　僝锄山切　僽音骤　宿羞上声　当去声

第四折

〔第五伦领祗从上云〕小官第五伦。自从范巨卿与张元伯奔丧去了。我随着人打听。果有此事。他如今现在坟院中栽松种柏。筑垒坟墙。早已百日有余也。老夫在圣人前奏过。言巨卿至仁至德。古今无比。就着老夫将头踏伞盖。皇宣丹诏。直至汝阳元伯坟内。征聘此人临朝。加官赐赏。又着老夫顺带玄纁丹诏。随路有高才大德。卽便举入朝中重用。老夫既奉朝命。不敢久停久住。直至汝阳征聘巨卿。走一遭去来。〔下〕〔正末上云〕自从元伯亡过。小生在这坟院中栽松种柏。垒墓修坟。却早过了百日光景〔诗云〕元伯萧然一命亡。有才无寿两堪伤。妻夫镜里鸾孤影。朋友丛中鴈失行。三尺素丝书姓字。一堆黄土盖文章。晚来不敢高声哭。只恐猿闻也断肠。〔唱〕

【中吕粉蝶儿】直哭的山月苍苍。野猿啼老松枝上。满郊祠风卷白杨。吊英魂。歌楚些。不胜悲怆。若不是筑室居丧。枉惹的黄泉下故人失望。

【醉春风】我只待垒高冢卧麒麟。栽长松引凤凰。〔云〕人都道自古及今。那得兄弟庐墓礼来。〔唱〕这死生交金石友至诚心。怎道的谎。谎。今日个浮坵。有朝得志。我将你恁时改葬。

【红绣鞋】我若是为宰为卿为相。〔带云〕元伯也。〔唱〕我与你立石人石虎石羊。撇下个九岁子四旬妻八十娘。另巍巍分一宅小院。高耸耸盖一座萱堂。我情愿奉晨昏亲侍养。

〔第五伦躧马儿引祗从孔仲山上云〕老夫第五伦是也。奉圣人的命。与范巨卿加官赐赏。说话中间。可早来到也。令人。接了马者。〔正末云〕只见远远的一簇人马来到这坟前。不知为何。〔唱〕

【石榴花】我则见荡晨光一道驿尘黄。闹吵吵人马扣坟墙。〔做见五伦科唱〕我这里曲躬躬叉手问端详。〔第五伦云〕奉圣人的命。采访贤士来。〔正末唱〕道当今圣上访问贤良。〔第五伦云〕贤士接了宣诏者。〔正末唱〕听的道接皇宣諕的我魂飘荡。〔第五伦云〕快脱了丧服。〔正末唱〕脱丧服手脚张狂。〔第五伦云〕昔日文王访太公于磻溪。立周朝之政。贤士比太公何别。〔正末唱〕我又不曾映斜阳垂钓磻溪上。怎生坟院里遇着文王。

〔第五伦云〕贤士。今日加官赐赏。便好道峥嵘有日。奋发有时。〔正末唱〕

【斗鹌鹑】人都道我暮景桑榆。合有些峥嵘气象。可正是乐极悲生。今日个泰来否往。〔第五伦云〕为你在此筑垒坟墙。栽松种柏。百日有余。小官奏知圣人。特来宣命。〔正末唱〕垒筑了这五六板坟墙。奏与帝王。又不曾学傅说作楫为霖。误陛下眠思梦想。

〔第五伦云〕贤士不可迟延怠慢。便索临朝。同见圣人去来。〔正末唱〕

【上小楼】过举他门下侍郎。落保了也朝中宰相。〔第五伦云〕因贤士高才大德。举荐为官。〔正末唱〕有甚么孝廉方正。德行才能。政事文章。〔第五伦云〕若得贤士为官。黎民有望也。〔正末唱〕怎消的一方之地。百万生灵。将咱倚仗。〔第五伦云〕贤士。您有尹铎之才。当以重用。〔正末唱〕我又无尹铎才怎生保障。

〔第五伦云〕请贤士上马。〔正末云〕念吾弟威灵可表。范式丹诚。本来庐墓。但朝廷有诏。礼不容违。苟得志于朝。必不使吾弟湮灭九泉之下。〔做辞墓科〕〔第五伦云〕祗从人摆开头踏。慢慢的行。〔孔仲山喝云〕避路。〔正末唱〕

【幺篇】列旌旗一望中。摆头踏半里长。我则见马前虞候。志气昂昂。状貌堂堂。问姓名。是故人。别来无恙。〔云〕那喝道的敢是孔仲山么。〔孔仲山云〕然也。〔正末惊问云〕呀。兄弟。你怎做马前一卒。〔孔仲山云〕因为王韬赖了我万言长策。所以不能为官。您兄弟该当马前虞候的身役。哥哥。您请稳便。〔正末唱〕我怎敢恰为官贵人多忘。

〔第五伦云〕贤士。他是何人。〔正末云〕相公不知。此人是孔宣圣一十七代贤孙孔仲山是也。这秀才文章胜在下十倍。被判院门下女壻王韬赖了他万言长策。以此不能为官。〔第五伦云〕便着人拿王韬来。我奏知圣人。依律重责。贤士。想王韬这厮。则待闭塞贤门。情理可恶。〔正末云〕相公。据孔仲山之才。当以重用。〔第五伦云〕既然贤士说孔仲山才德过人。小官顺带有玄纁丹诏在此。就着孔仲山受了宣诏。俺三人一同上马。见圣人去来。〔正末云〕既如此。贤弟你可脱了衣服。换了朝章者。〔孔仲山做换衣服科〕〔正末唱〕

【十二月】忙换了麻衣布裳。便穿上束带朝章。拜受了玄纁一箱。跪听了丹诏十行。〔第五伦云〕孔仲山。您望阙谢了圣人的恩者。〔正末唱〕面朝着东都洛阳。三舞蹈顿首诚惶。

【尧民歌】多谢你荆州太守汉循良。举荐我布衣芒屩到朝堂。死生交端不比孙庞。清廉吏须当効龚黄。行藏。行藏。暗酌量。也不是咱虚谦让。

〔第五伦云〕范巨卿。为你高才大德。信义双全。老夫奉圣人的命。与贤士加官赐赏。〔正末唱〕

【耍孩儿】愧微臣勅赐加官赏。〔带云〕只是张劭呵。〔唱〕他未沾恩我岂敢承当。念生平籍贯在山阳。幼年间父母双亡。三公若是无伊吕。四海谁知有范张。〔第五伦云〕那张劭的才能德行。比你如何。〔正末唱〕臣比张劭无名望。张劭德重如曾颜闵冉。才高似贾马班杨。

〔第五伦云〕张劭有多大年纪了。〔正末唱〕

【二煞】犬马年虽是长。论学问他更强。私心愿奉为宗匠。想汉朝岂无良史书名姓。众文武自有傍人话短长。臣举孔仲山可作头厅相。〔第五伦云〕那孔嵩比你如何。〔正末唱〕似臣呵常人有数。论此人国士无双。

〔第五伦云〕虽然无了张元伯。可得了孔仲山。却正是得一贤。失一贤。〔正末唱〕

【一煞】虽然是得一贤失一贤。〔孔仲山云〕可惜无了元伯哥哥。〔正末唱〕您也何须的涕两行泪两行。得蜀望陇休多想。〔带云〕死了元伯呵。〔唱〕恰便似攧折了千寻白玉擎天柱。〔带云〕用了孔仲山呵。〔唱〕赔与你个万丈黄金架海梁岂不闻晏平仲为齐相。乘车人忧心悄悄。倒是御车吏壮志扬扬。

〔第五伦云〕令人。与我拿的王韬安在。〔祗候拿王仲略上云〕禀爷。拿的王韬到了也。当面。〔王仲略不肯跪科祗从云〕你怎么不跪。〔王仲略云〕寿不压职。也罢也罢。我跪着。〔第五伦云〕兀那王韬。你怎敢混赖了孔仲山万言长策。〔王仲略云〕您这个老大人差了。我若不赖他的文章。我可怎么能勾做官。便总甲我也不得做。〔第五伦云〕您等俱望阙跪者。听圣人的命。〔断云〕圣天子思求良辅。下弓旌广开贤路。何止是聘及山林。但闻名不遗坵墓。汝阳郡张劭虽亡。有范式亟称其素。可遥封翰院编修。赐母妻并沾荣禄。遗弱息君章子征。可卽授陈留主簿。范式拜御史中丞。其孔嵩尚书吏部。王仲略诈冒为官。杖一百终身废锢。见天恩浩荡无私。与羣臣相安举错。〔正末等谢恩科唱〕

【煞尾】我为甚觑功名不在心。也则念穷交不忍忘。因此乞天恩先到泉台上。纔留的这鸡黍深盟与那后人讲。

〔音释〕

些梭去声　磻音盘　否滂米切　行去声　铎多劳切　忘去声　屩音皎　蜀绳朱切　锢音固

题目　义烈传子母襃扬　

正名　死生交范张鸡黍

死生交范张鸡黍杂剧终





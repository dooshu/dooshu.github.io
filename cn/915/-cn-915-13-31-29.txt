◇周使持节大将军广化郡开国公丘乃敦崇传

崇，恒州代郡鼓城县广义乡孝让里人也。昔寿丘建国，赐姓者十二人；平阳举贤，登朝者十六族。况复大电绕枢，流星入昂，派分源别，干其嗣兴者乎。魏道武皇帝以命世雄图，饮马河洛，兄弟十人，分为十姓，辨风吹律，丘氏即其一焉。

五代祖邈，骠骑大将军、开府仪同三司、营丘郡开国公。于时天道西北，既禀谋谟；马首东南，实资匡赞。因以封名，仍为赐氏。与夫南公伯即有连类，宗侧（疑）乐正，非无准则。曾祖双轨，使持节、骠骑大将军、司徒、青兖二州刺史、范阳文昭公。洛食之始，上马治国；登庸之初，升槐论道。生则绝席武官，死则配祠清室。夫人太原王氏，三世为将，四代为公，社稷大宗，钟鼎贵族，伉俪是归，秦晋匹也。祖提，使持节、卫将军、驸马、都督河交二州刺史、灵寿县开国公。公子公孙，声名籍甚；增辉增耀，弱冠升朝。夫人清廉郡长公主，孝文帝之和疆女也。王姬有行，车服不系，故得卫青上将，张耳贤夫。父愿，使持节、大都督、徐州诸军事、徐州刺史、平阳县开国公，食邑四千户。少年习象，多见兵书，浇沙聚石之营，却日横云之阵。弯弧则戟破小支，抽剑则泉飞枯井。夫人宇文氏，周文皇帝之第三妹也。母仪令范，女师贤哲，德高隆虑，义重河阳。魏受其终，周新其命，式墓封坟，追旌盛德，乃赠使持节、大将军、广化郡开国公，食邑一千户。夫人赠安德郡长公主。游魂冤结，非无广汉之城；久客思归，唯有东平之树。

自永安以来，魏室大坏，海水群飞，天星乱动。礼乐征伐，不出于人主；举贤诛暴，议在于强臣。高丞相驱率风云，奄荒齐晋；我舅氏文皇帝驾驭龙虎，据有周秦。南北渝盟，东西敌怨，既而各受图书，并当圭璧。百姓则父南子北，兄东弟西，事主则忧亲，求生则虑祸。大周亲戚，遍钟涂炭，输之城旦，下之织室。关河严隔，三十余年。

天厌丧乱，人思反德。彼之风尘，既静函谷；此之冠盖，屡涉漳滨。中山冤枉之余，代郡凋残之泽，并遇革音，咸蒙礼送。崇、宾兄弟二人，相看气息，亲爱凋零，方寸久乱，恒山杀翮，岂望同飞。而安国徒中，郁为卿相；班超绝域，遂得生还。天和四年，至于新邑。

朝廷以舅甥之国，外内之亲，乃授宾使持节、骠骑大将军、开府仪同三司、大都督、安乐县安国公，食邑一千户。宾得免虎口，仍上龙门，声价同，风焱即远。方欲讨论国耻，伸雪家冤，横尸原野，是所甘心，时不我与，先从朝露。春秋若干。卫国兴文子之恸，长安有诏葬之悲。乃赠本官加少傅，蒲、虞、勋三州诸军事，蒲州刺史，以天和六年某月日葬于长安之洪渎原。妻青州石氏，长城郡君。胤子孤茕，生妻嫠室，即能有节，还成守义。崇蒙授使持节、大都督、骠骑大将军、开府仪同三司、广化县开国公，食邑一千户。昆季二人，同年上将，彤廷交映，戟相临。昔二冯同德，继踵当官；两杜齐名，夹河为郡。比斯荣宠，彼将惭色，俄然宾疾，奄捐馆舍。崇兄弟胜衣，备罹祸酷，同气长养，得及全人，今者来归，更连凶闵，每一悲恸，行路伤心。抚养爱子，情深马援之慈；恭事寡嫂，义甚颜含之孝。天和六年，授大将军，余如故。龙庭赏出塞之功，玉门劳旋师之宠。异代同和，见之今日。建德二年，授使持节、都督宜州诸军事、宜州刺史，忽忽横ト，但有诵书；暧暧重帷，惟闻善政。清不置水，明非举烛。乃是入境移风，非直停车待雨。

有敕大将军、宜州刺史、广化郡公崇：「自夏季无雨，以迄于今。虽靡神不祷，仍未降感。知彼州内，独蒙滂泽。谅由大将军精诚所至，忧念郡人，丰稔可希，良以为慰。」又敕广化公崇：「知此存心政术，治勤黎人，受委称职，嘉尚无已。古人有言：『非行之难。』念加勉勖，以致尽善。指令宣纳，抑操赐齐。」陈物如别，宜谕朕怀，昔阳平太守，别降红粟之恩，荆州刺史，偏蒙衮衣之赐。治绩尤异，此之谓乎。

崇清净为政，廉明为法。人不忍背，吏不忍欺。性不饮酒，无所嗜欲，深沈墙仞，喜愠不形。文必正词，弦惟雅曲。仁义礼节，是所用心；缇衤失缃素，爱玩无已。当今四郊多垒，尚有公卿之辱；鼓鼙不息，犹劳将帅之谋。语其仇耻，唯愿横行死地；思其报国，不吝身膏原野。但令天假之年，时绥之福。忠贞之事，公其取焉。略书梗概，陈之直史。（《文苑英华》九百九十二）


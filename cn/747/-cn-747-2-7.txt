○命秦王征王世充诏

取乱侮亡，圣王於是致治；民和众泰，汤武所以成功。兵革之兴，义资靖难，出军命将，盖非获已。自隋氏数穷，天下鼎沸，豺狼交争，黔庶凋残。朕受命君临，志存宁济，率土之内，咸思覆育，声教所覃，莫不清晏。惟彼伊雒，尚隔朝风，世充作梗，肆行凶暴。害虐良善，拥迫吏民，反道乱常，日月滋甚。祸盈衅积，夭亡有徵，心腹猜携，党援孤绝。农亩荒废，粮廪内空，城隍社稷，势皆殄溃，吊民问罪，今实其时。可令陕东道行台上柱国秦王世民总统诸军，东踰崤渑，分命骁勇，百道俱进，救彼涂炭，诛其凶渠。凡此授律，义在拯民，府库货财，一无所利。克敌制胜，效策献功，官赏之差，并超常典。其有背贼归款，因事立勋，即加宠授，务隆优厚。


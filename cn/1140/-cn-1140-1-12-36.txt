寄毛大可

中州不及相闻白门距宣城三驿复尔尔空同有云海内诗朋官罢减城中酒伴病来稀咏之抚牀於邑伯调锦雯相继去吾曹亦皆老矣小毛子才调风华不让古人卷帙较侈金汝州曾为料理剞劂否向承寄一册为他友所夺至今怏怏幸加倍偿我前岁嵩少诸作惜不令吾兄见之诗文见在校讐萧瑟掩关不敢望故人命驾或出游道路之便枉过溪亭留数日谢李千年已还又当使敬亭小破岑寂也


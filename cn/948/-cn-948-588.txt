陆游　春阴

老境三年病，新春十日阴。

孤舟镜湖客，万里玉关心。

出岫云多态，呼风鸟独吟。

读书惟恐尽，倾酒却愁深。

陆游

陆游　春阴

春风浩荡作春阴，弱燕归来不自禁。

白塔昏昏才半露，青山淡淡欲平沉。

裘茸细雨初惊湿，屐齿新泥忽已深。

直怕楼高生客恨，不因病起倦登临。

陆游

陆游　春阴

窗昏不见字，今日罢观书。

迹寄浮生内，心游旷劫初。

太山均蚁垤，圣域亦蘧庐。

兀坐还成倦，荒畦去荷锄。

陆游

陆游　春阴

数间茅屋傍枫林，常负平生万里心。

老去逐年增老病，春来无日不春阴。

麴麈蘸岸波初涨，猩血团枝色已深。

欲到东园还嬾起，却和残睡听鸣禽。

陆游

陆游　春阴

麴尘柳色正遮门，石黛江流曲抱村。

小院春光方盎盎，远山雨气又昏昏。

傍檐林鸟惊幽梦，极目烟芜卷烧痕，

只道余寒尚如许，不知生意满乾坤。

【卷12】

陆游


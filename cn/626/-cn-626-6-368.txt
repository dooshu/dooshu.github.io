朱主事长春一十一首

【岁事歌二首】

除夜春雷隐地起，小年岁雪纷未已。

黄泥乍融不肯冻，百草作芽青欲死。

草死不愁愁麦黄，冬暖根薄恐易伤。

眼前米市忽腾粜，人间那得陈千仓。

城头鸟鹊无数叫，父老对之愁断肠。

岁前立春下黑雾，三日蒙蒙岁朝度。

白日不光云头乌，沾衣如墨土如腐。

岁风况自东南来，发书占之民有灾。

苦竹根边土螾动，棠梨稍上山蜂猜。

岂无当道问牛喘，对雪呼僮且举杯。

【木介行】

空溪淅淅复淅淅，一夜风响如霹雳。

云纷天晦急雪来，半是虚花半成汁。

初时点户湿有声，瑟如帘下击秦筝。

须臾上下雨且冻，满地蹴裂黄河冰。

冰荒荒兮雪离离，乍融乍合白垂垂。

千家瓴瓦一时结，大如木扇长如锥。

茫茫山川望不见，但对孤城白于练。

忽然众鸟齐飞呼，千株万树都封遍。

碎者作花聚作叶，疑是梨花夜开月。

披枝摇曳无数鸣，又如列戟兵扬声。

城中万户闭不出，一老临河独叹息。

问之低头手把树，十年木介曾如是。

冰荒田没盗贼起，至今卖子归无处。

往时腊尽今况春，雷动草出水有潾。

南市白米斗钱百，四方在在流饥民。

含咨相坐未卒语，雪风吹湿头上巾。

关门且抱床下瓮，唤妇当垆自煮鳞。

【入栖贤山逢朱大】

日照栖贤白，空山步正赊。

谷禽飞避客，樵子领归家。

野食烹秋菽，荒篱对涧花。

偶然逢故旧，小坐说桑麻。

【春晓归云庵留题】

细草迷岩路，平田带寺门。

春风游客少，宿鸟见人喧。

山翠当虚坐，花红落小轩。

清幽惬所好，况对道林言。

【采药冬至上岘山】

采药至山寺，仲冬野日清。

寒光侵草色，阳气入钟声。

雉子飞余雪，渔人出晚晴。

占年望云物，未得免浮生。

【移家四首】

翠竹新栽映白沙，碧湖深处是吾家。

欲逃城市移家远，颇有山林发兴赊。

野鸟昨过窥几席，邻人相见馈鱼虾。

蓬蒿不少扬雄宅，翻喜门无载酒车。

桑青杏白野田香，浴鹭飞凫暖渚长。

画艇春游山霭霭，云帆时度水茫茫。

一尊行乐依花坞，双鬓偷生托药囊。

便与妻儿成避世，他时鸡犬即仙乡。

每怪陵瓜传五侯，何须径竹候羊裘。

渔樵来往人皆好，丘壑行藏老即休。

巢燕阁头飞娜娜，戏鱼篱尾出悠悠。

采莲采芰明朝兴，早向东邻买小舟。

曲笠聊从采杜蘅，含香未拟望金茎。

养生叔夜贪游兴，多病相如薄宦情。

薄酒不从时社饮，野人随地结春耕。

卜居已赋拚终隐，渔父何劳更问名。

【水庄引兴】

宿雨浮山眇欲无，啾啾芦叶生群凫。

岩边树拥回流白，云际帆随反照孤。

满地菰莼翻钓舍，谁家蓑笠罢农夫。

篱花径竹垂垂没，莫遣沙崩损药炉。


○请立昭武庙状

孟州汜水县高祖、太宗塑像。右，汜水武牢关是太宗擒王世充、窦建德之地，关城东峰有高祖、太宗塑像，在一堂之内。伏以山河如旧，城垒犹存，威灵皆畏於轩台，风云还疑於丰沛，诚宜百代严奉，万邦所瞻。西汉故事，祖宗尝所行幸，皆令郡国立庙。今缘定觉寺例合毁拆，望取寺中大殿材木，於东峰改造一殿，四面兼置宫墙。伏望号为昭武庙，以昭圣祖武功之盛。委孟怀节度使差干事判官一人，勾当修造。缘圣像彩色，颇已故暗，望令李石於东都差拣绝好画手，就加严饰。初兴功日，望令东都差分司郎官一人荐告，至功程毕日，别差使展敬。未审可否？


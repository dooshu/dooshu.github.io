35　讀山海經猶屈子遠遊　淵明悲痛之深可爲流涕　真希元論淵明眷王室　山海經載精衞刑天事　厚齋挽袁進士鏞詩


陶靖節之讀山海經，猶屈子之賦遠遊也。「精衞銜微木，將以填滄海。刑天舞干戚，猛志固常在。」悲痛之深，可爲流涕。

【何云】公蓋自況。

【全云】深寧集一百二十卷不傳，然如哭袁進士鏞詩，老淚可掬，悲痛爲尤深矣。

【方樸山云】於此見厚齋之忠。

【元圻案】真西山跋黄瀛甫擬陶詩曰：「淵明眷眷王室，蓋有乃祖長沙公之心，獨以力不得爲，故肥遁以自絶。食薇飲水之言，銜木填海之喻，至深痛切。」〇山海經三：「發鳩之山有鳥焉，名曰精衞，其名自詨。是炎帝之女，名曰女娃，游於東海，溺而不反，故爲精衞，常銜西山之木石以堙東海。」又海外西經：「刑天與帝争神，帝斷其首，葬之常羊之山。乃以乳爲目，以臍爲口，操干戚以舞。」〇周益公跋邵康節手寫陶詩云：「宣和末，臨漢曾紘謂舊本讀山海經詩『形夭無千歲』當作『刑天舞干戚』，某初喜其援證甚明，已而再味前篇專咏夸父事，次篇亦當專咏精衞，不當旁及他獸。今觀康節只從舊本，則紘言未可憑。」〇甬上耆舊詩載厚齋挽袁進士鏞詩云：「天柱不可折，柱折勢莫撑。九鼎不可覆，鼎覆人莫扛。袁公烈丈夫，獨立東南方。欲以一己力，代國相頡頏。適遭宋祚移，恥爲不義戕。奮然抱志起，誓欲掃攙搶。拔劍突前麾，手回日月光。賊勢愈猖獗，山摧失忠良。嗚呼絶倫志，不得騁才長。妻孥悉從溺，枯骨誰爲襄。忠烈動天地，游魂爲國殤。山水倍堪悲，抱恨徹穹蒼。穹蒼幸一息，庶幾紀星霜。西風白楊路，哀猿號崇岡。解劍挂墓柏，泣下沾衣裳。惜哉時不利，抽毫述悲傷。」






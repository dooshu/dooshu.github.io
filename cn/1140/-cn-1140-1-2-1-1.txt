袁州府志序

传曰沃土之民淫瘠土之民思思则善心生於是知瘠土之易为理也江西郡十三袁称瘠焉川谷僻邃岩石廉利其巉峻磊砢之气小人得之为愿朴君子得之为介特其发为文辞则又多高寒幽峭之音郑守愚之遗风犹有存者近代黄太常抗节犯难精诚动天地其後士大夫多厉廉耻尚节烈至今未坠民间闾巷无纨绮皆安俭守简淡然而易足固知瘠土之民多善也然畊作弗力徒手召佃山谷麻枲之利让之闽越之流民而土人不有予又尝惜其俭而未勤也使之力穑重农弃师巫而崇礼义庶几称治而非上有休息之政无以安瘠壤之民盖地逼长沙逋民客户易乱难静考诸往牒江楚有事袁必先受兵故明初设重卫以镇之籍军视他卫独倍惩已事也赋重粮浮积累几三百年赖今天子一旦减除德意洋洽一二贤长吏又与之释负息肩民稍安集吾冀後之人其毋或扰吾民也夫天属之爱莫甚父子有窭人焉不克衣食厥子日挞而索其养鲜不离矣况吏民乎吏实牧民若之何弗思也夫监水知貌监古知政郡故有志残缺漶漫顺治丙申前守吴泰岩补刻新志一册文采斐然患其析未合轶未全也告郡大夫李焕章率其邑长摉集属友人博洽者合校为是编於乎志亦史也利病必详好恶毋作浮华弗摭亦犹良史之遗也初浮粮告蠲之役事下部议患无所依据赖前守持郡志白部事遂定於乎後之吏兹土者综古核今其必曰某事便民某事厉吾民其尚知所从事哉书凡若干卷始自康熙甲辰迄丁未秋乃成


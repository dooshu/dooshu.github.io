○陈让禅位表

臣闻至敬无文，至诚不饰。地居臣子，不以小忠挠志；情兼家国，不以细行婴心。臣蒙奖厉，擢居天策。战必以死，寔深愍於黎庶；奋不顾命，愿无忝於宗社。规摹指麾，皆禀圣算，人心神诱，遂得成功，安敢贪天，自称己力。前以圣人大宝，滥锺愚懦。臣谓肃成理务，礼通监抚，日慎一日，不敢推辞。今奉兹诏，更垂奖予，以四海乂安，褰裳紫极，归尊轩辕，天下幸甚。臣自当启诵，不觉厚颜。顷者阴阳尚愆，嘉谷未稔，政治有亏，刑典不措。恐眇身多罪，以及万方，伏愿天慈，仍安太极。待民知尧力，玉烛顺序，网开汤祝，金科削编，然后降辇西宫，於事非晚，付臣宣室，亦敢当仁。臣志在忘私，冒陈丹款。








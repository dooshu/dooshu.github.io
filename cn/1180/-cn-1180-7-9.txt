女诫直解序


明神宗





上大婚礼成，蒙圣母慈圣皇太后命臣居正直解汉班昭《女诫》，以教宫闱。《直解》进呈，圣制序曰：

我圣母慈圣皇太后德协坤元，功厚载。性好书史，宫中有暇，诵习不辍。凡内执事侍女，皆教以《女孝经》、内典诸书。又以朕大婚有期，虑民间女子未间姆训，乃取汉班昭所著《女诫》，命侍臣略为注解，俾之诵读。既成，以示朕，曰：“昔我仁孝文皇后有《内训》，慈孝宪皇后有《女则》，皆垂宪椒涂，纪炜彤管。吾不敏，不敢妄拟圣哲之制，独取古人遗编，为之笺释，亦述而不作之意也。”朕恭览一周，不胜感叹。

《礼》称：天子理阳道，以听天下之外治；后理阴德，以听天下之内治。男女正位，教顺成俗，故能不降阶序而天下咸理。朕以冲昧，早膺神器之重，闵然未知所适。仰承圣母朝夕谆谆迪朕，以法祖亲贤，励学勤政。数年以来，始觉有省。俯焉思所以兴道致理者，顾董内赞治，明章妇顺，盖亦有资于女德焉。乃仰廑慈虑，表章是书，以垂内范。若此者，诚欲毓成淑德，以佐朕共保鸿业也。呜呼！我圣母之心，何其勤哉！

昔周自姜原发祥，至于任、姒，代有圣善，以佐王猷，故历世享祚，至千有余年之久。我明之兴，孝慈以明德翊赞高皇，肇造区宇；仁孝、慈孝，济美嗣音。至我文母，鞠育藐躬，丕承芳躅，比于有周，休有烈光矣。由此言之，我国家之卜世，宁有既乎。呜呼！继自今有听内治之责者，其亦绎思我圣母之慈训，以淑慎厥躬，斯朕亦将有攸赖矣。






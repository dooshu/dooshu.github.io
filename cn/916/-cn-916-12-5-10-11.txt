【卧疾闽越述净名意诗】

（并序）

余卧疾闽海。弥留旬朔。善友□法师。劝余以净名妙典调伏身心。力疾粗陈其意。敬简法师云尔。

客行万馀里。眇（广弘明集作渺。注云。宋、元、宫本作《耳少》。）然沧海上。五岭常炎郁。百越多山瘴。兼以劳形神。遂此婴疲恙。桐雷邈已远。砭石良难访。抱影私自怜。沾襟独惆怅。毗城有长者。生平夙（广弘明集云。宋本作风。）所尚。复藉大因缘。勉以深回向。心路资调伏。於焉念实相。水沫（广弘明集云。明本作洙。）本难摩。乾城空有庆。是生非至理。是我皆虚妄。求之不可得。谁其受业障。信矣大医王。兹力诚难（广弘明集作无。注云。明本注。一作难。）量。（○广弘明集三十。《诗纪》百二十五。）


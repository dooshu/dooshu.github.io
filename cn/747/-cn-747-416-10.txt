○贺剑南破西蕃表

臣某言：今日伏见剑南西川节度使崔宁所奏露布，十一月七日於剑南大破吐蕃，斩首八千五百级，生擒九百四十二人，获马牛器械以千万计者。陛下以西戎负恩，连岁设备，近兴武旅，远铄王师。故陇上或虞，邛南每捷，事同符契，谋动鬼神。凡在臣庶，不胜庆快，伏以西蜀一隅，犬戎乘隙，圣谋潜运，藩帅龚行。以我同力，出其不意，故得边兵无遗镞之费，狂寇有舆尸之凶。名王首将，既充俘馘，要塞坚城，亦入封守。神武之德莫测，扫除之势，足徵，天声一临，风动万国。则方隅不扰，候我绥怀，夷夏大同，期於指掌。臣等睹兹大捷，愧乏嘉谋，庆跃之诚，实倍恒品。


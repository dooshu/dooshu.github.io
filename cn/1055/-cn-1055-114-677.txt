【福州永泰县无名篆】

右在福州永泰县观音院后山上，世俗多传以为仙篆。太常博士黄孝立，闽人也，尝为余言：“其山无名，上多顽石，无复镌刻之迹，如人以手指画泥而成文。文随圆石之形环布之，如车轮循环，莫知其首尾。”又言：“孝立尝至广州，见南蕃人以夷法事天，日夕焚香，拜金书字，号为天篆者，正类此，然不能晓也。”今人亦有以道家之言译之者，曰“勤道守三一，中有不死术”，亦莫知其是非也。


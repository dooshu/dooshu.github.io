●卷三百二十七　四裔考四

○扶桑

扶桑国者，齐永元元年，其国有沙门慧深来至荆州，说云："扶桑在大汉国东二万馀里，地在中国之东。其土多扶桑木，故以为名。扶桑叶似桐，初生如筍，国人食之，实如梨而赤，绩其皮为布以为衣，亦以为锦。作板屋，无城郭。有文字，以扶桑皮为纸。无兵甲，不攻战。其国法，有南北狱。若有犯轻罪者入南狱，罪重者入北狱。有赦则放南狱，不赦北狱。在北狱者，男女相配，生男八岁为奴，生女九岁为婢。犯罪之身，至死不出。贵人有罪，国人大会，坐罪人於坑，对之宴饮，分诀若死别焉。以灰绕之，其一重则一身屏退，二重则身及子孙，三重者则及七世。名国王为乙祁。贵人第一者为对卢，第二者为小对卢，第三者为纳咄沙。国王行有鼓角导从。其衣色随年改易，甲乙年青，丙丁年赤，戊己年黄，庚辛年白，壬癸年黑。有牛角长，以角载物，至胜二十斛。有马车、牛车、鹿车。国人养鹿，如中国畜牛。以乳为酪。有赤梨，经年不坏，多蒲桃。其地无铁有铜，不贵金银。市无租估。其婚法，则婿往女家门外作屋，晨夕洒扫，经年而女不悦，即驱之，相悦乃成婚。婚礼大抵与中国同。亲丧，七日不食；祖父母丧，五日不食；兄弟伯叔姑姊妹，三日不食。设坐神像，朝夕拜奠，不制縗絰。嗣王立，三年不亲国事。其俗旧无佛法，宋大明二年，罽宾国尝有比邱五人游行其国，流通佛法，经像，教令出家，风俗遂改。"

○女国

女国，慧深云："在扶桑东千里。其人容貌端正，色甚洁白，身体有毛，髪长委地。至二、三月，竞入水则妊娠，六七月产子。女人胸前无乳，项後生毛，根白，毛中有汁乳子，百日能行，三四年则成人矣。见人惊避，偏畏丈夫。食咸草叶似邪蒿，而气香味咸。梁武帝天监六年，有晋安人渡海，为风所飘至一岛，登岸，有人居。女则如中国人，而言语不可晓；男则人身而狗头，其声如犬吠。其食有小豆。其衣如布。筑土为墙，其形圜，其户如窦。

○文身

文身，梁时闻焉，在倭国东北七千馀里。人体有文如兽，其额上有三文，文大直者贵，文小曲者贱。土俗欢乐，物丰而贱，行客不赍粮。有屋宇，无城郭。国王所居，饰以金银珍丽。绕屋为堑，广一丈，实以水银，雨则流於水银之上。市用珍宝。

○大汉

大汉，梁时闻焉，在文身国东五千馀里。无兵戈，不攻战。风俗并与文身国同而言语异。

○侏儒国

侏儒国，人长四尺。又南有黑齿国、裸国，去倭四千馀里，船行可一年至。又西南万里有海人，身黑眼白，裸而醜。其肉美，行者或射而食之。

○长人国

长人国在新罗之东，人类长三丈，锯牙钩爪，黑毛覆身，不火食，噬禽兽，或搏人以食，得妇人以治衣服。其国连山数千里，有峡，固以铁阖，号关门。新罗常屯弩士数千守之。

○琉球

琉球国居海岛，在泉州之东，有岛曰彭湖，烟火相望，水行五日而至。上多山洞。其王姓欢斯氏，名渴刺兜，不知其由来有国世数也。彼土人呼之为可老羊，妻曰多拔茶。所居曰波罗檀洞，堑栅三重，环以流水，树棘为藩。王所居舍，其大一十六间，雕刻禽兽。多斗镂树，似橘而叶密，条纤如髪之下垂。国有四五帅，统诸洞，洞有小王。往往有村，村有鸟了帅，并以善战者为之，自相树立，主一村之事。男女皆以白紵绳缠髪，从项後盘绕至额。其男子用鸟羽为冠，装以珠贝，饰以赤毛，形制不同。妇人以罗纹白布为帽，其形方正。织斗镂皮并杂毛以为衣，制裁不一，缀毛垂螺为饰，杂色相间，下垂小贝，其声如珮。缀璫施钏，悬珠於颈。织籐为笠，饰以毛羽。有刀、槊、弓、箭、剑、铍之属。其处少铁，刀皆薄小，多以骨角辅助之。编紵为甲，或用熊豹皮。王乘木兽，令左右舆之，而导从不过十数人。小王乘机，镂为兽形。国人好相攻击，人皆骁健善走，难死耐创。诸洞各为部队，不相救助。两军相当，勇者三五人出前跳噪，交言相骂，因相击射。如其不胜，一军皆走，遣人致谢，即共和解。收撒死者聚食之，仍以髑髅将向王所，王则赐之以冠，便为队帅。无赋敛，有事则均税。用刑亦无常准，皆临事科决。犯罪皆断於鸟了帅，不服则上请於王，王令臣下共议定之。狱无枷锁，唯用绳缚。决死刑以铁锥，大如著，长尺馀，钻顶杀之。轻罪用杖。俗无文字，望月亏盈以纪时节，草木荣枯以为年岁。人深目长鼻，类於胡，亦有小慧。无君臣上下之节，拜伏之礼。父子同床而寝。男子拔去髭须，身上有毛处皆除去。妇人以墨黥手，为虫蛇之文。嫁以酒肴珠贝为聘，或男女相悦，便相匹偶。妇人产乳，必食子衣，产後以火自灸，令汗出，五日便平复。以木槽中暴海水为盐，木汁为酢，米麴为酒，其味甚薄。食皆用手。遇得异味，先进尊者。凡有宴会，执酒者必得呼名而後饮。上王酒者，亦呼王名後衔杯共饮，颇同突厥。歌呼蹋蹄，一人唱，众皆和，音颇哀怨。扶女子上膊，摇手而舞。其死者气将绝，轝至庭前，亲宾哭泣相吊。浴其尸，以布帛缠缚之，裹以苇席，衬土而殡，上不起坟。子为父者，数月不食肉。其南境风俗小异，人有死者，邑里共食之。有熊、豺、狼，尤多猪、鸡，无羊、牛、驴、马。厥田良沃，先以火烧，而引水灌，持一插，以石为刃，长尺馀，阔数寸，而垦之。宜稻、粱、禾、黍、麻、豆、赤豆、胡黑豆等。木有枫、栝、松、楩、楠、枌、梓。竹、籐、果、药同於江表，风土气候与岭南相类。俗事山海之神，祭以殽酒。战斗杀人，便将所杀人祭其神。或依茂树起小屋，或悬髑髅於树上，以箭射之，或累石系幡，以为神主。王之所居，壁下多聚髑髅以为佳。人间门户上，必安兽头骨角。隋大业元年，海师河蛮等云："每春秋二时，天清风静，东望依稀，似有烟雾之气，亦不知几千里。"三年，炀帝令羽骑尉朱宽入海求访异俗，得河蛮言，遂与蛮俱往，同到琉球国。言语不通，掠一人而反。明年，令宽慰抚之，不从。宽取其布甲而归。时倭国使来朝见之，曰："此夷邪久国人所用。"帝遣虎贲郎将陈棱等率兵自义安浮至高华屿，又东行二日至鼋鼊屿。又一日便至琉球。不从，棱击走之。进至其都，焚其宫室，虏其男女数千人，载军实而还。自尔遂绝（义安，潮阳部也）。旁有毗舍耶国，语言不通，袒裸盱睢，殆非人类。宋淳熙间，其国之酋豪尝率数百辈猝至泉之水澳、围头等村，多所杀掠。喜铁器及匙著，人闭户则免，但取其门环而去。掷以匙著则俯拾之，可缓数步。官军擒捕，见铁骑则竞剜其甲，遂骈首就僇。临敌用镖，镖以绳十馀丈为操纵，盖爱其铁不忍弃。不驾舟楫，惟以竹筏从事，可摺叠如屏风，急则群舁之浮水而逃。

○女真

女真盖古肃慎氏，世居混同江之东，长白山、鸭渌水之源，南邻高丽，北接室韦，西界渤海、铁甸，东濒海。後汉谓之挹娄，元魏谓之勿吉，隋、唐谓之靺鞨，姓拏氏，於夷狄中最微且贱。隋开皇时曾入贡。其族分六部，有黑水部，即今女真。其水掬之，则色微黑，目为混同江，江甚深，然才阔百步。唐贞观中，靺鞨来朝，太宗问其风俗，因言及女真之事，自是中国始闻其名。契丹目之曰虑真。地多山林。俗勇悍，善射，能为鹿鸣以呼群鹿而射之。食生肉，饮麋酒，醉或杀人，不能辨其父母，众为缚之，俟醒而解，谢其缚者，曰："非尔缚我，我族无遗类矣。"兽多野猪、野牛、驴之类，出行以牛驮物，遇雨将生牛革以御之。所居以桦皮为屋。地多良马，常至中国贸易。唐开元中，其酋来朝，拜为勃利州刺史，遂置黑水府，部以部长为都督、刺史，朝廷为置长史监之，讫唐世，贡不绝。五代时，始称女真，後避契丹主宗真讳，更为女直，俗讹为女质。阿保机吞北方三十六蕃，此其一也。阿保机虑其为患，诱迁豪右数千家於辽阳南而著籍焉，分其势，使不得与本国相通，谓之合苏馆。"合苏馆"者，女真也。又曰黄头女真，其人戆朴勇鸷，不能别死生。自咸州东北分界入山谷，至东沬江，中间所居者，以隶咸州兵马司，与其国往来无禁，谓之回霸。"回霸"者，非熟女真，亦非生女真也。自东沬江之北，宁江之东北，地方千馀里，户十馀万，无大君长，亦无国名，散居山谷间，自推豪侠为酋渠，小者千户，大者数千，则谓之生女真，僻处契丹东北隅。宋建隆二年，遣使偗突刺朱，三年，遣使只骨，入朝贡方物。四年八月，遣使贡马。因诏真州曰："沙门岛人户等，地居海峤，岁有常租。而女真远涉鲸波，多输骏足，当风涛之利涉，假舟楫以为劳。言念辛勤，所宜蠲复。自今特免逐年夏秋租赋鞠钱，及颜料杂物，州县差役，止令多置舟楫，济渡女真马往来。其在船栈木，自前扣纳，今後给与主驾人力。"乾德二年，又来朝贡。开宝二年，首领悉达理并侄阿里歌，首领马撒鞋并妻梅伦并遣使献马及貂皮。三年，遣使朝贡，并赍定安国王烈万华表以闻。五年，马撒鞋并首领斫姑来贡马。是年，来寇白沙寨，掠官马五匹，民一百二十八口。於是诏止其贡马者不令还。是夏，首领渤海那三人入贡，奉木刻言三十东部落，令送先被为恶女真所虏白沙寨人马。诏书切责前寇掠之罪，而嘉其效顺之意，先留贡马女真，悉令放还。俄又首领祈违勃来贡马。又有铁利王子五户并母及子弟连没、六温、迪门、没勿罗附其使贡马、布、腽肭脐、紫青貂、鼠皮。太平兴国六年，又来朝贡。雍熙四年，契丹以书招之，首领遣国人阿那乃持其书至登州以闻，诏嘉答之。淳化二年，首领野里鸡等上言，契丹怒其朝贡中国，去海岸四百里置三栅，栅置兵三千，绝其贡献之路。故泛海入朝，求发兵与三十首领共平三栅。若得师期，即先赴本国，聚兵以俟。太宗但降诏抚谕，而不为发乒。是冬，以渤海不通朝贡，诏女真攻之，凡获一级，以绢五匹为赏。其後遂归高丽。先是，契丹伐女真，女真众裁万人，而弓矢精劲，又有灰城，以水淋之为坚冰，不可上，距城三百里，燔其积聚，设伏於山林间。契丹既不能攻城，野无所取，遂引骑去，大为山林之兵掩袭杀戮。大中祥符三年，契丹征高丽，道由女真，女真复与高丽合兵拒之，契丹大丧师而还。其年，国人有为海风飘船至登州者，诏给资粮遣归。七年，将军大千机随高丽使入贡，馆饩宴赐之礼，并与高丽使同。八年，复有使随高丽使至。天禧三年，首领汝氵孛达复至。自言在道淹久，所贡马皆死。诏给赐其直。女真外，又有五国，曰铁勒，曰喷讷，曰玩突，曰怕忽，曰咬里没，皆与女真接境。自天圣後没属契丹，不复入贡，世袭节度使，兄弟相传。又云其酋本新罗人，号完颜氏，犹汉言王也。女真服其练事，以首领推之，其酋自龛福以下班班可纪，龛福生讹鲁，讹鲁生洋海，洋海生随阔，随阔生实鲁，实鲁生胡来，胡来三子，伯曰核里颇，叔曰蒲刺束，季曰杨割。杨割聚族帐最多，谓之杨割太师，能用其人，遂称强诸部。赋敛调发，刻箭为号，事急者三刻之。官之尊者，以九曜二十八宿为名，职皆曰勃极烈。自五户推而上之，至万户，皆自统兵，缓则射猎。宗室谓之郎君，事无大小皆总之，虽卿相亦拜马前而不为礼，役使如奴隶。凡用兵以戈为前行，号硬军，刀棓自副，弓矢在後，弓力不过七斗，箭镞至六七寸，形如凿，入不可出，非五十步不射。其人十五百皆有长，伍长击柝，十长执旗，百长挟鼓，千人将则旗帜、金鼓悉备。伍长战死，四人皆斩，十长死，伍长皆斩，百长死，十长皆斩。将自执旗。其下视所向。无尊卑，皆自驭马。粟粥燔肉为食，上下无异品。有大事，適野环坐，画灰而议，自卑者始议，毕，不闻人声。将军发，大会而饮。使人献策，主帅择而听焉。合者，则为特将，任其事；师还，又大会，问有功者，赏之金帛，先举以示众，众以为少则增之。守一州者，许专决僚属。其有官者，将决，坐之庑间，赐以酒。尊者，杖於堂上，巳决，事如故。取民钱者无罪。核里颇四子，长曰吴刺东，次曰阿骨打，次曰吴乞买，次曰撒也。又言阿骨为杨割之子，杨割阴怀二心，契丹主洪基时，识者知其必为东方患。又恃功抑服旁近部族，或诬以叛亡而取之。多持金珠、驵骏，岁时遗赂契丹用事臣，如是十馀年，终洪基朝未有以发也。建中靖国元年，杨割死，阿骨打立。先是女真岁以北珠、貂革、名马、良犬，及俊鹰海东青贡於契丹。海东青者，小而健，能擒天鹅，爪白者尤以为异，出於五国之东。契丹酷爱之，然不能自致。女真之东北，与五国邻，每岁大寒，契丹必遣使来趣发甲马数百，入五国界，即巢穴取之，往往争战而得，国人厌苦。及契丹主延禧嗣位，责贡尤苛，至遣鹰坊子千辈，越长白山罗取，岁甚一岁。女真不胜其扰，又并边诸帅，东京留守，黄龙尹，每到官，各邀礼物，无艺极。於是诸部皆有叛意。延禧天庆二年，钓鱼於混同江，凡生女真酋长在千里内者，以故事皆来会，酒酣，使诸酋歌舞为乐。骨打独端立直视，辞以不能，谕之再三，讫不听。延禧欲以事诛之，枢密使萧奉元谏乃止。四年八月，阿骨打遂叛，用同族粘罕、胡捨为谋主，银术割、移烈、娄宿、闍母等为将帅，败高仙寿、萧嗣先等军。五年，延禧亲征大败。又败高仙寿军，陷宁江州。又破萧嗣先军於白江，走张琳、吴庸，破武朝彦於徕流河。女真之叛，率皆骑兵，刻小木牌系人马为号，每五十人为一队，前二十人被重甲，持戈矛，後三十人轻甲，操弓矢。每遇敌，则两人跃马而出，观阵虚实，然後四面结队驰击。百步之外，弓矢齐发，胜则整阵缓追，败则复聚而不散。其分合出入，应变周旋，人自为战。及延禧亲征，女真甚惧，继闻契丹下诏，有翦除之语，阿骨打聚众，以刀刲面，仰天而哭曰："吾与汝辈起兵，苦契丹之暴，欲立国耳！今乃欲尽行翦除，非人人效死恐不能当，不如杀我一族而降，可转祸为福。"诸酋罗拜曰："事已然，愿尽死。"以是战无不胜。高永昌以渤海叛契丹，骨打初援之，败张琳，夺瀋州。已而复相攻，斩永昌。八年正月，大败邪律淳军於徽州，破乾、显等州而归。是年秋，尽得辽东、长春两路。始用铁州降人杨朴策，称皇帝，建元收国，以旻为名，改国号大金，以其国产金故也。追尊龛福以下皆为帝。政和七年，朝廷闻女真得辽河地，密遣使寻买马旧好。女真以报书方物同至。又遣使诣契丹，邀十事，欲号大金国，大圣大明皇帝，玉辂，衮冕，玉宝，以弟兄通问，岁分南宋赐币之半，割辽东、长春两路。延禧会群臣议，即备冕旒册宝，册为东怀皇帝。杨朴谓仪物不全用天子之制，却其使，和议遂绝。宣和二年，童贯议欲倚之以复燕，诏赵良嗣等往聘，约夹攻契丹取燕、雲。骨打许诺，遂议岁币如契丹旧数。四年正月，取中京至古北口。延禧奔雲中，曲夹山。金兵至雲中，留守萧查刺出降。乃急追延禧，尽陷朔、应诸州。骨打自其国提兵来，遣使於我，帝待之甚厚，礼过辽使数倍。命赵良嗣等报聘，金以中间讯问断绝责言，但许燕、蓟六州。十二月，分三道入燕。时契丹燕主淳自立於燕，已死，其妻萧后，遣使奉表称臣而固守。骨打至居庸关，契丹弃关走。马扩从军行，骨打谓曰："契丹疆土，我得十九矣，止燕京数州之地，留与汝家，我以大军三面掩之，令汝家俯拾，犹不能取。我初闻南军到卢沟，已有入燕者，我心亦喜，纵令汝家取之，我亦将敛军归国。近乃闻刘延庆一夕烧营而遁，何至此耶？似此丧师有何诛罚。"扩云："兵折将死，将折兵死，延庆果败，虽贵亦诛。"阿骨打曰："若不行法，何以使人。汝观我家用兵，有走者否？"明日抵燕城，萧后巳出奔。宰相左企弓等迎降。骨打遣扩归献捷。童贯既不能下燕，惧获罪，密令赵良嗣祷金人图之。良嗣至燕，虏虽许六州，而欲自取其租赋，良嗣曰："租赋随地，岂有与其地而不与税者。"粘罕曰："燕自我得之，赋当归我，若不见与，请速追涿、易之师，毋留吾疆。"良嗣又往议，至於再，竟於契丹岁币外，增一百万缗而求西京。五年四月，童贯、蔡攸入燕，燕之子女、玉帛、职官、富室皆席卷而东，所得空城而已。骨打由雲中西巡，且以朔、武、蔚三州归我，未几病死。粘罕、斡离不遥尊吴乞买为帝，更名晟，改元天会。谥骨打曰大圣武元皇帝，庙号太祖。六年正月，遣使告登位。时朝廷纳平州张觉，金人已怨，及谭稹代童贯宣抚，又不与所许粟，愈益怒，复取蔚州及飞狐、灵邱两县，绝山後交割之议，锐欲败盟。朝廷亟罢稹，复用童贯，使马扩、辛兴宗使粘罕军，至雲中。粘罕东归，兀室摄元帅，欲使扩庭参。扩不可，乃不果见。及还，贯问所见，扩曰："虏训习汉兵，增飞狐之戍，数指言张觉事，邀索官民甚峻，其心包藏叵测，当速营边备。"是岁，延禧自夹山领兵出武州，兀室与战，擒之，遂灭契丹。惟大石林牙与延禧之子梁王入于漠北。七年五月，来告捷，假岁币中金帛二十万。诏遣许元宗贺吴乞买登位，至涞流河，所居馆宴，悉用契丹旧礼，采山倡乐，寻橦、角觝、斗鸡、击鞠与中国不殊。其国初无城郭，四顾莽然，民皆茇舍以居。至是，方营大屋数千间，曰役万人，规模稍宏侈矣。九月，河东奏粘罕还雲中，经略南寇。诏童贯再行，贯又遣马扩往，使令且交蔚、应州及飞狐、灵邱。及境，粘罕严军以待，止得吏卒三人从，仍趣庭参，首议山後事。粘罕曰："山後疆土，初为大圣皇帝与赵皇跨海交好，各立誓书，万世无儖。不谓授地未毕，贵朝先违约信。今当略辨是非。"时粘罕为余睹辈所怵，谓南朝可图，仍不必以众，因粮就兵可也。又隆德府义胜军，易州常胜军多叛降之，得中国虚实，欲决意入寇。十二月，取朔、武、忻、代四州，遂围太原。靖康元年正月，围京师，遣使约割太原、中山、河间三镇之地，以亲王宰相为质，须金帛以千万计。二月退师。十一月乙酉，复犯京师。丙辰，京城陷。二年三月，立张邦昌为楚帝。二帝三宫北狩。五月，高宗即位於南京。十二月，幸维扬。粘罕诸酋分道入寇。二年，山东、陕西相继陷没。四年，立刘豫为皇帝，以旧河为界。绍兴七年，废豫。九年，归我陕西，河南故地，讲和。十月，背盟入寇，复取陕西、河南，晟死，亶立。亶被弑，亮立。亮被弑，雍立。雍死，璟立。璟死，允济立。允济被弑，珣立。珣死，守绪立。自晟至守绪凡八世而亡，其事迹具见国史，以其既窃有中原，故事迹不入四裔之录云。

○定安

定安国本马韩之种，为契丹所攻破，其酋帅纠合馀众，保於西鄙，建国改元，自称定安国。宋开宝三年，其国王烈万华因女真遣使入朝，乃附表贡献方物。太平兴国中，太宗方经营远略，讨击胡虏，因降诏其国，令张掎角之势。其国亦怨寇雠，侵侮不已，闻中国方用兵北讨，欲依王师以摅宿忿，得诏大喜。六年冬，会女真遗使朝贡，路由本国，乃託其使附表来上云："定安国王臣乌元明言：臣本以高丽旧壤，渤海遗黎，保据方隅，涉历星纪，仰覆露鸿均之德，被渐渍无外之泽，各得其所，以遂物性。而顷岁契丹恃其强暴，入寇境土，攻破城寨，俘掠人民，臣祖考守节不降，与众避地，仅存生聚，以迄於今。而又夫馀府昨背契丹，并归本国，灾祸将至，无大於此。所宜受天朝之密画，率胜兵而助讨，必欲报敌，不敢违命。臣元明诚恳诚愿，顿首顿首。"其末题云："元兴六年十月日，定安国王臣乌元明表上圣皇帝殿前。"上答以诏书，令其发兵协力同伐契丹。以诏付女真使，令赍以赐之。端拱二年，其王子因女真使附献马、雕羽鸣镝。淳化二年，其王子大元因女真使上表，其後不复至。








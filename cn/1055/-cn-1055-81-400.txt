【皇第十女封庆寿公主制〈正月二十四日〉】

门下：《诗》纪王姬之盛，车服之制甚严；汉优帝女之仪，汤沐之封并列。盖敦国体，匪曰亲私。惟始被于宠章，常推择于嘉号。载稽成宪，诞告外庭。皇第十女宝婺分晖，仙源袭庆。天姿异禀，温而有仪。姆教不烦，生而知善。方居妙岁，蔚有令猷。朕仰承燕翼之谋，膺兹蕃衍之祉，俾新礼命，式示褒荣。於戏！宠秩既崇，在乎有德；名称甚美，享乃多休。祗服茂恩，勿忘明训。可封庆寿公主，仍令所司择日备礼册命。主者施行。


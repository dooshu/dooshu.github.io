刘克庄　挽赵卿无垢二首

血衣尚在久乘边，入手功名费十年。

圯上一编非鬼授，晋阳三版以人全。

共祠石室思方切，不画云台命使然。

玉树堂堂如昨日，安知冠剑隔重泉。

刘克庄

刘克庄　挽赵卿无垢二首

自是妖星死诸葛，非关潦雾病文渊。

莼鲈不复归吴矣，琴鹤还如出蜀然。

贤有丰碑存岘者，俭无高冢象祁连。

东风一掬交游泪，吹向柯山宰树边。

刘克庄


【后魏神龟造碑像记〈神龟三年〉】

右《神龟造碑像记》，魏神龟三年立。余所集录自隋以前碑志，皆未尝辄弃者，以其时有所取于其间也。然患其文辞鄙浅，又多言浮屠，然独其字画往往工妙。惟后魏、北齐差劣，而又字法多异，不知其何从而得之，遂与诸家相戾。亦意其夷狄昧于学问，而所传讹缪尔，然录之以资广览也。此碑字画时时遒劲，尤可佳也。神龟，孝明年号。按《魏书》，神龟三年七月辛卯改元正光，而此碑是月十五日立，不知辛卯是其月何日也？当俟治历者推之。嘉八年七月十一日书。


○賀井陘道大參盛公覃恩榮慶敘 【 井陘道】

國家令甲、九卿以下暨藩臬長、必三年迨考、始得貤榮所生、盖其重也、而藩臬長多不迨考、輒得遷代去、謂寧以秩酬勞、不欲以濫芘慵、若主爵者靳之云、不佞同年盛公成西、以大參備兵井陘之明年、會上以升儲恩、得拜璽書、榮及再世、無事迨考也、君先任山東憲副于級四品耳、非用大參備井陘、不得以再世榮、即用大參備井陘、不遇覃恩、不迨考、不得即為再世榮、用大參備井陘、未及期巳裒然三品綸為再世榮也、可不為非常之遭哉、顧人知豔君之取于上以事其親者奇也、而未知國家所以重四輔而取于君者鉅也、夫亦知井陘之為天下重乎、往漢與楚爭滎陽成臯間。其權未有分也。淮陰一下趙。使人登蓽山持赤幟。捲有齊燕而楚遂不支由是觀之趙失則山東危趙得則中原定故曰恒山天下脊。乃今非獨脊巳。何者、漢唐都關中。則三輔雍岐重。國家都燕薊。則中山鉅鹿重。勢也。漢之黃金璽書雖日下郡國。而日徙其豪傑于三輔。使離宮卒田其壖地以充軍食。唐聚重兵關中。其後彍騎之士。率取諸岐華蒲同諸州。勢使然耳。今之井陘。即古之恒山。其地翊護神都。每秋防守三關。軍屯營塢。交相錯。斯不亦股肱重地乎哉、而備兵使者、又兼轄關陝而西。秦晉之走轂下。則此為門戶。夫人未有不愛股肱而墐門戶者。國家雖號泰寧、當事者之深憂遠慮、豈遽出漢唐下、其于為地擇官、為官擇人、盖日鰓鰓焉、公之所繇以東省徙也、即東人亟為謌九罭、而卒不能留公、當宁之意念深矣、


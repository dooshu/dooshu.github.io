【归鸟诗】

〖四章〗

翼翼归鸟。晨去于林。远之八表。近（曾本云。一作延。）憩云岑。和风不（曾本作弗。注云。一作不。）洽。翻翮求心。顾俦相鸣。景庇清阴。

翼翼归鸟。载翔载飞。虽不怀游。见林情依。（曾本云。一作飘零。案此当为见林之异文。）遇云颉顽。相鸣（曾本云。一作鸣景。）而归。遐路诚悠。性爱无遗。

翼翼归鸟。驯（曾本云。一作相。苏写本、焦本云。宋本作相。案原字当作循。音讹为驯。形误为相。南史刘霁传。常有双白鹤。循翔庐侧。梁书循作驯。）林徘徊。岂思天路。欣反（《诗纪》作及。曾本云。一作及。）旧栖。虽无昔侣。众声每谐。日夕气清。悠然其怀。

翼翼归鸟。戢羽寒（曾本云。一作搴。）条。游不旷林。宿不（曾本、焦本作则。又曾本云。一作不。）森标。晨风清兴。好音时交。□缴奚施。（曾本作功。注。一作施。）己卷（《诗纪》注。卷与倦同。曾本、焦本作卷已。曾本又注。一作已卷。）安劳。（曾本、苏写本云。一作旦暮逍遥。○本集。《诗纪》三十四。）


○河桥赋（以山河魏国宝为韵）

壮三辅之雄极，非魏国其伊那？总魏国之繁隘，非斯桥而岂他？条山左临，高障东连於渤海；晋关右抱，浮梁西截於长河。却顿铁牛，骇浮川之魍魉；旁飞画，惊入浪之鼋鼍。竹笮其维，不虞於奔涛擘赫；金锁斯缆，何惧於层冰皑峨？川有梁兮，阒闻於揭涉；王在镐兮，有格於来讹。盖取诸益，其不谓何？故马卿之尔斯题，请观即事；尾生之溘焉守死，夫奚足多？岂比夫虹能象之，不可以来往；鹊能填兮，不可以经过？若斯之利用吾宾，荐之士亦可歌；颂诸侯之盛绩，乐王化之雍和。尔其薄烟霏霏，初日杲杲；远之而望，势侔神造。既似乎瀑布之界天台，又似乎蓬莱之横海岛。虚其内则用当於无，疏其间则屈而且抱。凭险作固，夹咽喉之重关；用否而通，连秦晋之长道。东西水浒，义非待於秦求；襟带山河，固可兼於魏宝。尔其憧憧往还，曳曳空间。华柱上征，殊马援之标界；石台中耸，若鳌力之负山。伟哉武侯，时赏兹国。况天枢要，作限通塞；旁达无垠，下临不测。舟形崎义，似火龙之饮川；梁势编绵，疑海鹏之点翼。其拯物也，有来斯适；其济时也，遐方不亟。非夫蓄巨川之运，回干地之力，则何能抡梓材以当路，临要津而作式？守此道也，夫有何极？然而物有成规，国有虚费；信彼才之可取，奚此桥之独贵？使夫期不日以献，珠连城而出魏。


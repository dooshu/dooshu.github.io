○华州新葺设厅记

今天下邦郡之望，莫与太华等。然而公堂宴台无别位，顾几砚与饩乐之具，日更废置於其间。宁地势之要，为守者无久留於任，而经虑莫及此乎？陇西公为守未满岁，郡中既治。因窥其庶屋可攻（一作改）者，乃先问其吏曰：“政之为困何始也？”吏曰：“累更其守耳。”公曰：“吏知其病哉，夫几砚者，公事之重器也。以宴而迁，以（一作彻）宴而复，则居不得常。屡更其所，政之为困，不由此耶？且吏入公门，望其居则必庄，是几砚之处，宜其严也。今朝彻而暮置，事之者既劳，固以慢矣。而况酒行乐作，妇女列坐，优者与诙谐摇笑，讥左右侍立，或衔哂坏容，不可罪也。夫狎久则不敬，岂吾之独患，其吏亦丑之。”明日，解冗宇一构於正寝西南隅，堑其外数步，土基之。饰故材以辏用，垢者磨其淄，弱者承其轻。决流於其所，以便涂者。补栋续楹，不涉旬而功就。沼之湄，随而比矣。嗟乎！转疣为安，不费而功，吾知其由人。长庆元年四月甲子，吴兴沈亚之仰公之迹，因请张文其下，纪其功焉。


夏中杂兴

梳发高舂後，投床甲夜初。



语艰愁对客，手倦怕催书。



美睡那思觉，甘餐不愿余。

更应惭造化，无事到幽居。



夏中杂兴

小响风吹叶，微痕雨点池。



兴来闲弄笛，客散自收棋。



忽忽寻残梦，时时足小诗。



出门俄已暮，忘却野人期。



夏中杂兴

出赴盟鸥社，归寻梦蝶床。

愚为度世术，闲是养生方。



休歇书中癖，消磨酒後狂。



远游亦已矣，不复解轻装。



夏中杂兴

处世如灰冷，持心似砥平。

盘餐无宿戒，香火有常程。



樵父供藜杖，陶人售瓦檠。



经旬常苦雨，啸傲送余生。



夏中杂兴

心慕羲农世，躬行黄老言。



采椽聊筑舍，横木即为门。



短发冠龟屋，空床枕竹根。



从来薄世味，染指肯尝鼋？



夏中杂兴

遣信邀邻父，随宜具小餐。



草燔豚肉美，瓮压酒醅浑。



易致商山皓，难招楚泽魂。



嗟予亦衰矣，心事与谁论？


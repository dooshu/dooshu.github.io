◇答访琅邪敬后改神主

琅邪王妃敬后前薨，而王後纂统，追加谥号，改神主，访贺循云：「琅邪典祠令孙文立议：『使者奉主及册命诣中阁，中人受取入内，易著石函中。故主留于庙阁。新主出庙，国官拜送。』如文议，则非于行庙受册。」循答曰：「崇谥敬后，宜立行庙。以王后之号，有加常尊，轻重不同，则宜礼有变改故；既立行庙，则常主宜出居座位。临加册谥而并易以新主，则故主宜还埋故庙两阶之间。」（《通典》四十八）


○祭张燕公文

维年月朔日，族子秘书少监集贤院学士某，谨以清酌少牢之奠，敢昭告於燕国公之灵：惟公应有期之运，降不世之英，坦高轨以明道，谨大节而立诚。悬镜待人，虚舟济物，妙用无数，精心惟一。明未联而先睹，听有馀而每黜，犹豹变而成文，尝凤鸣而中律。故能羽翼圣后，丹青元化，陈皋陶之谟谋，尽仲山之夙夜，道因虑於文武，业惟永於王霸，绸缪恩渥，荏苒代谢。国重元辅，门承下嫁，实大我之宗盟，与人君之姻娅。天盖福善，地益华宗，赫赫为尹，岩岩比崇，不享黄发，如何元穹？既道长而运短，岂祥降而惠终？人亡令则，国失良相，学堕司南，文殒宗匠。惟国华之见夺，何天道之弗谅？追惟小子，夙荷深期，一顾增价，二纪及兹，非驽骀之足数，盖枝叶以见贻。洎剖符於外台，承彻琴於旧馆，屡行号而身赎，空匍匐而心断，迹既拘於彝宪，情未展於哀款。朝章猥及，传名她想，想德辉而不见，望仁里而徒泣。树所叹而犹存，人具瞻而永戢，尽む帐之今感，哀乌衣之往集。庶羞虽薄，冀享厥诚，尊灵斯降，是嘉平生。已矣万古，缠绵五情，追悲绪於离筵，结巨恨於幽明。伏惟尚飨。


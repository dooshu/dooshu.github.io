李洪　纪行杂诗

鸬鹚源畔数人家，匼匝青罗布障遮。

胥口山前沽酒市，钓船相逐买鱼虾。

李洪

李洪　纪行杂诗

水宿荒村夕照间，奔流怪石斗潺潺。

白醪似密聊供醉，过尽严陵大浪滩。

李洪

李洪　纪行杂诗

蒲颿风驶送行舟，篷底哦诗相棹讴。

三老相呼兴不浅，溪回山拥近严州。

李洪

李洪　纪行杂诗

支流二水绕山城，潇洒桐庐旧得名。

好在鸟笼山霭里，眼生诗句易诗成。

李洪

李洪　纪行杂诗

高桅一一上滩船，流汗頳肩尽日牵。

笑忆太湖波上宿，云涛无际欲粘天。

李洪

李洪　纪行杂诗

石罅飞泉鸣佩玉，滩头怒石响惊雷。

故人相见应相笑，爱底微官触暑来。

李洪


▼题陈节妇

（节妇姓孙，郡人陈已久之妻也。已久客死，节妇守志，其孙彦逊求题，赋此。）

娇儿啸语罗帏暮，银烛摇光夜香度。

狂风忽起海东头，吹断兰州去时路。

去时岂惜千金躯？烟涛竟没珊瑚树。

精卫冤深水更深，身小天高向谁诉！

寂寞尘奁掩镜光，可怜不复照晨妆。

阶前莫剪青青草，生死终身不下堂。

堂中素幔空时祭，赖有孤儿拜虚位。

白日哀思眼不干，夜枕还流梦中泪。

妾本孤桐断作琴，一弦只作一弦音。

逢人不奏凤凰曲，别鹤离鸾夜夜心。


○对驱犊蹊园判

〈乙驱犊蹊丑园。丑怒，留其犊。乙诉强劫。〉

人守坚贞，克终无替，苟失廉节，其弊斯生。乙栖心邱园，托志闲雅，忘负鼎之事，从扣角之游。徘徊泉石，踯躅林草，雅志情远，防微理乖。事须正子夏之冠，避朱仲之李，岂得牵寿春之犊，践於陵之园。人而失图，一至於此。丑也奚据，罚彼何深？所损既在於场苗，取酬便过於佩犊。叔时作喻，蹊田罪轻；邱明述事，夺牛刑重。前文已决，後见须依。


○南方兵事疏 【 南方兵事】

比者江南之變、起于內地游民。利賊重貨。為之鄉導。而我兵倉卒無備。徒手搏戰于溝塍沮洳之鄉。故每出輒敗。夫兵者因地形者也。今六七郡間千村百落皆為戰塲。敵形至難制也。而郡縣且相率閉城使各鄉兵當賊左矣為今之計、莫若急築城堡于諸鄉以固守、併力于郡縣以待戰郡縣有備。則賊不敢散掠而謀沮。諸鄉堅守。則兵不必偏分而力裕。人人自為戰守。小入則其地當之。大入則併兵禦之。中道則設伏擊之。出海則舟師邀之。大功可成。昔　皇祖嘗命湯和視海上。擇要地築數十城以備倭而東南安堵此其騐也。此制度不立軍無紀綱故也又今所患不在無兵而在于兵之不畏將新設軍門。止以空文遙制千里外。如兒戲耳。故其法莫如重將。重將當自軍門始。使參佐偏裨。一稟于約束。而後兵可使。亂可定也。夫西北諸邊。一切軍食。皆有司先期部署。以聽督撫之調度。故其精神聯貫如臂使指。猝有緩急。可咄啐而辦。今政體不素定。而郡縣之與督撫相視如客主然臨變則上官漫督之。而主者亦漫應之。軍情之苦樂不體。官帑之出入無稽。或一人兼數人之食。或數日無一餐之飽。或一家而數役迫之。或一人而數官臨之。是目睫間巳成吳越况百里之外哉、故欲决勝負。先定政體。南宋張韓諸將出師皆有隨軍轉運使給其粮食此制當倣行之凡軍中之需賞功之費。一一會計所出貯之別藏。使軍門不以煩有司而有司不以煩民上下相體。遠近相維。則萬全術也。臣又聞訓練之兵。萬人一心。弱可使強。強可使馴。今議者率稱調兵非久計也。少發之則不足。多發之則用度不繼。久駐則老師費財。蹔駐則兵散而賊復入。急之則怨。寬之則驕而為亂。臣愚謂訓練土兵。漸罷客兵便。若土兵必不足宜募廣西湖廣山東近海之丁壯。及有罪謫發者。居之海壖。及諸河通海之地。給配偶。予田宅。使之土著而忘其鄉是城堡之外。益以藩籬。計無便此者。臣又聞外賊易見。內賊難知今以海外。蠻夷。而深入內境。凡我之動靜曲折無不知者誰為之也又其始至。千人四布。無一知者。及鳴號而須臾畢集。賊固善匿匿之誰也此東南之大變皆奸民釀之也。夫治外賊以兵治內賊以誠有如今之郡縣。得人如龔遂者。示寬大。布恩信。問疾苦。時拊循。彼反側者將反本而呼天。何變之能生。且天下寧獨倭夷可為亂哉。夫海上多壯士。善者負氣任俠。而不肯下人。否者憑恃險阻。而恣睚暴戾。我能制之則為我用。不能制之則為賊用。故安反側。收豪傑。乃治亂之機。不可不深思。不可不預待。


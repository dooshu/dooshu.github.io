○达摩多罗禅经序



夫三业之兴，以禅智为宗，虽精粗异分，而阶藉有方。是故发轸分逵，途无乱辙，革俗成务，功不待积。静复所由，则幽诣告微，渊博难窥，然理不云昧，庶旨统可寻。试略而言。禅非智无以穷其寂，智非禅无以深其照，然则禅智之要，照寂之谓。其相济也，照不离寂，寂不离照，感则俱游，应必同趣，功玄于在用，交养于万法。其妙物也，运群动以至一而不有，廓大象于未形而不无，无思无为，而无不为，是故洗心静乱者，以之研虑；悟彻穷神者，以之入微也。若乃将入其门，机在摄会，理玄数广，道隐于文，则是阿难曲承音诏，遇非其人，必藏之灵府。何者？心无常规，其变多方；数无定象，待感而应，是故化行天竺，缄之有匠，幽关莫辟，罕窥其庭。从此而观，理有行藏，道不虚授，良有以矣。如来泥曰未久，阿难传其共行弟子末田地，末田地传舍那婆斯，此三应真，咸乘至愿，冥契于昔，功在言外，经所不辩。必ウ轨元匠，孱焉无差。其后有优波崛，弱而超悟，智绝世表，才高应寡，触理从简，八万法藏，所存惟要，五部之分，始自于此。因斯而推，固知形运以系废兴自兆，神用则幽步无迹，妙动难寻，涉粗生异，可不慎乎！可不察乎！自此以来，感于事变，怀其旧典者，五部之学，并有其人，咸惧大法将，理深其慨，遂各述禅经，以隆盛业。其为教也，无数方便，以求寂然，寂乎惟寂，其揆一耳。而寻条求根者众，统本运末者寡。或将暨而不至，或守方而未变，是故经称满愿之德，高普事之风，原夫圣旨，非徒令其长，亦所以救其短。若然，五部殊业，存乎其人，人不经世，道或隆替，废兴有时，则互相升降，小大之目，其可定乎？又达节善变，出处无际，晦名寄迹，无闻无示，若斯人者，复不可以名部分。即非名部之所分，亦不出于其外别有宗明矣。每慨大教不流，禅数尤寡，三业无统，斯道殆废。顷鸠摩耆婆宣马鸣所述，乃有此业。虽其道未融，盖是为山于一篑，欣时来之有遇，感奇趣于若人。舍夫制胜之论，而顺不言之辨，遂誓被僧那，至寂为己任，怀德未忘，故遗训在兹。其为要也，图大成于未象，开微言而崇体，悟惑色之悖德，杜六门以寝患，达奋竞之伤性，齐彼我以宅心。于是异族同气，幻形告疏，入深缘起，见生死际，尔乃辟九关于龙津，超三忍以登位，垢习凝于无生，形累毕于神化，故曰无所从生，靡所不生，于诸所生。而无所生，今之所译，出自达摩多罗与佛大先，其人西域之，禅训之宗，搜集经要，劝发大乘。宏教不同，故有详略之异。达摩多罗合众篇于同道，开一色为恒沙。其为观也，明起不以生，灭不以尽，虽往复无际，而未始出于如，故曰色不离如，如不离色。色不离如，色则是如；如不离色，如则是色。佛大先以为澄源引流，固宜有渐，是以始自二道开甘露门，释四义以反迷，启归途以领会，分别阴界，导以止观，畅散缘起，使优劣自辨，然后令原始反终，妙寻其极。其极非尽，亦非所尽，乃曰无心，入于如来无尽法门，非夫道冠三乘，智通十地，孰能洞元根于法身，归宗一于无相，静无遗照，动不离寂者哉？




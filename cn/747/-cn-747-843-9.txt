○复魏博节度使乐彦稹书

近承新使，复睹羽书。侧聆计国之规，实激懦夫之志。窃自运贻百六，祸遍寰区。群盗荐兴，生灵无庇。朝章国典，谁为禀命之人。黩武穷兵，孰是勤王之旅。咸以乘虚窥伺，观衅凭陵。以掠夺为功，以杀伤为务。皇威所不能制，天道所未能诛。或径越大河，或窃居方镇。纵狼贪而未己，畜虺性以难驯。内虽以效顺为名，外皆以乱常无惧。遂跨州连郡，十室九空。良繇诸侯各固一方，不思同力。自致丧牛之悔，久亏刑马之盟。近则布露腹心，冀完虞虢。今明公谕之以长策，示之以壮图。结五镇以齐明，俾一家而不异。窃惟高义，实迈前修。顾鲁卫以同欢，诚敦夙契。在江黄而列会，愿接下风。况当道处河朔之中，最为唇齿。据亲旧之分，宁异金兰。固当禺俟捧盘，无渝匪石。然以事关久远，议非一方。必决定否臧，审其同异。待邻藩符会，则决别相从。

杨洽

洽，王熔辟佐幕。


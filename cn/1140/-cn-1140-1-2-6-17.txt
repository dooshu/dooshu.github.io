袁卓湄五十序

国家三年举进士数百人试之吏事求所谓奉职循理者不数数幸而得之又不及壮而用辄以微嫌细故一斥不复以厄於穷老此贤士失职之所为叹也而其甚者遂至於陨获憔悴戚戚不可以终日吾又悲其自视不广也士大夫之患盖未有甚於重弃其官者重弃其官则凡枉屈以取容无所不至及其一蹶则困无所归余尝见世之洋洋意自得者体丰而貌盈问之曰宦达也未数年黄项槁顔嬴然衰白见之几不相识问之曰去位而失势也今夫百果艹木岁不再华华不数日而摧折於人零落於风雨侵啮於虫鸟牛羊盖荣盛之速败如此而人欲久据其官是将使四序独有其春而草木长守其华也不亦惑哉卓湄之为吾同门友也温然长者也佐郡青州诘戎是司不急钩捕郡卒以无事权属邑催科尚平恕邑无逋负去之日出纳簿不更缮一字无何坐分挍闱牍事连逮繋吏议几不测

天子以无罪怜之得放还然竟以废斥或曰是其穷无一钱斥又非其罪宜有不释然者比卓湄至则握手庆更生举酒大笑曰得米数石活我妻子归矣余秋满先发君借一骑驰六百里追送我任城今又七八年君五十矣再至西江视其髪稍数茎白而齿坚貌泽洋洋如当时岂非贤士失职长贫而不怨者耶而俯仰顾盻之间予年亦垂五十日月不处予两人未尝不相顾一叹也礼五十曰艾服官政今法严而吏益难为矣谢吏事闲居未为不善请及今未衰之时究平生未竟之学庶几乐忘其老焉夫乐以忘老是之谓大年


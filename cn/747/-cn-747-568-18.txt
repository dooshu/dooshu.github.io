○祭董相公文

维贞元十五年岁次己卯二月己亥朔某日，节度行军司马检校右散骑常侍兼御史大夫知使事吴县开国男食邑三百户陆长源、度支营田判官检校金部员外郎侍御史孟叔度、观察支使监察御史里行邱颍、观察推官守秘书省校书郎韩愈等，谨以少牢之奠，敬祭于故尚书右仆射平章事陇西公之灵。呜呼！天高而明，地厚而平。五气叙行，万汇顺成。交感旁畅，圣贤以生。雨水于云，渎水于坤。蕃昌生物，有假有因。天眷唐邦，锡之元臣。肫肫元臣，其德孔硕。不谄不笑，不威不赫。不求其盈，不致其敌。爰立作相，讦谟实勤。出若无辞，畴德之闻。帝念东土，公其来抚。乃守洛都，乃藩浚郊。乃去厥疾，乃施厥膏。不知其劳，鳏寡以饶。维昔浚郊，厥乱维旧。有狡有狂，其群孔丑。公其来矣，为民父母。父诲其义，母仁其愚。既变既从，孰云其初。自迩徂远，混然一区。公来自中，天子所倚。公今不归，谁佐天子。公既来止，东人以完。公既殁矣，人谁与安。浊流浑浑，有辟其郛。填道欢呼，公来之初。今公之归，公在丧车。旨酒既盈，嘉肴在盛。呜呼我公，庶享其诚。尚飨。


刘佥事珏一十五首

【寄傲园小景十幅仿卢鸿一草堂图诗自题（十首）】

笼鹅阁

谁知轩后阁，宛在水之濆。

牖外树交合，阶前萍即分。

鸟窥书影静，鱼伺墨波勤。

岂有山阴帖，人言此右军。

斜月廊

廊传踏月久，更获此为奇。

不在照能遍，无妨影乍欹。

槛承花始韵，檐阁树微亏。

何以添幽致，恰当弦上时。

四婵娟堂

婵娟何以署，到果趣无涯。

隙地留移竹，曲阑不辍花。

暂延人意惬，久坐客心赊。

剥啄无妨静，深山讵有差。

螺龛

竟日双扉掩，其中草色新。

石幢门外树，法相壁间寻。

借渡石微窄，凿渠雨始深。

一登绵昼夜，萧寂了无音。

玉局斋

戒时非作态，入室自悠然。

作古宛如古，可传无意传。

才情因以胜，位置佐之缘。

方识命名者，前身玉局仙。

啸台

空台超以旷，而亩未能盈。

缀石仅留意，栽花不在名。

借池崇地势，待月望山情。

长啸丰林下，恒思起步兵。

扶桑亭

虚亭立水面，问树乃称奇。

不谓虬龙影，能于隙地垂。

互承栏并槛，交接涧通池。

长日披襟坐，摊书尤所宜。

众香楼

花扉深不测，危立有层楼。

遥瞩盈庭树，宛然别一丘。

坐堪邀月下，登或当山游。

桂影趋檐际，清芬却想秋。

绣铗堂

丽景旁相映，庭空水一湾。

借庑通竹径，留石让松关。

客远定须到，诗卑必痛删。

暗香浮涧外，恍若在深山。

旃檀室

不来深处坐，何以涤吾愁。

古井汲苔绣，石床吟素秋。

幽香天际发，奇致室中求。

僮仆谙清事，支扉谢俗俦。

【答陈醒庵（二首）】

玉堂仙去白云乡，更喜风流得仲将。

紫玉制箫吹别调，黄金换酒涤愁肠。

百年天地双青眼，十亩园林一旧庄。

记得去年同看竹，水云深处叩僧房。

画舫频过柳外庄，南溪原得近东阳。

风来绝涧水无迹，月到空山树有光。

愁里得诗如老杜，醉中挥墨过颠张。

别来两月无清约，孤负寒梅一度香。

【挽夏太常仲昭（二首）】

同官十载住京师，一片高情我独知。

箫管隔云春宴处，佩环摇月早朝时。

墨翻东绢千竿竹，灯淡西窗数局棋。

谁道归田犹有乐，胜游常醉习家池。

写经谁复换群鹅，故旧其如死别何。

清泪潺潺流不尽，残星落落已无多。

天边尺牍催归凤，水上孤城隐去骡。

日暮不堪东面望，玉峰依旧碧嵯峨。

【寄沈同斋】

药栏花径断红尘，坐阅升平五十春。

絸纸有书皆晋体，锦囊无句不唐人。

新图写就多酬客，美酒沽来只奉亲。

昨夜天涯忆君梦，西风吹过楚江滨。


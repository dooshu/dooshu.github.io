○集贤殿书院奉敕送学士张说上赐燕序

集贤殿者，本集仙殿也。上不以惟睿作圣，而犹垂意好学，用相必本於经术，图王亦始於师臣。及乎鸿生硕儒，博闻多识之士，自开元肇建，以迄於今，大用徵集，焕乎广内，而听政馀暇，式燕在兹。忠臣嘉宾，得尽心之所；聪明潍，有光被之德：故下以道亲，上亦欢甚。即於御座，爰发德音，以为候彼神人，事虽千载，传於方士，言固不经。遂改仙为贤，去华务实，且有後命，增其学秩，是以集贤之庭，更为论思之室矣。中书令燕国公，外弼庶绩，以奉沃心之谋；内讲六经，以成润色之业。故得出入华殿，师长翰林，惟帝用臧，固天所赖，拜命之日，荷宠有加，降圣酒之，颁御厨之膳，食以乐侑，人斯德饱。时有侍中安阳公等承恩预焉，学士右散骑常侍东海公等摄职在焉。或呙稷大贤，或泉云诸彦，文王多士，周室以宁；武帝得人，汉家为盛。而高视前古，独不在於今乎！咸可赋诗，以光鸿烈。


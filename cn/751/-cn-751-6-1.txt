菩萨蛮

舞裙香暖金泥凤。画梁语燕惊残梦。门外柳花飞。玉郎犹未归。　　愁匀红粉泪。眉剪春山翠。何处是辽阳。锦屏春昼长。

此首，首句形容服饰之盛，次句言燕语惊梦。以下言梦醒凝望，柳花乱飞，遂忆及远人未归。换头，言勉强梳洗，愁终难释。“何处”两句，更念及远人所在之处，愈增相思；相思无已，故倍觉春昼之长。写来声情顿挫，自臻妙境。


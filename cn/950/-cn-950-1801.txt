杨万里　岁暮皈自城中，一病垂死，病起遣闷四首

索居独寡欢，巾车入城闉。

亲旧久不见，一见交相欣。

挽衣招我饮，惟恐我出门。

不招我亦往，不留我亦存。

殷懃复如许，不住我岂真。

是时梅始花，吹香落金尊。

酒冽肴果富，咀啜俱芳珍。

丞相我知已，大守吾故人。

言非汰尘杂，尘杂不入言。

初谈圣贤髓，终谈天地根。

而况衔杯酒，不乐复何云。

杨万里

杨万里　岁暮皈自城中，一病垂死，病起遣闷四首

出郭云尚明，及郊日忽暮。

不思日略短，却信云色误。

骏奔六七里，逢店破亦住。

浇愁幸残尊，照睡聊短炬。

荒鸡唤野梦，晨起念速步。

外车乃复下，故疾动中腑。

昏眩檩欲绝，低徊不能去。

僮仆强我皈，偶不陨中路。

老至犹倚强，疾在自不悟。

及兹一委顿，去死仅寸许。

人生信浮脆，可笑何足惧。

所惧弃官晚，行乐今已遽。

杨万里

杨万里　岁暮皈自城中，一病垂死，病起遣闷四首

食罢游东园，慨然伤我怀。

昨日卧病时，自谓不复来。

入门大风起，万松声顿哀。

病骨念不堪，欲行重裴徊。

裴徊南斋前，小倦坐苔阶。

斋前花不多，亦有两古梅。

似知我至此，顷刻忽尽开。

多情梅间竹，偃风特奇哉。

不知喜风舞，为复怯风回。

万象皆迎春，我独老病催。

明日能来否，且皈拨炉灰。

杨万里

杨万里　岁暮皈自城中，一病垂死，病起遣闷四首

病起行不得，坐久情不舒。

倔强妻子前，欲扶羞索扶。

且呼斑竹君，寸步与我俱。

远行亦未决，聊复循庭除。

平地谁云觉，陟降即少徐。

平生四方志，八极视若无。

西飞折若木，东厉骑鲸鱼。

即今卧藜床，一起还九嘘。

力惫志犹在，床头寻湛卢。

杨万里


黠婢


田舍翁某，家小康，性愚而呆。有时或发兽性，则不可以理喻。灶下婢葛氏者，本庖人女，年少而黠，酷喜杯中物，且饕餐殊甚，然亦惟知味，故调羹弄馔专长，秉家学也。一日，主人折柬邀某某二客至家午餐，命备佳肴。葛氏奉命惟谨，羹馔外，别宰二雏鸡焉。火候即至，而客踪杳然。葛乃告于主人曰：“妾今日特备铁排小鸡二，已成熟如初写黄庭，恰到好处，及时不食，殊可惜也。”主人曰：“善，会当亲往邀之。”遂匆匆命驾出。

葛返身入房，见日已加未，因念自朝迄今，勤劳未息，佳客不来，末免负人。至是忽觉燥渴不可耐，遂倾酒自酌，意殊适然。一盏既尽，客不至如故。至厨下，则异香满户，芬芳触鼻，闻之不禁馋涎滴地，不克自持。推窗四望，阗焉无人，知主人犹未归也。意存染指，聊解馋吻。乃启釜先取鸡翅，食而甘之，渐及两足，浸假而尾去矣，浸假而首亦去矣。既而出外四观，毫无影响。默念主人此去，必转为所留，反客为主，故至今不归，且恐归时已夜深矣。思竟，怡然自得，且斟且酌，愈饮愈豪，放胆大嚼，无复顾忌，不须臾而二鸡尽。

亡何，主人归，则已杯盘狼藉矣，而主人不知也，犹狂呼备馔，曰：“客将至矣。”己乃磨刀于石，其声霍霍然，将及锋而试，为瓜分雏鸡计也。少焉，二客果联袂偕来，翩翩而入。忽见婢倚窗竭力挥手，状殊惊惶，曰：“客休矣！速毋入，入则两耳将不能保。盖主人今日呆性大作，所以亟亟邀诸公来者，宁为请客计，不过欲割公等之耳耳。岂不闻主人磨刀之声犹霍霍其未已耶？”客倾听良是，知其素有呆性，亦遂信而不疑，急抽身返。婢见计得行，复入诳主人曰：“主人今日所请，果佳客哉！”翁惊问何故，曰：“婢方和盘而出，以飨主人，不意特备之雏鸡，忽为二客各攫其一而去。”翁闻之爽然，自念：“予因候客之故，忍饥以待，岂可任彼尽攫以去，使我偏枯。”乃急持刀追之，见客去犹未远也，大声呼止，而遥伸一指示之，其意将谓请还我一鸡也。二客见其白刃在手，亟亟追来，以为将各割一耳也，奔走愈速。归家后犹各惴惴然自抚其两耳云。






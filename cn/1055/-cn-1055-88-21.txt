【又回文相公辞避枢密使启〈治平二年四月〉】

右修启。此者伏承显膺制命，首赞枢庭。伏惟某官业茂两朝，望崇百辟。向自入亲法座，欣体貌于元勋；出抚西师，借威名于犷俗。然而筹谋当出于帷幄，根本固在于朝廷。果兹暖席之未遑，已被追锋之迅召。扬庭诞告，方喜动于朝绅；仄席来仪，固渴闻于嘉话。窃承谦挹，尚欲逡巡，敢谓不遗，亦贻善诲。即期前贺，但切感铭。


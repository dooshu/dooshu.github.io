景帝

景泰中，选内侍之秀异者四五人，进学于文华殿之侧室，倪谦、吕原实教之。上时自临视，命二人讲，倪讲国风，吕讲尧典。讲罢，问二人：「何官？」倪时以左中允兼侍读，吕以右中允兼侍讲。又问：「几品？」皆曰：「正六品。」上曰：「二官品同，安得相兼？」（「安得相兼」，「相」下原衍「见」字，据明纪录汇编本删。）命取官制视之，乃命二人以侍讲学士兼中允。上既临幸，二人因改坐于旁。他日上至，讶之，二人对：「君父所坐，臣子不敢当。」上曰：「如是乎。」其后至馆中，惟立谈或东西行，不复坐云。时淮上大饥，于椶轿上阅疏，惊曰：「奈何，百姓其饥死矣。」后得王竑奏，辄开仓赈饥，大言曰：「好都御史，不然几饥死吾百姓也。」


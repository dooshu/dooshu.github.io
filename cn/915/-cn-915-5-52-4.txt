◇丁卯册诏魏王

天讫汉祚，辰象著明，朕祗天命，致位于王。仍陈历数于诏册，喻符运于翰墨；神器不可以辞拒，皇位不可以谦让。稽于天命，至于再三。且四海不可以一日旷主，万几不可以斯须无统。故建大业者不拘小节，知天命者不系细物。是以舜受大业之命而无逊让之辞，圣人达节，不亦远乎！今使音奉皇帝玺书，王其钦承，以答天下响应之望焉。（《魏志·文帝纪》注引《献帝传》）


○言天



蛇虹见弥天，一岐南彻；三日并照，客星入紫宫，此皆大异，其征不远也。今虹达东西者，许洛以南，不可图也。一岐南彻者，李氏当仍跨巴蜀，司马睿终据全吴之象，天下其三分乎。月为胡王，皇汉虽苞括二京，龙腾九五，然世雄燕代，肇基北朔，太阴之变，其在汉域乎。汉既据中原，历命所属，紫宫之异，亦不在他，此之深重，何可尽言。石勒鸱视赵魏，曹嶷狼顾东齐，鲜卑之众，星布燕代，齐、代、燕、赵，皆有将大之气。愿陛下以东夏为虑，勿顾西南。吴蜀之不能北侵，犹大汉之不能南向也。今京师寡弱，勒众精盛，若尽赵魏之锐，燕之突骑，自上党而来，曹嶷率三齐之众以继之，陛下将何以抗之？紫宫之变，何必不在此乎！愿陛下早为之所，无使兆人生心。陛下诚能发诏，外以远追秦皇汉武循海之事，内为高祖图楚之计，无不克矣。（《晋书·载记·刘聪传》，又《十六国春秋》四。）

乔豫和苞

豫、苞并仕刘曜为侍中，豫封安昌子，苞平舆子，并领谏议大夫。




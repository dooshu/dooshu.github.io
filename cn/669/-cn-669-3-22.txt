22　帝王用人之法曰吉　吉人吉士善人長者之義


皋陶曰：「彰厥有常，吉哉！」周公曰：「庶常吉士。」召公曰：「吉士吉人。」帝王用人之法，一言以蔽之，曰「吉」。舜所舉曰「元」、曰「愷」，吉德之實也；所去曰「凶」，吉德之反也。議論相傳，氣脈相續，在春秋時謂之「善人」，在西漢時謂之「長者」。惟吉則仁，所謂「元者善之長」，爲天地立心者也。

【何云】可作人字説耳。

【元圻案】文十八年左傳：「舜臣堯，舉八愷八元，流四凶族。」正義：「愷，和也，言其和於物也。元，善也，言其善於事也。」傳又曰：「孝敬忠信爲吉德，盜賊藏奸爲凶德。」〇成十五年左傳：「晉三郤害伯宗，韓獻子曰：『郤氏其不免乎！善人，天地之紀也，而驟絶之，不亡何待？』」〇漢書高帝紀：「懷王與諸將約，先入定關中者王之。諸老將皆曰：『項羽爲人慓悍禍賊，所過無不殘滅，不如更遣長者扶義而西。項羽不可遣，獨沛公素寬大長者。』卒不許羽，而遣沛公。」〇大雅卷阿之篇曰：「藹藹王多吉士。」又曰：「藹藹王多吉人。」逸齋詩補傳曰：「召公進戒，曰求賢足矣，必曰『吉士、吉人』，何也？周公作立政以告成王，亦曰『其勿以憸人，其惟吉士』。蓋憸利之人，常近於薄；吉善之士，常近於厚。人主用人，必求吉善之士而信任之，誠足以壽風俗之脈，爲國家之福也。」〇宋葛洪涉史隨筆立政終篇又曰：「其惟克用常人。常人者，吉士之通稱。其於國也，猶食之穀粟，衣之布帛，不可一日而無者也。」〇韓詩外傳楚有善相人者，説莊王以吉人吉臣吉主之説，蓋亦本之於書。〇長者之稱，疑始於韓非子「厚重自尊，謂之長者」。






清人

三章，章四句


首章讲：此郑人恶文公之弃其师也。若曰：先王之世，有事则命将出征，屯兵守御；无事则将还于朝，卒休于国。久而不召，坐视其离散，如今日乎！





清人在彭，驷介旁旁。

清，邑名。彭，河上地。介，甲也。清邑之人，承命出师，在彼河上之彭，固将以御狄矣。然其师在彭日久，但见四马被甲，旁旁然驰驱不息。





二矛重英，河上乎翱翔。

二矛，酋矛、夷矛。英，矛饰。二矛并建，其英重叠而见。惟在河上翱翔而已，果何所为哉？马之旁旁者，非以攻敌；矛之重英者，非以击刺，只以供三军游戏之资也。师久不召，怠玩人心如此，其势乌得而不溃散乎？

二章讲：





清人在消，驷介麃麃。

清邑之人，承命出师，在彼河上之消，固将以御敌矣。然其师在消日久，但见四马披甲，麃麃然有武健之才。





二矛重乔，河上乎逍遥。

乔，悬英者。逍遥，即翱翔。二矛之饰英，尽有重乔之象。惟在乎河上逍遥而已，是果何所为哉？马之麃麃者，不以御侮；矛之重乔者，不以攻取，只以为三军游乐之具也。师久不召，人心废弛如此，其势乌得而不溃散乎？

末章讲：





清人在轴，驷介陶陶。

清人在轴，以御狄也。然师久屯于河上，而实无所事于折冲之举，但见驷介陶陶，而有自适之乐矣。





左旋右抽，中军作好。

旋，旋车也。抽，拔刃。中军，是主将。好，是修容好。其执辔在左者，则旋车以优游。执兵在右者，则抽刃以为戏，士卒何有锋镝之忧乎？其任膺长子者，仅修饰于威仪；礼隆推毂者，徒致美于容服，中军何有运筹之劳乎？

夫车马四卒之众，日为河上之游，师久不召，人有怠心，宁无必溃之势哉？要之，当时清邑之兵已散而归矣。诗人不言已溃，而言将溃，其词深，其情危也。《春秋》书郑弃其师，固以深罪文公也欤！






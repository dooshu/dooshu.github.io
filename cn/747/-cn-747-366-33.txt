○授学士李让夷职方员外郎充职制

敕：夫言语侍从之臣，非贤不命，久而加奖，则彝典也。翰林学士朝议郎行左补阙赐绯鱼袋李让夷，器以琢成，材为众出，蕴积迈时之志，发明扶道之心。学务研精，文推轶拔，早飞身於戎幕，遂位於谏垣。忠言屡闻，密命斯委，果扬温雅之称，宜获︳谟之效。亦既久次，宜所转迁，受假宠於握兰，用酬劳於视草。勉宏前懿，以服宠荣。可行尚书职方员外郎，依前充翰林学士，散官、赐如故。


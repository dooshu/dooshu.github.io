【又答宋咸书〈至和三年〉】

某启。去年冬承惠问，时以奉使契丹，不皇为答。兹者人至，辱书，岂胜感愧。某区区于此，无补当时，徒于京师大众中，汩汩人事，旧学都废，耳不闻仁义之言久矣。惟吾子不以甘荣禄、走声利之徒见待，时有所教，幸甚幸甚。天日之高，以其下临于人者不远，而自古至今，积千万人之智测验之，得其如此。故时亦有差者，由不得其真也。圣人之言，在人情不远，然自战国及今，述者多矣，所以吾侪犹不能默者，以前人未得其真也。然亦当积千万人之见，庶几得者多而近是，此所以学者不可以止也。足下以为如何？倘或不然，当赐教。向热，为政外自重，以副所怀。不宣。某再拜。


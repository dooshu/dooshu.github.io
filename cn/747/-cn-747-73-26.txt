○立颍王为皇太弟勾当军国诏

朕顾以眇身，获承丕构，严恭寅畏，十有五年。列圣鸿猷，朕岂能荷？涉冰匪惧，驭朽非难，虽宇内小康，而大道犹郁。方自砥砺，期臻理平，天不祐予，夙婴疾疹，政虑多阙，心靡遑安。近者凝沍所侵，久而寝剧，臣僚爱我，内外一心，祷祀毕为，药石备至。亟换旬朔，有加无瘳，惧不能躬总万几，日厘庶政。稽於古训，谋及大臣，用建亲贤，以贰神器。亲弟颍王瀍，朕昔在藩邸，常同师训。动成仪矩，性秉宽仁，俾奉昌图，必谐人欲。可立为皇太弟，应军国政事，便令权勾当。百辟卿士，中外庶臣，宜竭乃心，辅成予志。陈王成美，先立为皇太子，以其年尚冲幼，未渐师资，比每念重难，不行册命，回践朱邸，允叶至公。可依前复封为陈王。呜呼！万务不可以久旷，万方不可以乏统，惟义所在，朕不敢私。宣布中外，咸令知悉。


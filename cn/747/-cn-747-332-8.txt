○让尚书令第二表

臣伏以尚书令，武德之际，太宗为之。一昨沥恳上陈，请罢斯职，而陛下未垂亮察，务欲[B14A]崇。区区微诚，益用惶惧。何则？太宗立极之主，圣德在人，自後因废此官，永代作则。陛下守文继体，固当奉而行之，岂可猥私老臣，隳厥成式，上掩陛下之德，下贻万方之非！臣虽至愚，安敢轻受？况久经兵乱，僭赏者多，一人之身，兼官数四，朱紫同色，清浊不分，烂羊之谣，复闻圣代。臣顷观其弊，思革其源，以逆寇犹存，未敢轻议。今元凶沮败，计日成擒，中外无虞，妖氛渐息，此陛下作法之际、审官之时，固合始於老臣，化及班列，岂可轻为此举，以乱国章？国章乱於上，则庶政隳於下，海内之政皆乱，则国家又安得永代而无患哉？陛下苟能从臣之言，俯察诚请，彼贪荣冒进者，亦将各让其所兼之官，自然天下文明，百工式叙，太平之业，可得而复也。臣诚蒙鄙，识昧古今，志之所切，实在於此。


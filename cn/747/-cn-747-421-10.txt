○河西节度使厅壁记

皇帝肇建节制之任，位以上将，主四方之兵。济河而西，五侯四将，十有六县。大海磅礴乎终始，山河回流其左右，旄头虎力之劲，剑服穹庐之长，煌煌乎长毂千乘，横合万里，皆主乎是邦。故秦已上为戎都，汉已下为巨防，有城府襟带焉，有良将大勋焉，有五都污杂焉。其风悍，其国险。鲜车龙服，嚣然相荡，非古之战守，曷以成其业而树其风者哉？昔在武德之初，上用雄武大才，则我陇西李王肃明乎神化，大冢宰宇文公驸，马乔公出将我前军。中兴之後，循吏继作，则馆陶侯郭公、爽鸠氏司马公、相国韦公、萧公庶绩交修，以被升平之化。当今王室多故，云海沸腾，则仆射哥舒公以纵横之奇，判总军国，其意者将复用雄武大才乎！君子曰：武德之官，神以略，其化成。中兴之政，俭以行，其俗阜。当今之理，动以阖，其人安。宜乎尽天下之才，随质文之变，以永来裔，大康乎斯。时天宝十二年夏六月记。


○请州县官先考试贡举人表

伏以圣代设科，贡闱取士，必自乡荐，来观国光，将叶公平，惟求艺行。盖广搜罗之理，且非喧竞之场。伏见常年举人等，省门开後，春榜悬时，所习既未精研，有司宁免黜落。或嫉其先达，呀恣以厚诬。多集怨於通衢，皆取骇於群听。颇亏教本，却成乱阶。宜立新规，以革前弊。自今後诸举人，不是家在远方，水陆隔越者，望本令各於本贯选艺精通宾寮一人考试。如非通赡，不许妄荐。傥考核必当，即试官请厚於甄酬。若荐送稍私，并童子尽归於窜逐。冀彰睿化，免紊儒风。庶绝滥进之人，共守推公之道。

崔居俭

居俭，清河人，少举进士。梁贞明中累官御史中丞。後唐同光中授刑部侍郎，改兵吏二部侍郎尚书左丞户部尚书。晋天福四年卒，年七十，赠右仆射。


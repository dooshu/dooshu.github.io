○请令史馆纪时政疏

陛下躬勤庶政，超迈百王，每对宰臣，日旰忘倦。正衙决事，二史在前。便殿坐日，全无纪录。长寿初宰臣姚奏置时政记，旋即不行。贞元中宰臣赵退翁请行故事，无何又废。恭惟圣政，必在发明。今请每致延英坐日，对宰臣往复之词，关德化刑政之事，委中书门下直日纪录，月终送付史馆。所冀帝猷不坠，国史有伦。


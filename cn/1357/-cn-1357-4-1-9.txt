赚客


德京柏林有某戏班，一日定议，欲以戏资所入充善举，虑无以耸动一时，而所入不丰也。筹得一策，甚儿戏，而其效验竟大著，且甚可笑。先是于登台前之数日，柏林各报章，佥载一新奇广告，略曰：

余有某君，欲为其侄女赘一快婿，用特广为布告。其有中匮乏人，而自问可以入选者，请修函某寓所，详询一切。某君并无子嗣，谨此一女侄，此外尚有一保姆而已。产业约值一万五千元，且别有商业，乏人经营，赘定后，将并以付之，听新婿之布置。某君将藉以娱老，更不制阻云。

广告既出，一日中函询者，无虑数十百通。数日后，凡函询者，各皆得复。略谓：夫妇乃人之大伦，贵在互相爱悦，片纸只字，末容遽定，尚图谋面，再订终身。故仆定于某日之夕，率舍侄子至某处戏园一号厢楼候教云云。

届时园之上下，凡上等客位，几尽为男客所占，后至者几无容足地。园中利市三倍，班中诸伶亦声价陡增。然来者之意，固在彼不在此。故当时园中万目睽睽，视线所集，咸在一号相房，且多以望远镜频频窥测者。亡何，曲奏既终，芳踪犹杳，仰观俯察，想像徒劳，不得已，始纷纷散去。出门惘惘，且有始终不解其所以然之故者云。






13　天暒而見景星　暒晴即説文夝字


漢天文志：「天暒而見景星。」注：「暒，精明也。」集韻云：「晴字。」

【集證】史記天官書：「天晴而見景星。」按説文無暒、晴二字，夕部有夝字，云：「雨而夜除星見也，從夕生聲。」鉉曰：「今俗别作晴，非是。」

【元圻案】唐人有天晴景星見賦。〇彭叔夏文苑英華辨證一：「凡字有兩存，於義亦通者，如『天晴景星見』，漢天文志『晴』當作『暒』。暒，精明也。」






○开成改元赦文

朕以寡昧，祗奉昌图，兢业为心，不敢自怠。庶乎播祖宗之光烈，致区宇之康平，推诚不疑，惟才是用。岂谓凶奸背德，宗社将危，中外叶谋，咸加显戮。知人则哲，实在帝而犹难，罪己兴怀，诚为君之不易。缅惭古理，良用惕然。是用因元正御正殿，先明首罪，仍布鸿恩。

王守澄累朝奖任，久掌禁军，忠力虽多，愆误难掩。交通杂类，延进奸邪，专弄威权，蠹害时政。郑注、李训，因缘引见，忝窃恩荣，二三旧臣，诬陷非罪，成予寡昧，抑有其由，遂使奸恶构连，窃起前殿。王涯、贾餗、舒元舆、李训，宰辅股肱，叶谋不轨；王璠，郭行馀，节将在京，率兵上殿；罗立言、李孝本，纪纲台府，深入领徒；韩约诱金吾卫兵，立成响背；魏逢驿骑来往，郑注自出成师。将相通谋，情状咸具，上天降祐。氛祲已清。讨其本因，已正刑辟。王守澄既已云亡，难议深责，自特进已下官爵及实封，并宜削夺。祸已终於既往，恩宜覃於有截，可大赦天下，宜改太和十年为开成元年。

自正月一日昧爽已前，大辟罪已下，罪无轻重，常赦所不原，咸赦除之。其左降官量移，复资及考用有足称者，中书门下处分。贬流人中，元敕不许量移，及终身勿齿者，并与量移。其去年应缘朋党连累，并十一月二十一日坐罪流贬者，不在此限。其身亡伏法者，委所在州府量给棺殓，任所亲收葬制服。其户部度支盐铁，应有诸色欠负太和五年已前者并放免。诸道贺正端午降诞贺冬进奉，起今权停三年，其钱充纽放百姓两税。所在除药物口味茶果外，不得辄有进献。百司及诸道应宣索制造，一物已上者，并停三年。

京畿百姓，两税已下，凡一岁之内徵取者，并百官职田，并全放一年。其京兆府一年所支用钱物斛斗草等，并勒盐铁使以开成元年直进绫绢充还。同州、河中、绛州，去年旱歉，赋敛不登，宜放开成元年夏青苗钱。同州赐杂谷六万石，河中绛州共赐十万石，委度支户部以见贮粟麦充赐。三省九列御史台选黜陟使十人，视问风俗，进贤退不肖，兴行新制，务令通流。天下戎镇文武带宪官者，解补进退，并须奏闻。其边州令制译语学官，常令教习，以达异意。

内外文武官及诸色人，任上封事，极言得失，有裨时政者，必加升擢，待以不次。其有藏器候时，隐身岩穴，奇节独行，可激风俗者，委常参官及所在长吏各以名闻。文武之道，合而兼济，勋臣子弟，有能修词务学，应进士明经及通诸科者，委有司先加奖引。河朔节将以州县归国者，有张茂昭、田宏正、程权，各与一子官。子弟堪任使者，委中书门下量加引用，应内外文武官进阶加爵有差。


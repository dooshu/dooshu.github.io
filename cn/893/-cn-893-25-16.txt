观胡人吹笛





胡人吹玉笛，一半是秦声。[一]十月吴山晓，《梅花》落敬亭。[二]愁闻《出塞》曲，[三]泪满逐臣缨。却望长安道，空怀恋主情。

[一]《汉书·杨恽传》：“家本秦也，能为秦声。”



[二]杨齐贤曰：古者，羌笛有《落梅花》曲。《舆地广记》：宣州宣城县有敬亭山。



[三]《古今注》：“横吹，胡乐也。张博望入西域，传其法于西京，唯得《摩诃》、《兜勒》二曲。李延年因胡曲更造新声二十八解。魏、晋以来二十八解不复具存，世用者《黄鹤》、《陇头》、《出关》、《入关》、《出塞》、《入塞》、《折杨柳》、《黄覃子》、《赤之阳》、《望行人》十曲。”






○唐故朝散大夫中书舍人秘书少监顿邱李公墓志

公讳诚，字元成，魏郡顿邱人也。九代祖诞，魏太傅陈留郡王。从太傅七叶生左威卫将军翊，左威卫生汾州长史，长史生濮阳令谅，濮阳生公。四岁知礼，七岁善属文。年十六，户部尚书姚以贤良荐，比之终、贾。开元三年举进士，十年举茂才，十七年举文学，皆射策取甲科，由太平尉为金吾曹、监察御史、河南司录、美原令、膳部员外郎。天宝元年考功郎中、知制诰、修国史，二年中书舍人，五年秘书少监。七年十二月，终於京师。自初仕至终二十七年，历官十，享寿五十三。动静由礼，交不谄渎，宏毅贞谅，直而不肆。居官必忠，执事必敬，未尝以悔吝改操，为权幸屈法。由是自御史为河南府司录，持正不阿故也。宰美周月，收案大猾，除其根株，然後布政。及期而美阳无讼，乃有涸泉涌流，白雀驯於庭。开元中，蛮夷来格，天下无事，绅闻达之路，惟文章先。公以俊造，文赋皆第一，京师人传写策藁，相示以为式。无何，司言载笔，乃典秘书。公才盛名高，与职位俱。论者谓公以文学政事，取公器如拾芥，虽不至公卿，其令闻令望，足贻後昆。夫人孝义县君宋氏，莱州司马元同之女。礼乐风操，家之范也；柔明孝慈，天之质也；清净厌离，修之惠也。能修采之职，以正家节。李氏之闺门肃，九族睦，实夫人是赖。乾元元年，随长女从夫於洋州。二年正月二十五日，终於某居，享年五十七。遂权窆焉，路难不克反葬故也。有才子二人，曰兴、曰殷，悉能荷先大夫之德。兴三十为左补阙起居舍人，殷举秀才甲科。永泰二年，兴请命於上，迎夫人丧，至自洋州。十月二十七日，合於渑池先茔。夫惟天地，能长且久，若邱陇陵谷，则无不迁者也。故纂其先人之景行，勒於名以为志。


岳珂　得报状邸吏缄至朝堂八月月单有感而作三首

紫殿朝仪正，朱书郡邸随。

九天排仗马，百辟听朝鸡。

跸警枫庭悄，人归柳院迷。

廿年曾补被，犹忆直金闺。

岳珂

岳珂　得报状邸吏缄至朝堂八月月单有感而作三首

十月苍龙阙，三朝白虎樽。

无囊持塞吏，有匦达民言。

故事寻常略，遗风万一存。

独怜记廷诤，断报说开元。

岳珂

岳珂　得报状邸吏缄至朝堂八月月单有感而作三首

上雍迫日近，清朝仪物多。

卫官朝进辇，沙路昼鸣珂。

盛礼陈圭璧，骈观隘绮罗。

边书须急彻，深原銮□□。

岳珂


○答元老宣薊併守南山書 【 併守南山】

此書與近日宜昌之事有合

承諭居庸以西邊墻、較之往年頗為可恃、不知宣鎮又倡為併守之說、如果昌鎮自揣單弱。冀宣鎮以為併守。猶之可也今昌鎮不聞其不備而宣鎮自倡其說。是捨巳田而耕人田。棄宣鎮以守昌鎮。中間必有其故矣。如果的有成筭。何不經畫于虜入之初。而議論於工成之後。此皆謀身之術。而非謀　國之忠也。萬一虜寇臨邊。則宣鎮之將。必潛躲墻內。一以邀堵截之功。一以遂退縮之計。當戎馬倥傯之時。糧糗未備。出入難防。是豈昌鎮之利哉。若以為聯墩沙土。難以修築。况昌鎮所守之內口即宣鎮之外口相去甚遠者。不二三十里。其水口山形。處處相同。又何有難成之業哉。若使併守之議行。不惟自棄其宣鎮是又棄昌鎮之外藩也。抑果為南山之利哉。


◇漏刻赋

伟圣人之制器，妙万物而为基。形罔隆而弗包，理何远而不之？寸管俯而阴阳效其绳，尺表仰而日月与之期。玄鸟悬而八风以情应，玉衡立而天地不能欺。既穷神以尽化，又设漏以考时。尔乃挈金壶以南罗，藏幽水而北戢。拟洪杀于编锺，顺卑高而为级。激悬泉以远射，跨飞涂而遥集。伏阴虫以承波，吞ㄌ流其如挹。是故来象神造，去犹鬼幻。因势相引，乘灵自荐。口纳胸吐。（《文选》注作「口吐胸纳。」）水无滞咽。形微独茧之绪，（《文选》注作「丝」。）逝若垂天之电。偕四时以合最，指昏明乎无殿。笼八极于千分，度昼夜乎一箭。抱百刻以骏浮，仰胡人而利见。夫其立体也简，而效绩也诚。其假物也粗，而致用也精。积水不过一锺，导流不过一。而周天者因其敏，分地者赖其平。微听者假其察，贞观者借其明。考斗历之潜虑，测日月之幽精。信探赜之妙术，虽无神其若灵。寤蟾蜍之栖月，识金水之相缘。（《北堂书钞》一百四十九，《艺文类聚》六十八，《文选·新刻漏铭》注，《初学记》二十五，《御览》二。）


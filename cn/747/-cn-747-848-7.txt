○对私雇船渡人判

洛水中桥破，绝往来渡。县令杨忠以为时属严寒，未可修造，遂私雇船舫於津所渡人。百姓杜威等，连状举忠将为干济，廉使以忠懦弱，不举职事以邀名，欲科不伏。

上洛飞湍，中桥施构。参差危柱，若星影之全开。断绝浮梁，似虹光之半起。望九衢之车马，未见川流。瞻两岸之风烟，更疑波委。杨忠宣风帝辇，作宰神州。以修造之辰，当Ё寒之节，私雇船舫，公然来往。论惠虽是恤人，语事更非济物。且雨毕理道，水涸成梁，莫不率由旧章，抑亦编诸甲令。故违宪法，自置刑科。廉使以懦弱绳愆，正符厥理。杜威以干济连状，未识其宜。

王郁

郁，後唐明宗朝官大理少卿。


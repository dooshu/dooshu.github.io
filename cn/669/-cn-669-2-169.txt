169　十月爲陽純坤稱龍之故　復之一陽是坤卦積來


天地未嘗一日無陽，亦未嘗一日無君子，故十月爲陽，純坤稱龍。朱子曰：「復之一陽，是坤卦積來。一日生一分，至十一月一陽始成。」

【元圻案】漢上易坤文言「陰疑於陽必戰」節傳：「十月純坤用事，而稱龍者，天地未嘗一日而无陽，亦未嘗一日而无君子。爲其純陰，嫌於无陽也，故稱龍也。」〇詩采薇「歲亦陽止」，箋云：「十月爲陽，時坤用事，嫌於无陽，故以名此月爲陽。」〇朱子語類：「剥盡爲坤，復則一陽生也。復之一陽，不是頓然便生，乃是自坤中積來。且一月三十日，以復之一陽分作三十分，從小雪後一日生一分，則十一月半一陽始成也。」






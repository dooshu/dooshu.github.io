◇与公孙弘借车书

盖闻爵禄不相责以礼，同类之游，不以远近为叙。是以东门先生居蓬户空穴之中，而魏公子一朝以百骑尊宠之。吕望未尝与文王同席而坐，一朝让以天下半。大丈夫相知，何必抚尘而游，垂发齐年，偃伏以日数哉。（《初学记》十八、《御览》四百十。）

朔当从甘泉，愿借外厩之后乘。木槿夕死朝荣，士亦不长贫也。（《艺文类聚》八十九）


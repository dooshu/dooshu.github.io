◇非有先生论

非有先生仕於吴，进不称往古以广主意，退不能扬君美以显其功，默然无言者三年矣。吴王怪而问之，曰：「寡人获先人之功，寄於众贤之上，夙兴夜寐，未尝敢怠也。今先生率然高举，远集吴地，将以辅治寡人，诚窃嘉之，体不安席，食不甘味，目不视靡曼之色，耳不听钟鼓之音，虚心定，志欲闻流议者，三年於兹矣。今先生进无以辅治，退不扬主誉，窃为先王不取之也。盖怀能而不见，是不忠也；见而不行，主不明也。意者寡人殆不明乎？」非有先生伏而唯唯。吴王曰：「可以谈矣，寡人将竦意而听焉。」先生曰：「於戏！可乎哉？可乎哉？谈何容易！夫谈有悖於目而佛於耳，谬於心而便於身者，或有说於目顺於耳快於心而毁於行者，非有明王圣主，孰能听之矣？」吴王曰：「何为其然也？『中人己上，可以语上也。』先生试言，寡人将览焉。」

先生对曰：「昔关龙逢深谏於桀，而王子比干直言於纣，此二臣者，皆极虑尽忠，闵主泽不下流，而万民骚动，故直言其失，切谏其邪者，将以为君之荣，除主之祸也。今则不然，反以为诽谤君之行，无人臣之礼，果纷然伤於身，蒙不辜之名，戮及先人，为天下笑，故曰谈何容易！是以辅弼之臣瓦解，而邪谄之人并进，遂及蜚廉、恶来革等。三人皆诈伪，巧言利口以进其身，阴奉雕琢刻镂之好以纳其心。务快耳目之欲，以苟容为度。遂往不戒，身没被戮，宗庙崩也，国家为虚，杀戮贤臣，亲近谗夫。《诗》不云乎？『谗人罔极，交乱四国，』此之谓也。故卑身贱体，说色微辞，愉愉ゑゑ，终无益於主上之治，即志士仁人不忍为也。将俨然作矜庄之色，深言直谏，上以拂人主之邪，下以损百姓之害，则忤於邪主之心，历於衰世之法。故养寿命之士，莫肯进也，遂居深山间，积土为室，编蓬为户，弹琴其中，以咏先王之风，亦可以乐而忘死矣。是以伯夷、叔齐避周，饿於首阳之下，后世称其仁。如是，邪主之行，固足畏也，故曰谈何容易！

於是吴王惧然易容，捐荐去几，危坐而听。先生曰：「接舆避世，箕子被发阳狂，此二子者，皆避浊世以全其身者也。使遇明王圣主，得赐清燕之间，宽和之色，发愤毕诚，图画安危，揆度得失，上以安主体，下以便万民，则五帝三王之道，可几而见也。故伊尹蒙耻辱，负鼎俎，和五味，以干汤，太公钓於渭之阳，以见文王。心合意同，谋无不成，计无不从，诚得其君也。深思远虑，引义以正其身，推恩以广其下，本仁祖谊，褒有德，禄贤能，诛恶乱，总远方，一统类，美风俗，此帝王所由昌也。上不变天性，下不夺人伦，则天地和洽，远方怀之，故号圣王。臣子之职既加矣，於是裂地定封，爵为公侯，传国子孙，名显后世，民到於今称之，以遇汤与文王也。太公、伊尹以如此，龙逢、比干独如彼，岂不哀哉！故曰谈何容易！」

於是吴王穆然，俯而深惟，仰而泣下交颐，曰：「嗟乎！余国之不亡也，绵绵连连，殆哉，世之不绝也。」於是正明堂之朝，齐君臣之位，举贤才，布德惠，施仁义，赏有功；躬亲节俭，减后宫之费，捐车马之用；放郑声，远佞人，省庖厨，去侈靡；卑宫馆，坏苑囿，填池堑，以予贫民无产业者；开内藏，振贫穷，存耆老，恤孤独；薄赋敛，省刑辟。行此三年，海内晏然，天下大洽，阴阳和调，万物咸得其宜，国无灾害之变，民无饥寒之色，家给人足，畜积有馀，囹圄空虚；凤凰来集，麒麟在郊，甘露既降，朱草萌芽；远方异俗之人，向风慕义，各奉其职而来朝贺。故治乱之道，存亡之端，若此易见，而君人者莫肯为也，臣愚窃以为过。故《诗》曰：「王国克生，惟周之贞。济济多士，文王以宁。」此之谓也。（《汉书·东方朔传》、《文选》、《艺文类聚》二十四。）


○诫示诸道制

王者省方，诸侯述职，以时受计，其来久矣。自銮舆南幸，西巴底宁，俾予小子，受命讨难。越自河陇，及於朔陲，兼北狄兵车，亿万同至。待收秦中，後定河洛，狂寇穷窘，不日翦灭。朕以百姓为心，敢忘终食，中夏未清，虑有惊扰。且吏者人之师，非吏何以安人？良化惠风，在於循吏。当用兵振旅之际，事充政重之时，必去烦苛，存乎慈惠，须岳牧令长以镇抚者也。且惩恶劝善，激浊扬清，寻有使车黜陟，当备知之。朕每命中官及诸出使，所至郡县，妄宣口敕，徵求赋敛，便即奏闻，不可容隐。朕以军政孔殷，朝会未备，礼犹阙於筐篚，时且急於甲兵。乡昭宣国令，以示民庶，履新之庆，与卿等同之。


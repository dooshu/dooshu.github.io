桑林祷雨


商史纪：成汤时，岁久大旱。太史占之，曰：“当以人祷。”汤曰：“吾所以请雨者，人也。若必以人，吾请自当。”遂斋戒，剪发断爪，素车白马，身婴白茅，以为牺牲，祷于桑林之野。以六事自责曰：“政不节欤？民失职欤？宫室崇欤？女谒盛欤？包苴行欤？谗夫昌欤？”言未已，大雨方数千里。

商史上记：成汤之时，岁久不雨，天下大旱。灵台官太史占侯说：“这旱灾，须是杀个人祈祷，乃得雨。”成汤说：“我所以求雨者，正是要救济生人，又岂忍杀人以为祷乎？若必用人祷，宁可我自当之。”遂斋戒身心，剪断爪发，素车白马，减损服御，身上披着白茅草，就如祭祀的牺牲模样，乃出祷于桑林之野。以六件事自责，说道：“变不虚生，必有感召。今天降灾异以儆戒我，或者是我政令之出不能中节欤？或使民无道，失其职业欤？或所居的宫室过于崇高欤？或宫闱的妇女过于繁盛欤？或包苴之贿赂得行其营求欤？或造言生事的谗人昌炽而害政欤？有一于此，则宁可降灾于我一身，不可使百姓每受厄。”汤当时为此言，一念至诚，感动上天，说犹未了，大雨即降，方数千里之广。

盖人有善念，天必从之。况人君为天之子，言一动，上帝降临，转灾为祥，乃理之必然也。






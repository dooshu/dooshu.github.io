赠友人三首





兰生不当户，别是闲庭草。夙被霜露欺，红荣已先老。[一]谬接瑶华枝，[二]结根君王池。[三]顾无馨香美，叨沐清风吹。余芳若可佩，卒岁长相随。[四]

[一]陈琳诗：“嘉木凋绿叶，芳草歼红荣。”



[二]《楚辞》：“折疏麻兮瑶华。”王逸注：“瑶华，玉华也。”



[三]《古诗》：“冉冉孤生竹，结根泰山阿。”



[四]《史记》：“优哉游哉，维以卒岁!”





其二





袖中赵匕首，买自徐夫人。[一]玉匣闭霜雪，[二]经燕复历秦。其事竟不捷，沦落归沙尘。持此愿投赠，与君同急难。荆卿一去后，壮士多摧残。长号易水上，为我扬波澜。凿井当及泉，张帆当济川。廉夫惟重义，骏马不劳鞭。人生贵相知，何必金与钱。

[一]《史记》：太子豫求天下之利匕首，得赵人徐夫人匕首，取之百金，乃装为遣荆卿。《索隐》曰：徐姓，夫人名，谓男子也。余详四卷《结客少年场》注。



[二]《西京杂记》：高祖斩白蛇剑，刃上常如霜雪。





其三





慢世薄功业，[一]非无胸中画。谑浪万古贤，[二]以为儿童剧。立产如广费，匡君怀长策。但苦山北寒，谁知道南宅。[三]岁酒上逐风，[四]霜鬓两边白。蜀主思孔明，晋家望安石。[五]时来列五鼎，[六]谈笑期一掷。虎伏避胡尘，渔歌游海滨。弊裘耻妻嫂，[七]长剑托交亲。[八]夫子秉家义。群公难与邻。莫持西江水，空许东溟臣。[九]他日青云去，黄金报主人。

[一]嵇康《司马相如赞》：“长卿慢世，越礼自放。”



[二]《诗·国风》：“谑浪笑敖。”



[三]《三国志》：孙策与周瑜同年，独相友善，瑜推道南大宅以舍策，升堂拜母，有无通共。



[四]梁元帝诗：“滩声下溅石，猿鸣上逐风。”又云：“长条垂拂地，轻花上逐风。”



[五]诸葛孔明，详见九卷注。谢安石，详见七卷注。



[六]刘孝标《辨命论》：“开东阁，列五鼎。”《汉书音义》：“张晏曰：五鼎食，牛、羊、豕、鱼、麋也。诸侯五，卿大夫三。”



[七]《战国策》：苏秦说秦王，书十上而说不行。黑貂之裘敝，去秦而归。至家，妻不下，嫂不为炊，父母不与言。



[八]“长剑托交亲”，用冯谖事，详见本卷注。



[九]《庄子》：庄周家贫，往贷粟于监河侯。监河侯曰：“诺，我将得邑金，将贷子三百金，可乎?”庄周曰：“周昨来，有中道而呼者，周顾视车辙，中有鲋鱼焉。周问之曰‘鲋鱼来，子何为者耶?’对曰：‘我东海之波臣也，君岂有升斗之水而活我哉?’周曰：‘诺，我且南游吴、越之王，激西江之水而迎子可乎?’鲋鱼忿然作色曰：‘吾失我常与，我无所处，吾得升斗之水然活耳!君乃言此，曾不如早索我于枯鱼之肆。’”






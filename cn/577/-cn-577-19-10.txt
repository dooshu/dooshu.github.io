唐兴县客馆记


中兴之四年，王潜为唐兴宰。修厥政事，始自鳏寡茕独，而和其封内，非侮循循。不畏险肤，而行而一。咨于官属，于群吏，于众庶，曰：邑中之政，庶几缮完矣。惟宾馆上漏下湿，吾人犹不堪其居，以容四方宾，宾其谓我何？改之重劳，我其谓人何？咸曰：诞事至，济厥载，则达观于大壮。作之闬闳，作之堂构，以永图。崇高广大，逾越传舍。通梁直走，嵬将坠压。素柱上承，安若泰山。两傍序开，发泄霜露，潜靓深矣。步檐复溜，万瓦在后。匪丹艧为，实疏达为。回廊南注，又为覆廊，以容介行人。亦如正馆，制度小劣。直左阶而东，封殖修竹茂树。挟右阶于南，环廊又注。亦可以行步风雨。不易谋而集事，邑无妨工，亦无匮财。人不待子来，定不待方中矣。宿息井树，或相为宾，或与之毛。天子之使至，则曰邑有人焉，某无以栗阶。州长之使至，则曰：某非敢宾也，子无所用俎。四方之使至，则曰：子贶某多矣，敢辞贽。或曰：明府君之侈也，何以为人？皆曰：我公之为人也，何以侈？子徒见宾馆之近夫厚，不知其私室之甚薄。器物未备，力取诸私室。人民不知赋敛，乃至于馆之酰醢阙，出于私厨；使之乘驷阙，办于私厩。君岂为亭长乎，是躬亲也。若馆宇不修，而观台榭是好。宾至无所纳其车，我浩荡无所措手足，获高枕乎？其谁不病吾人矣。玼瑕忽生，何以为之？是道也，施舍不几乎先觉矣。杖之友朋叹曰：美哉！是馆也成。人不知，人不怒。廨署之福也，府君之德也。府君曰：古有之也，非吾有也。余何能为是？亦前州府君崔公之命也。余何能为是？自辛丑岁秋分，大余二，小余二千一百八十八。杜氏之老记已。

一本云：廨署之福也，府君之德也。府君之德也，廨署之福也。府君曰：古有之也，非吾有也，余何能为是！亦前州府君崔公之命也，余何能为是！潜曰：辛丑岁秋分，大余二，小余二千一百八十八。杜氏之老记。






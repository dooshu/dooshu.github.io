○進神箭疏 【 神箭】

臣居家時、聞松潘兵備副使胡澧之守西邊也、曾製神箭、以平夷虜、葢虜人所據之營寨。上憑險峻之山。下臨不測之淵。只一線路可通往來。故賊虜據險。則我兵不能前進。仰面攻之。彼則滾石擂木。如雷如雨。我兵解嚴。彼復下山搶刼人畜。積數十年。為西邊患。胡澧乃改造神箭。四面環攻焉。一日而五寨悉平。虜人畏服。不敢復為邊患。臣聞前副使陳克宅云、西蕃虜人。今所畏者神箭耳。葢夷人惟衣毡裘。中箭則人馬俱焚。營寨積聚。箭火環攻。則燎而為燼。其製箭法、鍊藥之妙、皆秘而不傳、恐奸人竊用之云、臣趨召時、躬詣胡澧家、詢其製鍊之術、得箭數十枝、將傳其技于工部、轉行各局、如法製造、用之北邊、可制達虜、是箭也。用之平地。可射三百步。用之高山。可射六百步。若遇達虜于三百步之外。先用神箭攻焉。一舉而萬箭齊發。雖毡裘數萬。立為灰燼。猶有豸?希突而送死者。復用佛郎機銃攻焉。一舉而萬銃齊發。雖戎馬數十萬。立見殄滅。用此二枝。亦禦虜之全策。今聞大同叛軍猶未伏誅、復引達虜擾我邊境、臣竊謂叛賊據城、如釜中之魚、烹戮之可指日計也、乃今尚稽天誅、不可逭也巳、盍用神箭數千。射入城內。箭後繫以檄書諭之曰。今用兵只誅首惡數十人耳矣。其平人及各軍職有能密謀擒斬首賊者。不次陞賞。其首賊有能自相擒斬來降者。與免本罪。照常陞賞。平人被賊脅制。攻城之日。許赤身素手。伏于受降旗之下。不許亂兵妄殺。若城內平人不能出奇擒賊。攻圍日久。則亦難與再辨玉石矣。盍製神箭數百萬、環城燒焉、一舉而萬箭齊發、俾闔城為燼、不留種類而後巳、誅叛討逆。難為姑息也。臣將趨詣　闕廷、乃進神箭式樣、俾工部製造、但恐稽日遲久、有誤大計、謹先進神箭二十枝、乞　敕兵部試驗中用、差人馬上星夜馳至廣東取胡澧家中匠人到局、著各役依式製而用之、叛賊可指日為灰燼矣、


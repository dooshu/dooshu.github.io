太师魏国史公挽歌词

早擅渊源学，常怀恳款忠。



云龙际千载，典册冠三公。

论谏宁中止，谋谟不苟同。



此心谁复识？

志士泣秋风。

太师魏国史公挽歌词

位历公卿贵，身兼将相荣；珥貂仪一品，锡带价连城。



入告推忠厚，躬行本志诚。

斯民何以报，万里遍春耕。



太师魏国史公挽歌词

道德补天石，勋劳夹日龙。



犯颜无不尽，造膝略皆从。



岁贡来戎币，秋防灭塞烽。



画图麟阁上，犹足折遐冲。

太师魏国史公挽歌词

旧弼初收召，惟公力赞扬。



都亭移供帐，全魏彻封疆。



大度宁猜阻？

群言自中伤。



拳拳虚左意，犹可质穹苍。



太师魏国史公挽歌词

垄干劳久戍，大将未班师。



抗议回天意，忘身为圣时。

人心嶮莫测，时事远难知。



汗简方传信，孤生欲语谁！




○对小吏陵上判

〈得丁为小吏，好陵上。为人操下如束湿薪。议者称酷吏曰：“其理有所效。”〉

为官择才，以政化物，先甲申令，著於《易·象》。惟丁者何？效兹酷吏。循墙之敬，已殊於考父；束湿之理，将类於甯成。陵长而六逆在兹，灭德而九功失序。且仁以为宝，尝闻得国。犯而聚怨，焉可定居？既紊彝伦之经，莫知哀矜之道。国之蠹也，刑其念哉。


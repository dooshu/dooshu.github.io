43.荠

一名护生草，野生，有大小数种。小荠花叶茎扁，味美，最细者名沙荠。大荠科叶皆大，而味不及小荠。茎硬有毛者名菥蓂，味欠佳。冬至后生苗，二、三月起茎五六寸，开细白花，结荚如小萍，有三角，荚内细子名蒫，四月收。师旷所谓甘草先生即此。和肝气，明目。凡人夜则血归于肝为宿血之脏，过三更不睡，则朝旦面色黄燥，意思荒浪，以血不得归故也。若肝气和，则血脉流通，津液畅润。


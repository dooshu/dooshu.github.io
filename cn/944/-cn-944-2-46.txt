刘校理属疾

杨亿

北窗风劲雪云繁。移疾端居避世喧。载酒谁过扬子宅。张罗休署翟公门。多才最许飘飘气。少别还销黯黯魂。促尔徘徊忆真赏。远天新月照黄昏。

刘筠

抚枕凄然掩北轩。汉庭谁问马文园。风檐鸱啸厨烟绝。月树乌惊药杵喧。戏习五禽成妙术。学亏一篑阻微言。不因九奏清尘耳。天路应迷简子魂。


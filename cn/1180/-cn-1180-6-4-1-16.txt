钱罗湖州守岳东浔别驾登怀庾楼


丹楼造天居，遐瞰靡不周。
江声动地转，楚岫与云浮。
索处独无绪，骋望且销忧。
况兹遘芳月，欣赏藉名流。
轻烟翳华薄，时雨霁芳洲。
灌木鸟嘤嘤，飞鸣求匹俦。
景物既葱茜，嘉会亦绸缪。
但恐蒙汜夕，余光不可留。
风尘暗沧海，浮云满中州。
目极心如惄，顾望但怀愁。
且共恣啸歌，身世徒悠悠。






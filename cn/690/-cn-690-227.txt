卷二百二十七



卷之二百二十七

洪武二十六年夏四月乙亥朔，享太庙。

置潮州蓬山守御千户所，命凡创公宇、修城隍，惟以军士供役，不许劳民。

湖广德安府孝感县言：“民饥，官有预备仓粮万一千石，请以贷民。”即命行人乘驿往给之。上谕户部臣曰：“朕尝捐内帑之资，付天下耆民籴粟以储之，正欲备荒歉，以济饥民也。若岁荒民饥，必候奏请，道途往返远者动经数月，则民之饥死者多矣。尔户部即谕天下有司：自令凡遇岁饥，则先发仓廪以贷民，然后奏闻。著为令。”

丙子，革云南会川府。初，月鲁帖木儿叛，土官知府王春攻陷会川，毁民居府治。至是，遂堕其城。

己卯，福建镇海卫千户黎旻等伏诛。时旻帅舟师四百巡海至潮州南澳，猝与贼遇，未及战，旻与百户毛荣引众遁，百户韩观帅部下四十余人力战皆死。事闻，上命录观等功，旻等以军法伏诛。

壬午，沈阳侯察罕坐蓝玉党伏诛。

徙辽东铁岭卫治于沈阳、开元两界古嚚州之地。

夜，太阴入轩辕。

癸未，田州府知府岑坚贡白金一千二百九十两。

甲申，命兵部复留守等卫指挥申敬以下四百七十九人官。先是，敬等咸坐罪谪云南，俾立功以自赎。至是，上念其祖、父旧劳，及敬等亦能立功，故召还，复其官。

乙酉，以四川都指挥使司都指挥使瞿能、都指挥同知徐凯并为中军都督府都督佥事，仍会同署四川都司事。

命右军都督府都督佥事宋晟、刘真同署陕西行都指挥使司事。

丁亥，旌表湖广沔阳州民王受妻张氏、饶州府鄱阳县民张彦信妻毕氏、宁国府民俞彦达妻陈氏贞节。淮安府桃源县民张住、北平府东安县民王重、乐亭县民杜仁义妻韩氏、应天府江浦县民张二女胜奴，皆以事亲克尽孝道，各旌表其门曰“孝行之门”。

戊子，周王橚及其世子有燉来朝。

庚寅，上以天久不雨，必朝政有缺失，诏群臣直陈时事。群臣有言请疏决罪囚，上以为然，乃诏刑官除十恶及杀人真犯依律外，其余杂犯死罪令输粟往北平以赎，徒流而下递减有差；若犯者已死，妻子拘在官者释之；其未经审录者，刑部、都察院、大理寺即时会审，有未当者许执法覆奏，阿旨奉行者坐以其罪。

今上遣人送阿鲁帖木儿、乃儿不花至京，以逆谋伏诛。

辛卯，琉球国中山王察度遣使寿礼结致贡马及方物，并遣其寨官子段志每入国学读书。

夜，太阴入南斗。

壬辰，升大名府滑县儒学训导宋复祖为国子司业。复祖，故祭酒讷之仲子也。

直隶高邮州兴化县奏天旱民饥，已发预备仓粮赈贷之，以其数来闻。

甲午，上以雨泽愆期，命礼部令天下郡县以雨泽之数来闻。

乙未，龙州土官知州赵宗寿贡马及金银酒器。

命工部造柳叶甲、销子头盔六千副给皇城四门守卫军士。

丙申，诏赐越嶲侯俞渊公田，岁租之入计米二千五百石。

辽州榆社县陨霜损麦。

诏绝安南国朝贡。时安南弑主废立，故绝之，仍命广西都指挥使司布政使司：自今勿纳其来使。

丁酉，命济南府齐东县知县郑敏复任。先是，敏坐事系狱，邑民数十诣阙言其贤，上命宥其罪，赐钞一百锭、绮罗、纱衣各一袭，宴劳，遣还职。至是，考满来朝，耆民复上言愿留敏再任，上从其请，仍宴赏以遣之。

戊戌，周王橚及其世子有燉还国，赐其从官、军士钞有差。

赐颍国公傅友德第于凤阳。

赐国子监琉球生、云南生夏衣、靴袜，其傔从之人亦皆有赐。

己亥，诏百官凡朝会无朝服者，许具公服行礼。

癸卯，直隶滁州知州徐伯大言：“岁旱民饥，已发预备仓粮贷之，凡一千五百余石。”

甲辰，命吏部司封主事翟善署部事。

太白昼见干位。

五月乙巳朔，置湖广澧州守御千户所。

己酉，命在京各卫：“凡阵亡、病故、残疾军旗，止以在营丁男纪录入伍，不许于旧贯追取。”

庚戌，兵部臣言：“故河南都指挥使茅羽无嫡嗣，有二庶子皆幼，请所宜立。”上曰：“庶子论贤不论长，第给以羽之禄，俟其长，择贤者袭之。”

癸丑，爪哇国民阿里等八人随其国使入贡，泛海至中途，遇风相失，为逻卒所获。以闻，诏赐钞，遣还其国。

辽东广宁中护卫军士失火，烧百户所印，法司逮罪之。上曰：“失火出于不测，非故意，勿问。”更铸印给之。

乙卯，直隶淮安府盐城县岁旱民饥，知县吴思齐发预备仓粮之半赈之，以其数来闻。上遣行人尽发所储粮给之，凡二千九百六十四石。

赐辽东广宁中护卫将士千一十五人钞二万七十锭。

命署四川都司事、中军都督佥事瞿能署云南都司事。

陕西民有坐事谪戍边，妻病留中途，其弟夫妇请代往，监送者听之，御史责弟不当代兄，并罪监送者，其人诉于朝。上曰：“弟之代兄，义也；监送者能听其代，是亦有仁心矣。”命赐其弟道里费而并赏监送之人。

丙辰，署云南都指挥使司事、右军都督府左都督寗正至京师。

革思南宣慰使司之洪安、化济长官司。

夜，荧惑犯轩辕。

丁巳，复置东川军民府，以土官摄赛为知府。

戊午，给在京各卫军士二十二万八千九百余人夏布各一疋。

甲子，魏国公徐辉祖、崇山侯李新奏：“考《稽制录》所载，公侯家人及仪从户存留如制，余请给付有司。”上命发凤阳，隶籍为民。

乙丑，道士仲守纯等一百二十五人请给度牒，礼部审实皆逃民避徭役者，诏隶锦衣卫习工匠。

丙寅，以都察院右佥都御史周志清为刑部左侍郎。

重修京师大中桥。

定学官考课法，以科举生员多寡为殿最。县生员二十名，教谕九年任内，有举人三名又考通经者为称职升用，举人二名虽考通经为平常本等用，举人不及二名又考不通经者为不称职黜降别用；州学生员三十名，学正九年任内，举人六名又考通经者升用，举人三名虽考通经本等用，举人不及三名又考不通经者黜降别用；府学生员四十名，教授九年任内，举人九名又考通经者升用，举人四名虽考通经本等用，举人不及四名又考不通经者黜降别用；府、州、县学训导分教生员，九年任内，举人三名又考通经者升用，举人二名或一名虽考通经本等用，举人全无又考不通经者黜退别用。先是，教官考满，兼核其岁贡生员之数。至是，上以岁贡为学校常例，故专以科举为其殿最。

丁卯，诏工部：“自今凡功臣卒不建享堂，其坟茔葬具皆令自备，惟殁于战阵者官给之。”

以后军都督府都督佥事陈用为山西行都指挥使司都指挥使。

戊辰，越嶲侯俞渊有罪削爵，放还乡里。

己巳，复湖广永州卫指挥佥事袁简职。先是，简以征进后期，罢官立功。至是，以征五开蛮獠有功，复其职。

庚午，琉球国山南王叔汪英紫氏遣使不里结致来朝，贡马及方物。

壬申，擢花荣为东胜卫指挥使。荣，广东都指挥使花茂长子也。茂年老，请以荣代职，上念勋旧，命仍旧任，并擢荣焉。

夜，有星青白色，起正南，东流至游气没。

癸酉，复改桂林左卫为广西护卫。

广西泗城州知州岑振侄奉议州知州黄嗣隆等遣人贡马及方物，诏赐以钞锭。

置云南中护卫，调长沙卫将士守之。

赐云南景东、蒙化二卫补役军丁道里费有差。








○登石伞峰诗序

中书侍郎平章事高阳齐公，昔游越乡，阅玩山水者，垂三十载，初栖於剡岭，後迁於玉笥。自解薜此山，未二纪而登台铉。乃施旧居之西偏，为昌元精舍，其东偏石伞岩，付令弟秀才推。俄而中书即世。推高尚之致，文行之美，与伯氏相侔。至元和九年秋九月七日，浙东廉使越州牧兼御史中丞杨公洎中护军王公，率僚佐宾旅，同游赋诗，纪登览之趣。小子承命，序其梗概以冠篇。窃谓斯地也，斯文也，必传於後世，与兰亭、东山，俱为越邦之不朽者矣。


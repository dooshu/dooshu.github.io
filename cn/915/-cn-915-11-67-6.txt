◇食经叙

余自少及长，耳目闻见，诸母诸姑，所修妇功，无不蕴习酒食。朝夕养舅姑，四时供祭祀，虽有功力，不仕僮使，常手自亲焉。昔遭丧乱，饥馑仍臻，饣蔬糊口，不能具其物用，十馀年间，不复备设。先妣虑久废忘，后生无所知见，而少不习业书，乃占授为九篇，文辞约举，婉而成章，聪辨疆记，皆此类也。亲没之后，值国龙兴之会，平暴除乱，拓定四方。余备位台铉，与参大谋，赏获丰厚，牛羊盖泽，赀累巨万。衣则重锦，食则粱肉。远惟平生，思季路负米之时，不可复得，故序遗文，垂示来世。（《魏书·崔浩传》。浩母卢氏，谌孙女也。浩著《食经叙》。又《北史》二十一）


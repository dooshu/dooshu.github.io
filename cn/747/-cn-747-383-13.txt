○浪翁观化（并序）

浪翁，山野浪老也，闻元子亦浪然在山谷，病中能记水石、草木、虫豸之化，亦来说常所化，凡四说。

△有无相化

浪翁曰：阴阳之气，化为四时；四时之行，化为万物。万物形全，是无化有；万物形尽，是有化无。此有无相化之说。

△有化无

浪翁曰：人或云，我立於东，西望万里，目极则无。人我两忘，终世相无，此有无有无相化之说。

△无化有

浪翁曰：人或云，我来於南，北行万里，至无不有。人我两求，终世相有，此无有无有相化之说。

△化相化

浪翁曰：吾观化於无也，何无不有？吾观化於有也，何有不无？有无更化，日以相化。化言何极？化言何穷？

△时化

元子闻浪翁说化，化无穷极，因论谕曰：“翁亦未知时之化也，多於此乎？”曰：“时焉何化？我未之记。”元子曰：“於戏！时之化也，道德为嗜欲化为险薄，仁义为贪暴化为凶乱，礼乐为耽淫化为侈靡，政教为烦急化为苛酷，翁能记於此乎？时之化也，夫妇为溺惑所化，化为犬豕，父子为昏欲所化，化为禽兽；兄弟为猜忌所化，化为雠敌；宗戚为财利所化，化为行路；朋友为世利所化，化为市儿，翁能记於此乎？时之化也，大臣为威权所恣，忠信化为奸谋；庶官为禁忌所拘，公正化为邪佞；公族为猜忌所限，贤哲化为庸愚；人民为征赋所伤，州里化为祸邸；奸凶为恩幸所迫，厮皂化为将相，翁能记於此乎？时之化也，山泽化为井陌，或曰尽於草木；原野化为狴犴，或曰殚於鸟兽；江湖化为鼎镬；或曰暴於鱼鳖；祠庙化为宫寝，或曰数於祀祷，翁能记於此乎？时之化也，情性为风俗所化，无不作狙狡诈诳之心；声呼为风俗所化，无不作谄媚僻淫之辞；颜容为风俗所化，无不作奸邪蹙促之色，翁能记於此乎？”

△世化

浪翁闻元子说时化，叹曰：“吾昔闻世化，可说又异於此。昔世之化也，天地化为斧，日月化为豺虎，山泽化为州里，草木化为宗族，风雨化为邸舍，雪霜化为衣裘，呻吟化为常声，粪污化为粱肉，一息化为千岁，乌犬化为君子。”元子惑之，浪翁曰：“子不闻往昔世之化也，四海之内，巷战门斗，断骨腐肉，万里相藉，天地非斧斧也邪，人民暗夜盗起求食，昼游则死伤相及，日月非豺虎也邪？人民相与寄身命於绝崖深谷之底，始能声呼动息，山泽非州里也邪？人民奔走非深林荟丛，不能藏蔽，草木非宗族也邪？人民去乡国入山海，千里一息，力尽暂休，风雨非邸舍也邪，人民相持於死伤之中，裸露而行，霜雪非衣裘也邪？人民劳苦相冤，疮痍相痛，老弱孤独相苦，死亡不相救，呻吟非常声也邪？人民多饥饿沟渎，痛伤道路，粪污非粱肉也邪？人民奔亡潜伏，戈矛相拂，前伤後死，免而存者，一息非千岁也邪？僵主腐卿，相枕路隅，鸟兽让其骨肉，乌犬非君子也邪？”


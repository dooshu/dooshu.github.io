○三贤论

或曰：吾读古人之书，而求古人之贤未获，嗟夫！遐叔谓曰：无世无贤人，其或世教不至，沦於风波，虽贤不能自辩，况察者未之究乎？郑卫方奏，正声间发，极和无味，至文无彩，听者不达，反以为怪谲之音，太师乐工，亦皆失容而止。曼都之姿，杂於憔，被絮，蒙萧艾，美鬼夷伦，以为陋。此二者既病不自明，又求者亦昏。将剖其善恶，在迁政化，端风俗，则贤不肖异贯，而後贤者自明，而察者不惑也。余兄事元鲁山而友刘萧二功曹，此三贤者，可谓之达矣！

或曰：愿闻三子之略。遐叔曰：元之志行，当以道纪天下；刘之志行，当以六经谐人心；萧之志行，当以中古易今世。元齐愚智，刘感一物不得其正，萧呼吸折节而获重禄，不易一刻之安。元之道，刘之深，萧之志，及於夫子之门，则达者其流也。然各有病：元病酒，刘病赏物，萧病贬恶太亟、奖能太重。元奉亲孝，居丧哀，抚孤仁，徇朋友之急，莅职明於赏罚，终身贫，而乐天知命焉。以为王者作乐崇德，殷荐上帝，以配祖考，天人之极致也。而词章不称，是无乐也，於是作《破阵乐词》。是乐也，协商周之《颂》。推是而论，则见元之道矣。刘名儒史官之家，兄弟以学著称，乃述《诗》、《书》、《礼》、《乐》、《春秋》为《五说》，条贯源流，备今古之变。推是而论，则见刘之深矣。萧以史书为繁，尢罪子长不编年陈事，而为列传，後代因之，非典训也。将正其失，自《春秋》三家之後，非训齐生人不录，次序缵修，以迄於今。志未就而殁。推是而论，则见萧之志矣。元处师保之席，瞻其形容，不俟其言而见其仁。刘被卿佐之服，居宾友之地，言理乱根源、人伦隐明，参乎元精，而後见其妙。萧若百炼之钢，不可屈折，当废兴去就之际、一生一死之间，而後见其大节。视听过速，欲人人如我，志与时多背，恒见诟於人。取其中节之举，是可以为人师矣。学广而不偏精，其贯穿甚於精者。又文方复雅商之至，当以律度百代为任，而古之能者往往不至焉。超蹈孤厉，不可谓不知言也。茂挺父为莒丞得罪，清河张惟一时佐廉使，按成之。茂挺初登科，自洛至莒，道邀使车，发词哀乞。惟一涕下，即日舍之，且曰：“萧赞府生一贤才，资天下风教，吾由是得罪亦无憾。”夫如是，得不谓之孝乎？或曰：三子者各有所与游乎？遐叔曰：若太尉房公，可谓名公矣。每见鲁山，则终日叹息，谓予曰：“见紫芝眉宇，使人名利之心尽矣。”若司业苏公，可谓贤人矣。每谓当时名士曰：“使仆不幸生於衰俗，所不耻者，识元紫芝。”广平程休士美端重寡言，河间邢宇绍宗深明操持不苟，宇弟宙次宗和而不流，南阳张茂之季丰守道而能断，赵郡李伯高含大雅之素，族子丹叔南诚庄而文，丹族子惟岳谟道沈邃廉静，梁国乔潭德源昂昂有古风，宏农杨拯士扶敏而安道，清河房垂翼明志而好古，河东柳识方明遐旷而才，是皆慕於元者也。刘在京下，尝寝疾。房公时临扶风，闻之，通夕不寐，顾谓宾从曰：“挺卿（集本作“柄卿”，《英华》亦作“柄卿”，注云：“《唐书》作捷，一作挺。”）若不起，无复有神道。”尚书刘公每有胜理，必诣与谈，数日忘返，退而叹曰：“闻刘公清言，见皇王之理矣。”陈郡殷寅直清有识尚，恨言理少对，未与刘面，常想见其人。河东裴腾士举精朗迈直，弟霸士会峻清不杂，陇西李广敬仲坚明冲而粹，范阳卢虚舟幼直质方而清，颍川陈谠言士然淡而不厌，吴兴沈兴宗季长专静不渝，颍川陈兼不器行古之道，渤海高适达夫落落有奇节，是皆重於刘者也。工部侍郎韦述修国史，推萧同事。礼部侍郎杨浚掌贡举，问萧求人，海内以为德选。汝南邵轸纬卿词举标干，天水赵骅卿才美行纯，陈郡殷寅直清达於名理，河南源衍季融粹微而周，会稽孔至惟微迹而好古，河南陆据德邻恢恢善於事理，河东柳芳仲敷该练故事，长乐贾至幼邻名重当时，京兆韦收仲成远虑而深，南阳张有略维之履道体仁，有略族弟邈季遐温其如玉，中山刘颖士端疏明简畅，颍川韩拯佐元行备而文，乐安孙益盈孺温良忠厚，京兆韦建士经中明外纯，颖川陈晋正卿深於诗书，天水尹徵之（集本、《英华》作“徽之”，《英华》又注云：“一作”微）。诚明贯百家之言，是皆厚於萧者也。尚书颜公，重名节，敦故旧，与茂挺少相知。颜与陆据、柳芳最善，茂挺与赵骅、邵轸洎华最善，天下谓之颜萧之交。殷寅、源衍睦於二交之间。不幸元罢鲁山终於陆浑，刘避地逝於安康，萧归葬先人殁於汝南。今复求斯人，有之无之？是必有之，而察之未克也。三贤不登尊位，不享下寿，居易委顺，贤人之达也；不蒙其教，生人之病也。予知三贤也深，故言之不怍云。


○敬鬼神议

古人言敬鬼神之礼，有祷祠祭祀，皆所以立不刊之典。而教人孝悌，非谓能为祸福而求益，则何以言祈福欤？若然者，则必知鬼神之所在矣。不然，则何以知其益耶？且书称帝尧命重黎绝地天通，无有降格，以言天神不降於地，地人不奸於天。各有其所，自然不扰也。左氏传称大禹铸鼎象物，使人知神奸，莫能逢魑魅魍魉。此亦言捍御僻邪也。今据史记列尧先禹後，年代甚明。若既使重黎能绝地天通，则人神已不降格矣。夏禹何所加益而铸鼎耶？若禹非妄作，实欲知神奸，则是重黎不能绝天地之通矣。研斯二说，将为妄则列之经史，以为实则甚相悖，今不知鬼神尚在域中耶，为前圣所遏绝而不通也。有无之间，果未可详辨，以为果有耶，则宣尼固当语神，而不拒子路问事也。以为果无耶，则丕山黔隧之逢，不列於史策，阮千里著论亦无复也。自此以往，或谓之有，或谓之无，竟无定止。有无尚未知，而君子敬之，岂足求益耶？然道固若是矣。道斯在，岂必徼福而後为哉？若徼福而後为，则是内怀诈伪曲谄之心，非不愧乎屋漏也。今江东委巷之礼祠夏禹，蜀人则祀先主与武侯。祈祝徼福，昧亦甚矣。且夏之後桀奔南巢，蜀之後主面缚於成都。苟有神禹先生武侯之灵，何不救也？岂有未能救其骨肉子孙而爱他人乎？推而考之，则鬼神未必能专为利害也。设令能害盈福谦，飨于克诚，亦惟德所动。吉凶由人而已，岂变化所为哉？《易》曰：“小人不见利不劝，不威不惩。”若以鬼神未能福人而无敬，是不见利不劝也。未能祸人而无惧，是不威不惩也。可以君子而同于小人乎？是故敬而无失，匪有他也。禁淫祀，励疏怠，匪求益也。苟有前圣之典籍在，则祷祠祈福，亦设教论道而已。故君子敬顺而勿疑。


73　首陽山在河東蒲坂考


史記伯夷傳正義：首陽山有五。顔師古注漢書云：「伯夷歌『登彼西山』，當以隴西爲是。」石曼卿詩曰：「恥生湯、武干戈日，寧死唐、虞揖讓區。」謂首陽在河東蒲坂，乃舜都也。余嘗攷之曾子書，以爲「夷、齊死於濟、澮之間，其仁成名於天下」，又云「二子居河、濟之間」，則曼卿謂首陽在蒲，爲得其實。【原注】澮，水名。左氏所謂汾、澮。

【元圻案】王貢兩龔鮑傳注：師古曰：「馬融云首陽山在河東蒲坂華山之北，河曲之中。高誘則云在雒陽東北。阮籍咏懷詩亦以爲然。今此二山並有夷、齊祠耳。而曹大家注幽通賦云隴西首陽縣是也。今隴西亦有首陽山。許慎又云首陽山在遼西。諸説不同，致有疑惑。而伯夷歌云『登彼西山』，則當隴西者爲近是也。」〇石曼卿首陽詩云：「遜國同來訪聖謨，適逢争國誓師徒。恥生湯武干戈日，寧死唐虞揖讓區。大義充身安是餓，清魂有所未應無。始終天地亡前後，名骨雖雙此行孤。」自注云：「夷、齊在孟津諫伐紂，而死於首陽。其山在蒲，蒲乃舜都也。」〇大戴禮曾子制言中：「昔者伯夷、叔齊死於溝澮之間，其仁成名於天下。夫二子者，居河、濟之間，非有土地之厚、貨粟之富也。」今本「濟澮」作「溝澮」。案下有「河濟」之文，則上不應複出「濟澮」，蓋王氏所見本誤。余同年丁小山杰曰：「宋諱亦避『溝』字，或厚齋有意改之。」〇歐陽公石曼卿墓表：「曼卿，諱延年，姓石氏。家於宋州之宋城。讀書不治章句，獨慕古人奇節偉行、非常之功。其爲文章勁健，稱其奇氣。」〇陳氏書録二十載石曼卿歌詩集一卷。






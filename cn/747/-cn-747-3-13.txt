○禅位皇太子诏

乾道统天，文明於是驭历；大宝曰位，宸极所以居尊。在昔勋华，不昌厥绪，揖逊之礼，旁求历试。三代以降，天下为家，继体承基，裔嗣相袭。故能孝飨宗庙，卜世长远，贻庆后昆，克隆鼎祚。朕膺期受命，握图阐极，大拯横流，载宁区夏。然而昧旦丕显，日昃坐朝，驭朽兢怀，履冰在念，忧勤庶政，九载於兹。今英华已竭，耄期倦勤，久怀物表，高蹈风云。释累遗尘，有同脱屣，深求闲逸，用保休和。

皇太子世民，久叶祥符，夙彰奇表，天纵神武，智韫机深。自云雷缔构，霸业伊始，义旗之举，首创成规，京邑克平，莫非其力。乃皇极已建，天步犹艰，内发谋猷，外清氛祲。英图冠世，妙算穷神，伐暴除凶，无思不服。薛举负西戎之众，武周引北狄之兵，蝟起蜂飞，假名窃号，元戎所指，折首倾巢。王世充藉府库之资，凭山河之固，信臣精卒，承闲守险；建德因之，同恶相济，金鼓才震，一纵两擒。师不踰时，戎衣大定，夷刘闼於赵魏，覆徐朗於谯兖。功格穹苍，德孚宇宙，雄才宏略，振古莫俦，造我大唐，系其是赖。既而居中作相，任隆列辟，百揆时总，三阶以平。地属元良，实维固本，万邦咸正，兆庶乐推。晷纬呈象，休徵允集，华夏载伫，讴颂知归。今传皇帝位於世民，所司备礼，以时册授。公卿百官，四方岳牧及长吏，下至士民，宜悉祗奉，以称朕意。

夫政惟通变，礼贵从宜；利在因民，义存適要。条章法度，不便於时者，随事改易，勿有疑滞。昔汉祖拨乱，身定大功，群臣推奉，光宅帝位，而事父资敬，五日一朝，备礼尊崇，号称太上。朕方游心恬淡，安神元默，无为拱揖，宪章往古，称谓之仪，一准汉代。庶宗社之固，申锡无疆；天禄之期，永安勿替。布告天下，咸使知闻。


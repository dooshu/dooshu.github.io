○木莲赋

蔽芾珍树，森森绮堂。庇根天壤，擢秀春光。虽违性於旧国，终奉恩於此乡。违性何若？主人有勿翦之怙。奉恩何其？主人有挈瓶之滋。君既加我以惠好，我亦报君以萎蕤。弱其枝，圆其叶，乱阶前之荚；跗绿缛，萼ゆ茸，状中浦之芙蓉。既因其理，又怜其美；怀香则十步必闻，含笑则千金可市。有实虽漏於贡纳，有荫足延乎憩止。此木也，诚则不材，必姑树其桃李。


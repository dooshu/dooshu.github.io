【青溪小姑歌二首】

〖续齐谐记曰：会稽赵文韶。宋元嘉中为东扶侍。廨在青溪中桥。秋夜步月。怅然思归。乃倚门唱乌飞曲。忽有青衣。年可十五六许。诣门曰：女郎闻歌声有悦人者。逐月游戏。故遣相问。文韶都不之疑。遂邀暂过。须臾。女郎至。年可十八九许。容色绝妙。谓文韶曰：闻君善歌。能为作一曲否。文韶即为歌草生盘石下。声甚清美。女郎顾青衣取箜篌鼓之。泠泠似楚曲。又令侍婢歌繁霜。自脱金簪扣箜篌和之。婢乃歌曰云云。留连宴寝。将旦别去。以金钗遗文韶。文韶亦赠以银碗及琉璃匕。明日。於青溪庙中得之。乃知昨所见青溪神女也。《异苑》曰：青溪小姑。蒋侯第三妹也。○逯案。此亦贾氏故技。托为鬼神耳。〗

日暮风吹。叶落依枝。丹心寸意。愁君未知。（○续齐谐记。《诗纪外集》四。）

歌阕夜已久。繁霜侵晓幕。何意空相守。坐待繁霜落。（○同上）


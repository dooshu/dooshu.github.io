○祭柳子厚文

呜呼柳州，秀气孤禀。弱冠游学，声华藉甚。肆意文章，秋涛瑞锦。吹回虫滥，王风凛凛。连收甲科，骤阅班品。青衿绅，属目敛衽。公卿之禄，若在仓廪。至骏难驭，太白易渗。华锺始撞，一顿声寝。梧山恨望，桂水愁饮。郁郁群议，悠悠积稔。竟淹荒瘴，遂绝羁枕。呜呼柳州，命实在天。贤不必贵，寿不必贤。虽圣与神，无如命何。自古以然，相视咨嗟。归葬秦原，即路江皋。声容蔑然，相叹增劳。惟有令名，日远日高。式荐诚辞，以佐羞醪。尚飨。








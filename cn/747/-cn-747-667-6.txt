○奏请加德音中节目二件

缘今时旱请更减放江淮旱损州县百姓今年租税。

右，伏以圣心忧轸，重降德音，欲令实惠及人，无如减放租税，昨正月中所降德音，量放去年钱米。伏闻所放数内，已有纳者，纵未纳者，多是逃亡，假令不放，亦徵不得。况旱损州县至多，所放钱米至少，百姓未经丰熟，又纳今年租税，疲乏之中，重此徵迫，人力困苦，莫甚於斯，却是今年。伏望圣恩更与宰臣及有司商量，江淮先旱损州，作分数更量放今年租税。当疲困之际，降恻隐之恩，感动人情，无出於此。敢竭愚见，以副圣心。

请拣放後宫内人。

右，伏见大历已来四十馀岁，宫中人数，积久渐多。伏虑驱使之馀，其数犹广，上则屡给衣食，有供亿縻费之烦，下则离隔亲族，有幽闭怨旷之苦，事宜省费，物贵遂情。顷者已蒙圣恩，量有拣放，闻诸道路，所出不多。臣伏见自太宗、元宗以来，每遇灾旱，多有拣放，书在国史，天下称之。伏望圣慈再加处分，则盛明之德，可动天心，感悦之情，必致和气，光垂史册，美继祖宗，贞观、开元之风复见於今日矣。非小臣愚恳，不能发此言，非陛下英明，不能行此事，如蒙允许，便请以德音中次第处分。谨具奏闻，伏待圣旨，谨奏。


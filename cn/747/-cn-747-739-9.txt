○西山群仙会真记序

性非生知，学道者必资於切问；道难言传，立教者不尚於明文。藏机隐意，恐轻泄於圣言。比物属辞，乃密传於达士。世有读书而五行俱下，开卷则一览无遗。声名喧世，孰知不死之方；头角摩天，岂悟希夷之理。必也访道寻真，求师择友。览仙经之万卷，不出阴阳；得尊师之一言，自知真伪。水火金木土，五行也。相生而为子母，相克而为夫妇，举世皆知也。明颠倒之法，知抽添之理者鲜矣。上中下精气神，三田也。精中生气，气中生神，举世皆知也。得反覆之义，见超脱之功者鲜矣。知五行之颠倒，方可入道，至於抽添，则为有道之人也；得三田之反复，方为得道，至於超脱，则为成道之人也。古先达士，皆曰道成，真成道者，百无一二；今来後学，徒有道名，真入道者，十无八九。欲论道而超脱者，西山十馀人耳。遂从前圣後圣，秘密参同。一集五卷，取五行正体之数；每卷五篇，应一纯阳之义。开明至道，演说元机，因诵短篇，发明锺吕太上至言。庶得将来有悟，勤而行之。继仆以出尘寰，同作蓬瀛之侣。华阳真人施肩吾希圣序。


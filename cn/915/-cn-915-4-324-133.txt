◇月令问答

问者曰：「子何为著《月令说》也？曰：「予幼读记，以为《月令》体大经问，（一本作「同」。）不宜与记书杂录并行，而记家记之，又略及前儒特为章句者，皆用其意传，非其本旨，又不知《月令》徵验。布在诸经，《周官》、《左传》皆实与《礼记》通。他议横生，纷纷久矣。光和元年，予被谤章，罹重罪，徙朔方，内有猃狁敌冲之衅，外有寇锋镝之艰，危险凛凛，死亡无日。过被学者闻，家就而考之，亦自有所觉寤，庶几颇得事情，而讫未有记著于文字也。惧颠蹶陨坠，无以示后，同于朽腐。窃诚思之，《书》有阴阳升降、天文历数、事物制度，可假以为本，敦辞托说，审求历象，其要者莫大于《月令》，故遂于忧怖之中，昼夜密勿，昧死成之。旁贯五经，参互群书，至及国家律令制度，遂定历数，尽天地三光之情。辞繁多而曼衍，非所谓理约而达也。道长日短，危殆冠兢惕，取其心尽而已，故不复加删省，盖所以探颐辨物，庶几多识前言往行之流也。苟使学者以为可览，则余死而不朽也。」

问者曰：「子说《月令》，多类《周官》、《左氏》。假无《周官》、《左氏传》，《月令》为无说乎？」曰：「夫根柢植则枝叶必相从也。《月令》与《周官》，并为时王政令之记，异文而同体。官名百职，皆《周官》解，《月令》甲子，沈子所谓似《春秋》也。若夫太昊，蓐收、句芒、祝融之属，《左传》造义立说，生名者同，是以用之。」

问者曰：「既用古文于历数，不用《三统》，用《四分》，何也？曰：「《月令》所用，参诸历象，非一家之事，传之于世，不晓学者，宜以当时所施行夫密近者。《三统》已疏阔废弛，故不用也。」

问者曰：「既不用《三统》，以惊蛰为孟春，中雨水为二月节，皆《三统》法也，独用之何？」曰：「《孟春月令》曰『蛰虫始震』，在正月也。中春始雨水，则雨水二月也。以其合，故用之。」

问者曰：「历云小暑，季夏节也，而今文见于五月，何也？」曰：「今不以历节言，据时始暑而记也。历于大雪、小雪、大寒、小寒皆去十五日，然则小者当去大暑十五日，不得及四十五日。不以节言，据时暑也。」问者曰：「《中春令》不用牺牲，以璧更皮币，不用牺牲，何也？」曰：「是月献羔，以太牢祀高。宗庙之祭以中月，安得用牺牲？祈者，求之祭也。著《令》者豫设水旱、疫疠当祷祈，用牺牲者，是用之助生养传，祈以币代牲，章亦因于高之事，乃造说曰：『更者，刻木代牲，如庙有桃梗。』此说自欺极矣。经典传记无刻木代牲之说，盖书有转误，三豕渡河之类也。」

问者曰：「《仲冬令》曰：『奄尹申宫令，谨门闾。』今曰门闱，何也？」曰：「阉尹者，内官也，主宫室。出入宫中之门曰闱，阉尹之职也。闾，里门，非阉尹所主，知当作闱也。」

问者曰：「《令》曰『七驺咸驾』，今曰六驺，何也？」曰：「本官职者，莫正于《周官》。《周官》天子马六种，六种别有驺，故知六驺。《左氏传」，『晋程郑为乘马御，六驺属焉』。无言七者，知六驺，《左氏传》，『晋程郑为乘马御，六驺属焉，』无言七者，知当为六也。」

问者曰：「《令》以中秋筑城郭，于经传为非其时。《诗》曰：『定之方中，作于楚宫，营室也。九月十月之交，西南方中，故传曰『小昏正而栽筑』，即营室也。昏正者，昏中也。栽筑者，栽木而始筑也。今文在前一月，不合于经传也。」（案：此条阙答语。）

问者曰：「子说三难，皆以日行为本。《古论》、《周官》、《礼记》说，以为但逐恶而已，独安所取之？」曰：「取之于《月令》而己。四时通等而夏无难文，由日行也。春行少阴，秋行少阳，冬行太阴，阴阳背使不于其类，故冬春难以助阳，秋难以达阴。至夏节太阳行太阴，自得其类，无所扶助，独不难取之于是也。」

问者曰：「反令每行一时转三旬，以应行三月政也。春行夏令，则雨水不时，谓孟夏也。草木旱枯，中夏也。国乃有恐，季夏也。今总合为一事，不分别施之于三月，何也？曰：「说者见其三旬，不得传注而为之说，有所滞碍，不得通矣。孟秋反令行冬令，则草木枯。后乃大水，败城郭。即分为三事，后乃大水在谁后也？城郭为独自坏，非水所为也。《季冬令》曰『行春令则胎夭多伤，民多蛊疾，命之曰逆。』即分为三事，行季冬令，为不感灾异，但命之曰逆也。知不得斩绝，分应一月也。其类皆如此。令之所述，略举其尤者也。」

问：『春食麦羊，夏食菽鸡，秋食麻犬，冬食黍豕之属，但以为时味之宜，不合之于五行。」《月令》服食器械之制，皆顺五行者也。说所食独不以五行，不已略乎？」曰：「盖亦思之矣。凡十二辰之禽，五时所食者，必家人所畜，丑牛、未羊、戌犬、酉鸡、亥豕而已。其馀龙、虎以下，非食也。春木王，木胜土，土王四季，四季之禽，牛属季夏，犬属季秋，故曰未羊可以为春食也。夏火王，火胜金，酉鸡可以为夏食也。季夏土王，土胜水，当食豕而食牛。土，五行之尊者；牛，五畜之大者。四时之性，无足以配土德者，故以牛为季夏食也。秋金王，金胜木，寅虎非可食者，犬豕而无角，虎属也，故以犬为秋食也。冬水王，水胜火，当食马，而礼不以马为牲，故以其类而食豕也。然则麦为木，菽为金，麻为火，黍为水，各配其牲为食也。虽有此说，而米监精粹，不合于《易》卦所为之禽，乃洪范传五事之畜，近似卜筮之术，故予略之，不以为章句。聊以应问，见有说而已。」

问：「记曰养三老五更，子独曰五叟；《周礼》曰八十一御妻，今日御妾，何也？」曰：「字误也。叟，长老之称也。其字与『更』相似书者转误，遂以为更。嫂字女旁，瘦娄从叟，今皆以为更矣。立字法者不以形声，何得以为字？」以嫂、瘦推之，知是『更』为『叟』也。妻者齐也，惟一适人称妻，其馀皆妾，位最下也。是以不得言妻云也。」（本集，《说郛》。案：《月令问答》、《明堂论》《月令篇名》等三篇，皆《月令章句》之文，其书久亡，明刻本入集，今从之。）


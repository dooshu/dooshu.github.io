卷三百五

<史部,诏令奏议类,奏议之属,历代名臣奏议>

钦定四库全书

历代名臣奏议卷三百五

明　杨士奇等　撰

灾祥

宋徽宗宣和元年起居郎李纲论水灾状曰臣伏覩陛下以积水暴集渰浸民居廹近都城累降御笔分遣官吏固护堤防拯济漂溺仰见陛下圣虑焦劳曲尽防患之理然臣窃谓国家都汴百有六十余载未尝少有变故今事起仓卒远迩惊惧诚大异也臣尝躬诣郊外窃见积水之来自都城以西漫为巨浸东距汴堤停蓄深广湍悍峻激东南而流其势未艾以宗庙社稷之灵雉堞防守之固万无他虞然或淹缓旬时因以风雨有不可不虑者此诚陛下寅畏天戒博询衆谋之时而羣臣竭智効力捐躯报国之秋也累日以来倾耳以听缺然未闻臣窃怪之夫变异不虚发必有感召之因灾害未易御必有消弭之策周官於国危则有大询之礼祖宗每遇灾变亦降诏求言臣愚伏望陛下断自渊衷特诏在廷之臣各具所见以闻择其可采者非时赐对特加驱策施行其说因衆智协衆力济危图安上以答天地之戒下以慰亿兆之心天下不胜幸甚臣仰荷陛下天地父母之恩亲加识擢得侍清光常思奋不顾身以徇国家之急辄有己见急切利害事须面奏伏望圣慈降旨合门许臣来日因侍立次直前奏事庶几得尽狂瞽仰裨圣虑之万一

纲又论水灾便宜六事状曰臣近尝奏请以水潦为患乞赐燕闲敷陈利害今月十四日崇政殿侍立合门传旨令臣先退惶惧战栗居家待罪不敢供职圣恩寛厚未奉诛责日夕惴恐局蹐无地伏念臣愚憃謏闻孤立寡与惟知仰事陛下以国家为心比见积水暴集逼迩都城私忧过计辄贡狂瞽情迫意切言皆不伦触盛意犯隆旨自干雷霆之威死有余罪自非陛下恕其愚直天地父母矜而怜之谁复为臣言者臣窃以水旱之灾虽尧汤有所不免惟圣人为能遇灾而惧侧身修行博询衆谋以销去之故尧於洪水方割之时有畴咨之言汤於旱既太甚之日有六事之责皆能转灾以为福易沴以为和此古圣人之明验也今者水患之来起於仓卒人心惶惧远迩震惊幸赖宗社之灵陛下睿筭之审屡降御笔处分疏导通駃势渐退落虽畿甸旁近皆罹其灾而都城无虞人意渐定然臣窃以谓水灾既退之後朝廷未可以谓无事正宜讲究利害增固堤防寅念天戒益以修省不可忽也臣愚惷不揆辄复妄发昧死上便宜六事一曰治其源二曰弱其势三曰固河防四曰恤民隐五曰省烦费六曰广储蓄惟陛下留神幸察臣恭惟国家卜世定鼎眷都大梁平原沃野弥望千里非有高山峻岭为之阻而都城以西京索交流陂泽相接自西徂东地势倾下加以雨潦不能吞纳则决溢东注俯灌都城其势然也为今之计莫若相视陂塘疏导京索增卑培薄固以堤防节以斗门旱则水有所泄虽经霖雨其势不得接连而下可以为万世之利此则治其源之策也臣窃观自昔善扞水患者必为长堤以制其冲其意以谓以数仭之城而拒方至之水风涛之所鼓薄亦已危矣限以长堤杀其怒势然後人力可施而城益坚今积水之来自都城之西浩如江湖东抵汴岸南阻新堤虽停蓄深广而卒不能至城下者有堤以为之阻也由堤而行散漫湍激至都城之南则径抵护龙河者无堤以为之阻也为今之计莫若距城数里之外因高地势缭以长堤使虽有积水决溢之患循堤四泻不能薄城可以御一时之急此则弱其势之策也国家都汴处大河之下流其所恃以为固者埽岸坚而法制严也比年以来玩习苟简护卫之卒散於抽差备御之储耗於转易河啮堤防日朘月削恬不加恤如广武埽其距清汴才百余步去冬危殆屡矣其不决溢者特幸耳使夏秋之交乘霖雨湍暴之势果能保其无虞乎夫以陂泽积水暴集之患犹可惊骇况大河之势又可不为之深虑哉臣愚愿择深知河事者相地形回清汴使与大河相远仍诏有司遵守法制存留兵革储积材料敢有抽差转易者必正典刑此则固河防之策也今兹积水之来冲白沙荡中牟迫都城散漫畿甸之邑淹浸屋庐漂溺民畜损伤苗稼不可以数计今又决其南以注於陈蔡之郊决其北以注於相卫之境疏汴渠之下流於陈留则数千里之内悉被其患矣陛下恻怛忧劳降诏拯济德意甚厚臣犹窃虑州县监司未能悉意奉行也愿诏诸路应被灾伤地分今年秋并与蠲免水过之後安集民居借贷赈济务令复业无使失所以副陛下之意此则恤民隐之策也臣窃惟去岁江淮泛溢东南之民悉皆流移赖陛下圣慈以六路上供米斛广加赈济民得无死德至渥也然州县萧条帑廪匮乏迨今未复今畿甸旁近又有积水之患矣何以堪之臣愚愿陛下断自宸衷凡营缮工役花石纲运有可省者权令减罢数年之间民力渐完国用以足然後惟陛下之所命耳裕民丰财莫是为大臣所谓罢不急之务者此也臣又惟古者九年之蓄然後无旱乾水溢之患教化行习俗美而颂声兴是为太平治之至也祖宗以来旧有封桩米斛以千万计所以为兵民之天宗社之本也比年以来工役寖多仰食者衆岁以侵耗遂致殚竭今国计所仰者独东南六路转输岁额耳假使一方水旱岁额不登将胡以自给静以思之可为寒心臣愚愿陛下明诏有司裁蚕食者幸岁丰登自朝廷多降籴本委强干官吏广行收籴别项上供以充封桩之数岁岁如此及祖宗旧额而後止此朝廷之所优为何不留意而独为懔懔也养兵足国莫是为急臣所谓广国计之储者此也凡此六者皆当今之要务顾臣智识浅陋文字荒疎言不足以达意惟陛下财幸下臣章宰执议其可否如可采录望赐施行臣比者尝献愚计伏蒙圣慈寛假未赐斧钺之诛辄复自竭冒昧天听庶几刍荛之言有补万一仰报盛德

贴黄臣伏以水患暴至失於堤防凭陵都城久未退息厥异甚大诚不可忽伏望陛下畏天戒固民心收士用严守卫以弭宁灾害大慰天下之望避殿损膳告于天地宗庙社稷所以畏天戒也法禹汤之罪已以诏万方亲御六龙率羣臣负土石以先士卒所以固民心也诛水官之不胜任者以正典刑择材智而驱策之与共患难所以收士用也辍营缮花石之不急者并卒伍而部分之以备不虞所以严守卫也四者既具又在陛下修胷中之诚感动天心如此而灾害不弭和气不臻未之闻也臣不胜惓惓惟陛下财察

徽宗次南都纲时为尚书右丞因召对曰臣昨任左史以狂妄论列水灾蒙恩寛斧钺之诛然臣当时所言以谓天地之变各以类应正为今日攻围之兆夫灾异变故譬犹一人之身病在五脏则发於气色形於脉息善医者能知之所以圣人观变於天地而修其在我者故能制治保邦而无危乱之忧徽宗称善

钦宗靖康元年左司谏陈公辅上奏曰臣闻隂盛则阳衰隂消则阳长此天地自然之理也四月纯阳用事隂气退听之时又陛下诞生之月宜乎阳德方升昭明盛大隂所不能揜者自数日来天气清寒日色微薄浓云不开霪雨继作其故何哉盖隂有以蔽之也臣尝原其所由谓敌人之强耶然前日敌兵在外围迫京城而日景晏温清明自若今既欲讲和好稍稍遁去恐咎不在敌人也谓女谒之盛耶然陛下即位不迩声色後宫嫔御不过三二百人亦无位号隆重者此中外所共知恐咎不在女谒也以臣料之奸邪去之未尽而大臣不和百司苟玩皆隂盛之象此不可不知也自崇观以来谀臣佞士务为夸淫之说媚悦人主未尝有敢言灾异者往往以腊月雷为瑞雷三月雪为瑞雪拜表称贺作诗咏赞者有之矣夫灾祥咎异虽治世不免此天所以警惧人君欲其修德以销天变也岂可讳而不言哉臣今日区区首论及此盖不敢复效谀佞之徒以欺陛下聦明也臣闻蔡京王黼童贯朱勔数辈其为奸邪有不可胜言者天下之民思食其肉今虽各曾行遣然或处善地或全腰领其子孙亲戚尚有未曾尽行窜殛田宅物产尚有未曾尽行籍没若是岂非奸邪去之未尽耶陛下谦虚退托以待臣寮而宰执忿争上前无所畏避或诋毁同列或中伤善良岂非大臣不和耶陛下勤俭祗恪留心万几羣臣尚仍旧态不能服勤职事至有人主假日犹御便殿引对臣下而百官有司却作休务岂非百司苟玩耶臣愿陛下将蔡京王黼童贯朱勔等数辈重行诛戮其子孙亲戚并当流窜田宅物产并当籍没以快天下之心则四海欢欣鼓舞自足以召和气而隂霪寒湿之咎无有不殄矣然後下臣此章告谕大臣各务协心尽力以辅赞圣明絶其私心平其宿憾而百司庶府亦当察其奸邪怠惰不切奉公者特与惩戒如此则不至於君弱臣强君劳臣逸足以使阳德昭升隂气消伏矣然此虽小变未足深忧臣必以是为言恐陛下忽此而不以为戒也又况蚕麦适时若隂雨不止不能无损亦不可不谓之灾伏惟陛下少留神焉臣不胜幸甚

御史中丞吕好问上奏曰臣闻民间多言近日彗出寅位臣虽未尝亲覩要之天垂象所以示警戒于下也彗者除旧布新之谓若能恐惧修德改革弊政退斥小人引用君子不惟可以弭灾变转祸为福亦在於此矣昨崇宁大观间彗星两见太上皇恐惧改革之意见於当时诏令赦文可覆视也然而羣小满朝阉宦内助正人终不得用政事终不得改蔡京大恶也逐之未久而复召况肯逐小恶者乎张商英未为甚贤也用之未久而已贬况肯用大贤乎党籍虽毁而禁锢益牢言路虽开而箝塞益急罢谏官虚讲筵使太上皇不闻身之过差不念古之治乱是以天意震怒敌人深寇黎庶惊惶遂传位陛下陛下亦念之乎臣窃思之陛下即位以来躬行节俭视民如伤非有过咎形于多方而天变复见者陛下欲行善政多为左右镌改盖今所用之人乃昔日之人也所施之政犹昔日之政也名为进用贤者而贤者之言未得尽行名为疎远小人而小人之欲率皆如志又况隂害正道显倡邪论欲复祖宗百年之成法而至今未能复欲去蔡京绍述之奸说而至今未能去致使陛下仁政不得施于朝廷仁泽不得流于寰宇故上天昭告如是以此见天之爱陛下之深也书曰惟先格王正厥事幸陛下体天之意除旧布新以正其事则天下之愿望陛下留意

王襄论彗星疏曰臣伏读八月三日星文责躬诏书节文念将循举故事而率皆已行深惟虚文不能应谴告之实臣愚无识窃所未谕臣闻天子父天而母地兄日而姊月皇天之爱圣主如慈父之爱贤子凡有谪见不虚发意者欲警悟陛下而增益其所未至者乎臣伏思陛下即位以来绵历三时天下之民戴目倾耳如旱苖之得甘泽饿夫之望美食虽祖宗法度日形於诏旨而京贯规模未改於章程诏旨以谓循举故事率皆已行臣恐皇天昭昭在上有所未孚也京贯用事二十余年京变法度於内贯坏边鄙於外王黼益之以至于今日今日之法度非祖宗之法度亦非熙丰之法度乃蔡京之规模也今日之边鄙非祖宗之边鄙亦非熙丰之边鄙乃童贯之施设也陛下守蔡京之规模而不改遵童贯之施设而不除在廷之臣怀畏避而不敢轻言疎远之人希荣利而不敢辄议而欲致休祥召和气岂易能哉蔡京为相恣为纷更祖宗熙丰之法无一事不遭变改者凡所变改者未有不为害者也若悉举而具陈之虽穷年阅月有所未徧况於尺牍之间而能尽其万分臣愿试以今日之急务国家之大政四事言之夫养兵之制祖宗所以威天下者也东南运漕宣武因之以为帝都者也财用之出所恃以为国者也陕西五路今日以为根本者也臣闻五代不纲兵疲将弱凡一遇敌无不奔溃故五十年间离乱相寻周世宗自斩宿将樊爱能等知艺祖神武俾治军政艺祖悉汰老弱坐食之人选练精锐无前之衆当时中原不过数十州禁旅之卒不过数万人六七年间南取淮南北定三关讴歌者有归遂有天下因袭前代之迹建京师於平土以谓非重兵不足以制四海也故皇城之内有诸班之兵京城之内有禁卫之兵京城之外列营犹数十里中夜则造朝入则奔趋营居西者必给东仓之米以远其途负粮两石不得雇代以阅其力诸班娶妻则太祖引视之诸军支粮则太祖临幸之诸班之妻尽取女子之长者欲其子孙魁杰世为禁卫而不絶也太祖尝谓虽京师有精兵数万况天下乎其养之教之亲之爱之然後严治以整齐之厚赏以激劝之加之深思远虑为後世子孙无穷之计至於府界诸邑辅郡县镇但系河路易致粮饷者无不屯兵三数千人重内制外如此其周密也及王安石为相思复三代民兵故创教保甲而潜消禁旅臣元丰间往来京师道中京南自延嘉以北废营坏垒三十余里当时禁卫精兵不知几千万人也其後蔡京枉费军储阙乏衣粮不充则教阅之法弛人无顾惜则姑息之心生故弱者鬻食於市强者负担於路高俅坏之於内童贯毙之於外数十年间不知其销折几何人皇城诸班之地今为殿阁池台矣京城废营之地今为苑籞甲第矣郡县之民佃空营地以自给者盖千百计富室大家尚养健仆数十以待暴客陛下以万乘之尊威慑四海而皇城之内无诸班以宿卫京城之中少禁旅以鎭守近畿辅郡兵将备御殆同戏事一有边警则远追闽越之人尽举淮浙之衆此辈饮食异好风土异宜往来万里载罹寒暑虽未遇敌而疾病劳惫者十已四五万一南方鼠窃狗偷如异日之警则何以待之借使无警全然得归万里之人岂可再致是动天下之兵而困天下之衆也此臣略言养兵非祖宗之法者也臣闻王公设险以守其国自古帝王之都皆可考矣唯宣武之为都独自朱梁而始晋天福末就粮而迁焉祖宗以谓非重兵不足以制天下也故宿重兵以制之以重兵非漕运不足以给饷也故仰东南之运以养之东南运漕取於六路年额六百余万石其资以为本者三船也仓也盐也造船之法六路之船以供江外之纲淮南之船以供入汴之纲常六千只以六千船运六百万石则一舟之运岁常千石人船之力有余故不劳而能办其後渐废至章惇为相船秪四千而拨东河之船运西河之石每大石升船一舟辄坏比及运毕坏者过半蔡京更改法度废为直达此船法坏也祖宗置真杨泗仓名曰转搬六路纲运冬月不止江水低下运河高浅冬月潮小水不登应则闭闸而不通故真州置仓以缷之潮大放闸则扬泗以次缷之六路未至则发运司收籴储於仓中加息充代而责其直汴纲六千又近者而运之故一年岁课应期而敷仓木钜万皆美材也京悉取之以供京师之营造中间虽复兴起曾不足以庇风雨而发运司籴本又尽於无益之求矣此仓法之坏也臣窃观蔡京之奸谋困民之大害无甚於盐法者祖宗河北之盐不榷以利河北之民河东自置盐监以便河东东南收税上供委盐六路以暗为六百万石之本又发运司因之以制诸纲优重赏罚焉故三边充足不资朝廷之应副东南运漕常足六百万石之岁额蔡京欲取善治财物之功且以供无益之费也故尽取盐利归之中都祖宗飞钱於三边蔡京收利於榷货故中都丰足而三边匮矣西北之粮由是而空西北之兵由是而不缮治而河北之民驱其车牛役其人丁搬辇盐货不得耕织者不知其破几千百家天下县镇趋赏避罪廵门散盐以及茶矾吏缘诛求骚扰百出者殆不可胜言况有六路转运司直供运漕之岁额取之於民今亦罄矣天下章疏钜万山积其间果无一人言及此者岂非国家边事未息尚资盐利以为用未敢遽言之哉然而祖宗熙丰之时以至建中靖国之初当时未收盐利也国用缘何而足府库缘何而充岂非祖宗之经入法度有所未复冗员浮费有所未减於今日者讲求兴复之裁省抑免之以代盐利可也必欲守盐法不变而求东南运漕如祖宗之盛运漕不继而求内外兵马如祖宗之强臣恐未可以岁月冀此臣略言运漕非祖宗之法者也祖宗之时外置转运司以漕一路之赋内置三司使以緫天下之财委任而责其成功耳神宗皇帝圣文神武将大有为用财有式节财有政始分天下之财以为二司转运司独用民常赋与州县酒税之课其余财利悉收於常平司掌其发敛储之以待非常之用罢三司而为户部转运之财则左曹隶焉常平之财则右曹隶焉当是时虽一镇一县无不贯朽粟陈者及蔡京用事举天下之财而尽用诸路漕臣靡然从风本路无以周给而进羡余百姓常税不纳而急横　诸县岁终无以塞责则令民取常平钱斛转易而为二税州郡视之而不敢禁常平知之而不敢劾上下蒙蔽以姑息苟且取急於一时贪汚之吏窜名诡冒猾胥顽民亦中分而有之敛取之时辞诉纷委常平之政殆将废矣常平之财殆将竭矣虽欲求明健之吏为振举之职天下诡冒之狱不胜其诛罚也编户民财不胜其敛取也如此则常平之政虽云不废而其实废常平之财虽云未竭而其实竭天下货财不知其失陷者几千万亿尚何区区於青苖助役是非利害之辨此臣略言财用非祖宗熙丰之法者也陕西秦凤路祖宗开拓巩州矣熙丰之时又辟熙河兰会州以为熙河路阻河为界设为三关平土丰草可以耕牧甚美功也神宗皇帝时有献青唐之策者神宗以为国家之外厩而不取也神宗皇帝得叠宕等州尽空三百里地而汉蕃两不居之也盖青唐之马最良而蕃食肉酥必得蜀茶而後生故熙丰时置茶马司大率以茶一笼计费三千而易百千之马岁以蜀茶易马二万匹以三十年为率则国用马常四十万矣中国之兵安得不强外裔之势安得不弱自湟鄯廓州之入中朝而茶司之本又尽於市珠玉国马至今盖无几矣神宗皇帝之不建叠宕等州岂不以城之无利守之实难又且以赐忠顺之蕃使耕牧於其间也叠宕之地既皆不毛而湟鄯诸州万山埆瘠殆非人迹之所涉童贯仰国家之财悉兵民之力收复三州增筑城寨又於熙丰所空之地建城而自以为功分屯兵将转输粮食夫弓箭手民兵五路之根本也每差戍守一月一易则必人市头口负乾粮器械所需之物而趋焉路逢蕃寇则多致杀掠或得戌满三数月间又当复往如此劳费无有巳时而熙河包氏之兵最为忠顺神宗皇帝特宠异之心一不满势必不为吾用此熙河之兵所以寡弱而不振四路之兵恐亦复然今之士夫见边兵之凋弊则以谓未必胜於东兵见西马之病瘠则以谓未必及於东马盖不见其强盛之时而独见其衰弊之後耳陕西之财百万为率常以七十万独供熙河而以三十万供秦凤泾原环庆鄜延永兴军路也熙河之财十常七八以供新边之费则是童贯之新边常困竭陕西之诸路陕西之诸路常烦朝廷之应副而贻患於天下之诸路矣自宣武之为京师恃河北河东陕西以为根本故祖宗之时优恤河北民则不横赋兵则不出戌盐则不拘榷也自蔡京竭其财榷其盐困其民疲其兵加以中间盗贼之蜂起今岁边事之未宁河东河北之民方仰朝廷之援救不足恃之以为强而陕西兵将尚为朝廷缓急之用则陕西之为根本明矣陛下安得不顾惜其根本而封殖之臣料廷臣虑非不及於此自见两责党人弃地之罪畏惧常瞻前却顾而不敢言耳此臣略言边防非祖宗之法度者也臣愿陛下考复臣言而详思之则陛下今日政事果悉举祖宗之故事乎果因循京贯之规模乎京贯之恶天下无不欲杀之者盖以其蟊贼生灵蠧害国家以至於今日也借使京之盐法不改贯尚有功於国行之数十年而不可易臣恐其大不然矣虽然常平之政不可废在修弊起废处之以中制新边之地不可弃在因事制宜转败而为成若夫养兵之制运漕之法又在谨审而力行之夫祖宗之法犬牙相制不可偏废也如论养兵则于运漕如论运漕则于盐法如论财赋则于常平如论边防则于茶马千条万目岂易遽言庙堂之股肱朝廷之肺腑必有奇材大略能为陛下处之者非臣疎远之敢窃议也昔仲山甫周之贤相耳诗人歌咏其功德以谓爱莫助之况圣君巍巍在上恭俭寅畏宵旰焦劳减珍味者七十品放宫女者六十人常御便坐不奏音乐虽尧舜茅茨土阶夏禹卑宫菲食不是过也而临御三时治功未进岂非有合周雅爱莫助之者乎恭惟陛下以继体守文之时应创业垂统之运当以太祖之神武英断戡定祸乱仁宗之仁慈纳谏安养苍生神宗之聦明刚健修举百度不可优游退托日复一日以缓事机也天下之事已迟三时矣昔禹惜寸隂况当救焚援溺之时而可以坐阅二十七旬乎且自古君臣必有道合德契披肝胆以相照虽骨肉之亲不可间也故商高宗以傅说为旱岁之雨刘先主以诸葛亮为如鱼得水盖不如是不足以有为也书传所载少有能兼将相之任者汉高祖相萧何而将韩信则西楚不足灭矣然荐韩信者萧何也唐太宗相房杜而将英卫则天下不足平矣然济英卫者房杜也陛下体此以观之则将相之任定将相之任定则庙堂敢措议於军旅将帅得注意於功名庙堂之上运用天下如身使臂如臂使指若杜黄裳之平西蜀李德裕之平河北指纵发策不离於樽俎而两路平今朝廷人材岂无杜黄裳李德裕辈至於条令之未便官吏之贪汚敛求之违法奉行之未善此皆毛举小小监司郡守片言可除之弊何足以多系圣虑哉臣年老多病待尽朝夕祈欲一言而首邱耳干冒冕旒惟陛下留神

侍御史李光论彗星劄子曰臣闻易曰天垂象见吉凶圣人象之盖观乎天文以验得失者诚圣王之先务也臣伏见近者彗出寅艮间躔度甚速此变易之大者或传朝廷用隂阳家说以分野言之为敌人灭亡之证此恐进谀之人以甘言谄辞媚悦陛下陛下轻信其说无复荅谢天谴之意则亏损盛德非宗庙生灵之福臣闻孔子作春秋不书祥瑞而书灾异者盖欲警戒人君使知恐惧修省以应天变不闻以灾异归之吴楚也二百四十二年之间彗星三见祸乱辄应周室微弱上下交怨此皆人事之所感动也天心仁爱人君故出灾异以谴告之不闻天心仁爱荆蛮欲其修省也陛下万一惑於邪说凡天地变动各以分野言之则陛下之失自今以往谁复敢言盖天变之发或发於未然之前或发於已然之後皆所以觉悟人君也所谓应天变之术岂有他哉在於修人事而已臣伏见陛下即位以来凡所施为无非仰合天心下当人意者勤俭忧劳不闻有过然举措之间安得每事皆当亦当穷究致异之由推至诚行直道政事之不中不平者或未加治万民之失业穷困者或未加恤奸邪之徒荧惑主听者或未加察言路駸駸复有壅隔之患则隂阳之和何时而致天地之变何时而息乎臣所以居言责之地而不能默默也冒犯天威臣无任激切恐惧之至

高宗建炎二年中书舍人滕康上奏曰去岁郊祀前日食而日官不以闻廷臣不以告使陛下所以应天者未至故逆臣敢萌不轨者无先事之戒也陛下即位行再岁矣恻怛爱民之政徒为空言而百姓不被其恩哀痛责躬之诏不着事实四方不以为信忠佞并驰而多士解体刑赏失当而三军沮气臣愿陛下取建炎初元以来所下诏书所举政事熟思审度得无一二不类臣言者乎望参稽得失而罢行之上再三褒谕称其有谏臣风

三年六月淫雨诏求直言中书舍人季陵上言曰金人累岁侵轶生灵涂炭怨气所积灾异之来固不足怪惟先格王正厥事则在我者其可忽邪臣观庙堂无檀命之臣惟将率之权太盛宫阃无女谒之私惟宦寺之习未革今将帅拥兵自卫浸成跋扈苗刘窃发勤王之师一至淩轹官吏莫敢谁何此将帅之权太盛有以干阳也宦寺纵横上下共愤卒碎贼手可为戒矣比闻复召蓝珪党与相贺闻者切齿此宦寺之习未革有以干阳也洪范休徵曰肃时雨若谋时寒若咎徵曰狂恒雨若急恒寒若自古天子之出必载庙主行示有尊也前日仓卒迎奉不能如礼既至钱塘置太庙於道宫荐享有阙留神御於河浒安奉後时不肃之咎臣意宗庙当之比年盗贼例许招安未几再叛反堕其计忠臣之愤不雪赤子之寃莫报不谋之咎臣意盗贼当之道路之言谓銮舆不久居此自臣臆度决无是事假或有之不几於狂乎军兴以来既结保甲又改巡社既招弓手又募民兵民力竭矣而犹诛求焉不几於急乎此皆隂道太盛所致帝嘉纳之御史中丞张守论灾异所自劄子曰臣伏准诏旨以盛夏之月常寒久隂灾异之来必有所自令侍从郎官以及台谏条具阙失欲以应天变收人

心召和气仰见陛下畏天之威遇烖而惧古帝王之用心也臣待罪宪府清问所及敢不竭愚虑臣闻天心之爱人君自非大无道之世则必出灾变以谴告警惧之及其至诚修省则转祸为福捷於影响传曰禹汤罪己其兴也勃焉盖不特有罪己之言而有责己之实也陛下罪己之诏尝数下矣而天未悔祸恐实有所未至尔倘能应天以实不以文则安知谴告警惧非诱掖陛下以唘中兴之业乎臣於去秋尝奏疏愿陛下居处饮食动作享用每以二圣母后为念词颇烦悉颇简圣听冀不以一日南面之乐而忘万里北狩之戚也勿谓九重之邃外莫得而闻也正心诚意日慎一日则何患天变之不弭人心之不固和气之不至乎虽然高宗有鼎雉之祥祖已训之曰惟先格王正厥事则事事欲其正也臣请为陛下毕其说常寒久隂阳微隂盛之证也臣者君之隂也外国者中国之隂也盗贼者凡民之隂也方今朝廷不能制将将不能制兵强者怙宠有跋扈之风庸者拥衆为偷安之计遣师而出则必广求官爵金币而後唘行无功而还则又泛第首级勲劳而邀上赏虚张军数而冒请给陵轹州县而取犒赐小不如意肆为敓攘凡此则臣强也敌人累年凭陵中夏连陷郡邑剧於破竹深入淮甸易於探囊止于山东偃然自肆涉此夏暑未有退期使吾选将厉兵固可袭取今则上下畏怯莫敢谁何凡此则中国微也狂寇溃卒蚁聚蜂屯大者数万小者数千远则星布于京西而不胜讨近则鸱张於淮甸而无所惮或隂怀窥伺而邀求要地或阳就招纳而公肆剽刼凡此则盗贼强也阳微隂盛断可见矣是以纪纲未立号令不行人心动揺国势危蹙而当长养之时积雨弥月寒气不收宿麦坏於垂成禾稼伤於方茂物价翔贵商旅断絶秋冬之间敌骑内向盗贼乘之於饥馑之余其祻可胜言哉天时人事至此极矣陛下覩今日之势与去年孰愈而朝廷之措置施设盖与前日未有异也俟其如今春维扬之变而後言之则虽斥逐大臣无捄於旤臣又闻汉制灾异策免三公故陈平曰宰相上佐天子理隂阳顺四时下遂万物之宜而御史大夫萧望之谓日月少光咎在臣等宣帝以为意轻丞相天变之来宰相豫任其责窃见某虽有勤王之功初无王佐之略论其材能则办一职而有余论其器识则斡万几而不足筭计见效曾未及於前日岂不殆哉唐张守珪破可突干有功明皇欲相之张九龄曰宰相代天理物不可以赏功乃止今某盖以勤王入相不几於赏功乎吴起与田文论功文不及者三朱买臣难公孙弘十策弘不得其一终之田文相魏公孙佐汉言宰相自有体也故黄覇长於治民及为丞相则功名损於治郡以人之才各有分极故也某人固未有显过但经济之略未闻若以防秋在迩未宜罢免则臣愚以谓不若更择文武全材海内推服公愿以为相者亲擢而并用之庶几叶谋共计各效所长弥缝其失而正捄其灾则天变亦可收和气亦可召也昔汲黯在朝而淮南寝谋杜黄裳为相而两河克复盖其威望镇物精神折冲亦不必事事更张而臣下为之澟畏敌人为之竦讋盗贼为之退听矣伏愿陛下内极严恭寅畏以修其德外更选用辅弼以修其政人事既尽天心必归古人有云未至而言固尝为虚及其已至又无所及今日之事实系存亡顾畏避不言之罪清议不容而触迕权要之罪圣明必贷惟陛下留神不以为虚言则天下幸甚守为殿中侍御史乞捕飞蝗劄子曰臣访闻京西京东飞蝗为灾上至京师下及淮甸远迩忧惧恐失有秋盖以军旅之後必有凶年言其杀伤之怨薄隂阳之和也昔周宣王遇烖而惧侧身修行以致中兴天意若警陛下以隆中兴之政恭闻淳化三年六月飞蝗蔽天径西南而去太宗皇帝谓宰相曰必恐害及田稼朕忧心如捣亟令人驰诣所集处视之是夕大雨尺余蝗尽殪庆历四年六月仁宗皇帝谓辅臣曰方岁旱而飞蝗滋甚百姓何罪朕默祷上帝愿归咎于朕躬章得象对曰臣不能辅理宣化以致灾孽而贻陛下忧今圣言及此必有上通天意之应伏望圣慈仰体祖宗之德下悯元元之灾胜妖以德以弭天变仍勅逐处监司守令检详条令并力扑除傥不失有年庶几军兴之时国用民食不至甚困天下幸甚

四年张浚乞修德选贤以消天变疏曰臣窃惟国家不竞患难洊至强敌凭陵海宇腾沸二圣久征於远塞皇舆未复於中原而敌国交兵方兴未艾郡邑半陷於敌手黎元悉困於涂泥自古祸乱所锺罕有若此之比必欲昊穹悔祸甿庶获安非君臣之间更相勉砺痛心尝胆修德着诚大诛奸邪顿革风俗亲君子远小人去谗佞屏声色简嗜慾崇节俭则曷以上应天变下怀民心四海黔黎殊未有休息之日若昔黄帝遭蚩尤之乱大禹罹洪水之灾然而卒能诛夷终归平治者正以君臣上下苦心劳形杜邪枉之门开公正之道天人响应遐迩协谋故能平难化之寇成不世之绩是知应非常之变必当得非常之人重念臣自叨殊遇深荷眷知虽事不辞难而功无可纪自知力小而任重徒能志大以心劳而况臣滥居政府以来天文失轨风雨不时敌人内侵盗贼多起蚤夜自省畏惧弥深欲隆希世之大勲必非微臣之可致伏愿皇帝陛下念宗庙社稷之重悯边陲黎庶之灾敕已清心畏天念咎然後选求贤哲委付事功假以岁月之期渐图兴复之业俾臣乞身而去以毕余生庶免颠隮仰负天地生成之赐不胜至愿浚为观文殿学士上奏曰臣闻太史推测天象以来年正月之旦日有蚀之臣窃惟天之爱人君必示以灾变使之畏惧修省勉求为治人君修德畏天则天心眷佑享国无穷如其怠忽不省归之时数祸有不可胜言者矣然而应天之道在实不在文当求之於心考之於行心有未至者勉之行有不善者改之如天之无不公如天之无不容如天之至诚无私而不失其信则何忧乎治道之不兴何患乎贤才之不至哉惟陛下留神毋忽绍兴三十二年浚奏飞蝗为灾状曰臣今月十一日午後舟行出国门有飞蝗自北而南其长数里臣窃惟灾异之起必有所因恭惟陛下即位之初厉精求治忧劳庶政岂容有此臣愚伏望圣慈益加钦畏以答天心抑天之爱陛下殆将有以警勉于初助成圣德恢张皇业更乞延见近臣赐以清闲咨问时政必使泽惠实及军民臣愚不胜拳拳

绍兴元年临安火延烧数千家献谀者谓非灾异殿中侍御史魏矼上言曰春秋定哀间数言火灾说者谓孔子有德而鲁不能用季孙有恶而不能去故天降之咎今朝廷之上有奸慝邪佞之人未逐乎百执事之间有朋附奔竞之徒未汰乎搢绅有公忠宿望及抱道怀艺有猷有守之士未用乎在位之人畏人轧已方且蔽贤未闻推诚尽公旁招俊又宜鉴定哀之失甄别邪正亟加进用

三年天旱地震诏羣臣言事知温州洪拟上奏曰法行公则人乐而气和行之偏则人怨而气乖试以小事论之比者监司守臣献羡余则黜之宣抚司献则受之是行法止及疏远也有自庶僚为侍从者卧家视职未尝入谢遂得美职而去若鼓院官移疾废朝谒则斥罢之是行法止及冗贱也榷酤立法甚严犯者籍家财充赏大官势臣连营列障公行酤卖则不敢问是行法止及孤弱也小事如此推而极之则怨多而和气伤矣侍御史张大经以旱应诏上奏曰人心不和有以致旱民力竭而愁叹多军士贫而怨嗟衆二者当今大弊州县之间绢帛多折其估米粟过收其赢关市苛征榷酤峻禁中外兵帅多出贵幸之门营利自丰素召衆怨教阅灭裂军容不整且近习甲第名园越法踰制别墅列肆在在有之非赂遗何以济欲愿陛下疎斥憸腐抑絶幸门垂意人主之职责成宰辅一提其纲则天下事有能办之者

吏部侍郎廖刚论救旱劄子曰臣闻金穰水毁木饥火旱天数也虽尧汤在上水旱所不能免圣人惟不以天废人故恐惧修省必谓己德之愆所致如汤以六事自责是也夫以汤之为君制事以义制心以礼检身若不及而不吝於改过宁复有如是之阙失者哉凡以畏天之威罔敢怠豫而应之以诚如此是以虽有七年之旱後世不以为天谴而皆归之於数为其所以应之者无不尽耳不然後世何独私於汤哉比者连月不雨宸衷忧恻食息不忘中外所共知也臣愿陛下尝试隐之於心如汤所虑六事之失者傥有之乎有之而未能改则是应天之实未至虽祷祠庶事之备亦曰文而已矣非所以动天也诚则至矣过则改矣将无远之不格无灾之不弭斯须之旱又奚患焉亦取法於汤而已区区狂瞽之说惟陛下裁择

刚为御史中丞又上奏曰臣窃惟旱暵之久圣心焦劳如臣辈备位言责固当有药石之言上禆圣政之万一而寡陋浅暗曾无以效其区区曷胜惶惧愧负之至然臣窃意陛下朝夕省念求所以致旱之由殆将无所不至臣亦安敢默默自已臣闻先儒之论曰五行土制水土功兴则水气壅阏其证为旱迩来营造宫殿土木之役亦既经时然将以奉吾太母所不可已者行且讫工臣不复敢言若乃运河淤淀二十余年今者遽欲濬治自杭至秀凡百余里工力以数十万计乃欲取办於残零厢兵与道路之游手限以半月可不谓之使民疾乎畚锸之事若实游手决不能办其势必科夫於人户名为和顾游手因以救饥其实皆南亩之民也方兹久旱农夫嗷嗷日待浸灌之泽有如时雨适至身拘於官不得反顾其私岂不害事而致怨乎臣谓天降灾盭正当恐惧修省静以待之而更兴大役重扰吾民恐非所以应天也臣非不知开河之为利今正非其时耳又有咈人心者数事请遂言之刘光世赐第漕司收买材植凡数十里外有以木栰至者不问大小长短尽数劄下不许卖外人已买者或留之而未偿其直未售者或抑之而日损其价簰栰鳞次蔽塞河道其所使令倚势骚扰颇为民害如此不急之役独不可少缓乎此一事也参选冗员充满邸肆类遭疑文百端沮抑且如沿海廵尉透漏私盐满三十斤并碍差注虽已参部必须下元任州县再取保明坐此留滞者皆是初参选人极多如县丞司法虽多不许破格差注然如广南州军多是土人权摄动经年岁盖内地经任人往往不肯屑就臣谓与其冒滥权摄孰若期以一年或三季许破格注授庶使寒士无滞留之叹此二事也近日诸营寨强刺百姓充军已蒙圣旨禁戢今稍革矣然已刺者多乡村良民或负贩小商或单丁养父母之人虽多与衣粮非其所愿臣愿特降睿旨明赦将校等人强刺之罪听其放出给据得归农本则鼓舞者多矣此三事也恭以陛下忧劳之极至於不御荤肉则凡可以顺人心合天意以召和气而消灾沴者宜无不为况此数事颇关休戚近在目前惟圣慈加省幸甚

中书舍人洪遵论祷雨思所当戒劄子曰臣窃见涉冬至今累月不雨人情嗸嗸无以为命陛下夕惕为治孳孳在民闵雨之心形于梦寐缁黄祈禬靡神不宗以至赈饥穷决犴狱止屠宰出廪粟大官供膳蔬素几旬每对公卿大臣焦劳忧嗟见於晬表左右从御瞻顾动色上天孔昭若响若答三日之霖应诚洊至中外相庆欢喜欲舞天下幸甚昔成汤遭旱以六事自责盖至七年而後已春秋於鲁僖公书三时不雨以见其忧民之切今陛下不忍百日之旱濬发精诚求之於饮食言动之间曾不淹辰而丕应如此视成汤之七年鲁僖之三时超然远过有盛德而无愧辞人生实难万世而遇大圣吁其伟哉臣立朝日浅蒙陛下恩顾最厚不敢作为颂诗以扬大泽独有惓惓之意愿陛下日慎一日虽休勿休念万几之间其所当戒有在赈饥决狱四端之外者永思所以上当天心下惬民情如今日祷雨之诚则治道光明可以粃糠千古尚何成汤鲁僖之足云哉臣愚无识惟陛下留神

遵为秘书省正字乞禁奏祥瑞疏曰臣闻春秋之作以示万世规戒上之日食雨雹陨星震电下至多麋有蝝生有蜚之类纎悉必载独祥瑞之事阙然不闻岂二百四十二年间皆无可书之实圣人垂教以为无益故也秦汉以来世主往往凭藉以文太平故此说浸盛至若黄龙见于刘聦苍麟白鹿见于石虎凤凰驺虞见于王建之世是乘时僭窃何瑞之有而其导谀之臣曾罔闻知史册班班盖有春秋深意惟元魏世宗时芝生太极殿崔光举庄周所谓气蒸成菌指为不祥其言忠切可为後世龟监恭惟陛下圣谟天造光啓中兴岁仍金穰可谓上瑞绍兴初蜀郡有以符瑞来上者亟行削秩四方闻之莫不歌诵圣德十余年以来权臣擅朝矫诬瑞应邪谄之徒迎合朋附藉此为进身计臣不敢缕陈如衢州之宝碑则设心献佞类於符命赣州之木成天下太平字锼刻甚明识者嗤笑福州之竹实则传记所载初非吉证揆是三者槩可见矣臣愚欲望睿慈专下明诏自今州县无得辄奏祥瑞其卓卓显异不可泯者上之礼部庶几洗涤浇风化为忠厚以称陛下谦慎之本意诚非小补臣愚无识惟陛下留听

历代名臣奏议卷三百五








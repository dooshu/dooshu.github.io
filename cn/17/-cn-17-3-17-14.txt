火不炎上


《洪范传》曰：弃法律，逐功臣，杀太子，以妾为妻，则火不炎上。谓火失其性而为灾。

高宗太安五年春三月，肥如城内大火，官私庐舍焚烧略尽，唯有东西二寺佛图像舍火独不及。

高祖太和八年五月戊寅，河内沁县泽自燃，稍增至百余步，五日乃灭。

世宗景明元年三月乙巳，恒岳祠灾。

肃宗正光元年五月，钩盾禁灾。

孝昌二年夏，幽州遒县地燃。

三年春，瀛州城内大火，烧三千余家。

出帝永熙三年二月，永宁寺九层佛图灾。既而时人咸言有人见佛图飞入东海中。永宁佛图，灵像所在，天意若曰：永宁见灾，魏不宁矣。渤海，齐献武王之本封也，神灵归海，则齐室将兴之验也。

三月，并州三级寺南门灾。

孝静天平四年秋，邺阊阖门东阙火。

武定三年冬，汾州西河北山火潜行地下，热气上出。






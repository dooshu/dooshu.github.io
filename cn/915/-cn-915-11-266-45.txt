◇中岳嵩阳寺碑

夫至理空净，非大智无以寄其言；法身凝寂，非妙信无以感其像。故托金躯于至信之国，布慈云于多士之世，显皮纸骨笔之重，半偈乍身之贵。是以须达崇善，填金弗吝，优主仰恋，镌檀写真，斯皆圣人留轨，为物树业故然。乃遗形八万，还升慧顶。

有大德沙门生禅师，游三空以归真，德香普薰，乃皇帝倾心以师资，朝野望风而屈膝。此山先来未有塔庙，禅师将欲接引四生，永辞沸镬，拯拔群品，远离炎炉；卜兹福地，创立神场，当中岳之要害，对众术之抠耳；乃北背高峰，南临广陌，西带浚涧，东接修林，于太和八年岁次甲子，建造伽蓝，筑立塔殿，布置僧坊，略深梗概。王公卿士，咸发布向之心；凡厥庶民，并欣喜舍之志。

司空公裴衍，昔在齐都，钦承师德，愿归中国，为寺檀主，本愿既从，云归□□。禅师乃构千善灵塔一十五层，始就七级，缘差中止。而七层之状，远望则迢亭巍峨，仰参天汉；近视则崔嵬俨嶷，旁魄绝望，自佛法光兴，未有斯壮也。禅师指麾，成之匪日。禅师背后，虽复名工巧匠，无能陟其险峭。禅师大弟子沙门统伦、艳二法师，并妙思渊赜，神智难量，继轨四依，津□□世，觉华散藻，戒香馥，与诸同志，与诸同志，以师遗功，成兹洪业，分禀□砖，更罩两塔，并各七层，仰副师愿。殊特妙巧，□创秀出，塔殿宫堂，星罗棋布。内外图写本生泥曰十□尊仪，无量亿数，皆范金为相，裁玉成豪，瑰碧カ烁，丹彩绚耀，色焕□□，光辉宇宙。异类众多，罔知厝绪。龛房禅室，侧□环绕，径阁通门，前后□□□廊重复，菀衍逶施，规而有楷，矩而有则。沟ニ双泉，四殖甘果，柳袅长条，松擎圆盖，池荷召灼，翠叶红辉，微波碧澈，潺流氵赞濑。异禽巡兽，饮喙相鸣；硕学名贤，踵武相望。引房清诵，列馆法言，洪钟一扣，应真四集，呗响八飞，香烟似雾，虔礼禅寂，六时靡辍。方为众圣万劫之灵场，八辈十方三世之菀囿也。

天平二年四月八日，伦、艳二统乃刊石树碑，雕饰尊像，赞贻嘉福，显彰圣仪。高足大沙门统遵法师，忘怀体道，戒珠皎洁，仁智明敏，器宇汪庠，开妙思于三空之表，显真如于四忍之外。接引群生，舟航巨海，率诸邑义，缮立天宫，整修严丽，兼造白玉像一龛。眷属侍御，剞劂镌磨，妙匠精巧，三十二满，八十好圆，色扌耀灵，光辉夜月。以诸胜善仰资皇帝圣历无穷，国境宁泰，太后德被苍□，永保二龄，预舍一豪，同登我净，若见若闻，等一常乐，傍尽边尘，后穷来际，咸钟此福。其词曰：

明明大圣，皎皎无著。至寂至妙，湛然常乐。无像无言，形名应世。七步举手，播宣苦谛。声光振动，濯我尘滞。化息双林，终归实际。金仪言寝，塔像勃兴。香尊避坐，多宝踊升。为模为楷，永劫祗承。维大沙门，权机应傅。英风秀朗，玄通常住。道德芳烈，帝后钦裕。构造灵基，朝野倾务。远摹妙喜，近光祗树。唯圣唯贤，爰依爰附。亿兆来苏，天龙虔仰。城芥千空，此基无爽。（碑拓本）


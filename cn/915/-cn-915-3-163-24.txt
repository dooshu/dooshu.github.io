◇子华子书录

护左都水使者光禄大夫臣向言，所校雠中《子华》书，凡二十有四篇，以相校，复重十有四篇，定著十篇，皆以杀青，书可缮写。子华子程氏，名本，字子华，晋人也。晋自顷公失政，政在六卿，赵简子始得志，招徕贤俊之士，为其家臣。子华子生於是时，博学，能通坟典丘索，及故府传记之书。性爽，善持论，不肯苟容於诸侯。聚徒著书，自号《程子》，名称藉甚，闻於诸侯。孔子遇诸郯，叹曰：「天下之贤士也。」简子欲仕诸朝而不能致，乃遣使者奉币聘以为爵执圭。是时简子杀窦犊及舜华，孔子为作《临河之操》，子华子亦逡巡不肯起。简子大怒，将胁之以兵，子华子去而之齐，齐景公不能用也。子华子馆於晏氏，更题其书曰《子华子》。简子卒，襄子立，子华反於晋，时已老矣，遂不复仕以卒。今其书编离简断，以是门人弟子共相缀，随记其所闻，而无次叙，非子故所著之书也。大抵《子华子》以道德为指归，而纲纪以仁义，存诚养操，不苟於售。唯孔子然后知其贤。齐大夫晏平仲与之为久要之交，当时诸侯以势相辄争，结怨连祸，日以权谲为事。子华子言，如持水纳石，不相酬答。卒以不遇，可为酸鼻。谨目录，臣昧死上。（此叙及《关尹子叙》，疑皆宋人依托，今始录之。《於陵子叙》，明人作，不录。）


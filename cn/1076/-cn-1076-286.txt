卷二百八十六

<史部,诏令奏议类,奏议之属,历代名臣奏议>

钦定四库全书

历代名臣奏议卷二百八十六

明　杨士奇等　撰

礼臣

宋英宗治平二年监察御史里行吕大防上奏曰臣伏覩前古至治之世君臣相与之际必以至诚而无虚饰故光武能以赤心置人腹中而取天下唐太宗纳魏郑公之言不事形迹而开忠言之路窃见陛下待遇臣下礼数太隆虽使臣以礼圣人之所重然礼既过厚则诚有所不通至如富弼病足不能侍从请解机务章十余上凡几及一年莫非恳至至以牛马自比而陛下不纳张昪年几八十体力已衰聪明已耗枢密之务纷然不举昪哀乞骸骨而陛下不从吴奎有三年之丧自古人君不呼其门而陛下召其子而呼之者再遣使而召之者又再程戡辞老不能当边事至恐死塞上免以屍柩还家为请而陛下不从外间物议衆皆以为不当然而臣亦以为过矣弼贤臣也陛下将用其人不止於今日使其病时得休於外则不病之日为报陛下深矣奎才臣也陛下将用其人亦不止於今使其服丧之日得尽其孝於所亲则服除之日必能尽忠於陛下矣昪与戡既老矣又皆哀请而求去矣陛下欲尽君臣之分则皆与之闲务使尽其余年如此非独弼奎昪戡之幸抑使中外羣臣皆知陛下优待大臣进退以礼亦何必过为虚饰曲事形迹使四人者之诚不得通於陛下哉伏惟留神财幸

侍御史赵瞻上奏曰臣伏闻国有大政必谘故老君所共事必任旧人是皆书传据援历代所尚至若田千秋乘小车入殿蔡义用两吏持行斯汉史所最着者焉然於武昭之朝遇臣诚厚而若千秋及义则後世终不称此为贤盖於进退之分有所阙然也陛下自即大位已再周星将相大臣无不获礼如张昪程戡屡上章疏情皆恳到谏臣台司亦尝论列陛下皆未听从此乃复见大汉之盛事矣然圣君之恩遇为已厚矣二臣之诚礼为已备矣天下臣子亦莫不知之矣今机务浩繁边防要重而陛下犹固留之非欲用之盖欲用名位宠禄以荣之尔曩者戡昪扬历事任幸着声迹帅府宪台风望甚壮国家得人足备书录今乃於筋力衰朽之时当内外将相之任未即引退岂无虚旷使天下士大夫之论不以为是本欲荣之终为陷辱是陛下待贤者之意未深而为老成之惠非至也今之臣僚上书求去或亦聊塞物议未能尽是本心士论之疑谁可晓也然则陛下独有推恩之美而戡昪难逃持禄之迹惟陛下全二臣始终之善辨天下指目之谤遂其勤请成其令名实亦戡昪之幸莫大于此

三年翰林学士承旨张方平上言曰臣闻君尊臣卑人伦大义所以立朝廷之体定上下之分不易之道也故君前臣名着自上古陛下绍膺宝命光宅万邦降意虚怀优遇羣下小大之臣进对率称其官此乃等夷相推民吏奉上之言非所以正尊极而隆堂陛明王制而崇主威也孔子曰必也正名乎名不正则言不顺言不顺则事不成以至礼乐不兴刑罚不中真宗嗣立之始厚待先朝宰臣吕端李沆初不呼名二臣上表固辞寻如常礼陛下历数在躬及兹四年君臣之际尊卑之分别嫌明微在乎言动愿陛下揔揽权纲威恩并用呼官过礼乞从寝削曰公曰卿足正名分长辔远驭使无遗力则百职并修庶务以济此远者大者之体也

神宗熙宁二年翰林学士吕公着上奏曰臣窃以古之仕者七十而致仕虽有不得谢者然年至而去实礼之常制盖当其壮也既竭勤瘁以任其事故及其老也则使之优逸以终其身此君上之至恩而臣下之极荣也然自本朝以来凡致仕者虽例改官资或推恩子弟年及而愿退者常少议者以疲癃老疾之人其精神筋力不足以任职则或至於蠧政而害民故着令应年及而不退者自知州以下皆降为监当然比年以来致仕者亦不加多矣昔为守倅而今厘务虽至愚之人岂不以为辱然所以被辱而不去者亦由朝廷立法有以致之何则古之为仕者终身食其地今之致政者即日夺其廪古之仕者不出乡里今则有奔走南北之劳古之仕者常处其职今则有罢官待次之费故自非贪吏及素有经产则其禄已常若不足一日归老则妻子不免冻馁是以虽廉洁之士犹或隐忍而不能引去议者不推其本则曰此皆无耻之人宜思所以重辱之此朝廷之恩所以愈薄而臣下之节所以益坏也臣愚欲乞应文武官致仕非因过犯及因体量者并依外任官例与给四分俸钱岁时州郡量致酒粟之问如此则自非无耻之甚者莫不感抱恩德而争自引去矣朝廷优之如此而犹不能去则虽重辱之亦不为甚过也或曰今国用方患不足则吏禄岂宜有增臣切以为今日所议正为年及而不退者彼若年及而不退则其禄故未尝絶如自此人多引去则今之去而受禄者乃向之不去而居官者也臣所论者其实国无所费而足以全遇下之恩臣无重辱而足以去瘝官之弊伏惟陛下方以至仁厚德风化天下则於优养耆老固所先务伏乞详酌施行时宰相吕大防以旱乞罢位右谏议大夫梁焘上奏曰臣伏见陛下眷遇大臣极其恩礼不忍闻其过恶轻夺其位使伤其进退之名所以委曲覆容真有天地之赐为大臣者何以副陛下之深仁乎祖宗之时宰相率二三年以礼去今之宰相率二三年以罪去礼去者顾义重虽有功而必去罪去者顾利重非有罪则不去以礼去者可以复用以罪去者不可以再盖祖宗之大臣皆以名节自重一举动必存大体必副人望不敢专宠禄以自爱不敢挟权势以自强日思以得罪为忧以妨贤为惧故率三二年自引避位朝廷褒荅自有恩数其优者为使相其次犹超进数官为大学士其去位也名益重望益高眷益厚一旦复用则中外之民莫不以为宜皆为朝廷喜之此所以朝廷重也其间亦时有贪鄙之人当去而不去以固位恋禄清议已不容矣以之招致人言暴着过恶从而罢遣之殆不过一谏官一御史论之则已不能安矣如台谏合攻连击者甚少一有之则终身不得复用故以礼去者多以罪去者少大臣既以法小臣从而廉士大夫化之皆磨砺振洁以节操相高风俗纯美由此道也比年以来大臣皆以窃禄偷安为计寖以成风虽有大过犹巧自掩盖恐其失位一二人言之不知去台谏官共言之又不肯去至於纷纷不已上不能止其言竟出其章疏然後请退圣恩因而听之公议为之鄙薄私友为之叹惜丧其节守败其名誉冒其过咎终以疏絶朝廷虽以乏人而欲用之疑其奸心之不测畏其清议之不容卒不敢用必用其以次者安得人才衆多而为用乎朝廷将无人而用矣此不可不思也祖宗之时辅相之材非不多也然而进者必以其贤退者必以其礼去而复来所以用之有得也今辅相之材亦不多也然而进之不必以其贤退之必以其罪去而不可来所以用之不足也臣近尝建言乞陛下许吕大防以自请罢去相位者正为其如此若陛下许大防令以礼去不惟大防得其进退之道且掩覆其罪状不为言者之所指擿不为公议之所不容使之养望於外它日用之人必无敢议者设有议者其迹以无罪而去陛下主张之无累知人之明矣是於大防真有天地之赐足称陛下眷礼之本意也非独以安大防也又以示後来之人皆思以礼去位而渐以名节自重如祖宗之大臣也朝廷由是尊矣伏望圣慈以安危为计以治乱为念以养大臣之誉望为意以励精搢绅之廉隅为术保完大防今日之去存全大防它日之用兢谢旱烈之愆销厌愁怨之气上敬天道下顺民心中不失君臣之恩一举而三善得岂不美欤伏惟圣神采纳天下幸甚

同知太常礼院刘攽上奏曰臣等议以谓侍从之臣见於天子应对顾问讲论古事不可安坐自若避席立语乃是常礼今公着等自以传先王之道求异其礼是大不然何以明之凡九经章句之说出於近世诸儒训故委琐未必皆合於圣人侍读之职传道章句之学耳是使与旧史诸子杂陈於前而明主一采择之然朝廷班制犹以侍讲居侍读之下祖宗建官之本意其可知也今忘其章句之细而自谓道德备已不察侍从之实而求以师宾见异不亦缪乎议者又谓天禧之时侍者讲者皆坐天圣之後皆立至今侍者得坐而讲者立以谓有司之失臣等以谓侍从之臣预於闲燕坐立不同人主可以专之不可计校前後归过有司至於人臣求自殊异取必於上则为不可昔仲尼正假马之名而拜下违衆曰事君尽礼人以为谄也今人主之待侍臣自始见以及毕讲皆赐之坐而从容焉上意优厚亦以至矣不可复以暂立为歉如公着等议臣等以为不可许张方平上奏曰臣读春秋传晋叔向被囚时祁奚老矣闻之乘馹而见执政韩起为言叔向谋而寡过惠训不倦宜蒙寛宥之意起与之同乘以言诸公而免之祁奚不见叔向而归盖祁奚之言为国非私叔向也今日传闻有使者追苏轼过南京当属吏臣不详知轼之所坐而早尝识其为人起远方孤生遭遇盛明之世然其文学实天下之奇才向举制策高等而犹碌碌无以异於流辈陛下振抜特加眷奬由是材誉益着轼自谓见知明主亦慨然有报上之心但其性资踈率阙於慎重出位多言以速尤悔顷年以来闻轼屡有封章特为陛下优容四方闻之莫不感叹圣明寛大之德而尤轼僭易轻发之性今其得罪必缘故态但陛下於四海生灵譬如天之无不覆冒如地之无不持载如四时之无不化育於一苏轼岂所好恶伏惟英圣之主方立非常之功固在广收材能使之以器若不弃瑕含垢则人才有可惜者昔季布亲窘高祖夏侯胜诽谤世宗鲍永不从光武陈琳毁诋魏武魏成谋危太宗此五臣者罪至大而不可赦者也遭遇明主皆为曲法而全之卒为忠臣有补於世自夫子删诗取诸讽刺以为言之者无罪闻之者足以戒故诗人之作其甚者以至指斥当世之事语涉谤黩不恭亦未闻见收而下狱也唐韩愈上疏宪宗以为人主事佛则夀促此言最不顺宪宗怒而罪之其後思之曰愈亦是爱我今轼但以文辞为罪非有过恶臣恐付之狴犴罪有不测惟陛下圣度免其禁系以全始终之赐虽重加谴谪敢不甘心臣自念朽质上荷异恩今伏在田庐无复?埃之补窃慕祁奚虽老犹不忘公室而申请叔向之义僭越上言自干鼎钺不任惶惧待罪之至

知审刑院苏颂上论祖无择疏曰臣闻古者命夫命妇不亲坐狱盖不使始常贵者与徒隶辩讼所以养廉耻而崇礼节也贾谊曰廉耻礼节以治君子故有赐死而无戮辱是以黥劓之刑不及大夫以其离主上不远也又曰古者大臣有坐不廉而废不曰不廉曰簠簋不饰坐污秽淫乱者不曰污秽曰惟薄不修坐罢软不胜者不曰罢软曰下官不职故贵大臣定有辠犹未斥然正以謼之尚迁就而为之讳也古之所以待士大夫一以礼义如此之重也国朝推鞫之制命官犯赃罪亦先勘干连人证验分明方得追摄其余有犯如事状明白三次拒抗即勒令参对是一命以上犯罪与庶民有等差若其职列贵近上尝所加礼以待之者诚宜寛其缧系以存事体也近闻龙图阁学士祖无择昨知杭州日有不公等事发已降勅命就秀州置院推勘仍差内臣押伴往彼窃以无择郡政因循自贻物议固当穷治以警具官然以遭遇三朝擢在近列出典藩服案辖一道罢郡未久一旦有罪便与尝所统临羣吏辞对曲直不惟彼处吏民听望不足抑於朝廷事体颇有亏损尝闻祥符中枢密直学士边肃知镇州日以公费钱贸易规利又令部吏强市民羊及买女使王嗣宗以其事闻真宗皇帝以肃居近职不欲属吏特命刘综任中正以嗣宗奏示之肃即引伏遂坐贬官嘉佑中观文殿学士孙沔知杭州日在任不法谏官御史交章论列仁宗皇帝止令本路体量得实而黜之翰林侍读学士吕溱知成德军日侵用公使钱本路追劾当时不令溱就鞫直行责降今无择所犯未甚於此三人者仍该今来德音自非赃污尽当原减而不候取问便令赴彼对狱其为顿辱甚矣况已有御史章奏制院可以依凭根究不必亲令即讯然後当罪也臣等欲望圣慈以无择职在近列尝为本路案辖之官特许免赴秀州制勘只令淮南州郡听候指挥俟彼狱具日朝廷据案就问引伏即依例责降如其拒抗自有常法如此足以彰圣治之朝待遇臣下进退以礼免令州郡长吏虚被困辱在於朝体抑有裨助也

知杭州郑獬亦上奏曰臣窃观汉有天下习秦之弊自宰相而下有罪皆系之狱文帝时贾生叹惜而言之自後文帝养臣下有节本朝优宠近臣虽有罪而就狱者亦鲜近时如孙沔吕溱亦止於削官未尝就狱今龙图阁学士谏大夫祖无择因御史言治杭州时事诏令就秀州狱臣尝见制狱中文移及所出左证之人问之颇知其大槩无择之所犯大者止以娼人薛希涛及屯田员外郎中任浩等请铸钟事臣熟究希涛事皆云无之证左甚明就使有此朝廷不容不过重削官而已请托铸钟事无择亦不知任浩等受赂其余请射屋地给卖祠部及酒历予富民钱出息以助公帑造介亭等事此皆前后知杭州者常为之孙沔时人请地至多或连山林以予之造中和堂双门号为雄特梅挚造有美堂蔡襄造恺悌堂沈遘率民造南塔土木之费岂特一介亭比卖祠部取赢钱以资寒士此处处皆然给酒历至今犹有请者至於称曾佑受赂至万余缗臣见转运司牓通衢募人告佑事卒无告者惟造书厨不还十数缗而已不闻纳赂者至万余缗无择所犯盖如此若陛下用御史言小则黜官大则废为民皆可也乃令数千里冒寒雪驰驿就狱无择官为谏大夫职为龙图阁学士兼一路钤辖可谓贵臣矣一日猝就狱与累囚騈头辩讯问供荅昼夜不得休息亦尝卧病不许养疾至今五六十日狱犹未决如闻至京师追其家人以为证验无择孤老一身既无正室又无子弟室家之内止有数婢委之京师今若被追而来则是破其家矣罪不至诛而破其一家其如公议何无择之未就狱客寄僧舍随行惟一仆一指使家又素贫资用罄竭常将银唾壶一只质钱秀民畏恐皆不敢留质日就僧寺假贷数百钱以供朝夕或有怜者为之具馔狱囚见之皆为号泣士大夫及庶民闻之亦为感恸涕下杭民相率或就浮图设斋?祈福祥亦尝诣臣投诉臣已具事状驰奏诚使无择有大恶虽在累系笞掠亦天下所共嫉然其所坐不至於此所以人心未能厌伏贾谊有言人主之尊如堂羣臣如陛衆庶如地堂高则难攀卑则易陵今无择戮辱陛廉隳矣陛下得不念易陵之渐乎今制狱所以稽留者以无择所坐与言者不同故飜覆根究吹毛不已务欲合御史之言鞭笞之下何求而不得实恐狱成有锻链之失非所以尽狱情者也臣欲乞圣慈特赐省察出无择令在外供答无择屈辱既久岂有拒抗惟恐不早得罪去尔至其成按陛下据其所犯虽重黜之无择何辞如此则处无择亦有礼矣无择无子孙无强有力弟侄身在槛穽不见天日谁肯为言者臣不惟痛伤无择一身之辱而实念陛廉之废非所以尊朝廷厉臣下示衆庶也岂敢诬罔陛下私为无择营救干冒旒扆无任激切俟罪

哲宗元佑元年御史中丞刘挚上言曰臣近见诏书以季秋大飨召南京太子太保致仕张方平赴阙陪侍今闻方平已有辞免者臣谨按方平盛德元老其学谊志藴极高明而尽精微在仁宗时以文学论议居风宪侍从之任启沃献替风采?然而尤蒙英祖之知神考之遇熙宁初擢为参知政事未及旬朔以家难去位除服还朝而王安石秉政矣方平论既不合又刚方不肯少屈於是去国在外以至退老平生之才曾未少施天下所惜自陛下临政以来收进耆旧凡名德之老皆在朝廷出入陟降有以敦风俗而重庙社化奸慝而镇遐荒中外翕然复见祖宗人物之盛岂不休哉而於此时独遗方平未见及之士大夫窃以为疑焉臣载惟国家每遇郊飨大事必召旧人故老使来侍祠乃君臣之间至恩盛典然从来止举故事备礼一诏之故其人亦备礼一辞之少有至者上下恩意灭裂施之虚文而已今圣上春秋鼎盛太母帘闱施政於斯时也惟患旧德之不尽集於朝也况陛下初展帝飨而方平天下之大老臣愚欲望圣慈特遣中使稍加礼数上以大礼陪位诏之则方平不应不至既至召见赐之延问閲其议论考其志识或有可用则留之朝廷以自辅翼亦不必婴以职事若其无足以当圣心则祠事既毕以礼遣归而已亦自可以成就陛下贪贤贵齿渇见老成之意臣不胜震越

挚又上言曰臣伏见陛下降诏遣使召太师文彦博赴阙惟彦博以勲名之重翊亮四朝可谓社稷元臣宜乎陛下思见其人而加礼起之甚盛事也臣窃观自古以来莫不贵德而尚齿然宗工大老遇之必以礼处之必以道故或尊之以为师保或养之以为三老五更或使之朔望一朝或间趋朝廷平章重事或有大政就而咨决考於前载故事具存今彦博之来在圣谋神虑必有以处之将一见其仪形而已耶又将有所咨访耶将留之朝廷以自辅耶又将任之以政耶今外议但见宰相虚位久未除人皆以谓陛下必将以三省长官命彦博矣虽臣愚意亦不免出於此然臣谓诚若议者所料付以三省之政缘有官则有职有职则有事四海之大万务之繁大小无所不总日夕裁决朝会陟降殆恐非八十余年老臣之聪明筋力所能宜也有职事则不能无得失使任其责则伤恩释而不问则废法又非所以养元勲而尊旧老也彦博虽老矣然忠厚敦大足以慰士大夫心其气略足以弹压强悍其威望足以镇服四裔诚宜今日优游佐佑以为朝廷重古之人以老成有过於典刑盖为是也臣欲望圣慈诏彦博以本官朝朔望遇有军国大事特赐宣召询以筹策不须以官政婴之夫以三师之尊独承天子清问献纳以决大议而不劳以事此陛下之所以尊礼旧德者至矣不亲於权以进强君道不疲於职以休养老境而无累於出处之际此亦臣子之可以处而安也恩协义称无以易此伏望决自圣心使天下无异辞臣不胜区区

挚又上言曰臣伏覩制命以布衣程颐为通直郎崇政殿说书者恭以尊儒重道振举遗逸使天下归心固圣朝之所宜为也然臣窃惟进退者臣子之大节爵禄者天下之公器进退不失其义则人道立爵禄不轻所与则士心劝二者盖不可不慎也始颐以节行自守不槩意於仕也陛下高其风故以州推官西京教授起之颐既力辞从而赴召而陛下又以宣德郎秘书省校书郎待之颐既至未即受命而陛下又赐之延对官之以通籍置之於经筵盖颐之逊避不已而陛下恩命每有加焉臣恐颐於出处辞受之际义有难安者也孔子曰如有所誉其有所试矣孟子曰仕有时乎为贫辞尊居卑辞富居贫颐好学求志有君子之行遭际盛世其心岂徒欲以声名自售哉固愿有所就也颐亲老家贫兄颢有贤行官不达而死在颐之义当仕也为贫而仕则若孟子所谓居卑者可也今有誉而不试每辞而加进臣於是知颐之不敢受也若夫纷纷之论致疑於颐者非独如臣之言也直以谓自古以来先生处士皆盗虚名无益於用若颐者特以迂阔之学邀君索价而已天下节义之士乐道不出如颐等辈盖亦不少彼无所援乎上故不闻尔又以谓颐辞免爵命之言曰前朝召举布衣故事具存是颐之志欲为种放常秩而亟欲得台谏侍从者尔臣固知论者之或过也然而是非疑似陛下亦不可以不察也圣人自有中道过之则偏天下自有常理背之则乱伏望陛下审真伪重名器闻颐方辞恩制乞降指挥依颐所乞成就其节止授以初命之官既使得以禄养其亲又使受之有义免於似是之谤而後日见其可用进擢盖未晩也於陛下尊德举遗之道无过不及者不亦休哉又闻颐有所建请数事如欲令经筵侍臣坐讲之类又有非所宜言者衆传以为咲不知有是事乎唯望速降圣旨依颐辞免但命之以初官试之以西京教授庶几成颐之志完颐之节以息羣议而亦不害异日擢用也夫廉耻不立於天下也久矣今幸有一人焉若授受不当於义则使天下靡然益不以廉隅为事岂不重哉

门下侍郎司马光上奏曰臣伏见皇佑二年陛下亲祀明堂曾召前两府杜衍任布二人陪位及礼毕陛下推恩特赐衍布子男各一人进士出身今陛下再举希阔之典亦曾召前宰相庞籍陪位臣窃以籍曏守西边宣力实多怀柔凶渠复归皇化其在宰府属蛮寇凭陵震惊二广翼赞圣谋廓清丑类及告老之年精力犹壮坚辞荣禄去位家居实朝家之硕臣方今之耆俊遇兹盛礼伏望陛下用杜衍任布前例特推恩於籍子男一人以慰其心足以示养老优贤增圣政之美

侍御史王岩叟上奏曰臣伏覩近降圣旨令隔截门下中书两省谏官别开门出入不得与给事中中书舍人相通传闻之初臣不敢以为信盖既谓之同省岂有异户而出不相见之理及观敕文乃是信然臣愚不谕朝廷此举之意若以谓欲絶漏泄之弊则臣以谓漏泄在人不在门户门户之禁素已甚严今更加申敕足矣何必以隔异门墙为事哉所隔异者乃二三谏官而已谏官为陛下耳目陛下每不惜推赤心以与之奈何於其所舍反若置疑也倘其人为可疑也则斥而远之使勿居其地为可亲也则宜与之无间者也陛下不与谏臣为密而与谁为密乎臣固知陛下无此意然事行则终累陛下耳自古置谏臣以能弥缝朝廷之阙使不见乎外为美故弥缝不厌早早则为功易而所全者多矣且朝廷之事终能使谏臣不知乎禁之虽严不过缓一二日终当闻耳苟有所未善能禁其勿言乎既不能使之不知又不能使之勿言则不若令早知而论之为有补也臣以谓庙堂之上精虑而审发政令一出天下无可得而议此乃所以为密也今外人皆云非所以严制敕院也乃欲以限隔谏官使不闻省中事此声流传恐非朝廷美事臣窃为陛下惜之伏以陛下诚心好谏而乐闻有过故一言一动天下莫不歌美以为中理不可误信此事使天下有疑於圣德也伏望为国家爱惜大体以慰衆心特罢隔截两省指挥且令仍旧幸甚

五年给事中范祖禹上奏曰臣等伏见元佑元年九月司马光薨十月降圣旨勘会司马康将来在陕州夏县坟所仰河南府常与照管本家骨肉及园宅等至十一月又降圣旨司马光置到西京第宅园池及赐书令司马康常切照管不得破动今司马康身亡子植才十三岁本家往陕州夏县营葬却归西京居住先有三班借职温景纯系司马康居父丧日奏留本宅管勾理监当资任合至元佑六年十月任满缘康妻子孤幼今来居丧营葬更不比康存日欲乞特再降圣旨下河南府令常与照管本家骨肉及园宅等幷再降指挥所有西京第宅园池及赐书令本家常切照管不得破动及乞候温景纯满日特再差管勾一次与理监当资任仍乞下西京帖付温景纯照会遵守昔唐宪宗时魏徵子孙典宅於人淄青节度使李师道进绢请赎之翰林学士白居易上言太宗尝辍殿材为魏徵起堂今其子孙贫乏自可官中为之收赎不宜令师道掠美宪宗深然之然则褒恤名臣之後贵其施之於上也今司马光父子忠贤百姓追思不忘而妻子孤幼已蒙圣恩优恤备至其第宅及赐书本家必当保守更乞降一指挥幷留一使臣再任则其家始终受赐皆出朝廷伏望圣慈特赐矜察

祖禹又上乞留文彦博劄子曰臣伏闻陛下已许文彦博求退降诏俟至中春议从所欲者彦博年八十五爵位已极唯是得解重任归休私第乃其幸也陛下悯其过老以其累请而从之为彦博身计私计则可谓美矣若为朝廷计则臣请试言之彦博为相四十余年历事四朝仁宗时平贝州之乱名闻四裔英宗神宗时为枢密相八九年先帝已加优礼许其致仕陛下嗣位复召而起之盖藉其威名宿望以为朝廷之重也京师及四方军民久服彦博之名以为在朝廷则朝廷必重向若陛下不复召之则亦已矣今既起之则不可使轻去朝廷彦博虽老精力尚强卧置京师足以为重外则西北二虏必怀畏惮夫以四海之大若常无事则人人皆可为大臣矣岂无万一非常之虑哉彦博在朝非谓日月有用盖备缓急或有时而用之耳当先帝之时足以容彦博闲退今二圣垂拱委政大臣尤宜得老成之人以服天下之心诗曰虽无老成人尚有典刑言老成之人重於国之典法也盖以其经历既多但问以累朝之事所知尤胜他人况其别有所补哉今旧老唯彦博一人若去则其余在朝者皆是後进无复前辈矣老者任用之日不久国家所宜重惜臣自闻陛下许彦博之去朝夕思虑窃谓陛下若欲彦博更得优逸但听其解军国重事以太师就第留之京师以备访问不必再除致仕朝廷有贵老贪贤之美足以系属天下人心所得实多陛下进退元老臣不当预论议然臣职在侍从苟有益於国不敢不言惟陛下深留圣思更赐裁择

祖禹又上言曰右臣近准枢密院录白高阳关路兵马钤辖兼河北第六将杨永节为母亡乞解官行服续据本路都总管司奏乞不许本官解官行服所贵得人协力勾当奉圣旨依高阳关路总管司所奏者臣检会元佑编勅诸武臣丁忧者若系小使臣及元是军班换授幷见任管军或充缘边路分总管铃辖都监知州县城都监寨主都同巡检虽系大使臣幷不解官其乞解官行服者除缘边任使奏候朝旨外余并听臣窃以小使臣不解官行服已损孝治之风朝廷恤小官非俸禄无以养不得已而未之改耳自大使臣以上官既升朝禄亦足养而缘边任使亦不解官其乞行服者又须奏候朝旨帅臣因而奏留朝廷重违其请循例夺服唯狄咏是狄青之子帅臣为之奏请特许解官当今缘边无异内地帅臣遭丧者无不解官自余将领寄任轻於帅臣非有金革之事而无故夺其丧服全无义理若言藉才则方今武臣常患员多岂至无人可使若恤其贫则在内地者均是人也何独於缘边恤之若以解官为优恩必待如狄青之子然後许之则父母之丧无贵贱一也古者庶人有丧三年不从征役岂可仕至升朝以上而不使执亲之丧臣愚欲乞今後大使臣以上丁忧者虽系缘边任使并解官行服如遇有边事即许本路奏留系自朝廷指挥庶使武臣皆知礼法有益风教而缓急藉才亦不失金革从权之制如以臣言为然乞下有司修立

贴黄臣窃以夺服之礼本非古典祖宗时文武官尚少故因袭前代权制不许解官今承平日久吏员益多宜使人知礼教或遇有边事藉武臣宣力则夺其丧服无所不可

七年十月日龙图阁学士左朝奉郎守兵部尚书苏轼状奏右臣等窃闻仁宗朝赵元昊寇延州危急环庆将官刘平以孤军来援衆寡不敌奸臣不救平遂战殁竟骂贼不食而死诏赠侍中赐大第官其诸子庆孙贻孙宜孙昌孙孝孙保孙季孙等七人诸子颇有异材而皆不夀卒无显者家事狼狈赐第易主独季孙仕至文思副使年至六十笃志好学博通史传工诗能文轻利重害练达军政至於忠义勇烈识者以为有平之风性好异书古文石刻仕宦四十余年所得禄赐尽於藏书之费近蒙朝廷擢知隰州今年五月卒於官所家无甔石妻子寒饿行路伤嗟今者寄食晋州旅榇无归臣等实与季孙相知既哀其才气如此死未半年而妻子流落又哀其父平以忠义死事声迹相接四十年间而子孙沦替不蒙收录岂朝廷之意哉今执政侍从多知季孙者如加访问必得其实欲望朝廷特诏有司优与赙赠以振其妻子朝夕饥寒之忧亦使人知忠义死事之子孙虽跨历岁月朝廷犹赐存恤於劝奬之道不为小补季孙之子三班借职璨见在京师乞早赐指挥

哲宗时轼又上奏曰臣近奉圣旨撰赐文彦博吕公着今後入朝免拜诏书今又准内降指挥撰不允彦博辞避免拜批荅臣谨按礼经八十拜君命一坐再至所谓拜君命者传命而拜非朝见也然且不免周天子赐齐威公胙曰伯父耋老无下拜公曰天威不违顔咫尺下拜登受所谓无下拜者拜於堂上非不拜也然且不敢锺繇以足疾乘车就坐疑若不拜然亦无明文君前乘车岂足为法而马燧延英不拜盖是临时优礼无今後遂不复拜之文祖宗旧例如吕端之流以老病进对亦止於临时传宣不拜今来彦博公着今後免拜指麾自是朝廷优贤贵老度越古今无可议者但是臣有司合守典礼兼恐彦博公着终不敢当以臣愚见不若允其所请若圣恩优闵老臣眷眷不已遇其朝见间或传宣不拜足以为非常之恩臣忝备侍从怀有所见不敢不尽所有不允批荅臣未敢撰

轼为翰林学士上论张方平奏曰臣伏见太子太保致仕张方平以高才絶识博学雄文出入中外四十余年号称名臣仁宗皇帝眷遇至重特以受性刚简论高寡合故龃龉於世然赵元昊反西方用兵累岁不解公私疲极方平首建和戎之策仁宗从之民以息肩书之国史又於熙宁之初首论王安石不可用及新法之行方平皆逆陈其害大节如此其余政事文学有补於世未易悉数神宗皇帝知人之明擢为执政会丁忧服除为安石等不悦而方平亦不为少屈故不复用今已退老南都以患眼不出灰心槁形与世相忘臣窃以为国之元老历事四朝耄期称道为天下所服者独文彦博与方平范镇三人而已今彦博在廷镇亦复用方平虽老杜门难以召致犹当加恩劳问表异其人以示二圣贵老尊贤之义今独置而不问有识共疑以为阙典愿因大礼之後以向者召陪祠不至特出圣意少加恩礼或遣使就问国事观其所论必有过人臣忝备禁近不敢自外昧冒陈列战越待罪

殿中侍御史吕陶奏曰臣闻三公者上应台阶下同元首表正万邦仪刑四海不必备其官不可名以职委任之重则以论道经邦燮和隂阳为事体貌之隆则御坐为起在舆为下非若六卿庶尹分曹治事而各有常责也汉世以来典章因革与古不同乃以丞相兼三公之事至成帝时始从何武之议特置此官光武中兴孝明继治皆能励精以亲庶政然而不知稽古建官之本意不明道揆法守之异宜乃以吏事课核三公其人或失而其礼稍薄甚者有至罪斥诘辱之累君臣始终安得不戒今太师文彦博弼亮四世位冠一品才业推高於朝廷威名取敬於四方陛下接见仪刑特降褒召给供馈许肩舁恩数优密前代莫拟深合古先圣人尊崇元老之义有大论议询之而後定可也有大措置审之而後行可也经筵讲道接之则师范严矣敌使在廷望之则国体重矣若乃居以一官责以庶事则臣愚犹以为未安盖三省之务参总万目巨至於命令机权细至於簿书期会纷繷坌并日交於前而丞辅之职无所不统一有阙失责亦随之虽彦博康宁强健材力裕然独若闲暇而年过八十无预斋丧岂可处之以劳惟宜待之以佚且古之养老以祝噎祝鲠居其前後岂为所养之人皆至衰耄而设之盖情之所恤者深则礼之所加者备安可因其康壮则必烦以事哉恭惟先帝考古作法更新官制以三省大臣执国之柄厘治万务惟师傅之官久虚其位幸而有一人焉以四世辅弼之旧适居此职则固宜以论道经邦责之不必累以官事庶几上显朝廷褒崇勲德之意下副四海具瞻之心臣待罪言路不敢以轻贱自默惟陛下恕其狂瞽而裁之以义徽宗时陈瓘上奏曰臣伏覩近降圣旨六曹尚书独员上殿及文臣带一路兵钤及监司职任者朝辞日并须上殿指挥更不施行臣窃惟尚书之职其选甚高自行官制以来多自此官而除执政朝廷所以待之可谓厚矣元丰之末始有不得独员上殿之法绍圣之初寻即改正所以示优礼而去疑贰也今复罢此指挥其故何哉监司当一路之寄兵钤受方面之托以人主之好恶达於远方不使一对清光何由面禀圣训况先朝之法行之已久别无大害不必轻改臣今欲乞六曹尚书许独员上殿及文臣带一路兵钤及监司职任者朝辞日并须上殿皆依旧施行

高宗绍兴二年吏部侍郎綦崇礼上奏曰臣闻君使臣以礼臣事君以忠君之视臣如手足则臣事君如腹心施报之道在古如此方今国步囏难需人共济正陛下任贤使能以图中兴之时收用人材诚急先务然於号召之际或不能致钦尽礼以待之所谓真贤实能将卷怀而去彼屑就者非诱於利禄则迫以威刑欲其尽忠以为腹心之用不可得也臣伏见祖宗旧制凡在外除授内任及被召臣寮若学士以上职任及新旧宰执必降诏书以为赴阙之信至其下则或尚书省给劄吏部给符以圣旨行下照会催促而已所以别等威示眷礼於贵近之臣也自兴兵以来急於除用降诏之礼一切尽废乃或有如敢迁延当重寘典宪之令矣兹岂所以待贤能之道哉臣愚欲望圣慈举行故事凡六尚书及翰林端明殿学士以上职任幷新任与曾任宰相执政官若自外除授或被召应赴行在者并令尚书省日下报学士院颁降诏书以示待遇之礼且使外任近臣有所取信以离其官守仰称陛下任贤使能之意

高宗时张浚奏曰臣闻祖宗时优待台谏之意欲以正纪纲补阙失实天下国家休戚所系不可忽也然祖宗施行赏罚必务核实每有臣寮章疏论人在外则必委监司体究其大者遣使驰驿审验在内则必稽考公案研穷取问然後施行责罚纵有不实置言者而不问此祖宗优待台谏许风闻言事之本意也故当时台谏所言无非事实未尝指摘隂私以快已意亦未尝猥屑言辞致伤国体不过论某事为是某事为非某为君子某为小人某为政有称某为政无状而已自崇观以来大臣各立朋党援引台谏去其异巳者每有章疏朝廷不论虚实一切施行以无为有以是为非致有造不根之谤缀淫媟之辞士大夫平生立身一遭点汚遂为废人况其间报宿怨陷正人情意百端难以立辨此最伤和气败风俗害教化之大者今陛下选用贤才任处台谏以革前弊臣愚欲望除二府大臣每有臣僚章疏自合即日引去外余乞体究指实然後施行至如事属隂私别无迹状皆寝而不问庶几风俗渐厚更乞睿察浚又上奏曰臣闻孟子之言所谓故国者非谓有乔木之谓也有世臣之谓也王无亲臣矣臣以为大臣用舍进退天下所视以为重轻古之人君必待以礼貌掩其过失非区区私之也谓不如是则朝廷不尊人望不孚天下不服其用意盖甚深也後世贪利急仕之徒专务指摘谤毁求为速进其自谋则至矣使大臣不韪之声悉暴露於天下而启敌人轻视朝廷之心兹岂有国家者之利乎臣仰惟陛下天资神武知略超越是必欲慨然有为於天下异时江淮之间非并用大臣则不能以镇抚中原之地非列置大臣则不能以弹压当平日无事遇之以礼结之以恩殆未可一日忘也臣窃见广东西路及?吉之间寇盗间作今已数年谓宜以大臣判?州兼广西路采访使判潭州兼湖襄采访使各许置亲兵将佐明下诏书宣示置使之意民情利病得以上闻盗贼窃发得以处置异时福建两浙皆大臣总安抚使事陛下进而有为可以忘南顾之忧矣伏望圣慈出自睿断详度施行

浚又上奏曰先王制禄以代其畊用意深矣盖仓廪实而知礼节衣食足而知荣辱非特百姓为然今使委质而事人者仰无以事父母俯无以育妻子且不有多寡之数厚薄之差以激劝勤劳奬励才智何以风动在位使自立於无过之地耶夫合天下之衆而君之欲举得其欢心亦在乎本人情而为之制耳过制则纪纲乱不及则人心离是二者其失均也呜呼仕宦不为利禄计者鲜矣傥夷齐之操人人为之则天下之士尽为山林之游人主安得而器使之乎至於左右近习又宜深察而熟究者彼其生长富贵奉养有素日用不给何以责廉将自营其私耶则有侵渔细民之嫌而怨谤日益生将受遗於人耶则有请求纳贿之罪而国体日益损臣谓不若省其员优其俸然後责之以善则其从之也轻兹有天下国家之大计人主不可忽也

权尚书礼部侍郎郑刚中上奏曰臣尝谓静退廉耻百吏之所当勉然中人为善之心非圣人养成之无以自进故善治天下者制礼立法崇长禁戒未尝不有劝沮之意焉臣伏闻祖宗旧制选人关陞令录满六考致仕与初等朝官遇大礼许其封赠即满六考而有赃罪者止以本官致仕遇大礼无复封赠之荣所以崇长禁戒成就中人而俾之为善也自旧法变废选人致仕不得陞朝而此道亡矣何以言之郡邑之吏既粗更考第其荣亲之念又不能一日忘苟前有致仕陞朝之路则性资静退之人便可恬然自守谨俟挂冠而去宁复干求徼幸为得已不已之事乎有如鄙贱饕窃不自爱重则致仕之法绳於彼陞朝之念动於中审较重轻必知顾惜所谓崇长禁戒成就中人为善之道莫大乎此朝廷靳此一官之後念亲求进者数计资品往往欲归而未能日暮涂远者望絶朝路有至自弃而贪墨其伤多矣臣愚敢望圣慈下有司讲明旧制应关陞令录满六考无赃罪致仕者与通直郎遇大礼得封赠如法上可以崇长廉静之风下可以禁戒贪躁之吏是於朝廷之虚名虽略有所费而於陛下之风化诚有补焉陆贽有言立国惟义与权诱人惟名与利惟陛下幸察

右正言陈渊经筵进故事曰前汉书汲黯传大将军青侍中上踞厕视之丞相弘宴见上或时不冠至如见黯不冠不见也上尝坐武帐黯前奏事上不冠望见黯避帷中使人可其奏其见钦礼如此

臣闻汲黯在朝淮南王惮而寝谋世谓黯之忠知无不言言无不力故诸侯将叛畏之而不敢发黯於是为有功於汉矣臣窃以谓黯之忠古今鲜俪然使武帝弃而不用黯言何所发哉淮南寝谋虽曰惮黯亦武帝用之之功也何以言之方武帝欲崇儒术以兴礼乐则用公孙弘为丞相欲定律令以振纪纲则用张汤为御史大夫欲攘夷狄以强中国则用卫青为大将军丞相固上所亲信御史大夫尤为用事天下重足而立大将军贵宠无二公卿以下皆卑奉之而黯尝廷诘弘以为齐人多诈始与人建议後皆倍之又责汤不能安国富民何空取高帝约束纷更之为又或说黯以为大将军尊重不可不拜黯曰使大将军有揖容反不重耶黯之正直不挠如此以故朝廷一时贵臣莫不惮之盖不特如是而已武帝招延士大夫常若不足然性严峻或小有犯法或欺罔辄按诛之无所寛假当时在位谁不惴恐而黯面折廷诤终无所屈尝谓武帝陛下内多欲而外施仁义奈何欲効唐虞之治帝为之变色罢朝且以黯为戅又以为愚又以为不学若不能堪者至其与严助论黯则必以社稷之臣目之此固武帝之所甚重而深与之也故史载武帝之待遇黯曰大将军待中上踞厕视之丞相晏见上或时不冠至如汲黯见上不冠不见也盖武帝之钦礼黯其过於丞相大将军如此则凡为将相大臣者安得而不惮故淮南惮黯由将相大臣惮之也将相大臣惮黯由武帝钦礼之也然则淮南寝谋非武帝之功而何臣又闻人主据天下之利势生杀予夺唯我所欲其谁敢抗之以其莫敢抗也泰然居於民上无所畏忌则贤者惧祸亦将远引深藏不复为世用矣贤者不为世用而谗谄面谀之人得志其不及於危乱者无是道也故如武帝之好兵喜杀穷奢极侈实无足取至其钦礼汲黯以絶未萌之祸後世不可不法也祖宗之设台谏官所以崇奬之者无所不至亦近於此虽无汲黯其谁敢不惮使常得其人又不亟除而轻去之臣知奸雄自兹屛息矣苏轼有言曰奸雄之始以台谏折之而有余及其盛也以干戈取之而不足故崇奬台谏莫尚於祖宗之法惟陛下念之

渊又上论宰执不和奏状曰右臣近闻宰相秦桧与参知政事李光因御前奏对互有异同不知所争何事而外议纷纷以为大臣不和有累国体臣身在阙门之外得之传闻恐非其实以此累日未敢论列今又闻桧以疾在告光亦乞去则是大臣果有不和之迹矣臣职在谏省岂可不言臣闻舜命九官济济相逊和之至也衆贤和於朝则万物和於野故箫韶九成而凤凰来仪系石拊石而百兽率舞夫功成作乐写人心之和而已乐作而物应其理固然然所以感之则出於人心而非乐也子思子曰喜怒哀乐之未发谓之中发而皆中节谓之和致中和天地位焉万物育焉夫中者和之隐於心而和者中之见於外者也此内外之符也通天下一气耳动於此应於彼间不容发矣致之有道则天地安得而不位万物安得而不育兹其所以为舜之时乎且中无常位以偏而後见中足以召和而偏亦足以生乖和气致祥乖气致异各以类应而国之安危系之盖自古及今未有朝廷不和而能有为於天下者也今陛下躬行孝弟而远人请盟不以兵车而疆土自复臣虽愚懵亦知其所自矣而朝廷之上一二大臣陛下所与同心协谋以终中兴之功者方且各持偏见不能共和以济国事臣未见其可也且光与桧争其事之小大缓急臣固不得而知之也然事小而缓亦当退而合议进而听旨都俞之间一言可喻何至庙堂之上声色俱厉取笑四方乎昔光为小官已能力抗朱冲及阳朔之贬一时称之逮守宣城誉望尤着然其性素刚不能下人屡进屡退皆缘难合而桧亦喜其为人引与共事光又谓桧临难尝有不夺之节欣然肯来惟上所用亦既踰年矣今者不顾往日之契而骤起异同之论事之轻重有不及虑而分之上下有不暇恤则其意必有在矣恐非一朝夕之积也必欲其再合宜非他人所得与者在陛下训谕之如何耳若复丁宁告戒以今日之所当务者使之忘私以徇公宜若可合而犹或不能无芥蔕於胷中则其不能相与久处也可见矣纵复可以久处其不能降气以相从协力以济务又可见矣夫事有是非理有曲直非独二人者自知之陛下固已深知之矣大臣去就固自有义进退之际惟明主裁之

进士唐文若分教潼川府给事中勾涛荐自代诏赴行在所既至而涛出不得见文若奏书阙下略曰昔汉高慢士四皓去之而西鄙少廉耻之人光武礼贤严光友之而东都多节义之士陛下屈万乘之尊驻跸东南两宫将归五路初复正宜市朽骨式怒蛙以来豪杰与之共治宁遽惜此数刻之对耶书奏翌日召对便殿高宗大悦

殿中侍御史张守上奏曰臣仰惟陛下勤恤民隐戒勅贪吏至诚恻怛内外具孚德至渥也国家自真宗皇帝复圭田之制养廉息贪民用不扰伏覩建炎元年六月之诏并权住罢议者之意必谓国步方艰用度未给然计其所得数亦不多无益邦储有伤国体窃惟仁宗皇帝朝固尝议罢范仲淹历陈其不可庆历之诏约为等差行之至今未见其害又况州县小官俸有常格比年以来物价腾贵数倍曩时多藉职田仰事俯育一旦夺之则在官者必绌法以蠧民得替待阙者亦必犯义以奸利清白之吏恐致损节殆非所以厚风俗兴廉耻致富强也事虽至微为害甚广伏望圣慈依旧给还庶几仰称陛下养亷爱民之意

孝宗乾道六年周必大上言曰臣观汉诏有言吏所以治民也能尽其治则民赖之故重其禄所以为民也今治民之吏莫切於县令而禄至薄往往堕中人於贪吏之域非古谊也按绍兴令外县知县供给不得过十五贯仰事俯育何以餬口於是撰造名色并缘增加前後相承其数反多自非慕拔葵挂鱼之廉安饭疏饮水之俭则或惧违衆或乐用例鲜有能自立者一旦偶因他事为猾胥奸甿所持方且低首下心冀幸苟免望其抑豪强戢吏奸革蠧弊斯亦难矣臣伏见近制堂除知县许支供给钱四十千夫邑有大小任责则均且以郡守言之有堂除有部阙有大藩有小郡供给之数皆为一等岂於令宰而独不然臣愚欲望圣慈送重修勅令所将天下知县县令供给斟酌近制增其所当得而禁其所不当得既有以养其廉斯可以责其清庶几人尽其治少副陛下为民之意

光宗绍熙四年起居舍人兼中书舍人陈傅良上劄子曰臣闻人主无职事以爱惜人才为职事夫爱惜人才徒贵之以爵位不若养其声望之为美徒荣之以恩宠不若全其操履之为大凡立乎人之本朝爵位隆而声望汚恩宠盛而操履阙此公论所甚不与也公论不与将为庸人则是贵之者适所以贱之荣之者适所以辱之也恭惟祖宗承五代之後士风极衰而一旦作兴之至过汉唐而无愧三代无他道也养其声望全其操履而已在仁宗时范仲淹欧阳修余靖尹洙之徒尝以论大臣除授不当去国矣已而仲淹修等之贤果信於天下为时名臣向使当时不明诸臣去就之谊而苛留两存之则虽仲淹修不能暴白於世而况不如仲淹修者乎在神宗时司马光吕公着苏轼之从亦尝以争新法去国矣已而光公着等之贤果信於天下为时名臣向使当时不明诸臣去就之谊而苛留两存之则虽光公着等不能暴白於世而况不如光公着者乎由是观之爱惜人才必如是而後可不然将沦胥而为庸人夫庸人者一世所弃何乡而立有臣如此国家何赖焉则亦非上之人之利也以臣所见近代人主覆护臣子容忍不弃未有如陛下者然以为爱惜人才则未也既曰覆护之而不谓之爱惜之者何也眷之於爵位恩宠之间而不务明其去就之谊故也比者有以台官察朝士者矣陛下皆出之出之诚是也俄而并召兼用为卿将孰是孰非耶有以後省官驳从班者矣而陛下为罢给事中罢之可也已而并除职名一去为郡一降为王府官然则是均有罪耳有以谏官疏大臣者矣而陛下欲并用之大臣乞去不得请谏官乞去又不得请然则是俱贤耳虽然贤否混殽何以为国犹可解者则皆士大夫也至如臣衰懦摄官词掖尝不度踈贱论奏内侍不当为知省官虽蒙陛下纳臣之章不行词不赋禄既而其人至今出入禁闼与见任无异近复有旨令兼他官则中书後省与黄门相持而不决号令自今可废此尤不可晓者臣故曰陛下可谓覆护羣臣者矣而非爱惜人才之谓也臣不胜拳拳欲望陛下务明人臣去就之谊陛下诚以爱惜人才为职而明其去就之谊请自不肖臣始若以臣为可备使令则当去内侍以臣为不足备使令则当去臣臣之谊明则羣臣亦各务明谊羣臣各务明谊而後声望不汚操履无阙羣臣之声望不汚操履无阙是不谓国有人乎然後陛下可以委任而责成则亦非臣之私便也

宁宗庆元元年大府寺丞吕祖俭上奏曰臣恭惟国家祸变固在靖康而乱所从生实自宣和之御笔夫黜陟废置骤从中出而不从外庭是诚可以快意自便然宣和因是而成祸本者盖始因奸臣藉此以镇压羣议复因左右假此以盗窃威权由是忠直者获罪顺从者得亲言莫予违而一言丧邦之祸至不旋踵矣若吴幵莫俦之徒与敌为市痛在人心则又靖康覆辙也陛下始政清明讲学不倦登用忠直天下盖将日望维新之政今日月曾几何人之观听奚为浸异也首相之去岂为无罪中旨直下无复体貌固非所以重股肱讲席之臣所谓耆艾者片纸罢遣视为常事所谓旧学者论及近幸去之靡疑至或台谏之官或一旦而并迁或以阙守而补外御笔行下复觉匆匆近者次相亟罢虽因论列然其陈竭忠力不为不多而从臣微有开陈者则与郡之旨曾无留难仰惟陛下始欲威福操柄不假诸人庶可昭示总揽之意然宣和深弊则已莫不怀忧盖以陛下既疑外庭则腹心之谋耳目之用不容无所寄托左右前後地近情亲巧伺意指固皆以顺从为正然其间岂无其人所说偶合圣心黜陟废置因而时得关预怙恃恩宠招势弄权旁若无人浸无顾忌若使其气焰增长而威福集於私门则观望趋附者浸多向公尽忠者浸寡臣深恐陛下不得尽闻事理之真实将孰与维持宗社哉伏望陛下鉴观治体戒在宣和黜陟废置益务审重体貌大臣以尊朝廷容养忠直以壮士气有言逆于圣心未宜遽罪有言逊於圣志未宜遽褒凡左右前後过有将顺过有激发则又愿推原初念初政尤未易遽从法仁祖之规模用公议为予夺庶几忠直者获用顺从者自踈而左右前後守其常分亦得保全宠禄将见国势日以尊强实政日以修举虽有变故菑害亦有所恃而不危矣臣志在爱君不遑他恤唯陛下财赦金宣宗贞佑初丞相高琪立法职官有犯皆的决右司谏许古及左司谏穆延和罗罗上言曰礼义廉耻以治君子刑罚威狱以治小人此万世不易论也近者朝廷急於求治有司奏请从权立法职官有犯应赎者亦多的决夫爵禄所以驭贵也贵不免辱则卑贱者又何加焉车驾所驻非同征行而凡科徵小过皆以军期罪之不已甚乎陛下仁恕决非本心殆有司不思寛静可以措安而专事督责故耳且官皆朝廷遴选多由文行武功阀閲而进乃与凡庶等则享爵禄者亦不足为荣矣抑又有大可虑者为上者将曰官犹不免民复何辞则苛暴之政日行为下者将曰彼既亦然吾复何耻则陵犯之心益肆其弊岂胜言哉伏愿依元年赦恩刑不上大夫之文削此一切之法幸甚

元世祖时东平布衣赵天麟上策曰臣闻大易有云天尊地卑乾坤定矣卑高以陈贵贱位矣夫有国之诸侯有家之大夫犹不可阙况於有天下者哉是以本乎天者亲上本乎地者亲下上有常尊下有常卑如此而已昔者圣人之立法也君以御臣臣以临民民非君而难安君非臣而孰辅方今内外诸官或班行於玉笋之中或宣化於黄麻之下或为四海之绳墨或为一方之表仪皆国家之所以委治者也皆陛下之所以仰成者也疑而勿用用而勿疑方其欲用则询於左右暨诸大夫暨国人以尽其诚设其误用而罪着则或降之下职或屛之远方或黜之而不齿或赐之以自裁皆可也今国家立统以来百官犯罪上自宰辅下及守令决付之理官而例於小民以鞫讯之有械系之於市井者有鞭笞之於官署者有枭其首以儆戒遐迩者有醢其躯以薰蒸天地者甚非尊上卑下崇礼厚俗之方也古人有言曰人主之尊如堂羣臣如陛衆庶如地故陛九级上廉远地则堂高陛亡级廉近地则堂卑是以黥劓之罪不及大夫若令与衆庶同黥劓髠刖笞傌弃市之法然则堂不亡陛乎夫卑贱者习知尊贵者之一旦吾亦乃可以加此也非所以习天下也臣自年十五六时读汉书至此未尝不三复其文也此盖系风俗之盛衰邦本之厚薄官吏之廉否天下之治乱非细事也或者以为有罪之人与衆弃之何足以恤以臣意意之彼但得其末节而不得其本者也臣建此议岂欲恤夫有罪之人哉但惜王政之大端也夫中人之心礼之则无地自容而为善之心兴矣辱之则自暴自弃而廉耻之维缺矣以不廉无耻之人岂能兴化不能兴化则害非一端民心不和天灾上应水旱相因下民困苦将何为哉伏望陛下载审方今之务定为悠久之规精选贤能处位居职凡百官有重罪而过误则量等流之凡大夫以上有罪者不宜令卒徒詈辱之凡大夫以上有死罪者不宜加刑但听其自裁可也如此则官廉民化之政成而乾坤之分定矣

文宗至顺二年河南河北道廉访副使僧嘉努言自古求忠臣必於孝子之门今官於朝者十年不省觐者有之非无思亲之心实由朝廷无给假省亲之制而有擅离官次之禁古律诸职官父母在三百里於三年听一给定省假二十日无父母者五年听一给拜墓假十日以此推之父母在三百里以至万里宜计道里远近定立假期其应省觐匿而不省觐者坐以罪若诈冒假规避以掩其罪与诈奔丧者同科御史台臣以闻命中书省礼部刑部及翰林集贤奎章阁议之

顺帝时御史台臣言故右丞相托克托有大臣之体向在中书政务修举深惧满盈自求引退加封郑王固辞不受再秉钧轴克济艰危统军征进平徐州收六合大功垂成浮言构难奉诏谢兵就贬以没已蒙录用其子还所籍田宅更乞悯其勲旧还其所授宣命从之

历代名臣奏议卷二百八十六








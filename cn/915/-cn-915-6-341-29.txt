◇答傅纯问

傅纯问贺循曰：「《要记》云：庶兄弟既死之後，各自为一宗之祖，其嫡继之，各为大宗，此是《大传》所谓『别子为祖者』也。然则别子有十，便为十祖宗也。而母弟之後，独无大宗，母弟本重而後轻，庶弟本轻而後重，其义何乎？又王氏以别子为祖，诸侯母弟则不尽为祖矣。杜氏以为始封之君，别子一人为祖。二家不同，愿闻其说。」答曰：「君之母弟与群庶兄弟俱为别子之後，俱为大宗。而难云『母弟之後独无大宗』，不审此义，何所承乎？以仆所定，母弟为宗，不应有疑，则本轻後重之难，无所施也。又案《礼》，别子为祖，不限前後，此为每公之子皆别子也。则鲁之三桓，郑之七族，尽其人矣。王、杜二义不同者，二儒通识，不应有误。倘所言者，自有所施。不见其文，浅学所见，谓如上义。」傅又问曰：「《大传》云：其士大夫之嫡，公子之宗道也。请解之。」答曰：「士大夫者，谓庶昆弟之仕位也。其士大夫之嫡者，谓公子之子孙。各祖其别子。大宗之道又由此而成，故重言公子之宗道也。」（《通典》七十三）


【咏步摇花诗】

珠华萦翡翠。实叶间金琼。剪葆不似制。为（《诗纪》云。律祖作拈。）花如自生。低枝拂绣领。微步动瑶瑛。（《类聚》误作琼。《御览》作英。）但令云髻插。蛾眉本易成。（《诗纪》云。律祖作谅非桃李节。弥令蜂蝶惊。○玉台新咏五。《诗纪》九十四。又《类聚》七十引琼、生、琼三韵。《御览》七百十五作步摇花诗。引琼、生、英三韵。○逯按。律祖末联乃佚句而非异文。知玉台亦为节录。应补入此二句。）


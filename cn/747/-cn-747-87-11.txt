○赐薛应辞诏

朕自违奉寝园，播越梁蜀，日往月来，首尾三年。比元宗避难之期，校德祖蒙尘之数，星霜已过，收克未期。每北望山河，东瞻陵庙；想豺狼汙辱，宫殿荒凉，士庶黔黎，悉遭涂炭；松楸桑梓，半作蒸薪；未尝不当寝震惊，临食吁叹；气填胸臆，泪洒衣襟。蜀国素号繁华，朕不观绮艳；教坊乐官继到，朕不听笙歌。思将帅阙乏衣装，朕服疏布大练；悯兵士欠少粮食，朕进粝饭素餐。言必告天，心惟罪己，祗待还京之后，永期修德覃恩。爰自二年以来，累与卿等书诏，无不殚词沥恳，实贵感动卿心。其於超擢官资，迁转阶级，存则母妻邑号，殁则考妣封荣，幽明之间，无所爱惜。将士等离亲别爱，冒镝当锋，有修城下寨之劳，逐北追亡之役，最为辛苦，尤所悯伤。正当穷蹙之秋，若不合力齐心，一时进逼，此时不了，更待何时。卿宜乘发使人，密持书札，与诸将帅类会，约一两日佳辰，四面进军，诸门齐入，以二十万忠勇之众，讨三二万残逆之妖，用正击邪，破之必矣。最忌者，不和不叶，相嫉相争，论位妒功，彼进我退，用军之弊，莫过於斯。实希七月以来，刷朕三年之耻，向上极有官爵，酌报功臣，勿更因循，以孤倚注。垂泪修语，宜体朕心。


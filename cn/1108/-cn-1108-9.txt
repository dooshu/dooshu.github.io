卷九

钦定四库全书

柳河东集卷九

唐　柳宗元　撰

表铭碣诔一十首

唐相国房公德铭之隂【相国房公琯也玄宗时尝以坐善李适之韦坚斥为宜春太守今刺史太原王涯盖涯以左拾遗为翰林学士进起居舍人元和初会其甥皇甫湜以贤良方正对策异等忤宰相坐不避嫌罢学士再贬虢州司马徙为袁州刺史宜春即袁州也涯刺袁州在元和三年间此碑当是时作】

天子之三公称公王者之後称公诸侯之入为王卿士亦曰公有土封其臣称之曰公尊其道而师之称曰公楚之僭凡为【一作与】县者皆曰公古之人通谓年之长老曰公故言三公若周公召公王者之後若宋公【史记微子开者商帝乙之首子而纣之庶兄也周公既承成王命诛武庚杀管叔放蔡叔乃命微子开代商後作微子之命以申之国于宋微子开卒立其弟衍是为微仲微仲卒宋公稽立】为卿士若卫武公虢文公郑桓公【史记卫世家周公以成王命以商余民封康叔为卫君八传至於厘侯厘侯卒太子共伯余立为君其弟和初有宠於厘侯多予之赂和以其赂赂士以袭攻共伯於墓上共伯入厘侯羡自杀卫人因葬之而立和为卫侯是为武公郑世家郑桓公友者周厉王少子而宣王庶弟宣王立二十二年友初封于郑是为桓公晋世家晋假道於虞以伐虢虞大夫宫之奇谏虞君曰虢仲虢叔王季之子也为文王卿士其记勲在王室藏於盟府】其臣称之则列国皆然师之尊若太公楚之为县者【为一作与】若叶公白公【史记楚世家楚昭王卒立越女之子章是为惠王王二年平王之庶弟子西召故平王太子建之子胜於吴以为巢大夫号曰白公服?曰白邑名楚邑大夫皆称公叶公公子高也叶失涉切楚邑名】年之长老若毛公申公涪公【西汉儒林传毛公赵人也治诗为河间献王博士申公鲁人也少与楚元王交俱事齐人浮丘伯受诗武帝即位使使束帛加璧安车以蒲裹轮驾驷迎申公申公时年已八十余涪音浮】而大臣罕能以姓配公者虽近有之然不能着也唐之大臣以姓配公最着者曰房公房公相玄宗有劳于蜀人咸服其节相肃宗作训於歧人咸遵其道惟正直慈爱以成於德用是进退所居而事理办所去而人哀号理远人远【与上远字一并作袁】人不胜其怀为文士赵郡李华铭公之德乱故不克立今刺史太原王涯嘉公之道犹在乎人人不忘公之道为之刻石且曰州之南有亭曰需宴亭公之为也人之思也乃增饰栋宇即而立焉州人大悦咸会陨涕言曰昔公以周召之德微子之仁有土封以为卿士道为三公德为国师年为元老尝为县县怀其化至于州州濡其泽【濡音儒说文沾湿也】凡我子孙罔不载慕盛德之词文而不刻更刺史数十莫克兴起乃率归於王公王公尝以机密匡天子于禁中遵【一作承】公之道刺於我邦承【一作由又作序】公之理又能尊公之德起遗文以昭前烈则其入为卿士三公也孰曰不宜吾惧其去我也遽愿书于铭之隂用永表於邦之良政

国子司业阳城遗爱碣【阳公史列之於卓行传既及进士第乃去隐中条山时陕虢观察使李泌欲辟致之府不起乃荐诸朝以着作郎召并赐绯鱼城自称多病封还泌不敢强及为宰相又言於德宗於是召拜谏议大夫碣谓四年五月即贞元四年又云後七年者贞元十一年也又云四年九月者当在贞元十五年九月然考城贬在十四年则所谓又四年者当云三年字之误矣公集又与太学诸生书论此亦甚悉公贞元十四年时为集贤殿正字碣盖是时作】

四年五月皇帝以银印赤绂即隐所起阳公为谏议大夫後七年廷诤恳至累日不解帝尤嘉异迁为国子司业【城本传德宗召拜谏议大夫居位八年人不能窥其际及裴延龄诬逐陆贽张滂李充等帝怒甚无敢言者城闻之约拾遗王仲舒守延英阁上疏极论延龄罪慷慨累曰不止闻者寒惧帝意不巳欲遂相延龄城显语曰延龄为相吾当取白麻坏之哭于廷帝不相延龄城力也坐是下迁国子司业】旌直优贤道光师儒又四年九月己已出拜道州刺史太学生鲁郡季偿庐江何蕃等百六十人投业奔走稽首阙下叫阍吁天【吁音裕说文呼也】愿乞复旧朝廷重更其事如己巳诏翌曰会徒北向如初行至延喜门公使追夺其章遮道愿罢遂不果献生徒嗷嗷顾眄徘徊【眄音沔说文邪视也】昔公之来仁风扇扬暴慠革面柔懦【一作輭】有立听闻嘉言乐甚钟鼓瞻仰德宇高逾嵩岱及公当职施政示人准程良士勇善伪夫去饰惰者益勤诞者益恭沉酗腆酒【酗吁句切说文酒醟也腆它典切说文多也】斥逐郊遂违亲三岁罢退乡党令未及下乞归就养者二十余人礼顺克彰孝悌以兴则又讲贯经籍俾达奥义简习孝秀俾极儒业冠屦裳衣由公而严进退揖让由公而仪公征甚遐吾党谁师遂相与咨度署吏布告诸儒愿立贞珉侔高状明乃访于学古之士纪公名字垂宪于後公名城字元宗家于北平隐于条山惟公端粹冲和高嶷懿醇【嶷鱼其切又鱼力切】道德仁明孝爱友悌薰袭里閈布闻天下守节贞固患难不能迁其心怡性坦厚荣位不足动其神为司谏议震于周行为司业爱加于生徒宜乎立名俾後是宪其辞曰惟兹阳公履道葆醇爰初隐声覆蒉基仁【覆孚救切蒉音匮语虽覆一蒉进吾往也注蒉土笼也】德充而形乃作谏臣抗志励义直道是陈帝求师儒贰我成均开朗蒙滞宣明德教大和潜布玄机密照羣生闻礼後学知孝进退作则动言是俲匪公之轨人用爰蹈麤【仓胡切】厉贪凌待公顺之欺伪谲诈待公信之少年申申咸适其宜榎檚废弛尊严而威公褒其良俾升于堂癯者既肥【癯音衢】荣如衮衣公弃不用惩咎内讼既讼于内犹公之诲匪仁孰亲匪德孰尊今公于征孰表儒门生徒上言稽首帝阍谓天盖高曾莫我闻青衿涕濡填街盈衢远送于南望慕踟蹰【上音驰下音厨说文行不进也】立石书德用扬懿则呜呼斯文遗爱罔极唐故给事中皇太子侍读陆文通先生墓表【陆质新旧史有传本名淳字元冲学深於春秋少师事赵匡匡师啖助助匡皆为奥儒颇传其学时陈少游镇淮南表在幕府荐诸朝授左拾遗累迁左司郎中历信台二州刺史素与韦执谊善方执谊附叔文窃威柄用其力召为给事中皇太子侍读避宪宗名遂改赐名质卒於贞元二十一年又有类礼二十卷君臣图翼二十五卷行於世其曰是岁嗣天子践阼而理盖贞元二十一年八月宪宗立改元元和也公集有答元饶州论春秋书云宗元出邵州不克卒业於陆先生之门书末又谓始至是州作陆文通先生墓表今以奉献与宣英读之此表盖作於元和元年九月出为邵州刺史後】

孔子作春秋千五百年以名为传者五家【前汉艺文志春秋分为五注谓左氏公羊谷梁邹氏夹氏】今用其三焉【左氏公羊谷梁也】秉觚牍【上音孤下音读】焦思虑以为论注疏说者百千人矣攻讦很怒【讦居谒切说文相斥罪相告讦也很下恳切说文不听从一曰盭也】以辞气相击排冒没者其为书处则充栋宇出则汗牛马或合而隐或乖而显後之学者穷老尽气左睍右顾莫得而本则专其所学以訾其所异【訾将支切又音紫说文毁也】党枯竹护朽骨以至於父子伤夷君臣诋悖者前世多有之甚矣圣人之难知也有吴郡人陆先生质与其师友天水啖助【啖音淡】洎赵匡能知圣人之旨故春秋之言及是而光明使庸人小童皆可积学以入圣人之道传圣人之教是其德岂不侈大矣哉先生字某既读书得制作之本而获其师友於是合古今散同异联之以言累之以文盖讲道者二十年而志之者又十余年其事大备为春秋集注十篇辩疑七篇微指二篇明章大中发露公器其道以圣人为主以尧舜为的苞罗旁魄【步角切封禅书云旁魄四塞魄字唯此音步角切唐韵除匹陌切外别音托注史记落托贫无家集韵又作薄音白各切注云声也欧阳尚书火流于王屋为鸦其声魄韵中音义於此不通今依封禅书云音步角切】胶轕上下而不出於正【胶或作轇音胶轕音葛说文长远貌一曰车马喧杂】其法以文武为首以周公为翼揖让升降好恶喜怒而不过乎物既成以授世之聪明之士使陈而明之故其书出焉而先生为巨儒用是为天子争臣尚书郎国子博士给事中皇太子侍读皆得其道刺二州守人知仁永贞年侍东宫言其所学为古君臣图以献而道达乎上是岁嗣天子践阼而理尊优师儒先生以疾闻临问加礼某月日终于京师某月日葬于某郡某里呜呼先生道之存也以书不及施於政道之行也以言不及覩其理门人世儒是以增恸将葬以先生为能文圣人之书通于後世遂相与諡曰文通先生後若干祀有学其书者过其墓哀其道之所由乃作石以表碣【一无碣字】

唐故兵部郎中杨君墓碣【贞元十九年癸未为御史时作新史杨凝传一如公碣惟不载其以校书郎为书记耳凝初为宣武军节度判官时盖汴州节度李万荣疾甚其子有不轨之谋朝廷以董晋为检校左仆射兼汴州刺史宣武军节度度支营田汴宋观察使晋辟之於幕府也其守亳州亦晋之力焉】

贞元十九年正月某日守尚书兵部郎中杨君卒某月日葬于奉先县某原既葬其子侄洎家老谋立石以表于墓葬令曰凡五品以上为碑龟趺螭首【趺音肤说文足也螭抽知切说文似龙而黄】降五品为碣方趺圆首【圆一作圭】其高四尺按郎中品第五以其秩不克偕降而从碣之制其世系则纪于大墓君讳凝字懋功与季弟凌生同日不周月而孤伯兄凭翦髪为童家居于吴太夫人母道尊爱教饬谨备君之昆弟孝敬出於其性礼范奉于其旧克有成德辑其休光【辑音集歛也书曰辑五瑞】东薄海岱南极衡巫文学者皆知诵其词而以为模准进修者率用歌其行而有所矜式君既举进士以校书郎为书记毗赞元侯于汉之隂式徙荆州由协律郎三转御史元戎出师用显厥谋遂入王庭为起居郎书事不回着垂国典又为尚书司封员外郎革正封邑申明嫡媵【上丁历切下以证切】事连权右斥退勿惮直声彰闻仍参选部以驭羣吏奸臣席势威福自巳他人求附离而不可得者【离音丽】公则却之私以胥史求署一皆罢遣曰吾不以三尺法为已利害居丧致哀内尽其志外尽其物而无有不得其心者服除为右司郎中危言直已以致其诚然卒中於詖辞【詖彼义切孟子詖辞知其所蔽】不得朝请以检校吏部郎中为宣武军节度判官亳人缺守往莅其政孤老抚安强猾戮死垦凿嶢卤【上丘交切说文硗也下音鲁说文咸也】芟艾榛荒【芟音衫刈草也】作爰田以赡人食濬决潢污筑复堤防为落渠以定水祸理不半岁利垂千祀会朝复命次于汴郊帅丧卒乱【帅一作师据凝传凝为董晋幕府时孟叔度横纵挠军治而凝亦荒湎晋卒乱作凝走还京师则作师丧者字之误矣】不可以入遂西走阙下玺书迎门劳徕甚备以疾居家三年复登于朝遐迩咏歌仍遇痼疾天子致问逾三月不赐告幸其愈而用之遂卒天下文行之士为之悲哀呜呼君有深淳之行有强毅之志内以和於亲戚正於族属外以信於朋友施於政事故身之进退人之喜戚系焉凡其昆弟申明【一作命】于朝制书成曰孝友君子谓杨氏其仁义之府君之文若干什皆可以传於世若某者以姻旧获爱不腆之文君实知之惟车马币玉无可以称其德用君之所以知者酬焉【子厚凭之婿见弘农杨氏志故曰某以姻旧获爱云】

故御史周君碣【御史周君周子谅也新旧史明皇开元二十有四年冬张九龄等罢知政事遂以牛仙客为工部尚书同中书门下三品仍知门下事二十五年夏监察御史周子谅窃言於御史大夫李适之谓仙客不才滥登相位大夫国之懿亲何得坐观其事适之遽以子谅之言奏明皇大怒廷诘之子谅辞穷?之殿庭朝廷决杖死之公谓在天宝年与史若不相合耳作之年月碣首纪之】

有唐贞臣汝南周氏讳某字某以谏死葬于某贞元十二年柳宗元立碣于其墓左在天宝年有以谄谀至相位【谄丑琰切谀音腴】贤臣放退公为御史抗言以白其事得死于墀下【墀陈尼切释云涂地也以丹漆地故称丹墀】史臣书之公之死而佞者始畏公议於虖古之不得其死者衆矣若公之死志匡王国气震奸佞动获其所斯盖得其死者欤公之德之才洽於传闻卒以不试而独申其节犹能奋百代之上以为世轨者也【一无者也字】第令生於定哀之间则孔子不曰未见刚者出於秦楚之後则汉祖不曰安得猛士而存不及兴王之用没不遭圣人之叹诚立志者之所悼也故为之铭铭曰

忠为美道是履谏而死佞者止史之志石以纪为臣轨兮【一本无兮字】

唐故衡州刺史东平吕君诔【吕衡州名温字和叔一字化光德宗贞元末自集贤殿校书郎擢为左拾遗二十年囘纥请和上问能使絶域者君以奇表有专对材膺选转殿内史还拜尚书户部员外郎转司封迁刑部郎中兼御史副治书之职会以诬奏李吉甫贬道州刺史以政闻遂改衡州初从陆质治春秋又从梁肃为文章藻翰精富一时流辈推尚公集又有与吕道州书正与温论非国语也刘梦得集有衡州刺史吕君集纪亦以文字亟称之公谓至于化光爰燿其特信矣元和六年永州作】

维唐元和六年八月日衡州刺史东平吕君卒爰用十月二十四日藁葬于江陵之野【藁音杲】呜呼君有智勇孝仁惟其能可用康天下惟其志可用经百世不克而死世亦无由知焉君由道州以陟为衡州君之卒二州之人哭者逾月湖南人重社饮酒是月上戊不酒去乐会哭于神所而归余居永州在二州中间其哀声交于北南舟舩之下上必呱呱然【呱音孤书啓呱呱而泣】盖尝闻于古而覩于今也君之志与能不施于生人知之者又不过十人世徒读君之文章歌君之理行不知二者之於君其末也呜呼君之文章宜端於百世今其存者非君之极言也独其词耳君之理行宜及於天下今其闻者非君之尽力也独其迹耳万不试而一出焉犹为当世甚重若使幸得出其什二三则巍然为伟人与世无穷其可涯也君所居官为第三品宜得諡于太常余惧州吏【一作刺史】之逸其辞也私为之诔以志其行其辞曰

麟死鲁郊其灵不施濯濯夫子故洁其仪冠仁服义干橹书诗【橹音鲁说文大盾也】忠贞继佩智勇承綦【音其】跨腾商周尧舜是师道不胜祸天固余欺鬼神齐【一作不】怒妖?咸疑【?鱼列切】何付之德而夺其时呜呼哀哉命姓为吕勤唐以力辅宁万邦受胙尔国【胙音祚】维师元圣周以降德世征五侯伊祖之则嗣济厥武前书是式至于化光爰耀其特春秋之元儒者咸惑君达其道卓然孔直圣人有心由我而得敷施变化动无不克推理惟工舒文以翼宣于事业与古同极道不苟用资仕乃扬进于礼司奋藻含章决科联中休问用张署雠百氏错综逾光超都谏列屡皂其囊【後汉蔡邕灵帝时为谏议大夫上以邕经学深奥故密特稽问宜披露得失指陈政要勿有依违自生疑讳具对经术以皂囊封上】帝殊尔能人服其智戎悔厥祸欵边求侍盛选邦良难乎始使君登御史赞命承事风动海壖【而宣切说文城下田也】皇威以致来总征赋甲兹郎吏制用经邦时推重器诸臣之复周官匪易汉课牋奏鲜云能备【後汉顺帝阳嘉元年尚书令左雄上言孔子曰四十不惑礼称强仕请自今孝亷年不满四十不得察举皆先诣公府诸生试家法文吏课牋奏】君自他曹载出於【一作其】技笔削自任羣儒革议正郎司刑邦宪为贰纠佞肃邪谄谀具畏迁理于道民服休嘉恩疎若昵惕迩如遐实闭其合而抚于家载其愉乐申以舞歌赋无吏迫威不刑加浩然顺风从令无譁繇蚕外邑我茧盈车杂耕隣邦我黍之华既字其畜亦艺其麻鼛鼓斯屏【鼛音臯说文大鼓也】人喜则多始富中教兴良废邪考绩既成王用兴嗟陟于岳渎言进其律号呼南竭讴謡北溢欺吏悍民先声如失逋租匿役归诚自出兼并既息罢羸乃逸惟昔举善盗奔于隣【左传宣公十六年晋士会帅师灭赤狄甲氏及留吁铎辰三月献狄俘晋侯请于王戊申以黻冕命士会将中军且为大傅於是晋国之盗逃奔于秦羊氏职曰吾闻之禹称善人不善人远此之谓也】今我兴仁化为齐人惟昔富人或赈之粟【左传文公十六年宋公子鲍礼於国人宋饥竭其粟而贷之年自七十以上无不馈诒也又襄公二十九年郑饥而未及麦民病子皮以子展之命饩国人粟户一锺是以得郑国之民故罕氏常掌国政】今我厚生不竭而足邦思其弼人戴惟父善胡召灾仁胡罹咎俾民伊祜而君不寿矫矫贪凌乃康乃茂呜呼哀哉廪不余食藏无积帛内厚族姻外賙宾客恒是悬磬【左传室如悬磬野无青草何恃而不恐】逮兹易箦【易音亦箦音责礼记曾子寝疾病乐正子春坐於牀下曾元曾申坐於足童子隅坐而执烛童子曰华而睆大夫之箦欤子春曰止曾子闻之瞿然曰呼曰华而睆大夫之箦欤曾子曰然斯季孙之赐也我未之能易也元起易箦曾元曰夫子之病革矣幸而至於旦请敬易之曾子曰吾何求哉吾得正而毙焉斯巳矣举扶而易之反席未安而殁】僮无凶服葬非旧陌呜呼哀哉君昔与余讲德讨儒时中之奥希圣为徒志存致君笑咏唐虞掲兹日月以耀羣愚疑生所怪怒起特殊齿舌嗷嗷【嗷牛刀切说文衆口愁也】雷动风驱良辰不偶卒与祸俱直道莫试嘉言罔敷佐玉之器穷以郡符秩在三品宜谥王都诸生羣吏尚拥良图故友咨怀累行陈謩是旌是告永永不渝呜呼哀哉

唐故尚书户部郎中魏府君墓志【作之年月具本篇魏府君弘简新旧史皆无传公谓宗元闻其道而翫某文也久居又同閈故哀而铭之按柳公世系其先盖河东人从曾祖奭为中书令得罪武后死高宗时父镇天宝末遇乱奉母隐王屋山常间行求养後徙於吴则府君亦吴人矣】

魏氏世墓于某县某原唐兴有闻士讳之逷者【逷它历切】与子及孙咸举进士嗣为儒家绵州涪城尉讳全珤【与宝同】魏州临黄主簿讳钦慈太常主簿讳绲【音衮】尚书膳部员外郎兼江陵少尹讳万成凡五代名高而不浮於行才具而不得其禄江陵府君益之以闳达之量经纬之谋故豪士贤大夫痛慕加厚生郎中府君讳弘简字曰裕之以文行知名既冠而德礼闻於乡党既仕而法制立於官政温柔发乎外见而人莫不亲直方存乎内久而人莫不敬由进士策贤良连居科首授太子校书历桂管江西福建宣歙四府为判官副使累授协律郎大理评事御史赐绯鱼袋在州六年而人乐之亷使崔衍曰吾敢专天下之士独惠兹人乎遂献于天子拜度支员外郎转户部郎中邦赋克举人望逾重年四十七贞元二十年九月三十日不疾而殁震悼之声遐迩一辞【一作一同一作同辞】且曰斯人也而不得为善之利中人其怠乎君尝三娶而卒无主妇庭无倚庐【战国策齐王孙贾之母谓贾曰汝朝出而晚来则吾倚门而望暮出而不还则吾倚庐而望】堂无抱孤有令兄弟以主其丧有孝女以守其祀故哭于客位吊于殡东者咸加哀焉凡为部从事府丧而当其位者三州缺而居其守者二皆得其理君之先再世贫不得葬故以禄仕游於诸侯薄衣食损车马凡十有余祀卒获于厥心其族属之无主後者皆位於墓娣侄之无归从者咸会於家由是虚约以终其世既歛冢宰庀其政【庀普弭切说文治也具也】视廪唯釡锺视藏唯束帛无余积焉十有一月遣车归于洛师【遣喆战切周礼大丧饰遣车遂廞之行之说文遣祖奠也】某日祔于墓监察御史柳宗元闻其道而翫其文也久居又同閈【音翰里门也】故哀而铭之其辞曰

郎中之道惟直是保淳泊坦厚温恭孝友郎中之文惟孝是宣溥畅周流炳蔚纷纶为周贤能为汉贤良【周礼卿大夫之职三年则大比考其德行道艺而兴贤者能者汉书武帝诏丞相御史列侯中二千石二千石诸侯相举贤良方正直言极谏之士】始任雠校篇籍有光仍授使檄訏谟用扬二居郎位征赋以理休声载起显命伊始生而不寿孰知其止殁而不嗣孰济其美有翩其旗爰举裳帷行道迟迟望墓而归象物是宜卜筮孔时里人作铭不愧于辞

故朝散大夫永州刺史崔公墓志【公集又有祭崔史君敏文即永州公也文谓某咸以罪戾谪兹炎方志云以某年某月日归葬于某县某原则此志当在永州时作】

维元和五年九月十五日壬子永州刺史崔公薨于位享年六十八乙未殡于路寝丙寅迁神于舟以某年月日归葬于某县某原祔于皇考吏部侍郎赠户部尚书府君之墓尚书讳猗玄宗南巡内禅圣嗣府君以谋画定命起一旅以复天下厥功茂焉【猗於宜切禅音擅按史玄宗天宝十四载禄山反玄宗乃谋幸蜀时肃宗在东宫亦亲摠诸军讨之既至平凉郡会朔方留後杜鸿渐魏少游崔猗等奉牋迎上及至灵武遂从容进曰今寇逆乱常毒流函洛主上倦勤移幸川蜀江山阻修奏请路絶宗社神器须有所归万姓顒顒思崇明圣天意人事不可固违伏愿殿下顺其乐推以安社稷王者之大孝也凡六上牋词情激切上不得已遂即皇帝位即日奏其事於上皇乃大赦天下以朔方支度副使大理司直杜鸿渐为兵部郎中朔方节度判官崔猗为吏部郎中并知中书舍人事】尚书之先曰贵乡丞赠太常少卿府君讳子美太常之先曰扬州江都丞府君讳道祯【知盈切】行高位卑华冠士族公讳某字某承世德之清源浚之以蠲洁【蠲圭渊切】以端其志采羣言之枝叶植之以茂实以循其能始由右千牛备身佐环卫【唐百官志左右千牛卫上将军各一人掌侍卫及供御兵仗以千牛备身左右执弓箭宿卫以主仗又云千牛备身备身左右各十二人掌执御刀】更盩厔三原蓝田尉【盩厔隶凤翔三原蓝田隶京兆盩音輈厔音窒】仍有大故三徙同位继授许州临颍汝州龙兴令推以直道二邑齐风哥舒曜尹河南鲸寇猾骜【鲸巨京切骜音敖】黎人播越表公尉河南糗粮刍茭【糗去久切又丘救切】戎备毕给版图田洫民事时乂迁扬州録事参军实吴楚之大都会也政令烦拏【女加切】责奉丛沓一日不蓇【字当作葺诸韵皆无此字唯吴本楚辞中葺字有如此书且文云一日不葺鑴谯四至当是葺字明矣】鑴谯四至【鑴遵全切谯才笑切言鑴秩诮谪之也】公为之优优有裕长史司徒杜公与之揖让异【一作夷】於宾僚入为太子司议郎拜归州刺史岩险湍悍人类鸟兽古号难理公克有声迁永州刺史朝散大夫惟是南楚风浮俗鬼户为胥徒家有禳?【音梗】大者虐鳏孤以盗邦赋敺愚蒙以神讹言悖于政经莫有禁御公于是修整部吏黜侵凌牟渔者数百人以付信于下而征贡用集擒戮妖帅毁焄蒿淫昬者千余室【焄音薰说文臭菜也】以举正羣枉而田闾克和寛以容物直以率下邦人方安其里搢绅犹郁其望体魄遽降哀何有穷呜呼公前夫人徐州参军荥阳郑钜女有子曰义和早夭後夫人万年尉范阳卢彤女嘉淑之德继闻宗族有子曰贻哲贻俭克承于家洎公之兄子曰励曰礼诚愿志于墓无忘公之德铭曰

孰为德门清河濬源其流沄沄世有显懿扬其清芬焕炳增华昭于後昆惟鲂与鲤【鲂音防】旧史是尊孰为茂功尚书清风蔼其有融勃然而兴披草从龙布令诸夏敷和六戎赫矣大阳克昇于中孰为惠政公嗣余庆形于謡咏小程其功大遂其性黠吏是省【黠下八切】妖风以正于邑于邦克扬休命孰为遗爱公去昭代邦人斯痗【音每又音妹病也】始焉是赖今也何戴孰葬我公于洛之会何以铭之徽音不昧

故永州刺史崔君权厝志【崔氏出自齐丁公吕汲食采於崔因以为氏後分清河博陵二望据志君讳简字敬守其曰葬湘澨即永州也元和七年壬辰作】

博陵崔君由进士入山南西道节度府始掌书记至府留後凡五徙职六增官至刑部员外郎出刺连永两州未至永而连之人愬君【愬音诉】御史按章具狱坐流驩州幼弟讼诸朝天子黜连帅罢御史小吏咸死投之荒外而君不克复元和七年正月二十六日卒孤处道洎守讷奉君之丧踰海水不幸遇暴风二孤溺死七月某日柩至于永州八月甲子藳葬于社之北四百步崔氏世嗣文章君又益攻博知古今事给数敏辩善谋画南败蜀虏西遏戎师其虑皆君之自出後饵五石病疡且乱【疡音阳说文疮痈也又音易一本作易非是】故不承于初今尚有五丈夫子夫人河东柳氏德硕行淑先崔君十年卒其葬在长安东南少陵北君以窜没家又有海祸力不克袝三年将复故葬也徒志其一二大者云

鲵为祖晔为父世文儒积弥厚简其名字敬守年五十增以二葬湘澨【音筮说文水涯也】非其地後三年辞当备故万年令裴府君墓碣【公集有梓人传其首曰裴封叔之弟在光德里当即闻喜也史传裴光庭之子稹则刑部员外郎府君讳稹甚明一作植非是司空杜公黄裳也德宗葬崇陵顺宗葬丰陵集又有裴君丰崇二陵集礼後序即此所谓藏之南阁者也葬在元和十三年碣盖是时作】

公讳墐字封叔河东闻喜人太尉公讳行俭实高祖侍中公讳光庭实曾祖刑部员外郎府君讳稹实祖大理卿府君讳儆实父公由进士上第校书崇文馆饬馆事修整左春坊由是立署局後参京兆军事按覆校巡大尹恒得以取直为太常主簿搜逖疑玄【逖他历切】探抉遯隐【抉音决遯音钝】宿工老师不得伏匿皆来会堂下耆股肱【耆渠伊切诗耆定尔功】役喉喙以集乐事【喙訏濊切说文口也】作坐立二部伎图卿奇其绩奏超以为丞司空杜公联奉崇陵丰陵礼仪再以为佐离纷尨导滞塞关百执事条直显遂司空拱手以成自开元制礼讳去国恤章累圣陵寝皆因事擥缀【擥音览缀林卫切】取一切乃已有司卒无所徵公乃撰二陵集礼藏之南阁转殿中侍御史仍拜尚书比部员外郎会校成要朞月毕具刺金州决高?隟【?赏是切说文弓解也隟去逆切说文阸塞也】去人水祸渚茭原茅辟成稻梁陟万年令丛剧辨肃谈晏终日人视之若居冗官然会金州猾吏来扬言恐喝以烦凟事曰不得三十万吾能为祸公大怒召骂之恣所为吏巧以闻御史按章具狱再谪道州循州为佐掾会赦量移吉州长史元和十二年七月曰病痁泄卒【泄音薛】始公以唯诺闻长安中奔人危急轻出财力如索水火性开荡进交大官不视齿类挟同列收下辈细大毕欢喜博奕知声音饮酒甚少而工於糺谪謡舞击咢【五各切】纎屑促密皆曲中节度而终身不以酒气加人昼接人事夜读书考礼收捃策牍【捃俱运切说文拾也】未尝释手以是重诸公间初娶范阳卢氏无子後夫人柳氏德为九族冠生三男子丧其二焉贞元十六年某月日卒柎于长安御宿之北原冢子铣【铣苏典切一添洎永字】奉柩以明年月日克葬于墓铣以文书来柳州告其叔舅宗元愿碣于墓左则涕为之铭其辞曰

有郁其馨惟裴之卿世服大僚仍耀烈名封叔申之实惟其英雠书宫闱佐职于京太常命吏以能增秩相仪考礼大弁斯毕鸠工展伎爰备声律或图或书藏之府室史于柱下【史记老子传周守藏室之史也索隐曰藏室史乃周藏书室之史又张汤传老子为柱下史即藏室之柱下因以为官名】郎于会司【周礼司会之职以参互考日成以月要考月成以岁会考岁成以周知四国之治以诏王及冢宰废置谓裴府君为比部员外郎会校成要也】徼循以周大比是宜作牧于金金人允怀沟防汉浒垫沃卒移【垫都念切书下民昏垫】增我岁食易其芋魁游手闲民相顾聚来徵为万年治剧于都百务叙成谈晏以娱谁恤谁恃不忍悍吏胡巧其辞按章以遂由道斥循施施三年【施余支切改易也】更赦进资庐陵是迁人曰世德宜庆于延又曰良能宜力之宣朝有大赉期赐其还鬼神不享命殒在前长原有墓高曾祖父淑灵是祔封叔爰归左右惟具孤铣磨石祈辞海陬遂升其趺于道之周

柳河东集卷九








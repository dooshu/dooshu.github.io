二十九


○塔铭

〓塔颂

【香山白马寺巨冶禅师教公塔铭】

如来以虚无为宗，真实为义，其有出世为人，兴颓举废者，揆之甚深微，妙法机用相等。我吴邓尉圣恩寺剖公璧和尚，建大法幢，尊胜殊特，所度弟子，各坐道场，远者台、宕、蕲、黄之间，精蓝巨刹，千里列望焉。乃若巾瓶弗离，锺鱼互答，相去一牛鸣地，无如穹窿之海云、香山之白马。海云起自道衍少师，白马则始于支公，其后有道清禅师，实万峰之法嗣。香山分邓尉支陇，而圣恩原本万峰，故命巨冶教公主之，修别院，复祖庭也。巨师既委顺观化，嗣法门人正道件系行事，奉剖公命以塔铭来请。伟业皈依和尚，仰见其担荷大法，嘱累后人，续佛慧命。世相迁灭不常，十馀年来，得法上首六人示寂，白马则尤其龙象蹴踏所恃为金汤者也，乌可不勒梵行、昭法派以垂示来兹乎？

师讳济教，巨冶其字，毛姓也，扬之泰州人。父古庄公，有壹行。母沈氏生师，苕竖颖发，气骨不凡。早岁厌薄尘劳，父母见背，舍家入道，学于其族之为浮屠道者西山寺深林茂，叔父行也。先朝神庙之世，诏集有道高僧证戒于五台，江南观法师者与焉，膺紫衣之赐，而茂公出其门。师年十八，剃染为大僧，从观法师开讲于天竺、于双径，广通大藏尊经。已而蝉蜕文句，思证觉海，闻三峰汉和尚唱临济宗旨于邓尉，杖策往游。汉和尚者，剖公之师，海内所推为三峰禅也。和尚一见契合，迎谓之曰：“汝扌弃得五年住，即留单。”师应曰：“古人扌弃这一生，何论五年？”遂留侍左右，服劳执苦，朝夕弗懈，禀戒入堂为悦众。上堂晚参，和尚举“鹁鸠树头啼”语，言下有省，和尚诫以古德行解相应，方堪入道。师尽心供职，一众悦服，汉公入灭，剖公开堂之日，举为监寺。当是时，邓尉缁素坌集，日有千人，而经寮斋室，规制未备。师内营资粮，外接宾客，十年之间，威仪肃给，信施填委，涌阁飞楼，宏敞严饬，凡使三峰之道扬于天下者，剖公之力，师为之也。空有一彻，照用兼收，猛求向上一著，朝咨夕叩，既接源流，受信拂，观法师亦取所赐紫衣为赠。

出主香山，草翳木荒，敝屋三楹，不蔽风雨。乃剪林莽，乃刳岩峦，度地鸠工，简材陶甓，未几而宝坊矗起，四方不祈而荐货，不命而献力，以溃于成。师轨行方雅，质性温醇，与人言煦煦然，诱接初机，惟恐弗及，捞笼薰染，罔不向赴。说法授戒，千僧礼足；拈锥竖拂，四众趋风。住香山之十有□年，为辛丑八月二十八日，报缘已尽，沐浴更衣，作偈示众曰：“生年五十七，大事今已毕。推倒须弥山，打破无生国。”泊然而逝。得度弟子首戒雪，即正道也，次曰法印宗、曰天句玄、曰千龄载、曰化灯用、曰二非□，共六人，所著语录二卷行世。正道既以师命继白马席，爰率同衣，于甲辰八月二十五日，瘗灵骨于香山西麓，遵遗意也。

当道清开法之初，有梅泉纮沸于山巅，湮没已久，师至而泉于旧处迸出，甘冽异常，流细而供不竭，中峰苍雪澈有“细流引到泉盈壑，空钵持归雪满舟”之句，香山以为胜事。夫白马始于支公，以余所见，若中峰苍师者，深究竺坟，旁通孔籍，亦近代之支公也。道林偕王、许为山泽之游，百世而下，风流可想。苍公没逾十载，而中峰鞠为茂草，识者过之太息。当今海内尊宿，如邓尉、灵岩、灵隐三四大老，皆性相圆通，了无窒碍。后生浅闻薄植，掠知见而护门庭，世俗靡然，不复知有天台贤首之旨，经台讲席，抑没而弗振，斯非末法之可忧者乎！巨师之从剖公游也，建杰阁以奉尊经，实转《华严》藏海，而与苍公有异常之契，此其真实妙义，有不堕于空寂者矣，是可铭也。铭曰：

维临济之印，归乎戒定，用绝斗诤。师守其密令，契于真乘，非相非性。光明如镜，慧珠圆映，斯之谓清净。维邓尉之宫，涌乎虚空，声闻鼓锺，师相其成功。迁于别峰，有栝有松，丹楼如虹，宝铎吟风，斯谓之显融。佛法西来，至乎东夏，修多罗藏，驮以白马。敻矣支郎，道德风雅，后千百年，绍迹者寡。有大导师，厥称巨冶，不离文字，坐证般若，大声一喝，震彼聋哑。顽石潜通，飞泉高泻，栴檀香林，青山白社，灵塔岿然，双树之下。法云布护，道风潇洒，觉性为真，报身宁假。权实同归，有无交舍，刻兹铭词，用告来者。

【灵隐具德和尚塔铭】

自佛法入中夏，以渐被江南，宋、元以来，浙河东西分立五山十刹，而灵隐实居其最，是能致有道浮屠，如无著喜、永明寿、明教嵩、雪窦显、大慧杲十有数公，遐哉其不易及也已。爰当本朝御飐之初，我具德大和尚用临济宗旨，敷扬正法眼藏，而灵隐乃炽然其复兴。其既也，迁席于双径，顺世于天宁，而道价攸崇，灵骨是妥，始终于此山为不朽，若是乎我佛如来因缘付嘱，应身示现，不可得而思议者。噫嘻，讵偶然哉！于是嗣法弟子晦山显件系梵行，邮书属其友吴伟业曰：“子固辱与吾师游者也。塔有刻文，非子不足传，信石已具，敢请。”伟业既逊谢弗获，则伏而思曰：“夫像法之有盛衰，犹生相之有起灭也。兴复则重来悬记，坐脱则末后证明，皆所以开导有情，表彰正觉。今以和尚之功用庄严，迁化殊特，乌可不标举大端，庸昭示于来祀乎！且伟业称同学于晦山者四十年矣，犹记晦山初经剃染，和尚结制于玉峰之海藏，惟时缁素大集，伟业随众礼足，开诱殷勤，自惭钝根，无以追随参学。今者窃有馀幸，获以世谛文字效奉扬于万一。晦山之师，犹吾师也，其何敢辞？”

谨按师讳弘礼，号具德，生于绍兴山阴之张氏，世称著姓。明隆庆辛未状元阳和先生元忭，其族也。从祖父徙会城，好与黄冠者游，有紫阳洞苏道者，教以息养方，颇本于天台《小止观》。《止观》为智者大师所修，梵僧谓与《首楞岩》相合，今大师拜经石具在。师因读是经而发正信，遂投普陀宝花庵静长老，下发出家。昔李叟过流沙而为浮屠，阿难登雪山而度仙众，师之即仙证佛，又从教入禅，毋乃类是乎！三峰汉月藏禅师，则其所从记莂，授以临济一宗者也。临济在明初，法运中微，汉公出而直追从上相承之密印，自谓得心于高峰，得法于觉范，得源流于金粟悟和尚，而其始终加护者，则在觉范之纲宗。纲宗者，全提五家宗旨，而于临济，则一句分明之中，有玄有要，照用权实，料简回互，宾主历然，汉公所以尊奉源流，又不得已而至于辨难，其一念总不出乎此，师闻乃亟往而从焉，当其时汉公开法于安隐矣，师于座下首参本来面目，偶窥镜见影，被同参蓦背一推，猛然有省，然未敢以为得也。自以生逢明师，闻至道，苟不于向上一著，关捩穿通，将何以发明弘道之苦心而担荷大法？凡历三峰、玄墓者数年，昼夜服劳，饱参力叩，一旦横楖栗，下坡陀，放眼虚空，忽悟自家活计，而临济全机大用，当前毕现矣。师面貌清棱，口机迅利，在函丈之前，竖义岳岳不下，而汉公辄痛加锥札，故逆折之于畴人之中，尝以机语不契，纳履而去，最后乃许为铁骨禅，而谓吾宗必兴于是子，其师弟机缘如此。三峰没，同学潭吉忍公著《五宗救》于安隐，而已病，师赞助之力居多。书成而阐扬纲宗，三峰道法始晓然于天下，虽与当时辨难三峰者持论不无异同，要其大指，不过曰：“吾道应如是也。”昔岩头以德山不知末后句，仰山谓翠岩不知祖师禅，师友兄弟相资教益，在世法为斗诤，佛法则酬唱而已，师何心焉。

于是师归隐云门山中。御史大夫念台刘公为方外交，请师出世于会稽之广孝寺。久之，居杭之安隐、显宁，已而去之江北。其开期天长则庆云，高邮则地藏，维扬则天宁，而杭之佛日、灵隐、径山，又还自江北主焉者也。先后十坐道场，惟天宁、灵隐为大。天宁学侣奔凑，师偈所云“五千衲子下扬州”者也。灵隐能起二百年之废，大殿火，重新之，费以亿万计，王公大人施者坌集，殿材之长与其围，产大山深谷中，非人力所致，若有天龙鬼神相之以毕出。吁，亦异哉！殿成，巨丽甲天下，峰峦涧壑，次第布置，又斥其馀力以葺杭之诸寺。而径山频以兴复请，师乃招晦山于黄梅四祖，取灵隐付之。住径山未一岁，再往天宁。其未之天宁也，若似乎息机投老，报龄将近者。既至，预刻时日为斋期。斋前一日，搭衣礼佛，夜过半，谈笑如平时。五鼓，易新衣，呼侍者随我上方去，顿足一下，端坐逝焉。世寿六十七，僧腊四十三，丁未十月之十九日也。

最师之生平，有奋迅之力，有沤和之智，有真实了义，有无碍辨才，故能上以承当佛祖，下以调伏诸方，而锻炼学人，尤推为莫及。盖佛法自马祖以后，大慧以前，正令接物，皆显大机大用，三峰始修举行之，而师极变化于莫测，在大乘法器，举不能越其范围，即浅学初机，望崖思退者，寻当悔而遄返。师尝以语晦山曰：“纲宗者，人能讲，我能用。先师当日钳锤，晚年始获其益，此即我三峰家法也。”嗟乎！今人以分别觉路者曰知解，建立行业者曰有为。师之讲求宗旨，分条析理，而未尝落言诠，入窠臼，得诸性相平等，虽有千差万别，总归一源，故能破除心意识以超脱生死，不可谓之知解也。师愿力广大，摄受经营，能以无著心应一切物，视飞楼涌殿，食轮万指，与夫草舍单丁，了无以异，功德克就，丽屣去之，不可谓之有为也。若师者，天所以搘拄末法、为道而生者哉！

得法弟子巨渤恒，初主天宁，先其师示寂；次戒显，即晦山，今补位于灵隐者也；次剖玉璞、紫盖衡、三目渊、若相有、穆文晋，今主吾乡之法轮衲华通则为吾乡人，相继付嘱者共六十七人。当灵龛东归，径山有以为请，诸弟子念师二十年拮据大功，托于此山，且枚筮之亦惟灵隐为吉，故用戊申八月二十六日入塔，缁素毕会，咸叹为允。

晦山之来速铭也，曰：“师初至山，有二腾猿呈异；而殿功创手，一璟下得文喜故塔，迹示后身，人符昔梦。此二者状失之略，不可以不书。”呜呼！法席有盛衰，而大道偕此山无终极。和尚在长寂光中，与从上诸祖相印证，固无假于斯文，乃百世而下，摩挲其日月而考校其行履，并吾与晦山为出世之交，亦得附佛法以垂永久，则此碑之作，又乌可以弗详乎！为之铭曰：

灵鹫何年来，玲珑入佛智，幸遭威音喝，故得不飞去。龙湫日喷薄，彻骨松风寒，清冷长不竭，我心如此泉。小悟揽镜光，大悟担拄杖，觌面更转肩，有相参无相。乃立三玄要，乃著五纲宗，千圣纵复出，此理罔不同。建瓴决悬河，辨才信无碍，不现文句身，而得大自在。白椎告四众，佛法无容情，手持吹毛剑，把定迷途津。蓦头紧一按，揕胸速令说，老宿有擒纵，徒侣鲜败阙。愿以清净心，而作广大事，于一弹指间，摄授俄孔炽。公侯诸宰执，都护大将军。橐驼载法施，解放鞲中鹰。香花结慈云，锺鱼答天籁，妇孺布金钱，屠沽请法戒。檀柘三十围，绝壑封云烟，越氓闻鬼语，将以供诸天。八龙骋威神，夜半雷雨送，涌水巉岩齐，耶许力不用。觚棱截虹霓，丹雘蒸云霞，变现兜率宫，周满恒河沙。祝釐巩丕图，皈依发正信，白象捧金轮，青莲演佛乘。功成己不有，道在我且行，泊然入灭度，便是娑罗林。是谓大坚忍，是谓正知觉，世幻等微尘，去住总不著。能以义句参，不落识想故；能以行业求，不贪利养故。门庭饶拔济，机用垂森严，马驹踏四海，优钵开千年。灯灯镇相续，如如永不坏，若论无尽身，充满于法界。顾惟有情众，俯仰于兹山，拳石本灌莽，冷泉空潺湲。念以何因缘，成此功德聚，灵骨于焉藏，理在不思议。日色起沧海，潮声来浙江，吉祥殊胜地，寂灭光明幢。我为作此铭，刻诸无缝塔，旷劫长不磨，炯炯玄要法。

【照如禅师生塔颂】

吾郡西郊华雨庵照如禅师，俗曹姓，讳洵，字元孟。祖为鲁川先生，伟业外王母之父。鲁川著书数百卷，其论浮屠氏与孔子之道合。照如繇诸生出家，先后一揆，识者称之。年七十有二，乞言于余，铭其生塔，若以秘演、浩初有托乎文字以传者。余逊谢不敢，只以谱系渭阳，伤心风树，同登正觉，有感夙因，合掌作礼，而为之颂曰：

佛说大报恩，左肩尝负母，经历千馀年，恩深难报故。以是作思维，母上更有母，乃至其亲党，恩爱总不殊。譬如娑罗树，叶叶本同条；譬如璎珞珠，丝丝自相续。吾母朱淑人，曹乃所自出，始余六七岁，得见外王母。尝用兜绵手，摩顶在膝前，阿甥汝当知，我父循良吏。上书忤时宰，拂袖归田庐。理学专门家，孔释水乳合，诸方大尊宿，推重惟鲁川，教律与论藏，一一手撰述。吾母时谛听，大发菩提心，晚受具足戒，修持二十载。名山构杰阁，虔奉修多罗。幡幢纷五色，亲见如来迎。末后勘辨明，往生安乐国。霜露渐以改，中表日以凋，朱、曹两姓人，屈指存者几？有一大比丘，其名曰照如，住锡华雨庵，精修木叉行。皎然绍灵运，智永嗣右军，是为鲁川孙，儒、释合而一。少年好诗酒，有声诸生中。南适闽与瓯，西过伊与雒。长揖谒卿相，高论倾贤豪，相赠千黄金，弃之若涕唾。归来橐如洗，客至贫无毡，趺坐惟一床，瞑目思万里。雒城佳丽地，冠盖罗王侯，兜率天王宫，云霞结成绮。黄流俄屈注，平地起龙蛇，千尺妙高台，迁变若泡影。无诸越人市，琥珀珊瑚珠，白象旃檀香，黄犀金孔翠。劫火忽烧灼，委落恒河沙，七宝苏迷山，刹那成瓦砾。微尘具世界，世界为微尘，普视阎浮提，尝作寂灭想。缘此弃妻子，剃落为浮屠，梵夹手自诠，熏心兼注耳。惟有《妙法华》，是为经中王，藏通别圆义，开权而显实。无二亦无三，融通归一乘。缮写贝叶文，六万九千馀，音演第五时，光周三法界。妙义已充足，广摄信解门。稽首龙树尊，证入杂华海。悉心念厥祖，多闻大总持，遗书虽散亡，般若炯然在。百年种佛智，宗旨留家风，重以文句身，而修秘密印。我初念舅氏，逃入于苦空，比悟清净因，身心大饶益。却恨烦恼障，八万尘劳缠，浮名若空华，世慧如利刃。归命大慈氏，法乳甘醍醐，佛恩与亲恩，昊天同罔极。师其勤接引，觉筏开迷津，三世诸眷属，共成无上道。








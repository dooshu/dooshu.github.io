◇奏请乘衅伐齐

南贼游魂江、扬，职为乱逆，肆厥淫昏，月滋日甚，贵臣重将，靡有孑遗，崇信奸回，昵比阉竖，内外离心，骨肉猜叛。萧宝融僭号于荆郢，其雍州刺史萧衍勒兵而东袭，上流之众，已逼其郊。广陵、京口，各持兵而怀两望，锺离、淮阴，并鼎峙而观得失。秣陵孤危，制不出门。君子小人，并罹灾祸。延首北望，朝不及夕。斯实天启之期，吞并之会。乘厥萧墙之衅，藉其分崩之隙，东据历阳，兼指瓜步，缘江镇戍，达于荆郢。然后奋雷霆之威，布山河之信，则江西之地，不刃自来，吴会之乡，指期可举。昔士治有言，皓若暴死，更立贤主，文武之官，各得其任，则劲敌也。若萧衍克就，上下同心，非直后图之难，实亦扬境危逼。何则？寿春之去建邺，七百而已，山川水陆，彼所谙利。脱江湘无波，君臣效职，藉水凭舟，倏忽而至，寿春容不自保，江南将若之何？今宝卷邑居有土崩之形，边城无继援之兆，清荡江区，实在今日。臣受恩既重，不敢不言。（《魏书·源贺附传》。景明二年，源怀除车骑大将军，谨奏。）


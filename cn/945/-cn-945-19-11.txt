谢知制诰表

臣某言伏奉制命蒙恩特授臣左司谏知制诰仍面赐金紫者代言禁掖允谓难才赐服轩墀荐加异数实曳娄之非称但局蹐以靡遑臣中谢窃以青琐之闼地望最崇紫微之垣天文是法设着位於赤墀之下开直庐於黄合之中草尺一之诏书预五花之判事发为号令用诞告於万邦裁成典谟必追踪於三代自非髦俊岂副拟抡如臣者生自遐陬本惟寒士始从童丱偶涉艺文勤虽至於絶编学未能於覩奥先皇帝闻其姓字召赴京师试於鈎盾之中署以芸香之职犬马之齿尚幼乌鸟之恋颇增获归省於庭闱久留连於乡曲洎还象阙复隷麟台寻奏伎於公车得阅书於东观自尔赐太常之科第预仙殿之职名献颂甘泉特颁命服赋诗栢殿屡揖衢樽属圣政之惟新荷鸿私而首及擢厠从臣之列预修太史之书慙无直笔之称莫述先朝之美俄切维桑之念坚求剖竹之行崇文广武圣明仁孝皇帝陛下推从欲之深仁遂承顔之至恳会稽出守既谐昼锦之荣天禄言归重励草玄之业唯固穷而守道常省分以忘怀一亩之宫颇栖迟而无闷三千之牍诚衒鬻以为慙公府絶造请之仪禁掖非觊觎之地老於削椠是所甘心岂谓皇帝陛下察孤直之无徒念遭逢之有素当慎选之际垂特达之知拔於羣萃之中霈以殊常之泽补衮之阙骤进七人之班演丝成纶便裁五色之诏金印紫绶诚佩服以非宜珠网绮钱顾优游而何幸官箴斯在舆颂是虞至如汉马卿之才华方令视草唐常衮之词学才善除书岂兹短才可以称职然万乘之知特异九天之命已行譬诸驽骀亦当鞭策其後至於铅钝敢不摩厉以须庶罄竭於诚明免废坠於职业退循散拙弥负忧兢仰荷天慈臣无任云云


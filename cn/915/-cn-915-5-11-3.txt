◇大暑赋

炎帝掌节，祝融司方，义和案辔，南雀舞衡。映扶桑之高炽，燎九日之重光。大暑赫其遂，元服革而尚黄。蛇折鳞于灵窟，龙解角于皓苍。遂乃温气赫戏，草木垂干，山溯海沸，沙融砾烂。飞鱼跃渚，潜鼋浮岸。鸟张翼而远栖，兽交逝而云散。于时黎庶徙倚，棋布叶分，机女绝综，农夫释耘。背暑者不群而齐迹，向阴者不会而成群。于是大臣迁居宅幽，绥神育灵。云屋重构，闲房肃清。寒泉涌流，玄木奋荣。积素冰于幽馆，气飞结而为霜。奏白云于琴瑟，朔风感而增凉。（《艺文类聚》五，《北堂书钞》一百五十六，《初学记》三，《御览》三十四）

壮皇居之瑰玮兮，步八弦而为宇。节四运之常气兮，逾太素之仪矩。（《御览》一）


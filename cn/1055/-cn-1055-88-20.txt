【又回文相公服除迁侍中移判永兴书〈治平二年四月〉】

右修启。窃承显奉制恩，荐膺宠拜，伏惟欢庆。恭惟太师侍中器深宏达，业茂经纶，驰张文武之才，出入将相之任。而日者来觐冕旒之邃，喜闻履舄之声。从容话言，固多仁者之利；体貌耆哲，是惟先帝之臣。宜加异数之优，以为一面之重。虽方劳于忧顾，借有素之威名。然而患轻四支，不足爬搔于虮虱；坐制万里，理当根本于朝廷。即期廊庙之来归，始慰士夫之素望。过蒙谦挹，曲示诲言。趋宾以无由，积感而徒切。


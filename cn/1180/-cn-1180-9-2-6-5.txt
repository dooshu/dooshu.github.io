楚茨

六章，章十二句


首章讲：此美公卿力田奉祭作也。若曰：秩天下之报者存乎祭，而修天下之祭者存乎农。我公卿之力农奉祭何如哉？





楚楚者茨，言抽其棘。自昔何为？我蓺黍稷。

楚楚，盛密也。茨，蒺藜。抽，除也。棘，荆棘也。昔，古时。蓺，布种。彼楚楚蒺藜之地，皆荆棘之区者也。昔人有抽除其棘，而加恳辟之功者，果何所为哉？盖将为我蓺黍稷之地也。





我黍与与，我稷翼翼。

与与，蕃盛也。翼翼，亦是蕃盛。是以我也乘此原隰之畇畇，而言蓺之黍，则我黍与与矣；言蓺之稷，则我稷翼翼矣。





我仓既盈，我庾维亿。

仓，贮黍稷者。露积曰庾。十万曰亿。由是收成之富，储之以仓，则我仓既盈矣；积之以庾，则我庾维亿矣，而所以为奉祭之礼者，不既有贤哉！





以为酒食，以飨以祀。

飨，献也。以祀，祭祀也。但见以之为酒，而三酌之既备也；以之为食，而粢盛之既洁也。于是以行享祀于祖考焉。





以妥以侑，以介景福。

妥，是安尸之坐。侑，劝尸之食。景，是大。而享祀莫先于迎尸也，则以是酒妥尸，而安之坐也；以是食侑尸，而劝之食也，所以格神获福者有本矣。故神明感通之下，凡为公卿莫大之福者，于是乎锡，使之受禄于天，宜稼于田也，不有以介景福乎？

二章讲：不特此也，礼有始于迎牲求神者。





济济跄跄，絜尔牛羊，以往烝尝。或剥或烹，或肆或将。

济济跄跄，就容仪可观言。絜，是度其色。冬祭曰烝。秋祭曰尝。剥，是剥皮。烹，煮熟。肆，陈也。将，奉而进也。我公卿王之于上，其容仪则济济而齐一，跄跄而趋翼。其迎牲也，则洁尔牛羊，以行烝尝之祭；而剥烹肆，将以尽孝享之诚，而迎牲之事，无一不尽矣。





祝祭于祊，祀事孔明。

祝，祝官。祊，是庙门内待宾客之处。孔，甚也。明，备也。其求神也，则不徒灌鬯以求诸阴，复使祝博求于庙门之内；不徒炳萧以求诸阳，复使祝博求于待宾客之处，而求神之事，无一不周矣。夫主以济跄之容，而迎牲求神之咸举，则祀事不孔明哉？





先祖是皇，神保是飨，孝孙有庆。

皇，乃大也。神保，尸之佳号。飨，享其祭。孝孙，是主祭人。庆，即福也。由是一敬所通，先祖俨君临之象，神保享奠飨之礼，而莫大之庆，皆于孝孙乎锡焉。





报以介福，万寿无疆。

介，是大。其庆果何如乎？但见报尔以介福，使之万寿无疆，而所以受禄于天，宜稼于田者，悠悠乎其未有艾矣。

三章讲：不特此也，礼有所谓初献、亚献、三献之事者，而执事之人，何有一人之不敬乎？





执爨踖踖，为俎孔硕，或燔或灸。君妇莫莫，为豆孔庶。

爨，是灶。踖踖，是敬。俎，载牲体者。硕，大也。燔，烧肉。灸，灸肝。君妇，主妇也。豆，盛羞者。庶，多也。但见贱而执爨者，其心踖踖而敬也。为俎以载牲体，而牲体之孔硕，肝肉以备从献，而燔灸之必谨，何者非踖踖所形乎？尊而为君妇者，其心莫莫然，清而敬至也。为豆以盛内羞，而内羞之甚具，为豆以盛庶羞，而庶羞之甚多，何者非莫莫所行乎？





为宾为客，献酬交错。

主人酌宾曰献。主人自饮而复酌宾曰酬。疏而为宾客者，当三献既毕之后，而主人与之行献酬交错之礼。





礼仪卒度，笑语卒获。

卒，尽。度，法度。获，得宜也。以礼仪则卒度，无有于傲慢也。以笑语则卒获，无有于欢哗也。夫人虽有亲疏贵贱之不同，然何者不异人而合敬也乎？





神保是格，

报以介福，万寿攸酢！

格，来享也。酢，是报。是以一敬所孚，神保是格。而报之以介福者，惟其万寿之是报焉耳。而所以受禄于天，宜稼于田者，悠悠乎其未有穷矣。

四章讲：





我孔熯矣，式礼莫愆。

熯，竭也。愆，过也。夫自迎尸以至三献之终，则礼行既久，筋力竭矣。若易至于失礼也，然犹终无间于其始，而式礼之莫愆。若然，则凡所为饮食之荐，非虚文矣，礼容之庄，非勉强矣。





工祝致告，徂赉孝孙。

善其事曰工。致告，致神意以敬矣。赉，予也。斯时也，神歆其诚，工祝则传神意以致告，而往赉于孝孙，曰：





苾芬孝祀，神嗜饮食。

苾芬，香也。尔之孝祀，于饮食则苾苾芬芬，无不芬洁之物也。





卜尔百福，如几如式。

卜，予也。几，是期。式，是法。故神之嗜之，卜尔以百福之备，使其来如几，与心之所欲，悉相符也；其多如式，与法纪之森密，悉相似也，而饮食之报，其福如是矣。





既齐既稷，既匡既敕。

齐，整齐。稷，敏疾。匡，正直。敕，戒惧。尔之奉祭，于礼容则齐稷匡敕，无不庄敬之仪也。





永锡尔极，时万时亿。

锡，赐也。极，至也。故神之鉴之，永锡以众善之极，使其事有万也，而万事皆协于极之中；事有亿也，而亿事皆会于极之内，而礼容之报，其福如是矣。夫随事而报之以其类，则所谓惟贤者之祭，为能受福者非耶？

五章讲：及其祭毕之时，何如乎？





礼仪既备，钟鼓既戒。

备，全备。戒，告成也。但见礼仪则既备，而无不行之礼矣；钟鼓则既戒，而无不奏之乐矣。





孝孙徂位，工祝致告。

致告，传尸意以告主人。由是孝孙无事，往之阼阶下西向之位立；而工祝致尸意以告，曰“尔之利养”，于是乎毕矣。





神具醉止，皇尸载起。鼓钟送尸，神保聿归。

皇，乃尊称之词。夫神以尸为依，尸以神为节者也。工祝既告成矣，但见神具醉止，皇尸于是而载起，鼓钟送尸神保，于是而聿归矣。





诸宰君妇，废彻不迟。

诸，非一人之称。宰，冢宰也。君妇，主人之妇也。彻，收也。神归之后，馔在所必彻也，则诸宰君妇废彻笾豆，要皆敏疾以从事，而不失之迟焉。





诸父兄弟，备言燕私。

诸父兄弟，是孝孙之伯叔及同侪者。燕，燕饮。私，私情。废彻之后，燕在所必举也，则宾客归之以俎，诸父兄弟留之与燕，以尽私恩，而笃其亲亲之情焉。既敬其所尊，而又爱其所亲，若公卿者，可谓仁孝之至者矣。

末章讲：然燕私获福何如哉？





乐具入奏，以绥后禄。

具，俱也。入奏，奏于寝也。绥，安也。公卿当奉神之时，乐固奏于庙矣。今焉于寝而燕私，祭时之乐则皆入奏于寝，以乐吾诸父兄弟之心焉。但见人心欢洽之下，皆愿致福于其君，我公卿又有受后禄而绥之也。





尔殽既将，莫怨具庆。既醉既饱，小大稽首。

将，进也。怨，怨恨。具，俱也。庆，是欢。小、大，是族之卑者、族之尊者。后禄何如？吾有见于与燕之庆词矣。盖尔殽既将所以燕之也，而与燕之人莫有怨者，皆尽醉饱之欢，于是小大稽首而言曰：





神嗜饮食，使君寿考。

向者之祭，神既嗜君之饮食，使君寿考矣。





孔惠孔时，维其尽之。

孔，是甚也。惠，是顺而不越分。时，是合封而不愆期。然君之祭不止于饮食，而君之福不止于寿考也。吾观尔之祭也，礼仪品物皆协于典，则何甚顺耶！禴祠烝尝，各举之以时，何甚时耶！而祭祀之礼，诚无有不尽矣。





子子孙孙，勿替引之。

替，间断。引，延之久。然岂特自吾君行之已哉？但见一人之祀典，既秩万世之法守，遂定继君而子，子而又子，继子而孙，孙而又孙，皆不替此惠时之典，而日引长之。有此国家之抚，则有此宗庙之祭也，宁非吾人之愿乎？

夫观与燕者之庆词，则宗祧世享血食，此诚人君莫大之福也。后禄之绥，孰有过于此哉？吁！楚茨公卿事神，获福之节如此。盖惟其致力于民者尽，故其致力于神者详也。也非德盛政修，何以能此哉！






减：阴气息，阳气消，阴盛阳衰，万物以微。

初一：善减不减，冥。测曰：善减不减，常自冲也。

次二：心减自中，以形于身。测曰：心减形身，困诸中也。

次三：减其仪，利用光于阶。测曰：减其仪，欲自禁也。

次四：减于艾，贬其位。测曰：减于艾，无以莅众。

次五：减黄贞，下承于上，宁。测曰：减黄贞，臣道丁也。

次六：幽阐积，不减不施，石。测曰：幽阐不施，泽不平也。

次七：减其疾，损其恤，厉不至。测曰：减其疾，不至危也。

次八：浏涟涟，减于生根。测曰：浏涟之减，生根毁也。

次九：减终，利用登于西山，临于大川。测曰：减终之登，诚可为也。


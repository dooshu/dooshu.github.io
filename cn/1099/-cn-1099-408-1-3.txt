○攻守要畧疏 【 寧夏攻守】

臣竊見寧夏討叛一事、初以招安而計畫多誤繼以攻城而士卒受傷。師久無功。祗緣未得攻取良法故耳。夫攻城古無善策。而况暴露炎暑之際。仰面堅城之前。賊逸我勞。賊狡我拙。徒驅數萬人日就死地。不亦誠可哀憐矣乎。臣前遺魏總督及廵撫諸邊臣書極言冒暑攻堅、兵法所忌。惟當分兵退虜。分兵圍城。分兵護粮。分兵廵堡不當攻城城固不可攻當斷其外援絕其樵蘇之路惟當困城定時而迭擾之署部而專責之。務令我兵常得休息。彼賊日夜應接不遑。不出十日。必將內亂。乘其倦怠。賈勇先登。未有久而不破者也。二事指畫清明臣又惟叛賊之所恃者惟虜故。討賊必以退虜為先我兵之所恃者惟粮故進兵必以護粮為亟今將士咸聚攻城。而莫肯別調者。則以封拜重賞。歆動其心。功在他人。必爭必忌。各懷一意。終難齊心此言更透情事且禦敵圍城有難有易自求便利。人之常情竊以為莫若重申軍令。定更番之計。遂報効之情。一月為期。兩將迭換。若成功時。退虜護粮。查照功次。一體優敘。雖無封拜之錫。亦膺茂賞之恩。庶幾勸勵均而眾志定。亦或一策也。輔臣趙志皋、與臣在閣、相與殫心竭力、每日商量調度東西邊事、凡選將徵兵、儲粮運餉、及一切條陳章奏、種種要務、俱定議與該部施行、無容煩凟、臣於辦理公務之暇、簡尋故牒、及參以日所訪聞、遂掇拾編次、為戎器要畧八事、攻城要畧二十事、謹開列於後、　進呈御覽、雖未閑軍旅之事、亦聊竭圖報之心、倘蒙　皇上俯納芻蕘、　敕下兵部、行與寧夏邊臣酌議施行、或以安邊討賊、未必無補萬一矣、古有運籌帷幄之中。决勝千里之外者。臣竊慕之。此外足兵足食、安邊要法、尚容思竭一得之愚、務令胡塵不驚、四塞寧靖、臣之願也


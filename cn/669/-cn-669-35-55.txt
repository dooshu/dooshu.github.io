55　熊經鳥伸延年之術　華佗有六禽之戲　華佗言五禽虎鹿熊猨鳥


唐六典十四：「按摩博士一人，從九品下。」注：「崔寔正論云：『熊經鳥伸，延年之術，故華佗有六禽之戲，魏文有五搥之鍛。』」後漢華佗傳云「五禽」。

【元圻案】華佗語吴普曰：「吾有一術，名五禽之戲：一曰虎，二曰鹿，三曰熊，四曰猨，五曰鳥。」〇淮南子精神訓曰：「是故真人之游，若吹嘘呼吸，吐故納新，熊經鳥伸，鳬浴蝯躩，鴟視虎顧。」却是六禽。又繆稱訓：「熊之好經。」高誘注：「經動導引。」






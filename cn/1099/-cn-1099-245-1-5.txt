○請收用報效人馬 【 報效人馬】

臣惟戎虜之性、嗜利無恥、未易以仁義懷服、要在有以挫之然後畏而不敢犯、今咸寧侯仇鸞調來邊兵、俱分布在外、而京城四面列營城外、據橋劄營、止是京軍、城上守舖止是班軍、此兵近經仇鸞教練、雖與昔不同、然亦僅足拒守、未能出戰、冀有斬獲、夫去秋虜以遊騎直薄城下。于時城上之人莫有能向之發一矢者。此虜所以肆然敢復謀入寇也。今年若復縱之如此。後來虜患。豈有寧日乎。臣聞知各邊將官子弟及各處官吏監生生員人等、仰感　皇上平日長育教養之恩、多有自備鞍馬器械、帶領家丁赴京、願殺賊報効者、其人馬率驍壯可用、臣愚欲乞　皇上敕下廵視九門大臣、遇有前項報効之人逐一收錄在官、咨行戶部、給與行糧料草、結伍團操、萬一虜賊大營、與邊軍相持於外而其遊騎仍如去秋來薄城下。即便相機調遣截殺有功轉送查點科道處驗實照例陞賞。其有民人不能自備鞍馬器械者、試果壯勇、及審貫籍明確、取有保認可據、亦與收名支糧、轉行兵工二部、兌給馬匹兵器、一體操練調遣、通候事寧發回、如此庶可少收斬獲之績、而挫憑陵之氣、將來或有所畏而不敢犯矣、


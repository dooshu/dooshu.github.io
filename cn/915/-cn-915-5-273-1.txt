◇道德经序（《御览》作《五千文序》）

老子体自然而然，生乎太无之先。起乎无因，经历天地，终始不可称载。终乎无终，穷乎无穷，极乎无极，故无极也。与大道而沦化，为天地而立根，布К于十方，抱道德之至淳，浩浩荡荡，不可名也。焕乎其有文章，巍巍乎其有成功，渊乎其不可量，堂堂乎为神明之宗。三光恃以朗照，天地禀以得生，乾坤运以吐精。高而无民，贵而无位，覆载无穷，阐教八方诸天，普弘大道开辟以前，复下为国师，代代不休，人莫能知之。匠成万物，不言我为，玄之德也。故众圣所共尊，道尊德贵，夫莫之命而常自然，惟老氏乎？周时复托神李母，剖左腋而生，生即皓然，号曰老子。老子之号，因玄而出，在天地之先，无衰老之期，故曰老子。世人谓老子当始于周代，老子之号，始于无数之劫，其窈窈冥冥，眇邈久远矣。世衰，大道不行，西游天下，关令尹喜曰：「大道将隐乎？愿为我著书。」於是作《道》、《德》二篇，五千文上下经焉。夫五千文宣道德之源，大无不包，细无不入，天人自然经也。

余先师有言，精进研之，则声参太极；高上遥唱，诸天欢乐，则携契玄人；（案：《御览》作「精思远感而上达，则太上遣真人下授希微之旨」。）静思期真，则众妙感会；内观形影，则神К长存；（《御览》作常存。）体洽道德，则万神震伏。（《御览》作「百神震服」。）祸灭九阴，福生十方，安国宁家，孰能知乎？无为之文，污之不辱，饰之不荣，挠之不浊，澄之不清，自然也。应道而见，传告无穷，常者也。故知常曰「明」，大道何为哉！弘之由人，所以尊妙，可不极精乎？粗述一篇，唯有道者宝之。（《老子》河上公注本。又略见《御览》六百六十）


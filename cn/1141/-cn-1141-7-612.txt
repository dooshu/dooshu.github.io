寄周处州宿来（旧同官比部。）

故人别我六年馀，闻道故人青鬓疏。
层山叠嶂几千里，殷勤却寄双鲤鱼。
天阴雨久重云黑，开缄狂喜复叹息。
新诗险绝语惊人，苦调悲凉泪沾臆。
括苍岩洞多烟霞，九盘石门仙如麻。
谢公游处莓苔厚，春风古树犹开花。
兵荒作吏真可悯，鞭挞催科心不忍。
满眼青山未散愁，平生意气一朝尽。
瓯江日夜流滔滔，相思心曲翻洪涛。
欲问论诗兴酣发，断肠还忆白云曹。



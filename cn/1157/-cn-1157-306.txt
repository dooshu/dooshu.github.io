●卷三百六　物异考十二

○恒风

《春秋》僖公十六年“正月，六鶂退蜚，过宋都。”（师古曰：“鶂音五狄反。”）《左氏传》曰“风也”。刘歆以为风发於他所，至宋而高，鶂高蜚而逢之，则退。经以见者为文，故记退蜚，传以实应著，言风，常风之罚也。象宋襄公区雾自用，不容臣下，逆司马子鱼之谏，而与彊楚争盟（师古曰：“子鱼，公子目夷也，桓公之子，而为司马。争盟，谓为鹿上之盟，以求诸侯於楚。子鱼谏曰：‘小国争盟，祸也。’公不听之。”），後六年为楚所执（师古曰：“僖二十一年，楚执宋公以伐宋，距六鶂退飞凡六年。”），应六鶂之数云。京房《易传》曰：“潜龙勿用（师古曰：“《乾》初九爻辞。”），众逆同志，至德廼潜，厥异风。其风也，行不解物，不长（师古曰：“不解物，谓物逢之而不解散也。不长，所起者近也。”），雨小而伤。政悖德隐兹谓乱，厥风先风不雨，大风暴起，发屋折木。守义不进兹谓耄，厥风雲俱起，折五穀茎。臣易上政，兹谓不顺，厥风大焱发屋（师古曰：“焱，疾风也，音必遥反。”）。赋敛不理兹谓祸，厥风绝经纬（如淳曰：“有所破坏，绝匹帛之属也。”晋灼曰：“南北为经，东西为纬，丝因风暴，乱不端理也。”），止即温，温即虫。侯专封兹谓不统，厥风疾，而树不摇，穀不成。辟不思道利，兹谓无泽（师古曰：“道读曰导，不思导示於下而安利之。”），厥风不摇木，旱无雲，伤禾。公常於利兹谓乱（师古曰：“公，上爵也。常於利，谓心常求利也。”），厥风微而温，生虫蝗，害五穀，弃正作淫兹谓惑，厥风温，螟虫起，害有益人之物。侯不朝兹谓叛，厥风无恒，地变赤而杀人。”

汉文帝二年六月，淮南王都寿春大风毁民室，杀人。时淮南王破南越，後遂谋逆，帝赦之，迁蜀，道死。五年，吴暴风雨，坏城官府民室。时吴王濞谋为逆乱，後卒诛灭。五年十月，楚王都彭城大风从东南来，毁市门，杀人。时王戊初嗣位，後坐淫削国，与吴王谋反，诛。武帝元光五年秋七月，大风拔木。

征和二年夏四月，大风发屋折木。昭帝元凤元年，燕王都蓟大风雨，拔宫中树七围以上十六株，坏城楼。後燕王旦谋反，发觉，诛。成帝建始元年十二月，大风，拔甘泉畤中大木十围以上。

王莽天凤元年七月，大风拔木，飞北阙直城屋瓦。地皇元年七月，大风毁王路堂。

後汉光武於更始元年六月中破王寻、王邑兵于昆阳，大雷风，屋瓦皆飞。和帝永元五年五月戊寅，南阳大风，拔树木。安帝永初元年，大风拔树。是时邓太后摄政，以清河王子年少，号精耳，故立之，是为安帝。不立皇太子胜，以为安帝贤，必当德邓氏也。後安帝亲谗，废免邓氏，令郡县迫切，死者八九人，家至破坏。此为瞽霿也，是後西羌亦大乱凉州十有馀年。二年六月，京师及郡国四十大风拔木。三年五月癸酉，京都大风，拔南郊道梓树九十六株。七年八月丙寅，京都大风拔树。元初二年二月癸亥，京都大风拔树。六年夏四月，沛国、勃海大风，拔树三万馀株。延光二年三月丙申，河南、颍川大风拔树。

六月壬午，郡国十一大风拔树。是时安帝亲谗，曲直不分。三年，京都及郡国三十六大风拔树。灵帝建宁二年四月癸巳，京都大风雨雹，拔郊道树十一围已上百馀株。其後晨迎气东郊，道於雒水西桥，逢暴风雨，卤簿车或发盖，百官霑濡，还不至郊，使有司行礼。迎气西郊，亦壹如此。中平五年六月丙寅，大风拔树。献帝初平四年六月，右扶风大风，发屋拔木。

魏齐王正始九年十一月，大风数十日，发屋折树。十二月戊午晦，尤甚，动太极东阁。嘉平元年正月壬辰朔，西北大风，发屋折树木，昏尘蔽天。按管辂说，此为时刑，大风，执政之忧也。是时曹爽区霿自专，骄僭过度，此思心不睿，恒风之罚也。後逾旬而爽诛灭。

吴孙权太元元年八月朔，大风，江海涌溢，平地水深八尺，拔南陵树二千株，石碑蹉动，吴城两门飞落。按华覈对，役繁赋重，区霿不容之罚也。明年，权薨。

孙亮建兴元年十二月甲申，大风震电。是岁，魏遣大众三道来攻，诸葛恪破其东兴军，二军亦退。明年，恪又攻新城，丧众大半，还，伏诛。孙休永安元年十一月甲午，风四转五，复蒙雾连日。是时孙綝一门五侯，权逼吴王，风雾之灾，与汉五侯、丁、傅同应也。十二月丁卯夜，有大风，发木扬沙。明日，綝诛。

晋武帝泰始五年五月辛卯朔，广平大风折木。咸宁元年五月，下邳、广陵大风，坏千馀家，折树木。其月甲申，广陵、司吾、下邳大风折木。二年八月，河間大风折木。太康二年五月，济南暴风，折木伤麦。六月，高平大风折木，发坏邸阁四十四区。七月，上党又大风，伤秋稼。八年六月，郡国八大风。九年正月，京都风雹，发屋拔树。後二年，宫车晏驾。惠帝元康四年六月，大风雨拔树。五年四月庚寅夜，暴风，城东渠波浪杀人。七月，下邳大风，坏庐舍。

九月，雁门、新兴、太原、上党灾风伤稼。明年，氐、羌反叛，大兵西讨。九年六月，飙风吹贾谧朝服飞数百丈。明年，谧诛。十一月甲子朔，京都连大风，发屋折木。十二月，愍怀太子废，幽於许昌。永康元年二月，大风拔木。三月，愍怀被害；己卯，丧柩发许昌还洛。是日，又大风雷电，帏盖飞裂。四月，张华第舍飙风起，折木飞缯，折轴六七。是月，华遇害。十一月戊午朔，大风从西北来，折木飞沙石，六日止。明年正月，赵王伦篡位。永宁元年八月，郡国三大风。永兴元年正月乙丑，西北大风。赵王伦建始元年正月癸酉，赵王伦祠太庙、灾风暴起，尘四合。其年四月，伦伏辜。元帝永昌元年七月丙寅，大风拔木，屋瓦皆飞。八月，暴风坏屋，拔御道柳树百馀株。其风纵横无常，若风自八方来者。是时，王敦专权，害尚书令刁协、仆射周顗等，故风纵横若非一处也。

此臣易上政，诸侯不朝之罚也。十一月，宫车晏驾。成帝咸康四年三月壬辰，成都大风，发屋折木。四月，李寿袭杀李期，自立。康帝建元元年七月庚寅，晋陵，吴郡灾风。穆帝升平元年八月丁未，册立皇后何氏。是日疾风。後桓元篡位，乃降后为零陵县君，不睿之罚也。五年正月戊午朔，大风。海西公太和六年二月，大风迅急，是年被废。孝武帝宁康元年三月，京都大风，火大起。

是时，桓温入朝，志在陵上，帝又幼小，人怀忧恐，斯不睿之徵也。三年三月戊申朔，暴风迅起，从丑上来，须臾逆转，从子上来，飞沙扬砾。太元二年二月乙丑朔，暴风折木。闰三月甲子朔，暴风疾雨俱至，发屋折木。三年六月，长安大风，拔符坚宫中树。其後，坚再南伐，遂有淝水之败，身戮国亡。四年八月丁未，暴风扬沙石。十二年正月壬午夜，暴风。七月甲辰，大风折木。十三年十二月己未，大风，昼晦。其後帝崩而诸侯违命，权夺於元显，祸成於桓元，是其应也。十七年六月乙未，大风折木。安帝元兴二年二月夜，大风雨，大航门屋瓦飞落。明年，桓元篡位，由此门入。三年正月，桓元出游大航南，风飘其〈車卑〉輗（上匹计反，下五计反）盖。经三月而元败，归江陵。五月，江陵又大风折木。是月桓元败於峥嵘洲，身亦屠裂。十一月丁酉，大风，江陵人多死者。

义熙四年十一月辛卯朔，西北方疾风起。五年闰十一月丁亥，大风发屋。明年，卢循至蔡州。六年五月壬申，大风拔北郊树，树盖几百年也。并吹琅邪、扬州二射堂俱倒坏。是日，卢循大舰漂没。甲戌，又风，发屋折木。是岁冬，王师南讨。九年正月，大风，白马寺浮图刹（初辖反）柱折坏。十年四月己丑朔，大风拔木。六月辛亥，又大风拔木。七月，淮北又大风，坏屋舍。皆为明年西讨司马休之应也。

宋文帝元嘉二十九年三月壬午，大风拔木。

齐武帝永明四年二月丙寅，大风，吴兴偏甚，树叶皆赤。八年六月乙酉，都下大风发屋。

梁武帝天监六年八月戊戌，大风折木。京房《易飞候》曰：“角日疾风，天下昏。不出三月中，兵必起。”是岁，魏军入锺离。元帝承圣三年十一月癸未，帝阅武於南城，北风大急，普天昏闇。《洪范五行传》曰：“人君瞀乱之应。”时帝既平侯景，公卿咸劝帝反丹阳，帝不从。又多猜忌，有瞀乱之行，故天变应之以风。是岁为西魏灭。

陈文帝天嘉六年七月癸未，大风起西南，吹倒灵台候楼。《洪范五行传》以为大臣专恣之咎。时太子冲幼，安成王顼专政，帝不时抑损。明年崩，皇太子嗣位，顼遂废之。宣帝太建十二年六月壬戌，大风吹坏皋门中闼。九月夜，又风，发屋拔树。始兴王叔陵专恣之应。後主至德中，大风吹倒朱雀门。祯明三年六月丁巳，大风自西北激涛水入石头、淮。是时，後主任司马申，诛戮忠谏。沈客卿、施文庆专行邪僻，江总、孔范等崇长淫纵。杜塞聪明，瞀乱之咎。

北齐武成河清二年，大风，三旬乃止。时帝委政佞臣和士开，专恣日甚。後主天统三年五月，大风，昼晦，发屋拔木。明年，帝崩。七年三月，大风起西北，发屋拔木，五日乃止。时高阿那瓌、骆提婆等专恣之应。

隋文帝开皇二十年十一月，京师大风，发屋拔木，秦、陇压死者千馀人。仁寿二年，西河有胡人乘骡在道，忽为迥风所飘，并一车上千馀尺乃坠，皆碎焉。

京房《易传》曰：“众逆同志，至德乃潜，厥异风。”後二载，汉王谅在并州，潜谋逆乱，车及骡骑之象也。升空而坠，颠殒之应也。

唐高宗武德二年十二月壬子，大风。《易》巽为风，“重巽以申命”。其及物也，象人君诰命，其鼓动於天地間，有时飞沙扬尘，怒也。发屋拔木者，怒甚也。其占：“大臣专恣而气盛，众逆同志，君行蒙暗，施於事则皆伤害，故常风。”又“飘风入宫阙，一日再三，若风声如雷触地而起，为兵将兴。”太宗贞观十四年六月乙酉，大风拔木。高宗咸亨四年八月己酉，大风落太庙鸱尾。永隆二年七月，雍州大风害稼。弘道元年十二月壬午晦，宋州大风拔木。中宗嗣圣元年四月丁巳，宁州大风拔木。武后垂拱四年十月辛亥，大风拔木。永昌二年五月丁亥，大风拔木。中宗神龙元年三月乙酉，睦州大风拔木。崔元暐封博陵郡王也，大风折其辂盖。二年六月乙亥，滑州大风拔木。景龙元年七月，郴州大风，发屋拔木。八月，宋州大风拔木，坏屋舍。二年十月辛亥，滑州暴风发屋。三年三月辛未，曹州大风拔木。元宗开元二年六月，京师大风发屋，大木拔者十七八。四年六月辛未，京师、陕、华大风拔木。

九年七月丙辰，扬州、润州暴风雨，发屋拔木。十四年六月戊午，大风拔木发屋，端门鸱尾尽落。端门，号令所从出也。十九年六月乙酉，大风拔木。二十二年五月戊子，大风拔木。天宝十一载五月甲子，东京大风拔木。十三载三月辛酉，大风拔木。

代宗永泰元年三月辛亥，大风拔木。大历七年五月乙酉，大风拔木。十年五月甲寅，大风拔木。德宗贞元元年七月庚子，大风拔木。六年四月甲申，大风雨。八年五月己未，暴风发太庙屋瓦，毁门阙、官署、屋舍不可胜纪。十年六月辛未，大风拔木。十四年八月癸未，广州大风，坏屋覆舟。宪宗元和元年六月丙申，大风拔木。三年四月壬申，大风毁含元殿栏槛二十七間。占为兵起。四年十月壬午，天有气如烟，臭如燔皮，日昳大风而止。五年三月丙子，大风毁崇陵上宫衙殿鸱尾及神门戟竿六，坏行垣四十間。八年六月庚寅，京师大风雨，毁屋飘瓦，人多压死者。丙申，富平大风，拔枣木千馀株。十二年春，青州一夕暴风自西北，天地晦冥，空中有若旌旗状，屋瓦上如蹂跞声。有日者占之曰：“不及五年，此地当大杀戮。”穆宗长庆二年正月己酉，大风霾。

十月，夏州大风，飞沙为堆，高及城堞。三年正月丁巳朔，大风，昏霾终日。

四年六月庚寅，大风毁延喜门及景风门。文宗太和八年六月癸未，暴风坏长安县署及经行寺塔。九年四月辛丑，大风拔木万株，堕含元殿四鸱尾，拔殿庭树三，坏金吾仗舍，发城门楼观内外三十馀所，光化门西城十数雉坏。开成三年正月戊辰，大风拔木。五年四月甲子，大风拔木；五月壬寅，亦如之；七月戊寅，亦如之。武宗会昌元年三月，黔南大风飘瓦。懿宗咸通六年正月，绛州大风拔木，有十围者。十一月己卯晦，潼关夜中大风，山如吼雷，河喷石鸣，群鸟乱飞，重关倾侧。十二月，大风拔木。僖宗乾符五年五月丁酉，大风拔木。广明元年四月甲申，京师及东都、汝州雨雹，大风拔木。四年六月乙巳，太原大风雨，拔木千株，害稼百里。昭宗光化三年七月乙丑，洺州大风，发屋拔木。天复二年，昇州大风，发屋飞大木。

後汉隐帝乾祐三年闰五月癸巳，京师西北风暴雨，至戴娄门外，坏营舍瓦木，吹郑门门扉起十馀步落，拔大树数十，震死者六七人，平地水深尺馀。其年十一月，隐帝遇害。

宋太祖乾德二年五月，扬州暴风，坏军营舍仅百区。三年六月，扬州暴风，坏军营及城上敌棚。开宝二年二月，车驾驻太原城下，大风一夕而止。八年十月，广州飓风起，一昼夜雨水二丈馀，海为之涨，飘失舟楫。九年四月，宋州大风，坏甲仗库、城楼、军营、民舍凡四千五百九十六区。太宗太平兴国二年六月，曹州大风，坏济阴县廨及军营。四年八月，泗州大风，浮梁竹笮、铁索断，华表石柱折。六年九月，高州大风，坏廨宇、民舍五百区。七年八月，琼州飓风，坏城门、州署、民舍殆尽。八年九月，太平军飓拔木，坏廨宇、民舍千八十七区。

十月，雷州飓风，坏廪库、民舍七百区。九年八月，白州飓风，坏州廨、民舍。端拱二年，京师暴风起东北，尘沙曀日，人不相辨。晁化二年五月，通利军大风害稼。三年六月丁丑，黑风自西北起，天地晦暝，雷震，有顷乃止。先是，都下大热，疫死者众，及此风至，疾疫遂止。至道二年八月，潮州飓风，坏州廨、营寨，漂刀鱼舟。真宗咸平元年八月，涪州大风，坏城舍。四年八月丙子，京师暴风。景德二年六月甲午，大风吹沙折木。八月，福州海上有飓风，坏屋舍。三年七月丙寅，京师大风。四年三月甲寅夕，京师大风，黄尘蔽日，自大名府历京畿，害桑稼，唐州尤甚。大中祥符二年四月乙未，大风起京师西北，连日不止。九月，无为军城北暴风雨，昼晦不可辨，拔木，坏城门、营垒、民舍，压死千馀人。遣内侍张景宣驰驿恤视，坏屋者无出来年夏租，压死者家赐米一斛，无主者官瘗之。五年八月，京师大风。七年二月戊辰，京师大风，扬沙砾。是日，百官习仪恭谢坛，有随仆者。六年六月辛亥，京师大风起已位，吹沙扬尘。

天禧二年正月，永州大风，发屋拔木，数日止。三年五月，徐州利国监大风起西南，坏庐舍二百馀区，压死十二人。四年四月丁亥，大风起西北，飞沙折木，昼晦，数刻止。五月乙卯，大风起西北有声，折木吹沙，黄尘蔽天。按占，并主阴谋奸邪。是秋，内侍周怀政坐妖乱伏诛。仁宗天圣六年二月庚辰，大风，昼暝。九年十二月辛酉，大风三日。景祐元年九月甲寅夜漏上，风自丑起有声，摆木鸣条。二年六月戊寅平明，风自未来。占者以为百穀丰衍之候。康定元年，大风，昼暝，经刻乃复。皇祐四年七月丁巳，大风拔木。神宗熙宁四年二月辛巳，京东自濮州至河北旁边，大风异常，百姓惊恐。四月癸亥，京师大风霾。六年四月，北京馆陶县黑风。九年十一月，潮州海阳、潮阳二县飓风，海潮害民田稼。十年六月，恩州武城县大风，坏县廨，知县李愈妻、主簿寇宗奭妻之母压死。七月，温州大风雨，漂城楼、官舍。元丰四年六月，邕州飓风，坏城楼、官私庐舍。七月甲午夜，泰州海风作，继以大雨，浸州城，坏公私庐舍数千間。又通州静海县大风雨，毁官私庐舍二千七百六十三楹。润州丹阳县大风雨，溺居民，毁庐舍。丹徒县大风潮，飘荡沿江庐舍，损田稼。五年八月，朱崖军飓风，毁庐舍。哲宗元祐八年二月末，京师风霾，大寒。是岁，福建、两浙海风驾潮，害民田。绍圣元年秋，苏、湖、秀等州海风害民田。钦宗靖康元年正月望夜，大风起西北有声，吹沙走石，尽明日乃止。二月戊申，大风起东北，扬尘翳空。三月己巳夜五更，大风乍慢乍急，声如叫怒。十一月丁亥，大风发屋折木。闰十一月甲寅，大风起北方，雪继作，积数尺，连夜不停。二年正月己亥，天气昏曀，狂风迅发，竟日夜，西北阴雲中如有火光，长二丈馀，阔数尺，时时见；庚戌，大风雨。二月乙酉，大风折木，晚尤甚。三月丁酉，风霾；己亥，大风。四月庚申朔，大风吹石折木；辛酉，北风益甚，苦寒。高宗建炎元年二月乙酉，大风拔木。绍兴二十八年七月壬戌，平江府大风雨驾潮，漂溺数百里，坏田庐。

三十二年七月戊申、大风拔木。温州大风，坏屋覆舟。孝宗隆兴元年，浙东、西郡国风水伤稼。二年八月，大风雨，飘荡田庐。乾道二年八月丁亥，温州大风雨驾海潮，杀人覆舟，坏庐舍。五年十月，台州大风水，坏田庐。八年六月丙辰，惠州飓风，坏海舰三十馀。时枢密院调广东经略司水军，四舰覆其三，死者百三十馀人。晁熙三年六月，大风连日。四年九月，明州大风驾潮，坏定海、鄞县海岸七千六百馀丈及田庐、军垒。六月乙巳夜，福州福清县、兴化军大风雨，坏官舍、民居、仓库及海口镇，人多死者。六年十一月，鄂州大风覆舟，溺人甚众。七年二月，江陵府大风，焚溺岸舟，死者尤众。十年八月辛酉，雷州飓风大作，驾海潮飘溢杀人，林木田禾皆折。光宗绍熙二年二月癸酉，温州瑞安县大风，仆屋拔木杀人。四年七月，兴化军海风害稼。五年七月乙亥，行都大风拔木，坏舟甚众；绍兴府、秀州大风驾海潮，害稼。秋，明州飓风驾海潮，害稼。十月甲戌，行都大风拔木。宁宗庆元二年六月壬申，台州暴风雨驾海潮，坏田屋。六年夏，常风，当夏而寒。嘉定二年七月壬辰，台州大风雨驾海潮，坏屋杀人。三年八月癸酉，大风连日，大木皆拔，折禾穗，堕果实。上露祷，至於丙子乃息。後御史朝陵於绍兴府，归奏风坏陵殿宫墙六十馀所、折陵木二千馀株。六年十二月，馀姚县风潮坏海堤，亘八乡。七年正月庚辰，江州灯夕，黑雲暴风暮作，郡治游人相践，死於门者二十馀人。十一月二日甲寅，大风。十六年秋，大风拔木害稼。十七年秋，福州飓风大作，坏田损稼。冬，鄂州暴风，坏战舰二百馀；寿昌军坏战舰六十馀；江州、兴国军亦如之。

○恒阴

汉昭帝元平元年四月崩，亡嗣，立昌邑王贺，贺即位，天阴，昼夜不见日月。

贺欲出，光禄大夫夏侯胜当车谏曰：“天久阴而不雨，臣下有谋上者，陛下欲何之？”贺怒，缚胜以属吏师古曰：“属，委也，音之欲反。”），吏白大将军霍光。光时与车骑将军张安世谋欲废贺。光让安世，以为泄语，安世实不泄，召问胜。胜上《洪范五行传》曰：“‘皇之不极，厥罚常阴，时则有下人伐上。’不敢察察言（臣瓒曰：“不敢察察明言之。”），故云臣下有谋。“光、安世读之，大惊，以此益重经术士。後数日卒共废贺，此常阴之明效也。”京房《易传》曰：

“有蜺、蒙、雾。雾，上下合也。蒙如尘雲。蜺，日旁气也。其占曰：“后妃有专，蜺再重，赤而专，至衡旱（孟康曰：“专，员也。若五月再重，赤而员，至十一月旱也。”）。妻不壹顺，黑蜺四背，又白蜺双出日中。妻以贵高夫，兹谓擅阳，蜺四方，日光不阳，解而温（服虔曰：“蒙气解而温。”）。内取兹谓禽（服虔曰：“人君内淫於骨肉也。”臣瓒曰：“人君取於国中也”师古曰：“取，如《礼记》‘聚麀’之聚。瓒说非。”），蜺如禽，在日旁。以尊降妃，兹谓薄嗣，蜺直而塞，六辰廼除，夜星见而赤（韦昭曰：“六辰，谓从卯至申。”）。

女不变始，兹谓乘夫（孟康曰：“始高贵於夫，终行此不变也。”），蜺白在日侧，黑蜺果之，气正直（师古曰：“果谓干之也。”）。妻不顺正，兹谓擅阳，蜺中窥贯而外专。夫妻不严兹谓媟（韦昭曰：“媟言媟慢也。”师古曰：“音先列反。”）。蜺与日会。妇人擅国兹谓顷（师古曰：“顷谓曰倾。”），蜺白贯日中，赤蜺四背（服虔曰：“蜺背日。”）。適不答兹谓不次（服虔曰：“言適妻不见答也。”臣瓒曰：“夫不接妻为不答。”师古曰：“適读曰嫡。答，报也。言妻有承顺之心，不见报答也。一曰，答，对也，言不以恩意接对之。”），蜺直在左，蜺交在右。取於不专，兹谓危嗣，蜺抱日两未及。君淫外兹谓亡，蜺气左日交於外。取不达兹谓不知，蜺白夺明而大温，温而雨。（师古曰：“取读曰聚。”）尊卑不别兹谓媟，蜺三出三巳，三辰除（韦昭曰：“若从寅至辰也。蜺旦见西，晏则雨。”），除则日出且雨。臣私禄及亲，兹谓罔辟（韦昭曰：“辟，君也。”师古曰：“辟音壁。其下并同。”），厥异蒙，其蒙先大温，己蒙起，日不见。行善不请於上，兹谓作福，蒙一日五起五解。辟不下谋，臣辟异道，兹谓不见，上蒙下雾，风三变而俱解。立嗣子疑，兹谓动欲，蒙赤，日不明。德不序兹谓不聪，蒙，日不明，温而民病。德不试，空言禄（师古曰：“试，用也。”），兹谓主窳臣夭（孟康曰：“谓君惰窳，用人不以次第，为夭也。”师古曰：“窳音庾。”），蒙起而白。君乐逸人兹谓放，蒙，日青，黑雲夹日，左右前後行过日。公不任职，兹谓怙禄，蒙三日，又大风五日，蒙不解。利邪以食，兹谓闭上，蒙大起，白雲如山行蔽日。公惧不言道，兹谓闭下，蒙大起，日不见，若雨不雨，至十二日解，而有大雲蔽日。禄生於下，兹谓诬君，蒙微而小雨，巳乃大雨。下相攘善，兹谓盗明，蒙黄浊。下陈功，求於上，兹谓不知，蒙，微而赤，风鸣条，解复蒙。下专刑兹谓分威，蒙而日不得明。大臣厌小臣兹谓蔽，蒙微，日不明，若解不解，大风发，赤雲起而蔽日。众不恶恶兹谓闭，蒙，尊卦用事（孟康曰：

“尊卦，《乾》、《坤》也。”臣瓒曰：“京房谓方伯卦，《震》、《兑》、《坎》、《离》也。”师古曰：“孟说是也。”），三日而起，日不见。漏言亡喜，兹谓下厝用（师古曰：“厝音千各反。”），蒙微，日无光，有雨雲，雨不降。废忠惑佞兹谓亡，蒙，天先清而暴，蒙微而日不明。有逸民兹谓不明，蒙浊，夺日光。公不任职，兹谓不诎，蒙白，三辰止，则日青，青而寒，寒必雨。忠臣进善君不试，兹谓遏（师古曰：“试，用也），蒙，先小雨，雨己蒙起，微而日不明。惑众在位，兹谓覆国，蒙微而日不明，一温一寒，风扬尘。知佞厚之兹谓庳，蒙甚而温。君臣故弼兹谓悖（师古曰：“弼犹相戾也。悖，惑也。”），厥灾风雨雾，风拔木，乱五穀，已而大雾。庶正蔽恶，兹谓生孽灾，厥异雾。”此皆阴雲之类云。

後汉顺帝阳嘉二年，郎顗上书云：“正月以来，阴闇连日。久阴不雨，乱气也。得贤不用，犹久阴不雨也。”

吴孙亮太平三年，自八月沉阴不雨四十馀日。是时将诛孙綝，谋泄。九月戊午，綝以兵围宫，废帝为会稽王。此常阴之罚也。孙皓宝鼎元年十二月，太史奏久阴不雨，将有阴谋，孙皓惊惧。时陆凯等谋因其谒庙废之。及出，留平领兵前驱，凯先语平，平不许，是以不果。皓既肆虐，群下多怀异图，终至降亡。

隋文帝开皇二十年十月，久阴不雨。刘向曰：“王者失中，臣下蔽君明，则雲阴。”时独孤后与杨素谮太子勇，废之。

唐武后长寿元年九月戊戌，黄雾四塞。雾者，百邪之气，为阴冒阳，本於地而应於天也。黄为土，土为中宫。长安四年，自九月霖雨阴晦，至於神龙元年正月。中宗神龙二年三月乙巳，黄雾四塞。景龙二年八月甲戌，黄雾昏浊不雨。

三年正月丁卯，黄雾四塞。十一月甲寅，日入後，昏雾四塞，经二日乃止。占曰：“雾连日不解，其国昏乱。”元宗开元五年正月戊辰，昏雾四塞。天宝十四载冬三月，常雾昏暗，十步外不见人，是谓昼昏。占曰：“有破国。”肃宗至德二载四月，贼将武令珣围南阳，白雾四塞。上元元年闰四月，大雾。占曰：“兵起。”德宗贞元十年三月乙亥，黄雾四塞，日无光。二十年秋，连月阴霪。宪宗元和十五年正月庚辰至於丙申，昼常阴晦，微雨雪，夜则晴霁。

占曰：“昼雾夜晴、臣志得申。”懿宗咸通九年十一月，庞勋围徐州，甲辰，大雾昏塞，至於丙午。十四年七月，灵州阴晦。僖宗乾符六年秋，多雲雾晦冥，日旦及禺申乃解。光启元年秋，河东大雲雾。明年夏，昼阴积六十日。二年十一月，淮南阴晦雨雪，至明年二月不解。昭宗景福二年夏，连阴四十馀日，雾。光化四年冬，昭宗在东内，武德门烟雾四塞，门外日色皎然。

宋高宗建炎三年六月，久阴，上谓辅臣曰：“占为阴盛，下有阴谋。”语在《常雨》。绍兴三年，自正月阴晦，阳光不舒者四十馀日。八年三月乙卯，昼蒙。京房《易传》曰：“雾，上下合也。蒙如尘雲。”四月，积雨方止，氛雾四塞，昼日无光，近常阴也。孝宗隆兴二年六月，沈阴不解者月馀。乾道二年十一月，天久晦阴。五年正月甲申，昼蒙。六年五月，连阴。六月，日青无光。

晁熙六年十一月乙丑，昼蒙；十三年正月丁亥，亦如之。宁宗庆元六年十二月辛卯，嘉定三年正月丙午，十年正月乙未，十三年三月壬辰，皆昼蒙。

○夜妖

《春秋》僖公十五年“九月己卯晦，震夷伯之庙（师古曰：“夷伯，司空无骇之後，本鲁公族也，号展氏。”）。”刘向以为，晦，暝也；震，雷也。夷伯，世大夫，正昼雷，其庙独冥（师古曰：“冥，暗也。”）。天戒若曰，勿使大夫世官，将专事暝晦。明年，公子季友卒，果世官（师古曰：“谓季友之孙行父仍执政专国，自此以後常为卿。”）政在季氏。至成公十“六年正月甲午晦，”正昼皆暝，阴为阳，臣制君也。成公不寤，其冬季氏杀公子偃（师古曰：“为季文子所杀也。巳解於上。”）。季氏萌於僖公（师古曰：“萌，谓草木始生也。言其始有威权。”），大於成公，此其应也。董仲舒以为夷伯，季氏之孚也（师古曰：“孚，信也。所信任之臣也。”），陪臣不当有庙。震者雷也，晦暝，雷击其庙，明当绝去僭差之类也。向又以为此皆所谓夜妖者也。刘歆以为《春秋》及朔言朔，及晦言晦，人道所不及，则天震之。展氏有隐慝，故天加诛於其祖夷伯之庙以谴告之也。成公十六年“六月甲午晦，晋侯及楚子、郑伯战于鄢陵”。

皆月晦云。

汉高祖二年，东伐楚，入彭城。项羽以精兵击汉军，大破之，围汉王三匝。

大风起，扬沙石，昼晦，楚军大乱，汉王得与数十骑遁去。

魏高贵乡公正元二年正月戊戌，景帝讨母邱俭，大风晦暝，行者皆顿伏，近夜妖也。刘向曰：“昼晦而暝，阴为阳，臣制君也。”元帝景元三年十月，京师大震，昼晦。此夜妖也。刘向《春秋说》云：“天戒若曰，勿使大夫世官，将令专事。暝晦，公室卑矣。”魏见此妖，晋有天下之应也。

晋武帝泰始三年三月丁未，昼昏。怀帝永嘉四年十一月辛卯，昼昏，至於庚子。此夜妖也。後年，刘曜寇洛川，王师频为贼所败，帝蒙尘於平阳。孝武帝太元十三年十二月乙未，大风晦暝。其後帝崩，而诸侯违命，干戈内侮，权夺於元显，祸成於桓元。

苻坚时，大风昼暝，恒星皆见，太史以为西南国亡。明年，坚陷蜀。

梁元帝承圣二年十月丁卯，大风，昼暝，天地昏暗。近夜妖也。京房《易飞候》曰：“羽日风，天下昏，人大疾。不然，多寇盗。”三年为西魏所灭。

陈後主祯明三年正月朔旦，雲雾晦暝，入鼻酸辛。後主昏昧，近夜妖也。时北军临江，柳庄、任蛮奴并进中款，後主惑佞臣孔范之言，而昏闇不能用，以至覆亡。

东魏孝静武定四年冬，大雾六日，昼夜不解。《洪范五行传》曰：“昼而晦冥若夜者，阴侵阳，臣将侵君之象也。”明年，元瑾、刘思逸谋杀大将军之应。

北周静帝大象二年，尉迥败於相川。坑其党与数万人於游豫园。其处每闻鬼夜哭声。《洪范五行传》曰：“哭者死亡之表，近夜妖也。鬼而夜哭者，将有死亡之应。”京房《易飞候》曰：“鬼夜哭，国将亡。”明，年周氏王公皆见杀，周室亦亡。

隋文帝仁寿中，仁寿宫及长城之下数闻鬼哭。寻而献后及帝相次而崩於仁寿宫。炀帝大业八年，杨元感作乱於东都。尚书樊子盖，坑其党与长夏门外，前後数万。洎於末年，数闻其处鬼哭，有呻S吟Y之声。与前同占。其後，王世充害越王侗於洛阳。

唐文宗太和九年十一月戊辰，昼晦。懿宗咸通七年九月辛卯朔，天闇。僖宗乾符二年二月，宣武境内黑风，雨土。昭宗天祐元年闰四月乙未朔，大风，雨土。

後周世宗显德六年六月辛卯、辰巳間，京师天地晦暝，澍雨骤降，雨中有腥气。其日世宗崩。

宋太宗端拱二年，京师暴风起东北，尘沙曀日，人不相辨。晁化三年六月丁丑，黑风自西北起，天地晦冥，雷震，有顷乃止。真宗大中祥符二年九月，无为军城北暴风雨，昼晦不可辨，拔木，坏城门、营垒、民舍。仁宗天圣六年二月庚辰，大风昼暝。康定元年三月丙子，大风昼暝，经刻乃复。嘉祐八年十一月丙午，大风霾。英宗治平二年二月乙巳，大风昼晦。四年正月庚辰朔，大风霾。是日，群臣上尊号，廷中仗卫皆不能整。时帝不豫，越七日崩。神宗熙宁四年四月，京师大风霾。钦宗靖康二年正月己亥，天气昏曀，风迅发竟日。

丁未，雾气四塞，人对面不相视。高宗建炎元年三月丁酉，汴京风霾，日无光。

刘向曰：“正昼而暝，阴为阳，臣制君也。”是日，张邦昌僭位。二年七月癸未，风雨，昼晦。是日，东京留守宗泽薨。十一月甲子，北京大雾四塞。是夕，城陷。三年三月，上发温州航海，乙丑，御舟次松门，海中白雾，昼晦。近夜妖也。绍兴八年三月甲寅，昼晦。是日光，阴雾四塞。乙卯，昼夜雲气昧浊。

十一年，主管成都等路茶事冯康国言：“三月庚申，虏居长安，昼晦，面不相睹。

虏亡之象也。”孝宗乾道五年正月甲申，昼霾四塞。晁熙五年四月丁丑，尘霾昼晦，日无光。宁宗庆元元年二月己卯，昼暝，四方昏塞。三年二月丁卯，昼晦，昏雾四塞。嘉定十年正月乙未，昼霾。二月癸巳，日蒙无光。








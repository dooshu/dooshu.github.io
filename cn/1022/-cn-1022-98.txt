仇远　和卞仲祥

我爱中秋月，行歌荒野中。

乱云催薄暮，乔木易高风。

镜里花难折，樽中酒不空。

南飞有乌鹊，未见北来鸿。

仇远

仇远　和卞仲祥

吾友卞南仲，别我何匆匆。

家有六男儿，乃与不死同。

阿祥更颖出，亹亹有父风。

翰墨既潇洒，文字犹研穷。

西园盖常飞，北海樽屡空。

霜寒濑水浅，蛟龙若为容。

我将归西湖，春风入修筇。

期子梅花下，一酹孤山翁。

仇远


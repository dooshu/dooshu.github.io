◇陈政本疏

除无事之位，损不急之禄，止浮食之费，并从容之官。使官必有职，职任其事；事必受禄，禄代其耕，乃往古之常式，当今之所宜也。官寡而禄厚，则公家之费鲜，进仕之志劝。各展才力，莫相倚杖。敷奏以言，明试以功。能之与否，简在帝心。是以唐虞之设官分职，申命公卿，各以其事，然後惟龙为纳言，犹今尚书也，以出内帝命而已。夏殷不可得而详，《甘誓》曰「六事之人」，明六卿亦典事者也。《周官》则备矣，五日视朝，公卿大夫并进，而司士辨其位焉。其《记》曰：「坐而论道，谓之王公；作而行之，谓之士大夫。」及汉之初，依拟前代，公卿皆亲以事升朝，故高祖躬追反走之周昌，武帝遥可奉奏之汲黯，宣帝使公卿五日一朝，成帝始置尚书五人。自是陵迟，朝礼遂阙。可复五日视朝之仪，使公卿尚书，各以事进。废礼复兴，光宣圣绪，诚所谓名美而实厚者也。（《魏志·王肃传》）


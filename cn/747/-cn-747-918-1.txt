○唐杭州灵隐山天竺寺故大和尚塔铭（并序）

水之性不动而鉴，得非夫实相之体耶？虽积为洪溟而未当变，亦真我自在之妙致也。如来大师独秉至教，群圣拱手，俾冥到识，破坚冰之惑，岂逾一念之中哉！灵隐大师虽外精律仪，而第一义谛，素所长也，故小子志之。

大师生缘钱塘范氏，讳守真，字坚道。齐信安太守皇之八叶。礼既冠众，君子器之。夙有邱园之期，不顾元之锡，遂诣苏州支硎寺圆大师受具足戒。是夜眼中光现，长一丈馀，久而方没，盖得戒之祯也。後至荆府依真公，三年苦行，寻礼天下二百馀郡，圣教所至，无不至焉。无畏三藏受菩萨戒香，普寂大师传楞伽心印，讲《起信宗论》三千馀遍，《南山律钞》四十遍，平等一两，小大双机。在我圆音，未尝异也。乃发殊愿，诵持《华严》。遂於中宵梦神人施珠一颗，及觉惘然，如珠在握。是岁入五台山，转《华严经》三百遍，追宿心也。又转《大藏经》三遍，广正见也。

至开元二十六年，有制举高行，道俗请正名，隶大林寺。後移籍天竺，住灵隐峰，时大历二年也。至五年三月，寓於龙兴净土院，谓左右曰：夫至人乘如而来，亦乘如而去，亦其必然也。而愚夫欲以长绳，系彼白日，安可得乎？吾非至人，岂逃其尽。以此月二十九日告终於兹地，春秋七十一，僧腊四十五。其间临坛既多，度人无数，今不复纪也。显明弟子苏州辨秀、湖州惠普、道庄、越州清江、清源、杭州择邻、神偃、常州道进，如彼之彩，共集旃檀之枝。江淮名僧，难出其右。昼之身戒，亦忝门人。幸参四子之科，独许一时之学。斯文在我，何敢让焉！词曰：

房星在天，降为应真，好爵縻我，视如埃尘。既投其簪，亦坏其服，戒日才佩，禅秀乃沐。四十馀夏，振振盛名，大江东南，为法长城。宣尼既没，微言乃绝，我师云亡，真乘亦辍。灵隐峰上，春日秋天。风生松柏，如师在焉。持教门人，楚英吴杰，儒方荀孟，道比文列。宿习未尽，妄涕犹雪，宿已忘真，如水如月。古之君子，名书彝器，大师不书，将坠於地。纪功者铭，传心者灯，藏诸名山，不骞不崩。


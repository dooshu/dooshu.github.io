○休休亭记

休，休也，美也，既休而且美在焉。司空氏王官谷休休亭，本濯缨也。濯缨为陕军所焚，愚窜避逾纪。天复癸亥岁，蒲稔人安，既归葺於坏垣之中。构不盈丈，然遽更其名者，非以为奇，盖量其材，一宜休也。揣其分，二宜休也。且耄而聩，三宜休也。而又少而惰，长而率，老而迂，是三者，皆非救时之用，又宜休也。尚虑多难，不能自信，既而昼寝，遇二僧，其名皆上方刻石者也。其一曰顽，谓吾曰：“吾尝为汝之师也。汝昔矫於道，锐而不固，为利欲之所拘，幸悟而悔，将复从我於是耳。且汝虽退，亦尝为匪人之所嫉，宜以耐辱自警，庶保其终始。与靖节醉吟第其品级於千载之下，复何求哉？”因为耐辱居士歌，题於亭之东北楹。自开成丁巳岁七月，距今以是岁是月作是歌，亦乐天作传之年，六十七矣。休休乎，且又殁而可以自任者，不增愧负於国家矣。复何求哉？天复癸亥秋七月二十七日，耐辱居士司空图记。


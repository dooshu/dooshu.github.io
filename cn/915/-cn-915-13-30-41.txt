◇谢赵王示新诗启

某启：郑至，奉手教累纸，并示新诗。八体六文，足惊毫翰；四始六义，实动性灵。落落词高，飘飘意远。文异水而涌泉，笔非秋而垂露。藏之山岩，可使云雾郁起；济之江浦，必当蛟龙绕船。首夏清和，圣躬怡裕。琉璃彤管，鹊顾鸾回；婉转绿沈，猿惊雁落。下风倾首，以日为年。犍为舍人，实有诚愿；碧鸡主簿，无由遂心。寂寞荆扉，疏鞠兰径。骖驾来梁，未期卜日；遣骑到邺，希垂枉道。（《文苑英华》八百五十六）


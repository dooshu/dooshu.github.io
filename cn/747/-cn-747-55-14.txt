○授韦执谊尚书左丞平章事制

宰相之职，寅亮缉熙，导阴阳之和，赞天地之化，裁成百揆，总领庶官。非道契时中，识通理本，则何以敷畅皇极，阜安群黎。朕以眇少，嗣守丕业，思立人纪，以承天休。其代子言，允属良弼。朝议郎守吏部郎中骑都尉赐绯鱼袋韦执谊，孝友忠肃，自诚而明。茂实本於宗师，英华发於事业。久参内署，动直静专。累践中台，职修事举。克有公望，冠於群伦，以予冲人，恭默思道。是用命尔，纳诲弼违，必能行四方之风，成天下之务，祗服乃职，厥惟钦哉！可守尚书左丞同中书门下平章事，赐紫金鱼袋。


赵蕃　投介庵先生并寄庐陵周侍郎四首

忽忆沧洲去，何心汉节持。

上书期得请，勇退复奚疑。

用舍非吾事，荣枯自彼时。

疾风劲草见，松柏岁寒知。

赵蕃

赵蕃　投介庵先生并寄庐陵周侍郎四首

贰卿辞郡日，刺史乞身年。

往事甑已堕，归来璧顾全。

坐令颓俗振，未觉古人贤。

白鹭思高举，琵琶有直弦。

赵蕃

赵蕃　投介庵先生并寄庐陵周侍郎四首

桐乡曾作令，使者复乘车。

风俗因子厚，溪山要我居。

此声闻旧矣，今日见归欤。

只恐功名事，毋庸遽舍诸。

赵蕃

赵蕃　投介庵先生并寄庐陵周侍郎四首

粗识诗中趣，翻怜笔下难。

中流疑失檝，无举虑摧翰。

起我七十病，蕲公九转丹。

韩家非所敢，曾未到郊寒。

赵蕃


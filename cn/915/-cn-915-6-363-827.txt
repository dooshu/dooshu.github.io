○复答姚兴书



恒等近自陈写，冀悟圣鉴，重奉明诏，不蒙矜恕，伏读悲惶，若无神守。陛下仁弘覆载，使物悦其性，恒等少习法化，愚情所乐，誓以微命，与法服俱尽。而过恩垂及，眷忘其陋，劝弘菩萨兼济之道。然志力有限，实所不堪，非徒馀年，苟自求免，直愚衷所存，私怀必守。伏愿鉴恕往之诚，不责偏执之咎，特赐明旨，听遂微心。屡延明诏，随用悚息，不胜元元之至。（《十六国春秋》六十二，恒标复答书。）



恒等愚意所执，具如前表，精诚微薄，不能感悟圣心。累蒙遣诏，未蒙慈恕，俯仰忧怖，无复心情。陛下道怀虚纳，养物无际，愿开天地之恩，得遂一分之志。愚守之诚，毕命无辜，分受违诏之愆，甘引无恨之罪，屡污圣听，追用悚息，不任罔极之情，谨奏以闻。（《十六国春秋》六十二，恒标复答书。）




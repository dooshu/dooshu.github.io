卷十七

钦定四库全书

柳河东集卷十七

唐　柳宗元　撰

传八首

宋清传【观其文当作於谪永州後传曰今之交有能望报如清之远者乎幸而庶几则天下之穷困废辱得不死亡者衆矣岂非有怨于当时交游者不为之汲引附炎弃寒有愧于清之为者托是以讽焉】

宋清长安西部药市人也居善药有自山泽来者必归宋清氏清优主之长安医工得清药辅其方辄易雠【上以豉切下音售卖也】咸誉清信能疗病故病者【一作咸誉清疾病疕?者疕卑履切】亦皆乐就清求药冀速已清皆乐然响应虽不持钱者皆与善药积劵如山未尝诣取直或不识遥与劵清不为辞岁终度不能报辄焚劵终不复言市人以其异皆笑之曰清蚩妄人也或曰清其有道者欤清闻之曰清逐利以活妻子耳非有道也然谓我蚩妄者亦谬清居药四十年所焚劵者百数十人或至大官或连数州受俸博其馈遗清者相属於户虽不能立报而以賖死【賖一作贱】者千百不害清之为富也清之取利远远故大岂若小市人哉一不得直则怫然怒【怫音佛】再则骂而仇耳彼之为利不亦剪剪乎【剪子践切】吾见蚩之有在也清诚以是得大利又不为妄执其道不废卒以富求者益衆其应益广或斥弃沉废亲与交视之落然者清不以怠遇其人必与善药如故一旦复柄用益厚报清其远取利皆类此吾观今之交乎人者炎而附寒而弃鲜有能类清之为者世之言徒曰市道交呜呼清市人也今之交有能望报如远之清者乎幸而庶几则天下之穷困废辱得不死亡者衆矣市道交岂可少耶或曰清非市道人也柳先生曰清居市不为市之道然而居朝廷居官府居庠塾郷党以士大夫自名者反争为之不巳悲夫然则清非独异于市人也

种树郭槖駞传【?传曰其乡曰丰乐在长安西当在贞元末年为蓝田尉前後作其曰问养树得养人其益于为政者岂独当时然哉取其道而移之官则民得安其全矣槖音托駞徒何切】

郭槖駞不知始何名病瘻【陇主切尫廔释文伛疾】隆然伏行有类槖駞者故郷人号之駞駞闻之曰甚善名我固当因舍其名亦自谓槖駞云其乡曰丰乐乡在长安西駞业种树凡长安豪【一有人字】富人为观游及卖果者皆争迎取养视駞所种树或移徙无不活且硕茂蚤实以蕃他植者虽窥伺傚慕莫能如也有问之对曰槖駞非能使木寿且孶也【孶音字乳化曰孶又津之切】以能顺木之天以致其性焉尔凡植木之性其本欲舒其培欲平其土欲固其筑欲密既然已勿动勿虑去【一作亦】不复顾其莳也若子【莳音侍种也】其置也若弃则其天者全而其性得矣故吾不害其长而已非有能硕茂之也不抑耗其实而已非有能蚤而蕃之也他植者则不然根拳而土易其培之也若不过则不及【一有焉字】苟有能反是者则又爱之太恩忧之太勤旦视而暮抚已去而复顾甚者爪其肤以验其生枯揺其本以观其疎密而木之性日以离矣虽曰爱之其实害之虽曰忧之其实雠之故不我若也吾又何能为哉问者曰以子之道移之官理可乎駞曰我知种树而已理非吾业也然吾居乡见长者好烦其令若甚怜焉而卒以祸旦暮吏来而呼曰官命促尔耕勖而植【朂呼玉切勉也】督尔获蚤缫而绪【缫苏曹切绎茧为丝】蚤织而缕字而幼孩遂而鸡豚鸣鼓而聚之系木而召之吾小人辍飱饔以劳吏者且不得暇又何以蕃吾生而安吾性耶故病且怠若是则与吾业者其亦有类乎问者嘻【一作喜】曰不亦善夫吾问养树得养人术焉传其事以为官戒

童区寄传【详其文当在柳州时作其曰桂部从事为余言之则非谪永时文也】

柳先生曰越人少恩生男女必货视之【必一作以】自毁齿以上父兄鬻卖【上音育】以觊其利不足则盗取他室束缚钳牿之【钳其亷切牿姑沃切】至有须鬛者【鬛音猎】力不胜皆屈为僮当道相贼杀以为俗幸得壮大则缚取么弱者汉官因为已利苟得僮恣所为不问以是越中户口滋耗少得自脱惟童区寄以十一岁胜亦奇矣桂部从事杜周士为余言之童寄者柳州荛牧儿也行牧且荛二豪贼劫持反接布囊其口去逾四十里之虚所卖之【南越中谓野市曰虚】寄伪儿啼恐栗为儿恒状贼易之对饮酒一人去为市一人卧植刃道上童微伺其睡以缚背刃力下上得絶因取刃杀之逃未及远市者还得童大骇将杀僮遽曰为两郎僮孰若为一郎僮耶彼不我恩也郎诚见完与恩无所不可市者良久计曰与其杀是僮孰若卖之与其卖而分孰若吾得专焉【一有然字】幸而杀彼甚善即藏其尸持童抵主人所愈束缚牢甚夜半童自转以缚即炉火烧絶之虽疮手勿惮复取刃杀市者因大号一虚皆惊童曰我区氏儿也不当为僮贼二人得我我幸皆杀之矣愿以闻於官虚吏白州州白大府大府召视儿幼愿耳刺史顔证奇之【证音正又之盛切】留为小吏不肯与衣裳吏护还之乡乡之行刼缚者侧目莫敢过其门皆曰是儿少秦武阳二岁而讨杀二豪岂可近耶【战国策燕太子丹欲以匕首刺秦王燕国有勇士秦武阳年十三杀人人不敢悟视乃令为荆轲副而往之史记作舞阳】

梓人传【传盖托物以寓意端为佐天子相天下进退人才设也其曰裴封叔之第在光德里又云其後京兆尹将饰官舍余往过焉此文当作於贞元十七年後调蓝田尉及将拜监察御史时作封叔终万年令公志其墓见别卷】

裴封叔之第在光德里有梓人款其门愿佣隟宇而处焉【隟去逆切说文阸塞也】所职寻引规矩?墨家不居砻斵之器【砻音笼斵音卓】问其能曰吾善度材视栋宇之制高深圆方短长之宜吾指使而羣工役焉舍我衆莫能就一宇故食於官府吾受禄三倍作於私家吾收其直大半焉他日入其室其牀阙足而不能理曰将求他工余甚笑之谓其无能而贪禄嗜货者其後京兆尹将饰官署余往过焉委羣材会衆工或执斧斤或执刀锯皆环立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趍而左俄而斤者斵刀者削皆视其色俟其言莫敢自断者其不胜任者怒而退之亦莫愠焉画宫于堵盈尺而曲尽其制计其毫厘而构大厦无进退焉既成书于上栋曰某年某月某日某建则其姓氏凡执用之工不在列余圜视大骇然後知其术之工大矣继而叹曰彼将舍其手艺专其心智而能知体要者欤吾闻劳心者役人劳力者役于人彼其劳心者欤能者用而智者谋彼其智者欤是足为佐天子相天下法矣物莫近乎此也彼为天下者本於人其执役者为徒隶为乡师里胥其上为下士又其上为中士为上士又其上为大夫为卿为公离而为六职判而为百役外薄四海有方伯连率郡有守邑有宰皆有佐政其下有胥吏又其下皆有啬夫版尹以就役焉犹衆工之各有执伎以食力也彼佐天子相天下者举而加焉指而使焉条其纲纪而盈缩焉齐其法制而整顿焉犹梓人之有规矩绳墨以定制也择天下之士使称其职居天下之人使安其业视都知野视野知国视国知天下其远迩细大可手?其图而究焉犹梓人画宫于堵而绩於成也能者进而由之使无所德不能者退而休之亦莫敢愠不衒能【衒音县行且卖也】不矜名不亲小劳不侵衆官日与天下之英才讨论其大经犹梓人之善运衆工而不伐艺也夫然後相道得而万国理矣相道既得万国既理天下举首而望曰吾相之功也後之人循迹而慕曰彼相之才也士或谈殷周之理者曰伊傅周召其百执事之勤劳而不得纪焉犹梓人自名其功而执用者不列也大哉相乎通是道者所谓相而已矣其不知体要者反此以恪勤为公以簿书为尊衒能矜名亲小劳侵衆官窃取六职百役之事听听於府廷【听鱼隐切听然笑也】而遗其大者远者焉所谓不通是道者也犹梓人而不知绳异之曲直规矩之方圆寻引之短长姑夺衆工之斧斤刀锯以佐其艺又不能备其工以至败绩用而无所成也不亦缪欤或曰彼主为室者傥或发其私智牵制梓人之虑夺其世守而道谋是用虽不能成功岂其罪耶亦在任之而已余曰不然夫?墨诚陈规矩诚设高者不可抑而下也狭者不可张而广也由我则固不由我则圮【部鄙切毁也】彼将乐去故而就圮也则卷其术默其智悠尔而去不屈吾道是诚良梓人耳其或嗜其货利忍而不能舍也丧其制量屈而不能守也栋桡屋坏则曰非我罪也可乎哉可乎哉余谓梓人之道类於相故书而藏之梓人盖古之审曲面势者今谓之都料匠云余所遇者杨氏潜其名

李赤传【自谓歌诗类李白而赤其名狂士也其所养可知矣传所载当不诬其曰今世皆知笑赤之惑也反修而身无以欲利好恶迁其神而不返则幸耳诚有旨哉其曰赤之名闻江湖间亦永州时作】

李赤江湖浪人也尝曰吾善为歌诗诗类李白故自号曰李赤游宣州州人舘之其友与俱游者有姻焉间累日乃从之馆赤方与妇人言其友戱之赤曰是媒我也吾将娶乎是友大骇曰足下妻固无恙太夫人在堂安得有是岂狂易病惑耶【易音亦】取绦雪饵之赤不肯有间妇人至又与赤言即取巾经其脰赤两手助之舌尽出其友号而救之妇人解其巾走去赤怒曰汝无道吾将从吾妻汝何为者赤乃就牖间为书辗而圆封之【辗音展又足展女箭二切卧不阖口曰辗】又为书博封之讫如厠久【一有而字】其友从之见赤轩厠抱瓮诡笑而侧视势且下入乃倒曳得之又大怒曰吾已外堂面吾妻之容世固无有堂之饰宏大富丽椒兰之气油然而起顾视汝之世犹溷厠也【溷胡园切】而吾妻之居与帝居钧天清都无以异若何苦余至此哉然後其友知赤之所遭乃厠鬼也聚仆谋曰亟去是厠遂行宿三十里夜赤又如厠久从之且复入矣持出洗其汚衆环之以至旦去抵他县县之吏方宴赤拜揖跪起无异者酒行友未及言已饮而顾赤则已去矣走从之赤入厠举其牀扞门门坚不可入其友叫且言之衆发墙以入赤之面?不洁者半矣又出洗之县之吏更召师巫善呪术者守赤赤自若也夜半守者怠皆睡及觉呼而求之见其足於厠外赤死久矣独得尸归其家取其所为书读之盖与其妻母诀其言辞犹人也柳先生曰李赤之传不诬矣是其病心而为是耶抑固有厠鬼耶赤之名闻江湖间其始为士无以异於人也一惑於怪而所为若是乃反以世为溷溷为帝居清都其属意明白今世皆知笑赤之惑也及至是是非取与向背决不为赤者几何人耶反修而身无以欲利好恶迁其神而不返则幸矣【一作耳】又何暇赤之笑哉

蝜蝂传【作之年月无见焉然传之所言盖指当时用事贫取滋甚者必元和後既弃黜而作蝜音负蝂音版】

蝜蝂者善负小虫也行遇物辄持取卬其首【卬音昂亦作仰】负之背愈重虽困剧不止也其背甚涩物积固不散【固一作因】卒踬仆【上知利切下音赴又音匐】不能起人或怜之为去其负苟能行又持取如故又好上高极其力不已至坠地死今世之嗜取者遇货不避以厚其室不知为已累也唯恐其不积及其怠而踬也黜弃之迁徙之亦以病矣苟能起又不艾日思高其位大其禄而贪取滋甚以近於危坠观前之死亡者曾不知戒虽其形魁然大者也其名人也而智则小虫也亦足哀【一作悲】夫

曹文洽韦道安传【元阙】

【传诸本皆阙然集中有韦道安诗言其事甚详观其诗则传之意可见矣题云曹文洽韦道安传则事必相关岂诗所谓自言故刺史者耶或与道安同救刺史之急者也】

柳河东集卷十七








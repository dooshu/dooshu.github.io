与从侄杭州刺史良游天竺寺





唐时，杭州隶江南东道。州有天竺寺，乃今之下天竺寺，详见十六卷注。《咸淳临安志》：下竺灵山寺，在钱塘县西十七里。隋开皇十三年，僧真观法师与道安禅师建，号南天竺寺。唐永泰中赐今额。《淳祐志》云：大凡灵竺之胜，周回数十里，而岩壑尤美，实聚于下天竺灵山寺。自飞来峰转至寺后，岩洞皆嵌空玲珑，莹滑清润，如虬龙瑞凤，如层华吐萼，如皱縠叠浪，穿幽透深，不可名貌。林木皆自岩骨拔起，不土而生。传言兹岩产玉，故腴润能育焉。其间，唐宋游人题名不可殚纪。《一统志》：下天竺寺，在杭州府城西十五里。晋咸和中建，寺前后有飞来、莲花诸峰，合涧、跳珠诸泉，梦谢、流杯、月桂诸亭，游人多至其间。



挂席凌蓬丘，[一]观涛憩樟楼。[二]三山动逸兴，[三]五马同遨游。[四]天竺森在眼，松风飒惊秋。[五]览云测变化，弄水穷清幽。叠嶂隔遥海，当轩写归流。诗成傲云月，佳趣满吴洲。[六]

[一]《十洲记》：蓬丘，蓬莱山也。



[二]《梦梁录》：樟亭驿，即浙江亭也，在跨浦桥南江岸。《浙江通志》：樟亭，在钱塘县旧治南五里，后改为浙江亭，今浙江驿其故址也。



[三]三山，谓蓬莱、方丈、瀛州三神山，见四卷注。



[四]五马，古太守事，见六卷注。



[五]杨齐贤曰：自西湖入天竺寺路，夹道皆古松，其地名曰九里松。灵隐、天竺同在一处，皆由松门而进。



[六]颜延年诗：“振楫发吴洲。”






○升华州为兴德府敕

有虞氏之为君，始言省狩；周襄王之告难，乃曰出居。或肆觐於他邦，或播迁於近服，然则地图之内，车辙所临，备庶官而取象拱辰，入九贡而以时述职，是云守宇，皆可建都。昔者德祖省方，平戎服国，升汉中之列郡，同诸府以正名，藩翰之光，典章实重。朕越在关辅，屡经岁时，苟宽失驭之忧，盖获视朝之所。镇国军节度使韩建，始者星驰感愤，雪涕奉迎，邀天力以来同，激人情而共固。以兹驻跸，安类覆盂，邑无夜犬之惊，野有春耕之乐。今则元龟告吉，六马将还，望山河而信是金汤，顾宫室而若无风雨。眷言至此，我实怀之，俾慰众心，爰遵故事，宜改为兴德府。其所置官员资望，一切与五府同。郑县升为次赤，诸县为次畿，其将校并赐华州安跸功臣。


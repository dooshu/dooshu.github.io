○为人祭某官文

惟公宏量硕德，寡言敏行。直而能婉，和而不竞。（阙）儒、墨为锋锷，在颜、冉之季孟。白刑官，绣衣使者。时无冤人，路多避马。既践文昌，来司武库。冀翟车之高足，为凤池之先路。岂期位薄德崇，才远途穷？拜命之时，初一朝於北阙；移疾於外，不再入於南宫。呜呼！哀免悲笳，寒天疏木。宅不卜地，於故茔。家无馀财，敛以时服。弟难会葬，儿未及哭。其营护而奠遣，惟甥侄与姻族。某尝同官，实喜良友。仰德弥高，立言不朽。居常接膝，未忍分手。况永诀兮无期，向空筵而酾酒。尚飨！


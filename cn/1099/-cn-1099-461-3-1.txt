○保甲議 【 保甲】

保甲之為名也、自王安石始也。而保甲之所由行也、不自王安石始也、自周之比閭伍兩始也、周行之而善、安石行之而不善、則其故何居、周之法夷易易遵、而安石之法煩苛而民不便也如三時務農。一時講武。周法也。而安石以十日番休。民失業病矣、八百家出甲士三人。步卒七十二人。周法也。而安石以二丁取一。民繫籍病矣。閭師黨正。以至兩司馬而上。畢簡賢能。周法也。而安石所置廵簡指使諸官。此則詮序失宜未必荊公一人之所為率夤緣為奸利。民侵漁病矣。故夫保甲之難行也、非法弊也、以人弊法、故法行難也、夫不察行法之何如。而顓云法過舛也、因行法者之不善、遂槩取其法而格之、又舛也、則胡不程其害利而論之、自兵民既分。武備日弛。卒有萑苻之警。有司之徵調不及。直束手斃耳。誠能聯戶為甲。聯甲為保。束以長正。督以守令。器素精。藝素習。一旦不虞。猶庶幾以佐縣官之急。是編氓足任干戈。而金湯矻於田野也。此強兵之利也。覺察既嚴。人知自重。雖有作奸犯科之徒。椎埋亡命之黨。欲潛踪匿跡。出沒驛騷。而十家之眾。必相紏舉。城社既消。陰謀自解。此弭奸之利也。世非胥庭、盜賊滋有、往往禦人白晝、鳴鏑通都、而里閈罔聞、鄉鄰弗救、良為可嘆、此法行則一鄉之渙。合為一家。併心戮力。如臂使指。非有跖蹻雄暴之資。孰敢睥睨于其間者。此禁盜之利也。萃渙合離、人有統率、平居無事、則相與講明國家之約束而遵行之、戶聽於長。長聽於正。正聽於令。玩法有禁。游惰有罰。導善消辟。其端在此。此正俗之利也。乃其所為害者。又在於四利之中矣。調保丁以為役。科丁賦以充需、胥徒踵至。鷄犬不寧。鄉兵所以難行正坐此是本強兵而反緣兵擾也。閭右之豪。奔走下民。如驅役隸。又其人即正與長也。即有所藏匿民懼見螫。敢誰何乎。見本弭奸而反為奸藪也。鄉鄙之地。廬烟星落。守望甚難。中盜失救。吏奉三尺隨之。再後有失。民相沉匿不敢告矣。是本禁盜而反藉盜資也若長若正。既有名目。因而作恫喝齊民。若大府然。孰敢不聽。是本正俗而反導俗橫也。為害若此、為利若彼、將安所權。而可哉、愚以為法一也、胡周行之、覩其利、未覩其害也又胡安石行之覩其害、未覩其利也、則亦足以明得失之由巳、故欲行保甲。莫若省事端事端省。則法皆畫一。而民易守矣。欲省事端莫若重守令守令賢則倡率得宜。而人胥服矣。欲重守令。莫若嚴名實名實覈、則人肯任事。而無因循怠廢之病矣。此之謂以人任法、而非以法任人、覩其利矣、烏覩其害也、嗟夫法之弊久矣、固其後之積漸使然、有不可強者、無論保甲。今天下衛所有兵。郡縣有兵。此其人皆占籍行間。日受粟給錢於公家。而骫骳脆弱。緩急不可恃。相與恬然安之。不知怪也。斯亦足為太息矣。夫舉二百年休養之兵而不能訓練為用。乃欲以歲月之間。責田野耒耜之夫。軍政畏其積弛喜其新銳不談衛所而談民正用其新銳也操凶器而衛鄉黨。保閭舍。又欲漸驅為國家效一旦之命。此王安石之所為迂。而司馬光諸人。所為痛哭而力爭者也。談何易哉、談何易哉、


○范延煦等受正一词

伏以正一南宫，紫阳玉殿，秘阳华之真，缄飞化之灵图。下可以制御凶妖，宣和气序；上可以辑宁区宇，朝会神仙。保国安人，古今攸禀。臣获逢圣日，咸沐道风，早振氛嚣，俱栖羽褐，愿期参受，克励焚修。伏惟众圣宏慈，俾谐宗尚。衣星覆斗，契九天飞步之踪；佐世立功，成大道化时之效。炷香拜手，归命祈真，翘望元恩，不任激切之至。谨词。


○沙门拜亲议优劣论

威卫司列等状，词则美矣，其如理何？咸不惟故实，昧於大义，苟以屈膝为敬，不悟亡唇之祸。内经称沙门拜俗，损君父功德，以及寿命，而抑令俯伏者，胡言之不忍，轻发枢机哉！虽复各言其志，亦何伤之太甚！而威卫等状，通塞两兼；司列等状，一途冰执。或访二议优劣，余以为楚则失矣，齐亦未为得也。然两兼则肤腠，冰执乃膏肓，故升威卫於乙科，退司列於景第。至若范公质议，旨赡文华，陇西执奏，言约理举，既而人庶斯穆，龟筮叶从。故得天涣下覃，载隆高尚之美；慈育之地，更宏拜伏之仁。

时法侣名僧，都鄙耆耋，佥曰：“叶私志矣！违教如何。”於是具显经文，广陈表启，匪朝伊夕，连诉庭阙。但天门邃远，伸请靡由，奉诏求宗，难为去取。《易》曰：“羝羊触藩羸其角”，方之释侣，岂不然欤？赞曰：

威卫之流，议虽通塞。以人废道，诚未为得。司列等状，抑释从儒。拜伤君父，讵曰忠谋？质议遒华，敷陈简要。天人叶允，爰垂玺诏。恭承明命，式且歌。顾瞻元籍，有累如何。法俗畴咨，咸申启表。披沥丹款，未纡黄道。进退惟谷，投错靡由。仰希神禹，疏兹法流。


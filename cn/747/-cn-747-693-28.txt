○授崔群右仆射兼太常卿制

敕：仆射贰令之职也，奉常正卿之选也，假中台之极称，冠列寺之崇秩，受此兼合，必资重贤。前荆南节度管内观察处等使银青光禄大夫检校吏部尚书江陵尹御史大夫上柱国清河县开国公食邑一千五百户崔群，道合时中，识通政本，含五行之秀气，为一代之伟人。文学致名，公忠莅职，清贞不挠，方廉自持。曩升台阶，助我宪祖，实蓍赞时之绩，用存经国之规。周旋累朝，扬历大位，出作垣翰，入标羽仪，风雨有不已之鸣，雪霜无可变之色。秉是全德，罔闻异词。乃者辍自夏卿，授之戎阃，统荆衡之巨镇，嗣羊杜之前声，政推洽平，理在徵复。礼乐之器，予心所难，冀流合雅之音，将考依经之制，慎简斯久，佥谐乃俞。俾回军旅之谋，式畅人祗之职伯夷官业，伫乃修明。可检校尚书右仆射兼太常卿，散官、勋、封如故。


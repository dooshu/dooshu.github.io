卷二十五

<史部,诏令奏议类,奏议之属,历代名臣奏议>

钦定四库全书

历代名臣奏议卷二十五

明　杨士奇等　撰

治道

魏文帝即位御史大夫王朗上疏劝育民省刑曰兵起巳来三十余年四海荡覆万国殄瘁赖先王芟除寇贼扶育孤弱遂令华夏复有纲纪鸠集兆民于兹魏土使封鄙之内鸡鸣狗吠逹於四境蒸庶欣欣喜遇升平今远方之宼未宾兵戎之役未息诚令复除足以怀远人良宰足以宣德泽阡陌咸修四民殷炽必复过於曩时而富於平日矣易称勅法书着祥刑一人有庆兆民赖之慎法狱之谓也昔曹相国以狱市为寄路温舒疾治狱之吏夫治狱者得其情则无寃死之囚丁壮者得尽地力则无饥馑之民穷老者得仰食仓廪则无馁饿之殍嫁娶以时则男女无怨旷之恨胎养必全则孕者无自伤之哀新生必复则孩者无不育之累壮而後役则幼者无离家之思二毛不戎则老者无顿伏之患医药以疗其疾寛繇以乐其业威罚以抑其强恩仁以济其弱振贷以赡其之十年之後既笄者必盈巷二十年之後胜兵者必满野矣

明帝初莅政司空陈羣上疏曰诗称仪刑文王万邦作孚又曰刑于寡妻至于兄弟以御于家邦道自近始而化洽于天下自丧乱以来干戈未戢百姓不识王教之隆惧其淩迟巳甚陛下当盛魏之隆荷二祖之业天下想望至治唯有以崇德布化惠恤黎庶则兆民幸甚夫臣下雷同是非相蔽国之大患若不和睦则有雠党有雠党则毁誉无端毁誉无端则真伪失实不可不深防备有以絶其源流

时诏大议政治之不便於民者少府杨阜议以为致治在於任贤兴国在於务农若舍贤而任所私此忘治之甚者也广开宫馆高为台榭以妨民务此害农之甚者也百工不敦其器而竞作奇巧以合上欲此伤本之甚者也孔子曰苛政甚於猛虎今守功文俗之吏为政不通治体苟好烦苛此乱民之甚者也当今之急宜去四甚并诏公卿郡国举贤良方正敦檏之士而选用之此亦求贤之一端也

青龙中军国多事用法深重侍中高堂隆上疏曰夫拓迹垂统必俟圣明辅世匡治亦须良佐用能庶绩其凝而品物康乂也夫移风易俗宣明道化使四表同风回首面内德教光熙九服慕义固非俗吏之所能也今有司务纠刑书不本大道是以刑用而不措俗弊而不敦宜崇礼乐班序明堂修三雍大射养老营建郊庙尊儒士举逸民表章制度改正朔易服色布岂弟尚俭素然後备礼封禅归功天地使雅颂之声盈于六合缉熙之化混于後嗣斯盖至治之美事不朽之贵业也然九域之内可揖让而治尚何忧哉不正其本而救其末譬犹棼丝非政理也可命羣公卿士通儒造具其事以为典式

吴乌程侯宝鼎元年徙都武昌扬土百姓泝流供给以为患苦又政事多?黎元穷匮左丞相陆凯上疏曰臣闻有道之君以乐乐民无道之君以乐乐身乐民者其乐弥长乐身者不久而亡夫民者国之根也诚宜重其食爱其命民安则君安民乐则君乐自顷年以来君威伤於桀纣君明闇於奸雄君惠闭於群孽无灾而民命尽无为而国财空辜无罪赏无功使君有谬误之愆天为作妖而诸公卿媚上以求爱困民以求饶导君於不义败政於淫俗臣窃为痛心今邻国交好四边无事当务息役养士实其廪库以待天时而更倾动天心搔扰百姓使民不安大小吁嗟此非保国养民之术也臣闻吉凶在天犹影之在形响之在声也形动则影动形止则影止此分数乃有所系非在口之所进退也昔秦所以亡天下者但坐赏轻而罚重政刑错乱民力尽於奢侈目眩於美色志浊於财宝邪臣在位贤哲隐藏百姓业业天下苦之是以遂有覆巢破卵之忧汉所以强者躬行诚信听谏纳贤惠及负薪躬请岩穴广采博察以成其谋此往事之明证也近者汉之衰末三家鼎立曹失纲纪晋有其政又益州危险兵多精强闭门固守可保万世而刘氏与夺乖错赏罚失所君恣意於奢侈民力竭於不急是以为晋所伐君臣见虏此目前之明验也臣闇於大理文不及义智惠浅劣无复冀望窃为陛下惜天下耳臣谨奏耳目所闻见百姓所为烦苛刑政所为错乱愿陛下息大功损百役务寛荡忽苛政乂武昌土地实危险而堾确非王都安国养民之处船泊则沈漂陵居则危峻且童謡言寜饮建业水不食武昌鱼寜还建业死不止武昌居臣闻翼星为变荧惑作妖童謡之言生於天心乃以安居而比死足明天意知民所苦也臣闻国无三年之储谓之非国而今无一年之畜此臣下之责也而诸公卿位处人上禄延子孙曾无致命之节匡救之术苟进小利於君以求容媚荼毒百姓不为君计也自从孙弘造义兵以来耕种既废所在无复输入而分一家父子异役廪食日张畜积日耗民有离散之怨国有露根之渐而莫之恤也民力困穷鬻卖儿子调赋相仍日以疲极所在长吏不加隐括加有监官既不爱民务行威势所在搔扰更为烦苛民苦二端财力再耗此为无益而有损也愿陛下一息此辈矜哀孤弱以镇抚百姓之心此犹鱼鼈得免毒螫之渊鸟兽得离罗网之纲四方之民襁负而至矣如此民可得保先王之国存焉臣闻五音令人耳不聦五色令人目不明此无益於政有损於事者也自昔先帝时後宫列女及诸织络数不满百米有畜积货财有余先帝崩後幼景在位改奢侈不蹈先迹伏闻织络及诸徒坐乃有千数计其所长不足为国财然坐食官廪岁岁相承此为无益愿陛下料出赋嫁给与无妻者如此上应天心下合地意天下幸甚臣闻殷汤取士於商贾齐桓取士於车辕周武取士於负薪大汉取士於奴仆明王圣主取士以贤不拘卑贱故其功德洋溢名流竹素非求顔色而取好服捷口容悦者也臣伏见当今内宠之臣位非其人任非其量不能辅国匡时羣党相扶害忠隐贤愿陛下简文武之臣各勤其官州牧督将藩镇方外公卿尚书务修仁化上助陛下下拯黎民各尽其忠拾遗万一则康哉之歌作刑错之理清愿陛下留神思臣愚言乌程侯凶暴骄矜政事日弊太子太傅贺邵上疏谏曰古之圣王所以潜处重闱之内而知万里之情垂拱衽席之上明照八极之际者任贤之功也陛下以至德?姿统承皇业宜率身履道恭奉神器旌贤表善以康庶政自顷年以来朝列纷错真伪相贸上下空任文武旷位外无山岳之镇内无拾遗之臣佞谀之徒柎翼天飞干弄朝威盗窃荣利而忠良排坠信臣被害是以正士摧去而庸臣苟媚先意承指各希时趣人执反理之评士吐诡道之论遂使清流变浊忠臣结舌陛下处九天之上隐百重之室言出风靡令行景从亲洽宠媚之臣日闻顺意之辞将谓此辈实贤而天下已平也臣心所不安敢不以闻臣闻兴国之君乐闻其过荒乱之主乐闻其誉闻其过者过日消而福臻闻其誉者誉日损而祸至是以古之人君揖让以进贤虚巳以求过譬天位於乘犇以虎尾为警戒至於陛下严刑法以禁直辞黜善士以逆谏臣眩燿毁誉之实沈沦近习之言昔高宗思佐梦寐得贤而陛下求之如忘忽之如遗故常侍王蕃忠恪在公才任辅弼以醉酒之间加之大?近鸿胪葛奚先帝旧臣偶有逆迕昏醉之言耳三爵之後礼所不讳陛下猥彂雷霆谓之轻慢饮之酖酒中毒陨命自是之後海内悼心朝臣失图仕者以退为幸居者以出为祸诚非所以保光洪绪熙隆道化也又何定本趋走小人仆隶之下身无锱铢之行能无鹰犬之用而陛下爱其佞媚假其威柄使定恃宠放恣自擅威福口正国议手弄天机上亏日月之明下塞君子之路夫小人求入必进奸利定间妄兴事役发江边戍兵以驱麋鹿结罝山陵芟夷林莽殚其九野之兽聚於重围之内上无益时之分下有损耗之费而兵士罢於运送人力竭於驱逐老弱饥冻大小怨叹臣窃观天变自比年以来隂阳错?四时逆节日食地震中夏陨霜参之典籍皆隂气陵阳小人弄势之所致也臣尝览书传验诸行事灾祥之应所为寒栗昔高宗修已以消鼎雉之异宋景崇德以退荧惑之变愿陛下上惧皇天谴告之诮下追二君攘灾之道远览前代任贤之功近寤今日谬授之失清澄朝位旌叙俊乂放退佞邪抑夺奸势如是之辈一勿复用广延淹滞容受直辞祗承乾指敬奉先业则大化光敷天人望塞也传曰国之兴也视民如赤子其亡也以民为草芥陛下昔韬神光潜德东夏以圣哲茂姿龙飞应天四海延颈八方拭目以成康之化必隆於旦夕也自登位以来法禁转苛赋调益繁中宫内竖分布州郡横兴事役竞造奸利百姓罹杼轴之困黎民罢无已之求老稚饥寒家户菜色而所在长吏迫畏罪负严法峻刑苦民求办是以人力不堪家户离散呼嗟之声感伤和气又江边戍兵远当以拓土广境近当以守界备难宜特优育以待有事而徵发赋调烟至云集衣不全短褐食不赡朝夕出当锋镝之难入抱无聊之戚是以父子相弃叛者成行愿陛下寛赋除烦振恤穷乏省诸不急荡禁约法则海内乐业大化普洽夫民者国之本食者民之命也今国无一年之储家无经月之畜而後宫之中坐食者万有余人内有离旷之怨外有损耗之费使库廪空於无用士民饥於糟糠又北敌注目伺国盛衰陛下不恃巳之威德而怙敌之不来忽四海之困穷而轻虏之不为难诚非长策庙胜之要也昔大皇帝勤身苦体创基南夏割据江山拓土万里虽承天赞实由人力也余庆遗柞至於陛下陛下宜勉崇德器以光前烈爱民养士保全先轨何可忽显祖之功勤轻难得之大业忘天下之不振替兴衰之巨变哉臣闻否泰无常吉凶由人长江之限不可久恃苟我不守一苇可航也昔秦建皇帝之号据殽函之阻德化不修法政苛酷毒流生民忠臣杜口是以一夫大呼社稷倾覆近刘氏据三关之险守重山之固可谓金城石室万世之业任授失贤一朝丧没君臣系颈共为覊仆此当世之明鉴目前之烱戒也愿陛下远考前事近览世变丰基强本割情从道则成康之治兴而圣祖之祚隆矣

西晋武帝初即位广纳直言开不讳之路驸马都尉傅玄及散骑常侍皇甫陶其掌谏职玄上疏曰臣闻先王之临天下也明其大教长其义节道化隆於上清议行於下上下相奉人怀义心亡秦荡灭先王之制以法术相御而义心亡矣近者魏武好法术而天下贵刑名魏文慕通远而天下贱守节其後纲维不摄而虚无放诞之论盈於朝野使天下无复清议而亡秦之病复发於今陛下圣德龙兴受禅弘尧舜之化开正直之路体夏禹之至俭综殷周之典文臣咏叹而已将又奚言惟未举清远有礼之臣以敦风节未退虚鄙以惩不恪臣是以犹敢有言诏报曰举清远有礼之臣者此犹今之要也乃使玄草诏进之玄复上疏曰臣闻舜举五臣无为而化用人得其要也天下羣司猥多不可不审得其人也不得其人一日则损不赀况积日乎典谟曰无旷庶官言职之不可久废也诸有疾满百日不差宜令去职优其礼秩而宠存之既差而後更用臣不废职於朝国无旷官之累此王政之急也又曰臣闻先王分士农工商以经国制事各一其业而殊其务自士已上子弟为之立太学以教之选明师以训之各随其才优劣而授用之农以丰其食工以足其器商贾以通其货故虽天下之大兆民之衆无有一人游手分数之法周备如此汉魏不定其分百官子弟不修经艺而务交游未知莅事而坐享天禄农工之业多废或逐淫利而离其事徒系名於太学然不闻先王之风今圣明之政资始而汉魏之失未改散官衆而学校未设游手多而亲农者少工器不尽其宜臣以为亟定其制通计天下若干人为士足以副在官之吏若干人为农三年足有一年之储若干人为工足其器用若干人为商贾足以通货而已尊儒向学贵农贱商此皆事业之要务也前皇甫陶上事欲令赐拜散官皆课使亲耕天下享足食之利禹稷躬耕稼祚流後世是以明堂月令着帝籍之制伊尹古之名臣耕于有莘晏婴齐之大夫避庄公之难亦耕于海滨昔者圣帝明王贤佐俊士皆尝从事於农矣王人赐官冗散无事者不督使学则当使耕无缘放之使坐食百姓也今文武之官既衆而拜赐不在职者又多加以服役为兵不得耕稼当农者之半南面食禄者参倍於前使冗散之官农而收其租税家得其实而天下之谷可以无乏矣夫家足食为子则孝为父则慈为兄则友为弟则悌天下足食则仁义之教可不令而行也为政之要计人而置官分人而授事士农工商之分不可斯须废也若未能精其防制计天下文武之官足为副贰者使学其余皆归之於农若百工商贾有长者亦皆归之於农务农若此何有不赡乎虞书曰三载考绩三考黜陟幽明是为九年之後乃有迁叙也故居官久则念立慎终之化居不见久则竞为一切之政六年之限日月浅近不周黜陟陶之所上义合古制夫儒学者王教之首也尊其道贵其业重其选犹恐化之不崇忽而不以为急臣惧日有陵迟而不觉也仲尼有言人能弘道非道弘人然则尊其道者非惟尊其书而已尊其人之谓也贵其业者不妄教非其人也重其选者不妄用非其人也若此而学校之纲举矣

太中大夫恬和上表陈便宜称汉孔光魏徐干等议使王公已下制奴婢限数及禁百姓卖田宅中书啓可属主者为条制李重奏曰先王之制士农工商有分不迁其业所以利用厚生各肆其力也周官以土均之法经其土地井田之制而辨其五物九等贡赋之序然後公私制定率土均齐自秦立阡陌建郡县而斯制巳没降及汉魏因循旧迹王法所峻者唯服物车器有贵贱之差令不僭拟以乱尊卑耳至於奴婢私产则实皆未尝曲为之立限也八年已巳诏书申明律令诸士卒百工以上所服乘皆不得违制若一县一岁之中有违犯者三家洛阳县十家以上官长免如诏书之旨法制已严令如和所陈而称光干之议此皆衰世踰侈当时之患然盛汉之初不议其制光等作而不行非漏而不及能而不用也盖以诸侯之轨既减而井田之制未复则王者之法不得制人之私也人之田宅既无定限则奴婢不宜偏制其数惧徒为之法实碎而难检方今盛明垂制每尚简易法禁已具和表无施

泰始中诏天下举贤良直言之士太守文立举郄诜应选诏曰盖太上以德抚时易简无文至于三代礼乐大备制度弥繁文质之变其理何由虞夏之际圣明系踵而损益不同周道既衰仲尼犹曰从周因革之宜又何殊也圣王既没遗制犹存覇者迭兴而翼辅之王道之缺其无补乎何陵迟之不反也岂覇德之浅欤期运不可致欤且夷吾之智而功止於覇何哉夫昔人之为政革乱亡之弊建不刋之统移风易俗刑措不用岂非化之盛欤何修而向兹朕获承祖宗之休烈于兹七载而人未服训政道罔述以古况今何不相逮之远也虽明之弗及犹思与羣贤虑之将何以辨所闻之疑昧获至论於谠言乎加自顷戎狄内侵灾害屡作边甿流离征夫苦役岂政刑之?将有司非其任欤各悉乃心究而论之上明古制下切当今朕之失德所宜振补其正议无隐将敬听之诜对曰伏惟陛下以圣德君临犹垂意於博采故招贤正之士而臣等薄陋不足以降大问也是以窃有自疑之心虽致身於阙庭亦僶俛矣伏读圣策乃知下问之旨笃焉臣闻上古推贤让位教同德一故易简而人化三代世及季末相承故文繁而後整虞夏之相因而损益不同非帝王之道异救弊之路殊也周当二代之流承雕伪之极尽礼乐之致穷制度之理其文备详仲尼因时宜而曰从周非殊论也臣闻圣王之化先礼乐五覇之兴勤政刑礼乐之化深政刑之用浅勤之则可以小安堕之则遂陵迟所由之路本近故所补之功不侔也而齐桓失之葵丘夷吾沦于小器功止於覇不亦宜乎策曰建不刋之统移风易俗使天下洽和何修而向兹臣以为莫大於择人而官之也今之典刑匪无一统宰牧之才优劣异绩或以之兴或以之替此盖人能弘政非政弘人也舍人务政虽勤何益臣窃观夫古今而考其美恶古人相与求贤今人相与求爵古之官人君责之於上臣举之於下得其人有赏失其人有罚安得不求贤乎今之官者父兄营之亲戚助之有人事则通无人事则塞安得不求爵乎贤苟求达达在修道穷在守义故静以待之也爵苟可求得在进取失在後时故动以要之也动则争竞争竞则朋党朋党则诬誷诬誷则臧否失实真伪相冒主听用惑奸之所会也静则贞固贞固则正直正直则信让信让则推贤推贤不伐相下无餍主听用察德之所趣也故能使之静虽曰高枕而人自正不能禁动虽复夙夜俗不一也且人无愚智咸慕名官莫不饰正於外藏邪於内故邪正之人难得而知也任得其正则衆正益至若得其邪则衆邪亦集物繁其类谁能止之故亡国失世者未尝不为衆邪所积也方其初作必始於微微而不絶其终乃着天地不能顿为寒暑人主不能顿为隆替故寒暑渐於春秋隆替起於得失当今之世宦者无关梁而邪门啓矣朝廷不责贤正路塞矣得失之源何以甚此所谓责贤使之相举也所谓关梁使之相保也贤不举则有咎保不信亦有罚故古者诸侯必贡士不贡者削贡而不适亦削夫士者难知也不适者薄过也不得不责强其所不知也罚其所不适深其薄过非恕也且天子於诸侯有不纯臣之义斯责之矣施刑之道寜纵不滥之矣今皆反是何也夫贤者天地之纪品物之宗其急之也故宁滥以得之无纵以失之也今则不然世之悠悠者各自取办耳故其材行并不可必於公则政事纷乱於私则污秽狼籍自顷长吏特多此累有亡命而被购悬者矣有缚束而绞?者矣贪鄙窃位不知谁升之者兽兕出槛不知谁可咎者网漏吞舟何以过此人之於利如蹈水火焉前人虽败後人复起如彼此无已谁止之者风流日竞谁忧之者虽今圣思劳於夙夜所使为政恒得此属欲圣世化美俗平亦俟河之清耳若欲善之宜创举贤之典峻关梁之防其制既立则人慎其举而不苟则贤者可知知贤而试则官得其人矣官得其人则事得其叙事得其叙则物得其宜物得其宜则生生丰植人用资给和乐兴焉是故寡过而远刑知耻以近礼此所谓建不刋之统移风易俗刑措而不用也策曰自顷夷狄内侵灾眚屡降将所任非其人乎何由而至此臣闻蛮夷猾夏则臯陶作士此欲善其末则宜先其本也夫任贤则政惠使能则刑恕政惠则下仰其施刑恕则人怀其勇施以殖其财勇以结其心故人居则资赡而知方动则亲上而志勇苟思其利而除其害以生道利之者虽死不贰以逸道劳之者虽勤不怨故其命可授其力可竭以战则克以攻则拔是以善者慕德而安服恶者畏惧而削迹止戈而武义实在文唯任贤然後无患耳若夫水旱之灾自然理也故古者三十年耕必有十年之储尧汤遭之而人不困有备故也自顷风雨虽颇不时考之万国或境土相接而丰约不同或顷亩相连而成败异流固非天之必害於人人实不能均其劳苦失之於人而求之於天则有司惰职而不劝百姓怠业而咎时非所以定人志致丰年也宜勤人事而已臣诚愚鄙不足以奉对圣朝犹进之于廷者将使取诸其怀而献之乎臣惧不足也若收不知言以致知言臣则可矣是以辞鄙不隐也以对策上第拜议郎

时西虏内侵灾眚屡见百姓饥馑诏王公卿尹常伯牧守各举贤良方正直言之士於是太保何曾举阮种贤良策曰在昔哲王承天之序光宅宇宙咸用规矩乾坤惠康品类休风流衍弥于千载朕应践洪运统位七载於今矣惟德弗嗣不明于政宵兴惕厉未烛厥猷子大夫韫韥道术俨然而进朕甚嘉焉其各悉乃心以阐喻朕志深陈王道之本勿有所隐朕虚心以览焉种对曰夫天地设位圣人成能王道至深所以行化至远故能开物成务而功业不匮近无不听远无不服德逮羣生泽被区宇声施无穷而典垂百代故经曰圣人久於其道而天下化成宜师踪往代袭迹三五矫世更俗以从人望令率土迁义下知所适播醇美之化杜邪枉之路斯诚羣黎之所欣想盛德而幸望休风也又问政刑不宣礼乐不立对曰政刑之宣故由乎礼乐之用昔之明王唯此之务所以防遏暴慢感动心术制节上灵而陶化万姓也礼以体德乐以咏功乐本於和而礼师於敬矣又问戎蛮猾夏侵败王略虽古盛世犹有此虞故诗称猃狁孔炽书叹蛮夷帅服自魏氏以来夷虏内附鲜有桀悍侵渔之患由是边守遂怠鄣塞不设而令丑虏内居与百姓杂处边吏扰习人又忘战受方任者又非其材或以狙诈侵侮边夷或干赏滔利妄加讨戮夫以微覊而御悍马又乃操以烦策其不制者固其理也是以羣丑荡骇缘间而动虽三州覆败牧守不反此非胡虏之甚劲盖用之者过也臣闻王者之伐有征无战怀远以德不闻以兵夫兵凶器而战危事也兵兴则伤农衆集则费积农伤则人匮积费则国虚昔汉武之世承文帝之业资海内之富役其材臣以甘心匈奴竞战胜之功贪攻取之利良将劲卒屈於沙漠胜败相若克不过当夭百姓之命填饿狼之口及其以衆制寡令匈奴远迹收功祁连饮马瀚海天下之耗已过大半矣夫虚中国以事夷狄诚非计之得者也是以盗贼蜂起山东不振暨宣元之时赵充国征西零冯奉世征南羌皆兵不血刃摧抑强暴擒其首恶此则折冲厌难胜败相辨中世之明効也义问咎徵作见对曰隂阳否泰六沴之灾则人主修政以御之思患而防之建皇极之首详庶徵之用诗曰敬之敬之天惟显思天聦明自我民聦明是以人主祖承天命日慎一日也故能应受多福而永世克祚此先王之所以退灾消眚也又问经化之务对曰夫王道之本经国之务必先之以礼义而致人於亷耻礼义立则君子轨道而让於善亷耻立则小人谨行而不淫於制度赏以劝其能威以惩其废此先王所以保乂定功化洽黎元而勲业长世也故上有克让之风则下有不争之俗朝有矜节之士则国无贪冒之人夫亷耻之於政犹树蓻之有丰壤良岁之有膏泽其生物必悠然茂矣若廉耻不存而惟刑是御则风俗雕弊人失其性锥刀之末皆有争心虽峻刑严辟犹不胜矣其於政也如农者之殖硗野旱年之望丰穑必不几矣此三代所以享德长久风醇俗美皆数百年保天之禄而秦二世而弊者盖其所由之涂殊也又问将使武成七德文济九功何路而臻于兹凡厥庶事曷後曷先对曰夫文武经德所以成功丕业咸熙庶绩者莫先於选建明哲授方任能令才当其官而功称其职则万机咸理庶寮不旷书曰天工人其代之然则继天理物寜国安家非贤无以成也夫贤才之畜於国由良工之须利器巧匠之待绳墨也器用利则斵削易而材不病绳墨设则曲直正而衆形得矣是以人主必勤求贤而佚以任之也贤臣之於主进则忠国爱人退则砥节洁志营职不干私义出心必由公涂明度量以呈其能审经制以効其功此昔之圣王所以?己南面而化於陶钧之上者以其所任之贤与所贤之信也方今海内之士皆倾望休光希心紫极唯明主之所趣舍若开四聦之听广畴咨之求抽羣英延俊乂考功授职呈能制官朝无素飧之士如此化流罔极树功不朽矣

太康中华谭至洛阳武帝亲策之曰今四海一统万里同风天下有道莫斯之盛然北有未覊之人西有丑族之氐故谋夫未得高枕边人未获晏然将何以长弭斯患混清六合对曰臣闻圣人之临天下也祖乾纲以流化顺谷风以兴仁兼三才以御物开四聦以招贤故劳谦日昃务在择材宣明岩穴垂光隐滞俊人龙跃帝道以光清德凤翔王化克举是以臯陶见举不仁者远陆贾重汉远夷折节今圣朝德音发於帷幄清风翔乎无外戎旗南指江汉席卷干戈西征羌蛮慕化诚阐四门之秋兴礼教之日也故髦俊闻风而响赴殊才望险而云集虚高馆以俟贤设重爵以待士急善过於饥渇用人疾於应响杜佞谄之门废郑声之乐混清六合寔由乎此虽西北有未覊之寇殊漠有不朝之虏征之则劳师得之则无益故班固云有其地不可耕而食得其人不可臣而畜来则惩而御之去则备而守之盖安边之术也又策曰吴蜀恃险今既荡平蜀人服化无携贰之心而吴人恣睢屡作妖寇岂蜀人敦朴易可化诱吴人轻锐难安易动乎今将欲绥静新附何以为先对曰臣闻汉末分崩英雄鼎峙蜀栖岷陇吴据江表至大晋龙兴应期受命文皇运筹安乐顺轨圣上潜谋归命向化蜀染化日久风教遂成吴始初附未改其化非为蜀人敦慤而吴人易动也然殊俗远境风土不同吴阻长江旧俗轻悍所安之计当先筹其人士使云翔阊阖进其贤才待其异礼明选牧伯致以威风轻其赋敛将顺咸悦可以永保无穷长为人臣者也又策曰圣人称如有王者必世而後仁今天成地平大化无外虽匈奴未羁羌氐骄黠将修文德以绥之舞干戚以来之故兵戈载戢武夫寝息如此已可消锋刃为佃器罢尚方武库之用未邪对曰夫唐尧历载颂声乃作文武相承礼乐大同清一八紘绥荡无外万国顺轨海内斐然虽复被发之乡徙跣之国皆习章甫而入朝要衣裳以磬折夫大舜之德犹有三苖之征以周之盛玁狁为寇虽有文德又须武备备预不虞古之善教安不忘危圣人常戒无为罢武库之常职铄锋刃为佃器自可倒戢干戈苞以兽皮将帅之士使为诸侯於散乐休风未为不泰也又策曰夫法令之设所以随时制也时险则峻法以取平时泰则寛网以将化今天下太平四方无虞百姓承德将就无为而又至于律令应有所损益不对曰臣闻五帝殊礼三王异教故或禅让以光政或干戈以攻取至於兴礼乐以和人流清风以宁俗其归一也今诚风教大同四海无虞人皆感化去邪从政夫以尧舜之盛而犹设象形殷周之隆而甫侯制律律令之存何妨於政若乃大道四逹礼乐交通凡人修行黎庶励节刑罚悬而不用律令存而无施适足以隆太平之雅化飞仁风于无外矣又策曰昔帝舜以二八成功文王以多士兴周夫制化在於得人而贤才难得今大统始同宜搜才实州郡有贡荐之举犹未获出羣卓越之伦将时无其人有而致之未得其理也对曰臣闻兴化立法非贤无以光其道平世理乱非才无以宣其业上自皇羲下及帝王莫不张皇纲以罗远飞仁风以被物故得贤则教兴失人则政废今四海一统万里同风州郡贡秀孝台府简良才以八紘之广兆庶之衆岂当无卓越隽逸之才乎譬犹南海不少明月之宝大宛不乏千里之驹也异哲难见远数难覩故尧舜太平之化二八由舜而甫显殷汤革王之命伊尹负鼎而方用当今圣朝礼亡国之士接遐裔之人或貂蝉於帷幄或剖符於千里廵狩必有吕公之遇宵梦必有岩穴之感贤儁之出可企踵而待也

时帝出祠南郊诏使散骑常侍郑默骖乘因谓默曰卿知何以得骖乘乎昔州里举卿相辈常愧有累清谈遂问政事对曰劝穑务农为国之基选人得才济世之道居官久职政事之宜明慎黜陟劝戒之由崇尚儒素化导之本如此而已矣帝善之

愍帝即位尚书郎诸葛恢调为会稽太守临行帝为置酒谓曰今之会稽昔之关中足食足兵在於良守以君有莅任之方是以相屈四方分崩当匡振圮运政之所先君为言之恢陈谢因对曰今天下丧乱风俗陵迟宜尊五美屏四恶进忠实退浮华帝深纳焉

东晋元帝时冬雷电且大雨帝下书责躬引过御史中丞熊远上疏曰被庚午诏曰以雷电震暴雨时深自尅责禹汤罪己未足以喻臣闇於天道窃以人事论之陛下节俭敦朴恺悌流惠而王化未兴者皆羣公卿士不能夙夜在公以益大化素飧负乘粃秽明时之责也今逆贼猾夏暴虐滋甚二帝幽殡梓宫未反四海延颈莫不东望而未能遣军北讨雠贼未报此一失也昔齐侯既败七年不饮酒食肉况此耻尤大臣子之责宜在枕戈为王前驱若此志未果者当上下克俭恤人养士彻乐减膳惟修戎事陛下忧劳於上而羣官未同戚容於下每有会同务在调戏酒食而已此二失也选官用人不料实德惟在白望不求才干乡举道废请托交行有德而无力者退修望而有助者进称职以违俗见讥虚资以从容见贵是故公正道亏私涂日开强弱相陵寃在不理今当官者以理事为俗吏奉法为苛刻尽礼为谄谀从容为高妙放荡为达士骄蹇为简雅此三失也世所谓三失者公法加其身私议贬其非转见排退陆沉泥滓时所谓三喜者王法所不加清论美其贤渐相登进仕不辍官攀龙附凤翺翔云霄遂使世人削方为圆挠直为曲岂待顾道德之清涂践仁义之区域乎是以万机未整风俗伪薄皆此之由不明其黜陟以审能否此则俗未可得而变也今朝廷羣司以从顺为善相违见贬不复论才之曲直言之得失也时有言者或不见用是以朝少辩争之臣士无禄仕之志焉郭翼上书武帝擢为屯留令乂置谏官所以容受直言诱进将来故人得自尽言无隐讳任官然後爵之位定然後禄之敷奏以言明试以功车服以庸舜犹历试诸难而今先禄不试甚违古义乱之所由也求才急於踈贱用刑先於亲贵然後令行禁止野无遗滞尧取舜於仄陋舜拔贤於岩穴姬公不曲绳於天伦叔向不亏法於孔怀今朝廷法吏多出於寒贱是以章书日奏而不足以惩物官人选才而不足以济事宜招贤良於屠钓聘耿介於丘园若此道不改虽并官省职无救弊乱也能哲而惠何忧乎驩兜何迁乎有苗何畏乎巧言令色孔壬此官得其人之益也

明帝时前将军温峤奏军国要务其一曰祖约退舍寿阳有将来之难今二方守御为功尚易淮泗都督宜竭力以资之选名重之士配征兵五千又择一偏将将二千兵以益寿阳可以保固徐豫援助司土其二曰一夫不耕必有受其饥者今不耕之夫动有万讣春废劝课之制冬峻出租之令下未见施惟赋是闻赋不可以已当思令百姓有以殷实司徒置田曹掾州一人劝课农桑察吏能否今宜依旧置之必得清恪奉公足以宣示惠化者则所益实弘矣其三曰诸外州郡将兵者及都督府非临敌之军且田且守乂先朝使五校出田今西军五校有兵者及护军所统外军可分遣二军出并屯要处缘江上下皆有良田开荒虽一年之後即易且军人累重者在外有樵采蔬食之人於事为便其四曰建官以理世不以私人也如此则官寡而材精周制六卿莅事春秋之时入作卿辅出将三军後代建官渐多诚由事有烦简耳然今江南六州之土尚又荒残方之平日数十分之一耳三省军校无兵者九府寺署可有并相领者可有省半者计其闲剧随事减之荒残之县或同在一城可并合之如此选既可精禄俸可优令足代耕然後可责以清公耳其五曰古者亲耕耤田以供粢盛旧制耤田廪牺之官今临时市求上黩至敬下费生灵非所以虔奉宗庙蒸蒸之旨宜如旧制立此二官其六曰使命愈远益宜得材宣扬王化延誉四方人情不乐遂取卑品之人亏辱国命生长患害故宜重其选不可减二千石见居二品者其七曰罪不相及古之制也近者大逆诚由凶戾凶戾之甚一时权用今遂施行非圣朝之令典宜如先朝除三族之议奏多纳之

康帝即位庾氷进车骑将军氷惧权盛乃求外出会弟翼当伐石季龙於是以本号除都督江荆宁益梁交广七州豫州之四郡军事领江州刺史假节镇武昌以为翼援氷临发上疏曰臣因循家宠冠冕当世而志无殊操量不及远顷皇家多难衅故频仍朝望国器与时殱落遂令天眷下坠降及臣身俯仰伏事於今五年上不能光赞圣猷下不能缉熙政道而陛下遇之过分求之不已复策败驾之驷以冀万里之功非天眷之隆将何以至此是以敢竭狂瞽以献血诚愿陛下暂屏旒纩以弘听纳今强寇未殄戎车未戢兵弱於郊人疲於内寇之侵逸未可量也黎庶之困未之安也羣才之用未之尽也而陛下崇高事与下隔视听察览必寄之羣下羣下宜忠不引不进百司宜勤不督不劝是以古之帝王勤於降纳虽曰緫万机犹兼听将相或借讼舆人或求谤刍荛良有以也况今之弊开辟之极而陛下历数属当其运否剥之难婴之圣躬普天所以痛心於既往而倾首於将来者也实冀否终而泰属运在今诚愿陛下弘天覆之量深地载之厚宅冲虚以为本勤训督以为务广引时彦询于政道朝之得失必关圣听人之情伪必达天聦然後览其大当以緫国纲躬俭节用尧舜岂远大布之衣卫文何人是以古人有云非知之难行之难非行之难安之难也愿陛下既思日侧於劳谦纳其起予之情则天下幸甚矣臣朝夕伏膺犹不能畅临疏徘?不觉辞尽

穆帝时苻坚败朝廷欲镇靖北方出刘波督淮北诸军冀州刺史以疾未行上疏曰臣闻天地以弘济为仁君道以惠下为德是以禹汤有身勤之绩唐虞有在予之诰用能惠被苍生勲流後叶宣帝开拓洪图始基成命爰及文武历数在躬而犹虚心侧席卑已崇物然後知积累之功重勤王之业艰先君之德弘贻厥之赐厚惠皇不怀委政内任遂使神器幽沦三光翳曜园陵怀九泉之感宫庙集胡马之迹所谓肉食失之於朝黎庶暴骸於外也赖元皇帝神武应期祚隆淮海振乾纲於已坠纽絶维而更张陛下承宣帝开始之宏基受元帝克终之成烈保大定功戢兵静乱故使负鳞横海之鲸僭位滔天之寇望云旗而宵溃覩太阳而雾散巍巍荡荡人无名焉而顷年巳来天文违错妖恠屡生会稽先帝本封而地动经年昔周之文武有鱼鸟之瑞君臣犹怀震悚况今灾变衆集曾莫之疑公旦有勿休之诫贾谊有积薪之喻臣鉴先徵窃惟今事是以敢肆狂瞽直言无讳往者先帝以玄风御世责成羣后坐运天纲随化委顺故忘日计之功收岁成之用今礼乐征伐自天子出相王贤儁恊和百揆六合承风天下响振而钧台之咏弗闻景亳之命未布将羣臣之不称陛下用之不尽乎凡圣王之化莫不敦崇忠信存正弃邪伤化毁俗者虽亲虽贵必踈而远之清公贞修者虽微虽贱必亲而近之今则不然此风既替利竞滋甚朋党比周毁誉交兴鑚求苟进人希分外见贤而居其上受禄每过其量希旨承意者以为奉公共相讃白者以为忠节举世见之谁敢正言陛下不明必行之法以絶穿凿之源者恐脱因疲倦以误视听且苻坚灭亡於今五年旧京残毁山陵无卫百姓涂炭未蒙拯接伏愿远观汉魏衰灭之由近览西朝倾覆之际超然易虑为於未有则灵根永固社稷无虞臣岂诬一朝之人皆无忠节但任非其才求之不至耳今政烦役殷所在雕弊仓廪空虚国用倾竭下民侵削流亡相属略计户口但咸安已来十分去三百姓怀蜉蝣之叹下泉兴周京之思昔汉宣有云与我共治天下者其惟良二千石乎是以临下有方者就加玺赠法苛政乱者恤刑不赦事简於上人悦於下今则不然告时乞职者以家弊为辞振穷恤滞者以公爵为施古者为百姓立君使之司牧今者以百姓恤君使之蚕食至乃贪汚者谓之清勤慎法者谓之怯劣何反古道一至於此陛下虽躬自节俭哀矜於上而群寮肆欲纵心於下六司垂翼三事拱默故有识者覩人事以叹息观天眚而大惧昔宋景退荧惑之灾殷宗消鼎雉之异伏愿陛下仰观大禹过门之志俯察商辛沈湎之失远思国风共公之刺深惟定姜小臣之喻蹔回圣恩大询羣后延纳衆贤访以得失令百寮率职人言损益察其所由观其所以审识羣才助鼎和味克念作圣以荅天休则四海宅心天下幸甚

庾羲少有时誉初为吴国内史穆帝颇爱文义羲至郡献诗颇存讽谏因上表曰陛下以圣明之德方隆唐虞之化而事役殷旷百姓雕残以数州之资经赡四海之务其为劳弊岂可具言昔汉文居隆盛之世躬自俭约断狱数百殆致刑措贾谊叹息犹有积薪之言以古况今所以益其忧惧陛下明鉴天挺无幽不烛弘济之道岂待瞽言臣受恩奕世思尽丝髪受任到来亲临所见敢缘弘政献其丹愚伏愿听断之暇少垂察览

孝武帝时范甯求补豫章太守上书陈时政曰古者分土割境以益百姓之心圣王作制籍无黄白之别昔中原丧乱流寓江左庶有旋反之期故许其挟注本郡自尔渐久人安其业丘垄坟栢皆已成行虽无本邦之名而有安土之实今宜正其封疆以土断人户明考课之科修闾伍之法难者必曰人各有桑梓俗自有南北一朝属户长为人隶君子则有土风之慨小人则怀下役之虑斯诚并兼者之所执而非通理者之笃论也古者失地之君犹臣所寓之主列国之臣亦有违适之礼随会事秦致称春秋乐毅宦燕见褒良史且今普天之人原其氏出皆随迁移何至於今而独不可凡荒郡之人星居东西远者千余近者数百而举召役调皆相资须期会差违辄致严坐人不堪命叛为盗贼是以山湖日积刑狱愈滋今荒小郡县皆宜并合不满五千户不得为郡不满千户不得为县守宰之任宜得清平之人顷者选举惟以恤贫为先虽制有六年而富足便退又郡守长吏牵制无常或兼台职或带府官夫府以统州州以监郡郡以莅县如令互相领帖则是下官反为上司赋调役使无复节限且牵曳百姓营起廨舍东西流迁人人易处文书簿籍少有存者先之屋宇皆为私家後来新官复应修立其为弊也胡可胜言又方镇去官皆割精兵器仗以为送故米布之属不可称计监司相容初无弹纠其中?有清白亦复不见甄异送兵多者至有千余家少者数十户既力入私门复资官廪布兵役既竭枉服良人牵引无端以相充补若是功勲之臣则巳享裂土之祚岂应封外复置吏兵乎谓送故之格宜为节制以三年为断夫人性无涯奢俭由势今并兼之士亦多不赡非力不足以厚身非禄不足以富家是得之有由而用之无节蒱酒永日驰?卒年一宴之馔费过十金丽服之美不可赀筭盛狗马之饰营郑卫之音南亩废而不垦讲诵阙而无闻凡庸竞驰傲诞成俗谓宜验其乡党考其业尚试其能否然後升进如此匪惟家给人足贤人岂不继踵而至哉官制讁兵不相袭代顷者小事便以补役一愆之违辱及累世亲戚旁攴罹其祸毒户口减耗亦由於此皆宜料遣以全国信礼十九为长殇以其未成人也十五为中殇以其尚童幼也今以十六为全丁则备成人之役矣以十三为半丁所任非复童幼事矣岂可伤天理违经典困苦万姓乃至此乎今宜修礼文以二十为全丁十六至十九为半丁则人无夭折生长滋繁矣帝善之

安帝时山湖川泽皆为豪强所专小民薪采渔钓皆责税直至是禁断之时民居未一刘裕表曰臣闻先王制治九土攸序分疆画境各安其居在昔盛世人无迁业故井田之制三代以隆秦革斯政汉遂不改富强兼并於是为弊然九服弗扰所托成旧在汉西京大迁田景之族以实关中即以三辅为乡闾不复系之於齐楚自永嘉播越爰托淮海朝有匡复之筭民怀思本之心经略之图日不暇给是以宁民绥治犹有未遑及至大司马桓温以民无定本伤治为深庚戌土断以一其业于时财□国丰实由於此自兹及今弥历年载画一之制渐用颓弛杂居流寓闾伍弗修王化所以未纯民瘼所以犹在臣荷重任耻责实深自非改调解张无以济治夫人情滞常难与虑始所谓父母之邦以为桑梓者诚以生焉终焉敬爱所托耳今所居累世坟垄成行敬恭之诚岂不与事而至请准庚戌土断之科庶子本所弘稍与事着然後率之以仁义鼔之以威武超大江而跨黄河抚九州而复旧土则恋本之志乃速由於当年在始暂勤要终所以能易伏惟陛下垂矜万民怜其所失永怀鸿鴈之诗思隆中兴之业既委臣以国重期臣以宁济若所啓合允请付外施行於是依界土断唯徐兖青三州居晋陵者不在断例诸流寓郡县多被并省宋孝武帝即位普责百官谠言建平王宏中军録事参军周朗上书曰昔仲尼有言治天下若寘诸掌岂徒言哉方策之政举息在人盖当世之君不为之耳况乃运锺浇暮世膺乱余重以宫庙遭不更之酷江服被未有之痡千里连死万井共泣而秦汉余敝尚行於今魏晋遗?犹布於民而望国安於今化崇於古却行及前之言积薪待然之譬臣不知所以方然陛下既基之以孝又申之以仁民所疾苦敢不略荐凡治者何哉为教而已今教衰已久民不知则又随以刑逐之岂为政之道哉欲为教者宜二十五家选一长百家置一师男子十三至十七皆令学经十八至二十尽使修武训以书记图律忠孝仁义之礼廉让勤?之则授以兵经战略军部舟骑之容挽强击刺之法官长皆月至学所以课其能习经者五年有立则言之司徒用武者三年善艺亦升之司马若七年而经不明五年而勇不达则更求其言政置谋迹其心术行履复不足取者虽公卿子孙长归农亩终身不得为吏其国学则宜详考占数部定子史令书不烦行习无糜力凡学虽凶荒不宜废也农桑者实民之命为国之本有一不足则礼节不兴若重之宜罢金钱以谷帛为赏罚然愚民不达其权议者好增其异凡自淮以北万匹为市从江以南千斛为货亦不患其难也今且听市至千钱以还者用钱余皆用绢布及米其不中度者坐之如此则垦田自广民资必繁盗铸者罢人死必息又田非潦水皆播麦菽地堪滋养悉艺紵麻?巷缘藩必树桑柘列庭接宇唯植竹栗若此令既行而善其事者庶民则序之以爵有司亦从而加赏若田在草间木物不植则挞之而伐其余树在所以次坐之又取税之法宜计人为输不应以赀云何使富者不尽贫者不蠲乃令桑长一尺围以为价田进一亩度以为钱屋不得瓦皆责赀实民以此树不敢种土畏妄垦栋焚榱露不敢加泥岂有剥善害民禁衣恶食若此苦者方今若重斯农则宜务削兹法凡为国不患威之不立患恩之不下不患土之不广患民之不育自华夷争杀戎夏竞威破国则积屍竟邑屠将则覆军满野海内遗生盖不余半重以急政严刑夭灾岁疫贫者但供吏死者弗望薶鳏居有不愿娶生子每不敢举又戍淹徭久妻老嗣絶及媱奔所孕皆复不收是杀人之日有数途生人之岁无一理不知复百年间将尽以草木为世邪此最是惊心悲魂恸哭太息者法虽有禁杀子之科设蚤娶之令然触刑罪忍悼痛而为之岂不有酷甚处耶今宜家寛其役户减其税女子十五不嫁家人坐之特雉可以娉妻妾大布可以事舅姑若待足而行则有司加纠凡宫中女隶必择不复字者庶家内役皆令各有所配要使天下不得有终独之生无子之老所谓十年存育十年教训如此则二十年间长户胜兵必数倍矣又亡者乱郊馑人盈甸皆是不为其存计而任之迁流故饥寒一至慈母不能保其子欲其不为寇盗岂可得邪既御之使然复止之以杀彼於有司何酷至是且草树既死皮叶皆枯是其粱肉尽矣氷霜已厚苫盖难资是其衣裘败矣比至阳春生其余几今自江以南在所皆穰有食之处须官兴役宜募远近能食五十口一年者赏爵一级不过千家故近食十万口矣使其受食者悉令就佃淮南多其长帅给其粮种凡公私游手岁发佐农令堤湖尽修原陆并起仍量家立社计地设闾检其出入督其游惰须待大熟可移之复旧淮以北悉使南还江东旅客尽令西归故毒之在体必割其缓处函渭灵区阒为荒窟伊洛神基蔚成茂草岂可不怀欤历下泗间何足独恋议者必以为胡衰不足避而不知我之病甚於胡矣若谓民之既徙狄必就之若其来从我之愿也胡若能来必非其种不过山东杂汉则是国家由来所欲覆育既华得坐实戎空自远其为来利固善也今空守孤城徒费财役亦行见淮北必非境服有矣不亦重辱丧哉使虏但发轻骑三千更互出入春来犯麦秋至侵禾水陆漕输居然复絶於贼不劳而边已困不至二年卒散民尽可蹻足而待也设使胡灭则中州必有兴者决不能有奉土地率民人以归国家矣诚如此则徐齐终逼亦不可守且夫战守之法当恃人之不敢攻顷年兵之所以败皆反此也今人知不以羊追狼蟹捕鼠而令重车弱卒与肥马悍胡相逐其不能济固宜矣汉之中年能事胡者以马多也胡之後服汉者亦以马少也既兵不可去车骑应蓄今宜募天下使养马一疋者蠲一人後三疋者除一人为吏自此以进阶赏有差边亭儌驿一无发动又将者将求其死也自能执干戈幸而不亡筋力尽於戎役其於望上者固已深矣重有澄风扫雾之懃驱波涤尘之力此所自矜尤复为甚近所功赏人知其浓然似颇?虚实怨怒寔衆垂臂而反唇者往往为部耦语而呼望者处处成羣凡武人意气特易崩沮设一旦有变则向之怨者为敌也今宜国财与之共竭府粟与之同罄去者应遣浓加宠爵发所在禄之将秩未充余费宜阙他事负辇长不应与唯可教以蒐狩之礼习以钲鼓之节若假勇以进务黜其身老至而罢赏延於嗣又缘淮城垒皆宜兴复使烽鼔相逹兵食相连若边民请师皆宜莫许远夷贡至止於报答语以国家之未暇示以何事而非君须内教既立徐料寇形办骑卒四十万而中国不扰取谷支二十岁而远邑不惊然後越淮穷河跨陇出漠亦何适而不可又教之不敦一至於是今士大夫以下父母在而兄弟异计十家而七矣庶人父子殊产亦八家而五矣凡甚者乃危亡不相知饥寒不相恤又嫉谤谗害其间不可称数宜明其禁以革其风先有善於家者即务其赏自今不改则没其财又三年之丧天下之逹丧以其哀并衷出故制同外兴日久均痛故愈迟齐典汉氏节其臣则可矣薄其子则乱也云何使衰苴之容尽鸣号之音息夫佩玉啓旒深情弗忍冕珠视朝不亦甚乎凡法有变於古而刻於情则莫能顺焉至乎败於礼而安於身必遽而奉之何乃厚於恶薄於善欤今陛下以大孝始基宜反斯?且朝享临御当近自身始妃主典制宜渐加矫正凡举天下以奉一君何患不给或帝有集皂之陋后有帛布之鄙亦无取焉且一体炫金不及百两一岁美衣不过数袭而必收宝连椟集服累笥目岂常视身未时亲是为椟带宝笥着衣空散国家之财徒奔天下之货而主以此惰礼妃以此傲家是何糜蠧之剧惑鄙之甚逮至婢竖皆无定科一婢之身重婢以使一竖之家列竖以役瓦金皮綉浆酒藿肉者故不可称纪至有列軿以游遨饰兵以驱叱不亦重甚哉若禁行赐薄不容致此且细作始并以为俭节而市造华怪即传於民如此则迁也非罢也凡天下得治者以实而治天下者常虚民之耳目既不可诳治之盈耗立亦随之故凡厥庶民制度日侈商贩之室饰?王侯佣卖之身制均妃后凡一袖之大足断为两一裾之长可分为二见车马不辨贵贱视冠服不知尊卑尚方今造一物小民明已?睨宫中朝制一衣庶家晚已裁学侈丽之原实先宫阃又妃主所赐不限高卑自今以去宜为节目金魄翠玉锦绣縠罗奇色异章小民既不得服在上亦不得赐若工复造奇伎淫巧则皆焚之而重其罪又置官者将以燮天平气赞地成功防奸御难治烦理剧使官称事立人称官置无空树散位繁进冗人今高卑贸实大小反称名之不定是谓官邪而世废姬公之制俗传秦人之法恶明君之典好闇主之事其憎圣爱愚何其甚矣今则宜先省事从而并官置位以周典为式变名以适时为用秦汉末制何足取也当使德厚者位尊位尊者禄重能薄者官贱官贱者秩轻缨冕绂佩称官以服车骑容卫当职以施又寄土州郡宜通废罢旧地民户应更置立岂吴邦而有徐邑扬境而宅兖民上淆辰纪下乱畿甸其地如朱方者不宜置州土如江都者应更建邑又民少者易理君近者易归凡吏皆宜每详其能每厚其秩为县不得复用恩家之员为郡不得复选势族之老又王侯识未堪务不应强仕须冠而啓封能政而议爵且帝子未官人谁谓贱但宜详置宾友选择正人亦何必列长史参军别驾从事然後为贵哉又世有先後业有难易明帝能令其儿不匹光武之子马贵人能使其家不比隂后之族盛矣哉此於後世不可忘也至当舆抑碎首之忿陛殿延辟戟之威此亦复不可忘也内外之政实不可杂若妃主为人请官者其人宜终身不得为官若请罪者亦终身不得赦罪凡天下所须者才而才诚难知也有深居而言寡则蓄学而无由知有卑处而事隔则怀奇而无由进或复见忌於亲故或亦遭谗於贵党其欲致车右而动御席语天下而辨治乱焉可得哉漫言举贤则斯人固未得矣宜使世之称通经逹史辩词精敏吏能将谋偏术小道者使袜缨危厀博求其用制内外以官之官远近及仕之类令各以所能而造其室降情以诱之卑身以安之然後察其揺唇吻树颊胲动精神发意气语之所至意之所执不过数四间不亦尽可知矣若忠孝廉清之比强正惇柔之伦难以检格立不可须臾定宜使乡部求其行守宰察其能竟皆见之於选贵呈之於相主然後处其职宜定其位用如此故应愚鄙尽捐贤明悉举矣又俗好以毁沈人不知察其所以致毁以誉进人不知测其所以致誉毁徒皆鄙则宜擢其毁者誉党悉庸则宜退其誉者如此则毁誉不妄善恶分矣又既谓之才则不宜以阶级限不应以年齿齐凡贵者好疑人少不知其少於人矣老者亦轻人少不知其不及少矣自释氏流教其来有源渊检精测固非深矣舒引容润既不广矣然习慧者日替其修束诫者月繁其过遂至糜散锦帛侈饰车从复假粗医术托杂卜数延妹满室置酒浃堂寄夫托妻者不无杀子乞儿者继有而犹倚灵假像背亲傲君欺费疾老震损宫邑是乃外刑之所不容?内教之所不悔罪而横天地之间莫不纡察人不得然岂其鬼欤今宜申严佛律禆重国令其疵恶显着者悉皆能遣除则随其艺行各为之条使禅义经诵人能其一食不过蔬衣不出布若应更度者则令先习义行本其神心必能草腐人天竦精以往者虽侯王家子亦不宜拘凡鬼道惑衆妖巫破俗触木而言怪者不可数寓采而称神者非可筭其原本是乱男女合饮食因之而以祈祝从之而以报请是乱不诛为害未息凡一苑始立一神初兴淫风辄以之而甚今修堤以北置园百里峻山以右居灵十房糜财败俗其可称限又针药之术世寡复修诊脉之伎人鲜能逹民因是益徵於鬼遂弃於医重令耗惑不反死天复半今大医宜男女习教在所应遣吏受业如此故当愈於媚神之愚徵正凑理之弊矣凡无世不有言事而无时不有令下然而升平不至昏危是继何哉盖设令之本非实也又病言不出於谋臣事不便於贵党轻者抵訾呵骇重者死压穷摈故西京有方调之诛东郡有党锢之戮陛下若欲申常令循末典则羣臣在焉若欲改旧章兴王道则微臣存矣敢昧死以陈唯陛下察之书奏忤旨

历代名臣奏议卷二十五








锦冰集叙


《锦冰集》者，津南陈公在礼部时作也。按唐旧说，仪部员外郎号瑞锦窠，祠部称为冰厅。公在部十年，周历四署，而居仪制、祠祭最久。已从祠部郎中出守荆州，乃裒其集题曰“锦冰”。盖公所以深造厚蓄者，得之二司为最多。

余忝朝籍，得交海内名士，南宫为盛。盖诸曹咸理丛剧，而南宫所掌，皆国家徽章巨典、礼乐制度之事。望优而务简，士大夫得以余力，寄意于文翰。今观公集，赡才丽藻，花烂映发，又综故实，达时宜，有闳衍深沉之思。盖力优则造深，虑闲则思睿故也。夫士操翰掞藻，欲有施于世者，何可胜道！然卒鲜有闻者，何则？才局则抽之而愈促，故畀赋者不可强，务剧则负厚而虑疲。公既卓荦多奇，家承世学，优游兰省，虑殚神凝，才俊而又成之以遇，欲亡传得乎？

顾余所深惜者，以公素所树植，第令置诸阙庭间，必且为国家彰黼黻之文，扬治世之音，而鸿渐之翼，阻于一麾。兹其故，余未之解矣。夫器有所宜，而音有所谐。夏璜周鼎，朝廷之器也，以陈于阛阓，则视者骇。朱弦疏越，清庙之音也，以鼓于委巷，则听者疑。故余览公集，感其先后殊遇，再三兴慨。世有识器审音，自当辨之，余言非谀也。陈公闽人，先世有斋先生、耻庵先生，并以学致通显，至于公犹光云。






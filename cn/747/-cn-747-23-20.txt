○追封安金藏代国公制

义不辞难，忠为令德，保祐君主，安固邦家，则必荷宠光之休，膺土宇之锡。安金藏忠义奉国，精诚事君，往属酷吏肆凶，潜行谋构。当疑惧之际，激忠烈之诚，突刃剖心，保明先圣。见危授命，沮奸邪之慝；转祸存福，获明夷之贞。虽鸣玉衔珠，已备於休命，而畴庸疏爵，未洽於殊荣。宜锡宠於珪组，兼勒名於金石。


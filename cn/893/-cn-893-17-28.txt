送长沙陈太守二首





唐长沙郡，即潭州也，隶江南西道。



长沙陈太守，逸气凌青松。[一]

英主赐五马，本是天池龙。[二]

湘水回九曲，[三]衡山望五峰。[四]

荣君按节去，[五]不及远相从。

[一]《十六国春秋》：张谧幼有逸气，太守陆云见而异之。



[二]庾信《春赋》：“马是天池之龙种。”



[三]《水经注》：衡山东南二面，临映湘川。自长沙至此，江湘七百里中，有九向九背。故渔者歌曰：“帆随湘转，望衡九面。”《艺文类聚》：《湘中记》曰：遥望衡山如阵云，沿湘千里，九向九背，乃不复见。



[四]《通鉴地理通释》：衡岳，在潭州衡山县西三十里，衡州衡阳县北七十里。有五峰，曰：紫盖、天柱、芙蓉、石廪、祝融。



[五]《子虚赋》：“案节未舒。”《索隐》曰：郭璞云：“言顿辔也。”司马彪云：“按辔而行得节，故曰按节。”





其二





七郡长沙国，[一]南连湘水滨。

定王垂舞袖，地窄不回身。[二]

莫小二千石，[三]当安远俗人。

洞庭乡路远，[四]遥羡锦衣春。

[一]按唐时潭州长沙郡、衡州衡阳郡、永州零陵郡、连州连山郡、道州江华郡、郴州桂阳郡、邵州邵阳郡，此七郡者，在秦、汉时皆长沙故地。



[二]定王舞袖事，详见十五卷注。



[三]汉时太守秩二千石。



[四]《通典》，岳州巴陵县有洞庭湖。






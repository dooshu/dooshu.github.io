葛绍体　烟雨馆

轻暑著人疑酒困，卖花声转卖樱桃。

湖光静漾半帘影，燕子日长风絮高。

葛绍体

葛绍体　烟雨馆

红白桃花褪半梢，绿阴汪浅未全交。

橹摇远岸日相射，扇落闲阶风自敲。

葛绍体

葛绍体　烟雨馆

湖接青林一带回，光浮玉镜半奁开。

塔峰对起飞云泊，时有断烟残雨来。

葛绍体

葛绍体　烟雨馆

酒杯光动柳梢月，衣袖凉生芦叶风。

露坐夜深醒似困，钓船人语过湖东。

葛绍体

葛绍体　烟雨馆

湖波漾日乱檐花，人影天光带落霞。

衣岫浅寒杨柳陌，醉归闲数欲栖鸦。

葛绍体


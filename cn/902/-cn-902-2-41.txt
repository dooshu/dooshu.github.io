感旧步仲芳先生韵六首

其一

故国莺花满地残，当年风景未应阑。
烟笼翠柳凌波静，雨过红梨入梦寒。
芳草已经迷曲巷，春光依旧满勾栏。
江南一片伤心月，多少琵琶马上弹。

其二

五更星（一作风）动角声残，清酌沉沉歌舞阑。
蝴蝶梦中春月苦，杜鹃花外晓风寒。
如云锦袖归尘土，却月珠帘覆井栏。
酒醒忽思嵇叔夜，广陵一曲更谁弹。

其三

夜静孤城玉漏残，登楼长啸客愁阑。
三年寒食催征梦，二月春衣（一作花）试晓（一作晚）寒。
故国风尘空击楫，旧园花鸟独凭栏。
五陵年少归何处，匣里双龙不敢弹。

其四

曙莺啼过百花残，客子无家（一作衣）泣夜阑。
锦瑟按来人不见，玉笙吹彻梦犹寒。
佩环晓醉芙蓉帐（一作障，一作幛），罗绮春娇芍药栏。
回首风流成往事，几行红泪暗中弹。

其五

旧都风物暗凋残，东海孤臣泪未阑。
睥睨浮云三殿晓，罘罳落月九天寒。
宫花寂寂啼黄鸟，御柳深深隐画栏。
裘马京华零落尽，铁冠高卧有谁弹。

其六

芦荻临风故垒残，漂零湖海又春阑。
子胥江上吹箫苦，如意堂前击筑寒。
云净（一作静）平沙连碧浦，楼空斜月上朱栏。
孟尝宾客随烟草，更向谁门倚铗弹。



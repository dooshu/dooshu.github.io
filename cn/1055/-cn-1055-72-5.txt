【与田元均论财计书〈皇二年〉】

修启。承有国计之命，朝野欣然。引首西望，近审已至阙下。道路劳止，寝味多休。弊乏之余，谅烦精虑。建利害、更法制甚易，若欲其必行而无沮改，则实难；裁冗长，塞侥幸非难，然欲其能久而无怨谤，则不易。为大计，既迟久而莫待；收细碎，又无益而徒劳。凡相知为元均虑者，多如此说，不审以为如何？但日冀公私蒙福尔。春暄，千万为国自厚。不宣。修再拜。


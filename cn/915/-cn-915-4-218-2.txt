◇上疏谏封爵过差游观无度

臣闻天生蒸民，不能自理，故立君长，使司牧之，是以唐、虞兢兢业业，周文日昃不暇，明慎庶官，俊在职，以立雍熙之化。顷闻拜爵过多，每被尚书劾，非众所归，或不知何人。昔尧用舜，犹尚先试，三载考绩，以观厥成。而今所序用，无他名德，有形势者，旬月之间，累迁高位，守道之徒，历载不转，劳逸无别，善恶同流，《北山》之诗，所为训作。又闻微行数出，幸诸苑囿，观鹰犬之势，极般游之荒，政事日堕，大化陵迟，忘乾乾之不息，勿屡省之钦哉。陛下不顾二祖之勤止，追慕五宗之高踪，殆非所谓光昭之美，而欲以望太平，是由曲表而求直景，却行而求及前人也。惟陛下绝慢游之戏，念官人之重，割超越之恩，慎贯鱼之次，无令丑女有四殆之叹，遐迩有愤怨之声。臣受恩偏厚，特忝师傅之任，不敢自同凡臣，括囊避咎。谨自手书。皂囊密上。（袁宏《后汉纪》二十四，又《后汉·杨震附传》）


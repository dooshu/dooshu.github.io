○刻漏赋（以“叶心理驰箭”为韵）

原夫阴阳递运，日月分驰，星纪之轮还或爽，律吕之疏密难知。迨皇王之有作，命壶氏以缉规，爰置水於刻漏，载以火而守之，则晦明之期可准，兴寝之候无差。尔其高卑列级，淇杀顺理，灵蚪屹以俯开，阴虫矫以仰止。上流注而不竭，下吞挹而无已，既泓澄而泉澹，亦惊激而波起，则良工之妙著焉，睿哲之心见矣。是用斟乾晷，测时变，视盈阙於金壶，观腾波於银箭，惟箭驰而壶减，固流续而波荐。筒列之数，与运而无乖；辉景之移，闭户而可见。懿其节正斯代，事沿往牒，信古往而今来，必用之而道叶。罢衣裳之颠倒，配皇极而调变，不假轩阁之凤凰，何用尧阶之荚。别有希荣片玉，庇影环林，驱疾风之早厉，知寒漏之已侵，恐年华之不与，更悄悄而伤心。

贺兰广

广，天宝时人。


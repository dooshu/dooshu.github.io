忽得忽失


谚曰：“一两黄金四两福。”又曰：“横财不富命穷人。”甚言人之贫富有定数，而非偶然也，蝇营狗苟者闻之，亦可己矣。虽然，有朝为富家翁，而夕成窭人子者。富贵如梦，变幻俄顷。此其理，亦殊不易测。苟其命中当贫，则不应骤得巨资；苟其命中当富，则不应失之俄顷。故命数之言，亦殊附会不足信也。大抵出入巨万，瞬息靡定者莫如赌，由富而贫，由贫而富，倏忽变化，莫测端倪。在欧洲赌国中，如摩纳哥、西班牙等处，盖常有之事。其次则为商。有某商者，矿师也，贩卖矿场，失而复得，得而复失者，一生所遇，多至六次。卒购一铜矿，如获石田，乃尽丧其资，富人也而乃赤贫焉。最异者，尤莫如某女子接受遗产，其得失之间，不逾一分时。富人侯沙尔者，英人也，年老无嗣，家财巨万。在医院病革，立命召其奇女至，而以家产与之，其数不下英金三十余万镑。乃辞未毕，而忽然气喘不止，移时再欲有言，则已力竭气绝，视之瞑矣。遂不知其所谓三十余万镑者为契卷，为现金，密藏何处，遍搜不获。不得已，复归家作女红度日如故，非所谓一场空喜者欤？

趼人氏曰：中国人闻之，必曰命也。然侯苟得毕其词，女遂致富，又不闻谓为非命也。是故吾曾以私意训“命”字曰：

命，无定也。






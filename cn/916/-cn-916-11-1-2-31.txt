【侍宴赋得夹池竹诗】

夹池一丛竹。垂（《初学记》作青。文苑、万花谷同。）翠不惊寒。叶酝宜城酒。皮裁（本集作治。《类聚》同。）薛县冠。湘川染（万花谷作留。）别泪。衡（本集误作冲。）岭拂仙坛。欲见葳蕤色。当来（万花谷作为。）菟（《初学记》作兔。文苑同。）苑看。（本集作欲见凌冬质。当为雪中看。《类聚》同。○本集作夹池竹。《类聚》八十九。《初学记》二十八作侍宴赋得竹诗。文苑英华三百二十五。万花谷後三十八作阴铿诗。《诗纪》九十九。）


○赠左拾遗翰林学士李公新墓碑

骐骥筋力成，意在万里外。历块一蹶，毙於空谷。唯馀骏骨，价重千金。大鹏羽翼张，势欲摩穹昊。天风不来，海波不起。塌翅别岛，空留大名。人亦有之，故左拾遗翰林学士李公之谓矣。

公名白，字太白，其先陇西成纪人。绝嗣之家，难求谱谍。公之孙女搜於箱箧中，得公之亡子伯禽手疏十数行，纸坏字缺，不能详备。约而计之，凉武昭王九代孙也。隋末多难，一房被窜於碎叶，流离散落，隐易姓名。故自国朝已来，漏於属籍。神龙初，潜还广汉。因侨为郡人。父客，以逋其邑，遂以客为名。高卧云林，不求禄仕。公之生也，先府君指天枝以复姓，先夫人梦长庚而告祥，名之与字，咸所取象。受五行之刚气，叔夜心高；挺三蜀之雄才，相如文逸。瑰奇宏廓，拔俗无类。少以侠自任，而门多长者车。常欲一鸣惊人，一飞冲天，彼渐陆迁乔，皆不能也。由是慷慨自负，不拘常调，器度宏大，声闻於天。

天宝初，召见於金銮殿，元宗明皇帝降辇步迎，如见园、绮，论当世务，草答蕃书，辩如悬河，笔不停缀。元宗嘉之，以宝床方丈赐食於前，御手和羹，德音褒美。褐衣恩遇，前无比俦。遂直翰林，专掌密命。将处司言之任，多陪侍从之游。他日，泛白莲池，公不在宴。皇欢既洽，召公作序。时公已被酒於翰苑中，仍命高将军扶以登舟，优宠如是。布衣之遇，前所未闻。公自量疏远之怀，难久於密侍，候间上疏，请还旧山。元宗甚爱其才，或虑乘醉出入省中，不能不言温室树，恐掇後患，惜而遂之。

公以为千钧之弩，一发不中，则当摧撞折牙，而永息机用，安能效碌碌者苏而复上哉！脱屣轩冕，释羁缰锁，因肆情性，大放于宇宙间。饮酒非嗜其酣乐，取其昏以自豪；作诗非事於文律，取其吟以自适。好神仙非慕其轻举，将以不可求之事求之。其意欲耗壮心，遣馀年也。在长安时，秘书监贺知章号公为谪仙人。吟公《乌栖曲》云：“此诗可以哭鬼神矣。”时人又以公及贺监、汝阳王、崔宗之、裴周南等八人为酒中八仙。朝列赋谪仙歌百馀首。俄属戎马生郊，远身海上，往来于斗牛之分，优游没身。偶乘扁舟，一日千里；或遇胜境，终年不移。时长江远山，一泉一石，无往而不自得也。晚岁度牛渚矶，至姑熟，悦谢家青山，有终焉之志。盘桓庀居，竟卒於此。其生也，圣朝之高士；其死也，当涂之旅人。

代宗之初，搜罗俊逸，拜公左拾遗。制下於彤庭，礼降於元壤。生不及禄，殁而称官，呜呼命欤！

传正共生唐代，甲子相悬，常於先大夫文字中，见与公有浔阳夜宴诗，则知与公有通家之旧。早於人间得公遗篇逸句，吟咏在口。无何，叨蒙恩奖，廉问宣、池。桉图得公之坟墓，在当涂邑。因令禁樵采，备洒扫，访公之子孙，将申慰荐。凡三四年，乃获孙女二人，一为陈云之室，一乃刘劝之妻，皆编户也。因召至郡庭，相见与语，衣服村落，形容朴野，而进退闲雅，应对详谛，且祖德如在，儒风宛然。问其所以，则曰父伯禽，以贞元八年不禄而卒，有兄一人，出游一十二年，不知所在。父存无官，父殁为民，有兄不相保，为天下之穷人。无桑以自蚕，非不知机杼；无田以自力，非不知稼穑。况妇人不任，布裙粝食，何所仰给？俪於农夫，救死而已。久不敢闻於县官，惧辱祖考。乡闾逼迫，忍耻来告。言讫泪下，余亦对之泫然。因云：先祖志在青山，遗言宅兆，顷属多故，殡於龙山东麓，地近而非本意。坟高三尺，日益摧圯，力所不及，知如之何。闻之悯然，将遂其请。因当涂令诸葛纵会计在州，得谕其事。纵亦好事者，学为歌诗，乐闻其语。便道还县，躬相地形，卜新宅於青山之阳，以元和十二年正月二十三日，迁神於此。遂公之志也。西去旧坟六里，南抵驿路三百步。北倚谢公山，即青山也。天宝十二载敕改名焉。因告二女，将改适於士族。皆曰：“夫妻之道命也，亦分也。在孤穷既失身於下俚，仗威力乃求援於他门。生纵偷安，死何面目见大父於地下？欲败其类，所不忍闻。”余亦嘉之，不夺其志，复井税免徭役而已。今士大夫之葬，必志於墓，有勋庸道德之家，兼树碑於道。余才术贫虚，不能两致。今作新墓铭，辄刊二石，一於泉扃，一表於道路。亦岘首汉川之义也。庶芳声之不泯焉。文集二十卷，或得之於时之文士，或得之於公之宗族，编缉断简，以行於代。铭曰：

嵩岳降神，是生辅臣。蓬莱谴真，斯为逸人。晋有七贤，唐称八仙。应彼星象，惟公一焉。晦以麴ろ，畅於文篇。万象奔走乎笔端，万虑泯灭乎樽前。卧必酒瓮，行惟酒船。吟风咏月，席地幕天。但贵乎适其所适，不知夫所以然而然。至今尚疑其醉在千日，宁审乎寿终百年。谢家山兮公之墓。异代诗流同此路。旧坟卑庳风雨侵。新宅爽垲松柏林。故乡万里且无嗣，二女从民永於此。猗欤琢石为二碑，一藏幽隧一临歧。岸深谷高变化时，一存一毁名不亏。

元明

明，德宗时人。


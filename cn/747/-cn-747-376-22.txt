○夏夜对雨饯李擢第还郑州序

今年东都秀才登第者，凡十数人，陇西李为之称首。且宗伯方以拔淹滞、愍勤旧为务，而则年甫二十馀，岂张公意耶？其如考旧文则上等，试文策又上等，欲以年少弃，可乎？不可也。朝廷由是翕然，谓张公之用心也，周选才也，当不胶柱於一途耳。夏五月，李将归於郑。我中司李公，惜明晨东郊之别，成此夜西园之会。桐叶滴其疏雨，竹枝鸣其夕风，夜酒既醉，俾我小为之序。


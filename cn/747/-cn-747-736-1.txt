○移佛记

元和四年三月五日，杭州报恩寺长老与其乡闾父子，将徙故佛像归复於其寺，佛至乃飨。长老使白其由於亚之而求详录焉。沈子曰，西域之有佛教流於东域中者，其教像法，其法者名曰佛，自称曰天人师，又曰世尊，出其言亦曰经。验其经之说，佛去世而後模其形焉。像其真与众瞻仰之，故法之言像由斯也。其或范金铁以为之，合土木以为之，坚之以脂胶，饰之以丹漆五色，然後形神俨然，成其像。举其数体，有为尊而坐者，有为卑而拱立者，有跪而如受教谕者，有执乐而弦者吹者，有具其形怪荷戈而勉强者，有目而咤叱者，摹鬼神焉。此为像之外者也。其性之旨为戒慎，正邪去恶为济渡，力道盲聋，警沉溺，使民无不善，如我仁谊慈惠然。此为像之内者也。又说有已来之生，来生之後，为福则福应，为祸则祸应，因缘化而设。其旨或由是，举域大敬。自天子达於庶人，一信佛之来，於今八百馀年矣。其间亦时神怪焉。先天中，其寺之佛事具足如向之称者。无何，水火灾，生民流，沉溺於是邦。其寺之佛事，卑而拱立者，跪如受教谕者，执乐而弦者吹者，卫而荷戈叱咤者，皆毁也散，其宇皆落，唯尊而坐者独岿焉而存。由是纳去，又重其庄敬焉，数岁，其乡人後生敌恶者，十诫其三四。故此乡之人思其功力，复求而归之。与其敌恶诫，而敬顺之道明矣。嗟乎！忠信仁谊不舒信於人久矣，而皆以已生来生之後，因缘祸福之说化行焉。今予因长老请予记移佛之由，遂得道教之所以，意者欲使群生随其机以悟之。其机高者其性慧，见其内像而内觉发其心，而能至其正；其机下者其性回，见其外变而外觉反其心，而後归其正。是故精粗其内外之像以陈之。


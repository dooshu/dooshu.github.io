71　科舉誘致偏方士　輕視鄉貫譜牒之因


止齋曰：「國初以科舉誘致偏方之士，而聚之中都。由是家不尚譜牒，身不重鄉貫。」

【全云】宋人多輕去其鄉，賢者不免，譜牒之學亦至宋而衰。

【元圻案】陳止齋與林宗簡書曰：「國初以科舉誘致偏方之士，而聚之中都。向之爲閩、蜀、唐、漢僞官者，往往慕化從順，願仕於本朝。由是家不尚譜牒，身不重鄉貫，以此得人，而流弊則在今日。又自熙、豐變役法，而鄉邑之豪無以自見；鬻度牒而隱逸之路塞；罷學究而椎魯之徒無所入。若此類不可徧舉，於是舉世悉由於進士，合四瀆之流爲一而歸之海，其不放而被原野乎？」






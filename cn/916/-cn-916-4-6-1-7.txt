【赠顾骠骑诗二首·有皇（八章）】

〖有皇。美祈阳也。祈阳秉文之士。骏发其声。故能明照有吴。入显乎晋。国人美之。故作是诗焉。〗

有皇大晋。时文宪章。规天有光。矩地无疆。神笃斯祜。本显克昌。载生之隽。实惟祈阳。哲问宣猷。考茂其相。於铄祈阳。诞钟天笃。清辉龙见。玄猷渊嘿。沈机响骇。幽神广觌。和以同人。归物（韵补作物归。）时育。有大恶盈。谦以自牧。思我懿范。万民来服。吴未丧师。天秩有庸。渊哉若人。弱冠休风。俯翼黄门。以德来忠。端秀蕃後。正色储宫。徽（群书校补作徵。）音铄颖。邈矣遐踪。皇维南终。旧邦匪歆。委弁释位。如龙之潜。考□穷谷。假乐丰林。子虽藏器。钟鼓有音。惠风往敬。庆问来寻。济济元公。相惟天子。明明辟王。思隆多士。帝曰钦哉。有命集止。我咨四方。令问在尔。以朕大赍。乃膺嘉祉。聿来胥步。观国之纪。

惟皇建极。缉熙清曜。我有□民。明德来照。大观在上。王（本集作主。）假有庙。显允顾生。金声玉振。之子于升。利见大人。龙辉绝迹。有肃清尘。

清尘既彰。朝虚好爵。敬子侯度。慎徽百辟。予闻有命。德礼不易。嗟我怀人。瞻言永锡。丰佑东法。（群书校补作注。）惟子之绩。

遵汶（本集作泫。群书校补作Ё。Ё即泯字。）涉泗。言告同征。劲风宵烈。湛露朝零。云垂蔼下。泉冽清冷。哀哉行人。感物伤情。从子京邑。言观厥成。天保祚德。式谷以宁。（○本集二作赠顾骠骑後二首。《诗纪》二十六、又吴□或韵补五引觌、育二韵。）


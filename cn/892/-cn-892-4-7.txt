苏氏易传卷之七


系辞传上


天尊地卑，乾坤定矣。卑高以陈，贵贱位矣。动静有常，刚柔断矣。

苟非其常，则刚而静、柔而动者有之矣。

方以类聚，物以群分，吉凶生矣。

方本异也，而以类故聚，此同之生于异也。物群则其势不得不分，此异之生于同也。有成而后有毁，有废而后有兴，是以知吉凶之生于相形也。

在天成象，在地成形，变化见矣。

天地一物也，阴阳一气也。或为象，或为形，所在之不同，故“在”云者，明其一也。象者，形之精华发于上者也；形者，象之体质留于下者也。人见其上下，直以为两矣，岂知其未尝不一邪？繇是观之，世之所谓变化者，未尝不出于一而两于所在也。自两以往，有不可胜计者矣。故“在天成象，在地成形”，变化之始也。

是故刚柔相摩，八卦相荡。鼓之以雷霆，润之以风雨。日月运行，一寒一暑。乾道成男，坤道成女。

天地之间，或贵或贱，未有位之者也，卑高陈而贵贱自位矣；或刚或柔，未有断之者也，动静常而刚柔自断矣；或吉或凶，未有生之者也，类聚群分而吉凶自生矣；或变或化，未有见之者也，形象成而变化自见矣。是故“刚柔相摩，八卦相荡”，雷霆风雨，日月寒暑，更用迭作于其间，杂然施之而未尝有择也，忽然成之而未尝有意也。及其用息而功显，体分而名立，则得乾道者自成男，得坤道者自成女。夫男者，岂乾以其刚强之德为之？女者，岂坤以其柔顺之道造之哉？我有是道，物各得之，如是而已矣。圣人者亦然。有恻隐之心，而未尝以为仁也；有分别之心，而未尝以为义也。所遇而为之，是心著于物也。人则从后而观之，其恻隐之心成仁，分别之心成义。

乾知大始，坤作成物。乾以易知，坤以简能。

上而为阳，其渐必虚；下而为阴，其渐必实。至虚极于无，至实极于有。无为大始，有为成物。夫大始岂复有作哉？故乾特知之而已，作者坤也。乾无心于知之，故易。坤无心于作之，故简。易故无所不知，简故无所不能。

易则易知，简则易从。

“易”“简”者，一之谓也。凡有心者，虽欲一，不可得也。不一则无信矣。夫无信者，岂不难知难从哉？乾、坤惟无心故一，一故有信，信故物知之也易，而从之也不难。

易知则有亲，易从则有功。有亲则可久，有功则可大。可久则贤人之德，可大则贤人之业。

“知”之与“作”，“易”之与“简”，“易知”之与“易从”，“有亲”之与“有功”，“可久”之与“可大”，“德”之与“业”，皆有隐显之别矣。此乾、坤之辨也，不可以不知也。古之言贤人者，贤于人之人也，犹曰君子云尔。夫贤于人者，岂有极哉？圣人与焉，而世乃曰：“圣人无德业，德业贤人也。”夫德业之名，圣人之所不能免也，其所以异于人者，特以其无心尔。见其谓之圣人则隆之，见其谓之贤人则降之，此近世之俗学，古无是论也。

易简而天下之理得矣。天下之理得，而成位乎其中矣。

夫无心而一，一而信，则物莫不得尽其天理以生以死。故生者不德，死者不怨。无怨无德，则圣人者岂不备位于其中哉！吾一有心于其间，则物有侥幸夭枉、不尽其理者矣。侥幸者德之，夭枉者怨之，德怨交至，则吾任重矣。虽欲备位，可得乎？

圣人设卦观象，系辞焉而明吉凶，

繇此观之，“系辞”则《彖》《象》是也。以上下《系》为“系辞”，失之矣。虽然，世俗之所安也，而无害于《易》，故因而不改也。

刚柔相推而生变化。

得之则吉，失之则凶，此理之常者。以为未足以尽吉凶之变也，故又曰“刚柔相推而生变化”。变化一生，则吉凶之至亦多故矣，是以有宜若吉而凶，宜若凶而吉者。

是故吉凶者，失得之象也；悔吝者，忧虞之象也；

失得未决，则为忧虞。及其已决，则为吉凶。

变化者，进退之象也；刚柔者，昼夜之象也。

夫刚柔相推而变化生，变化生而吉凶之理无定。不知变化而一之，以为无定而两之，此二者皆过也。天下之理未尝不一，而一不可执。知其未尝不一而莫之执，则几矣。是以圣人既明吉凶悔吝之象，又明刚柔变化本出于一而相摩相荡至于无穷之理。曰“变化者，进退之象也；刚柔者，昼夜之象也”，象者以是观之之谓也。夫出于一而至于无穷，人之观之，以为有无穷之异也。圣人观之，则以为进退、昼夜之间耳。见其今之进也，而以为非向之退者，可乎？见其今之明也，而以为非向之晦者，可乎？圣人以进退观变化，以昼夜观刚柔。二观立，无往而不一者也。

六爻之动，三极之道也。

未极则为三，既极则动，动则为六。三、六无异道也。

是故君子所居而安者，《易》之序也。所乐而玩者，爻之辞也。是故君子居则观其象而玩其辞，动则观其变而玩其占。是以自天祐之，吉无不利。

至于占，则君子之虑周矣，故祐且吉、无不利者也。

彖者，言乎象者也。爻者，言乎变者也。吉凶者，言乎其失得也。悔吝者，言乎其小疵也。无咎者，善补过也。是故列贵贱者存乎位，齐大小者存乎卦，

阴阳各有所统御谓之“齐”。夫卦岂可以爻别而观之？彼小大有所齐矣。得其所齐，则六爻之义未有不贯者。吾论六十四卦，皆先求其所齐之端。得其端，则其余脉分理解无不顺者，盖未尝凿而通也。

辨吉凶者存乎辞，忧悔吝者存乎介，

介，小疵也。

震无咎者存乎悔。是故卦有小大，辞有险易。辞也者，各指其所之。

辞，爻辞也。卦有成体，小大不可易，而爻无常辞，随其所适之险易，故曰：彖者言乎象，爻者言乎变。夫爻亦未尝无小大，而独以险易言者，明不在乎爻而在乎所适也。同是人也，而贤于此，愚于彼，所适之不同也如此。

《易》与天地准，故能弥纶天地之道。

准，符合也。弥，周浃也。纶，经纬也。所以与天地准者，以能知“幽明之故”“死生之说”“鬼神之情状”也。

仰以观于天文，俯以察于地理，是故知幽明之故。

此与形象变化一也。

原始反终，故知死生之说。

人所以不知死生之说者，骇之耳。故原始反终者，使之了然而不骇也。

精气为物，游魂为变，是故知鬼神之情状。

必有所见而后知，则圣人之所知者寡矣。是故圣人之学也，以其所见者推至其所不见者。天文地理、物之终始、精气游魂，可见者也，故圣人以是三者举之。物，鬼也。变，神也。鬼常与体魄俱，故谓之“物”。神无适而不可，故谓之“变”。精气为魄，魄为鬼；志气为魂，魂为神，故《礼》曰：“体魄则降，志气在上。”郑子产曰：“其用物也弘矣，其取精也多矣。”古之达者，已知此矣。一人而有二知，无是道也。然而有魄者、有魂者，何也？众人之志，不出于饮食男女之间，与凡养生之资，其资厚者其气强，其资约者其气微，故气胜志而为魄。圣贤则不然，以志一气，清明在躬，志气如神，虽禄之以天下，穷至于匹夫，无所损益也，故志胜气而为魂。众人之死为鬼，而圣贤为神。非有二知也，志之所在者异也。

与天地相似，故不违。

天地与人一理也，而人常不能与天地相似者，物有以蔽之也。变化乱之，祸福劫之，所不可知者惑之。变化莫大于幽明，祸福莫烈于死生，所不可知者莫深于鬼神。知此三者，则其他莫能蔽之矣。夫苟无蔽，则人固与天地相似也。

知周乎万物，而道济天下，故不过。

知之未极，见之不全，是以有过，故箕子以极为中。明夫极则不过也。知周万物，可谓极矣。道济天下，可谓全矣。

旁行而不流，乐天知命，故不忧。

避碍故旁行。

安土敦乎仁，故能爱。

使物各安其所，然后厚之以仁。不然，虽欲爱之，不能也。

范围天地之化而不过，

范围，规摹也。

曲成万物而不遗，通乎昼夜之道而知，

昼夜相反而能通之，则不为变化之所乱，可以知矣。

故神无方而易无体。一阴一阳之谓道，继之者善也，成之者性也。

阴阳果何物哉？虽有娄、旷之聪明，未有得其仿佛者也。阴阳交然后生物，物生然后有象，象立而阴阳隐矣。凡可见者皆物也，非阴阳也。然谓阴阳为无有，可乎？虽至愚知其不然也。物何自生哉？是故指生物而谓之阴阳，与不见阴阳之仿佛而谓之无有者，皆惑也。圣人知道之难言也，故借阴阳以言之，曰“一阴一阳之谓道”。一阴一阳者，阴阳未交而物未生之谓也。喻道之似，莫密于此者矣。阴阳一交而生物，其始为水。水者，有无之际也，始离于无而入于有矣。老子识之，故其言曰“上善若水”，又曰“水几于道”。圣人之德，虽可以名言，而不囿于一物，若水之无常形。此善之上者，几于道矣，而非道也。若夫水之未生，阴阳之未交，廓然无一物而不可谓之无有，此真道之似也。阴阳交而生物，道与物接而生善，物生而阴阳隐，善立而道不见矣，故曰“继之者善也，成之者性也”。仁者见道而谓之仁，智者见道而谓之智。夫仁智，圣人之所谓善也。善者道之继，而指以为道则不可。今不识其人而识其子，因之以见其人则可，以为其人则不可，故曰“继之者善也”。学道而自其继者始，则道不全。昔者孟子以善为性，以为至矣，读《易》而后知其非也。孟子之于性，盖见其继者而已。夫善，性之效也。孟子不及见性，而见夫性之效，因以所见者为性。性之于善，犹火之能熟物也。吾未尝见火，而指天下之熟物以为火，可乎？夫熟物则火之效也。敢问性与道之辨，曰：难言也，可言其似。道之似则声也，性之似则闻也。有声而后有闻邪？有闻而后有声邪？是二者，果一乎？果二乎？孔子曰：“人能弘道，非道弘人。”又曰：“神而明之，存乎其人。”性者其所以为人者也，非是无以成道矣。

仁者见之谓之仁，知者见之谓之知。百姓日用而不知，故君子之道鲜矣。

夫属目于无形者，或见其意之所存。故仁者以道为仁，意存乎仁也。智者以道为智，意存乎智也。贤者存意而妄见，愚者日用而不知。是以知君子之道，成之以性者鲜矣。

显诸仁，藏诸用，

仁者，其已然之迹也；用者，其所以然也。

鼓万物而不与圣人同忧，

人见圣人之忧也，岂知其中有不忧者，未尝与其所见者同哉？

盛德大业至矣哉！富有之谓大业，

我未尝有，即物而有，故富。如使已有，则其富有畛矣。

日新之谓盛德，

富有者，未尝有；日新者，未尝新。吾心一也，新者物耳。

生生之谓易，成象之谓乾，效法之谓坤。

相因而有，谓之“生生”。夫苟不生，则无得无丧，无吉无凶。方是之时，易存乎其中而人莫见，故谓之道而不谓之易。有生有物，物转相生，而吉凶得丧之变备矣。方是之时，道行乎其间而人不知，故谓之易而不谓之道。圣人之作《易》也，不有所设，则无以交于事物之域，而尽得丧吉凶之变。是以因天下之至刚而设以为乾，因天下之至柔而设以为坤，乾坤交而得丧吉凶之变纷然始起矣。故曰：“成象之谓乾，效法之谓坤。”效，见也。言易之道，至乾而始有成象，至坤而始有可见之法耳。

极数知来之谓占，通变之谓事，阴阳不测之谓神。

生生之极则易成矣，成则唯人之所用。以数用之谓之占，以道用之谓之事。夫岂惟是？将天下莫不用之。用极而不倦者，其惟神乎？故终之曰“阴阳不测之谓神”。使阴阳而可测，则其用废矣。

夫易，广矣大矣！以言乎远则不御，以言乎迩则静而正，

“远”“迩”，犹深浅也。得其深者，虽为圣人有余，而其浅者，不失为君子。

以言乎天地之间，则备矣。夫乾，其静也专，其动也直，是以大生焉。夫坤，其静也翕，其动也辟，是以广生焉。

至刚之德果，至柔之德深。果则其静也，绝意于动，而其动也不可复回。深则其静也，敛之无余，而其动也发之必尽。绝意于动，专也。不可复回，直也。敛之无余，翕也。发之必尽，辟也。夫小生于杂，隘生于疑，故专直生大，翕辟生广。

广大配天地，变通配四时，阴阳之义配日月，易简之善配至德。

明乾坤非专以为天地也。天地得其广大，四时得其变通，日月得其阴阳之义，至德得其易简之善。

子曰：“易其至矣乎？夫易，圣人所以崇德而广业也。知崇礼卑，崇效天，卑法地。

《易》之言德业，有显隐之别。而德之微者莫若智，业之著者莫若礼，故又以其尤者明之。

天地设位，而易行乎其中矣。

天地位则德业成而易在其中矣，以明无别有易也。

成性存存，道义之门。”

性所以成道而存存也，尧、舜不能加，桀、纣不能亡，此真存也。存是则道义所从出也。

圣人有以见天下之赜，而拟诸其形容，象其物宜，是故谓之象。圣人有以见天下之动，而观其会通，以行其典礼，系辞焉以断其吉凶，是故谓之爻。言天下之至赜而不可恶也，言天下之至动而不可乱也。

赜，喧错也。古作啧，从口从，一也。《春秋传》曰：“啧有烦言。”象，卦也。物错之际难言也，圣人有以见之，拟诸其形容，象其物宜，而画以为卦。刚柔相交，上下相错，而六爻进退屈信于其间。其进退屈信不可必，其顺之则吉、逆之则凶者可必也。可必者，其会通之处也。见其会通之处，则典礼可行矣。故卦者至错也，爻者至变也。至错之中有循理焉，不可恶也。至变之中有常守焉，不可乱也。

拟之而后言，议之而后动，拟议以成其变化。

变化之间，不容毫厘，然且拟之而后言，议之而后动，则虚以一物，雍容之至也。

“鸣鹤在阴，其子和之。我有好爵，吾与尔靡之。”子曰：“君子居其室，出其言善，则千里之外应之，况其迩者乎？居其室，出其言不善，则千里之外违之，况其迩者乎？言出乎身，加乎民；行发乎迩，见乎远。言行，君子之枢机。枢机之发，荣辱之主也。言行，君子之所以动天地也，可不慎乎？”“同人，先号咷而后笑。”子曰：“君子之道，或出或处，或默或语。二人同心，其利断金。同心之言，其臭如兰。”“初六，藉用白茅，无咎。”子曰：“苟错诸地而可矣，藉之用茅，何咎之有？慎之至也。夫茅之为物薄，而用可重也。慎斯术也以往，其无所失矣。”“劳谦，君子有终，吉。”子曰：“劳而不伐，有功而不德，厚之至也，语以其功下人者也。德言盛，礼言恭。谦也者，致恭以存其位者也。”“亢龙有悔。”子曰：“贵而无位，高而无民，贤人在下位而无辅，是以动而有悔也。”“不出户庭，无咎。”子曰：

“乱之所生也，则言语以为阶。君不密则失臣，臣不密则失身，几事不密则害成。是以君子慎密而不出也。”子曰：“作《易》者其知盗乎？《易》曰：‘负且乘，致寇至。’负也者，小人之事也；乘也者，君子之器也。小人而乘君子之器，盗思夺之矣；上慢下暴，盗思伐之矣。慢藏诲盗，冶容诲淫。《易》曰‘负且乘，致寇至’，盗之招也。”

夫论经者，当以意得之，非于句义之间也。于句义之间，则破碎牵蔓之说反能害经之意。孔子之言《易》如此，学者可以求其端矣。

天一、地二、天三、地四、天五、地六、天七、地八、天九、地十。天数五，地数五。五位相得而各有合。

合而相因，则为五十。

天数二十有五，地数三十，凡天地之数五十有五，

分而各数，则为五十有五。

此所以成变化而行鬼神也。大衍之数五十，

五行，盖交相成也。水、火、木、金不得土，土不得是四者，皆不能成夫五行之数。始于一而至于五，足矣。自六以往者，相因之数也。水火木金，得土而后成。故一得五而成六，二得五而成七，三得五而成八，四得五而成九。土无定位，无成名，无专气。水、火、木、金四者成而土成矣。故得水之一，得火之二，得木之三，得金之四，而成十。言十则一、二、三、四在其中。而言六、七、八、九，则五在其中矣。“大衍之数五十”者，五不特数，以为在六、七、八、九之中也。一、二、三、四在十之中，然而特数者，何也？水、火、木、金特见于四时，而土不特见，言四时足以举土，而言土不足以举四时也。水曰润下，火曰炎上，木曰曲直，金曰从革，皆有以名之。而土爰稼穑，曰于是稼穑而已。五藏六府，无胃脉则死。而脾脉不可见，如雀之啄，如水之漏下，是脾之衰见也。故曰：土无定位，无成名，无专气。

其用四十有九。

“易有太极，是生两仪”，“分而为二以象两”，则其一不用，太极之象也。

分而为二以象两，挂一以象三，揲之以四以象四时，归奇于扐以象闰。五岁再闰，故再扐而后挂。

分而为二，一也。挂一，二也。揲之以四，三也。归奇于扐，四也。

乾之策，二百一十有六；坤之策，百四十有四。凡三百有六十，当期之日。二篇之策，万有一千五百二十，当万物之数也。是故四营而成易，十有八变而成卦。八卦而小成。

四营而一变，三变而一爻，六爻为十八变也。三变之余而四数之，得九为老阳，得六为老阴，得七为少阳，得八为少阴，故曰“乾之策二百一十有六，坤之策百四十有四”，取老而言也。九、六为老，七、八为少之说，未之闻也。或曰：阳极于九，其次则七也。极者为老，其次为少，则阴当老于十而少于八。曰：阴不可加于阳，故十不用。十不用，犹当老于八而少于六也。则又曰：阳顺而上，其成数极于九；阴逆而下，其成数极于六。自下而上，阴阳均也。稚于子午而壮于巳、亥，始于《复》《姤》，而终于《乾》《坤》者，阴犹阳也。曷尝有进阳而退阴与逆顺之别乎？且此自然而然者，天地且不能知，而圣人岂得与于其间而制其予夺哉？惟唐一行之学则不然，以为《易》固已言之矣，曰“十有八变而成卦，八卦而小成”，则十八变之间有八卦焉，人莫之思也。变之扐有多少：其一变也，不五则九；其二与三也，不四则八。八与九为多，五与四为少。多少者，奇偶之象也。三变皆少，则乾之象也。乾所以为老阳，而四数其余，得九，故以九名之。三变皆多，则坤之象也。坤所以为老阴，而四数其余，得六，故以六名之。三变而少者一，则震、坎、艮之象也。震、坎、艮所以为少阳，而四数其余，得七，故以七名之。三变而多者一，则巽、离、兑之象也。巽、离、兑所以为少阴，而四数其余，得八，故以八名之。故七、八、九、六者，因余数以名阴阳。而阴阳之所以为老少者不在是，而在乎三变之间，八卦之象也。此唐一行之学也。

引而伸之，触类而长之，天下之能事毕矣。

此生生之极也。

显道神德行，

道，神而不显；德行，显而不神，故易以“显道神德行”。

是故可与酬酢，

应对万物之求。

可与佑神矣。

助成神化之功。

子曰：“知变化之道者，其知神之所为乎？”

神之所为，不可知也，观变化而知之尔。天下之至精至变，与圣人之所以极深研几者，每以神终之，是以知变化之间，神无不在。因而知之可也，指以为神则不可。

《易》有圣人之道四焉：以言者尚其辞，以动者尚其变，以制器者尚其象，以卜筮者尚其占。

圣人之道，求之而莫不皆有，取之而莫不皆获者也。以四人者之各有获于《易》也，故曰“《易》有圣人之道四焉”。而昧者乃指此以为道，则过矣。

是以君子将有为也，将有行也，问焉而以言，其受命也如响。无有远近幽深，遂知来物。非天下之至精，其孰能与于此？

此筮占之类。

参伍以变，错综其数。

世之通于数者，论三五错综，则以九宫言之。九宫不经见，见于《乾凿度》。曰：太一行九宫。九宫之数，以九、一、三、七为四方，以二、四、六、八为四隅，而五为中宫。经纬四隅，交络相值，无不得十五者。阴阳老少，皆分取于十五。老阳取九，余六以为老阴。少阳取七，余八以为少阴。此与一行之学不同，然吾以为相表里者。二者虽不经见，而其说皆不可废也。

通其变，遂成天地之文；极其数，遂定天下之象。非天下之至变，其孰能与于此？

此历术之类。

易无思也，无为也。寂然不动，感而遂通天下之故。非天下之至神，其孰能与于此？夫易，圣人之所以极深而研几也。唯深也，故能通天下之志；唯几也，故能成天下之务。

深者其理也，几者其用也。

唯神也，故不疾而速，不行而至。子曰“《易》有圣人之道四焉”者，此之谓也。

至精至变者，以数用之也；极深研几者，以道用之也。止于精与变也，则数有时而差；止于几与深也，则道有时而穷。使数不差、道不穷者，其唯神乎？故曰“极数知来之谓占，通变之谓事，阴阳不测之谓神”。而此二者，亦各以神终之。既以神终之，又曰“《易》有圣人之道四焉”，明彼四者之所以得为圣人之道者以此也。

子曰：“夫易，何为者也？夫易，开物成务，冒天下之道，如斯而已者也。”

所谓“斯”者，指此十者，而学者不以此十者求之，则过矣。水，至阴也，必待天一加之而后生者，阴不得阳，则终不得烝而成也。火，至阳也，必待地二加之而后生者，阳不得阴，则无所傅而见也。五行皆然，莫不生于阴阳之相加。阳加阴则为水，为木，为土；阴加阳则为火，为金。苟不相加，则虽有阴阳之资，而无五行之用。夫易亦然。人固有是材也，而浑沌朴鄙，不入于器，易则开而成之，然后可得而用也。天下各治其道术，自以为至矣，而支离专固，不适于中，易以其道被之，然后可得而行也。是故乾刚而不折，坤柔而不屈，八卦皆有成德而不窳。不然，则天下之物，皆弃材也；天下之道，皆弃术也。

是故圣人以通天下之志，以定天下之业，以断天下之疑。是故蓍之德圆而神，卦之德方以智，六爻之义易以贡。

蓍有无穷之变，故其德圆，而象知来之神。卦著已然之迹，故其德方，而配藏往之智。以圆适方，以神行智，故六爻之义易以告也。

圣人以此洗心退藏于密，

以神行智，则心不为事物之所尘垢。使物自运而己不与，斯所以为“洗心退藏于密”也。

吉凶与民同患。神以知来，知以藏往，

其迹不出于吉凶之域，故“与民同患”。“神以知来，智以藏往”，故其实无患。来者应之，谓之“知来”。已行者莫见其迹，谓之“藏往”。

其孰能与于此哉？古之聪明睿知，神武而不杀者夫？

庄子曰：“贼莫大于德有心，而心有眼。”夫能洗心退藏，则心虽用武而未尝杀，况施德乎？不然，则虽施德，有杀人者矣，况用武乎？

是以明于天之道，而察于民之故。是兴神物，以前民用。

天者，死生祸福之制，而民之所最畏也。是故明天之道，察民之故，而作蓍龟。蓍龟之于民用也，其实何能益？亦前之而已。以虚器前之，而实用者得完，是故礼义廉耻以前赏罚，则赏罚设而不用矣。

圣人以此斋戒，以神明其德夫。

斋戒，所以前祭祀也。

是故阖户谓之坤，辟户谓之乾，一阖一辟谓之变，往来不穷谓之通。

同是户也，阖则谓之坤，辟则谓之乾，阖辟之间而二物出焉。故变者两之，通者一之。不能一，则往者穷于伸，来者穷于屈矣。

见乃谓之象，形乃谓之器，制而用之谓之法，利用出入，民咸用之谓之神。

象而后器，器而后用，此德业之叙也，而神常终之。

是故易有太极，是生两仪，两仪生四象，四象生八卦，

“太极”者，有物之先也。夫有物必有上下，有上下必有四方，有四方必有四方之间。四方之间立，而八卦成矣。此必然之势，无使之然者。

八卦定吉凶，吉凶生大业。

入于吉凶之域，然后大业可得而见。

是故法象莫大乎天地，变通莫大乎四时，县象著明莫大乎日月，崇高莫大乎富贵，备物致用，立成器以为天下利，莫大乎圣人。探赜索隐，钩深致远，以定天下之吉凶，成天下之亹亹者，莫大乎蓍龟。

天地、四时、日月，天事也。天事所不及，富贵者制之。富贵者所不制，圣人通之。圣人所不通，蓍龟决之。

是故天生神物，圣人则之。天地变化，圣人效之。天垂象，见吉凶，圣人象之。河出图，洛出书，圣人则之。《易》有四象，所以示也。系辞焉，所以告也。定之以吉凶，所以断也。

“天生神物，圣人则之”，则之者，则其无心而知吉凶也。“天地变化，圣人效之”，效之者，效其体一而周万物也。“天垂象，见吉凶，圣人象之”，象之者，象其不言而以象告也。河图、洛书，其详不可得而闻矣，然著于《易》，见于《论语》，不可诬也，而今学者或疑焉。山川之出图书，有时而然也。魏晋之间，张掖出石图，文字粲然。时无圣人，莫识其义尔。河图、洛书，岂足怪哉？且此四者，圣人之所取象以作《易》也。当是之时，有其象而无其辞，示人以其意而已，故曰“《易》有四象，所以示也”。圣人以后世为不足以知也，故系辞以告之，定吉凶以断之。圣人之忧世也深矣。

《易》曰：“自天祐之，吉无不利。”子曰：“祐者，助也。天之所助者，顺也；人之所助者，信也。履信思乎顺，又以尚贤也，是以‘自天祐之，吉无不利’也。”子曰：“书不尽言，言不尽意，然则圣人之意，其不可见乎？”子曰：“圣人立象以尽意，

圣人非不欲正言也，以为有不可胜言者，惟象为能尽之。故孟子之譬喻，立象之小者也。

设卦以尽情伪，

情伪临吉凶而后见。吉凶至，则情者自如而伪者败矣。卦者，起吉凶之端也。

系辞焉以尽其言，

辞约而义广，故能尽其言。

变而通之以尽利，

既变之，复通之，则反覆于万物之间，无遗利矣。

鼓之舞之以尽神。”

孰鼓之欤？孰舞之欤？莫适为之，则谓之神。

《乾》《坤》，其易之缊邪？《乾》《坤》成列，而易立乎其中矣。《乾》《坤》毁，则无以见易。易不可见，则《乾》《坤》或几乎息矣。

缊，蓄也，阴阳相缊而物生。《乾》《坤》者，生生之祖也，是故为易之缊。《乾》《坤》之于易，犹日之于岁也。除日而求岁，岂可得哉？故《乾》《坤》毁则易不可见矣。易不可见，则《乾》为独阳，《坤》为独阴，生生之功息矣。

是故形而上者谓之道，形而下者谓之器，化而裁之谓之变，推而行之谓之通。

“道”者器之上达者也，“器”者道之下见者也，其本一也。“化”之者道也，“裁”之者器也，“推而行之”者，一之也。

举而措之天下之民，谓之事业。是故夫象，圣人有以见天下之赜，而拟诸其形容，象其物宜，是故谓之象。圣人有以见天下之动，而观其会通，以行其典礼，系辞焉以断其吉凶，是故谓之爻。极天下之赜者存乎卦，鼓天下之动者存乎辞，化而裁之存乎变，推而行之存乎通，神而明之存乎其人。默而成之，不言而信，存乎德行。

有其具而无其人，则形存而神亡。有其人而修诚无素，则我不能默成，而民亦不能默喻也。






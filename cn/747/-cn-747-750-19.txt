○沙州专使押衙吴安正二十九人授官制

敕。沙州专使衙前左厢都知押衙吴安正等。自天宝以降，中原多故，莫大於虏盗取西陲，男为戎臣，女为戎妾，不暇吊伐，今将百年。自朕君临，岂敢偷惰，乃命将帅，收复七关，爰披地图，实得天险，遂使朝廷声闻，闻於敦煌。尔帅议潮，果能抗忠臣之丹心，折昆夷之长角。窦融西河之故事，见於盛时；李陵教射之奇兵，无非义旅。尔等咸能竭尽肝胆，奏事长帅，将其诚命，经历艰危。言念忠劳，岂吝爵位，官我武卫，仍峻阶级，以慰皇华，用震殊俗。可依前件。


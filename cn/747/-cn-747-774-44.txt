○上令狐相公状

伏蒙仁恩，赐借太原日所著歌诗等。伏以四丈翊戴大君，仪刑多士，郁为邦彦，早司国钧。盛烈殊勋，已光於帝载；徽音清论，复播於仁谣。尚或研美二《南》，留情四始，峻标格而山联太华，鼓洪涛而河到三门。望绝攀跻，理无揭厉。足使清风知愧，白雪怀羞。纵金悬而谁得求瑕，但纸贵而莫不传写。某者顷虽有志，晚无成功。雅当画虎之讥，徒有登龙之忝。淮邸夙叨於词客，梁园早厕於文人。每至因事寄情，寓物成命，无不搦管兴叹，伏纸多惭。思迟已过於马卿，体弱复逾於王粲，岂可思当作赋，任窃言诗？空怀博我之恩，宁发启予之叹。谨当附於经史，彼缣缃，永观大匠之宏规，长作私门之秘宝。惟特赐照察。


◇平魔赦文

门下：首区同源，因派异绪，洼隆代兴，信背千途。故智胜标宗，历尘劫而尚三；灯明启教，经九中而示一。况乃邪徒伪见，驾刺犊于自然之原；结贼妄根，御形色于颠倒之境。以兹偏师，抗衡中道，眷言一二，良用怃然。

自先帝升遐，宝历无主，淳风渐亏，灵教异设。伪魔乘间，充斥神邑，假变真容，妄谈空有，驱役四生，周还六趣，畔涣欲天，狼戾爱地，毒被边荒，虐流华夏。虽猃狁之侵宗周，凶奴之陵炎汉，未为喻也。朕以神昧，主自尘劫，幼齿参元，弱冠从政，班名于大通之年，驱骤于贤劫之下，荷百亿之重任，忝三界之特尊。人天乐推，无所与让，遂陟灵坛，受兹封禅。顾唯多阙，有惭庶政，明发孜孜，不遑启处，常恨邪境未清，正教无一，致使群生沉沦魔境。每一抚念，用废寝食。遂命将征兵，以清时难，上藉三昧之士，下凭六度之师，控清方夏，大戡荒服。故六军雷动，则三有云消；慈施电驰，则四凶面缚。降附若尘，生擒万计。唯波旬一人，单马奔迸，百道截罗，组继不久。且令五道告清，宇外咸一，思与天下同兹福庆。可大赦天下，与同更始。改像教之号，为即真之岁。自二月八日昧爽已前，继组见徒，悉皆原放。若为四魔所误，浮游三界，犯十恶五逆，毁经坏像，三世所作，一切众罪，能改过自新者，不问往愆。若亡命欲山，挟藏奸器，百劫不自首者，伏罪如初。其杀父害君，伤兄母，随时投窜以息后犯。其阐提一人，不在赦书摈罪。遥责神速，可乘意驿，遍告十方主者施行。（《广弘明集》三十八）


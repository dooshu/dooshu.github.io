90　有若狀似孔子共立爲師


「有若狀似孔子，共立爲師。」宋景文公曰：「此鄒、魯間野人語耳。觀孟子書，則始嘗謀之，後弗克舉，安有撤坐之論乎？」

【何云】商瞿五丈夫之語，其陋正與辨專車之骨相似。

【元圻案】史通暗惑篇：「有若，名不隸於四科，譽無偕於十哲，逮尼父既殁，方取爲師，以不答所問，始令避坐。同稱達者，何見事之晚乎？且退老西河，取疑夫子，猶使喪明致罰，投杖謝愆，何肯公然自欺，詐相策奉？此乃兒童相戲，非復長老所爲。」






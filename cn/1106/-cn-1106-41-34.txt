○衡阳与梦得分路赠别

（《刘梦得集》，有《重至衡阳伤柳仪曹》诗，引云：元和乙未岁，与故人柳子厚临湘水为别，柳浮舟适柳州，余登陆赴连州。后五年，予从故道出桂岭，至前别处，而君殁于南中，因赋诗以投吊。诗云：忆昔与故人，湘江岸头别。我马映林嘶，君帆转山灭。马嘶循故道，帆灭如流电。千里江蓠春，故人今不见。元和乙未，即十年也。）

十年憔悴到秦京，谁料翻为岭外行。（元和十年二月，公召至京师，三月，出为柳州刺史。）伏波故道风烟在，（《汉武帝纪》：南越相吕嘉反，遣伏波将军路博德出桂阳，下湟水。公适柳，刘适连，皆过桂岭而去。故所经乃伏波故道。《后汉》：伏波将军马援南征交趾。）翁仲遗墟草树平。（《魏志》：明帝铸铜人二，号曰翁仲。又《水经注》：高阝南千秋亭坛庙之东，枕道有两石翁仲，南北相对。此言翁仲，谓墓前石人也。）直以慵疏招物议，休将文字占时名。今朝不用临河别，垂泪千行便濯缨。（《孟子》：沧浪之水清兮，可以濯我缨。）


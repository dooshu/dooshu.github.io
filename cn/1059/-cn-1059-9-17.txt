○梁泽

三原县按察分司素多怪，居者辄死，使官莫敢入。士子梁泽以气自负，常谓诸友：「吾能宿此。」诸友出钱与赌之，泽许诺。以夜入，坐堂上。三鼓月色明朗，闻庑间有人切切私语，若相推而前者，久之不至。泽便厉声云：「何不速来？」俄有三人列跪庭下，稍前者一青衣，次一黄衣 【 次一黄衣　原本「一」作「亦」，据说库本改。】 ，一白衣，貌色不可辨识。泽骂曰：「老魅敢数害人。」青衣答曰：「非敢然也，乃见者自怖死耳。」泽曰：「汝何为者？」青衣曰：「我笔也。」问：「居何在？」曰：「在仪门屋上第三瓦沟中。」问黄衣，低回未言。青衣代答曰：「彼金钗也，在庭中槐树下。」问白衣，曰：「我剑也，在堂东柱础下。」泽曰：「汝等今来为欲相苦耶？」皆曰：「不敢。」共献一纸，曰：「此公一生履历也，今报公，令前知。」泽受而麾之曰：「去。」三物各投所言处，一时都灭。泽便卧。达曙，诸友忖谓必死，来见之，惊。泽为说向所见，未信，去，将人操锸来，按次求之，尽得三物。出其纸，如故楮币，都无一字，及夕映视之，迹了然。从是廨中永无害怖。泽后登第为御史，成化间巡按山东，以监试事诖误谪官。卒如其纸上语。


卷十二

[集部,别集类,汉至五代,柳河东集]

钦定四库全书

柳河东集卷十二

唐　柳宗元　撰

表志六首

先侍御史府君神道表【公永贞元年八月谪永州司马明年元和改元先夫人卒于永州明年归祔於侍御之墓表当作于是时其曰叔父殿中君即公为作墓表及墓版文所谓叔父殿中侍御史者是也墓表及版文皆不载殿中君讳唐宰相年表亦止载曰某朔方营田副使殿中侍御史故其名不得考焉公所作殿中墓版文曰纪广大之志叙正直之节不嫌於亲作元兄侍御史墓志虽其名不可考而知其志侍御之墓明矣公表以讳奭者为侍御曾伯祖则奭当为公高伯祖而新史公传及韩文公为公作墓志皆云曾伯祖若有误焉】

呜呼先君之墓仲父殿中君志焉孤宗元不敢称道先德然而无以昭于外者用敢悉取仲父之所陈而系其辞刻石表先君讳镇字某六代祖讳庆後魏侍中平齐公五代祖讳旦周中书侍郎济阴公高祖讳楷隋刺济房兰廓四州曾伯祖讳奭【施只切】字子燕唐中书令曾祖讳子夏徐州长史祖讳从裕沧州清池令皇考讳察躬湖州德清令世德亷孝扬于河浒【扬音阳】士之称家风者归焉先君之道得诗之羣书之政易之直方大春秋之惩劝以植于内而文于外垂声当时天宝末经术高第遇乱奉德清君夫人载家书隐王屋山间行以求食深处以修业作避暑赋合羣从弟子姓讲春秋左氏易王氏衎衎无倦【衎空旱切又虚旱切】以忘其忧德清君喜曰兹谓遯世无闷矣乱有间举族如吴无以为食先君独乘驴无僮御以出求仁者冀以给食尝经山涧水卒至流抵大壑得以无苦被濡涂以行无愠容观者哀悼而致礼加焉季王父六合君忤贵臣死於吏舍【忤音误】犹鞠其状先君改服徒行逾四千里告于上由是贷其问既而以为天子平大难发大号且致太平人罹兵戎农去耒耜宜以时兴太学劝耦耕作三老五更议籍田书斋沐以献道不果用授左卫率府兵曹参军尚父汾阳王居朔方【谓郭子仪也】备礼延望授左金吾卫仓曹参军为节度推官专掌书奏进大理评事以为刑法者军旅之桢干【桢音贞】斥候者边鄙之视聼不可以不具作晋文公三罪议守边论议事确直世不能容表为晋州録事参军晋之守故将也少文而悍酣嗜杀戮吏莫敢与之争先君独抗以理无辜将死常以身扞笞箠拒不受命守大怒投几折箦而无以夺焉【箦音责】以为自下绳上其势将殆作泉竭木摧诗终秉直以免於耻调长安主簿居德清君之丧哀有过而礼不逾为士者咸服服既除常吏部命为太常博士先君固曰有尊老孤弱在吴愿为宣城令三辞而後获徙为宣城四年作阌乡令【阌音闻又音民珉弘农乡名】考绩皆最吏人怀思立石颂德迁殿中侍御史为鄂岳沔都团练判官元戎大攘狡虏增地进律作夏口破虏颂後数年登朝为真会宰相与宪府比周诬謟【一作?】正士以校私雠有击登闻鼓以闻于上上命先君揔三司以聼理至则平反之为相者不敢恃威以济欲为长者不敢怀私以请间羣寃获宥邪党侧目封章密献归命天子遂莫敢言逾年卒中以他事贬夔州司马【中丁仲切】作鹰鸇诗居三年丑类就殛拜侍御史制书曰守正为心疾恶不惧先君捧以流涕曰吾唯一子爱甚方谪去至蓝田诀曰吾目无涕今而不知衣之濡也抑有当我哉作喜霁之歌副职持宪以正经纪贞元九年宗元得进士第上问有司曰得无以朝士子冒进者乎有司以闻上曰是故抗奸臣窦参者耶吾知其不为子求举矣是岁五月十七日终于亲仁里第享年五十五七月某日葬于万年县栖凤原後十一年宗元由御史为尚书郎天子行庆于下申命崇赠而有司草创颇缓会宗元得罪遂寝不行太夫人范阳卢氏某官某之女实有全德为九族宗师用柔明勤俭以行其志用图史箴诫以施其教故二女之归他姓咸为表式太夫人既授封河东县太君会册太上皇后于兴庆宫既及【一作乃】宗元贬秩为永州司马奉侍温清未尝见忧元和元年五月十五日终于州之佛寺享年六十八呜呼宗元不谨先君之教以陷大祸幸而缓於死既不克成先君之宠赠又无以宁太夫人之饮食天殛荐酷名在刑书不得手开玄堂以奉安祔罪恶益大世无所容尚顾嗣续不敢即死支缀气息以严邦刑大惧祭祀之无主以忝盛德敢用特牲昭告神道号叫万里以毕其辞云

先君石表阴先友记【考其次第当与前表同时作其见於记者凡六十八人尝以史传及年表考之其可见者三十有七人信乎皆天下之善士矣】

袁高河南人以给事中敢谏争贞直忠蹇举无与比能使所居官大再赠至礼部尚书【见袁怒巳传】

姜公辅为内学士以奇策取相位好谏诤免後以罪贬复为刺史卒【有传】

齐映南阳人为相以文敏显用【有传】

严郢河南人刚厉好杀号忠能为京兆河南尹御史大夫善举职为邪险构扇以贬死

元全柔河南人气象甚伟好以德报怨恢然者也为大官有土地入为太子宾客

杜黄裳京兆人弘大人也善言体要为相有墙仭不佞以谋克蜀加河中节度【有传一作加司空出为河中节度】

刘公济河间人厚寛硕大与物无忤为渭北节度入为工部尚书卒

杨氏兄弟者弘农人皆友孝有文章　凭由江南西道入为散骑常侍　凝以兵部郎中卒【附杨凭传】　凌以大理评事卒最善文

穆氏兄弟者河南人皆强毅仁孝　赞为御史中丞扞佞幸得贬至宣池歙处置使卒　质为尚书郎以侍御史内供奉卒最善文【附穆宁传】

皇甫政河南人有威仪由浙东亷使为太子宾客裴枢同郡人为御史天子以隐罪诛吏枢顿首愿白其状以故贬後为尚书郎【附裴遵庆传】

李舟陇西人有文学俊辩高志气以尚书郎使危疑反侧者再不辱命其道大显被谗妬出为刺史废痼卒

李鄘江夏人果捡自负嶷然善为官为御史中丞京兆尹凤翔节度【有传】

梁肃安定人最能为文以补阙修史侍皇太子卒赠礼部郎中【有传】

陈京泗上人始为谏官数谏诤有内行文多诂训为给事中上方以为相会感疾自刃废痼卒【见宰相表感一作惑】

韩会昌黎人善清言有文章名最高然以故多谤至起居郎贬官卒　弟愈文益奇【愈有传会见宰相表】

许孟容吴人读书为文口辩为给事中尝论事由太常少卿为刑部侍郎【有传】

李觌陇西人行义甚修至刑部郎中卒故与先君为三司者也其大理者曰杨瑀瑀无可言犹以狱直为御史

宇文邈河南人有文谨慤人也为御史中丞龊龊自守然以直免官复为刺史卒【见宰相表】

袁滋陈郡人善篆书文敏不竞为相出使辱命贬刺史复为义成军节度卒【有传】

卢羣范阳人杂博多所许与使反侧之地天子以为任事为义成军节度卒【有传】

崔损清河人畏慎为相无所发明然不害物天子独爱幸以损为长者【有传】

郑余庆荥阳人再为相始天下皆以为长者及为大官名益少今为尚书河南尹无恙【有传】

郑利用余庆从父兄也真长者由大理少卿为御史中丞复由中丞为大理少卿

李益陇西姑臧人风流有文词少有僻疾以故不得用年老常望仕非其志复为尚书郎

王纾其弟　绍太原人绍得幸德宗为尚书在宰相之右今为徐泗节度纾有学术　鲁直为尚书郎

路泌河南人以尚书郎使西戎留戎中度今巳年八十余既和戎十五年不得归无为言者【旧史附路隋传】

虞当会稽人为郭尚父从事终沔州刺史以信闻贾弇长乐人善士也为校书郎卒

贾全至御史中丞

赵需天水人??【况羽切意与姁姁和乐之义同】儒士也有名至兵部郎中卒

张式南阳人

张莒常山人

张惟俭宣城当涂人皆善言谑式至河南尹莒邓州刺史惟俭和州刺史

奚陟江都人柔敏至吏部侍郎世谓陟善宦然其智足自处也

卢景亮涿人有志义多所激发为谏官奏书如水赴壑坐贬废弃甚久至顺宗时为尚书郎升中书舍人卒

杨於陵弘农人善吏敏秀者也为中书舍人京兆尹张因某人举诏策为长安尉愿去官为道士甚有名以其弟回降封州曰吾老矣必死回也哭而行遂死封州

高郢渤海人有文章规矩自立者不干贵幸以太常为相罢居尚书

唐次北海人有文章学行义甚高以尚书郎出为刺史屏弃永贞中召以为中书舍人道病去长安七十里死传舍

苖拯上党人有学术峭直以谏议大夫漏泄省中语贬万州卒

柳氏兄弟者先君族兄弟也最大并字百存为文学至御史病瞽遂废次中庸中行皆名有文咸为官早死

柳登柳冕者族子也自其父芳善文史与冕并居集贤书府冕文学益健颇躁自吏部郎中出为刺史至福建亷使卒登晚仕至尚书郎秘书少监【附柳芳传】

薛丹同郡人至尚书郎

吕牧东平人由尚书郎刺泽州卒

崔稹清河人至检校郎官　子羣为右补阙赠给事中【有传】

房啓河南人善清言由万年令为容州经略

于申河南人至尚书郎

常仲孺河南人今为谏议大夫【见宰相表】

苏弁武功人好聚书至三万卷与先君通书以户部侍郎贬复为刺史【附苏世长传】

崔芃【蒲红切】博陵人善言名理为御史尚书郎

郑元均荥阳人强抗少所推让然以此多怨困不得位辛恽【纡愤切】陇西人有史学

韩衡昌黎人善士

陈衆甫梓潼人高志气

薛伯高东郡人好读书号为长者後至尚书卒【见宰相表】张宣力清河人儒善後表其名去力但为宣自元均至宣力皆没没无显仕者

孤宗元曰先君之所与友凡天下善士举集焉信让而大显道博而无杂今之世言交者以为端敢悉书所尤厚者附兹石以铭于背如右

故殿中侍御史柳公墓表【即公之叔父尝铭先侍御者贞元十二年公为集贤正字时作集注云为会葬人作岂以其备书本道节度张公乃遣殿中监李辅忠致賵侍御史韦重规等救助汝南周公巢等琢石书德以见其一时窆礼之盛耶】

唐贞元十二年二月庚寅葬我殿中侍御史河东柳公於万年县之少陵原公讳某字某邑居於虞乡曾王父某官王父某官皇考某官奕世余庆丛而未稔济德流祉其後宜大秀而不实为善者惑呜呼哀哉惟公敦柔峻清恪慎端庄进止威仪动有恒常英风超伦孤厉贞方居室孝悌与人信让当职强毅游刃立断自少耽学颇工为文既穷日力又继以夜乡里推择敦廹上道乃与计偕来游京师观艺灵台贡文有司射策合程遂冠首科休有令问羣士羡慕居数年授河南府文学教励生徒撰择贡士【撰息转切周礼大司马羣吏撰车徒注撰谓择之也】儒党相贺庶人观礼秩满渭北节度使延为参佐总齐军政甚获能称加太常寺协律郎既丧主帅罢归私室方将脱遗纷埃退与道俱冲漠保神优柔隶儒四方闻风交驰鹄书载笔乘轺【音姚使者所乘又曰小车】乃作参谋出入朔方陪佐戎车迁大理评事又加章绶朱裳银印宗党有耀权略密勿潜机埋照完彼亭堡时其讲教实从我谋隣国是傚改度支判官转大理司直出纳府库颁给军食下无雠敛【力验切雠一作储】黔首休息月校岁会【古外切】莫不如画库丰财羡【延面切余也库一作军】制成计得又迁殿中侍御史度支营田副使分阃之寄参制其半【阃苦本切】柔以仁抚刚以义断戎臣坐啸公堂无事朝端延首方待以位既而禄不及伐冰【礼记伐冰之家不畜牛羊谓卿大夫以上以其丧祭得赐冰故言伐冰也】政不获专达【周礼天官其属六十掌邦治大事则从其长小事则专达】以其年正月九日遇疾终於私馆享年五十呜呼哀哉奔骥骋力中涂踠足【上於阮切曲脚也】高鸿轻举在云坠翼凡我所知哀恸无极本道节度尚书郎宁王张公震悼涕慕不任于怀临遣牙将试殿中监李辅忠賵赙甚厚【上抚凤切下符遇切赠死曰賵赙助也】行军司马侍御史韦重规等匍匐救助事用无阙丹旐素车归于上京撰期定宅【撰息转切】莫有????素【上音愆】故友诸生宗人外姻号恸会葬哀礼咸申克窆玄堂【窆音砭悲验切葬下棺】掩坎广轮【上古旷切礼记既葬而封广轮掩坎其高可隐也】顾眄无依徘徊增哀愿勒休声延垂後贤於是汝南周公巢等相与琢石书德用图不朽文曰

抱元淳禀粹和既强毅又柔嘉登仪曹耀文章司学徒儒风扬自渭北来朔方戎政闲黔首康冠惠文垂朱裳才不施天茫茫刋乐石篆遗德【一作芳】延休烈垂宪则於万年长无极

故叔父殿中侍御史府君墓版文【公既表殿中君墓版又加详焉殿中君讳不可考见先侍御墓表注】

柳氏之先自黄帝历周鲁其着者无骇以字为展氏禽氏以食采为柳姓厥後昌大世家河东呜呼公讳某字某曾王父朝请大夫徐州长史讳某遗贞白之操表仪宗门王父朝请大夫沧州清池令讳某垂博裕之道啓佑後胤皇考湖州德清令讳某弘孝悌之德振扬家声惟公端庄无謟徽柔有裕峻而能容介而能羣其在闺门也动合大和皆由顺正恺悌雍睦莫有间言故宗党歌之其在公门也释回措枉造次秉直事不失当举无秕政【上音匕】故官府诵之用冲退径尽之志以弘正友道信称於外焉用柔和博爱之道以视遇孤弱仁着於内焉此公修巳之大经也自进士登高第调受河南府文学秩满渭北节度使论惟明辟为从事受太常寺协律郎元戎即世罢职家食无何朔方节度使张献甫辟署参谋受大理评事赐绯鱼袋改度支判官转大理司直迁殿中侍御史加度支营田副使此公从政之大略也既佐戎事实司中府匪颁有制会计明白呜呼分阃委政繄公而成务朝右虚位待公而周事宗门期公而光大姻党仰公而振耀贞元十二年岁在丙子正月九日壬寅遇暴疾终于私馆享年五十痛矣夫人吴郡陆氏洎仲弟综季弟续冢侄某等抱孤即位牵率备礼只奉裳帷归于京师以某年二月二十八日庚寅安厝【音措】於万年县之少陵原礼也公有男一人始六年矣在髫知孝【髫音迢小儿垂髻也】呱呱涕洟【呱音孤】凡我宗戚抚视增恸呜呼哀哉初公元兄以纯深之行端直之德名闻於天下官至侍御史持斧登朝宪章肃清常以先公之神未克迁祔不正席不甘味及撰日定期而昊天不吊志夺礼废公实敬承遗志行有日矣而闵凶荐及不克终事则我宗族之痛恨其有既乎惟公尽敬於孝养致毁於居忧表正宗姓观示他族故宗人咸曰孝如方舆公【此下四事皆举抑氏之先文行之着者方舆公讳僧习当後魏时为扬州大中正尚书右丞方舆公】修词以藻德振文而导志以为理化之始莫尊乎尧作尧祠颂以为述德之作不忘於祖作始祖碑以为纪广大之志叙正直之节不嫌於亲作元兄侍御史府君墓志其余讽咏比兴【上音鼻下许应切】皆合於古故宗人咸曰文如吴兴守【南史柳恽字文畅好学善尺牍少工篇什有亭臯木叶下壠首秋云飞之句仕宋为吴兴太守】当官贞固确乎不拔持议端方直而不苛故宗人咸曰正如卫太史【旧本云太史讳庄按礼记檀弓下卫有太史曰柳庄寝疾公曰若疾革虽当祭必告公再拜稽首请於尸曰有臣柳庄也者非寡人之臣社稷之臣也闻之死请往不释服而往遂以檖之】率性亷介怀正抱洁嗣家风之清白绍遗训於儒素故宗人咸曰清如鲁士师【柳氏出自姬姓鲁孝公子夷伯展孙无骇生禽字季为鲁士师谥曰惠食采於柳下遂姓柳氏是为柳下惠】兼备四德具体而微公之谓矣小子常以无兄弟移其睦於朋友少孤移其孝於叔父天将穷我而夺其志故罔极之痛仍集焉朴鲁甚騃不能文字敢用书宗人之辞以致其直故质而俚辍哭纪事哀不能文故叙而终焉

故弘农令柳府君坟前石表辞【令君及其夫人卒于大历建中间葬于贞元十九年公时为监察御史唯辞不载令君之名求之年表亦无可考焉】

少陵原柳氏之大墓唐贞元十九年某月日孤某奉其先府君洎夫人之丧袝于其位由新墓而南若干步曰高祖王父兰州府君讳某字某之墓又东若干步曰曾祖王父邠州府君讳某之墓西若干步曰祖王父司议郎府君讳某之墓咸异兆而相望昭穆之有位序壤树之有丰杀【所介切】皆如律令府君讳某字某由父任为太庙斋郎更许昌阳武伊阙华原尉王屋丞汝阴令为弘农二年推其诚心裕于其人辟土生糓若有天相之道衣食给足故人不札夭教厉明具故俗不争夺遂以洽于太和事理克彰刺史卢杞加礼褒旌考绩絶尤推君之政风于下邑命为吏部尚书郎庾河南受命黜陟状君理绩殊异宜升天朝帝有叹焉方图优昇命用不长年五十五建中二年某月日卒於官以其素廉家之蓄不足以充凶事遂殡于是邑仍会危难至于今乃克返葬孤某尝为黔州録事参军今无禄仕而志不敢缓初君娶司农少卿京兆韦山之孙泾阳主簿回知之女德容温良大历二年某月日卒于越而假葬焉孤某徒行自越举夫人之丧至于虢举弘农君之丧咸至于墓窆焉既窆立石表于坟前示後之人以无忘孝敬呜呼世有难仕于外而葬其族者希矣孝子之心有待驷马五鼎而卒不至者焉若今之杀衣黜食【杀所介切】寒妻子饥仆御终身由之而志益不懈为旅人徒跣【音鲜】万里以厄困终事孝之难者欤五十而慕者舜也禄千锺而悲者曾子也圣且贤难之若是今之人有由其道者得不立於世乎

志从父弟宗直殡【公自永贞元年九月自礼部员外郎谪邵州刺史十一月又移永州司马至元和十年正月召至京继出为柳州刺史宗直与公俱故死于柳韩昌黎集中有雷塘祭雨文观此志则知非昌黎之作明矣】

从父弟宗直生刚健好气自字曰正夫闻人善立以为已师闻恶若已雠见佞色謟笑者不忍与坐语善操觚牍【上音孤下音读】得师法甚备融液屈折奇峭博丽知之者以为工作文辞淡泊尚古谨声律切事类譔汉书文章为四十卷歌謡言议纎悉备具连累贯统好文者以为工读书不废蚤夜以专故得上气病胪胀【上音闾皮也一曰传也下知亮切腹大也广韵腹前曰胪】奔逆每作害寝食难俯仰时少间又执业以兴呻痛咏言杂莫能知兄宗元得谤於朝力能累兄弟为进士凡业成十一年年三十三不举艺益工病益牢元和十年宗元始得召为柳州刺史七月南来从予道加疟寒数日良已又从谒雨雷塘神所还戏灵泉上洋洋而【一作也】归卧至旦呼之无闻就视形神离矣呜呼天实析余之形残余之生使是子也能【一作既】无成是月二十四日出殡城西北若干尺死七日矣俟吾归与之俱志其殡

柳河东集卷十二








26　箝語燔書不能愚陳涉　指鹿束蒲不能愚子嬰


箝語燔書，秦欲愚其民而不能愚陳涉；指鹿束蒲，何云：「束蒲爲脯，見風俗通。」集證：「西征賦：『野蒲變而爲脯，苑鹿化以爲馬。』善注引風俗通曰：『秦相趙高指鹿爲馬，束蒲爲脯，二世不覺。』」高欲愚其君而不能愚子嬰。

【元圻案】漢書異姓諸侯王表序：「秦既稱帝，墮城銷刃，箝語燒書。」師古曰：「箝，謂箝籋其口，不聽妄言也，即所謂禁耦語者也。」賈誼過秦論：「於是廢先王之道，焚百家之言，以愚黔首。」〇藝文類聚引史記云：「趙高將爲亂，先設驗，獻蒲以爲脯，惑二世，有言蒲者誅之。」今史記無。〇史記始皇本紀：「子嬰與其子二人謀曰：『丞相高殺二世，恐誅，乃詳以義立我。我聞高乃與楚約，滅秦宗室而王關中。今使我齋見廟，此欲因廟中殺我。我稱病不行，丞相必自來，來則殺之。』高果自往，子嬰遂刺殺高于齋宫。」






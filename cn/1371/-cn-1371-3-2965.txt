书斋壁

幅巾短褐野人装，洗尽黄尘早暮忙。

地僻渔扉常隐翳，身闲灵府自清凉。



雨中郁郁垣衣绿，涧底纤纤石发长。



老惫只思眠蹋壁，一尊到手又成狂。



书斋壁

烟水云山千万重，散人名号继吾宗。



买雏养就冲霄鹤，拾子栽成偃盖松。



父老年年同社酒，儿孙世世作春农。



晚窗睡觉添幽事，卧听兰亭古寺钟。



书斋壁

平生忧患苦萦缠，菱刺磨成芡实圜。



天下不知谁竟是，古来惟有醉差贤。



过堂未悟钟将衅，睨柱宁知璧偶全？



自笑为农行没世，尚如惊雁落空弦。

书斋壁

老病人扶气力微，阑干西角立斜晖。



流年冉冉功名误，新冢累累故旧稀。



仗马曾鸣宜永弃，牧抵虽乳敢言归？

住庵活计无多子，只要筇枝与衲衣。



书斋壁

落魄人间不记年，晚营茆栋镜湖边。

室空惟是四壁立，面瘦渐生双颊颧。

地僻门无残客到，岁丰路有醉人眠。



君看朝市红尘闹，始信吾曹是地仙。




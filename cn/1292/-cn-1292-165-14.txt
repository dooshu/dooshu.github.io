◇　甘泉宫颂

甘泉山，天下显敞之名处也。前接大荆，后临北极，左抚仁乡，右望素域。其宫室也，仍{山截}□而为观，攘抗岸以为阶，壅波澜而鳞坻，驰道列以曲远。览除阁之丽靡，觉堂殿之巍巍。径落莫以差错，编玳瑁之文棍。镂螭龙以造牖，采云气以为楣。神星罗於题鄂，虹□往往而绕榱。缦倏忽其无垠，意能了之者谁？窃想圣主之优游，时娱神而款纵。坐凤皇之堂，听和鸾之弄。临麒麟之域，验符瑞之贡。咏中和之歌，读太平之颂。

（《艺文类聚》六十二。）

十分未升其一，增惶惧而目眩，若播岸而临坑，登木末以窥泉。

（《文选·魏都赋》注引王褒《甘泉赋》，疑「赋」乃「颂」之误。）




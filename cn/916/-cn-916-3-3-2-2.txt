【赠五官中郎将诗四首】

昔我从元后。整驾至南乡。过彼丰沛都。与君共翱翔。四节相推斥。季冬风且凉。众宾会广（《初学记》作咸会。）坐。明镫（六臣本《文选》注云。五臣作灯。）熺（六臣本《文选》注云。五臣作熹。）炎光。清歌制妙声。万舞在中堂。金罍含甘醴。羽觞行无方。长夜忘归来。聊且为太康。四牡向路驰。欢（李善本《文选》作叹。六臣本注云。善作叹字。）悦诚未央。（○《文选》二十三。又《初学记》十四引乡、翔、光、堂、方五韵。）

余婴（草堂诗笺作因。）沉痼疾。窜身清漳滨。自夏涉玄冬。（《说文》系传作及徂秋。）弥旷（《说文》系传作旷尔。六臣本《文选》注云。五臣作广。）十馀旬。常恐游岱宗。不复见故人。所亲一何笃。步趾慰我身。清谈同日夕。情眄（六臣本《文选》注云。善作眄字。）叙忧勤。便复为别辞。游车归西邻。素叶随风起。广路扬埃尘。逝者如流水。哀此（杜诗注作叫。）遂离分。追问休时会。要我以阳春。望慕结不解。贻尔新诗文。勉哉修令德。北面自宠珍。（○《文选》二十三。《诗纪》十六。又黄氏集千家注杜工部诗史补遗九哭李诗注引分一韵。草堂诗笺二十一送韦诗注引滨一韵。○孙志祖《文选》考勤异云。自夏涉玄冬。弥旷十馀旬。《说文》系传疒部[┲]字引作自夏及徂秋。旷尔十馀旬。按若自夏涉冬。则不止十馀旬矣。逯案。孙氏此说甚是。应从《说文》系传正之。）

秋日多悲怀。感慨以长叹。终夜不遑寐。叙意于濡翰。明灯（六臣本《文选》作镫。注云。五臣作灯。）曜闰中。清风凄已寒。白露涂前庭。应门重其关。四节相推斥。岁月忽已殚。壮士远出征。戎事将独难。涕泣洒衣裳。能不怀所欢。（○《文选》二十三。《诗纪》十六。）

凉风吹沙（韵补作砾。）砾。霜气（六臣本《文选》注云。五臣作氛霜。）何皑皑。明月照缇幕。华灯散炎辉。（疏少作晖。《御览》、韵补同。六臣本《文选》注云。五臣作晖。）赋诗连篇章。极夜不知归。君侯多壮思。文雅纵横飞。小臣信顽卤。黾勉安能追。（○《文选》二十三。《诗纪》十六。又《书钞》百三十二、《御览》七百各引晖一韵。韵补一引皑、晖二韵。）


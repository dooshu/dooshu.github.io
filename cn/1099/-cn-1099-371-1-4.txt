○為勳裔失教緩急乏人乞賜申飭舊制務敦預養以責成世臣報效疏 【 預養勳裔】

查得營內各官、並無年幼勳臣一員在營教習、大與臣昔廵視時事體不同、日晤督臣李言恭、尤切切以勳裔失教為念、先是臣每見兵部推一守備鎮守總督等缺。應用勳舊世臣者節次以人才甚不多得為憂廼今益知勳舊之乏才。大由平日之失教。葢文武人才、未有不儲養而得者、世祿之家、驕惰易生儲養尤急、若不及早查復舊制、懇請嚴飭、又安望繼此得武勳之濟美、而朝廷有資于世臣之報效哉曹瑋之韜略雖不世生而守備鎮守等之重任。亦不易稱。向使武經之不習。則毫髮之韜略無聞禮教之不閑則素性之驕惰難化古稱世祿舊家。宜敦素養今者　祖宗明制、又何敢于背違也哉。查得　祖宗朝、凡見襲公侯伯、未曾任事者、及公侯伯應襲年十五以上者、俱送京營聽總協大臣教習弓馬策論、講讀武經七書百將等傳、春秋兩次、會同廵視科道考試、中有才器超卓者、會本奏薦。見襲者推南北五府等缺。應襲則授錦衣衛勳衛。附記將材簿內。遇有將領員缺並推。先年如靈璧湯世隆懷寧孫世忠彰武楊炳伏羌毛登泰寧陳良弼。則以見襲而薦用者也。嘉靖四十四年如徐文璧張元功萬曆四年如陳胤兆九年如徐廷輔俱授勳衛管紅盔將軍。則以應襲而薦用者也。有管營務充參遊佐擊。在嘉靖四十四年。則王應龍。四十五年則王學詩。隆慶二年則李言恭衛國本是也。先後以任事名者。要皆不出教習經薦中也。數年以來。只因薦者多不用用者不由薦致勳臣一槩解體。俱不送營教習。彼誠謂教習而得薦也。且無推用之望。况教習而不薦也。又何苦受拘管之勞哉不由教習。別路可推。遂視教習為長物。而別求推用為得計矣。臣查得廵視科道梁孟問等、題為　國家閒暇、乘時經理戎政、以壯遠猷事、內儲將材一款、兵部覆奉欽依、凡公侯伯勳官年十六以上、三十五以下、通行查出送營讀書習射、可用者保薦錄用等因、廼今背違明旨、大失　祖宗深意、伏乞敕下兵部、申嚴舊制。見今秋操屇期、查照先今事理、責限公侯伯見襲未任事者、及應襲年十六以上三十五以下者、除曾經教習保薦外、其餘俱限半月以裏、盡數查出送營、遵依　祖制、一一教習、凡教習中有才行實可錄用。年終會同科道特薦獨推。兵部于特薦者。見襲即推任事、應襲授勳衛。後並宜推用。慎勿遺棄。致懈人心。其原經科道官會薦有授勳衛未推用者。並應查出酌用。以風恬退。且示經薦必用之意若經薦管事。年久無過者。並宜量移。倘一切未送京營者。本部切勿任以事權。以開別項覬冀。申飭之後。如尚有應送不送者。顯是驕惰自安。須薄罰祿米示懲。仍責必送。若然則武勳儲養有賴。將來緩急得人。席貂玉之貴者、多抱韜略以登庸、延帶礪之盟者、世篤忠貞以為報矣、

皇明經世文編卷之三百七十一終








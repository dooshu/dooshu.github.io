卷三十七


○最高楼

寿松巢次韵

南州士，人品用番川。春动九霞筵。皋比早志青云上，角巾晚傲白云边。喜诸孙，兰洒洒，玉娟娟。笑七十、曲江欢未足。笑七十、金城闲未得。吾一壑，可忘年。金丹九转来云鹤，玉琴三叠和风蝉。报君知，巢上老，海棠仙。

○锦棠春

迎周明翁治中

万里槎浮碧汉，十年鹄立红云。龙墀乞得故乡身，风月许平分。魏国归时已老，会稽仕日犹贫。世间无此锦堂春，富贵少年人。

○摸鱼儿

送周君崇录判

淡津桥、两池春水，多情偏写人影。冰姿玉质梅花骨，谁似此君清整。秋兔颖。似百炼吴钩，气挟风霜冷。光芒炯炯。小试神锋，蛟奔蜃走，彭蠡湛千顷。芝山下，三世甘棠旧境。春风重绿相映。缇屏昼战声华接，还羡纠曹名盛。风力劲。想御此、泠然径上蓬莱顶。城烟楚暝。怕别后怀人，登楼无柰，天阔暮江永。

○水龙吟

送余干教邓觉非归吴

琵琶亭下春波，滔滔流入三吴去。东风也似无情，不约木兰舟住。中有仙翁，苎衫乌帽，笔床谈麈。道越乡虽好，昨非今是，终不似，归来赋。想见莓苔三尺，玉琴清、杏梢初雨。青青衿佩，童参冠伍，徘徊江暮。我意尤长，公行不顾，一声柔橹。趁轻风径上蓬莱，顶＊去天尺五。

○百字令

饯张巡检

芝山南畔，听将军鼓角，暮烟朝雨。渺渺番湖三百里，四面封疆皆水。葭苇烽沉，鲸鲵波静，人在渔樵里。封留千户，渠家代有人矣。正好缓带轻裘，吟诗横槊，五破梅花蕊。谁报莱衣春不待，匹马戴星而起。细柳营寒，甘棠阴在，万口称才美。祥琴何日，玉堂直上天咫。

○水调歌头

代赠医者葛道夫

欲问长生药，句漏有丹砂。只今医国妙手，还属葛仙家。出入圣神工巧，操纵温凉寒热，功用妙无涯。谈笑起沉痼，阖郡万人夸。又何必，神楼散，紫荷车。火攻更是上策，一灼补千瑕。使子声流梁楚，使子名齐和缓，当代更谁加。金帛何足报，吾笔解生花。

○水调歌头

代送路同知罢归

兵卫森画戟，皂盖映朱轓。平分一郡风月，家世旧衣冠。数日春风着物，一夜秋霜满野，六月宛陵寒。只有双溪水，照见寸心丹。公好似，片云起，敬亭山。悠悠漾漾，等闲飞去又飞还。笑问无心出岫，何似从龙天上，为雨遍人寰。输与敬亭老，趺坐静中看。

以上鄱阳五家集本

【吴瓘：词作3首】

○柳梢青

至正戊子孟冬，竹庄梅已蓓蕾，因赋柳梢青词。而明远适来索予作，故写梅就书之。瓘竹庄人

墙角孤根，株身纤小，娇羞无力。蟹眼微红，粉容未露，不禁春色。待东君汩没芳姿，渐迤逦、檀心半坼。缓步回廊，黄昏淡月，那时相得。

大观录卷十五

○渔父

波平如砥小舟轻。托得纶竿寄此身。忘世恋，乐平生。不识公侯有姓名。

○渔父

野色山光水接天。云烟缥缈思长川。收此景，老梅仙。万顷湘江笔底传。

以上二首见大观录卷十七

【吴激：词作10首】

○诉衷情

夜寒茅店不成眠。残月照吟鞭。黄花细雨时候，催上渡头船。鸥似雪，水如天。忆当年。到家应是，童稚牵衣，笑我华颠。

中州乐府

○人月圆

宴北人张侍御家有感

南朝千古伤心事，犹唱后庭花。旧时王谢，堂前燕子，飞向谁家。恍然一梦，仙肌胜雪，宫髻堆鸦。江州司马，青衫泪湿，同是天涯。

中州乐府

○满庭芳

寄友人

柳引青烟，花倾红雨，老来怕见清明。欲行还住，天气弄阴晴。是处吹箫巷陌，衫襟渍、春酒如饧。溪桥畔，涓涓流水，鸡犬静柴荆。高城。天共远，山遮望断，草唤愁生。等五湖烟景，今有谁争。凄断湘灵鼓瑟，写不尽、楚客多情。空惆怅，春闺梦短，斜月晓闻莺。

永乐大典一万四千三百八十一寄字韵引吴彦高词

○满庭芳

千里伤春，江南三月，故人何处汀州。满簪华发，花鸟莫深愁。烽火年年未了，清宵梦，定绕林丘。君知否，人间得丧，一笑付文楸。幽州。山偃蹇，孤云何事，飞去还留。问来今往古，谁不悠悠。怪底眉间好色，灯花报、消息刀头。看看是，珠帘暮卷，天际识归舟。

永乐大典一万四千三百八十一寄字韵引吴彦高词

○满庭芳

谁挽银河，青冥都洗，故教独步苍蟾。露华仙掌，清泪向人沾。画栋秋风袅袅，飘桂子、时入疏帘。冰壶里，云衣雾鬓，掬手弄春纤。厌厌。成胜赏，银盘泼汞，宝鉴披奁。待不放楸梧，影转西檐。坐上淋漓醉墨，人人看、老子掀髯。明年会，清光未减，白发也休添。

中州乐府

○满庭芳

射虎将军，钓鳌公子，骑鲸天上仙人。少年豪气，买断杏园春。海内文章第一，属车从、九九清尘。相逢地，岁云暮矣，何事又参辰。沾巾。云雪暗，三韩底是，方丈之滨。要远人都识，物外精神。养就经纶器业，结来看、开阖平津。应怜我，家山万里，老作北朝臣。

永乐大典一万四千三百八十一寄字韵引吴彦高词

○木兰花慢

中秋

敞千门万户，瞰沧海、烂银盘。对沆瀣楼高，储胥雁过，坠露生寒。阑干。眺河汉外，送浮云、尽出众星乾。丹桂霓裳缥缈，似闻杂佩珊珊。长安底处高城，人不见，路漫漫。叹旧日心情，如今容鬓，瘦沈愁潘。幽欢。纵容易得，数佳期、动是隔年看。归去江湖一叶，浩然对影垂竿。

吴礼部诗话

○春从天上来

会宁府遇老姬，善鼓瑟，自言梨园旧籍，因感而赋此

海角飘零。叹汉苑秦宫，坠露飞萤。梦里天上，金屋银屏。歌吹竞举青冥。问当时遗谱，有绝艺、鼓瑟湘灵。促哀弹，似林莺呖呖，山溜泠泠。梨园太平乐府，醉几度春风，鬓变星星。舞破中原，尘飞沧海，飞雪万里龙庭。写胡笳幽怨，人憔悴、不似丹青。酒微醒。对一窗凉月，灯火青荧。

中州乐府

○瑞鹤仙

寄友人

晓溪烟曳缕。乍润入芳草，东风吹雨。桃花破冰渚。看葡萄东涨，孤舟掀舞。沿吴溯楚。记孤烟、相对夜语。到而今醉里，听打小窗，梦随双橹。羁旅馀生飘荡，地角天涯，故人何许。离肠最苦。思君意，渺南浦。会收身却向，小山丛桂，重寻林下旧侣。把千岩万壑云霞，暮年占取。

永乐大典一万四千三百八十一寄字韵引吴彦高词

○风流子

书剑忆游梁。当时事、底事不堪伤。念兰楫嫩漪，向吴南浦，杏花微雨，窥宋东墙。凤城外，燕随青步障，丝惹紫游缰。曲水古今，禁烟前后，暮云楼阁，春早池塘。回首断人肠。年芳但如雾，镜发成霜。独有蚁尊陶写，蝶梦悠扬。听出塞琵琶，风沙淅沥，寄书鸿雁，烟月微茫。不似海门潮信，能到浔阳。

中州乐府以上赵万里辑本金吴激东山乐府十首。赵本原附录青玉案人生南北如歧路一首，乃无名氏词，类编草堂诗馀二误以为吴词。春草碧几番风雨西城陌一首，乃完颜璹词，杨朝英阳春白雪一误以为吴词。

【吴景奎：词作11首】

○满江红

天台道中

翠逼篮舆，天台路、树迷烟际。襟袖冷、朔风初定，露华才坠。珠斗横空孤嶂远，金波摇月寒潭碎。问刘郎、采药遇神仙，知何地。终不负，风云志。还有待，江山意。想琐窗应念，故人归去。翠羽梅花山下梦，青衫枫叶江头泪。算邮亭、一曲好姻缘，何时会。

○糖多令

雪

春近柳依依。天台客未归。任东阳、减却腰围。手拈梅花吟未了，惊眼底，雪花飞。相对两忘机。青山陡觉非。想鹅池、夜令难违。谁道子猷豪富甚，银箸笠，玉簑衣。

○桂枝香

杨润之得家书

霜凝翠阁。漫独翦灯花，斜照罗幕。点检芳心旧事，几多成错。清愁正尔无聊赖，听梅花、数声残角。小窗风细，虚檐月转，怎禁寥寞。笑鬓底、年华老却。问前度刘郎，何处重约。流水桃花，别后几番开落。吾庐三径归来好，任缁尘、暗迷京索。凤台人远，雁书频寄，喜占乌鹊。

○洞仙歌

漫兴

云间倦翼，向林边知倦。回首吾庐梦中见。□霜催、吟鬓尘涴征衫，竟孤负、清夜猿惊鹤怨。绨袍空敝却，岁月无情，赢得当时故人恋。漫索笑，共梅花，弄粉吹香，怕肠断、东风庭院。柰芳草萋萋怨王孙，看江北江南，几回青遍。

○满江红

归故居答杨润之

袖拂西风，临古道、行行且止。遥指处、故园三径，归程十里。老虹青红疏雨外，远山紫翠斜阳里。更澄江、万顷白鸥轻，天连水。铜花锈，貂裘敝。空负了，平生志。慨几多往事，昨非今是。仙沉腰围缘底瘦，愁潘鬓影今如许。有元龙、百尺最高楼，君来倚。

○最高楼

寄谢国芳

西池草，和梦泛晴晖。几度见春归。寒沙盟冷鸥先觉，秋江影落雁初飞。故园荒，征路远，信音稀。笑逆旅、光阴忙似瞥。更好染、髭须何用镊。惊夜杵，捣寒衣。桃花流水应无恙，小山丛桂更畴依。早归来，新酒熟，菊成围。

○满庭芳

己卯七月十一日得颖

露洗新秋，天浮灏气，桐孙初长庭隅。绷裁红锦，门左记垂弧。白发萱亲笑道，于今见、四叶喜荣敷。天台路，吾儿知否，倩雁报安书。山中何所有，石田茆屋，菊径瓜区。更寒窗老砚，他日尽传渠。愿汝身如犊健，看书罢、更学把梨锄。称乡里，善人可矣，卿相又何如。

○念奴娇

寄萧善云

绛河明月，到中秋、不比寻常三五。神女梦，寒生嫉妒，特地行云行雨。天上婵娟，人间阴晦，怅望成凄楚。金尊翠袖，澹然相对无语。遥想天柱峰头，通宵宴赏，此地今何处。争似银桥侵汉表，直入琼楼玉宇。桂树婆娑，羽衣凌乱，偷得霓裳谱。素娥应笑，醉来狂兴如许。

○念奴娇

寿晖东阳丁亥正月十三日生，推命者丙戌算，因戏及之

东阳老子，问天公、乞得两番六十。初度孟陬春未到，却算去年丙戌。火树银花，先开三夜，照耀维摩室。只园树下，争看无量寿佛。人道双岘峰头，乾坤清气，锺此弥天释。挂锡丛林三十载，玉检芝泥犹湿。岭上白云，尽堪怡悦，恐被风吹出。法身强健，摩挲时问铜狄。

○疏影

为刘架阁赋赠妓者

缟衣仙子，倚东风花信，先占春色。殢酒含颦，脉脉无言，青鸟为传消息。暗香一点才浮动，早自有、东君怜惜。想前身、傅粉精神，化作飞琼肌骨。还向影娥池上，借霓裳一曲，徘徊歌席。清夜梨花，同梦方甘，又似楚云踪迹。新欢旧恨知多少，算檀板金尊消得。折芳馨、欲寄相思，人在江南江北。

○沁园春

赠郑伯洪

谷□仙田，瑶草谁栽，山中子真。向紫霞洞里，凿开丹室，素华台上，瞻望飙轮。王子吹笙，洪崖握手，烂醉桃花万树春。都休问、蓬莱清浅，天地氤氲。有时澡雪精神。诵蕊笈丹书小篆文。更佩联明月，剑寒秋水，或笞鸾凤，或医麒麟。碧落空歌，紫虚郁秀，径挟飞仙拜玉宸。天门近，听履声直上，高步星辰。

强村丛书用大典药房樵唱本

【吴氏女：词作4首】

○木兰花慢

和郑禧

爱风流俊雅，看笔下，扫云烟。正困倚书窗，慵拈针线，懒咏诗篇。红叶未知谁寄，慢踌躇、无语小窗前。燕子知人有意，双双飞度花边。殷勤一笑问英贤。夫乃妇之天。恐薛媛图形，楚材兴叹，唤醒当年。叠叠满枝梅子，料今生、无分共坡仙。赢得鲛绡帕上，啼痕万万千千。

○木兰花慢

和郑禧

看红笺写恨，人醉倚，夕阳楼。正故里梅花，才传春信，先认儒流。此生料应缘浅，绮窗下、雨怨共云愁。如今杏花娇艳，珠帘懒下银钩。丝萝乔树欲依投。此景两悠悠。恐莺老花残，翠嫣红减，辜负春游。蜂媒问人情思，总无言、应只自低头。梦断东风路远，柔情犹为迟留。

○□□□

托箕仙降笔

缘惨双鸾，香魂犹自多迷恋。芳心密语在身边，如见诗人面。又是柔肠未断。奈天不从人愿。琼消玉减，梦魂空有，几多愁怨。

○西江月

托箕仙降笔（原无调名据律补）

今日瑶池大会，群仙不肯来临。真笔传语郑郎君，记得相嘲妒行。好个木兰花慢，休题相契分明。君还要问那香魂，正在仙宫听命。

以上四首见春梦录

【吴真人：词作1首】

○上升花

紧锁心猿，悟光阴尘世，百年遄速。下手顿修元本，真灵此日，要住行屋。居家坑堑，先须跳将身己，使令孤宿。静无触。气财色酒，一齐须逐。俗景般般绝欲。更舍尽爷娘，共妻骨肉。自在逍遥，落魄清闲，认取里头金玉。琼英蕊，花心动，放香味、满空馥郁。异光簇。祥光灿烂，结成仙曲。

鸣鹤余音卷五

【吴镇：词作29首】

○沁园春

题画骷髅

漏洩元阳，爹娘搬贩，至今未休。百种乡音，千般狃扮，一生人我，几许机谋。有限光阴，无穷活计，急急忙忙作马牛。何时了，觉来枕上，试听更筹。古今多少风流。想蝇利蜗名几到头。看昨日他非，今朝我是，三回拜相，两度封侯。采菊篱边，种瓜圃内，都只到邙山土一丘。惺惺汉，皮囊扯破，便是骷髅。

○酒泉子

胜景者，独潇湘八景得其名，广其传，惟洞庭秋月、潇湘夜雨，馀六景皆出於潇湘之接壤，信乎其为真八景者矣。嘉禾吾乡也，岂独无可搅可采之景欤。间阅图经，得胜景八，亦足以梯潇湘之趣，笔而成之图，拾俚语，倚钱唐潘阆仙酒泉子曲子寓题云。至正四年岁甲申冬十一月阳生日，画於橡林旧隐空翠风烟（在县西二十七里，擕李亭后，三过堂之北。空翠亭，四园竹可十余亩，本觉僧刹也）

万寿山前，屹立一亭名＊李，堂阴数亩竹娟娟。空翠风烟。骚人隐士留题咏。红尘不到苍苔径。子瞻三过见文师。壁上有题诗。

○酒泉子

龙潭暮云（在县西通越门外三里三塔寺前龙王祠下。水急而深，遇岁旱则祈於此，时有风涛可畏）。

三塔龙潭，古龙祠下千年迹，几番残毁喜犹存。静胜独归僧。阴森一径松阴直。楼阁层层耀金碧。祈丰祷旱最通灵。祠下暮云生。

○酒泉子

鸳湖春晓（在县西南三里真如寺北，城南澄海门外。）

湖合鸳鸯，一道长虹横跨水，涵波塔影见中流。终日射渔舟。彩云依傍真如墓。长水塔前有奇树。雪峰古甃冷于秋。策杖几经过。

长水法师塔前有银杏，叶上生果实

○酒泉子

春波烟雨（在嘉禾东春波门外，旧日高氏圃中烟雨楼也）

一掌春波，矗矗鹾帆闹如市，昔年烟雨最高楼。几度暮云收。三贤古迹通歧路。窣堵玲珑插濠罟。荷花袅袅间菰蒲。依约小西湖。

三贤者，朱买臣、陆宣公、陈贤良。

○酒泉子

月波秋霁（在县西城堞上下嵌金鱼池，昔李氏废圃也）

粉堞危楼，阑下波光摇月色，金鱼池畔草蒙茸。荒圃瞰楼东。亭亭遥峙梁朝桧。屈曲槎枒接苍翠。独怜天际欠青山。却喜水回环。

○酒泉子

三闸奔湍（在嘉禾北，望吴门外端平桥之北杉青闸）

三闸奔湍，一塘远接吴淞水，两行垂柳绿如云。今古送行人。买妻耻醮藏羞墓。秋茂邮亭递书处。路逢樵子莫呼名。惊起墓中灵。

○酒泉子

胥山松涛（在县东南十八里德化乡。山约百亩，余荷锸翁墓，其下子胥古迹也）

百亩胥峰，道是子胥磨剑处，嶙峋白石几番童。时有兔狐踪。山前万个长松树。下有高人琴剑墓。周回苍桧四时青。红日战涛声。

○酒泉子

武水幽澜（在县东三十六里武水景德教寺西廊，幽澜井泉品第七也）

一甃幽澜，景德廊西苔藓合，茶经第七品其泉。清冽有灵源。亭间梁栋书题满。翠竹萧森映池馆。门前一水接华亭。魏武两其名。

幽澜泉乃嘉禾八景之一，而亭将摧。在山师欲改作，而力不能给，惟展图者思有以助之，亦清事也。梅花道人饶劝缘。

○渔父

红叶村西夕照馀。黄芦滩畔月痕初。轻拨棹，且归欤。挂起渔竿不钓鱼。

○渔父

点点青山照水光。飞飞寒雁背人忙。冲小浦，转横塘。芦花两岸一朝霜。

○渔父

醉倚渔舟独钓鳌。等闲入海即乘潮。从浪摆，任风飘。缩手怀中放却桡。

以上葛氏啸园从书本梅道人遗墨。朱本有吴伯宛轩梅边一首，乃曲调金字经，因删去。

○渔父

临荆浩渔父图十六首

洞庭湖上晚风生。风触湖心一叶横。兰棹稳，草衣轻。只钓鲈鱼不钓名。

○渔父

重整丝纶欲掉船。江头新月正明圆。酒瓶倒，岸花悬。抛却渔竿和月眠。

○渔父

残阳浦里漾渔船。青草湖中欲暮天。看白鸟，下平川。点破潇湘万里烟。

○渔父

如何小小作丝纶。只向湖中养一身。任公子，尔何人。枉钓如山截海鳞。

○渔父

极浦遥看两岸斜。碧波微影弄晴霞。孤舟小，去无涯。那个汀洲不是家。

○渔父

雪色髭须一老翁。欲将短棹拨长空。微有雨，正无风。宜在五湖烟水中。

○渔父

绿杨湾里夕阳微。万里霞光浸落晖。击楫去，未能归。惊起沙鸥扑鹿飞。

○渔父

月移山影照渔船。船载山行月在前。山突兀，月婵娟。一曲渔歌山月边。

○渔父

风搅长江浪搅风。鱼龙混亲一川中。藏深浦，系长松。直待云收月在空。

○渔父

舴艋为舟力几多。江头云雨半相和。殷勤好，下长波。半夜潮生不那何。

○渔父

残霞返照四山明。云起云收阴复晴。风脚动，浪头生。听取虚篷夜雨声。

○渔父

无端垂钓空潭心。鱼大船轻力不任。忧倾倒，系浮沉。事事从轻不要深。

○渔父

钓得鲜鳞拽水开。绿萍漾漾逐钩来。摇赪尾，噞红腮。不羡严陵坐钓台。

○渔父

五岭风光绝四邻。满川凫雁是交亲。云触岸，浪摇身。青草烟深不见人。

○渔父

舴艋舟人无姓名。葫芦提酒乐平生。香稻饭，滑莼羹。掉月穿云任性情。

○渔父

桃花波起五湖春。一叶随风万里身。钓丝细，香饵匀。元来不是取鱼人。

以上十六首见珊瑚网名画题跋卷九

○渔父

目断烟波青有无。霜凋枫叶锦模糊。千尺浪，四腮鲈。诗筒相对酒胡芦。

至元二年秋八月梅花道人戏作渔父四幅并题，见辛丑销夏记卷四

【兀颜思忠：词作1首】

○水调歌头

偕宪掾分司尉邑，偶得友人招隐之章，率尔次韵

白云渺何许，目断楚江天。悲风大河南北，跋涉几山川。手线征衫尘暗，雁足帛书天阔，恨入短长篇。青镜晓慵看，华发早盈颠。叹流光，真逝水，自堪怜。明年屈指半百，勋业愧前贤。霄汉骖鸾无梦，桑梓归耕有计，醉且付高眠。寄谢鹿门老，待我共谈元。

河南通志卷七十四

【偰玉立：词作1首】

○菩萨蛮

蒙岩石刻

蒙岩几日桃花雨。依稀流水章桥去。只恐到天台。误通刘阮来。玉堂开绮户。不隔尘寰路。休认避秦人。壶中别有春。

至正戊子（一三四八）二月朔，偕宪掾戴仲治，奏差刘右卿祝厘来游。时山桃烂漫，烟雨冥蒙，恍隔尘世。汲泉煮茗，清话移时，为赋菩蛮一阕云。通议大夫宪佥＊世玉题（元金石偶存。）

【鲜于枢：词作4首】

○满江红

诗酒名场，人都羡、紫髯如戟。今已矣，星星满颔，不堪重摘。衰老自知来有渐，穷愁谁道寻无迹。笑刘郎、辛苦觅仙方，终无益。东逝水，西飞日。年易失，时难得。赖此身健在，寸阴须惜。生死百年朝有暮，盛衰一理今犹昔。问人间、谁是鲁阳戈，杯中物。

近览镜，白发渐多，戏作满江红长短句，绣江先生拜参上马，敢录呈丑，幸乞一笑，鲜于枢顿首。珊瑚木难卷八

○鹊桥仙

青天无数。白天无数。绿水绕湾无数。灞陵桥上望西川，动不动、八千里路。来时春暮。去时秋暮。归去又还春暮。人生七十古来稀，好相看、能得几度。

珊瑚网法书题跋卷九

○念奴娇

八咏楼

长溪西注，似延平双剑，千年初合。溪上千峰明紫翠，放出群龙头角。潇洒云林，微茫烟草，极目春洲阔。城高楼迥，恍然身在寥廓。我来阴雨兼旬，滩声怒起，日日东风恶。须待青天明月夜，一试严维佳作。风景不殊，溪山信美，处处堪行乐。休文何事，年年多病如削。

词品卷五

○水龙吟

拱北楼呈汉臣学士

倚空金碧崔嵬，凤山直下如拳小。仰瞻天阙，北辰不动，众星环绕。唤起群聋，铜龙警夜，灵鼍催晓。自鸱夷去后，狂澜未息，从此压，潮头倒。回睨呀然双璧，问遗踪劫灰如扫。三吴形胜，千年壮观，地灵天巧。航海梯山，献琛效贡，每繇斯道。惜无人健笔，载歌谣事，诧东南好。

郁氏续书画题跋记卷九

【萧烈：词作1首】

○八声甘州

前题分得文字

可怜生，飘零到茶醿，依然旧销魂。残春几许，风风雨雨，客里又黄昏。无奈一江烟雾，腥浪卷河豚。身世忽如叶，那自清浑。莫厌悲歌笑语，奈天涯有梦，白发无根。怕相思别后，无字写回文。更月明洲渚，杜鹃声里，立向临分。三生石，情缘千里，风月柴门。

元草堂诗余卷中

【萧斞：词作4首】

○鹊桥仙

寿词

万金宝剂，三山仙岛。□祝康宁寿考。似君全福几人能，真不是、天公草草。彩衣膝下，仙歌云杪。莫厌金荷□倒。祗应龟鹤羡长年，八千岁、灵椿未老。

○太常引

寿词

天家崇德报元功。稽盛典，极追隆。美谥亚三公。更大国、新开魏封。夫人配德，渊深玉粹，麟趾见清风。恰恰寿筵逢。想醉德、多于酒醲。

○浣溪沙

张详议八十寿

红药香中敞寿筵。一丛兰玉拜尊前。曾孙绕膝爱高年。白发弟兄真乐事，雪溪孝友即家传。人生佳处只君全。

○望月婆罗门引

叔经宣慰寿

□□□□，□谁人得数登临。看公钟鼎何心。凤味东边小筑，桃李作高林。道诗书教子，绝胜黄金。千年尚禽。肯随世、漫浮沉。好在传家棠树，培壅清阴。年高德劭，似一日、春光一日深。青镜里、白发休侵。

强村丛书用善本书室藏钞勤斋集本

【谢应芳：词作65首】

○蓦山溪

遣闷，至正丙申作

无端汤武，吊伐功成了。赚尽几英雄，动不动、东征西讨。七篇书后，强辨竟无人，他两个，至诚心，到底无分晓。髑髅满地，天也还知道。谁解挽银河，教净洗、乾坤是好。山妻笑我，长夜饭牛歌，这一曲，少人听，徒自伤怀抱。

○沁园春

丁酉春，寓堠山钱氏写怀

冷笑班超，要觅封侯，弃了毛锥。看今来古往，虚名何用，朝荣夕悴，浮世堪悲。老我衣冠，傍人篱落，赖有平生铁砚随。西庄上，对溪山如画，鸥鹭忘机。相逢喜得新知。更不用黄金铸子期。把胸中磊块，时时浇酒，眼前光景，处处题诗。轻帽簪花，柔茵藉草，时复尊前一笑嬉。沈酣后，任南山石烂，东海尘飞。

○满庭芳

四月钱梦弼出妓，为陆文迪寿，邀仆赋赠

玉雪梨涡，锦云桃扇，紫箫双凤和鸣。觥船初棹，烟绕博山青。最喜清和天气，绿阴静、梅雨初晴。高斋里，马融书帐，风卷绛纱轻。华年才几许，培风健翮，曾试修程。偶归来林下，间听松声。笑道葵花似我，芳心在、向日长倾。黄河水，如今重看，朝□暮还清。

○沁园春

壬寅岁旦，枕上述怀

四海烟尘，一棹风波，经行路难。幸儿孙满眼，布帆无恙，夫妻白首，青镜犹团。笠泽西头，碧山东畔，又与梅花共岁寒。新年好，有茅柴村酒，荠菜春盘。帝人莫笑儒酸。已烂熟思之不要官。任伏波强健，驱驰鞍马，磻溪遭遇，弃掷渔竿。霜满朝靴，雷鸣衙鼓，何似农家睡得安。闲亭里，唤山童把盏，野老交欢。

○沁园春

晨起对雪，复写余怀

雪压新年，花开想迟，莺来甚难。喜杯有屠苏，春风滟滟，盘余苜蓿，朝日团团。六十年来，寻常交际，江海鸥盟总不寒。移家处，每涉园成趣，居谷名盘。忘情世味心酸。但吟得新诗似得官。尽教我低头，三间茅屋，从他高步，百尺危竿。白首无成，苍生应笑，不是当年老谢安。琴书里，且消磨晚景，受用清欢。

○沁园春

屋东老梅一株，邻家有竹百余个，相近雪窗，抚玩复自和此曲

竹与梅花，偃蹇冰霜，堪称二难。我依梅傍竹，借人茅舍，吟风弄月，坐个蒲团。梅样精神，竹般标致，遮莫清臞未是寒。柴门外，好一湖春水，似拍银盘。昔人恨橘多酸。我只笑青松也拜官。每醉时低唱，沧浪一曲，闲时高卧，红日三竿。儿辈前来，老夫说与，梅要新诗竹问安。余无事，只粗茶淡饭，尽有余欢。

○苏武慢

赠徐伯枢

兰雪衣衿，芝雪冠佩，欬唾动成珠玉。芳草萋迷，蓬莱杳渺，皎皎白驹空谷。濯发沧洲，怡颜芳树，乐甚从伶丝竹。问天生、湖海元龙豪气，肯令消缩。君不见二陆联芳，三苏接武，声动九重黄屋。天上碧桃，日边红杏，真足快人心目。拂袖东胶，出门西笑，莫恋故园松菊。看浊河、流水重清，齐唱太平遗曲。

○满江红

吴江阻风

怪底春风，要将我、船儿翻覆。行囊里、是群贤相赠，数篇珠玉。江上青山吹欲倒，湖中白浪高于屋。幸年来、阮籍惯穷途，无心哭。归去也，瓶无粟。吟啸处，居无竹。看造物、怎生安顿，老夫盘谷。第四桥边寒食夜，水村相伴沙鸥宿。问客怀、那有许多愁，三千斛。

○一剪梅

寿安玄卿

一色苍然两河翁。年也相同。月也相同。六年湖海共飘蓬。烟也溟蒙。雨也溟蒙。移家今住葑门东。朝也相从。暮也相从。何当归隐旧山中。桃也春风。李也春风。

○风入松

寄朱原道为生日贺

梅花折去一枝春。人在太湖滨。天生襟度容江海，每开尊、坐客如云。此日醉逢蓬矢，吾儿应吐华茵。湖光山色净无尘。鱼鸟总情亲。姑苏台上遥相望，见湖山、如见伊人。绿发年华全盛，白眉声誉方新。

○风入松

梅花

岁寒心事旧相知。相别去年时。如今重睹春风面，此年时、消瘦些儿。天上玉堂何在，人间金鼎频移。风尘不染素罗衣。脉脉倚柴扉。桃根桃叶争春媚，尽教他、浓抹胭脂。老我扬州何逊，陇头谁为题诗。

○金缕曲

贺（贺字原缺，据丁藏精钞本补）袁叔度新居

卜宅椒园里。响丁丁、风斤月斧，杏梁飞起。窗户青红烟树绿，尡耀碧山邻里。鸡共犬、也知轮美。燕子飞来堂下舞，似轻盈、掌上人堪喜。更可爱，新桃李。长洲水接淞江水。好秋风、鲈鱼莼菜，葑田菰米。艳□□□□□□，□屋神仙罗绮。□□□、□□□□。楚舞吴歌娱晚景，内台盘、春笋奉甘旨。五马贵，未足拟。

○沁园春

寿杜默斋，时至仕，寓吴门僧舍，吾家与邻居焉

脱屣红尘，移家碧山，娑罗树边。有两儿冠带，眼前腾踏，诸孙文采，膝下联翩。石几焚香，冰瓯涤笔，重注羲经得异传。余无事，但观云默坐，听雨高眠。龟巢幸与相连。饮湖水清如饮菊泉。问绛人甲子，今逾四百，皇家锺乳，何用三千。银艾忘情，玉枝无憾，一味清闲足引年。升平也，看天恩赐帛，雪发垂肩。

○西江月

秋暮，简友人索酒

老大无人青眼，凄凉柰尔黄花。秋来杯酌断流霞。兀对江山如画。梦里去寻东老，觉来欲唤西家。山童羞说未能赊。报道点茶来也。

○风入松

辟兵青龙，食萝卜有感

青龙地脉土酥香。产玉似昆冈。可怜不入瑶池宴，到冰壶、风味凄凉。忽忆故园时序，春盘春酒羔羊。青丝生菜韭芽黄。银缕染红霜。桃花人面柔荑手，酒微酣、象箸频将。鼙鼓一声惊散，六年地老天荒。

○西江月

题画

缘树云林窅窕，青苔石磴萦纡。两人杯下曳长裾。应是山中巢许。空谷似闻樵斧，危桥不断徵车。谁来为我借茅庐。来与白云同住。

○南乡子

过王景逸溪居

四野接平芜。一曲清溪似画图。燕子日长溪馆静，菰蒲。风洒轩窗暑气无。林叟话樵苏。相送东桥日已晡。啼鸟不知人禁酒，葫芦。教我提来那处沽。

○摸鱼子

早春作

看东风、柳摇金缕。精神顿美如许。独怜老我双蓬鬓，无复少年张绪。桃叶渡。任山水清妍，可柰非吾土。借人茅屋，但有客相过，清茶淡话，闲与论今古。伤心处。客去卧听鼙鼓。看花浑在烟雾。姑苏台榭笙歌散，麋鹿又如前度。谁恁误。教无限苍生，命堕颠崖苦。蒹葭洲渚。赖有个扁舟，三竿钓竹，相伴闲鸥鹭。

○水调歌头

中秋言怀

战骨缟如雪，月色惨中秋。照我三千白发，都是乱离愁。犹喜淞江西畔，张绪门前杨柳，堪系钓鱼舟。有酒适清兴，何用上南楼。擐金甲，驰铁马，任封侯。青鞋布袜，且将吾道付沧洲。老桂吹香未了，明月明年重看，此曲为谁讴。长揖二三子，烦为觅菟裘。

○忆王孙

和熊元修苏州感兴

铜驼泪湿翠苔茵。落地花如堕玉人。可是东君不惜春。问花神。海变桑田几度新。

○忆王孙

齐云一炬起红烟。顷刻烟销事已迁。折戟沉沙月烂船。问祈连。安得河清亿万年。

○水调歌头

茅仲良初度席上赋

秋色净如洗，南极瑞光多。秦驻山中隐者，弧矢挂烟萝。野老敲门看竹，珍重主人留客，呼酒泻金荷。为问春秋多少，笑道明年六十，勋业竟蹉跎。万锺禄，千驷马，待如何。洛阳城市，又看荆棘卧铜驼。且喜阶前玉树，五色鵷雏俱好，把此瑟琴和。一曲华胥引，双鬓雪儿歌。

○水调歌头

洪武九年秋，余卜居千墩，尝作水调歌。今也人事乖违，欲还故土，故复和前韵，以述其情，并以留别吴下诸友。时十三年六月初也

牙齿豁来久，老气尚横秋。买得归耕黄犊，儿辈幸无愁。相近六龙城下，只在三家村里，结屋小如舟。倚树览山色，且免赋登楼。看官爵，都不似，醉乡侯。里翁闲话，便同学士坐瀛洲。寄语东吴朋友，乘兴能来滆浦，舣棹听渔讴。无酒不须虑，解我破貂裘。

○满庭芳

熊元修席上次韵

尘拂风生，熏炉烟袅，剧谈天上人间。冯夷击鼓，白凤舞昆山。惊倒五陵年少，听三老、□角鸣湍。江南好，梅前菊后，天气带微寒。客来虽话别，重歌旧曲，不是阳关。笑闲云似我，时去时还。最喜烽烟尽息，青天净、一镜团团。重来也，寻盟鸥鹭，访竹问平安。

○点绛唇

初度作

七十年前，抱麟虚负双亲梦。一襟空洞。生世曾何用。老我东门，瓜也无心种。松醪瓮。泻如铅汞。时与渔樵共。

○点绛唇

海上归来，鬓毛枯似经霜草。薄田些少。茅屋园池小。三子犁锄，三妇供萍藻。村居好。兔园遗稿。是我传家宝。

○点绛唇

弧矢休悬，举杯聊适栖迟意。明朝冬至。有酒还沉醉。堪笑神仙，要作长生计。人间世。金鸟西坠。难把长绳系。

○点绛唇

老眼犹明，着书未了余生债。客来休怪。淡饭黄齑菜。踏雪观梅，清兴依然在。南门外。夜来寻载。扶醉驮驴背。

○点绛唇

点检龟巢，素琴弦断余何有。夫妻白首。相敬如宾友。三四孙儿，五色斑斓袖。梅花酒。为翁称寿。罗拜爷娘后。

○沁园春

（原作沁春园，据丁藏精钞本改）无锡县令生日招饮而作

借问黄花，过了重阳，如何始开。为客中陶令，逢他初度，尊前杜举，要我相陪。十日秋香，百年晚景，一笑今朝酒莫推。风光好，正凉生沆瀣，净洗氛埃。胸中华岳崔嵬。下笔处、长江滚滚来。且折花簪帽，剧谈清事，引杯看剑，聊适幽怀。健翮低云，修鳞蹭蹬，人道公非百里才。还知否，那黄河清也，白日悠哉。

○水调歌头

再和寄酬袁子英萧寺

六载远相忆，一日似三秋。别后雪添蓬鬓，着述遣穷愁。几度欲寻安道，溪上片帆飞去，兴尽复回舟。明月出东海，隐约见琼楼。唤龙伯，击鼍鼓，舞阳侯。何时杯酒，重歌芦叶旧汀洲。多谢寄来双鲤，白雪阳春数曲，为我和巴讴。什袭付儿辈，好学制弓裘。

○南楼令

寿陈县丞

赤手拔鲸牙。长安早看花。竟春风、百里桑麻。柳色宫袍银束带，亲受赐，玉皇家。鼍鼓报朝衙。桑弓挂绿蛇。拜双亲、杯捧流霞。只恐哦松哦未了，天上去，又乘槎。

○八声甘州

为友人赠医士

唤常娥白兔下蟾宫，玉杵捣玄霜。自焚兰古鼎，心融灵素，默契歧黄。不假残膏剩馥，时俗共传方。用我上池水，遍洗膏肓。家住六龙城里，有旧家风月，三径苍筤。更一林、新栽红杏暖生香。问年来、活人多少，只冁然、微笑说寻常。谁能为，写成佳传，汗竹流芳。

○满庭芳

夏五雨窗言怀

十里横山，一湾流水，东洲蕞尔孤村。移来田舍，山水对衡门。老我无能为矣，犁锄事、付与儿孙。湖田上，黄梅雨足，蛙鼓□声喧。亲朋三四老，须眉雪白，言笑春温。每携手相过，清事闲论。坐挹山光水色，茅柴酒、倾倒夸尊。章台路，马蹄尘土，不到紫苔痕。

○水调歌头

寄江叔廉

鸡犬相闻，溪山如画，梅花只在前村。逍遥杖屦，不过翟公门。前度春风已老，对芳草、还忆王孙。长安市，看花人去，车马正争喧。向来东海上，水南水北，如石如温。念鸥冷诗盟，何日重论。老我蓬蒿三径，开怀抱、赖有琴尊。公知否，萧斋雨漏，四壁篆书痕。

○菩萨蛮

七夕作

锋棱磨尽方藏拙。老怀羞对天孙说。风叶动清商。依稀似九章。飘萧双鬓雪。卧看弯弯月。月缺有时圆。人无再少年。

○水调歌头

再和前韵

青白阮生眼，皮里有阳秋。谁信近来怀抱，汩汩泥穷愁。昨夜僧房听雨，如在潇湘夜泊，敧枕卧孤舟。无复少年日，解佩醉秦楼。更休说，烂羊尉，烂羊侯。三山湖上，如今田舍住东洲。澒洞十年金革，蓬勃一襟尘土，白雪向谁讴。濯足傍云水，披我老羊裘。

○水调歌头

代陈氏谢徐彦铭

玉杵捣灵药，丹鼎养芙蓉。城市山林小隐，家住驿桥东。况是南州高裔，更欲上池真液，冰雪炯心胸。医国手初试，在处起疲癃。种阴德，方寸地，继颐翁。活人多少，满林新植杏花红。遮莫南山石烂，又复瀛洲不浅，都付笑谈中。刮目看尘表，黄鹄驾天风。

○沁园春

寄张希尹，兼简刘小斋、张熙载（原题仅寄希尹三字，兹据傅藏钞本补）

忆昨秋风，送书画船，过杨柳洲。把锦囊倾倒，灯花共喜，棹歌归去，诗草仍留。坐榻高悬，家童偶语，此客寻常颇见不。襟怀好，比子猷寻戴，别样风流。别来一日似三秋。且喜花时可胜游。要寻山问水，春申故国，赋诗釃酒，季子高丘。醉帽簪花，吟茵藉草，莫笑疏狂老未休。回来也，有堂前旧燕，江上盟鸥。

○点绛唇

和林韵

往古来今，何人不道闲居好。忙多闲少。应被青山笑。蒲柳衰颜，我独惊秋早。茅斋小。几番掀倒。风雨都湿了。

○风入松

贺宜兴殷伯贤远回

孤舟浪打石尤风。霹雳浪声中。布帆喜得归无恙，系长桥、闲似渔篷。蛟渚如今寂寂，鸥波依旧溶溶。秋花开到雁来红。金菊对芙蓉。一襟磊块都浇去，饮红灰、如饮黄封。睡到日高三丈，从他衙鼓逢逢。

○点绛唇

谢万仲理惠绵

彩翼双凫，寄来一幅天机锦。纯绵绝品。将意何勤恁。岁晚空山，不怕冰霜凛。西风紧。便添袍緼。被德吾无隐。

○八声甘州

寄无锡钱梦弼

记年时东走避风尘，随处觅桃源。偶相逢一笑，堠山西畔，乔木参天。百尺元龙楼上，下榻许高眠。鼓我瓠巴瑟，鱼鸟欣然。每日春风池馆，有竹林诸阮，醉袖联翩。要簪花捧砚，常挟两飞仙。又安知、桑田变海，竟飘零、老去雪盈颠。绨袍外、故人余意，肝胆雕镌。

此下丁藏傅藏钞本，俱有满庭芳三首，但此三首乃曲调，强村丛书删之极是。周泳先又补此三首，误矣。

○水龙吟

题曹德祥水居

旧家金谷园林，尽随海变桑田了。一湾流水，一枝修竹，菟裘将老。潇洒轩窗，波光隐映，笔床茶灶。但溪无六逸，林无诸阮，谁相与，论怀抱。不用沧洲洗耳，听风前、此君清啸。黄金台上，尽教尘土，聘车争道。鱼鸟情亲，渔樵邂逅，不时谈笑。看古来行路难行，真个是闲居好。

○贺圣朝

马公振见访，以词留别，喜而和之

吴淞旧雨相邻住。喜复来今雨。那时因遇。十年艰险，剑头炊黍。如今相见，衰颜醉酒，似经霜红树。湖山佳处。登高望远，遍题诗去。

○满江红

送马公振

旧约寻梅，蹉跎过、小春时节。忽陇头人至，一枝先折。喜见春风颜色好，缟衣不受缁尘涅。把十年、湖海旧相知，从头说。三江上，沧洲雪。千墩下，珠林月。似许询支遁，总皆清绝。重看青山携素手，此情方解相思结。待滆湖、冰泮柳风清，孤舟发。

○沁园春

自述

笠泽东头，翠竹渔庄，沧洲钓船。看三江雪浪，烟波如画，一篷风月，随处留连。巨□鲈鱼，团脐螃蟹，坐饮篷窗醉即眠。蒹葭畔，□不收笭箵，意若忘筌。向来四海戈鋋。好战舰都成赤壁烟。笑痴儿航海，空寻蓬岛，渔郎失路，漫说桃源。鸥社盟寒，歌声断续，烟水寥寥数百年。玄真子，有家传旧曲，重扣吾舷。

○鹊桥仙

寄汪南轩

青年去了。青衫破了。旧日青毡无了。一时清兴未能除，说与故人知道。春花春好。秋花秋好。每日看花尤好。人生沽酒买花钱，消得杖头多少。

○一剪梅

三首寓意寄故人

昆冈火烈去年时，玉也灰飞。石也灰飞。鹤长凫短总休提。善有天知。恶有天知。今年快活保妻儿。歌也相宜。舞也相宜。挥金如土醉如泥。休负佳期。莫负佳期。

○一剪梅

东风吹醒老梅枝。南也芳菲。北也芳菲。月明半夜五更时。笛也争吹。角也争吹。青松涧底独离奇。寒也谁知。暖也谁知。老夫聊为一歔欷。梅也题诗。松也题诗。

○一剪梅

一天和气盎春晖。桃也芳菲。李也芳菲。若教风打雨淋漓。红也尘泥。白也尘泥。花前把酒插花枝。歌也相宜。舞也相宜。鹤长凫短总休提。长也天知。短也天知。

○江城子

五月十二寿万拙斋

去年今日泻天瓢。水滔滔。断蓝桥。阻我群仙，鸾鹤赴蟠桃。独有商羊偏喜雨，跳且舞，上山椒。今年南极见丹霄。射金蕉。瑞光摇。浇去胸中，磊块尽酕醄。莫厌琵琶弹旧曲，长听取，郁轮袍。

以上强村丛书本龟巢词，其＊脱处，则据丁藏傅藏钞本校补

○如梦令

陈彦真居毘陵鹤溪之阴，中年以来，斥断家事，黄冠羽衣，翛然物外，余闻而嘉之，故作此以赠

满眼青山如画。说甚玉堂金马。头戴鹿皮冠，穿个布袍冬夏。都罢。都罢。心上了无牵挂。

○如梦令

一带鹤溪环绕。溪上石田多少。春雨驾龙耕，种得玉芝瑶草。堪笑。堪笑。海水几番乾了。

○如梦令

萝屋不经风破。苔径不教尘涴。鱼鼓洞仙歌，童子唱来还和。闲坐。闲坐。窗下白云飞过。

○如梦令

松菜酒香春瓮。更有麻姑相送。日日泻流霞，添我胸中铅汞。珍重。珍重。浮世本来如梦。

○江城子

贺萧墅张克让戊申正月九日初度生孙，是日立春节也

阿翁初度宴重闱。正熙熙。醉如泥。春到阶庭，玉树长孙枝。座客持杯停寿曲，都听取，凤雏啼。明年蓬矢两弧垂。对佳期。试周期。看取干戈，俎豆弄金龟。彭祖春秋应八百，孙似祖，与年齐。

○南楼令

老友刘景仪，去秋以星术之书推测年命，谓今春当即世，乃预集葬具且自为埋铭，及赋诗自挽。既而失去行囊之资用，郁郁然康强无恙。余故作此曲，戏而付之

生死隔年期。刘伶老似痴。动教人、负锸相随。惊得青蚨飞去了，无酒饮，却攒眉。春暖典春衣。还堪醉似泥。趁清明、雨后游嬉。杨柳池塘桃杏坞，春水漫，夕阳迟。

○高阳台

题张德机荆南精舍图

阳羡溪山，辋川烟雨，隐然画里观诗。芳草王孙，别来几度春归。最怜屋壁藏蝌蚪，化劫灰、飞入昆池。好阶墀。书带青青，竹雪霏霏。相逢共约归期。待玄龟出洛，朱凤鸣岐。丘壑幽寻，正须重置荷衣。斩蛟射虎都休问，有白鸥、堪与忘机。近西枝。移我龟巢，邻尔渔矶。








俊雅三首


沈约

《隋书·乐志》曰：“众官出入奏《俊雅》，取《礼记·王制》云：‘司徒选士之秀者升之学，曰俊士’也。二郊、太庙、明堂，三朝同用焉。”

设官分职，髦俊攸俟。髦俊伊何？贵德尚齿。唐乂咸事，周宁多士。区区卫国，犹赖君子。汉之得人，帝猷乃理。

开我八袭，辟我九重。珩珮流响，缨绂有容。衮衣前迈，列辟云从。义兼东序，事美西雍。分阶等肃，异列齐恭。

重列北上，分庭异陛。百司扬职，九宾相礼。齐、宋舅甥，鲁、卫兄弟。思皇蔼蔼，群龙济济。我有嘉宾，实惟恺悌。






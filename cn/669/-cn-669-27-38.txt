38　人之壽夭可占世道否泰


君子小人之壽夭〔一〕，可以占世道之否泰。諸葛孔明止五十四，法孝直纔四十五，龐士元僅三十六；而年過七十者，乃奉書乞降之譙周也，天果厭漢德哉？

【何云】温庭筠五丈原落句云：「象牀寶帳無言語，從此譙周是老臣。」蓋亦憾天道之不可知也。

【集證】世説注引華陽國志云：「龐士元卒年三十八。」杭氏諸史然疑：「唐子西文録謂：『龐德公以孔明爲卧龍，以士元爲鳳雛，則士元之齒當少於孔明。孔明卒時年五十四，而士元先卒二十有二年，則士元物故尚未三十也。』此説魏鶴山採入經外雜鈔，蓋未審讀統傳也。傳明云統死時年三十六。先主拜統父爲議郎，亮親爲之拜，則亮實以兄事之。」

【元圻案】三國志蜀法正傳：「正，字孝直，右扶風郿人。昭烈取蜀，實用其策。昭烈立爲漢中王，以正爲尚書令、護軍將軍。明年卒，時年四十五。昭烈征孫權，敗績，孔明歎曰：『法孝直若在，則能制主上，令不東行；就復東行，必不傾危矣。』」又龐統傳：「統，字士元，襄陽人。諸葛言之於先主，先主見與善譚，大器之，親待亞於亮。統隨入蜀，進圍雒縣，統率衆攻城，爲流矢所中，卒，時年三十六。」又譙周傳：「周曰：『昔孔子七十二，劉向、揚雄七十一而没，今吾年過七十，庶慕孔子遺風，可與劉向、揚雄同軌，恐不出後歲，必便長逝。』」〇唐子西説頗近理，然孔明拜士元父，未足爲齒少之證。魯肅謂吕蒙曰：「吾謂大弟但有武略耳，至於今者，學識英博，非復吴下阿蒙。」遂拜蒙母，結友而别。是齒長亦有拜友父母之禮。〇譙周之孫登仕晉，死梓潼之難，可謂克蓋先人之愆。

〔一〕「壽夭」，元刊本、清嘉慶本作「夭壽」。






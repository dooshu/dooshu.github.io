○授郭师简右卫制置使右羽林将军制

敕。环尹之设，皆得以亲宿卫，时警巡。而羽林之名，自天垂象，有拱宸之贵，择人匪轻。具官郭师简，颇负雄材，仍怀勇气。坚秉事君之礼，深知用武之权。载感时艰，因思已立。御寇而堤防甚谨，提兵而号令必行。善复流亡，多谋完葺。率先陈力，誓不去於京师。望幸倾心，志有同於父老。难能之节，临事始明。方资制抚之勤，遂假陟迁之宠。宜乘激劝，更集功庸。犹悬受赏之期，重在平戎之日。可依前件。


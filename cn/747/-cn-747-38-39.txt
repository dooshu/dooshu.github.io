○册荣王郑妃文

维开元二十三年，岁次乙亥，十二月壬子朔二十七日戊寅，皇帝若曰：於戏！作配藩维，以正风训，莫不明慎聘纳，聿求仪范。咨尔前相州邺县令郑博古第二女，素闻淑哲，自禀幽闲，习玩不华，图史成则。宜其发祥茂族，高选当代。俾因邦媛之求，式叙阃闱之化。今遣使侍中裴耀卿、副使吏部侍郎席豫持节册尔为荣王妃。尔其勉兹孝敬，诫彼满盈，祗率大猷，永膺宠数。可不慎欤？


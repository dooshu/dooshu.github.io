◇说疫气

建安二十二年，疠气流行，家家有僵尸之痛，室室有号泣之哀。或阖门而殪，或覆族（《续汉·五行志》五注补作「举族」。）而丧。或以为疫者鬼神所作。人罹此者，悉被褐茹藿之子，荆室蓬户之人耳。若夫殿处鼎食之家，重貂累蓐之门，若是者鲜焉。此乃阴阳失位，寒暑错时，是故生疫。而愚民悬符厌之，亦可笑也。（《御览》七百四十二）

咸水之鱼，不游于江。淡水之鱼，不入于海。（《艺文类聚》九十六）



卷十九·魏十九

◎陈王植（七）


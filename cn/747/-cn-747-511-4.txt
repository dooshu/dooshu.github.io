○顺宗传位皇太子改元诰

门下：有天下者，传归於子，前王之制也。钦若大典，斯为至公。式扬耿光，用体文德。朕获奉宗庙，临御万方，降疾不瘳，庶政多阙。乃命元子，代予守邦。爰以令辰，光膺册礼，宜以今月元日册皇帝於宣政殿。仍令检校司徒平章事杜佑充册使，门下侍郎平章事杜黄裳充副使。国有大命，恩俾惟新。宜因纪元之庆，用覃在宥之泽。宜改贞元二十一年为永贞元年。自永贞元年八月五日昧爽已前，天下应犯死罪，特降从流；流罪已下，各减一等。布告中外，咸使闻知。


○为武中丞谢赐新茶表

（武元衡，字伯苍，贞元二十年迁御史中丞。公时为监察御史，乃其属也。正集有为《武中丞谢赐樱桃表》，此当次其后。）

臣某言：中使窦某至，奉宣旨，赐臣新茶一斤者。天卷忽临，时珍俯及，捧戴惊，以喜以惶。臣以无能，谬司邦宪。大明首出，（贞元二十一年正月，德宗崩，顺宗即位，《易》：首出庶物，万国咸宁。）得亲仰于云霄；渥泽遂行，忽先沾于草木。况兹灵味，成自遐方，照临而甲拆惟新，煦妪而芬芳可袭，调六气而成美，扶万寿以效珍。岂可贱微，膺此殊锡？衔恩敢同于尝酒，涤虑方切于饮冰。（《庄子》曰：朝受命而夕饮冰，我其内热欤？）抚事循涯，陨越无地。臣不任感戴欣之至。


苏轼　朱寿昌郎中，少不知母所在，刺血写经，求之五十年，去岁得之蜀中

嗟君七岁知念母，怜君壮大心愈苦，

羡君临老得相逢，喜极无言泪如雨。

不羡白衣作三公，不爱白日升青天，

爱君五十著彩服，儿啼却得偿当年。

烹龙为炙玉为酒，鹤发初生千万寿。

金花诏书锦作囊，白藤肩舆帘蹙绣。

感君离合我酸辛，此事今无古或闻。

长陵朼来见大姊，仲孺岂意逢将军。

开皇苦桃空记面，建中天子终不见。

西河郡守谁复讥，颍谷封人羞自荐。

苏轼


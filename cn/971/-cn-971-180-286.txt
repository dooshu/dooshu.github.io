刘宰　挽杨真州母夫人二首

江头千骑肃傅呼，五马东来侍板舆。

賸欲平反供母笑，不妨宽大奉君书。

凝香堂上荣何限，戏彩图中画不如。

底事乘鸾天上去，固教遗恨满乡闾。

刘宰

刘宰　挽杨真州母夫人二首

祥烟霁日丽重闱，尚记升堂拜母时。

楚楚宾朋环绮席，翩翩仙子奉瑶卮。

五花天上疏恩宠，九秩人间仰寿祺。

盛事只今难彷佛，送车千乘拥灵輀。

刘宰


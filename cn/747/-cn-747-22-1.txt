○命宋璟苏颋修国史制

古之良臣，实难其人，掌邦国之事，明劝惩之道，是以淑骏宏简，茂先博物，爰自重臣，式膺兼领。银青光禄大夫吏部尚书兼黄门监上柱国广平郡开国公宋璟，明允笃诚，有犯无隐。银青光禄大夫行紫微侍郎黄门平章事上柱国许国公苏颋，忠肃恭懿，察微知章。并光我国祯，熙我帝载，在公闻山甫之颂，抗直有史鱼之节。王言斯典，曾是献替，君举必书，亦惟襃贬。宜鼎铉之任，更述《盘盂》之篇。并可修国史，馀各如故。主者施行。


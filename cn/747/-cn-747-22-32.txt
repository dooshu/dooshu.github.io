○授王邱等六人刺史制

昔皋繇与禹言，乃曰：“在知人，在安人”。此皆念在邦本，光於帝载。乾乾夕惕，无忘厥旨，而长吏不称，苍生靡宁，深思循良，以矫过弊。仍重诸侯之选，故自朝廷始之。王邱等行为时宗，才称人秀，实有懿德，著於有冠。加之善政，布在台阁，咸以恤修身之府，载深经国之图。朕所明知，躬自推择，是有烦卿之寄，用彰恤下之心。俾牧人宣条，无愧於明哲，而变风致理，可辑於遗黎。尔其克沃朕心，式钦往命。


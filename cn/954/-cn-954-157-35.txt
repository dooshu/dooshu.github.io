陈普　鼓瑟

满楼明月调云和，五十弦中急雨过。

彩凤拂衣鸣翠竹，素鳞鼓鬣出寒波。

凄凉楚客新愁断，清切湘灵旧怨多。

一曲更沉人已静，江头云挂缘嵯峨。

陈普

陈普　鼓瑟

朱弦声奏彻云清，有客沉吟倚柱听。

遗响一时存楚风，断魂千载写湘灵。

珠随明月生沧海，船挟悲风过洞庭。

弦索无言胶柱倒，遥遥江上数峰青。

陈普

陈普　鼓瑟

五十朱弦不与琴，一弦一柱调清音。

南华唤醒庄生梦，西蜀传留望帝心。

鱼跃沧波风袅袅，凤飞丹穴月沉沉。

此情不待铿而作，一揽新声见古今。

陈普


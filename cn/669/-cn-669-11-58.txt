119　穆有塗山之會　塗山之地有四説


「穆有塗山之會」，昭四年。注：「在壽春東北。」説文山部：「嵞，會稽山。一曰九江當嵞也。民以辛壬癸甲嫁娶。」按漢地理志「九江郡當塗」，應劭注：「禹所娶塗山。侯國。有禹虚。」蘇鶚演義謂宣州當塗，誤也。東晉以淮南當塗流民寓居于湖，僑立當塗縣以治之。唐屬宣州。集證：「唐志：宣州宣城郡：當塗。武德三年以縣置南豫州，八年州廢，來屬。」漢之當塗，乃今濠州鍾離也。

【元圻案】吴仁傑兩漢刊誤補遺九〔一〕：「滕撫傳『徐鳳築城于當塗山中』注：『今宣州當塗縣山。蘇鶚演義云塗山有四：一會稽，二渝州，三濠州，四嵞山國。禹娶之，今宣州當塗也。仁傑按書正義引左傳解云：「塗山在壽春縣。」則禹娶嵞山，非宣之當塗縣，隸太平州。按圖經無所謂塗山者，則四塗山之説亦自不審。范蔚宗自于郡國志當塗注云：「徐鳳反于此。」章懷太子不悟，何也？蘇文忠濠州七絶有塗山詩云：「樵蘇已入黄能廟，烏鵲猶朝禹會村。」自注云：「下有禹廟，山前有禹會村。」』又云：『仁傑按有兩當塗縣，一在九江，一在宣州。九江之當塗，以塗山得名，故城在，唐屬濠州是也。宣之當塗，則晉成帝時，以當塗流人過江，在于湖者，僑立爲當塗縣，大業十年屬宣州是也。宣之當塗，晉成帝始置，東都固未之有。』」

〔一〕「九」，原作「十」，據四庫本兩漢刊誤補遺卷九塗山改。






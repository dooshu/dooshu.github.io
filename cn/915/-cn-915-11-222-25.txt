◇大觉寺碑

维天地开辟，阴阳转运，明则有日月，幽则有鬼神。初地辽远，末路悠长，自始及终，从兄至圣。积骨成山，祗劫莫数；垂衣拂石，恒河难计。及冠日示梦，蒙罗见谒，应世降神，感物开化，颜如满月，心若盈泉，体道独悟，含灵自晓。居三殿以长想，出四门而永虑。声色莫之留，荣位不能屈。道成树下，光属天上，变化靡穷，神通无及，置须弥于葶苈，纳世界于微尘，辟慈悲之门，开仁寿之路，殛烦恼于三涂，济苦难于五浊。非但化及天龙，被教人鬼，固亦福沾行雁，道洽游鱼。但群生无感，独尊罢应，杂色照烂，诸山摇动，布金沙而弗受，建宝盖而未留。遂上微妙之台，永升智慧之殿。而天人慕德，像法兴灵，图影西山，承光东壁。主上乃据地图，揽天镜；乘六龙，朝万国；牢笼宇宙，禁带江山；道济横流，德昌颓历。四门穆穆，百僚师师，乘法船以径度，驾天轮而高举。神功宝业，既被无边，鸿名懋实，方在不朽。抵掌措言，虽不尽意，执笔书事，其能已乎。（《艺文类聚》七十七）


○请令晋张慈三州供郊庙羊犊奏

国家四时祠祀郊庙群神，当时供应羊犊，皆是前一月於度支请钱，付行市人买。虽得供事，终匪度程。伏惟旧例祀羊犊，晋、绛、慈三州每年供进纯白羯羊一百一十口，赤黄特犊子四十头。内一十五头茧栗，二十五头角握。乞下三州，每年依例供进本处，以省钱收市。

马缟

缟，以明经登第，又登拔萃科。仕梁累官太常少卿。後唐同光中迁中书舍人。明宗时坐覆狱不当，贬绥州司马。复为太子宾客。长兴四年迁户部兵部侍郎，清泰初改国子祭酒。三年卒，年八十。赠兵部尚书。


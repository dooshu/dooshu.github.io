○兴元论解萧复状

右。钦溆赍萧复表示臣，兼奉宣圣旨：“朕比缘李怀光凶狂，权且就此回避，山南既与京畿接近，指麾兵马，日望收城。今萧复劝朕令幸江陵，表状之中，张皇颇甚，朕不会其意。昨问从一，从一亦甚惊怪，不知事由。萧复奏事官李充，朕适唤对共语，亦似不是纯良，此人莫是李承昭家子弟否？卿宜审看萧复表中意趣，斟酌奏来者。”

臣伏睹其表，兼揣其情，盖以远路传闻，事多失实，大臣献纳，务且竭诚，虽有过当之虞，失中之策，但宜勿用，不足为尤。何则？驻跸奉天，屯难已甚，况又不驻，艰危可知。萧复备位枢衡，奉使宣慰，忽闻变故，宁免惊忧！梁岷之间，穷隘特甚，辇挽攸止，资奉实难。凡在恋主之诚，各怀后之志，是以延赏奉迎於西蜀，韩望幸於东吴，此乃臣子之常情，古今之通理。萧复所请，亦类於斯，事虽非宜，意则可恕。李充顷任御史，臣尝与之同寮，其人是故福建观察使李椅之男，共承昭房从已远，才颇通敏，性亦温恭，宗族之中，足称佳器。伏愿更广询访方验臣言不诬。谨奏。


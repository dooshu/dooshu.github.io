○上白相公启

某启。伏维相公上佐圣主，独专魁柄，封殖良善，修整纪纲。练群臣，谨百职，考功绩，核名实，大张公室，尽闭私门。盛德大功，直笔实光於简策；清节细行，祝史不愧於神明。天下望之为准绳，朝廷倚之为依据。毕公克勤小物，周公焕发大猷，邴吉陋案吏於公庭，袁安不锢人於圣代。卫将军有长揖之客，张子儒无谢恩之人，吉甫率由旧章，魏相能明故事。房、杜不以求备取人，不以已长格物；姚梁公先有司，修旧法，下位各得言其志，百司各得尽其才。求於古人之贤，皆集相公之德，如以尺量刀解，粉布墨画，大小铢黍，丸角尖缺，各尽其分，皆当其任。是以庶人不议，乡校无言，天下欣欣，若更生者。自此黄发之老，待哺之子，不见兵戈，不离抱抚。清庙之祭，四夷来助，苍生之愿，百志皆成，禺禺万方，实悬斯望。某远守僻左，无因起居，但采风谣，亦能歌咏，无任攀恋激切之至。谨启。


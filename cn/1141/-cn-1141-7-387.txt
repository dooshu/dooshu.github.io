江浦留别王白虹明府

山际有孤云，风吹渡江徼。
摇落逢故欢，缠绵同一笑。
文园方病起，强饮不成釂。
开筵卧榻前，华烛宵照耀。
长嫌墨绶苦，远忆严滩钓。
夫子虎啸人，满眼谁同调。
在昔游金门，侪辈年俱少。
是时张侍御（谓张雪崶。），高歌数相召。
旗亭竞作达，文酒纷叫啸。
羞为辕下驹，矫若经天鹞。
浩荡垂二纪，旧游疾如埽。
章江与歙浦，相存枉兰棹。
有怀频寓书，离愁不可疗。
我来三日留，岩壑领清妙。
濯缨汤泉隈，振策定山峤。
登涉费盘餐，恨不同登眺。
中原方沸争，万事罕前料。
此别会何年，寸心如野烧。
努力爱平生，举步愁奔峭。
君为北溟鲲，余作南山豹。



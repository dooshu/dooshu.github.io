○鑄錢議

自古支告懸罄、而鑄錢議起、錢之利弘矣、不增賦、不剝商、人主者手陰陽之冶、而官天地之罏、朝下令以鑄而夕用富焉、第令多鑄而可必其行則一冶之鑄、真可當數州之征、鼓橐之夫、倍賢于礦稅之使、計臣熟計而有慨于中、於是乎議給商、于是乎議餉軍、于是乎議開諸道之罏于是乎議通輸納之路、津津乎鞭指而泉流、日可見之行也者、雖然。多鑄易也。多鑄而閡且奈何。多鑄而官私混且柰何。多鑄而利不償費且柰何。夫壅滯之禁。何啻三令而五申。然而行錢之地有限也。毋論遠者。即都門之外。不盡以制錢行矣。今令之征納粮稅。則銀錢兼收。市井貿易。則新舊互用。亦可為委曲以調之。而非其要也。錢法之秜自不肯多蓄始耳。錢者年號以為政者也。年號之不能後天地而老也亦明矣。今試以問嘉靖之錢。視萬曆之錢價奚若。亦不必望其藏蓄但能嚴禁濫惡使制錢得行民間所須未為不廣而富者肯蓄多藏厚收以自為困乎。積金以券人。逾日而息增。蓄錢以實藏。閱歲而必賤彼日惴惴焉更鑄之是愳。惟恐錢之不化而為鏹。而何以行之。說者曰為大明通寶可也、而非臣下敢言也無巳則明下新舊兼鑄之令。而示以舊者之必復行也而可乎。民可使由。不可使知。苐毋太低昂其價。而多寡布之。新者十六。舊者十四。是或一說也。然而盜鑄不易防也。寶源之鑄式一孔耳。他有贗者。人故得物色之。諸道之罏開。而數十其孔式一而銅不盡一焉。銅一而火色又不盡一焉。金有白非銀也。銀有黃非金也。有識之者矣。而不識者多也。石火之所鎔必異于木火。榆柳之所鎔。必異于槐檀。有別之者矣。而不別者多也。何也、所爭者微也。出孔多而作奸犯科之民。翳莽于深林。而鼓舠于大澤。行鄧氏之錢而人莫能詰也。詰之則駕言于他省耳。是上與下共擅此棅也。而矧去盜鑄者賤售。官鑄者不賤售。其究也盜鑄者必行。官鑄者必不行不行則勢不得不隨之俱賤。俱賤所得者不酬其所費。則又可慮矣。銀為母錢為子。曩民間銀一兩值錢四百有奇。自水衡之錢日散于工匠。榷稅之錢。日溢于都市。而錢勿賤。溢其值于五百之外。今且得七□矣是多者必賤之徵也。又况夫明益之以官鑄。而暗耗之以私鑄。驅而內之使賤。而尚云不惜工。不靳費。猶可行之而必有利乎。五行之理。金無餘氣。鼓鑄雖廣。銅不加多。數月之間。銅將踊貴。以貴銅而鑄賤錢敝固可立而待。即今寶源所鑄。贏利不過什三。諒為他省。亦復如是。若使銅價稍增。錢價稍減。即工本不復相當。况乃廣鑄則增官。增官則增吏增匠。官有祿。吏有廩。匠有餼。不待鳥?我眼榆莢。而衿肘困見矣。則胡不罷諸道之鑄。而一其權于兩京局不然亦乞量地方大小而限其數。多不過一千萬文。少者三五百萬文。期于濟目前之乏而止。而道各鑄一字于錢背如勝國製。以資識別。而杜奸偽。仍做國初當十當三之法。量鑄數萬文。與制錢相輔而行。而稍異其銅色。精其肉好。俾盜者不易摸擬。可以省工本而通商賈之輕賫。第緍不可使之多。而孔不可使之旁出于他所。一責成于行在之寶源。而于以見人主獨操馭富之棅。或者其有賴也乎。嗟夫聖王治天下因民之情與之宜之、不深強也、今民情不以錢幣而以銀幣非一日矣。上又求金之使旁午。而積金之府歲拓。明奪其所欲。而予之以其所不欲。強而行之。無乃藉青蚨以愚黔首。天下攘□。其亦有辭。夫惟捐稸積、施恩惠、大盈不朽蠹、而公私之費自充、不然雖萬物為銅、無益于數巳、


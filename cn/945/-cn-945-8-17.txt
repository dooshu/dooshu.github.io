送倚序

我之先由永嘉之难避地江外占数於上饶及刘展之寇又迁於闽粤治产殖货以财雄於建安世为强宗高上武力唐室之季乱离云瘼礼乐征伐不出本朝无种而起为王侯称兵而分据州郡故王氏奄有无诸六郡之地盘牙交错莫非勍敌候望走集悉严兵备故我内外家世皆服缦胡而冠武弁总舆师而提尺籍辎軿鼓吹盛於一方而羣从叔季凭藉世资习尚豪举竞养声利争为节侠唯玉山府君劳谦降志刻苦读书好学之名闻於州里以孝廉射策委质江吴以儒雅从政仕至宰邑无何黄旗运尽琴堂秩满考盘故里啓手归全太常府君博涉艺文尤深左氏终鲜兄弟不遑充赋未及中夀遘兹大祸家无担石之蓄门无强近之亲藐视诸孤朝不谋夕我是时以一命为兰台正字尚未及志学之岁遽罹悯凶将就死灭尔曹皆丱角稚齿俱未成人田园汚莱裘葛不具堂构颓替弓冶渐微既泣血终丧即割慈游宦艰难险阻备尝之矣既而索米都下薄游外郡又三岁以文三十篇献於公车始得为太常奉礼且有中旨阅书於秘府日享公膳月受俸缗未能亢宗财足餬口而太夫人与汝曹仰给薄产终岁食贫我又智効一官相去万里晨夕引领不觉涕之无从也我亦进德砺行修词聚学又得册府秘书夙夜研习曾未期月颇有文章出於人间为前辈所许又频诣司马门献赋颂天子益知名凡再岁间一召试内署一应制行在得光禄丞赐进士第复受诏直集贤书院星律载周宠光举集稽古之力岂诬也哉得禄既丰思养弥切削牍为奏赐告言归自建安扶迎太夫人并挈汝曹尽室西上侨寓辇毂殆兹岁星一周於天矣而我以不肖之质中人之才黄屋过听擢司雅诰敢不摩揣铅钝励精夙夜期有以润色帝载与三代同风柰何力不逮心位过其量岁祀逾久官谤嚣然不能上封自劾幞被引退乃犹束带就列俛首取容碌碌於荐绅间亦顔之厚矣今年汝举进士有司荐名我时侍从穆清亲逢旦暮天子又赐汝高第自丙科而升乙科俄顷之间恩奨蕃缛汝之仲兄及季弟比年来圣人诞生之辰延赏近侍并得解褐试秩蓬丘每朔旦列拜膝下私门嘉庆岁时伏腊捧觞上夀怀黄佩玉趋走左右固足以慰太夫人之心而伯仲森列门无白丁亦足以为乡曲之美谈交游之光宠也今汝申天官调补掌簿四明期以来年往代其任且将归省松檟盘桓里闾俟春夏之交乃涖厥职汝当念为士之道以仁义是务而闲宴不可忘为吏之方以法令是师而资材不可强事上贵乎恭而慎於謟临下尚乎简而惩其违至於淳素之风清白之训盖我之家法耳岂复郑重而言之哉若乃博约文史切磋道术此又朋友之事也吾何与焉汝之归吾党之人有问於我者为言受恩寖深涖官无状如卫鹤之有禄位若社鼷之载车马悲愁忧畏不遑宁处幸天子一旦澄汰流品考核名实不能者止奉身而退固愿返初服奉版舆从诸乡先生优游以卒岁也






卷八



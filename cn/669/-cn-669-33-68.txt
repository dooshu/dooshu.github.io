68　陌上桑以增損楚辭爲之　東坡有歸去來集字


宋書樂志，陌上桑曰楚辭鈔，以九歌山鬼篇增損爲之。東坡因歸去來爲詞，亦此類也。

【集證】宋書樂志：「陌上桑，楚辭鈔云：『今有人，山之阿，被服薜荔帶女蘿。既含睇，又宜笑，子戀慕予善窈窕。乘赤豹，從文貍，新夷車駕結桂旗。被石蘭，帶杜蘅，折芳拔荃遺所思。處幽室，終不見，天路險艱獨後來。表獨立，山之上，雲何容容而在下。杳冥冥，羌晝晦，東風飄飄神靈雨。風瑟瑟，木搜搜，思念公子徒以憂。』」

【元圻案】東坡有歸去來集字十首，自序云：「余喜淵明歸去來詞，因集字爲十首。」又陶子駿佚老堂詩，東坡自注云：「余增損淵明歸去來以就聲律，謂之歸來引。」






○答衢州郑使君论文书

专使至，辱书，并归拙文，如见君子。所褒过当，无德以当之。幸甚！

门人云：“夫子之文章，可得而闻也；夫子之言性与天道，不可得而闻也。”即圣人道可企而及之者文也，不可企而及之者性也。盖言教化发乎性情，系乎国风者，谓之道。故君子之文，必有其道，道有深浅；故文有崇替，时有好尚；故俗有雅郑，雅之与郑，出乎心而成风。昔游夏之文，日月之丽也。然而列於四科之末，艺成而下也。苟文不足则，人无取焉，故言而不能文，非君子之儒也；文而不知道，亦非君子之儒也。逮德下衰，其文渐替，惜乎王公大人之言，而溺於淫丽怪诞之说。非文之罪也，为文者之过也。夫善为文者，发而为声，鼓而为气；真则气雄，精则气生，使五彩并用，而气行於其中。故虎豹之文，蔚而腾光，气也；日月之文，丽而成章，精也。精与气，天地感而变化生焉。圣人感而仁义生焉，不善为文者反此，故变风变雅作矣。六义之不兴，教化之不明，此文之弊也。

噫！文之无穷，而人之才有限，苟力不足者，强而为文则蹶，强而为气则竭，强而成智则拙。故言之弥多，而去之弥远，远之便已，道则中废，又君子所耻也，则不足见君子之道与君子之心。心有所感，文不可已，理有至精，词不可逮，则不足当君子之褒。敬叔顿首。


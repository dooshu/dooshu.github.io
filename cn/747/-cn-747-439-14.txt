○安西请赐衣表

臣奉某月日敕：令臣河西拣招五千人，赴碛西逐面防捍者。臣到安西之日，安西早已翻营，军令有行，困不敢息，铁衣不解，吹角便行。边庭路长，去去弥远，往还三万里，辛苦二周年。朝行雪山，暮宿冰涧，溪深路细，水粗（阙二字）大约一程，少亦百渡。人肤皴裂，道上血流，畜蹄穿且，路傍骨积，征马被甲，塞草不肥，战士戎衣，胡风尽化。今边秋早冷，赤肉迎霜，臣准敕放还，实恐碛途冻死。伏惟矜慈育物，远念单寒，请令安西给付绵帛，荩其冻露，路免僵尸，生入铁门，死将不朽。


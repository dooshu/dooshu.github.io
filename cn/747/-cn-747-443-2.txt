○诛田希鉴献状

田希鉴悖逆成性，怙乱作奸，顷因凶徒，遂构邪计。昨者蕃众效义，左右官军，冯河祗供，将期收复。而泾原恶党，丑正害贤，陷翻军城，残贼忠义。明班奔窜，才得全生，河清忠勤，终见肆毒。职繇希鉴扇动，逆类猖狂，负国家之深恩，受朱Г之节制，包藏狡逆，莫甚於斯。臣昨者巡边，将欲安抚，而希鉴潜勒步骑，或在要冲，名为迎臣，实欲拒捍。臣先令精锐，以夺其势；次遣宣谕，以慰其心。虽云鸱张，未暇设施，迹其前後，实不可容。男萼等罪恶既同，谨并按军令讫。臣幸当重寄，累受宠荣，除恶之义，思去本根，报国之诚，敢诛无礼。况俯临边境，须用忠良，若容此人，无以惩革。

于颀

颀字休明，河南人。累官京兆尹，徙河南尹，三迁工部尚书，以太子少师致仕卒。


童校书冀三十一首

【效陶彭泽】

少无簪组念，雅志在丘岑。

结庐古涧阿，栖迹嘉树林。

南轩纳朝阳，北牖延夕阴。

踵门无深辙，入室有鸣琴。

良朋以时至，清坐谈古今。

秫田秋向熟，浊醪行可斟。

顷筐撷园蔬，持竿钓清浔。

欢饮聊共适，过满非所钦。

【读山海经（二首）】

古来学仙者，汉武殊可怜。

后宫降王母，东狩封泰山。

青鸟去不返，巨石乃能言。

空留蟠桃核，谁能待千年。

白日出扶桑，流光丹若木。

东西几万里，倒影射蒙谷。

尝闻瀛海上，半夜见日浴。

如何北荒外，乃有龙衔烛。

【杂诗（二首）】

天运无停轨，寸管未易量。

适见牵牛中，短日已在房。

招摇指东壁，辽辽夜未央。

忆昔初别君，春日甫载阳。

徘徊岁云莫，郁结愁我肠。

人生天地间，每向忧患老。

自非秉明哲，盛名安足保。

忆君堂前柏，我儿发未燥。

蹉跎两鬓衰，立身恨不早。

而中恐无闻，柏今已合抱。

草木本无情，此意向谁道。

【后和陶诗（二十首）】

（中州自序曰：“余往年尝一和陶靖节诗，俯仰垂四十年，浮云世事，何所蔑有。及来河朔，触事感怀，间用其韵，积日既久，辞无诠次，因褎而目之曰《后和陶诗。然余前所和者，多因其事而寓己意；今所和者，第用其韵不复用其事云。”中州《前和陶诗，苏平仲书其后。《后诗则洪武二十五年壬申，与独庵少师同客于燕，少师用蝇头小楷继写成卷，而题其后云：“中州先生才力老成，问学淹贯，二十年来奔走南北，虽涉历世故，乐天知命，有合于靖节之志趣。其和诗如茧抽泉决，略不见其艰窘，矧有牵强者耶？”己丑岁之涂月，子晋得少师手书卷录以示余，余录其什之二云。）

【庚子岁五月中从都还阻风于规林（二首）】

我昔少年日，无事幸休居。

佩弦戒性缓，每师董安于。

迨兹桑榆景，始悟失东隅。

屡将孱弱躯，触冒风波途。

严冬朔风急，夜绝高邮湖。

岂不幸利涉，为计良已疏。

古人戒垂堂，况我疾病余。

前途谅多险，欲悔将焉如。

仲冬度长淮，滉荡迷所知。

同行得佳侣，乃谐夙所期。

忆昨辞京国，与子适同时。

参差各首路，不谓会在兹。

举觞更相属，满饮不须辞。

人生如浮萍，聚散安足疑。

【拟古（五首）】

生世无百年，孰究天地终。

宁知洛邑地，乃处陆浑戎。

古来遗世士，守雌知其雄。

我生七九年，始识广莫风。

朔土恒早寒，况乃岁律穷。

发春谅不远，行见星鸟中。

月落窗牖白，日出东南隅。

披衣茅檐下，稍觉四体舒。

故山邈千里，永念先人庐。

晨夕庇风雨，少小之所居。

别去逾十年，岂但园田芜。

齿发日衰暮，天意谅何如。

西京全盛时，金城高且完。

十二罗通衢，四方萃衣冠。

金张贵公子，锦衣照朱颜。

甲第连云霄，车马塞城关。

鸡鸣趋青琐，日晏下朝端。

琼楼启华宴，瑶瑟发清弹。

吴娃引赵女，妙舞翔凤鸾。

亦知衡门下，士不免饥寒。

美玉韫荆璞，三献泣卞和。

宁戚扣牛角，中夜犹商哥。

古来不遇士，蹭蹬良亦多。

百年水上沤，万事风中花。

且复对尊酒，不饮当如何。

下士困形役，至人得天游。

尸居一室间，心已历九州。

所以驱牛翁，不肯饮下流。

翩翩九苞凤，饮啄昆仑丘。

一飞下虞廷，再鸣止岐周。

瑞物不世出，安用罗网求。

【和胡西曹示顾贼曹】

朔土秋气高，日夕来凉幰。

鸿雁已南乡，游子寒无衣。

履霜戒坚冰，几者动之微。

所以漆室女，浩叹忧园葵。

烨烨阶下兰，一夕遽变衰。

愁来谁与语，有酒聊自挥。

故乡岂不怀，我行尚迟迟。

百年同适客，何事主叹悲。

【杂诗（五首）】

劳生无百年，知止乃逸豫。

尺鷃聊自足，云鹏谩高翥。

所以邴曼容，位高即免去。

富贵岂不怀，能不为身虑。

君看嗜利徒，末路竟何如。

驱车下峻坂，中路安得住。

康庄苟弗慎，宁非覆车处。

保生良有道，至要在戒惧。

生世岂不长，少年忽已老。

况复涉忧患，余生仅能保。

客乡风土殊，水火异湿燥。

百事每随人，五更起常早。

宁能逐声利，冰炭置怀抱。

有酒陶一觞，身外无复道。

生世无百年，我愿常欢喜。

尊中有美酒，胸次无尘事。

宠辱了不知，动静得如意。

妻孥常在眼，亲故数相值。

畅饮送余年，一任岁月驶。

身后称善人，财产不须置。

白日下平陆，北风号枯桑。

尘沙动地起，眯目扬秕糠。

我行在中野，况乃久休粮。

解装憩逆旅，笛声感山阳。

旧游尽陈迹，抚事增永伤。

故山不可见，忧来忽无方。

世事讵有涯，且复陶一觞。

十月渡黄河，北风凄已凉。

河水深且驶，溯洄上吕梁。

仰视南雁飞，缅焉怀故乡。

吴葛已十暑，楚砧亦三霜。

宁知衰莫年，转觉归路长。

【和刘柴桑】

昔我去乡里，所至辄踌躇。

踌躇何所叹，华屋无人居。

父老向我言，往往卿相庐。

存者日颓弊，余已成丘墟。

亦有良田畴，岁久不菑畬。

先人始创业，艰难亦勤劬。

不谓数世后，子孙亦已无。

我谓老父言，其人非二疏。

卖金趣供具，此外奚所须。

我躬谅不阅，身后欲何处。

【归园田（三首）】

少小乐闲旷，被褐守空山。

白头赋远游，倏已二十年。

箪瓢陋巷居，安得如颜渊。

昨宵偶不寐，忆我南山田。

平生伏腊资，今弃草莽间。

岂无升斗禄，差以慰目前。

妻孥在远道，弃置同云烟。

独念故山下，草屋行将颠。

亦知身后名，未若生前闲。

且复对尊酒，一醉已陶然。

我家南山下，茅屋枕溪曲。

白头每思归，此愿何时足。

败壁悬素琴，荒庭暗棋局。

天道恒好还，世事如转烛。

宁知若木景，不返扶桑旭。

我昔在田野，东阡与南陌。

时有素心人，浊酒聊共适。

既醉各归卧，不如牛羊夕。

醒来视西牖，残月在窗隙。

宁知衰莫年，乃复困行役。

天公如佚老，言归遂耕绩。

击壤乐余年，箪瓢敢求益。

【己酉九日】

客游五千里，乃得物外交。

朔土天早寒，九月草树雕。

衍公林下秀，要我共登高。

秋风净游氛，流目空云宵。

稍觉怀抱宽，遂忘登陟劳。

古人不可见，俯仰心为焦。

缅怀庐山远，神契栗里陶。

斯人去已远，千年犹一朝。

【贫士】（二首）

我昔客吴会，岁星直降娄。

乃多素心人，晨夕更唱酬。

及兹客燕蓟，岁星行一周。

亲友去眼远，日夕生离忧。

物外得衍师，似是支遁俦。

同乡或同归，此外非所求。

人生靡定止，飘荡如转蓬。

万事了不齐，畴能诘化工。

宁知扬子云，乃愧楚两龚。

天运有代谢，倚伏恒不同。

委愿随所遇，胡为计穷通。

用舍固有命，勖哉慎所从。

【题胡廷辉画梨园图】

君不闻昔年天宝全盛时，梨园玉雪千万枝。

君王夜入月宫去，后庭愁损千蛾眉。

银桥阁道相联络，十二阑干倚寒玉。

归来不忆天上游，独记《霓裳羽衣曲。

沉香燕坐清夜长，流苏宝带悬明榼。

一百五日寒食节，三十六宫明月香。

玉环睡足娇无力，梦绕巫山楚云碧。

六花散作晴云飞，落地琮花晓无迹。

渔阳一夜飞边尘，六龙万里天西巡。

马嵬肠断埋香玉，蜀道天高空白云。

东归坐叹年华暮，遥夜漫漫谁与度。

梨园弟子多白头，满眼新人不如故。

尔来此恨六百年，花开岁岁春风前。

乾坤旧事逐流水，画图却向人间传。

半幅齐纨渺箫瑟，拭眼春风香露湿。

当年画史知几人，曾为君王写无逸。

【水车行】

零陵水车风作轮，缘江夜响盘空云。

轮盘团团径三丈，水声却在风轮上。

大江日夜东北流，高岸低坼开深沟。

轮盘引水入沟去，分送高田种禾黍。

盘盘自转不用人，年年祇用修车轮。

往年比屋搜军伍，全家载下西凉府。

十家无有三家存，水车卧地多作薪。

荒田无人复愁旱，极目黄茅接长坂。

年来儿长成丁夫，旋开荒田纳官租。

官租不阙足家食，家家复藉水田力。

一车之力食十家，十家不惮勤修车。

但愿人常在家车在轴，不忧禾黍秋不熟。

【冬日道中】

日落疏林度小桥，天寒岁晚路迢遥。

道人已是归心急，更为梅花住一宵。

【罱泥行】

朝罱泥，暮罱泥，河水浇田河岸低。吴中有田多卤斥，河水高于田数尺。雨淋浪拍岸善崩，岁岁罱泥增岸塍。载泥船小水易入，船头踏人船尾立。吴儿使竹胜使篙，竹筐漉泥如浊醪。水流泥滑似沃焦，岸上浮土何如高。此身便作淘河鸟，河水终多泥渐少。君不闻越上之田高于城，连车引水千尺坑。车声轧轧夜达明，田间浊水无时盈。吴田苦涝越苦旱，越水常慳吴水满。嗟乎世间至平惟水犹不平，请君不用观世情。

【和衍公约看杏花韵】

客乡不识花时节，官舍萧条如巷陌。

闭门犹恐迎朔风，况复看花事行乐。

前年又得殷师疾，往往空中闻打麦。

回思少年真一梦，幸免泥涂陷双脚。

非无万里封侯志，胆落绳桥悬度索。

亦欲州县谋斗升，束带晨趋谒方伯。

坐是蹉跎四十年，不知两鬓如霜白。

东邻有子早宦游，骏马雕鞍日驰跃。

西邻有客亦从军，十载归来门列戟。

书生半世成何事，出门却笑天地窄。

南北驱驰今几年，犹喜青衫尚如昨。

去冬十月上燕蓟，朔风入怀衣缝拆。

弊裘百日走黄沙，纵有清泉谁浣濯。

平生故人幸相值，一一襟怀皆磊落。

四海谁非兄弟亲，百年同是乾坤客。

兴来载酒数相过，如此客怀良不恶。

昨宵忽作乡山梦，便欲飞书谢娄约。

来春玉版行可参，拟约参寥同大嚼。

【再次衍公约看杏花】

我生独后邵康节，白首黄尘走阡陌。

兴来犹作山水游，不减当年谢康乐。

归来读书茅屋底，不悟庭中雨漂麦。

往年为客上湘水，万里不异僧行脚。

东还苕霅又十年，日夜思归叹萧索。

移舟五湖吊范蠡，酾酒三高祠太伯。

岂无苍弁晴岚翠，亦有洞庭秋月白。

不问乌飞与兔走，自乐鸢飞共鱼跃。

去年买舟上吕梁，横波利石森戈戟。

狂吟不信风涛险，浩饮只恐沧溟窄。

眼中往往逢故人，谩说人民已非昨。

去年二月到燕城，官河水动冰初拆。

解装孤馆深闭门，尘缨未暇沧浪濯。

城西招提双杏树，闻道花开亦将落。

汤休妙语数见招，怜我同是江南客。

嗟余卧病已旬浃，出门不奈东风恶。

西家蹇驴许相借，明日无风便如约。

政使飘零满地香，共拾残英带冰嚼。


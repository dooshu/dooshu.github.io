○尚寶司題名記 【 尚寶題名】

為東樓作記非佳事也以其有裨典故載之

尚寶司掌璽牌符之事、國初建符璽郎、後改曰尚寶司、秩正三品、洪武元年、乃置卿一人、正五品、少卿一人、從五品、司丞二人、正六品、其後大臣、子弟以廕補丞者無常員、列署在右掖之內、其地至禁密也、寶璽之大者曰奉天之寶、為唐宋傳璽、惟祀天地用之。凡詔若赦、則用　皇帝之寶。立封及賜勞。則用行寶。詔親王大臣調兵。則用信寶。冊上尊號、則用尊親之寶。敕諭親王。則用親親之寶。祀山川鬼神。則用　天子之寶。封外夷及賜勞則用　天子行寶。詔外夷調兵、則用　天子信寶。曰誥則用誥命之寶。曰敕則用敕命之寶。敕獎臣工。則用廣運之寶。敕諭來朝官員則用敬天勤民之寶。凡寶之用。必請命而後發焉　天子饗祀郊廟若視學籍田勳衛扈從、及公侯駙馬、都督日衛、錦衣當直、則給金牌牌之。制有龍者。虎者。麒麟者。獅者。雲者。以其官為差。皇城金吾禁夜、五城夜廵、則給令牌。虎賁廵城。則給銅符。九門守衛。則給銅牌。錦衣校尉入直。則給雙魚銅牌。京官之朝參者。則給牙牌。勳臣以勳字。親臣以親字。文臣以文字。武臣以武字。文武官之與陪祀郊廟。及執事人。亦給牙牌。有圓花。長花。長素之別。凡諸得給牌者。有故。則檢籍而納之。親王之國。及文武大臣出撫鎮則給符驗。御史出廵察。則給印。事竣則納之。稽出入之令而辨其數其事至重也此重事也仍應以重臣領之每大朝會則二人以寶導駕先立侍殿中。駕出幸則二人以騎從寶行。其為侍從至親近。國初類以文學儒臣領其職或兼秩焉尚書郎而下。非有才名者不得調勳輔大臣子弟。奉特旨。乃得補丞。他流所弗與焉其選至慎也故事曹省皆有題名而符司缺焉嘉靖丁未分宜東樓嚴君以太常少卿領司事、乃蒐諸故牘、自洪武而下、迄于今得若干人、刻其姓名爵里立石于長安之直廬、以稽往而昭來也、丐張子記之、前皆敘事於此發論取其簡淨治曰寶者人君所以信其令於天下者也名者君子所以信其行於後世者也人君之於寶。則設官以守之者。慎其令也。然則君子之於名其賢不肖關於勸懲者至遠也顧可以弗思慎乎哉。夫德者。所以慎名之具也是故人君有慎令而後天下無邪政是謂治法君子有慎名而後終身無邪行是謂治人以治人而守治法則身安而國家可長保也嗚呼豈獨尚寶然哉。此東樓所為題名意也

皇明經世文編卷之二百四十二終








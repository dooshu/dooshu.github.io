翁孟寅


孟寅字宾旸，号五峰，钱塘（今杭州）人。登临安乡书，曾为贾似道客。

烛影摇红

楼倚春城，锁窗曾共巢春燕。人生好梦比春风，不似杨花健。旧事如天渐远。奈情缘、素丝未断。镜尘埋恨，带粉栖香，曲屏寒浅。

环佩空归，故园羞见桃花面。轻烟残照下阑干，独自疏帘卷。一信狂风又晚。海棠花、随风满院。乱鸦归后，杜宇啼时，一声声怨。

阮郎归

月高楼外柳花明。单衣怯露零。小桥灯影落残星。寒烟蘸水萍。

歌袖窄，舞鬟轻。梨花梦满城。落红啼鸟两无情。春愁添晓酲。

齐天乐

幽香不受春料理，青青尚馀秋鬓。礀曲岩隈，烟梳露浴，甘与菰蒲共隐。芳标瘦迥。看缨结丁香，带萦晴荇。恨水东流，楚江憔悴乱云暝。

凄凉梦游故苑，纵妒花风暴，吹梦难醒。艳李妖桃，纡青佩紫，争似广文官冷。尘波万顷。算谁是同心，自怜孤影。收敛风流，素弦清夜永。

又

元夕

红香十里铜驼梦，如今旧游重省。节序飘零，欢娱老大，慵立灯光蟾影。伤心对景。怕回首东风，雨晴难准。曲巷幽坊，管弦一片笑声近。

飞棚浮动翠葆，看金钗半溜，春妒红粉。凤辇鳌山，云收雾敛，迤逦铜壶漏迥。霜风渐紧。展一幅青绡，净悬孤镜。带醉扶归，晓酲春梦稳。

摸鱼儿

卷西风、方肥塞草，带钩何事东去。月明万里关河梦，吴楚几番风雨。江上路。二十载头颅，凋落今如许。凉生弄麈。叹江左夷吾，隆中诸葛，谈笑已尘土。

寒汀外，还见来时鸥鹭。重来应是春暮。轻裘岘首陪登眺，马上落花飞絮。拚醉舞。谁解道，断肠贺老江南句。沙津少驻。举目送飞鸿，幅巾老子，楼上正凝伫。








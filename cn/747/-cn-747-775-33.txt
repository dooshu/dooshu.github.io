○贺翰林孙舍人状

伏承荣加宠命，伏惟感慰。舍人文苞雅诰，道叶皇猷，烂云藻以敷华，叶天声而应律。载迁星次，爰奉夏官，焕彩服於兰堂，耀琼枝於粉署，女侍使虚薰锦帐，中谒者方奉芝泥。聊用望郎，以为假道，伫当仰承睿旨，近执化权。侣四辅以燮和，合万钱於供养。某厚承恩顾，未获趋承，欣贺莫任，瞻恋斯极。


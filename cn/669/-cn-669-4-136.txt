136　九德九夏類雅頌　詩之音律猶易之象數


艾軒策問曰：「九德、九夏，雅頌之流也。貍首，風也。豳之雅頌，猶魯頌也。」薛士龍曰：「詩之音律，猶易之象數。」

【閻按】貍首，逸詩，果載射義篇内，則似二雅體，非風也。詳尚書古文疏證卷五第八十條。

【何云】是二者，蓋亦無害乎其不知也，況强以臆説求之，終亦不知而作而已。

【元圻案】林艾軒集策問曰：「九德之歌，九夏之奏，貍首之節，與夫豳雅豳頌，皆曉然見之於經，而求之三百篇之中，無有也。如九德、九夏，則雅頌之流也。貍首，則風也。豳之雅頌，猶魯頌也。然豳一國之事，不應有所謂雅者。周公之所載，仲尼獨缺而不取者，又何耶？」〇薛士龍浪語集答何商霖第三書曰：「詩家之音律，猶易之象數。聖人於易稱君子之道四，則詩之聲又未可以一偏取。孔子固嘗絃歌合樂，亦不爲無取于辭。」






○颁行新令制

门下：盖上帝临下，覆帱之德彰焉；圣人在上，财成之迹著焉。然则统天理运。微政令不能通其道；经国训人，非涣汗无以宣其化。故羲爻演繇，后以施命诰四方；《虞典》记言，帝乃敷文被九域。岂惟遒人振铎，理存乎阐教；象阙悬书，义在於垂法。虽时分步骤，必循先甲之规；代变骊騵，无革达名之轨。既而淳源已往，浇风渐扇，奸宄於是萌生，谲诈以之飚起。相彼群俗，颇乖於信义；顾兹庶尹，罕嗣於忠勤。尺一交驰，徒有书亭之弊；五条间出，犹招挂壁之讥。非所谓光阐帝图，作为人极者也。由此绿绨爰降，尤慎於繁冗；黄素所施，弥崇於喻晓。皇家创业，抑扬前古，粤在贞观，大启宪章，浃声教於幽遐，烛文明於区宇。鸿池衍诰，统理详密，螭钮腾文，规模宏远，固以贻厥将来，悬诸日月。

朕祗肃鸿业，恭临宝位，握千载之祯符，承百王之末绪，凝神闲馆，托轩梦以忧人，采诵康衢，用尧心而拯物。然以万机事总，恐听览之或遗；四海务殷，虑缉访之多阙。南宫故事，综核已殚；内史旧章，搜罗殆尽。自御宸扆，每怀冰谷，身虽处於岩廊，情实系於亿兆，比者在外州府，数陈表疏，京下诸司，亦多奏请，朕以为帝命多绪，范围之旨载宏，王言如丝。弥纶之道斯洽，前后处分，因事立文，岁序既淹，条流遂积，览之者滋惑，行之者愈怠，但政贵有恒，辞务体要，道广则难备，事简则易从，故自永徽以来，诏敕总令沙汰，详稽得失，甄别异同，原始要终，捐华摭实，其有在俗非便，事纵省而悉除，於时适宜，文虽烦而必录，随义删定，以类区分，上禀先规，下齐庶政，导生灵之耳目，辟风化之户牖，俾夫施之万祀，周知训夏之方，布之八埏。共识司南之路，仍令所司编次，具为卷帙施行，此外并停，自今以后，诸有表奏。事非要切，并准敕令，各申所司，可颁示普天，使知朕意，主者施行。


和卢侍御通塘曲





君夸通塘好，通塘胜耶溪。[一]通塘在何处?远在寻阳西。青萝袅袅挂烟树，白鹇处处聚沙堤。[二]石门中断平湖出，百丈金潭照云日。[三]何处沧浪垂钓翁，鼓棹渔歌趣非一。[四]相逢不相识，出没绕通塘。浦边清水明素足，别有浣纱吴女郎。行尽绿潭潭转幽，[五]疑是武陵春碧流。[六]秦人鸡犬桃花里，将比通塘渠见羞。通塘不忍别，十去九迟回。偶逢佳境心已醉，[七]忽有一鸟从天来。月出青山送行子，[八]四边苦竹秋声起。长吟白雪望星河，双垂两足扬素波。[九]梁鸿、德耀会稽日，[十]宁知此中乐事多。

[一]施宿《会稽志》：若耶溪，在会稽县南二十五里，北流与镜湖合。



[二]郑樵《尔雅注》：白鹇似鸽而大，白色红脸，可爱。



[三]江淹诗：“碧鄣常周流，金潭恒澄澈。”吕延济注：“潭水澄澈，下有金沙，故曰金潭。”



[四]陶潜诗：“鼓棹路崎曲。”棹，楫也，在舟之旁，拨水以进舟者也。一说短者曰楫，长者曰棹。



[五]梁简文帝诗：“绿潭倒云气，青山衔月规。”



[六]武陵桃花，见二卷注。



[七]《庄子》：郑有神巫曰季咸，列子见之而心醉。



[八]鲍照诗：“居人掩闺卧，行子夜中饭。”



[九]王褒《洞箫赋》：“扬素波而挥连珠。”吕向注：“素，白也。”



[十]《后汉书》：梁鸿东出关，与妻子居齐、鲁之间。有顷，又去适吴，依大家皋伯通，居庑下，为人赁舂。每归，妻为具食，不敢于鸿前仰视，举案齐眉。伯通察而异之，曰：“彼庸能使其妻敬之如是，非凡人也。”



琦按：梁鸿所适之地在今苏州，而云会稽者，盖其地古属吴国，秦属会稽郡，汉仍其旧不改。至后汉顺帝永建四年，始分置吴郡。鸿在肃宗朝，尚未有吴郡之名，史臣本古国名而言，故曰吴，与上齐、鲁一例通称，太白则指其本时之郡而言，故曰会稽，似乎乖异，而实不相妨也。






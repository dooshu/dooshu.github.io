◇桃赋

有东园之珍果兮，承阴阳之灵和。结柔根以列树兮，艳长亩而骈罗。华落实结，与时刚柔。既甘且脆，入口消疏。夏日先熟，初进庙堂。辛氏践秋，厥味益长。亦有冬桃，冷侔冰霜。放神适意，恣口所尝。华升御于内庭兮，饰佳人之令颜，实充虚而疗饥兮，信功烈之难原。嘉放牛于斯林兮，悦万国之安。望海岛而慷慨兮，怀度朔之灵山。何兹树之独茂兮，条枝纷而丽闲！根龙虬而云结兮，弥千里而屈盘。御百鬼之妖慝兮，列神荼以司奸，辟凶邪而济正兮，岂唯荣美之足言！（《艺文类聚》八十八，《初学记》二十八）


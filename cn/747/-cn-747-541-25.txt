○为人谢赐口脂等并历日状

右，中使吴千金至，伏奉敕书慰问臣，并赐前件口脂、腊脂、红雪、紫雪各一合，并历日一卷等者。伏以岁将更始，节及嘉平，陛下凝香为膏，聚药成散；颁日月於历上，奋龙鸾於笔端；星分九天之使，云布一日之泽。此诚无私之殊造，均养之深仁。臣空抱愚忠，曾无方略，一居藩镇，三度受恩。朱奁忽开，鲜腻与芳馨相杂；素编既列，闰馀将分至不差。披寻而齿算延长，涂傅而口容芳润。油云之覆逾广，无以胜任；绵地之封粗安，未为报效。捧受赏玩，形神涣然。无任感戴之至。


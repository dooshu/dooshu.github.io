○令文武选人对众留放诏

政理之源，实惟选士；铨综之道，必在至公。比来文武选人调集者，及於留放，末日引通，甄鉴匪周，或纪纲不一，以资取舍，讵免流言。须议事以制法，亦因时而革弊。自今已后，吏部选人，宜审定格限颁示，令集铨之日，各量官资书判，状迹功优，据阙合留，对众便定。岂惟免淹时日，抑亦共表公平。见收者既无溢升，被放者亦当敛分，则自近及远，以绝幸求。其有宏词博学，或书判特优，超越流辈者，不过限以选数听集。其武部选人，试日较等功优，亦对众便从留放。仍永为常式，并作条件处分。


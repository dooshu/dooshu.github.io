文集卷十八


提举玉局观谢表


臣先自昌化军贬所奉敕移廉州安置，又自廉州奉敕授臣舒州团练副使永州居住，今行至英州，又奉敕授臣朝奉郎提举成都府玉局观在外州军任便居住者。七年远谪，不意自全；万里生还，适有天幸。骤从缧绁，复齿缙绅。臣轼中谢。伏念臣才不逮人，性多忤物。刚褊自用，可谓小忠；猖狂妄行，乃蹈大难。皆臣自取，不敢怨尤。会真人之勃兴，与万物而更始。而臣独在幽远，最为冥顽。迨兹起废之初，倍费生成之力。终蒙记录，不遂弃捐。此盖伏遇皇帝陛下正位龙飞，对时虎变。神武不杀，岂非受命之符；清净无为，坐获消兵之福。聪明不作，邪正自分。使臣得同草木之微，其沾雷雨之泽。臣敢不益坚素守，深念往愆？没齿何求，不厌饭蔬之陋；盖棺未已，犹怀结草之忠。臣无任。卷二四





慰皇太后上仙表


伏睹正月十四日大行皇太后遗诰者。恸发六宫，悲缠九土。奉讳哀殒，不知所云。臣轼中谢。大行皇太后德冠三朝，化行四海。独决大策，措天下于太山之安；退避东朝，复明辟为万世之法。奄终寿禄，莫晓天心。恭惟皇帝陛下仁孝自天，哀伤过礼。惟圣达节，岂复行曾、闵之难；以民为心，则当法舜、禹之大。愿少宽于追慕，庶下答于臣民。臣以外郡居住，不获奔赴阙庭，无任哀痛陨越之至。卷二四





代普宁王贺冬表四首


皇帝


七日来复，阳既进而岁功成；八风不奸，乐已调而君道得。惟圣在御，与天同符。恭惟皇帝陛下嗣守洪基，丕承先志。法《小毖》以求助，期《既醉》之太平。渊默临朝，顺阳道之消长；清净为治，俾物类以昭苏。受福无疆，成功不宰。臣猥以暗弱，仰荷诲怜。敢先百辟之朝，以祝万年之寿。卷二四





太皇太后


效五物以观云，咸知岁美；备八能而合乐，益验人和。顾兹百乐之生，实助两宫之庆。中贺。伏惟太皇太后陛下至诚待物，博爱临民。保佑神孙，已致无为之治；守持大业，匪居不世之功。宜福禄之日来，与天地而同久。臣早被恩勤之赐，莫知补报之方。跪奉玉觞，仰祈眉寿。卷二四





皇太后


阳气应时，验灰轻而权拥；日表如度，知岁美而人和。庆自宫闱，泽流寰宇。中贺。伏惟皇太后陛下性服慈俭，体安礼仪。同太姒之母周，慕涂山之兴夏。仰推圣子，坐底于成功；抑损外家，共陶于至化。得天人之共助，享福禄之无疆。臣猥以孱虚，夙承教育。敢效冈陵之祝，永同葵藿之倾。卷二四





皇太妃


玉律灰除，验阳微之协应；土圭景至，迎初日之舒长。福禄所钟，宫闱同庆。中贺。伏惟皇太妃殿下夙彰懿德，早事先朝。仁孝外全，曲尽两宫之养；温文内备，下刑九御之风。茂对休辰，允绥眉寿。凡托庇庥之赐，不胜颂咏之情。卷二四





谢御膳表


臣伏蒙圣恩，特赐宽假将理。今月七日，又再蒙中使临赐御膳，问其治疗之增损，督以朝参之日辰。臣下履渊冰，上负芒刺。蹄涔虽小，能延两耀之光；寸草何知，莫报三春之泽。正使豚鱼幽陋，木石坚顽，亦将激励忘躯，奔走赴职。而臣尚有无厌之请，敢守不移之愚。在法当诛，原情可悯。实以负薪之疾，积有岁时；勿药之祥，恐非旦夕。终愿江淮之一郡，以安犬马之余生。尚冀此身未填沟壑，期于异日别效涓埃。卷二四





代滕达道景灵宫奉安表


衣冠出游，巍乎宫阙之盛；祖考来格，灿然日月之明。新礼光前，弥文范后。继以作解之雷雨，仍收绘像之子孙。耸观华夷，沦浃枯朽。窃以祀无丰疏，祭不欲昵。自仁率亲，故同宫而合享；惟圣作则，实考古而便今。庶民子来，五福交应。蔚山河之增气，纷岳渎以来朝。仙木蟠根，五圣既联于龙衮；灵芝擢秀，九茎复出于斋房。恭惟皇帝陛下舜孝格天，尧文冠古。损益汉唐之典故，润色祖宗之规摹。寿考万年，永作人神之主；本支百世，共承宗庙之休。臣出守远方，阻观盛礼。会祠坛下，莫睹烨然之光；留滞周南，窃兴命也之叹。卷二四





代滕达道湖州谢上表


郡压五湖，城交二水，既先世旧居之地，亦年少初仕之邦。父老纵观，不谓微臣之尚在；吏民感涕，共知洪造之难酬。中谢。臣闻忠臣可使死封疆，而不能受无根之谤议；志士本不求富贵，而不能安有道之贱贫。况臣早蒙希世之恩，常有捐躯之意。岂容暧昧，略不辨明。然疑似之难知，实古今之通患。汉文帝，贤君也，而不能信贾生之屈；尹吉甫，慈父也，而不能雪伯奇之冤。此小人谮夫所以得志而欺天，忠臣孝子所以抱恨而入地。况臣结累朝之深怨，无半面之先容。而诉章朝闻，恩诏夕下，历数千载，唯臣一人。此盖伏遇皇帝陛下妙物言神，睿思作圣。谓天盖远，以穷呼而必闻；如日之明，虽浸润而不受。念兹七年之厄，收之九死之余。臣敢不更励初心，驯图后效！老当益壮，未甘结草之幽途；死且不辞，尚欲据鞍于前殿。卷二四





同天节功德疏表


伏以累圣储休，上天垂祐，乃逢纯乾之月，肇兴出震之祥。恭惟皇帝陛下以尧舜生知之资，承祖宗积治之庆。《大有》上吉，天人之助已明；《既醉》太平，圣贤之福诚备。至于臣子之私愿，是为草木之微情。幸同海表之民，共罄封人之祝。卷二四





上皇帝贺正表


东方发律，气迎万物之新；南面受图，礼勤三朝之始。惟圣时宪，自天降康。恭惟皇帝陛下文武生知，圣神天纵。旧邦新命，既光启于前人；大德小心，以昭事于上帝。臣久尘从橐，外领藩符，敢倾葵藿之心，仰献松椿之寿。卷二四





杭州贺冬表　一


月临天统，首冠于三正；气应黄钟，复来于七日。君道浸长，阳德光亨。恭惟皇帝陛下清明在躬，仁孝遍物。垂衣南面，天何言而四时成；问孝西清，日将旦而群阴伏。蛮夷奔走，年谷顺成。岂惟四海之欢心，自识三灵之阴赞。臣祗膺诏命，恪守郡符。身虽在于江湖，颜不忘于咫尺。敢同率土，惟祝后天。卷二四





杭州贺冬表　二


消长有时，候微阳之来复；贤愚同庆，知君子之汇征。德化所加，神人并应。恭惟太皇太后陛下睿明天纵，慈俭身先。振海岳以不倾，地无私载；顺阴阳之自化，天且不违。成功已陋于汉、唐，论德盖高于任、姒。黄云可望，共沾至治之祥；彤史何知，莫赞无为之德。臣备员法从，祗役海隅。东阁拜章，阻陪于百辟；南山献寿，徒颂于万年。卷二四





上皇帝贺冬表


《易》称来复，盖知天地之心；《礼》戒无为，以待阴阳之定。恭惟皇帝陛下尧仁冠古，舜孝通神。种德兆民，躬行文景之俭；游心六艺，灼知周孔之情。人既和而岁自丰，天不违而寿无极。臣久缘衰病，待罪江湖。莫瞻北极之光，但罄南山之祝。卷二四





上太皇太后贺正表


尧历授时，夏正建统，气迎交泰之会，祥应重明之朝。恭惟太皇太后陛下道无能名，德博而化。天人所助，本羲《易》之《益》《谦》；慈俭不居，得老氏之三宝。时逢吉旦，福集清宫。臣职守江湖，心驰象魏。天威咫尺，想闻清跸之音；眉寿万年，远奉称觞之庆。卷二四





举黄庭坚自代状


蒙恩除臣翰林学士。伏见某官黄某，孝友之行，追配古人；瑰玮之文，妙绝当世。举以自代，实允公议。卷二四





英州谢上表


罪盈义绝，诛九族以犹轻；威震怒行，置一州而大幸。惊魂方散，感涕徒零。伏念臣草芥贱儒，岷峨冷族。袭先人之素业，借一第以窃名。虽幼岁勤劳，实学圣人之大道；而终身穷薄，常为天下之罪人。先帝全臣于众怒必死之中，陛下起臣于散官永弃之地。恩深报蔑，每忧天地之难欺；福眇祸多，是亦古今之罕有。自悲弃物，犹欲吁天。惟上圣纂宗庙之图，方太母听帘帷之政。招延俊乂，登进老成。何期章句之才，使掌丝纶之要职？凡一时黜陟进退之众，皆两宫威福赏罚之公。既在代言，敢思逃责。苟不能敷扬上意，尊朝廷于日月之明；则何以耸动四方，鼓号令于雷霆之震。固当昭陈功罚，直喻正邪。岂臣愚敢有于私心，盖王言不可以匿旨。当时之天夺其魄，但谓守官；今日之臣肆其言，期于必戮。赖父母之深悯，免子弟之偕诛。罪虽骇于听闻，怒终归于宽宥。不独再生于东市，犹令尸禄于南州。累岁宠荣，固已太过。此时窜责，诚所宜然。瘴海炎陬，去若清凉之地；苍颜素发，谁怜衰暮之年！恩重丘山，感藏骨髓。此盖伏遇皇帝陛下智惟天锡，行自生知。巍巍继六圣之神休，孜孜尽三宫之孝养。深原心迹，曲示哀矜。臣实何人，恩常异众。在先朝偶脱于诛戮，故此日复烦于典刑。顽戾如斯，生存何面！臣敢不噬脐悔过，吞舌知非。革再三而不改之愆，庶万一有善终之望。杀身莫喻，敢怀穷困之忧；守土非轻，尚牧遐荒之俗。傥先朝露之化，永惟结草之忠。臣无任。卷二四





移廉州谢上表


使命远临，初闻丧胆；诏词温厚，亟返惊魂。拜望阙庭，喜溢颜面。否极泰遇，虽物理之常然；昔弃今收，岂罪余之敢望！伏膺知幸，挥涕无从。中谢。伏念臣顷以狂愚，遽遭谴责。荷先朝之厚德，宽萧律之重诛。投畀遐荒，幸逃鼎镬。风波万里，顾衰病以何堪；烟瘅五年，赖喘息之犹在。怜之者嗟其已甚，嫉之者恨其太轻。考图经止曰海隅，其风土疑非人世。食有并日，衣无御冬。凄凉百端，颠踬万状。恍若醉梦，已无意于生还；岂谓优容，许承恩而近徙。虽云侥幸，实有夤缘。此盖伏遇皇帝陛下道本生知，圣由天纵。旧劳于外，爰及小人之依；堪家多艰，鉴于先帝之德。奉圣母之慈训，择正人而与居。凡有嘉谋，出于睿断。悯臣以孤忠援寡，察臣以众忌获愆。许以更新，庶其改过。虽天地有化育之德，不能使臣之再生；虽父母有鞠育之恩，不能全臣于必死。报期碎首，言岂渝心。濯去泥涂，已有遭逢之便；扩开云日，复观于变之时。此生敢更求荣？处世但知缄默。臣无任。卷二四





谢量移永州表


海上囚拘，分安死所；天边涣汗，诏许生还。驻世之魂，自招合浦；感恩之泪，欲涨溟波。中谢。伏念臣生而愚朴，少也艰勤。伥伥而行，不知所届；冲冲而活，何以为生？言则招尤，动常速祸。顾己于时龃龉，使人费力保全。仁宗之朝早得名，神考之朝终见贷。谓宜饰躬自省，去恶莫为。而乃肆言元祐之间，放意太平之际。凡获不虞之誉，宜任非常之辜。过既暴闻，众知不赦。先皇帝明罚敕法，使万里以思愆；今天子发政施仁，无一夫之失所。凡在名籍，举赐洗湔。俾离一海之中，复至五岭之外。拜天恩之优厚，知圣化之密庸。挈是破家，航以一苇。蛟鳄潜底，风涛不惊。遂齐编户之民，不为异域之鬼。视偕飞走，施谢乾坤。天日弥高，徒极驰心于魏阙；乡关入望，尚期归骨于眉山。残生无与于杀身，余识终同于结草。卷二四





谢复赐看坟寺表


名书罪籍，惭负明时。思念私茔，特还旧刹，九泉受赐，荒陇生光。伏念臣早以空疏，叨居近密。始终无补，愚不自量。恩礼误加，骤及既往。一被党人之目，上遗先臣之忧。旧恩已移，没齿何觊。岂谓诏书一出，旧物复还。山陇绝刍牧之虞，松槚变焦枯之色。骨肉感涕，里巷咨嗟。伏遇皇帝陛下性仁无私，圣孝不匮。鉴二帝初潜之地，动一夫失所之怀。号令所加，存殁咸赖。臣衰病已久，报国之日不长。子孙在前，教忠之心未替。卷二四





徐州贺改元表


祗勤国本，已获顺成之年；奉若天休，更新统始之序。庆均夷夏，欢洽神人。中谢。切以为政急于爱民，改元所以表信。非有年无以致家给人足，非盛德无以贻时和岁丰。鸿惟徽称，独冠前代。恭惟皇帝陛下和布治法，底修事功，辟土而任三农，顺时而佐五谷。天用眷佑，秋常大登。蜡通八方之神，民足四鬴之养。乃顺休命，著为始年。臣等均被至恩，共膺优禄。祗奉诏诰，更形颂言。非特降康，已类商王之福；行观嗣岁，复兴周室之隆。卷二四





登州谢宣召赴阙表


仕路崎岖，群言摧沮，虽死生不变乎己，况用舍岂累其怀。中谢。臣草野微生，雕虫末学。昔从仁庙，误蒙拔擢之恩；旋至神宗，亦荷优嘉之礼。祗合俯身从众，卑论趋时，奈何明不自知，谏于未信。屡遭尤谴，实自己为。力常勉于苟安，悔欲追而何及。以此迁延岁月，荏苒尘埃。望已绝于朝端，志必期于老死。此盖皇帝陛下躬成王之幼，赖文母之贤，辅成天纵之才，训导日跻之圣。斯民多幸，神断至公。凡所有为，稍复用旧。况秉节推忠之士，将欲甄收；而作新立法之人，旋行降黜。如臣者擢从远郡，俯届大邦。岂意寒灰之复燃，试其驽马之再驾。每思至此，其念尤深。敢不云云。卷二四





杭州贺兴龙节表


帝武造周，已肇兴王之迹；日符胙汉，实开受命之祥。弥月载临，普天同庆。中贺。恭惟皇帝陛下体乾刚粹，稽古温文。信顺尚贤，已获三灵之助；神武不杀，益修六圣之仁。愿承天休，永作神主。臣叨尘法从，出守郡章。身在江湖，梦想钧天之奏；心同葵藿，远倾向日之诚。卷二四





贺正表　一


献岁发春，天有信于生物；盛德在木，君无为而法天。嘉与含生，日陶至化。中贺。恭惟皇帝陛下肇修人纪，祗畏天明。日月运行，物被无私之照；雷风鼓舞，民知不杀之威。有万斯年，惟一厥德。臣久尘从橐，出领藩符，身寄江湖之间，神驰卫仗之下。卷二四





贺正表　二


若考箕畴，正月为王极之象；玩占羲易，三阳为交泰之期。顺履春朝，诞膺天禄。中贺。恭惟太皇太后陛下道高载籍，恩浃含生。进贤退愚，蛮夷率服。下贱以贵，施舍自平。臣出领郡符，承宣天泽。吏民鼓舞，共瞻崇庆之光；海宇骏奔，永托坤元之载。卷二四





贺冬表


消长有时，德刑并用。庆一阳之来复，知万物之向荣。中贺。恭惟太皇太后陛下道配皇王，化行夷夏。以用人而考治忽，自正身而刑家邦。何劳五物之占，坐知岁美；不待八音之奏，始验人和。臣率职海堧，驰诚天阙。默诵万年之庆，远同百辟之欢。卷二四






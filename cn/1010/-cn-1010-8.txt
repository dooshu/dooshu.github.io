郑刚中　避方寇五绝

皇家休运正无疆，撼树蚍蜉不自量。

未作天街一杯血，暂凭山谷恣跳梁。

郑刚中

郑刚中　避方寇五绝

啖惑愚民倚怪神，诛锄当见不淹旬。

何尝耳目亲旗鼓，只是流离失业人。

郑刚中

郑刚中　避方寇五绝

朝廷平日祗尊儒，文武於今遂两途。

闻说官军又旗靡，谁收黄石老人书。

郑刚中

郑刚中　避方寇五绝

猎猎霜风卷地寒，狼星奋角夜漫漫。

书生无路载驰骋，被酒灯前把剑看。

郑刚中

郑刚中　避方寇五绝

将军失策又颠摧，感激令人动壮怀。

安得帐前围百万，悠悠旌旆夜衔枚。

郑刚中


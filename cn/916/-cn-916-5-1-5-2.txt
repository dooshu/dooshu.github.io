【相逢狭路间】

相逢狭路间。道狭正踟蹰。如何不群士。行吟戏路衢。辍步相与言。君行欲焉如。淳朴久已凋。荣利迭相驱。流落尚风波。人情我迁渝。势集堂必满。运去庭亦虚。竞趋尝不暇。谁肯眷桑枢。无为肆独往。只将困沦胥。未若及初九。携手归田庐。躬耕东山畔。乐道咏玄书。狭路安足游。方外可寄娱。（○《乐府诗集》三十四。广《文选》十四。《诗纪》五十四。）


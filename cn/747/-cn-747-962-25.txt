○河阳陕东破贼贺表（乾元三年正月）

伏见元帅行营露布，伏承官军大破逆贼二千馀众，兼烧浮桥栅垒等，悉皆荡尽，陕东大破凶徒，斩级生擒甚众。又见中书门下称：河阳桥顷因河凌冲突，连舰偏斜。昨一军吏夜闻桥下闹，见有神人云：“我是毗沙门天王，为国家正此桥柱。”及平明，桥忽正。又胜州已北百姓数千人，忽见兵马极众，唤百姓索食。其中有人云：“我是张韩公及王忠嗣，领此兵马为国家讨贼，不日当太平。”百姓陈祭讫，须臾不见，此皆圣德所感，人神合符，灵应昭然，古今未有者。臣闻圣人者，与天地合德，日月齐明，神告休，山川输贶。虽五兵暂阻，而七德肇修。伏惟乾元大圣先天文武孝感皇帝陛下眷德昭融，文思光被，道冲元漠，德同渊明。三灵贡珍，百神效职。顷者凶徒未殄，侵轶京师，东郊不开，尚稽大讨。幽明增愤，动植未康，固得天护梁，神兵启阵。喧声夜发，状若构於鼋鼍；灵契昭然，威德清於蚊蚋。三军尽睹，百姓咸观，此实止戈之先兆也。及师出交怀，一戎而群凶涂地；兵临分陕，再战而馀孽殄歼。擒元恶而诘彼凶残，焚贼桥而断其归路，莫不睹兵势以慑窜，闻国声而畏威，扑灭之期，於斯见矣！此则天时人事，断在目前；睿算神功，致之度内。皆经籍未载，古今蔑闻者也。


杨万里　和张功父梅诗十绝句

今岁柴车摠未巾，孤山龙井不曾行。

老无半点看花意，遮莫明朝雨及晴。

杨万里

杨万里　和张功父梅诗十绝句

道山堂後数株梅，为底偏於雨里开。

到得晴来无一朵，乱飞白雪点苍苔。

杨万里

杨万里　和张功父梅诗十绝句

不是春光不早回，却缘春雪勒疏梅。

诗人縰有催花手，有雪堪推花只推。

杨万里

杨万里　和张功父梅诗十绝句

淡淡梅花不要装，真珠楼阁水精乡。

骚人词客犹愁冷，紫蝶黄蜂更敢忙。

杨万里

杨万里　和张功父梅诗十绝句

东皇岁岁驾苍龙，只许仙妃万玉从。

天上冰霜清入骨，人间桃李若为容。

杨万里

杨万里　和张功父梅诗十绝句

约斋句子已清圆，更赋梅花分外妍。

不饮销金传玉手，却来囓雪耸诗肩。

杨万里

杨万里　和张功父梅诗十绝句

道是梅兄不解琴，南枝风雪自成音。

玉绳低後金盆落，独与此君谈此心。

杨万里

杨万里　和张功父梅诗十绝句

横斜影里惜花残，忘却人间一鼠肝。

莫怨梅残看不足，请君明岁早来看。

杨万里

杨万里　和张功父梅诗十绝句

要与梅花巧斗新，恨无诗句敌黄陈。

约斋诗好人仍好，不怕梅花赛却人。

杨万里

杨万里　和张功父梅诗十绝句

老子年来不愿余，秪惭霜鬓入金铺。

故山自有梅千树，梦绕横枝捻断须。

杨万里


○封婕妤王氏为淑妃刘氏为贤妃制

门下：礼重内朝，国有彝制，德既备於宫壶，位宜峻其等威。婕妤王氏刘氏，并体坤顺之德，循姆师之训，齐庄之礼，淑慎有仪，扬懿轨於中闱，表柔明於《内则》。惠流宸禁，芳霭椒涂，慕辞辇之志，宏逮下之德。宜极宠数，以彰徽猷，必能重正阃仪，助修阴教，无愧於女宗之诫，国风之《诗》。王氏可淑妃，刘氏可贤妃。仍并令所司择日，备礼册命。主者施行。


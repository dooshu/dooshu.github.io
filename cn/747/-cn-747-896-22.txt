○汉武山呼

人之性，未有生而侈纵者。苟非其正，则人能坏之，事能坏之，物能坏之。虽贵贱则殊，及其坏一也。前後左右之谀佞者，人坏之也。穷游极观者，事坏之也。发於感悟者，物坏之也。是三者有一於是，则为国之大蠹。孝武承富庶之後，听左右之说。穷游观之靡，乃东封焉。盖所以祈其身而不祈其岁时也。由是万岁之声，发於感悟。然後逾辽越海，劳师弊俗，以至於百姓困穷者，东山万岁之声也。以一山之声犹若是，况千口万舌乎？是以东封之呼，不得以为祥，而为英主之不幸。


释文珦　咏梅

仙姿孤洁甚，不与众芳期。

的皪临寒涧，凄清闯短篱。

祗愁风作恶，最与雪相宜。

野叟心偏爱，莓苔古怪枝。

释文珦

释文珦　咏梅

万木凋零尽，知经几度霜。

独余冰玉质，薰得梦魂香。

影入清泉唐，声传画角长。

每因春烂漫，惆怅失孤芳。

释文珦

释文珦　咏梅

怪怪复奇奇，照溪三两枝。

首阳清骨骼，姑射静丰姿。

桃李应非伍，松筠素有期。

凭他伴幽寂，玉笛且休吹。

释文珦


○为安平公贺皇躬痊复上门下状

右，今月得本州进奏官状报，今月十二日，皇躬痊复，相公躬率百寮，奉见奉贺讫。伏以圣上膺大宝，虔奉睿图，务此忧勤，稍亏颐摄。相公辅宣元首，翊赞灵猷。戴宗庙之垂休，慰黔黎之允望。金滕玉检，恶藏请代之书；黄屋丹墀，每进先尝之药。至诚斯著，休问旋臻。然後卒百辟以云趋，导九重之日朗。百蛮倾耳，万国企心。某愧守关河，忝分符竹，不得少尘班列，共展欢呼。对熊轼以自悲，泪如雨坠；望凤池而结恋，心逐云飞。无任贺攀恋之至。


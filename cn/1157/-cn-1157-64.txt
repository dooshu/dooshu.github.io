●卷六十四　职官考十八

○文散官

◎开府仪同三司

汉文帝元年，始用宋昌为卫将军，位亚三司。後汉章帝建初三年，始使车骑将军马防班同三司，同三司之名自此始也。殇帝延平九年，邓骘为车骑将军，仪同三司，仪同之名自此始也（又献帝以伏完为辅国将军，仪比三司）。魏黄权以车骑将军开府仪同三司，开府之名自此始也。汉末奋威将军，晋江右伏波、辅国将军，并加"大"而仪同三司。江左以来，将军则中、镇、抚、四镇以上或加"大"，馀官则左、右光禄大夫以上，并得仪同三司。齐开府仪同三司如公。梁开府仪同三司位次三公，诸将军、左右光禄大夫优者则加之，同三公置官属。自晋以来，又有如开府同三司之仪者，自羊祜始焉（汉末，吕布开府如三司，其他无闻。至晋，羊祜为车骑将军、荆州诸军事，加开府如同三司之仪，累年谦让，不辟士，不备僚属。及始有所命辟士，未到而卒，不得除署。後当阳侯杜元凯表哀其家无子嗣，官无命士，请更议之。诏不许）。江左亦多有之（梁沈约为侍中、右光禄大夫，徐勉为约请三司之仪，武帝不许。又邵陵王纶为平南将军，胡州刺史王茂为使持节、散骑常侍、骠骑将军，并同三司之仪）。後魏亦有之。普泰初，特以尔朱世隆为仪同三司，位次上公。北齐亦有仪同三司者（任城王湝等诸王多为之。湝，户皆反）；又有开府仪同三司及仪同三司。後周建德四年，改开府仪同三司为开府仪同大将军，仍增置上开府仪同大将军；又改仪同三司为仪同大将军，仍增置上仪同大将军。隋文帝并以为散官。又诸卫各置开府（左勋卫开府，右翊一开府、二开府、三开府、四开府，及武卫、武侯、领军、东宫领兵开府准此），府置开府一人。又有仪同府。仪同以下置员与开府同。初，开府仪同三司为四品散实官，至炀帝又改为从一品，同汉、魏之制，位次三公。唐武德七年，改上开府仪同三司为上轻车都尉，开府仪同三司为轻车都尉，仪同三司为骑都尉。後又以开府仪同三司为文散官。开元以前旧例，开府、特进虽不带职事，皆给俸禄，得与朝会，班列依本品之次，皆崇官盛德、罢剧就间者居之（天宝六载正月制："内外文武五品以上官，父、祖资荫者，其所用荫，宜同子孙用荫之例。"）。

宋制，祖宗时以节度使兼中书令，或侍中，或中书门下平章事，皆谓之使相，以待勋贤故老及宰相久次罢政者。随其旧职，或检校官加节度使出判大藩，通谓之使相。故事，宰相去位，例进官一等，或易东宫三少，惟赵普以开国旧臣在相位久，故以使相罢，盖异恩也。其後吕夷简、王钦若罢相，皆以为例。元丰新官制，始改为开府仪同三司。旧制，敕出中书门下，故事之大者使相系衔。至是皆南省奉行，则开府不预矣。八年，镇江军节度使、检校太傅韩绛为开府仪同三司、判大名府。元祐五年，太师、平章军国重事文彦博为开府仪同三司、守太师、充护国军山南西道节度使致仕。自崇宁五年，司空、左仆射蔡京为开府仪同三司、安远军节度使、中泰一宫使。其後，故相而除则有刘正夫、余深，前执政则有蔡攸、梁子美，外戚则有向宗回、宗良、郑绅、钱景臻，殿帅则有高俅，内侍则有童贯、梁师成，名器至此轻矣。绍兴後，吕颐浩、韩世忠皆以开府仪同三司除少保。

按：《三朝国史　职官志》叙《元丰寄禄新格》，以阶易官，为开府仪同三司即旧使相。然使相者是以侍中、中书令、平章事加节度使之谓也。自唐至宋皆有之，而事体微不同。唐则多以同平章事加节度使之立勋劳而久任者，盖将而宠以相之名也。宋则多以节度使加平章事之有德望而罢政者，盖相而宠以将之名也。合而言之，盖位兼将相，品极文武之称。今既曰以开府仪同三司易使相矣，然韩绛为开府而复加以镇江之节，文彦博为开府而复加以护国、山南之节，蔡师为开府而复加以安远之节，则是且为开府，且为使相，而使相之名未尝废矣。又况神宗更官制之本意，实以三省、寺、监之官无职掌为非，遂欲易而正之。如改左、右仆射为特进，则遂以仆射为宰相之职。改左、右丞为光禄大夫，则遂以左、右丞为执政之职。今节度使之在宋，其无职掌与开府仪同三司一也，何须以开府易之。况有开府之後，宰相之除节度使，元未尝废乎。窃疑开府仪同三司特专以易三省长官（尚书令、中书令、侍中），而於使相、节度使无预。张演著《职官记》，叙元丰新官而并著旧官，於开府仪同三司之下，只注旧官云中书令、侍中、同中书门下平章，而不言使相，虽与《史　志》不合，似为得之。

◎特进

汉制，诸侯功德优盛、朝廷所敬异者，赐位特进，位在三公下。故成都侯王商以特进领城门兵，置幕府，得举吏如将军是也。後汉皇后父兄率为特进侯，朝会位次三公（《隋志》曰："特进，旧位从公。光武以邓禹列侯就第，特进奉朝请。是特进引见之称，无官定体也。"）。而窦笃进位特进，得举吏，见礼依三公。自二汉及魏、晋，以为加官，从本官车服，无吏卒。太仆羊琇逊位，拜特进，加散骑常侍，无馀官，故给吏卒车服。其馀加特进者，唯食其禄赐，列其班位而已，不别给特进吏卒车服。晋惠帝元康中定令，特进位次诸公，在开府、骠骑上，冠进贤两梁冠，黑介帻，五时朝服，佩水苍玉（食俸日四斛。太康三年，始赐春绢五十疋、秋绢五十疋、绵百五十斤。元康元年，给菜田八顷，田驺八人。立夏後不及田者，食俸一年。置主簿、功曹史、门亭长、门下书佐各一人，给安车黑耳，驾御一人，辂车施耳後户一乘），无章绶。齐时位从公，陈因之。後魏、北齐用人皆以旧德就间者居之。隋文帝为散官，不理事。炀帝即位，废特进官。唐为文散官（馀见《开府门》）。

宋制，左、右仆射为宰相官，元丰更官制，乃以特进换之。时王安石独改特进。至政和後，薛昂带观文殿学士，位特进；白时中以门下侍郎带特进，皆失旧制。继绍圣改金紫光禄大夫，今後特进非宰相不除。

◎光禄大夫以下

秦时，光禄勋属官有中大夫。汉武帝太初元年，更名光禄大夫（《汉志》曰："夫者，扶也，肤也。《诗》曰'殷士肤敏，灌将于京'。明当以其肌肤知能侍君父也。"），银章青绶。掌议论，属光禄勋。门外特施行马，以旌别之。无常事，唯顾问应对，诏命所使，无员。後汉光禄大夫三人，凡诸国嗣王之丧则掌吊，多以为拜假賵赠之使及监护丧事。魏氏以来无员，转优重，不复以为使命之官。其诸公告老，皆家拜此位，及在朝显职，复用加之（魏文帝以杨彪为光禄大夫，赐几杖衣袍。因朝会引见，令杨彪著布单衣、鹿皮冠，杖而入，待以宾客之礼）。及晋受命，置左、右光禄大夫，假金章紫绶，而光禄大夫如故，加金章紫绶，并与卿同。进贤两梁冠，黑介帻，五时朝服，佩水苍玉，并禄赐、班位、吏卒皆与特进同。复以为优崇之制，而诸公逊位不复加之。其以为加官者，唯假章绶、禄赐、班位而已，不别给车服、吏卒也，或更拜上公，或以本封食公禄。其诸卿尹中朝大官年老致事及内外之职如此者，前後甚众。由是或因得开府，或进加金章紫绶，又复以为礼赠之官。本已有卿官者不复重给，其馀皆假。其假银章青绶者，位在金紫将军下，诸卿上。泰始中，唯太子詹事杨珧加给事中、光禄大夫。加兵之制，诸所供给依三品将军（晋宣帝子平原王幹拜光禄大夫，加侍中，特假金章紫绶，班次三司）。其馀自如旧制，终武、惠、孝怀三世（食俸日三斛。太康二年，始给春绢五十匹、秋绢百匹。惠帝元康元年，始给菜田六顷、田驺六人，置主簿、功曹史、门亭长、门下书佐各一人）。宋氏因之。齐左、右光禄大夫皆据旧齿位从公，开府置佐吏如公，年重加亲信二十人。魏、晋以来无员。以左右光禄大夫、光禄大夫皆银章青绶，其重者诏加金章紫绶，则谓之金紫光禄大夫。其重者既有金紫之号，故谓本光禄为银青光禄大夫（晋时王翘之为银青光禄大夫）。乐安任遐为光禄，就王晏乞一片金，晏乃启转为金紫是也。犹属光禄勋。梁又有左、右金紫光禄大夫视吏部尚书，左、右光禄大夫视诸曹，并养老病。陈因之。自晋以後，多为兼官。後魏有光禄大夫，金紫、银青光禄大夫。北齐皆以旧德就间者居之，与特进同。後周有左右金紫、左右银青四光禄大夫。隋有光禄大夫、左右光禄大夫，皆为散官，不理事。唐初犹有左、右之名，贞观以後唯曰光禄大夫、金紫光禄、银青光禄，并为文散官（按前代光禄大夫始加金章紫绶及银章青绶者，并尊崇之，皆在光禄之上。後魏定令误，遂因仍不改）。

宋元丰更官制，以金紫光禄大夫换吏部尚书，银青光禄大夫换五部尚书（时宰相王珪任礼部侍郎、同平章事，上以珪久不进官，因改官制，乃特授银青光禄大夫），光禄大夫换尚书左、右丞。

宣奉大夫、正奉大夫二阶，古无之，宋大观间新置。

正议大夫，隋散官，盖取秦大夫掌论议之义，唐因之。

宋元丰更官制，以正议大夫换六部侍郎，并作一等。时议以为宰执贪进官作此，盖故事丞郎作四转，今乃减作两转耳。

通奉大夫，古无此阶，宋大观间新置。

通议大夫，隋散官，义与正议同，唐因之。

宋元丰更官制，以通议大夫换给事中。

太中大夫，秦官，亦掌议论，汉因之（哀帝初立，御史大夫王嘉奏曰："苏令发起为盗，欲遣大夫使。时见大夫无可使者，召盩屋令尹逢，拜为谏大夫遣之。今诸大夫有才者甚少，宜预畜养也。"）。後汉置二十人（张湛拜太中大夫，居中东门候舍，故人号为"中东门君"。又隗嚣广置职位以自高，郑兴止之曰："夫太中大夫、使持节官，皆王者之器，非人臣所当置也。"胡广云："谏议、光禄、太中、中散大夫，此四等，於古礼皆天子之下大夫、列国之上卿。"）。魏以来无员。晋视中丞、吏部，绛朝服，进贤一梁冠，介帻。太始末，诏除王览为太中大夫，禄赐与卿同。梁、北齐、唐皆因之。

宋元丰官制行，以太中大夫换谏议大夫。神宗以寄禄官等级减少，遂以太中大夫为宰相官，故蔡确时任右谏议大夫、参知政事，先换太中大夫，及拜相则依前太中大夫、守尚书右仆射、兼中书侍郎，遂为定制。其後，又以太中大夫以上为侍从官（元丰中，自太中大夫至金紫止六阶，昔之五部尚书，今为一官，六部侍郎为一官，是十一官并为两官矣。左右丞、左右谏议亦并四官为两官，其後增置通奉、正奉、宣奉三阶。自太中大夫以上，惟宰执、侍从得迁）。

中大夫，秦官，汉武改为光禄大夫，自後无闻。北齐有之。唐又置（龙朔二年七月制："诸王嫡子封郡王者，出身从四品下叙。"）。

宋元丰更官制，以中大夫换秘书监，而殿中监本一等，其时偶阙任殿中监者，故只着秘书监。神宗以太中大夫为宰相官，故初除执政只授中大夫。是时拜翰林学士蒲宗孟、王安礼为左、右丞，二公寄禄官皆未至大夫，只除中大夫守之。

中奉大夫，古无此阶，宋大观间新置。

中散大夫，王莽所置，後汉因之，复置三十人。（《汉官》曰："光武中兴置。"）

魏、晋无员。齐、梁视黄门侍郎，品服冠帻与太中同。陈及唐皆有之。

朝议大夫，隋置散官，以取汉诸大夫得上奉朝议为名。唐因之。

宋元丰更官制，以朝议大夫换左右司郎中（侍从）、太常少卿（馆职）、光禄少卿（出身荫补。又元丰中，自朝议至中大夫凡三阶，後增至中奉、奉直大夫两阶。盖祖宗旧制，有出身人自郎中三迁至秘书监，荫补人自郎中五迁至秘书监。今增置奉直、中奉，而有出身人不迁中散、奉直，犹旧制也。侍从官在祖宗时，自郎中再迁即为谏议大夫，是以朝议大夫径迁太中大夫，今亦迁中奉大夫，非旧制也）。朝议大夫以上系卿、监。

奉直大夫，古无此阶，宋大观间新置。

朝请大夫，隋置散官，取汉将军、公卿年高德重者，以列侯就第特进奉朝请之义。唐因之（龙朔置，诸王众子封郡公者，出身从五品上叙）。

宋元丰更官制，以朝请大夫换前行郎中。

朝散大夫，隋置散官，唐因之。

宋元丰更官制，以朝散大夫换中行郎中。

朝奉大夫，古无此阶。宋元丰更官制，以朝奉大夫换後行郎中（《官制旧典》云："故事，若各曹谓兵、刑、工部也，及司封、司勋、度支、金部、祠部、主客，虽转正郎，亦不呼郎中，只称其曹名，以示其出常调也。自改大夫，更无别异。且古大夫犹今之执政、侍从也，《书》所谓'日宣三德'者是焉。《曲礼》曰：'四郊多垒，卿大夫之辱也'。由此观之，岂宜换授庶僚耶？在汉、晋间，只有光禄太中大夫、中散大夫为侍从官，当论思献纳之任。至隋、唐增名作阶，己非所宜。今乃易少卿、监、郎中，是轻其名器也。"）。朝奉大夫以上系正郎。

王氏《挥麈录》曰："更官制後，惟光禄大夫及中散、朝议二大夫分左、右，增磨勘而已，初非以科第也。元祐间，范忠宣当国，始带左、右，绍圣初罢去，事见常希古奏疏。大观又置中奉、奉直二大夫，撤中散、朝议左、右字。绍兴初，编修官杨愿启请再分左、右，自是以出身为重。"

◎朝议郎以下

朝议郎，隋置散官，唐因之（显庆五年制："郡公出身正六品下叙。"）。

宋元。

朝请郎，隋置散官，盖采晋及六朝并有奉朝请为名。唐因之（显庆制："侯出身正七品上叙。"）。

宋元丰更官制，以朝请郎换前行员外郎、侍御史。

朝散郎，隋置散官，唐因之（显庆制："伯出身正七品下叙；子出身从七品上叙。"）。

宋元丰更官制，以朝散郎换起居舍人及中行员外郎

朝奉郎，古无此阶。宋元丰更官制，以朝奉郎换左、右司谏及後行员外郎。朝奉郎以上系员外郎。

承议郎，隋有承议郎为散官，唐因之（品与朝议郎同）。

宋元丰更官制，以承议郎换左、右正言，太常、国子博士

奉议郎，隋置通议郎为散官（隋文帝於吏部别置朝议、通议、朝请、朝散、给事、承事、儒林、文林等八郎，武骑、屯骑、骁骑、游骑、飞骑、旅骑、雲骑、羽骑八尉，其品则正六品以下，从九品以上。上皆为郎，下皆为尉。散官番直常出入，使监检。至炀帝皆罢）。唐改通议为奉议郎（显庆制："县公出身从六品上叙。"）。

宋元丰更官制，以奉议郎换太常、秘书、殿中丞、著作郎。

通直郎，隋置三十人。盖采晋、宋以来诸官皆有通直，谓官高下而通为宿直也，因此为名。唐因之。

宋元丰更官制，以通直郎换太子中允、赞善大夫、洗马。自通直郎以上系升朝官。

宣教郎。隋置宣德郎为散官，唐因之（品与朝散郎同）。

宋元丰更官制，以宣德郎换著作佐郎、大理寺丞。政和间避宣德门，改为宣教郎。

宣义郎。隋有游骑尉为散官，唐改为宣义郎。盖取梁宣义将军之名（显庆制："男出身从七品下叙。"）。

宋元丰更官制，以宣义郎换光禄卫尉寺、将作监丞。

给事郎、徵事郎二阶，隋散官，唐因之。

宋无。

承事郎，古无此阶。宋元丰更官制，以承事郎换大理评事，为状元及第、宰相任子之初官。

承奉郎，隋置散官，唐因之。

宋元丰更官制，以承奉郎换太祝、奉礼郎，执政任子初官。

承务郎，唐置，盖因隋尚书省三十四司承务郎之名。

宋元丰更官制，以承务郎换校书郎、正字、将作监主簿。自承务郎以上系京官。

承直郎，古无此阶。宋崇宁定选人七阶，以承直郎换留守、节察判官。

按：元丰未改官制之先，大率以职为阶官。以宰执言之，如吏部尚书（阶官）、同中书门下平章事（职），尚书礼部侍郎（阶官）、参知政事（职）之数是也。然所谓吏部尚书、礼部侍郎者，未尝专有所系属，治其事则以为职，不治其事则以为阶官，犹云可也。独选人七阶则皆以幕职令录之属为阶官，而幕职令录则各有所系属之监司、州县，遂至有以京西路某县令为阶官而为河北路转运司句当公事者，有以陕西路某军节度判官为阶官而为河东路某州州学教授者，有以无为军判官为阶官而试秘书省校书郎者，其丛杂可笑尤甚。元丰时未暇革正，至崇宁二年，刑部尚书邓洵武极言其事，遂以承直郎以下七阶换之。

儒林郎，隋置散官，盖取前史《儒林传》之义。唐因之。

宋崇宁初，以儒林郎换节察掌书记、支使，防、团判官。

文林郎，隋置散官，盖取北齐文林馆徵文学之士以充之义。唐因之。

宋崇宁初，以文林郎换留守、节察推官，军、监判官。

从事郎，古无此阶。宋崇宁定选阶，以从事郎换防、团推官，监判官。

从政郎，古无此阶。宋崇宁定选阶，初以通事郎换录事参军、县令；政和间，改通事郎为从政郎。

修职郎。唐置登仕郎。

宋崇宁初，以登仕郎换知录事参军，知县令；政和间，改登仕郎为修职郎。

迪功郎，隋置将仕郎为散官。唐因之。

宋崇宁初，以将仕郎换军巡判官，司理，司法，司户，簿、尉。以上七阶，系选人用举考及功赏改官。政和既以从政、修职、迪功郎易通仕、登仕、将仕郎，其通仕、登仕、将仕三阶系奏补未出官人。

右，宋初省、台、寺、监之官特以寄禄，皆不领本职。元丰三年，始按《唐六典》肇新官制，凡省、台、寺、监领空名者一切罢去，而易之以阶。文阶自开府至将仕为二十四。崇宁、大观、政和相继润色之。绍兴举行元祐之法，分置左、右，词人为左，馀人为右。淳熙初，乃去左、右字。今任子杂流惟细，转通直郎、奉直中散二大夫（有出身人不转），若带贴职则超资。京官以上四年一转，无出身人逐资转，有出身人超资转。至奉议并逐资转，至朝议大夫有止法，仍七年一转。

○武散官

◎骠骑将军

汉武帝元狩二年，始用霍去病为骠骑将军，定令令骠骑将军秩禄与大将军等。光武中兴，以景丹为骠骑大将军，位在三公下。明帝初即位，以弟东平王苍有贤才，以为骠骑将军，以王故，位在公上（苍为骠骑辅政，开东閤，延英雄。及苍归国，有骠骑时吏丁牧、周栩以苍敬贤下士，不忍去之，遂为王家大夫，数十年事祖及孙。帝闻，帝聞褒羙之）數年復罷（其官屬附見大将軍後）魏晉齊並有之。梁杂号中亦有。陈後主以萧摩诃为侍中、骠骑大将军，加左光禄大夫，特开黄閤，施行马，厅事、寝堂置鸱尾，如三公制。後魏初，加"大"则在三司上。太和中制，加"大"则在都督中外诸军下。後周亦有之。隋开皇中，置骠骑将军府，每府置骠骑、车骑将军各二人。十七年，颁铜兽符於骠骑、车骑府。炀帝改骠骑为鹰扬郎将，改车骑为鹰扬副郎将。唐复改为车骑、骠骑，其制如开皇而益复微矣。故武德元年诏以军头为骠骑将军，军副为车骑将军；又诏太子诸率府各置骠骑将军五员，车骑将军十员。後皆省之。显庆元年，乃复置骠骑大将军为武散官。

◎辅国将军

後汉献帝置辅国将军，以伏完为之。晋王濬平吴後，拜辅国大将军。有司奏，辅国依比未为达官，不置司马，不给官骑。诏依征、镇给五百大车，增兵五百人为辅国营，给亲骑百人、官骑十人，置司马。宋明帝泰始四年，改为辅师将军。後废帝昱元徽二年复故。梁、後魏、後周、隋并有之。唐辅国大将军为武散官。

◎镇军将军以下

镇军大将军，魏置，文帝以陈群为之。晋则杨骏、胡奋并领镇军将军。齐、後周、隋亦有之。唐因之。

冠军将军，魏置，以文钦为之。盖因《史记》楚义帝以宋义为卿子冠军；汉武帝以霍去病功冠三军，封冠军侯之义也。晋亦有之。金章紫绶，给五时朝服，武冠，佩水苍玉。历代并有（隋文帝置翊军等四十三号将军，品凡十六等，为散号将军，以加汎授。居曹有职务者为执事官，无职务者为散官。武官上柱国以下为散实官，将军为散号官。至炀帝时定令罢之）。唐因之。

雲麾将军，梁置杂号。陈及唐并有之。

忠武将军，梁置杂号。陈有之，唐因之。

壮武将军，梁置杂号。陈有之，唐因之。

宣威将军，唐置。

明威将军，梁置杂号。後魏亦有之，唐因之。

定远将军，梁置杂号。唐因之。

宁远将军，晋置。唐因之。

游骑将军，魏置。陈有之，唐因之。

游击将军，汉置，武帝以苏建、韩说为之。後汉邓晨亦为之。晋及陈并有之。唐因之，又置怀化大将军、归德将军以授蕃官。

◎诸校尉

汉武帝初置中垒、屯骑、步兵、越骑、长水、胡骑、射声、虎贲等校尉为八校，各有司马。後汉以屯骑、越骑、步兵、长水、射声为五校。皆掌宿卫兵（按大驾卤簿，五校尉在前，各有鼓吹一部），各有司马（蔡质《汉仪》曰："五营司马见校尉，执版不拜。"）。并属北军中候。时五校官显职间，而府寺宽敞，舆服光丽，伎巧必给，故多以皇族肺腑居之。至灵帝，又置西园八校尉（其名曰上军、中军、下军、典军、助军、佐军，及左、右校尉）。自魏、晋以下，五校之名与後汉同，唯後魏五校各置二十人。

中垒校尉（汉掌北军营垒门内，又外掌西域。後汉省中垒，但置北门中候，掌监五营）。

屯骑校尉（汉掌骑士。後汉初，改为骁骑，建武十五年复旧）。

步兵校尉（汉掌上林苑门屯兵。晋阮籍闻步兵厨营人善酿，有贮酒三百斛，求为之。至隋属鹰扬府）。

越骑校尉（汉掌越骑。越人内附以为骑也。後汉初，改为青巾右校尉，建武十五年复旧）。

长水校尉（汉掌长水、宣曲胡骑。宣曲，观名，胡骑之屯於宣曲者。《宋志》引韦昭曰："长水校尉有胡骑，厩近长水，故以为名。长水盖关中小水名也。"又主乌桓骑也）。

胡骑校尉（汉掌池阳胡骑，不常置。胡骑之屯池阳者。後汉并长水也）。

射声校尉（汉掌待诏射声士。工射者，冥冥中闻声射则中之，因以名也。须待命而射，故曰待诏射声）。

虎贲校尉（汉掌轻车。後汉并射声）。

城门校尉（汉掌京师城门屯兵，凡八屯。後汉掌雒阳城门十二所，若《周礼》司门。干宝注曰："如今校尉。"）。

骠姚校尉（汉武以霍去病为之）。

护乌桓校尉（汉武帝时，乌桓属汉，始於幽州部置之，拥节监领。至後汉亦谓之领乌桓校尉。後汉主乌桓胡，并领鲜卑，李膺为此官）。

戊已校尉（汉元帝初元元年置。甲乙丙丁庚辛壬癸，皆有正位，唯戊已寄治耳。此所置校尉亦无常居，故取戊己为名。一说戊已居中，镇覆四方。汉所置校尉，亦处西域之中抚诸国也）。

护羌校尉（後汉凉州部持节，职如护乌桓，主西羌。元康中，改为凉州刺史）。

儒林校尉（蜀先主以周群为之）。

南蛮校尉（晋武帝於襄阳置之。元康中，荆州刺史领。江左初省，寻又置於江陵。《齐书》曰："晋、宋之际，刺史多不领南蛮，别以重人居之。"唯齐豫章郡王嶷为南蛮校尉、荆湘二州刺史）。

南夷校尉（晋武帝於宁州置之。及江左，改曰镇蛮校尉）。

西戎校尉（晋武帝於长安置之。元康中，改为雍州刺史。安帝义熙中又置，治汉中）。

宁蛮校尉（晋安帝置，治襄阳，以授鲁宗之）。

护三巴校尉（宋置。齐建元二年，改为刺史）。

武骑尉、屯骑尉、骁骑尉、游骑尉、飞骑尉、旅骑尉、雲骑尉、羽骑尉、建节尉、奋武尉、宣惠尉、绥德尉、怀仁尉、守义尉、奉诚尉、立信尉，都十六尉，并隋置，以为武散官。

昭武、振威、致果、翊卫、宣节、御侮、仁勇、倍戎八校尉，各有副尉，并唐采前代诸校尉以下旧名置。

自镇军将军以下为武散官。

右此所述唐朝武散官，本《通典》。今考《新唐书　百官志》，兵部尚书条下载武散官共四十五阶，内有怀化大将军、怀化将军、归德大将军、归德将军。其怀化、归德又各有中郎将郎将、司阶、中候、司戈，执戟、长上，共十六阶，《通典》所不载。其中垒至护三巴十九校尉，乃历代所置，即非唐散官。武骑至立信十六尉，乃隋武散官，亦非唐制。因叙述校尉而错见於此耳。

宋朝武选之称，自内客省至閤门使、副为横班，自皇城至供备库使为诸司正使，自皇城至供备库副使为诸司副使，自内殿承制至三班借职为使臣。元丰官制行，武阶犹未及改。政和二年，乃诏易以新名，正使为大夫，副使为郎，而横班十二阶使、副亦然。六年，又增置宣正、履正、协忠、翊卫、亲卫大夫郎，凡十阶，通为横班。自太尉至下班祗应，凡五十三阶。

新官　　　　　　　　　　旧官

太尉（政和新置，以太尉本秦主兵官，遂定为武阶之首）。

通侍大夫　　　　　　　　内客省使

正侍大夫　　　　　　　　延福宫使

宣政大夫（政和新置）　　履正大夫政和新置

协忠大夫（政和新置）

中侍大夫　　　　　　　　景福殿使

中亮大夫　　　　　　　　客省使

中卫大夫　　　　　　　　引进使

翊卫大夫（政和新置）

亲卫大夫（政和新置）

左武大夫　　　　　　　　东上閤门使

右武大夫　　　　　　　　西上閤门使

正侍郎（政和增置）

宣正郎（政和增置）

履正郎（政和增置）

协忠郎（政和增置）

中侍郎（政和增置）

中亮郎　　　　　　　　　客省副使

中卫郎　　　　　　　　　引进副使

翊卫郎（政和增置）

拱卫郎（政和增置）

左武郎　　　　　　　　　东上閤门副使

右武郎　　　　　　　　　西上閤门副使（已上系横班）

武功大夫　　　　　　　　皇城使

武德大夫　　　　　　　　宫苑、左右骐骥、内藏库使

武显大夫　　　　　　　　左藏库、东西作坊使

武节大夫　　　　　　　　庄宅、六宅、文思使

武略大夫　　　　　　　　内园、洛苑、如京、崇仪使

武经大夫　　　　　　　　西京左藏库使

武义大夫　　　　　　　　西京作坊、东西染院、礼宾使

武翼大夫　　　　　　　　供备库使（已上系诸司正使）

武功郎　　　　　　　　　皇城副使

武德郎　　　　　　　　　宫苑、左右骐骥、内藏库副使

武显郎　　　　　　　　　左藏库、东西作坊副使

武节郎　　　　　　　　　庄宅、六宅、文思副使

武略郎　　　　　　　　　内园、洛苑、如京、崇义副使

武经郎　　　　　　　　　西京左藏库副使

武义郎　　　　　　　　　西京作坊、东西染院、礼宾副使

武翼郎　　　　　　　　　供备库副使（已上系诸司副使）

敦武郎　　　　　　　　　内殿承制

修武郎　　　　　　　　　内殿崇班

从义郎　　　　　　　　　东头供奉官

秉义郎　　　　　　　　　西头供奉官

忠训郎　　　　　　　　　左侍禁

忠翊郎　　　　　　　　　右侍禁

成忠郎　　　　　　　　　左班殿直

保义郎　　　　　　　　　右班殿直

承节郎　　　　　　　　　三班奉职

承信郎　　　　　　　　　三班借职（以上系使臣）

下班祗应　　　　　　　　殿侍

右宋制武阶，旧有横行正使、横行副使，有诸司正使、诸司副使、有使臣。政和易以新名，正使为大夫，副使为郎，横行正副亦然，於是有郎居大夫之上，至绍兴始釐正其序（自正侍郎至右武郎，旧在武功大夫之上，今釐正在武翼大夫之下，武经郎之上）。又通侍大夫旧为内客省使，国朝未尝除人，自易武阶，不迁通侍，沿初意也。转至忠侍无磨勘者，特旨除修武郎以上，为大使臣。承信郎以上，为小使臣。五年一转，至武功大夫有止法。

进武校尉　进义校尉　下班祗应　进武副使　进义副尉　守阙进义副尉　进勇副尉　守阙进勇副尉

以上无品。二校尉参吏部，下班参兵部，以下并参刑部。

元丰初定官制，或请并内侍官名易之，神宗曰："祖宗为此名，有深意，岂可轻议？"政和二年始改焉，凡十有二阶。

新官　　　　　旧官

供奉官　　　　内东头供奉官

左侍禁　　　　内西头供奉官

右侍禁　　　　殿直

左班殿直　　　高品

右班殿直　　　高班

黄门　　　　　黄门

祗候侍禁　　　祗候殿头

祗候殿直　　　祗候高班

祗候黄门　　　祗候高班内品

内品

祗候内品

贴祗候内品（以上三名仍旧不改）

按：唐宦者所历散官与文官同。仇士良至开府仪同三司，请荫其子，给事中李中敏判云"开府阶，诚宜荫子，谒者监，何由有儿"是也。此外，则贵璫之阶官至金紫光禄大夫、正议大夫者多有之。祖宗立法，不以内侍溷清流，故自有阶官云。

政和初，既易武阶，而医官之名亦遂改焉，凡十有四阶。

新官

旧官

和安、成安、成全、成和大夫　军器库使

保和大夫

西陵锦使

保安大夫

榷易使

翰林良医

翰林医官使

和安成和成安成全郎

军器库副使

保和郎

西陵锦副使

保安郎

榷易副使

翰林医正

翰林医官副使

凡除职事官，以寄禄官品之高下为准，高一品以上为行，下一品为守，下二品已下为试，品同者否。绍圣三年，户部侍郎吴居厚言："神宗官制，凡台、省、寺、监之官制，禄有行、守、试三等之别。元祐中，裁减冗费，而职事官兼行者第存虚名而已。请付有司讲复旧制。"从之。四年，翰林学士蒋之奇言："所谓试，则非正官也。今尚书、侍郎皆正官而谓之试，失之矣。如以其阶卑则谓之守可也。臣请凡有正官者皆改试为守。"崇宁中，吏部授选人差遣，亦用资序高下分、行、守、试三等。政和三年，诏选人在京职事官依品带行、守、试，其外任则否。宣和以後，官高而仍旧职者谓之领，官卑而职高者谓之视，故有庶官视从官，从官视执政，执政视宰相，凡道官亦视文阶云。

○勋官

上柱国、柱国，皆楚之宠官，楚怀王使柱国昭阳将兵攻齐。陈轸问楚国之法，破军杀将者何以贵之，昭阳曰"其官为上柱国"是也（陈胜为王，蔡赐为上柱国）。历代无闻。至後魏孝庄以尔朱荣有翊戴之功，拜为柱国大将军，位在丞相上。又拜大丞相、天柱大将军，增佐吏。及荣败後，天柱及柱国将军官遂废（天柱之名，尊崇莫大。昔王莽末，刘伯升起兵，自号天柱大将军。而梁末侯景克建业後，亦自为宇宙大将军、都督六合诸军事）。至大统中，始以宇文泰为之。其後功参佐命、声实俱重者，亦居此职。自大统十六年以前，任者凡有八人（宇文泰、元欣、陇西公纬、李弼、独孤信、赵贵、于谨、侯莫陈崇）。时宇文泰任总百揆，督中外军事。元欣以魏氏懿戚，从容禁闼而已。其馀六人，各督二大将军，凡十二大将军。当时荣盛，莫以为比。其称门阀者，咸推八柱国家。其後功臣位至柱国者众矣，咸是散秩，无复统御也。後周建德四年，增置上柱国大将军。隋置上柱国、柱国，以酬勋劳，并为散官，实不理事（杨元感以父素军功位至柱国，与其父俱为第二品，朝会则齐列，後文帝乃命元感降一等也）。唐改为上柱国及柱国。

秦有护军都尉，汉因之。高帝以陈平为护军中尉，尽护诸将，然则复以都尉为中尉（陈平为护军中尉，人谗之曰："平受诸将金，多者得善处，金少者得恶处。"）。武帝元狩四年，以护军都尉属大司马，於时复为都尉矣（成帝绥和元年，居大司马府，比司直）。哀帝元寿元年，更名司寇。平帝元始元年，更名护军（初，韩安国以护军将军击匈奴，赵充国以大将军都尉击武都也）。汉东京省。班固为大将军中护军，隶将军幕府，非汉朝列职。魏武帝为丞相，以韩浩为护军，史奂为领军，亦非汉官也。建安十二年，改护军为中护军，领军为中领军。魏初因置护军将军，主武官选，隶领军，晋世则不隶矣（历代史籍皆云护军将军主武官选，则领军无主选之文。唯陶藻《职官要录》云领军将军主武官选举，而护军不言主选；又引曹昭叔《述孝诗叙》曰"余年三十迁中领军，总六军之要，秉选举之机"，以此为证。今按：汉高帝初以陈平为护军中尉，已令主武官选矣，故陈平有受金之谗。又《魏略》云："护军之官，总统诸将，主武官选。前後当此官者不能止货赂，故蒋济为护军，时有谣曰'欲求牙门，当得千匹；五百人督，得五百匹'。司马宣王与济善，闻此声以问济，济无以解之。及夏侯元代济，故不能止绝人事。及晋景帝代元为中护军，整顿法度，人莫敢犯者。"又王隐《晋书》曰："景帝为中护军，作选用之法，举不越功，吏无私焉。"又《晋起居注》云："武帝诏曰：'中护军职典戎选，宜得幹才。'遂以羊琇为之。"《宋志》又云主武官选。按此，则护军主选明矣，而陶藻所言领军主选及昭叔之叙者，当因省并之际，为一时之权宜，非历代之恒制）。元帝永昌元年，省护军并领军，明帝太宁二年复置。魏、晋江右领护各领营兵。江左以来，领军不复别置营，总管二卫、骁骑、材官诸营，护军犹别有营也（周僟、庾亮、王羲之、谢安、王彪之等并为护军）。宋护军将军一人，掌外军。领、护资重者为领军将军、护军将军，资轻者为中领军、中护军（其官属有长史、司马、功曹、主簿、五官，受命出征则置参军）。齐、梁、陈并有之。北齐护军府统四中郎将，皆置佐史。隋炀帝十二卫，每卫置护军四人，以副将军，将军无则一人摄。寻改护军为虎贲郎将。唐采前代旧名，置上护军、护军。

轻车将军，汉武帝置，以公孙贺为之，又有轻车校尉。梁、陈、後魏、北齐亦有轻车将军。唐采旧名，置上轻车都尉、轻车都尉。

骑都尉，汉武帝置，以李陵为之，更始初亦有，故时谣云："烂羊胃，骑都尉。"晋以後历代皆有之。唐采旧名，置上骑都尉、骑都尉。

骁骑尉　飞骑尉　雲骑尉　武骑尉，并隋置，为文散官。唐采置。自上柱国以下并为勋官。

宋制，勋官十有二：

上柱国　柱国　上护军　护军　上轻车都尉　轻车都尉　上骑都尉骑都尉　骁骑尉　飞骑尉　雲骑尉　武骑尉

右骑都尉以上，两府并武臣正任已上经恩加两转，文武朝官加一转。武骑尉以上，京官加一转，朝官虽未至骁骑尉，经恩亦便加骑都尉。

功臣

推忠　佐理　协谋　同德　守正　亮节　翊戴　赞治　崇仁　保运经邦

右以赐中书、枢密院臣僚（宰相初加六字，馀臣初加四字，其次并加两字，旧有功臣者改赐之）。

推忠　保德　翊戴　守正　亮节　同德　佐运　崇仁　协恭　赞治宣德　纯诚　保节　保顺　忠亮　竭诚　奉化　效顺　顺化

右以赐皇子、皇亲、文武臣僚、外臣（初加四字，次加两字）。　　拱卫　翊卫　卫圣　保顺　忠勇　拱极　护圣　奉庆　果毅　肃卫

右以赐诸班直将士禁军（初加二字，再加亦如之）。

政和中，罢勋官。淳熙末，朝议欲复之，以旌有功，如贴职之比。後亦不果行，惟安南、闍婆、占城三国王始封加上柱国，南丹州刺史加武骑尉焉。加功臣号，始於唐德宗。宋朝因之，至元丰乃罢。中兴後，加赐者三人而已，韩世忠"扬武翊运功臣"，张俊"安民静难功臣"，刘光世"和众辅国功臣"。此外，惟安南国王初除及经恩，亦加功号。

岳氏《愧郯录》曰："按阶、散、勋官，在前世合於一，至唐则析而为二。阶、勋、功臣、检校，在唐则析於四，而本朝则合於一。其用与不用，实寓见於是。自宋、齐、梁、陈、後魏、北齐以来，诸九品官皆以将军为品秩，谓之加戎号，此正如国初军制皆以御史为品秩，谓之加宪衔也。梁制，虽亲王起家，未加将军不开府，不置佐史官，可以见一时以此号为重，然其实未尝将屯，亦虚名耳。隋既受命，高祖采後周之制，置上柱国、柱国、上大将军、大将军、上开府仪同三司、开府仪同三司、上仪同三司、仪同三司、大都督、帅都督、都督，总十一等，以酬勤劳。又有特进、左右光禄大夫、金紫光禄大夫、银青光禄大夫、朝议大夫、朝散大夫，并为散官，又加文武官之德声者，并不理事。又有翊军等四十三号将军，品凡十六等，为散号将军，以加将校。居曹有职务者为执事官，无职务者为散官。戎上柱国已下为散实官，军为散号官。诸省及左右卫、武候、馀左右监门府为内官，自馀为外官。散官之名，肇见於是。还考汉制，光禄大夫、太中大夫、郎、议郎、中郎、侍郎、郎中皆无员，多至数十人。特进、奉朝请亦皆无职守，优游禄秩。则官之有散，自汉已有之矣。然当时之仕於朝者，不任以事，则置之散，正如今日宫观设官之比，未有以职为实，以散为号如後世者也。故成都侯王商以特进领城门兵，置幕府，得举吏，是正如今日兼官不可以官称为比。梁制，左右光禄、金紫光禄、太中、中散等大夫并无员，以养老疾。溯而考之魏、晋、宋、齐、元魏，下而考之陈、北齐、後周、隋，亦莫不有之，九品十八班之间。元魏初，又尝置散官五等，其品第五至第九，百官有阙则取於其中以补之，盖皆以储才待须，而亦与诸职事官均其劳佚也。逮隋开皇六年，始置六品以下散官，八郎为正阶，八尉为从阶。通而观之，则九品之内，皆有散官以酬劳矣。惟正一品虚而不置，所以章其贵也。炀帝嗣位，多所改更，先罢特进，次罢十一等酬劳官、八郎、八尉、四十三号将军，并省朝议大夫，置九大夫、八尉，自一品至九品，别有其制。继虽复儒林郎、文林郎列之七品八品正，乃隶秘书省，置二十人若三十人，专以明经待问，撰录文史为职，又若职事官，无与於散阶也。寻又置散骑郎二十人为从五品，承议、通直郎各三十人为正、从六品，宣德、宣义郎各四十人为正从七品，徵事、将仕郎各五十人为正从八品，常从、奉信郎各五十人为正从九品，是为正员，并得禄当品，又各有散员郎无禄。隋又改常从为登仕，奉信为散从。自散骑而下皆主出使，量事大小，据品以发之，则正如国初九品京朝官皆在京师，其罢职者归本班，守本官，其出使者知某州、转运某路之制耳。尚书省六曹皆置承务郎一人，同员外郎之职，乃正与今尚书郎等，又非散号，如限员以设官，使其别有所授，决知其必不复，徒带以为美观也，而唐乃析之。郎、大夫之秩，光禄、中散之养疾，儒林、文林之待问，一归之於文散；散号将军参取杂置，益以校尉，一归之於武散；柱国等号本以酬劳，武骑诸称并同郎位，一归之於勋官。则阶散也，勋官也，唐虽因隋，而所用未尝因隋，有职者改为虚名，徒名者置在兼秩，是所谓前世合於一，而唐则析为二。史大奈与高祖兴太原饮马泉之战，功多授光禄大夫阶。李晟以克复元勋立功，时诸子未官，宰相以闻，即日诏子愿为上柱国。故事，柱国门列戟，遂父子皆赐。杜淹贞观中检校吏部尚书，再加检校侍中。代宗以射生军清难而有"宝应"之称。德宗以泾军煽逆，而有"定难"之号。後随事而赐，亦无定名。故唐之有功者，或叙阶，或赐勋，或加以检校，或宠以名号，皆上之人有以寓一时之微权，而初无阶升必致之道。四者并用，而又申之以封爵，重之以实封，驭贵驭富，又杂取而辅之。在祖宗朝，若功臣之名犹有官不当赐而特赐，如开宝之於王明，太平兴国之於杜彦钧、陈信从、郝正，大中祥符之於王丞美，天禧之於向汉通。南渡以後，高皇举久废之典，以宠二三大将，其他则不多见也。每一遇郊，官至某则加功臣若干字，酬勋若干级，进阶若干等，彻国若干户，并举而予之，故世但以为烦，而不见其用。是所谓唐析於四而本朝则合於一。既合矣而不能分，此所以发神宗皇帝之独断，一举而尽去之也。政和罢勋官，徒以太平之世不欲用，议易之而未暇。孝宗淳熙间，廷策多士，发为清问，有意复之而未能，诚使无并用之术，祖已成之例，一归之有司，则虽无复可也。因虚以济实，即名以辅治，一归之君上，则虽尽复之亦可也。世之议者多以其名之混淆未易别白，故表而著之，以俟观者择焉。"

检校官一十九

太师　太尉　太傅　太保　司徒　司空　左仆射　右仆射　吏部尚书　兵部尚书　户部尚书　刑部尚书　礼部尚书　工部尚书　左散骑常侍　右散骑常侍　太子宾客　国子祭酒　水部员外郎

右皇子初授官加太尉，初除枢密使、使相及曾任宰相、枢密使除节度使加太傅，初除宣徽、节度使加太保。宗室初除使相加尚书左仆射，特除并换授诸司使已上加工部尚书，诸司副使加右散骑常侍。除通事舍人、内殿崇班以上，初授加太子宾客；副率以上并三班及吏职、蕃官军员，该恩加国子祭酒。厢都指挥使止於司徒，军都指挥使、忠佐马步都军头止於司空，军班都虞候、忠佐副都军头以上止於左、右仆射，诸军指挥使止於吏部尚书。其官止，遇恩则加阶、爵、功臣。

《建炎以来朝野杂记》曰："检校官者，自唐以来有之，凡内职崇班（今修武郎）、武臣副率以上，初除及该恩皆带。若文武臣则枢密、宣徽、节度使始带焉。自三公（谓太尉、司徒、司空）、三司、仆射、尚书、常侍至宾客、祭酒，凡十馀等。元丰改官制，武臣承宣使已下皆罢，惟存检校三公、三师，以待节度使之久次者。政和後，改三公为三少，若武臣累加至检校少师则拜太尉，文臣累加检校少师则拜开府仪同三司，安南国王初袭封，加检校太尉，经恩迁检校太师，外蕃刺史州则检校太子宾客，此外不带云。"

《朱子语录》曰："祖宗之法，除三孤、三公者，必须建节，加检校太子少保、少师之类，然後除开府仪同三司；既除开府，然後除三孤、三公。南渡以来，如张、韩、刘、岳诸武臣犹是如此外皆不带。今则不然，既建节，便抹过检校，径除开府至三孤、三公矣。"








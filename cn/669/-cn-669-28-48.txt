48　盧鴻一新史删一字　鴻一所取之義


石林序盧鴻一草堂圖云：「唐舊史隱逸傳鴻一，蓋二名，與中嶽劉真人碑所書合。新史删去『一』字，不知何據。當以舊史爲正。」愚按：南齊張融曰：「昔有鴻飛天首，積遠難明，南史顧歡傳作「難亮」。越人以爲鳧，楚人以爲乙。人自楚、越，鴻常一耳。」「鴻一」之義取於此。

【閻按】歷代名畫記：「盧鴻一，名浩然，高士也。」新唐書作盧鴻，字顥然，亦各有本。張融語出南史隱逸顧歡傳。通鑑考異引中岳劉真君碑云：「盧鴻撰，無『一』字。」

【元圻案】唐段成式酉陽雜俎五〔一〕：「一行既從釋氏，師事普寂，設食於寺，大會群僧。時有盧鴻者，道高學富，隱於嵩山。因請鴻爲文讚歎其會。」亦無「一」字。通鑑唐紀玄宗開元六年：「三月，徵嵩山處士盧鴻入見，拜諫議大夫，鴻固辭。」考異曰：「舊傳作『盧鴻一』，本紀、新傳皆作『鴻』。按：中岳真人劉君碑云『盧鴻撰』，今從之。」〇唐太宗徵盧鴻一，授諫議大夫，二詔又賜還山，制皆作「鴻一」。

〔一〕「唐」下原衍「書」字，據文意删。






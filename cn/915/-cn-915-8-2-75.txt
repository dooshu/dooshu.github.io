◇斩王奂下诏（永明十一年三月）

逆贼王奂，险讠皮之性，自少及长。外饰廉勤，内怀凶慝，贻戾乡伍，敢弃衣冠。拔其文笔之用，擢以显任，出牧樊阿，政刑驰乱。第三息彪，矫弄威权，父子均势。故宁蛮长史刘兴祖，忠於奉国，每事匡执，奂忿其异己，诬以讪谤，肆怒囚录，然後奏闻。朕察奂愚诈，诏送兴祖还都，乃惧奸谋发露，潜加杀害。欺罔既彰，中使辩核，遂援兵登陴，逆捍王命。天威电扫，义夫咸奋，曾未浃辰，罪人斯获，方隅克殄，汉南肃清。自非犯官兼预同逆谋，为一时所驱逼者，悉无所问。（《南齐书·王奂传》。）


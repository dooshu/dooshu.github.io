○女圹铭

女，韩愈退之第四女也，慧而早死。愈之为少秋官，言佛夷鬼，其法乱治，梁武事之，卒有侯景之败，可一扫刮绝去，不宜使烂漫。天子谓其言不祥，斥之潮州汉南海揭阳之地。愈既行，有司以罪人家不可留京师，迫遣之。女年十二，病在席，既惊痛与其父诀，又舆致走道撼顿，失食饮节，死于商南层峰驿，即瘗道南山下。五年，愈为京兆，始令子弟与其姆易棺衾，归女之骨于河南之河阳韩氏墓葬之。女死当元和十四年二月二日。其发而归，在长庆三年十月之四日。其葬在十一月之十一日。铭曰：

汝宗葬于是。汝安归之。惟永宁！








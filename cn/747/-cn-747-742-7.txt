○重与陆宾虞书

别韶卿已逾时，虽游处燕赏不接，然予心未尝一日去韶卿也。且京洛相去八百里，足以绝韶卿车辙马迹。矧又自洛南而东，涉淮浮江，沿洄数千里，安得不悒悒西望邪！比予在辇下五六年，始不知韶卿。及知韶卿，两心始亲，而形骸已相远。苟未能忘情，忍不酸鼻出涕，为吾友之思邪？前陆掾来，得韶卿书，知韶卿欲屈道以从人，求京兆解送。知韶卿道在与否，固不在首解於京兆也。愚尝谓与游者道，韶卿肤未鸡，发未鹤，然其心甚老。脱一旦胁肩低眉，与诸子争甲乙於县官，岂愚所谓甚老者邪？韶卿曾不是思也。愚所谓首出者，谓四科首颜闵，三十世家首太伯，七十列传首伯夷，其为首出，岂不多邪？韶卿不首於是，而欲首於何哉？仆又闻京兆等试，试官知与否，脱有知韶卿人闻，乌有不心躬嘿礼灵冠统以待之邪！夫然，亦何害，小伸於知已耳。不然，则东国绌臣，西山饿夫，微仲尼，何伤为展季、伯夷矣。韶卿独不见既得者邪，岂尽为颜子、太伯、伯夷然。幸韶卿熟思之，无以予不食太牢为不知味者也。前月中两寄状，计必有一达者。过重阳，当决策东去。计韶卿无以予身远而不予思也。勉矣自爱，策名春官，後当会我於真山。


○叶公好龙赋（以“所好非真，见而增惧”为韵）

惟彼龙兮，潜水府，翔天路，何叶公之多尚，独神物之是慕？假手於绘，对蜿蜒以好之；其形在堂，俄惝恍而反惧。初其终朝念兹，寤寐求之，嗟豢氏之莫遇。望津之远而，载雕其宇，爰写其姿，周屋壁，环阶墀。辉辉之章，不离其行坐；矫矫之质，常在於梦思。至於春风启序，自暄而暑，则谓仰重阴而可伫；雨歇云收，杳不知其处所。其求虽阻，其志无沮。及其寒律方凝，自霜而冰，则谓窥壑而可徵；天高日朗，空有见於泓澄。其睹未能，其诚益增。

既而天纵其欲，物应其好，龙乃拖其尾而登其堂，矫其首而窥其奥。垂锦带，张翠鳞，光流电转，声发雷振；起而栋凝积气，乘水而庭若通津。而况於斯人，得不挠其性而骇其真？触类而广，可明其徵。惟龙也，世好之必归；惟士也，国招之必依。姑务乎辨真去伪，宁求乎似是而非。故好龙如之何，期真假无变；好士如之何，在贤愚无眩。蜿蜒之状，且逢子高之仪；堂堂之贤，莫失哀公之眷。勉矣！凡今君子，必审之於闻见。


37　易爲君子謀　聖人作易示人吉凶　易言諸貞字之義


張子曰：「易爲君子謀，不爲小人謀。」正蒙大易篇文。朱子謂：「聖人作易，示人以吉凶。言利貞，不言利不貞；言貞吉，不言不貞吉；言利禦寇，不言利爲寇也。」

【全云】爲君子謀，亦正所以爲小人謀。

【元圻案】正蒙大易篇：「易爲君子謀，不爲小人謀，故撰德於卦，雖爻有小大〔一〕，及繫辭其爻，必諭之以君子之義。」〇左傳昭十二年〔二〕：「南蒯之將叛也，筮之，遇坤之比，曰『黄裳元吉』，以爲大吉也。示子服惠伯曰：『欲有事，何如？』惠伯曰：『吾嘗學此矣。忠信之事則可，不然必敗。』」即張子「不爲小人謀」之意。〇宋李氏衡周易義海撮要雜論字例云：「貞者，皆專固之稱，不可獨訓以正。或專一固守而獲吉，或不知通變，不當固守之，則凶。」〇易言「大貞凶」者一，「貞凶」者五，「貞厲」者六，「貞吝」者三。或遇非其時，或處非其位，本有致凶致厲致吝之道，故雖貞亦然。否之彖「不利君子貞」，言君子道消也。蠱九二「不可貞」，以幹母之蠱，當巽以入之，不可堅貞也。恒之六五「貞，夫子凶」，以柔乃婦人之德，不可常也。節彖「不可貞」，爲節過苦，傷於刻薄，物所不堪也。小過九四「勿用永貞」，言當隨時之宜，不可固守也。〇朱子語類曰：「易中亦有時而爲小人謀，如『包承，小人吉，大人否，亨』，言小人當否之時，能包承君子，則吉。」〇明章楓山懋曰：「易不爲小人謀，特不爲之謀爲小人之事爾。小人而欲爲君子，易固未始不爲之謀也。」

〔一〕「大」，原作「人」，據中華本張載集正蒙大易篇改。

〔二〕「昭十二年」，原作「僖二十年」，據中華本春秋左傳注昭公十二年改。






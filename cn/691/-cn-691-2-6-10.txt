◎湖州钮氏

湖州钮氏，世有隐德，树槐封翁（之瑜）寿逾八旬，乐善不倦，里中义举，无不竭力首倡，累代施衣施棺，放生戒杀，各善事不胜枚举。其曾孙平斋仪部（芳治）始中辛酉进士，平斋之弟诣津（芳题）、赓云（芳图），先后登贤书。晴岚明经（芳鼎）精歧黄术，贫不能医者，恒不吝重赀合药济之。邑文庙倾圮，独自承修，积德乐善，克承先志。其子松泉（福保）遂以戊戍得大魁，屡典文衡，昆季辈甲午榜同捷者二人，己亥榜同捷者三人。松泉之子（承筠）又于癸卯登贤书矣。或又传其先世有为藩署幕友者，遇乡民巨案，株连千余人，隐为裁减卷册，消弭全活无算，至今云扔繁衍，甲于浙西，咸谓食报由此云。松泉当得大魁时尝语人曰："岂吾之学问足以致此哉？乃阿爹所为之事发觉耳。"远报在儿孙，谅哉。


棕毛行

田家饮泣罢为农，悔不将田全种棕。
无苗高坐忍饿死，无棕搒系千家空。
可怜棕毛岁一割，割剥非时棕不活。
况复山家种植稀，咄嗟那可饱搜括。
官家作舰频遣兵，棕麻聚敛盈空城。
麻虽倍直土所出，棕非厥产从何生。
羽书飞促势仓皇，用三作一不相当。
谁知转自芜湖买，妇无完裤儿无粮。
连岁两河需柳埽，刍粟三秦重荒耗。
普天万国困军储，分在供输复谁告。
语卿忍泪且勿悲，人间祸福无穷期。
不见西南战地赤，杀人如草鸟不食。
但令瘠土莫干戈，力尽输棕死亦得。



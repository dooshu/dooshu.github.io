●大明會典卷之五十九

官員禮

朝廷尚爵。故官員禮、類依品級等次。凡拜揖序立、行走迴避、尊卑上下、森然各有儀節。故備述之。而儀從到任禮附焉

凡官員拜揖。洪武二十年定、凡公侯駙馬相見、各行兩拜禮。一品官見公侯駙馬、一品官居右、行兩拜禮。公侯駙馬居左、荅禮。二品見一品。二品居右、行兩拜禮。一品居左、荅禮。三品見二品。三品居右、行兩拜禮。二品居左、荅禮。四品見三品。四居居右、行兩拜禮。三品居左、荅禮。五品見四品。五品居右、行兩拜禮。四品居左、荅禮。六品以下倣此。如三品見一品。四品見二品。行兩拜禮。一品二品官荅受從宜。餘品倣此。如有親戚尊卑之分、從行私禮

○二十九年、令凡王府將軍、與駙馬儀賓公侯相見、將軍居左、駙馬等居右。皆再拜。與文武一品至三品官相見、將軍居中。各官拜。將軍荅禮。與四品以下官相見、各官拜。將軍坐受

○三十年令、凡百官、以品秩高下分尊卑。其品級近者、相見行禮、則東西對立。稍卑者居西。高者居東。其品秩相越二三等者、卑者居下。尊者居上。其相越四等者、則卑者拜下。尊者坐而受禮。有事則跪白。如一品與二品相見、二品居西行禮。一品居東荅禮。與三品四品相見、三品四品居下行禮。一品居中荅禮。與五品以下相見、一品坐受。稟事則跪。餘倣此。凡司屬官品級亞於上司官者、稟事則跪。凡近侍官員、難拘品級行跪拜禮。亦不許與外官交接。凡同僚官品級有高下者不拘。凡大小官員於內府相見、不許跪拜

○弘治十一年議准、王府長史、不許行走三司中門。若相見之際、須以禮待

○十五年奏准、陜西行太僕寺卿、與御史相見、比遼東山西等處例。出入行中門正道凡官員聚坐。洪武二十年定、凡文武官公聚。各依品級序坐。若資品相同者、各照衙門次第。若

王府官屬、與朝官坐立、各照品級、俱在朝官之次

○二十四年、令凡學官、位於雜職之上

○宣德三年、令御史給事中、照品級坐

○景泰三年、令六科都左右給事中、內外序坐書銜、俱居御史之左

○成化二年奏准、凡鎮守總兵巡撫等官列坐、總兵係伯爵以上者居左。巡撫係僉都御史以上者居右。若總督提督軍務等官。自僉都御史以上、俱坐於總兵官侯伯之左。列名於前○五年奏准、在京法司會官審囚。俱於承天門外東西重行列位。公侯駙馬伯、列於東班。都督等官、列於東班後行。尚書都御史侍郎等官、列於西班。通政司大理寺佐貳官、並六科掌科給事中、列於西班後行。禮部會議民情。俱於闕左門東直房序坐。尚書左右都御史等官、上坐。侍郎副都御史等官、對坐。通政司參議大理寺寺丞等官、列於東傍。六科掌科都給事中、列於西傍。南京文武衙門、公事會集序坐、亦如之

○八年奏准、御史郎中員外郎主事奉敕同差者、俱照所差職名先後序坐。若郎中等官奉敕會同御史、或御史奉敕會郎中等官行事、當以奉敕之人坐左。次者居右。其各衙門一應公差、有關會御史者、俱讓御史居左。若不係同差、別處政務相關、止依品級序坐

○十四年定、在外總兵巡撫官位次。左右都督、與左右都御史並。都督同知、與副都御史並。都督僉事、與僉都御史並。俱文武東西。伯以上、則坐於左

○十五年奏准、都御史係總督、及提督軍務者、不分左右副僉、俱坐於左。總兵官、雖伯以上、亦坐於右

凡官員相遇迴避。洪武二十年定、凡駙馬遇公侯分路而行。一品二品遇公侯駙馬、引馬側立、須其過。二品見一品、二品趨右讓道而行。三品遇公侯駙馬、引馬迴避。遇一品、引馬側立。遇二品、趨右讓道而行。四品遇一品以上官、引馬迴避。遇二品、引馬側立。遇三品、趨右讓道而行。五品遇二品以上官、引馬迴避。遇三品、引馬側立。遇四品、趨右讓道而行。六品遇三品以上官、引馬迴避。遇四品、引馬側立。遇五品、趨右讓道而行。七品遇四品以上官、引馬迴避。遇五品、引馬側立。遇六品、趨右讓道而行。八品遇五品以上官、引馬迴避。遇六品、引馬側立。遇七品、趨右讓道而行。九品遇六品以上官、引馬迴避。遇七品、引馬側立。遇八品、趨右讓道而行。品級相等者、分路而行。如有親戚尊卑之分、聽從迴避

○凡遇王府將軍於道。駙馬儀賓公侯讓左。文武一品至三品官、引馬側立。四品以下官下馬

○凡內官出入、遇駙馬於道。必須下馬。遇公侯一品二品官、引馬側立。遇三品四品官、分路而行

○凡公侯駙馬一品二品官隨從火者人等、非跟隨本官而私自出入者、凡遇文武百官、必須下馬。違者治罪

○凡所屬官遇上司官、引馬迴避。所屬官品級高者、遇上司官卑者、分路而行

○凡官員應合迴避、而路窄不可迴避者、則下馬拱立。應分路者、不得占中道

○又凡文武官員出入應合開道、而自不開道、致令應避官員、不曾迴避者、不問。若因而生事者、止問上官

○凡街市軍民人等買賣、及乘坐驢馬出入者、遙見公侯駙馬一品以下至四品官過往、即便下馬讓道

○凡官員當避路者、若承

宣召、及祠祭官詣祠所、並有捕逐者、在道雖遇應避之官不避

凡屬官見上司。洪武二十年令、凡屬官見上司官、必序立於堂階之上、總行一揖。上司拱手。首領官荅揖。其公幹節序見上司官、皆行兩拜禮。長官拱手。首領官荅禮

○四年令、凡揖禮、下見上躬身舉手齊眼為敬、上官隨坐隨立無荅。其次下官舉手齊口、上官舉手齊心荅之

○五年令、凡內外掾史令史書吏宣使奏差人等、晨謁長官、必序立階下一揖乃退。長官不荅禮。幕官拱手

○十六年令、教官生員見上司、一遵憲綱行禮。如有出郭迎送、及妄行跪禮、過為稱呼者、聽巡按御史、按察司官、依律究問。若上司故違憲綱者、亦行糾奏

○嘉靖八年令、巡按、御史於守令官、不許作威挫辱。知府相見、不許行跪禮凡官員公座。洪武二十年定、凡大小衙門官員、每日公座、行肅揖禮。佐貳官揖長官、長官荅禮。首領官揖長官佐貳官、長官佐貳官拱手

凡官員儀從。洪武二十年定、凡文武百官、自四品以上、儀從並依舊制從宜。五品官、止許引導一人。六品以下、不許引導。其出郊在外、儀從仍依舊制、不拘此例

○二十四年、更定官員儀從公十人。侯八人。伯六人。一品至三品六人。四品至六品四人。七品至九品二人。其役使奴婢、公侯之家、不過二十人。一品不過十二人。二品不過十人。三品不過八人

○成化元年令、凡京官出外。四品以上、引導三對、用錫槊鋼籐棍。七品以上、引導二對用錫槊籐棍。在外方面堂上官、引導三對、用錫槊鋼籐棍。各府及鹽運司等衙門四品以上官、引導二對、用錫槊籐棍。七品以上、引導一對、用籐棍。八品九品、用竹篦一對引導。雜職不許引導。若府州縣官催徵、用竹篦荊杖、巡捕用刀之類導引者、不在禁限。其京官回還鄉裡本府州縣、並不許引導、及責罰吏民。違者、從巡按御史按察司官究治。若風憲官僣用、亦許諸司指實具奏凡官員到任。洪武十八年定、一有司新官受職赴任者、未到城一捨二三十裡而止。先令人報知禮房吏、告示官屬及父老人等、相率出城來會。令灑掃合祀神祇祠宇、備牲醴祭儀以候謁告。比至城外、齋宿三日。第四日清晨、父老人等導引入城。遍詣諸神祠、如儀致祭。其祝文曰、維某年月日、某官奉郡來官。務專人事。主典神祭。今者謁神。特與神誓。神率幽冥。陰陽表裏。予有政事未備、希神默助。使我政興務舉、以安黎民。予倘怠政姦貪。陷害僚屬。淩虐下民。神其降殃。謹以牲醴致祭。神其鑒之。尚饗

○一祭神之禮。新官到任之日、詣神廟祭祀。禮房先備牲酒等物陳設。禮生父老人等、導引新官、同僚屬官吏詣廟、贊禮唱排班、班齊、鞠躬、拜、興、拜、興、平身。贊唱行初獻禮。引贊引新官詣神位前。贊唱跪。新官跪。贊唱眾官皆跪。贊唱獻爵。執事者捧爵於左。跪。新官獻畢。仍授執爵者、以爵奠於神位前。贊唱讀祝。執事者取祝跪讀畢。贊唱俯伏、興、平身。贊唱行亞獻禮。執事以爵酹酒奠於神位前。終獻如亞獻儀。畢。贊唱鞠躬、拜、興、拜、興、平身。禮畢

○一新官到任之日。本衙門合備儀仗皂隸。前期一日出城伺候。至日清晨、首領官率領各房吏典、並合屬生員人等、迎接入城。先詣神廟祭祀畢。引至本衙門儀門前下馬。具公服。從中道入。先於月臺上朢闕設香案。禮生引新官至香案前、行五拜三叩頭禮。畢。上廳公座。皂隸排衙。報時辰。抬書案至前、吏房將公座呈押

○一參見禮。先從皂隸、次吏典、各行兩拜禮。新官坐受。次合屬官參見、亦行兩拜禮。新官拱手荅禮。次首領官見、行兩拜禮。新官起身拱手荅禮。次佐貳官、行兩拜禮。新官出公座荅禮。如是佐貳官到任、先受所屬並首領官行禮。後至長官前行兩拜禮。長官出公座荅禮。畢。諭僚屬曰、朝廷設官置吏。欲其敬神恤民。親賢遠姦。興利除害。某不敏、忝茲重任。尚賴一二僚屬、及邑中長者、匡其不逮。庶免後艱。其四境之內、利有當興、弊有當革者、某等當共竭力為之、以安黎庶。諭畢。署押公文。各房吏典、將該管應有已未完結事件施行等項、逐一□寫須知、呈報新官署押文書。如係長官、則交割印信倉庫匙鑰等件畢。照依各房呈報須知事目、逐一發落署判公事畢。將所祭牲酒、與官屬父老享飲而退。其九年考滿。仍具牲酒、率官屬父老人等辭廟致祭。就以祭物出郊餞別而去。其祝文及所諭之言、禮生代說亦可

○宣德十年奏准、各布政司、按察司、府州縣、新官到任。於本處城隍廟、會請應祀諸神。用豬羊二牲總祀

庶人禮

凡民庶以齒為先後。致仕官序爵。爵同序齒。至處親族、則不論爵

洪武五年令、凡鄉黨序齒。民間士農工商人等平居相見、及歲時宴會揖拜之禮、幼者先施。坐次之列、長者居上。如佃戶見佃主、不論序齒、並行以少事長之禮。若親屬、不拘主佃、止行親屬禮

○十二年令、內外官致仕居鄉、惟於宗族序尊卑如家人禮。於其外祖及妻家、亦序尊卑。若筵宴、則設別席。不許坐於無官者之下。如與同致仕官會則序爵、爵同序齒。其與異姓無官者相見、不須荅禮。庶民則以官禮謁見。敢有淩侮者、論如律

○二十六年定、凡民間子孫弟姪甥婿見尊長、生徒見師範、奴婢見家長、久別行四拜禮。尋常近別行揖禮。其餘親戚長幼、照依等第、久別行兩拜禮。尋常近別行揖禮。平交同








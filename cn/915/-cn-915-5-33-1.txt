◇与太傅司马宣王书

卒闻神军密发，已在百尺。虽知命穷尽，迟于相见。身首分离，不以为恨。前後遣使有书，未得还报。企踵西望，无物以譬。昨遣书之后，便乘船来相迎。宿丘头，旦发于浦口，奉被露布赦书，又得二十三日况，累纸诲示，闻命惊愕。五内失守，不知何地可以自处。仆久忝朝恩，历试无效，统御戎马，董齐东夏。事有阙废，中心犯义，罪在二百，妻子同县，无所祷矣。不图圣恩天覆地载，横蒙视息，复睹日月。亡甥令狐愚携惑群小之言，仆即时呵抑，使不得竟其语。既人已知，神明所鉴，夫非事无阴，卒至发露，知此枭夷之罪也。生我者父母，活我者子也。（《魏志·王凌传》》注引《魏略》）

身陷刑罪，谬蒙赦宥。今遣掾送印绶，顷至，当如诏书，自缚归命。虽足下私之，官法有分。（同上）


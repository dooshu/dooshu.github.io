赵汝腾　寿史刑使

羡公博学今扬雄，未许蜀珍专瑞蜀。

喜公奉使今鲜于，又见福星来照福。

我初敬公因谠疏，万言批鳞折五鹿。

我转敬公缘清操，高吟放鹤孤山麓。

今兹仗斧更仁厚，庭草不锄生意足。

忧时两鬓白发增，爱贤一念缁衣笃。

衰予归卧西河上，都骑时来寻涧谷。

清言竟日无尽藏，想见胸中几天禄。

若人盍置论思地，垂弧定有锋车趣。

去年五言称公寿，今年笑指湖山绿。

赵汝腾

赵汝腾　寿史刑使

岷峨储英贤，一例皆家食。

公亦淹海角，麾节犹赫奕，

七闽政多幸，福星照南极。

轻裘镇铃阁，使斧光卫戟。

门弧初度临，和气遍阡陌。

宿雨洗瘴氛，朔云报寒色。

前期为重九，后期为至日。

中间产蜀珍，天意扶阳脉。

原言爱刚健，他日寿王国。

赵汝腾


○为钱侍御太夫人祭新妇文

呜呼！妇姑之间，尊严而已。情苟不至，两城千里。吁嗟新妇，德礼具美。心之所亲，如臂有指。齿发衰暮，方用依倚。天降鞠凶，骨惊心死。新妇门绪薰华，派流深远。贞淑端一，聪明婉娩。奉馀以敬，待夫有则。举案得如宾之礼，均养实鸣鸩之德。勤劳丝，吉蠲酒食。自中闺之与外姻，莫不尽其心力。呜呼！尔之事我，善非一端。柔声顺色，迎意承欢。晨鸡初鸣，风高露寒。环佩至止，我心则安。今也年高，人间意阑。尔复舍我，穷泉杳漫。房帷空虚，孤稚摧残。深沉注视，信然肺肝。呜呼！乡关迢递，道路乖阻。权厝兹地，非为永处。寿堂犹近，如闻晤语。灵其慰安，无或羁旅。抚棺永决，持觞奠醑。写一恸於高秋，望素车以延伫。


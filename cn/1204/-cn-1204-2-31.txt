◎章台柳

韩字君平，有友人每将妙妓柳氏至其居，窥韩所与往还，皆名人，必不久贫贱，许配之。未几，韩从辟淄青，置柳都下，三岁，寄以词："章台柳。章台柳。昔日青青今在否。纵使长条似旧垂，也应攀折他人手。"柳答以词："杨柳枝，芳菲节。可恨年年赠离别。一夜随风忽报秋，纵使君来岂堪折。"後为番将沙叱利所创，有虞候许俊诈取得之，诏归韩。［太平广记］


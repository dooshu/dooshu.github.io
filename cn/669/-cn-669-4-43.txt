43　鹿鳴刺世道衰　漢食舉樂十三曲　杜夔傳雅樂四曲　古琴有詩歌五曲


太史公史記十二諸侯年表序謂：「仁義陵遲，鹿鳴刺焉。」蔡邕琴操：「鹿鳴，周大臣所作也。王道衰，大臣知賢者幽隱，彈弦風諫。」案：見文選十八嵇叔夜琴賦注。漢太樂食舉十三曲，一曰鹿鳴。通典樂六：「漢享宴食，舉樂十三曲。」又樂七：「鹿鳴以下十二曲，名『食舉樂』。」「杜夔傳舊雅樂四曲，一曰鹿鳴，二曰騶虞，三曰伐檀，四曰文王，皆古聲辭。」琴操曰：「古琴有詩歌五曲，曰鹿鳴、伐檀、騶虞、鵲巢、白駒。」見太平御覽五百七十八。蔡邕琴賦云：「鹿鳴三章。」鹿鳴在宵雅之首，馬、蔡以爲風刺，蓋齊、魯、韓三家之説，猶關雎刺時作諷也。【原注】吕元鈞謂：陳古以諷，非謂二詩作於衰周。

【全云】原注吕氏説，與蔡氏説合。

【又云】太史公問古文尚書於孔安國，安國亦爲魯詩學者也，則太史公所傳當是魯詩。中郎寫石經用魯詩，則中郎所傳亦是魯詩。

【元圻案】晉書樂志上：「魏武平荆州，獲漢雅樂郎杜夔，能識舊法，使創定雅樂。」又曰：「杜夔傳舊雅樂四曲」云云。〇三國志方伎傳：「杜夔，字公良，河南人。」〇藝文類聚四十四蔡邕琴賦曰：「繁弦既抑，雅韻乃揚。仲尼思歸，鹿鳴三章。梁甫悲吟，周公越裳。青雀西飛，别鶴東翔。飲馬長城，楚曲明光。楚姬遺歎，雞鳴高桑。」〇逸齋詩補傳詩篇目論曰：「鹿鳴，文、武治内之政。孔子自衞反魯，雅、頌各得其所，不應以刺詩冠小雅篇首。就如馬、蔡之説，其殆關雎之類，雖作於文王之後，實則文王之事也。孔子讀鹿鳴見君臣之有禮，則非刺詩明矣。」






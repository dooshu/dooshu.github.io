●卷二百九十四　象纬考十七

○瑞星

汉武帝元封元年，望气，王朔言候独见镇星出如瓜，食顷复入。有司皆曰陛下建汉家封禅，天其报德星云（德星即镇星也，言天以德星报帝）。

晋武帝太元二年七月已卯，老人星见。　三年七月乙酉，老人星见南方。十月丁已，老人星见。

梁武帝天监四年八月庚子，老人星见。占曰："老人星见，主寿昌。"自是，每年恒以秋分後见於参南，至秋分而伏，武帝寿考之象云。

宋太祖皇帝开宝四年八月辛卯，景星见。

真宗景德三年四月戊寅，周伯星见，出氐南骑官西一度，状半月，有芒角，煌煌然可以鉴物，历库楼东，八月，随天轮入浊，十一月，复见在氐。自是常以十一月晨见东南方，八月西南入浊。占曰："天下无兵，国大昌。"又氐为露寝，即天子正寝也。大中祥符七年正月己酉，舍誉星见。其年九月丙戌，又见，似彗有尾而不长。与周伯星同占。

太祖朝寿星见。　乾德三年八月辛酉，　四年八月乙卯，　六年正月戊申，开宝二年七月乙亥。

太宗朝寿星见。　太平兴国四年八月乙亥，　五年八月己卯，　六年五月己卯，　八年八月辛卯，　雍熙三年八月己酉，　四年八月辛亥，　端拱元年八月乙卯，　二年八月癸亥，　淳化元年八月丁卯，　二年八月辛未，　三年八月戊寅，　四年九月己亥，　五年八月已丑，　至道元年八月己亥，　二年闰七月己亥，　三年八月辛丑。

真宗朝寿星见。咸平元年八月癸丑，二年八月癸亥，三年八月丁卯，四年八月甲子，五年八月乙丑，六年八月丙子，景德元年八月癸酉，二年八月庚辰，三年八月庚寅，四年二月己卯，八月甲午，大中祥符元年正月丁亥，八月丙申，二年二月壬辰，八月乙已，三年二月辛已，八月己酉，四年正月戊寅，八月癸丑，五年正月辛已，八月己未，六年五月庚子，八月丙寅，七年正月癸丑，八月己已，八年七月癸酉，九年正月甲寅，八月壬午，天禧元年八月癸已，二年正月丁已，八月辛卯，五年二月辛卯，八月己亥，四年八月已亥，五年二月丙午，八月乙已，皆出於丙。

仁宗朝寿星见。天圣元年二月己亥，二年八月丙子，四年七月壬申，景祐二年正月己丑，至和三年二月辛卯，八月己未，嘉祐二年八月庚申，三年八月丙辰，四年正月庚戌八月癸未，五年八月庚午，六年正月癸丑，八月壬辰，七年正月辛亥，八年正月辛酉。

英宗朝寿星见。治平元年二月已丑，七月癸已，二年二月癸巳，八月己亥，三年正月庚辰，八月庚戌。

神宗朝老人星见。治平四年二月癸巳，八月戊申，熙甯元年正月乙未，八月已卯，二年二月乙卯，八月壬戌，三年正月甲寅，八月癸酉，四年二月已未八月丁丑，五年二月己未，闰七月乙亥，六年正月庚午，八月丁酉，七年二月甲申，八月庚寅，八年二月己丑，八月庚戌，九年二月丁酉，八月庚子，十年正月己卯，九月戊申，元丰元年二月己酉，八月丙午，　二年二月壬戌，八月乙卯，三年二月甲寅，八月已未，四年八月丁卯，五年二月甲戌，八月已已，六年二月已未，八月丁丑，七年二月辛已，八月已卯，八年二月庚辰，八月辛巳。

哲宗朝老人星见。元祐元年二月戊寅，八月庚子，二年二月庚寅，九月辛亥，三年二月癸巳，八月已亥，四年二月壬子，八月丁未，五年正月甲午，八月辛亥，　六年二月己亥，闰八月壬戌，七年正月壬子，八月壬戌，八年二月丙寅，八月已已，九年二月乙丑，绍圣元年八月庚子，二年二月壬午，八月丁丑，　三年二月庚午，八月癸未，四年二月甲申，八月甲申，五年二月庚辰，元符元年八月辛卯，二年二月乙未，九月壬辰。

徽宗朝老人星见。崇宁元年二月壬寅，八月癸丑，二年二月甲寅，八月庚戌，三年二月戊午，八月辛酉，四年二月庚申，八月丙寅，五年二月戊辰，八月甲戌，大观元年二月乙亥，八月丁丑，　二年二月甲午，八月壬午，　三年二月戊子，八月癸已，四年二月乙未，闰八月丁酉，政和元年二月癸卯，八月己亥，二年二月乙已，八月己酉，三年二月甲午，八月己未，四年二月己酉，八月辛未，五年二月庚申，八月甲子，六年闰正月壬戌，八月丁卯，七年五月戊午，八月丙子，八年二月壬申，八月乙亥，宣和元年二月癸未，八月癸未，二年二月辛已，八月己丑，三年二月丙戌，八月癸已，四年二月己亥，八月辛丑，五年二月庚子，八月丙午，六年二月戊申，八月辛亥，七年二月癸丑，八月庚申，皆见於丙，主人君寿昌，天下安宁，贤士进用。

自太平兴国以来，星见必贺，至熙宁四年，诏罢贺礼。

○客星

汉武帝元光元年六月，客星见於房。占曰："为兵起。"其二年十一月，单于将十万骑入武州，汉遣兵三十馀万以待之。

昭帝元凤四年九月，客星在紫宫中斗枢极间。占曰："为兵。"其五年六月，发三辅郡国少年诣北军。

宣帝地节元年六月戊戌甲夜，客星居左右角间，东南指，长可二尺，色白。占曰："有奸人在宫庭间。"其丙寅，又有客星见贯索东北，南行，至七月癸酉夜入天市，芒炎东南指，其色白。占曰："有戮卿。"一曰："有戮王。期皆一年，远二年。"是时，楚王延寿谋逆自杀。四年，霍氏谋反，诛。　黄龙元年三月，客星居王良东北可九尺，长丈馀，西指，出阁道间，至紫宫。其十二月，宫车晏驾。

元帝初元元年四月，客星大如瓜，色青白，在南斗第二星东可四尺。占曰："为水饥。"其五月，渤海水大溢。六月，关东大饥，民多饿死，琅琊郡人相食。　二年五月，客星见昴分，居卷舌东可五尺，青白色，炎长三寸。占曰："天下有妄言者。"其十二月，钜鹿都尉谢君男诈为神人，论死，父免官（孟康曰："姓谢，名君。男者儿也，不记其名，直言男儿。"）。

後汉光武建武三十一年十月，有客星，焰二尺许，西南行，至明年二月二十二日，在舆鬼东北六尺所灭，凡见百一十三日。舆鬼尸星主死亡，客星居之为死丧。後二年，光武崩。

按《汉书　严光传》：帝即位，思光，召之。至京入宫，论道旧故，因其偃卧，光以足加帝腹。明日，太史奏客星犯御座甚急。帝笑曰："朕故人严子陵其卧耳。"《通鉴》载徵光事在建武五年。然《史　志》五年不言客星之事云。

孝明永平四年八月辛酉，客星出梗河，西北指贯索，七十日去。梗河为胡兵。至五年，北匈奴七千骑入五原、雲中。贯索，贵人之牢。其十二月，陵乡侯梁松坐怨望诽谤下狱死。七年三月庚戌，客星光气二尺所，在太微左执法南端门外，凡见七十五日。八年十二月戊子，客星出东方。　九年正月戊申，客星出牵牛，长八尺，历建星至房南，灭见至五十日。牵牛主吴、越，房、心为宋。後广陵王荆、楚王英谋逆，事觉，自杀。广陵属吴，彭城古宋地。　十三年十一月，客星出轩辕四十八日。　十四年五月戊子，客星出昴六十日，在轩辕右角稍灭。昴主边兵。後一年，汉遣窦固、耿秉等将兵击匈奴。一曰，轩辕右角为贵相，昴为狱事。时考楚事未竟，司徒虞延坐与楚王英交通，自杀。

孝章元和元年四月丁已，客星晨出东方，在胃八度，长三尺，历阁道入紫宫，留四十日灭。阁道、紫官，天子之宫也。客星犯入留久为大丧。後四年，帝崩。

孝和永元十三年十一月乙丑，轩辕第四星间有小客星，色青黄。轩辕为後宫，星出之，为失势。其十四年六月，阴皇后废。十六年四月戊午，客星出紫宫西行至昴，五月灭。昴为赵。後一年，和帝崩。又一年，殇帝崩，无嗣。太后遣迎清河孝王子即位，是为安帝。清河，赵地，是其应也。

孝安永初元年八月戊申，客星在东井、弧星西南。占为大水。是岁郡国四十一县三百一十五雨水，四渎溢，伤稼坏城郭，杀人民。　三年六月甲子，客星大如李，苍白，芒气长二尺，西南指上阶星。指上阶，为三公。後太尉张敏免官。元初二年十一月甲午，客星见西方。己亥在虚、危，南至胃、昴（郗萌曰："客星入虚，大人当之。"又曰："客星守危，强臣执国命，在后族。又且大风，有危败。"《黄帝星经》曰："客星入守若出危，大饥，民食贵。"）。　延光三年十一月，客星见天市。占为贵人丧。四年帝崩。

孝顺永建六年十二月壬申，客星芒气长二尺馀，西南指，色苍白，在牵牛六度。客星芒气白为兵。牵牛为吴、越。後一年，会稽海贼曾於等杀长吏，拘夺吏民。扬州六郡逆贼章何等称将军，犯四十九县，大攻略吏民。阳喜元年闰月戊子，客生气白，广二尺，长五丈，起天苑西南。主马牛，为外军，色白为兵。是时，燉煌太守徐白使疏勒王盘等兵二万人入于阗界，虏掠轩首二百馀级。乌桓校尉耿晔使乌桓亲汉都尉戎末瘣等出塞，钞鲜卑，斩首，获生口财物；鲜卑怨恨，钞辽东、代郡，杀伤吏民。是後，西戎、北狄为寇害，以马牛起兵，马牛亦死伤於兵中，至十馀年乃息。

孝灵光和五年六月丁卯，客星如三升碗，出贯索，西南行入天市，至尾而消。占曰："客星入天市，为贵人丧。"明年，宫车晏驾。中平二年十月癸亥，客星出南门中，大如筳，五色喜怒稍小，至後年六月消。占曰："为兵。"至六年，司隶校尉袁绍诛灭中宫，大将军部曲吴匡攻杀车骑将军何苗，死者数千人。

魏文帝黄初三年九月甲辰，客星见太微左掖门内，占曰："客星出太微，国有兵丧。"十月，帝南征孙权。是後，累有征役。

明帝景初二年十月癸己，客星见危，逆行，在离宫北、腾蛇南。甲辰，犯宗星。己酉，。灭占："曰客星所出有兵丧。虚危为宗庙，又为坟墓。客星近离宫，则宫中将有大丧，就先君於宗庙之象也。"三年正月，帝崩。

高贵乡公甘露四年十月丁丑，容星见太微中，转东南行，历轸宿，积七日灭。占曰："客星出太微，有兵丧。"景元元年，帝为成济所弑。

晋惠帝永兴元年五月，客星守毕。占曰："天子绝嗣。"一曰："大臣有诛。"时诸王拥兵，其後惠帝失统，终无继嗣。

海西公太和四年二月，客星见紫宫西垣，至七月乃灭。占曰："客星守紫宫，臣弑主。"六年，桓温废帝。

孝武太元十一年三月，客星在南斗，至六月乃没。占曰："有兵，有赦。"是後司、雍、兖、冀常有兵役。十二年正月大赦，八月又大赦。十八年二月，客星在尾中，至九月乃灭。占曰："燕有兵丧。"二十年慕容垂伐魏，为所破，死者数万人。二十一年，垂死，国遂衰亡。

安帝元兴元年十月，有客星色白如粉絮，在太微西。至十二月，入太微。占曰："兵入天子庭。"二年十二月，桓元篡位，放迁帝、后於浔阳。三年二月，刘裕尽诛桓氏。

宋文帝元嘉十九年客星在北斗，化为（彗详见彗门）。

陈废帝光大二年六月壬子，客星见氐东。

周武帝保定元年九月丁己，客星见於翼。天和三年七月己未，客星见房心，白如粉絮，大如斗，渐大，东行；八月，入天市，长如匹所，复东行，犯河鼓右将；癸未，犯匏瓜，又入室，犯离宫；九月壬寅，入奎，稍小；壬戌，至娄北一尺所灭。凡六十九日。占曰："兵起，若有丧，白衣会，为饥旱，国易政。"又曰："兵犯外城，大臣诛。"　建德三年二月戊午，客星大如桃，青白色，出五车东南三尺所，渐东行，稍长二尺所；至四月壬辰，入文昌；丁未，入北斗魁中，後出魁，渐小。凡见九十三日。占曰："天下兵起，车骑满野，人主有忧。"又曰："天下乱，兵大起，臣谋主。"其七月，卫王直举兵反，讨禽之。十月，始州民王鞅拥众反，讨平之。

唐文宗太和三年十月，客星见於水位。开成二年三月甲申，客星出於东井下。戊子，客星别出於端门内，近屏星。四月丙午，东井下客星没。五月癸酉，端门内客星没。壬午，客星如孛，在南斗天籲旁。

昭宗乾甯三年有客星三，一大二小，在虚、危间，乍合乍离，相随东行，状如斗，经三日而二小星没，其大星後没。虚、危，齐分也。光化三年正月，客星出於申垣宦者旁，大如桃，光炎射宦者，宦者不见。天复二年正月，客星如桃，在紫宫华盖下，渐行至御史。丁卯，有流星起文昌，抵客星，客星不动。己巳，客星在杠，守之，至明年犹不去。占："将相出兵。"

梁太祖乾化元年五月，客星犯帝座。

宋太祖建隆二年十二月己酉，客星出天市垣宗人星东，微有芒彗，三年十二月辛未，西南行入氏宿，二月癸丑，至七星没。

太宗太平兴国八年二月甲辰，客星出太微垣端门东，近屏星北行。占曰："主弼臣失礼免。"端拱二年七月丁亥，客星出北河星西北，稍暗，微有芒彗，指西南。淳化元年正月辛己，客星出轸宿，逆行至张，七十日，经四十度乃不见。占云："有土功。"又云："有使来。"

真宗景德二年八月甲辰，客星出紫微天棓侧，孛孛然如粉絮，稍入垣内，历御女、华盖，凡十一日没。占曰："后妃灾。"逾年，庄穆皇后崩。　三年三月乙已，客星出东南方。大中祥符四年正月丁丑，客星见南斗魁前。占曰："有赦令。"其年亲视汾阴后土，大赦。　天禧五年四月丙辰，客星出轩辕前星西北，大如桃，速行，经轩辕大星入太微垣，掩右执法，犯次将，历屏星西北，凡七十五日，入浊没。占曰："周雒之分，大臣忧。"

仁宗明道元年六月乙已，客星出东北方，近浊，如木星太微，有芒彗，至丁已，凡十三日而没。　至和元年五月己丑，客星出天关东南，可数寸，岁馀消没。

神宗熙甯二年六月丙辰，客星出箕度中，至七月丁卯，犯箕乃散。主民饥。大臣有见弃者，或大水，河溢，船行平地。　三年十一月丁未，客星出天囷。主仓库忧火灾。

哲宗元祐六年十一月辛亥，客星出参度中，犯掩厕星。主有暴兵，米贵。晋分兵灾。壬子，犯九斿星。十二月癸酉入奎，至七年三月辛亥乃散。主边兵动。

高宗绍兴八年五月，客星守娄，鲁分也。虏将悟室占之太史，曰："无伤。"至七月，虏杀鲁、兖、滕、虞等二十一王，虏亦应天象也。九年，客星守亢。亢，陈分也。九月，虏将悟室被诛。悟室封陈王云。

孝宗淳熙八年六月已巳，客星出奎宿，犯传舍。占："客星亦妖星，天之使者，见於天而无常所，入列舍以示休咎。星大者事大而祸深。色白，其分有兵丧。今客星出紫微外座传舍星，宜备奸使边夷侵境。"又云："出奎宿为兵，奸臣伪惑天子。"於是金虏遣使来争执进书仪。甲戌，客星守传舍第五星。九年正月癸酉，客星始不见。自去年六月已已至是，凡一百八十五日乃消伏。时虏使久在馆，至是乃去。

宁宗嘉泰三年六月乙卯，东南方泛出一星在尾宿，青白色，无芒彗，系是客星，如土星大。占："客星者，天之使者。偶见於天而无常所，入列宿以示休咎。色青，忧疾；白为兵丧。兵革罢，民饥死。"於是韩侂胄方谋用兵。

○雲气　虹蜺

汉昭帝元平元年正月庚子，日出时有黑雲，状如焱风乱鬊（音舜），转出西北，东南行，转而西，有顷亡。占曰："有雲如众风，是谓风师，法有大兵。"其後兵起乌孙，五将征匈奴。二月乙酉，〈牜羊〉雲如狗，赤色，长尾三枚，夹汉西行（详见流星门）。

成帝永始二年二月癸未夜，东方有赤色，大三四围，长二三丈，索索如树，南方有大四五围，下行十丈馀，皆不至地灭。占曰："东方客之变气，状如树木，以此知四方欲动者。"明年十二月己卯，尉氏男子樊并等谋反，贼杀太守，劫略令丞，自称将军，皆诛死。庚子，山阳铁宫亡徒苏令等杀伤吏民，取库兵，聚党数百人为大贼，逾年经历郡国四十馀。一日有两气同时起，并见，而并、令等同月俱发也。

哀帝建平元年正月丁未，日出时，有著天白气，广如一疋布，长十丈馀，西南行，讙如雷，西南行一刻而止，名曰天狗。传曰："言之不从，则有犬祸诗妖。"到其四年正月、二月、三月，民相惊动，讙譁奔走，传行诏筹祠西王母，又曰"从目人当来"。十二月，白气出西南，从地土至天，出参下，贯天厕，广如一疋布，长十丈馀，十馀日去。占曰："天子有阴病。"其三年十一月壬子，太皇太后诏曰："皇帝宽仁孝顺，奉承圣绪，靡有解怠，而久病未瘳。夙夜惟思，殆继体之君不宜改作。《春秋》大复古，其复甘泉泰畤、汾阴后土如故。"

王莽地皇四年，汉兵起南阳，至昆阳。莽遣王寻、王邑将诸郡兵，号百万，围昆阳城数重，军势甚盛。昼有雲气如坏山，堕军上，军人皆厌，所谓营头之星也。占曰："营头之所堕，其下覆军，流血三千里（《袁山松书》曰："怪星昼夜，名曰'营头'，行振大诛也。"）。"时光武将兵救昆阳，杀王寻。莽军败散，王邑还长安。莽败，俱诛死。营头之变，覆军流血之应也。

和帝永元十二年十一月癸酉，夜有苍白气，长三丈，起天园，东北指军市，见积十日。占曰："兵起，十日期岁。"明年十一月，辽东鲜卑二千馀骑寇右北平。十六年四月丁未，紫宫中生白气如粉絮。占为丧。後一年，和帝崩，殇帝即位一年崩。

顺帝永建二年九月戊寅，有白气，广三尺，长十丈馀，从北落师门南至斗。

灵帝熹平二年八月，白气如一疋练，冲北斗第四星。占白气冲北斗，为大战。明年冬，扬州刺史臧旻等攻盗贼，斩首数千级。光和元年六月丁丑，有黑气堕北宫温明殿东庭中，黑如车盖，起奋迅，身五色，有头，体长十馀丈，形貌似龙。上问蔡邕，对曰："所谓天投蜺者也。不见足尾，不得称龙。《易传》曰：'蜺之比无德，以色亲也。'《潜潭巴》曰：'虹出，后妃阴胁王者。'又曰：'五色迭至，照於宫殿，有兵革之事。'《演孔图》曰：'天子外若兵，威内夺，臣无忠，则天投蜺（按邕《集》称曰："《演孔图》曰：'蜺者，斗之精也。失度投蜺见态，主惑於毁誉。'《合诚图》曰：'天子外若兵者也。'"）。'变不空生，占不空言（邕对又曰："意者陛下枢机之内，衽席之上，独有以色见进，陵尊逾制，以昭变象。若群臣有所毁誉，圣意低迥，未知谁是。兵戎未息，威权渐移，忠言不闻，则虹蜺所在生也。抑内宠，任中正，决毁誉，分直邪，各得其所；勒守卫，整武备，威权之机不以假人，则其效也。"）。"

先是立皇后何氏，皇后每斋，当谒祖庙，辄有变异不得谒。中平元年，黄巾贼张角等立三十六方，起兵烧郡国，山东七州处处应角。遣兵外讨角等，内使皇后二兄为大将统兵。其年，宫车晏驾，皇后摄政，二兄秉权。谴让帝母永乐后，令自杀。阴呼并州牧董卓欲共诛中官，中官逆杀大将军进，兵相攻讨，京都战者塞道。皇太后母子遂为太尉卓等所废黜，皆死。天下之败，兵先兴於宫省，外延海内，二三十岁，其殃祸起自何氏（《袁山松书》曰："是年七月，虹昼见御座玉堂後殿前庭中，色青赤也。"）。

晋惠帝永兴元年十二月壬寅夜，有赤气亘天，砰隐有声。二年十月丁丑，赤气见北方，东西竟天。占曰："并为犬兵。砰隐有声，怒之象也。"是後，四海雲扰，九服交兵。光熙元年十二月甲申，有白气若虹，中天北下至地，夜见五日乃灭。占曰："大兵起。"明年，王弥起青徐，汲桑乱河北，毒流天下。

怀帝永嘉三年十二月乙亥，有白气如带，出南北方各二，起地至天，贯参伐中。占曰："天下大兵起。"四年三月，司马越收缪允等。又，三方雲扰，攻战不休。五年三月，司马越死於甯平城，石勒攻破其众，死者十馀万人。六月，京都焚灭，帝如虏庭。

愍帝建兴元年十月己巳夜，有赤气曜於西北。荆州刺史陶侃讨杜弢之党於石城，战败。

宋文帝元嘉三十年正月乙亥朔，会群臣於太极前殿，有青黑气从东南来，覆映宫上。是年二月，元凶劭构逆，帝崩於合殿。三月，武陵王讨劭，建牙於军门，有紫雲二荫於牙上。

陈宣帝太建四年，有白气如虹，自北方贯北斗紫宫。十二年二月壬寅，白虹见西方。占曰："有丧。"後一年帝崩。北齐後主天统三年五月戊寅甲夜，西北有赤气竟天，夜中始灭。十月丙午，天西北频有赤气。占曰："有大兵大战。"後周武帝总众来伐。

周武帝天和二年十月辛卯，有黑气一，大如杯，在日中。甲午，又加一，经六日乃灭。占曰："臣有蔽主之明者。"　六年二月己丑夜，有苍雲，广三丈，经天，自戌加辰。建德四年十月癸亥，帝率众攻晋州。是日，虹见晋州城上，首向南，尾入紫宫，长十丈馀。庚午，克之。丁卯夜，白虹见，长十馀丈，头在南，尾入紫宫中。占曰："天下兵战流血。"又曰："若无兵，必有大丧。"至六年正月，平齐。

静帝大象二年六月甲戌，有赤气起西方，渐东行遍天。

唐高祖武德初，隋将尧君素守蒲州，有白虹下城中。

太宗贞观十一年七月一日，黄气竟天，大雨，榖水溢。

高宗永隆元年六月戊子，虹蜺亘天。蜺者，斗之精。占曰："后妃阴胁王者。"又曰："五色叠至，照於宫殿，有兵。"

武太后延载元年六月，幽州都督孙佺帅兵袭奚，将入贼境，有白虹垂头於军门。占曰："其下流血。"

中宗景龙元年九月十八日，有赤气竟天，其光烛地，三日乃止。

肃宗至德二载正月丙子，南阳夜有白虹四，上亘百馀丈。

代宗宝应元年七月，西北方有赤光亘天，贯紫微，渐流於东，弥漫北方，照曜数十里。

德宗真元二年正月，大雨雪，平地深尺馀，雪上有黄黑色，状如浮埃。

宪宗元和十三年十二月丙辰，有白虹阔五尺，东西亘天。

敬宗宝历元年十二月乙酉，夜有雾起，须臾遍天，雾上有赤气，或深或浅，久而乃散。

武宗会昌四年正月已酉，西方有白虹。

懿宗咸通元年七月戊戌，白虹横亘西方。已酉，白虹横亘西方。十一月丁酉戌时，妖星初出，如匹练，亘空化为雲，而没在楚分。　九年七月戊戌，白虹横亘西方。

僖宗中和二年七月丙午夜，西北有赤气，如绛竟天。昭宗光启二年九月，白虹见西方。十月壬辰夜，又如之。

昭宗光化二年春，有白气竟天如练，自西南彻东北而旋。　天复三年三月庚申，有曲虹在日西北。

後唐明宗天成二年十二月壬辰酉时，西南方有赤气，如火焰焰，约二千里。占者云："不出二年，其下当有大兵。"

晋高祖天福二年正月二日夜初，北方有赤气，西至戌亥地，东北至丑地，南北阔三丈，状如火光，赤气内见紫微宫及北斗诸星。至三点後，内有白气数条，次西行，至夜半子时方散。　八年正月丙戌，黄雾四塞。　九年正月乙未，大雾中二白虹相偶。四月庚戌，大雾中有苍白二虹。

末帝开运元年正月乙未，大雾中有白虹相偶。占者云："海淫所兴，其将有战。"时帝在澶州，与契丹相守。

周大祖广顺元年十一月甲子，白虹竟天。

宋太祖乾德三年七月已卯夜，西方起苍白气，长五十尺，贯天船、五车，亘井宿。占曰："主兵动。"六年十月己未旦，西北苍白气三道，长二十尺，趋东散。占曰："游兵之象。"

太宗太平兴国四年四月己未夜，西北方有白气压北斗。雍熙三年正月己未夜，赤气如城。占为兵。　四年正月癸酉夜，白气起角、亢，经太微垣，历轩辕大星，至月旁散。端拱元年十月壬申迟明，巽上有雲气过中天，连地，浓润，前赤黄，後苍黑色，先广後大，行势如截。占曰："将领行阵有大克捷。"十一月戊午夜，西北方有赤气如日脚，高二丈。　至道二年二月丙子夜，西方有苍白气长短八道，如彗扫，稍经天汉，参差如交蛇。占曰："所见之方主兵胜。"

真宗咸平三年十月辛亥，黑气贯北斗。占曰："兵起人疫。"十二月庚午，黑气长三丈馀，贯心宿，入天市垣抵帝座，久方散。　四年三月丙申，白气二，亘天。十月辛亥，黑气贯北斗。　五年正月，白气如虹贯日，久而散。七月戊戌，白气如阵贯东井。六年四月己巳，白气东西亘天。丁丑，白气贯日。五月辛亥，白气出昴，至东壁没。六月辛未，赤气出娄，贯天庾。古曰："仓廪有火灾。"丙子，白气出河鼓左右旗，分为数道没。七月癸卯，白气如彗起西南方。古曰："有兵丧。"　景德元年三月，白气贯轩辕，苍白气十馀如布亘天。七月辛亥，黄气出壁，长五尺馀。占曰："兵出。"十一月癸丑，黑气十馀道冲日。　二年正月丙寅，黄白气贯月，黑气环之．二月丁亥。白气五道贯北斗．占为大风。幸臣忧．十月丙子。白气出阁道西。孛孛有光．占曰："宫中忧。"　三年三月丙辰，北方赤气亘天，白气贯月。十月甲午，黑气贯北斗魁，占曰："夷兵起。"四年三月己未，白气东西亘天。庚申，白气出南方，长二丈许，久而不散。四月庚午，白气贯北斗，长十丈。占为大风。庚寅，白气如布袭月，三丈许。甲午，南方有黑气贯心宿，长五丈许。占大水。十一月已已，中天有赤气如扫，长七尺，在舆鬼南。占曰："秦兵疫。"　大中祥符元年正月癸亥朔，黄气出於艮。占曰："主五榖熟。"丁丑，白气二，东西亘天。七月，西北方白雲气如彗帚三十馀条。占曰："主兵战。"　二年九月戊午，黄气如柱起东南方，长五丈许。三年四月丁巳，中天有黑气东西亘天。占为水。十二月癸亥，青赤气贯太微。　五年二月壬寅，白气长五丈，出东井，贯北斗魁及轩辕，占为兵，为雷雨。　七年九月，有气出紫微为宫阙状，光烛地。天禧三年四月，黄气如柱贯月。占曰："女后喜。"

仁宗天圣七年二月已卯夜，苍黑雲长三十尺，贯弧矢、翼、轸。占曰："荆楚水。"　明道元年十月庚子夜，黄白气五，贯紫微垣。十二月壬戌，西北有苍白气亘天。　景祐元年八月壬戌夜，有黄白气如彗，长七尺馀，出张、翼之上，凡三十三日不见。四年七月戊申夜，黑气长丈馀，出毕宿下。宝元二年正月壬子夜，苍黑雲起西北，长三十尺，渐东南行，历娄、胃、昴、毕及火、木，相次中天而散。占曰："水灾，食榖腐败，胡王死，边兵忧，若七日有雨，则不占。"三月甲寅夜，细黑雲起西北方，长三十尺，贯王良及贯室。占曰："卫分，大人忧。"　康定元年三月丙子夜，东南方近浊，黑气横亘数丈，阔尺许，良久散。占曰："东南有水忧。"六月壬子，黑气起心宿西，长五十尺，首尾侵浊，久之散。占曰："大雨水。"　二年八月庚辰夜，东方有白气，长十尺许，在星宿度中，至十日，长丈馀，冲天相，居星宿大星南九十馀日没。壬午夜，黑气起西南，长七丈，贯危宿、羽林，入浊，至天津，良久散。癸卯夜，苍白雲起西北，阔二尺许，首尾至浊，良久漫。占曰："其下有兵。"　庆历二年十一月壬申，黑气贯北斗柄。八月甲申，白气贯北斗。　三年正月戊戌，中天有白气，长二十尺，向西南行，贯日。占曰："边兵忧。"四月癸卯，白气二，生西北隅，上中天，首尾至浊，东南行，良久散。占曰："其下有兵寇。七日有大风雨则不占。"七月戊辰夜，西南生黑气，长三尺许，经天而散。占曰："雨水。"八月壬子夜，白气贯北斗魁。　四年五月甲子夜，黑气起东北方，近浊，长五丈许，良久散。占曰："大雨水，宜治津梁。"九月辛已夜，中天有白气，长二丈许，贯参宿、南河东北，行少顷散。占曰："风雨之候。"十一月甲子夜，苍白雲起，南近浊，久方散。占曰："南方有兵寇，七日有大风雨则不占。"　八年正月丁酉夜，黑气生，首尾至浊，渐东行，久之不散。占曰："水灾。"二月辛卯夜，西方近浊生黑气，长三丈许，良久散。占曰："水灾。"　皇祐四年十一月壬寅夜，黑气生东方，南北至浊，贯参宿、轩辕。占曰："主边境有火忧。"辛酉夜，白气起北方，近浊，长五丈许，历北斗，久之散。占曰："多大风。"

英宗治平元年六月戊午夜，苍白雲起东北方，长一丈许，贯毕。占云："有兵祸。"二年二月乙未夜，苍黑雲起西北方，长五丈许，贯东井及北斗，良久散。占曰："大水，民疾病。"四月癸已夜，苍黑雲起西北方，长三十尺，西至轩辕太民，北抵钩陈。占曰："雨水，後宫有疾病之忧。"丙午夜，西北方有白气，渐东南行，首尾至浊，贯角宿，移西北，久方散。占曰："有兵战疾疫事。"九月庚申夜，西北苍黑雲长三丈许，贯营室垒壁阵及天河。占曰："土功兴及雨水。"　三年六月丁未夜，东方有苍白雲，长一丈许，贯毕。占曰："岁不收，亦阴雨之候。"

神宗治平四年二月癸已夜，苍白雲起南方，长三丈，阔尺，贯南门星。主兵出。闰三月辛已，苍黑雲起南方，两首至浊，阔尺，贯尾、箕、斗、牛、库楼、骑官。主阴雨。五月戊寅夜，苍黑雲起北方，长三丈，阔尺，贯紫微垣、王良。王蕃国有暴兵，及奉车官忧。壬寅夜，苍黑雲起北方，长三丈，阔尺，贯紫微垣。主暴兵。六月癸亥夜，白雲起东北方，长五丈，上阔下束，贯天船、阁道、传入舍、紫微垣、天棓。主啬夫遇贼。亦为雨候。八月乙亥夜，黑雲起西北方，长丈，阔尺，贯北斗。主阴雨。十月庚申夜，黄气一，上下贯月中。主女主忧。十二月庚戌夜，苍黑雲起南方，长三丈，阔二尺，贯五车、东井、五诸侯。主阴雲。　熙宁元年正月乙酉夜，苍白雲起西南方，长四丈，阔尺，贯月及南河、舆鬼、轩辕。主秦分暴兵。六月己酉夜，苍黑雲起北方，长二丈，阔尺，贯北斗魁，东贯文昌。主三公疾，民忧。十月庚申夜，苍黑雲起北方，东西两首至浊，贯织女、天棓、紫微垣、北斗魁。主暴兵，三日有雨则解。　二年四月甲辰夜，苍白雲起东南方，长二丈，阔尺，贯天市垣。主人多疾疫。七月甲申，日下有五色雲。十一月，每夕有赤气见西北隅，如火，至人定乃灭。　三年二月庚辰夜，苍黑雲起西北方，长三丈，阔二尺，贯王良、扶箱、天厨。占同上。　四年六月己未夜，苍黑雲起西北方，长丈，阔尺，贯五车。又起西北方，长丈馀，贯北斗魁、文昌。主大臣忧。　五年七月丁亥夜，白雲起南方，长丈，贯氐、房、心。　六年五月庚申夜，苍黑雲起东北方，长五丈，阔二尺，贯雲雨、阁道。　七年三月壬子，苍白雲起西南方，长二丈，阔尺，贯日，经中天过，白气如带。主兵。四月壬申夜，苍白雲起北方，长五丈，阔二尺，贯北斗魁、钩陈、王良、阁道，东至奎。六月辛未夜，苍黑雲起天河中，长五丈，南北两首至浊，贯尾、箕；又苍黑雲起东方，长五丈，贯羽林军、外屏。丙戌夜，苍白雲起南方，长二丈，贯危、室、壁及八魁。主齐卫分忧；或土木功。壬辰夜，苍白雲起西北方，长二丈，贯天棓、紫微垣。主分争与刑罚藏兵，御难，备非常，人之处有忧。又主牛畜多死。七月庚戌夜，苍白雲起东方，长丈馀，贯参旗及参。宜察臣下。八年二月己巳夜，苍黑雲起东方，长三丈，贯心、天市垣列肆宗星。主物贵。五月癸亥夜，苍黑雲起西方，长三丈，贯轩辕、太微垣五帝座。主诸侯忧。十月庚子夜，黑雲起西北方，长三丈，贯毕、大陵、钩星。九年四月庚寅夜，白气长丈，起东北方天市垣。辛亥夜，苍黑雲起南方，长二丈，贯库楼、骑官、积卒、心、尾。主忧。六月乙未，苍白雲起东北方，长四丈，贯室、壁、阁道。主兵忧。七月己卯夜，苍黑雲起南方，长四丈，贯军市、天园。主兵。十月乙酉夜，苍黑雲起西北方，长四丈，贯北斗、钩、车府。主雨。　十年六月癸未夜，苍黑雲起南方，长三丈，阔尺，贯龟、鳖、天渊。主多雨水。七月丙子夜，苍黑雲起北方，长丈，贯北斗魁。主民忧贵臣狱。或多雨，八月庚辰，苍黑雲起东北方，长二丈，贯参、井、北河、五诸侯。主诸侯忧或大水。九月庚申夜，苍黑气起北方，由北斗魁杓贯紫微垣，至天棓。　元丰二年四月戊申夜，白雲起南方，长三丈，贯库楼、积卒、龙尾。主将死，或大臣黜。　五年四月壬申夜，苍白雲起北方，长三丈，出太微垣，贯五帝座、常陈。主人主大喜。　八年七月庚申夜，苍黑雲生北方，长三丈，阔尺，贯北斗、文昌、天枪。主三日内有雨及大臣黜。

哲宗元祐三年七月戊辰夜，东北方近浊，天明照地，如月将出，渐遍西北有白气经天。主兵，宜防西北二鄙。　绍圣二年十一月，桂阳监庆雲见。　元符二年九月戊辰夜，赤气起北方，紫微垣、北斗星东南；次有白气十道，各长五尺。主兵及大臣黜。

徽宗崇甯元年十一月己酉，赤气随日没。主大旱及外有告急。　二年五月戊子夜，苍白气起东南方，长三丈，贯尾、箕、斗。主蛮夷入贡，旧臣来归。　政和元年十一月甲戌夜，苍白气起紫微垣，贯四辅。主相凶。　五年四月庚子，有白雲自北直彻中天，渐成五色，如华盖。　七年五月乙卯夜，赤雲、白气起东北方。主大旱，民饥丧。　宣和元年六月辛已夜，有赤气起北方，半天如火。主臣叛君。二年二月戊戊夜，赤雲起东北，渐向西北，入紫微垣。主臣叛君，天下兵起。三年九月壬午夜，苍白气长三丈，贯月。主其下有乱者。四年九月丁丑，西方日下有赤气。　七年四月壬子夜，有赤雲入紫微垣。主兵起。

钦宗靖康元年正月丁丑夜，赤白气起西方。主所向兵至。九月戊寅，有赤气随日出。十一月已丑，日下有赤气。闰十一月丁酉，赤气亘天。　二年正月己亥夜，西北阴雲中有火，长二丈馀，阔数尺，时时见。丁未，雾气四塞，人对面不相视。二月壬午夜，白气如虹，自南亘北，渐移西南至东北。二月戊子夜，白气贯斗。

高宗建炎元年八月壬申，东北方有赤气。四年三月辛亥，白虹贯日。京房《易传》曰："蜺，日旁气也。白蜺双出日中，兹谓擅阳。"五月壬子，赤雲亘天中，又有白气十馀道贯之如练，起於紫微垣，犯北斗及文昌，由东南而散。占兵大起。又所向兵至，宫中有丧。　绍兴元年二月己已，白气亘天。占有暴兵。七年十一月癸卯，有赤雲如火，随日入。　八年二月辛已，日中有白虹亘天。九月甲申，正北方有赤气如火影。　二十七年二月乙酉，赤气出紫微垣。壬寅，白虹贯日。　三十年二月壬申，西北方、正北方、东北方一带约五处赤气如火影。十一月甲午，西南方白气由尾宿历壁宿、娄宿、昴宿止。十二月戊申夜，白气出尾宿，历心、房、氐、亢、角宿，入天市，贯太微，至郎位止，有类天汉。白气主兵。明年，虏亮大入寇。辛酉，曲虹见日之西。占曰："虹蜺，阴阳交错之气。曲虹冬见，异之尤甚也。"　三十一年一二月辛丑，白气自斗历牛、女、虚。

孝宗隆兴元年十二月壬午，白气自危宿历室、壁、娄、胃、昴宿。二年正月甲寅，白气自壁宿历奎、娄，昴、毕、觜、参。　乾道元年正月庚午夜，白气出奎，渐上，经娄、胃、昴，贯毕，入参。占主杀伐，主边城。三月戊辰夜，白气自参宿至角宿，与天汉相接，其白气约广七丈巳来。占有暴兵。四月丁酉夜，苍白气自西北渐上，东北入天市垣。辛丑，入北斗魁中。乙已，入紫微垣内至天极、天枢中。十一月丙寅，白气出女，历虚、危、室、壁，上奎、娄、胃、昴宿。十二月庚午，白气亘天。　三年十月丙申，虹出非时。　四年三月己丑，四方皆昏濛若下尘。占名曰霾。《语》云："天地霾，君臣乖。"五年正月甲申，昏雾四塞，又曰黄雾。　六年十月庚午，赤气随日出。占："气如火随日出者，军行有兵忧。"十一月丁丑，赤气随日入。占："有告急者，或檄天下召兵，不行。"七年六月壬寅，十月戊午，赤气随日出。　八年十月乙已，赤气随日入。丙午，赤气随日出。占："君侧有佞臣。"　九年十月壬申，日出前东方并日入後西方，有雲气若烟非烟，若雲非雲，青、赤、黄三色，光润。占："凡气有三色，名曰矞雲。矞雲见，则国有庆，乃人君修德而致。"　晁熙元年十月戊寅，东北方主曲虹，见日之东。二年十月庚辰，东南方生青、赤、黄蟩虹，虹生非时。　三年八月丁酉，赤气随日没。戊戌，赤气随日出。　五年十月丁已，曲虹见日之东。　十年正月戊子，西南有白气，如天汉而明，南北广六丈，东西亘天。占有兵起。　十四年十一月甲寅，赤气随日入。

光宗绍熙四年十一月甲戌夜，赤雲、白雲见。占："赤雲如火影，见者如疋帛，天下多兵。"　五年六月壬寅，白气如带道亘天。己酉，亦然。丧之象也。於是孝宗崩，宁宗受禅。

宁宗庆元元年正月丙辰，白虹贯日。四年八月庚辰，赤气如带亘天。占有暴兵。五年二月癸酉夜，白气如带道亘天。　嘉泰三年七月壬午，白虹贯日。　四年二月庚申，赤气亘天。次月，临安大火，迫近太庙。十一月，虹生非时。壬申，白气如带道亘天。占有暴兵。　嘉定六年十月乙卯，有赤气如日出。十一月辛卯，有赤气随日入。　十一年二月丙辰，白虹贯日。

《宋中兴天文志》曰：书星变而至於蟩虹雷电非时，尘雾雲气杂见，必书何也？凡皆气也。张自明曰："一元肇判，分阴分阳，轻清为天，重浊为地，逆生五行，顺布五气，故五气之会，其精秀灵，明者为日，为月，为星，为河汉；五气之散，颺而为风，和而为雨，郁而为雾，结而为雲，舒而为霞，凝而为露，肃而为霜，冽而为雪，战而为雹，击而为雷，烁而为电，驳而为虹，其变十有二，无非气也。而是气之忽合忽分，又各有形有象，殆不可遍举。其为灾为祥，亦或有应有不应，或应焉而人莫之知也。然而推步宿曜之道度，分画垣舍之名数，觇象色之所见，验躔分之攸属，参之於玑衡，候之於晷漏，探应感於精祲，八形验於事情，以考以告，以戒以劝，以虑以备，占其有益於人国。太史迁曰："孔子六经纪异而说不书。至於天道，不传；传其人，不待告；告非其人，虽言不著。"有味其言哉。所志者占云。








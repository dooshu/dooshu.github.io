◇东鼎铭

维建宁三年秋八月丁丑，延公于玉堂前廷，乃诏曰：「其以大鸿胪乔玄为司空」。再拜稽首以让，帝曰，俞信哉，三让，然后受命，公乃虔恭夙夜，帝采勤施八方，旁作穆穆，以封扬天子丕显休命。越在先民，毗佐天子，罔不著其股肱，毕其思心，式率天行，式昭德音。公亦克绍厥由鉴由法，罔敢不法，宪于诫，罔敢不诫用总是群后，保义帝家勋在方策，民咸曰：「休哉，惟帝念功，越若来。」二月丁丑，迁于司徒。（本集《艺文类聚》四十七）


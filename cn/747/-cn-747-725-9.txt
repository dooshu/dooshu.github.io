○先进五人诗赋奏

臣锴昨日奉宣进旨，令将进士所试诗赋进来者。伏以陛下聪明文思，天纵圣德。今年诗赋题目，出自宸衷。体格雅丽，意思遐远。诸生捧读相贺，自古未有。倍用研精覃思，磨砺缉谐。其今年试诗赋，比於去年，又胜数等。臣日夜考较，敢不推公。进士李肱《霓裳羽衣曲》诗一首，最为迥出，更无其比。词韵既好，人才俱美。前场吟咏近三五十遍，虽使何逊复生，亦不能过。兼是宗枝，臣与状头第一人，以奖其能。次张棠诗一首，亦绝好，亚次李肱，臣与第二人。其次沈黄中《琴瑟合奏赋》，又似《文选》中《雪》《月》赋体格，臣与第三人。其次王牧赋，自立意绪，言语不凡，臣与第四人。其次柳棠诗赋，兴思敏速，日中使成，臣与第五人。凡此五卷诗赋，擢其中科，实所不愧。其馀三十五人，或奖旧文，别录人材，非止一途，四面搜择，臣并与及第。李肱旧文亦好，人物绝奇。每视其（阙）他日必为卿相。宗枝之俊，实为难得。况属籍之中，读书为文者甚少，伏望圣明俯留宸览。李肱等五人诗赋，若有不堪，敢受欺天之罪；如或可采，伺候圣心，其李肱诗赋，伏望陛下圣慈，特加奖饬，宣示百僚，以劝皇族饬修之道。臣缪忝主司，不胜之诚。其诗赋总为一卷，谨随状奉进以闻。


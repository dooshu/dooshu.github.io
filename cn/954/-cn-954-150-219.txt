陈宓　六月祷衍山剑镡得雨

自昔山川致云雨，我今坛筑为焚香。

三回应祷皆如响，始验吾儒道术长。

陈宓

陈宓　六月祷衍山剑镡得雨

连宵清雨洗炎光，六月浑如九月凉。

拟向暇晨村郭外，西风高下看云黄。

陈宓

陈宓　六月祷衍山剑镡得雨

窘无财粟振民饥，仰扣天阍愧纳词。

连月心胸成菀结，通宵一雨为医治。

陈宓

陈宓　六月祷衍山剑镡得雨

好善如君似饥渴，春华下笔吐芳词。

莫言郡小无多事，协力从今请共治。

陈宓


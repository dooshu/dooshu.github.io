赵蕃　送恭叔赴海门尉端叔约同过湘西酌别四首

寓舍我至晚，官期君已催。

犹当载酒别，共作访山来。

雪谷看题字，风雩话昔开。

乐山并乐水，随处一裴回。

赵蕃

赵蕃　送恭叔赴海门尉端叔约同过湘西酌别四首

君叹父兄别，我嗟朋友痚。

穷冬仍远道，异县复离居。

仅得追随再，何由怀抱摅。

因来湖外使，为寄海边书。

赵蕃

赵蕃　送恭叔赴海门尉端叔约同过湘西酌别四首

楚岫新经雪，湘江半露沙。

萧萧断行雁，渺渺后栖鸦。

别意浑相似，诗成只重嗟。

未嫌杯酒满，直恐鬓霜加。

赵蕃

赵蕃　送恭叔赴海门尉端叔约同过湘西酌别四首

入自芝兰室，重之珠玉渊。

一官从草草，万卷本便便。

对镜平多垒，閒郊辟废田。

尉曹应事少，宾友定谁延。

赵蕃


◇奏上封禅仪注

臣闻崇号建极，必观俗以树教；正位居体，必采世以立言。是以重代列圣，咸由厥道。玄勋上烈，融章未分，鸣光委绪，歇而罔臧。若其显谥略腾轨，则系缀声采，征略闻听。爰洎姬汉，风流尚存，遗芬馀荣，绵映纪纬。虽年绝世祀，代革精华，可得腾金彩，奏玉润，镂迹以钅熏今，镌德以丽远。而四望埋歌之礼，日观弛修封之容，岂非神明之业难崇，功基之迹易泯。自兹以降，讫於季末，莫不欲英弘徽位，详固洪声。岂徒深默修文，渊幽驭世而已。谅以滕非虚奏，书匪妄埋，击雨恕神，淳荫复树，安得紫坛肃祗，竹宫载伫，散火投郊，流星奔座。宝纬初基，厌灵命历，德振弛维，功济沦象，玄浸纷流，华液幽润，规存永驭，思详树远。

太祖文皇帝以启遘泰运，景望震凝，采乐调风，集礼宣度，祖宗相映，轨迹重晖。圣上韫蕃河，伫翔衡汉，金波掩照，华耀停明，运动时来，跃飞风举，澄氛海岱，开景中区，歇神还灵，颓天重耀，储正凝位於兼明，兖岳蕃华於元列。故以祥映昌基，系发篆素。重以班朝待典，饰令详仪，纂综沦芜，搜腾委逸，奏玉郊宫，玄时，景集天庙，脉壤祥农，节至昕阳，川丘夙礼，网威巡止，表绥中甸，史流其咏，民挹其风。於是涵迹视阴，振声威响，历代之渠，沈（阙）望内，安侯之长，贤王入侍，殊生诡气，奉俗还乡，羽族卉仪，怀音革状，边帛绝书，权光弛烛。天岱发灵，宗河开宝，崇丘沦鼎，振采泗渊，云皇王岳，ゼ藻（阙）汉，并角即音，栖翔禁，兖甲霜味，舞川肆，荣泉流镜，後昭河源，故以波沸外关，云蒸内泽。若其雪趾青毳，玄文朱彩，日月郊甸，择木弄音。重以荣露腾轩，萧云掩阁，镐颖孳萌，移华渊禁，山舆伫衡，云鹣竦翼，海鲽泳流，江茅吐荫。校书之列，仰笔以饰辞，济、代之蕃，献邑以待礼。岂非神勰气昌，物瑞云照，ヅ轩龟轸，（阙）泉淳芳。

太宰江夏王臣义恭咀道遵英，抽奇丽古，该润图史，施详载，表以功懋往初，德耀炎、昊，升文中岱，登牒天关，耀冠荣名，ゼ振声号。而道谦称首，礼以虚挹，将使玄缺观，幽瑞乖期，梁甫无盛德之容，介丘靡升闻之响。加穷泉之野，献八代之驷，交木之乡，奠绝金之苦，肃灵重表，珍符兼贶。伏惟陛下谟详渊载，衍属休章，依征圣灵，润色声业，诹辰稽古，肃齐警列，儒僚展采，礼官相仪，县蕤动音，洪锺竦节，阳路整卫，正途清禁。於是绩环，端玉藻，鸣凤伫律，腾驾流文，间彩比象之容，昭明纪数之服。徽焯天阵，容藻神行，翠盖怀阴，羽华列照。乃诏联事掌祭，宾客赞仪，金支宿县，镛石润响。命五神以相列，辟九关以集灵，警卫兵而开云，先雨以洒路。霞凝生阙，烟起成宫，台冠丹光，坛浮素霭。尔乃临中坛，备盛礼，天降祥锡，寿固皇根，谷动神音，山传称响。然後辨年问老，陈诗观俗，归荐告神，奉遗清庙。光美之盛，彰乎万古；渊祥之烈，溢乎无穷。岂不盛欤！

臣等生接昌辰，肃懋明世，束教管闻，未足言道。且章志湮微，代往沦绝，拘采遗文，辨明训诰。□□□□访邹、鲁，草滕书堙玉之礼，具竦石绳金之仪，和芝润瑛，镌玺乾封。惧弗轨属上徽，当王则。谨奉仪注以闻。（《宋书·礼志》三，大明元年十一月，江夏王义恭表请封禅，四年四月辛亥，有司奏，诏停此奏。）


我将

一章十句


首节讲：此宗祀文王于明堂，以配上帝之乐歌也。若曰：天与亲一道，事天与事亲一心，故所以祀之者与所以永其享者，皆有本焉。吾今日之尊文以配天也，将何以尽祭之义乎？





我将我享，维羊维牛，维天其右之。

将，是奉。享，是献。少牢曰羊。太牢曰牛。右，是尊。彼明堂之祭，所以祀上帝而报成物之功者也。是故我之所奉而献者，实惟少牢之羊、太牢之牛也，而视圜丘之礼为有加矣。惟此上帝庶其鉴一念将享之微，沉降而在此羊牛之右，以享我祭者乎？

二节讲：然明堂以祀上帝，而文王所以配之也，文王岂无以享我哉？





仪式刑文王之典，日靖四方。

仪、式，俱是作。靖，是安。盖文王以安民为心而创是典，固望后人法之以安民也。我也仪式刑文王之典，以日靖四方之民焉，而感孚之诚为有素矣。





伊嘏文王，既右享之。

伊，此也。嘏，是福。享，享祭。则此能锡福之文王，岂不既降而在此牛羊之右，以享我祭乎？

末节讲：夫天与文王既皆右享矣，使或恃而弗敬，安能保其常享者哉？





我其夙夜，畏天之威，于时保之。

夙夜，日夜无间。彼福善祸淫而昭然不爽者，天之威也。文王之德，固与天为一者也。我其夙焉畏天之威，不敢有怠朝也；夜焉畏天之威，不敢有怠夕也。使有以孚天之心，而存文王之神，于以保天与文王所以降监之意可矣。不然，明堂之祭，徒为弥文，天与文王孚我于今者，安知不弃我于后哉？

夫周人之享帝享亲，其始也竭诚以来降监之休，其终也畏威以保降监之意，仁孝之至，于此可见矣。






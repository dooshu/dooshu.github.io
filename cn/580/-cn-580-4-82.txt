列传第八十二 王磐　李昶　刘肃〔赓〕　王鹗　徐世隆　孟攀鳞


王磐字文炳，广平永年人。世业农，岁得麦万石，乡人号万石王家。父禧，金末入财佐军兴，补进义副尉。大兵破永年，将屠城，禧复罄家资以献，遂获免。金人迁汴，乃渡河，居汝州之鲁山。

磐从麻九畴学，客居贫甚，画碗粥为朝暮食。年二十六，登正大四年进士第，授归德府录事判官，不赴。避乱襄、淮间，宋荆湖制置司辟为议事官。太宗八年，襄阳内附，乃北归，至洛阳。会杨惟中奉诏招集儒士，得磐，深礼敬之。东平行台严实兴学养士，迎磐教授，受业者常数百人，后多为名士。

中统元年，拜益都等路宣抚副使，顷之，以疾免。磐乐青州风土，乃买田渳河之上，题其居曰鹿庵，有终焉之意。及李璮谋反，磐觉之，脱身至济南，得驿马，驰入京师，因侍臣以闻。世祖即日召见，嘉其诚节，抚劳甚厚。璮据济南，大军讨之，帝命磐参议行中书省事。璮平，挈妻子至东平。召拜翰林直学士，同修国史。

出为真定、顺德等路宣慰使。衡水县达鲁花赤忙兀贪暴不法，民苦之。有赵清者，发其罪，既具伏，其妻贿人以利，使杀清，清逃，尽杀其父母妻子。清诉于官，不为理，又欲反其狱。磐奏置忙兀于法，籍其家资。真定有西域贾人，称贷取息，偿不以时，辄置狱于家，拘系榜掠，且恃势干官府，坐宣慰厅事，指撝属吏。磐大怒，叱左右捽下棰之。时府治寓城上，即投之城下，几死，郡人称快。未几，蝗起真定，督捕使者役夫四万人，以为不足，欲牒邻郡助之。磐曰：“四万人多矣，何烦他郡。”使者怒，责磐状，期三日捕尽。磐不为动，亲率役夫，督捕三日，蝗尽灭，使者惊以为神。

至元七年，复入翰林为学士，累迁承旨，领集贤院事。言于宰相：“害民之吏，转运司为甚，至税人白骨，使死者不得改葬。宜罢去之，以苏民力。”由是运司遂罢。阿合马讽大臣，请合中书、尚书两省为一，拜右丞相安童为三公，阴欲夺其政柄。诏会议，磐言：“合两省为一，以右丞相总之，实便；不然，宜仍旧。三公不预政事，不宜虚设。”其议遂沮。迁太常少卿，乞致仕，不允。

时朝仪未立，凡称贺，臣僚杂至帐殿前，执法者不能禁其喧扰。磐上疏曰：“按旧制：天子宫门，不应入而入者，谓之阑入。阑入之罪，由第一门至第三门，轻重有差。宜令宣徽院籍两省而下百官名，各依班序，听通事舍人传呼赞引，然后进。其越次者，殿中司纠察定罚，不应入而入者，准阑入罪，庶朝廷之礼，渐可整肃。”从之。

曲阜孔子庙，历代给民户百，以供洒扫，复其家。至是，尚书省尽括之。磐言：“林庙户百家，岁赋钞不过六百贯，仅比一六品官终年俸耳。圣朝疆宇万里，财赋岁亿万计，岂爱一六品官俸，不以待孔子。且于府库所益无多，损国体甚大。”时论韪之。帝以天下狱囚滋多，敕诸路自死罪以下纵遣归家，期秋八月，悉来京师听决，囚如期至，帝恻然悯之，尽原其罪。他日，命近臣作诏，戒喻天下，皆不称旨，磐独以纵囚之意命辞，帝喜曰：“此朕所欲言而不能者，卿乃能为朕言。”嘉奖不已，取酒赐之。

再乞致仕，不允。国子祭酒许衡将告归，帝遣近臣问磐，磐言：“衡素廉介，其所以求退者，得非生员数少，坐縻廪禄，有所不安耶？宜增益生员，使之施教，则庶几人才有成，衡之受禄亦可以无愧。”从之。

磐移疾家居，帝遣使慰谕曰：“卿年虽老，非任烦剧，何以辞为！”仍诏禄之终身，并还所断月俸。磐不得已，复起。诏集百官，问钞轻物重事，磐言：“物贵则不足，物贱则有余，要以节用而不妄费，庶钞货可平。”时方伐宋，凡帷幄之谋，有所未决，即遣使问之，磐所奏每称上意。帝将用兵日本，问以便宜，磐言：“今伐宋当用吾全力，庶可一举取之，若分讨东夷，恐旷日持久，功难卒就。俟宋灭，徐图之未晚也。”江南既下，磐上疏，大略言：“禁戢军士，选择官吏，赏功罚罪，推广恩信，所以抚安新附，消弭寇盗。”其言要切，皆见施行。

朝议汰冗官，欲并裁按察司，磐奏曰：“各路州郡，去京师遥远，贪官污吏，侵害小民，无所控告，惟赖按察司为之申理。若指为冗官，一例罢去，则小民冤死而无所诉矣。若谓京师有御史台纠察四方之事，是大不然。夫御史台，纠察朝廷百官、京畿州县，尚恐弗及，安能及外路！若欲并入运司，运司专以营利增课为职，与管民官常分彼此，岂暇顾细民之冤抑哉？”由是按察司得不罢。

朝廷录平宋功，迁宰相执政者二十余人，因议更定官制。磐奏曰：“历代制度，有官品，有爵号，有职位。官爵所以示荣宠，职位所以委事权。臣下有功有劳，随其大小，酬以官爵，有才有能，称其所堪，处以职位，此人君御下之术也。臣以为有功者宜加迁散官，或赐五等爵号，如汉、唐封侯之制可也，不宜任以职位。”

日本之役，师行有期，磐入谏曰：“日本小夷，海道险远，胜之则不武，不胜则损威，臣以为勿伐便。”帝震怒，谓非所宜言，且曰：“此在国法，言者不赦，汝岂有他心耶？”磐对曰：“臣赤心为国，故敢言之，苟有他心，何为冒万死而归陛下！今臣年已八十，又无子，他心欲何为耶？”明日，帝遣侍臣以温言慰谕磐，出内府碧玉枕赐之。

磐以年老，累乞骸骨，丞相和礼霍孙为言，诏允其请，进资德大夫，致仕，仍给半俸终身。皇太子闻其去，召入宫，赐食，慰问良久。行之日，皇太子赐宴圣安寺，公卿百官出送丽泽门外，缙绅以为荣。磐无子，命其婿著作郎李稚宾为东平判官，以养磐。每大臣燕见，帝数问磐起居，始终眷顾不衰。

磐资性刚方，闲居不妄言笑，每奏对，不肯阿意承顺，帝尝以古遗直称之，虽权幸侧目，弗顾也。阿合马方得权，以重币求文，磐拒弗与。所荐宋衟、雷膺、魏初、徐琰、胡祗遹、孟祺、李谦，后皆为名臣。卒年九十二，赠端贞雅亮佐治功臣、太傅、开府仪同三司，追封洺国公，谥文忠。

李昶字士都，东平须城人。父世弼，从外家受孙明复《春秋》。金贞祐初，三赴廷试，不第，推恩授彭城主簿，复求试。一夕，梦在李彦榜下及第，时昶年十六，已能文，乃更其名曰彦。兴定二年，父子廷试，昶果以《春秋》中第二甲。世弼在第三甲，授东平教授，卒。昶释褐，授征事郎、孟州温县丞，累迁尚书省掾，再调漕运提举。

金亡，行台严实辟为都事，改行军万户府知事。实卒，子忠济嗣，擢昶为经历。忠济怠于政事，昶谏曰：“比年内外裘马相尚，饮宴无节，库藏空虚，百姓匮乏，若犹循习故常，恐生他变。惟阁下接纳正士，黜远小人，损骑从，省宴游，虽不能救已然之失，尚可以弭未然之祸。”时朝廷裁抑诸侯，法制浸密，忠济纵侈自若，昶以亲老求去，不许。俄以父忧去官，杜门教授，一时名士若李谦、马绍、吴衍等，皆出其门。

世祖伐宋，次濮州，闻昶名，召见，问治国用兵之要。昶上疏，论治国则以用贤、黜不肖、务本、清源为对，论用兵则以伐罪、救民、不嗜杀为对。世祖嘉纳之。明年，世祖即位，召至开平，昶知无不言，眷遇益厚。

时征需烦重，行中书省科征税赋，虽逋户不贷，昶移书时相曰：“百姓困于弊政久矣，圣上龙飞，首颁明诏，天下之人，如获更生，拭目倾耳，以徯太平。半年之间，人渐失望，良以渴仰之心太切，兴除之政未孚故也。今又闻欲据丁巳户籍征税，比之见户，或加多十六七，止验见户，应输犹恐不逮，复令包补逃亡，必致艰难。苟不以抚字为心，惟事苛征，则诸人皆能之，岂圣上擢贤更化之意哉！”省臣感其言，为蠲逋户之赋。

中统二年春，阿里不哥来降，昶上表贺，因进谏曰：“患难所以存儆戒，祸乱将以开圣明，伏愿日新其德，虽休勿休，战胜不矜，功成不有，和辑宗亲，抚绥将士，增修庶政，选用百官，俭以足用，宽以养民，恒以北征宵旰之勤，永为南面逸豫之戒。”世祖称善久之。世祖尝燕处，望见昶，辄敛容曰：“李秀才至矣。”其见敬礼如此。会严忠济罢，以其弟忠范代之，忠范表请昶师事之，特授翰林侍讲学士，行东平路总管军民同议官。昶条十二事，刬除宿弊。廷议令百姓老疾者仍充赋役，昶言于政府曰：“鳏寡废疾之人，命所在优恤，此近日德音也。旬月之间，一予一夺，何以示信于民。”其议始格不行。

至元元年，减并各路官，昶谢事家居。五年，起为吏礼部尚书，品格条式、选举礼文之事，多所裁定。凡议大政，宰相延置上座，倾听焉。六年，阿合马议立尚书省，昶请老。七年，诏授南京路总管兼府尹，不赴。八年，授山东东西道提刑按察使，务持大体，不事苛细，未几致仕。二十二年，昶年已八十三，复遣使征之，以老疾辞，赐田千亩。二十六年卒，年八十七。著《春秋左氏遗意》二十卷，《孟子权衡遗说》五卷。

刘肃字才卿，威州洺水人。金兴定二年进士，为尚书省令史。盗窃内藏珠及官罗，逮系货珠牙侩及藏吏，诬服者十一人，刑部议皆置极刑。肃执之曰：“盗无正赃，杀之冤。”金主怒，有近侍夜见肃，具道上意。肃曰：“辩析冤狱，我职也，惜一己而戕十一人之命，可乎！”明日，诣省辩愈力。右司郎中张天纲曰：“汝具奏辩之。”奏入，金主悟，囚得不死。

调新蔡令。先时，县赋民以牛多寡为差，民匿牛不耕，肃至，命树畜繁者不加赋，民遂殷富。濒淮民有窜入宋境，籍为兵而优其粮，间有归者，艰于衣食，时出怨言曰：“不如渡淮。”告者以谋叛论，肃曰：“淮限宋境，一水耳，果欲叛，不难往也。口虽言而心无实，准律当杖八十。”奏可。擢户部主事。

金亡，依东平严实，辟行尚书省左司员外郎，又改行军万户府经历。东平岁赋丝银，复输绵十万两、色绢万匹，民不能堪，肃赞实奏罢之。世祖居潜邸，以肃为邢州安抚使，肃兴铁冶，及行楮币，公私赖焉。

中统元年，擢真定路宣抚使。时中统新钞行，罢银钞不用。真定以银钞交通于外者，凡八千余贯，公私嚣然，莫知所措。肃建三策：一曰用旧钞，二曰新旧兼用，三曰官以新钞如数易旧钞。中书从其第三策，遂降钞五十万贯。二年，授左三部尚书，未几兼商议中书省事。三年，致仕，给半俸。四年卒，年七十六。

肃性舒缓，有执守。尝集诸家《易》说，曰《读易备忘》。后累赠推忠赞治功臣、金紫光禄大夫、上柱国、大司徒、邢国公，谥文献。子悫，长葛县主簿，赠光禄大夫、大司徒、邢国公，谥孝靖；宪，礼部侍郎；{孙心}，大名路总管。悫子赓。

赓字熙载，幼师事王磐。至元十三年，授国史院编修官，迁应奉翰林文字，辟司徒府长史，仍兼应奉。出为德州同知，累擢太常博士，拜监察御史。中丞崔彧好使气，他御史拜谒，彧平受之，独见赓则礼焉。大德二年，擢翰林直学士。秋，大雨，河决蒲口，诏赓等塞之。七年，奉使宣抚陕西。

至大二年，拜礼部尚书，兼翰林学士。明年，迁侍御史，未几，拜翰林学士承旨，兼国子祭酒。皇庆元年，迁集贤大学士，仍兼祭酒。延祐元年，复为承旨。六年，拜太子宾客。七年，拜集贤大学士，寻又为翰林承旨。泰定元年，加光禄大夫。会集议上尊号，赓抗言不可，事遂已。天历元年卒，年八十一。

至顺三年，赠河南行省平章政事、柱国，追封赵国公，谥文贞。赓官至一品，年七十，父悫尚亡恙，赓躬奉饮食，昕夕侍侧。仁宗闻之，曰：“此我国家人瑞也。”刻玉为鸠杖以赐，士论荣之。

王鹗字百一，开州东明人。始生，有大鸟止于庭，乡人张大渊曰：“鹗也。是儿其有大名乎！”因名之。幼聪悟，日诵千余言，长工词赋。

金正大元年，登进士一甲第一，授应奉翰林文字。累迁同知申州事，行蔡州汝阳令，丁母忧。金主迁蔡州，诏尚书省移书恒山公武仙进兵，金主览书，问谁为之，右丞完颜仲德曰：“前翰林应奉王鹗。”曰：“朕即位时状元耶？”召见，惜擢用之晚。起复，授尚书省右司都事，擢左右司郎中。蔡州陷，将受戮，万户张柔闻其名，救之，馆于保州。

世祖在藩邸，访求遗逸之士，遣使聘鹗。及至，使者数辈迎劳，召对。进讲《易》《尚书》《孝经》，及齐家治国之道，古今事物之变，每夜分，乃罢。世祖曰：“我未能即行汝言，安知异日不行之耶！”鹗就聘时，其友马云汉赠以孔子画像，鹗奏请行释奠礼，世祖悦。礼毕，鹗进胙于世祖，自是春秋二仲岁以为常。岁余，鹗乞还，赐以马，仍命近侍阔阔、柴祯等五人从之学，继命徙居大都，赐宅一区。尝因见，请曰：“天兵克蔡，金主自缢，其奉御绛山焚葬汝水之傍，礼为旧君有服，愿往葬祭。”世祖义而许之，至则为河水所没，设牲酒，为位哭之。

定宗元年，春正月辛卯朔，日有食之，世祖问鹗，以宋富弼故事对，世祖为罢宴彻乐，明日始受贺。宪宗六年，遣李尧咨以安车征鹗，与魏璠同召见，奏对称旨，将任以政事，鹗力辞。

中统元年，首授翰林学士承旨，制诰典章，皆所裁定。至元元年，加资善大夫。上奏：“自古帝王得失兴废可考者，以有史在也。我国家以神武定四方，天戈所临，无不臣服者，皆出太祖皇帝庙谟雄断所致。若不乘时纪录，窃恐久而遗亡。宜置局纂实录，附修辽、金二史。”又言：“唐太宗始定天下，置弘文馆学士十八人，宋太宗承太祖开创之后，设内外学士院，史册烂然，号称文治。堂堂国朝，岂无英才如唐、宋者乎！”皆从之，始立翰林学士院，鹗荐李冶、李昶、王磐、徒单公履、郝经、徐世隆、高鸣为学士，杨恕、孟攀鳞为待制，王恽、雷膺为修撰，周砥、胡祗遹、孟祺、阎复、刘元为应奉文字，一时人才，搜罗殆尽。复奏立十道提举学校官。

有言事者，谓宰执非其人，诏儒臣廷议可任宰相者。时阿合马巧佞，欲乘隙取相位，大臣复助之，众知其非，莫敢言。鹗奋然掷笔曰：“吾以衰老之年，无以报国，既欲举此人为相，吾不能插驴尾矣。”振袖而起，事遂寝。五年，乞致仕，诏有司岁给廪禄，终其身。十年卒，年八十四。

十五年，翰林学士承旨和礼合孙、前中书左丞张文谦奏：“鹗藩邸旧人，宜有封谥。”诏特谥文康。鹗性乐易，为文章不事雕饰，尝曰：“学者当以穷理为先，分章析句，乃经生举子之业，非为己之学也。”著《论语集义》一卷，《汝南遗事》四卷，诗文四十卷。无子，以婿周铎子之纲为后，之纲官至翰林侍读学士。

徐世隆，字威卿，陈州西华人。金正大四年进士，为县令。其父戒世隆曰：“汝年少，学未至，毋急仕进，当读书以益智识，俟三十入官未晚也。”世隆遂辞官，益笃于学。

金亡，严实招致幕府，俾掌书记。世隆劝实收养寒素，一时名士多归之。又使世隆考其甲乙，屡入高等者擢用之，李谦、阎复、孟祺、张孔孙、夹谷之奇等，皆预其选。宪宗即位，以为拘榷燕京路课税官，世隆固辞。世祖在潜邸，召见于日月山，时将伐云南，以问世隆，对曰：“孟子有言：不嗜杀人者能一之。夫君人者，不嗜杀人，天下可定，况蕞尔之小夷乎！”世祖曰：“诚如卿言，吾事济矣。”实得金太常登歌乐，世祖遣使取之，世隆典领以行，既见，世祖欲留之，世隆以母老辞。遣尚书柴祯送世隆还，严忠济署为本府经历。

中统元年，擢燕京等路宣抚使，世隆以新民善俗为务。中书省檄诸路养禁卫羸马，数以万计，世隆曰：“国马牧于北方，无饲于南者。上新临天下，京畿根本地，烦扰之事，必不为之。马将不来。”吏白：“此军需也，其责不轻。”世隆曰：“责当我坐。”卒弗为备，后马果不至。清沧盐课，亏不及额，世隆综核之，得增羡若干，赐银三十锭。二年，移治顺天。岁饥，世隆发廪贷之，全活甚众。三年，宣抚司罢，世隆还东平，请增宫县大乐、文武二舞，令旧工教习，以备大祀，从之。除世隆太常卿，兼提举本路学校事。四年，世祖问尧、舜、禹、汤为君之道，世隆取《书》所载帝王事奏之，帝喜曰：“汝为朕直解进读，朕将听之。”书成，帝命翰林承旨安藏译国语以进。

至元元年，迁翰林侍讲学士，兼太常卿，诏命典册多出其手。世隆奏：“陛下帝中国，当行中国事。事之大者，首惟祭祀，祭必有庙。”乞敕有司以时兴建，从之。逾年，庙成，迎祖宗神御，奉安太室，而大飨礼成。

俄兼户部侍郎，承诏议立三省，定内外官制上之。七年，迁吏部尚书。世隆以铨选无可守之法，撰《选曹八议》，俱著为令。九年，乞补外，佩虎符，为东昌路总管。至郡，专务以德率下，不事鞭棰，郡人颂之。十四年，迁山东提刑按察使。时有妖言狱，所司逮捕凡数百人，世隆剖析诖误者十之八九，悉纵遣之。十五年，移淮东。宋将许琼家童，告琼匿官库财，有司系其妻孥征之。琼所匿者，亡宋之物，不得与盗官财者同论，世隆独抗章辩明，行台是之，释不问。十七年，召为翰林学士，又召为集贤学士，皆以疾辞。

世隆慈祥乐易，人忤之，无愠色。喜宾客，乐施与，明习前代典故，尤精律令。二十二年，安童再入相，奏世隆虽老，尚可用。遣使召之，仍以病辞，附奏便宜九事。赐田十顷。未几卒，年八十。著有《瀛洲集》百卷、文集若干卷。

孟攀鳞字驾之，云内人。曾祖彦甫，以明法为西北路招讨司知事。有疑狱当死者百余人，彦甫执不从，后三日得实，皆释之。祖鹤、父泽民，皆金进士。攀鳞幼日诵万言，时号奇童。金正大七年，擢进士第，仕至朝散大夫、招讨使。金亡，北归居平阳。定宗元年，为陕西帅府详议官，遂家长安。世祖中统三年，授翰林待制、同修国史。

至元初，召见，攀鳞条陈十七事，劝上亲祀天地、宗庙，制礼乐，建学校，行科举，择守令以字民，储仓廪以赡军，省无名之赋，罢不急之役，百司庶府统于六部，纪纲制度悉由中书，是为长久之计。世祖嘉纳之，咨问谆谆。后论王鹗、许衡优劣，对曰：“鹗文华之士，可置于翰苑；衡明经传道，可为后学矜式。”帝深然之。又尝召问亲祀郊庙仪制，攀鳞悉据经典以对。时帝将亲祀，命攀鳞会太常议定礼仪，攀鳞画南北郊及宗庙之图以进，帝览而善之。复以病请归，命就议陕西五路四川行中书省事。四年卒，年六十四。延祐三年，赠翰林学士承旨、资德大夫、上护军、平原郡公，谥文定。




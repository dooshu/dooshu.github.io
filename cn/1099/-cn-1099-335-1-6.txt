○豫教策

問太子天下本。學士大夫類能言之。而莫詳於賈誼。其說果盡出於誼否也。三代而下。不能早豫教。故其治不古若。亦可聞其略否。夫論子道者則有溫嶠之侍臣王褒之太子二箴。示君道者則有唐文皇之帝範十二。至我　太祖高皇帝及　成祖　宣　憲　諸廟皆勒成一書以示皇太子。其旨與帝範同異否。　今上之元年。即詔立元良以定　國本。天下欣然謂吾　君有子矣。夫出閣之期巳示。而所以輔導匡翼之具未悉。諸生其為我詳言之。庶幾備承華寶鑑之一二云　 【 豫教】

自賈誼所稱天下之命懸于太子、太子之善、在于早諭教、與選左右、有味乎其言之也、雖然、非自誼始也書尹之誥曰、一人元良、萬邦以貞、盖言本也、易蒙之彖曰、蒙以養正、聖功也、盖言學也、唯禮與左史書大傅亦有之、其略曰、古者后妊七月而就宴室、所求聲音非禮樂、太師縕瑟而稱不習、滋味非正味、太宰倚升而曰不敢、以待王太子、所謂胎教也、生而接以太宰、士負之、有司齋肅端冕而見之南郊、所謂襁褓之教也、能行立矣、道之禮、過闕則下、過廟則趨、所謂童穉之教也、少長始知色、則出齒於太學、教之為人臣焉、教之為人子焉、教之為人幼焉、毋使異日有一人之肆也、十八曰孟侯、孟侯者於四方諸侯來朝、迎於郊、問所不知、毋使異日有深居之悔也、故太子立而置太師太傅太保、及乎既冠成人、則有記過之史、徹膳之宰、敢諫之鼓、瞽史誦詩、工誦箴諫、大夫進謀、士傳民語、愚竊以為其備官也。非好糜祿也。非欲其敵儀於至尊也。欲使其左右前後皆正人以漸摩其德也。鷄鳴而起、一日而三朝、非故欲勞之、欲其習於勤也。其與國人齒也、非故欲卑之。欲其習於恭也。自周之末、暴秦繼之人主不盡能舉三代之所以教者為教。而太子亦不盡能舉三代之所以學者為學。其始也。子道缺而躍龍之地或危。其終也君道缺而飛龍之地或亢。是故秦之胡亥、受治獄於趙高、晨即位而暮射人。而望夷之禍成矣。漢之戾園、開博望、通賓客多以異端進巫蠱起而長安兵、而湖陰之禍成矣。開皇之際、嬖子窺嫡楊素進而房陵之位不終矣德宗之末。宮寀王伾叔文進而永貞之治損矣。至于漢靈康僖之季、父張讓而毋趙忠、定策國老而門生天子、帝位子奪於左貂、人主食息於中涓、宦官之勢重而天下之大計移矣。故溫嶠之箴侍臣也。則曰均士抗禮以卑厥情、入學齊齒、言稱先生、不以賢自臧、不以貴為榮、思有虞之蒸蒸、尊周文之翼翼、屏彼佞諛、納此亮直、言太子之職所當盡也。王褒之箴太子也、則曰勿謂居尊、禍福無門、勿謂親賢、王道無偏無為慮始、無為事先、損之又損、全之亦全、言太子之地不易居也。斯二者。皆所以語為人臣子之道也。唐文皇製帝範十二、則冠之以君體、而建親求賢審官納諫去讒戒盈崇儉賞罰務農閱武崇文之類次焉、皆所以語為人主之道也。燦然備矣。惜也其言教詳而身教略也。承乾儲而不終。高宗帝而不帝。有以也明興、　高皇帝甫立　皇太子。即建大本堂居之。積武庫七略之書。而聚天下之英俊耆碩從容談說經義。賜宴賦詩。最後采經傳格言。為書曰　儲君昭鑒錄。俾日進講。曰若等務導之以正。他日勝重任也。至　文皇帝而稍克廣其書。益以　高帝之謨訓。曰文華寶鑑召　皇太子授之。曰修巳治人之要盡矣。若其勉之。宣宗之為　帝訓也。篇凡二十五。始君德而終藥餌也。　憲宗之為　文華大訓也。卷凡四。進學也。養德也。厚倫也。明治也。要之其命名與帝範同。而章軌與唐文異。　明德隆隆。嗣三代矣。自青禁之制。不講於先朝、朱邸之間、僅同於藩國、海內皇皇然若靡所瞻望、　上即位之初元、即下　詔立　皇太子、推　恩海內其明年、復示出閣之期、以十齡奏聞、溫文日新、岐嶷天縱、中外億兆、臣庶咸欣欣焉、思獲奉盛美、開天下萬世太平根本、而草莽下臣、不勝私憂過計、以為太子之體、儲君接羣下之体未有尊于昭代者不患其不崇。患其崇而無所接異日君臣之分。不患其不辨。患其辨而至于不相通今雖未能猝復古制。如所謂拜師而齒學者。亦宜少采貞觀至道儀節。三師賓客見。則必假以殊禮。從容燕閒。啟沃治道。其諸寮寀。亦聽坐侍講讀。反覆開陳以畢所見。所講讀諸書。自六經四子。及　先朝謨訓外。別命儒臣修篡六曹職掌。今時要務。如財用困乏。民業艱難。武備積隳。士風日卑。及他一切吏弊國蠹分條附見。務令剴切不必宏深　人主時時考問觀其進否。而稍抗法於其左右。至于坊局諭蕒之官。必選清方直亮通明該練者充之。勿急才藻以長浮華。勿廣遴諮以滋躁競。其內而保姆阿監。必委長年。毋令見少麗以犯未定之戒。服御居舍。必崇儉朴。毋令見奇袤以開奢奓之漸。率土之臣。皆其臣也。毋以執?目御僕從為私人。天下之有。皆其有也。毋請庄田店宅為私藏太子徧識萬類之情。而不見其用。尊在　一人之下。而不廢其謙。中心無為。以守至正。唐虞三代之化端在於此。雖然。愚之私憂過計。猶有不能巳者。盖　國家雍熙之治。莫盛於宣德弘治間。而及其後也。頗不滿於二正之季彼其出而亂二正之治為振為瑾者乃宣弘所用以侍青宮之人也天啟之際亦然今六局丞郎而下。縱無其人。可不預為之所乎。寧侗而母愛其儇。寧緩而母愛其捷。寧椎無能而不必其有技。寧目不知書而不必其多識。此在　人主及輔弼大臣加之意而巳。


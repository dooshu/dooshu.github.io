○舟山論 【 舟山設備】

信國公湯和經畧海上。區畫周密。獨于舟山似有未妥者。全盛時便爾作耗宜乎嘉靖間之兇悖無狀也葢洪武間倭犯中界。犯玉環。犯小濩寨。皆浙東海濱。信國所親見也其來也自五島開洋。衝冒風。濤困眩精神者數日。至下八陳錢而始少憩。然孤懸外海。曠野瀟條。必更歷數潮。泊普陀烏沙門之類。而後得覘我兵虛實以為進止。若定海之舟山。又非普陀諸山之比。其地則故縣治也。其中為里者四。為嶴者八十三。五穀之饒。魚鹽之利。可以食數萬眾。不待取給于外。乃倭寇貢道之所必由。寇至浙洋未有不念此為可巢者。往年被其登據。卒難驅除。可以鑑矣。我太祖神明先見。置昌國于其上。昌國下應有一衛字屯兵戍守。誠至計也信國以其民孤懸。徙之內地。改隸象山。止設二所。兵力單弱。雖有沈家門水寨。然舟山地大。四面環海。賊舟無處不可登泊。迄今更為可虞設乘昏霧之間。假風潮之順。襲至舟山。海大而哨船不多。豈能必禦之乎。愚以為定海乃寧紹之門戶。舟山又定海之外藩也。必復修其舊制而後可。


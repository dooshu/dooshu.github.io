○为崔使君让润州表

臣某言：伏奉今月日制书，以臣为使持节润州诸军事润州刺史，散官如故。前命甫流，後恩遄集，进退维谷，忧喜聚门。臣某中谢。臣材质孤陋，艺能鄙薄，徒以颇承旧业，遂得历践清资。国庠司级，（一作极）既非所据，六卫陪轩，又无足采。久欲避贤公府，移疾家园，不悟冲眷曲临，殊私属委。匏沟东望，始拜宠於韩台；竹里南浮，遽迁荣於楚泽。何以仰承皇寄，俯缉徭？伏乞日月回光，雨流霈，深惟鉴察，改任良能，则朝有至公，臣知免戾。无任屏营之至。


◇上书言秦陇兵事

臣闻食少兵精，利于速战；粮多卒众，事宜持久。今陇贼猖狂，非有素蓄，虽据两城，本无德义。其势在于疾攻，日有降纳，迟则人情离阻，坐受崩溃。夫飙至风起，逆者求万一之功；高壁深垒，王师有全制之策。但天下久泰，人不晓兵，奔利不相待，逃难不相顾，将无法令，士非教习。以骄将御惰卒，不思长久之计，务奇正之通，必有莫敖轻敌之志，恐无充国持重之规。如令陇东不守，军败散，则二奏遂强。三辅危弱，国之右臂，于斯废矣。今且宜勒大将，深沟高垒，坚守勿战。别命偏师，精兵数千，出麦积崖，以袭其后，则岐之下，群妖自散。（《魏书·李苗传》。正光末，二秦反叛，苗以陇兵强悍，且群聚无资，乃上书。又《北史》四十五。）


◎江山巨族

江山县绅户，近日以王家为最盛。相传其先人某，居北门外，只有茅房一间，为其祖业。一日早起，打扫茅屋，见有小包裹一个，检视之，内有五十金，知为过客所遗，坚坐门首待之。俄有一人踉跄号哭而来，诘其故，则即遗金者。自述金系假贷而来，缘其戚为人诬扳入狱，拟以此金分赂守者，始得释。今不得金，则某戚行将毙狱，其妻与子皆无以自存，我无以对某戚，又何敢独活，此金实关系四命，故如此仓惶耳。语毕，复哭。某即出前物，还之。其人详询姓名，拜谢而去。逾年，某葬亲。届期，扶柩而行，距穴地仅半里许，适大雷雨，水暴涨，柩不得前，即安放于中途隙地。而雨愈暴，水愈大，走视坟穴，已被水冲破，不堪葬。不得已，即就隙地累土成坟。逾年，其家骤起，入泮宫、登乡荐者接踵而来。佥以为某还金之报，今已成城中巨族矣。


○彭城公写经画西方像记

滁州长史卢子骏，太和六年十一月十七日，自南谯抵锺离，谒太守彭城刘公。公以鲰生文苑之旧，常无疵瑕，欢好同昔年，宴游无虚日。因及开元佛寺，指大乘经藏曰：“我召佣书人书写也。西墉有西方像焉，我俾画工图形也。凿户牖以为庙，我命梓人庀事也。”厥功暨秋七月而毕。先时公由廷尉评佐画中书令田公於镇州。田令公将朝天子，藉公上请，事未讫而田令公遇害。从事者皆死白刃，毒流於妻孥。乱兵相约曰：“评事国士也，议帅前未尝不忠，遇吾侪未尝不信。安可负评事耶！”骇评事家者众诛之，由是良贱都无横祸。未几，天子震怒，命将讨贼，镇州阻绝，公莫得知其家。公曰：“吾孀姊依我，少妻从我，姊之子，吾之子，皆齿稚，得脱虎口者，非大圣相，其可保全乎哉！”遂血泪横下，归诚虔祷曰：“吾姊、吾妻、吾甥、吾儿，无恙而出寇境者，则丹青极乐世界一铺，写《金刚般若波罗蜜经》一千卷以酬焉。不则吾终身不禄仕也。”明年，公之长幼高下，咸自贼中至。君子曰：刘公起诸生，擅名文场，为圣朝博士，损益礼乐，簪白笔瞻我衣冠者不犯。居粉署大弥纶之功，收濠梁著来苏之谣，履道坦夷，济物平施。加以为弟之悌，为夫之义，为舅之惠，为父之慈，其在《诗》曰：“允矣君子，展也大成。”公宜延洪我国家，康济乎兆庶，有皇天之福，灵之相助，化危为安，弥祸为福。信修身饬行之报矣，非祈佛之效也。且徵之乱日，公之同僚，无一免者，而公不在乱邦。祈佛之辰，公之同僚党属尽夷灭，而公之家恬然无事，可以明矣。于公狱吏耳，守法能平，尚庆流後嗣。矧公之於家也。友爱如此；於国也，贤明如是。镇之狂寇，其於公何？而今公捐清俸，鸠众工，毫相严备，心法阐扬。缄之以宝龛，邃之以绀殿，皇皇焉，言言焉，斯亦公不欺夙诚而欲复言也！子骏辱公之游，于兹二纪，熟公之懿范，仰公之嘉猷，因喜幽显有答，故刊石以命云。太和六年十二月五日，濠城刺史彭城刘茂复建。


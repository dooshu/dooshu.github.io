仇远　閒十咏

阶前紫蔓金丝草，篱角红垂锦带花。

梓泽平泉易消歇，春留富贵与诗家。

仇远

仇远　閒十咏

树隔残钟远欲无，野云漠漠雨疏疏。

飞蚊尽逐南风去，父子灯前共读书。

仇远

仇远　閒十咏

仰屋著书无笔力，闭门觅句费心机。

不如花下冥冥坐，静看蜻蜓蛱蝶飞。

仇远

仇远　閒十咏

莺花韦曲旧时游，老去閒情已五休。

却笑东风无检束，又随飞絮过南楼。

仇远

仇远　閒十咏

鸟雀喧秋未肯栖，狂风吹树影离披。

屋边尚有斜阳在，更看山人一局棋。

仇远

仇远　閒十咏

风挟浓云起炮车，捎窗雨脚乱如麻。

山中茆屋应安稳，不向溪声送落花。

仇远

仇远　閒十咏

新竹修修绿过墙，读书门外亦阴凉。

道人清福不肯受，却入西山看夕阳。

仇远

仇远　閒十咏

翠袖佳人倚莫寒，双禽踏破玉阑干。

空山月落春风换，直作罗浮梦里看。

仇远

仇远　閒十咏

茶瓯沙帽惯迎宾，不是诗人即道人。

细雨斜风君莫出，绿阴门外有红尘。

仇远

仇远　閒十咏

珠帘玉栅绮罗丛，犹有承平京洛风。

饮罢归来游骑少。一庭明月夜方中。

仇远


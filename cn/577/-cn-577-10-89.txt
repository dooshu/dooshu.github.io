寄李十二白二十韵


昔年有狂客〔一〕，号尔谪仙人〔二〕。笔落惊一作闻风雨，诗成泣鬼神。声名从此大，汩没一朝伸。文彩承殊渥〔三〕，流传必绝伦。龙舟移棹晚，兽锦夺袍新。白日来深殿，青云满后尘。乞归优诏许，遇我宿心亲。未负一作遂幽栖志，兼全宠辱身。剧一作戏谈怜野逸，嗜酒见天真。醉舞梁园夜，行歌泗水春。才高心不展，道屈善无邻。处士祢衡俊，诸生原宪贫。稻粱求未足，薏苡谤何频。五岭炎蒸地，三危放逐臣〔四〕。几年遭鸟，独泣一作立向麒麟一云不独泣麒麟。苏武先还汉，黄公岂事秦。楚筵辞醴日，梁狱上书辰。已用当时法，谁将此义一作议陈。老吟秋月下，病起暮江滨。莫怪恩波隔，乘槎与一作得问津。

孟棨《本事诗》：杜赠白二十韵，备叙其事。读其文，尽得其故迹。杜逢禄山之难，流离陇蜀，毕陈于诗，推见至隐，殆无遗事，故当时号为“诗史”。

〔一〕狂客：李《对酒忆贺监诗序》：“太子宾客贺监，于长安紫极宫一见，呼余为谪仙人。”因解金龟换酒为乐。《本事诗》：白自蜀至京师，舍于逆旅。贺监知章闻其名，首访之，请所为文。白出《蜀道难》以示之，读未竟，称叹者数四，号为“谪仙”。解金貂换酒，与倾尽醉，期不间日，自是声誉光赫。范传正《新墓碑》：贺知章号公为“谪仙人”，吟公《乌栖曲》云：此诗可以哭鬼神矣。《本事诗》云：或言是《乌夜啼》。二篇未知孰是。

〔二〕谪仙：裴敬《墓碑》：或曰太白之精下降，故字太白，故贺监号为谪仙，不其然乎？李阳冰《草堂集序》：惊姜之夕，长庚入梦，故生而名白，以太白字之，世称太白之精，得之矣。

〔三〕殊渥：《草堂集序》：天宝中，皇祖下诏，征就金马，降辇步迎，如见绮皓。以七宝床赐食，御手调羹以饭之。置于金銮殿，出入翰林中，问以国政，潜草诏诰，人无知者。

〔四〕放逐：曾巩《李翰林集序》：永王璘节度东南，白时卧庐山，璘迫致之。璘军败丹阳，白奔至宿松，系浔阳狱。是时白年五十有七矣，终以璘事长流夜郎，遂泛洞庭，上峡江，至巫山，以赦得释。白有《经乱离后天恩流夜郎忆旧游书怀》诗，云：“二圣出游豫，两京遂丘墟。帝子许专征，秉旄控强楚。节制非桓文，军师拥熊虎。人心失去就，贼势腾风雨。仆卧香炉顶，餐霞漱瑶泉。门开九江转，枕下五湖连。半夜水军来，浔阳满旌旃。空名适自误，迫胁上楼船。徒赐五百金，弃之若浮烟。辞官不受赏，翻谪夜郎天。夜郎万里道，西上令人老。扫荡六合清，仍为负霜草。日月无偏照，何由诉苍昊。”白此诗，纪放逐之故，与公诗相发明，故备载于此。

笺曰：鲁訔、黄鹤辈叙杜诗年谱，并云开元二十五年后，客游齐、赵，从李白、高适过汴州，登吹台，而引《壮游》《昔游》《遣怀》三诗为证。余考之，非也。以杜诗考之，《赠李十二诗》云：“乞归优诏许，遇我宿心亲。醉舞梁园夜，行歌泗水春。”则李之遇杜，在天宝三载乞归之后。然后同为梁园、泗水之游也。东都《赠李诗》云：“李侯金闺彦，脱身事幽讨。亦有梁宋游，方期拾瑶草。”李阳冰《草堂集序》云：天子知其不可留，乃赐金归之。遂就从祖陈留采访大使彦允，请北海高天师授道箓于齐州紫极宫。曾巩《序》云：白，蜀郡人。初隐岷山，出居湖汉之间，南游江淮。至楚，留云梦者三年。去，之齐鲁，居徂徕山竹溪。入吴，至长安，明皇召见，以为翰林供奉，顷之，不合去。北抵赵、魏、燕、晋，西涉邠、岐，历商於，至洛阳，游梁最久，复之齐鲁，南游淮、泗，再入吴，转涉金陵。上秋浦，抵浔阳。记白游梁、宋、齐、鲁，在罢翰林之后，并与杜诗合。《鲁城北同寻范十隐居诗》：“不愿论簪笏，悠悠沧海情。”亦李去官后作也。《遣怀》云：“忆与高李辈，论交入酒垆。”《昔游》云：“昔者与高李，晚登单父台。”《壮游》则云：“放荡齐赵间，裘马颇清狂。春歌丛台上，冬猎青丘旁。苏侯据鞍喜，忽如携葛强。”在齐、赵则云苏侯，在梁、宋则云高、李，其朋友固区以别矣。苏侯，注云：监门胄曹苏预，即源明也。开元中，源明客居徐、兖，天宝初举进士，诗独举苏侯，知杜之游齐赵，在开元时，而高、李不与也。以《李集》考之，《书情》则曰：“一朝去京国。十载游梁园。”《梁园吟》则曰：“我浮黄云去京关，挂席欲进波连山。天长水阔厌远涉，访古始及平台间。”此去官后游梁、宋之证，与杜诗合也。《单父东楼秋夜送族弟况之秦》则云：“长安宫阙九天上，此地曾经为近臣。屈平憔悴滞江潭，亭伯流离放辽海。”《鲁郡东石门送杜二甫》则曰：“醉别复几日，登临遍池台。何言石门路，重有金樽开。”此知李游单父后，于鲁郡石门与杜别也。单父至兖州二百七十里，盖公辈游梁、宋后，复至鲁郡，始言别也。以《高集》考之，《东征赋》曰：“岁在甲申，秋穷季月。高子游梁既久，方适楚以超忽，望君门之悠哉，微先容以效拙，姑不隐而不仕，宜其漂沦而播越。”甲申为天宝三载，盖适解封丘尉之后，仍游梁、宋，亦即李去翰林之年也。《登子贱琴堂赋诗序》曰：甲申岁，适登子贱琴堂。即杜诗所谓“晚登单父台”也。以其时考之，天宝三载，杜在东都，四载在齐州，斯其与高、李游之日乎？李、杜二公先后游迹如此，《年谱》纰缪，不可以不正。段柯古《酉阳杂俎》载《尧祠别杜补阙》之诗，以谓别甫，则宋人已知其误矣。






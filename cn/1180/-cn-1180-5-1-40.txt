纳箴赐帛


唐史纪：太宗即位，张蕴古上《大宝箴》。其略曰：“今来古往，俯察仰观，惟辟作福，为君实难。圣人受命，拯溺亨屯。归罪于己，因心于民。大明无私照，至公无私亲。故以一人治天下，不以天下奉一人。勿谓无知，居高听卑；勿谓何害，积小就大。乐不可极，乐极生哀；欲不可纵，纵欲成灾。壮九重于内，所居不过容膝；彼昏不知，瑶其台而琼其室。罗八珍于前，所食不过适口；惟狂罔念，丘其糟而池其酒。勿内荒于色，勿外荒于禽；勿贵难得货，勿听亡国音。勿谓我尊而傲贤慢士，勿谓我智而拒谏矜己。安彼反侧，如春阳秋露；巍巍荡荡，恢汉高大度。抚兹庶事，如履薄临深；战战栗栗，用周文小心。《诗》云：‘不识不知。’《书》曰：‘无偏无党。’众弃而后加刑，众悦而后行赏。勿浑浑而浊，勿皎皎而清；勿汶汶而暗，勿察察而明。虽冕旒蔽目，而视于未形；虽黈纩塞耳，而听于无声。”上嘉之，赐以束帛，除大理丞。

唐史上记：太宗初登极时，有一书记官张蕴古上《大宝箴》一篇。大宝，是人君所居的宝位；箴，是儆戒之辞。人臣不敢直说是箴规天子，故以大宝名箴。这箴中的言语，字字真切，句句有味，从之则为尧、舜，反之则为桀、纣。人君尊临大宝，须把这段说话常常在目，做个箴规，方可以长保此位，所以名《大宝箴》。太宗深以蕴古之言为善，赐他束帛，升他做大理寺丞。

观太宗纳善之速如此，其所以为唐之令主，而成贞观之治者，盖得于是箴为多。






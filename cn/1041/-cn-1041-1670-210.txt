章甫　雨中简孙文辅

多病愁阴晦，长贫惯寂寥。

一江云漠漠，十日雨潇潇。

蛙黾夸秋水，鱼虾趁晚潮。

新来疏酒盏，颇觉负清宵。

章甫

章甫　雨中简孙文辅

马瘦凭谁相，龟灵故自焦。

世途何偪仄，物性各逍遥。

君老嗟黄绶，吾衰感黑貂。

雨寒无病恼，酒熟即招邀。

章甫

章甫　雨中简孙文辅

寂寂诸缘省，绵绵一气存。

心情亲药裹，口味减盘飱。

庞蕴无生话，维摩不二门。

秋声摇万壑，落叶会归根。

章甫


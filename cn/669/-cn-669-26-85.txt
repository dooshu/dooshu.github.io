85　張耒文帝論説有太過處　體貌大臣而厲其節


張文潛文帝論謂：「絳侯之迹，異於韓、彭者無幾，文帝所以裁之者，乃所以深報之也。」其説太過。賈誼陳政事疏「體貌大臣而厲其節」，乃正論也。

【元圻案】漢書周勃傳：「勃與丞相平、朱虚侯章共誅諸吕，迎立孝文。文帝即位，以勃爲右丞相，居十餘月，謝病歸相印。上許之。歲餘，復用勃爲丞相。十餘月，免相就國。歲餘，每河東守尉行縣至絳〔一〕，絳侯勃自畏恐誅，常被甲，令家人持兵以見。其後有人上書告勃欲反，下廷尉，逮捕勃治之。文帝朝，太后以冒絮提文帝，曰：『絳侯綰皇帝璽，將兵於北軍，不以此時反，今居一小縣，顧欲反耶！』文帝於是使使持節赦勃復爵邑。」〇張氏耒漢文帝論：「絳侯以英雄之姿，挾立君之威，臨視其上，無異于保傅之提嬰兒。如是而不驕者，伊、周之所難也。驕則縱，縱則亂因以生。文帝豈無愛勃之心哉？視前日之誅死族滅者，皆恃功驕蹇之所致。而絳侯之迹，異于韓、彭者無幾耳。曾不如抑遠困辱，使之慊然内顧而無所恃，鋤去其驕慢之心，全其生，保其家，使其子孫長有國土之爲愈也。」

〔一〕「尉」，原脱，據中華本漢書卷四〇周勃傳補。






答宣大巡抚吴环洲策黄酋


黄酋书，昨鉴川公亦曾钞寄本兵。此酋贪纵寡谋，终当归吾羁绁。观其书词，已非昔时之倔强，可用其几而制之。多行间牒以疑其心，时用利饵以中其欲，谅彼无能为也。其妻家在三卫者，即传与蓟人，量加优恤，亦制驭之一机也。

史大官去岁侵盗二酋马近千，故二酋恨之已甚，其欲寻杀，不独为其近边，盖亦思以报之矣。然此虽小僮，其技与虏同，且倚山为险，料二酋亦无如之何。宜抚而用之，以为宣镇外藩。时时戒谕，以各守分地，住牧为业，毋妄肆侵盗，使二酋得藉以为口实。但此辈抚赏之资，半出军士月粮，割肉充腹，乃自困之道，宜有以处。

吴兵宪道南，感公同心之契，思以自效。其志甚锐，不知毕竟能成否？

辱示，今所宜措画者，一一中的。但愿审度时宜，虑定而动。天下无不可为之事，况今时则易然耳。






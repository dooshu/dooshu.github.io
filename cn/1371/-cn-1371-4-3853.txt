小舟过御园

圣主忧民罢露台，春风别苑昼常开。



尽除曼衍鱼龙戏，不禁刍荛雉兔来。



水鸟避人横翠霭，宫花经雨委苍苔。

残年自喜身强健，又作清都梦一回。

小舟过御园

水殿西头起砌台，绿杨闹处杏花开。



箫韶本与人同乐，羽卫才闻岁一来。



鷁首波生涵藻荇，金铺雨後上莓苔。



远臣侍宴应无日，目断尧云到晚回。


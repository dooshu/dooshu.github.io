47　周五禮之别　唐五禮之儀


周五禮之别三十有六，案：大宗伯注：「吉禮之别十有二，凶禮之别有五，賓禮之别有八，軍禮之别有五，嘉禮之别有六。」唐五禮之儀，一百五十有二。唐志禮樂志一云：「自梁以來，始以當時所行，傅於周官五禮之名，各立一家之學。」

【元圻案】唐六典四：「凡五禮之儀一百五十有二，一曰吉禮，其儀五十有五；二曰賓禮，其儀有六；三曰軍禮，其儀二十有三；四曰嘉禮，其儀有五十；五曰凶禮，其儀一十有八。」〇唐書禮樂志一：「唐初即用隋禮。太宗時，房玄齡等因之，增爲吉禮六十一篇，賓禮四篇，軍禮二十篇，嘉禮四十二篇，凶禮十一篇，是爲貞觀禮。高宗又詔長孫无忌等增之，爲一百三十卷，是爲顯慶禮。玄宗開元十四年，通事舍人王嵒疏請删去禮記舊文而益以今事。張説以爲禮記不刊之書，去聖久遠，不可改易。而貞觀、顯慶禮儀注，前後不同，宜加折衷。乃詔徐堅、李鋭、施敬本撰述。未就而鋭卒，蕭嵩代鋭爲學士，奏起居舍人王仲丘撰定爲一百五十卷，是爲大唐開元禮。由是唐之五禮之文始備，而後世用之，雖時小有損益，不能過也。」






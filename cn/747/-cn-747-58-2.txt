○授李逢吉门下侍郎平章事制

门下：朕观古先哲王，兴化致理，未尝不选建良弼，熙宁庶工，俾之敷陈大猷，左右乃辟者也。朝议郎守中书舍人权知礼部贡举轻车都尉赐绯鱼袋李逢吉，疏通而守於经制，质厚而辅以文章，贞恒自居，和易待物，体贤人之志业，茂端士之风规。历履班行，发挥事任，厥心匪懈，所至有声。自弥纶粉闱，駮正琐闼，且司言於右掖，尝纳训於东储。诚明一贯，闻望旁洽，俾司贡士，弥著嘉闻。方今外兴不得已之师，内有不获安之俗，恒忘食於将旰，务求衣於未明，冀清原野之诛，用止干戈之役，登尔匡辅，代予忧勤。尔宜宣至化於吾人，告嘉猷於厥后，销弭氛祲，导迎和平。事有不举其中，正或未孚於下，尔惟启沃，无乃面从。可朝议大夫守门下侍郎平章事，赐紫金鱼袋。


泉水

四章，章六句。


首章讲：此卫女为不得归宁作也。若曰：人情无所不至，先王制之礼义，约其情，使合于中。故有时义、有所制，情亦无如之何矣。





毖彼泉水，亦流于淇。

毖，泉始出。彼毖然之泉水，亦流入于淇。为卫之水者，则固流于卫之地矣。





有怀于卫，靡日不思。

靡，无也。况我也有怀于卫，无日而不思。为卫之人者，亦思于卫之国矣。





娈彼诸姬，聊与之谋。

娈，貌之好。诸姬，是侄娣。夫我之怀也，固欲归于卫也。然我之归也，犹不可以径情也。是以即彼娈然之诸姬，而与之谋为归卫之计焉。义之或可或否，固将赖之以一决矣。

二章讲：谋之云何。





出宿于泲，饮饯于祢。

宿，是歇。饯，送行之酒。我始之自卫而来也，出宿则于泲矣，饮饯则于祢矣。





女子有行，远父母兄弟。

女子，卫女自谓。斯时也，女子有行，远其父母兄弟。盖义已属于夫家，而情已违于膝下矣。





问我诸姑，遂及伯姊。

诸姑、伯姊，均即诸姬。况今父母既终，而复可归乎哉？是以问我诸姑，遂及伯姊，如其果不可归焉，则亦不得任情以悖义者矣。

三章讲：





出宿于干，饮饯于言。

使今得以望卫而归也，出宿则于干矣，饮饯则于言矣。





载脂载辖，还车言迈。

脂，脂膏。辖，车轴。迈，往也。彼嫁来有车，而车有辖也。于是载脂其辖，而旋车以言迈。





遄臻于耳，不瑕有害？

遄，疾也。则其至卫疾矣。然父母终无归宁之义，岂不有害于义乎？夫苟有害于义，则不可任一己之情，以悖先王之制。此予之所自拟者如此，惟我诸姑、伯姊，其为我谋之可也。

末章讲：夫义固不可归，而思终不能忘。





我思肥泉，兹之永叹。

彼肥泉，卫水也。我思肥泉，而为之长叹息矣。





思须与漕，我心悠悠。

须、漕，卫邑也。我思须与漕，而悠悠以长矣。





驾言出游，以写我忧。

写，即除之谓。然思之虽切，而义终不可归。顾安得思之所至，义无所制？驾言出游于肥泉、须、漕之地，以写我之忧哉！吁！发乎情而思，念乎义而止，卫女其贤乎！然而先王之教远矣。






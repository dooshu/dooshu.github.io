小塌饼


小塌饼，谈者佚其姓名，此其诨称也。流寓上海。性狡黠，屡以事逮案，官屡惩之，小塌饼怼官。一日，复犯事至案，由警署送公廨时，途中潜以两手掬细石盈握。至案下，突起，力掷之。中西官面目咸着，大怒，痛挞之，复判押警署狱三年。时尚无押西牢之例也，判已，例由捕役押至堂下之木栅内少候。

小塌饼至既入栅，瞥见栅外二役相对喁喁曰：“此五百金之重赏，不知谁得致之？”一曰：“苟贼在上海，或为吾辈有，未可知也。”语已，出一纸共视之。小塌饼焉，则松江某氏，为剧盗行劫，华亭令悬赏缉盗，行文至沪也。后列赃物及被劫日月甚悉。小塌饼一一默识之。

既入狱，与诸囚杂处，有怨者，有恨者，有悔者，有泣者，愁惨阴晦之象，盖履之者莫不为之惕然惧，怆然悲也。而小塌饼酣嬉笑语，旁若无人，几不自知身在缧绁之中也者。如是累数十日。同禁之囚异而诘之曰：“子岂不解愁苦者耶？何自忘其为囹圄中人也？”笑而不答。固诘之，乃窃窃语曰：“吾与子皆囚矣，言之或无害。吾入居于此，将以避祸也。”则唶曰：“祸有甚于狱处者耶？”曰：“子良家子，故以狱处为莫大之祸；若余，则视之为天堂矣。某月日，松江某氏被盗，余实为之首。官悬五百金之赏以购余，余乃星夜至此，故为小小不法事，以求羁禁。又虞官之薄责而释余，余终不获免也，又故掷石以撄其怒，于是乃得判押三年。今兹捕役辈网罗四张，夫焉能料及余之已逮狱者？俟三年后出狱，巨万之赃，固犹余囊中物也。”

囚闻之，默计：“官悬五百金以缉彼，吾苟首发之，纵不吾赏，或可稍减吾罪。”计既定，俟狱卒至，窃告之。狱卒希五百金之赏，乃以达之警察长。警察长白之公廨。提案讯之，则故作惶恐状，诘问数四，始自承。诘赃所在，则曰：“埋松江某桥下。”官讯之确，乃移交上海令。令再讯，无移词，乃备文饬二役押送华亭归案，桎梏就道。

途次，故喁喁与二役语，乞少宽假曰：“余不忘报也。”役笑曰：“囚且将就法，复何以为报？岂欲以颈血饮我辈耶？”曰：“否。此至华亭，则某桥所必经之地也。是故吾匿赃之所，而旷野无人。此去经其处，吾先发之，取如干以为酬。吾诣官，有死而已，藏此复何用？子二人得之，不无少补。吾供出匿赃处，官发之而数不符，顾原物宛然，不少讹舛，亦疑所短者为他盗所分去耳。案既破，则官之责尽卸，必不穷追，是于子二人亦必无言也。”役疑信参半，小塌饼故絮絮言之。役心动，窃相议。行至一地，小塌饼曰：“前至某桥不远矣。连日被桎梏，手足殊酸楚，发掘恐不易；吾又适内急。子盍去吾桎梏，俾吾从容更衣，子二人逻守吾侧，吾纵有翅，当亦不能飞去也。俟吾更衣毕，子等随吾往发之，任取不靳。”二役又窃议从之，尽去其桎梏，而左右夹辅之，乃蹲而解。事已，同行，二役一先之，一后之，虞其遁也。

行里许，达一河，河水已涸，架一木为桥，宽仅容足。小塌饼喜曰：“至矣！物即在彼岸之下也。”前役见桥窄，趑趄前行；小塌饼亦如之，后役亦敛手踯躅以前。三人皆至桥中，桥板软，戛戛有中断之势。小塌饼作大惧状，伫立呼前者缓行，而后者已继至，相距咫尺。小塌饼忽腾一足起，后者未及号，已坠桥下；前者惊顾，突挥以拳，亦坠。河水虽涸，而泥泞不可言状，二役竭力挣起，而淖湴没胫，出全力乃得移一步。竭蹶登岸，苍茫四顾，则荒烟蔓草中，夕阳一抹，晚鸦噪晴而已。相对愁叹，互致怨恨，而终无如何。






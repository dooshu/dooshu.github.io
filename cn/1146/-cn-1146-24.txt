裴緒營法

凡大小軍營，擬於城郭營室，必須牢固，不可得而犯亂也。其古法多依九宮、六甲、太乙、天門、地戶之法，皆為疑惑，不便於事。今則但取山川地形，利便水草，隨其險易為之禦。平地則方列，臨水則圓圍，山路則盤回，川流則屈曲。務於適時便用耳。法曰：凡下營，非賊境，地土寬平，即布大方陣。營內有一十七小營，中間相去使容一營。如有賊境，即須窄狹不得使容一營。其營四角編入，仿佛使圓，圓則易守。其一十七小營，計一萬七千人，古制一萬二千五百人為軍，今加四千五百人為奇、伏、揚、備，則軍中之手足以應時用。其非正門不得輒出入，犯者論如軍律。


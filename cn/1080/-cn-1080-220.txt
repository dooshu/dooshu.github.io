●大明會典卷之二百二十

國子監

國初於南京置國子學、正四品衙門。設博士、助教、學正、學錄、典樂、典書、典膳等官。所以專司風化、教育人材、職任最重。後添設祭酒、司業、典簿。改典膳為掌饌。洪武八年、置中都國子學。十五年、改國子學為國國子監。中都國子學、為中都國子監。從四品衙門。以祭酒司業為堂上官。監丞、博士、助教、學正、學錄、典籍、掌饌為屬官。典簿為首領官。二十六年、革中都國子監。永樂元年、置國子監於北京。設官同。嘉靖七年、建敬一亭於本監正堂之北。中樹

御製敬一箴、聖諭六道、御註范氏心箴、程子視聽言動四箴、凡七碑。如翰林之制。本監以累經車駕臨視、正官不敢中堂而坐、及中門出入。兩京皆同

監規

洪武十五年定

一、本監正官、每日清晨升堂、就坐、各屬官以次赴堂序立、行揖禮、正官坐受。後各屬官分列東西、相向對揖、禮畢就立。俟各堂生員行列恭揖。禮畢方退。晚亦如之

○一、本監屬官、每遇赴堂稟議事務、質問經史、皆須拱立聽受、取次講說、不得即便坐列。其正官亦不得要求虛譽、輒自起身、有紊禮制。務在綱紀秩然、足為矜式

○一、本監正官、職專總理。一應事務、須要整飭威儀、嚴立規矩、表率屬官、模範後進。不可屍位素餐、因而怠惰

○一、監丞之職、所以參領監事。凡教官怠於師訓、生員有戾規矩、並課業不精、廩膳不潔、並從糾舉懲治。務要夙夜盡公、嚴行約束、毋得徇情、以致廢弛

○一、博士、助教、學正、學錄等官、職專教誨。務在嚴立工程、用心講解、以臻成效。如或怠惰不能自立、以致生員有戾規矩者、舉覺到官、各有責罰

○一、生員在學讀書、務要明體適用、以須仕進。各宜遵承師訓、循規蹈矩。凡出入起居、升堂會饌、毋得有犯學規。違者痛治

○一、掌饌職備廩食、供給師生。須要恪恭乃事、務在豐潔。毋得通同膳夫廚役人等、因而剋減、以致不充。違者依律問罪

○一、典簿職專文案。凡一應學務、並支銷錢糧、季報課業文冊等項、皆須明白稽考。毋得通同吏典人等、侵損漏落作弊。違者並依律處治施行

○一、每月背講書日期。初一日假　初二日初三日會講　初四日背書初五日初六日復講　初七日背書　初八日會講　初九日初十日背書　十一日復講　十二日十三日背書　十四日會講十五日假　十六日十七日背書　十八日復講　十九日二十日背書　二十一日會講　二十二日二十三日背書　二十四日復講　二十五日會講　二十六日背書　二十七日二十八日復講　二十九日背書　三十日復講

本年又定

一、學校之所、禮義為先。各堂生員、每日誦授書史、並在師前立聽講解。其有疑問、必須跪聽。毋得傲慢、有乖禮法

○一、在學生員、當以孝悌忠信禮義廉恥為本。必先隆師親友、養成忠厚之心、以為他日之用。敢有毀辱師長、及生事告訐者、即係干名犯義、有傷風化。定將犯人杖一百、發雲南地面充軍

○一、開設太學、教育諸生、所以講學性理、務在明體適用。今後諸生、止許本堂講明肄業、專於為己、日就月將。毋得到於別堂、往來相引、議論他人長短、因而交結為非。違者從繩愆廳究察、嚴加治罪

○一、師生廩膳、既設掌饌以專其職、廚役人等以任其役、升堂會饌、已有成規。今後不許再立監饌生員、每日諸生會食、務要赴會饌堂、公用飲食。毋得擅入廚房、議論飲食美惡、及鞭撻膳夫。違者笞五十、發回原籍親身當差

○一、各堂教官、每班選重厚勤敏生員一名、以充齋長、表率諸生。每日各齋通輪齋長四名、於彝倫堂直日、整點禮儀、序立班次、及催督各齋工課。不許仍設掌儀、專總事務、有妨本名肄業

○一、堂宇宿捨、俱各整飭、應用什物、皆已備具、務在常加潔淨。閒雜人等、不許輒入。其在學人員、敢有毀汙作踐者、從繩愆廳糾察懲治

○一、本監官員、及官民生、不許將帶家人僮僕、輒擅入學紛擾汙雜。違者從繩愆廳糾治

○一、掌饌職專供給飲食、務在恪恭乃事、毋得簡慢。師生如有患病不能行履者、許令膳夫供送。若無病不行隨眾會食者、不與當日飲食

○一、除三飯之後、並不許另外茶飯、及澡浴湯水。敢有刁蹬索取者、繩愆廳糾治、仍將本名附集愆冊紀錄之

○一、監丞置立集愆冊一本。各堂生員、凡有不遵學規、即便究治、仍將所犯附寫文冊、以憑通考。初犯、紀錄。再犯、決竹笓五下。三犯、決竹笓十下。四犯、照依前例、發遣安置

○一、師生所用飯食物料、一一備具在學、並無缺少。若掌管之官、蹈前官典簿之弊、不將官有見在物料放支、卻令差到市夫廚役人等、日逐補辦油鹽醬醋等物。今後新官典簿、若有此弊、許生員

面奏

○一在學生員、或千數之廣。或七八百人以為中。或百人以為下。體知有等無志之徒、往往不行求師問道、專務結黨恃頑、故言飯食汙惡。切詳此等之徒、果係何人之子。其所造飯食、千百人所用皆善、獨爾以為不善。果君子歟、小人歟。是後必有此生事者、具實奏聞。令法司枷鐐禁錮、終身在學役使、以供生徒

十六年定

一、正官嚴立學規、定六堂師範高下。六堂講誦課業、定生員三等高下

○一、以二司業分為左右、各提調三堂

○一、博士五員、雖分五經、共於彝倫堂西、設座教訓、六堂依本經考課

○一、凡生員通四書、未通經者、居正義、崇志、廣業堂。一年半之上、文理條暢者、許升修道、誠心堂。坐堂一年半之上、經史兼通、文理俱優者、升率性堂

○一、生員坐堂、各堂置立勘合文簿。於上橫列生員姓名。於下界畫作十方、一月通作三十日。坐堂一日、印紅圈一箇。如有事故、用黑圈記。每名須至坐堂圈七百之上、方許升率性堂

○一、凡生員日講、務置講誦簿。每日須於本名下、書寫所講所誦所習、以憑稽考

○一、凡生員遇有事故者、須置文簿。但遇生員請假、須至祭酒處呈稟批限。不許於本堂擅請離堂

○一、凡生員升率性堂、方許積分。積分之法、孟月、試本經義一道。仲月、試論一道、詔誥表章、內科一道。季月、試經史策一道、判語二條。每試文理俱優、與一分、理優文劣者、半分。文理紕繆者、無分。歲內積至八分者為及格、與出身。不及分者、仍坐堂肄業。試法一如科舉之制。果有材學超越異常者、取自上裁

二十年定

一、各堂教官、所以表儀諸生、必當躬修禮節、正其衣冠、率先勤謹、使其有所觀瞻、庶幾模範後學。今後故粧闒茸怠惰、有夫威儀者、許監丞糾舉、以憑區處。若監丞故不舉覺、及懷私糾舉不當者、從監官奏聞區處

○一、諸生衣巾、務要遵依

朝廷制度、不許穿戴常人巾服、與眾混淆。違者痛決

○一、三日一次背書。每次須讀

大誥一百字、本經一百字、四書一百字、不但熟記文詞、務要通曉義理。若背誦講解、全不通者、痛決十下

○一、每月務要作課六道。本經義二道、四書義二道、詔誥表章策論判語內科二道、不許不及道數。仍要逐月作完送改、以憑類進。違者痛決

○一、每日寫倣一幅。每幅務要十六行、行十六字、不拘家格、或義獻智永歐虞顏柳、點畫撇捺、必須端楷有體、合於書法。本日寫完就於本班先生處呈改、以圈改字少為最、逐月通考。違者痛決

○一、朔朢行釋菜禮、各班生員、務要一名名赴廟隨班行禮。敢有怠惰失儀、及點閘不到者、痛決

○一、生員凡遇師長出入、必當端拱立俟其過、有問即荅、毋得倨然輕慢、有乖禮體。違者痛決

○一、生員講解、如有疑難、即當再三從容請問。毋得輕慢師長、置之不問、蓄疑於心。違者痛決

○一、各班生員、凡有一應事務、先於本堂教官處稟知、令堂長率領赴堂稟覆。毋得徑行煩紊違者痛決

○一、每班給與出恭入敬牌一面、責令各班直日生員掌管。凡遇出入、務要有牌。若無牌擅離本班、及敢有藏匿牌面者、痛決

○一、生員果有病患、無家小者、許於養病房安養、不許號房內四散宿歇。有家小者、只就本家。若無病而稱病、出外遊蕩者、驗閘得實、痛決、即令到班

○一、生員於各衙門辦事者、每晚必須回監。不許於外宿歇、因而生事。若畫酉不到、及點閘不在者、痛決

○一、凡會食、務要禮儀整肅、敬恭飲食、不許諠譁起坐、仍不許私自逼令膳夫打飯出外、冒費廩膳。違者痛決

○一、凡早晚升堂、務要各人親自放牌點閘。及要衣冠嚴肅、步趨中節、不許攙越班次、諠譁失禮。違者及點閘不到者、痛決

○一、凡坐堂生員、務要禮貌端嚴、恭勤、誦讀隆師親友、講明道義、互相勸勉為善。不許燕安怠惰、脫巾解衣、諠譁嬉笑、往來別班、談論是非。違者痛決

○一、凡赴堂背書、務要各照班次序立、以憑抽籤背誦。若前後攙越、諠鬨雜亂者、痛決

○一、生員每夜務要在號宿歇。不許酣歌夜飲、因而乘醉高聲諠鬨。違者及點閘不在者、各加決責

○一、朔朢假日、毋得在外醉飲、倒街臥巷、及因而生事、互相鬥毆、有傷風化。違者痛決

○一內外號房、務要常川潔淨。如是點閘各生號房前、但有作穢者、痛決

○一、內外號房、各生毋得將引家人、在內宿歇、因而生事、引惹是非。違者痛決

○一、生員撥住號房、俱已編定號數。不許私下那借他人住坐、違者痛決

○一、凡選人除授、及差使辦事等項、敢有畏避躲閃、不許赴堂聽選者。奏聞區處

○一、凡生員於各衙門辦事完結、務要隨即回監肄業。不許在外、因而生事。違者痛決

○一、凡生員省親搬取、已有定例。敢有不行遵守、輒自奏啟者、治罪

○一、丁憂成婚、人倫大節。假託詐冒、非惟明有定律、其人不堪教養可知。今後生員、如有丁憂成婚等事、許於本監告知、具呈禮部。除丁憂已有定制外。其成婚者、定立限期、給引回還、隨即移文照勘。如有詐冒、就便依律施行

○一、生員所有一切事務、合先於本監告知。本監具呈禮部定奪、奏聞區處。所告是實、本監不准、方許赴禮部陳告。毋得隔越

○一、生員但有違犯前項學規、決畢、即送繩愆廳紀過。若累犯不悛者、奏聞區處

生員入監

洪武初、令品官子弟、及民間俊秀、能通文義者。充國子學生

○十年、令武臣子弟、入國子學讀書

○十五年、令各按察司、選府州縣學生員年二十以上、厚重端秀者。送京考留

○十六年令、考中歲貢生員、送監再考等第、分堂肄業

○十八年令、會試下第舉人、送監卒業

○二十六年令、併中都國子監生入監

○永樂元年令、選順天府學、并大興宛平二縣學、通經能文生員。及考順天等八府、原報科舉生員。俱充北京國子監生

○十九年令、監生係南人、送南監

○宣德八年令、生員年四十五以上者、考選送監

○正統二年令、副榜舉人不願就教職者、入監卒業

○三年令、歲貢生南人願入北監者聽○十年令、生員年四十以上者考選送監

○十四年令、南直隸歲貢生、俱送北監

○景泰間令、生員納馬納粟入監

○七年令、雲南歲貢生改送北監

○天順元年詔、在京三品以上官子孫、願入監讀書者聽。務須科目出身

○成化三年奏准、在京三品以上官子孫、許一人送監讀書、照監例出身。有志科目者聽○十二年奏准、南直隸歲貢生、仍送南監

○十四年令、南方舉人願入南監者聽○弘治十七年奏准、歲貢生願就教者聽。禮部考試不中者、分送南北監肄業

○嘉靖六年奏准、監生告改南監者、禮部儀制司給與號紙、令備寫入監坐班、告改年月日緊關字面、用印鈐蓋、親齎赴南京禮部投驗。自南改北者亦如之

○萬曆三年奏准、舉人未經入監、及監事未畢者、俱以文書到日為始、限三箇月、起送入監肄業。若未經入監、雖有原籍公文、不准入場。以後每科會試畢日、凡舉人下第、及中副榜不願就教者、盡數分送兩京國子監肄業。並不許假借名色、告送順天府給引回籍。順天府亦不許徑自給引。違者參究。其赴部會試者、除監滿撥歷外。其餘必由兩監起送、方准入場

課試

宣德十年奏准、監生課業倣書、按季送翰林院考較。年終、奏繳文冊數目

○嘉靖十年奏准、以後起送歲貢到監、遵

祖宗監規、通送廣業堂、每月嚴加考試。學業進修、方許以次升至率性堂、撥送各衙門歷事。中間如有累經考居優等、行誼著聞、堪以任用者、於年終具奏、本部會同吏部覆考得實、奏請送吏部、同聽選監生、一體相兼選用。其覆考不上者、仍發該監、照常撥歷

○又奏准、歲貢坐監、遵照監規、由廣業堂漸升至率性堂、然後積分、量與出身。果有才學超然異常、取自上裁擢用

○隆慶三年奏准、凡遇鄉武年分、一應援例生、暫收入監。未經查回實歷者、不許生員民生出身、不拘例前例後入監、不許考送應試

廩饌

洪武初、定官吏師生會饌。三月至十月終、日食三(□食)、每人日支米一升。十一月至次年二月終、日食二(□食)、每人日支米八合五勺。若監生有家小者、三月至十月終減支、每人日支米六合九勺。十一月至二月終、不減支。其監生家小、月支食米六斗。若雲南所屬、並四川土官生、許帶家人一名、同食廩米。其會饌物料。每人日支青菜三兩、醃菜則一兩五錢。豆腐、黃豆一合磨造。鹽三錢。醬二錢。花椒五分。香油三分。醋、每四十人共一瓶。麵、三日一(□食)、每人八兩造饅頭、豬肉四兩作餡。酵醋三錢。豆粉一兩。乾粉索為湯。乾魚、三日一次、每人二兩。柴每人日支二斤

○十八年敕、師生廩膳、該司年終通考原收歲支數目。僚屬不得干預○永樂二年奏准、北京國子監廩饌等項、俱照在京國子監例

○宣德三年、停止會饌。其饅頭餡肉、逐月照依時估、於順天府都稅司、門攤課鈔內折支。乾魚椒鹽等料、仍辦本色

○七年令、監生有家小者、照南監例、月給食米六斗

○正統七年奏准、會饌魚鹽等料、俱照時估折支鈔貫。其饅頭、粉湯、豆腐、照饌米例、支給麥豆

○嘉靖六年奏准、監生入監、即與支糧

○隆慶三年奏准、援例廩增附生員、邊方優等次等生、武學曾經科舉生入監者、支廩撥歷、俱各照舊。其青衣發社沙汰附學名目生、俊秀隨任等子弟、武學未經科舉生、武舉生入監者、實坐班一年以後、如果用心向學、能通文理者、給與全廩。僅守監規、略知文理者、給與半廩。若愚頑弗率、全不識文理者、仍不給廩。俱各再令實坐班一年、然後上序。給廩者、撥正歷。不給廩者撥雜歷。如坐班一年半以上、願撥長差者聽給賜

洪武二年、給監生冬夏衣

○十三年奏准、監生讀書燈油、按月申部關用

○十四年、給監生鈔每人二錠、製秋衣

○又令定撥菜地、量畝供菜、給監生用

○十五年令、監生病故者、有司給棺具、歸其喪

○十六年、給監生讀書燈油、每月人一斤

○十八年令、監生患病、官給醫藥。久病不痊者、遣行人送還其家、俟愈入監。經過所司供藥物。死亡者、給棺殮之、仍歸其喪

○二十一年、令工部於監前別造房百餘間、具灶釜床榻、以處監生疾病者。撥膳夫二十名給役

○二十二年、給監生北平山西陝西山東廣東廣西四川福建人在監年深者、各鈔五錠、年淺者各二錠、製冬衣

○又給雲南選貢生員鈔錠、衣被、靴襪。撥房居住

○二十三年、給監生直隸人各鈔四錠、製冬衣。各布政司者、給以衣被

○又給雲南四川土官生鈔錠、衣被靴襪

○又令本監闢射圃、給監生弓矢習射

○永樂二年、申明監生燈油紙劄、於順天府官錢給辦。燈油、無家小、作課者、每人日支五錢。自五月下半月、至八月上半月炎暑、不支。課倣紙、月大盡、每人三十一張。小盡、三十張

○十八年、給貴州選貢生員鈔、照雲南例

○正統十年令、監生之家、優免二丁差役

○又令順天府撥醫士二名。監生患病、於本府醫學、給藥療治

○弘治十四年奏准、監生病故本監移文順天府、給銀三兩、以為殯殮之具。兵部應付口糧腳力、遞送還鄉

凡雲南貴州、并四川土官生、每年於禮部關領冬夏衣、各一套

給假

洪武十六年令、監生入監三年、有父母者、照地遠近、定限歸省。其欲搬取家小、及成婚者、亦如之。俱不許過限。父母喪、照例丁憂。如同居伯叔兄長喪、而無子者、亦許立限奔喪

○十八年令、監生有父母年老、無次丁者、許回原籍侍養。其妻故子幼者、許送還鄉、給與腳力、立限回監

○二十一年奏准、畢姻、搬取、照省親例、亦須入監三年者方許

○三十年、定省親等項限期。其在路往回月日、直隸限四箇月。河南、山東、江西、浙江、湖廣、六箇月。北平、兩廣、福建、四川、山西、陝西、八箇月。其住家月日、省親三箇月。畢姻兩箇月。送幼子還鄉一箇月。丁憂照官員例、不許閏二十七箇月。凡過限兩箇月之上者、送問復監。不及一月、有患病文憑者、送監。其四川兩廣福建過一年之上、北平山西陝西湖廣半年之上、浙江山東河南江西五箇月之上、直隸三箇月之上、俱發充吏。禮部引奏發落

○永樂元年令、監生患病、許回原籍調治、痊日復監

○四年令、北京監生省親等項、照在京國子監例、從行部定限回監。違限引奏發落

○宣德元年令、監生給假還鄉、久不復監者、量地遠近定限、以文憑到日為始、雲南貴州交趾十箇月。浙江江西山東河南五箇月。兩直隸四箇月。如再不到、皆發充吏

○成化四年令、監生患病還鄉、一年之外不復監者、放為民

○又令、監生告畢姻者、須本處官司預先申部、方許

○弘治十四年奏准、監生原籍地方災傷、查報是實、照例定限、送順天府給引、照回原籍省災、依限復監

○又令、監生除三年省親、照依舊例外。其畢姻搬取者、務要坐監半年之上、本監查勘是實、取具本堂教官、及本班監生結狀、呈部照例定限放回。如有虛詐扶同、一體坐罪

○嘉靖六年奏准、監生到監半年之上、父祖年老、更無次丁、或身老子幼、俱許取具鄉里保結、放回省視。千里之內者、准放六月。二千里之內者、准放八月。餘皆一年。其復監、違限一月以上、雖有患帖、通不作實在之數

○隆慶元年奏准、凡監生坐班歷事、務要依期完事、給引還鄉。如有告假、及丁憂等項、須保勘的實、方許給引放回、勒限起送、補班補歷。如有託故遷延、直至科舉、臨期方到者、不准入試。其回籍監生、有志進取者、聽令於本省科舉、提學官一體考送。如拆卷填榜、監生已經取中者、不許避嫌棄置

依親

洪武二十六年令、監生願回原籍讀書者聽○正統十四年令、監生年淺者、放回原學依親肄業、聽取復班

○天順三年令、依親監生丁憂者、有司隨申禮部、以憑稽考。若預無申文、止於起復日、扶捏文書到部、經該官吏、并監生、一體究治

○成化五年令、依親監生、例該原學肄業者、提學官嚴加約束。違者罪之

○六年令、復班監生、起送文憑、務於本布政司。若路不經布政司、并南北直隸、俱各於本府。不許止給於州縣。其有隨父兄任所讀書者、俱憑本處官司保結。不係任所、不准

○十四年令、坐監舉人、撥歷未及、願回依親者、聽提學并分巡官、及各該有司正官、照例提督考校

○弘治十二年奏准、歲貢并舉人官生入監者、俱留坐監、暫止依親。若丁憂、成婚、省親、送幼子等項、仍照舊例。其已經依親、行取未到者、各處提學官、督同所屬正官、查審嚴限復監。如行取三年之上、無故在家延住。有衰老殘疾等項、不堪作養、及不願復監者、取具親供、并原引繳送禮部、轉送吏部、照例授以有司職名、冠帶閒住。若已給上司明文起送、而私回延住、過違批限一年之上到部者、俱行送問

○十五年令、監生有願告依親者、仍照舊例放回

○又令、納粟等項監生、俱照例放回依親讀書。其未冠者、提學并教官、嚴加考校、以入監日為始、扣滿十年、方許起送赴部復監

○嘉靖十四年題准、納銀生員年二十四歲以下者、本監定限、放回依親、候明文行取作養

撥歷

洪武間令、監生分撥在京各衙門歷練事務、三箇月考覈引奏。勤謹者、送吏部附選、仍令歷事、遇有缺官、挨次取用。平常者再歷。才力不及者、送監讀書。奸懶者、發充吏

○宣德三年令、在京各衙門辦事監生、以半年更代

○正統三年奏准、監生撥歷、計其坐監月日淺深。給假違限者、並同虛曠

○五年奏准、三法司寫本、分巡、一年出身者、於應該歷事內取用。兵部戶部清軍、寫誥、天財庫辦事、三年出身者、於入監五年內取用。印綬監清黃續黃三年、仍歷事二年、共五年出身者、於入監三年內取用

○七年令、監生丁憂省祭等項、俱不作坐監月日

○景泰二年奏准、監生清匠滿者、照清軍監生例出身

○四年令、監生坐堂五年者、辦事歷事二年出身。坐堂四年者、辦事歷事三年出身。坐堂三年者、辦事歷事四年出身。坐堂一年二年者、止令辦事、不許歷事出身

○又令、監生正歷一年三箇月。寫本一年。長差三年

○天順二年令、監生清黃、以三年為限、送吏部選用

○又令、本監六堂、各置通知簿一扇、附寫監生年甲籍買、并到監日期。後遇丁憂省祭等項、亦各附寫。如有患病等項事故、開寫虛曠若干外、實坐堂若干、憑此查考撥歷

○三年令、丁憂復班監生、坐堂或辦事半年、方許撥歷

○六年令歷事監生三箇月考勤後、仍歷九箇月、通前一年寫本者、亦以一年為滿

○八年令、正歷六箇月寫本八箇月。長差一年半

○成化五年奏准、監生歷事、仍照天順六年例。其清軍寫誥、及天財庫書辦等項、仍照例與歷事監生、相等分撥

○弘治十年令、監生依親水程、俱不算實坐、止循食糧月日淺深撥歷。其舉人會試水程、仍舊

○十二年令、監生

內府雜差、准歷事一年、滿日上選

○十四年奏准、監生六科辦事、照歷事例、一年滿日上選

○正德十一年奏准、各項應復監監生、違限一年以上者、俱送問。私回原籍日久。已經呈部行提之後、月內到者、送監痛治、壓撥。一月外到者送問、雖有患帖公文不准。其養病痊可監生、除往回水程外、扣至三年之上到部者、暫送肄業、原籍行查無礙、方准撥歷。若有別故、仍行送問。但行查監生、俱照此例

○十二年奏准、吏部查理須知文冊監生、比南京後湖查冊例。五箇月、准作實歷、送部上選聽用

○嘉靖十年奏准、各衙門歷事監生、三箇月考勤之後、仍歷一年。其餘寫本一年、清黃寫誥清軍清匠三年、以至出巡等項、俱照舊制日月為滿、方許更替。其歷事并出巡、奏內既例該監生僉名、凡事可否、許其公同議擬、舉察奸弊

○隆慶五年、以監生數多、歷缺不敷。奏准各衙門正歷、每三年量增一名。仍減歷期三月、止歷九箇月為滿。暫行二年

○萬曆九年、吏部又以人多歷少、題准照隆慶五年例、增歷減期、以後通行遵守

凡納粟等項監生、照例坐堂十年、挨次撥歷。若中鄉試者、通計先年坐監月日撥歷。其未冠願坐監者、亦滿十年、方作復監之數

凡歷事監生名數。吏部四十一名、戶部五十三名、禮部一十三名、兵部二十五名、刑部七十名、工部二十四、都察院六十三名、大理寺二十八名、通政司五名、行人司四名、五軍都督府五十名、謂之正歷。三箇月上選、滿日增減不定。又有各衙門寫本。戶部十名、禮部十八名、兵部二十名、刑部十四名、工部八名、都察院十四名、大理寺四名、通政司四名、隨御史出巡四十二名、謂之雜歷。一年滿日上選。又有各項辦事。清黃一百名、寫誥四十名、續黃五十名、清軍四十名、天財庫十名、初皆三年、謂之長差。近俱准減一年上選。承運庫十五名、司禮監六十名、尚寶司六名、六科四十名、初作短差。近亦准寫本例、一年滿日上選。又有隨御史刷卷一百七十八名、工部清匠六十名、俱以事完日上選。此外又有禮部寫民情條例等項七十二名、光祿寺刷卷四名、修齋八名、參表二十名、報訃二十名、齎捧十二名、錦衣衛四名、兵部查馬冊三十名、工部大木廠二十名、後府磨算十名、御馬監四名、天財庫四名、正陽門四名、崇文宣武朝陽東直四門各三名、阜成西直安定德勝四門各二名、俱為短差。半年滿日回監

考選

宣德二年奏准、兩京國子監生、及各衙門歷事者。六部都察院通政司大理寺翰林院堂上官、六科給事中、公同監官揀選。凡年五十五以上、及殘疾鄙陋、不堪教養任用者、皆罷為民。仍令錦衣衛指揮一員巡視

○正統七年、免揀選

○成化二年令、兩京監生、禮部都察院堂上官、公同祭酒一年一次考選。其老疾鄙陋、不堪作養者給與冠帶、原籍閒住

○五年、仍免揀選

○嘉靖六年令、見在肄業監生、有年老願告冠帶榮身者、聽禁令景泰二年令法司。凡監生詞訟不預已、及因事連逮、輕者送本監自治

○成化六年令、放回監生、凡遇迎接詔敕、拜賀

聖節等儀、務服本等衣服、隨班行禮。不許戴大帽、繫鸞帶、及輒入公門囑託、或往他處邀求

○弘治十二年、申明監生生員、撒潑嗜酒、挾制師長。不守監規學規者、問發充吏。挾妓賭博、出入官府、起滅詞訟、說事過錢、包攬物料等項者、問發為民

○嘉靖八年奏准、各衙門歷事監生、如果患病、止許在外調治、不許放回作缺。有恃頑私自逃回者、各衙門開送吏部、酌量地方遠近、定限行提到部、送問完日補歷。如違限半年以上者、革為民

○十五年奏准、南北直隸、并浙江等布政司、將原在部在監、告病并依親搬取畢姻等舉人、俱以文書到日為始。限三月內、起送發監肄業。如違限半年者、准在監作曠三月、計月加曠。若有違至半年、并通未入監、會試臨期方至者、送問查勘明白、方准入試。凡依親給假在家援例生員。限三月內起送發監肄業。如有違限、照例送問。其私自逃回者、許該監查報本部、轉行法司、提問治罪

○又奏准、納銀監生、私逃二月以上者、發回原學肄業

○十九年奏准、兩京國子監監生、不分在監在歷、私逃回籍三月以外者、發回原學肄業。半年以上、一體革退為民

○二十四年題准、各衙門撥到歷事監生、俱要常川在公供事、講習律令。每三月考勤之時、嚴加考校。如有律意不通者、不送附選、仍責習學以俟再考。其有私自回家、雇人代替者、查究得實、即將代替人參送法司問罪、監生仍照行止有虧、革罷為民

○萬曆元年奏准、今後援例生儒、俊秀子弟、及歷事考勤監生、報名朝見、查出不係正身、即將替身參送法司問罪、本生徑行革退。其投文併歷事撥到之日、如有仍犯前項情弊、一概不許准收、仍將雇替之人重究

膳夫 【 廟戶等役附】

洪武十三年、令兵部於皂隸內、歲撥三十五名充膳夫廚子

○二十七年定、膳夫一百二十名、以法司犯笞杖者應充。內一百名、給飲饌灑掃等用。二十名、栽種菜蔬等用

○永樂二年奏准、北京國子監膳夫、以北京刑部因人撥充。每監生二十五名、用膳夫一名。廟戶、菜戶、門子、就於膳夫內撥用。廚子二名、於順天府撥用、按季更替。後膳夫、以順天保定永平河間四府民僉充一百名。法司囚徒、發充一百五十名。其廟夫十名、庫子一名、亦以四府民僉充。斗級不拘額數、亦以囚徒發充。又刷印匠四名、大興宛平二縣均撥

○正統二年令、膳夫以糧僉充者、准諸司皂隸例、一年一換。以事發充者、不得用竊盜剌字之徒

○弘治十四年奏准、博士等官、每員給膳夫一名跟用。其餘膳夫雇役銀兩、本監明立文簿、委官收庫、以備公用。年終、扣算支銷存留數目、呈堂立案

○嘉靖六年奏准、膳夫銀兩、照椒油等例、師生隨數分給勳戚習學

洪武五年令、將官子弟承襲年幼者、入監讀書

○成化十年令、公侯伯并駙馬初襲授者、送監讀書習禮。祭酒一依學規教之。其不能背書、及懶惰不律者、奏聞

○十一年令、公侯伯初襲、并駙馬年二十五以下者、俱送監

○弘治七年奏准、公侯伯駙馬下子孫、聽從專官教誨、立定起上工程、置立文簿、每間月引赴本監考校

○嘉靖元年令、公侯伯未經事任、年三十以下者、照例送監讀書

○六年、令於國子監博士等官、或附近教官內、選有學行者一員、專在駙馬府教習經書、禮部以時稽校。教有成效、奏薦擢用。尋題准、陞授禮部主事職銜教習

○八年題准、公侯伯等爵、無分已襲未襲、已任未任、但年三十以下、十四以上者、通行查出、開送禮部、轉送本監、行祭酒司業、將大學語孟諸書、相兼點授、令其在家講讀。仍每十日赴營觀操

○十五年奏准、公侯伯子孫、已未襲爵管事、并駙馬年二十五歲以下者、俱遵照舊規、送監讀書習禮

○三十八年奏准、襲封衍聖公年少未學、照公侯伯例、送監讀書習禮

○萬曆二年奏准、五軍都督府、將見在未任公侯伯等爵、及應襲子弟、但年十四以上、三十以下者、通行查出、送監習學、不許隱匿。違者參究。仍行吏兵二部知會、於襲爵之日、查其曾否入監、方准承襲。其襲後、但年三十以下者、仍送回本監肄業。應任用者、兵部查其習學有無進益、方行推任。遇有冊封差遣、亦照舊規、查其曾經在監習禮者、方許差用。其送監習學者、除赴京營操演外、餘日俱要赴監讀書觀禮。本監堂上官、用心教習、務臻成效。但有不行赴監、及縱肆自恣者、參治。如果在監日久、學業有成者、亦聽本監官酌量出學待用。若仍願在監者、聽令照舊肄業、本監官吏加優異、仍報部紀錄以示激勸

南京國子監

建置見前。事規與國子監同者、不更載

凡本監博士等官。嘉靖十四年題准、吏部酌量年資才識、具奏行取、考選科道等官

凡後湖查冊監生。正德十二年奏准、三箇月滿日准作實歷、其餘九箇月、於別衙門歷事湊補、完日上選

○嘉靖二年奏准、後湖查冊監生、實取三百五十名

凡日本、琉球、暹羅諸國官生。洪武永樂宣德間、俱入監讀書、賜冬夏衣、鈔被靴襪、及從人衣服。成化正德中、惟琉球官生有至者、或五名、或三四名、俱入監

凡膳夫。宣德三年奏准、額設三百名、如有事故、法司撥補。後止存一百名、每年每名、解雇役銀十兩

○嘉靖十年奏准、膳夫銀兩、以十分為率。九分、按季均散師生。一分、備朔朢香燭、及各堂心紅筆墨紙劄等項公用

○十四年奏准、於見在膳夫內、撥十名充廟戶

翰林院　南京翰林院








○对假荫判

〈甲为人後，请准荫人色，所由以同假冒，甲诉法有差等。〉

有国之制，不易於常典；王者之政，未忘於继绝。人则不幸，同叔向之有言；天道如何，比邓攸之无子。甲义当为後，情切自孤，名不绝於本枝，爱未迁於他室。克闻鸠之德，宁爽螟蛉之义？知子之道必全，见父之行无改。将议继体，那惭象贤！主礼方列於宗门，入仕曷由於庇荫？苟从法之差等，亦在礼之何伤？所由无端，虽不忧惧，诉者有据，应异无文。


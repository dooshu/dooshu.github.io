◇再答

重获来简，始见玄解，皎然之悟，可谓相视而笑矣。君识鉴众流，智该理奥，每检感应之源，穷寻分合之说，何常不句句破的，洞尽义宗。而苟自谦光，乖其侧席，仍踵覆车，无诲败辙，非知之难，行之不易也。夫去国三年。见似家人者喜，作客日久，宁不悲心。今誓舍重担而安坐，弃羁旅如还家，对孔怀之好，敦九族之美，赵门欣欣，为乐已甚。况复文明御运，姬召协政，思贤赞道，日昃忘飧。以君之才，弘君之德，带玉声朝，披锦振远，功济世猷，名扬身後。与夫髡翦之辱，鳏绝之苦，岂可同年而语哉？相与契阔久要，颇练深志，若隐展禽之贤，恐招臧氏不忠之责，故力疾题心，重敷往白，岁云暮矣，时不相待，君其勉之，勿有噬脐之悔，刘君白答。（《弘明集》十一）


裳裳者华

四章，章六句


首章讲：此天子美诸侯，以答《瞻彼洛矣》也。若曰：臣之福，惟君锡之，而君之锡，惟臣致之。今观之子来朝，而深有足嘉矣。





裳裳者华，其叶湑兮。

彼裳裳者华，则其叶湑然茂盛而可喜矣。





我觏之子，我心写兮。

觏，见也。之，指诸侯。写，输写无恨也。况我君子，不有以动我心之喜乎？盖我君子，吾之所愿见而不可得，此心常以为恨者也。今也至止洛水之上，而我得以既觏之，则愿见之怀以慰，此心倾写而悦乐之矣。





我心写兮，是以有誉处兮。

誉，是名。处，是安。夫惟其心之写，则得君深矣。由是声闻日以隆，禄位日以固，不其有誉处者乎？

二章讲：夫我于君子之见而此心之写，何哉？盖以君子之可美者，有以悦我心耳。





裳裳者华，芸其黄矣。

芸，乃黄之盛。裳裳者华，芸然而黄，若是其有文矣。





我觏之子，维其有章矣。

之子，指诸侯。章，文章。况于君子，而无文章之可以获福乎？但见我觏之子，和顺积中，英华发外，交畅于四肢，发挥于事业，而若是其有文章矣。





维其行章矣，是以有庆矣。

庆，福也。夫文德之光，所以为致福之本也。维其有章矣，则岂不有福庆乎？而凡夫可致之祥，无不于之子而申锡之矣。是我心之写也，乃写以君子之文章也已。

三章讲：不特此也。





裳裳者华，或黄或白。

或黄或白，大意是盛貌。裳裳者华，或黄或白，无一之不盛矣。





我觏之子，乘其四骆。乘其四骆，六辔沃若。

之子，指诸侯。骆，四马皆黑色。沃若，柔也。况于君子，而无威仪之盛之可观乎？但见我觏之子，马以驾车，则乘其四骆，而骖服之齐色，辔以御马也，则六辔在手，而沃若之和柔。乘是车马以来会，夫固恪守周官之威仪矣。是我心之写也，乃写以君子之威仪也已。末章讲：又不特此已也。





左之左之，君子宜之。

君子，即诸侯。宜，利用也。彼人之应世酬物，固有宜于此，而不宜于彼者。惟我君子，以左之则左无不宜，而经权常变，泛应之曲当矣，然左不得而限之也。





右之右之，君子有之。

有，即宜也。亦有有于此，而不有于彼者。惟我君子，以右之则右无不有，而经纬文武，资深之不穷矣，然右亦不得而拘之也。





维其有之，是以似之。

此“有”字，以蓄积言。似，乃外与中相符也。若此者，岂袭取于外所可能哉？盖君子也，才极天下之全，而德极天下之备，左宜右有之理，已有之于中矣。是以形之于外，悉露其在中之藏，而左之宜者，与其中之宜者，悉相似也；右之有者，与其中之有者，适相似也。使中无涵养之素，则未有不因事而阻龉者，何以左宜右有若是哉？则夫文章之庆，乃此才德之发，其祥而威仪之盛，亦此才德之处其度耳。是我心之写也，写以君子之才德也。






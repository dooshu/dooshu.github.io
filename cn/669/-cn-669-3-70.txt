70　殷遷邦諸説　殷五遷之地及傳世


書序「祖乙圮于耿」，孔氏注云：「圮于相，遷于耿。」案：正義曰：「河亶甲居相，祖乙即亶甲之子，故以爲圮于相地，乃遷都於耿。」殷本紀謂祖乙遷于邢。索隱云：「邢音耿。近代本亦作『耿』。今河東皮氏縣有耿鄉。」皇極經世十二「祖乙踐位，圮于耿，徙居邢」，蓋從史記。據此，則索隱「邢音耿」之説非。以書序考之，孔氏以「圮于耿」爲「圮于相」，恐未通。蘇氏書傳全云：「坡公作。」云：「祖乙圮于耿，盤庚不得不遷。」以經世紀年考之，祖乙以乙未踐位，後有祖辛、沃甲、祖丁、南庚、陽甲，而後盤庚立。【原注】祖乙曾孫。〇史記殷本紀：祖辛是祖乙之子，沃甲是祖辛之弟，祖丁是祖辛之子，南庚是沃甲之子，陽甲、盤庚俱祖丁之子，雖傳七君，實止四代，故盤庚是祖乙曾孫。盤庚之立以己亥，自祖乙踐位至此一百二十五年。若謂民蕩析離居，因耿之圮，不應如是之久也。當闕所疑。

【元圻案】書序：「仲丁遷于囂，作仲丁。河亶甲居相，作河亶甲。祖乙圮于耿，作祖乙。」孔傳：「圮于相，遷于耿。」正義曰：「古人之言，雖尚要約，皆使言足其文，令人曉解。若圮于相，遷居于耿，經言『圮于耿』，太不辭乎？且亶甲居于相，祖乙居耿，今爲水所毁，更遷他處，故言毁于耿耳，非既毁乃遷耿也。盤庚云：『不常厥邑，于今五邦。』及其數之，惟有亳、囂、相、耿四處而已。知此既毁于耿，更遷一處，又自彼處而遷于殷耳。殷本紀云：『祖乙遷于邢。』馬遷所爲説耳。汲冢古文云盤庚自奄遷于殷者，蓋祖乙圮于耿，遷于奄，盤庚自奄遷于殷，亳、囂、相、耿與此奄五邦者，此蓋不經之書，未可依信也。」〇林氏尚書全解十八：「案序曰『盤庚五遷，將治亳殷』，是自湯至於盤庚之遷，併而數之，方及五遷。今此言『不常厥邑，於今五邦』，則是盤庚之前所遷者既有五邦矣。攷之前序，但有亳、囂、相、耿之四邦，若併數盤庚之遷以爲五邦，則不惟其文勢不應如此，而又所遷者乃復歸于亳，謂之五遷則可，謂之五邦則不可。故太史公謂祖乙遷于邢，而汲冢紀年亦謂祖乙遷于奄，此皆與文相戾，不可爲據。意仲丁至于盤庚更有一遷，而史家失之。」〇愚案釋文曰：「馬云：五邦，謂商丘、亳、囂、相、耿也。」五邦併商丘數之，亦足以備一解。而康成謂「祖乙又去相居耿，而國爲水所毁，修德以禦之，不復徙」，亦與序文止言「圮于耿」合。〇皇極經世十二：「乙未，商王河亶甲崩，子祖乙踐位。圮于耿，徙居邢，巫賢爲相。甲寅，祖乙崩，子祖辛踐位。庚午，祖辛崩，弟沃甲立。乙未，沃甲崩，國亂，兄祖丁立。丁卯，祖丁崩，國亂，沃甲之子南庚立。癸巳，南庚崩，國亂，祖丁之子陽甲立，諸侯不朝。己亥，陽甲崩，弟盤庚立。五遷復歸于亳，改號曰殷。」史記以祖丁爲祖辛之子，經世紀年以祖丁爲沃甲之兄，則與祖辛爲兄弟，世次不合。






○漫论（并序）

乾元己亥至宝应壬寅岁，时人相诮议曰：“元次山尝漫有所为，且漫聚兵，又漫辞官，漫闻议”云云，因作漫论。论曰：

世有规检大夫、持规之徒，来问叟曰：“公漫然何为？”对曰：“漫为公也。”漫何以然？对曰：“漫然。”规者怒曰：“人以漫指公者，是他家恶公之辞，何得翻不恶漫，而称漫为？漫何检括？漫何操持？漫何是非？漫不足准，漫不足规。漫无所用，漫无所施。漫焉何效？漫焉何师？公已白，无终惑之。”叟亻免首而谢曰：“吾不意公之说漫至於此。意如所说，漫焉足耻。吾当於漫，终身不羞，著书作论，当为漫流。”於戏！九流百氏，有定限邪？吾自分张，独为漫家，规检之徒，则奈我何？


◎六安张氏

张某者，六安人，年少，美于才，又富于贤。有邻家王姓者，羡其赀财，以女妻之。但此女前已许贫士高某，而张未之知也。结缡之夕，见女哀泣，询其故，女云吾前已许高姓，今又许予，是二夫也。尝闻烈女不事二夫，君其谓我何？言讫，遂寻带自缢，张力救得免。印于是夕觅得高某，拉至其家，为之合卺焉。次日，高某措得聘金送还，分文不受。后家愈富饶，次年张遂登乡荐，逾年复捷南宫。而邻某王宅不戒于火，家业一空，论者谓王氏之奸诈，几败其女之名节，其得此报宜矣。


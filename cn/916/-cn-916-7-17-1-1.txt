【敬酬刘长史咏名士悦倾城诗】

不信巫山女。不信洛川神。何关别有物。还是倾城人。经共陈王戏。曾与宋家邻。未嫁先名玉。来时本姓秦。粉光犹似（《类聚》作假。）面。朱色不胜唇。遥见（《类聚》作望。）疑花发。闻香知异春。钗长逐鬟{髟皮}。袜小称腰身。夜夜言娇尽。日日态还新。工（《类聚》作已。）倾荀奉倩。能迷石季伦。上客徒留目。不见正横陈。（○玉台新咏八。《类聚》十八作咏倾城人诗。《诗纪》九十。）


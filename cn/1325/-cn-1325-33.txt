争坟案


张公静山，讳其仁，以进士出宰蜀中。道光乙巳，擢新安太守，甫下车，有两姓争坟互控者。稽旧牍，则自嘉庆甲戌即兴讼，纠缠三十年矣。诧问书吏，则谓每一新太守至，必互以词来诉，以两姓皆无契据，不能断也。公传两造问之。一为老诸生，年已七十许，穷酸之态可掬；一则纳资为郡丞者，翩翩少年也。各执一词，言皆有理。公沉吟久之曰：“两无契据，又无证人，惟有起冢中死人而质之耳。冢中人不可起，无已，其求诸梦乎？”乃挥两造退。

斋戒三日，诣城隍庙宿焉。及明，即传两造，共登山判事。郡人咸知太守祷梦于神也，至是或已得征矣，于是围随而观者如堵。公列坐冢侧，观者环立。两造至，公谓之曰：“吾获梦于神矣，谓冢中自有主者，然此时不即以示我，当俟诸今夕。吾思是非真赝，诘朝即见。既断定为此姓物，则彼姓不复得而展拜。而尔二人者，又各以冢中枯骨为祖，一经断定，即不复得而祖之矣。盍于今日先于茔前拜别，以俟明旦之判断乎？”老儒唯唯，郡丞殊犹豫。公不容辩，使卜阄以定先后。阄发，先老儒。老儒乃匆匆拜起，郡丞抚墓而悲，跪而不拜，哭曰：“为子孙者，不复得展其孝思矣。以先人遗壤故，讼三十年，逾三世矣。今郡伯不是非之求，而妖梦是践，先人在天之灵，得呵护之，子孙之福也。脱不然，则从此辞矣，岂不冤哉！”伏而恸，不复能起立。公乃扬言于众曰：“谁无祖父？谁非子孙？使别其祖茔，后此不得复至而不悲者，有是理乎？观二人情形，真赝曲直，众当共喻矣，尚待判乎？”众罗拜曰：“微公言，众亦喻矣。”咸睨老儒而非笑之。公谓之曰：“此众共睹而共喻者，汝复何说？”老儒大惭，服罪。乃奖郡丞而断其地归之。

或问公：“果梦耶？”笑曰：“吾何梦？不过设为此说，使之别墓，观其情之恝挚，以别真赝耳。”






◇竹邑侯相张寿碑（建宁元年五月）

君讳寿，字仲吾。其先盖晋大夫张老，盛德之裔，世载（缺）勋，遵帅纪律，不忝厥绪，为冠带理义之宗。君孝友恭懿，明允笃信，敦悦经《耳隹》习父东光君业，兼综六艺，博物多识，略涉传记，矫取其用。股肱州郡，匡国达贤，登善济可，登斑叙优，能正躬帅陪，临疑独照，确然不挠，有孔甫之风。举孝廉，除郎中给事谒者，赞卫王台，娄（缺）忠謇。上嘉其节，仍授命荚，匡其京辇，昭德塞违，内平外成，举无遗愆。迁竹邑侯相，明德慎罚，县奉采土。遭江杨剧贼上下（缺）征役赋弥年，萌於（缺）戈，杼轴罄殚。君下车崇尚俭节，躬自菲薄，储亻待非法，悉无所留。并官相领省仓（缺）小府御吏，朝无奸官，野无淫寇，教民树艺，三农九谷，稼墙滋殖，国无灾祥，岁聿丰穰。皤白之老，率其子弟，以修仁义，蟊贼不起，厉疾不行。视事年载，黔首乐化，户口增多，国宁民殷，功刊王府。将授︶邦，对扬其勋。功曹周怜，前将放滥，君微澄清，怜顾愆悔过。督邮周，承会表问，君常怀色斯，舍无宿储，遂用高逝，老弱相携，攀援持车，千人以上。沛相名君，骆驿要请，君捐禄收名，固执不顾。民无所仰，国违所赖，上下同戚。州郡闻知，旌弓礼招，复为从事，耽耽虎视，不折其节。辟司徒府，进退以礼，含弘内光，颐（缺）皓尔，天不吊，遘疾无瘳，年八十，建宁元年五月辛酉卒。呜呼哀哉！夫积修纯固者，为天人所钟，功假於民者，叙在铭典，於（缺）俊（缺）访诸儒林，刊石树碑，式昭令徽。其辞曰：

亮元德，於我君。膺清茂，体懿纯。超三署，垂令（缺。）甄声号，（缺）宪台。矫王业，弼紫微。弹群司，清公（缺。）缓薄赋，牧邦畿。黎殷，罔荒饥，感良臣，哀其灵。轻举，（缺）来征。民叹思，暨舆人。宰府命，遂返（缺。）名振射，（缺）弥阐。垂令纪，永不刊。于胥德，流后昆。（《隶释》七）


○请更定选曹事例表（同光四年三月）

诸道州县，皆是摄官，诛剥生灵，渐不存济。此盖郭崇韬在中书日，未详本朝故事，妄被闲人献疑。点检选曹，曲生异议，行矫枉过直之道，成欲益反损之文。其选人凡关一事阙违，并是有涉逾滥，或告赤欠少，或文字参差。保内一人不来，五保皆须并废，文书一纸有误，数任皆不勘详。

且自天下乱离，将五十载，无人不遇兵革，无处不遭焚烧。性命脱免者尚或甚稀，文书保全者故应极少。其年选人及行事官一千三百馀员，得官者才及数十，皆以逾滥为名，尽被焚毁弃逐。遂令选人或毙踣於旅店，或号哭於行途，万口一词，同为怨酷。臣等顷曾商议，坚确不回，以致二年以来，选人不敢赴集，铨曹无人可注，中书无人可除。去年阙近二千，授官不及六十，乃致诸道皆是摄官，朝廷之恩泽不行，绅之禄秩皆废。衔冤负屈，不敢申陈；列局分曹，莫非侥幸。且摄官只自州府，多因贿赂而行；朝廷不知姓名，所司不考课绩。皆无拘束，得恣贪残，及有罪名，又不申奏，互相掩蔽，无迹追寻。遂使人户流移，州县贫困，日甚一日，为弊转多。若不直具奏闻，别为条例，不惟难息时病，兼且益乱国章。

臣等商量，伏请特降敕文，宣布远迩。明言往年制置，不自於宸衷；此日焦劳，特颁於睿泽。兼以选曹公事，情伪极多，中书条流，亦恐未尽。望以中书所条件及王松等所论事节，并与新定选格有轻重未尽处，并委铨曹仔细点检酌量。但可以去其逾滥，革彼弊讹，不失本朝旧规，能成选曹永例者，务在酌中，以为定制。


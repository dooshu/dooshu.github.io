○修復汶漕記

嘉靖甲午大中丞麻城劉公天和、奉簡命督河事、官采氏茶陵張治、浮大江而北、踰淮泗、道濟汶之上、遭而問水焉、公曰、古之治河也、以為民也、今之治河也、以通漕焉巳耳。然藉河以濟漕。猶以狼兵止寇也。利害均矣魚沛而下、河之入漕者近、且絕舟、弗得其利而害獨存焉、漕所倚以濟者。其惟汶乎書曰浮于汶達于濟、則汶入于濟也。濟既伏流、則汶其自達于海、與元輔國于堽城作斗門割汶流、葢泗漕以餉宿蘄之眾。後漕江淮之粟。以至于燕也。乃遏全汶合泗水而南。後復分導之。北達于衛。而漕始通。國朝宋司空禮、因其舊而導之、下至南旺分流焉、遂成通川矣。又為之置閘焉以節宣之。築湖焉以瀦匯之。國餉自是有永賴也。比歲汶穢弗治、浮沙蕩礫、廻湍激射、雨淫則流漫。旱則易涸。河流所經、魯橋而下閘廢沒無完址。南旺西湖環三面之堤、復傾圯民且盜而田之。馬塲堤嚙於水者殆絕、蓄洩弗備。自沛至濟、有淺澁之患焉。予惟疏厥淤塞。修舉厥廢。以復其舊焉爾矣。治曰河保其不終為漕害乎、公曰、昔人有言。河流巳棄之故道。自古難復。言其淤塞既阜。水性避而就下也。由今觀之。河不北流而南徙亦其驗與漕渠之外。百里為陸。力不可施。豈人所能哉。鬼神寔相之矣。河縱而復決也。治漕必不能盡利無害但權其害之輕重耳亦惟順道之使不為漕害耳敢利之邪、茍利之而且虞其害焉。雖神禹弗之能善矣。治曰漕譬則人之咽也。國之命脉係焉。尋丈之汶。彈丸可塞也。君子將無意外之虞耶。徐呂之洪。懸水千仞。梁靖之下。符離之上。使復若魚沛焉。則汶其可倚哉。公曰。此憂世者。所以有復海運之議也。然而未可易言耳予嘗沿淮及河、歷沁衛以還、有遺思焉、夫沁水入河、則導之東下、數百里、以入于漕、如昔人之導汶而南者。不猶愈于引河乎。河勢且殺矣或者謂泝淮而河。以及于沁。沁去衛僅百里。可陸而至也。其猶濡而衣袽之戒者歟。若夫銷患未形。以昌利萬世。則又出於治汶之外者。非予所謀也。既而公條治漕之宜疏以聞、得曰俞、乃揚明命、戒羣吏。飭工徒。??斗財用。具畚鍤。略遠邇。揣厚薄。陳蔀野處。以率庶役。罔弗受命。魯橋之南至于徐沛、百廢咸作焉。乃謂主事?子承恩曰、汝其築汶之東堤、承恩受命而築焉。乃謂主事顧子翀曰、汝其築汶之西堤。翀受命而築焉。隄各為減水閘、滾水壩者凡二、視水盈縮蓄洩焉。乃謂主事邵子元吉曰、汝其築南旺馬塲二湖之堤。元吉受命而築焉。會水部楊子旦至、公復以命之、旦復受命而協築焉。隄各為減水閘、南旺者凡十有八、馬塲者凡五、視水盈縮蓄洩焉。既成、千里之內、隆山?斥平流、餉艘時繼、挽卒愉愉、若纜而嬉也。乃報命于朝、晉公為工部侍郎、未幾、改兵部侍郎、總制西北邊事、楊子旦走入至于治丐記焉治曰國之大事、惟賦與戎、河之於漕。猶虜之於邊也。故治河者弗與爭利也順之而巳矣治虜者不爭其利也。備之而巳矣是故謹隄防。時疏濬。廣泉源。則治漕之善也。足儲食。詰戎兵。明賞罰。則治邊之善也。冐無窮之害而徼夫難得之利敝所恃之險而貪其不貞之功是大臣之言國是以無寧民矣。然惟忠者能任之。知者能謀之。惟君相之明者。能知而用也。否則厚身圖者薄公計。闇大機者喜新功惑浮議者亂成謀幾何而能有濟邪。予方嘉劉公之既忠且知、而樂吾君相之能知而用也。故併論之、俾觀者知君子經世之志有餘憂也。越若治漕之費、及工役、則存乎有司之籍弗詳焉、


周秀才天球六首

【北归客至述怀】

脱迹风尘少自宽，对君杯酒话更阑。

去天尺五终非近，行路寻常总是难。

解佩尚余孤剑在，探囊不问一钱看。

泰阶星斗时时合，彩笔于今未易干。

【金陵七夕赠皇甫司勋】

片雨明河拭，双星阁道临。

论欢天上别，惊候旅中深。

夕吹催飞藿，商声动早碪。

城南倦游客，同折此时心。

【斗鸡图】

英年曾入斗鸡场，金距狸膏事已荒。

惟有雄心忘未得，披图犹自问低昂。

【中秋长干曲三首】

内桥南走是长干，十里平铺白玉寒。

踏尽马蹄尘不动，半窗明月此中看。

花灯百队走儿童，尽道仙娥降月中。

纵是霓裳看不见，白毫光里度香风。

玉笙低引紫箫长，不许商音断客肠。

听到月斜才入破，飞来七十二鸳鸯。


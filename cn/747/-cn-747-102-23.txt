○分相魏为两镇诏

分疆裂土，虽赏勋劳，建节屯师，亦从机便。比者魏博一镇，巡属六州，为河朔之大藩，实国家之巨屏，所分忧寄，允谓重难，将叶事机，须期通济。但缘镇定贼境，最为魏博亲邻，其次相卫两州，皆控泽潞山口，两道并连於晋土，分头常寇於魏封，既须日有枝梧，未若俱分节制。免劳兵力，困奔命於两途；稍泰人心俾安居於终日。其相州宜建节为昭德军，以澶卫两州为属郡，以张筠为相州节度使。


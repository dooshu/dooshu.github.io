○破格用人疏 【 防奴用人】

臣觀今日之事、大不可測也、賊奴長驅與否、不可測也、山海關能堅守與否、不可測也、各邊口保無疏虞與否、不可測也、西虜保無乘虛與否、不可測也、而我所備之者、泛泛然日復一日、無一可見之寔事、則有株待危亡而已、非常時豈得守尋常之格、臣以為宜特設一防禦大臣、專理守戰、招豪傑、如協理詹事府事禮部右侍郎孫承宗其選也。臣不識承宗、見其言論忠義懇切、絕無瞻避、詢之賢士大夫、皆謂豪傑之士、有為之才、又素留心兵事、果其用之、當以學士兼尚書都御史職銜、如在外總督之任、于京師開府行事、與部院名位相並、職事相通、庶幾行無窒礙、更別發帑金數萬、令其修舉庶務、不至支用各部擔延日月、近奉旨練兵教射之董應舉、舊奉旨製造軍需之李之藻、皆當加以職銜。協佐承宗。此要著也。夫守京師、非獨有京師也、四輔八府中州近地。自巡撫各道至各府州縣。皆須得人。今大計之後、豈其有不測者、顧或資性與武事素不相習。亟宜遷以善地。別選異才。布滿畿地。無事則練兵積穀。有事則率兵勤王。七要者也。守禦之道。以人心為本。民不知義見難爭避不可守也。無賴惡少。瞥起搶劫。不可守也。奸細伏匿乘危倡亂不可守也。治之之法。無踰保甲。諸臣既詳言之、　皇上既申明之矣然行之存乎其人責府縣行不能也、責五城御史行不暇也、當專任一人行一事、巷至戶到、巡行稽察、教以忠義、旌其良善、精擇壯丁、使習騎射、如兵部職方主事鹿善繼可任也。臣嘗一識其人、剛毅清約、真寔任事、須以本部郎中帶御史職銜、令與五城御史事權相並、與府縣職事相攝方便振行法紀、支取用度、此要著也。國家之事。公意在為國得人何嘗從門戶起見束縛于格套。分岐于意見。搖奪于議論。所從來矣。雖以　聖明之朝。無事而不可為。而有志之士。無事可為者。大率坐此。今日何日、尚可循沿積習乎、臣以腐儒越庖言事、罪以出位、夫復何辭、伏望　皇上行臣之言仍治臣之罪、臣之願也、


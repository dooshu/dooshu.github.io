184　學古入官　伯夷以禮折民　漢儒以春秋決獄


學古入官，然後能議事以制。伯夷以禮折民，見吕刑。漢儒以春秋決獄。注詳第六卷〔一〕。子産曰：「學而後入政，未聞以政學者也。」見襄公三十一年左傳。荀卿始爲法後王之説，李斯師之，謂「諸生不師今而學古」。太史公亦惑於流俗之見，六國表云：「傳曰『法後王』，何也？以其近己而俗變相類，議卑而易行也。」文帝謂「卑之無甚高論」，宣帝謂「俗儒好是古非今」，秦既亡而李斯之言猶行也。孟子曰：「爲政不因先王之道，可謂智乎？」

【閻按】嘗謂三代以下之天下，非孟子治之，乃荀卿治之。何則？孟子法先王，荀卿法後王，只觀文獻通考序，發端便引荀子曰：「欲觀聖王之跡，則於其粲然者矣，後王是也。」明太祖序其大誥，亦曰：「俗儒多是古非今，奸吏常舞文弄法。」滔滔者豈非皆李斯之徒也乎！

【元圻案】荀子非相篇曰：「文久而息，節族久而絶，守法數之有司極禮而褫。故曰：欲觀聖王之跡，則於其粲然者矣，後王是也。彼後王者，天下之君也；舍後王而道上古，譬之是猶舍己之君而事人之君也。」〇史記李斯列傳：「斯，楚上蔡人。從荀卿學帝王之術。秦并天下，以斯爲丞相。上書曰：『古者天下散亂，莫能相一，是以諸侯並作，語皆道古以害今，飾虚言以亂實，人善其所私學，以非上所建立。臣請諸有文學百家語者，蠲除去之。』始皇可其議，收去詩、書、百家之語以愚百姓，使天下無以古非今。」〇又張釋之列傳：「釋之補謁者，朝畢，因首言便宜事。帝曰：『卑之無甚高論，令今可施行也。』釋之言秦、漢之間事，秦所以失而漢所以興者。文帝稱善。」〇漢書元帝紀：「帝爲太子，柔仁好儒。宣帝曰：『漢家自有制度，本以霸王道雜之。且俗儒不達時務，好是古非今，使人眩於名實，何足委任？』」〇劉原父草進唐書遷秩制亦云：「古之爲國者法後王，爲其近於己，制度文物可觀故也。」

〔一〕按見本書卷六第三九「董仲舒春秋決獄」條注。






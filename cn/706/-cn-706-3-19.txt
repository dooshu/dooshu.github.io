·贻赵廷臣书（甲辰）

大明遗臣某，谨拜书于清朝开府赵老先生台前：

昔宋臣谢枋得有云：『大元制世，民物维新；宋室孤臣，只欠一死』！窃以叠山业经市隐卖卜，宜可以远害全身；而元参政魏天祐必欲招致之，乃叠山有死无陨。招之不来、餽之不受，却聘书尚在，可考而知也；卒触天祐之怒，执之北去，叠山遂不食而死。盖未尝不叹古人守义之坚、殉节之笃也！

况某今日南冠而絷，视叠山所处已自不同；而台下尚欲贷其余生，屡遣贵属存注有加，劝之加餐。嗟乎！此固台下褒忠录节之盛心，较之天祐真不啻霄壤。顾某自律，断不可因此而苟延旦夕也。所以每思慷慨引决，而为馆伴者防间严切，不克自裁；绝餐三日，迫于贵属劝勉，稍稍复食。他人闻之，宁不以某寡廉鲜耻，晚节可嗤哉！揣台下之意，不过欲生膏斧鑕，始足为忠义者戒；然大丈夫冰视鼎镬，慷慨从容，原无二义，故鬱鬱居此耳。犹记去岁华函，见及某之报书有「宁为文山」之语；非但前谶，盖斋心居念时，已早办此。至今日，敢有食言！夫自古废兴亦屡矣；废兴之际，何代无忠臣、义士？何代无逋臣、处士？义所当死，死贤于生；义所当生，生贤于死。盖有舍生以取义者焉，未闻求生以害仁者也。某之忧患已过乎文山、隐遯殆几于叠山矣，而被执以来，视死如归；非好死而恶生也，亦谓得从文山、叠山异代同游，于事毕矣。独惜台下之经纶仁厚，可称一代名贤；后世不察，猥云与张宏范、魏天祐比伦，不重可叹息乎哉！

谓某散兵在先、归隐恐后，可以觊觎赊死。殊不知散兵者，悯斯民之涂炭；归隐者，念先世之暴荒。谬思黄冠故里，负土成坟；然后一死，以明初志。原非隐忍偷生，自留赊死。何期拥兵，则岁月犹存；解甲，则旦夕莫保！箕山不有安瓢，而颍水弗能高枕；身为累囚，贻笑天下。是某之忠孝两亏，死难塞责者矣。临难苟免，非我本怀；偷存视息，更何所待！今羁留旅邸，被累宾从，并膺鏁鍊；以日为年，生不如死。伏冀台下立赐处决，俾某乘风驭气，翱翔碧落；或为明神，或为厉鬼：是诚台下大有造于某也。不则，某当追随首阳之后尘，必不俟炎午之生祭；毋以馆伴者不善调制而谴及之，幸甚！

寿镛谨案：此书为「高本」、「黄本」所无，本拟不录。盖先生一生未尝称「清朝」，今既在狱中，求死而已；岂复肯致书于开府哉！况开首即引谢叠山云云，语气亦复不合；意者赵廷臣必欲得先生书以为重，而先生姑妄应之乎？抑或赵廷臣左右冒先生名为之乎？未可知也。录之于「外编」之末，以俟后之君子评定焉。








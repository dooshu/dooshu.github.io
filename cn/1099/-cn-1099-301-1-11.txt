○議處廕官及遠方府守疏 【 任子】

此疏為人才為地方兩俱得之

竊惟　國家用人欲其修政而非徒豢以祿也。其守土之官、有人民、有社稷、尤須慎簡而非可以備員也。今官生一途、在宗人五府者率多出為雲貴兩廣知府、不旋踵輒罷去、葢曰此輩不足用。姑如是處之云爾。然不知官生中固未必皆可用之人。而亦未必無可用之人。今率出為雲貴兩廣知府。又不旋踵罷去。遂使有志者皆自隳沮。曰吾不過雲貴兩廣知府。又不旋踵罷去也。其無志者。則般樂以待遷。曰吾固不失為雲貴兩廣知府。以是相率不務對立。善政甚鮮。所見甚大况雲貴兩廣皆稱絕徼所當生養撫輯尤甚內地而又去京師極遠。聲聞難通官其地者易於縱肆。知府實其一方之主。顧可為官生了事之具哉夫既用其人矣。而故示之不足用。是棄其人也。既為地方設官矣。而故使之不善於官是棄其地也人則吾人。地則吾地。求其用求其治。且不可得。獨柰何故棄之。斯不亦舛謬甚乎臣惟部署等官、年資深者始得為知府、官生既可為知府、乃何獨不可為部署等官合無今後凡官生出身者、除各小官照常隨內外陞用、其六七品以上者、許得陞部署、及京府治中、太僕寺丞等官、以觀其政績、果能稱職。便當為知府。為藩臬。固不必遠方也。知府藩臬又稱職。又逓陞之。固不必有限制也其或不稱。或不自修撿。則考察及劣處事例有在。將亦無望於知府矣。而况其上乎。至於遠方知府。宜與在內地者。一體除授一體陞遷不得復有低昂如此則進取之途。不靳於廕敘。而奮勵必多。循良之澤。可被於遐荒。而疆圉自靖。斯於用人安民之道。兩得之矣。


卷四十七 乐部


乐

师延 师旷 师涓（俱出《拾遗》）

师延者，殷之乐工也。自庖皇以来，世遵此职。至师延精述阴阳，晓明象纬，总修三皇五帝之乐。抚一弦之琴，则地祗皆升；吹玉律，则天神俱降。当轩辕时，已年数百岁。至夏末，抱乐器以奔殷。而纣淫于声色，乃拘师延于阴宫之内，欲极刑戮。师延既被囚絷，奏清商流征调角之音。司狱者以闻于纣。纣曰：“此淳古远乐，非余可听悦也。”犹不释。师延更奏迷魂淫魄之曲，以欢修夜之娱，乃得免炮烙。闻周武王兴师，乃越濮流而逝。或云死于水府。

【总评】古者典礼典乐，俱世其官，专其职。抱器奔殷，必延之先世。传者附会之，遂以为百岁人耳。

师旷者，或云出晋灵之世，以主乐官，妙辩音律。平公时，以阴阳之学显于当世，乃薰目为瞽，以绝塞众虑，专心于星算音律。考钟吕以定四时，无毫厘之异。平公使师旷奏清征，师旷曰：“清征不如清角也。”公曰：“清角可得闻乎？”师旷曰：“君德薄，不足听之。听之将恐败。”公曰：“寡人老矣，所好者音，愿遂听之。”师旷不得已而鼓。一奏之，有云从西北方起。再奏之，大风至，大雨随之，掣帷幕，破俎豆，堕廊瓦，坐者散走。【眉批】何不再奏，可致大雨。平公恐惧，伏于廊室。晋国大旱，赤地三年，平公身遂病。

师涓者，出于卫灵公之世，能写列代之乐，善造新曲，以代古声。故有四时之乐，春有《离鸿》《去雁》《应》之歌；夏有《明晨》《焦泉》《朱华》《流金》之调；秋有《商》《白云》《落叶》《吹蓬》之曲；冬有《凝河》《流阴》《沉云》之操。公情湎心惑，忘于政事。蘧伯玉谏曰：“此沉湎靡曼之音，无合于风雅。”公乃去新声而亲政务，故卫人美其化焉。师涓悔其违于雅颂，失为臣之道，乃退而隐迹。伯玉焚其乐器于九达之衢，恐后世传。造焉。

马融（出《商芸小说》）

马融性好音乐，善鼓琴吹笛。每气出，蜻蜊相和。

万宝常（出《列仙传》）

万宝常，不知何许人也。生而聪颖，妙达八音。常于野中遇十许人，车服鲜丽，麾幢森列，如有所待。宝常趋避之。此人使人召至前曰：“上帝以子天授音律之性，使钧天之官，示子玄微之要。”命坐而教以历代之乐，理乱之音，靡不周述。宝常毕记之。良久，群仙凌空而去。宝常还家，已五日矣。尝与人同食之际，言及声律，时无乐器，宝常以食器杂物，以箸扣之。品其高下，宫商毕备，谐作丝竹。历周泊隋，落拓不仕。开皇初，沛国公郑译定乐成，奏之。文帝召宝常，问其可否。常曰：“此亡国之音，哀怨浮散，非正雅之声。”极言其不可。诏令宝常创造乐器。其声雅澹，不合于俗，卒寝而不行。宝常听太常之乐，泣谓人曰：“淫厉而哀，天下不久相杀尽。”时海内全盛，人闻其言，大为不尔。及大业之末，卒验其事。

王令言（出《卢氏杂说》）

隋炀帝幸江都时，乐工王令言子自内归。令言问其子：“今日所进曲子何？”曰“《安公子》。”令言命其子奏之，曰：“汝不须随驾去。此曲无宫声，上必不回。”果如其言。

唐太宗（出《谭宾录》，又《国史纂异》）

唐太宗励精文教，乃命太常卿祖孝孙正宫商，起居郎吕才习音韵，协律郎张文收考律吕。平其散滥，为之折衷，作降神乐，为九功舞，天下靡然向风矣。初孝孙以梁陈旧乐杂用吴楚之音，周齐旧乐多涉胡戎之伎，于是斟酌南北，考以古音，而作大唐雅乐。以十二律各顺其月，旋相为宫，合三十曲，八十四调。祭圜丘以黄钟为宫，方泽以大吕为宫，宗庙以太簇为宫，五郊迎享，则随月用律为宫。初，隋但用黄钟一宫，唯扣七钟，余五虚悬而不扣。及孝孙造旋宫之法，扣钟皆遍，无复虚悬矣。时张文收善音律，以萧吉乐谱未甚详悉，取历代沿革，截竹为十二律吹之，备尽旋宫之义。太宗又召文收于太常，令与孝孙参定雅乐。大乐古钟十二，俗号哑钟，莫能通者。文收吹律调之，声乃畅彻。知音乐者，咸伏其妙。

太宗之平刘武周，河东士庶歌舞于道，军人相与作《秦王破阵乐》之曲。后编乐府云：《破阵乐》，被甲持戟，以象战事。《庆善乐》，长袖曳屣，以象文德。郑公见奏《破阵乐》，则俯而不视；《庆善乐》，则玩之不厌。

李嗣真（出《独异志》）

唐承隋乱，乐悬散失，独无征音，国姓所阙，知者不敢言。天后末，御史大夫李嗣真密求之不得。一旦秋爽，闻砧声在今弩营，是当时英公宅。又数年，无由得之。其后徐敬业反，天后潴其宫，嗣真乃求得丧车一镡，入振之于东南隅，果有应者。遂掘之，得石一段，裁为四具，孙乐悬之阙。后享宗庙郊天，挂簨者，乃嗣真所得也。

裴知古（出《谭宾录》，又《国史异纂》）

裴知古奏乐，谓元行冲曰：“金石谐和，当有吉庆之事，其在唐室子孙乎？”是月，中宗即位。

知古直太常，路逢乘马者，闻其声，窃言曰：“此人即当堕马。”好事者随而观之，行未半坊，马惊殆死。又尝观人迎妇，闻妇珮玉声，曰：“此妇不利姑。”是日，姑有疾，竟亡。

宁王（出《开天传信记》）

西凉州俗好音乐，制新曲曰《凉州》。开元中，列上献之。上召诸王于便殿同观，皆拜舞称善，独宁王不拜。上问之，宁王进曰：“夫音也，始于宫，散于商，成于角征羽，莫不根蒂而袭于宫商也。斯曲也，宫离而少，征商乱而加暴。臣闻宫君也，商臣也，宫不胜，则君势卑；商有余，则臣事僭。卑则逼下，僭则犯上。发于忽微，形于音声，播之于咏歌，见之于人事，臣恐一日有播越之祸，悖逼之患。”上闻之默然。及安史乱作，乃见宁王审音之妙也。

宋沇（出《羯鼓录》）

宋开府孙沇有音律之学，贞元中进《乐书》三卷，德宗览而嘉焉。又知是璟之孙，遂召，赐对坐，与论音乐，喜。数日，又召至宣徽，张乐使观焉，曰：“有舛误乖滥，悉可言之。”沇曰：“容臣与乐官商榷讲论，具状条奏。”数日，乐工多言沇不解声律，不审节拍，兼又瞆疾，不可议乐。上疑之，又宣召见。对曰：“臣年老多疾，耳实失聪。若迨于音律，不至无业。”上又使作乐，曲罢，问其得失。承禀舒迟，众工多笑之。沇忿怒作色，奏曰：“曲虽妙，其间有不可者。”上惊问之，即指一琵琶云：“此人大逆戕忍，不日间即抵法，不宜在至尊前。”又指一笙云：“此人神魂已游墟墓，不可更令供奉。”上大骇焉。既而琵琶者为同侪告讦，称其六七年前，其父自缢，不得端由。按鞠，遂伏罪。笙者乃忧恐不食，旬日而卒。上转加钦重，面赐章服，累召对。每令察乐，乐工悉惴恐胁息，不敢正视。沇惧罹祸，辞病而退。

沇为太常丞，尝一日早，于光宅佛寺待漏。闻塔上风铎声，倾听久之。朝回，复止寺舍，问寺主僧曰：“上人塔铃，皆知所自乎？”曰：“不能知。”沇曰：“其间有一是古制。某请一登塔，历扣以辨之。”僧言：“往往无风自摇，洋洋有闻，非此耶？”沇曰：“是耳。必因祠祭，考本悬钟而应之也。”固求摘取观之，曰：“此姑洗之编钟耳。”请旦独掇于僧庭。归太常，令乐工与僧同临之，约其时，彼扣本悬，此果应，遂购而获焉。又曾送客出通化门，逢度支运乘驻马。俄顷，忽草草揖客别。乃随乘行，认一铃，言亦编钟也。他人但觉熔铸独工，不与众者埒，莫知其余。及配悬，音形皆合其度。

奉圣乐 顺圣乐（出《卢氏杂说》及《国史补》）

韦皋镇西川，进《奉圣乐曲》，兼与舞人曲谱同进。到京，于留邸按阅，教坊数人潜窥，因得先进。于司空，因韦太尉《奉圣乐》，亦撰《顺圣乐》以进。每宴，必使奏之。其曲将半，行缀皆伏，而一人舞于中央。幕客韦绶笑曰：“何用穷兵独舞？”又令女妓为佾舞，雄徤壮妙，号《孙武顺圣乐》。

沈阿翘（出《杜阳杂编》）

文宗时，有宫人沈阿翘，为上舞《河满子》，声词风态，率皆宛畅。曲罢，上赐金臂环，即问其从来。阿翘曰：“妾本吴元济之妓。元济败，因以声得为宫娥。”遂自进白玉方响云，本吴元济所有也。光明洁冷，可照十数步。言其槌即犀也。凡物有声，乃响其中焉。架则云檀香也，而文彩若云霞之状。芬馥著人，则弥月不散。制度精妙，故非中国所有。上因令阿翘奏《凉州曲》，音韵清越，听者无不怆然。上谓之曰：“天上乐。”仍选内人与阿翘为弟子。

懿宗（出《卢氏杂说》）

懿宗一日召乐工，上方奏乐，为道调弄。上遂拍之。故乐工依其节，奏曲子，名《道调子》。十宅诸王，多解音声，倡优杂戏皆有之，以备上幸其院，迎驾作乐。禁中呼为“音声郎君”。

元庭坚（出《纪闻》）

唐翰林学士元庭坚者，罢遂州参军，于州界居山读书。忽有人身而鸟首，来造庭坚。衣冠甚伟，众鸟随之数千。言曰：“吾众鸟之王也。闻君好音，故来见。”因留数夕，教庭坚音律清浊，文字音义，兼教以百鸟语。如是来往岁余。庭坚由是晓音律，善文字，阴阳术数，无不通达。在翰林撰《韵英》十卷。未施行，而西京陷胡，庭坚亦卒焉。

歌

秦青 韩娥（出《博物志》）

薛谈学讴于秦青，未穷青之技，自谓尽之，遂辞去归。秦青弗止，饯于郊衢，抚节悲歌，声振林木，响遏行云。谈谢求返，终身不敢言归。秦青顾谓其友曰：“昔韩娥东之齐，匮粮，过雍门，鬻歌假食。既去而余音绕梁，三日不绝。过逆旅，旅人辱之。韩娥因曼声哀哭，一里老幼，悲愁涕泣相对，三日不食。遽追而谢之，娥复曼声长歌，一里老幼，喜欢抃舞，弗能自禁。乃厚赂而遣之。故雍门之人，至今善歌善哭，效娥之遗声也。”

戚夫人（出《西京杂记》）

汉戚夫人善为翘袖折腰之舞，歌《出塞》《入塞》《望归》之曲。侍婢数百人皆为之。后宫齐唱，常入云霄。

李龟年（出《明皇杂录》，又《松窗录》）

开元中，乐工李龟年、彭年、鹤年兄弟三人，皆有才学盛名。彭年善舞，鹤年、龟年能歌，特承顾遇，于东都通远里大起第宅，【眉批】其宅后为裴晋公移于定鼎门南，别墅号绿野堂。僭侈之制，逾于公侯。其后龟年流落江南，每遇良辰胜赏，为人歌数阕，座中闻之，莫不掩泣罢酒。杜甫尝赠诗云：“岐王宅里寻常见，崔九堂前几度闻。正值江南好风景，落花时节又逢君。”崔九，殿中监崔涤也。

开元中，禁中初重木芍药，【眉批】木芍药即今牡丹。得四本：红、紫、浅红、通白者。上因移植于兴庆池东沉香亭前。会花方繁开，上乘照夜白，太真妃以步辇从。诏特选梨园弟子中尤者，得乐十六部。李龟年以歌擅一时之名，手捧檀板，押众乐前，将歌之。上曰：“赏名花，对妃子，焉用旧乐？”遂命龟年持金花笺，宣赐李白，立进《清平调》辞三章。白欣然承旨，犹苦宿酲未解，因援笔赋之。辞曰：“云想衣裳花想容，春风拂槛露华浓。若非群玉山头见，会向瑶台月下逢。”“一枝红艳露凝香，云雨巫山枉断肠。借问汉宫谁得似？可怜飞燕倚新妆。”“名花倾国两相欢，长得君王带笑看。解释春风无限恨，沉香亭北倚栏杆。”龟年遽以辞进，上命梨园弟子，约略调抚丝竹，遂促龟年以歌。太真妃持破璃七宝盏，酌西凉州蒲桃酒，笑领歌音。上因调玉笛以倚曲，每曲遍将换，则迟其声以媚之。【眉批】千古风流天子。太真饮罢，敛绣中重拜。上自是顾李翰林尤异。会高力士终以脱为耻。异日，太真重吟前词，力士曰：“比为妃子怨李白深入骨髓，何反拳拳如是？”太真因惊曰：“何学士能辱人如斯？”力士曰：“以飞燕指妃子，贱之甚矣！”【眉批】说得不差。太真深然之。上尝三欲命李白官，卒为宫中所捍而止。

莫才人（出《酉阳杂俎》）

宁王尝猎于鄠县界，搜林，忽见草中一柜，扃钥甚固。命发视之，乃一少女也。询其所自，女言：“姓莫氏，父亦曾仕。昨夜遇一伙贼，贼中二人，是僧，因劫某至此。”含上诉，冶态横生。王惊悦之，遂载以后乘。时方生获一熊，置柜中，如旧锁之。【眉批】善谑不虐。值上方求极色，王以莫氏衣冠子女，即日表上之，且具所由。上令充才人。经三日，京兆府奏，鄠县食店有二僧人，以万钱独赁房一日夜，言作法事，唯舁一柜入店中。夜深，膊有声。店主怪日出不启门，视之，有熊冲人走去，二僧已死，体骨悉露。上知之，大笑。书报宁王，大哥善能处置此僧也。莫氏能为新声，当时号莫才人啭。

李衮 韩会（俱《国史补》）

江外李衮善歌，名动京师。崔昭入朝，密载而至。乃邀宾客，请第一部乐，及京邑名倡，以为盛会。昭言有表弟，请登末座。令衮弊衣而出。满座嗤笑之。少顷，命酒，昭曰：“请表弟歌。”座中又笑。及喉啭一声，乐人皆大惊，曰：“是李八郎也。”罗拜之。

韩会善歌，名辈号为四夔，会为夔头。

米嘉荣（出《卢氏杂说》）

歌曲之妙，其来久矣。元和中，国乐有米嘉荣、何戡。近有陈不嫌，不嫌子意奴。一二十年来，绝不闻善唱，盛以拍弹行于世。刘尚书禹锡与米嘉荣诗云：“三朝供奉米嘉荣，能变新声作旧声。于今后辈轻前辈，好染髭须事后生。”又自贬所归京，闻何戡歌曰：“二十年来别帝京，重闻天乐不胜情。旧人唯有何戡在，更请殷勤唱《渭城》。”

乐器

咸阳宫铜人（出《西京杂记》）

秦咸阳宫中，有铜人十二枚，坐高皆三五尺，列在一筵上，琴筑竽笙，各有所执。皆组绶华采，俨若生人。筵下有铜管，上口高数尺。其一管空，内有绳，大如指。使一人吹空管，一人纽绳，则琴瑟竽筑皆作，与真乐不异。

白玉琯（出《风俗通》）

舜之时，西王母来献白玉琯。汉章帝时，零陵文学奚景，于冷道舜祠下得笙。古以玉为琯，后乃易之以竹。夫以玉作音，故神人和，凤凰仪也。

汉中王瑀（出《传记》）【眉批】以下笛。

汉中王瑀为太卿，早起朝，闻永兴里人吹笛，问：“是太常乐人否？”曰：“然。”后因阅乐而唤之，问曰：“何得某日卧吹笛耶？”

吹笛叟（出《集异记》）【眉批】异人附见。

独孤生（出《国史补》及《逸史》）

李子牟者，唐蔡王第七子也。性闲音律，尤善吹笛。江陵旧俗，孟春望夕尚影灯，其时士女缘江，阗纵观。子牟客游荆门，适逢其会，因谓朋从曰：“吾吹笛一曲，能令万众寂尔无哗。”于是同游赞成其事。子牟即登楼临轩回奏，清声一发，百戏皆停，行人驻愁，坐者起听。曲罢良久，众声复喧。而子牟恃能，意气自若。忽有白叟自楼下维舟，行吟而至，状貌古峭，辞韵清越。子牟洎坐客争前致敬。叟谓子牟曰：“向者吹笛，岂非王孙乎？天格绝高，惜乐器常常耳。”子牟曰：“仆之此笛，乃先帝所赐。平生视过万数，皆莫能如，而叟以为常常，岂有说乎？”叟曰：“吾少而习焉，老犹未倦。如君所有，非吾敢知。王孙以为不然，当为一试。”子牟以授之。而叟引气发声，声成而笛裂。四座骇愕，莫测其人。子牟因叩颡求哀，希逢珍异。叟对曰：“吾之所贮，君莫能吹。”即令小僮自舟赍至。子牟就视，乃白玉耳。叟付子牟，令其发调。气力殆尽，纤响无闻。子牟弥不自宁，虔恭备极。叟乃授之微弄，座客心骨冷然。叟曰：“吾愍子志尚，试为一奏。”清音激越，遐韵泛溢，五音六律所不能偕。曲未终，风涛喷腾，云雨昏晦。少顷开霁，则不知叟之所在矣。

李舟好事，尝得村舍烟竹，截为笛，坚如铁石，以遗李謩。謩开元中吹笛为第一部，近代无比。有故，自教坊请假至越州。公私更宴，以观其妙。时州客举进士者十人，皆有资业，乃醵二千文同会镜湖，欲邀李生湖上吹之。以费多人少，遂相约各召一客。会中有一人，以日晚方记得，不遑他请。其邻居有独孤生者，年老，久处田野，人事不知，茅屋数间，尝呼为独孤丈。至是遂以应命。到会所，澄波万顷，景物皆奇。李生拂笛，渐移舟于湖心。时轻云蒙笼，微风拂浪，波澜陡起。李生捧笛，其声始发之后，昏曀齐开，水木森然，仿佛如有鬼神之来。坐客皆更赞咏之，以为钧天之乐不如也。独孤生乃无一言，会者皆怒。李生谓轻己，意甚忿之。良久，又静思作一曲，更加妙绝，无不赏骇。独孤生又无言。邻居召至者甚惭悔，白于众曰：“独孤村落幽处，城郭稀至，音乐之类，率所不通。”会客同诮责之。独孤生不答，但微笑而已。李生曰：“公如是，是轻薄为，复是好手？”独孤生乃徐曰：“公安知仆不会也？”坐客皆为李生改容谢之。独孤曰：“公试吹《凉州》。”至曲终，独孤生曰：“公亦甚能妙。然声调杂夷乐，得无有龟兹之侣乎？”李生大骇，起拜曰：“丈人神绝，某亦不自知。本师实龟兹人也。”又曰：“第十三叠误入水调，足下知之乎？”李生曰：“某顽蒙，实不觉。”独孤生乃取吹之。李生更有一笛，拂拭以进。独孤视之曰：“此都不堪。所执者粗通耳。”乃换之曰：“此至入破，必裂，得无惜否？”李生曰：“不敢。”遂吹，声发入云，四座震栗。李生蹙踖不敢动。至第十三叠，揭示谬误之处，敬伏将拜。及入破，笛遂败裂，不复终曲。李生再拜，众皆帖息，乃散。明旦，李生并会客皆往候之，至则唯茅舍尚存，独孤生不见矣。

许云封（出《甘泽谣》）

许云封，乐工之笛者。贞元初，韦应物自兰台郎出为和州牧，颇不得志。轻舟东下，夜泊灵璧驿。时云天初莹，秋露凝冷，忽闻笛声，嗟叹良久。韦公洞晓音律，谓其笛声酷似天宝中梨园法曲李謩所吹者。遂召问之，乃许云封，是李謩外孙也。云封曰：“某任城旧土，多年不归。天宝改元，初生一月，时东封回，驾次至任城。外祖闻某初生，相见甚喜。乃抱诣李白学士，乞撰令名。李公方坐旗亭，高声命酒。外祖送酒，李公握管，醉书某胸前曰：‘树下彼何人？不语真吾好。语若及日中，烟霏谢成宝。’【眉批】李白此事甚僻。外祖辞曰：‘本于李氏乞名，今不解所书之语。’李公曰：‘此即名在其间也。树下人，是木子；木子，李字也。不语，是莫言；莫言，謩也。好是女子；女子，外孙也。语及日中，是言午；言午，是许也。烟霏谢成宝，是云出封中，乃是云封也。即李謩外孙许云封也。’后遂名之。某才始十年，身便孤立。因乘义马，西入长安。外祖悯以远来，令齿诸舅学业。谓某性知音律，教以横笛。每一曲成，必抚背赏叹。值梨园法部置小部音声，凡三十余人，皆十五以下。天宝十四载六月日，时骊山驻跸，是贵妃诞辰，上命小部音声，于长生殿奏新曲，未有名。会南海进荔枝，因以曲名《荔枝香》。左右欢呼，声动山谷。其年禄山叛，车驾还京。自后俱逢离乱，漂流南海，近四十载。今者近访诸亲，将抵龙丘。”韦公曰：“我有乳母之子，名千金，尝于天宝中受笛李供奉，艺成身死，每所悲嗟。旧吹之笛，即李君所赐也。”遂囊出旧笛。云封跪捧悲切，抚而观之曰：“信是佳笛，但非外祖所吹者。”乃谓韦公曰：“竹生云梦之南，以今年七月望前生，明年七月望前伐。过期不伐，则其音窒。未期而伐，则其音浮。浮者外泽中干，干者受气不全。气不全，则其竹夭。凡发扬一声，出入九息。古之至音者，一叠十二节，一节十二敲。今之名乐也，至如《落梅》流韵，感金谷之游人；《折柳》传情，悲玉关之戍客，诚为清响，且异至音，无以降神而祈福也。其已夭之竹，遇至音必破，所以知非外祖所吹者。”韦公曰：“欲旌汝鉴，笛破无伤。”云封乃捧笛，吹《六州》遍，一叠未尽，然中裂。韦公惊叹久之，遂礼云封于曲部。

轻玉磬（出《洞冥记》）【眉批】以下磬。

汉武帝起招仙阁于甘泉宫西，其上悬浮金轻玉之磬。浮金者，自浮水上。轻玉者，其质贞明而轻也。

绿玉磬（出《开天传信记》）

太真妃多曲艺，最善击磬，玲玲然多新声。虽太常梨园之能人，莫能加也。玄宗令采蓝田绿玉，琢为磬。尚方造簨流苏之属，皆以金珠珍怪之物杂饰之。又铸金为二狮子拿攫腾奋之状，各重二百余斤，以为趺。其他彩绘缛丽，制作精妙，一时无比。及上幸蜀回京，乐器多亡失，独玉磬偶在。上顾之，凄然不忍置前，令送太常寺。

李师诲（出《尚书故实》）

李师诲者，画番马李渐之孙也。曾于衲僧处，得落星石一片。僧云于蜀路早行，见星坠于前，遂掘之，得一片石，如断磐。其石端有雕刻狻猊之首，亦如磬有孔。穿绦处尚光滑。岂天上奏乐，器毁而坠欤？

刘道强（出《西京杂记》）

齐人刘道强，善弹琴，能作“单凫寡鹤”之弄。听者皆悲，不能自摄。

赵后（出《西京杂记》）

赵后有宝琴曰凤凰，皆以金玉隐起为龙凤螭鸾、古贤烈女之象。亦善为“归凤送远”之操焉。

李勉（出《尚书故实》及《国史补》）

唐汧公李勉，好雅琴。尝取桐梓之精者，杂缀为之，名百衲琴。用蜗壳为徽。其尤绝异者，一名响泉，一名韵磬，弦一上，可十年不断。

樊氏 路氏 雷氏

京中又以樊氏、路氏琴为第一。蜀中雷氏斫琴，常自品第，上者以玉徽，次者以宝徽，又次者以金螺蚌徽。

张弘靖（出《国史补》及《卢氏杂说》）

张相弘靖夜会名家，观郑宥调二琴至切。各置一榻，动宫则宫应，动角则角应。稍不切，乃不应。宥师董庭兰，尤善汛声祝声，谓大小胡笳也。萧古亦善琴，云胡笳第四头，犯无射商，遂用其音为《萧氏九弄》。

蔡邕（出《汉书》）

蔡邕在陈留，其邻人有以酒食召邕。客有弹琴者，邕至门潜听之，曰：“嘻！以乐召我，而有杀心，何也？”遂返。将命者告主人。主人遽追而问故，邕具以告。琴者曰：“我向鼓弦，见螳螂方向鸣蝉，蝉将去，螳螂为之一前一却。吾心唯恐螳螂之失蝉也。”邕叹曰：“此足当之矣！”

于（出《国史补》）

于司空常令客弹琴，其嫂知音，听于帘下，叹曰：“三分之中，一分筝声，二分琵琶声，无本色韵。”

雉朝飞（出杨雄《琴清英》）

《雉朝飞》操者，卫女傅母所作也。卫侯女嫁于齐太子，中道闻太子死，问傅母曰：“何如？”傅母曰：“且往当丧。”丧毕不肯归，终之以死。傅母悔之，取女所自操琴于冢上鼓之。忽有二雉俱出墓中，傅母抚雉曰：“女果为雉耶？”言未卒，俱飞而起，忽然不见。傅母悲痛，援琴作操，故曰《雉朝飞》。

广陵散（出《灵鬼志》，又《幽明录》《卢氏杂说》《耳目记》）

嵇康尝行去路数十里，有亭名月华，投此亭，由来杀人，中散心神萧散，了无惧意。至一更操琴，先作诸弄，雅声逸奏，空中称善。中散抚琴而呼之：“君是何人？”答云：“身不幸，非理就终，形体残毁，不宜接见君子。爱君琴韵清和，故来听耳。君勿怪恶，可更作数曲。”中散复为抚琴。击节曰：“夜已久，何不来也？形骸之间，复何足计！”乃手挈其头曰：“闻君奏琴，不觉心开神悟，恍若暂生。”【眉批】寄意之境，虽死不忘，数语可想鬼趣。遂与共论音声之趣，辞甚清辩。谓中散曰：“君试以琴见与。”乃弹《广陵散》，便从受之。先所受引，殊不及。与中散誓，不得教人。天明，语中散：“虽一遇今夕，远同千载，于此长绝，能不怅然。”

会稽贺思令，善弹琴。尝夜在月中坐，临风抚奏。忽有一人，形器甚伟，著械有惨色，至其中庭称善。便与共语，自云是嵇中散。谓贺云：“卿下手极快，但于古法未合。”因授以《广陵散》。贺因得之，于今不绝。

韩皋生知音律。尝观弹琴，至止息，叹曰：“妙哉！嵇生之为是也。其当晋魏之际，其音主商。商为秋声，秋也者，天将摇落肃杀，其岁之晏乎？又晋承金运之声也，此所以知魏之季，而晋将代之也。慢其商弦，以宫同音，是臣夺君之义也，此所以知司马氏之将篡也。司马懿受魏明帝顾托，后返有篡夺之心，自诛曹爽，逆节弥露。王陵都督扬州，谋立楚王彪。毋丘俭、文钦、诸葛诞前后相继为扬州都督，咸有匡复魏室之谋，皆为懿父子所杀。叔夜以扬州故广陵之地，彼四人者，皆魏室文武大臣，咸散败于广陵，故名其曲为《广陵散》，言魏氏散亡，自广陵始也。止息者，晋虽暴兴，终止息于此也。其哀愤戚惨，沉痛迫切之音，尽在于是。永嘉之乱，是其应乎？叔夜撰此，将贻后代之知音者，且避晋祸，所以托之鬼神也。”皋之于音，可谓至矣！

唐乾符之际，黄巢盗据两京，长安士大夫多避地北游者。前翰林待诏王敬傲，长安人，能棋善琴，风骨清峻。初谒并帅郑从谠，不见礼，后又之邺。时罗绍威新立，方务战争。敬傲在邺中数岁。时李山甫文笔雄健，名著一方，适于道观中与敬傲相遇。又有李处士，亦善抚琴。山甫谓二客曰：“《幽兰绿水》，可得闻乎？”敬傲即应命而奏之，声清韵古。曲终，潜然返袂云：“忆在咸通，王庭秋夜，供奉至尊之际，不意流离于此也。”李处士亦为《白鹤》之操。山甫援毫抒思，以诗赠曰：“《幽兰绿水》耿清音，叹息先生枉用心。世上几时曾好古，人前何必苦沾襟。”余句未成，山甫亦自黯然，悲其未遇也。王生因别弹一曲，品调非常，坐客弥加悚敬。山甫遂命酒停弦，各引满数杯，俄而玉山俱倒。洎酒醒，山甫方从容问曰：“向来所操者何曲？未之前闻也。”王生曰：“某家习正音，奕世传受，待诏金门之下，凡四世矣。其常所操弄，人众共知，唯嵇中散所受伶伦之曲，人皆谓绝于洛阳东市，而不知有传者。余得自先人，名之曰《广陵散》也。”山甫异之。由是自待诏为王中散。【眉批】王中散道术附见。王生后又游常山，是时节帅王镕幼龄秉钺，方延多士，以广令名，故待诏之琴棋，亦见礼于宾榻。或命挥弦动轸，必大加锡遗焉。在常山十数年，闻昭宗返正，辞归帝里，后不知所终。敬傲又能衣袖中剪纸为蜂蝶，举袂令飞，满于四座，或入人襟袖。以手揽之，即复于故所。常时咸疑有神仙之术。张员外道古与相善，每钦其道艺，曾著《王逸人传》。

【总评】道古名，博学善古文，读书万卷而不能为诗。曾在张楚梦座上，时久旱，忽大雨，众宾皆喜而咏之，道古最后方成绝句曰：“亢旸今已久，喜雨自云倾。一点不斜去，极多时下成。”坐客重其文学之名，而哂其诗之拙。

宝瑟（出《传记》）

卢中丞迈有宝瑟四，各直数十万，有寒玉、石磬、响泉、和至之号。

冥音录

庐江尉李侃者，陇西人。有外妇崔氏，本广陵倡家，生二女。侃既死，因寓家庐江。崔氏性酷嗜音，虽贫苦求活，常以弦歌自娱。有女弟奴，善鼓筝，为古今绝技，年十七，未嫁而卒。二女幼传其艺。长女性不甚慧，幼时每教其艺，小有未至，其母辄加鞭箠，终莫究其妙。每心念姨曰：“姨之生乃聪明，死何蔑然，而不能以力祐助，使我心开目明，粗及流辈哉？”每至节朔，辄举觞酹地，哀咽流涕。如此者八岁。开成五年四月三日，因夜寐惊起，号泣谓母曰：“向者梦姨执手泣曰：‘我自辞人世，在阴司簿属教坊，授曲于博士李元凭。元凭屡荐我于宪宗皇帝。帝召居宫一年，【眉批】据此，则阴府宫殿不啻千门万户矣。意昭代之灵，必易姓而后歇耶？以我更直穆宗皇帝宫中。以筝导诸妃，出入一年。上帝诛郑注，天下大酺，唐氏诸帝宫中，互选妓乐以进神尧、太宗二宫，我复得侍宪宗。每一月之中，五日一值长秋殿，余日得肆游观，但不得出宫禁耳。汝之情恳，我乃知也，但无由得来。近日襄阳公主以我为女，思念颇至，私许我归，成汝之愿。汝早图之。阴中法严，帝或闻之，当获大谴。’”翼日，乃洒扫一室，列虚筵，设酒果，仿佛如有所见。因执筝就坐，闭目弹之，随指有得。初授人间之曲，十日不得一曲，此一日获十曲。曲之名品，殆非生人之意，声调哀怨，幽幽然鸮啼鬼啸，闻者莫不歔欷。曲有《迎君乐》【夹批】正商调，二十八叠。《槲林叹》【夹批】分丝调，四十四叠。《秦王赏金歌》【夹批】小石调，二十八叠。《广陵散》【夹批】正商调，二十八叠。《行路难》【夹批】正商调，二十八叠。《上江虹》【夹批】正商调，二十八叠。《晋城仙》【夹批】小石调，二十八叠。《丝竹赏金歌》【夹批】小石调，二十八叠。《红窗影》。【夹批】名佳。【夹批】双柱调，四十叠。十曲毕，惨然谓女曰：“此皆宫闱中新翻曲，帝尤所爱重者。《槲林叹》《红窗影》等，每宴饮，即飞球舞盏，为佐酒长夜之欢。穆宗敕修文舍人元稹撰其词数十首，甚美，【眉批】冥中依旧君臣，异哉！宴酣，令宫人递歌之。帝亲执玉如意，击节而和之。甚秘其调，故不敢泄。幽明路异，人鬼道殊。今者人事相接，亦万代一时，非偶然也。”至暮诀去。数日复来曰：“闻扬州连帅欲取汝，恐有谬误，汝可一一弹之。”又留一曲曰《思归乐》。无何，州府闻之，召试有验，果令送至扬州。廉使故相李德裕议表其事，女寻卒。

罗黑黑（出《朝野佥载》）【眉批】以下琵琶。

太宗时，西国进一胡，善弹琵琶。作一曲，琵琶弦拨倍粗。上每不欲番人胜中国，乃置酒高会，使罗黑黑隔帷听之，一遍而得，谓胡人曰：“此曲吾宫人能之。”取大琵琶，遂于帷下令黑黑弹之，不遗一字。胡人谓是宫女也，惊叹辞去。西国闻之，降者数十国。

【总评】刘越石以口为军，赵南仲以眼为军，罗黑黑，朝云以琵琶与篪为军。

裴洛儿（出《国史异纂》）

贞观中，弹琵琶裴洛儿始废拨用手，俗所谓琵琶是也。

杨妃（出《谭宾录》）

开元中，中官白秀贞自蜀使回，得琵琶以献。其槽逻皆桫檀为之，温润如玉，光耀可鉴，有金缕红文，影成双凤。杨妃每抱是琵琶，奏于梨园，音韵凄清，飘如云外。而诸王贵主，自虢国已下，竞为贵妃琵琶弟子。每受曲毕，皆广有进献。

段师（出《酉阳杂俎》）

古琵琶弦，用鹍鸡筋。开元中，段师能弹琵琶，用皮弦。贺怀智破拨弹之，不能成声。

汉中王瑀（出《传记》）

汉中王瑀见康昆仑弹琵琶，云琵声多，琶声少，亦未可弹五十四弦大弦也。自下而上谓之琵，自上而下谓之琶。

【总评】康国工也，而瑀讥之若此，可见道艺俱无尽。

皇甫直（出《酉阳杂俎》）

蜀将皇甫直别音律，击陶器，能知时月。好弹琵琶。元和中，尝造一调，乘凉临水池弹之，本黄钟而声入蕤宾。因更弦，再三奏之，声犹蕤宾也。直甚惑，不悦，自意不祥。隔日，又奏于池上，声如故。试弹于他处，则黄钟也。直因切调蕤宾，夜复鸣于池上，觉近岸波动，有物激水如鱼跳，及下弦则没矣。直遂车水竭池，穷泥索之，数日，泥下尺余，得铁一片，乃方响蕤宾铁也。

【总评】片铁何知，犹怜同调，况人心匪铁乎？

王沂（出《朝野佥载》）

王沂生平不解弦管，忽旦睡，至夜乃寤，索琵琶弦之，成数曲，一名《雀啅蛇》，一名《胡王调》，一名《胡瓜苑》。人不识闻，听者莫不流泪。其妹请学之，乃教数声，须臾总忘，不复成曲。

关别驾 石司马（出《北梦琐言》）

昭宗末，京都名娼妓儿，皆为强诸侯所有。供奉弹琵琶乐工关小红，号关别驾。梁太宗求之，既至，谓曰：“尔解弹《手不采桑》乎？”关俛而奏之。及出，又为亲近者俾其弹而饮酒，由是失意，不久而殂。复有琵琶石潨者，号石司马，自言早为相国令狐见赏，俾与诸子涣、沨，连水边作名。【眉批】令狐之怜爱如此！乱后入蜀，不隶乐籍，多游诸大官家，皆以宾客待之。一日会军校数员，饮酒作欢。方鼓胡琴，在坐非知音者，喧哗语笑，殊不倾听。乃扑檀槽而诟曰：“某曾为中朝宰相供奉，今日与健儿弹而不我听，何其苦哉！”【眉批】健儿那比宰相！于时识者叹讶之。

阮咸（出《国史异纂》，又《卢氏杂说》）【眉批】阮咸。

元行冲宾客为太常少卿时，有人于古墓中得铜物，似琵琶而身正圆，莫有识者。元视之曰：“此阮咸所造乐也。”乃令匠人改以木，为声清雅，今呼为阮咸者是也。

《晋书》称阮咸善弹琵琶。后有发咸墓者，得琵琶，以瓦为之。时人不识，以为于咸墓中所得，因名阮咸。近有能者不少，以琴合调，多同。

玄宗 宁王父子（出《羯鼓录》及《杂俎》）【眉批】以下鼓。

唐玄宗天纵知音，凡管弦，必造其妙。尤爱羯鼓，常云：“八音之领袖，诸乐不可为比。”尝遇二月初诘旦，巾栉方毕，时宿雨始晴，景色明丽，小殿内亭，柳杏将吐，睹而叹曰：“对此景物，岂可不与他判断之乎？”左右相目，将命备酒，独高力士遣取羯鼓。上临轩纵击一曲，曲名《春光好》，上自制也。神思自得。及顾柳杏，皆已发拆，指而笑谓嫔嫱内官曰：“此一事，不唤我作天公可乎？”皆呼万岁。又制《秋风高》，每至秋空回彻，纤翳不起，即奏之，必远风徐来，庭叶徐下。

玄宗尝伺察诸王，宁王夏中挥汗鞔鼓，所读书，乃龟兹乐谱也。上知之，喜曰：“天子兄弟，当极此乐。”

汝阳王琎，小名花奴，宁王长子也。姿容秀出，性尤敏慧。玄宗特钟爱焉，自传授之。每随游幸，顷刻不舍。琎尝戴砑绢帽打曲，上自摘红槿花一朵，置于帽上。其二物皆极滑，久之方安。遂奏《舞山香》一曲，而花不坠。【眉批】本色所谓定头项，难在不摇动也。上大喜笑，赐金器，因跨曰：“花奴非人间人，必神仙谪坠也。”宁王谦谢。随而短斥之。上笑曰：“大哥不必过虑，夫帝王之相，且须英特越逸之气。不然，有深沉包育之度。花奴但明秀迈人，举止闲雅，当得公卿间令誉耳。”宁王又谢之，而曰：“若此，臣乃输之。”上曰：“此一条，阿瞒【眉批】阿瞒，玄宗小名。亦输大哥矣。宁王又谦谢。上笑曰：“阿瞒赢处多，大哥亦不用揖。”众皆欢贺。玄宗性俊迈，酷不好琴。曾听弹正弄，未及毕，叱琴者待诏出去。谓内官曰：“速召花奴将羯鼓来，为我解秽。”

黄繙绰（出《羯鼓录》）

黄繙绰亦知音。上曾使人召之，不时至。上怒，络绎遣使寻捕之。绰既至，及殿侧，闻上理鼓，固止谒者，不令报。俄顷，上又问侍官：“奴来未？”绰又止之。曲罢，复改曲，才三数十声，绰即走入。上问：“何处来？”曰：“有亲故远适，送至城外。”上颔之。鼓毕，上谓曰：“赖稍迟，我向来怒意，至必祸焉。适方思之，长入供奉五十余日，暂一日出外，不可不许他东西过往。”绰拜谢毕，内官有相偶语笑者，上诘之。具言绰寻至，听鼓而候其时入。上问绰，绰语上方怒，解怒之际，皆无少差误。【眉批】审音至此，近于神矣。上奇之，复厉声谓之曰：“我心脾骨下事，安有侍官奴听小鼓能料之耶？今且谓我如何？”绰遂走下阶，面北鞠躬，大声曰：“奉敕监金鸡。”上大笑而止。

李龟年（出《传记》）

李龟年善羯鼓，玄宗问：“卿打多少枚？”对曰：“臣打五十杖讫。”上曰：“汝殊未，我打却三竖柜也。”

宋璟（出《羯鼓录》）

宋开府璟，虽耿介不群，亦深好声乐，尤善羯鼓。始承恩顾，与玄宗论鼓事，曰：“磉用青州石末，鲁山花瓮，掌下须有朋肯声。此是汉震第一鼓也。”又曰：“头如青山峰，手如白雨点，”【眉批】程伊川君臣不相得，为少宋开府一段学问。按此即羯鼓之能事，开府之家悉传之。东都留守郑叔明祖母，即开府之女。今尊贤里郑氏第有小楼，即宋夫人向习鼓之所也。

杜鸿渐（出《羯鼓录》）

代宗朝，宰相杜鸿渐亦能羯鼓。永泰中，帅蜀，行至利州西界望嘉驿，路入汉川矣。自西南来，始会嘉陵江，颇有山水景致。其夜月色又佳，乃与从事杨炎、杜悰辈登驿楼，望江月行酒。遂命家僮取鼓，奏数曲，四山猨鸟，皆惊飞噭走。从事悉异之，曰：“昔夔之抟拊，百兽舞庭，此岂远耶？”鸿渐因言：“此有别墅，近花岩阁，每遇风景清明，即时或登阁奏此。初见群羊牧于川下，忽数头踯躅不已，某不谓以鼓然也。及止鼓，亦止；复鼓之，亦复然。遂以疾徐高下而节之，无不应之而变。旋有二犬，自其家走而吠之，及群羊侧，遂渐止声仰首，若有听听。少选，又复宛颈摇尾。亦从而变态，是知率舞固无难矣。近士林中无习之者，唯仆谢韩皋善，亦不甚露，为鄂州节度使时，闻于黄鹤楼一两习而已。”

李琬（出《羯鼓录》）

广德中，李琬调集至长安，居务本里。尝夜闻羯鼓，曲颇工妙。于月下步寻。至一小宅，门户极卑隘。叩门请谒，谓鼓工曰：“君所击者，岂非《耶婆色鸡》乎？【夹批】一本作耶婆娑鸡。虽至精能而无尾，何也？”工大异之曰：“君固知音者。此事无有知。某太常工人也，祖父传此艺，尤能此曲。近者张儒入长安，某家流散，父没河西，此曲遂绝。今但按旧谱数本寻之，竟无结尾之声，因夜夜求之也。”琬曰：“曲下意尽乎？”工曰：“尽。”琬曰：“意尽即曲尽，又何索焉？”工曰：“奈声不尽何？”琬曰：“可言矣。夫曲有如此者，须以他曲解之，方可尽其声也。夫《耶婆娑鸡》当用《屈柘急遍》解。”工如所教，果相谐协，声意皆尽。【夹批】如《柘枝》用浑解，《甘州》用急了解之类也。

铜鼓（并出《岭表录异》）

蛮夷之乐，有铜鼓焉。形如腰鼓，而一头有面。鼓面圆二尺许，面与身连，全用铜铸。其身遍有虫鱼花草之状。通体均匀，厚二分以来。炉铸奇巧，击之响亮，不下鸣鼍。贞元中，骠国进乐，有玉螺铜鼓，【眉批】玉螺，螺之白者，非琢玉所为也。即知南蛮酋首之家，皆有此鼓也。

僖宗朝，郑续镇番禺日，有林蔼者，为高州太守。有牧儿，因放牛，闻田中有蛤【眉批】蛤即蛤蟆。鸣。牧童遂捕之。蛤跳入一穴，掘之深大，即蛮酋冢也，蛤乃无踪。穴中得一铜鼓，其色翠绿，土蚀数处损缺。其上隐起，多铸蛙龟之状，疑鸣蛤即鼓精也。遂状其缘由，纳于广帅，悬于武库，今尚存焉。

徐月华（出《伽蓝记》）【眉批】箜篌。

后魏高阳王雍，贵极人臣，豪侈无匹。妓女五百，罗绮从风。及雍薨后，诸妓女悉令入道，或有出家者。美人徐月华，善箜篌，能为明妃出塞之歌，闻者莫不动容。永安中，与卫将军原士康为侧室。士康宅亦近清阳外，徐鼓箜篌而歌，哀声入云，行路听者，俄而成市。徐常语士康云：“王有二美姬，一名修容，一名艳姿，并蛾眉皓齿，洁貌倾城。修容能为《绿水歌》，艳姿善为《逐凤舞》，并爱倾后室，宠冠诸姬。”士康闻此，常令徐歌《绿水》《文凤》之曲焉。

田僧起（出《酉阳杂俎》）【眉批】笳。

魏有田僧起，能吹笳为《壮士歌》《项羽吟》。将军崔延伯出师，每临敌，令僧起为壮士声，遂单马入阵。

朝云（出《北史》）【眉批】箎。

后魏河间王琛，有婢朝云，善吹篪，能为《团扇歌》《陇上声》。琛为秦州刺史，诸羌外叛，屡讨之不降。琛令朝云假为贫妪，吹箎而乞。诸羌闻之，悉皆流涕，迭相谓曰：“何为弃坟井，在山谷为寇耶？”相率归降。秦民语曰：“快马健儿，不如老妪吹箎。”

李蔚（出《桂苑丛谭》）

咸通中，丞相李蔚自大梁移镇淮海，政绩日闻。一旦，闻浙右小校薛阳陶，监押度支运米入城。公喜其姓名。有同曩日朱崖李相左右者，遂令试询之，果是旧人矣。公甚喜，如获古物，乃命衙庭小将代押运粮，留止别馆。一日，公召阳陶游，询及往日芦管之事，薛因出管于亭中奏之，【夹批】其管绝微，每于一觱篥中，常容三管也。声如天际自然而来，情思宽闲。公大加赏，于是锡赉甚丰。初，公于戏马亭西构池亭毕，未有嘉名，因是目曰赏心。其亭自秦毕乱逆，乃为刍豢之地。嗟乎！公孙弘之东阁，刘屈氂后为马厩，亦何异哉！

驱山铎（出《玉堂闲话》）【眉批】铎。

宜春界钟山，有硖数十里，其水即宜春江也，回环澄沏，深不可测。曾有渔人垂钓，得一金锁，引之数百尺，而获一钟，又如铎形。渔人举之，有声如霹雳，天昼晦，山川振动，钟山一面崩摧五百余丈。渔人皆沉舟落水。【眉批】渔人既沉矣，此事又谁见之？其山摧处如削，至今存焉。或有识者云：“此即秦始皇驱山之铎也。”








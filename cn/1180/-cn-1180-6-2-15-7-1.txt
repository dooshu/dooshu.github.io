谢病别徐存斋相公


居正惶恐、顿首再拜，上书师相阁下。

居正少不自慎，被狗马病，伏蒙台慈，得谅其愚。即日南发，远隔门墙，未一奉音徽，徘徊瞻望。

窃念正起自寒士，非阀阅衣冠之族，乏金、张左右之容。弱冠登朝，赖相公甄拔，厕在下弟子，深蒙鉴奖。虽仲举知深于徐孺，中郎倒屣于仲宣，未为过也。知己之恩，每怀国士之报。假令相公兴周、召之业，使如正者束带立朝，参制作之任，或拾遗左右，备九九之数；虽不能使恶言不至，门人加亲；然进奋短翮飞翔之用，退效杞梁一介之死，正虽至愚，敢不勉乎！小人命薄，分过灾生。蒲柳之质，一旦溘先朝露，则终身无以报知奖之恩，死有余恨。窃不自谅，有惓惓之愚，秋毫少效于万一，惟相公裁察焉。

相公雅量古心，自在词林，即负重望三十余年。及登揆席，益允物情。内无琐琐姻娅之私，门无交关请谒之衅。此天下士倾心而延伫也。然自爰立以来，今且二稔，中间渊谋默运，固非谫识可窥。然纲纪风俗、宏谟巨典，犹未见使天下改观而易听者，相公岂欲委顺以俟时乎？语曰：“日中必熭，操刀必割。”窃见向者张文隐公刚直之气，毅然以天下为己任，然不逾年，遽以病殁。近欧阳公人伦冠冕，向用方殷，亦奄然长逝。二公者，皆自以神智妙用，和光遵养，然二三年间，相继凋谢。何则？方圆之施异用，愠结之怀难堪也。相公于两贤，意气久要，何图一旦奄丧，谁当与相公共功名者？况今荣进之路，险于榛棘；恶直丑正，实繁有徒。相公内抱不群，外欲浑迹，将以竢时，不亦难乎！盍若披腹心，见情素，伸独断之明计，捐流俗之顾虑，慨然一决其平生。若天启其衷，忠能悟主，即竹帛之名可期也。吾道竟阻，休泰无期，即抗浮云之志，遗世独往，亦一快也。孰与郁郁颔而窃叹也。

夫宰相者，天子所重也，身不重则言不行。近年以来，主臣之情日隔。朝廷大政，有古匹夫可高论于天子之前者，而今之宰相不敢出一言。何则？顾忌之情胜也。然其失在豢糜人主之爵禄，不能以道自重，而求言之动人主，必不可几矣。愿相公高视玄览，抗志尘埃之外。其于爵禄也，量而后受，宠至不惊。皎然不利之心，上信乎主，下孚于众。则身重于太山，言信于蓍龟。进则为龙为光，退则为鸿为冥，岂不绰有余裕哉！

公孙弘有言：“人主病不广大，人臣病不节俭。”身为汉相，脱粟布被，良史称之。夫京师，四方之极；大臣，庶民之表也。自顷内外用竭，习尚侈靡。贫者裋褐不完，而在位者或婢妾衣纨绮；百姓藜藿不饱，而在位者或厮养厌粱肉。此损下益上之尤者也。诚宜倡之以俭，视之以礼。宏晏子狐裘之节，览诗人《羔羊》之咏，庶仪刑百辟，易移侈俗也。夫天子有诤臣，士有诤友，故能动不失则。故“石犹生我，美疢滋毒”也。端人直士，药石也；令色孔壬，美疢也。然端直劲而难亲，令壬柔而易狎。倾佞之人，未语而唯唯，未言而诺诺。较德则拟于皋、伊，论功则卑乎管、晏。足使人志满情逸，受其面谩。此高允所以深疾闵湛，谓其“所营尺寸之间，而贻崔浩无穷之害者”也。愿相公择士之端谅者，使在左右，资其匡辅，闻其谠言，亦鸿业之一助也。

夫士习者，人才之关也。自顷士气颓靡，廉耻道丧。苞苴显于贽雉，幸孔多于亡羊。乞温逐臭，相煽成风。岂可令明主在上，相公在位，而习弊至此？夫爵禄赏鉴，所以磨世也；廉耻节义，所以建标也。爵禄赏鉴，不足以激上才，止可以劝中人耳。然上才百一，中才者多。令爵禄赏鉴常归之廉耻节义，则中才者，望标而趋矣。迨夫清议已行，士气已振，然后相公振之以无名之朴，酝之以醇和之气，即大化熏蒸，风俗长厚矣。此相公今日所得为者。若夫格天之业，致王之功，固非末士所与。且愚蒙未谙，故不敢言也。夫翳荟之翔，讵以论九苍之高；蹄涔之游，无以测四溟之深。相公德冠宇宙，知兼众哲，而下走欲以管窥之见，仰裨高深，不狂则愚。且以下贱干非其分，不知者，以为预结于左右也。然自惟受恩深重，苟有效于涓埃，即剖肝裂肤，在所不辞，况恤其他乎！

古人之言曰：“近而不言为谄，远而不言为怨。”今将远矣，不胜感激瞻望之怀，临发潸然，词不宣心。仰惟相公清闲之燕，垂察狂狷之言，幸甚云云。






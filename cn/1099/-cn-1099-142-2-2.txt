○送高憲副文明兵備固原序 【 固原兵備】

比者北虜以逋誅之寇、敢肆猖獗、犯我西北邊、紏集烏合、抗我薄伐之師、環數千里地、皆罹其毒、　皇上勤於宵旰、公卿勞於圖議、秦晉河洛之間、疲於飛輓、幸賴　皇上威德之被、不旋踵、虜自悔禍遠遁、迄今用以為安、當時有竊議者、謂犬羊犯順、乃其常性、直使邊寄皆得其人、自足禦之師不出可也、方有事中。鮮不斥為迂者。及虜之退不以薄伐然後知其言之未可忽。而師果不必出也。何則、西北之邊。要害阨塞之處。總制兵備守禦之設。烽相望而堠相屬也。其兵之勇悍。孰與官軍。習於戰鬬無怖心。孰與官軍。知虜之情狀。山川形勢險易。孰與官軍。乃以為不足禦侮。至取出其下者當之。坐邊寄非人。而為是不得巳之計爾。故救患於巳然。不若弭之未然之易。用人於有事。不若求之無事之工。誠得謀畧之臣。盡經畫之宜。擁精銳之卒。據形便之地掃清沙漠。猶且决流抑墜也。尚俟其闖吾門戶而莫與敵耶。夫兵之為道。有戰之者。五戰而至于兵有所以戰之者。戰之者。武臣之技。所以戰者。非儒臣弗能也。故朝廷深致意焉。總制必儒臣是委。兵備必儒臣是推。至遣將出師。又必儒臣是副。兵武事也。而參之儒臣。庸非以膏梁將種。不皆衞霍之流。而科第儒生。亦有韓范之輩乎。况夫折衝樽爼。制勝兩楹。顧方畧何如。殊不在馳馬試劍。角一旦之命也。然則其人豈易得。而求之可不豫哉。固原為西邊要地。舊制兵備。以遏寇衝。秦人賴以安者有年矣。會其官闕廷議以御史高君文明應詔、命下、士大夫相慶而喜曰庶幾哉、無西顧之憂乎、高君、儒生也、詩書素習、禮樂素聞、軍旅葢未之學、所以為人賀者、豈以其真能援桴鼓、與黠虜馳逐哉、此不惟其不能。能亦非所貴也。其服人心。以屢按大藩。行事皆中機宜。而風采足敬。得所以戰者之道云爾。山川無常勝之險。恃吾有不可攻之勢。士卒無必勝之勇。恃吾有不可犯之謀。古人以聽獄用情。為戰之具。禮樂慈愛。為戰之畜。皆是道也。茲其君所長而足當一面之寄歟。嗚呼武夫目儒生為章句、不通於兵常幸邊事、瞋目語難、鴟張作氣勢、不知止戈之義、有不金湯而固、不矛戟而利、不弓弩而勁、不戰而屈人者、儒之兵也、君其力所以戰者、而不事乎戰、使黠虜聞之、破胆遠逝、王師無復西指之勞、武夫將關其口而喪其氣、咸知儒生之果能為國立大功也、不其為吾鄉人物光哉、敢書以贈其行、

皇明經世文編卷之一百四十二終








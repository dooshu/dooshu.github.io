○北斗经

昆山魏泾清伯，弘治己未病疡，医工误针其足胫，胫肿痛，积久遂不良于行。夜梦白髯老人告曰：「子病若此，亦知诵北斗经乎？」问曰：「诵之何谓？」曰：「不唯愈病，且益寿。」梦觉，意颇不信。诘旦，有道士来问疾，谂之曰：「诵北斗经何功？」曰：「却疾延年。」其言与所梦合，乃悟而持诵，日必三过。久之足瘳，今年及八旬，齿发如少壮，犹日诵经不辍。 【 姊夫姚思慎说。】


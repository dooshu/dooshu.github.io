○加韩宏中书令制

纳大忠，树嘉绩，为臣所以明极节；锡殊宠，进高秩，有国所以待元臣。况乎邦教诞敷，王言总会，百辟攸宪，四方式瞻。永念於怀，久虚其位，载扬成命，佥曰休哉。

宣武军节度副大使知节度事汴宋社长颍等州观察处置等使开府仪同三司守司徒兼侍中使持节汴州诸军事汴州刺史上柱国许国公食邑三千户韩宏，降神挺材，积厚成器，中蕴深宏之量，外标严重之姿。有匡国济时之心，推诚不耀；有夷凶禁暴之略，仗义益彰。自镇浚郊，二十馀载，师徒禀训而咸肃，吏士奉法而愈明，俗臻和平，人用庶富，威声之重，隐若山崇。

属者淮濆濯征，命统群帅，克殄残孽，惟乃有指纵之功；及齐境兴妖，分师进讨，遂枭元恶，惟乃有略地之效。既闻旋旆，俄请执珪，深陈魏阙之诚，远继韩侯之志。朝大有庆，湛露方浓，又抗表章，固辞戎旅，三加敦谕，所守弥坚。于蕃于宣，谅切於注意；我弼我辅，难违其衷恳。式遂良愿，载兼上司。论道之崇，因之以齐八政；中枢之长，昇之以赞万务。元衮赤舄，备於宠光，不有其人，孰膺斯任。

於戏！出总兵柄，入参庙谟，家国之庆盈门，君臣之道交泰。为我柱石，古今曷俦，服而滋恭，以佑乃辟。可依前守司徒兼中书令，散官勋封如故。主者施行。


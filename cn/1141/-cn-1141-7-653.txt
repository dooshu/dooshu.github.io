鹭洲讲会歌

西江讲学之会，吉州最盛，中辍者四十年矣。余以癸卯十月修复旧事，布衣野老皆许以客礼相见，会者近千人。
秋兰被洲渚，霜至皆落英。
春风一夜吹，又见丛兰生。
可怜天地留此洲，潜蛟宿鹭成荒丘。
谁开草昧置讲席，狂澜独障砥中流。
哲匠经营相继起，飞甍画栋临江水。
弦歌终岁白蘋边，冠盖连镳碧云里。
百年聚散等飞蓬，或争腐鼠矜雕虫。
今日何日复良会，再陈俎豆考鼓钟。
庞眉黄发集耆旧，深岩邃谷来章逢。
谈天耻作稷下士，习礼依稀洙泗宫。
老夫顾影一何有，皇皇生垢敢开口。
先民诱我升此堂，骏奔左右余恐后。
往事销沈四十年，父老重闻皆泫然。
蜉蝣旦暮谁不朽，竦身策足追前贤。
清光为照远来客，向夕洲前月如雪。
请看万古螺江水，日夜长流无断绝。



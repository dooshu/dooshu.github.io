贺再熟稻表

臣某言据本州丽水等县状申今年人户所种早稻自秋初刈後为雨水调适元根再发青苗结实成熟共得两收已具州司别状闻奏者多稼并熟所谓有年嘉谷再登斯为上瑞臣某中谢臣闻昔者后稷之功既着一稃二米显其祥成周之道方隆异亩同頴昭其应贡交址者曾闻於再熟取甫田者爰及於十千盖以玄德升闻至诚昭格天地欣合百嘉由是而生风雨弗迷三时以之无害允锺上圣克协灵符窃以山越之乡多乏膏腴之产火耕水耨获地利以甚微食稻与鱼习土风而惟旧去岁因罹於小歉今春遂至於荐饥力穑虽勤餱粮殆絶参以五种之利救其二鬴之艰俯及秋成仅无菜色皇帝陛下乃眷东顾隂隲下民临遣使臣循行县道虑赋舆之不集尽赐田租念饥馑之可哀大发仓粟城邑聚人之地为设淖糜山川血食之神必祈膏泽道路之敓■〈襄攵〉者贷其枯木之毙沟隍之填委者推以掩骼之仁明诏诞敷和气斯应如臣所领之郡近接海隅一千里之封陲三万家之生聚自蚕事载饬厥篚之获颇多及麦秋俯临两岐之謡斯洽菽粟流衍黍稷丰穰絶无螟螣之灾率有锺釡之蓄矧早稻既获陈根尚存大雨时行土膏脉起芃芃发秀薿薿垂芒同枯杨之再生异靡草之先死结实栖亩歛穧盈车至於晚田又收数倍遗秉滞穗既寡妇之是资千仓万箱顾老农而何幸臣忝膺郡寄获覩年丰亲逢五谷之祥同赖一人之庆周原膴膴犹咏曾孙之诗尧民熙熙敢迷上帝之力休徵斯在纯锡昭然伏望宣付史官书之简策干冒宸扆弥切兢惶


52　甬橋渦口蔡水通運


甬橋，渦口，蔡水。

【元圻案】通鑑唐紀德宗建中二年：「六月，李正己遣兵扼徐州甬橋、渦口，梁崇義阻兵襄陽，運路皆絶，人心震恐。江、淮進奉船千餘艘，泊渦口不敢進。上以和州刺史張萬福爲濠州刺史。萬福馳至渦口，立馬岸上，發進奉船，淄青將士停岸睥睨不敢動。」胡三省注：「甬橋在徐州南界汴水上，後置宿州於此。渦口，渦水入淮之口。」唐書食貨志：「李納、田悦兵守渦口，梁崇義搤襄、鄧，南北漕引皆絶，京師大恐。江、淮水陸轉運使杜佑，以秦、漢運路出浚儀十里入琵琶溝，絶蔡河，至陳州而合。自隋鑿汴河，官漕不通，若導流培岸，功用甚寡；疏雞鳴岡首尾，可以通舟，陸行纔四十里，則江、湖、黔中、嶺南、蜀、漢之粟可方舟而下，繇白沙趣東關，歷潁、蔡，涉汴抵東都，無濁河泝淮之阻，減故道二千餘里。會李納將李洧以徐州歸命，淮路通而止。」





甬橋渦口蔡水所在　李勉治蔡渠引東南饋　江淮漕運以甬橋爲咽喉


甬橋，在宿州符離縣。渦口，在濠州鍾離縣九十里。杜佑以漢運路出浚儀十里入琵琶溝，絶蔡河，至陳州而合。【原注】李勉治蔡渠引東南饋。通典州郡七：「汴州浚儀縣有蔡水。」【原注】九域志祥符縣有蔡河。建隆宋太祖受禪，庚申建元。元年，浚蔡河，設斗門。二年，導閔水，案：玉海二十二：「命右領軍上將軍陳承昭督其役。」自新鄭與蔡水合，貫京師，南歷陳、潁，達壽春，以通淮右之漕。以西南爲閔河，東南爲蔡河。開寶宋太祖九年戊辰改元。六年，改閔河爲惠民河。【原注】與蔡河一水。〇案：自「導閔水」以下及注，俱見通鑑周世宗顯德六年注。李泌曰：「江、淮漕運，自淮入汴，以甬橋爲咽喉。」

【集證】明地理志：「安徽鳳陽府宿州，漢符離縣，埇橋在北，亦名符離橋。懷遠縣東北有渦口，渦水自河南鹿邑縣流入境，至縣東入淮，故謂之渦口。」〇舊圖經：「琵琶溝，形似琵琶，故名，在開封城南。西從中牟界入通濟渠。煬帝欲幸江都，始鑿此溝。」

【元圻案】玉海二十二：「輿地廣記：『汴河，蓋古莨蕩渠也。首受黄河水，隋開浚以通江、淮漕運，兼引汴水，亦曰通濟渠。元豐中，導洛通入，謂之清汴。蔡河，蓋古琵琶溝也。』」〇通鑑唐紀四十三胡三省注：「宋白曰：『建中初，杜佑改漕路，自浚儀西十里路，其南涯引流入琵琶溝，經蔡河至陳州合潁。是秦、漢故道，自隋開汴河，利涉揚、楚，故官漕不復由此道，佑始開之。』」〇唐書李勉傳：「勉字元卿，鄭惠王元懿曾孫。代宗詔勉節度汴、宋。德宗立，就加同中書門下平章事。」






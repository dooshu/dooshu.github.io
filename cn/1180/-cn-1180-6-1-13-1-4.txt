贺灵雨表四


甘霖应祷，神庥昭洽乎两间；勤念为民，圣德贯通乎三极。百灵效职，百姓腾欢。

恭惟皇上极建中和，旷古今而独盛；化隆参费，合上下以同流。精诚默契于苍穹，膏泽久覃于黎庶。无思不服，有感必通。曩惟瑞雪冬盈，预启百昌之兆；迩者洊雷夏震，幸清九塞之尘。盖宵旰每轸乎忧防，而造化实归其掌握。兹当朱明届候，赤悃申祈。思稼穑之艰难，下民所赖；谓雨旸之时若，上帝攸司。秉一念以告虔，肃群工而省过。皇情肫至，帝鉴昭孚。月离毕以示期，山出云而布霭。风霆迅发，沟浍交流。顿回普化之元功，大慰有秋之渴望。忻忻草木，尽怀沾溉之荣；郊原，均沐涵濡之贶。

臣等瞻依鸿化，赞襄无补于天工；沐浴太和，歌颂敢忘于帝力。伏愿敛五福以锡庶民，致太平于有象；叙《九畴》而御皇极，绥景福于无疆。瀚海、龙城，实协洗兵之庆；泰山、梁甫，嗣修检玉之篇。






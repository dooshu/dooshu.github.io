乌先生传

先生名光，字耀卿，蜀蚕丛之裔也，徙家于亳。丛之子坚而有勇，神农特参理机务，著经纬之略，故子孙绪于后世，纷散天下不一。其族有朱、紫、丹、青、缁、黄儒素者，竞出于世。故墨翟子见而悲之曰：“丛夲纯素，何子孙染易之若是邪？”惟先生立性疏闲，抱黄白之事，与漆园吏有胶固之分，由是名光始隐于阴山洞，不接时事。会人皇氏患衣冠礼容未中于度，诏贤者议之。先生与内戚滕虚中褚浩然、叶静光同日召见。上深嘉叹，命首冠焉。释褐拜乌台御史，因赐乌氏。且命将作大匠治先生之德，故尉迟坚、鲜卑略等寔左右之。由是角立于时。每朝会燕享、亲宾聘接，未始不以先生为首。或风雨暴至，则赐碧油牟盖以出。夜则处上寝室中，伸足自若。上命以衣覆之，其爱重如此。上尝谓人曰：“先生有高尚之德，天下黔首孰不愿顶戴之。”易所谓首出庶物者，先生有之矣。微先生，吾其被发左衽矣。先生为性至孝，每闻人有丧，则手足垂堕，若不自支。诗曰：“凡民有丧，匍匐救之者，先生之谓乎。”先生事上既久，老将求退，累上疏乞骸骨，且恐妨后来贤路。上未之许，寻以直烈见疏，遂然其请。先生乃退居壁州，挂冠深隐，虚心自乐，遂终焉。世谓先生以尸解矣。先生无子，以族弟慕容生为嗣。赞曰：“先生始而隐者，求其志也；中而仕者，行其道也；终而退者，远其害也。”伯阳曰：“功成名遂身退，天之道也。先生有矣夫。”












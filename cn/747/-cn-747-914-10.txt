○上元宗遗表

某末品轻生，虚均雨露，得陪缁伍，许自精修。虽常袒右肩，无施举袂之役；而执锡舒步，得蠲负载之劳。属以时畅元功，德扬真化；不谓勤劬慕学，造次养生。今月十六日，苦肠忽加，汤药无救。泉门自掩，安沐尧风；夜台一归，宁逢舜日？有定瘗於苍陇，无再谒於丹墀。

一行

一行，俗姓张氏，巨鹿人。本名遂，武後时佐命剡国公公谨支孙。幼依普寂禅师出家，後往天台山国清寺受算法，造大衍历。元宗召入集贤院，寻诏住兴唐寺。开元十五年卒於京师华严寺。谥大慧禅师。


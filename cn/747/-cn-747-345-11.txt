○秦客相剑赋（以“决浮清，绝域通题”为韵）

有怀有宝而未别，候以其时而自绝；始藏用而有疑，终因人而一决。盖时有遇否，非事有工拙。愿一二於击辕之歌，左右以相剑之说。於越之君，以五剑闻；方潜神以闭匣，非有意於决。且切白玉其犹泥，断截蛟龙忽若。泛夫以中庸之近者，恶识天下之良剑。有客来越，其至自秦；心以通於物理，鉴有迈於人伦。昔也闻风而悦，今为观国之宾；以天机之见，明利器之因。天气得中而不易，金精顺理而无逆。翼乎秋水之欲波，涣乎春冰之将释。阳散阴漫，霜锷雪脊；好勇者不能御其折冲，善说者不能离其坚白。满谷之马，未可齐乎此价；倾城之金，安能卖乎此客？况非景罕匹，流星莫（阙八字）欧冶之术为优。此名器因而有作，明至宝不得无妄。剑非人而何识？人非剑而何相？虽锻炼於良工，皆等衡於哲匠。剑之能可以相著，士之用可以剑明。抱识者（阙一字）乎牵复，藏器者以其汇征。愿以小人之道而进，期君子之鉴惟清。重曰：析薪如之何？匪斧不克。求剑如之何？匪相不得。纯钩之器，秦客所识，非常人之区域。


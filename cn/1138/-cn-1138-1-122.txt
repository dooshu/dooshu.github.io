佟中丞招饮僻园重赋

其一


未遣双童报，多因看竹来。
忽闻红药发，正尔绿樽开。
客有登楼赋，人思运甓才。
东篱丛菊少，须及雨中栽。

其二

莺啼殊未倦，燕垒恰初营。
花外春风改，林端夕照明。
青藤过旧格，白纻谱新声。
听彻吴儿曲，严城每曙更。

其三

逢迎宽礼数，藉草任高眠。
莫叹金城柳，长参玉版禅。
钟声诸寺近，塔影万灯悬。
扫径公应许，墙东借一椽。

其四

归田惟种秫，花槛俯糟床。
纵饮宁论直，逃名自有乡。
异香誇上若，嘉会集高阳。
镇日留髡醉，无劳典鹔鹴（公于园中设酒局，客至辄醉。）。


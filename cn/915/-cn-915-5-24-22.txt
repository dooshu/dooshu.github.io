◇王侯在丧袭爵议

魏尚书奏以故汉献帝嫡孙杜氏乡侯刘康袭爵，假授使者拜授，康素服夺情议。案《周礼》：「天子公卿诸侯，吉服皆玄冕朱裹，玄衣裳；有丧凶则变之，麻冕黼裳。邦君麻冕黼裳。」云麻冕者，则素冕，麻不加采色。又变其裳，亦非纯吉，亦不纯凶。汉氏承秦，改六冕之制，以玄冠绛衣一服而已。有丧凶之事，则变吉服，以从简易。故诸王薨，遣使者拜嗣子为王，则玄冠衰，服素以承诏命，事讫然后反丧服。考之前典，则差《周书》，论之汉室，则合常制。王肃议，尊者临卑，不制麻，故为之素服。今康处三年丧，在之中。若因丧以命之，则无复素服，若以尊崇王命，则吉服以拜授。案《尚书》：「康王受策命，吉服而受之。事毕，又以吉服出应门内，以命诸侯。皆出，然后王释冕服。」故臣以为诸侯受天子之命宜以吉服，又《礼》：「处三年之丧，而当除父兄之丧服。除服卒事，然后反丧服。」则受天子命者，亦宜服其命服，使者出，反丧服，即位而哭，即合于礼，又合人情。诏从之。（《通典》七十二）


○袁太尉淑从驾

衣冠神游肃。弓剑圣情纡。蒸新嘉周典。祠雍陋汉图。万象改冬凛。九有悉春敷。屏翳躬先扫。玄冥戒后诛。金椎隐驰道。玉戚护乘舆。蛟龙扰鞶革。麟凤翊流苏。朝云烨容卫。夕宿灿周庐。鸣镛震海立。传跸应嵩呼。父老望张饮。士女欣大餔。人文被岩壑。天藻冠京都。陈诗悉二雅。稽典嗣三谟。臣欢奉元首。赓歌幸未孤。

【舒章曰敦丽能追昔贤】


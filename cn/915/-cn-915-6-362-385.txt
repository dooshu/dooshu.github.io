○与桓谦等书论沙门应致敬王者



玄再拜白顿首，八日垂至，旧诸沙门皆不敬王者，何庾虽已论之，而并率所见，未是以理相屈也。庾意在尊主，而理据未尽；何出于偏信，遂沦名体。夫佛之为化，虽诞以茫浩，推乎视听之外，然以敬为本，此处不异。盖所期者，殊非敬恭宜废也者，子同王侯于三大，原其所重，皆在于资生通运，岂独以圣人在位而比称二仪哉？将以天地之大德曰生，通生理物，存于王者，故尊其神器，而礼实惟隆，岂是虚相崇重，义存君御而已哉？沙门之所以生生资存，亦曰用于理命，岂有受其德而遗其礼，沾其惠而废其敬哉？既理所不容，亦情所不安，一代大事，宜共求其衷，想复相与研尽之，比八日，令得详定也。桓玄再拜顿首敬议。（《沙门不拜俗事一》）




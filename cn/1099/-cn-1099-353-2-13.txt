○與紀功王又池書 【 備賊回廣】

生親臨海澄、泛舟直抵舊浯嶼洋、巳將兩省官兵不分彼此、一樣犒閱矣、櫓樓相望瀰漫海宇、將士懽騰情愈挾纊、俞總戎再四稱說、渠事事海上。二十餘年。未見有如今日之大舉動。從征南北數省領兵不下數十萬未見如今日之一體相待。人心欣悅思奮者也。其言雖似過揚。然自道府而下、諸官屬僕從、聞其言者、皆以為非誇也、敢緒道之、以慰注念、寇知閩中有備。久住古雷。不敢北上。巳成坐困之勢。生惟慮西南無兵勢必回廣。屢咨往催向未見報、近始得監軍江副使關會海道文云、南頭兵船、於三月二十三日發行、若果是實、則今五十餘日矣風潮之便豈無一遇。焉有至今不到之理、大抵非真文也。此則廣無後拒之師以致賊歸故巢也今犒閱甫完舟師方集賊果復遁回廣、師和有功、雖知蕩平之可決、而勤兵遠討未免勢力之稍難、使當時南頭兵船依期早到。即不敢煩其與戰。但令泊於柘林黃芒之間。以為犄角。俾俞李二將併力一進。一鼓成功。當在朝夕矣。地隔兩省、首尾難應過此機會、則當另作局面也、生雖有長驅之志、然限於分地、移鎮之界、止於詔安、詔安而西、則廣事矣、


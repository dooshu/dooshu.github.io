○贺门下李相公启

某启：伏以圣君当功成恺乐之日，而求贤愈切，思治益深。是上元垂休，欲速致太平之明效。以相公事业而逢此时，天下之人视仁寿之域，其犹寻尺。故命书所至，德风随之。微才片善，咸自磨拂。况同主国柄，如吹埙篪。含生之伦，惟所措置。日月亭午，物无邪阴；圣贤合德，人识正道。虽居畎亩，足以咏歌。某遐守要荒，不获随例拜贺。私感窃，实倍恒情。


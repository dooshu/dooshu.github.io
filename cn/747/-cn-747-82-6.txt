○上顺宗宪宗谥号赦文

王者之御天下也，莫不懋建皇极，惟怀永图。先德礼以导人，用政刑以佐理。顺四时者并施其化，育万物而各遂其宜。然后辟土开边，远柔迩悦，众享美利，斯为大宁。我国家以仁义有乾坤，以道德抚夷夏。其高祖太宗经纶之，列圣继体守文之，重光累洽，延（阙）景铄，及於宪考。文明武英，划稂莠於甫田，振威灵於殊俗。肃清澄廓，庶绩其凝，实推中兴，历十五年。今予小子，大构是承，祗奉宗祧，敬若天命。遐慕唐尧恭让之德，常励汉文菲薄之躬，懔乎忧勤，惧忝负荷。每念河湟之壤，陷为戎虏之疆，百有馀年，一失莫复。元和中，将雪前愤，尝振睿思，方除孽臣，未就成业。永怀道训，明发疚心。近者祖祢降灵，中外协一，不烦攻伐，不费财储，六郡连收，七关尽复。削衽解辫，树颌乞降，犬羊窜亡，亿兆鼓舞。厥庸有功，继志克成，仰袭丕休，聊用无愧。臣下欲归美誉，强我鸿名，斯实先圣神功，因顾追尊加谥。牢让乃遂，孝思获申，颁告寰区，同兹媺庆。且虑蒸黎之困，犹疑狱犴之冤，是用献岁之辰，乃行在宥之典。可大赦天下。自大中四年正月一日昧爽已前，大辟罪以下，已发觉未发觉，已结正未结正，系囚见徒，罪无轻重，咸赦除之。惟犯十恶官典犯入己赃，不在赦限。


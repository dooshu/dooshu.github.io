云门道中

川霭林霏翠欲浮，散人心事寄沙鸥。

暮投野店孤烟起，晓涉清溪小蹇愁。



岭路穷时萦细栈，山形缺处起重楼。



钓游陈迹浑如昨，一念凄然不自由。



云门道中

度岭穿林一径斜，旋篝新火试新茶。



箬包粉饵祠寒食，雨湿青鞋上若耶。



石罅微泉来滴沥，溪涯老木卧槎牙。



不须苦觅东柯谷，是处云山可寄家。


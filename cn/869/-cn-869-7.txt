卷七　官職類（上）


六朝尚書台有二書體

六朝宋、齊之間尚書台文檄有二體：召人用虎爪書，告下用偃波書。取其不能倉猝書成，所以防奸偽也。見宋子京《筆記》。

領、行、兼、假之分

漢官以上兼下曰領，霍光以大將軍領尚書事是也。以下攝上曰行，韓安國以御史大夫行丞相事是也。以本官任他職曰兼，常惠以右將軍兼典屬國是也。暫署曰假，趙充國為假軍司馬是也。

爵、官、職、秩之分

爵者，公侯伯子男也；官者，宰相尚書也；職者，一品至九品也；秩者，光祿大夫至文林郎也。俸之深淺亦曰秩。

古無教官

古有大司成、大司樂主教士之責，其庠序學校之在鄉者，其師皆致仕之大夫歸老於鄉者，為之教授，不別立官，有類今之掌教書院者是也。漢人校官碑所稱 「潘君諱乾，字元卓」者，先佐上郡，再除曲阿尉，以其能興文教而歌誦之，非今之教官也。宋慶曆始命天下小州小縣皆立學，而設官以教焉。朱子記漳州教授廳云：「官雖有統，而其任之本諸身者，非期會簿書之可考，上之人又以其儒官而優容子，故仕者反利焉。」《魏志•武帝紀》興平八年令郡國各修文學，縣滿五百戶置校官，選其鄉之俊秀而教學之。校官之設，蓋始於此。

唐、宋銓選

唐選官有小選、東選、南選之分。小選者，凡流外，兵科、禮部舉人，得自主之。東選者，應選之人集於洛陽，就近銓選。南選者，因嶺南、黔中太遠，遣郎官御史為選補使，至其地選之。其州縣官亦不由吏部選授，聽彼處都督辟上人而用之。宋神宗八年詔川、陝、閩、廣八路之人免其赴選，令轉運司立格就注而已，皆為體恤遠人之意。

勳、階、封、號、食邑、實封之分

宋大臣有勳、階、封、號之分：階者，如程琳碑贈太師尚書令本階開府儀同三司是也；勳者，上柱國廣平郡公是也；封者，封七千四百戶是也；賜號者，推誠、保德、守正、翊戴功臣是也，餘皆仿此。其食邑與實封有別者，如余襄公食邑二千六百戶，實封二百戶是也。唐之實封可以食其租稅，至宋皆為虛名。封號起於唐明皇與肅宗、德宗，如賜號開元功臣、寶應功臣之類。

小門下

六朝呼侍中為門下省，故給事黃門侍郎呼小門下。

賜金紫非本秩

光祿大夫銀印青綬，南齊樂安任遐為光祿大夫，向王宴乞一片金，宴為啟上賜以金紫。所云賜者，非其本秩應有之章服也。故凡書賜紫金魚袋及賜銀青、賜緋者，皆沿此例。紫綬則金魚袋，青綬則銀魚袋。

相國尊於丞相

吳仁傑《兩漢刊誤補遺》言：《百官表》蕭何為丞相，七年遷為相國。《何傳》又言使拜丞相為相國。《史記》秦惠王拜張儀為相，又以樗裏疾、甘茂為左右丞相。是丞相者，佐相國之名，相國尊於丞相也。

尚書令尊於尚書

《東漢•百官志》尚書令，千石。且云在孝武時宦者職耳，成帝才用士人。故周堪以尚書令升光祿卿，在漢時不甚尊。至六朝而其職漸重。《唐六典》尚書令正二品，六尚書其屬也，皆三品。又置左丞一人、右丞一人，從二品。是尚書令尊丞相之上，即秦漢之相國也。淳化三年詔升尚書令在三師之上，大臣薨而贈尚書令者必兼他官，惟韓魏公以功大獨得單贈，此其證也。

唐、宋正一品皆贈官

唐、宋正一品者，只太師、司徒、司空、太尉，皆贈官耳。或以太師致仕，或以太尉致仕，或死後加贈，非現任也。如其起用，則反落免之，如元豐元年文彥博落太師致仕，平章軍國重事。

領、錄尚書事更尊於尚書令

漢武時霍光領尚書事，章帝時以太傅趙熹、太尉牟融並錄尚書事，尚書有錄名自熹、融始。蓋即虞舜大麓之職也。和帝時太尉鄧彪以太傅錄尚書事，位上公，在三公之上，每少帝立則置此官，猶古塚宰總己之義也。《宋書•褚淵傳》太祖崩，遺詔以淵為錄尚書事，江左以來無單拜錄者，有司疑立優策，王儉有策而不優之義，淵表稱「總錄之任，江左罕授」，蓋尊之至也。《隋書》錄尚書一人，位在尚書令之上。

太史公位在丞相上

衛宏《漢儀注》以「太史公位在丞相上，天下記書先上太史公」云云，晉灼非之，以為《百官表》所無也。史遷亦自謂先人「文史星曆，近乎卜祝之間」，則位在丞相上之說可疑。於文定公以為位者，朝著之位，非爵位也。如唐宋螭頭記注之制，在人主左右耳，故不見於《百官表》而見於《儀注》也。「太史」二字見《尚書•立政篇》。

尚書侍郎古不甚尊有遷縣令者

《周官》「司會」康成注云：若今尚書矣。秦世少府遣吏四人在殿中主發書，故謂之尚書。尚者，主也。漢有尚衣、尚冠、尚浴、尚席、尚書，謂之「六尚」，官六人，俸六百石。李固有北斗喉舌之稱，以其出納王命故耳，官不甚尊，非今之所謂尚書也。以六曹尚書當周之六官，始於武后，光宅元年以天地四時分六部，故《通典》已有六部之條。侍郎乃掌守門戶之名，有儀郎、侍郎、中郎、郎中之分，比四百石。蔡質《漢儀》曰：「尚書郎初從三署詣台試箋奏，初上台稱守尚書郎中，歲滿稱尚書郎，三年稱侍郎。」揚雄為侍郎，乃三署郎，非尚書郎也。恰從此員推升侍郎，五年遷大縣令。尚書郎只五品，初以令史久缺補之，光武參用孝廉，故丁邯寧受杖不肯補郎，恥以孝廉補令史之職故也。西漢侍郎千餘人，東漢三十六人，一尚書領六郎。光武時尚書之權已重，所謂「不任三公，事歸台閣」者，章懷太子注云：「台閣，謂尚書也。」其後以侍郎貳尚書，亦自唐始。

稱令公

《新唐書•郭子儀傳》子儀為中書令，人稱之曰郭令公。白居易有《寄獻北都留守裴令公五言四十韻》首一句：「天上中台正，人間一品高。」自注：「中書令上應中台，司徒官一品。」按此以中書令而稱令公。宋楊業由雲州觀察使贈太尉、大同軍節度使，未為中書令而亦稱令公，何也？《明一統志》載楊令公祠在密雲縣古北口，祀宋楊業。

平章事非本職

唐平章事雖宰相之官名，而非其本職也。有以侍郎平章者，有以尚書平章者，至中書令領平章事而極尊故稱曰令公。

御史有不主糾察者

監察御史主糾察，而侍御史則主藏書冊，老聃曾為此官，不司糾察。按《通考》侍御史即周之柱史，漢之太史是也，非御史臺之御史也。如後世有給事中之名，而不司宮禁；有司馬之名，而不司兵；有太常之名，而不司音樂。

署理

今官有署理、實授之分，其來最久。《楚漢春秋》曰「會稽假守殷通，項梁所殺者」，假即署也。

柱史二解

老聃為周柱下史，故御史稱柱史，一解也。《通考》云御史冠以鐵為梁柱，故號柱史，亦號端公，又一解也。

長史

漢制一宰相兩長史，又邊防郡守亦有長史，是長史者似是掾屬之官。唐劉濟為都督府長史，是都督亦有長史矣。元稹為虢州長史，豈州縣亦有長史歟？

以降為尊

杜詩辟大司馬府，由公府掾三遷為侍御史，安集洛陽。以狀聞，世祖賜棨戟，往河東剪滅諸賊，乃拜成皋令，以御史作令也。陸遜為大將軍，立功，後孫權欲其出身之正，乃使鄉里重辟舉為秀才，以大將軍作秀才也。二事極相類，皆以降為尊寵。又《陳書》司馬申以戎昭將軍為江乘令。

學士

蕭梁有「壽光殿學士」之號，為學士之始。中宗采上官婉兒之言，設宏文館學士，親近陪宴，以至權重於宰相，李鄴侯、陸宣公皆為之。明洪武初仿宋殿閣學士之制，設華蓋殿學士等名，不過五品，備顧問而已。自胡維庸作相，敗後屢召學士解縉等谘詢，而權遂重，永樂時至加師保。

大學士

《李泌傳》肅宗加集賢殿崇文館大學士，泌言學士加「大」始於張說，己不敢當，乃以學士知院事。至崔圓加大學士而引泌為辭。宋設集賢殿大學士一人，以宰相充之。丁謂為資政殿學士，在翰林學士下，帝乃加「大」字，班承旨上，然則大學士之尊久矣。

侍讀

唐明皇無人問古，盧懷慎薦馬懷素為侍讀，此「侍讀」二字見史傳之始。

都都知、都都統

唐相王鐸官拜都都統，樂工李可及官拜都都知。蓋因僖宗奏樂召都知，三十人並進，無所統攝，乃別立都都知。王鐸之官名實始於此可見。

奉憲

《史記•三王世家》：「百官奉憲，各遵其職。」《漢書•景帝紀》：「酷吏奉憲失中。」按《穆天子傳》「受敕憲」注云：「憲，教令也。」

黃堂

「黃堂」二字見《東漢書•郭丹傳》，注：「太守之廳也。」《郡國志》曰：「雞陂之側，黃歇假居之地，屢有火災，太守塗雌黃以厭之，故曰黃堂。」

主事是吏非官

或問黃梨洲「宋官名有某部主事否」，梨洲云：「宋制六部自尚書以下，只有侍郎、郎中、員外郎三項，其主事、錄事、令史、書令史皆吏也，而非官。凡三省樞密皆有之，不獨六部也。」《日知錄》曰：「主事始於後漢，光祿勳有南、北庭主事，其職掾史也。隋有主事令史員。」

總督

「總督」二字見《漢書》，《西域傳讚》曰：「總督城郭，三十有六。」《陳書•蕭摩訶傳》吳明徹曰：「步軍既多，吾為總督，必身居其後。」此「總督」二字之再見者。

刺史

古刺史一官最為不倫，忽輕忽重。大抵漢之刺史，以六百石而糾二千石，居無定所，似明之巡按也；魏晉刺史，統轄數州，兼領軍務，似今之總督也；隋唐刺史，則今之知府、知州也。

監司

「監司」二字始於徐邈與范寗書：「擇公方之人以為監司。」見《晉書》。

郡縣忽大忽小

三代縣大而郡小，故曰「上大夫受縣，下大夫受郡」，又曰「縣有四郡」。戰國縣小而郡大，甘茂曰：「宜陽大縣，其實郡也。」晉制不宰縣者不得入為台郎，任至重也，故北魏孝文以此官與崔亮。後嗣君失政，以廝役為之，士人不屑。元文遙力除此弊，乃集於神武門，唱名慰諭之。宋寧宗慶元年間，詔改官必作令，謂之「須入」，除殿試三名外，雖宰相子無不宰邑，邑令又重矣。《唐語林》以得縣令為得畜生道，以得學博為入餓鬼道，豈非忽大忽小之證歟？

元知府或有或無

或問黃梨洲「元官名有某府知府否」，曰：「元制諸路設總管府，達魯花赤之下為總管，總管下為同知、治中、判官。散府則達魯花赤之下置知府或府尹。若揚州、杭州皆為上路，有總管而無知府。所謂達魯花赤者，國言荷包壓口，取管轄之義。稱州達魯花赤曰監州，縣達魯花赤曰監縣。」

制府

今稱總督為制府。「制府」二字見《宋史•李全傳》中，以宋有安撫制置使之官，故有制府、制閫之稱。許國為此官，命全參謁，全曰：「不參制府，則曲在我。」幕府章夢先亦令隔簾貌喏，貌喏者，大概今之請安也。

功曹

劉貢父言蕭何不為功曹，而子美有「功曹非復漢蕭何」之句。按《漢書》本無何為功曹之語，《三國志》虞翻為策功曹，策曰：「孤有征討事，未得還府，卿復以功曹為吾蕭何，守會稽可耳。」此子美所用也。時子美在梓州補京兆府功曹。

移文

今文書平行者號移文，初見《三國志•王肅傳》，薛夏為秘書丞，以公事移蘭台，蘭台自以為台也，而秘書署耳，謂不得用移文。夏報曰：「蘭台為外台，秘書為內閣，台、閣一也，何不可移之有？」《事物紀原》以移文為始於劉歆《移太常博士》，予按《左氏》：王子朝之亂，晉命諸侯輸周粟，宋樂大心不肯，士文伯折之，乃受牒而歸。所謂牒者，即今之移文也。

致仕官朝參

貞觀二年，特詔致仕官朝參在本品現任官之上。余宰江寧乞病，與現任江寧令同見藩司，余坐現任之下，藩司李渭大以為非，亦猶行古之道也。

《吳志》

《吳志》司馬申以戎昭將軍為江乘令，業已奇矣；陸遜以大司馬出兵成功，封侯而歸，主上執鞭，百僚屈膝，而仍歸鄉里舉秀才，尤奇。

告身

唐告身即今之告敕。天寶初官爵濫而米粟貴，所以有「將軍告身易一醉」之語。顏魯公自書告身墨跡，余於尹文端公處猶及見之。

未入流

唐時流外即今之未入流。張元素流外出身，故被太宗問出身而自覺慚惡，面如死灰。黃幡綽見醉人臥池側，告文宗曰：「此令史也。」問何以知之，曰：「再一轉便入流。」文宗大笑。《通考》唐時每歲進士、明經出身者不過百餘人，流外二千餘人。

領侍衛內大臣

《史記•弟子傳》注：「王肅曰：子路為孔子侍衛，故人不敢有晉言。」「侍衛」二字見此。元有官名雲都赤者，侍衛最親，雖宰相見，無此人侍立不敢見，即今之領侍衛內大臣也。語見《輟耕錄》。至《元史》所稱「怯薛」，則今之侍衛矣。

巡撫、總河、總漕、都統

「巡撫」二字始見於晉咸寧中詔劉頌巡撫荊揚；唐高宗以薛元超為河北道大使，分道巡撫。「都統」之名始於《晉書》苻堅以秦州主簿趙盛之為少年都統。 「總漕」之名始於明太祖之命吳楨。「總河」之名始於永樂之用陳瑄。明之總督、提督，皆御史差也，差畢回院，乃自部卿藩臬升授，蓋即唐之大總管、大都督類也。見《續通考》。

說書

今之說演義小說者稱「說書」，賤人所為，如左寧南門下柳敬亭是也；不知宋金元皆有崇政殿說書之官，其職有類經筵講官而秩稍卑，程伊川、楊龜山、遊酢皆為此官。

唐制節度、觀察二使不並置

唐制節度、觀察二使不並置，故節度常兼觀察、處置等使。崔珙為鳳翔、隴州節度、觀察、處置等使，而奏周公祠靈泉狀中書門下，奏內但稱觀察使。不稱節度者，節度權雖重於觀察，而非軍旅之事。陳奏止稱觀察，唐人章奏之式如此。

織造府

貢禹奏故事齊三服官輸物不過十笥，注：「三服官，主天子衣服者。」即今之織造府，《百官表》有東織、西織二官是也。但前明洪武至宣德尚無此官，見《楊廷和傳》。

縣佐非縣丞

今人以縣丞為縣佐，不知唐官制縣丞、簿、尉之下尚有四佐：一司功佐，一司倉佐，一司兵佐，一司戶佐，皆名縣佐。

貤封非古

《禮》：「夫尊於朝，妻貴於室。」《雜記》「大夫之適子服大夫之服」，又曰「士之子為大夫，則其父母勿能主也，使其子主之」，注：「大夫之子得用大夫之禮，故為喪主；若父身是士，不得用大夫之禮，故不為喪主。」漢以前爵不上逮也。自南北朝始有封贈其祖父之例，而自父以上，官以差殺，未如近制之隆。郭令公二十四考中書令，而父止贈太保；權文公官宰相，而其祖止贈郎中。漢置武功爵，官首補吏，與今之例略相似，然爵僅得第八級樂卿止耳。說見姜西溟《張主事墓志》。

縣令非令尹

《左氏》宣十二年「蒍敖為宰」，注：令尹也，上卿也，「令尹子文三仕為令尹」是也。今稱縣宰為縣令者，借用宰一國之義，而其實非也。

漢宗伯非禮部尚書

平帝元始五年，詔宗室有冤者得因宗伯以聞。晉灼曰是「宗正」也，非大宗伯也。

漢司空非工部尚書

《陳咸傳》：「咸為南陽太守，犯法者輒論輸府，以律程作司空。」師古注：「司空，主行役之官也。」非大司空也。余按《儀禮》大夫之家有司馬、司寇，其即此義歟？

宋知某縣事非縣令

宋大縣千戶以上選朝官知，小縣三千戶以下選京官知。蓋以京、朝官之銜知其縣，非外吏也。縣令則古長史之職，如歐公之貶夷陵令是也，見《續通考》。

京、朝官之分

常不解宋官制有京、朝官之分，後閱王得臣《麈史》云：「宋進士出身為著作左郎、餘人為大理寺丞者曰京官；若左郎再遷秘書丞、寺丞再遷太子中舍曰朝官，便奉朝請。選人作令曰某縣令，京官以上曰知某縣事。」

協辦

今之協辦大學士，即宋之參知政事、唐之同平章、同三品也。宋太宗患趙普之專，問陶穀次宰相之官，穀引唐之參知政事以對，而不引漢之御史大夫，人以為非。然其初參知者不押班，不知印，不升政事堂，殿庭特設專位署銜而已。至道元年詔與宰相輪班知印，同升政事堂，行則並馬，自寇準始。

官銜

《家語•禮運篇》「官有銜，職有序」，注：「銜，治也。」《執轡篇》云「善御馬者正銜勒，善御民者正百官」，官銜之名本此。《封氏見聞記》：「官銜之名，當是選曹補授，須存資歷，聞奏之時，先具舊官名品於前，次書擬官於後，新舊相銜不斷，故云。」錢希白《南部新書》亦云：「官銜者，取其相銜不斷之義，如馬之有銜也。」

帖黃

唐制降敕有所更改，以紙帖之，謂之帖黃。蓋敕書用黃紙，則帖者亦黃紙也。今奏狀劄子皆白紙，有意所未盡，揭其要處，以黃紙別書於後，乃謂之帖黃，蓋失之矣。其表章略舉事目與日月道里，見於前面及封皮者，又謂之引黃，見《石林燕語》。《宋史》中書省大事奏稟，得旨者曰畫黃；小事擬進，得旨者曰錄黃。徽宗時吏惰不勤，凡命令之出於門下者，預列銜，使書名而徐填其事，謂之空黃，見《張叔夜傳》。今人具奏，自摘大旨，用白紙帖之，亦史帖黃，始於崇禎元年三月。

古官尊卑不一

秦漢侍中本丞相史，不過掌虎子、捧唾壺等事，而晉以後之侍中乃宰相也。南朝選貌美者為之，以何偃、阮韜為一雙，似又與漢相似。唐同平章事處資淺之人，在同三品以下；而宋則以同平章事為正相，參知政事次之。漢中書令不過宦者所為，而六朝遂為正相，郭子儀力辭此職，以為太宗曾為中書令。唐樞密使亦宦官也，五代郭崇韜、安重誨領之，遂改為宰相之要任。大抵古小而今大者，尚書、侍郎也；古大而今小者，檢校、提舉也。

漢儀同三司，宋三司、五司

漢安帝以鄧隲為開府儀同三司，三司者，司徒、司空、太尉也，別開一府，同此三司，故曰儀同三司。宋之三司則專管財賦，一鹽鐵使，一度支使，一戶部使也。有副使，有判官。五司者，經略使、安撫使、節度使、觀察使及總管是也，號五司廳。唐節度皆兼觀察、處置三使，宋則以節度歸總管司，觀察歸安撫使，處置歸經略使。

古內、外官時輕時重

漢陳咸思入京城，楊僕恥居關外。齊茹法亮為中書舍人，出為大司農，戀職而泣。唐班景倩入為大理寺少卿，李若水送之曰：「班生此行，無異登仙。」似朝廷官制重內輕外，由來舊矣。乃天寶間薛邕貶左丞為歙州刺史，家人恨降之晚。崔祐甫任兵部員外，求為洪州別駕，賓佐有忤意者，薦為台官，其當遷台閣者，皆以不赴取罪。南朝趙倫之居方伯，公私俱足，入為護軍，頗苦貧窘，以為貶也。元載以仕者多樂京師，惡其逼己，乃制俸厚外官而薄內官，常袞奏之，始加六千緡。後漢郭威以樞密使過洛陽，平章王守恩留守西京，以使相自處，肩輿出迎，威憎之，即日以頭子命白文珂代之。守恩方坐館待見，而吏已報新留守視事於府。歐公以為武臣易一宰相，如更戍卒。古內、外官之忽輕忽重如此。

唐翰林學士最榮

唐學士入直，許借飛龍廄馬，白香山《贈錢翰林詩》曰：「分班皆命婦，對苑即儲皇。」蓋最親宮禁也。是以韋綬，學士也，而覆以蜀襭之袍；韓偓，學士也，而暗藏金蓮之燭。後蜀王建待翰林過優，人尤之，建曰：「我昔直禁軍，見唐天子待翰林之厚，雖朋友不如也，我不過萬分之一耳。」

古中書舍人最尊

唐之中書舍人，宋之知制誥，皆就省中起草，故韋承慶下筆立成，鄭畋動無凝思，人以為才；和蒙閉戶精思，劉濤遣兒代草，人以為不才。富鄭公直制誥，竟封還劉從願妻，封遂國夫人之詞頭，權可謂重矣。

部胥

今六部書吏，漢之都令史也。秩雖二百石，皆士人為之，而有誌有所不屑；故梁冀怒名儒劉常，來舊矣。曰令史，曰書令史。書令史者，即今之帖寫矣。

小史

古樂府「十五府小史」，小史似令史之年輕者，即今之小書辦也。張翰有周小史詩，謝惠連有贈小史杜德靈詩，似乎褻狎。然吳祐舉孝廉，乃越道共雍丘小史黃真歡語移時，則小史又以人重矣。高俅為東坡小史，後見蘇氏子孫，執禮猶恭。

典使

張曲江曰：「牛仙客，河湟一典使耳，使班常伯，天下其謂何？」典使何稱？蓋亦胥吏耳。

僕射自魏晉始尊

僕射一官，秦、漢時侍中、尚書、博士郎皆有此官。在永巷者曰永巷僕射，在軍屯者曰軍屯僕射，又有謁者台僕射。以射稱者，所以重武事也，秩比千石。東漢尚書僕射一人，六百石。獻帝分置左、右僕射。建安四年榮邰為左僕射，卒後贈執金吾，是僕射在兩漢時不甚尊也。自魏置僕射掌大拜授及百官班次，統謁者十餘人，從此迄於六朝，此官遂尊，僕射上表疏只稱名不稱姓。唐時左、右僕射二人，從二品，掌統理六官，為尚書令之貳，令缺則總省事，所謂令僕是也。五尚書、二僕射、一令，謂之八座。宋徽宗詔曰：「前代以僕臣之賤，充宰相之任，可改左僕射為太宰，右僕射為少宰。」








○为桓彦范谢男授官表

臣某言：伏奉某月日恩敕，以臣男某为某官。臣实多幸，偶遭皇运，鸣玉以相，建圭土而王，大锡崇荣，斯亦极矣。先臣老母，复荷渥恩，追亡宠存，光被窀穸。自妻及弟，双绶六珈，阖门振耀，惶惧未已。今臣子某，年方髫龄，服臣之荣，为禄已甚，更承天秩，将何以堪！殊泽荐临，斯厚存宠，敢不奉，拜命之休。无任悚荷之至。


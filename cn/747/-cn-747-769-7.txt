○神女不过灌坛赋（以“飘风疾雨，虑伤仁政”为韵）

有女维神，徘徊恨新。既入文王之梦，方明尚父之仁。君莅灌坛，自其来而有感；妾临（一作归）西海，将欲过以无因。岂非受命上天，禀灵下土。苟当鉴德（鉴德一作国）之职，诚是福谦之主。然而出则驾疾风，鞭暴雨。虽娉婷淑态，所行皆正直之心；而修闪阴徒，在处有晦冥之苦。今则望彼仁境，居惟太公。於国而栋梁斯喻，於民而父母攸同。谧尔封疆，无破块之时雨；恬然草木，绝鸣条之晓风。安得暗恃威灵，长驱徒御。不惟流麦以斯恐，抑亦偃禾而是虑。旧祠已别，固难返驾於今辰。直道须遵，岂可取途於他处。是使泪脸红失，愁蛾翠销。驻霞车而色敛，停宝盖以香飘。潜羡羿妻，明月先逾於清夜；却惭巫女，轻云已度於晴朝。谁见其回惑蕙心，踟蹰兰质。感教化之幸免适，患奔驱之迅疾。花颜惨淡，非嫌胜母之时；玉趾迟留，异恶朝歌之日。王乃愍彼彷徨，询其感伤。既非失佩於江上，亦非遗簪於路旁。入梦之姿，经三日以方过；非熊之道，历千秋而更彰。则知执德感幽者系乎真，操心物者由乎正。苟在神而犹惧，岂於人而不敬。若夫蝗越境而虎渡河，未可与斯而论政。


○條議京營訓練事宜疏 【 京營訓練】

一議訓練、謂京營操法、率多彌文、宜擇營兵中武藝熟閑者、立為教師、每月視等第以給餼廩、上等徵糧六斗、次者三斗、教師缺、即以各軍練成者代補、每歲視分數以定黜陟、全隊有成者、給冠帶候補名色把總、半者賞銀牌花紅、止數十名者、姑准附過、否者革糧隨操、每把總領二百五十人、千總領五百人、如一司一哨練成者、優荐候補、中軍號頭十分之五者厚賞、十分之三者附過、否者責後功、各將領練合營有成者陞都督僉事、副將陞都督同知、俱准實授、半者獎賞、三分之一者照常供職、十分之二者罰治、否者于祖職上降一級回衞、號頭坐營官、則以全營論賞罰、中軍等官、則視該營將領為低昂、以後三年之內、三營補練有効、總協大臣請敕獎諭、仍加恩錄、不効巡視科道參論黜罰、每京營合操之日、總協仍各入一營操畢、掣回一二枝隨即舉砲、令各營先回、而留所掣兵馬步兼試、竟日乃止、分操之日、各將官自掣本營數隊、一體較閱、其所操各藝射把當增高七尺、濶三尺、俾人易從。長鎗圓牌火器弓箭長短相參。俾緩急有濟。各營有馬軍士、俱令盔甲馳馬演習、亦如前議賞罰之、一議將權、言副參遊佐、先時有制于主帥、不獲展布者、宜令各將所部。隨意教演。寬其文法。假以歲時。總協巡視等官。間閱有實効者超荐。虛飾者參劾。不得輕信浮言。挫其銳氣。一議軍法、言國制軍令甚嚴、人不敢犯、今將偷卒驕。勒鈐稍加。怨謗叢起。請自今三令五申。營操之日。有部署巳定而不受約束者。有事未畢而先散者。各隨輕重等則。治罰及其長。有造為飛語譁眾者。輕調烟瘴衞分。重擬死罪。一議將兵、言營卒雖眾、堪戰者少、宜精選三萬人、分為戰兵十枝、統以十將、將有不相宜者、可互調。其選哨總千總法亦如之、選定編列、十伍隊司、取連名供結在官、其十伍隊長哨總千總、取武藝謀勇者以充、伍人中逃一人、責及伍長。二人責及隊長。十人責及哨總。私自更代者。法亦如之。其三萬人外、更選精卒八備兵車兵營內每營量分數百、充為奇兵、以候摘補戰兵之缺。若更不足、則以各衞舍餘驍徤者充之。然不得過萬人。終身不必勾補。各營家丁、當核其武藝高下、以為去留。其選退仍願在營者、止食軍粮帶操、各將領有隱留者。參論降罰。一議補役、言營軍在國初三十餘萬、景泰後始漸消耗、今僅八萬、其獘由于冒替多、清勾難、及補役勞費耳、近雖及補役、漸次釐革、然補軍積弊尚存、每當更替、則府部文書。往來展轉數番徒開騙局。請自今以後。凡各軍有病故告補者。查冊有名。即行該衞覈寔。具結呈部。本部一行各府知會。一送騐軍主事驗發。營操有老弱替僉者。每歲定以春秋二季開操之日。令各軍隨將官過堂。驗視強弱。總是速于更替填補則軍無他費而伍不久虛照例摘牌僉替。備將年貌填記牌面。隨查某營若干。某營若干。不必再候將官造冊。亦不必更候歇操之時。總開手本。先行送部。本部查冊有名。即准收補。無名行衞取結。但係親族。俱准更名食糧。異姓則治妄報者之罪。其尋常逃故。各把總每月朔望報部行衞查補。果丁盡戶絕。發冊清勾。如此因時變通。舊規既不廢格。而告補軍役。與摘牌替役。亦並行而不悖矣。此外則嚴逃軍之法。一月以裏不出自首者。許諸人首告。于本犯名下追銀二兩充賞。有親臨容隱者。連坐稽役之弊。各將官過用者。及友遣者。俱訪治如律。一議馬匹、凡軍中養馬、多賣富差貧。以致失亡數多。請仍照近議。先行給補原數。務足一萬三千五百匹。凡殷實軍士。督責各營將領。查出記簿。每遇兌馬之期。即按部以次兌領。但有損失。先將馬匹印記送官查係五年之內。俱令買補賠償。五年之外。始照舊例追收樁朋肉臟銀兩。上操之時。每月末旬。各營官馬。調集一處。總督巡視點驗。但有瘦損者。五匹以上。并責把總。十匹以上。并責千總。五十匹以上參治將官。至于拐馬在逃者。騎占賃借者。法令具在亦乞申明一體遵守。一議班軍、言國初徵取中都山東河南大寧等都司官軍十六萬、春秋輸戍　京師、乃　祖宗居重馭輕至意、其後在京苦于役作逃故既多。而買間影射之獘。亦日甚矣。今河工未竣。勢不能盡勉、宜行該營、仍將見班官軍、選編隊伍令各備器械、隨營練習、而以選剩老弱者。專備修工之用。

皇明經世文編卷之三百二十三終








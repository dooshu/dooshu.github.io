陆游　东轩

僻巷地无喧，闲人虑不烦。

刺舟回北渚，岸帻倚东轩。

乳鹊行苔径，驯獐触笋藩。

作劳怜野老，唤取倒清樽。

陆游

陆游　东轩

终日在东厢，闲消百刻香。

一枰分黑白，双砚列朱黄。

荷气侵帘馥，桐阴覆井凉。

前知今夕梦，孤榜上潇湘。

陆游

陆游　东轩

榴花零落满苍苔，藆卜忘忧亦已开。

湖海片帆先已具，少安无躁待秋来。

陆游


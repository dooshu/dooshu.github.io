○授李讷中书舍人李言大理少卿制

敕。礼部郎中知制诰李讷等。彰施帝载，润色王猷，朝出乎九重，夕驰於四表。必资其金相玉立之器，怀其腾蛟吐凤之才，以发挥人文，流布天泽。而皋繇作士，谟明以赞至理；定国持刑，公平而昌後嗣。使匹妇无霜之叹，遐离束湿之冤。阴阳气和，手足可措。必在乎理狱之官，明慎用刑，哀矜守法。今讷言等皆以器能犀利，文彩光华。演纶推倚马之工，剖竹著悬鱼之化。以兹迁擢，谁曰不然。勉吾右文恤刑之意也。讷可守中书舍人，言可大理少卿。


◇告瑞宗庙制（十七年五月戊子）

天生神物，以应王者，远人慕化，实由有德。朕以虚薄，何以享斯？唯高祖、光武圣德所被，不敢有辞。其敬举觞，太常择吉日策告宗庙。其赐天下男子爵，人二级；三老、孝悌、力田人三级；流人无名数欲占者人一级。鳏、寡、孤、独、笃癃、贫不能自存者粟，人三斛。郎、从官视事十岁已上者帛十匹。中二千石、二千石下至黄绶，贬秩奉赎，在去年以来皆还赎。（《后汉·明纪》）


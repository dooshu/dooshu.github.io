爲萧重让尚书敦劝表

臣某言：臣五写丹翘，宜蒙凝炤；一降王人，遂无蠲察。复遣尚书臣岱、兼侍中臣奂等，奉宣慈灵，重赐勉诲。镜伏廻环，悯默失图，心魄交懅，渊谷非譬。【中谢。】臣自初被诏，迄於今时，载慙载疑，以悚以厉，岂非深惧鸿典，永忧末躬。故琴瑟徒鸣，不传广乐之响；灯烬空举，焉续景星之耀。何则？卓乎小者不足以任大，守於蔽者不可以语通。臣器乏渊源，识暗机务。伦济夷险，每凭璿历之远；龛折氛蜺，辄资羣才之効。臣宁有采奇鉴隐之能，网国提民之功乎？不谓过延渥洽，谬攀河汉，荣宗蒀葐，宠华纬映，藉声探议，共知其幸。况傅保之崇，殷周特贵；牧司之寄，魏晋称重。上昭妙德，次拟英勳，有踰兹序，尠不紊裂。今陛下方辟金门之听，调绣扆之政，何得去礼废雅，近於臣始？旣无前章，孰表後世？臣才孤位峻，待罪无日矣。情哀理感，事尽於斯。伏愿一运天景，微见藿心，则物不逃形，臣何恨焉。不胜燋忧狼狈之至。


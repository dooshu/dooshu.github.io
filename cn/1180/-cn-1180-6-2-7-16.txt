答三边总督论番情


石公前为宋御史所窘，急于图功，以解群议，遂轻用弗询之谋，遽为掩袭之计，致损威伤重，殊可恨惋。

大抵西之番族，广之猺、獞，事体略同。狐鼠鼪鼬，潜伏岰林，穴居险阻，非可以力胜者也。制御之法，惟当选任谋勇将士，修险阻，明烽燧，责成近边熟番，远为哨备，厚其赏给，约束沿边军人，无容勾引番人，交易图利。有警务先觉预备，奋勇追逐，必令挫折，则熟番皆畏威怀德，而生番自不敢犯。今不思以计胜之，而轻用不教之兵，深入险阻之地。虽微二将之隙，亦鲜有不败者。此事在军门为近，抚台隔远，难于调度。可语石公，前事已如此，今须慎重审发，不可以严旨责成，人言旁指，遂尔惶恐，复为轻动。目今天暑，草木蒙密，道路崎岖，恐难进兵。总兵人马，亦不须西驻，枉费粮饷，且只守险设伏，以待不虞。责成熟番，发其阴私，诱以厚赏，为我哨守。待秋冬水冻林疏，然后相机进取，或明出以示兵威，或掩袭以攻不备，必有奇道，乃可制胜。但一创之，以泄边人之愤，足矣。固不能草薙而兽芟之矣。

闻番人恃茶以为命，须严土人通番之禁，使私茶不得出，则我得制其死命。至于番功之赏，不过数金，诚为太薄。今宜比照倭功例，稍厚其赏，庶人肯用命也。凡此皆书生遥度之言，未知果当机宜否？漫附以备采择焉。






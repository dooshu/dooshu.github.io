卷一百三十一

钦定四库全书

历代名臣奏议卷一百三十一

明　杨士奇等　撰

用人

唐高祖武德元年河南州县相继降唐刘武周降将寻相等多叛去诸将疑尉迟敬德囚之屈突通殷开山言於秦王世民曰敬德若叛岂在寻相之後邪遽命释之引入卧内赐之金曰丈夫意气相期勿以小嫌介意吾终不信谗言以害忠良公宜体之必欲去者以此金相资表一时共事之情也世民以五百骑行战地世充帅步骑万余猝至围之单雄信引槊直趋世民敬德跃马大呼横刺雄信坠马翼世民出围更帅骑兵还战屈突通引大兵继至世充大败仅以身免世民谓敬德曰公何相报之速也自是宠遇日隆

武德中杜如晦爲秦王府兵曹参军俄迁陕州揔管府长史房玄龄曰府寮去者虽多盖不足惜杜如晦聦明识达王佐才也若大王守藩端拱无所用之必欲经营四方非此人莫可秦王自此弥加礼重寄以心腹遂奏爲府属尝参谋帷幄

太宗即位玄龄爲中书令奏言秦府左右未得官者共怨前宫及齐府左右处之先已帝曰古称至公者盖谓平恕无私丹朱商均子也而尧舜废之管叔蔡叔兄弟也而周公诛之故知君人者以天下爲心无私於物昔诸葛亮孔明小国之相犹曰吾心如称不能爲人作轻重况我今理大国乎朕与公等衣食出於百姓百姓人力已奉於上而上恩未被於下今所以择贤才者盖爲求安百姓也用人但问堪否岂以新故异情凡一面尚自相亲况旧人而顿忘也才若不堪亦岂以旧人而先用今不问能不能而直言其怨嗟岂是至公之道耶魏徵爲太子洗马帝召责之曰汝离间我兄弟何也徵慷慨自若从容对曰皇太子若从臣言必无今日之祸帝爲之敛容厚加礼异擢拜谏议大夫冯立爲东宫率帝数之曰汝昨者出兵来战大杀伤我兵将何以逃死立饮泣而对曰立出身事主期以効命当战之日无所顾惮因歔欷悲不自胜帝慰勉之授左屯卫中郎将太宗时御史大夫杜淹奏诸司文案恐有稽失请令御史就司检校上以问封德彛对曰设官分职各有所司果有愆违御史自应纠举而淹所言大爲烦碎淹默然上问淹何故不复论执对曰德彛所言真得大体臣诚心服不敢遂非上悦曰公等各能如是朕复何忧尚书左仆射杜如晦奏言监察御史陈师合上拔士论兼人之思虑有限一人不可緫知数职以论臣等帝谓戴胄曰朕以至公理天下今任玄龄如晦非爲勲旧以其有才行也此人妄事毁谤止欲离间我君臣昔蜀後主昏弱齐文宣狂悖然国称理者以任诸葛亮杨遵彦不猜之也朕今任如晦等亦复如法流陈师合于岭外魏徵爲秘书监有告谋反帝曰魏徵昔吾之雠止以忠於所事吾遂拔而用之何乃妄生谗构竟不问徵遽斩所告者

帝谓侍臣曰化及与玄感即隋大臣受恩深者子孙皆反其故何也岑文本对曰君子乃能怀德荷恩玄感化及之徒并小人也古人所以贵君子而贱小人帝曰然太宗尝谓侍臣曰朕每日夜恒思百姓间事或至夜半不寐惟恐都督刺史堪养百姓以否故於屏风上録其姓名坐卧恒看在官如有善事亦具列於名下朕居深宫之中视听不能及远所委者惟都督刺史此辈实理乱所系尤须得人帝又谓侍臣曰爲政之要惟在得人用非其才必难致理今所任用必须以德行学识爲本谏议大夫王珪曰人臣若无学业不能识前言往行岂堪大任汉宣帝时有诈称卫太子聚观者数万人衆皆致惑隽不疑断以蒯瞶之事宣帝曰公卿大臣当用经术明於古义者此则固非刀笔俗吏所可比拟帝曰信如卿言帝又谓侍臣曰朕看古来帝王以仁义爲治者国祚延长任法御人者虽救一时败亡亦促既见前王成事足定元龟今欲专以仁义诚信爲治望革近代之浇薄也珪对曰天下凋丧日久陛下承其余弊弘道移风万代之福但非贤不理惟在得人帝曰朕思贤之情岂舍梦寐给事中杜正伦进曰世必有才随时所用岂待梦傅说逢吕尚然後治乎帝纳之帝又谓岑文本曰梁陈名臣有谁可称复有子弟堪招引否文本奏言隋师入陈百司分散莫有留者唯尚书仆射袁宪独在其主之傍王世充将受隋禅羣僚表请劝进宪子国子司业承家托疾独不署名此人父子足称忠烈承家弟承序今爲建昌令清贞雅操实继先风由是召拜晋王友兼令侍读寻授弘文馆学士

帝曰百官之内应有堪用者朕未能知之不可造次爲天下主诚亦难朕今行一事则爲天下所观出一言即爲天下所听用得好人爲善者皆劝误用恶人不善者竞进赏当其劳无功者自退罚当其罪爲恶者诫惧故知赏罚不可轻行用人弥须审悉侍中魏徵对曰举选之事自古爲难故考绩黜陟察其善恶今欲求人必须先访其行审知其善然後任之假令此人不能济事只是才力不及不爲大害误用恶人假今强干爲患极多但乱代爲求其材不顾其行太平必须材行俱兼始可任用也帝曰夫人之身假令无病不免有疥癣及时有小恶处用人求备理实爲难徵对曰自古爲政但举大体尧舜之时非全无恶但爲恶者少桀纣之代非全无善但爲恶者多譬如百尺之木岂能无一枝节今官人居职岂能全不爲非但犯罪者少即是大化所司奏淩敬乞贫之状帝责徵等滥进人徵曰臣等每蒙顾问常具言其长短有学识强谏争是其所长爱生活好经营是其所短今淩敬爲人作碑文教人读汉书因兹附托回易求利与臣等所说不同陛下未用其长惟见其短以爲臣等欺罔实不敢心服帝纳之

徵频论止足之分帝未之许徵曰羣臣委任既久许其避退权用之次观其能否既得预察羣才又无独任之谤使善人得进长廉让之风若能行之於今足爲将来永法帝曰信如公言然论者犹有同异时至京下当别议帝尝坐於丹霄门外之西堂引徵及右仆射李靖中书令温彦博等入宴言及羣臣才行谓靖等曰朕自爲王至於今日官人或上书献计劝朕爲善者多矣日月稍久官职渐大志意即移言论渐少无不衰倦唯魏徵与朕爲善官职益高志节弥厉见朕一事失所甚於己身有过朝夕孜孜终始如一自即位以来唯见此一人而已是以敬之重之同於师傅不以人臣处之其後每谓房玄龄等曰魏徵被我拔擢特异其报我亦深矣君与我契阔艰辛多历年所劳苦之极人莫能加然自即位以来辅弼我躬安我社稷成我今日功业爲天下所称君不得与魏徵比矣徵多病辞职帝曰公独不见金在鑛何足贵邪善冶鍜而爲器人乃宝之朕方自比於金以卿爲良匠而加砺焉卿虽疾未及衰庸得便尔帝又谓羣臣曰爲政者岂待尧舜之君龙益之佐自我驱使魏徵天下乂安边境无事时和岁稔其忠益如此先是将发十六道黜陟大使畿内道未有其人帝亲定之问房玄龄等曰此道事最重谁可先使右仆射李靖对曰畿内事非魏徵莫可帝作色曰朕欲向九成事亦不小宁遣魏徵耶朕每行不欲与其相离者适爲其见朕是非必无所隐今从公等语遣去朕若有得失公等能止邪乃令李靖充使魏徵从往九成宫帝又与羣臣论及十六国诸王优劣曰苻永固何独爲所称房玄龄对曰爲任使得人则见称无其人则不见称当时为有王景略帝谓羣臣曰此犹朕之有魏徵徵拜谢焉徵既亡帝使人至其家得书一纸始半藁其可识者曰天下之事有善有恶任善人则国安用恶人则国弊公卿之内情有爱憎憎者惟见其恶爱者止见其善爱憎之间所宜详慎若爱而知其恶憎而知其善去邪勿疑任贤勿猜可以兴矣

侍御史马周上疏曰理天下者以人爲本欲令百姓安乐在刺史县令县令既衆不可皆贤若每州得良刺史则合境苏息天下刺史悉称圣意则陛下可端拱岩廊之上百姓不虑不安自古郡守县令皆妙选贤德欲有迁擢爲将相必先试以临民或从二千石入爲丞相及司徒太尉者朝廷必不可独重内臣外刺史县令遂轻其选又刺史多武夫勲人或京官不称职始出补外折冲果毅身力强者入爲中郎将其次乃补边州而以德行才术擢者十不能一所以百姓未安殆由於此帝因谓侍臣曰刺史朕当自简择县令诏京官五品已上各举一人

治书侍御史刘洎以爲左右丞相宜特加精简上疏曰臣闻尚书万机实爲政本伏寻此选授任诚难是以八座比於文昌二丞方於管辖爰至曹郎上应列宿苟非称职窃位兴讥伏见比来尚书省诏勅稽停文案壅滞臣诚庸劣请述其源贞观之初未有令仆于时省务繁杂倍多於今而左丞戴胄右丞魏徵并晓达吏方质性平直应弹举无所回避陛下又假以恩慈自然肃物百司匪解抑此之由及杜正伦续任右丞颇亦厉下比者纲维不举并爲勲亲在位器非其任功势相倾凡在官僚未循公道虽欲自强先惧嚣谤所以郎中予夺惟事咨禀尚书依违不能断决或纠弹闻奏故事稽延按虽理穷仍更盘下去无程限来不责迟一经出手便涉年载或希旨失情或避嫌抑理勾司以案成爲事了不究是非尚书用便僻爲奉公莫论当否互相姑息惟事弥缝且选衆授能非才莫举天工人代焉可妄加至於懿戚元勲但宜优其礼秩或年高及耄或积病智昏既无益於时宜当置之以闲逸久妨贤路殊爲不可将救兹弊且宜精简尚书左右丞及左右郎中如并得人自然纲维备举亦当矫正趋竞岂惟息其稽滞哉疏奏寻以洎爲尚书左丞

高宗时魏元忠迁监察御史帝尝从容曰外以朕爲何如主对曰周成康汉文景也然则有遗恨乎曰有之王义方一世豪英而死草莱议者谓陛下不能用贤帝曰我适用之闻其死顾已无及元忠曰刘藏器行副於才陛下所知今七十爲尚书郎徒叹彼而又弃此帝默然慙

武后时麟台正字陈子昂上军国利害疏曰臣伏见陛下忧劳天下百姓恐不得所又发明诏将降九道大使廵察天下诸州兼申黜陟以求人瘼甚大惠也天下百姓幸甚臣窃以爲美矣未尽善也何以言之陛下所以降明使岂非欲令天下黎元衆庶知陛下夙兴夜寐忧勤念之邪欲天下贤良忠孝知陛下夙兴夜寐思任用之邪欲使天下奸人暴吏亦知陛下夙兴夜寐务欲除之耶陛下圣意必若以此而发使乎则愚臣窃见陛下之使有未尽善也若愚臣所谓使者先当雅合时望务爲衆人所推仁爱足以存恤孤惸贤明足以进拔幽滞刚直足以不避强御明智足以照察奸非然後使天下奸人畏其明而不敢爲恶也天下强御惮其直而不敢爲过也天下英奇慕其德而乐爲之用也天下孤寡赖其仁而欣戴其恩也夫如是然後可以论出使矣故輶轩未动於京师天下翕然皆己知矣今陛下使犹未出朝廷行路市井之人皆以爲非任朝廷有识者亦不称之夫天子之使未出魏阙朝廷之人皆已轻之何况天下之衆哉夫欲黜陟求瘼岂可得也陛下所以有此失者在不选人亦轻此使非天下之大任故陛下遂大失至於此也宰相复以爲寻常但奉诏而行之苟以出使爲名不求任使之实故使愈出而天下愈弊使弥多而天下弥不宁其故何哉是朝廷轻其任也轻其任则不择人不择人则使非其实使非其实则黜陟不明刑罚不中朋党者进贞直者退徒使天下百姓修饰道路送往迎来无益於圣敎耳臣久爲百姓实委知之陛下欲令天下黎庶知陛下夙兴夜寐忧勤政化不可得也故臣以陛下大失在於此也夫欲正其末者必先端其本清其流者必先洁其源自然之符也国家兹弊亦已久矣今陛下若不重选此使妙得其人天下黎元必谓陛下尚行寻常之政不能革此弊也则贤人必不出贪吏必得志惸独必哀吟天下百姓无荷赖於陛下此使也臣不胜有愿愿陛下与宰相更妙选朝廷百官素有威重名节爲衆人所推者陛下因大朝日亲御正殿集百僚公卿设礼仪以使者之礼见之於是告以出使之意殷懃儆戒无敢忒????遂授以旌节而发遣之先自京师而访犲狼然後揽辔登车以清天下若如是臣必知陛下圣敎不旬月之间天下家见而户习也昔尧舜氏不下席而天下理者盖黜陟幽明能折中耳今陛下方开中兴之化建万代之功天下瞻望冀见圣政此之一使是陛下爲政之大端也谚曰欲知其人观其所使不可不慎也若陛下必知不可得其人则不如不出使出使烦数无益於化但劳天下之人是犹烹小鳞而数挠之耳伏惟陛下察焉

子昂又上论牧宰疏曰臣伏惟陛下当今所共理天下欲致太平者岂非宰相与诸州刺史县令耶陛下若重此而理天下乎臣见天下理也若陛下轻此而理天下乎臣见天下不得理也何者宰相陛下之腹心刺史县令陛下之手足未有无腹心手足而能独理者也臣窃观当今宰相已略得其人矣独刺史县令陛下尚犹轻之未见得其人是以腹心虽安而手足犹病而天下至今所以未得大利耳臣窃惟刺史县令之职实陛下政敎之首也陛下布德泽下明诏将示天下百姓必待刺史县令爲陛下谨宣之故得其人则百姓家见而户闻不得其人但委弃有司而挂墙壁耳陛下欲使家兴礼让吏朂清勤不重选刺史县令将何道以致之耶愚臣窃见陛下未有舟楫而欲济江河不可得也臣比在草茅爲百姓久矣刺史县令之化臣实委知国之兴衰莫不在此职也何者一州得贤明刺史以至公循良爲政者则千万家赖其福若得贪暴刺史以徇私苛虐爲政者则千万家受其祸矣夫一州祸福且如此况天下之衆岂得胜道哉故臣以爲陛下政化之首国之兴衰在此职也臣伏见陛下忧勤政理欲安天下百姓无使疾苦然犹未以刺史县令爲念何可得哉臣何以得知陛下未以刺史县令爲念臣窃见吏部选人补一县令如补一县尉耳但以资次考第从宦游历即补之不论贤良德行能以化人而拔擢见用者纵吏部侍郎时有不知此弊而欲超越用人则天下小人已嚣然相谤矣所以然者习於常而有惊恠也所以天下庸流一杂贤不肖莫分但以资次爲选不以才能得职所以天下淩迟百姓无由知陛下圣德勤劳夙夜之念但以愁怨以爲天子之令遣如此也自有国来此弊最深而未能除也岂不甚哉昔汉宣帝有言曰朕之所共理天下者岂非良二千石乎故宣帝之时能委任矣伏愿陛下与宰相深思妙选以救正此弊使天下之人稍得以安臣有计然甚鄙近未能着之於书愿陛下兴念明宰相图之以安天下幸甚幸甚

武后时魏元忠爲张易之兄弟所构狱方急苏安恒独申救曰王者有容天下之量故济其心能进天下之善故除其恶不然则鬼神冯怒隂阳纷舛陛下始革命勤秉政枢博逮谋猷天下以爲明主暮年厌怠谗佞炽结水火相灾百姓不亲五品不逊天下以爲暗君邪正糅进狱讼寃剧何昔是而今非邪居安忘危之失也窃见元忠廉直有名位宰相履忠正邪佞之徒嫉之若雠易之兄弟无功无德但以冯附不閲数朞位势隆极指马献蒲先害善良自元忠下狱人人偶语谓易之交乱且及四国烈士抚髀忠臣钳口惧易之之权恐先谏受戮虚死无名况贼虏方强赋敛重困而自纵谗慝揺变遐迩臣恐四夷低目窥觇爲边鄙患百姓托义以清君侧逐鹿之人叩关而至陛卫左右从中以应争锋朱雀之门问鼎大明之宫陛下何以谢之臣今计者莫若收雷电之威解恢恢之网复爵还位君臣如初则天下幸甚陛下纵不能斩佞臣塞人望且当抑夺荣宠翦其羽翅无使骄横爲社稷之忧疏奏易之等大怒遣刺客邀杀之赖凤阁舍人桓彦范等悉力营解乃免

明堂灾沂州刺史韦承庆上疏谏曰以文明垂拱後执政者未满岁率以罪去大抵皆恶逆不道夫构大厦济巨川必择文梓艅艎若亟毁而败则是架朽木乘胶船也臣谓陛下求贤之意切而取人之路寛故一言有合而付大任夫以尧举舜犹历试诸难况庸庸者可超处辅相以百揆万几畀小人哉书闻不报

证圣初诏九品以上陈得失获嘉主簿刘知几上言君不虚授臣不虚受妄受不爲忠妄施不爲惠今羣臣无功遭遇辄迁至都下有车载斗量杷推椀脱之谚又谓刺史非三载以上不可徙宜课功殿明赏罚后嘉其直长安中武后谓狄仁杰曰安得一奇士用之仁杰曰陛下求文章资历今宰相李峤苏味道足矣岂文士龌龊不足与成天下务哉后曰然仁杰曰荆州长史张柬之虽老宰相材也用之必尽节於国即召爲洛州司马它日又求人仁杰曰臣尝荐张柬之未之用也后曰迁之矣曰臣荐宰相而爲司马非用也乃授司刑少卿迁秋官侍郎

韦嗣立拜凤阁侍郎同凤阁鸾台平章事时州县非其人后以爲忧李峤唐休璟曰今朝廷重内官轻外职每除牧守皆诉不行非过累不得遣请选台阁贤者分典大州自近臣始后曰谁爲朕行嗣立曰内典机要非臣所堪请先行以示羣臣后悦以本官检校沂州刺史中宗神龙中萧至忠授中书侍郎同中书门下平章事上疏陈时政曰求治之道首于用贤苟非其才则官旷官旷则事废事废则人残历代所以陵迟者此也今授职用人多因贵要爲粉饰上下相蒙苟得爲是夫官爵公器也恩幸私惠也王者止可以金帛富之梁肉食之以存私泽也若公器而私用之则公义不行而劳人解体私谒开而正言塞日朘月削卒见凋弊今列位己广冗员复倍陛下降不赀之泽近戚有无涯之请台阁之内朱紫充满官秩益轻恩赏弥数才者不用用者不才故人不効力官匪其人欲求治固难矣又宰相要官子弟多居美爵并宰才艺而更相诿托诗云私人之子百僚是试或以其酒不以其浆鞙鞙佩璲不以其长此言王政不平而衆官废职私家子列试荣班徒长其佩尔臣愿陛下爱惜爵赏官无虚授进大雅以枢近退小人於闲左使政令惟一私不害公则天下幸甚且贞观故事宰相子弟多居外职非直抑强宗亦以择贤才尔请自宰相及诸司长官子弟并授外官共宁百姓表里相统帝不纳

韦嗣立爲兵部尚书论职官多滥上疏曰臣闻设官分职量才置吏此本於理人而务安之也故书曰在知人在安民知人则哲能官人安民则惠黎民怀之能哲而惠何忧乎驩兜何畏乎有苖者是也此明官得其人而天下自理矣古者取人必先采乡曲之誉然後辟於州郡州郡有声然後辟於五府才着五府然後升之天朝此则用一人所择者甚悉擢一士所历者甚深孔子曰譬有美锦不可使人学制此明用人不可不审择也用得其才则治非其才则乱治乱所系焉可不深择之哉凡今之取人有异此道多未甚试効即顿迁擢夫竞趋者人之常情侥幸者人之所趣而今务进不避侥幸者接踵比肩布於文武之列有文者用理内外则有回邪赃汚上下败乱之忧有武者用将军戎则有庸懦怯弱师旅丧亡之患补授无限员缺不供遂至员外置官数倍正阙曹署典吏困於只承府库仓储竭於资俸国家大事岂甚於此古者悬爵待士唯有才者得之若任以无才则有才之路塞贤人君子所以遁迹销声常怀叹恨者也且贤人君子守於正直之道远於侥幸之门若侥幸开则贤者不可复出矣贤者遂退若欲求人安化洽复不可得也人若不安国将危矣陛下安可不深虑之

玄宗时姚崇尝於帝前序次郎吏帝左右顾不主其语崇惧再三言之卒不荅崇趋出内侍高力士曰陛下新即位宜与大臣裁可否今崇亟言陛下不应非虚怀纳诲者帝曰我任崇以政大事吾当与决至用郎吏崇顾不能而重烦我邪崇闻乃安由是进贤退不肖而天下治

宣义郎左拾遗内供奉张九龄上封事曰臣所以上事以臣愚见并当时尤切不敢饰词伏愿陛下亲览可否之宜幸甚幸甚臣伏以陛下自克清内难光宅天下常欲跻人於富寿致国於太平圣虑每勤德音屡发然犹黎人未息水旱爲忧臣窃伏思之有由然矣臣闻乖政之气发爲水旱天道虽远其应甚速昔者东海枉杀孝妇旱者久之一吏不明匹妇非命则天爲之旱以昭其寃况今六合之间元元之衆莫不悬命於县令宅生於刺史陛下所与共理此尤亲於人者也多非其任徒有其名致旱之由岂惟孝妇一事而已是以亲人之任宜得其贤用才之道宜重其选而今刺史县令除京辅近处雄望之州刺史犹择其人县令或备员而已其余江淮陇蜀三河诸处除大府之外稍稍非才但於京官之中出爲州县者或是缘身有累在职无声用於牧宰之间以爲斥逐之地或因时附会遂忝高班比其势衰且无他责入谓之不称京职亦乃出爲刺史至於武夫流外积资而得官成於经久不计於有才诸若此流尽爲刺史其余县令已下固不可胜言盖甿庶所系国家之本务本务之职反爲好进者所轻承弊之人每遭非才者所扰陛下圣化从此不宣皆由不重亲人之选以成其弊而欲天下和洽固不可得也古者刺史入爲三公郎官出宰百里莫不互有所重劝其所行臣窃怪近俗偏轻此任今朝廷卿士入而不出於其私情遂自得计何则京华之地衣冠所聚子弟之间身名所出从容附会不劳而成一出外藩有异於此人情进取岂忘於私但立法制之不敢违耳原其本意固私是欲今大利在於京职而不在於外郡如此则智能之士欲利之心日夜营营宁肯复出爲刺史县令而陛下国家之利方赖智能之人此辈既自固而不行在外者又技痒而求入如此则智能之辈常无亲人之责陛下又未格之以法无乃甚不可乎故臣愚以爲欲理之本莫若重刺史县令此官诚重智能者可行正宜悬以科条定其资历凡不历都督刺史有高第者不得入爲侍郎列卿不历县令有善政者亦不得入爲台郎给舍即虽远处都督刺史至於县令以次差降以爲出入亦不得十年频任京职又不得十年尽任外官如此设科以救其失则内外通理万姓获宁如积习爲常遂其私计陛下独宵衣旰食天下亦未之理也又古之选用贤良取其称职或遥闻而辟召或一见而任之是以士修素行不图侥幸羣小不逮亦用息心以故奸僞自止流品不杂今天下未必理於上古而事务日倍於前诚为不正其本而设巧於末所谓末者吏部条章动盈千百刀笔之吏辩析毫厘节制抢攘溺於文墨胥吏之猾又缘隙而起臣以爲始造簿书以备用人之遗忘耳今反求精於案牍不急於人才亦何异遗剑中流而刻舟以记去之弥远可爲伤心凡有称吏部之能者则曰从县尉与主簿与县丞斯选曹执文而善知官次者也惟据其合与不合不论贤与不肖大略如此岂不谬哉陛下若不以吏部尚书侍郎爲贤必不授以职事尚书侍郎既以贤而受委岂复不能知人知人之难虽自古所谨而拔十得五其道可行今则执以格条贵於谨守幸其心能自觉者每选於所拔亦有三人五人若又专固者则亦一人不拔据资配职自以爲能爲官择人初无此意故使时人有平配之议官曹无得贤之实朱紫同色清浊不分是於圣朝有何裨益故臣以爲选部之法弊於不变变法之易在陛下涣然行之假如今之铨衡欲自爲意亦限行之已久动必见疑遂用因循益爲浮薄今若刺史县令精核其人即每年当管之内应有合选之色先委考其才行堪入品流然後送台台又推择据所用之多少爲州县之殿最一则州县慎於所举必取入官之才二则吏部因其有成无多庸人之数纵有不任送者妄起怨端且犹分谤於外台不至諠譁於南省今则每岁选者动以万计京师米物爲之空虚岂多士若斯盖渝滥至此而欲仍旧致理难於改制祗益文法烦碎贤愚浑杂就中以一诗一判定其是非适使贤人君子从此遗逸斯亦明代之阙政有识者之所叹息也又天下虽广朝臣虽衆而士之名贤诚可知也若使毁誉相乱听受不明事将已矣无复可说如知其贤能各有品第每一官缺而不以次用之则是知而不爲焉用彼相借如诸司清要之职当用第一之人及其要官缺时或以下等叨进以故时议无高无下惟论得与不得自然清议不立名节不修上善则守志而後时中人则躁求而易操其故何哉朝廷若以令名进人士子亦以修名获利而利之所出衆则趋焉已而名利不出於清修所趣多归於人事其小者苟求取得一变而至阿私其大者许以分义再变而成朋党斯并敎化渐渍使之必然故於用人之际不可不第高下若高下有次不可妄干天下士流必刻意修饰思齐日衆刑政自清此皆兴衰之大端焉不可不察易曰履霜坚氷至言圣人之见终始之徵矣臣今所言上刺史县令等事一皆指实纵臣所欲变法不合时宜伏望更发睿图及询於执事作爲长算振此颓风使官修其方人受其福天下幸甚伏惟陛下聪明神武动以圣断正当可爲之运未行反本之法微臣企竦窃有所望伏愿少留宸睠稍览愚诚必无可施行弃之非晚不胜尘露禆补之诚

肃宗至德元年北海太守贺兰进明诣行在上命房琯以爲御史大夫琯以爲摄御史大夫进明入谢上怪之进明因言与琯有隙且曰晋用王衍爲三公祖尚浮虚致中原板荡今房琯专爲迂阔大言以立虚名所引用皆浮华之党真王衍之比也陛下用爲宰相恐非社稷之福且琯在南朝佐上皇使陛下与诸王分领节制仍置陛下於沙塞空虚之地又布私党於诸道分统大权其意以爲上皇一子得天下则已不失富贵此岂忠臣所爲乎上由是踈之

代宗大历十四年常衮言於上曰陛下久欲用李泌昔汉宣帝欲用人爲公卿必先试理人请且以爲刺史使周知人间利病俟报政而用之

初天下用兵官爵冗滥元王秉政贿赂公行及衮爲相思革其弊四方奏请一切不与而无甄别贤愚同滞崔佑甫欲收时望作相未二百日除官八百人前後相矫终不得其适上尝谓佑甫曰人或谤卿所用多涉亲故何也对曰臣爲陛下选择百官不敢不详慎苟平生未之识何以谙其才行而用之上以爲然

德宗兴元元年萧复奉使自江淮还与李勉卢翰刘从一俱见上勉等退复独留言於上曰陈少游任兼将相首败臣节韦臯幕府下僚独建忠义请以臯代少游镇淮南使善恶着明上然之

贞元十六年义成节度使卢羣卒贾眈曰凡就军中除节度使必有爱憎向背喜惧者相半故衆心不安自今愿陛下只自朝廷除人庶无他变

十八年浙东观察使裴肃既以进奉得进齐总掌後务刻剥以求媚又过之擢爲衢州刺史给事中许孟容封还诏书曰衢州无他虞齐总无殊绩忽此超奬深骇羣情若有可録愿明书劳课然後超改以解衆疑诏遂留中上召孟容奬之

德宗时门下侍郎赵憬陈前世损益当时之变献审官六议一议相臣曰中外知其贤者用之能者任之责材之备为不可得二议庶官曰臣尝谓拔十得五贤愚犹半陛下曰何必五也十二可矣故广任用明殿最举大节略小瑕随能试事用人之大要也三议京司阙官曰今要官阙多闲官员多要官以材行闲官以恩泽是选拔少优容衆也宜补阙员以育人材四议考课曰今内庶僚外刺史课最尤者擢以不次善矣臣谓黜陟宜责岁限若任要重未当迁者加爵或秩其余进退宜示迟速之常若课在中考如限者平转而历试之即无苟且之心滞淹之虑五议遗滞曰陛下委宰辅举才不徧知也则访之庶僚又不徧知也访之衆人衆声嚣然十誉之未信一毁之可疑臣谓宜采士论以誉多者先用非大故者勿弃六议藩府官属曰诸使辟署务得才以重府望能否已试则引而置之朝无俾久滞帝皆然之翰林学士陆贽荐袁高等状曰臣近因奏对言及任人陛下累叹乏才惘然忧见於色臣退而思省且喜且慙所喜者乐陛下急於求贤明君致理之资也所慙者耻近侍不能荐士微臣窃位之罪也辄自揣择思举所知犹惧鉴识不明品藻非当反覆参校未果上闻昨蒙宣示中书进拟量移官今臣审看可否者因悟贬降之辈其中甚有可称臣以素所谙知兼闻公议此状之内仅得十人状所不该又有三四或因连累左黜或遭谗忌外迁互有行能咸着名迹寘之清列皆谓良材若但准例量移及令仍旧出守固非陛下爱贤之意亦乖海内望理之心傥蒙特恩追赴行在试垂访接必有可观録用弃瑕既符德号振淹求旧亦阐大猷谨録荐陈庶备采择其余差序远近并具别状以闻

?又论替换李楚琳状奏曰右钦溆奉宣圣旨李楚琳不可久在凤翔欲候朕到日简择一人替楚琳充节度使楚琳别与一官便随朕归京既有迎驾诸军威势甚盛因此替换亦是权宜卿宜商量稳便否者臣闻王者有作先怀永图谋必可传事必可继不因利以苟得不乘便而幸成故能上下相安而理可长久也彼楚琳者固是乱人乘国难而肆逞其奸贼邦君而篡居其位按以典法是宜汚瀦既属多虞不遑致讨乃分之以旄钺又继之以宠荣逮至南巡颇全外顺道途无壅亦有赖焉虽朝命累加盖非获已然王言一出则不可渝纵阙君臣之恩犹须进退以礼今若因行幸之威势假迎扈之兵甲易置以归是同虏执以言乎除乱则不武以言乎务理则不诚祸变繁兴爲日久矣负衅居位岂唯一人以此时巡後将安入以此抚御谁其感怀昔汉高僞游韩信见获功臣继叛天下几危征伐纷纭以至没代其徼幸之不可也如此陛下得不爲至戒哉议者谓之权宜臣又未谕其理夫权之爲义取类权衡衡者称也权者锤也故权在於悬则物之多少可准权施於事则义之轻重不差其趣理也必取重而舍轻其远祸也必择轻而避重苟非明哲难尽精微故圣人贵之乃曰可与适道未可与立可与立未可与权言知几之难也今者甫平大乱将复天衢辇路所经首行胁夺易一帅而亏万乘之义得一方而结四海之疑乃是重其所轻而轻其所重谓之权也不亦反乎以反道爲权以任数爲智君上行之必失衆臣下用之必陷身历代之所以丧乱而长奸邪由此误也夫以韩信才略当时莫俦且负嫌猜已遭告讦纵之足以乱区?除之可以安国家幸而成擒犹谓失策当时被攻战之害百代流诡诈之讥况楚琳卒伍凡材厮养贱品因时扰攘得肆猖狂非有陷坚殪敌之雄出奇制胜之略颇同狐鼠乘夜睢盱晨光既升势自跧缩今郊畿已乂武卫方严汧陇镇压於其西邠泾扼制於其北顾是岐下若居掌中以楚琳琐劣之资处掌中控握之地纵令蹢躅何恶能爲愿陛下姑务含弘普安反侧促驾遄止録功犒勤敷肆眚之恩布惟新之令然後徵韦臯楚琳俾入分文武之职择元勲宿望命出总岐陇之师则彼承诏欣荣奔走不暇安敢虿介复劳诛锄措置得宜万无一跌何遽过动不爲後图仰希睿聪试更详虑谨奏

贽又答论萧复状奏曰右钦溆奉宣圣旨卿所奏萧复事朕已具悉假使更无别意终是不识事宜今廵行诸道转恐事多乖失缘孟曍年老今欲除萧复爲福建观察使便令赴任去就亦应得所卿意以爲何如者伏以将相之任所委皆崇中外迭居亦是常理然君臣有礼进退不可以不全理体有宜本末不可以不称顷盗兴都邑驾适郊畿陛下悔征赋之殷繁念黎元之困悴诞降慈旨深示悯伤特遣大臣普询疾苦本期还报将议优蠲衆情顒顒日望上逹今若未终前命遽授远藩则是膏泽将布而复收涣汗已发而中废事既失望人何以观斯乃进退之礼不全本末之宜不称谓爲得所臣实疑之傥虑事乖方不欲淹留在外则当谕以诏旨促其归程远郡廵历未周但令副介分往待其复命亲访物情革弊垂恩用符德号使务既毕能否益彰徐择所宜以图进退庶於事体允得厥中谨奏

贽爲中书侍郎同中书门下平章事议汴州逐刘士宁事状奏曰右希顔奉宣圣旨适得李万荣奏刘士宁因出游猎三军将士遂闭城门不放入发遣令赴朝廷万荣安抚军州今已宁帖卿等宜知悉者伏以刘士宁昏荒暴慢恶贯久盈圣情爱人久爲含忍亲离衆叛自取奔亡不劳师徒克靖方镇恭承宣谕欣贺实深然梁宋之间地当要害镇压齐鲁控引江淮得其人则安则强失其人则危则弱今士宁见逐虽是衆情万荣总军且非朝旨此亦安危强弱之机也陛下审之慎之或恐奏事之人苟私所奉之将妄陈体势辄欲徼求承前授任失宜多爲此辈所误假使心无诈罔其如识乏经通与之筹量鲜不挠败今军州既定足得安详望且选一朝臣驰往宣劳更淹旬日徐察事情见情而後图之则冀免有差失候至来日续更面陈谨先状以闻谨奏?又论朝官缺员及刺史等改转伦序状奏曰右臣闻於经曰济济多士文王以宁又曰无旷庶官天工人其代之盖谓士不可不多官不可不备敦付物以能之义阐恭已无爲之风此理道得失之所由也夫圣人之於爱才不唯侧席求思而已乃复引进以崇其术业历试以发其器能旌善以重其言优禄以全其操岁月积久声实并丰列之於朝则王室尊分之於土则藩镇重故诗序太平之君子能长育人才书比梓人之理材既勤朴斵惟施丹雘礼着造士易尚养贤盖以人皆含灵唯所诱致如玉之在璞抵掷则瓦石追琢则珪璋如水之发源壅阏则汚泥疏濬则川沼是以书籍所载历代同途祚属殷昌必时多儁乂运锺衰季则朝乏英髦当在衰季之时咸谓无人足任及其雄才御?淑德应期贤能相从森若林会然则兴王之良佐皆在季代之弃才在季而愚当兴而智乃知季代非独遗贤而不用其於养育奬劝之道亦有所不至焉故曰人皆含灵唯所诱致汉高禀大度故其时多魁杰不覊之材汉武好英风故其时富瓌诡立名之士汉宣精吏能故其时萃循良核实之能迨乎哀平桓灵昵比小人踈远君子故其时近习操国柄嬖戚擅朝权是知人之才性与时升降好之则至奬之则崇抑之则衰斥之则絶此人才消长之所由也臣每於中夜窃自深惟朝之乏人其患有七不澄源而防末流一也不考实而务博访二也求精太过三也嫉恶太甚四也程试乖方五也取舍违理六也循故事而不择可否七也夫多少相缪非嘉量不平轻重相欺非县衡不定用之苟不得其道则主者实病而权量无尤故按名责实者选吏之权量也宰相者主权量之用也宰相之主吏犹司府之主财主吏在序进贤能主财在平颁秩俸假使用财失节则司之者可以改易而秩俸不可以不颁主吏乖方则宰之者可以变更而贤能不可以不进其行甚易其理甚明顷者命官颇异於是常以除吏多少准量宰相重轻宰相承宠私则援引虽滥而必进宰相见踈忌则拟议虽当而罕俞是使羣材仕进之穷通唯系辅臣恩泽之薄厚求诸理道未谓合宜夫与夺者人主之利权名位者天下之公器不以公器徇喜心不以利权肆忿志不以寡妨衆不以人废官或其阻执事而拥羣材所谓不澄源而防末流之患也经曰无以小谋乱大作无以嬖人疾庄士盖务大者不拘於小累谋小者不达於大猷嬖者或行异於庄庄者必性殊於嬖理势相激宜其不同进贤援能谅君子之事遏恶扬善非小人所能君子以爱才爲心小人以伤善爲利爱而引之则近党伤而沮之则似公近党则不辨而遽疑似公则不覆而先信是以大道每隳於横议良才常困於中伤失士啓谗多由於此所谓不考实而务博访之患也夫人之器局有圆方大小之殊官之典司有难易闲剧之别名称有虚实之异课绩有升降之差将使官不失才才不失序在乎制法以司契择人而秉钧制之不得厥中则其法可更而其契不可乱也择之不当所任则其人可去而其秉不可夺也如或事多错杂任靡适从而但役智以求精劳神而救弊则所救愈失所求愈麄故书曰元首明哉股肱良哉庶事康哉元首丛脞哉股肱惰哉庶事隳哉顷之辅臣鲜克胜任过蒙容养苟备职员致劳睿思巨细经虑每有缺官须补或缘将命藉才宰司慎择上闻必极当时妙选圣情未惬复命别求执奏既不见从则又降择其次如是至于再至于三所选渐高所得转下或断於独见罔询佥谐或擢自旁求不稽公议权衡失柄进取多门等差不伦声实相反此所谓求精太过之患也臣闻耀乘之珠不能无纇连城之璧不能无瑕矧伊有情宁免愆吝仲尼至圣也犹以五十学易无大过爲言顔子殆庶也尚称不远而复无只悔爲美况自贤人以降孰能不有过失哉珠玉不以瑕纇而不珍髦彦不以过失而不用故玄元之敎曰常善救人则无弃人文宣亦云赦小过举贤才齐桓不以射鈎而致嫌故能成九合之功秦穆不以一眚而掩德故能复三败之辱前史序项籍之所以失天下曰於人之功无所记於人之过无所遗管仲论鲍叔牙不可属国曰闻人之过终身不忘然则弃瑕録用者覇王之道记过遗才者衰乱之源夫登进以懋庸黜退以惩过二者迭用理如循环进而有过则示惩惩而改修则复进既不废法亦无弃人虽纎芥必惩而才用不匮故能使黜退者克励以求复登进者警饬以恪居上无滞疑下无蓄怨俾人於变以致时雍陛下英圣统天威庄肃物好善既切计过亦深一抵谴责之中永居嫌忌之地夫以天下士人皆求宦名获登朝班千百无一其於修身励行聚学树官非数十年间势不能致而以一言忤犯一事过差遂从弃捐没代不复则人才不能不乏风俗不能不偷此所谓嫉恶太甚之患也臣闻君子约言小人先言君子之道闇然而日章小人之道的然而日亡孔子曰始吾於人也听其言而信其行今吾於人也察其言而观其行又曰举直措诸枉则民服举枉措诸直则民不服然则举措不可以不审言行不可以不稽呐呐寡言者未必愚喋喋利口者未必智鄙朴忤逆者未必悖承顺惬可者未必忠故明主不以辞尽人不以意选士凡制爵禄与衆共之先论其材乃授以职所举必试之以事所言必考之於成然後苟妄不行而贞实在位矣如或好善而不择所用悦言而不验所行进退随爱憎之情离合系异同之趣是由舍绳墨而意裁曲直弃权衡而手揣重轻虽甚精微不能无谬此则所谓程试乖方之患也天之生物爲用罕兼性有所长必有所短材有所合亦有所暌曲成则品物不遗求备则触类皆弃是以巧梓顺轮桷之用故枉直无废材良御适险易之宜故驽骥无失性物既若此人亦宜然其於行能固不兼具前志所谓千年一圣五百年一贤者才难不其然乎夫惟圣人方体全德贤之爲目犹有未周且以未周之才弥五百年而有一造次求备曷由得人若夫一至之能偏禀之性则中人以上迭有所长苟区别得宜付授当器各适其性各宣其能及乎合以成功亦与全才无异但在明鉴大度御之有道而已帝王之盛莫盛於唐虞臣佐之盛莫盛稷禹稷禹之比无非大贤然犹各任所能不务兼备故尚书序尧舜命官之美自稷禹咎益以降凡二十二人所命典司不踰一职用能平九土播百谷敷五敎序五刑礼乐兴和蛮夷率服洎鸟兽鱼鼈亦罔不宁盖由举得其人任得其所鉴择职授审之於初不求责於力分之外不沮挠於局守之内是以事极其理人尽其材君垂拱於上臣济美於下功焯当代名施无穷及其失也则升降任情首末异趣使人不量其器与人不由其诚以一言称惬爲能而不核虚实以一事违忤爲咎而不考忠邪其称惬则付任逾涯不思其所不及其违忤则责望过当不恕其所不能是以职司之内无成功君臣之际无定分此所谓取舍违理之患也今之议者多曰内外庶官久於其任又曰官无其人则阙之是皆诵老生之常谈而不推时变守旧典之糟粕而不本事情徒眩聪明以挠理化古者人风既朴官号未多但别愚贤匪论资序不责人以朝夕之効不计事於尺寸之差不以小善而襃升不以一眚而罪斥故虞书三载考绩三考黜陟幽明是则必俟九年方有进退然其所进者或自侧微而纳于百揆虽久於任复何病哉汉制部刺史秩六百石郡守秩二千石刺史高第者即迁爲郡守郡守高第者即入爲九卿从九卿即迁爲亚相相国是乃从六百石吏而至台辅其间所历者三四转耳久在其任亦未失宜近代建官渐多列级逾密今县邑有七等之异州府有九等之差同谓省郎即有前中後行郎中员外五等之殊并称谏官则有谏议大夫补阙拾遗三等之别洎诸台寺率类於斯悉有当资各须循守若依唐虞故事咸以九载爲期是宜高位常苦於乏人下寮每嗟於白首三代爲理损益不同岂必乐於变易哉盖时势有不得已也至如鲧陻洪水绩用靡成犹终九年然後殛窜後代设有如鲧之比者岂复能九年而始行罚乎臣固知其必不能也行罚欲速而进官欲迟以此爲稽古之方是犹却行而求及前人也顷者臣因奏事论及内外序迁陛下乃言旧例居官岁月皆久朕外祖曾作秘书少监一任经十余年董晋将顺睿情遂奏云臣於大历中曾任祠部司勲二郎中各经六考陛下之意颇爲宜然以臣惷愚实有偏见凡徵旧例须辨是非是者不必渝非者不必守况於旧例之内自有舛驳之异哉先圣之初权臣用事其於除授类多徇情有一月屡迁有积年不转迨至中岁君臣构嫌姑务优柔百事凝滞其於选授尤所艰难始以颇僻失平继以疑阻成否至使彛伦阙叙庶位多淹是皆可惩曷足爲法夫核才取吏有三术焉一曰拔擢以旌其异能二曰黜罢以纠其失职三曰序进以谨其守常如此则高课者骤升无庸者亟退其余绩非出类守不败官则循以常资约以定限故得殊才不滞庶品有伦参酌古今此爲中道而议者暗於通理一槩但曰宜久其任得非诵老生之常谈而不推时变者乎夫列位分官缉熙帝载匪唯应务兼亦养才是以职事虽有小大闲剧之殊而俱不可旷缺者盖备於时而用耳故记曰天子以驺虞爲节乐官备也唯经邦赞国之任则非有盛德不可以居故记曰设四辅及三公不必备惟其人议者昧於明徵一槩但曰官无其人则阙得非守旧典之糟粕而不本事情者乎今内外羣官考深合转陛下或言其已有次第须且借留或谓其未着功劳何用数改是乃循默者既以无闻而不进着课者又有成绩而见淹虽能否或差而沈滞无异人之从宦积小成高至於内列朝行外登郡守其於更历多已长年孜孜慎修计日思进而又淹逾考限亟易星霜顾怀生涯能不兴叹殊异登延之义且乖劝励之方夫长吏数迁固非理道居官过久亦有弊生何者时俗常情乐新厌旧有始卒者其唯圣人降及中才罕能无变其始也砥砺之心必切其久也因循之意必萌加以盈无不亏张无不弛天地神化且难常全人之所爲安得皆当是以分分而度至丈必差铢铢而称至钧必谬莅职既久宁无咎愆或爲奸吏所持或坐深文所纠偶以一跌尽隳前功至使理行不终能名中缺岂非上失其制而推致以及於斯乎故圣人爱人之才虑事之弊采其英华而使之当其茂畅而奬之不滞人於己成之功不致人於必败之地是以鋭不挫而力不匮官有业而事有终此理之中庸故书以爲法迁转甚速则人心苟而职业不固甚迟则人心怠而事守浸衰然则甚速与甚迟其弊一也陛下俯徇浮议谓协典谟久次当进者既曰务欲且留缺员须补者复曰官不必备则才彦何由进益理化孰与交修此所谓循故事而不择可否之患也伏惟陛下忧勤务理梦想思贤体陶唐有虞聪明之德以敷求法太宗天后英迈之风以拔擢然而得人之盛尚愧前朝底乂之功未光当代良以七患未去三术未行而又睿察太深宸严太峻常人才器曷副天心故虽获超升亦骤从黜废人物残瘁抑斯之由而议者莫究致弊之端但思革弊之策反以广於进用爲情故以梗於除授爲精详以避谤爲奉公之诚以擿瑕爲选士之要乃至称毁纷糅美恶混并凡有迁升必遭掎摭圣德广纳不时发明小人多言益敢隂诈以是眩惑目无全人进用之意转疑汲引之途渐隘旧齿既凋败几尽下位或滞淹罕升故令官序失伦人才不长资望渐薄砥励浸微高卑等衰殆不相续臣以窃位属当序才惧旷庶官亟黩宸扆昧识不足以周物微诚不足以动天徒勤进善之心转积妨贤之罪慙惶交虑焚灼盈怀凡除吏者非谤刺之所生必怨咎之所聚宰臣获戾多起於兹屡屡上干何所爲利但以待罪钧辖职思其忧兼迫於感恩愿效之诚不得不冒昧言之耳其於裁择用舍惟陛下图之谨奏

?又论除裴延龄度支使状奏曰右缘班宏丧亡臣今日面取进止今当此选总有四人杜佑卢徵李衡李巽并曾掌判财赋各有绩用可称资望人才亦堪奬任圣旨以淮南未可移动卢徵又近改官令臣择一人与江西追取李衡者臣以支计之司当今所切常须衔制黠吏不可斯须阙人待追李衡数月方到或恐纲条弛紊钱物隐欺李巽近追到城请授给事中且令权判若处理称职除户部侍郎如材不相当则待李衡到别商量处分既免旷废於事又得阅试其能两人之中必有可取陛下累称稳便许依所奏施行臣又退更详思以爲无易於此希顔适宣进止李巽知度支恐未相当且空与给事中朕更思量司农少卿裴延龄甚公清有才宜令判度支便进拟状来其李衡亦从追取者伏以周制六官实司理本冢宰制国用量入爲出司徒掌邦赋敷敎恤人今之度支兼此二柄准平万货均节百司有无懋迁丰败相补利害关黎元之性命费省系财物之盈虚加以馈饷边军资给禁旅刻????则生患寛假则容奸若非其人不可轻授裴延龄僻戾而好动躁妄而多言遂非不悛坚僞无耻岂独有识深鄙兼爲流俗所嗤顷列班行已尘清贯更居要重必斁大猷是将取笑四方贻殃兆庶尸禄之责固宜及於微臣知人之明亦恐伤於圣鉴伏愿重循前议俯察愚诚更於四人之中选择取其尤者庶谐佥属不紊朝经延龄妄诞小人任之交骇物听臣虽熟知不可犹虑所见未周赵憬眼疾渐瘳後日即合假满待其朝谒乞更参详去邪勿疑天下幸甚谨奏

贽又论齐暎齐抗官状奏曰右希顔奉宣进止卿等所进齐暎替李衡缘江南与湖南接近齐暎齐抗既是当家同任方面事非稳便宜别商量者齐暎齐抗同姓别房既非五服之亲则与衆人无异圣朝推诚致理未尝先事示疑曩之李臯李兼邻接方镇今之韩潭全义密迩军城此例甚多无足爲虑但以中朝要职常苦乏人至如暎抗良才并当台阁妙选臣等先请授暎礼部圣旨令且向外商量傥许移镇江西亦是渐加恩奬齐抗文学足用精敏罕俦掖垣之駮议司言南宫之掌赋承辖俾居其任皆谓当才若蒙追赴阙庭试加顾问察言稽行必有可观可否之宜伏候敕旨

帝尝亲择吏宰畿邑而政有状召宰相语皆贺帝得人兵部侍郎同中书门下平章事柳浑独不贺曰此特京兆尹职耳陛下当择臣辈以辅圣德臣当选京兆尹承大化尹当求令长亲细事代尹择令非陛下所宜帝然之

宪宗元和三年翰林学士白居易论王锷欲除官事宜状奏曰右臣窃闻王锷见欲除平章事未知何故有此商量臣伏以宰相者人臣极位天下具瞻非有清望大功不合轻授王锷既非清望又无大功若加此官深爲不可昨日裴均除平章事内外之议早已纷然今王锷若除则如王锷之辈皆生冀望之心矣若尽与则典章大坏又未感恩若不与则厚薄有殊或生怨望幸门一啓无可奈何臣又闻王锷在镇日不恤凋残唯务差税淮南百姓日夜无憀五年诛求百计侵削钱物既足部领入朝号爲羡余亲自进奉凡有耳者无不知之今若授同平章事臣恐四方闻之皆谓陛下得王锷进奉而与宰相也臣又恐诸道节度使今日已後皆割剥生人营求宰相私相谓曰谁不如王锷邪故臣以爲深不可也其王锷归镇与在朝伏望并不除宰相臣尚未知所闻信否贵欲先事而言或恐万一已行即言之无及伏惟圣鍳俯察愚衷谨具奏闻谨奏

居易又奏论元稹左降状曰右伏缘元稹左降事宜昨李绦崔羣等再已奏闻至今未闻宣报伏恐愚诚未恳圣虑未回臣更细思事有不可所以尘黩至於再三臣内察事情外听衆议元稹左降不可者三何者元稹守官正直人所共知自授御史以来举奏不避权势只如奏李公佐等之事多是朝廷亲情人谁无私因以挟恨或假公议将报私嫌遂使诬谤之声上闻天听臣恐元稹左降已後凡在位者每欲举事先以元稹爲戒无人肯爲陛下当官执法无人肯爲陛下嫉恶绳愆内外权贵亲党纵横有大过大罪者必相容隐而已陛下从此无由得知其不可者一也昨者元稹所追勘房式之事心虽奉公事稍过当既从重罚足以惩违况经谢恩旋又左降虽引前事以爲责词然外议諠諠皆以爲元稹与中使刘士元争厅自此得罪至於争厅事理已具前状奏陈况闻刘士元踏破驿门夺将鞍马仍索弓箭吓辱朝官承前以来未有此事今中官有罪未见处置御史无过却先贬官远近闻知实损圣德臣恐从今已後中官出使纵暴益甚朝官受辱必不敢言纵有被淩辱殴打者亦以元稹爲戒但吞声而已陛下从此无由得闻其不可者二也臣又访闻元稹自去年已来举奏严厉在东川日枉法收没平人资产八十余家又奏王绍违法给劵令监军神柩及家口入驿又奏裴玢违勅旨徵百姓草又奏韩臯使军将封杖打杀县令如此之事前後甚多属朝廷法行悉有惩罚计天下方镇皆怒元稹守官今贬爲江陵判司即是送与方镇从此方便报怨朝廷何由得知臣闻德宗时有崔善贞密告李錡必反德宗不信送与李錡李錡大怒遂掘坑纵火烧杀崔善贞未数年李錡果反至今天下爲之痛心臣恐元稹左降後方镇有过无人敢言皆欲惜身永以元稹爲戒如此则天下有不轨不法之事陛下无由得知此其不可者三也若无此三不可假如朝廷误左降一御史盖是小事臣何敢烦黩圣听至於再三乎诚以所损者微所关者大以此思虑敢不极言陛下若以此言爲忠又未能别有处置必不得已则伏望且令追制改与一京司闲官免令元稹却事方镇此乃上裨圣政下惬人情伏望细察事情断在圣意谨具奏闻谨奏

居易又论太原事三件一曰右严绶辅光太原事迹其间不可远近具知臣前日对时已子细面奏今奉宣辅光已替严绶续追此皆圣鉴至明左右不能惑听合於公议断自宸衷内外人心甚爲惬当其严绶早须与替不可更进缘与辅光久相交结军中补署职掌比来尽由辅光今见别除监军八人乍失依托或恐严绶相党曲爲妄陈军情事宜之间须过防虑伏望圣恩速令贞亮赴本道便许严绶入朝二曰右贞亮元是旧人曾任重职陛下以太原事弊使替辅光然臣伏闻贞亮先充汴州监军日自置亲兵数千任三川都监日专杀李康两节度使事迹深爲不可违性自用所在专权若贞亮处事依前即太原却受其弊虽将追改难以成功其贞亮发赴本道之时恐须以承前事切加约束令其戒惧此事至要伏惟圣心不忘三曰右范希朝前在振武威令大行至今蕃戎望风畏伏况又勤俭信实所在士卒归心今若太原要人无出希朝之右伏恐圣意虑其有年臣又访闻希朝筋力犹堪驱使但且令镇抚必惬军情待其一二年间威制成立然後择能者即必易守成规则虽老年事须且用其灵武比太原虽小亦是要镇如纳臣愚见伏恐便须择人与希朝相代谨具奏闻谨奏

居易又论严绶状曰奉宣令依中书状撰制除严绶江陵节度使右臣伏以赵宗儒衆称清介有恒严绶衆称怯懦无耻二人臧否优劣相悬宗儒自到江陵虽无殊政亦闻清净境内颇安纵要改移即合便择胜宗儒者且严绶在太原之事圣聪备闻天下之人以爲谈柄陛下罢其节制追赴朝廷至今人情以爲至当今忽再用又替宗儒臣恐制书下後无不惊叹兼邪人得计正人忧疑大乖羣情深损朝政臣前後奉宣撰制若非甚不可者亦不敢切论今此除授实甚不可伏望圣意更赐裁量其制未敢便撰伏待圣旨谨奏

居易又论孟元阳状曰奉宣令依中书状撰制除孟元阳右羽林军统军仍封赵国公食邑三千户右臣伏以孟元阳溵水有功河阳有政自到泽潞戎事颇修但以老年事须与替比诸流辈事迹不同今所除官合加优奬昨者范希朝在太原日昏耄不理人情共知及除统军衆犹谓屈今元阳事迹不同希朝又除统军恐似更屈虽加封爵悉是虚名况元阳功效忠勤天下有数今以无能者一例除改无所旌别臣恐今日已後无以劝人以臣所见若改除金吾大将军轻重之间实爲得所只如柳惟晨李简之辈有何功业合比元阳犹居此官动逾年岁伏望圣慈以此裁量其制未敢依中书状便撰谨奏

帝尝问前古王者所以治乱门下侍郎同中书门下平章事杜黄裳知帝锐於治恐不得其要因推言王者之道在修己任贤而已操执纲领要得其大者至簿书狱讼百吏能否本非人主所自任昔秦始皇帝亲程决事见嗤前世魏明帝欲按尚书事陈矫不从隋文帝日昃听政卫士传飱太宗笑之故王者择人任而责成见功必赏有罪信罚孰敢不力孔子之称帝舜恭已南面以其能举十六相去四凶而至无爲岂必刓神疲体劳耳目之察然後爲治哉帝以黄裳言忠嘉纳之

皇甫鎛言利幸於帝隂藉左右求宰相户部侍郎崔羣数言其佞邪不可用既入对及开元天宝事羣因推言其极曰安危在出令存亡系所任玄宗故初得姚崇宋璟卢怀慎苏頲韩休张九龄则治用宇文融李林甫杨国忠则乱故用人得失所系非轻人皆以天宝十四年安禄山反爲乱之始臣独以爲开元二十四年罢张九龄相专用李林甫此理乱之所分也愿陛下以开元爲法以天宝爲戒社稷之福也

上命学士自今奏事必取崔羣连署然後进之羣曰翰林举动皆爲故事必如是後来万一有阿媚之人爲之长则下位直言无从而进矣

帝尝御浴堂北廊召学士李绦对上从容言曰朕观前王任多贤才所以理即今日都无贤才可任何故也绦对曰自古及今帝王未有不任贤则理用邪则乱明着史传不敢备陈夫圣主理当代之人只选当时之贤极其才分便可致理岂借贤於异代以理今日之人近代北齐任杨遵彦则理用高阿那肱则乱隋代任高熲则理用杨素则乱国家任房元龄杜如晦魏徵王珪姚崇宋璟则理用李义府许敬宗李林甫杨国忠则乱事状横於目前理乱存於史策夫致贤之路历代不同大凡王者不以至尊轻待臣下不以已能盖於凡器折节下士卑躬礼贤天下仰知圣意贤能之人方出是岩穴无晦迹之俦朝廷有佐时之器矣上曰何以知其必贤而任之乎对曰圣问至当诚爲难知尧舜亦以知人爲难况近代浇薄真僞不分固不易知也然以事小验之必十得七八矣任官清廉无贪秽之迹当事坚正无阿容之私章疏谏诤无希望依违之苟在左右献纳无邪佞愉悦之辞言必及远大行不顾财利如此则可谓近於贤矣若言必谄谀动关名利但攻人之短不扬人之美求己之售不量己之分观望主意以希合爲心逢迎君意以恩幸爲志爲主招怨爲身图利斯可谓之小人也验之以行事参之舆议然後用之委用以後名声相副则当任之既任之则当久之使代天下之绩久而化成然後圣君垂拱而天下治矣贤者行理端直身寡党援拔擢贤彦则小人怨谤杜塞邪径则奸人构陷制度画一则贵戚毁伤忠正进用则谀佞攻击夫用贤岂容易哉自非圣主明君悬鉴情僞不使毁谤得行疑似生隟尽其材器极其智用然後政化可得而兴故齐桓公任管夷吾一则仲父二则仲父齐国大理是任之不疑也管仲对桓公曰既任君子而以小人参之此最害霸也古人以求贤不至则贤者不出故喻以蜗蚓之饵以求吞舟之鳞设釡锺之禄以致济代之器不可得也陛下但以数事验之以言校之以实采之於衆任之以权则贤不肖得矣伏惟圣智详察上曰卿言得之尽於此矣帝於延英殿谓宰臣曰古人言官不必备惟其人卿各有亲故则必有冗食者卿当与朕惜官以弘公道吉甫奏曰臣每用一官未尝不访於公议有堪奬进然敢奏陈至於亲故不敢援引权德舆曰臣寡亲故亦不敢进用今奉宣示更不敢有违圣旨绦曰至公之道实无亲疎惟观其人才与职位相当若有才虽是亲故亦合进用昔建中初德宗临御天下崔佑甫爲相半年之内除官八百余员德宗谓佑甫曰卿除授太多又闻多是亲故何也佑甫对曰所问当与不当不看多之与少其是臣亲故方谙知其才器尚不敢用其不谙者安敢与官德宗赏其言衆以谓所对公当至今人称之天后朝命官猥多当时有车载?量之语及至元中致朝廷赫赫有名望有事绩者多是天后所进之人有言拔十失五犹得其半若拱嘿避情故之嫌使圣朝阙济济多士之美是依违容悦之臣非圣主至公委任之道也若才位实乖情故可验臣岂敢逃责以妨贤路上曰如卿所言至公之道不论多少祗在至当尔卿当我倚任勿责斯言

帝又问玄宗开元时致治天宝则乱何一君而相反耶绦曰治生於忧危乱生於放肆玄宗尝历试官守知人之艰难临御初任用姚崇宋璟励精听纳故左右前後皆正人也洎林甫国忠得君专引倾邪之人分总要剧於是上不闻直言嗜欲日滋内则盗臣劝以兴利外则武夫诱以开边天下骚动故禄山乘隙而奋此皆小人啓导从逸而骄系时主所行无常治亦无常乱帝曰凡人举事病不通於理追咎其失古人处此有道耶绦曰事或过差圣哲所不免天子有谏臣所以救过上下同体犹手足之於心膂交相爲用但矜能护失常情所蔽圣人改过不吝愿陛下以此处之

御史中丞柳公绰与宰臣不协爲所隂中帝对李绦忽云柳公绰逐突台中公事不理我与一远郡刺史以励後人何如绦遂奏曰自柳公绰爲中丞公议皆云称职性素强直不依附於人衆传掌权之人有忌者辄欲去之伏望圣意审详根由上大悦曰诚如此且任之如有阙败去之何晚

元和七年以元义方爲鄜坊观察使义方媚事吐突承璀李吉甫欲自托於承璀擢义方爲京兆尹李绦恶而出之义方入谢因言绦私其同年许季同以爲京兆少尹故出臣鄜坊专作威福明日上以诘绦曰人於同年固有情乎对曰同年乃四海九州之人偶同科第情於何有且陛下不以臣愚备位宰相宰相职在量才授任若其人果才虽在兄弟子侄之中犹将用之况同年乎避嫌而弃才是乃便身非徇公也上曰善遂趣义方之官

十三年以皇甫鎛程异同平章事裴度崔羣极谏其不可上不听度耻与小人同列求退不许乃上疏曰鎛异皆钱谷俗吏佞巧小人陛下一旦寘之相位中外骇笑况鎛在度支专以丰取刻与爲务中外仰给之人无不思食其肉比者裁损江西粮料几至溃乱程异虽人品庸下然心事和平可处繁剧不宜爲相臣若不退天下谓臣无耻臣若不言天下谓臣负恩今退既不许言又不聼臣如烈火烧心衆镝丛体所可惜者淮西荡定河北底宁承宗敛手削地韩弘舆疾讨贼岂朝廷之力能制其命哉直以处置得宜能服其心耳陛下建升平之业十已八九何忍还自堕坏使四方解体乎上以度爲朋党不之省

上谓宰相曰人臣当力爲善何乃好立朋党度对曰方以类聚物以羣分君子小人志趣同者势必相合君子爲徒谓之同德小人爲徒谓之朋党外虽相似内实悬殊在圣主辩其所爲邪正耳

宪宗时韩愈论孔戣致仕状奏曰右臣与孔戣同在南省爲官数得相见戣爲人守节清苦议论平正今年才七十筋力耳目未觉衰老忧国忘家用意深远所谓朝之耆德老成人者臣知戣上疏求致仕故往看戣戣爲臣言已蒙圣主允许伏以陛下优贤尚齿见戣频上二疏言词恳到重违其意遂即许之此诚陛下仁德之至然如戣辈在朝不过三数人实可爲国家爱惜自古以来及圣朝故事年虽八九十但视听心虑苟未昏错尚可顾问委以事者虽求退罢无不殷勤留止优以禄秩不听其去以明人君贪贤敬老之道也礼大夫七十而致仕若不得谢则必赐之几杖安车七十求退人臣之常礼若有德及气力尚壮则君优而留之不必年过七十尽许致仕也诗曰虽无老成人尚有典刑此言老成人重於典刑不可不惜而留也今戣幸无疾疹但以年当致仕据礼求退陛下若不听许亦无伤於义而有贪贤之美况左丞职事亦极清简若戣尚以繁要爲辞自可别授秩崇而务少者今中外之臣有年过於戣尚未得退戣独何人得遂其愿人皆求进戣独求退尤可贤重臣所领官无事不敢请对蒙陛下厚恩苟有所见不敢不言伏望圣恩特垂察纳

愈又举张籍状曰登仕郎守秘书省校书郎张籍右件官学有师法文多古风沈默静退介然自守声华行实光映儒林臣当司见阙国子监博士一员生徒藉其训导伏乞天恩特授此官以彰圣朝崇儒尚德之道谨録奏闻伏听勅旨

愈爲兵部侍郎举韦顗自代状曰中散大夫守大理少卿骁骑尉韦顗右伏准建中元年正月五日制常参官上後三日举一人自代者前件官学识该达器量弘深朝推直道代仰清节显映班序十五年余夷险一致风猷益茂屈居少列未副羣情文昌政本侍郎官重尚德之举顗宜当之乞回臣所授庶弭官谤

愈爲京兆尹举马总自代状曰银青光禄大夫检校尚书右仆射兼户部尚书马总臣伏以近者京尹用人稍轻所以市井之间盗贼未断郊野之外疲瘵尚多前件官文武兼资寛猛得所累更方镇皆有功能若以代臣实爲至当谨録奏闻谨奏

穆宗长庆二年以裴度爲司空东都留守谏官争上言时未偃兵度有将相全才不宜置之散地上乃命度入朝

六年或告泗州刺史薛謇有异马不以献事下度支使廵官往验未返上迟之使品官刘泰昕按其事判度支卢坦曰陛下既使有司验之又使品官继往岂大臣不足信於品官乎臣请先就黜免上乃召泰昕还

敬宗即位王廷凑屠牛元翼之家帝羞惋叹宰辅非其人使凶贼炽肆学士韦处厚上疏曰臣闻汲黯在朝淮南寝谋干木处魏诸侯息兵王霸之理以一士止百万之师一贤制千里之难裴度元勲巨德文武兼备若位岩廊委参决必使戎虏畏威幽镇自臣管仲曰人离而听之则愚合而听之则圣治乱之本非有他术陛下当馈而叹恨无萧曹今一裴度摈弃于外所以冯唐知汉文帝有颇牧不能用也帝感悟

宝历九年王璠等奏李德裕厚赂仲阳隂结漳王图爲不轨上怒甚路隋曰德裕不至如此果如所言臣亦应得罪乃以德裕爲宾客分司而以隋代之不得面辞而去

文宗太和三年路隋平章事言於上曰宰相任重不宜兼金谷琐碎之务如杨国忠元载皇甫鎛皆奸臣所爲不足法也上以爲然於是裴度辞度支上许之

四年上以塩铁推官姚朂能鞫疑狱命权知职方员外郎韦温奏郎官朝廷清选不宜以赏能吏上乃以朂检校礼部郎中仍充旧职杨嗣复曰温志在澄清流品若有吏能者皆不得清流则天下之事孰爲陛下理之恐似衰晋之风然上素重温终不夺其所守

宣宗召翰林学士令狐綯与论人间疾苦帝出金镜书曰太宗所着也卿爲我举其要綯擿语曰至治未尝任不肖至乱未尝任贤任贤享天下之福任不肖罹天下之祸帝曰善朕读此尝三复乃已綯再拜曰陛下必欲兴王业舍此孰先诗曰惟其有之是以似之进中书舍人袭彭阳男迁御史中丞再迁兵部侍郎

河阳判官李商隐爲节度使王茂先奏举韩琮等四人充判官状曰韩琮右件官早中殊科素推雅度弦柔以直济伏而清顷佐宪台且丁家难当丧而齿未尝见既祥而琴不成声逮此变除未蒙拔擢臣顷居镇守琮已列宾僚谋之既臧刚亦不吐愿稽中选荣借外藩伏请依资赐授宪官充臣节度判官段瓌右件官言思无邪学就有道屡爲从事尝佐正人加其富有文辞精於草隶隽而且检通而不流臣所部稍远京都每繁章奏敢兹上请乞以自随伏请依资赐授宪官充臣节度掌书记裴蘧右件官鲁国名儒邕乡右族松寒更翠马老不迷臣昔忝凿门辟爲记室属辞而夙构无异论兵而故校多归委以前筹见其余地伏以前任大理评事已三十三个月比於流辈已是滞淹伏请特授宪官充臣观察支使夏侯曈右件官藏器於身爲仁由己齐庄难犯劲挺不揺臣任切拊循务繁稽勾思留仙尉以重宾阶伏请依资改授一官充臣节度巡官以前件状如前臣四朝受任三镇叨荣慕碣石之筑宫广延儒雅効西河之拥篲乐得贤才韩琮等并无所因依不由请托久谙才地堪列幕庭伏希殊私尽允诚请谨録奏闻

天平节度使令狐楚奏举杜胜等状曰臣切见杜胜右件官流庆相门策名词苑当仁罕让见义敢爲符彩极高涯涘难挹臣前任已奏爲判官临事而每见公方与语而必相弘益今臣寄分团练任切训齐将奉庙谟实在宾彦伏请赐守本官充臣团练判官赵晳右件官洛下名生山东茂族仁宝甚富天爵极高妙选文场亟任侯国珪璋特达兰杜芬馨今臣廉问大藩澄清列部藉其谋画共赞朝经伏请赐守本官充臣观察判官李潘右件官侯国驰声宾阶擅美口含言瑞身出礼门臣前任已奏爲判官遇下而和易不流临事而贞方有执今臣职参国政务切军须实假平均以同计画伏请赐本官充臣观察支使卢泾右件官博涉曲经该覆流略自孔壁所坏汲塜之藏三箧能知五车尽读加之文采兼以器能前者爲臣属僚尝在州推狱明断而不容吏敝哀矜而莫有人寃今者团练之司稽廵是切直思奬劝非敢用情伏请依资赐授法官充臣都团练廵守以前件状如前伏以长人者必以吏分劳逸开幕者亦用士爲重轻若不树人何以报国况臣素无勲効谬窃宠荣至於贤材敢恡筐篚前件官并推宾彦堪赞藩条伏希殊私尽允诚请谨録奏闻

後晋高祖天福二年太府少卿边光范上书曰臣闻唐太宗有言朕居深宫之中视听不能及远所委者惟都督刺史则知此官实系治乱尤须得人今则刺史或因缘世禄或贡奉家财或微立军功或但循官序实恐抚民无术御吏无方以此牧民而民受其赐鲜矣望选能吏以苏民瘼用致升平奏入留中不出

三年诏百僚各上封事中书舍人窦贞固疏曰臣闻举善爲明知人则哲圣君在位薮泽岂有隐沦昭代用材政理固无紊乱求贤若渴从谏如流郑所以誉子皮鲁所以讥文仲爲国之要进贤是先陛下方树丕基宜求多士乞降诏百僚令各司议定一人有何能识堪何职官朝廷依奏用之若能符荐引果谓当才所奏之官望加奬赏如乖其举或涉徇私所奏之官宜加殿罚自然官由德序位以才升三人同行尚闻择善十目所视必不滥知臣职在论思敢陈狂狷书奏帝深嘉之命所司着爲令典

後周世宗好拔奇俊有自布衣及下位上书言事者多不次进用兵部尚书张昭疏谏曰昔唐初刘洎马周起於徒步太宗擢用爲相其後柳璨朱朴方居下僚昭宗亦加大用此四士者受知於明王然太宗用之而国兴昭宗用之而国亡士之难知如此臣愿陛下存旧法而用人当以此四士爲鉴戒世宗善之

周世宗显德元年以违衆议破北汉兵自是政无大小皆亲决百官受成而已河南府推官高锡上书谏曰四海之广万几之衆虽尧舜不能独治必择人而任之今陛下一以身亲之天下不谓陛下聪明睿智足以兼百官之任皆言陛下褊迫疑忌举不信羣臣耳不若选能知人公正者以爲宰相能爱民听讼者以爲守令能丰财足食者使掌金谷能原情守法者使掌刑狱陛下但垂拱明堂视其功过而赏罚之天下何忧不治何必降君尊而代臣职屈贵位而亲贱事无乃失爲政之本乎不从

六年世宗尝问相於兵部尚书张昭昭荐李涛世宗愕然曰涛轻薄无大臣体卿荐之何也对曰陛下所责者细行也臣所举者大节也昔张彦泽虐杀不辜涛累疏以爲不杀必爲国患汉隐帝之世涛亦上疏请解先帝兵权夫国家安危未形而能见之此真宰相器也

历代名臣奏议卷一百三十一








○为蜀高祖答王宗绾书

吾蒙主上恩有年矣，衣襟之上，宸翰如新。墨诏之中，泪痕犹在。犬马尚能报主，而况人之臣子乎？自去年三月东还，连贡二十表，而绝无一使之报。天地阻隔，叫呼何及。闻上至谷水，臣僚及宫僚千馀人，皆为汴州所害。至洛果遭弑逆。自闻此诏，五内糜溃。方枕戈待旦，思为主上报仇。今使来，不知以何宣告。


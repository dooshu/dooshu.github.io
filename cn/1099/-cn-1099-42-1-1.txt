○禦寇方畧疏 【 禦寇】

一延緩邊方。東西綿亘二千餘里。通接察罕腦兒斷頭諸處。最為要害。諸營堡防守官軍、俱於陝西南陽潼關摘調每處分番往來無常、恐非經久之計、切見榆林城安邊營神木縣係邊境要衝。土地廣饒。水草便宜。於其地各立一衛。或分調延綏慶陽三衛全伍官軍。或編送內外問擬刑徒。及近歲清出諸衛新軍守禦其地。一虜寇近年以來、稔知我邊軍馬單弱、營堡寥落輒肆侵掠今河?巳解、尚在河套、且各堡屯兵相離路遠猝遇有警不能應援、切見榆林等營堡舊調諸處守備官軍、強弱不齊、宜於其中精簡膂力過人、弓馬閑習騎兵二萬。分屯三路。量加賞賚。名曰遊擊令其五人為伍。十五為隊。編為伍甲。籍其姓名。有功則同陞。無功則併戮。又推舉可用武臣三人一人充總兵、二人充遊擊、專用禦寇、仍請敕文武大臣一人、齎紀功勘合、同總兵等官即軍中激勸陞賞假以生殺之權、其所選官軍、中路一萬。聽總兵參將調遣。其東西二路遊擊將軍、各統五千。或在安邊神木邊境或駐延綏環慶。就糧按伏。往來隄備。首尾相應。使我有掎角之勢。敵受腹背之攻。一甘寧延綏三邊操備軍士、俱係西安左等衛累次選調防禦之數、父子兄弟相繼戍邊離彼原衛既遠數償官馬歲治軍裝勞役不息、戶有人丁亦各差操、且陝西災旱連年、衣食缺乏、雖給口糧、不足以贍、故軍士逃亡、殆以千計今軍旅方殷、恐漸乏人守禦乞令各邊守臣查勘所調旗軍多寡等第、如京軍事例、或聽於原衛全支月糧一石、或聽優免餘丁差役。使聽助軍費。或聽歲加賞賚、倒死官馬、令守臣區畫眾、為買補則軍伍無逃亡之患、而人心可勸矣、一延慶二府所屬環縣合水縣葭州保安州等處、民居散漫、城堡遠隔招寇剽掠、而合水白豹等川、鐵邊德靖金湯諸處、有城堡墩臺遺址、亦有山寨險利之處、乞令陝西三司堂上官親詣邊陲查勘、舊有墩臺山寨之地、量役軍民修築凡旁近散處軍民悉拘入堡、守望相助、又增撥延慶二府原選土兵、分屯操守、及各處問擬囚徒、定撥墩臺哨守膫望、有警舉火傳報、則邊氓有保聚之固矣、


○重上表



臣言，奉赐还诏，诲喻周备。伏寻之日，欣踊无量。陛下爰发德音，光阐幽极，拓道义之门，演如来之奥，冥宗隐而复彰，玄扉掩而再敝，文外之旨，可谓朗然幽烛矣。夫理玄者不可以言称，事妙者固非常词之所赞。虽欲心口仰咏，亦罔知所尽，由臣愚钝，而猥蒙陛下褒饰之美，诚复欣戴殊眷，实增愧赧。比仰味微言，研咏弥至，其为蒙悟，岂唯过半之益？但臣仍充外役。无由亲承音旨，望云遐慨，实在罔极，不胜延系，谨以申闻，臣嵩言。（《广弘明集》二十一，又《十六国春秋》六十。）

尹纬

纬字景亮，天水人，仕苻坚为尚书令史，坚败，拥立姚苌，历右司马，辅国将军、司隶校尉、尚书左右仆射。姚兴嗣位，封清河侯，卒赠司徒，谥曰忠成侯。




题墨客挥犀録本

是书吾乡人沈生所藏沈有题识援邱翰林语以为彭乗譔按陈振孙书録解题称墨客挥犀十卷续十卷不知作者名氏而邱公云然盖必有据然余考彭乗者蜀华阳人大中祥符五年登第仁宗朝为翰林学士羣牧使卒官与熈丰诸公自不同时今此本于涑水半山六一皆称爵諡且及东坡海外归事则建中靖国初也距乗卒时逺矣而其文直抄取宋诸家小说若笔谈冷斋夜话之属凑合而成亦颇杂以旧书所记如解叔谦魏舒张华等事皆是盖坊间浅妄者伪譔以射利非彭氏本书也余少时尝见宋刻本扵友人家惜不及録今不复能记忆未知与此本同否戊申新春病起偶读一过漫书


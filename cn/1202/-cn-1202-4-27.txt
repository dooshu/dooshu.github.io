爲萧让剑履殊礼表

臣某言：近仰局威灵，辞移理夺，故欲冒忝传识，必避殊礼。不悟复凝令诏，雕饰非常，镜睇未周，金火交虑。【中谢。】臣闻宠以昭贤，不滥才外之华；荣以丽身，岂谋分表之渥。哲后所以佥授，贞臣所以慎荷。故行珪行玉，尚无轻颁；一爵一号，犹宜详品。况剑舄升陛，赞唱异仪，殆爲对越神体，抗礼天极，汉魏旧载，唯斯称重。虽英衮簉朝，贤武满世，蒙此典者，乃旷古时降耳。谅由功饶赏结，名高器深，金蝉绿绶，未足【一作可。】蔼其采；琼佩朱绂，不足宣其荣。方加以履殿，优以勿趋，虽至第爲上公，贵爲皇王，伫望兹礼，犹邈如也。臣何燀业，宠兼昔人，受以惧覆，悔岂有及。复闻殊旨，增其忧迮，抱此愚欵，以宾爲请。伏愿天鉴，顺臣所守，【一作受。】则虽殁九幽，传荣万叶矣。


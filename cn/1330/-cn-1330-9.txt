洪奶奶


洪奶奶，人妖也，其来历闪烁，殊不可诘。居恩庆里，榜其门曰“洪寓”。时人有拟上海八怪者，洪居其一。洪亦娼也，客有张某者与之游，盖非张之眷洪，实洪之眷张，以张貌都而齿弱也。流连经旬，洪禁之不使归。张父有所闻，往叩洪寓之门，直入寝室，拘张以去。初，洪之禁张也，曾戒役人，凡张友来，均不为达，亦毋导使见。至是，乃怒呵役人。役人曰：“彼来者短衣而秃帽，吾等意为修自来水管者耳，谁复料为客之父也？”洪懊悔不已，然外间已传为笑柄矣。

然洪之客绝少，而其挥霍甚豪，服御奢靡。盖别具神明之技，其供给取诸妇人，而不取诸男子者也。金赛玉颇著艳名，亦犯妇人之大病者。既适人矣，以此病故，被逐而出，居九江里，变姓为陈氏，所挟资几及巨万。所居与洪衡字相望，遂订交焉。为洪所惑，尽丧其资斧，几不能自存。后再适人，则禁之甚严，不得复犯前病。乃以阿芙蓉膏自遣，痼既深，丰韵亦煞。






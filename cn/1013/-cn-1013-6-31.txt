周弼　浣沙秋日五首

衣裳单薄鬓萧骚，独凭危栏首屡搔。

出壁乱云分片段，隔江飞雨见丝毫。

庭前断续蛩争响，檐外轻便蝶斗高。

多少好山俱在眼，愧无短屐共游遨。

周弼

周弼　浣沙秋日五首

当前滩号西施碛，对碛看秋得句清。

五色悬门秦一尉，六经充栋汉诸生。

石丛细火团荒砌，野蔓疏金出废城。

目遂浣沙人去后，又闻街鼓报新晴。

周弼

周弼　浣沙秋日五首

长江淡淡树疏疏，扫却闲庭即故居。

虫入暗床频促织，萤穿虚壁屡翻书。

破除暮色惟荒菊，荐送秋华有嫩蔬。

料得故园分社酒，小苞青橘四腮鲈。

周弼

周弼　浣沙秋日五首

自惭尸素尝多暇，未放秋风变楚颜。

一梦别离抛白水，三年端的守青山。

野鸡避鹘遮雏去，沙翮衔鱼趁母还。

纵有乱愁消遣尽，淡云残日共人闲。

周弼

周弼　浣沙秋日五首

清溪楼阁暮沉沉，不觉登临夜欲深。

几处捲帘催酒笛，谁家闭户捣衣砧。

一朝野雾三朝湿，十日江天九日阴。

暗喜碍人公事少，自来收拾送秋吟。

周弼


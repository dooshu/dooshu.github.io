○上內閣趙沈二相公及田大司馬 【 播事】

近見邸報、都下之人、皆咎龍不東保重慶、此葢重慶之人之過計。而不知今日之事。別自有急。保重慶非所急也。夫重慶川東之根本也。無重慶則無全蜀。豈曰不急。顧重慶天險也。明蜀不都成都而都重慶亦恃險故也但得三千人無不可守者。當龍未入蜀時、重慶之中。奸細滿眼、更無一兵一將、足為守禦、此則重慶真急矣、乃龍一入省、即令萬鏊馳入其中、且令先拏奸細、一日而得十六人、撲殺之、沉屍於河、是時賊反退屯三溪知其無能為也其後賊下綦江、以無內應、尚不敢直攻重慶、况今日乎、今重慶之兵巳萬餘矣、不直重慶、合江南川江津瀘永諸處、急者萬餘、緩者數千、皆有備矣、賊犯永寧而不利、聲犯合江而竟不敢、尚復慮重慶乎。葢保重慶者。賊下綦江時之要著。而非所語於今日也。當賊下綦江時。龍即欲入保其中。念目下兵將皆無。即賊來不過嬰城固守而已、賊若以輕兵綴重慶。而分兵犯隣播州縣。彼時羽檄不飛應援路絕。何地不可攻。何城不可下。大抵固守一重慶則一總兵有餘保全各州縣則非總督在外調度不可當其時。龍尚欲至近地調度。會鎮道事急。以招撫紿賊。龍亦行牌諭之。賊遂遲徊不進。龍復以計緩之。賊信之。遂不即出。龍若東行更速其叛是以止在省城調發而不復東也。賊以六月破綦江。至七月而重慶之兵已足以守。至八月而各城之兵皆足以守。今惟不足於攻耳。故前此之急在守。後此之急在攻。守則宜隨方應之。攻則非先於省城料理不可。葢進攻之具。如火器火藥綿甲奴?糸被弓箭鎗刀之類。向來百無一備。皆於省下開局置造。以至買米買馬運糧諸事。皆須與司道面計。朝計定而夕發行。日日督催。時時稽考。則一日可有二日之功。急急為之。尚恐年內不齊。有悞來春大舉。若東駐重慶。文移往返。躭延日時。外疑賊而內誤事。何益之有。今諸事漸巳有緒。若再遲時月而東。可以萬全。但人言紛紛。更不移駐。恐言者益多。更駭聽聞。已於目下東發矣。夫都門議論。自是難一。萬里行師亦不必一一求懸合於遙度者之口然不明其所以。則外議紛紜。終勞神慮。故須嘵嘵自明。非得巳也龍自入川來、兄死於家、妻死於任、衰親懸望、以日為年、含悲茹哀、形神欲盡、恨不滅此朝食、早釋重負、乃外議尚有短長、此以知舉事之難矣、龍止為其所可為、不復置辯、然不敢不盡於台臺、伏惟台臺垂察、終賜主持、龍臨啟無任瞻望之至、


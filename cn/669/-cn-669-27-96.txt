96　愛人之善雖一能不以廢　王右軍所長不止翰墨　右軍言論風旨可著廊廟


南豐記王右軍墨池云：「愛人之善，雖一能不以廢。」何云：「『一能』特因墨池言之。」愚謂右軍所長，不止翰墨。其勸殷浩内外協和，然後國家可安；其止浩北伐，謂力争武功，非所當作；其遺謝萬書，謂隨事行藏，與士卒同甘苦；案：羲之本傳無「甘苦」二字，此從通鑑。謂謝安虚談廢務，浮文妨要，非當時所宜〔一〕。言論風旨，可著廊廟，江左第一流也。不可以藝掩其德，謂之「一能」過矣。

【元圻案】王羲之傳：「羲之，字逸少，司徒導之從子。爲右軍將軍、會稽内史。時殷浩與桓温不協，羲之以國家安在内外和，因與浩書以戒之，浩不從。及浩將北伐，羲之以爲必敗，以書止之，言甚切至。浩遂行，果爲姚襄所敗。復圖再舉，又遺浩書曰：『自隆中興之業，政以道勝寬和爲本，力争武功，作非所當，因循所長，以固大業，想識其由來也。若猶以前事爲未工，故復求之於分外，宇宙雖廣，自容何所！』」〇通鑑晉紀穆帝升平二年〔二〕：「羲之遺謝萬書曰：『以君邁往不屑之韻，而俯同群碎，誠難爲意也。然所謂通識，正當隨事行藏耳。願君每與士卒之下者同甘苦，則盡善矣。』萬不能用，果敗。」〇世説言語門：「王右軍與謝太傅共登冶城，謝悠然遠想，有高世之志。羲之謂曰：『夏禹勤王，手足胼胝。文王旰食，日不暇給。今四郊多壘，宜人人自效，而虚談廢務，浮文妨要，恐非當今所宜。』」〇曾子固墨池記曰：「臨川之城東，有地隱然而高，以臨于溪，曰新城。新城之上，有池窪然而方以長，曰王羲之之墨池。教授王君書于楹間以楬之。王君豈愛人之善，雖一能不以廢，而因以及乎其跡耶？」〇容齋四筆：「王逸少在東晉時，蓋温太真、蔡謨、謝安石一等人也，直以抗懷物外，不爲人役，故功名成就，無一可言，而其操履識見，當世亦少其比。而爲書名所蓋，後世但以翰墨稱之，則一藝之工，爲累大矣。」〇胡氏讀史管見曰：「逸少議論不多見，然皆有補於當時。後世顧推爲翰墨之宗，晉史系傳專美此事。藝成而下，足以掩德，故君子慎所尚也。」

〔一〕「時」，元刊本、清嘉慶本作「世」。

〔二〕「升平」，原作「永和」，據中華本資治通鑑卷一〇〇晉紀穆帝升平二年改。






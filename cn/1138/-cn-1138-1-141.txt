寓侯记原秬园十二首（侯广成先生故居也。）

其一


系舟犹未稳，邀我过西轩。
旧好敦三世，新知在一言。
空馀袁粲宅，不返汨罗魂。
君问浮生事，苍茫掩泪痕。

其二

老树清溪曲，柴扉乱竹间。
家同曹社覆，园似楚弓还。
径窄才容屦，僮稀懒上关。
何须安洞壑，面面是真山。

其三

小阁俯回塘，桥危客屐妨。
燕如巢画舫，鹭每立匡床。
栝柏三更响，芙蕖五月凉。
倚栏思把钓，此事近来长。

其四

高枕吾庐似，花香绕屋清。
梦回鱼泼剌，祭后獭纵横。
宿酿呼儿劝，残棋共客争。
吾衰甘就隐，不复问归耕。


其五


寂寥戎马后，故物剩长镵。
我尚思卢植，君无愧阮咸。
松杉存手泽，鸥鹭领头衔。
金石残篇在，光芒未可函（君以五世遗稿属余点定。）。

其六

棨戟高门盛，衣冠巷有乌。
八厨推令弟，千里羡遗孤。
龙性悲难似，鸰原痛不殊。
知君思小谢，池草任荒芜⑴。
⑴ 令弟研德，贤而早夭，有子大年最知名。

其七

幽居常屏迹，贫病得相宜。
官税输蚕豆，园蔬摘兔葵。
论文憎烛短，送客出萝迟。
他日相思处，深篁听雨时。

其八

飘泊仍吴会，凄凉但越吟。
乡遥悲去雁，春晚见来禽。
老病初携杖，良朋喜盍簪。
娄塘堤上柳，步屧定相寻。

其九

上巳迟三月（是年闰二月。），高斋自一家。
鱼梁连竹屋，鸡栅缚藤花。
万木偏能冷，群鸥未觉哗。
临邛频送酒，莫遣豹奴赊。

其十

明月堂中月，清光似主人。
祇应江海客，来对雪霜辰。
赋草传丁卯，年华记甲寅（君与余同年生。）。
高秋还鼓枻，重看桂盈轮。

其十一

颇讶盘餐设，因知典鹔鹴。
苍筤中饭饱，粔籹细君良。
尹绿开书帙⑴，樵青续酒浆。
客心与春色，浩荡满归航。
⑴ 嘉定饺饵为吴中最，君家尤精。尹绿，园中楼名。

其十二

未忍辞君去，行行且复淹。
酒鎗朝尚卧，花箭夜来添（斋中蕙开极盛。）。
白鸟声相乱，黄鱼价稍廉。
东邻如可问，龟策未须占。


黄庭坚　次韵元礼春怀十首

渐老春心不可言，亦如琴意在无弦。

新花准拟千场醉，美酒经营一百船。

黄庭坚

黄庭坚　次韵元礼春怀十首

春心分付酒杯销，勿为浮云妄动摇。

试觅金张池馆问，几人能插侍中貂。

黄庭坚

黄庭坚　次韵元礼春怀十首

故园春色常年早，红紫知他破几苞。

压帽花枝如可折，折花手版直须抛。

黄庭坚

黄庭坚　次韵元礼春怀十首

久无长者回车辙，仲蔚门墙映野蒿。

稍觉春衣生虮虱，南窗晴日照爬搔。

黄庭坚

黄庭坚　次韵元礼春怀十首

春来问字有谁过，颇觉闲销日月多。

醉里乾坤知酒圣，贫中风物似诗魔。

黄庭坚

黄庭坚　次韵元礼春怀十首

春风也似江南早，梅与辛夷斗著花。

自是无言桃李晚，莫嗔榆柳更萌芽。

黄庭坚

黄庭坚　次韵元礼春怀十首

穿花蹴踏千秋索，挑菜嬉游二月晴。

已被风光催我老，懒随儿辈遶春城。

黄庭坚

黄庭坚　次韵元礼春怀十首

老杜当年鬓发华，尚言春到酒须赊。

不堪诗思相料理，恼乱街头卖酒家。

黄庭坚

黄庭坚　次韵元礼春怀十首

冉冉光阴花柳场，红飘紫落便荐黄。

都无畔岸随风去，却是游丝意思长。

黄庭坚

黄庭坚　次韵元礼春怀十首

闻道邻家有酒缾，三更不卧叩柴扃。

我身便是鸱夷榼，肯学离骚要独醒。

黄庭坚


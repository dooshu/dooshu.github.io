◇舞佾议

未详此人数所由。惟杜预注《左传》佾舞云：「诸侯六六三十六人。常以为非也。夫舞者所以节八音者也，八音克谐，然後成乐，故乐必以八人为列，自天子至士，降杀以两，两者，减其二列尔。」预以为一列又灭二人，至士止馀四人，岂复成乐。案服虔注《左传》云：「天子八八。」诸侯六八。大夫四八，士二八，其义甚允。今诸王不复舞佾，其总章舞伎，即古之女乐也。殿庭八八，诸王则应六八，理例坦然。又《春秋》郑伯纳晋悼公女乐二八，晋以一八赐魏绛，此乐以八人为列之证也。若如议者，惟天子八，则郑应纳晋二六，晋应赐绛一六也。自天子至士，其文物典章，尊卑差级，莫不以两。未有诸侯既降二列，又一列辄减二人，近降太半，非唯八音不具，於两义亦乖，杜氏之谬可见矣。国典事大，宜令详正。（《宋书·乐志》一，元嘉十三年，太常傅隆以为云云，又见《通典》一百四十七，作传崇，避唐讳也。）


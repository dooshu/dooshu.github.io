浊水溪歌


乐府新翻歌独漉，不畏水深畏泥浊。水挟泥行万万斛，突出洲心啮山足。

车陷针难欣以出，舟胶昭岂征能复。纵解凌波袜亦尘，况嗟郑婢泥中辱。

一斗之水泥六升，淫潦夏降洪流腾。行人坐守估客叹，篙师百呼不一应。

南风猎猎战芦苇，夜半飞磷啸溪鬼。蟠泥龙起喷黑水，劫灰疑出昆池底。

连山触断牛现口，余派凶成虎履尾。北盈南涸流互歧，东干西溢行复移。

群贤厄恐马驿续，一笑事敢龙图期。鹊巢不过溪南树，竹屋瞰溪留客住。

泊舟更唱箜篌引，潇潇暮雨公无渡。






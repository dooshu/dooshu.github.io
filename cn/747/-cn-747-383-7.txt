○戏规

元子友倚於邱之巅，戏牧儿曰：“尔为牧歌，当不责尔暴。”牧儿歌去，乃暴他田，田主鞭之。啼而冤元子，啼不止，召其父而止之。元子友真卿闻之，书过於元子曰：“嗟嗟次山，苟戏小儿，俾陷鞭焉，而蒙冤。彼牧儿望次山，犹亻台隶不敢干其主。及苟戏，乃或与次山犹仇雠，斯岂慎德也欤？吾闻君子不苟戏，无似非。如何惑一儿，使不知所以蒙过？此非苟戏似非之非者邪？恶不必易此。”元子报真卿曰：“於戏！吾独立於空山之上戏歌，牧儿得过，几不可免。彼行於世上，有爱憎相忌，是非相反，名利相夺，祸福相从，至於有蒙戮辱者焉，得不因苟戏似非，世儿惑之以及者乎？真卿！吾当以戏为规。”


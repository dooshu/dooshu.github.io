◇又议

《丧服》正文，大夫以上，每事显列，唯有庶人，含而不言。此通下之义，了然无惑。且官族者，谓世有其功；食旧德者，谓德侯者世位；（《通典》作「谓德继于位」。）兴灭国，继绝世，主谓诸侯卿大夫无罪诛绝者耳。且金貂七毛，杨氏四公，虽以位相承，岂得言世禄乎？晋太康中，令史殷遂以父祥（《通典》作「朔」。）不及所继，求还为祖母三年。时政以礼无代父追服之文，亦无不许三年之制，此即晋世之成规也。（《魏书·礼志》四、《通典》八十九。）


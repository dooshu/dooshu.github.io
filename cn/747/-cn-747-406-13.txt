○对袭封录兄女代父刑判

〈得丁长当袭代封，主司以有兄不录其让。又乙坐法，女请代，未龀，官勒从奴。〉

不掩厥善，代选尔劳，伊人祗辟，咸示中正。朝廷作，大明黜陟，使苴茅永建，无替於乃服；郑竹斯刊，审欺於诚道。丁以祖孙继体，位由当室；乙则戒慎不足，人自速辜。德在友于，复公侯於令季；既生女子，济缓急其及嗣。仰丁鸿之清节，远且逃身；慕缇萦之淳志，期无凿颡。有司务随时之才，徒高守法；当官藉通变之识，未宜胶柱。昔泰伯三让，公季代绪，汉除五刑，班史垂则。行古之道，仲子所以舍孙；易父以死，赵简申其礼聘。相彼一时之义，今为千载之名，岂可使带砺遂绝於承家，龆龀服刑而代罪。兄则不返，封欲谁承？女既年弱，奴何足任？鲍公往矣，丁必无由理屈；淳于获宥，乙女亦可恤刑。景之前闻，庶无凝滞。


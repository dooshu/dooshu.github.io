太保谥襄毅杨公墓志铭


晋地表里山河，其人瑰玮多大节，能以功名自显。往古无论，自余登朝，则见故少师太宰杨公，心窃向慕之。公亦与余为忘年之契。公在本兵久，又遍历诸镇，躬履戎行，练习边事。余每从公问今中国所以制御夷狄之策，及九塞险易，将士能否，公悉为余道所以，如指诸掌。故自余在政府，所措画边事，盖得之公为多。今上登极，首命公还秉铨衡。余受先帝遗托，方欲与公同心戮力，共佐休明，而公已矣。嗟乎！天不慭遗一老用辅英主，惜哉！然其生平所建立，咸足以方驾往哲，炳耀后祀。余知之素深，谨识其大者，用垂不朽。

公讳博，字维约，别号虞坡。幼颖敏，读书能五行俱下。十七举于乡。弱冠登进士，授陕西盩庢令。调长安，用治行第一，征为兵部武库司主事，升郎中。会肃皇帝南狩承天，起阁学翟文懿公为行边使，以公参幕府。起辽左至甘肃，行万余里，所至辄有疏记，悉得其肯綮。至肃州，属番数百人，遮道邀赏。文懿欲勿予，不能；予之，恐来者益众，无以应之。公请文懿坐堂上，严仪卫，跪诸番辕门外，数之曰：“相公奉诏劳军，若等宜倾巢远迓，乃泄泄若此，何也？”诸番咸慑服，莫敢仰视。久乃释之，稍赉其先至者。诸夷落闻之，方惧以后至见让，莫敢复来。文懿以公为敏，入朝，荐公才堪大任。嘉靖辛丑、壬寅，虏数入宣大山西。公为职方郎中，羽檄旁午，应机立断，其所规画靡不当上意指。安南不庭，庙议发兵讨之。公请先之以文告。会安南请降，公谓小丑不足烦王师，宜许以自新，因上便宜六事。肃皇帝用其策，交人遂款服至今。已从职方，出为山东督学宪副，升参政。丙午，以佥都御史巡抚甘肃。初，罕东诸属番，畏土鲁番侵扰，避居肃州境上。久之，其众滋繁，边人患之。公召诸番酋，犒以牛酒，因语之曰：“若辈久羁于此，既不能归，胡不为久远计？”诸酋曰：“为计奈何？”公曰：“此去某处，水草甘美，吾为若筑城堡，作渠坝，给耕具，使若等定居，长为藩蔽，如何？”诸酋咸顿首曰：“幸甚！”公乃筑白城、威虏、金塔等七城，稍给与牛具器用。诸酋率其部落数千人徙居之。离塞远者，四五百里。河西益少边患。乃凿龙首等渠，垦田万余顷。又请以巡按御史，兼督学政，如辽东例，富而教之，肃州遂为重镇。虏畏不敢近塞。间一入盗，将士奋击，斩首百四十余级。上赐玺书加奖，晋副都御史。庚戌，丁母忧，西人拥道泣送，车不能行。是岁，虏大入蓟，薄都城。癸丑，起公兵部侍郎，经略蓟镇，筑潮河川墩，以遏虏冲。简将士，汰冗弱，军声大振。事竣，诏遂留督蓟辽保定军务。无何，虏复寇古北口，号二十万，连营百余里。公擐甲登陴，督诸军御之，桀石丛射，所杀伤甚众。一虏先登，及雉，我军斫其腕堕，虏气沮，乃退。公募死士，持火器，夜袭其营，一夕四五惊，虏众宵遁。捷闻，赐豸绯衣一袭，晋右都御史，荫一子锦衣卫百户。明年，虏以万骑入马兰谷，公督兵击走之，几获其酋打来孙。公在蓟二年，虏再犯，俱不得利去。乙卯，入为兵部尚书，寻加太子少保。丙辰，丁父忧。戊午，诏还本兵，时尚未终禫。会虏围大同，右卫急，公仓卒奉诏，率师援之，墨缞而往。虏闻公出关，曰杨少保至矣，遂遁，右卫围解。诏晋公太子太保，兼左副都御史，暂留经画大同事，筑牛心等墩堡二千八百余座，浚濠堑三十里，五十日而毕。会虏入蓟镇，督臣被收，又移公镇蓟。公至，虏遁。乃召公还理部事，加少保。癸亥，虏复寇蓟，督臣易之，不为备，虏穿塞入，至通州，烽火通于甘泉。日夜图上守御方略，虏寻引去。上怒而诛督臣。乙丑，以一品再考，荫一子国子生。丙寅，改吏部尚书。肃皇上宾，穆宗践祚，请录忠谏，举遗佚，蠲逋肆赦，海内大悦。丁卯，一品三考，加少傅，兼太子太傅，再荫一子国子生。公疏辞恩荫，三请乃许。其在铨衡，所建论甚众，大率以录旧德、抑浮薄、课功能、禁竞趋为务。以故游谈之士，颇不便之，左右幸臣亦不悦，公遂为所媾，谢政归。久之，上寤，乃起公以冢宰，理本兵事。万历改元，诏公还吏部，以一品四考，晋少师，兼太子太师，仍荫一子国子生，所赐赉甚厚。癸酉，奉命分献夕月坛，疾作扶归，遂恳乞骸骨，给传归。数月而卒，上震悼，为辍朝一日，赐祭葬，赠太保，谥襄毅，荫一子为中书舍人。盖公生平行履，其大者如此，他固不能悉记也。

余尝谓世有大人，有伟人。其志翩翩，其行岩岩，其处于世也，卓然如秋峰之耸峙，昂然如鸡群之野鹤，伟人也。其志渊渊，其行桓桓，其处于世也，巍然如泰华之蟠礴，浩然如沧溟之含纳，大人也。二人者，语其才美标格，则大人似不若伟人之奇俊。要以闳深奥衍，不言而信，不怒而威，使人望而归之，世以为众父，为蓍龟，则大人之与伟人，大有迳庭矣。余观公在朝廷，则朝庭重；在边鄙，则边鄙重。国有大政，议者盈庭，或日中不决，公才出数语，众已称善。排大难，批大节，应手而释，恢恢尚有余力。九边之士，闻公来，如见父母，欢跃鼓舞，白刃在前，不驱而赴。嘉靖中，疆场多故，肃皇帝以威断驭下，本兵督臣，大者诛，小者斥，未尝终三岁不更置也。惟公以敏练称上意，眷遇之隆，始终弗替。在甘肃时，尝疏发咸宁侯仇鸾之奸，鸾被收下狱，后更贵幸，为大将军用事，衔公甚深。值分宜当国，纵其子干政，颐指百官。公在本兵，数以事见忤，相与排根中之者屡矣，而竟不得间。其后咸宁诛，分宜败，而公望愈重。万、隆之间，老成雕谢，唯公岿然如鲁灵光，为海内所倚，此其望实器业，有越在风格之外者矣。嗟乎！非大人而能若是乎？

公所著有《虞坡文集》，诗集、杂著、历官奏议行于世。生正德己巳　月　日，卒万历甲戌　月　日，寿六十六。其先，弘农华阴族也。国初有善甫者，徙蒲，遂为蒲人。曾祖谌；祖选；父瞻，四川按察司佥事，皆以公贵，赠如其官。曾祖妣张，祖妣赵，妣田，皆赠一品夫人。配段氏，累封一品夫人。诸子皆才贤。段夫人生俊民，嘉靖壬戌进士，太仆少卿；俊士，万历甲戌进士，凤翔府推官；俊彦，官生；俊卿，隆庆武举第一人，管锦衣卫事指挥使。女三，长适州学生景宣，次适举人冯瀹，次适嵩县守备孙仲全。侧室贺氏、何氏。贺生子俊臣，官生。何生女一。孙男七：元祯、元祥、元祉、元禧、元祺、元祜、元祐。孙女十四人。

太仆兄弟，将以　年　月　日葬公王庄之原，敕建塋次，持阁学张公状，属余为之铭。曰：

世有大人，龙德正中。吾闻其语，今见于公。维公之德，智圆行方，忠不近名，言不泥常。李郭无文，韩范无武，公也兼之，吉甫召虎。九牛在肆，良庖趦趄。公徐磔之，游刃有余。大栋将倾，见者怀慑。公俆正之，退无德色。桓桓世庙，纬武经文。公媚天子，耆定策勋。穆穆庄皇，垂衣拱手。公佐太平，声色不有。迨于今皇，两作继明。询兹黄发，还公宰衡。我求一德，惟公是与。不吊昊天，夺我心侣。有谋孰咨？有难孰夷？山颓木坏，怆矣其悲。惟帝念功，荣称显锡，光光天宠，贲此元室。不亡者寿，不朽者名。百世之下，视此刻铭。






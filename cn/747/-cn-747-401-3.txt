○对马惊师徒判

〈卜氏为御，马惊师徒小却，监军纠为无勇，卜氏遂死之。或诔其功，监军请乎理。诔者执云：非罪。〉

戎御近官，事资良艺；或逐禽而过表，且并辔而授绥。克敌是因，搴旗攸属，卜氏参名训仆，奉职佳兵。悬父之马或奔，晋侯之车将败，师徒小却，钲鼓微旋。即获谴於有司，载兴惭於无勇，鸣毂小故，犹有伏剑之臣；败军大尤，须闻免胄之客。是用捐躯不吝，视死如归，东野倾辕，虽则其罪。国书殒首，终用可嘉。足比乘邱之能，宜锡滑台之诔。庶甄死节，以宠鬼雄。

房自厚

自厚，开元朝官御史。


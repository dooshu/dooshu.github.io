莫将


将字少虚，洪州（今南昌）人。附秦桧和议之说。绍兴八年（1138），赐同进士出身。官至工部尚书。绍兴十六年（1146），敷文阁学士知文州卒。

木兰花

十梅未开

一枝和露珍珠贯。

月下回来寻几遍。

今朝忽见数枝开，

未有十分如待伴。

新妆不比徐妃面。

雪艳冰姿寒欲颤。

外边多少扫春人，

春信莫教容易断。

又

晨景

梅边晓景清无比。

林下诗人呵冻指。

玉龙留住麝脐烟，

银漏滴残龙脑水。

晨光渐渐收寒气。

昨夜遗簪犹在地。

好生折赠镜中人，

只恐绿窗慵未起。

又

雪里

清姿自是生寒瘦。

更在春前并腊后。

谁教六出巧遮藏，

争似一番先透漏。

谢娘莫把翻衣袖。

无限琼英飘玉甃。

开时朵朵见天真，

可奈碧溪和粉溜。

又

晴天

寒梢雨里愁无那。

林下开时宜数过。

夕阳恰似过清溪，

一树横斜疏影卧。

朱唇莫比桃花破。

鬓袅黄金花欲堕。

剩看春雪满空来，

触处是花寻那个。

又

风前

寻梅莫背东风路。

路在花前知去处。

真香破鼻蓦然闻，

试问幽丛知几步。

多情更被无寒助。

万物枯时神物护。

一枝和雪倚阑干，

昨夜初开春信度。

又

月下

暗香浮动黄昏后。

更是月明如白昼。

看来都坐玉壶冰，

折赠徐妃丹桂手。

赏酬风景无过酒。

对影成三谁左右。

劝君携取董妖娆，

拱得醉翁香满袖。

又

雨中

花时人道多风雨。

梅蕊都来无几许。

何须飘洒湿芳心，

粉面琳琅如泪注。

家童莫扫花阴土。

留浥琼林枝上露。

若教燕子早衔泥，

径里馀香应满户。

又

欲谢

眼前欲尽情何限。

风外南枝无一半。

东君何事莫教开，

及至如今都不管。

高楼三弄休吹趱。

一片惊人肠欲断。

杏花开后莫嫌衰，

如豆青时君细看。

又

吟咏

前村雪里虽然早。

争似横斜开处好。

直饶隔水是江南，

也恐一枝春未到。

延宾莫恨花阴小。

见说芳林今古抱。

集花潇洒洞天深，

永夜玉山应自倒。

又

望梅

少陵长被花为恼。

况是梅花非草草。

临歧争奈不吟诗，

此度诗人宜可老。

诗成莫惜尊罍倒。

不醉花前花解笑。

醒时分付两三枝，

酒后忆君清梦到。

独脚令

绛唇初点粉红新。凤镜临妆已逼真。苒苒钗头香趁人。惜芳晨。玉骨冰姿别是春。

浣溪沙

宝钏缃裙上玉梯。

云重应恨翠楼低。

愁同芳草两萋萋。

又

归梦悠飏见未真。

绣衾恰有暗香薰。

五更分得楚台春。








○江州司马厅记

自武德以来，庶官以便宜制事，大摄小，重侵轻，郡守之职，总於诸侯帅，郡佐之职，移於部从事。故自五大都督府至於上中下郡，司马之事尽去，唯员与俸在，凡内外文武官左迁右移者递居之，凡执役事上与给事於省寺军府者遥署之，凡仕久资高耄昏软弱不任事而时不忍弃者实莅之。莅之者，进不课其能，退不殿其不能，才不才一也。若有人蓄器贮用急於兼济者居之，虽一日不乐；若有人养志忘名安於独善者处之，虽终身无闷。官不官，系乎时也；适不适，在乎人也。江州左匡庐，右江湖，土高气清，富有佳境。刺史守土臣，不可远观游，群吏执事官，不敢自暇佚，惟司马绰绰，可以从容於山水诗酒间。由是郡南楼、山北楼、水湓亭、百花亭、风篁、石岩、瀑布、庐宫、源潭洞、东西二林寺、泉石、松雪，司马尽有之矣。苟有志於吏隐者，舍此官何求焉？案《唐典》，上州司马秩五品，岁廪数百石，月俸六七万。官足以庇身。食足以给家，州民康非司马功，郡政坏非司马罪，无言责，无事忧。噫！为国谋则尸素之尤蠹者，为身谋则禄仕之优稳者。予佐是郡，行四年矣，其心休休如一日二日。何哉？识时知命而已。又安知后之司马，不有与吾同志者乎？因书所得，以告来者。时元和十三年七月八日记。


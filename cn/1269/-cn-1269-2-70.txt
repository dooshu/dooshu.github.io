止：阴大止物于上，阳亦止物于下，下上俱止。

初一：止于止，内明无咎。测曰：止于止，智足明也。

次二：车轫俟，马酋止。测曰：车轫俟，不可以行也。

次三：关其门户，用止狂蛊。测曰：关其门户，御不当也。

次四：止于童木，求其疏谷。测曰：止于童木，其求穷也。

次五：柱奠庐，盖盖车，毂均疏。测曰：柱及盖毂，贵中也。

次六：方轮谦轴，坎坷其舆。测曰：方轮坎坷，还自震也。

次七：车累其傂，马擸其蹄，止贞。测曰：车累马擸，行可邻也。

次八：弓善反，弓恶反，善马很，恶马很。绝弸破车终不偃。测曰：弓反马很，终不可以也。

次九：折于株木，輆于砋石，止。测曰：折木輆石，君子所止也。


○为人求荐书

某闻木在山，马在肆，遇之而不顾者，虽日累千万人，未为不材与下乘也；及至匠石过之而不睨，伯乐遇之而不顾，然后知其非栋梁之材、超逸之足也。以某在公之宇下非一日，而又辱居姻娅之后，是生于匠石之园，长于伯乐之厩者也。于是而不得知，假有见知者，千万人亦何足云。今幸赖天子每岁诏公卿大夫贡士，若某等比咸得以荐闻，是以冒进其说以累于执事，亦不自量己。然执事其知某如何哉？昔人有鬻马不售于市者，知伯乐之善相也，从而求之，伯乐一顾，价增三倍。某与其事颇相类，是故终始言之耳。某再拜。


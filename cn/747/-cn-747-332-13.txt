○上张燕公书

窃惟当今主英臣诚，海平天清，干相国者，更言朝廷之遗阙，黔黎之艰阻，妄矣！直以有词不自明徵，积心无与消散，此亦一夫不获，愿就相门陈之。或议相门重深，贱士罕及，进言不少，非人则废。退而或念，止於旬时。若借人为容，则耻殊特达；欲持情径往，则惧致忽遗。思所以自奇，图左右见异，僭用旧礼，献此琬。冀贽列得启其书，书穷思见其人矣。至於轻好行怪，易为犯德，非敢如此也，愿左右明之。尝闻既往布衣之士，亦贱者也，而一人下之，三公崇之，将欲分其贤愚而系其理乱。自料必不能有损益於盛朝，徒亦形似英哲之踪，辱累璋之德，希左右以公选。因以私进，所私者则敢终而言之。幼而先相国弃代，委翳於蓁芜之下（《文粹》作“幼为先相国弃，委翳於蓁芜之下”），因物遂迁，与农者莫辨。不忍窘厄，然後以蕃为怀，将祗若遗谋，乃发前言。筐箧有相公述作焉，有先君鉴诫焉。约之立言，依以扶信，若赴古道则适，若逢今人则乖。或谓之非，或谓之是，求我哲匠，击此困蒙。顾此身在下流，无闻上士，未足为先君之嗣，不可见先君之友，况有贵贱之异，为之隔阔乎？深惟达音者希，恐不可再得。忽不知相国之富贵如此，之贫贱又如此，期相国乃曰：人以道义求我，我不当以贵贱隔之，借如宣父有相国之贵，宁拒游夏之徒欤？夫其此心，千截止一用，岂也当之？又见《礼经》有难进易退者，戒贪也；起人来学者，劝道也。趣仁者，而久未行，何乎？衣惟素褐，乘非车马，阍人斥之，驭者排之。长衢高门，骤拜左右，则近於论诉，岂闻道之士乎？故献玉贡书，以先其意。或垂善诱，使得登其门，假以温和之颜，赐其清间之宴。大观宗庙，旁见百官，上谘为人之纪纲，镒及作文之利害。然後陈百一之诫，讽南山之诗，醉德写诚，俯而告退，之愿也，未敢忘也。若其取於是日，许时入奉，一岁之内，得再厕法曹、舍人，闻诗礼焉，人子毕矣，岂有恨哉？至如笥有衣裳，天有秩序，圣君在上，何人不欲？如今日，未敢生心。倘见露之时，为左右所器，亦愿起自燕国门下，令众人别意瞻瞩也。贪竭鄙志，不觉多言，妨尘宴私，忧危失措。倘左右垂无穷之惠，降不测之记，锡数字之答，加一介之使，则相国保下士之誉，小人获见知之荣，光照微躯，价传多士。辄饰琐貌，以俟轩车。


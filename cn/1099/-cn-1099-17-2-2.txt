○御賜圖書記 【 御賜圖書】

宣德二年二月戊寅、　上御文華後殿、召榮諭之曰、古者君臣莫不同心同德、以成天下之務、君有失則為臣者匡正之、臣有過則為君者訓戒之、庶幾更相警飭、兩無猜嫌、信所謂明良相逢、千載一遇者也、卿嘗祇事我　皇考仁宗昭皇帝二十餘年、竭誠效忠始終一致、及今侍朕左右、益加敬慎、知無不言、言無不當、深用嘉悅、茲特賜卿鍍金銀刻圖書五顆曰、是時諸公皆有御賜圖書而公獨多誌之以見君臣相與之隆方直剛正、曰忠孝流芳者、以表卿之忠實也、曰關西後裔建安楊榮、曰楊氏勉仁者、以著卿族系之所自出、幷表其名與字也、卿尚體朕至意、永永無斁、臣榮竊惟人臣之義、惟忠與誠、乃能贊輔　國家、光膺寵命、以享爵祿於悠久、苟阿狥以取容、迎合以求悅、不顧事體之重輕、不念民情之休戚、縱已之所欲言任巳之所欲為、則將無所不至矣、其可乎哉、臣榮自惴非才、夙夜祗慎、惟恐有負委托之重為愧耳、至于非分之恩。曷敢希冀。追惟初仕以至于今、歷事　三聖日得侍近清光、屢沐天地大恩、眷待之隆、錫賚之厚、非一言可述、今復蒙　恩賜以範銀圖書、獎諭之重、製作之精誠、古今罕有、臣榮敢不敬承佩服、傳之子孫、永為家寶哉、故敢具述于左方。以見　皇上眷待恩禮之隆。它日或可以備採錄云、


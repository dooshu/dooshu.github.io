119　曾肇河間詩誤爲曾布作　龔彦和兄弟名節並著


曾文昭公全云：「肇，字子開。」河間詩云：「南北車書久混同，河間今有楚人風。獨慙太守非何武，已見州閭出兩龔。」謂彦和兄弟也。童蒙訓以爲曾子宣布作，恐誤。

【元圻案】肇，鞏、布之弟，治平四年進士，官至中書舍人、龍圖閣學士，以元祐黨籍貶濮州團練副使。紹興初，追謚文昭。宋史有傳。著曲阜集四卷，四庫全書著録。〇吕居仁童蒙訓上：「龔殿院彦和夬〔一〕，清介自立，少有重名。元祐間僉判瀛州，與弟大壯同行。大壯尤特立不群，曾子宣帥瀛，欲見，不可得。一日，徑過彦和，邀其弟出，不可辭也，遂出相見，即爲置酒，從容終日，乃去。因題詩壁間，其兩句云：『自慙太守非何武，得向河間見兩龔。』紹聖中，彦和爲御史，大壯力勸其兄早退，彦和遂去。大壯不幸早卒。」〇曾子宣、子開先後知瀛州，吕氏蓋因此而誤。東都事略龔夬傳：「夬，瀛州人。」吕氏謂夬僉判瀛州，亦恐未確。〇漢書兩龔傳：「兩龔皆楚人也，勝字君賓；舍字君倩。二人相友，並著名節，故世謂之楚兩龔。」又何武傳：「武好進士，奬稱人之善。爲楚内史，厚兩龔；在沛郡，厚兩唐。」

〔一〕「院」，原作「浣」，據四庫本童蒙訓卷上改。






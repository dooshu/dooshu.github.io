○叙禄命

谨桉《史记》：宋忠、贾谊诮司马季主云：“夫卜筮者，高谈禄命，以悦人心；矫言祸福，以尽人财。”又按王充论衡云：“见骨体而知命禄，睹命禄而知骨体。”此即命禄之书，行之久矣。多言或中，人乃信之。今更研寻，本非实录。

但以积善馀庆，不假建禄之吉；积恶馀殃，岂由劫杀之灾？皇天无亲，常与善人；祸福之应，其犹响影。故有夏多罪，天命剿绝；宋景修德，妖孛夜移。学也禄在，岂待生当建学？文王忧勤损寿，不关月值空亡。长平坑卒，未闻共犯三刑；南阳贵士，何必俱当六合？历阳成湖，非独河魁之上；蜀郡炎燎，岂由灾厄之下？今时亦有同建同禄，而贵贱悬殊；共命共胎，而夭寿更异。

桉《春秋》：鲁桓公六年七月，鲁庄公生。今检长历，庄公生当乙亥之岁，建申之月，以此推之，庄公乃当禄之空亡。依禄命书，法合贫贱，又犯句绞六害，背驿马生，身克驿马，驿马三刑，当此生者，并无官爵。火命，七月生，当病乡，为人弱，身合矬陋。今按《齐诗》讥庄公“猗嗟昌兮，颀而长兮。美目扬兮，巧趋跄兮。”唯有向命一条，法当长命。依检《春秋》，庄公薨时，计年四十五矣，此则禄命不验一也。

又按《史记》：秦庄襄王四十八年，始皇帝生。宋忠注云：“因正月生，为此名政。”依检襄王四十八年，岁在壬寅。此年正月生者，命当背禄，法无官爵。假乖禄，合奴婢尚少。始皇又当破驿马生，驿马三刑，身克驿马，法当望官不到。金命，正月生，当绝下。为人无始有终，老而弥吉。今检《史记》，始皇乃是有始无终，老更弥凶。唯建命生，法合长寿，计其崩时，不过五十。禄命不验二也。

又检汉武故事，武帝以乙酉之岁七月七日平旦时生，亦当禄空亡下。依禄命书，法无官爵，唯向驿马，尚隔四辰，依禄命法，少无官荣，老而方盛。今检《汉书》，武帝即位，年始十六。末年已後，户口减半，禄命不验三也。

又桉《後魏书》云：“孝文皇帝皇兴元年八月生。”今桉长历其年岁在丁未，以此推之，孝文皇帝背禄背命，并驿马三刑，身克驿马，依禄命书，法无官爵，命当父死中生，法当生不见父。今检《魏书》，孝文皇帝身受其父显祖之禅。《礼》云：“嗣子位定，在於初丧，逾年之後，方始正号。”是以天子无父，事三老也。孝文皇帝受禅，异於常礼，躬为天子，以事其亲。而禄命例云，不合识父，禄命不验四也。

又桉沈约《宋书》云：“宋高祖癸亥岁三月生。”依此而推，禄之与命，并当空亡。依禄命书，法无官爵，又当子墓中生，唯宜嫡子。假有次子，法当早死。今检《宋书》，高祖长子，先被纂杀，次子义隆，享国多年。高祖又当祖禄下生，法得嫡孙财禄。今检《宋书》，其孙刘劭、刘，并为纂逆，几失宗祧，禄命不验五也。


○送权秀才序

伯乐之厩多良马，卞和之匮多美玉，卓瑰怪之士，宜乎游于大人君子之门也！相国陇西公既平汴州，天子命御史大夫吴县男为军司马，门下之士权生实从之来。权生之貌，固若常人耳。其文辞引物连类，穷情尽变，宫商相宣，金石谐和，寂寥乎短章，舂容乎大篇，如是者阅之累日而无穷焉。愈常观于皇都，每年贡士至千余人，或与之游，或得其文，若权生者，百无一二焉。如是而将进于明有司，重之以吴县之知，其果有成哉！于是咸赋诗以赠之。


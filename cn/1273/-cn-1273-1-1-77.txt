题吕汝玉茂才家所藏宣和美人图　有序


图作美人横琴左顾而坐，座右鼎铛斑驳，美人亦古妆。笔意神妙，虽绢色黯败，细玩神采若真。幅上方，当中有宣和御章，方二寸，阳文。下方，左万钟米印，方半寸许，阴文；右项墨林父秘笈之印，长寸五分，广三之一，阳文。图藏筱云山庄吕汝玉茂才家，盖其先人得之闽市者也。辛卯除夕，醉中题此，时鸡已三唱，邻家爆竹千万声矣。

小宴东风屏寒具，画堂忽出凌波步。万种春生间，玉钗锦幄容珍护。

绢轴流传七百年，美人如玉未成烟。御章帧首宣和篆，知出三宫北狩前。

艮岳倦游宣画苑，朱渐戴琬当时选。双飞孔雀上藤墩，斜枝月季开壶殿。

万绿丛中考画师，动人春色不多时。如何绘画乾坤手，也作荒唐云雨思。

花鸟天成睛点漆，士如居然周昉笔。莫是灵霄受箓年，玉真轩里安妃出？

娟娟不作时世妆，奁畔鼎彝生古香。珠徽玉轸琴床冷，若弦松散何时张？

蔡家主妇休进酒，江山已坠金狄手。画图不解平城厄，万里明驼妃主走。

鸾手符难画避兵，无愁天子太多情。燕支北地停渲染，犹传师师五国城。

著作人间留画谱，几暇更传图博古。训储遗墨抚明皇，亡国风流同后主。

零缣碎绢委胡尘，玉颜憔悴内家春。断佩折巾争赐日，想见装潢出侍臣。

此幅劫馀谁拾袭？裙边袖角朱文湿。海滨渔长钤瑶章，墨林山人韬宝笈。

何时流落毘舍耶？香魂疑返宫人斜。落日几更金世界，披图如见故宫花。

列女屏风明主撤，秘府故应难预列。曾入勺园天籁阁，也合珍藏精鉴别。

高堂展玩春灯红，雾鬓风鬟出汴宫。都将天水兴亡感，写入零脂剩粉中。

一八九一年（光绪十七年　辛卯）






○敕北庭经略使盖嘉运书

敕盖嘉运：卿久在边镇，庶事用心，又去年出兵，冒远入贼，诸下皆赏，卿岂无功？言念忠勤，不忘褒进。今授卿雄要，仍兼旧官，宜知朕心，当重寄也。突骑施虽请和好，其意不真，近敕彼军与天山计会，当审观事势，远著候人。若有形势，事资先据，如无应会，不可虚劳，势在临时，固难遥断。秋後渐冷，卿及将士已下并平安好，遣书指不多及。


○为荥阳公举王克明等充县令主簿状

以前件状如前，伏以臣所部控联洞，参错蛮髦，水接重湖，山当五岭，纵有天官注拟，多缘地理幽遐。或不出上京，已发徒劳之叹；或来属邑，即闻归去之辞。既经久而不谋，亦柔良而曷寄。臣谬膺廉部，虑在旷官，傥旬朔以无言，则赋舆而必阙。前件官或膏梁遗胄，或英俊下寮，虽寓遐陬，久从试吏。假之铜墨，有意於鸣琴；委以簿书，不羞其栖棘。既闻绩用，合有甄升，一则复远俗之凋残，一则轻微臣之忧责。苟事因请托，迹涉贪残，将有负於斯人，岂敢逃於举主。伏希卑听，咸赐即真。千冒宸严，无任兢越。


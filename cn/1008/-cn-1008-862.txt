赵蕃　寄曾运使

知名必曹刘，乃可暗中索。

无闻若我遭，过眼谁复忆。

如何十年后，姓名犹见识。

当时所陈诗，亦复能道说。

岂我能致然，先生自为德。

维时岁云莫，归路千山隔。

见公不三四，身已限南北。

迨兹去无由，乃悔来卒迫。

况今落蛮夷，公且天咫尺。

犹拟信州船，看竹茶山宅。

赵蕃

赵蕃　寄曾运使

携诗十载旧登门，一见长思阙细论。

岂忆犹蒙记名姓，故情仍许奉罍尊。

临分更俾传家集，请事于今行嫡孙。

傥有新闻幸无弃，素书无只报寒温。

赵蕃


16　春秋書時月多闕文


西疇崔氏全云：「涪陵崔子方彦直。」曰：「春秋桓四年、七年無秋冬，定十四年無冬，桓十七年案：「十七」當作「十四」，閻、何本俱誤作「七」。書『夏五』而闕其月，莊二十二年書『夏五月』而闕其事。僖二十八年書『壬申』而不繫之月。桓十年書『五月』而不繫之夏。昭十二年書『十二月』而不繫之冬。『郭公』、『仲孫忌』，與凡日食而不繫朔與日者，皆闕也。」

【元圻案】桓公四年杜注：「國史之記，必書年以集此公之事，書首時以成此年之歲，故春秋有空時而無事者。今不書秋冬首月，史闕文。他皆放此。」〇宋趙氏鵬飛春秋經筌：「桓四年、七年無秋冬，闕文也。何休附會，以爲桓無王，故貶去二時，此妄説也。十二公之中，惟桓一公最多闕文：五年春正月甲戌之下闕事；併甲戌、己丑書陳侯鮑卒；十二年十一月，一月之中兩書丙戌；十四年夏五，闕月；十月日食，闕日。」〇書録解題：「春秋經解十六卷，本例、例要一卷，涪陵崔子方彦直撰。紹聖中，罷春秋取士，子方三上書乞復之，不報。遂不應進士舉。黄山谷稱之曰：『六合有佳士，曰崔彦直，其人不游諸公。』然則其賢而有守可知矣。」〇經義考：「崔氏經解，佚。本例、例要，存。」〇案今本題曰「西疇居士春秋本例」，共二十卷。書録作一卷，誤也。王氏所引不見於本例，蓋經解之文。〇西疇之説，元程端學春秋本義引之。






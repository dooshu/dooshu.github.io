承沈八丈东美除膳部员外阻雨未遂驰贺奉寄此诗

承沈八丈东美除膳部员外阻雨未遂驰贺奉寄此诗〔一〕


今日西京掾〔二〕，多除南省郎府掾四人同日拜郎〔三〕。通家惟沈氏，谒帝似冯唐。诗律群公问，儒门旧史长。清秋便寓直〔四〕，列宿顿辉光。未暇申宴一作安慰。含情空激扬。司存何所比，膳部默凄伤甫大父昔任此官〔五〕。贫贱人事略，经过霖潦妨。礼同诸父长，恩岂布衣忘。天路牵骐骥，云台引栋梁。徒怀贡公喜〔六〕，飒飒鬓毛苍。

〔一〕沈东美：《广记》四百四十八卷云：唐沈东美，为员外郎太子詹事佺期之子。

〔二〕西京掾：《六典》：炀帝罢州置郡，有东西曹掾及主簿，皇朝省主簿置录事参军。开元初，改司录参军事三人。

〔三〕南省：《唐志》：膳部郎中、员外各一人。《国史补》：旧说吏部为省眼，礼部为南省舍人。《唐诗纪事》：先天中，王主敬为侍御史，自以才望华妙，当入省望前行，忽除膳部员外，微有怅惋。吏部郎中张敬忠《戏咏》曰：“有意嫌兵部，专心望考功。谁知脚蹭蹬，几落省墙东。”盖膳部在省最东北隅也。

〔四〕寓直：《秋兴赋序》：以太尉掾兼虎贲中郎将，寓直于散骑之省。

〔五〕膳部：杜审言，则天朝拜膳部员外郎。

〔六〕贡公：《广绝交论》：王阳登则贡公喜。






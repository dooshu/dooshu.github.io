○对清白二渠判

〈得清白二渠，交口不著斗堰。府司科高陵令罪。云是二月一日以前。〉

三辅名区，千里奥壤，决渠为雨，荷锸成云。衣食之源，见资於畎亩；桑麻之利，实赖於沟渠。故隐於金椎，沉之石楗，用防飘梗，爰备蛰流。县令职在字人，化兼驯翟，用遵常式，或未成规。良以秋潦未收，且疑於瓠子；春流讵泛，未虑於桃花。修葺既非後时，府科何其速耳？请从按记，愚谓合宜。


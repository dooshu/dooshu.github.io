○遏盜議 【 京師譏察之制】

國初於南京設為四十八衛每衛各有營。營兩際各為門。本衛官軍就居其中。遇有警急。起集為易又於五城各設兵馬司、設立弓手、專以廵徼京城內外、即周官修閭氏之職也、又於各坊里巷、立為火舖、支更守夜、其與修閭氏所謂互木?橐追偦者。無以異焉。葢衛所有定居。則呼名之軍易。廵徼有攸司。則追偦之責有歸　祖宗思患豫防之意深矣、惟今京師葢襲勝國之舊。街坊里巷。參錯不齊。而衛所散處而士卒之名隸尺籍者。聚散無常。甚者野處在數十里之外。幸而承平無事。一旦不幸。而有意外之變。出於倉卒之間。急欲有所召集。豈不難哉。臣愚欲於無事。之先而豫為有事之備、請復　祖宗南京舊制、雖然、時異勢殊、當守成之後而為創始之謀、誠未易也、無巳、請用　祖宗之意、以為今日之備可乎、夫南京之衛四十八。成祖北征之後兵未及歸衛尚在營中至今猶然今京衛七十有餘。其衛署隨處散置。中亦有未置署者。且其軍士雖係籍衛中食糧。至其操練以待調發則分在各營。必欲使每衛各為一處聯比其居。决有不能者。今名籍在衛所。隊伍在將領。而其所居之地方。則各屬兵馬司也今京城地大人眾。聚四海之人。雜五方之俗。承平日久人煙眾盛。姦宄實繁。一城之大。僅設五司官僚十數員。兵卒百十輩。而京城內外不下百十萬人家。力有所不周。勢有所不及。臣請每城量地廣狹遠近。添設行兵馬司數處。每處添設副指揮一員居守其司署相去。以皷相聞為限司前用四木建皷樓一所添兵置鼓以支更。每更擊皷而火舖則擊柝以相應。由近及遠不許雜亂。又於該轄地方。除官民及匠外。凡係見操官軍在地方住者。不分賃寄及上班者。皆俾報名附官最高者或　伯或都督都指揮。無則把總指揮為眾信服者。奏聞以為地方總領每季一造冊。冊成各為三。一留本司。一送兵部。一送總領官。每季行司兵馬率領本方見居官軍起赴總領官。私居參見。每年四見。此外不許擅自起倩。舊例每兵馬司。宜隨地方廣狹。添差分管。遇有儆急。兵部下兵馬司行御史督該司起集該方官軍赴總領處聽用。如此則倉卒事起。有備無患。雖非祖宗設立軍營初制。然於其間處置得宜。運用有方。則亦其遺意之彷彿也。又京城內外、自來街坊、因襲前代舊名、俚俗不雅、混亂無別、宜令各該御史督同兵馬司官、分界畫圖別立新名、每處立一大舖分統小舖、每小舖設更夫六名、每夜自二更一點起守至四更三點止、其初更及五更不禁人行、每更二人一守一廵、其大舖更夫倍之、大舖之立、必在本巷內出大街口邊對立木橦二、四尺以下懸鐵索三、以截斷行路、二更一點、以後即橫絙以絕往來、至四更三點方開、其他小巷內可通大街處、俱為柵門、一更三點即鎖斷五更一點方開、各行司馬為印烙牌數十面、遇有公事、及人家水火昏喪緊急等事、許先赴行司告領牌面、遇夜照放、無牌而闌出及擅開者坐以罪、每大舖置大銅鑼一面、小舖各置其小鑼一面、遇有盜竊、即聲鑼相應、其城中大街及城下皆不必立舖、其大街中及城下居者、俱分守各巷口大舖、大約京城直南北大街、不過數處、假如崇文門自門至四樓為一節又自此抵城下為一節、每節夜撥馬軍十五名、每夜止廵二更三更四更、更輪五騎往來廵邏、其餘倣此、其九門城垣之下以城為限、每城撥軍之數亦如之、其廵邏之軍、五軍大營、每日於見操官軍內輪差、如此、則人家有盜賊之警、而更舖得以闌拒、而賊不得以出入、國家有倉猝之變、而軍士易於召集、而賊不得以縱橫、此雖瑣末之事、而所關係寔大、為國遠慮者、不可加之意乎、臣因是而又有一見焉、昔者周幽王舉火以戲諸侯。則是三代之時。不獨邊境置立烽火。而宮禁之中亦有之也。今國家運氣隆盛、萬無意外之事、然臣愚請於皇城中預蓄二高竿、猝有不測之事、即於瓊島上立之、懸紅燈為號、丙子虜入游騎至京師設竿懸燈為用師節度實本于此而議者不知其然皆以為異事而驚相告語也其事緩急、以燈多少為符、預以遍告諸總戎大臣、俾知其故、又於九門上、各立高竿以懸紅燈、定多少之數、以示緩急之別、徧造諸軍、以為進止分散之令、如此、則不煩三令五申、而六軍萬姓、可以不言而諭、不召而至矣、此亦愚者之一慮也、


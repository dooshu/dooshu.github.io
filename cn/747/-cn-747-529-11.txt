○嘉兴监记

正德利用，阜财足食，国之本也。天宝末，天下兵起。乾元初，上司奏议，宜以盐铁之职，总以社稷之臣，斡乎山海之利，以富人也。淮海闽骆，其监十焉，嘉兴为首。朝廷以是蠲贷恒赋，实乎大内，大臣奉法，为事选人，拔其贤干，升於宪署。以宣原隰光华之宠，趋其署者，如好鸟之栖茂林。相国刘公，尝以大监小州不相若也，故其职员不忝乎爵秩，其刀布必倍於租入。渤海高君日伦，世以勋烈，缓步阔视，胸襟洞开，中有方略，不循进级，故一廷评，於兹二纪。倾酒定交，掷金市义，不饵不仁之粟。前使张侍郎滂王尚书纬，总其卜式宏羊之计，遂有采山煮海之役。十年六监，兴课特优，至是未期，从百万至三百万。盐（一作监）人贾人，各得其所。故端介之节，风彩自高，继夫漕运，波委陆溢，此天下之利器也，可示人乎？夫以步光莫耶，切玉如泥，绋钟无声，不以一割均其钝。君子以知人则哲，无德不酬，鸿飞九霄，骥骋千里。前秘书省著作佐郎顾况，美使臣之得人，贞元十七年岁在辛巳正月朔记。


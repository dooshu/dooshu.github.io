○登科记序

选士命官，有国之大典；察言考行，先王之旧规。古者命於乡而升诸学，俾大乐正论造士之秀者而升诸司马，曰进士。进士者，谓可进而授之爵禄也。然则前（一作历）代选士，其科不一。洎圣（一作暨有）唐高祖，以神武而静天下，用文教而镇万姓，武德五年，帝诏有司，特以进士为选士之目，仍古道也。自乡升县，县升州，州升府，皆历试行艺。秋会贡於文昌，咸达（一作造）帝庭，以光王国。然後会群后，谒先师，备牲牢，奏金石，尊儒教也。若明试其业，主张其文，核（一作覆）能否於听览之间，定取舍於笔削之下，职在考功郎。後至元宗开元二十五年，重难其事，更命春官小宗伯主之，而业文志学之士劝矣。於是献艺输能，擅场中的者，榜第揭出，万人观之，未浃旬而名达四方矣。近者佐使外藩，司言中禁，弹（一作峨）冠宪府，起草粉闱，由此与能，十恒七八。至於能登台阶参密命者，亦繁有徒。所谓选才授爵之高科，求仕滥觞之捷径也，不其然欤？粤自武德，逮乎贞元，阅崔氏本记前後嗣续者，在吾宗为多焉。顾惟寡昧，获与斯文，因濡翰而为之序。贞元七年春三月丁亥序。

李濯

濯，赵州别驾。李惟岳叛，濯与剌史康日知盟，挈州归朝廷。


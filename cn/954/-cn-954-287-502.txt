陈与义　雨

萧萧十日雨，稳送祝融归。

燕子经年梦，梧桐昨暮非。

一凉恩到骨，四壁事多违。

衮衮繁华地，西风吹客衣。

陈与义

陈与义　雨

听雨披夜襟，冲雨踏晨鼓。

万珠络笋舆，诗中有新语。

老龙经秋卧，岁暮始一举。

成功亦何迟，光采变蔬圃。

道边闻井溢，可笑遽如许。

旧山百尺泉，不知旱与雨。

陈与义

陈与义　雨

沙岸残春雨，茅檐古镇官。

一时花带泪，万里客凭栏。

日晚蔷薇重，楼高燕子寒。

惜无陶谢手，尽力破忧端。

陈与义

陈与义　雨

霏霏三日雨，蔼蔼一园青。

雾泽含元气，风花过洞庭。

地偏寒浩荡，春半客竛竮。

多少人间事，天涯醉又醒。

陈与义

陈与义　雨

忽忽忘年老，悠悠负日长。

小诗妨学道，微雨好烧香。

檐鹊移时立，庭梧满意凉。

此身南复北，仿佛是它乡。

陈与义

陈与义　雨

云起谷全暗，雨时山复明。

青春望中色，白涧晚来声。

远树鸟群集，高原人独耕。

老夫逃世日，坚坐听阴晴。

陈与义

陈与义　雨

云物澹清晓，无风溪自闲。

柴门对急雨，壮观满空山。

春发苍茫内，鸟鸣篁竹间。

儿童笑老子，衣湿不知还。

陈与义


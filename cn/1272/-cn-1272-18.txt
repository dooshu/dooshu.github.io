第十八出　窑中拒奸

〔净上〕礼义生于富贵。盗贼出于贫穷。前日三人吃酒。孙员外醉了。被我胡子传在他靴中拿出一个玉环三锭钞。指望得使。谁知玉环跌碎。三锭钞被人夺去。落得一场空。如今不免与子传商议计策。唆孙二吿他哥哥占了家私。与他和劝。两边讨些谢仪。有何不可。言之未已。子传早到。〔丑上〕凭君使尽千般计。运不通时只是穷。龙卿哥哥拜揖。

【那咤令】〔净〕子传听说因依。咱每和你商议。夜来忽地生一计。说起敎伊欢喜。

【前腔】〔丑〕骗人钱钞环儿。指望平分入己。怎知跌破那环儿。钞与别人将去。

〔净〕兄弟。前日和你偷了孙大哥的玉环宝钞。指望分使。谁想一场悔气。玉环跌破了。宝钞又被人夺去了。如今孙二在窑裏。我和你前去使个计策。搬唆孙二吿他哥哥占了家私。我和你与他解劝。在裏头做个好人。钱也有得赚。酒也有得吃。此计何如。〔丑〕此计甚妙。阿哥。我和你两个天上有世间无的。〔净〕兄弟。我每行了好心。自有好报。〔净丑暂下〕

【行香子】〔小生上〕日有阴晴。月有亏盈。算人无久富长贫。秋来自然黄叶飘零。到春来花重吐柳拖金。

运退黄金失色。时来铁也争光。想孙荣当初在家时。丰衣足食。何等奢华。如今在此窑中受这般苦楚。如何是了。〔净丑上〕计就月中擒玉兔。谋成日裏捉金乌。迤逦行来。此间已是窑门首。径进去。〔见介〕呀。孙二哥拜揖。〔小生〕二丈何来。〔净丑〕我二人知你在此居住。特来拜望。〔小生〕多劳了。〔净〕几日不见。为何尊颜这等憔悴了。〔小生〕自从被哥哥赶逐出来之后。衣食不充。因此愁闷。〔丑〕便是。你在这窑中受苦。几时能勾发达的日子。〔小生〕二丈。这也是出于无奈。〔净丑〕你哥哥这等发迹。你这等贫苦。到教我每替你气不过。〔小生〕二丈听小生说。

【风入松】岂不闻伊尹未逢时。〔净丑〕又来通文了。〔小生〕向莘野锄耕。〔净丑〕还有谁来。〔小生〕漂母进食哀韩信。吕蒙正把寒炉拨尽。姜子牙八十钓于渭滨。时来后做公卿。

〔净丑〕你是今时人。怎么比得古人来。

【前腔】〔小生〕今时人何异古时人。自古贤愚不等。〔净丑〕如何见得贤愚。〔小生〕贤者正直无谗佞。愚蠢的言而无信。处处有君子小人。〔净丑〕君子小人固有。我两个比众不同。〔小生〕吾一日三省其身。

〔丑〕你眼下这恓惶。烦恼也不烦恼。

【急三鎗】〔小生〕我一时穷。一簟食。一瓢飮。常忧道。不忧贫。〔净〕只是这般。几时会发迹。〔小生〕我多豪迈。多才调。多聪俊。管一跃跳过龙门。

〔净丑〕你两个是一父母生的。是叔伯兄弟。

【风入松】〔小生〕与哥哥一个父娘生。却把我做陌路之人。〔净丑〕怎么他又发迹。你又贫苦。〔小生〕把家私占了生恶性。赶逐我无投无逩。〔净丑〕这等打骂你时。你怨他不怨他。〔小生〕打杀我终无怨恨。〔净丑〕眞是没分晓。没志气。〔小生〕割不断手足之亲。

〔净丑〕他占了家私。你何不去吿他。我两个与你作证见。分些家私来受用。却不好的。

【急三鎗】〔小生〕败风俗。歹言语怎听。没家法。坏乱人伦。〔净丑〕我两个替你吿如何。〔小生〕逞奸狡。刁。唆人吿论。君子貌。小人心。

〔净丑〕我两个好意来和你说。顚倒说我每挑唆你。

【风入松】〔小生〕你与哥哥结义胜嫡亲。敢恁的反面忘恩。我哥哥行使些糖蜜口。我根底刁唆休论。我哥哥有眼何曾识好人。你只宜假不宜眞。

〔净背介〕兄弟你来。〔丑〕怎么说。〔净〕今日刁唆孙二不从。明日孙大哥知道怎么好。〔丑〕便是。如今一不做二不休。另使个计策来便好。〔净〕有计在此。只说孙二要吿哥哥。我每两人劝他不从。〔丑〕这也说得有理。〔净丑转介〕孙二。你怎么要吿哥哥。〔小生〕是你每方纔在此撺掇我吿哥哥。怎么倒说我要吿哥哥。〔净丑〕你方纔说哥哥占了家私。要吿他。〔小生〕几时说来。〔净丑叫介〕地方总甲。孙二要吿哥哥。不干我每事。〔闹介外上〕处事少时烦恼少。识人多处是非多。什么人在窑中啰唣。〔净丑〕好教公公知道。这孙二道哥哥占了他家私。要吿哥哥。我每二人在此劝他。〔小生〕公公不要听他。我在此窑中。他两个走来刁唆我吿哥哥。道我不听他。如今反说我要吿哥哥。〔外〕原来恁地。

【博头钱】〔小生〕你好忒胡逞。你好不本分。敎我争。你有何安稳。〔净丑〕不听道忒煞村。不依敎。该受贫。〔外〕算来贫富是前因。皆由命。岂由人。〔小生〕屛风虽破。骨格尙存。一朝荣显。否极泰生。〔外〕两人休得要争竞。须留取旧人情。

【前腔】〔净丑〕你好忒执性。你好不思忖。好言语你每全不听。〔小生〕不论吿由我每。不争竞。由我每。〔净丑〕全然不忖。骂咱每。犹兀自假惺惺。忠言逆耳。反生怒嗔。良药苦口。敢恶骂人。〔外〕大家休得要争竞。莫失信。且安分。

兄富伊贫实可怜。逆来顺受总由天。

分明指与平川路。莫把忠言当恶言。




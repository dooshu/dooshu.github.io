卷三百十五

<史部,诏令奏议类,奏议之属,历代名臣奏议>

钦定四库全书

历代名臣奏议卷三百十五

明　杨士奇等　撰

营缮

鲁庄公丹桓宫之楹而刻其桷匠师庆言於公曰臣闻圣王公之先封也遗後之人法使无陷於恶其为後世昭前之令闻也使长监於世故能摄固不解今先君俭而君侈之令德替矣公曰吾属欲美之对曰无益於君而替前之令德臣故曰庶可以已矣

楚灵王为章华之台与伍举升焉曰台美夫对曰臣闻国君服宠以为美安民以为乐听德以为聪致远以为明不闻其以土木之崇高雕镂为美而以金石匏竹之昌大嚣庶为乐不闻其以观大视侈淫色以为明而以察清浊为聪也先君庄王为匏居之台高不过望国氛大不过容宴豆木不妨守备用不烦官府民不废时务官不易朝常问谁宴焉则宋公郑伯问谁相礼则华元驷騑问谁赞事则陈侯蔡侯许男顿子其大夫侍之先君是以除乱克敌而无恶於诸侯今君为此台也国民罢焉财用尽焉年谷败焉百官烦焉举国留之数年乃成愿得诸侯与始升焉诸侯皆距无有至者而後使太宰启疆请於鲁侯惧之以蜀之役而仅得以来使富都那竖赞焉而使长鬛之士相焉臣不知其美也夫美也者上下外内小大远迩皆无害焉故曰美若於目观则美缩於财用则匮是聚民利以自封而瘠民也胡美之为夫国君者将民之与处民实瘠矣君安得肥且夫私欲弘侈则德义鲜少德义不行则迩者骚离而远者距违天子之贵也惟其以公侯为官正而以伯子男为师旅其有美名也惟其施令德於远近而小大安之也若敛民利以成其私欲使民蒿焉而忘其安乐而有远心其为恶也甚矣安用自观故先王之为台榭也榭不过讲军实台不过望氛祥故榭度於大卒之居台度於临观之高其所不夺穑地其为不匮财用其事不烦官业其日不废时务瘠硗之地於是乎为之城守之木於是乎用之官寮之暇於是乎临之四时之隙於是乎成之故周诗曰经始灵台经之营之庶民攻之不日成之经始勿亟庶民子来王在灵囿麀鹿攸伏夫为台榭将以教民利也不知其以匮也若君谓此台美而为之正楚其殆矣

?平公使叔向聘於吴吴人拭舟以逆之左五百人右五百人有绣衣而豹裘者有锦衣而狐裘者叔向归以告平公平公曰吴其亡乎奚以敬舟奚以敬民叔向对曰君为驰底之台上可以发千兵下可以陈钟鼓诸侯闻君者亦曰奚以敬台奚以敬民所敬各异也於是平公乃罢台

平公春筑台叔向曰不可古者圣王贵德而务施缓刑辟而趋民时今春筑台是夺民时也夫德不施则民不归刑不缓则百姓愁使不归之民役愁怨之百姓而又夺其时是重竭也夫牧百姓养育之而重竭之岂所以定命安存而称为人君於後世哉平公曰善乃罢台役卫灵公以天寒凿池宛春谏曰天寒起役恐伤民公曰天寒乎宛春曰君衣狐裘坐熊席隩隅有竈是以不寒今民衣弊不补履决不苴君则不寒民诚寒矣公曰善令罢役

齐宣王为大室大盖百亩堂上三百户以齐国之大具之三年而未能成羣臣莫敢谏者香居问宣王曰荆王释先王之礼乐而为淫乐敢问荆邦为有主乎王曰为无主敢问荆邦为有臣乎王曰为无臣居曰今王为大室三年不能成而羣臣莫有谏者敢问王为有臣乎王曰为无臣香居曰臣请避矣趋而出王曰香子留何谏寡人之晚也遂召尚书曰书之寡人不肖好为大室香子止寡人也

汉武帝使太中大夫吾丘夀王与待诏能用?者二人举籍阿城以南盩厔以东宜春以西提封顷亩及其贾直欲除以为上林苑属之南山又诏中尉左右内史表属县草田欲以偿鄠杜之民吾丘夀王奏事上大说称善时东方朔在旁进谏曰臣闻谦逊静慤天表之应应之以福骄溢靡丽天表之应应之以异今陛下累郎台恐其不高也弋猎之处恐其不广也如天不为变则三辅之地尽可以为苑何必盩厔鄠杜乎奢侈越制天为之变上林虽小臣尚以为大也夫南山天下之阻也南有江淮北有河渭其地从汧陇以东商雒以西厥壤肥饶汉兴去三河之地止灞滻以西都泾渭之南此天下所谓陆海之地秦之所以虏西戎兼山东者也其出玉石金银铜铁豫章檀柘异类之物不可胜原此百工所取给万民所仰足也又有秔稻棃栗桑麻竹箭之饶土宜姜芋水多?鱼贫者得以人给家足无饥寒之忧故酆镐之间号为上膏其贾亩一金今规以为苑絶陂池水泽之利而取民膏腴之地上乏国家之用下夺农桑之业弃成功就败事损耗五谷是其不可一也且盛荆棘之林而长养麋鹿广狐兔之苑大虎狼之虚又坏人冢墓发人室庐令幼弱怀土而思耆老泣涕而悲是其不可二也斥而营之垣而囿之骑驰东西车骛南北又有深沟大渠夫一日之乐不足以危无堤之舆是其不可三也故务苑囿之大不恤农时非所以强国富人也夫殷作九市之宫而诸侯畔灵王起章华之台而楚民散秦兴阿房之殿而天下乱粪土愚臣忘生触死逆盛意犯隆指罪当万死

东汉明帝永平三年夏旱帝大起北宫尚书仆射锺离意诣阙免冠上疏曰伏见陛下以天时小旱忧念元元降避正殿躬自克责而比日密云遂无大润岂政有未得应天心者邪昔成汤遭旱以六事自责曰政不节邪使人疾邪宫室崇邪女谒盛邪苞苴行邪谗夫昌邪窃见北宫大作人失农时此所谓宫室崇也自古非苦宫室小狭但患人不安寜宜且罢止以应天心臣意以匹夫之才无有行能久食重禄擢备近臣比受厚赐喜惧相半不胜愚戆征营罪当万死帝策诏报曰汤引六事咎在一人其冠履勿谢比上天降旱密云数会朕戚然慙惧思获嘉应故分布祷请闚候风云北祈明堂南设雩场今又敕大匠止作诸宫减省不急庶消灾谴诏因谢公卿百僚遂应时澍雨焉

灵帝欲造罼圭灵昆苑司徒杨赐上疏谏曰窃闻使者并出规度城南人田欲以为苑昔先王造囿裁足以修三驱之礼薪莱刍牧皆悉往焉先帝之制左开鸿池右作上林不奢不约以合礼中今猥规郊城之地以为苑囿坏沃衍废田园驱居人畜禽兽殆非所谓若保赤子之义今城外之苑已有五六可以逞情意顺四节也【四节谓春蒐夏苗秋猕冬狩也】宜惟夏禹卑宫太宗露台之意以慰下民之劳书奏帝欲止以问侍中任芝中常侍乐松松等曰昔文王之囿百里人以为小齐宣王五十里人以为大今与百姓共之无害於政也帝悦遂令筑苑

魏文帝时力修殿舍百姓劳役卫尉辛毗上疏曰窃闻诸葛亮讲武治兵而孙权市马辽东量其意指似欲相左右备豫不虞古之善政而今者宫室大兴加连年谷麦不收诗云民亦劳止迄可小康惠此中国以绥四方唯陛下为社稷计帝报曰二虏未灭而治宫室直谏者立名之时也夫王者之都当及民劳兼办使後世无所复增是萧何为汉规摹之略也今卿为魏重臣亦且解其大归帝又欲平北芒令於其上作台观则见孟津毗谏曰天地之性高高下下今而反之既非其理加以损费人功民不堪役且若九河盈溢洪水为害而邱陵皆夷将何以御之帝乃止

明帝即位营修宫室兰陵侯王朗上疏曰陛下即位已来恩诏屡布百姓万民莫不欣欣臣顷奉使北行往返道路闻衆徭役其可得蠲除省减者甚多愿陛下重留日昃之听以计制寇昔大禹将欲拯天下之大患故乃先卑其宫室俭其衣食用能尽有九州弼成五服句践欲广其御儿之疆【御儿吴界边戍之地名】馘夫差於姑苏故亦约其身以及家俭其家以施国用能囊括五湖席卷三江取威中国定霸华夏汉之文景亦欲恢弘祖业增崇洪绪故能割意於百金之台昭俭於弋绨之服内减大官而不受贡献外省徭赋而务农桑用能号称升平几致刑错孝武之所以能奋其军势拓其外境诚因祖考畜积素足故能遂成大功霍去病中才之将犹以匈奴未灭不治第宅明恤远者略近事外者简内自汉之初及其中兴皆於金革略寝之後然後凤阙猥闶德阳并起今当建始之前足用列朝会崇华之後足用序内官华林天渊足用展游宴若且先成阊阖之象魏使足用列远人之朝贡者修城池使足用絶踰越成国险其余一切且须丰年一以劝耕农为务习戎备为事则国无怨旷户口滋息民充兵强而寇戎不宾缉熙不作未之有也

明帝青龙中营治宫室百姓失农时司空陈羣上疏曰禹承唐虞之盛犹卑宫室而恶衣服况今丧乱之後人民至少比汉文景之时不过一大郡边境有事将士劳苦若有水旱之患国家之深忧也且吴蜀未灭社稷不安宜及其未动讲武劝农有以待之今舍此急而先宫室臣惧百姓遂困将何以应敌昔刘备自成都至白水多作传舍兴费人役太祖知其疲民也今中国劳力亦吴蜀之所愿此安危之机也惟陛下虑之帝荅曰王者宫室亦宜并立灭贼之後但当罢守耳岂可复兴役邪是故君之职萧何之大略也羣又曰昔汉祖唯与项羽争天下羽已灭宫室烧焚是以萧何建武库太仓皆是要急然犹非其壮丽今二虏未平诚不宜与古同也夫人之所欲莫不有辞况乃天王莫之敢违前欲坏武库谓不可不坏也後欲置之谓不可不置也若必作之固非臣下辞言所屈若少留神卓然回意亦非臣下之所及也汉明帝欲起德阳殿锺离意谏即用其言後乃复作之殿成谓羣臣曰锺离尚书在不得成此殿也夫王者岂惮一臣盖为百姓也今臣曾不能少凝圣听不及意远矣帝於是有所减省

景初元年愈增崇宫殿雕饰观阁凿太行之石英采谷城之文石起景阳山於芳林之园建昭阳殿於太极之北铸作黄龙凤凰奇?之兽饰金墉陵云台陵霄阙百役繁兴作者万数公卿以下至于学生莫不展力帝乃躬自掘土以率之而辽东不朝悼皇后崩天作淫雨冀州水出漂没民物光禄勲高堂隆上疏切谏曰盖天地之大德曰生圣人之大宝曰位何以守位曰仁何以聚人曰财然则士民者乃国家之镇也谷帛者乃士民之命也谷帛非造化不育非人力不成是以帝耕以劝农后桑以成服所以昭事上帝告虔报施也昔在伊唐世值阳九厄运之会洪水滔天使鲧治之绩用不成乃举文命随山刋木前後历年二十二载灾眚之甚莫过於彼力役之兴莫久於此尧舜君臣南面而已禹敷九州庶土庸勲各有等差君子小人物有服章今无若时之急而使公卿大夫并与厮徒共供事役闻之四夷非嘉声也垂之竹帛非令名也是以有国有家者近取诸身远取诸物妪煦养育故称恺悌君子民之父母今上下劳役疾病凶荒耕稼者寡饥馑洊臻无以卒岁宜加愍恤以救其困臣观在昔书籍所载天人之际未有不应也是以古先哲王畏上天之明命循隂阳之逆顺矜矜业业惟恐有违然後治道用兴德与神符灾异既发惧而修政未有不延期流祚者也爰及末叶闇君荒主不崇先王之令轨不纳正士之直言以遂其情志恬忽变戒未有不寻践祸难至於颠覆者也天道既着请以人道论之夫六情五性同在於人嗜欲亷贞各居其一及其动也交争于心欲强质弱则纵滥不禁精诚不制则放溢无极夫情之所在非好则美而美好之集非人力不成非谷帛不立情苟无极则人不堪其劳物不充其求劳求并至将起祸乱故不割情无以相供仲尼云人无远虑必有近忧由此观之礼义之制非苟拘分将以远害而兴治也今吴蜀二贼非徒白地小虏聚邑之宼乃据险乘流跨有士衆僭号称帝欲与中国争衡今若有人来告权备并修德政复履清俭轻省租赋不治玩好动咨耆贤事遵礼度陛下闻之岂不惕然恶其如此以为难卒讨灭而为国忧乎若使告者曰彼二贼并为无道崇侈无度役其士民重其徵赋下不堪命吁嗟日甚陛下闻之岂不勃然忿其困我无辜之民而欲速加之诛其次岂不幸彼疲弊而取之不难乎苟如此则可易心而度事义之数亦不远矣且秦始皇不筑道德之基而筑阿房之宫不忧萧墙之变而修长城之役当其君臣为此计也亦欲立万世之业使子孙长有天下岂意一朝匹夫大呼而天下倾覆哉故臣以为使先代之君知其所行必将至於败则弗为之矣是以亡国之主自谓不亡然後至於亡贤圣之君自谓将亡然後至於不亡昔汉文帝称为贤主躬行俭约惠下养民而贾谊方之以为天下倒县可为痛哭者一可为流涕者二可可为长叹息者六况今天下凋弊民无儋石之储国无终年之畜外有强敌六军暴边内兴土功州郡骚动若有寇警则臣惧板筑之士不能投命虏庭矣又将吏奉禄稍见折减方之於昔五分居一诸受休者又絶廪赐不应输者今皆出半此为官入兼多於旧其所出与参少於昔而度支经用更每不足牛肉小赋前後相继反而推之凡此诸费必有所在且夫禄赐谷帛人主所以惠养吏民而为之司命者也若今有废是夺其命矣既得之而又失之此生怨之府也周礼大府掌九赋之则以给九式之用入有其分出有其所不相干乘而用各足各足之後乃以式贡之余供王玩好又上用财必考于司会今陛下所与共坐廊庙治天下者非三司九列则台阁近臣皆腹心造膝宜在无讳若见丰省而不敢以告从命奔走惟恐不胜是则具臣非鲠辅也昔李斯教秦二世曰为人主而不恣睢命之曰天下桎梏二世用之秦国以覆斯亦灭族是以史迁议其不正谏而为世戒书奏帝览焉谓中书监令曰观隆此奏使朕惧哉时司徒椽董寻亦上疏曰建安以来野战死亡或门殚户尽虽有存者遗孤老弱若宫室狭小当广大之犹宜随时不妨农务况作无益之物哉陛下既尊羣臣显以冠冕载以华舆而使穿方举土沾体涂足毁国之光以崇无益甚无谓也孔子曰君使臣以礼臣事君以忠无忠无礼国何以立臣知言出必死而自比於牛之一毛生既无益死亦何损秉笔流涕心与世辞臣有八子死後累陛下矣将奏沐浴以待命魏主曰寻不畏死邪主者奏收之诏勿问

景初间宫室盛兴民失农业期信不敦刑杀仓卒秘书监王肃上疏曰大魏承百王之极生民无几干戈未戢诚宜息民而惠之以安静遐迩之时也夫务畜积而息疲民在於省徭役而勤稼穑今宫室未就功业未讫运漕调发转相供奉是以丁夫疲於力作农者离其南亩种谷者寡食谷者衆旧谷既没新谷继荒斯则有国之大患而非备豫之长策也今见作者三四万人九龙可以安圣体其内足以列六宫显阳之殿又向将毕惟泰极已前功夫尚大方向盛寒疾疢或作诚愿陛下发德音下明诏深愍役夫之疲劳厚矜兆民之不赡取常食廪之士非急要者之用选其丁壮择留万人使一朞而更之咸知息代有日则莫不悦以即事劳而不怨矣计一岁有三百六十万夫亦不为少当一岁成者听且三年分遣其余使皆即农无穷之计也仓有溢粟民有余力以此兴功何功不立以此行化何化不成夫信之於民国家大宝也仲尼曰自古皆有死民非信不立夫区区之晋国微微之重耳欲用其民先示以信是故原虽将降顾信而归用能一战而霸于今见称前车驾当幸洛阳发民为营有司命以营成而罢既成又利其功不以时遣有司徒营其目前之利不顾经国之体臣愚以为自今已後倘复使民宜明其令使必如期若有事以次寜复更发无或失信凡陛下临时之所行刑皆有罪之吏宜死之人也然衆庶不知谓为仓卒故愿陛下下之於吏而暴其罪钧其死也无使污于宫掖而为远近所疑且人命至重难生易杀气絶而不续者也是以圣贤重之孟轲称杀一无辜以取天下仁者不为也汉时有犯跸惊乘舆马者廷尉张释之奏使罚金文帝怪其轻而释之曰方其时上使诛之则已今下廷尉廷尉天下之平也一倾之天下用法皆为轻重民安所措其手足臣以为大失其义非忠臣所宜陈也廷尉者天子之吏也犹不可以失平而天子之身反可以惑谬乎斯重於为己而轻於为君不忠之甚也周公曰天子无戏言言则史书之工诵之士称之言犹不戏而况行之乎故释之之言不可不察周公之戒不可不法也

明帝时栈潜以衆役并兴戚属疏斥上疏曰天生烝民而树之君所以覆焘羣生熙育兆庶故方制四海匪为天子裂土分疆匪为诸侯也始自三皇爰暨唐虞咸以博济加于天下醇德以洽黎元赖之三五既微降逮于汉治日益少丧乱恒多自时厥後亦罔克乂太祖濬哲神武芟除暴乱克复王纲以开帝业文帝受天明命廓恢皇基践阼七载每事未遑陛下圣德纂承洪绪宜崇晏安与民休息而方隅匪寜征夫远戍有事海外县旌万里六军骚动水陆转运百姓舍业日费千金大兴殿舍功作万计徂徕之松刋山穷谷怪石珷玞浮于河淮都圻之内尽为甸服当供槀秸銍粟之调而为苑囿择禽之府盛林莽之秽丰鹿兔之薮伤害农功地繁茨棘灾疫流行民物大溃上减和气嘉禾不植臣闻文王作丰经始勿亟百姓子来不日而成灵沼灵囿与民共之今宫观崇侈雕镂极妙忘有虞之总期思殷辛之琼室禁池千里举足投网丽拟阿房役百乾谿臣恐民力雕尽下不堪命也昔秦据殽函以制六合自以德高三皇功兼五帝欲号諡至万叶而二世颠覆愿为黔首由枝干既抏本实先拔也盖圣王之御世也克明俊德庸勲亲亲俊乂在官则功业可隆亲亲显用则安危同忧深根固本并为干翼虽历盛衰内外有辅昔成王幼冲未能莅政周吕召毕并在左右今既无卫侯康叔之监分陕所任又非旦奭东宫未建天下无副愿陛下留心关塞永保无极则海内幸甚

时中书侍郎王基亦上疏曰臣闻古人以水喻民曰水所以载舟亦所以覆舟故在民上者不可以不戒惧夫民逸则虑易苦则思难是以先王居之以约俭俾不至於生患昔顔渊云东野子之御马力尽矣而求进不已是以知其将败今事役劳苦男女离旷愿陛下深察东野之弊留意舟水之喻息奔驷於未尽节力役於未困昔汉有天下至孝文时唯有同姓诸侯而贾谊忧之曰置火积薪之下而寝其上因谓之安也今寇贼未殄猛将拥兵捡之则无以应敌久之则难以遗後当盛明之世不务以除患若子孙不竞社稷之忧也使贾谊复起必深切於?时矣

帝既新作许宫又营洛阳宫殿观阁少府杨阜上疏曰尧尚茅茨而万国安其居禹卑宫室而天下乐其业及至殷周或堂崇三尺度以九筵耳古之圣帝明王未有务宫室之高丽以雕弊百姓之财力者也桀作琁室象廊纣为倾宫鹿台以丧其社稷楚灵以筑章华而身受其祸秦始皇作阿房而殃及其子天下叛之二世而灭夫不度万民之力以从耳目之欲未有不亡者也陛下当以尧舜禹汤文武为法则夏桀殷纣楚灵秦皇为深诫高高在上实监后德慎守天位以承祖考巍巍大业犹恐失之不夙夜敬止允恭恤民而乃自暇自逸惟宫台是侈是饰必有颠覆危亡之祸易曰丰其屋蔀其家闚其户閴其无人王者以天下为家言丰屋之祸至於家无人也方今二虏合从谋危宗庙十万之军东西奔赴边境无一日之娯农夫废业民有饥色陛下不以是为忧而营作宫室无有已时使国亡而臣可以独存臣又不言也君作元首臣为股肱存亡一体得失同之孝经曰天子有争臣七人虽无道不失其天下臣虽驽怯敢忘争臣之义言不切至不足以感寤陛下陛下不察臣言恐皇祖烈考之祚将坠于地使臣身死有补万一则死之日犹生之年也

吴乌程侯宝鼎二年作昭明宫左丞相陆凯上表谏不听重表曰臣闻宫功当起夙夜反侧是以频烦上事往往留中不见省报於邑叹息企想应罢昨食时被诏曰君所谏诚是大趣然未合鄙意如何此宫殿不利宜当避之乃可以妨劳役长坐不利宫乎父之不安子亦何倚臣拜纸诏伏读一周不觉气结於胷而涕泣雨集也臣年已六十九荣位已重於臣过望复何所冀所以勤勤数进苦言者臣伏念大皇帝创基立业劳苦勤至白髪生於鬓肤黄耉被於甲胄天下始静晏驾早崩自含息之类能言之伦无不歔欷如丧考妣幼主嗣统柄在臣下军有连征之费民有雕残之损贼臣干政公家空竭今强敌当涂西州倾覆孤罢之民宜当畜养广力肆业以备有虞且始徙都属有军征战士流离州郡骚扰而大功复起徵召四方斯非保国致治之渐也臣闻为人主者禳灾以德除咎以义故汤遭大旱身祷桑林荧惑守心宋景退殿是以旱魃销亡妖星移舍今宫室之不利但当克己复礼笃汤宋之至道愍黎庶之困苦何忧宫之不安灾之不销乎陛下不务修德而务筑宫室若德之不修行之不贵虽殷辛之瑶台秦皇之阿房何止而不丧身覆国宗庙作墟乎夫兴土功高台榭既致水旱民又多疾其不疑也为父长安使子有倚此乃子离於父臣离於陛下之象也臣子一离虽念克骨茅茨不翦复何益焉是以大皇帝居于南宫自谓过於阿房故先朝大臣以为宫室宜厚备卫非常大皇帝曰逆虏游?当爱育百姓何暇趣於不急然臣下恳恻由不获已故裁调近郡苟副衆心比当就功犹豫三年当此之时寇钞慑威不犯我境师徒奔北且西阻岷汉南州无事尚犹冲让未肯筑宫况陛下危侧之世又乏大皇帝之德可不虑哉愿陛下留意臣不虚言不听

中书丞华核继上疏曰今仓库空匮编户失业而北方积谷养民专心东向乃舍此急务尽力功作卒有风尘之变驱怨民而赴白刃此乃大敌所因以为资者也?穆帝升平中将修後池起阁道吏部郎长兼侍中江逌上疏曰臣闻王者处万乘之极享富有之大必显明制度以表崇高盛其文物以殊贵贱建灵台浚辟雍立宫馆设苑囿所以弘於皇之尊彰临下之义前圣创其礼後代遵其矩当代之君咸营斯事周宣兴百堵之作鸿鴈歌安宅之欢鲁僖修泮水之宫采芹有思乐之颂盖上之有为非予欲是盈下之奉上不以劬劳为勤此自古之令典轨仪之大式也夫理无常然三正相诡司牧之体与世而移致饰则素故贲返於剥有大必盈则受之以谦损上益下顺兆庶之悦享以二簋用致约之义是以唐虞流化於茅茨夏禹垂美於卑室过俭之陋非中庸之制然三圣行之以致至治汉高祖当营建之始怒宫库之壮孝文处既富之世爱十家之产亦以播惠当时着称来叶今者二虏未殄神州荒芜举江左之衆经略艰难漕扬越之粟北馈河洛兵不获戢运戍悠远仓库内罄百姓力竭如春夏以来水旱为害远近之收普减常年财伤人困大役未已军国之用无所取给方之往代丰弊相悬损之又损实在今日伏惟陛下圣质天纵凝旷清虚阐日新之盛茂钦明之量无欲体於自然冲素刑乎万国韶既尽美则必尽善宜养以玄虚守以无为登览不以台观游豫不以苑沼偃息毕於仁义驰骋极於六艺观巍巍之隆鉴二代之文仰味羲农俯寻周孔其为逍遥足以尊道德之辅亲搢绅之秀畴咨以时顾问不倦献替讽谏日月而闻则庶绩惟凝六合咸熙中兴之盛迈於殷宗休嘉之庆流乎无穷昔汉起德阳锺离抗言魏营宫殿陈羣正辞臣虽才非若人然职忝近侍言不足采而义在以闻帝嘉其言而止汉主刘聪立贵嫔刘氏为皇后聪将为刘氏起?仪殿於後庭廷尉陈元达谏曰臣闻古之圣王爱国如家故皇天亦佑之如子夫天生烝民而树之君者使为之父母以刑赏之不欲使殿屎黎元而荡逸一人晋氏闇虐视百姓如草芥故上天剿絶其祚乃眷皇汉苍生引领息肩怀更苏之望有日矣我高祖光文皇帝靖言惟兹痛心疾首故身衣大布居不重茵先后妃嫔服无绮彩重逆羣臣之请故建南北宫焉今光极之前足以朝羣后飨万国矣昭德温明已後足可以容六宫列十二等矣陛下龙兴以来外殄二京不世之寇内兴殿观四十余所重之以饥馑疾疫死亡相属兵疲於外人怨於内为之父母固若是乎伏闻诏旨将营?仪中宫新立诚臣等乐为子来者也窃以大难未夷宫宇粗给今之所营尤实非宜臣闻太宗承高祖之业惠吕息役之後以四海之富天下之殷尚以百金之费而辍露台历代垂美为不朽之迹故能断狱四百拟於成康陛下之所有不过太宗二郡地耳战守之备者岂仅匈奴南越而已哉孝文之广思费如彼陛下之狭欲损如此愚臣所以敢昧死犯顔色冒不测之祸者也

赵主曜命起酆明观立西宫建陵霄台於滈池又将於霸陵西南营夀陵侍中乔豫和苞上疏谏曰臣闻人主之兴作也必仰准乾象俯顺人时是以卫文承乱亡之後宗庙社稷流漂无所而犹上候营室以构楚宫彼其急也犹尚若兹故能兴康叔武公之迹以延九百之庆也前奉诏书将营酆明观市道刍荛咸以非之曰一观之功可以平凉州矣又奉勅旨复欲拟阿房而建西宫模琼台而起陵霄此则费万酆明功亿前役也以此功费亦可以吞吴蜀翦齐魏矣陛下何为於中兴之日而踪亡国之事自古圣王人谁无过陛下此役实为过举过贵在能改终之实难又伏闻勅旨将营建夀陵周回四里下深二十五丈以铜为棺椁黄金饰之恐此功费非国内所能办也且尧葬谷林市不改肆颛顼葬广阳下不及泉圣王之於终也如是秦皇下锢三泉周轮七里身亡之後毁不旋踵闇主之於後也如此向魋石椁孔子以为不如速朽王孙倮葬识者嘉其矫世自古无有不亡之国不掘之墓故圣王知厚葬之招害也故不为之臣子之於君父陵墓岂不欲高广如山岳哉但以保全始终安固万世为优耳兴亡奢俭冏然於前惟陛下览之曜大悦下书曰二侍中恳恳有古人之风烈矣可谓社稷之臣也非二君朕安闻此言乎以孝明於承平之世四海无虞之日尚纳锺离一言而罢北宫之役况朕之闇眇当今极弊而可不敬从明诲乎今勅悉停夀陵制度一遵覇陵之法诗不云乎无言不酬无德不报其封豫安昌子苞平舆子并领谏议大夫可敷告天下使知区区之朝思闻过也自今政法有不便於时不利社稷者其诣阙极言勿有所讳

曜将葬其父及妻亲如粟邑以规度之负土为坟其下周回二里作者继以脂烛怨呼之声盈于道路游子远谏曰臣闻圣主明王忠臣孝子之於终葬也棺足周身椁足周棺藏足周椁而已不封不树为无穷之计伏惟陛下圣慈幽被神鉴洞远每以清俭恤下为先社稷资储为本今二陵之费至以亿计计六万夫百日作所用六百万功二陵皆下锢三泉上崇百尺积石为山增土为阜发掘古塜以千百数役夫呼嗟气塞天地暴骸原野哭声盈衢臣窃谓无益於先皇先后而徒丧国之储力陛下脱仰寻尧舜之轨者则功不盈百万费亦不过千计下无怨骨上无怨人先帝先后有泰山之安陛下飨舜禹周公之美惟陛下察焉曜不纳

後魏文成帝时给事中郭善明性多机巧欲逞其能劝高宗大起宫室中书侍郎高允谏曰臣闻太祖道武皇帝既定天下始建都邑其所营立非因农隙不有所兴今建国已久宫室已备永安前殿足以朝会万国西堂温室足以安御圣躬紫楼临望可以观望远近若广修壮丽为异观者宜渐致之不可仓卒计斫材运土及诸杂役须二万人丁夫充作老小供饷合四万人半年可讫古人有言一夫不耕或受其饥一妇不织或受其寒况数万之衆其所损废亦以多矣推之於古验之於今必然之效也诚圣主所宜思量高宗纳之

孝明帝时胡太后作永寜寺於宫侧又作石官寺於伊阙口皆极土木之美为九层浮屠高九十丈刹高十丈塔庙之盛未之有也李崇上表曰高祖迁都垂三十年明堂未修太学荒废城阙府寺颇亦颓坏非所以追隆堂构仪刑万国者也宜罢尚方雕靡之作省永寜土木之功分石官镌琢之劳因农之隙修此数条使国容严显礼化兴行不亦休哉太后不能用

唐太宗贞观四年将修洛阳宫戴胄上疏谏曰比关中河外置军团强夫富室悉为兵九成之役又兴司农将作见丁无几大乱之後户口单破一人就役举室捐业籍军者督戎仗课役者责粮齎竭赀经纪犹不能济七月以来霖潦未止滨河南北田正洿下年之有亡未可预知壮者尽行赋调不给则帑藏虚矣今宫殿足庇风雨容羽卫数年後成犹不谓晚何惮而遽自生劳扰邪帝览奏罢役

时诏发卒修洛阳之乾元殿以备廵狩给事中张玄素上书谏曰陛下智周万物囊括四海令之所行何往不应志之所欲何事不从微臣窃思秦始皇之为君也藉周室之余因六国之盛将贻之万叶及其子而亡谅由逞嗜奔慾逆天害人者也是知天下不可以力胜神只不可以亲恃惟当弘俭约薄赋敛慎终如始可以永固方今承百王之末属凋弊之余必欲节之以礼制陛下宜以身为先东都未有幸期即令补葺诸王今并出藩又须营构兴发数多岂疲人之所望其不可一也陛下初平东都之始层构广殿皆令撤毁天下翕然同心倾仰岂有初则恶其侈靡今乃袭其雕丽其不可二也每承音旨未即廵幸此乃事不急之务成虚费之劳国无兼年之积何用两都之好劳役过度怨讟将起其不可三也百姓承乱离之後财力凋尽天恩含育粗见存立饥寒犹切生计未安三五年间恐未能复柰何营未幸之都而夺疲人之力其不可四也昔汉高祖将都洛阳娄敬一言即日西驾岂不知地惟土中贡赋所均但以形胜不如关内也伏惟陛下化凋弊之人革浇漓之俗为日尚浅未甚淳和斟酌事宜讵可东幸其不可五也臣尝见隋室初造此殿楹栋宏壮大木非近道所有多自豫章采来二千人曳一柱其下施毂皆以生铁为之中间若用木轮动即火出略计一柱用数十万功则余费又过倍於此臣闻阿房成秦人散章华就楚衆离乾元毕工隋人解体且陛下今时功力何如隋日承凋残之後役疮痍之人费亿万之功袭百王之弊以此言之甚於炀帝远矣深愿陛下思之无为由余所笑则天下幸甚太宗谓玄素曰卿以我不如炀帝何如桀纣对曰若此殿卒兴所谓同归於乱太宗叹曰我不思量遂至於此顾谓房玄龄曰今玄素上表洛阳亦实未宜修造後必事理须行露坐亦复何苦所有作役宜即停之然以卑干尊古来不易非其忠直安能若此且衆人之唯唯不如一士之谔谔可赐绢五百匹魏徵叹曰张公遂有回天之力可谓仁人之言其利溥哉

太宗作飞山宫魏徵上疏曰臣观自古受图膺运继体守文控御英杰南面临下皆欲配厚德於天地齐高明於日月本枝百世传祚无穷然而克终者鲜败亡相继其故何哉所以求之失其道也殷鉴不远可得而言昔在有隋统一寰宇甲兵强盛三十余年风行万里威动殊俗一旦举而弃之尽为他人之有彼炀帝岂恶天下之治安不欲社稷之长久故行桀虐以就灭亡哉恃其富强不虞後患驱天下以从欲罄万物以自奉采城中之子女求远方之奇异宫苑是饰台榭是崇徭役无时干戈不戢外示严重内多险忌谗邪者必受其福忠正者莫保其生上下相蒙君臣道隔民不堪命率土分崩是以四海之尊诛於匹夫之手子孙殄絶为天下笑可不痛哉圣哲乘机拯其危溺八柱倾而复正四维弛而更张远肃迩安不踰於期月胜残去杀无待於百年今宫观台榭尽居之矣奇珍异物尽收之矣姬姜淑媛尽侍於侧矣四海九州尽为臣妾矣若能鉴彼之所以失念我之所以得日慎一日虽休勿休焚鹿台之宝衣毁阿房之广殿惧危亡於峻宇思安处於卑宫则神化潜通无为而治德之上也若成功不毁即仍其旧除其不急损之又损杂茅茨於桂栋参玉砌於土阶悦以使人不竭其力常念居之者逸作之者劳亿兆悦以子来羣生仰而遂性德之次也若惟圣罔念不慎厥终忘缔构之艰难谓天命之可恃忽采椽之恭俭追雕墙之靡丽因其基以广之增其旧以饰之触类而长不知止足人不见德而劳役是闻斯为下矣譬之负薪救火扬汤止沸以暴易暴与乱同道莫可测也後嗣何观夫事无可观则人怨神怒人怨神怒则灾害既生灾害既生则祻乱必作祻乱既作而能以身名全者鲜矣顺天格命之后将隆七百之祚贻厥孙谋传之万叶难得易失可不念哉

时公卿有奏依礼季夏之月可以居台榭今夏暑未退秋霖方始宫中卑湿请营一阁以居之上曰朕有气疾岂宜下湿若遂来请縻费良多昔汉文将起露台而惜十家之产朕德不逮于汉帝而所费过之岂为民父母之道也固请至于再三竟不许太宗谓侍臣曰朕近读刘聪传将为刘后起?仪殿廷尉陈元达切谏聪大怒命斩之刘后手疏启请辞情甚切聪怒乃解而甚愧之人之读书欲广闻见以自益耳朕见此事可以深戒比者欲造一殿仍构重阁令於蓝田采木并已备具远想聦事斯作遂止左仆射房玄龄右仆射高士亷於路逢少监窦德素问北门近来更何营造德素以闻上乃谓玄龄曰君但知南衙事我北门少有营造何与君事玄龄等拜谢魏徵进曰臣不解陛下责亦不解玄龄士亷拜谢玄龄既任陛下大臣即陛下股肱耳目所有营造何容不知责其访问官司臣所不解且有利害役工多少陛下所为善当助陛下成之所为不是虽营造当奏陛下罢之此乃君使臣臣事君之道玄龄等问既无罪而陛下责之玄龄不识所守但知拜谢臣亦不解太宗深愧之又尝谓侍臣曰为政之要必须禁末作传曰雕琢刻镂伤农事纂组文彩害女工自古圣人制法莫不崇节俭革奢侈又帝王凡有兴作亦须贵顺物情昔大禹凿九山通九江用人力极广而无怨讟者物情所欲共衆所有故也秦始皇营建宫室而人多谤议者为徇其私不与衆共故也朕今欲造一殿材木已具远想秦皇之事遂复不作也古人云不作无益不见可欲使心不乱至於镂雕器物珠玉服翫若恣其骄奢则危亡可立待也自令王公已下准品秩不合服用者宜一切禁断由是数十年间风俗简朴财帛富饶无复饥寒之弊又尝谓侍臣曰隋炀帝广造宫室以肆行幸自西京至京都离宫别舘相望道次乃至并州涿郡无不悉然驰道皆广数百步种树以饰其傍人力不堪相聚为贼逮至末年尺土一人非复已有以此观之广宫室好行幸竟有何益皆朕耳所闻目所见深以自戒故不敢轻用人力惟令百姓安静无有怨叛而已

太宗时谏议大夫苏世长侍宴披香殿酒酣进曰此炀帝作邪何雕丽底此帝曰卿好谏似直然诈也岂不知此殿我所营乃诡云炀帝邪对曰臣但见倾宫鹿台非受命圣人所为者陛下武功旧第才蔽风雨时以为足今天下厌隋之侈以归有道陛下宜刈奢淫复朴素今乃即其宫加雕饰焉欲易其乱得乎帝咨重其言太宗末年军旅数动宫室互兴百姓颇有劳敝充容徐惠上疏谏曰贞观以来二十有余载风调雨顺年登岁稔人无水旱之弊国无饥馑之灾昔汉武守文之常主犹登刻玉之符齐桓公小国之庸君尚涂泥金之望陛下推功损已让德不居亿兆倾心犹阙告成之礼云亭伫谒未展升中之仪此之功德足以咀嚼百王网罗千代者矣然古人有云虽休勿休良有以也守保未备圣哲罕兼是知业大者易骄愿陛下难之善始者难终愿陛下易之窃见顷年以来力役兼緫东有辽海六军西有崐邱之役士马疲於甲胄舟车倦於转输且召募投戎去留怀死之痛因风阻浪人有漂溺之危一夫力耕年无数十之获一舩致损则倾覆数百之粮是犹运有尽之农功填无穷之巨浪图未获之他衆丧已成之我军虽除凶伐暴有国常规然黩武习兵先哲所戒昔秦皇并吞六国反速危亡之基晋武奄有三方翻成覆败之业岂非务功恃大弃德而轻邦国图利而忘害肆情而纵欲遂使悠悠六合虽广不救其亡嗷嗷黎庶因弊以成其祸是知地广非常安之术人劳乃易乱之源愿陛下布泽流仁矜弊恤乏减行役之烦增雨露之惠妾又闻为政之本贵在无为窃见土木之功不可遂兼北阙初建南营翠微曾未踰时玉华创制复山藉水非无构架之劳损之又损颇有土力之费终以茅茨示约犹兴木石之疲假使和雇取人不无烦扰之弊是以卑宫菲室圣人之所安金屋瑶台骄主之为丽故有道之君以逸逸人无道之君以乐乐身愿陛下使之以时则力不竭矣用而息之则人其悦矣夫珍玩技巧为丧国之斤斧珠玉锦绣实迷心之酖毒切见服玩鲜靡如变化於自然职贡珍奇若神仙之所制虽驰华於季俗实败素於淳风是知漆器非延叛之方舜造之而人叛玉杯岂招亡之术纣用之而国亡方验侈丽之源不可不遏夫作法於俭犹恐其奢作法於奢何以制後伏惟陛下明照未形智周无际穷奥秘於麟阁尽探赜於儒林千王理乱之踪百代安危之迹兴亡衰祸之数得失成败之机故亦包吞心府之中循环目围之内乃宸衷久察无假一二言焉唯知之非艰行之不易志骄於业着体逸於时安伏愿抑志摧心慎终成始削轻过以添重德择今是以替前非则鸿名与日月无穷盛业与乾坤永泰矣太宗甚善其言

高宗永淳元年既封泰山欲遍封五岳作奉天宫於嵩山之南监察御史李善感谏曰陛下封泰山告太平致羣瑞与三皇五帝比隆矣数年不稔饿殍相望四夷交侵兵甲岁驾宜恭默思道以禳灾谴更广营宫室劳役不休天下莫不失望矣上不纳

武后长安中作兴泰宫於万安山左拾遗卢藏用上疏谏曰陛下离宫别观固多矣又穷人力以事土木臣恐议者以陛下为不爱人而奉己也且顷岁谷虽颇登而百姓未有储陛下廵幸讫靡休息斤斧之役岁月不空不因此时施德布化而又广宫苑臣恐下未易堪今左右近臣以谀意为忠犯忤为患至令陛下不知百姓失业百姓亦不知左右伤陛下之仁也忠臣不避诛震以纳君於仁明主不恶切诋以趋名于後陛下诚能发明制以劳人为辞则天下必以为爱力而苦已也不然下臣此章得与执事者共议不从

中宗景龙中盛兴佛寺公私疲匮左拾遗辛替否上疏曰古之建官不必备九卿有位而阙其选故赏不僭官不滥士有完行家有亷节朝廷余奉百姓余食下忠於上上礼於下委裘无仓卒之危垂拱无颠沛之患夫事有惕耳目动心虑作不师古以行於今臣得言之陛下倍百行赏倍十增官金银不供於印束帛不充於锡何所媿於无用之臣无力之士哉古语曰福生有基祸生有胎且公主陛下爱子也选贤嫁之设官辅之倾府库以赐之壮第观以居之广池籞以嬉之可谓至重至怜也然用不合古义行不根人心将变爱成憎转福为祸何者竭人之力费人之财夺人之家怨也爱一女取三怨於天下使边疆士不尽力朝廷士不尽忠人心散矣独持所爱何所恃乎向使鲁王赏同诸壻则有今日之福无?日之祸人徒见其祸不知祸所来所以祸者宠过也今弃一宅造一宅忘前悔忽後祸臣窃谓陛下乃憎之非爱之也臣闻君以人为本本固则邦寜邦寜则陛下夫妇母子长相保也愿外谋宰臣为久安计不使奸臣贼子有以伺之今疆场危骇仓廪空虚卒输不充士赏不及而大建寺宇广造第宅伐木空山不给栋梁运土塞路不充墙壁所谓佛者清浄慈悲体道以济物不欲利以损人不荣身以害教今三时之月掘山穿地损命也殚府虚帑损人也广殿长廊荣身也损命则不慈悲损人则不爱物荣身则不清浄寜佛者之心乎昔夏为天子二十余世而商受之商二十余世而周受之周三十余世而汉受之由汉而後历代可知已咸有道之长无道之短岂穷金玉修塔庙享久长之祚乎臣以为减雕琢之费以賙不足是有佛之德息穿掘之苦以全昆虫是有佛之仁罢营构之直以给边垂是有汤武之功回不急之禄以购亷清是有唐虞之治陛下缓其所急急其所缓亲未来疏见在失真实冀虚无重俗人之所为而轻天子之业臣窃痛之今出财依势避役亡命类度为沙门其未度者穷民善人耳拔亲树知岂离朋党畜妻养孥非无私爱是致人毁道非广道求人也陛下常欲填池壍捐苑囿以赈贫人今天下之寺无数一寺当陛下一宫壮丽用度尚或过之十分天下之财而佛有七八陛下何有之矣虽役不食之人不衣之士犹尚不给况必待天生地养风动雨润而後得之乎臣闻国无三年之蓄曰非其国今计仓廪度府库百僚共给万事用度臣恐不能卒岁假如兵旱相乘则沙门不能擐甲胄寺塔不足穰饥馑矣帝不省

睿宗为公主造金仙玉真二观替否时为左补阙复上疏谏曰臣尝以为古之用度不时爵赏不当破家亡国者口说不如身逢耳闻不如眼见臣请以有唐以来理国之得失陛下之所以眼见者以言之惟陛下审之听之择善而从之则万岁之业自可致矣何忧乎黎庶之不康福祚之不永伏以太宗文武圣皇帝陛下之祖拨乱反正开阶立极得至理之体设简易之方省其官清其吏举天下职司无一虚授用天下财帛无一枉费赏必俟功官必得隽所为无不成所征无不克不多造寺观而福德自至不多度僧尼而殃咎自灭道合乎天地德通乎神明故天地怜之神明佑之隂阳不????风雨合度四人乐其业五谷遂其成腐粟烂帛填街委巷千里万里贡赋于郊九夷百蛮归欵于阙自古有帝皇以来未有若斯之神圣者也故得享国久长多历年所陛下何不取而则之中宗孝和皇帝陛下之兄居先人之业忽先人之化不取贤良之言徒恣子女之意官爵非择虚食禄者数千人封建无功妄食土者百余户造寺不止枉费财者数百亿度人不休免租庸者数十万是使国家所出加数倍所入减数倍仓不停卒岁之储库不贮一时之帛所恶者逐逐多忠良所爱者赏赏多谗慝朋佞谍谍交相倾动容身不为於朝廷保位皆由於党附夺百姓之食以养残凶剥万人之衣以涂土木於是人怨神怒衆叛亲离水旱不调疾疫屡起远近殊论公私罄然五六年间至於祸变享国不永受终于凶妇人寺舍不能保其身僧尼不能护妻子取讥万代见笑四夷此陛下之所眼见也何不除而改之依太宗之理国则百官以理百姓无忧故泰山之安立可致矣依中宗之理国则万人以怨百事不寜故累卵之危立可待矣顷自夏已来霪雨不解谷荒于垄麦烂于场入秋已来亢旱成灾苖而不实霜陨虫暴草菜枯黄下人咨嗟未知賙赈而营造寺观日继于时检校试官充台溢署伏惟陛下爱两女为造两观烧瓦运木载土填坑道路流言皆云计用钱百余万惟陛下圣人也无所不知陛下明君也无所不见既知且见知仓有几年之储库有几年之帛知百姓之间可存活乎三边之士可转输乎当今发一卒以御边陲遣一兵以卫社稷多无衣食皆带饥寒赏赐之间迥无所出军旅骤败莫不由斯而乃以百万贯钱造无用之观以贾六合之怨乎以违万人之心乎伏惟陛下族阿韦之家而不改阿韦之乱政忍弃太宗之理本不忍弃中宗之乱阶忍弃太宗久长之谋不忍弃中宗短促之计陛下又何以继祖宗亲万国昔陛下与皇太子在阿韦之时危亡是惧常切齿於羣凶今贵为天子富有海内而不改排羣凶之事臣恐复有切齿於陛下者也陛下又何以羣凶而诛之臣往见明勅自今已後一依贞观故事且贞观之时岂有今日之造寺营观僧尼道士益无用之官行不急之务而乱政者也臣以为弃其言而不行其信慕其善而不迁其恶陛下又何以刑於四海往者和帝之怜悖逆也为奸人之所误宗晋卿劝为第宅赵履温劝为园亭损数百家之居侵数百家之地工徒斵而未息义兵纷以交驰卒使亭不得游宅不得坐信邪佞之说成骨肉之刑此陛下之所眼见也今兹造观臣必知非陛下公主之本意得无有赵履温之徒将劝为之冀误其骨肉不可不明察也臣闻出家修道者不干预於人事专清其身心以虚泊为高以无为为妙依两卷老子视一躯天尊无欲无营不损不害何必璇台玉树宝像珍龛使人困穷然後为道哉且旧观足可归依无造无营以取穷竭若此行之三年国不富人不安朝廷不清陛下不乐则臣请杀身於朝以令天下言事者伏惟陛下行非常之惠权停两观以俟丰年以两观之财为公主施贫穷填府库则公主之福德无穷矣不然臣恐下人怨望不减於前朝矣前朝之时贤愚知其必败虽有口而不敢言言未发声祸将及矣韦月将受诛於丹儌燕钦融见杀於紫庭此人皆不惜其身而纳忠於主身既死矣主亦危矣故先朝诛之陛下赏之是陛下知直言之士有裨於国臣今直言亦先朝直言之人也惟陛下察之疏奏帝不能用然嘉其切直

时造金仙玉真观虽盛夏工程严促黄门侍郎魏知古上奏曰臣闻古之君人必时视人之所勤人勤於力则功筑罕人勤於财则贡赋少人勤於食则百事废故曰不作无益害有益又曰罔咈百姓以从己之欲礼季夏之月树木方盛无有斩伐不可以兴土功此皆兴化立治为政养人之本也今为公主造观将以树功祈福而地皆百姓所宅卒然迫逼令其转徙扶老携幼剔椽发瓦呼嗟道路乖人事违天时起无用之作崇不急之务羣心震揺衆口籍籍陛下为人父母欲何以安之且国有简册君举必记言动之微可不慎欤愿下明诏顺人欲除功役收之桑榆其失不远不纳

中书舍人裴漼亦上言曰春夏毋聚大衆起大役不可兴土功妨农事若役使乖度则有疾疫水旱之烖此天人常应也今自冬徂春雨不时降人心焦然莫知所出而土木方兴时暵之孽职为此发今东作云始丁壮就功妨多益少饥寒有渐春秋庄公三十一年冬不雨是时岁三筑台僖公二十一年夏大旱是时作南门陛下以四方为念宜下明制令二京营作和市木石一切停止有如农桑失时户口流散虽寺观营立能救饥寒弊哉不报

代宗大历二年宦官鱼朝恩以赐庄为章敬寺以资太后?福穷壮极丽奏毁曲江及华清宫馆以给之卫州进士高郢上书曰先太后圣德不必一寺增辉国家永图无寜以百姓为本舍人就寺何福之为且古之明主积善以致福不费财以求福修德以消祸不劳人以禳祸今徇左右之过计伤皇王之大猷臣窃为陛下惜之宣宗时欲作五王院以处皇子之幼者召术士柴岳明使相其地岳明对曰臣庶迁徙不常故有祸福之说隂阳书本不言帝王家也上善其言赐以束帛

後唐庄宗同光二年作清暑楼初唐主苦溽暑宦者因言长安全盛时宫中楼观以百数今日官家曾无避暑之所唐主乃命王允平别建一楼宦者曰郭崇韬常不伸眉为孔谦论用度不足恐陛下虽欲营缮终不可得唐主曰吾自用内府钱无关经费然犹虑郭崇韬谏遣中使语之曰今岁盛暑异常朕昔在河上行营卑湿被甲乘马亲当矢石犹无此暑今居深宫之中而暑不可度柰何崇韬对曰陛下昔在河上勍敌未灭深念讐耻虽有盛暑不介圣怀今外患已除海内宾服故虽珍台闲馆犹觉欝蒸也陛下倘不忘艰难之时则暑气自消矣唐主默然宦者曰崇韬之第无异皇居宜其不知至尊之热也唐主卒命允平营楼日役万人所费巨万崇韬谏曰今河南水旱军食不充愿且息役以俟丰年不听

後晋天福二年河南奏修洛阳宫谏议大夫薛融谏曰今宫室虽经焚毁犹侈於帝尧之茅茨所费虽寡犹多於孝文之露台请俟海内平寜营之未晚诏襃纳之宋真宗大中祥符二年知制诰王曾乞罢营玉清昭应宫疏曰臣伏闻朝廷设谏诤之官防政治之阙非其官而言者盖表愚忠况当不讳之朝复忝非常之遇苟进思之无补惧窃禄以贻讥臣伏覩国家诞受殊祥洊膺秘籙祚洪图於万载超盛烈於百王陛下寅畏宝符陟封名岳功垂不朽泽浸无垠奉若之心斯为至矣而清衷濬发成命亟行就严城之北隅啓列真之秘宇式昭丕应特建嘉名自经始以来庀徒斯广辇他山之石相属於道途伐豫章之材远周於林麓累土陶甓挥锸运斤功极弥年费将钜万掩祈年之旧制踰槩日之前闻辍贵近以董临假使权而领护如此则国家尊奉灵文之意不为不厚矣崇饰台观之规不为不壮矣然臣之愚恳或异於斯既有见闻安敢缄默臣以为今之兴作有不便之事五焉虽鸠僝已行未可悉罢苟或万一采刍荛之说省其功用抑其制度亦民之大惠而忧国之远图也所谓五者之目请为陛下陈之且今来所创立宫规制宏大凡用材木莫非楩楠切闻天下出产之处收市至多般运赴官尤伤人力虽云只役军匠寜免烦扰平民况复军人亦是黎庶此未便之事一也迩者方毕封崇颇烦经费今兹兴造尤耗资财虽府库之中货宝山积畚筑之下工徒子来然皆内帑费积代之蓄藏百物尽生民之膏血散之孔易敛之惟难虽极丰盈犹宜重惜此未便之事二也夫圣人贵於谋始智者察之未形祸起隐微危生安逸今双阙之下万衆毕臻暑气方隆作劳斯甚所役诸杂兵士多是不逞小人其或鼠窜郊鄽狗偷都市有一於此足贻圣忧此未便之事三也王者抚御寰区顺承天地举动必遵於时令财成不失於物宜靡崇奢侈之风罔悖隂阳之序臣谨按月令孟夏无发大衆无起土工无伐大木今肇基卜筑冲冒欝蒸俶扰厚坤乖违前训矧复旱暵卒痒雷电迅风拔木飘瓦温沴之气比屋罹灾得非似未承天地之明効欤此未便之事四也臣切聆中间符命之文有清浄育民之戒今所修宫阁盖本灵篇而乃过兴剖掘之功广务雕镂之巧虽屡殚於物力恐未协於天心此未便之事五也伏望陛下思祖宗之大猷察圣贤之深戒迁思回虑惩往念来诏将作之官息勤劳之衆辑寜羣品对越高穹如此则遐迩宅心人只快望必若光昭大瑞须建灵宫将毕相劳聿爰成绩则臣敢效愚计亦可必行但能损彼规模减其用度止崇朴素无取瑰奇唯将之以诚明仍重之以严洁名数之际加等是宜实费之资节俭为要俾四海之内知陛下爱重民力之意岂不美欤昔太宗皇帝建太乙上清等宫亦不使穷极壮丽臣谓陛下宜遵而行之取为法制以示不敢踰节谦大之德光於千古矣柰何特欲过先帝之制作乎并覩西京造太宗影殿东岳置会真之宫计其工庸亦皆不啻中人百家之产然於尊祖礼神则盛矣其於邦国大计则犹未足为当时之急务也臣料陛下必谓海内承平边隅清晏人康俗阜时和年丰纵或筑宫无损於事则臣复谓其不然也方今疆场甫定边庭有姑息之虞民俗苟安仓箱无红腐之积况关辅之地流亡素多近甸之氓农桑失望虽令有司安慰亦恐未复田庐秋冬之间饥歉是惧亟经营於神馆虑稍欝於舆情且往古废兴之端前王得失之事布告方册是足为商鉴者陛下览之详矣非假愚臣一二言焉试观自昔人君崇尚土木孰若清静无为者之安全乎愿陛下留神垂听无忽臣言则天下幸甚今虽上下之人皆知事理如此而人人自爱莫敢轻黩冕旒至於左右大臣则虑计之不从致见踈之悔中外百执则虑言之难达招妄动之尤使忠谠之谋未尽良为此也唯臣出自幽隐遭遇文明特受圣知度越流辈官为侍从身服簪裳粗识安危之机未申补报之効捐躯思奋今也其时又安敢循默苟容不为陛下别白而论之乎是以辄率庸妄轻冒宸严感发於中无所顾避陛下寛其鼎镬之罪矜其蝼蚁之诚深监古先试垂采择无谓增建灵宫为一细事而弗恤也臣以为兴役动衆尤系事机不可不察也当使乡校之中豪奸之党无所开窃议之口则微臣之望也天下之幸也

历代名臣奏议卷三百十五








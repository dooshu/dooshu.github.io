○为宰相贺突厥来降表

臣等伏以突厥患边，其来自久。顷虽朝廷示信，约为父子之国；然而戎狄无亲，常畜豺狼之志。陛下圣谋广运，睿略元通，至道昭感，神明叶赞。不劳一卒，不顿一兵，使其种落，自相携贰。今叶护败亡，殒身漠北，妻子缧系，为俘阙下。巢倾席卷，瓦解散，万里无事，二庭遂空。旷古不宾，尽为臣仆，普天所覆，皆入封疆。谅由负德背恩，自速天亡之祸。固亦休兵偃甲，用彰海宴之期，实有无方之神，宁惟不战之胜。求诸载籍，所未尝闻。臣等幸遇昌期，欣逢大庆，忝居近密，实倍恒情。无任跃之至，谨奉表陈贺以闻。仍望宣付史官，兼示中外。


○籌邊移稿序

國家威德翔洽、四裔咸隸于象胥、北虜雖倔強、時為邊患、至　莊皇朝遂請比于外臣、當時持議者豈不爭言虛中國以寔夷狄、長氊裘憑陵之勢。消介冑敢戰之心。虜日驕而我日狃。驕則難制。狃則難振。一旦突起。何以應之。此非直攻欵之失蓋深憂忘戰之害也。乃主議者亦曰或可保十年無事。而及時以修戰守。我十年生聚。十年訓練。甲具廩盈。即虜倐變。不足慮此非獨稱欵之利固求預養其戰之力若然則言欵非便者不必以罷欵為便要在不因欵而忘戰言欵便者非必以廢欵為不便要在乘欵而備戰總之為封求可久之策而巳。貢市之開山。右與雲中上谷並肩其事。大虜雖住牧雲中。而毳幕去偏雁三關一望非遙。板升之眾。皆中國逋逃築室耕樹。互市時與虜雜而入市。窺我之虛寔動靜。日夜教虜以無厭之求。索無端之賄。要挾邊吏。若不深惟遠計。一切徇之。苟幸目前無事。欵市畢。秋防竣。即綏帶而嬉。不問兵食之登耗。不察險阨之凌夷。雖有軍府之申飭。閱視之殿最。目為故常。以空文塞白。言欵者未嘗不曰修備而其實事必至于此此欵之所以不易也如是則虜必輕我而生戎心我不得不媚虜而增撫賞撫賞日增不得不朘削于軍興而濶畧于備禦邊事安得不壞而欵何可久也趙大夫之治兵岢嵐。葢自太原守高第遷領邊道。大夫守太原民事之外。即留心邊事。習知山右沿邊形勝。與諸虜情形。迨分憲臨戎。益求所謂保塞安邊計念偏老與大虜惟一墻之隔。套虜止一水之隔。固不敢浪言戰。而破欵。亦不可怯言戰而恃欵。欲欵之固。必在我有可以守可以戰之具而後虜不敢輕我。神廟之初欵事益堅者亦以摠督大將皆能犁庭掃穴之人也而後故額之外。無所要挾。而不增。如此而欵乃可以久而不壞。乃首條十二事上之制府中丞。制府中丞咸歎服大夫言為鑿鑿至計。次第如大夫言行之。大夫益自奮發。躬歷諸路相度衝緩。勾稽芻糗、調劑本折。與夫添戍守。易將銜。廣城堡。選智勇之算。先後所上。公移累數萬言。既得請皆銳意力行。不避勞怨。務以洗因循之積習。而修綢繆之寔事。將吏覩大夫拮据苦心。皆鼓舞踴躍以來。稱固圉宣威之意。八年間諸務爛然畢舉。虜歲入貢市。見內地備禦甚嚴。詢譯者告以趙兵使日討軍寔狀。虜咋舌驚用。是故額之外一毫不敢有所加。而大夫又精心提衡。斟酌于其間。歲節省數千金。積至于今。節省且幾十萬金。輸之幕府。代司農年例。夫欵之弊惟恐虜貪。難厭虜眾。生齒日繁。勢必至于增額外以彌縫之。長此安窮。而大夫乃能節之于額內。而醜虜帖然者。斯不亦居平修備預伐狡謀之明騐哉嗟夫世豈無閒居發憤而談當世之務者慷慨論列。務縱其筆之所欲到。而不顧其力之所未及。惟夫身當一面。成敗利鈍。落筆為功罪之案。一語少不售人即執券而議其後。而欲言必可行。行必可久。斯亦難矣然欵貢之策。寔鑑川王司馬堅持之。真知用欵之本謀即王司馬初建議時亦不敢謂羈縻之術可以畢世而無患止欲思得真心任事者因欵虜而內修備不苟徇虜之所欲乃可久有如趙大夫之心其有當于王司馬乎惟有王司馬而後可以操戎索亦惟有趙大夫而後可以堅虜盟創謀固艱。善守亦不易。後之覽者。其毋以公移而忽視云。


○敕契丹王据埒可突于等书

敕契丹王据将及衙官可突于、蜀活刺史郁捷等：顺道则吉，惟智能图；逆节即凶，岂愚所觉？如卿顷年背诞，实养祸胎，今而知之，亦犹未晚。因是转灾为福，因败而成，去百死之危，保万全之计。则昔者之去，何其悖也！今兹复来，又何智也！皆是卿素有筹略，本於忠诚，率先种人，拔於死地，自尔之後，更有何忧？朕於诸蕃，未尝负约，况於卿等，更有旧恩。闻卿此来，豁然慰意，一则兵革都息，二则君臣如初。百姓之，不失耕种，丰草美水，畜牧随之，更无外虞，且知上策。人生自奉，谁不求安？保此永年，一无他虑，在卿所见，何假朕言？部落初归，应须安置，可与守审定，务依蕃部所欲，想其沃饶之所，适彼寒暑之便，无令下人有所不惬也。冬末寒甚，卿与衙官军吏刺史已下及部落百姓并平安好，遣书指不多及。


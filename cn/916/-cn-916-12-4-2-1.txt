【出塞二首】

〖薛道衡、虞世基和诗别见。〗

漠南胡未空。汉将复临戎。飞狐出塞北。碣石指辽东。冠军临瀚海。长平翼大风。云横虎落阵。气抱龙城虹。（文苑作横虎落阵气。抱龙绕城虹。）横行万里外。胡运百年穷。兵寝星芒落。战解月轮空。严□息夜斗。も角罢鸣弓。北风嘶朔马。胡霜切塞鸿。休明大道暨。幽荒日用同。方就长安邸。来谒建章宫。（○文苑英华百九十七。《乐府诗集》二十一。《诗纪》百二十一。）

汉虏未和亲。忧国不忧身。握手河梁上。穷涯北海滨。据鞍独怀古。慷慨感良臣。历览多旧迹。风日惨愁人。荒塞空千里。孤城绝四邻。树寒偏易古。草衰恒不春。交河明月夜。阴山苦雾辰。雁飞南入汉。水流西咽秦。风霜久行役。河朔备艰辛。薄暮边声起。空飞胡骑尘。（○文苑英华百九十七。《诗纪》百二十九。）


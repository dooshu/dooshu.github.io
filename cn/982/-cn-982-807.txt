司马光　喜雨三首呈景仁侍郎兼献在尹宣徽

累日增烦暑，通宵结薄阴。

苍茫变风色，散漫作春霖。

野店垂杨重，僧房绿筱深。

疏慵尤得趣，闭户拥重衾。

司马光

司马光　喜雨三首呈景仁侍郎兼献在尹宣徽

漠漠春云合，烛烛旱气收。

人心方有望，时雨不须求。

岂独老农喜，仍令恶客留。

洛城花未谢，作意更同游。

司马光

司马光　喜雨三首呈景仁侍郎兼献在尹宣徽

麦田正尘坌，桑径忽滂沱。

比屋起相告，荷锄行且歌。

园林半扃锁，车马绝经过。

大尹爱民物，何妨喜更多。

司马光


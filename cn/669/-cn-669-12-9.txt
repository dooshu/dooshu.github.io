9　衞石惡以惡爲名　惡人賢人不以名字論　仲孫何忌爲譏二名　公羊左氏説二名義不同


以衞石惡爲惡人，劉原父非之曰：「董賢可謂賢乎？」又以仲孫何忌爲「譏二名」，新莽之制，其出于此歟？東漢之士，猶無二名者。

【閻按】野客叢書：「後漢傳如蘇不韋字公先、王延壽字文考、謝夷吾字堯卿、郭延年字公游，此分明知其爲二名者，安得謂絶無？第尚沿王莽之禁寥寥耳。」

【元圻案】襄二十七年，「豹及諸侯之大夫盟于宋」。傳：「曷爲再言豹？殆諸侯也。曷爲殆諸侯？爲衞石惡在是也，曰惡人之徒在是矣。」〇劉氏春秋權衡十二：「此乃一事再見者，前目而後凡耳。何謂殆諸侯乎？假令衞石惡實惡人者，何至能變亂諸侯之盟乎？衞比諸侯，亦小國耳，何至諸侯遂危懼之乎？皆事之不然者。且石惡，名爾，行未必惡也。謂名惡者行惡，名善者則行善矣，董賢可謂賢乎？」〇定六年，「季孫斯、仲孫忌帥師圍運」。傳：「此仲孫何忌也。曷爲謂之仲孫忌？譏二名，二名非禮也。」注：「爲其難諱也。一字爲名，令難言而易諱，所以表臣子之敬不逼下也。」〇漢書匈奴傳：「莽奏上令中國不得有二名，因使使者以風單于，宜上書慕化爲一名，漢必加厚賞。單于從之。」〇禮記曲禮正義引許慎異義：「公羊説譏二名，謂二字作名，若魏曼多也。左氏説二名者，楚公子棄疾弑其君，即位之後，改爲熊居，是爲二名。謹案：文武賢臣有散宜生、蘇忿生，則公羊之説非也，從左氏説。」






张文忠公论


［明］胡克敬





人臣负论道经邦之重。当主少国疑之时，安危惟视乎社稷，成毁何计夫身家。盖事权之所集，固恩怨是非之丛也。如文忠公者，初以董、贾之才，终跻揆衡之位，劻勷黾勉，辅冲人以敉海宇，功施烂然矣。迨身后祸起，追夺籍没。其子敬修，至殉家难。崇祯间，始赐恤复。诚有如王启茂所云“半生忧国眉犹锁，一诏旌忠骨已寒”者。噫嘻！姚崇止于救时，寇准尚未读传。有秉钧之权，而合进退之道者，盖难言之，而况石破剑尽、煅烈金销者乎？公之恩怨在当时，是非在千古。谨因其概略而言之，亦以见权非圣人不能用，而得志行道者之当思所以自处也。






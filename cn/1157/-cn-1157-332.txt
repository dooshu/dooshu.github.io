●卷三百三十二　四裔考九

○真腊

真腊国，在林邑西南，本扶南之属国也。去日南郡舟行六十日而至，南接车渠国，西有朱江国。其王姓刹氏，名质多斯那。自其祖渐巳强盛，至质多斯那遂兼扶南而有之。死，子伊奢那先代立。居伊奢那城，郭下二万馀家。城中有一大堂，是其王听政。所总三十所，城有数千家，各有部帅，官名与林邑同。其王三日一听朝，坐五香七宝床，上施宝帐，以文木为竿，象牙、金钿为壁，状如小屋，悬金光焰，有同於赤土。前有金香鼎，命二人侍侧。王著朝霞古贝，瞒络腰腹，下垂至胫，头戴金宝花冠，被真珠缨络，足履革屐，耳悬金璫。常服白叠，以象牙为僴。若露髪，则不加缨络。臣下服制，大抵相类。有五大臣，一曰孤落友，二曰相高凭，三曰婆何多陵，四曰舍摩陵，五曰髯罗娄，及诸小臣。朝於王者，辄於阶下三稽首。王呼上阶则跪，以两手抱膊，绕王环坐，议政事讫，跪伏而去。阶庭门閤，侍卫有千馀人，被甲持仗。其国与参半、朱江二国和亲，数与林邑、陀桓二国战争。其人行止皆持甲仗，若有征伐，因而用之。其俗非王正妻子，不得为嗣。王初立日，所有兄弟并刑残之，或去一指，或劓其鼻，别处供给，不得仕进。人形小而色黑，妇人亦有白者，悉拳髪垂耳，性气捷劲。居处器物，颇类赤土。以右手为净，左手为秽。每旦澡洗，以杨枝净齿，读诵经咒。又澡洒乃食，食罢还用杨枝净齿，又读经咒。饮食多酥酪、沙糖、粇粟、米饼，欲食之时，先取杂肉羹与饼相和，手擩而食。娶妻者，唯送衣一具，择日遣媒人迎妇。男女二家各八日不出，昼夜燃灯不息。男婚礼毕，即与其父母分财别居。父母死，小儿未婚者，以馀财与之。若婚毕，财物入官。丧葬，儿女皆七日不食，剔髪而丧，僧尼、道士、亲故皆来聚会，音乐送之。以五香木烧尸，收灰以金银瓶盛，送大水之内。贫者或用瓦，而以五采色画之。亦有不焚，送尸山中，任野兽食者。其国北多山阜，南有水泽，地气尤热，无霜雪，饶瘴疠毒儞。宜粱稻，少黍粟，果菜与日南、九真相类。异者有婆罗那娑树，无花，叶似柿，实似冬瓜；庵罗树，花叶似枣，实似李；毗野树，花似木瓜，叶似杏，实似楮；婆田罗树，花叶实并似枣而小异；歌毕佗树，花似林檎，叶似榆而厚大，实似李，其大如升。自馀多同九真。海有鱼名建同，四足，无鳞，鼻如象，吸水上喷，高五六十尺。有浮胡鱼，形似〈魚且〉，觜如鹦鹉，有八足。多大鱼，半身出水，望之如山。每五六月中，毒气流行，即以白猪、白羊、於城西门外祠之。不然，五榖不登，畜多死，人疾病。近都有陵伽钵婆山，上有神祠，每以兵二千人守卫之。城东神名婆多利，祭用人肉。其王年别杀人，以夜祠祷，亦有守卫者千人。其敬鬼神如此。多奉佛法，尤信道士，佛及道士并立像於其馆。隋大业十二年，遣使贡献，帝礼之甚厚，於後亦绝。唐武德至圣历凡四来朝。神龙後分为二半：北多山阜，号陆真猎半；南漈海，饶陂泽，号水真腊半。水真腊，地八百里，王居婆罗提拔城。陆真腊或曰文单，曰婆镂，地七百里，王号"笡屈"。开元、天宝时，王子率其属二十六来朝，拜果毅都尉。太历中，副王婆弥及妻来朝，献驯象十一，擢婆弥试殿中监，赐名宾汉。是时，德宗初即位，珍禽奇兽悉纵之，蛮夷所献驯象畜苑中，元会充廷者凡三十二，悉放荆山之阳。及元和中，水真腊亦遣使入贡。文单西北属国曰参半，武德八年使者来。道明者，亦属国，无衣服，见衣服者共笑之。无盐铁，以竹弩射鸟兽自给。宋政和六年十二月，遣进奉使奉化郎将鸠摩僧哥、副使安化郎将摩君明擒鈇等十四人来，赐以朝服。僧哥言："万里远蕃，仰投圣化，尚拘卉服，未称乡慕之诚，愿许服所赐。"诏听之，仍以其事付史馆，书於策。明年三月辞去。宣和二年，又遣使来，朝廷封其王与占城等（其年授占城王检校司空、兼御史大夫、怀远军节度使、琳州管内观察处置等使，封占城国王。其後又加封邑）。其地接占城之南，东至海，西至蒲甘，南至加囉希。其县镇风俗与占城无异，地方七千馀里。有铜台，上列铜塔二十有四，镇以八铜象，各重四千斤。战象几二十万，马多而小。建炎三年，以郊恩制授其王金裒宾深检校司徒，加食邑，後以为常。绍兴元年，广南市舶司言其国附到蕃信，与知州、提举，诏勿受，如可备官用，即估直偿之，仍以省物回赐。十七年，宰臣奏其国王降制加恩事。上曰："日後郊祀，外国家惠，可令先次检举，庶知本朝怀远之意。"其国旧与占城邻好，岁贡金若干两。淳熙四年五月望日，占城主以舟师袭其国都，誓必报怨。庆元己未，大举入占城，更立真腊人为主。占城今亦为真腊属国矣。真里富，真腊属国也。其国在西南隅，东南接波斯兰，西南与登流眉为邻。所管聚落六十馀处。庆元六年庆元府言其国王立二十年，遣使赍表贡瑞象二及方物。诏优答之，仍谕本国海道远涉，今後免行入贡。

○罗刹

罗刹国，在婆利之东。其人极陋，朱髪黑身，兽牙鹰爪。时与林邑人作市，辄以夜，昼日则掩其面。隋炀帝大业三年，遣使常骏等使赤土，至罗刹。

○投和

投和国，隋时闻焉。在南海大洲中，真腊之南，自广州西南水行百日至其国。王姓投和罗，名脯邪乞遥。理数城。覆屋以瓦，并为閤而居。屋壁皆以彩画之。城内皆王宫室，城外人居可万馀家。王宿卫之士百馀人。每临朝，则衣朝霞，冠金冠，耳挂金环，颈挂金涎衣（涎，序连反）。足履宝装皮履。官属有朝请将军，总知国政。又有参军、功曹、主簿、城局、金威将军、赞府等官，分理文武。又有州及郡、县。州有参军，郡有金威将军，县有城局，其为长官，初至，各选官寮助理政事。刑法：盗贼多者死，轻者穿耳及鼻并钻鬓，私铸银钱者截腕。国无赋税，俱随意贡奉，无多少之限。多以农商为业。国人乘象及马。一国之中，马不过千匹，又无鞍辔，唯以绳穿颊为节制。音乐则吹蠡、击鼓。死丧则祠祀器泣，又梵尸以甖盛之，沈於水中。若父母之丧，则截髪为孝。其国市六所，贸易皆用银钱，小如榆荚。有佛道，有学校，文字与中夏不同。讯其耆老，云：王无姓，名齐仗摩。其屋以草覆之。王所坐塔，圆似佛塔，以金饰之，门皆东开，坐亦东向。唐贞观中，遣使奉表，以金函盛之，又献金榼（苦盍反）、金镇、宝带、犀、象、海物等数十品。

○闍婆

闍婆国在南海中。其国东至海一月，汎海半月至昆仑国；西至海四十五日，南至海三日，汎海五日至大食国；北至海四日，西北汎海十五日至渤泥国，又十日至三佛齐国，又七日至古逻国，又七日至柴历亭，抵交趾，达广州。其地平坦，宜种植，产稻、麻、粟、豆、无麦。民输十一之租，煮海为盐。多鱼、鳖、鸡、鸭、山羊，兼椎牛以食。果实有木瓜、椰子、蕉子、甘蔗、芋。出金、银、犀、牙、笺沈檀香、茴香、胡椒、槟榔、硫黄、红花、苏木。亦务蚕织，有薄绢、丝绞、吉贝布。翦银叶为钱博易，官以粟一斛二斗博金一钱。室宇壮丽，饰以金碧。中国贾人至者，待以宾馆，食丰洁。地不产茶。其酒出於椰子及虾蝚丹树之中，虾蝚丹树华人未尝见；或以桄榔、槟榔酿成，亦甚香美。不设刑禁，杂犯罪者随轻重出黄金以赎，惟寇盗者杀之。其王椎髻，戴金铃，衣锦袍，蹑革履，坐方床，官吏日谒，三拜而退，出入乘象或腰舆，壮者五七百辈执兵以从。国人见王皆坐，俟其过乃起。以王子三人为副王。官有落佶连四人，共治国事，如中国宰相，无月俸，随时量给土产诸物。次有文吏三百馀员，目为秀才，掌文簿，总计财货。又有卑官殆千员，分主城池、帑廪及军卒。其领兵者每半岁给金十两，胜兵三万，每半岁亦给金有差。土俗婚聘无媒妁，但纳黄金於女家以娶之。五月游船，十月游山，有山马可乘跨，或乘软兜。乐有横笛、鼓板，亦能舞。土人被髪，其衣装缠胸以下至於膝。疾病不服药，但祷神求佛。其俗有名而无姓。方言谓真珠为"没爹虾囉"，谓牙为"家囉"，谓香为"昆燉卢麻"，诸犀为"低密"。宋元嘉十二年，国王师黎婆达阿紘罗跋摩遣使奉表曰："宋国大主人大吉天子：足下教化一切，种智安稳，大人师降伏四魔，成等正觉，转尊法轮，度脱众生，我虽在远，亦霑靈潤。"其後遂绝。宋太宗淳化三年十二月，其王穆罗茶遣使陀湛、副使蒲亚理、判官李陀那假澄等来朝贡。陀湛云中国有真主，本国乃修朝贡之礼。国王贡象牙、真珠、绣花销金及绣丝绞、杂色丝绞、吉贝织杂色绞布、檀香、玳瑁槟榔盘、犀装剑、藤织花簟、白鹦鹉、七宝饰檀香亭子，其使别贡玳瑁、龙脑、丁香、藤织花簟。先是，朝贡使汎舶船六十日至明州定海县，掌市舶监察御史张肃先释奏其使饰服之状与尝来入波斯相类。译者言云：金主舶大商毛旭者，建溪人，数往来本国，因假其乡导来朝贡。又言其国王一号曰夏至马囉夜，王妃曰落肩娑婆利，本国亦署置僚属。又其方言目舶王为"葧荷"王妻曰"葧荷比尼赎"。其船中妇人名眉珠，椎髻，无首饰，以蛮布缠身，颜色青黑，言语不能晓，拜亦如男子膜拜；一子，顶戴金连锁子，手有金钩，以帛带萦之，名阿噜。其国与三佛齐有仇怨，互相攻战。本国山多猴，不畏人，呼以霄霄之声即出，或投以果实，则有大猴二先至，土人谓之猴王、猴夫人，食毕，群猴食其馀。使既至，上令有司优待之；久之使还，赐金币甚厚，仍赐良马戎具，以从其请。其使云：邻国名婆罗门有法善察人情，人欲相危害者皆先知之。又有摩逸国，太平兴国七年，载宝货至广州海岸。大观三年，闍婆复遣使入贡，诏礼之如交趾。建炎三年，制授怀远军节度、琳州管内观察处置等使、金紫光禄大夫、检校司空、使持节琳州诸军事，琳州刺史、兼御史大夫、上柱国、闍婆国王，食邑二千四百户，食实封一千户；悉里地茶兰固野可特授检校司空，加食邑实封，以南郊加恩也。自後每遇大礼必加食邑。

○阿罗紘

西南夷阿罗陀国，宋元嘉七年，遣使奉表曰："伏承圣主信重三宝，兴立塔寺，周满世界。今故遣使二人，表此微心。"

○呵罗单

呵罗单国都闍婆洲。宋元嘉七年，遣使献金刚指环、及鹦鹉鸟、天竺国白叠、吉贝、叶波国吉贝等物。十年，呵罗单国王毗沙跋摩奉表曰："常胜天子陛下，诸佛世尊，常乐安隐，三达六国，为世间导，是名如来，是故至诚五体敬礼。"其後为子篡夺。十三年，又上表。二十六年，文帝诏曰："呵罗单、婆皇、婆达三国，频越遐海，教化纳贡，远诚宜甄，可并加除授。"乃遣使策命之。二十九年，又遣长史婆和沙弥献方物。

○婆皇

婆皇国，宋元嘉二十六年，国王舍利婆罗跋摩遣使献方物四十一种，文帝策命之为婆皇国。二十八年，孝武孝建三年，俱遣使入贡方物，以其使为振威将军。大明三年，献赤白鹦鹉。大明八年、明帝泰始二年，俱入贡，官其使。

○婆达

婆达国，宋元嘉二十六年，国王含利不陵伽跋摩遣使贡方物，文帝策命之为婆达国王。二十六年、二十八年，复遣使献方物。

○丹丹

丹丹，在多罗磨罗国西北，振州东南（振州，唐延德郡朱厓，同在岛上）。王姓杀利，名尸陵伽，治所可二万馀家，亦置州县以相统领。王每晨夕二时临朝。其大臣八人，号曰八坐，并以婆罗门为之。王每以香粉涂面身，冠通天冠，挂杂宝璎络，身衣朝霞，足履皮屦。近则乘舆，远则驭象。其攻伐则吹蠡击鼓，兼有幡旗。其刑，治盗贼，无多少皆杀之。土出金银、白檀、苏方木、槟榔，其榖唯稻。畜有沙牛、羖羊、猪、鸡、鹅、鸭、獐。鸟有越鸟、孔雀。果瓜有蒲桃、石榴、瓜、瓠、美、莲，菜有葱、蒜、蔓菁。梁中大通二年，其王遣使奉表送象牙及画塔二躯，并献火齐珠、吉贝、杂香药。大同元年，复遣使献金、银、琉璃、杂宝、香药等物。唐总章时，又献方物。

○边斗

边斗国（一云班斗），都昆国（一云都军），拘刊国（一云九雅），比嵩国，并隋时闻焉。扶南度金邻大湾南行三千里，有此四国。其农作与金邻同。其人多白色。都昆出好栈香、藿香及流黄。其藿香树生千岁，根本甚大，伐之四五年，木皆朽败，唯中节坚固，芬香独存，取以为香。

○杜薄

杜薄国，隋时闻焉。在扶南东涨海中，直渡海数十日而至。其国人貌白皙，皆有衣服。国有稻田。女子作白叠华布。出金、银、铁，以金为钱。出鸡舌香，可以含，以香不入衣服，鸡舌其为木也，气辛而性厉，禽兽不能至，故未有识其树者。华熟自零，随水而出，方得之。杜薄洲有十馀国城，皆称王。

○薄利

薄利国，隋时闻焉。在拘利南海湾中。其人色黑而齿白，眼正赤，男女并无衣服。

○晁焚

〈孛攵〉焚洲，《抱朴子》云：〈孛攵〉焚洲在南海中，薰绿水胶所出。胶如枫脂，所以不可多得者，止患狤貀（上音诘下音屈）兽啖人。此兽大者重十斤，状如水獭，其头身及佗处了无毛，唯从鼻上以竟脊至尾上有毛，广一寸许，青毛长三四分许。其无毛处则如韦囊，人张捕得之，斩刺不伤，积薪烈火缚以投火中，薪尽而此兽不焦，须以大杖打之，皮不伤而骨碎都尽，乃死耳。

○火山

火山国，隋时闻焉。去诸薄东五千里。国中山皆有火，虽雨不息。火中有白鼠。扶南土俗传云：火洲在马五洲之东可千馀里，春月霖雨，雨止则火然洲上，林木得雨则皮黑，得火则皮白。诸左右洲人，以春月取其木皮绩以为布，或作灯炷。布若小秽，投之火中使洁。又有加营国北、诸薄国西山周三百里，从四月火生，正月火灭，火然则草木叶落，如中国寒时。人以三月至此山取木皮，绩为火浣布。

○无论

无论国，隋时闻焉。在扶南西二千馀里。其国大道左右夹种枇杷树及诸华果，行其下常有元阴，十里一亭，亭皆有井。食麦饭，饮蒲桃酒如胶，若饮，即以水和之，味甚甘美。

○堕婆登

堕婆登国，在林邑南，海行二月，东与诃陵、西与迷黎车接，北邻大海。风俗与诃陵同。种稻，每月一熟。有文字，书於贝多叶。其死者，口实以金，又以金钏贯於四支，然後加以婆律膏及檀、沈、龙脑等香，积薪以燔之。唐贞观二十一年，遣使朝贡。

○乌笃

乌笃国，在中天竺南，一名乌仗邦，地方五千馀里。百姓殷实，人性懦弱，颇诡诈，尤工禁术。笃信佛法。文字、礼仪略同天竺。自古不通中国，唐贞观中，其王达摩因紘词斯遣使献龙脑香。

○诃陵

诃陵，亦曰杜婆，曰闍婆，在南海中。东距婆利，西堕婆登，南濒海，北真腊。木为城，虽大屋亦覆栟闾。象牙为床若席。出玳瑁，黄白金、犀、象，国最富。有穴自涌盐。以柳花、椰子为酒，饮之辄醉，宿昔坏。有文字，知星历。食无七箸。有毒女，与接辄苦疮，人死尸不腐。王居闍婆城。其祖吉延东迁於婆露伽斯城，旁小国二十八，莫不臣服。其官有三十三大夫，而大坐敢兄为最贵，山上有郎卑野州，王常登以望海。夏至立八尺表，景在表南二尺四寸。唐贞观中，与堕和罗、堕婆登皆遣使者入贡，太宗以玺诏优答。堕和罗丐良马，帝与之。至上元间，国人推女子为王，号"悉莫"，威令整肃，道不举遗。大食君闻之，赍金一囊置其郊，行者辄避，如是三年。太子过，以足躏金，悉莫怒，将斩之，群臣固请，悉莫曰："而罪实本於足，可断趾。"群臣复为请，乃斩指以徇。大食闻而畏之，不敢加兵。大历中，诃陵使者三至。元和八年，献僧祇奴四、五色鹦鹉、频伽鸟等。宪宗拜内四门府左果毅，使者让其弟，帝嘉美，并官之。讫大和再朝贡。咸通中遣使献女乐。

堕和罗，亦曰独和罗，南距盘盘，北迦罗舍弗，西属海，东真腊。自广州行五月乃至。国多美犀，世谓堕和罗犀。有二属国，曰昙陵、陀洹。昙陵在海洲中。陀洹，一曰耨陀洹，在环王西南海中，与堕和罗接，自交州行九十日乃至。王姓察失利，名婆那，字婆未。无蚕桑，有稻、麦、麻、豆。畜有白象、牛、羊、猪。俗喜楼居，谓为干阑。以白氎、朝霞布为衣。亲丧，在室不食，燔尸巳，则剔髪浴於池，然後食。贞观时，并遣使者再入朝，又献婆律膏，白鹦鹉首有千红毛，齐於翅。因丐马、铜钟，帝与之。

堕婆登，在环王南，行二月乃至，东诃陵，西迷黎车，北属海。俗与诃陵同。种稻，月一熟。有文字，以贝多叶写之。死者实金於口，以钏贯其体，加婆律膏、龙脑众香，积薪燔之。

○多蔑

多蔑国，其人短小，兄弟共娶一妻，妇总髪为角，辨夫之多少。唐贞观中通焉，在南边，国界周回可一月行，南阻大海，西俱游国，北波剌国，东真陀桓国。户口极多，置三十州。不役属他国。有州郭宫殿楼橹，并用瓦木。以十二月为岁。其物产有金、银、铜、铁、象牙、犀角、朝霞朝雲等布。其俗交易用金、银、朝霞等衣服为贾。百姓二十而税一。五榖、菜蔬与中国不殊。

○多摩长

多摩长国居於海岛，东与婆凤，西与东隆，南与半支跋，华言五山也，北与诃陵等国接。其国界东西可一月行，南北可二十五日行。其王之先龙子也，名骨利。骨利得大鸟卵，剖之得一女子，容色殊妙，即以为妻。其王尸罗劬佣伊说即其後也。唐显庆中，遣使贡献。其俗无姓，王居以栅为城，以板为屋，坐狮子座，东面坐。衣物与林邑同。胜兵一万馀人，无马，有弓、刀、甲、槊。婚姻无同姓之别。其食器有铜、铁、金、银。所食尚苏、乳酪、沙糖、石蜜。其家畜有羖羊、水牛。野兽有獐、鹿等。死亡无丧服之制，以火焚其尸。其音乐略同天竺。有波那婆、宅护遮、庵磨、石榴等果，多甘蔗从其国经萨卢都、思诃卢、君那卢、林邑等国达於交州。

○哥罗舍分

哥罗舍分国，在南海之南，按堕和罗国。胜兵二万人。其王蒲越伽摩。唐显庆五年，遣使朝贡。

○占城

占城国，在中国之西南，东至海，西至雲南，南至真腊国，北至驩州外界。海南去三佛齐五日程。陆行至宾陀罗国一月程，其国隶占城焉。东去麻逸国二日程，蒲端国七日程。北去广州，便风半月程。东北至两浙一月程。西北至交州两日程，陆行半月程。其地东西七百里，南北三千里。南曰施备州，西曰上原州，北曰乌里州。国无城郭，有百馀村，村落户三五百，或至七百，亦有县镇之名。土地所出：笺沈香、槟榔、乌樠木、苏木、白藤、黄蜡、吉贝、花布、丝绞布、氎布、藤簟、贝多叶簟、金银铁锭等物。五榖无麦，有粳米、粟、豆、麻子。官给种一斛，计租百斛。果实有莲、甘蔗、蕉子、椰子、鸟兽多孔雀、犀牛。畜产多黄牛、水牛而无驴；亦有山牛，不任耕耨，但杀以祭鬼，将杀，令巫祝之曰"阿罗和及拔"，译之云"早教他託生"。民获犀、象皆输於王。国人多乘象或软布兜，或於交州市马，颇食山羊、水兕之肉。其衣俗衣服与大食国相类。无丝茧，以白氎布缠其胸，垂至於足，衣衫窄袖。撮髪为髻，散垂馀髾於其後。互市无缗钱，止用金银较量锱铢，或吉贝锦定博易之直。乐器有胡琴、笛、鼓、大鼓，乐部亦列舞人。其王脑後儙髻，散披吉贝衣，戴金花冠，七宝装缨络为饰，股胫皆露，蹑革履，无袜。妇人亦脑後撮髻，无笄梳，其服及拜揖与男子同。王每午坐禅椅。官属谒见膜拜一而止，白事毕复膜拜一而退。或出游，看象、采猎、观渔，皆数日方还。近则乘软布兜，远则乘象，或乘一木杠，四人舁之，先令一人持槟榔盘前导，从者千馀辈，各执弓箭刀枪手牌等，其民望之膜拜一而止。日或一再出。每岁稻熟，王自刈一把，从者及群妇女竞割之。其王或以兄为副王，或以弟为次王。设高官凡八员，东西南北各二，分治庶事，无俸禄，令其所管土俗资给之。别置文史五十馀员，有郎中、员外、秀才之称，分掌资储宝化等事，亦无资俸，但给龟鱼充食及免调役而巳。又有司帑廪者十二员，主军卒者二百馀员，皆无月俸。胜兵万馀人，月给粳米二斛，冬夏衣布各三疋至五疋。每夕，唯王升床而卧，诸臣皆寝於地蓐。亲近之臣见王即胡跪而礼，稍疏远者但拱手而已。其风俗，正月一日牵象周行所居之地，然後驱逐出郭，谓之逐邪。四月有游船之戏。定十一月十五日为冬至，人皆相贺，州县以土产物帛献其王。每岁十二月十五日，城外缚木为塔，王及人民各以衣物香药置於塔上焚之以祭天。人有疾病，旋采生药服食。地不产茶，亦不知酝酿之法，止饮椰子酒，兼食槟榔。刑禁亦设枷锁，小过以四人拽伏於地，藤杖鞭之，二人左右互朴，量其犯罪或五六十至一百。当死者以绳系於树，用梭枪舂喉而殊其首。若故杀、劫杀，令众踏之，或以象卷扑於地。象皆素习，将刑人，即令豢养之人以数谕之，悉能晓焉。犯奸者，男女共入一牛以赎罪。死负国王物者，以绳拘於荒塘，物充而後出之。其国前代罕与中国通。周显德中，其王释利因德漫遣其臣莆诃散贡方物，有雲龙形通犀带，菩萨石。又有蔷薇水，洒衣经岁香不歇，猛火油得水愈炽，皆贮以琉璃瓶。建隆二年，其王释利因紘盘遣使莆诃散来，表章书於贝多叶，以香木函盛之。贡犀、牙、龙脑、香药、孔雀四、大食瓶二十。使回，锡赉有差，以器币优赐其王。三年乾德四年、开宝三年、五年、六年、七年、九年、太平兴国二年、三年、四年，俱遣使入贡。六年，交州黎桓上言，欲以占城俘九十三人献於京师。太宗令广州止其俘，存抚之，给衣服资粮，遣还占城，诏谕其王。七年，八年，俱入贡。雍熙二年，遣使入贡，且诉为交州所侵，诏答令保国睦邻。三年，入贡。儋州言占城人蒲罗遏为交州所逼，率其族百口来附。四年秋，广州上言，雷、恩州开送占城人夷斯当李娘并其族一百五十人来归，分隶南海、清源县。端拱元年，广州又言，占城夷人忽宣等族三百一人来附。淳化元年，遣使贡方物，且诉为交州所攻，国中人民财宝皆为所掠。上赐黎桓诏，令各守境。三年，遣使贡方物。至道元年，其王遣使来朝贡，奉表词甚恭顺，且言："臣本国元有流民三百，散居南海，曾蒙圣旨许令放还，今有犹在广州者。本国旧有进奉夷人罗常占见驻广州，乞诏本州尽数点集，令舶船乘便风部领归国。"上览表，诏遣使广州询问，愿还者悉复使回，复赐良马二，遂为常制。咸平二年、景德元年，俱入贡。诏以良马、介胄、戎器赐之。四年，遣使奉表来朝，表函籍以文锦。其使言木国旧隶交州，後奔於佛逝，北去旧所七百里。使还，赐物甚厚。大中祥符三年，来贡。四年，又遣使贡狮子，诏畜於苑中。使者留二蛮人以给豢养上，怜其怀土，厚给资粮遣还。八年、天祐二年，并遣入贡。三年，其使还，诏赐国王银四千七百两并戎器鞍马。海上又有蒲端国、三麻兰国、勿巡国、蒲婆众国，太平祥符四年祀汾阴，并遣使来贡。蒲端国王上言："伏见诏旨给赐占城使鞍勒马、大神旗各二，乞如恩例。"有司以蒲端在占城下，请赐杂采小旗五，从之。天圣八年入贡。庆历二年献驯象。皇祐二年，贡方物，表二通，一以蕃书，一以中国书。五年嘉祐元年，俱入贡。六年献驯象。七年正月，广西经略司言："占腊素不习兵，与交趾邻，常苦侵轶；而占城复近脩武备，以抗交趾，将繇广东路入贡，望抚以恩信。"五月入贡，赐白马二。熙宁元年，入贡，乞市骡马。诏赐白马一，令於广州置骡以归。五年贡方物。七年，交趾李乾德言其王领兵三千人并妻子来降，且言"其国自海道抵真腊一月程，西北抵交州四十日，皆山路。所治聚落一百五，大略如州县。"後讨交趾，以其素仇，遣使诏以乘机协力荡除。使还，言其国选兵七千扼贼要路，其王以木叶蕃书回牒，诏使上之。然亦不能成功。後两国同入贡，占城使者乞避交人。诏遇朔日朝文德殿，分东西立；望日则交人入垂拱而占城趋紫宸；大燕则东西坐。元祐七年，又表言如天朝讨交趾，愿率兵掩袭。朝廷以交趾数入贡，不绝臣节，难以兴师，答敕书报之，而以其使良保故伦轧丹、副使傍木知突为保顺郎将。政和中，授其王杨卜麻叠金紫光禄大夫，领兼、白州刺史。卜麻叠言身縻化外，不霑禄食，願得薄受俸給，壯觀小蕃許之。宣和元年，進檢校司空、兼御史大夫、怀远军节度使、琳州管内观察处置等使，封占城国王。自是，每遇郊恩辄降制加封邑。其州所统大小州三十八，通不盈三万家。甃砖为城，护以石塔。其戎器以标鎗、榜牌，竹为弓，无翎箭。战则五人为甲，走则同甲皆坐以死。山多香木，每岁，官监民入山斫香输官，谓之"身丁香"，如中国身丁盐税之类，纳足听民贸易。商舶到其国，则差蕃官摺黑皮为策，书白字钞物数，监盘上岸，十取其二外听交易。建炎元年，国王入贡，遇郊恩，制授检校太傅，加食邑，後以为常。绍兴二十五年，其子邹时巴兰嗣立，贡方物，求封爵。诏授以其父官。乾道三年，其子邹亚娜遣使入贡，诏受其献十分之一。既而福建市舶司言：大食国人乌师点等诉，占城入贡，即所夺本国物。上以争讼却之，诏学士院答敕。洪迈引崇宁故事，乞用金花绫纸写诏。礼部郎中李焘上言，当从绍兴二十五年例，用白藤纸，况今进贡非实，却而不受，岂宜更优其礼。上曰："李焘之论有理，即用近例。"迈以为侵官，自是与焘有隙。臣僚亦言："邹亚娜承袭，若以礼入贡，则当议封。既与大食争讼，难即降诏，俟再贡如礼，然後赐命。"乾道七年，闽人有泛海官吉阳军者，飘至占城，见其国与真腊乘象以战，无大胜负。乃说玉以骑战，教之弓弩骑射，其王大悦，具舟送之吉阳厚赍。随以买马得数十疋以战则克。次年复来，人徒甚盛，琼州不受，怒归肆行劫掠。淳熙二年，诏帅臣张栻草书付琼管司，谕以中国马自来不许出外界，令还所掠人口等，自今不得生事。知吉阳军林宝慈令王三俊指引占城国人买马图利。令本司取勘具奏。三年，占城发回所掠人口见存八十三人，又申乞与本蕃通商。诏栻行下琼管司，朝廷加惠外国，各巳有市舶司主管交易，海南四郡，即无通商条令，仰遵依自来体例施行。淳熙四年五月，以舟师袭真腊，请和不许，杀之，遂为大仇。庆元已未，真腊大举入占城，俘其主，戮其臣仆，剿杀几无噍类，更立真腊人为主。

○三佛齐

三佛齐国，盖南蛮之别种，与占城为邻，间於真腊、闍婆之间，所管十五州。土产红藤、紫铆、笺沈香、槟榔、椰子。无缗钱，土俗以金银贸易诸物。四时之气，多热少寒，冬无霜雪。人用香油涂身。其地无麦，有米及青白豆，鸡鱼鹅鸭颇类中土。有柳花酒、椰子酒、槟榔酒，皆非麴蘖所酝，饮之亦醉。乐有小琴、小鼓，昆仑奴踏曲为乐。国中文字用蕃书，以其王指环为印，亦有中国文字，上章表即用焉。累甓为城，周数十里，用椰叶覆屋。人民散居城外，不输租赋，有所征伐，随时调发，立酋长率领，皆自备兵器粮糗。汎海便风二十日至广州，如泉州舟行顺风月馀亦可到。国人多姓蒲。习水陆战，临敌敢死，伯於诸国。其国在海中，扼诸蕃舟车往来之咽喉，若商舶过不入，即出船合战，期以必死，故诸国之舟辐凑焉。唐天祐元年，贡方物，授其使都蕃长蒲诃粟宁远将军。宋建隆元年九月，其王悉利胡大霞里檀遣使李遮帝来朝贡。二年夏，又遣使贡方物。是冬，又来贡。其国别号先留，王李犀林男迷日来亦遣使同至贡方物。三年，又遣使来贡，回赐以白犛牛尾、白甆器、髹器、锦采按辔二副。开宝四年，遣使以水晶、火油来贡。五年又来贡。七年又贡象牙、乳香、蔷薇水、万年枣、偏桃、白沙糖、水晶指环、琉璃瓶、珊瑚树。八年，又遣使入贡，赐以冠带、器币。太平兴国五年入贡。雍熙二年、端拱二年俱入贡。淳化三年冬，广州言："三佛齐朝贡使蒲抑陀黎前年自京回，闻本国为闍婆所侵，住南海凡一年，今春乘舶至占城，风信不利，复还。乞降诏谕本国。"从之。咸平六年，遣使来贡，且言本国建佛寺以祝圣寿，愿赐名及钟。上嘉其意，诏以"承天万寿"为寺额，并铸钟以赐，来使俱授以官。大中祥符元年，其王遣使来贡，诏许赴泰山陪位於朝觐坛，遣赐甚厚。天禧元年，遣使奉金字表，贡珍珠、象牙、梵夹经、昆仑双，使还，赐礼物奖慰之。天圣六年，其王遣使入贡。旧制蕃国使之贡，赐以间金涂银带，时特以浑金带赐之。熙宁十年，使大首领地华伽囉来，以为保顺慕化大将军，赐诏宠之。元丰中，使至者再，率以白金、真珠、婆律薰陆香备方物。广州受表入言，俟报，乃护至阙下。天子念其道里远，每优赐遣归。二年，赐钱六万四千缗、银万五百两，官其来使，乞买金带、白金器物及僧紫衣、师、牒，皆如所请给之。五年，广州南蕃纲首以其主管国事国王之女唐字书，寄龙脑及布与提举市舶孙迥，迥不敢受，言於朝。诏令估直输之官，而市采帛以报。元祐三年，遣使入见，以金莲花、真珠、龙脑撒殿，官其来使。六年及绍圣中，再入贡。绍兴七年，有司议三佛齐国王敕告绫纸，并欲用黄色，馀依所赐大食国例从之。二十六年复入贡。乾道八年，国王书乞将铜搭船，雇人造瓦，回蕃，诏从之，自从不许。淳熙五年，来贡方物，乞比占城进奉例回赐，从之。诏免到阙，令泉州管待。章表递奏，其子称乾道四年承袭，乞依旧封爵，诏袭其父旧封，仍赐袭衣、金带、鞍马、币帛有差。

○勃泥

勃泥国在京都之西南大海中，去闍婆四十五日，去三佛齐四十日程，去占城与摩逸各三十日程，皆计顺风为则。其国以板为城，城中居者万馀人，所统十四州。其王所居屋覆以贝多叶，民舍覆以草。在王左右者为大人。王坐绳床，若出，即大布单坐其上，众舁之，名曰阮囊。战斗者则持刀被甲，甲以铜铸，状若大筒，穿之於身，护其腹背。其地无麦，有麻、稻，又有羊皮鸡、鱼，无蚕丝，用吉贝花织成布。饮椰子酒。婚聘之资，先以椰子酒，槟榔次之，指环又次之，然後以吉贝布，或量出金银成其礼。丧葬亦有棺敛，以竹为轝，载弃山中，二月始耕则祀矣，以十二月七日为岁节。地热，多风雨。国人宴会，鸣鼓、吹笛、击钹、歌舞为乐。无器皿，以竹编贝多叶为器盛食，食讫弃之。其国邻於底门国，有药树，取其根煎为膏，服之及涂其体，兵刃所伤皆不死。前代未尝朝贡，故史籍不载。宋太平兴国二年，其王向打遣使赍表，贡大片龙脑、光龙脑、苍龙脑、玳瑁、檀香、象牙，其表以数重小囊缄封之，非中国纸，类木皮，薄莹滑，色微绿，而长数尺，阔寸馀，横卷之仅可盈握。其字小细，横读之，以华言译之，云："渤海国王向打稽首拜，皇帝万岁万岁万万岁，愿皇帝万岁寿，今遣使进贡。向打闻朝廷，无路得到，昨有蕃人蒲芦歇泊水口，令人迎到州，言自中朝来，比诣闍婆国，遇猛风吹其船不得去。此时闻自中国来，人皆大喜，即造舶船，令蒲芦歇导达入贡朝，所遣使人，只愿平善见皇帝。每年令人入朝，每年修贡，虑风吹至占城界，望皇帝诏占城，令有向打船到，不得留。臣本国别无异物，乞皇帝勿怪。"其表文如是。诏馆其使於礼宾院，优赐以遣之。元丰五年二月，其王锡理麻喏复遣使贡方物，其使乞从泉州乘海舶归国，从之。

○注辇

注辇国东距海五千里，西至西天竺千五百里，南至罗兰二千五百里，北至顿田三千里，自古不通中国，水行至广州约四十一万一千四百里。其国有城七重，高七尺，南北十二里，东西七里。每城相去百步，凡四城用砖，二城用土，最中城以木为之，皆植花果杂木。其第一至第三城皆民居，环以小河；第四城四侍郎居之；第五城主之四子居之；第六城为佛寺，百僧居之；第七城即主之所居，屋四百区。所统有三十一部落，其西十二，其南八，其北十一。今国主相传三世矣。民有罪，即命侍郎一员处治之，轻者絷於木格，笞五七十至一百；重者则斩，或以象践杀之。其宴，则国主与四侍郎膜拜於阶，遂共坐作乐歌舞，不饮酒而食肉。俗衣布。亦有饼饵。尝馔执事有妇人。其嫁娶，先用金银指环使媒妇至女家，後三日会男家亲族，约以土田、生畜、槟榔酒等，称其有无为礼；女家复以金银指环、越诺布及女所服锦衣遗婿。若男欲离女则不取聘财，女欲却男则倍偿之。其兵阵，用象居前，小牌次之，梭枪次之，长刀又次之，弓矢在後，四侍郎分领其众。国东南约二千五百里有悉兰池国，或相侵伐。地产真珠、象牙、珊瑚、玻璃、槟榔、豆蔻、吉贝布。兽有山羊、黄牛。禽有山鸡、鹦鹉。果有馀甘、藤萝、千年枣、椰子、甘罗、昆仑梅、婆罗蜜之类。花有白茉莉、散丝、蛇脐、佛桑、丽秋、青黄碧婆罗、瑶莲、蝉紫、水蕉之类。五榖绿黑豆、麦、稻。地宜竹。自昔未尝朝贡。宋大中祥符八年九月，其国主罗茶罗乍遣进奉使侍郎娑里三文、副使蒲加心、判官翁勿、防援官亚勤加等奉表来贡。三文等以盘捧真珠、碧玻璃升殿，布於御坐前，降殿再拜，译者导其言曰："愿以表远人慕化之意。"其国主表曰："臣罗茶罗乍言，昨遇〈舟同〉舶船商人到本国告称：钜宋之有天下也，二帝开基，圣人继统，登封太岳，礼祀汾阴，至德升闻，上穹眷命。臣昌期斯遇，古语幸闻，辄倾就日之诚，仰露朝天之款。臣伏闻人君之御统也，无远不臻；臣子之推诚也，有道则服。伏惟皇帝陛下，功超邃古，遂建大中。衣裳垂而保合乾坤。剑戟铸而范围区宇。神武不杀，人文化成。廓明明之德以临御下民，怀翼翼之心以昭事上帝。至仁不伤於行苇，大信爰及於渊鱼。故得天鉴孔彰，帝临有赫，显今古未闻之事，保邦家大定之基。窃念臣微类醯鸡，贱如刍狗，世居夷落，地远华风，虚荷烛幽，曾无执贽。今者窃听歌颂，普及遐陬。限年属於桑榆，阻躬陈於玉帛。矧沧溟之旷绝，在跋涉以稍难。是敢倾倒赤心，遥瞻丹阙。任土作贡，同蝼蚁之慕膻；委质事君，比葵藿之向日。谨遣专使等五十二人，奉土物朝贡，凡真珠衫帽各一、真珠二万一千一百两、象牙六十株、乳香六十斤。"三文等又献珠六千六百两、香药三千三百斤。初，罗茶罗乍既闻商船言，且曰十年来海无风涛，古老传云如此则中国有圣人，故遣三文等入贡。三文离本国，舟行七十七昼夜，历那勿丹山、婆里西兰山至占宾国。又行六十一昼夜，历伊麻罗里山至古罗国。国有古罗山，因名焉。又行七十一昼夜，历加八山、古不牢山、舟宝龙山至三佛齐国。又行十八昼夜，度蛮山水口，历天竺山至宾头狼山，望东西王母冢，距舟所将百里。又行二十昼夜，度羊山、九星山至广州之琵琶洲。离本国凡千一百五十日至广州焉。诏閤门祇候史祐之馆伴，几宴赐恩例同龟兹使。其年承天节，三文等谓於启圣禅院会僧以祝圣寿。明年使回，降诏罗茶罗乍，赐物甚厚。天禧四年，又遣使琶阑得麻烈〈口氏〉奉方物入贡，至广州病死。守臣以其表闻。诏广州宴犒从者，厚赐以遣之。明年二年，其王遣使以泥金表进真珠衫帽及真珠一百五两、象牙百株。其使自言，数朝贡而海风破船不达，愿将上等珠就龙床脚撒殿，顶戴瞻礼，以申向慕之诚。乃奉银盘升殿，跪散珠於御榻下而退。景祐元年，以其使蒲押陀离为金紫光禄大夫、怀化将军，还本国。熙宁十年，复遣二十七人来献豌豆珠、麻珠、琉璃大洗盘、生白梅花脑、锦花、犀牙、乳香、瓶香、蔷薇水、金莲花、木香、阿魏、鹏砂、丁香。使副以真珠、龙脑登殿跪而散之，谓之撒殿。既降，诏遣御药宣劳之，以使为怀化将军、保顺郎将，各赐衣服器币，答赐其王钱八万一千八百缗、银五万二千两。

按注辇国水行至广州约四十一万一千四百里，凡千一百五十日而至。其去中国最远，又自古未尝相通，至大中祥符间始入贡，然其表文叙述有理，词采可观，略无岛夷侏离鄙俚之谈，有类中土操觚文士之笔，高丽、交阯反所不逮。窃疑史文容有缘饰，非其实也。

○州眉流

州眉流国，东至占腊五十程，南至罗越水路十五程，西至西天竺三十五程，北至程良六十程，东北至罗斛二十五程，南至闍婆四十五程，西南程若十五程，西北至洛华二十五程，东北至广州三十五程，其俗以板为屋。跣足，衣布，无绅带，以白紵缠其首，贸易以金银。其主所居，广袤五里，无城郭。出则乘象车，亦如小驷。地出犀、象、〈石俞〉石、紫草、苏木诸药。四时炎热，无霜雪。未尝至中国。宋咸平四年，国主多须机遣使打古马、副使打腊、判官劄皮泥等九人来贡木香千斤，鍮、鑞各百斤，胡黄连三十五斤，紫草百斤，红毡一合，花布四段，苏木万斤，象牙六十一株。召见崇德殿赐以冠带服物。及还又赐多须机诏书以敦奖之。

○蒲甘

宋崇宁五年，蒲甘遣使入贡，诏礼秩视注辇。尚书省言："注辇役属三佛齐，故熙宁中敕书以大背纸，缄以匣傡，今蒲甘乃大国蕃王，不可下视附庸小国，欲如大食、交趾诸国礼，凡制诏并书以白背金花绫纸，贮以间金镀匣银管籲，用锦绢夹傡缄封以往。"从之。

○南毗

南毗国在西南，目三佛齐便风月馀可到。国多风，王出，先差官及兵卒百馀人持水洒地，以防飓风播扬。精饮食，鼎以百计，日一易之。有官名翰林，供王饮食。喜战斗，善刀稍，习弓箭。凿杂白银为钱镂官印记，民用以贸易。土产珍珠，诸色番布。其国最远，番舶罕到。有时罗巴智力干父子，其种类也。入居泉之城南，自是，舶舟多至其国矣。

层檀

层檀国在南海傍，城距海二十里。宋熙宁四年始入贡。海道便风行百六十日，经勿巡、古林、三佛齐国乃至广州。其王名亚美罗亚眉兰，传国五百年，十世矣。人语音如大食。地春冬暖。贵人以越布缠头，服花锦白叠布，出入乘象、马。有俸禄。其法轻罪杖、重死。榖有稻、粟、麦，食有鱼，畜有胡羊、山羊、沙牛、水牛、橐驼、马、犀、象，药有木香、血竭、没药、鹏砂、阿魏、薰陆。产珍珠、玻璃、密沙华三酒。交易用钱，官自铸，三分其齐，金铜相半而银居一分，禁民私铸。元丰六，年使保顺郎将层伽尼再至，神宗念其绝远，诏颁赉如故事，仍加赐白金二千两。








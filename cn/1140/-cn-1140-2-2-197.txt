邓元昭同年自白下遗园蔬四瓮

葺荷持作衣折兰纫为佩惭非餐霞人吏隐沧洲内肉食敢云鄙嘉蔬性所爱官斋数武地手种勤灌溉土膏异所宜柔旨良不逮故人知我怀携饷千里外寒浆嚼水晶翠甲浮瑇瑁嘱妻备旨蓄泥饮佐高会闻君复归隐筑室依松桧把酒忽三叹田园久芜秽城头黛色来碧嶂千寻在【阁皁山正对署斋】聊将故山心耿耿遥相对得黄抑公粤西书用犹疑照顔色为韵

对酒不能歌愁绪长悠悠搔首西南望念子行夷犹相思欲相期道远心然疑炎乡断消息含情当语谁春雨生夜寒江猿相叫啸双鱼岭外来明月怀中照既伤离濶苦兼访山川妙始知孤云心纒緜连海峤踟蹰无可言异域拥朱顔崇山多桂树游子难攀援忆君刺柳州予客梧江侧云开山乍青瘴来云改色羁栖十载余奋别无羽翼左迁亦何恨且得省乡国年华各逝迈相劝加餐食


檇李遇计甫草【时见示古文诗二卷】

我昔官国门计子称卓荦公车方射策结交满京洛会予适东鲁十载成间濶前年逢李生【谓李屺瞻】雪夜共斟酌论诗推尔我心期足遐托今过范蠡湖把臂畅畴昨穷愁富文字往往见沈着董贾泝源流曾王分矩矱同时王汪辈【谓王阮亭汪苕文诸君】努力互扬?斯人皆吾友文酒旧娱乐风流久云散高歌意索寞安能聚良宴开顔一磅礴篇中频及我姓氏见采掇草木臭味存不竢相要约艺苑今迷阳微言变糟粕屈宋贱臣仆迁固遭榜掠标榜与讪讥笔舌肆锋锷

兴朝治寛大文禁尚疎略词场兵气多呜呼难再作子文独温厚矢音涤顽薄惜哉鸾凤姿垂翅守林壑吾老拙篇翰颓然耻雕琢所贵经术深六经增式廓黾勉追古人慎勿资酬酢鸳水夜含霜吴梅寒吐萼援笔披心胸知音未寥落


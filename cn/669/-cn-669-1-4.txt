閻詠序


康熙戊午、己未間，家大人應博學鴻詞之薦入都，時宇内名宿麟集，而家大人以博物洽聞，精於考據經史，獨爲諸君所推重，過從質疑，殆無虚日。或有問説部書最便觀者誰第一？家大人曰：「其宋王尚書困學紀聞乎。近常熟顧仲恭以演繁露並稱，非其倫也。」由是海内始知尊尚此書。其後家大人返里門，遠近從游者各以此書來請丹黄，大人皆應之不厭。然其本特萬曆間刻者，不如詠家所藏慶元路本，出尚書兩孫厚孫、寧孫手，最勝。大人自壯至老，手自校讎，不啻五六過，訛者正之，遺者補之。常謂詠曰：「苟無訛可正，無遺可補，天下之能事畢矣。雖古人撰著，臻此亦難。」歲丁丑，大人間游江陰，從一故家得斷爛鈔本以歸，較多二十七條。其辭簡而義精，非尚書萬萬不能爲也。又檢王子充序水經，歷引尚書言，有云「江水東逕永安宫南」五十一字，刊本、鈔本都失去。因知子充當日所見本尤完善，亟爲增入，歎惋者累日。其用心之勤如此。詠以端憂多暇，請鳩工授梓。大人復自矻矻者彌月，乃手之而喜曰：「續古人之慧命，啓來學之博聞，其在斯乎！夫校定書籍故非易，自劉向、揚雄方稱此職，世豈有其人哉！要事求有據，不敢憑臆以決，亦可矣。小子紀其緣起，庶以正世之君子。」詠遂拜而書之。康熙三十七年，歲在戊寅，六月望日，男詠謹識。



胡寅　和仁仲治圃三首

扶持嘉树起条枚，未觉风前齿发颓。

深凿坐邀千涧水，纵观如步九层台。

云间秀巘浓还淡，案上陈编阖又开。

莫似昔贤夸独乐，与人同处首应回。

胡寅

胡寅　和仁仲治圃三首

不遣身心同槁灰，化工随手自量裁。

一栏仙葩端倪露，九畹崇兰次第栽。

生意可观那画得，暗香难觅偶吹来。

柴门漫说何曾闭，俗驾经过也未猜。

胡寅

胡寅　和仁仲治圃三首

愦瞀年来药渐须，喜君犹自手抄书。

尘冠固合悬圬壁，羽扇何当出草庐。

胜景但逢诗发遣，壮怀聊用酒驱除。

寄身扰扰胶胶者，欹纲从来不可居。

胡寅


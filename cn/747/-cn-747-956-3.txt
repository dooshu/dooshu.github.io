○河堤赋

水以润物，飞梁载舟，居信顺动，法谦处柔。朝沧溟以委输，习坎德以安流。善利为水，涵育乎万族；极深不测，灌注乎九州。壅之则有备无患，决之则致败为忧。先设其防，以遏奔潦。兴版筑，护衢道，惟精惟一，是经是造。其奋锤也，齐叫以雷震；其挥锸也，连刃以霜皓。矗长堤其若，岌修岸其如岛。何固护之克壮，息奔突以永保。既夹植於菱莲，又夤缘於萍藻。虽兴役赋，而一劳永固，牛马由其望辨，楼船可以迳度。清深镜澈，时升曳尾之龟；左右人稀，每带衔鱼之鹭。行旅於是乎无虞，耕耘於是乎知措。夫水可以为人之利，堤可以防水之溢，堤修则中国无忧，水败则下人多恤。亦由人之为政，政成人逸；政或不成，奸诈以出。则河堤之义，取类非一，可以合人之安危，可以喻政之得失。凡百在位，慎乃终吉。别有沉沦戒忤，漂摇衢术，幸登涉於河堤，冀沾濡於琐质。


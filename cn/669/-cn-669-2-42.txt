42　魏相以易相漢　匡衡以詩相漢


魏相以易相漢，能上陰陽之奏，而不能防戚宦之萌，不知「繫于金柅」之戒也。匡衡以詩相漢，能陳關雎之義，而不能止奄寺之惡，不知「昏椓靡共」之戒也。經術雖明，奚益焉！

【方樸山云】以魏相與匡衡並論，可云不膠者卓矣。

【全云】魏相與匡衡不同科，魏相有得有失，至附和奄黨之匡衡，則無足道矣。然魏相原未能以易相漢。

【元圻案】漢書魏相傳：「相字弱翁，少學易。宣帝即位，徵相入爲大司農。於是韋賢以老病免，相代爲丞相。數表采易陰陽及明堂月令奏之〔一〕。」戚宦，蓋指諸霍、弘恭、石顯之屬。又匡衡傳：「衡字稚圭，好學，諸儒爲之語曰：『無説詩，匡鼎來。匡説詩，解人頤。』建昭三年，代韋玄成爲丞相。成帝即位，衡上書戒妃匹，勸經學威儀之則，曰：『孔子論詩，以關雎爲始。言太上者民之父母，后夫人之行，不侔乎天地，則無以奉神靈之統而理萬物之宜云云。』初，元帝時，中書令石顯用事，自前相韋玄成及衡皆畏顯，不敢失其意。」〇楊龜山易説曰：「繫于金柅，蓋於未壯而止之使勿行也。」〇詩召旻毛傳：「椓，夭椓也。」箋：「昏、椓，皆奄人也。昏，其官名也。椓，椓毁其陰者也。王遠賢者而近任刑奄之人，無肯共其職事者。」

〔一〕「明堂」下原衍「位」字，據中華本漢書卷七四魏相傳删。






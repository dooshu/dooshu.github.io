吴芾　和董伯玉不向东山久韵

读书想前人，往往得师友。

每爱钓渭滨，颇喜耕谷口。

夫岂与世违，甘心卧岩薮。

升沉自有时，此意君知不。

吴芾

吴芾　和董伯玉不向东山久韵

野外少过从，出门欲何向。

所幸得夫君，相与乐闲旷。

年来既倦游，老去那病忘。

且复对酒樽，尚须时一访。

吴芾

吴芾　和董伯玉不向东山久韵

我暂出山去，常忧蕙帐空。

闻君东山乐，爱君古人风。

日暮君不来，碧云蔽高穹。

凌晨戒僮仆，驾言将租东。

吴芾

吴芾　和董伯玉不向东山久韵

尘缘嗟未断，俗事颇相关。

虽怀林下趣，坐失山中闲。

时信清夜里，梦绕云水湾。

寄语猿鹤伴，明朝归故山。

吴芾

吴芾　和董伯玉不向东山久韵

云气满户庭，岚光入窗牖。

是中有佳处，不出吾座右。

迩来独何事，未免踷踷走。

三读寄佳篇，临风嗟叹久。

吴芾


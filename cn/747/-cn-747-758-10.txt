○朝呼韩邪赋（以“焕乎盛仪，遐掩前古”为韵）

倬哉惟汉，至德鸿融，元功绚焕。敷仁义於异哉，俾华夷而同贯。故能臣匈奴，来单于。超沙漠，越余吾。弃穹庐而起，望高阙而风趋。屈膝而来，有以见其蠢尔；垂拱以待，是用表於巍乎。况当行幸祠祀之礼崇，甘泉泰之仪盛。肃肃乎文物是备，昭昭乎威容既正。象胥以译，岂言语以不通；司仪式班，示进退之必敬。然後差行列，辨尊卑。序璧羔皮帛之等第，示要荒守卫之威仪。冠带之容，间彼荷毡被毳；韶是作，杂夫亻禁亻末兜离。雍容之礼有则，倔强之心不施。元塞永安，宁猬起兮於彼；青蒲方奏，犹蚁伏而在斯。信纯化之云布，俾远戎之星驰。不然，何以其国则赊，其人不遐。修臣之节，为国之华。朝一人於寓县，涉万里之穷沙。则周公明堂之仪，宁九采之足美；而夏禹涂山之会，虽万国而何嘉。且夫怀我有方，所由者渐。德之为被，我不可掩。非慕义而有求，奚尊君之自贬。是知抚御之道，莫善於汉宣；威仪之设，莫盛乎甘泉。美舞徒称乎干羽，镂勋何愧於燕然。布令陈辞之义行，岂事成而後树；引领稽颡之容作，乃瞻之而在前。自可光九功，服九土。旷万代而一时，宜耀今而荣古。


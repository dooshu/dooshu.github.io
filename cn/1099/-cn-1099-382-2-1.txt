○延鎮圖序 【 延綏圖志】

按鎮禹貢為綏服之地。春秋以降為九原上郡。秦逐匈奴樹榆為塞。自榆中並河以東屬之陰山為三十四縣。歷代相傳。虜寇竊據。互有得失。　國朝扌??掃羊?星風、復帝王故有之土宇、徹東勝。守延綏。緣邊為十有入寨。控制朔方。於是北虜遯踰陰山。不敢南下飲馬於河。葢唐築三城之後所未有也。逮正統末年、宦豎稱兵、土木搆禍、也先始乘間竊發、驅其種落、入逐水草便善、伏處套中、而我寨兵亦懈弗守、虜得迭出迭入、由是大河以南。駸駸多胡馬之跡矣。先是守臣奏即榆林為塞設守。以復　國初諸寨之舊。乃始置定邊舊安邊甎井水地灣高家波羅次置平夷新城懷遠鎮羗清水栢林威武清平鎮靖諸堡。而罷塞門安定克戎麻葉河白洛臥牛筆架大兔鶻土門東村府谷諸兵。合之為寨二十有四。後增置魚河把都永濟三山響水建安寧塞新安邊石澇池新興雙山歸德神木永興饒陽水木瓜園常樂鹽場大栢油黃甫川諸堡。而罷甎井魚兒河虎都伯顏拜堂兒柳樹會神木水地灣平夷諸兵。合之為寨三十有五。嘉靖隆慶間。再增柳樹澗保寧並復甎井廢亭。又再撤永濟入柳樹澗守之。今為城寨三十有八。然後邊防始備。識者謂無遺策。稱雄鎮焉。然前代控制之跡。與今疆域南北頗為遼邈。畢竟棄東勝守延綏為非策也如唐受降三城中。去鎮殆千餘里。東西相距內地。各不下數百里。其戍守宜若難矣。攷其時卒不踰二萬。馬未及半。視我乘塞之眾。其勞逸糜省。何啻相倍。則謀國建策之士。於斯鎮之形。猶不能無喬舌焉。葢有以也。竊嘗疑之、當我　國家疆理之始、出遐入幽、鴻纖無外、以套內數千里之廣、前人巳試之效即連城而郡縣之、夫豈不可。顧東勝之外無聞矣、此其深謀遠慮、不貽天下以無窮之害、詎好大喜爭、區區較尺寸之利者、所能少窺於萬一哉、嗟乎蒼梧塗山、舜禹恤下、窮邊大漠、秦漢勞師、觀於帝王得失之際、尤足為千古之大戒矣、予撫治之踰年、為隆慶辛未、會酋長吉能慕我中國　聖人、率其族凡三十一種、與其眾數萬、厥角轅門、解辮請質、予既為表聞於　上、因譯別其、部牧、謂宜有紀、以彰一代文德之盛、而又慮夫外寧內憂、我之自治或疏也、暇乃聚米山川、梗槩其說、用佐輿圖所不及、而並以此冠之、庶幾後之觀者、知吾不可忘有事云、

皇明經世文編卷之三百八十二終








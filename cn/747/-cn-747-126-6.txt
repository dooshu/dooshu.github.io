○平秦成阶等州德音

朕承宗社之灵，居亿兆之上，祗临大宝，於兹再周。每念晋汉以来，朝野多故，疆宇日削，生聚未堪，常怀拯救之心，冀答天人之意，至於夙夜，不敢荒宁。求安边拓境之谋，思济世息民之计。乃眷秦凤，地接巴邛，顷属乱离，因兹阻隔。千里之地，大朝之声教不通；十年之中，百姓之艰苦难状。临者兴发师旅，经略封陲，鼓鼙绝震於郊原，也豕难逃於锋刃，僵尸遍野，弃甲如山。秦成阶等州管内将校官吏军人百姓等，喜寇孽之逋逃，举城垒而归顺，飞章送款，协力同谋，父老相欢，山河如故。而伪署凤州节度使王环等，独迷去就，尚据城池，朕念彼孤危，继令招谕，惜一城之士庶，开三面之网罗。岂期拒辙之徒，不体好生之德。遂令攻击，立见荡平，渠帅就擒秦陇无梗。宜降惟新之泽，庶隆及物之恩。应秦凤阶等州管内，自显德二年十一月已前，有罪犯者，无问轻重，一切释放。应马步行营将士等，各与恩泽。其有殁於王事者，自副兵马使已上，并与赠官，仍赐赙赠物。城下攻殁百姓为矢石所害致死者，本户除二税外，放免三年差徭，仍赐本家孝服绢三匹。其倍署人夫州县官，并与加阶减选。秦成阶等州归明将士，自长行已上，等第支赐优给，其官吏将校职员等，并与加恩。其中有西川人员，除恩泽赏赐外，如愿驻留者，厚与请受，如愿归去者，并给盘缠，用慰众情，免违物性。应收捉到贼军将校，一切放罪，并令押送赴阙，各与恩泽。自何重建等归投西川已来，访闻管内州县，连岁饥荒，百姓军人，倍加劳役，科敛频并，法令滋章，既为吾民，宜革前弊。今後除秋夏两税徵科外，应伪蜀所立诸般科率名目。及非理徭役，一切停罢。德音未该者，宜令所司相次指挥。


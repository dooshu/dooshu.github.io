即事

我本区中士，偶来湖上居。



时寻一枕梦，闲展数行书。



得醉常欢甚，无炊亦晏如。



今朝好天气，一笑命柴车。



即事

成败归青史，悲驩付浩歌。

病从之岁减，诗比去春多。

高枕观浮世，持杯养太和。

功名亦易尔，难负此渔蓑。



即事

陶令常耽酒，庞翁不出家。



安贫炊麦饭，省事嚼茶芽。

池满浮雏鸭，庭荒噪渴蛙。

诗成赏音绝，自向小儿夸。



即事

归卧已如狐首丘，不妨解剑换吴牛。



扫空身外闲荣辱，阅尽樽前旧辈流。



学道漫希僧坐夏，忧时常媿士防秋。



一年历日开强半，叹息人间岁月遒。



即事

皋夔无近用，芝术少奇功。



上寿当徐致，沉奇忌力攻。



医传三世久，事历百年中。



畏与庸人说，终身托病聋。



即事

萧骚白发满纶巾，犹是人间诗酒身。



湖上悲秋新有作，眼边败意绝无人。



稻粱栖亩雁初下，烟水粘天鸥自驯。



堪笑推移成老大，时时几杖接乡邻。

即事

组绣纷纷衒女工，诗家於此欲途穷。

语君白日飞升法，正在焚香听雨中。



即事

云本无心木不材，平生得丧信悠哉！



钓鱼每过桐江宿，卖药新从剡县回。



山圃莴蔓晨灌溉，地炉芋栗夜燔煨。



人情万变吾何预，笑口何妨处处闻。



即事

塈壁编茅养病翁，五更拥褐听霜风。

老鸡栖冷啼偏早，宿火灰深拨更红。



知我向来惟断简，会心终竟在孤篷。



东归已卖腰间剑，鲁叟从今不讳穷。



即事

万里山河拱至尊，羽林铁骑若云屯。



群公先正不复作，故国世臣谁尚存！

河洛可令终左衽，刍荛何自达修门？



王师一日临榆塞，小丑黄头岂足吞！



即事

渭水岐山不出兵，欲携琴剑锦官城。

醉来身外穷通小，老去人间毁誉轻。



扪虱雄豪空自许，屠龙工巧竟何成。



雅闻崏下多区芋，聊试寒炉玉糁羹。



即事

心与岩泉静，形如野鹤臞。



朝餐美藜藿，夜学讲唐虞。



婢老无钗泽，僮寒阙裤襦。



所欣惟一事，无吏督残租。



即事

穄饭流匙滑，葵羹出釜香。



有时留野客，亦复饷邻墙。



老圃传占法，行僧遗药方。

未为全绝物，终胜利名场。



即事

日上小窗东，禽鸣高树中。



乐哉容膝地，著此曲肱翁。

香迮常迟散，儿来亦旋通。



所惭贪坐睡，铅椠少新功。



即事

纸洁晴窗暖，粳新午饭香。



嗜眠为至乐，省事是奇方。



孤蝶弄秋色，乱鸦啼夕阳。



诗情随处有，信笔自成章。



即事

井税无余负，川原已饱犁。

樵歌归市步，帆影过河堤。



野实丹兼漆，村醪蜜与齑。



虽云有丰约，不废醉如泥。



即事

还乡吴语熟，伏枕越吟悲。



接客寒温简，过邻几杖随。



独嗟亲旧少，不觉岁时移。

陌上人争看，风欹白接篱。



即事

云起山容改，湖生浦面宽。

寒鸦先雁到，乌桕後枫丹。



年迈狐装帽，时新豆捣团。



非关嗜温饱，更事耐悲欢。



即事

遯居无外事，白日不胜长。

诗为穷差进，琴虽老未忘。

映窗精试墨，闭合苦留香。

年少无相诮，功名事更狂。

即事

老来百事似婴儿，美睡甘餐只自知。

陋屋略如营窟世，淳风不减结绳时。



即事

鸿冥固自辞矰缴，樗散犹能谢斧斤。

况是溪山幽绝地，有人高卧百重云。

即事

烟雨凄迷晚不收，疏帘曲几寄悠悠。



一双蛱蝶来可许？

点尽青青百草头。



即事

生来骨相本酸寒，天遣沙头把钓竿。



但称山人擫耳帽，敢希楚客切云冠。

即事

鱼鳅群出天将雨，蛙黾争鸣草满庭。



莫道归休便无事，时时襏襫伴园丁。



即事

高人鬻骆放柳枝，豪士骏马换蛾眉。



人间解事谁如我？

小蹇山童自谓宜。



即事

小阁凭栏望远空，天河横贯斗牛中。

他年鼓角榆关路，马上遥看与此同。



即事

幽鸟呼人出睡乡，层层露叶漏朝阳。

临池只欲消残醉，无奈鹅儿似酒黄。



即事

身向人间阅事多，杜门聊得养天和。

盛衰莫问萧京兆，壮老空悲马伏波。



日暮城楼传戍角，风生岭路下樵歌。



君知此段神通否？

竖拂能降百万魔。



即事

唐虞千载仰巍巍，太息儒生每背驰。



经未尽亡君更考，古无不死我何悲。



钓耕本是求贤地，宵旰今逢愿治时。



寄谢公卿各努力，为吾君筑太平基。



即事

我爱湖山清绝地，抱琴携鹤住茆堂。



药苗自采盘蔬美，菰米新舂钵饭香。



南浦风烟无限好，北轩雷雨不胜凉。



旧交散落无消息，借问黄尘有底忙？



即事

放翁老去未忘情，镜里森然白发生。



一片常愁见花落，三声最怕听猿鸣。



年年双双路傍堠，夜夜短长城上更。



晚悟一条差似可，孤舟渔火看潮平。



即事

翁自析薪儿负薪，一生不似此年贫。



折除却得常强健，天定方知果胜人。



即事

草衣木食更何求，穴处巢居过即休。



尚恨未能全省事，一竿风月钓沧洲。



即事

闲行静坐乐谁如，红饭青蔬美有余。



常笑痴人不更事，时时愁叹欲何须？



即事

有人叩户皆吾友，得屋施床即我家。



缓步东西行饭耳，元非看竹探梅花。



即事

秃尾驴嘶小市门，侧蓬帆过古城村。



此生感慨知何限？

斗酒新丰不足论。



即事

楸垂落索槐吐花，溪女采莲童抱瓜。



一年光景又将半，愈老愈知生有涯。




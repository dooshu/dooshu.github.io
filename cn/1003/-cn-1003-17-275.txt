曾几　送绍兴帅汤相得请洞霄归括苍二首

武公入相不虚传，奏牍求閒却更前。

圣主闵劳天下士，诏书许作地行仙。

少微星分临江左，大涤山门锁日边。

便以公归良易耳，午桥虽好莫留连。

曾几

曾几　送绍兴帅汤相得请洞霄归括苍二首

谁言富贵践危机，永日深春故里归。

烟雨高楼增意气，蓬莱杰阁少光辉。

向来赤舄又遵陆，此去青鞋长掩扉。

画戟门东是茅宇，铃斋相像独依依。

曾几


○隆聖孝以答人心疏 【 諫止北狩】

臣聞帝王之行、莫大於孝、而其事莫大於送終、故仲尼曰先王有至德要道以順天下、民用和睦、言天子之道、惟孝足以答人心也、孟軻曰、事生不足以當大事、惟送死可以當大事、則　陛下之欲聖孝。豈有大於今日之送終哉、方　慈聖康壽太皇太后之崩也中外臣民、皆以為　陛下向在宣府、稱是家裏、身閒心樂、歡喜自在、必不歸也詎意　聞訃之日、奔走哭臨、此　聖衷一念天理之發、可與為虞舜周武者、真出於常情測度之所不及也、臣雖哀號摧裂之際、竊喜　陛下英斷、謂或曲從易月之　遺詔、必不能已於終喪之至情、是當三年之內。深居　九重。無復外出、移所以哀慕痛切於　大行太皇太后者。以朝夕問安侍膳於　慈壽皇太后也誠如是、則順德應於天下、令名垂於後世、舜武之孝、可竝稱矣、前日之狩懷來居宣府、天下之人、方大疑之、今日必釋然曰。　皇帝明聖。非無事而空行。必有故而暫出。不然何其至孝。與古帝王相似哉。荒繆淫嬉之謗。可以白於後世矣。昨者復聞傳奉　聖旨。云　大行梓宮近於開隧。欲往山陵。自行親視。臣竊疑　陛下此舉。乃一念天理之未充。人欲復得以乘之也。葢天理人欲之幾甚微、非講習之素、未有不以人欲為天理者、何則、於禮或違、於法或乖、則事雖天理、亦人欲也、　陛下欲視山陵以伸追望之情、固天理也。但以法論之不知祖宗以來。有此故事乎。果有之亦當謀於公卿大臣而後往。如其無也。則是哀不中節而入於人欲矣。又欲於隨侍一應人員。及擺路軍士人馬。都不必用。但少擇隨身輕騎徑往。是　陛下不以一巳之哀痛。致臣民之悲號。亦天理也。但以禮論之。不知自古萬乘之尊。非奔竄逃難。有此輕身者乎。不然則警蹕侍衛之嚴。何用于宮闈之內也。此可見　陛下孝誠之未至、天理之未充、而人欲得以乘之也、　陛下不亟審察、則人欲之乘、無有窮極、臣恐一騎北奔之餘。目中無山陵而有宣府。雖大行梓宮。有不遑恤者矣。　聖德剛明。必無此過。但人欲之攻天理。其執斷有不可者焉。萬一視陵之後。此心莫制而遂出關、則是惟　陛下荒繆淫嬉之謗。終不可以白於後世。群臣不肖之罵。天下亦不肯少貸。以為　陛下自疏絕之而善無與入也。備顧問者。人必罵之以膚淺而不能啟沃。司諫諍者。人必罵之以緘默。而不能正救位。公卿者人必罵之以庸劣委靡。而不能輔導主持。夫使臣受罵於當時。　君受謗於後世　祖宗朝廷。有不羞恥。是皆一念之未充。人欲乘之之故也。且人欲之乘天理、其害豈止於是、將使三綱盡淪、九法盡斁、君子盡制於小人、中國盡入於夷狄而後已、臣受聖賢之訓每覺一念天理人欲之萌、則戰戰兢兢、恐底於隕身滅性之禍、况　陛下受兩間之託、寄萬民之命、可以頃刻放肆、而不審察於斯邪伏願　陛下由此奔喪一念之孝誠、充擴天理、遏絕人欲、深居　九重恭默思道、雖逾月釋服之後、儼然煢煢在疚、如成王免喪朝廟之時、於宣府所貯之財。盡發之賑濟本鎮之貧乏。以償其半年士馬蹂踐之苦。於邊將之冐賞夤緣。怯懦致寇。以貽當宁之憂者。降詔切責。而戮尤騖下者數輩。以警其餘於宣府所居之室。則毀之以絕遊幸之念。於宣府所嬖之人。則誅之以銷怨望之變。則所以遏絕人欲者有實事矣。脫　陛下以宣府之事。為山陵之後。終當一往。則是諱以為過而吝於改也其何以明理欲之分。而答天下之心哉。臣待罪史舘、掌記時事、與其記　陛下之過。以取直於後代。不若違　陛下之欲。以致敬於當時。故敢冐昧上陳优願謀於老臣、詢於良弼、聽臣之言、不為此行、以判天理人欲之大分、則　聖學昭茲、天下服矣、


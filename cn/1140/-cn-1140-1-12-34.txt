寄魏凝叔

仆闻之君子尚友古人读其书不见其人可也然读其书尝恨不见其人古人往矣且恨不得见况当吾世近在二千里之外者乎仆读先生之文有年矣往备官湖西讲学白鹭书院穷岩浚谷之士迹絶闤闠衣冠如黄绮者皆惠然来集易堂诸君子以隔郡抗迹金精山不得致顷年先生屡客吴越维扬间卖文为活仆又卧病山中无因缘相见向从程穆倩逓中得所惠文集知有意向仆窃闻当世之论文者多举汪户部钝庵魏叔子凝叔为二家於户部既习游而上下其议论矣念不可独失魏叔子今天下文学之流皆被徵召集阙下先生褎然启事廹再命卧不肯起则是相见终未可期也私心怏怏以为恨故敢因便风寓书左右古之取人者先器识而後文章其为文也先根柢而後枝叶非无枝叶也根柢既立枝叶万千重花累萼夺缯彩而焕云霞皆是物也言之不文行之不远孔子盖亦属意於文者近世词人比户骈肩权舆於八股优孟於八家求其庶几於道者颇少七言律古人所难今下笔四首十首五排动至百韵又填词累寸才情驱煽前无古人有道者私忧之夫苕楚之华随风辄陨沟浍之盈移时立尽其原本然也若夫平原浅水独树疎花望之立尽撷之无余又非文之大者见近世所推一二名家偏矫王李之失遽以为冠一代而抗欧曾窃未敢深信以其清真自放而波澜不阔光焰不长也先生之文原本经传动关风教其间层折顿挫有古法读之改观易听庶几怀文抱质有彬彬之概又闻先生行已介以严与人和以恕砥砺岩穴之行而乐交士大夫凡文人相轻相轧骄吝之气皆不见诸词色殆所谓言有物而行有恒者故愿与朝夕游仆尝憾文人不护细行为世口实顾不幸好为文词因取古之文人近道者嘉言懿行集为一书目曰文人盛德裒辑垂竟盖有慨乎其言之也仆先世皆笃学力行从郡大夫旴江之遗泽肆力於圣人之道仆少孤无恒产稍长用括帖教授生徒尠识寡闻辄以诗文见称人苦不知耻一涉宦游便多传布虽尝刳心涤肠从事於其上焉者薄有闚测寒暴洊更终未深造垂老不寐当中夜饮泣性癖嗜诗二十年来未尝一付剞劂诸公流传并友人选刻近始合编为集约近四十卷尚须捡括今视所往三册可得其梗概也文二百余篇多牵率昌黎所谓俗下文字适偶抄一帙中有李忠肃袁江督二传据其家传成文并贵乡先进倘有抵牾烦为是正立言不朽盛事仆何敢觊觎但半生精血所在积习难忘顷有会城金使君肯解俸镌全集敦索良切不知有一二言之几於道否丁敬礼谁定吾文之叹陈思王喜人讥弹之语味之嗟赏如在把臂近日直道寖寡士大夫不折节受砻错人莫肯倾写为一言者故言行日芜陋而交道日衰仆窃痛之古人有云白头如新倾盖如故人之相知千里神交未必不亲厚於衔杯接膝也比闻有同气之痛旦晚或未得出敝门人姜学在尝获私於先生称行谊甚悉吴门距宣城一航可达诗文之友有吴雨若梅耦长诸子可往还扁舟枉过有敬亭叠嶂可为主人仆老矣苦被敦廹入待诏昏耗迂钝明年当如杨朴处士一诵诗即见放矣新令君王如老敝乡同年老友也作吏廉平又倾向良至当一切咨访仁人为桑梓计可倾心悉告之所谓上下相与有成也一缣伴缄窃附於古人缟紵之义幸勿遐心呵冻信笔以当接对悚媿悚媿


○答薊鎮總督王鑑川言邊屯 【 興修屯政】

承示大疏八事、公圖之皆巳有緒、要在邊吏著實奉行、期有成效可也、然八事之中。屯政為要。今之議者。皆患兵冗。一切務為清汰節縮。僕窃以為過矣。天生五材。民並用之。誰能去兵。孔子稱必不得巳而去。今之時。非有甚不得巳也乃不務為足兵而務為去兵。則唐之季世是矣。然足食乃足兵之本。如欲足食。則舍屯種莫由焉。誠使邊政之地。萬畝皆興。三時不害。但令野無曠土毋與小民爭利則遠方失業之人。皆將襁負而至。家自為戰。人自為守。不求兵而兵足矣。此言似迂然在往時誠不暇。今則其時矣。故願公留意焉。黃酋邇來聞漸就羈紲、觀其書詞可見、此酋雖狼戾無親、然貪縱寡謀。番為易制第無使老把都與之合埶。此孤虜無能為也。疆塲小釁。或不能無。在因其機而御之。斯不害吾大計耳。


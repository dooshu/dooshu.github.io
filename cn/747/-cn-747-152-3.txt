○笾豆数议

按令，光禄式祭天地日月岳镇海渎先蚕等，笾豆各四；祭宗庙，笾豆各十二；祭社稷先农等，笾豆各九；祭风师雨师等，笾豆各二。寻此式文，事深乖谬。社稷多於天地，似不贵多。风雨少於日月，又不贵少，且先农先蚕，俱为中祭，或六或四，理不可通，先农之神，尊於释奠，笾豆之数，先农乃少，理实差舛，难以因循。谨按《礼记·郊特牲》云：“笾豆之荐，水土之品，不敢用亵味而贵多品，所以交於神明之义也。”此即祭祀笾豆，以多为贵。宗庙之数，不可逾郊。今请大祀同为十二，中祀同为十，小祀同为八。释奠准中祀，自馀从座，并请依旧式。


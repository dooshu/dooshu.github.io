○三幾九弊三勢疏 【 三幾九弊三勢】

公此一疏不但事理明鬯文筆亦復高勁不減賈太傅諸篇公此一疏在隆慶元年

臣聞天下氣運不能常治、人事不能皆安、惟明君英主、制治未亂、保邦未危、乃人事得、氣運隆、唐虞三代至漢唐宋、其間治亂安危、可考而知也、大抵君親斷事。臣進善言。則上下交而治安致。君悅逸豫。臣好謟諛。則上下暌而危亂生。此明效大驗、昭著史冊、我　國家治安日久、可謂極盛、邇來法紀漸弛、習俗日渝、此正久安之患雖有治安之名而無其實無危亂之事而有其理所謂遺大投艱于此者也。歷求時未治安之繇、與今日制保之道、大約有見于幾者三、而當慎、弊之甚者九、而當去、勢之重者三、而當改、總據理而陳綱。祈因事而詳目。夫幾者何也、理之著、動之微、治亂安危之託始者也惟聖人知而慎之。防于未然。斯去亂即治。舍危就安。言乎今之三者、一曰朝講日勤。為慎于修德之幾。臣聞周宣王早朝晏罷。漢世祖夜分講藝。非不欲自逸而好勞也。以必如是。乃志氣強盛。而治理明暢。是以二君得為中興令主。我　皇上初政銳然舉行。天下欣然。以總攬萬幾之美。由此而始。近或有作輟間斷。政將舉一廢百。學將一暴十寒矣。日講禮嚴啟沃誠少况嚴趨而入禮完而出言問未通情意不洽其于政事義理安能有得伏望　皇上念天下仰賴。在于此舉。奮發自強。雞鳴而臨朝。務盡咨詢政事之詳。事畢而御講。務盡究窮義理之要。或有幾務未悉諳。句讀難盡曉。亦令講臣念誦更端問難。必明後巳。乃德日進。業日廣。而帝王可紹軌矣。且志向恒在自立。精神原無二用。志既定于此道。則精神畢聚。其于妨學廢政之事。時固不暇及。亦知其無益有損。自弗為矣。孔子曰為君難。伊尹曰天位艱哉。今庶績未理。四方不寧。正當　聖明宵旰圖治。側身修行寤寐求賢之時。乃晏視朝早罷講。似于慎修之道有所缺于始焉。乃厥有終。將何以善。此諸臣惓惓之忠所以効也伏乞　皇上舉行而始終惟一。則臣民之望慰矣。二曰票擬親裁。為慎于出入之幾。臣聞我　祖宗朝親理治務。每日羣臣奏事面奏領旨畢。書寫本後。既能奏事面決定自不煩票擬圖治之本無先于此送該科覆奏施行。原無票擬而事治政善正統後始有之實出一時權制而非常經古之帝王。日與賢良大臣。面相都俞吁咈于一堂。猶恐壅蔽易生。下情弗達。乃以茲票擬圖治。可謂深言矣臣愚謂主張不出于聖心則君臣之間尚存形迹其所不敢言不能行之事尚多如此而曰治安也即我列聖暨　先帝。雖嘗承用。亦惟令儒臣折衷古今。裁度事理。呈上御覽。親酌量可否。或面加商確穩當。乃御筆自書發下。我　皇上初政于此固嘗留意。曾未數時。臣見邸報有輔臣乞票擬親裁發下之請。此固因職效忠之義。我　皇上誠當俯從所請。更因此知大權不可下移。凡章奏要須面議。批荅亦須親筆。即命票擬。亦須令議盡天下之公。仍擇其是者。細究利弊所在。明白的確。然後施行。如悉委于下而無所取裁。輔臣所難亦在于此故雖大賢不能不調停于剛柔之間不如此即不安其位臣恐左右便嬖孰非任私受賄百計千撓秉筆者使皆執正不從則嫌怨易生稍從事于轉挽則事體非宜設輔臣不皆得人。則偏聽獨任。禦下蔽上。黨同成私而不覺者。亦可慮也至傳奉之名。尤不可有。何者九重深居。壅在內。蔽在外。其言豈皆可行。傳言豈皆信實。此事莫甚正德之季該部豈能事事覆正權勢所移不言而喻傳奉不巳權將在傳奉者內外奔趨蠱惑者嚮之而主勢孤矣逮業巳成。雖欲奪之。猶挽千鈞之弩難于為力也哉。臣固願　陛下慎之。三曰聞言力行。為慎于圖政之幾。自昔賢君。皆樂聞戒勉之言。于臣未言誘之來。既言欲其再。是故壅蔽不在下。過舉不在上。天下稱明或知是而不勉。非而不改。不能聽言乃曰果斷不足此真深于聖學者總不識治亂安危之幾在此亦果斷之氣不足也今進言勉者在勤政講學敬天法　祖節用愛士重農備武。戒者在聲色貨利土木神仙遊玩騎射拒諫啟寵。此皆忠誠所發。為德為民者也。仰荷　皇上始或嘉以忠愛。或以為是後但曰該部與該衙門知道。此票擬者未詳夫條陳時務該部職掌知之宜也于此亦例視焉固宜大小諸臣之懇請也近自太常少卿周恃貶謫後。人將謂不樂人言。且有惟言莫予違之意。言者漸寡。夫人臣為國忠謀。雖用言顯身。尚不能致。况咈之又罪之。孰肯効忠直于此。急宜此時顯犯顏敢諫之忠。用直諒端方之士。既可來諫諍以資治道。亦可振臣節而葆元氣矣。不然天下無事時可為而惡人言有事樂人言而為不及可不念之乎。此三者始于一念。實萬善繇基。本于一事。實萬幾繇理。于此能慎。是謂為大于細。圖難于易。治安之本以立、設有未能。則幾差毫釐。事成漸著。玩愒因循。緣法之姦與積習之弊相因並起流弊惟日其甚矣。至于甚一時雖未率圖。擇其中太甚者去之。則亦可轉忽為治。遠否圖安。言乎今之九者、一曰治體怠弛之甚。智及仁行而勇斷。君德也。智主明或過察。則體傷渾厚。元氣也索。仁主恩或過懦。則功乏精明。氣勢也微。二者道相成而弊相悖。就弊言索尤甚漢宣帝宋神宗事可見也。何也。一張一弛。文武道也。勵精而張之過。不有從容和平以固結人心。此慮長遠後此稍易前轍而渾厚或過治體即怠弛而不振矣我　世宗肅皇帝本　聖神之德。飭法起治。隆功峻績。天下久受治安之賜。乃永其深仁。俾人心固結者。在　皇上成其美耳。今天下霑被政教。一年于茲。咸頌　皇上仁厚之德。性生于天。而又咸願　皇上剛勇之功。當勤于學。葢以君德主剛。今政未蒙親斷。似剛勇未足。而怠弛之弊。將漸而起。是以翕望　皇上。體乾剛。昭獨斷。凡事幾所在。眾言僉同。為機會不可失。左右不可謀。異說不可搖。流俗不可阻者。即持其志。奮其氣。邁往力行之。乃謂之大勇。其勇于施仁。能見大要非蠲切于曩日葢亦薦于當今則為親賢愛眾為柔遠寧邇。無煦煦于私恩一命一賞之頒乃謂之大仁勇于用智。則為貴德遠姦為明目達聰無察察于章疏一言一字之失乃謂之大智如是則剛明足以起懦。厥德允修。渾厚中有精明。治道自振。其于前業。可以相成。而免于衰微矣。　宗社無疆之庥。其在此舉也哉。二曰法令更易之甚。自古帝王初政。必有詔令。以一人心志耳目。其行也則必堅如金石。信如四時。而未敢有越踰違易者。近我　皇上登極一詔。搜煩剔弊。誠治世遠猷也。何一行即有更易。其他且不暇諭。即如內府各錢糧?疋之類一節。委科道查盤矣。科道言官。言如當理。雖乘輿改容。卿輔待罪。乃以侵欺冐破之罪劾一二內使。其言不行。又聽其先入之飾言。即免究治。且諭其自請免查之疏。自請免查法紀猶在恐積習相仍雖查覈僅于故事耳甚于初令相暌。亦非開言路而懲姦欺矣。顧往事難追此後果足稽而不侵欺乎。不需索乎。禁門內賄索公行無忌。法紀安在。是須嚴革此輩。處置尤為得宜不然留一二謹順者專管出入候　皇上不時取用即令供應不許推托延滯用過即登數籍時委科道稽查。如有侵冐。聽其便宜處分題請。若有缺少合用物件。照例行部查送。不得輒陳妄擾。庶其可免侵漁無窮之害乎。三曰賞罰冐濫之甚。治道之磨勵人心有賞罰。古者善不即賞揚之不巳。乃賞加。而不及于無功。惡不即罰。遏之不巳。乃罰加。而不赦夫有罪。今輦轂下民易犯法。最在勳戚勢要內習廝養之輩。始恃其憑藉。莫有發之。逮發之而鑽求挾持。法司不能竟訟。此固縱惡實亦長姦。盍令法司凡此輩有犯。即時招究。大者請詳。小者徑發。如阿縱故容。坐以賣法是罰一人而千萬人懼者此也。至賞尤不足勸。何者彤弓為貺。弊袴待功物雖至小將以君命得之者足榮也我　祖宗朝。節用慎賞。間有大賫。自數金至表裏一二止也。即今不時之賞。常格之頒。分外之求既廣。銀幣數多。內帑告竭。民供難繼。恭逄我　皇上天性仁儉。屢加節省。持盈易侈。永圖難懷。而諸臣者或仍無宋臣司馬光辭賞之見。王旦憂民之歎。謂之共德未也。此特銀帛耳。臣猶願留以待緩急之用。乃爵賞大器。尤不可褻前府中監役俱拜錦衣世封。當今銀幣之賞甚微而錦衣世襲者盖亦多有是為惜小而濫大也夫非軍功不襲昭然　祖訓今乃及于無功不知矢身宣力于社稷疆塲者何以待之此中外聞而甚惜者也。臣聞開國靖難有功封爵者。一有人言與過戾。即削去不議復。于開國大功宜寬于此輩冗恩宜嚴意固深矣。以是例處此也尤宜四曰官爵納鬻之甚。為官擇人。不私匪人。古道也。今不特不擇。且從多財帛者之自擇。穵選暨推廣事例是也。昔始議時。猶謂非經世遠猷。旋當報罷。行數年矣。需用非此不濟。上下恬習而安。而賄賂彰。風俗壞。皆所弗計。近來小官幕職無□人可任非必盡□此輩總之銓序無法各求售私耳或謂此小吏非正官。不親細事小吏最邇于民彼方傾資援納而來心切求償初費、錙銖誅求。明言公索。上官緣此。亦曲原貸。傳曰爭民施奪。皆此類也。識者尤謂子弟納官。富者因此而貧。亦或有之。臣謂直須早罷此例。永不許再開。倘經費不足。自古理財大道良法具在。未聞有假此而裕用者也。五曰府庫虛竭之甚夫虛竭者何繇而致。用度繁。歛數多也。臣舊聞戶部歲入。合民運鹽課贓罰等銀共二百六十餘萬兩。應發內府各邊官俸軍需三百七十餘萬兩。穆廟初巳不支如此古者量入為出。九年三年蓄積。今出倍于入一年。儘數不足支發。內民運尚有災傷蠲免者。往者工部所需。猶且取給于此。後因不敷。乃議加派四司料價五千餘兩。又加冊封冠頂銀六萬餘兩。夫取于民者有加。用于官者輒乏。力詘舉贏莫甚此時。以二部言。工猶易節。倘荷　皇上銳然罷興作。減織造。裁各監年例之支給。省內侍墳塋之敕治。猶頗可支。其在戶部。則有三難。一內出入無籍可稽。司國計者不一預聞。一太倉銀米多為權門月課。典倉塲者不能覈革。一各邊主客兵餉歲費日增。理疆塲者不能裁省。是曰用度繁也。將以為在民。臣觀民間既入糧稅矣。又雜泛差徭。既應里甲矣。又收解大戶。既充驛傳矣。又柴薪馬丁。既出民壯矣。又軍餉邊需。既四司料價矣。又買解大木。為名不一而足。為派不時而有。其間官吏乘機加派。豪強挾勢過征。稱頭火耗使用起解之類。不可勝述。臣自家居而來。此亦人所難言每見數城數令。未有一人能悉卻此。且指弊例名為舊規。庸才相踵。民瘼不念。所以下戶流移。中戶稱貸。上戶併役。是曰歛數多也。此謂不在官。不在民。又求之在外庫藏。臣舊年奉使每過郡邑。問之長吏。府不過數千金。有未足千者。邑不過數百金。有未足百者。求其實繇嘉靖二十九年邊將括取而去。乃倉以預備為名。屢勤積穀多寡見賢否之令。有司急簿書期會。即譽隆上官。孰肯盡心于此。即鈔關抽分。雖為榷商寬農。實則額外之征。莫非民財。官事多擾。民窮財盡。以臣奉差杭關觀之。年豐商集。榷關不得贏饒恐為後日無窮之累司事者不負所委。額羨俱足。年或荒歉。并商旅不來。額且不足矣。又將何以補焉。總此數者而觀。積貯國命之大。乃內匱外竭如此。是為無政事矣。萬一有如古方千里水旱盜賊夷狄之警。將如何而應。近聞縉紳以屯田鹽法常平復古為足用一策。顧空名無實。徒言未行。茲不敢謂百千年計只目前一歲足支一歲之用計將安出哉臣謂無所費則有少?貝有所省則有積。此其道在上不在下。則夫為會計錄以獻。又時具水旱盜賊以聞。臣知我　皇上當惕然思。奮然振起。其處此何難之有。六曰莊塲擾害之甚。民之資生者田地。公家之取給者賦稅。論治者言之矣。井田難復。限田難行。均田未必能舉職。養民者其可無善處之道乎。今以北言。東起遼陽。西盡甘涼。平原沃野。若田功大興可以內靜寇賊外殄殘虜中興本計無出于此可倣江南水田之法。以南言。東自淮南。西抵漢沔。土曠人稀。可召種江浙無田之民。從中或免起科。或輕徭役。而又畫以溝塍畎澮。俾公私有界。旱潦有備。亦佚道使民一良法。顧莫有議行者。去王道遠矣。人恒言古者民養于上。後世聽其自養。今不獨聽焉併其所謂養者奪之如勳戚莊田。內官莊子。宗藩寄莊是也。夫王者四海為富。普天皆土。何在于莊。至勳戚有券。內官有供。宗藩有祿。乃又別置莊塲。或奪民開墾巳成之業。或侵民成熟巳種之租。或致令徭役重併。糧草賠納。或希圖冐免糧差。虐勢所及。擾及官府。害及良善。莫敢誰向。宜差風力科道官清查。或給還民。或令當差。更酌之以革弊繇漸。行法以嚴之道。此重農安民一務歟。七曰制度廢弛之甚。制度者貴賤有等。上下有別之謂也。惟有等別而後物無妄費。人不妄取。臣觀禮儀定式。自冠葢宮室飲食輿馬。至冠婚喪祭名分嚴明。臣民當遵者也。今視為泛常。珍奇錦綺之製。雕梁畫棟之飾。廚傳騶從之煩。百倍于往。士民不識四禮。往往以修齋奉仙糜費徼福。緣此財用日窘。風俗以弊。然法禁之行。始于貴近。觀之畿甸戚勢貴近之家。珮珠玉。饒錦綺。峻室宇。侈聲色。營寺觀。動費萬金不惜。自長安街始。凡官房居宅。大半係內監所有。公進此難言之言不三年而爰立明良相遇綽有古風矣即此多財彼非天降地設固刻剝奪攘而取者臣前謂府庫虛竭。此則積聚無算。此謂不在官不在民而在此也。夫國以禮貴。畿以民實。今禮壞則防潰。民少莫與為守。加以舖戶各項科擾。前稍立錐者。近皆從逃。其在者多為此輩廝養爪牙。故曰紀綱未壞。疆土未蹙。而國非其國者此也。端本澄源。伏乞　皇上美聲淫色。不接耳目。遠方難繼。不奉口體。珍禽奇獸。不育禁闈。峻宇雕墻。不施營造。禎符瑞異。不具賀章。更豐儉適宜。如禹之無間。則觀感化道。內外一于正矣。八曰士氣卑弱之甚。治道繇人心維持。人心繇士氣興起。今士氣委靡成風。喻意奇雅譬則越綿不團而軟繇往時輔臣議禮爭勝。假峻刑以箝眾口。一二貪婪固寵者繼起。陰懼公議。襲用舊法。數語詆斥永嘉諸公太甚遂俾士大夫禮義廉恥之維不立。馴至此時。以言不出口為淳厚。推姦避事為老成。員巧委曲為善處。遷就苟容為行志。柔媚卑遜為謙謹。虛默高談為清流。此二語于今尤切論及時事為沽名憂及民隱為越分居上位以矯亢刻削為風裁。官下位以逢迎希合為稱職。趨爵位以奔競辨諛為才能。縱貨賄以侈大延納為豪俊。世變江河。愈趨愈下。欲砥柱中流而挽回之。宜崇朴雅。獎恬退。尚悃幅不雜聲實並茂之行。未用行丘濬人各舉代之法。當者推。此二議均可搜才責實否則舉主連坐之罰。既用行羅欽順久任超遷相流通。與近部題內外均勞之法。大臣務主公道。風興推讓。不以納交虛譽。居要地量擴有容。不以拂意偶謗置別遷。言官各持公論。志存渾厚。不舉細過曖昧傷大體事行直諒不可緘默觀望失事機守令尤親民職。專向以威福任巳。德澤不下流也。眾建撫按。藩臬臨之。百紀一綱。憲度以肅。顧位俱民上。體均非輕。內臺重外臺輕此亦非舊法也特權勢所屬施承各過遂為定體藩臬稍輕。守令最輕也。即如相見禮節。憲綱所載。循行巳久。加以庭跪道伏。往體有庭見長揖。道遇避輿固嚴。或亦尊特命也。乃跪伏可待賤品。槩施守令。非古禮矣。士夫居常平交。一旦為牧民。遂屈膝仰觀。情亦未安。臣惟　天子議禮。斯上不驕。下不謟。合行該部會同內外知禮諸臣。查憲綱。考古制。仍隨時斟酌。不得泥古襲今。□如宋制。何官以何禮相接相見。凡專制奉使監臨守土。凡堂階輿道拜坐參送。議為成規。刻布公署。上下遵守。庶免臨時競議。乃禮文既定。實意自孚。士氣以振。古者刑不上大夫。賈誼長太息于漢。猶以束縛輸司寇為不可。今不但輸司寇。又隸錦衣。其以言得罪。偶誤朝參。因事罣誤並容拘執。名分辱甚矣。此事沿襲既久釐正更難其如先今諸臣所議錦衣止典禁軍。而訪察拘繫一屬法司。凡中外刑名。除不道巨獄。及貪酷不縱外。其餘小過。如建言等。並從寬釋。如紏察不公。體訪不真等。並容辨明。乃體貌既尊。觀瞻自美。士氣以振。此兩事者。事雖迂遠。實關志節。舍此不早葆養倡勵。當平暇時小廉曲謹。高論危貌儘為有人萬一變故在前。欲求直躬不屈。臨節不奪者。或亦鮮矣。九曰。議論虛浮之甚。天下有道。行有枝葉。篤實君子。先行其言。是故先王一道德以同風俗。修行之謂。所謂行者。孔子修德講學從義改過備之也。講學之風。此時甚廣。實興起斯文者。盛心美會也。臣從束髮時。即從諸大夫後聞之。舊年官京師見講者多負倡明者初意而講勤者又得美官遂議其假此為仕進捷徑。惟能以此弊習自為清洗則後來不得依附前賢不為濫觴及奉差浙江。見一二士人時稱為冉閔者。迹其所為。在市道人下。諸司暨士民。深厭其鄙凟。夫學乃入德行道之務。講有求明踐實之功。譬之衣食。不可一日缺。乃儒貌盜行。口說心違者。冐名實焉論者為清談盛而晉衰。偽學禁而宋微。時勢所趨。儼然可慮。臣愚卜天祚世道。當無宋事。特虛言勝。實行微。外倫理職業為道。假虛見靜悟為學。卒使內空其心。外疏于事。其為行自信心而不據理。顯然晉尚清談之弊。而愛官爵之誚。有或同之。繇今不變。後進將謂道果在是。止是自足。只今人才士習。識者巳謂不逮弘正之時。此往又不知何如也。維輔世教者。自有一變至道之方。天下日望之矣。顧道德之本。風俗之原。其在　皇上從實屏虛。端巳重行于上。諸臣各慎修實行。敬應于下。則不待立門戶。互標榜。騰談說。而君子德風。天下嚮道。感應之機。有至妙矣。臣自分學昧意狂。然欲忠于吾道。且願士大夫有其實。無務其名。幸亮其心而原其罪可也。此九者。繇一念造端。而成于巳著。繇一事因循。而積于漸滋。于此極計圖回。則太甚者去。治安之事以行設有不去。將弊孔日滋。訛謬成襲。逮其勢成。則履霜堅氷至雖有善者。莫如何也。言乎今之三者。一曰宦侍之恣。重于難制。臣聞君道貴清心寡慾。其要在起居男女飲食之間。自昔帝王恒慎所養。嬪御有數。宦侍有節。我　國家初年。亦有閹人五百粉黛半千之歌諸臣嘗疏請用宋儒程順親宦官宮妾時少。接賢士大夫時多之言。固以養心為望。忠愛至情也。臣知　皇上當必力而行之若宦侍不可不擇。亦不可縱。何者。人有賢否。賢則內養德而濳消默奪于微。此輩自有賢不肖若用舍勸戒得宜則不肖者自不至縱恣賢者補益亦為不小若一槩以非我氣煩疾之過嚴則失机用矣外助政而明爭顯諫于著。否則異是。臣不暇遠引。在　先朝。則有若金英諫止南遷。懷恩乞罷傳奉。阮安不私公帑。單吉勸辭莊田。功立名著。至今稱之。否則大如王振曹吉祥劉瑾等之專權怙寵。次如汪直張永谷大用等之招賄貪功。終取禍敗。則有何益。今在于　皇上左右前後。豈無恩等若人亦豈無振等若人惟當擇而用之。顧內臣之賢。不在他。在不干預政事。我　聖祖鑒前代宦官之失。置鐵牌書內臣不許干預政事八字在宮門內。時異勢易便令初制不可復存良可歎也然得文肅此疏猶可不沒聖祖本意耳後因權閹徹去。及修大明會典諸臣畏勢寡識不備載入遂失防閑法意而後乃漸異矣何者。昔食于大官而不置俸。後祿米支賞賚頻矣。昔止供給掃除而不管事。後司錢穀典甲兵矣。昔止四品而無階爵。後崇體貌盛輿從矣。此猶往事。而今乃尤異矣。讀此知內臣盛衰変禮之漸往公務知會該部查發。不輒行題疏。今行徑請侵部權矣。往賞賚面叩領受。不請討陳謝。今疏謝乞恩擠卿列矣。往有罪被論。不遽辨誣。今誣人以過。明巳無罪。與公論抗是非矣。夫言官風聞。指摘時政。　聖明尚當曲為優容。大臣猶以不強辨為體。何獨此輩乃不能一指言之。豈其朋比壞政。干囑公務。攘剝官民。騷擾道路。制御小人當勿失此机當任其所為而禮法不宜制耶人心常飭于奸之未發而肆于法之既漏今奸發而法漏矣彼更何所忌憚乎昔人有言。有罪不赦。有缺不補。言勢漸成難于制也。今禁內西海子淨身者眾矣。彼見夫富貴易。又無罪戾。孰不欲僥倖希圖進用。如是而欲本清源潔難也。顧其中未必皆然。臣見邸報有內官監太監李芳採納愚忠一疏。舉一以勸其餘最善掖引觀其言意確然可行乃未蒙允行豈以為宦侍忽之耶孟子敘道統。即武王不泄邇忘遠。為聖人憂勤惕勵之心。固至邇者也。　皇上信行之勿疑。乃為取善不遺。而君道成矣。主意在此第臣見者芳疏未知其行事果能不干預果能率擇其屬而濳消默養于微乎如其言一未能矣。言雖切。虛語也。徼名也言以漸而深使人不覺所以其言之非實者將以為干預政事之漸也疏而遠可也。如能之則賢矣。賢則自知晉文公守原之議出于寺人勃鞮為不可。而避利推權。惟恐蹈之行且率其類皆為恩等若人其功名當與之並傳矣然其要在　皇上親覽政事。信任輔卿大臣。聽納科道言臣。而莊蒞慈蓄內臣。凡此內臣將棄舊習而為忠直。亦可保全而不速禍敗。此內臣之幸。亦　社稷之福。二曰宗藩之祿。重于難給。治有九經。如修身次親親。然事貴適中而庸常可久。是故薄則鮮恩。厚則踰義皆不可久。所以尊位重祿。同好惡而勸者為中庸之道。我　國家待宗藩之禮。官給有冊封宮室婚姻喪葬諸費。民編有廚役齋郎鋪陳諸役。更時遣使存問匪頒。恩極厚矣。第賦入如昔而宗藩之生日眾。以一府觀國初。親王一位。今郡府將軍中尉至郡縣主儀賓凡數千位矣。今二百餘年七八世耳繁衍若此繼此將本支百世盡賦不足以供之臣觀江西府三耳。位不滿千。祿給猶不時不均。在山陝河南湖廣多者可知也。固有支給不平。自相怨爭者。有今年稱貸書券付領者。有攔街進毆傷吏卒者。有率眾出城甘為不法者。此等近復多有有擅自來京輒便題擾者。有衣食宮室無資男不婚女不嫁沒無葬者。此皆天潢日盛。祿米難繼勢所必致。那借以給宗祿亦非常策也往嘗佐以內帑太倉鹽銀。茲三者司農屢告匱矣。正當易窮通變之時。未聞有建議及此。豈親親之際難于言。　祖訓之重不敢違。雖言亦莫有出身任其事者。顧前臣為論眾矣。而未能用。近禮臣議矣。特儀賓恩數而非其全。臣讀儀制司職掌。內有豐林王疏定子女以杜詐。為見甚確。借宗人疏以議裁抑則自無省事之禍王宗人也。豈無身謀子孫謀。特目擊勢重。不早預圖。非特無益　國家。亦非宗藩之利。今貧者枵腹待給。富者糜用踰制。比前尤甚。豈待其困極變生。乃為之所乎。亦付之無可奈何乎。臣聞一說似亦可行。我　祖宗以來。總欲議出諸王使裁減而不怨凡事千親藩必手書與諸王共議固情敦一體且勸而不怨也茲天下事體重大。孰過于此。盍具書與王。將先臣所論未用之言。仍令諸臣各具條陳之說。又令戶部通查天下出入錢糧與災傷蠲免之數。昔日祿米較今加增之數。備敘今巳百分難處。數十年後生齒日多。益不能支給。開具成書。擇德望才名兼全。使諫部兩臣者。充正副使而往。面諮詳議。更乞天語叮嚀諸王。會同該藩各位不分尊卑長幼凡有欲言欲達之情。各具疏封固使者轉達。仍查貧不自給祿米不得支者。勸諭本藩當為念親愛富貴之誼。不可坐視同室之窘。且體　朝廷周恩之難。須曲為善圖以報。于中豈無如豐林王之先見嘉謀者。藩屏之念。本源之思。固人人有之。由是內有願辭重祿即從其減支可也有願以分給即損餘補不足可也有願蠲餘財即獎勸周乏可也有願出如課單之類如庄田之頃即抵補役費可也或照內外文武官支米折鈔之例。或行弘治中遽減房價。及開壙造墳之數。或用豐林王限妾媵別嫡庶。以革花生螟蛉之姦。或照仕宦家疏屬以下。為同門異室之制。或法宋立孤遺奉給以待袒免而下之親。或復宋設宗學以科舉收有用之才。或准近日裁革冗員例減無用之官役。或恩數當與即與。不必令差人至都。併卻其例外之請即內有裁省減節。事理明透如此然不裁省以他用而均支于本藩不減節于今日而定制于將來是謂因事處事。各親其親。眾心皆知此舉由事勢所窮而致。原非得巳。固宜其樂從者眾也不然好惡不同。貧乏日眾。祿重位尊者安能獨富貴哉。語曰均無貧。和無寡安無傾。固是道也。宗藩中有首肯議此出以為之倡者以虛名激厲之其人固即周旦衛武將功著彛鼎聲施行帛矣樹坊揚忠。敕賜獎嘉。豈足盡其賢哉。此非立談卒辦之事。惟在　皇上篤親睦之恩。諸臣竭股肱之力。乃可與慮始爾。三曰邊境之威。重于難振。臣南人不識邊事則嘗有過計者。以國家都燕。百里外即虜。戎服甲帳遊獵之騎。一日即抵城下。數年間凡數至矣。非但昔日附背扼吭之慮。但虜情止利搶掠。馬不習水草。難于久留當今奴日強盛而輦上君子皆謂志在搶掠不知虜情之將変也文肅此言不騐于曩時安知不騐于日後乎萬一此態頓易將何策以應日者邸報。知薊宣有虜潰牆而入。邊塞戒嚴。致煩宵旰策勵諸臣。分遣將兵其間何自而至。與所由禦敵進退之方。臣不聞其詳。不敢妄陳。僅據往昔所聞見者。略為籌之。可例推矣。夫強本者弱枝。有備者無患。京師者四方之本。而備莫大于兵。團營者兵之備戰者也。臣嘗見其操演帶甲雖十餘萬。求轉臂懸弓拍手乘騎者絕少。乃面有菜色。馬多露骨。問以旗鼓坐作。漠然弗知。詢其由。壯強者充實者皆匿名籍營圖生業。赴操悉老幼顧募之輩私隸遊閒冐營籍于今為尤甚其為內家佔役冐名支糧者尤眾即欲查稽。凡把總號頭之類。皆其家人私充。近又得直疏舉用。孰能覈其實而出之。以是曰其人能戰未矣。更番入戍者兵之備守者也。尤多老幼不堪。近聞調兵川中大抵應名而出至中途即顧募無賴充之一人入戍常代數人持募錢至都下應點則出錢顧倩有役則鑽求免脫其託身泊沒于勢近家者尤多。推此而騰驤錦衣可知也。以是曰其人能守未矣。前代去邊各遠。兵政不致微弱如此。今當百里之虜。蓄無節制之兵。謂之有武衛可乎。往年本兵用言官之議。稍加查革。紛動怨謗。議即不行。語曰。城門閉。言路開。及今不如言者所請而行。待門閉而開言無及矣。又聞之各邊遼薊以荒歉單弱。屢犯孤危。宣大以堡寨盡破。精銳漸銷。甘涼以藩籬既撤。斥堠難置。及諸徼之入衛。各方之土著。日眺月腐。而地理消條。芻糧不給。軍政姑息。卒心驕悍。處處為然。亦詢其由。大都謂致于將師者四。言簡而弊盡矣庸懦者退縮失機。輕躁者易敵損威。悖逆者私自交通。貪饕者減剋歛怨。致于督撫者四。玩縱者偷安為事。欺蔽者掩敗為功。疑滯者賞罰不信。昧弱者節制不嚴。乃命令之出于　廟堂者。亦有未善三。當閑暇則禁網疏闊。有警衄則誅戮太嚴。致督臣之畏懼。議威殺則文法牽制。賞間諜則錢穀不敷。致邊將之阻撓。困徭役則蠲恤不行。俘逃離則邊功不覈。致邊民之困罷。以此故虜得深入如此。大都中原虛弱巳極。虜每一過不問勝負民間一空庫藏且竭事勢難支。固稱岌岌。况鏖戰經年。未見一報奇捷。何能禦其心而使之不來。又聞之留都養無用之驕卒。浙閩有無常之海汛。滇廣多不率之苗夷。是皆攘蕩中土。而銷耗神氣者。伏望　皇上惻然興念。力加振起。敕下本兵諸臣。即前日之失。改圖萬全之計。母但寇至張皇。寇退便安。斯得矣。此三者譬則人身。宦侍者腹心也宗藩者肉骨也邊境者皮膚也一有疾焉即身不安三者皆病其何以堪茲欲循序而治。莫先于腹心安。道在制其恣。制之者不行其讒言。不謀以政事。不可與羣臣通接。兼差外公幹。次莫要于使肉骨安。道在給其祿。給之者一其好惡。均其爵祿。又定以制節謹度之禮兼修古者小宗聯屬之義。欲全安貴于皮膚不傷。在振其威。振之者足兵食。肅紀綱。信賞罰。而其樞要由國是定。元氣勝。定與勝者臣願　皇上遠法虞帝儆戒而無怠無荒。周武明德而不玩人玩物。斯政教清明四夷無隙可伺。內順治外威嚴者在是也。如此則治安要務。其槩巳具餘皆節目。可次第而理。不如是所謂不蓄艾而求病立愈。未見其能濟者。此臣知而必盡言。言而必盡意。沽忠塞責。非臣所敢。至身之利害遲鈍。尤非所期者也。


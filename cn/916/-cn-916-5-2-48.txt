【石壁精舍还湖中作诗】

昏旦变气候。山水含清晖。清晖能娱人。游子忄詹（寰宇记作澹。六臣本《文选》作澹。注云。五臣作忄詹。）忘归。出谷日尚早。入舟阳已微。林（文镜秘府作溪。）壑敛暝色。云霞收夕霏。芰荷迭映蔚。（《类聚》作暧。）蒲稗相因依。披拂趋南迳。愉悦偃东扉。虑澹物自轻。意惬理无违。寄言摄生客。试用此道推。（○《文选》二十二。三谢诗。文章正宗二十九。永嘉县志三十三。《诗纪》四十八。又文镜秘府论天卷引霏一韵。《类聚》九引晖、归、微、霏、依、扉六韵。寰宇记百十一引晖、归二韵。永嘉县志二引晖、归、微、霏、依、违、推七韵。）


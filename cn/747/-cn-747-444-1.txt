○武侯庙碑铭（并序）

皇帝御极，贞元三祀。时乘盛秋，府主左仆射冯翊严氏，总帅文武将佐，洎蒙轮突蹄之旅，疆理南鄙，营军沔阳。先声驰於种落，伐谋息其狂狡。於时威武震叠，虏骑收迹，塞垣肃修，烽燧灭焰。士无保障之役，马无服辕之劳。重关弛柝，边毂栖野，我师惟扬，则有馀力。乃升高访古，周览原隰，敬修兹庙，式荐馨香。光灵若存，年祀浸远。虽箫鼓忻奏，邑里祈禳；而风雨飘，祠堂落构。土阶莫数尺之崇，庭除无袤丈之隙。登降不能成礼，牲玉不得备陈。颓墉露肩，灌木翳景，樵苏满径，麋鹿走集。冯翊曰：“丞相以命世令德，功存季汉，遗风馀烈，显赫南方。邱垅南山，实在兹地，荒祠偏倚，庙貌危裂，非所以式先贤崇祀典也。”乃发泉府，徵役徒，撤编菅。芟丛薄，是营是葺。众工群至，缭以高墉；隔阂刍牧，增以峻宇。昭示威神，灵英昔贤，像设如左，翼翼新庙，日至而毕，顾谓小子，扬榷前烈。铭於庙门曰：在昔君臣合德，兴造功业，有若伊尹相汤，吕望兴周，夷吾霸齐，乐毅昌燕。是数君子，皆风相感，垂裕来世。尝以为阿衡则尊立圣主，天下乐推；尚父则上雠独夫，诸侯同举；管氏籍强齐之力，以宗周无令王；乐生因建国之资，赞燕昭为奥主。君臣同道，仅能成功。惟武侯遭时昏乱，群雄竞起，高光之泽已竭，桓灵之虐在人，遇先主之短促，值曹魏之雄富。能以区区一州，介在山谷。驱羸卒，辅孱主；衡击中原，撑拒强敌。论时则辛癸恶稔，语地则燕齐势胜。迁夏殷者未可校功，霸桓昭者不足侔力。向使天假之年，理兵渭，其将席卷西邑，底绥东周，祀汉配天，不失旧物矣。洪伐彰彰，宜冠古今；倬轶前烈，其谁曰不然？武候名迹，存乎国志，今之群书，姑务统论大略，叙我新意。至於备载爵位，追述史传，非作者至德也，今则不书。其铭曰：

桓灵济虐，云海横流。群雄胃起，毒ン九州。天既厌汉，人思伐刘。沸渭交争，存亡之秋。其谁存之？时维武侯。伊昔武德，蜿足南阳。退藏於密，在曜其光。有时有君，将排垢氛。鱼脱溪泉，龙跃风。先主缵绪，天下三分。馥馥德馨，悠悠清尘。前哲後贤，心迹暗沦。建兹新庙，式是梁岷。

李去泰

去泰，大历中朝请郎，行成都府广都县丞。


甫田

四章，章十句


首章讲：此述公卿力农，以奉方社田祖之祭。意曰：农事之勤在人力，而丰登之庆由神功。吾观今日丰年之获，而知其有所自矣。





倬彼甫田，岁取十千。

倬，界限之明。甫，大也。十千，是成田九万亩之税。我公卿有田一成，田何大也；中公外私，制何详也。顾征敛无蓺，则民困矣，于是取岁万亩之入，以为禄食之供。其取之不有制乎？





我取其陈，食我农人。

我，主祭者。陈，旧粟。补助不行，则民病矣，于是取其所积之陈，以为农人之食，其散之不甚厚乎？





自古有年。

有年，丰年。夫取之甚薄，而散之顾甚厚者，果何自而能然哉？盖以自古以来，有此甫田，则有此丰年，是以陈陈相因，而兴发有资耳！





今适南亩，或耘或耔，黍稷薿薿。

适，往也。耘，除草。耔，雍本。夫既自古有年矣，今适南亩以省耘，固将以验人力之勤惰，而黍稷之盛与否也。但见农人皆勤劳以从事，或耘以去草也，或耔以雍本也，而黍稷之生，皆薿薿而茂盛焉，则将复有年矣。





攸介攸止，烝我髦士。

介、止，是山间美大之地可止息者。髦士，民之俊秀者。于是即其所大所止之处，进我髦士而劳之，使知南亩之勤劳，皆上人所悯恤，而告语一人，所以遍示乎众人也。

二章讲：夫我公卿力农，而丰年之屡获如此，是皆田祖方社之功也，而公卿之奉祭何如哉？





以我齐明，与我牺羊，以社以方。

齐，“粢”同。明，是絜。牺羊，纯色之羊。社，后土神。方，四方神。但见秋而报也，必有祀以备物也。则以我明洁之粢盛，与我纯色之牺羊，以社焉而报其生物之功，以方焉而报其成物之功。





我田既臧，农夫之庆。

臧，善也。庆，福也。且曰：我田之所以臧者，皆方社之神，监农夫之勤劳，而锡以屡丰之庆，我因利赖之耳。岂曰我一人之力也！是其报也，为吾民而报者也。





琴瑟击鼓，以御田祖，以祈甘雨，以介我稷黍，以穀我士女。

御，迎也。田祖，即神农。祈，求也。介，大也。穀，养也。士女，即民之男女。春而祈也，必有乐以导和也。则奏彼丝属之琴瑟，击夫革属之土鼓，以迓夫田祖之神焉。盖士女以黍稷而穀，黍稷以甘雨而介也。吾祈田祖之神，默运其化工，使甘雨以时而降，于以大我之黍稷，而养我之士女耳。岂曰为一己之利也！是其祈也，为吾民而祈者也。

三章讲：夫我公卿之为民祈报如此，又以力农之事而详言之。





曾孙来止，以其妇子，馌彼南亩，田畯至喜。

来，是来省耘。馌，送饭。田畯，劝农之官。但见其省耘也，曾孙之来，适见农夫之妇子来馌耘者，曾孙与之借至于南亩焉。是其人力之齐，既有以致田畯之喜矣。





攘其左右，尝其旨否。

攘，取也。左右，在田之馈者。旨否，美者不美。我曾孙也，又念农夫之艰难不可不知，于是攘其左右之馈，而尝其味之旨否焉。君民之间，宛然如家人之相亲也。





禾易长亩，终善且有。

易，治也。长，竟也。善，苗美。有，多也。夫曾孙之来，本将以观其禾之何如者，而卜其终之善有。今也黍稷薿薿，而禾之易治，竟亩如一，则其终之，实颖实栗，而皆善也，既庶既繁，而且有也，可于今日卜之矣。





曾孙不怒，农夫克敏。

敏，是疾于趋事也。是以曾孙协其有年之望，欣欣然而不怒。彼农夫者亦因其曾孙不怒，益以克敏于事，盖虽未烝髦士而劳之，而所以或耘或耔者，无一人之或怠矣。曾孙之亲民感下有如此者。

末章讲：迨夫收成也，而其善有之庆，何如哉？





曾孙之稼，如茨如梁。

野未刈者曰稼。茨，屋盖。梁，车梁。曾孙之稼，其未获而在野也，则如茨如梁，密比而穹窿也。





曾孙之庾，如坻如京。

禾既刈，露积于场曰庾。坻，水中高地。京，高丘。曾孙之庾，其露积而在庾也，则如坻如京，崇高而盛大也。





乃求千斯仓，乃求万斯箱。

仓，贮禾者。箱，车箱。求仓以处之，乃求千斯仓；求箱以载之，乃求万斯箱，即其收入之富如此。则所谓终善且有者，于是可征，而自古有年者，于今方可继矣。





黍稷稻粱，农夫之庆。

黍、稷、稻、粱，四者皆谷名。若此者，是皆我曾孙省方之勤，祈报之周，有以致之也。而且不自有其庆，而曰凡此黍稷稻粱，而所在盈溢者，皆我农夫之勤劳，上通于神贶，故田祖方社因以丰年锡之。是我今日之庆，皆我农夫之庆也。





报以介福，万寿无疆。

是必神于其冥冥之中，报以介福，使之万寿无疆，于以常享有年之祥。我亦因之而永赖其庆也。曾孙于农事之成，又必欲归报于下如此。

夫惟致力于民者尽，而获丰年之庆，则致力于神者详，而极礼乐之备。此田祖方社之祭所由举也，非公卿之德盛政修，果何以得此哉？






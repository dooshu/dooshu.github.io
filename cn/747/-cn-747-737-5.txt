○夏平

夏之为郡，南走雍千五十里，涉流沙以阻河，地当朔方，名其郡曰朔方。其四时之辰，夭暑而延冬。其人毅，其风烈。其气威而厉，易愤而难平。夫其难平之状，在阳为悖，在阴为狠。悖为不平者，在上暴横而为也，在下残冤而为也。狠为不平者，在上蔽惑而为也，在下愤激而为也。

元和之初，夏之节度韩将军入觐，其甥杨惠琳为之後，以兵叛。天子命将军演伐之。既至，尽杀其属将，曲直者无别罪。并俘其家姊弟妻子，以其善貌者择而入，其馀均赏麾下骑士，皆得肆辱污。

明年，拜右卫李将军愿为尚书，出代演为政。至其城，察民气色不得平，乃留意於察，果得之。因令曰：“天子愍不辜人，而命四方为政执事观察之。夫杨惠琳叛胁其良人，良人以骨肉妻子故，不能得止，又不能即死，制已在人，今皆以是罪戮之矣，其姊弟妻子当免者，不宜复蓄污。且又皆良人子等类耳，宁幸如此乎。今尽籍出之，无得隐。”吏更察，敢有如是者斩。於是尚书愿乃以畜马为则，训得所虏者，相当其直。其人皆死志积冤愤，既出，即豁其所蓄，道路呼声四逸，有感愤不胜於心者，则仰而号，俯而跃，退而变为喜，而舞谣其德，其声杂调齐感。如是连日，改旬而後已。是则修其化如此，其气复能为悖耶。夏之属土，广长几千里，皆流沙。属民皆杂虏，虏之多者曰党项，相聚为落於野曰部落。其所业无农桑，事畜马牛羊橐驼。广德年中，其部落先党项与其类意气不等，因聚党为兵相伐，强者有其马牛羊橐驼，其後支属更酬杀，转转六七十年莫能禁，道路杀掠以为常。尝与华民贸易马牛羊橐驼者，贸已，辄以壮骑从间道，伺险击夺华民，华民脱死者几希矣。愿乃按察部落，尽知其猾，大者死，小者盟。又令曰：“今盟已，敢有叛者灭之。”其後有人货得一马，厚价善色，骇而逸，凶其所就月馀，奔历数帐，异逐之。又至一帐，帐之老，乃相与执而诣公居请曰：“有马逸来，莫知其所由。”其後更岁故，亡马者得复之。是则修其弊如此，其气复能为狠耶？

夫政不明，则平不得施於气色笑语矣；法不清，则平不得信乎井闾市货矣。昔者周公之为政，处於相则天下平，处於东则一方平。今夏北一方也，得其平如此，岂在位者而知周公之道耶！乃籍所以於篇，以明善理云尔。


補遺卷二


宿莊念農河房作

竹枕支床臥不成，與頭曆落總無情。砧聲夜靜家家少，布被秋來漸漸輕。近水易看簾月落，朝東先見紙窗明。披衣急起將詩寫，遲恐茫茫百感生。

到江上送同年馮潛齋侍講，即次原韻

江口同年話別時，隔城敢問夜何其。瓊林宴罷分飛早〈（原注：君館選後即乞假尋親。）〉，南海雲深見面遲。春夢那堪談往事，白頭難定是前期。君歸若對羅浮月，好折梅花寄所思。

題解仲發秀才山莊卷子

不見詩人十五年，相逢彼此各華顛。披圖還是當時貌，細認丹青一惘然。

清涼山下夕陽斜，竹徑茅蓬處士家。我有隨園最鄰近，三春同看一山花。

一句新詩動相公，十年東閣坐春風。而今重過招賢館，酒賦琴歌夢未終。〈（原注：秀才以「多讀詩書命亦佳」之句為尹相國所賞，授館十年。）〉

要從四庫問三生，才得西歸又北征。我是南朝沈家令，衰年難別範安成〈（原注：君效力四庫館，又將赴補。）〉。

題沈秀才《洗硯圖》

伯時好洗玉，倪迂好洗桐。先生獨洗一片硯，所好與古將無同？先將取硯法，部居別白言其略。旋作《洗硯圖》，命丹青手相描摹。梧桐之陰五月涼，先生科頭意若忙。呼九硯來如賜浴，奚奴次第投滄浪。參之太史著其潔，此意毋乃通文章？我聞楮先生管城子，一齊大笑為君喜。硯上之塵尚且無，胸中之塵可知矣。

陶京山六十索詩

花甲筵開深柳堂，南都人祝魯靈光。我來高唱《蓬山曲》，三十三年話正長。

記訪江南第一仙，長安二月杏花天。只今尚有金台月，曾照當初兩少年。〈（君戊午科江南第一。）〉

江左飛鳧遇故交，琴堂幾度聽雲敖。只談風月無餘語，想見襟期華嶽高。

滇南循吏首相推，閩海歌聲遍草萊。誰料淵明家法在，種成五柳便歸來。

菟裘何處築牆東，天為安排一畝宮。絕好青溪起華屋，經綸重展水雲中。

月榭風廊高復低，垂楊飄蕩水亭西。玻璃窗隔三層望，就使神仙坐也迷。

仙鹿呦呦隔院嘩，古梅修竹自橫斜。今年應囑看園叟，添種蟠桃一樹花。

仙家夫婦有劉綱，同醉瑤台紫玉觴。月姊生辰春更早，樊英先拜又何妨。〈（夫人長先生五月。）〉

繞膝瓊枝繞砌蘭，一家風月慶團圓。晉陽刺史真純孝，為捧流霞暫掛冠

滄桑世事且休論，同看宮袍舊酒痕。長願香山兩耆舊，年年白髮說開元。

余以丁未年入泮，今又丁未矣，戲作重赴泮宮詩

記得垂髫泮水遊，一時佳話遍杭州。青衿乍著心雖喜，紅粉爭看臉尚羞。夢裏榮華如頃刻，人間花甲已重周。諸君可當同年看，替采芹香插白頭。

方次耘司馬遣朱郎饋食物，戲書其扇當軟腳錢

家住橫塘煙雨鄉，曾經歌曲唱《伊涼》。憐卿身似小楊柳，才別幾時如許長。

珍物分明海樣投，主人風義重千秋。笑儂頗有高瓊癖，欲把奴星當禮收。

題何蘭庭《紅袖添香圖》

不是騷人太不廉，青編紅袖一身兼。讀書要學燒香法，耐得工夫細細添。

匡床八尺夜橫陳，久坐渾忘枕上春。莫惹一雙紅袖怨，隔生休嫁讀書人。

太白樓

謫仙何處去？太白一星知。秋樹還披錦，江聲學詠詩。高樓離月近，平水過船遲。我欲先生借，長虹作釣絲。

立秋後二日張荷塘世講以詩問疾奉答兩章

五言佳句等長城，一紙傳來讀便驚。肯向山中詢白髮，可知心上有蒼生。通家人少交情重，循吏名高爵位輕。聽說訟堂無底事，吟聲才罷又琴聲。

非公不至宰官家，偏過君門必駐車。入座頻傾白墮酒，分甘遠惠綠沉瓜。（〈蒙惠西瓜。）〉風多暑帶將殘意，雨久荷開不斷花。料得張堪應含笑，今秋民有好禾麻。

張和

山中別業半依城，路僻林深鳥不驚。欹枕窗前聞澗落，杖藜腳底看雲生。榻因好客終朝設，身自辭官卅載輕。數與接談多近道，寸莛直許發鍾聲。

當初葉卜此移家，陌上圖書載幾車。作傳自緣彭澤柳，謀生人識五侯瓜。招尋難得心相印，篇什看來眼欲花。經月匆匆疏問訊，紛然案牘正如麻。

疊韻贈明府

難得詩人共石城，一回詩到一回驚。堂前案牘從容理，筆底風花傾刻生。丹桂心幽招隱易，碧梧秋老下階輕。衍波箋到挑燈誦，愈信《秦吟》是正聲。〈（公涇陽人。）〉

九世同居有幾家？爭禁民看使君車。〈（君九世同居，奉旨旌獎。）〉政如子產非操火，面類皋陶豈削瓜。此日弦歌方滿耳，他年旌節定開花。多君馳驛將詩改，心細還如一縷麻。〈（君嫌前詩起句未妥，遣一騎持箋來換。）〉

張和

寓公老傍石頭城，早有文章海內驚。白髮千莖如雪淨，洪談四座尚風生。暄妍檻外花光麗，陰翳簷端竹影輕。一語堪憑為頌禱，園亭世世讀書聲。

論交原是舊通家，門外來停問字車。欲把藏書倒筐庋，有煩留客具茶瓜。勞生難說心無雜，廢學空慚鬢已華。終擬相從聞道要，因依笑得比蓬麻。

三答

詩才久慕謝宣城，五接雲箋喜又驚。作吏如何耽此事？讀書緣本在前生。七條弦為鍾期奏，萬戶侯因張祜輕。莫道風塵無我輩，鍾山新有鳳凰聲。

翠微亭下野人家，幾度高賢駐小車。豈為後凋憐碩果，轉因不食愛匏瓜。兒童競捉初飛蝶，古佛偏拈已散花。倘得秋涼蘇老病，定來扶杖話桑麻。

四答

相離未隔一重城，兩月乖分夢亦驚。佳句得來勝珠玉，好官從古屬書生。才高自覺風雲闊，情重翻疑華嶽輕。連日清商吹到耳，滿天涼雨作秋聲。

敢把衰年鬥作家，戲隨佛法演三車。饞同束絜思胡餅，〈（君家作餅最佳，故思之。）〉恩感齊桓賦《木瓜》。雨引斷雲歸曲徑，風催老樹發孤花。陶潛樂事君知否？添種柴桑一畝麻。

五答

屢見珠璣落管城，紅箋飛下白雲驚。豈徒吏術堪千古，便作詩人也一生。燕寢風和鈴鼓靜，秦淮水漲畫船輕。何當手弄桓伊笛，閑坐青溪聽政聲。

我是南朝仲蔚家，年過三十早懸車。偶因見獵全忘老，敢說投瓊必報瓜？綠字喜逢青鳥使，白頭愁對紫薇花。一廛幸托神君庇，臥聽鄰姬夜績麻。〈（園中紫薇大開。）〉

六答

隨園已築受降城，露布傳來我又驚。諸葛祁山兵六出，遠公蓮社證三生。才如天馬行空慣，筆似蜻蜓點水輕。聽說輿台沾雅化，滿街嗬殿盡詩聲。

故人風義恤貧家，饋物前車接後車。〈（蒙兩賜點心。）〉月姊瓊酥團作餅，安期仙棗大如瓜。君真《白雪》高難和，我勸優曇少作花。牆上碧紗籠已滿，張顛珍重字如麻。

題實堂主人《雪灘鴻影圖》

人生所到如飛鴻，飄然而下過即空。但須留影記西東，方知某某為遊蹤。當今儒者有吾宗，觥觥束修行己恭。治經已追馯子弓，古文更學王荊公。與余道義相磨，三十餘載無異同。忽持木鐸來吳中，士林仰若泰華嵩。雪灘之旁半畝宮，先賢於茲張釣篷。石橋橫駕青天虹，枝枝楊柳搖春風。先生含笑常支筇，彈琴坐詠先王風。命丹青手描其容，寄索我句開心胸。我思韓孟本雲龍，勝地有此主人翁，何不相逐行傱々？灘上同酣酒百鍾，使我影亦常追從。可奈發禿形疲癃，心雖欲往興已慵。詩雖有盡意無窮，掩卷尚覺雲重重。

宣州道上遇孫敦夫太守作

己未正月，余寓孫牧堂翰林家，公子敦夫才七歲。別四十餘年，孫守宣州，而余遊黃海，突逢道中，奉贈二首。

五馬旌旗狹路逢，下車人忽問衰翁。為言四十四年別，可認當時七歲童。

居停那敢忘君家，春雨盈盈燭影斜。還借君家池上水，照儂初次插宮花。

題畫（有序）

庚辰二月二十八日，唁東陽公子之喪，代檢所藏書畫，得余舊贈補蘿高克明《神駿》一幅。未及十年，哭及兩世，不禁人琴之痛，為題數語，仍付童孫夢蘭收之。

記贈東陽畫，星霜未十年。今朝重過眼，兩世已黃泉。題墨痕猶濕，知音客盡捐。郎君才九歲，交付倍淒然。

將往揚州阻風宏濟寺，贈默默上人

入門修竹倚風翔，下界蘆花九點涼。海內雲煙留勝跡，中朝人物聚文章。江流萬古山僧老，潮打空城草木荒。半偈未留篷又轉，禪關回首正斜陽。

何須撒手問懸崖，仙佛原須絕代才。石幕勢吞高殿起，江帆影射畫堂開。阻風莫悵前程緩，失路方能福地來。累我一官塵幾寸，朝衫今日點蒼苔。

上方九十老支公，煉得容顏瘦鶴同。謁我但參鳩杖左，送人偏過虎溪東。誦經音韻江聲裏，入定神光水氣中。三萬六千回日落，問師親見幾回紅。

拾級攀梯不憚搖，公然耳目到雲霄。舟中夜夜東西笛，江上年年早晚潮。滿壁詩人多聚散，六朝老樹半蕭條。空桑爭道無留戀，何計揚州駐短橈。

為馬所驚補作（有序）

丙寅五月，余宰江寧，捕蝗七里洲，馬為野豕所驚，怒逸不止。余強勒之，馬竄入廢寺，門攔橫木，馬可入而馬上人必折頸以死矣，馬竟騰身而進。余私念死可也，如此慘，人必疑有隱慝焉。此念甫動，馬忽然止，若泥馬然，似有人擋之者。餘從容跨下，牽縛樹間。良久，輿從踉蹌而來。告以故，有驚喜泣下者。事隔四十載，痛定思痛，追作一首。

驚馬忽然止，宛如潮水平。眼前無性命，天上有神明。隱隱是誰救？蕭蕭向我鳴。阿誰到此際，能不憶平生！

讀《唐書》

人老氣衰則鍾情轉甚。唐明皇歸南內後，追念玉環依依不舍。作太子時起兵入宮，上官婉兒執燭親迎，以請睿宗監國表示劉幽求，劉為代請。度以常情，頗應寬宥，而帝不從，即斬旗下。其英武與晚年光景，絕不相侔，何也？

旗下三郎寶劍開，婉兒親自點燈來。奈逢龍子初飛日，了卻蛾眉首不回。

閨怨

分明共枕又齊肩，夢醒蘭衾冷半邊。急起挑燈探消息，兒夫私抱阿誰眠？

甘露

甘露聞奇禍，高天隕角星。麒麟無轡策，鷹隼有雷霆。夢為防秋隔，書因絕塞停。空山留馬跡，孤劍走龍庭。慮喪孫邛首，偏遭鄧艾刑。他時懷李牧，臨陣失甘寧。賀酒仇家飲，書詞海內聽。功高魂自壯，冤甚目難瞑。一代丹書議，千年野史亭。私情與公論，同付淚熒熒。尚有皋陶鬼，能空貫索囚。如何檀道濟，枉唱《白浮鳩》？鏖極皋蘭下，提歸讚普頭。修期馳露布，馬燧賀宸旒。半夜天星動，長城萬里休。五更聲未畢，三丈血先流。誰訟陳湯罪？空懷穀永憂。歐刀秦下相，草索漢涼州。黃雪飛炎海，紅霜淡早秋。傷心丞相議，真報郅支仇。

行役雜詠（有序）

乾隆元年，余才弱冠，赴粵西，一路賦詩甚多。六十歲編集，嫌其少作，盡行刪削。不料嘉慶元年六月，偶觀杭堇浦先生《詞科掌故》，載余詩文甚多，頗有可存者。因命阿通錄出，分入《補遺》。

男兒年二十，漸衰珠玉顏。況乃遠行役，風霜悴其間！看書未終卷，坐看白日還。所著一尺高，不供史家刪。勉旃崇事業，銀管長班斑。否亦煉玉液，金骨到仙寰。生人皆山水，且共耐清閑。

搖筆非搖槳，往往淩風雲。磨墨如磨劍，要使光采新。甘醞非吾好，苦吟情所欣。萬謀窘一字，迫如臨三軍。

南遊過楚江，西征臨越甸。當塗想分割，龍津憶征戰。或營酸棗台，或起明光殿。平畛開歌舞，危收組練。亡何歲月流，悲哉日如電。白骨埋荒煙，朱扃罷華宴。史冊尚流播，山川滅聞見。秦宮無遺瓦，漢苑少殘箭。黃雲自南飛，白日但西暝。闃寂窘遊志，衰颯窮遐眷。桑海不終朝，歎者凡幾遍。平生豪橫心，雖悟不得遣。

舟中遣懷寄諸同學

曩者氣不羈，束之恒怏怏。頗欲學史遷，遠遊恣豪宕。大江既失派，百川誰導漾？慨然投吾筆，飛劍淩逆浪。不圖舴艋登，剛逢江水漲。風曳舟如顛，雲樹同揖讓。偉哉山川勞，奸巧鬥新樣。朽木鬼魅形，野花兒女狀。怪石插天屏，砏然自辟創。披發列水陣，唐突與舟抗。拗怒怯鬼工，經營想天匠。乃藉草為茵，乃折松為杖。或將秦瓦搜，或把漢碑訪。朝愛碧鳥啼，夕驚漁曲唱。臥月如貼玉，背花勝挾纊。夜橫青山枕，曉揭白雲帳。精神交煙水，晷刻相搖蕩。魂夢入菰蘆，清氣亦來往。日月有根柢，乾坤空依傍。望遠誌多闊，曆險氣愈壯。只恨久織路，三月未入廣。喜近入巨河，吝價登小舫。已經蛟涎滑，兼之秋陽亢。屈曲柔腸骨，逼迫窮俯仰。年少不辳戚，路歧亦惆悵。豈為魯連書，射之解燕將；豈為昌黎書，投之唐宰相！悠悠世相嗤，區區天或諒。既肯將我生，自然好安放。遊子雖憔悴，故人應無恙。胡床或忘伊，南樓定憶亮。已為黃鵠遠，庶免鴬鳩謗。當歸莫相寄，遠誌苦無貺。魂飛親舍雲，目極天涯嶂。生平越鳥心，舉坐猶南向。

元日勾當公事，宿牛首叢雲樓作

作宦誰如我，新年肯看山。江城牛背外，歲月馬蹄間。客到日將晚，僧閑門未關。坐收諸景象，不放夕陽還。古塔淩南極，寒光射碧波。殿荒陰氣重，鍾老破聲多。碑碣星霜蝕，銅鈴風雨歌。茫茫煙霧裏，六代舊山河。四壁窗離地，三更月在天。風聲江欲近，佛語磬為傳。飛鳥鞋邊過，空樓樹頂懸。九州人事隔，醒醉總悠然。名山終欲別，官苦不如僧。浮世緣應了，行雲笑未能。采來新野菜，歸踏好春燈。兩眼蕭蕭冷，頭銜木是冰。

赴選長安滁州遇雪

我行滁州道，一車百夫扛。其時天雨雪，凍蠅亂打窗。一山青未了，一山白又忙。瓊瑤三萬丈，扇扇屏風張。如以玉剪刀，裁割青天方。荒荒江海霧，一色水銀光。僕夫與主人，麻衣無短長。瑟縮僵蠶影，掉擢黃泥漿。坐車如坐船，望店如望鄉。安得回馬首，還家醉千�。

（下缺）





朱太学邦宪四首

【会稽狱中访徐文长】

廿载神交意气同，相逢有泪洒阴风。

箯舆拟作五经笥，圜室今为一亩宫。

狱吏未能书牍背，侠徒那得载车中。

天王何日封三府，不使沉冤射白虹？

【荆轲】

匕首无功壮士丑，函封可惜将军首。

秦庭一死谢田光，社稷何曾计存否。

不知秦王环柱时，舞阳在前何所为。

当时太子不早遣，待客俱来应未知。

【寒夜集家兄园居有怀唐光禄三丈】

骑马冲寒共出城，一尊宵宴惬欢情。

棋声到树鸟不定，池影入窗人倒行。

林满清霜山更瘦，地留残雪月逾明。

天涯忽忆离群客，长乐闻钟梦未成。

【张左虞燕京惠诗却寄】

迅风激高云，朔雁正南翔。

良友在长安，寄我诗数行。

恍闻渐离筑，忽洒燕山霜。

肝胆两相照，然诺安能忘。

结辔尔优游，块处吾傍徨。

久挟三千牍，不共侏儒囊。

空射箭头书，无益聊城亡。

嗟嗟竟白头，蓬蒿泪沾裳。

丈夫抱远略，策名在疆场。

不知汉天子，曾复问冯唐。


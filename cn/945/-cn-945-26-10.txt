与秘阁钱少卿启

右某启伏审光奉圣恩荣升秘府恭惟庆慰窃以上帝藏书是开册府近臣侍诏爰设直庐所以裒集秘文讲求坠典复石渠之故事继炎汉之得人若非奇才岂膺是选少卿学士家传带砺身袭龟緺忠谨树勲吴芮早书於甲令积善余庆毕万独享於魏封而自更宿周庐入升环卫贞师北落不倚将军之尊袭爵东吴靡恃王孙之贵但絶编而嗜学常闭户而着书万里立功颇轻定远三都述赋高揖太冲一人深喜於同时九寺俄迁於少列以才望之充积果恩宠之便蕃太仆奉车方钦於贵盛秘书内阁旋直於深严用旌稽古之功尤洽当仁之论眷惟职业素所藴崇校石室之遗编伫分四部侍柏梁之高宴即赋七言然陪清跸之游更献从臣之颂梁园旨酒居客右以无疑谢砌苍苔代王言而在即适增欣拚遽辱缄题仰承谦退之私何胜勤厚之意感激慙愧不任下怀


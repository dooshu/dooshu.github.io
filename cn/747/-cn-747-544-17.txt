○壁书飞白萧字记

壁书“萧”字者，梁侍中萧子云之书也。韩晋公领浙西之岁，得于建业佛寺，置之南徐官舍，函以屋壁，俯瞰座隅。及晋公入赞庙，启于私第，朱方官吏，候其代者，完葺旧府，圬墁故堂。吏人以壁字昏蒙，方以垩帚涂上。时故殿中李侍御士举为部从事，以晋公翰墨，代无等俦，自获壁书，施榻于下。耽玩研味，略无已时。士举重焉，绐而方得。及士举府除职停，寓壁字于小吏之舍。至甲申岁，士举为江西从事，通好江淮。时李评事约盛阅图书，以示寮友，士举方以壁字言于座中，李君因而求之。士举云：“得卿皇象、羊欣、萧纶真草各一帖，大郑画屏一扇，即辍与之。不尔，当自持去。”李君富于图书，酷好遐异，遂以所求三帖并法士画屏一扇易焉。后十余日，壁书自吴负来，士举于道病卒。

向若李君不阅雅迹，士举不言此书，即壁字为朽壤于小吏之家，逸品绝前贤之迹。固知兴亡继绝，后不乏人；工极艺精，中必有物。加以子云与国同姓，所书“萧”字，圜卷侧掠，体法备焉。信曩贤之妙门，实后代之茂范。其飞白书起于蔡中郎（蔡邕待诏门下，见役者以垩帚成字，心有悦焉，归而为飞白书。汉末魏初皆以题署宫阙），其后张敬礼、王逸少、子敬并称妙绝，子云曲尽其法。欧阳率更云：“萧侍中飞白轻浓得中，如蝉翼掩素。”其为前贤所重如此。嗟乎！景乔此书，今访天下绝矣，惟此“萧”字，在乎旧都。三百年间，竟无颓圮，俾后人传授，似阴有保持。余与李君寓家南徐，邻而友善，获睹妙迹。感其将坏，晋公出之；方绝之迹，李君维之用征其事，故以“萧”字志之。








○與內閣吏兵諸先生第五書 【 牧地牧軍】

清地募軍文冊、差官奏繳、監牧之政、二事為先顧茲政初舉、僉謂草塲為土人占據巳久、決不可復、必復之、恐激土達之變、而總制秦公、尤主是議、某熟知此中情狀。恐喝搖撼。乃其故習。不足深卹。懋簡練事之官。分投清理。憑據籍冊。盡得其實。徐諭土人。聽其赴愬。分豁。改委。它官覆勘。凡辭有可指。及情有難堪者。稍稍還之。奏疏中所謂寧虧牧地之額。不敢失眾庶之情者此也。至再至三。其情巳盡。其辭已屈。然後樹立封界。查核牧地得手處正在緩于奏報酌量審實使物情不駭而後乃無動搖分地授軍。地有定額。軍有定止。草塲既復。人情亦安向之羣咻眾鬨者。今何如哉。至于募軍之令初下。任耳者習于往歲延寧招募之弊。間生疑議。殊不知積年逋逃。勢既不能驅之復業。而盜賊奸宄皆此輩為之。將來貽患不細。今收集以歸之官。官獲其用。彼安其役。門攢戶合而力不孤。什伍團結而官可考。固未嘗取諸見在有用之人而貽損此益彼之誚也疏中亦略及此、誠懼傳聞之失真聽察之難憑、故嘵嘵云耳、若以為自衒伐、豈某之志、亦豈明執事之所以見待者哉、大抵天下之事。在見之真。行之果。若狥流俗之論。則無可為者矣。


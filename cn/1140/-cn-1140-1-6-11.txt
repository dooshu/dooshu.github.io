房季子墓志铭

兵部尚书郎三原房氏兴公状其季弟发公之行以属施子曰嗟吾季弟之不永不获见君子也然尝好君文词愿假之铭以纾吾痛焉季弟年十三补博士弟子学使者井公目以神童自读书啸咏外无他嗜慕凡两隽省试皆以一二字被放不为戚且廷桢兄弟三人而先大人患难疾病始终惟季弟侍左右其事为独难当明末先大人自太原迁驾部归里时李自成盗据关中吾父冒锋刃入都谋灭贼季弟请从母氏以年少不可泣对曰大人将死国子少不从奚生为遂衣败絮裹餱粮为小黄冠以往夜抵黄河阻贼不得渡乃从涉洛水蹑王屋武功太白诸山蒲伏行数干里甲申四月闻国破君殉先大人北向号哭絶粒数日季弟亦不食叩头流血以死谏即吾父子俱道死谁知者先大人始一强食隐忍岁余归卧病会当路徵访耆旧有司敦促就道严甚余与仲弟奔走都会陈病状是时母孺人巳先逝吾父疾甚其奉汤药亡废离惟季弟一人在与间行从患难时等向微季弟则吾父几不得有子矣言及此呜咽流涕君讳廷祥字发公生崇祯己巳二月二十八日年四十五以康熙癸丑十月二十二日卒娶中丞焦公女亡子仲氏孝亷廷祚以少子椿子之初襄父母葬事即庐墓侧读书贯穿羣籍尤喜史学余力为诗有手録诗书词赋凡二十四卷藏于家葬在某山之原房自唐为着姓曾祖讳时用隐德不仕祖讳东昺以太学仕冀州考讳建极明辛未进士历官兵部车驾司主事贼闯?京师忧愤卒乡人义之私谥贞靖先生母刘孺人举三子君最少世称房季子云铭曰

无位而贵不子而祀惟多艰以孝友用永章于来世

学余堂文集卷十九







学余堂文集卷二十


钦定四库全书

学余堂文集卷二十

翰林院侍读施闰章撰

墓志铭


○命皇帝巡边诰

先王省方，所以观风设教；圣人顺动，所以刑清甿服。故叶时同律，《虞典》之常道；乔岳翕河，周《诗》之盛德。自王风不竞，兹礼遂亡。两汉本朝，有时於迈，三国以降，日不暇给。我皇家开元首出，十代重光，寰宇大宁，车书无外。文祖神宗之德，洽於人心。考祥展义之规，昭於国典。朕祗若丕构，寅奉庆灵，夙怀箕颍之心，取遂汾阳之志。皇帝天锡英武，神与聪明，纯孝极於安亲，大功深於济代。自陟元后，实总朕师。时政益明，彝伦攸叙，而边甿遐阻，藩服悠旷。式慰来苏之怀，实允卜征之义。加以顷年边将，授任或乖，师律以亏，军威不振。今盛德在水，元冥御辰，天道成於积阴，王制崇於大阅。皇帝宜顺时巡狩，亲幸边陲，掌图修考事之仪，典乐具陈《诗》之礼，西洎河塞，东疏燕朔，望秩名山，肆觐群后，休农问老，誓师训卒。其有牧州典郡，功施于人，杖节拥旄，隐若敌国者，当崇进律之赏，加以分麾之命。若郡政不举，军令莫修，聚敛苛细，侵削战士者，宜明兹典宪，肃以天诛。然后七萃腾装，三军按节：合符釜山之典，览轩帝之遗风；勒骑单于之台，践汉皇之故事。使阴山罢祲，大漠无尘。其供帐所资，储拟之费，皆令有司支备，不得烦人。


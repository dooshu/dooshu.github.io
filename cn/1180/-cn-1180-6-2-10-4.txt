答凌洋山辞馈助


承教，以孤辞禄守制，特捐俸以助不给，深荷厚情。但孤自念受事以来，四方馈遗，虽已概却，然于一二相知，间有量受者。今则虽至相知者，亦不敢领，非以自绝于长者也。念孤今日暂留，但以被君父非常之恩，艰巨之托，不得不弃家捐躯以图报称，非有利于天下也。故上不受公家之禄，下不受朋友之馈。惟赤条条一身，光净净一心，以图国家之事，而不敢一毫有所希冀，庶于鄙心乃安耳。

盖圣人之行，或远或近，或去或不去，归洁其身而已矣。伊尹一介不取，故身犯天下之大不韪，而人不以为非。诸葛孔明言：“臣死之日，不使家有余财，廪有余粟，以负陛下。”孤虽不肖，窃愿为之执鞭焉。若独辞公禄以沽名，而又受私馈以自润，上欺其主，内欺其心，孤不敢为也。辱在心知，故直吐其愚，万惟垂谅。






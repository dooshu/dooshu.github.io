○平仄换叶

词家以入声作平，前人已详言之，其实不始於词。穆天子传云：“白云在天，邱陵自出。道里悠远，山川间之。”是出应读如池。亦有以平声作上去二音者，如滕子京临江仙前起云：“湖水连天天连水。”下连字应读如敛。又如杜寿域渔家傲云：“疏雨才收淡净天。微云绽处月婵娟。寒雁一声人正远。添幽怨。那堪往事思量遍。谁道绸缪两意坚。水萍风絮不相缘。舞鉴鸾肠虚寸断。芳容变。芳容变。好将憔悴教伊见。”宋人渔家傲调均用仄叶，此词上用淡两月不，两上声两入声字以代平声，则所叶四平声俱应应读作仄声方协。亦不自词家始，蔡邕郭有道碑上云：“几行其招，下协保比清妙。”是招应读如照。至杜白二家诗中，拌读如判，十读如谌，琵读如别，茫读如奔，尤难悉数。故陈西麓日湖渔唱中往往平仄换叶，如昼锦堂，宋词俱用平韵，而易以仄叶。祝英台近、永遇乐、绛都春，宋词俱用仄叶，而易以平韵。渡江云均於换头第四句叶一仄韵，而一阕全用平叶，一阕全用入声。西麓深於词者，应如何移宫换羽而後不相凌犯，其法惜已不传，近人以意揣之，仿为新声，恐未必合耳。


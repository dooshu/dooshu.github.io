15


滕文公问曰：“滕，小国也。竭力以事大国，则不得免焉[1]，如之何则可？”

孟子对曰：“昔者大王居邠，狄人侵之。事之以皮币[2]，不得免焉。事之以犬马，不得免焉。事之以珠玉，不得免焉。乃属其耆老而告之曰[3]：‘狄人之所欲者，吾土地也。吾闻之也：君子不以其所以养人者害人。二三子何患乎无君，我将去之。’去邠，逾梁山[4]，邑于岐山之下居焉。邠人曰：‘仁人也，不可失也。’从之者如归市[5]。或曰：‘世守也，非身之所能为也，效死勿去。’君请择于斯二者。”


【注释】

[1]免：幸免。

[2]皮币：裘皮衣和缯帛。

[3]属：会集。耆（qí）：六十岁曰耆。

[4]梁山：在今陕西乾县西北。

[5]归市：拥向集市。归，趋向。市，集市。

【译文】

滕文公问道：“滕国，是一个小国。尽心尽力地侍奉大国，仍不免于被大国欺侮，怎么办才行呢？”

孟子回答说：“从前太王居住在邠地，狄人侵犯他。他用裘衣和丝绸去求和，没有用。用好狗和名马去求和，没有用。又用珍珠和宝玉去求和，仍没有用。于是召集起老人们对他们说：‘狄人所想要的，是我们的土地。我听说过：君子不拿用来养人的东西害人。你们何必害怕没有君主呢？我要走了。’于是离开邠地，翻过梁山，在岐山之下建立了一个城邑定居下来。邠人说：‘真是一个仁德的君主啊，我们不能失去他。’跟随他的人像赶集一样。有人说：‘先人世世代代守住的基业，并不是自己能擅自处理的，宁死也不能离开。’希望您在二者之中选择一个。”






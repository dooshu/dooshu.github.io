庚辰除夕大雪时在越署


其一


积雪层阴禹甸中，苍茫云海度飞鸿。
上才授简思梁苑，侍女藏钩忆汉宫。
地远金门惭月俸，年过骑省畏春风。
西清玉树垂垂发，满眼琼瑶路不通。

其二


蓬莱东望海天开，此夕登临一举杯。
黯澹千山迷涧壑，空明万户敞楼台。
官梅岁晚将谁寄，神燕春寒故未回。
迟暮已违招隐赋，独怜无客剡中来。





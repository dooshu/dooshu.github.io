为吴王谢责赴行在迟滞表





《通鉴》：天宝十四载十二月，安禄山以张通晤为睢阳太守，与陈留长史杨朝宗将胡骑千余东略地，郡县官多望风降走，惟东平太守嗣吴王祗、济南太守李随起兵拒之。郡县之不从贼者，皆依吴王为名。十五载二月，上以吴王祗为灵昌太守、河南都知兵马使。三月戊辰，吴王祗击谢元同，走之，拜陈留太守、河南节度使。五月，太常卿张垍荐夷陵太守虢王巨有勇略，上征吴王祗为太仆卿，以巨为陈留谯郡太守、河南节度使。至德二载十一月，张镐率鲁炅、来瑱、吴王祗、李嗣业、李奂五节度，徇河南、河东郡县，皆下之。其赴行在，疑在征为太仆卿时事。《汉书》：征诣行在所。颜师古曰：天子或在京师，或出巡狩，不可豫定，故言行在所耳。《三辅黄图》：行在所，天子以四海为家，不以京师宫室居处为常，则当乘车舆以行天下，车舆所至，奏事皆曰行在。《独断》：天子所在曰行在所。《十六国春秋》：天子以四海为家，故行曰乘舆，止曰行在。



臣某言：伏蒙圣恩，追赴行在，臣诚惶诚恐，顿首顿首。[一]臣闻胡马矫首，[二]嘶北风以跼顾；[三]越禽归飞，恋南枝而刷羽。[四]所以流波思其旧浦，[五]落叶坠于本根。[六]在物尚然，矧于臣子。

[一]《齐东野语》：今臣僚上表所称“诚惶诚恐”及“诚欢诚喜，顿首稽首”者，谓之“中谢”、“中贺”，自唐以来，其体如此。盖臣某以下，略叙数语，便入此句，然后敷陈其详。



[二]《古诗》：“胡马依北风，越鸟巢南枝。”《水经注》：胡马感北风之思，遂顿羁绝绊，骧首而驰。晨发京城，食时至敦煌北塞外，长鸣而去。扬雄《甘泉赋》：“仰矫首以高视兮。”刘良注：“矫，举也。”



[三]潘岳《寡妇赋》：“马悲鸣而跼顾。”刘良注：“跼顾，跼顾盻不前也。”



[四]潘岳诗：“徒怀越鸟志，眷恋想南枝。”梁简文帝诗：“衔苔入浅水，刷羽向沙洲。”



[五]张协诗：“流波恋旧浦。”



[六]张骏《东门行》：“休否有终极，落叶思本茎。”



臣位叨盘石，[一]辜负明时；[二]才阙总戎，[三]谬当强寇。驽拙有素，[四]天实知之。伏惟陛下重纽乾纲，[五]再清国步，[六]慜臣不逮，[七]赐臣生全。归见白日，死无遗恨。

[一]《韵会》：“叨，滥也。”《汉书》：高帝王子弟，地犬牙相制，所谓盘石之宗也。



[二]《韵会》：“孤，负也。”毛氏曰：“孤负之孤，当作“孤”，俗作“辜”，非。



[三]《隋书》：总戎塞表，胡虏清尘。



[四]卢思道《孤鸿赋序》：“才本驽拙，性实疏懒。”



[五]范宁《谷梁传序》：“周道衰陵，乾纲绝纽。”《疏》曰：“乾纲者，干为阳，喻天子；坤为阴，喻诸侯。天子总统万物，若纲纪众纽，故曰乾纲。绝纽者，纽是连系之词，诸侯背叛，四海分崩，若纽之绝，故曰绝纽。”



[六]《诗·大雅》：“国步斯频。”朱子注：“步，犹运也。”



[七]《广韵》：“愍，怜也。慜，聪也。”二字异义，世多以“愍”作“慜”，非是。



然臣年过耳顺，风瘵日加。[一]锋镝残骸，劣有余喘。[二]虽决力上道，[三]而心与愿违。贵贪尺寸之程，转增犬马之恋。[四]非有他故，以疾淹留。

[一]郭璞《尔雅注》：“今江东呼病曰瘵。”



[二]《广韵》：“劣，弱也，少也。”



[三]《陈书·高祖纪》：决力取之。



[四]曹植《上责躬应诏诗表》：“不胜犬马恋主之情。”



今大举天兵，扫除戎羯。[一]所在邮驿，[二]征发交驰。臣逐便水行，难于陆进，瞻望丹阙，心魂若飞。惭坠履之还收，[三]喜遗簪之再御。[四]不胜涕恋屏营之至。[五]谨奉表以闻。

[一]《韵会》：“羯本地名，上党武乡羯室也。晋匈奴别部居之，后因号胡戎为羯。”



[二]《说文》：“邮，境上行书舍也。”“驿，置骑也。”一云步传为邮，马传为驿。



[三]《新书》：楚昭王与吴人战，楚军败，昭王走，而履决背而行，失之。行三十步，复旋取履。及至于随，左右问曰：“王何惜一踦履乎?”昭王曰：“楚国虽贫，岂爱一踦履哉!恶与偕出，勿与俱反也。”自是之后，楚国之俗，无相弃者。



[四]《韩诗外传》：孔子出游少原之野，有妇人中泽而哭，其音甚哀。孔子使弟子问焉。曰：“夫子何哭之哀?”妇人曰：“向者刈蓍薪，亡吾蓍簪，吾是以哀也。”弟子曰：“刈蓍薪而亡蓍簪，有何悲焉?”妇人曰：“非伤亡簪也，盖不忘故也。”



[五]《广雅》：“屏营，佂伀也。”《国语》：屏营傍偟于山林之中。《后汉书》：“夙夜屏营，未知所立。”盖言惶惧之意。后人表笺言激切屏营，正是此义。






书邓尉山志后

邓尉吴之名山也前此未有志沈君润卿始为之读者谓其详赡得体非苟作也余少时尝一游兹山今二十年矣间者再至虽岩壑之胜不殊而梵宇荒落顿异畴昔其间幽栖邃构往往为势家所据而长松古梅揃伐殆尽问之山僧云苦更赋繁重鬻以偿逋负矣余闻而怃然比得君志读之则往时秀杰深迥之观犹歴歴在目为之太息不能已抑盛衰相寻固物理之常未足深论余独慨夫横政亟行而人力之日单竭也虽浮屠氏自谓修出世法者犹不能一日安其居以保其所有矧夫齐民者邪君子即是编以考其废兴之故可以占时政焉不徒观游之细而已而君所为区区纂辑意亦有在于斯乎故书其后以俟夫观民风者録焉丙申端阳日


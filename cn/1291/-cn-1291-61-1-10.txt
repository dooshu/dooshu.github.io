【别鹤操】

〖别鹤操者。商陵牧子所作也。牧子娶妻五年。无子。父兄将欲为改娶。妻闻之。中夜惊起。倚户悲啸。牧子闻之。援琴鼓之云云。痛恩爱之永离。因弹别鹤以舒情。故曰别鹤操。后仍为夫妇。〗

将乖比翼兮隔天端。山川悠远兮路漫漫。揽衣不寐兮食忘餐。

（《诗纪》云。《古今注》无三兮字。揽衣作揽衾。〇敦煌石室唐写修文殿《御览》残卷。《书钞》百九。《类聚》九十六。《白帖》六、二十九。《御览》九百十六有序无辞。朱文公校昌黎集别鹤操注。崔豹《古今注》。《乐府诗集》五十八引《古今注》。《诗纪前集》四。〇逯案。今本琴操有叙无辞。盖此书乃后人辑缀而成。故致遗漏。今据《古今注》及《乐府诗集》补入之。）


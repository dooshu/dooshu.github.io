◇与武陵王纪书

皇帝敬问假黄钺太尉武陵王：自九黎侵轶，三苗寇扰，天长丧乱，獯丑凭陵，虔刘象魏，黍离王室。朕枕戈东望，泣血西浮，殒爱子於二方，无诸侯之八百，身被属甲，手贯流矢，俄而风树之酷，万恨始缠，霜露之悲，百忧继集，扣心饮胆，志不图全。直以宗社缀旒，鲸鲵未剪，尝胆待旦，龚行天罚，独运四聪，坐挥八柄。虽复结坛待将，褰帷纳士，拒赤壁之兵，无谋於鲁肃，烧乌巢之米，不访於荀攸，才智将殚，金贝殆竭，傍无寸助，险阻备尝，遂得斩长狄於驹门，挫蚩尤於枫木。怨耻既雪，天下无尘，经营四方，专资一力，方与岳牧，同兹清静。隆暑炎赫，弟比如何文武具僚，当有劳弊。今遣散骑常侍、光州刺史郑安忠、指宣往怀。（《梁书·武陵王纪传》）


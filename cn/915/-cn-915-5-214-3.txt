◇白理

昔百里奚贤秦穆公，欲干之。穆公好牛，奚因赁官以养牛，蹄上乘肉三寸。公使禽息行牛。息入言之，公不信，怒息后言之，公又怒，吏曰：「再怒其主，罪当使守门。」公出游登车，禽息跪而请之曰：「夫养牛者，愿君忽忘也。」公乃问百里奚，曰：「臣之所长，非养牛者也，乃养民也。」公视牛察之，乃知贤人也，遂与同车而出，谢禽息。息曰：「所以不死者，君未知客也。今已知之矣。」乃触门而死。（《艺文类聚》九十四，《御览》八百九十九）


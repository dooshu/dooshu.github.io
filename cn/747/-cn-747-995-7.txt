○大唐故范氏夫人墓志铭

夫人姓范，讳如莲花，怀河内人也。洎中行佐晋，张禄相秦，滂著大才，煜称良史，英声茂阀，奕世存焉。高祖预、祖义慎、父元琛，并才韵卓荦，风调闲雅，慕梁竦之平生，恐劳郡县；咏陶潜之归去，遂乐田园，由是冠冕陵迟。夫人因为平人也，凝脂点漆，独授天姿，妇德女功，不劳师氏。始以色事朝请大夫、行河内县令、上柱国琅琊王升次子前乡贡明经察，送深目逆，调切琴心。昔温氏玉台，愿投姑女；汉王金屋，思贮阿娇，方之宠焉，未足多也。而夫人犹自谓桃根卑族。碧玉小家，每惊齐大非偶，能用鸣谦自牧，举事必承先意，服勤尝不告劳，而王公感夫区区，他日益重，虽名齐衣帛，而宠实专房。粤以天宝三载闰二月十四日，因（阙一字）覆疮中风，终於河内之私第，春秋载卅七。即以其（阙一字）岁次甲申四月甲午朔十六日己酉，葬於大行之阳原。礼也。烈烈哀挽，垒垒孤垄，将惧为陵，庶存刊石。铭曰：

长夜穷泉兮一闭千年，云谁之思兮令淑歼焉。巫岫云没兮河阳花死，地久天长兮空存女史。


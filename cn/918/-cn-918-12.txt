◆庶政部一

总论

条陈兴革

访拿蠹棍

申饬铺逓

严缉私贩

承审钦件

额外杂办

申报灾伤

○总论

夫州县司牧一方、其地方之利弊政事之张弛与夫文饰观瞻。爱惜生命罔论巨细纤悉皆当留意经营一利兴、地方便受一事之福、一务举、政理一端之绩。若其期会簿书、勤劳鞅掌。遂谓吾事已毕。此外无关考成不复置念。辟之缮室者。厅事阶除。为宾客接见之地。勤施丹艧髹采以博华美之观。而私寝燕闲之居。庖湢牲牢之舍。任其欹倾渗漏而不之恤一旦梁摧壁压。主仆受伤。牛羊遭殒其为厅事阶除之美。岂能独存。而更邀宾客之一顾乎。故勤其大者。不可忽其小。全乎巳者。尤必及乎物。苟惟大之克勤。而小或弗虑。巳之是究。而物不为图、夫事有因其小而适以害其大所谓一星之火。可以燎原仁有及乎物而正以修乎已所谓一念之善。可以格天。为政者、于大小巳物之间。所当兼务以求福利乎民。毋致如缮室者之有待于摧压可也。至于为绩为善。岂所敢自计乎鸿今于庶务畧举十余条、皆其利弊张弛、观瞻生命、所当留意者、由是类推之又在　质侯敷治勤民无已之盛心尔


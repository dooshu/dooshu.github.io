124　過失可微辨而不可面數　子路喜聞過不諱人面數


儒行云：「其過失可微辨，而不可面數也。」子路喜聞過，善人能受盡言。如諱人之面數，則面諛之人至，而曾子不當三數子夏矣。事見檀弓。以是爲剛毅，焉得剛？故程子案：程氏遺書第十七伊川。謂「游説之士，所爲誇大之説」。

【元圻案】禮記集説一百四十七：吕氏大臨曰：「『其過失可微辨而不可面數也』，此一句疑尚氣好勝之言，於義理有所未合也。所貴於儒者，以見義必爲，聞過而改也，何謂『可微辨而不可面數』？待人可矣，自待則不可也。子路聞過則喜，孔子幸人之知過，成湯改過不吝。推是心也，苟有過失，雖怒駡且將受之，況面數乎！」






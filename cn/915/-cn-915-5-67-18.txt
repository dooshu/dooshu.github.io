◇荐新议

按旧典，天子诸侯，月有祭事，其孟则四时之祭也。三牲黍稷，时物咸备。其仲月、季月，皆荐新之祭也。大夫以上将之以羔，或加以犬而已，不备三牲也，士以豚，庶人则唯其时宜，鱼雁可也。皆有黍稷。《礼器》曰：「羔豚而祭，百官皆足，太牢而祭，不必有余。」羔豚则荐新之礼也。太牢则时祭之礼也。《诗》云：「四之日其蚤，献羔祭韭。」周之四月，则夏之二月也。月令仲春，天子乃献羔开冰；季春之月，天子始乘舟荐鲔；仲夏之月，天子乃尝鱼，咸荐之寝庙，此则仲春季月荐新之礼也。（《通典》四十九）


常武

六章，章八句


首章讲：宣王自将以伐淮北之夷，诗人作此以美之。曰：人君之御夷有大法焉，有大本焉。法在取乱而侮亡，本在耀德不观兵。今我天子之北伐成功，深有得于此矣。





赫赫明明，王命卿士，南仲太祖，太师皇父。

赫赫，尊严也。明明，光明也。卿士，皇父之官。太祖，始祖也。太师，皇父兼官。吾王愤淮夷之乱，为自将之举。其当时所命以董师者，果谁人乎？但见纶音涣发，赫赫明明。王所命之卿士，乃谓南仲为太祖，官太师而字皇父者焉。盖以世臣之家，文事武备皆其素谙，太师之位尊官重望，足以服人耳。





整我六师，以修我戎；既敬既戒，惠此南国。

整，简选。六师，天子大军。修，治也。戎，兵器。敬，不慢。戒，戒惧惠，顺也。南国，指淮夷诸国。命之云何？以六师所以从行也，则整之；使士卒之辨治以戎事，所以制敌也，则修之。使器械之精好，而其具已预矣。又必既敬焉，无有怠慢之心；既戒焉，无有轻忽之念，而其本以得矣。所以然者，盖以淮夷倡乱，而南国为之不宁，故今之治军戎而敬戒者，正欲除淮夷之乱，以惠此南方之国耳。钦哉！皇父无废朕命，是其亲命皇父以董其师者如此。

二章讲：





王谓尹氏，命程伯休父：

尹氏，即吉甫。程伯，周大夫。然军士既有皇父以统之，不可无司马以副之也。于是王谓掌策命之官尹氏者，使之命程伯休父为司马焉。盖必彼此协谋，斯能万全以取胜；左右赞襄，斯能克敌以成功焉耳。





左右陈行，戒我师旅。

行，行列。戒，誓告。命之云何？以师旅不戒，恐其失律而于纪也，则左右陈其行列而誓戒之，俾我师我旅不愆于步伐之法也。





率彼淮浦，省此徐土。

率，是循。省，是察。徐土，徐州之土。以徐土不省，恐其滥及于无辜也，则使之率彼淮浦之地而省徐土焉，惟渠魁者歼之，而胁从者则赦之不治。





不留不处，三事就绪。

三事，居处三农之事。绪，事业。然师之所处，荆棘生焉，又必罪人既得，即班师而归，无久留而处于彼，使三农之事，得以就绪可也。钦哉！休父无废朕命，是其策命休父以副其师者如此。

三章讲：军士既备，王遂将之以行。





赫赫业业，有严天子。

严，是威。但见威灵之振，赫赫其甚显；气势之张，业业其甚大。而若是可畏者，盖以天子自将，故其威之可畏有如是耳。





王舒保作，匪绍匪游。

王，王师。舒，是徐。保，是安。作，是行。绍，是纠紧。游，遨游。斯时也，王师始出，舒徐安行，固不失之纠紧也，亦不失之遨游也，惟率其常度而已。





徐方绎骚。震惊徐方，如雷如霆，徐方震惊。

绎骚，是连络骚动。然而先声所在，徐方之人已连络而骚动，震叠而惊惧，有如雷如霆之作于其上。而徐方之震惊如是也，是王师未至而威之可畏如此。

三章讲：





王奋厥武，如震如怒。

及其既至乎徐也，王之威武奋扬，有如雷霆之震怒。夫固足以发舒华夏之气，而寒淮夷之胆矣，岂特如闻风之绎骚震惊而已哉？





进厥虎臣，阚如虓虎。

进，鼓而进之。阚，奋怒貌。于是进厥虎臣以布列也，则忠愤激烈，阚然如虓虎之雄，是将帅以天子之怒为怒者也。





铺敦淮濆，仍执丑虏。

铺，是布其师。敦，是集其阵。仍，是就。丑，是众。陈其师旅于淮浦也，则厚集其阵，而有仍执丑虏之势，是士卒以天子之怒为怒也。





截彼淮浦，王师之所。

截，是截然不可犯意。斯时截然淮浦之地，实惟王师所陈之所矣。宁复有情乱而负固者哉？是王师既至，而势之难犯如此。

四章讲：以王师之无敌言之。





王旅啴啴，如飞如翰，如江如汉，如山之苞，如川之流。

如飞如翰，此句状其疾。如江如汉，此句状其众。如山之苞，此状其静之不可动。如川之流，此状其动之不可。但见大权统于天子，而六师为之张皇，以师旅而啴啴，而众盛焉。自其应变之速，从事之敏也，则如飞如翰，何其疾耶！自其步卒之众，骑士之多也，则如江如汉，何其盛耶！其敛而静之也，则如山之苞，其静不可扰也。其进而动之也，则如川之流，其动不可御也。





绵绵翼翼，不测不克，濯征徐国。

绵绵，不绝。翼翼，不乱。不测，不可知。不克，不可胜。濯，是大。其部伍联属，绵绵而不绝焉；行列整肃，翼翼而不可乱也。攻则敌不知守，守则敌不知攻，而其几之密也不可测也。以攻则无不胜，以守则无不固，而其锋之锐也不可克也。以此万全之师，濯征徐方之国，有不战，战必胜矣。

五章讲：然王之服远，岂特恃兵威之盛已哉？





王犹允塞，徐方既来。徐方既同，天子之功。

王犹，如言王道。允，是信。塞，是实。来，是闻风而来。同，是同心而来。功，是平夷之功。良由王道之大，正身以率物，眊眊乎实德之孚，由中以达外，凿凿乎实事之布。是以至诚所感，徐方则既来，日切服从之愿，徐方则既同，众致归附之诚。若此者，以为资六师之勇，则非勇之所能怒；以为资士卒之力，则非力之所能致。其既来而既同者，皆由于王犹之允塞，实惟天子之功也。





四方既平，徐方来庭。徐方不回，王曰还归。

平，安宁。庭，是来朝。回，是违。且天子之所以有此行者，正为淮夷之乱四方故耳。以今四方则既平，而叛涣者息矣。徐方则来庭，而稽首称藩矣；徐方则不回，而倾心向化矣。班师而归。吾王于此乃曰：吾之自将，正欲省徐土以惠南国也。今来同，则徐土靖而南国惠矣。岂可久处以妨农事哉？于是班师而旋归，庶乎武之不黩矣。

夫诗人于宣王之伐淮北也，始著其兵威之盛，终归其王道之大，其亦美不忘规之意也与？






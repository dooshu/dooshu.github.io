○日五色赋（以“日丽九华，圣符土德”为韵）

德动天鉴，祥开日华。守三光而效祉，彰五色而可嘉。验瑞典之所应，知淳风之不遐。禀以阳精，体乾爻於君位；昭夫土德，表王气於皇家。懿彼日升，考兹礼斗。因时而出，与圣为偶。仰瑞景兮灿中天，和德辉兮光万有。既分羲和之职，自契黄人之守。舒明耀，符君道之克明；丽九华，当帝业之嗣九。时也寰宇克清，景气澄霁。浴咸池於天末，拂若木於海裔。非烟捧於圆象，蔚矣锦章；馀霞散於重轮，焕然绮丽。固知畴人有秩，天纪无失。必观象以察变，不废时而乱日。合璧方而孰可，抱珥比而奚匹。泛草际而瑞露相鲜，动川上而荣光乱出。信比象而可久，故成文之不一。足使阳乌迷莫黑之容，白驹惊受彩之质。浩浩天枢，洋洋圣谟。德之交感，瑞必相符。五彩彰施於黄道，万姓瞻仰於康衢。足以光昭前古，照临下土。殊祥著明，庶物咸睹。名矫翼，如威凤兮鸣朝阳；时藿倾心，状灵芝兮耀中圃。斯乃天有命，日跻圣。太阶平，王道正。同夫少昊，谅感之以呈祥；异彼夏王，徒指之而比盛。今则引耀神州，扬光日域。设象以启圣，宣精以昭德。彰烛远於皇明，乃备彩於方色。故曰惟天为大，吾君是则。


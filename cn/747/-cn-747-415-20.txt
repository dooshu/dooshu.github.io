○贺岁除日太阳不亏表

臣闻惟德动天，其应如响，日月交会，数之常也；交而不蚀，德所感也。伏见有司奏，今日午正後七刻，太阳初亏，未正後三刻复满者。是日也，高天无云，太阳不掩，讫於申酉，光彩逾明，万宇同瞻，百物协庆。伏以圣人者，合天地以为德，与日月以为明，当亏而不亏，明足见矣；当应而遂应，神不欺矣。伏惟陛下德本於孝，动由於礼，勤俭以厚下，宽仁以爱人。忧庶政而疚怀，求众善如不及，行之於下土，升闻於上帝。无远不届，感而遂通，一人有庆，三光荐祉。昔唐虞至化，而星辰不孛，日月不蚀，以今方古，千载同贶。大礼元辰，在於明发，俯逼惟新之运，弥彰不掩之祥。人事天心，何其允协，潜辉散彩，愈曜於朱城；丽景临空，转明於黄道。凡在生类，同知圣猷，无任踊跃之至。


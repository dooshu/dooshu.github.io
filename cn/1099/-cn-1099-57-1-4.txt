○軍務疏 【 軍務】

一增騎兵、今近京衛分、保定真定等三十四處、遠者不過千里、近者三五百里、分班上操、共五萬六百餘員名、各軍戶下、多有餘丁、乞差文武大臣、并科道臣臨各衛于丁多之家、選一丁壯徤者為馬軍、優免二丁津貼、給與中上馬匹、并軍裝什物、委總兵官都督御史專一往來提督、就彼差操、不必輪班赴京、仍于本衛推舉指揮一二員、陞職把總、降下戰陣圖式、俾之悉遵京營號令、每三九月一次令把總官率領赴京比較、不出十日遣還、仍令科道官暗行訪察、有縱私者懲治之。則近畿可得精騎數萬。一整步伍、每見官軍出征、分派有司、備車以為齎載。而各營軍士。亦舁鹿角隨之以行。人民不勝勞擾。軍士先受疲弊。今擬每步隊製造人推小車六輛。比今街市所用者稍加寬大。每輛可載九人資裝。止用二人推輓。其七人散行。更番相代。行則為陣。止則為營。止以鐵索鉤連下立木樁支拄。車前張布為盾。畫為猊首。遠望則如城壘。近攻以固人心。一舊例每隊五十五人、弓箭手三十、?鎗手各十、旗鎗手三人、各具腰刀一、今隊伍言軍器自取便利。請復舊制而增損之。步隊用神鎗手十。牌刀手各五。藥箭強弩手十。司神砲及舁火藥者八。雜用者七。自古長技。無過強弓勁弩。近來營陣止有弓而無弩。夫弩之為器。自古以為中國長技。其比弓為易。每隊仍用藥箭強弩手以復古制。一舉將才、今武臣中定西侯蔣琬彰武伯楊信修武伯沈煜遂安伯陳韶、皆年富力強、才識可取、馴致老成、必為偉器、其次有如守凉州都指揮趙英、肅州署都指揮王裕、漕運參將都指揮袁佑、陝西都指揮林盛仇勝馬昭、或屢經戰陣、或久任邊方、或知夷情虗實或識兵家利鈍、乞敕多官計議、將琬等量加陞擢、或管府事、或典戎機、卒有緩急、使之防禦、仍敕在廷文武大臣、各舉所知、如非其人、連坐舉主、一去姦民、大盜之起。常隱於小姦。小姦不除。必至于大盜。今有不逞之徒。農不能力勤稼穡。商不能懋遷有無。士不能習句讀。工不能精技藝。依憑佛教、假名善友、繪畫無形質之像。講說無根抵之言。愚人易惑而難曉。邪說易入而樂從。男女聚觀。蠱惑人心。致使軍士習于見聞。溺于流俗。手執干戈而口誦經呪。一人唱佛、眾人齊和、有酸楚悽惋之聲。無剛強敢勇之志。近者荊蜀叛逆皆此輩為之。乞行禁約。以作士氣。以除姦人。


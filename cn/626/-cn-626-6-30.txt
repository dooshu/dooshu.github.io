冯通判惟敏八首

【禽言六首】

凤凰不如我，竹实醴泉真琐琐。何不委形浊世中，飞鸣饮啄无不可。凤凰不如我。

得过且过，风雨冥冥巢欲堕。饱暖当时不自知，炎凉此日方参破。得过且过。

归去乐，荒烟一望山花落。夜月原头血吻新，斜阳枝上声如昨。声如昨，长相语，微禽丁宁或可据。兽蹄鸟迹难久游，故国关山不尔御。不知尔家乐不乐，只是此中风雨恶。吾非有翅不能飞，唤尔醒时吾亦归。

报谷报谷，透犁好雨夜来足。不愁田中恶草多，但愿年年风雨和。夜来雨急风声恶，闻道村南一尺雹。老翁归来语老妻，村中报赛烹鸣鸡。

豁开沟沟水，东西流麦场。碡磟声渐急，黄犊横奔汗如泣。重云叆叇四望集，顷刻那能辨原隰。天之未雨沟不开，枝头啼鸟为谁哀。

向前还好，可惜今年种田少。早知今年胜去年，即死不卖山南田。欲向灵禽频借问，禽言昧远惟知近。能知岁事报阴晴，不知官租重与轻。

【闻柝】

野柝鸣沙岸，渔灯照白波。

凄凄风不定，隐隐夜如何。

历乱乡心碎，依微客梦多。

江声还自击，展转动悲歌。

【上巳日作时落第客京师】

三月三日东风恶，满城桃李都摇落。

乍随飘扬入重云，还自低回委深壑。

长安道上东复西，曲江池边路转迷。

飞空不解作红雨，著土岂得为香泥。

风声如雷尘如墨，行道之人长太息。

春光犹有三之一，千树万树无颜色。

花开花落会有时，抵死不分狂风吹。

但愿周流御沟水，宁辞远别上林枝。

溟濛澒洞满天地，仓皇未识东君意。

不遣红英点翠苔，玉阶那得留余媚。

君不见昨日花开枝叶青，折来插之双玉瓶。

画堂不省红尘到，袅袅花气芬中庭。

又不见楼头小妇深闭门，晨起竟日寂无言。

卷帘欲放飞花入，扑面惊沙总断魂。


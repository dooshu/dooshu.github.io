○代武肃王钱Α谢赐钱券表

臣Α言：伏承恩旨，赐臣金书铁券一道。恕臣九死子孙三死者，出於睿眷，形此纶言。录臣以丝之劳，赐臣以山河之誓。镌金作字，指日成文。震动神祗，飞扬肝胆。伏念臣爰从筮仕，逮及秉麾。每自揣量，是何叨忝。行如履薄，动若持盈。惟忧福过祸生，敢冀慎初获末。岂期此志，上感宸聪，忧臣以处极多虞，虑臣以防闲不至，遂开圣虑，永保私门。勖以功名，申诸带砺。虽君亲属念，皆云必恕必容，而臣子为心，岂敢伤慈伤爱。谨当日谨一日，戒子戒孙，不敢因此而累恩，不敢乘此而贾祸。圣主万岁，愚臣一心。臣Α诚惶诚恐稽首顿首。


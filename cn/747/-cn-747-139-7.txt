○第三疏

臣闻《书》曰：“明德慎罚，惟刑之恤哉！”《礼》云：“为上易事，为下易知，则刑不烦。上多疑则百姓惑，下难知则君长劳。”夫上易事，下易知，君长不劳，百姓不惑。故君有一德，臣无二心。上播忠厚之诚，下竭股肱之力。然後太平之基下坠，康哉之咏斯隆。当今道被华夷，功高宇宙，无思不服，无远不臻。然言尚於简文，志在於明察，刑赏之用，有所未尽矣。夫刑赏之本，在乎扬善而惩恶。帝王之所以与天下为画一，不以亲疏贵贱而轻重者也。今之刑赏，未必尽然。或屈伸在乎好恶，轻重由乎喜怒。遇喜，则矜其情於法中；逢怒，则求其罪於事外；所好，则钻皮出其毛羽；所恶，则洗垢求其瘢痕；瘢痕可求，则刑斯滥矣。羽毛可出，则赏斯谬矣。刑滥，则小人道长。赏谬，则君子道消。小人之恶不惩，君子之善不劝，而望治安刑措，非所闻也。

且夫暇豫清谈，皆敦尚於孔老；威怒所至，则取法於申韩。直道而行，非无三黜，危人自安，盖亦多矣。故道德之旨未宏，刻薄之风尚扇。夫上风既扇，则下生百端。人竞趋时，宪章不一。稽之王度，实亏君道。昔州犁上下其手，楚国之法遂差；张汤轻重其心，汉朝之刑以弊。以人臣之颇僻，犹莫能申其欺罔；况人君之高下，将何以措其手足？以圣之聪明，无幽微而不烛，岂神有所不达，智有所不通哉？安其所安，不以恤刑为念；乐其所乐，遂忘先笑之变。祸福相倚，吉凶同域。唯人所召，安可不思？顷者责罚稍多，威怒微厉，或以供帐不赡，或以营作差遣，或以物不称心，或以人不从欲，皆非致理之所急，实乃骄奢之攸渐。是知贵不与骄期而骄自致，富不与奢期而奢自来，非徒语也。

且我之所代，实在有隋。隋氏乱亡之源，圣明之所临照。以隋氏之府藏，譬今日之资储；以隋氏之甲兵，况当今之士马；以隋氏之户口，校今时之百姓，度长比大，曾何等级？然隋氏以富强而丧败，动之也；我以贫寡而安宁，静之也。静之则安，动之则乱，人皆知之，非隐而难见也，非微而难察也。然鲜蹈平易之途，多遵覆车之辙何哉？在於安不思危，治不念乱，存不虑亡之所致也。昔隋氏之未乱，自谓必无乱；隋氏之未亡，自谓必不亡，所以甲兵屡动，徭役不息。至於将加戮辱，竟未悟其灭亡之所由也，可不哀哉？

夫鉴形之美恶，必就於止水；鉴国之安危，必取於亡国。故《诗》曰：“殷鉴不远，在夏后之世。”又曰：“伐柯伐柯，其则不远。”臣愿当今之动静，必思隋氏以为殷鉴，则存亡治乱，可得而知。若能思其所以危，则安矣；思其所以乱，则治矣；思其所以亡，则存矣。知存亡之所在，节嗜欲以从人。省畋游之娱，息靡丽之作。罢不急之务，慎偏听之怒。近忠厚，远便佞。杜悦耳之邪说，甘苦口之忠言。去易进之人，贱难得之货。采尧舜之诽谤，追禹汤之罪己。惜十家之产，顺百姓之心。近取诸身，恕以待物。思劳谦以受益，不自满以招损。有动则庶类以和，出言则千里斯应。超上德於前载，树风声於後昆。圣哲之宏规，帝王之盛业，能事斯毕，在乎慎守而已。

夫守之则易，取之实难。既能得其所以难，岂不能保其所以易？其或保之不固，则骄奢淫佚动之也。慎终如始，可不勉欤？《易》曰：“君子安不忘危，存不忘亡，治不忘乱。是以身安而国家可保。”诚哉斯言，不可以不深察也。伏惟陛下欲善之志，不减於昔时，闻过必改，少亏於曩日。若能以当今之无事，行畴昔之恭俭，则尽善尽美，固无得而称焉。


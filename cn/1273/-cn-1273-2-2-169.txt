重过台南道署忆自丁亥入署读书文酒之会极盛至园亭新筑唱和之作裒然成册觅旧梦而难忘思坠欢之莫续用前净翠园即事诗韵赋寄维卿师时师方入觐将南还也　十二首


重摛残锦笑邱迟，春去园林客赋诗。谁识替花惆怅意，再来不必落红时。

花竹清幽退食庐，满堂宾从借诗娱。太平风雅公卿事，不独年来海上无。

阄诗局散谜停猜，移镇鸾章日下来。燕子花前寻旧主，满天风雪梦金台。

分廉记办筑园钱，杜句亲书署院前。自送朝天严仆射，诗人零落去西川。

佳句王郎茧出盆，海涛声断醒诗魂。空镌夕照亭生印，冷对东风忆受恩。王贡南有“夕照亭生”印章。

高台吟眺海云寒，幕府人多客自单。铁马金戈谈往事，筹边曾侍倚阑干。

亲将东野许诗鸣，传唱花前烛影明。一自江村归去后，梦回惊听晓钟声。

锦袍银烛罢登场，示病空山觅扁仓。枉费三书传北雁，谈诗人卧海珊堂。师于春间屡书速赴北，以病未行。

鸿指重重印已过，海天怀旧感偏多。使君应返朝天节，官舫银灯出潞河。

画堂重展蜀笺红，玉诗鸣大海东。写出芙蓉人镜笔，一时都算出群雄。唱和诗闻师令刘伯崇殿撰书悬厅事；刘，师婿也。

漫诮银合笑铜钉，七字铃圆句细听。佳话诗钟新署榜，吟花休问露香亭。斐亭即露香亭故址。

海滨欢喜得恂留，移节仍居江上头。为问满堂豪翰在，可能高会再千秋。






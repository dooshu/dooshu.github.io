○四皓从汉太子赋（以“俱出山中，共辅明德”为韵）

夏黄绮季，角里园公。抗迹君臣之外，潜身商洛之中。高帝搜扬，竟不归於北阙；储皇摇动，皆来卫於东宫。汉之初也，凤辇情乖，龙楼恩失。将谋废嫡以立庶，欲易黄裳而元吉。吕後忧深，留侯计密。且曰四人可致，一匡永逸。洎安车奉迎之後，当丹亭侍宴之日。森尔离立，皤然间出。似八公而少半，疑五老而无一。高皇问曰：从者谁乎，安得鹤氅斯众，霜髯与俱。乃言曰：臣等质同蒲柳，景迫桑榆。是商岭卧云之士，皆秦朝避世之徒。邦无道则隐，邦有道则愚。上曰：自朕之兴，待贤而用。顾朝廷之未治，念先生之所共。昔何远迹，不为率土之臣；今乃辱身，尽作承华之从。对曰：陛下扫荡寰宇，秦降楚平。未有称臣之意，惟闻慢士之名。太子则卑谦守节，柔顺利贞。理有承圣，斯宜继明。臣等惟义所在，非道不行。虽蹈夷齐之洁，更无伊吕之情。故得随鸡戟之差肩，向龙墀而接武。星星於朝行之列，济济於王人之伍。帝曰：空劳逋客，来抚藐尔之孤；可谢周人，已有良哉之辅。既而问安之位克定，肥遁之心共还。其来也鹤集丹陛，其去也云归故山。懿夫出彼岩峦，成兹羽翼。一则免扶苏之危，一则祛献公之惑。谁知惠帝立而刘祚安，乃采芝公之德。


○春雷赋（以“符珍纪元，天地作解”为韵）

惟圣作义，先天授人；惟天辅德，启圣无亲。故我皇齐七政，协三辰。化孚大麓，道畅经纶。是以庆集天宝，祥开地珍，法威刑於震，效生植於阳春。鸿名既增，睿历伊始。当涣汗之初发，听春雷之肇起。将克宣阳，罔忒时纪。导达万萌，震惊百里。南山望远，乘雨气而方来；长门听深，象车声而未已。若降在下，如飞在天。郁重电而虺虺殷高楝以阗阗。作解群物，扬灵上元。启春和於蛰户，兆农庆於丰年。若乃势猛陵空，声雄出地；形未迁而必肃，政不戒而潜至。浑浑其象，含四气於一朝；其威，警千官於庶位。及夫荟蔚云卷，烟埃稍廓，馀云既稀，厉响不作。摅残怒於平野，转轻音於峻阁。来虽莫制，必先戒而後臻；去则何言？知劝善而惩恶。是故知圣人御气立极，居贞体元。灾攘不令，祉降攸繁。岂与夫震庙为凶，方知展氏之慝；雹灾莫御，乃讯申丰之言。则有抱影穷居，在阴向隅。虽倚楹而有得，终弃室以思濡。进道则望深知已，观光而业谢冥符。感雷之布泽，思自达於通衢，（脱解字一韵）。


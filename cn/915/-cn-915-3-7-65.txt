◇敕让赵充国书（神爵元年）

皇帝问后将军，甚苦暴露。将军计欲正月乃击罕羌，羌人当获麦，已远其妻子，精兵万人，欲为酒泉、敦煌寇。边兵少，民守保不得田作。今张掖以东粟石百馀，刍藁束数十。转输并起，百姓烦扰。将军将万馀之众，不早及秋共水草之利争其畜食，欲至冬，虏皆当畜食，多藏匿山中，依险阻，将军士寒手足皲瘃，宁有利哉？将军不念中国之费，欲以岁数而胜微，将军谁不乐此者！今诏破羌将军武贤将兵六千一百人，敦煌太守快将二千人，长水校尉富昌、酒泉侯奉世将若、月氏兵四千人，亡虑万二千人。赍三十日食，以七月二十二日击罕羌，入鲜水北句廉上，去酒泉八百里，去将军可千二百里。将军其引兵便道西并进，虽不相及，使虏闻东方北方兵并来，分散其心意，离其党与，虽不能殄灭，当有瓦解者。已诏中郎将，将胡越亻次飞射士、步兵二校，益将军兵。今五星出东方，中国大利，蛮夷大败。太白出高，用兵深入敢战者吉，弗敢战者凶。将军急装，因天时，诛不义，高下必全，勿复有疑。（《汉书·赵充国传》）


○三邊四鎮圖序 【 三邊四鎮】

夫陜西迤邐三邊、而建列鎮以守之、曰延綏曰寧夏、日甘肅、曰固原、是以鎮東由黃甫川以至於定邊營一千二百里。定邊營乃西接寧夏花馬池。由花馬池以至於橫城三百二十里。橫城亦寧夏之堡。而達諸黃甫川。共一千五百二十里皆在黃河之內邊墻外悉為河套矣。套長幾二千里。橫自墻距河。遠者八九百里。及六七百里。近者二三百里。餘惟黃甫川八九里爾。川南焦家坪。兩岸夾山。氷先合後泮。及娘娘灘羊圈子渡口。交冬水涸。故胡虜每二三年或四五年大舉。自坪或灘或渡口以入套。馳而蹂躪焉。害斯延矣。又每年遣零騎三四千。或六七千。伏林逐草。住牧不絕也。是以套中之虜。無歲無之。由橫城渡河而西。是為鎮城。由鎮城之鎮遠關二百四十里中衛四百里是在黃河之外賀蘭山紆徐而遶之山之後虜時住牧。警屢至焉。又由鎮城渡河而東。則入靈州以至於韋州三百四十里。韋州南接固原預望城以至于固原鎮城三百里。由固原出靖虜蘭州又七百三十里河州九百二十里。是又皆在黃河之內。往往套中之虜。秋由花馬池潰墻而入。山後之虜。冬由靖虜衛踏氷而入。則臨鞏凉慶諸郡縣。皆驛騷矣。由蘭州渡河西出莊浪。以至于甘州鎮城一千二百里。又至于肅州嘉峪關六百里。共一千八百里。又皆在黃河之外西海刺刺山江零口有虜寇。土魯番天方西域有回夷。西寧莊浪革咂章咂等族有番落。然則酒泉浩舋之間。環而居者。孰非犬羊之穴乎。况山後之虜。由蘆塘松山而入者。又數數然也。是故延綏鎮一千二百里寧夏鎮一千二百里。甘肅鎮一千八百里。共五千六百里。邈乎遐矣。古之言兵者曰地利。曰地機。又曰知戰之地者可千里而會戰。先是四鎮有圖可閱也。但緣邊地勢本長亘而括之以方相聯而乃析之。是以觀者或病爾。比因軍督、戰、出入塞域、即其所至、而按堵之、所未至者、則詢於將官什五、乃總衍為圖、疆塲比次、延袤不絕、凡營堡疏密、斥堠遠近、城塹高深、山谷險易、道路迂直、與河之內外、山之前後、境之東西、及虜所往來出沒之衝、罔不具載、庶幾籌邊君子、揆敘形勢、申固封守、有所考焉、且俾元戎甲士、於是乎揣山川沮澤之形。計險阨遠近之利。執通掛交隘之機。或畫地而屯守。或處高而待敵。或塞隘而遏突。或衝隙而破圍。或倍道而輒戰。或馳間而掩擊。或迂途而至誘。或夾阜而張奇。或依谷而設伏。凡所以據險峻防。審勢計勝。以阨彼虜之吭。笞其背斷其右臂而制其命者。哲然而不迷矣。禮職方氏掌圖辨物。周其利害。况邊服利害而可不知乎。此圖之不可已也。

皇明經世文編卷之二百三十二終








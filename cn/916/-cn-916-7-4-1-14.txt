【陆平原极羁宦】

储後降嘉命。恩纪被微身。明发眷桑梓。永叹怀密亲。流念辞南ㄛ。衔怨别西津。驱（《文选》作驰。六臣本注云。五臣作□丘。）马遵淮泗。旦夕见梁陈。服义追上列。矫迹厕宫臣。朱黻咸髦士。长缨皆俊民（《文选》作人。）契阔承华内。绸缪逾岁年。日暮聊总驾。逍遥观洛川。（本集误作州。）殂殁（《文选》作徂没。六臣本注云。五臣作役。）多拱木。宿草凌寒烟。游子易感慨。（《文选》作忾。六臣本注云。五臣作慨。）踯躅还自怜。愿言寄三鸟。离思非徒然。（○同上）


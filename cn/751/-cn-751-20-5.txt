蝶恋花

谁道闲情抛弃久。每到春来，惆怅还依旧。日日花前常病酒。不辞镜里朱颜瘦。　　河畔青芜堤上柳。为问新愁，何事年年有。独立小桥风满袖。平林新月人归后。

此首写闺情，如行云流水，不染纤尘。起两句，自设问答，已见凄惋。“日日”两句，从“惆怅”来，日日病酒，不辞消瘦，意更深厚。换头，因见芳草、杨柳，又起新愁。问何以年年有愁，亦是恨极之语。末两句，只写一美境，而愁自寓焉。


◎刘熙

熙，字成国，北海人。（北海属青州部，故伏滔《青楚人物论》以刘成国为青士有才德者。）官位未详。有《谥法注》三卷，《释名》八卷。（案：《后汉·文苑·刘珍传》，「撰《释名》三十篇，」盖别有一书，或珍创始，而刘熙踵成之也。《隋》、《唐志》作刘熙撰，不书官位。今所见旧刻本，或题安南太守，或题徵士。《隋志》《大戴礼》注梁有《谥法》三卷，后汉安南太守刘熙注」，则旧刻本亦有所据，然恐不确。唐调露元年始改交州总管府为安南都护府，前此交趾并无安南之称。近人或云当作南安，亦不确。南安本汉天水，东汉改为汉阳。《续志汉阳郡》注补引《秦州记》「中平二年，分置南安郡，魏为广魏，晋为略阳，其地属凉州刺史部」，而刘熙久居交州，陈寿言之再四。《蜀志·许慈传》「师事刘熙，建安中自交州入蜀」；《吴志·韦曜传「见刘熙所作《释名》，信多佳者」；《程秉传》「避乱交州，与刘熙考论大义，遂博通《五经》；《薛综传》「少避地交州，从刘熙学」。计熙在交州，值献帝初年，或先士燮为太守，殆未可知，然不当称安南。其为徵士，亦不见于史，故皆不从。又案：《后汉·光武十五王传》别有刘熙，建安十一年嗣琅邪王；《魏志·刘馥传》「馥孙熙，嘉平六年嗣建成乡侯。姓名偶同，非即其人也。）


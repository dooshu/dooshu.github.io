○唐故豫州刺史魏君碑

公讳叔瑜，字思瑾，曰魏氏，钜鹿曲阳人也。考太师郑文贞公，致君皇极，配神清庙，故祖德胄系，叙於太宗之先碑矣。公生育庆绪，天然炳胎教之姿；少长德门，日用成躬率之化。性盘於孝友，习狃於礼乐，俯仰中则，从容蹈道。加以专精好古，旁通多艺，圣人之所志，闻一而反三；君子之所能，举十而知九：与同生琬，知名当代。始以门资补左千牛，转洛州司兵司议郎职方郎中太子洗马，出为怀州长史，历庆、慈、仪、豫四州刺史。春华к於两宫，时雨零於四郡：观风之使，所在声闻；变雅之老，到今遗咏。其年，春秋五十有一，终於豫州，葬於旧域；夫人太原王氏焉，礼也。议者以公不避强御，有昭子之政事；不为皎厉，有康子之隐德；虚已尚贤，有文侯之乐善；重诺分急，有信陵之高义：人鲜有一，况兼四乎！公赋入封君，妹归帝子，车马无戚之盛，衣服有儒者之节：俭而得礼，富而无骄，此盖奉先之素履也。公善於草隶，妙绝时人，以笔意传次子华及甥河东薛稷，世称前有虞、褚，後有薛、魏，此又贻训之馀美也。嗟夫！公学埒向、歆，操齐固、变，若天假三寿，朝登六事，则郑之桓、武可寻、汉之韦、平一揆。而年近知命，位止方州，落鹏翼於半霄负天之力莫展；顿龙媒於局路，追风之势斯毕：九原不作，谁将与归？二子献、华，追完先德，俾余作颂，以尉罔极。铭曰：

昂昂豫州，毓粹含道。钦若古训，思文烈考，於穆烈考。维国之师。公承丕构，思皇缵之。发轸台阁，风流荣问。建麾千里，泽滂四郡。位未充德，命不遂才。彼苍孤善，谓之何哉？子孙必复，邱封永久。穆如清风，振芳厥後。


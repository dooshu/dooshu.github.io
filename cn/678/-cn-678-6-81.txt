大覺禪師乞還山

大覺璉禪師，學外工詩，舒王少與游。嘗以其詩示歐公，歐公曰：「此道人作肝臟饅頭也。」王不悟其戲，問其意，歐公曰：「是中無一點菜氣。」璉蒙仁廟賞識，留住東京淨因禪院甚久，嘗作偈進呈，乞還山林，曰：「千簇雲山萬壑流，閑身歸老此峰頭。慇懃願祝如天壽，一炷清香滿石樓。」又曰：「堯仁況是如天闊，乞與孤雲自在飛。」


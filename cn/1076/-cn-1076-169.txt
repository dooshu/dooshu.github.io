卷一百六十九

钦定四库全书

历代名臣奏议卷一百六十九

明　杨士奇等　撰

选举

宋高宗建炎四年赵元镇上奏曰臣访闻湖南北及江东西诸路帅守往往阙人行在侍从除台谏外止有綦崈礼汪藻两人近汪藻在假不出而郎官百司局务多差外官权摄昨虽有旨召谢克家等又皆散在四方不能即至亦不闻再行催促不唯国体卑弱无以示天下缓急大事何所谘访邦家以得贤为基而人主以任贤使能为职固不可缓也今帅守有阙欲自外除授则多以事不行或不知居止所在欲自行在遣行而又阙人如此远方憔悴之民何所赴愬去岁渡江之初首颁明诏许左右司郎官已上各荐二人其间以才能擢用者固多有之臣愚欲乞依去年体例诏台谏及左右司郎官已上各荐二人令所在州差人结劵限三日彂赴行在审察赐对随才任使仍令执政大臣同共采择在外侍从虽在谪籍别无大过而政事才学实可用者广行召擢庶几间有来者以备献纳论思之职

元镇又上奏曰臣窃惟士之失职责在朝廷比缘国步艰难例不得调有势援者堂中择阙而寒远坐受困弊陛下灼见其事已令措置尽还部阙士大夫方有赴调之期无不忻快然臣闻参选之人多被沮抑既无案籍稽考则法令随事变更吏得因缘为奸而以书铺为假手之地故一人参选谓之铺例者不下数十千至如召保官之类费尤不赀参选已如此况注拟邪臣以谓宜令吏部裁定保官之数如行在职事官一员用本司印状许保尽参选注拟诸事仍饬吏部长贰戒励书铺毋得妄生沮抑过为侥求倘致士人词讼即送所司?治如此则参选之士稍无留难以称陛下优恤寒远之意其他常行禁饬条法更宜明加申戒牓示施行

绍兴二十二年右谏议大夫林大鼐言国初常参官皆得举人不限内外亦无员数南渡之初恩或非泛人得侥幸有从军而改秩者有捕盗而改秩者有以登对而改秩者今朝廷无事谨惜名器惟荐举一路贪躁者速化廉静者陆沈今欲取考第员数增减以便之增一任者减一员十考者用四十二考者用三十五考者用二如减举法须实历县令不得仍请岳祠其或负犯殿选自如常坐士有应此格者行无玷缺年亦蹉跎无非孤寒练习安义分之士望付有司条上以弭奔竞

二十九年闻人滋奏请凡在官历任及十考以上无公私罪虽举削不及格许降等升改或疑其太滥则取吏部累年改官酌中之数立为限隔举状年劳参酌并用於是下其议中书舍人洪遵给事中王曦亮等上议曰本朝立荐举之法必使历任六考所以迟其岁月而责其赴功必使之举官五员所以多其保任而必其可用今如议臣所请则有力者惟图见次无材者苟冀终更出官十余年可以坐待京秩此不可一也今欲减改官分数以待无举削者则当被举之人必有失职淹滞之叹此不可二也京官易得驯至郎位任子之恩愈不可减非所以救入流之弊此不可三也夫祖宗之法非有大害未易轻议今一旦取二百年成法而易之此不可四也臣以为如故便

三十一年礼部侍郎金安节奏言熙宁元丰以来经义诗赋?兴离合随时更革初无?制近合科以来通经者苦赋体雕刻习赋者病经旨渊微心有弗精智难兼济又其甚者论既并塲策问太寡议论器识无以尽人士守传注史学尽?此後进往往得志而老生宿儒多困也请复立两科永为成宪从之

绍兴间张浚上议曰设官分职本以为民故圣人视勤劳之大小命品秩之高下非有功於民不在选也监司守令於民最亲者也今皆号为冗官及瓜而去则乞怜於人莫有顾者彼文词巧丽亲旧推荐期岁之间可致清要兹岂不倒置已甚乎呜呼求天下之士於言语文采之间臣知其无以得真贤矣况夫推荐者之不公耶後世坐庙堂秉枢要而於安危之机治乱之理百姓之情财用之源甲兵之事矒然不晓者无他用之无其道也继自今以往可不知所戒哉

江西安抚制置大使李纲上言曰臣伏覩二月九日手诏以太阳有异氛气四合令中外侍从之臣遵前後诏书各举能直言极谏之士一人将诹以过失次第施行用承天意有以见陛下克谨天戒思闻谠言销弭变故以助中兴之运甚盛德也臣窃考西汉举贤良文学之士详延于庭如董仲舒公孙弘晁错之徒不过对策一篇指明时政得失至本朝设贤良方正能直言极谏科始有进卷及试六论乃对廷策其六论题杂出於经子史注疏之间所以求卓识洽闻之士号为制科其得人如富弼张方平夏竦皆致宰辅其次如钱易钱明逸孔文仲武仲苏轼苏辙兄弟之流皆为名士论议有补於国家然制科之举贯穿古今汪洋浩渺非强记博识积以岁时未易能?其业所以朝廷近年复置此科未有应令者无足怪也今者陛下以天变之故诏中外侍从之臣遵前後诏书各举能直言极谏之士臣深虑有司拘以进卷六论牵制举者难於得人无以仰副陛下咨访阙失寅畏天戒之意臣愚欲望圣慈特降睿旨将今来所举直言极谏之士与免进卷六论秖令对策于廷仍於制策内许其展尽无隐庶几忠言嘉谟得以上闻其进卷六论自以待应科目之士天下不胜幸甚翰林学士周麟之上奏曰臣闻文章经国之大业体尚不一从古而然故论世者以是识风俗之盛衰观人者以此别材智之远近犹所谓见礼闻乐而知德政不可不察也西汉二百年名儒鸿生锋起间作雍容揄扬着録于後则炳然与三代同风唐有天下文亦三变至於美才辈出嚅哜道真反刓剗伪薰醲涵浸然後天下化之粹然一出於正何其盛哉我国家恢儒右文列圣一揆取士之制不过曰经义诗赋然或偏?而独举或两存而并行或兼用而通试三者所向虽异及夫得人则奏赋擅塲者无不精其能谈经析理者靡不辏於奥累朝名臣悉繇此出致治之美固已远迈前世仰惟皇帝陛下躬天纵之资恢复古道优入圣域犹且博览经史左右艺文孜孜不倦至其躬御翰墨发为宸章云汉昭回光被万物古帝王莫能跂及裁诗乐以侑禋祀则十三篇极风雅之妙记损斋以明鉴戒则数百言皆道德之辞若此之类殆不可殚举士生斯时亲得圣王为之师此千载一逢也臣伏见昨降明诏用经义兼诗赋合二者之长以作成多士永为定制可谓善矣今肄业之士服勤有年秋试不远臣愚欲望圣慈申饬儒官奨劝士类戒志尚之不一革文体之未纯母好高以异论相矜母因陋以陈言自蔽母泥迃僻之习而失其正毋纵浮靡之说而溺於夸坯冶一陶圣风云靡将见四方俊茂试于有司者无不丕应徯志咸知以体要为宗文弊既除而文格益胜用之以黼黻一代羽翼六经实斯文之幸也

高宗时李光乞荐举武臣状曰臣伏准绍兴五年三月六日勅中书门下省依臣僚奏请铨量郡守监司遴选县令及检会绍兴元年十一月十九日手诏令内外侍从官以上监司帅臣各举所知限半月具奏有以见陛下虚心求助之意可谓切矣然臣顷任行朝职事官已尝应诏今陛下所求益广中外荐者纷纷而文学之士峩冠博带布列中外者固已足用初无乏材之患昔叔孙通之归汉从弟子百余人乃专言诸壮士进之或以为言通曰汉王方蒙矢石争天下诸生宁能鬭乎故先言斩将搴旗之士若通知时务矣今夷伪凭陵中原版荡此陛下驭雄材虎将以制天下之时臣之所荐不敢复言文士臣累任守臣窃见诸路武士多流落失所其间人材少壮弓马趫捷武艺絶伦者甚衆朝廷既未尝録往往散在诸军无以自拔或委盗贼不能自新甚可惜也臣愚不敢指名论荐欲望圣慈特降睿旨令诸路州军广行招收其间虽无武艺而通晓兵机能料敌制胜或造作攻守之具各为一科令监司帅守按试保明发赴枢密院量才擢用庶几韩彭之徒或为时而出不胜幸甚

监察御史刘行简上劄子曰臣窃惟陛下侧身修行克自抑畏布德行惠赖及四方自即位至今星纪一周天始悔祸区宇革心归我舆图休兵息民既有成约中兴之功未有高焉者也然而智者於此窃有惧焉何也惧朝廷有一朝之喜而忘忧畏也而况经理之初事亦多种未易槩举若军储民食之有无河防边境之备御既不可预计而逆度亦未可悉举而并行是必知其所谓而後图之传曰廊庙之材非一木之枝帝王之功非一士之略则储蓄人才以备任用岂得不为先乎矧陛下已降赦令加惠新复郡县之民将有以大慰其心蠲税租寛戍役固理之所不免然则经费所出实在牧民御衆之官顾安得不择使智使愚使功使过在兹时矣臣愚欲望圣慈特降明诏令内外侍从监司守臣各举所知才堪任剧忠不辞难者不限员数咸以名闻命有司籍记之以次除用其有以瑕纇坐?与异时侥幸冒进之徒苟有才能亦在所举观其後效如有显劳随事旌擢若不改悔复为奸利则终身?之庶几人人知劝以赴事功有以助成经理之政

行简又上奏曰臣窃惟在外之官赋政烦剧深察民隐莫急於县令総按群吏风动列城莫要於监司二者不可不择明矣臣谓朝廷有选择之名无选择之实何也陛下圣德宽隆忧民深切顷降诏旨令内外侍从官多举材堪县令者二人谓县令不可不择也然臣尝得其所举之目而询求之十不得一二又除用监司率以他才有殊不晓政事者如此尚可恃以为治乎臣故曰有选择之名无选择之实也臣愚欲望出自圣断令诸路监司列郡守臣各举所知曾任县令民所便安有显効者一二人条具以闻无其人则阙之遇监司有阙首择所举之人拔而用之以示褒宠其谬者坐以欺君罔上之罚天下岂有能为县令而不能为监司者乎审如此可谓两得之矣陛下垂意人材自小官识擢任用者多矣独未闻拔一循吏而骤用之此踈远之臣所以不加劝也黄覇以治郡有称入为三公今以良县令为监司不亦可乎伏惟圣慈特赐详酌施行

行简又奏曰臣窃谓州县之官莫难於县令而治狱次之此两者盖不可不择而朝廷求所以选择之名而未得者有年于兹矣铨曹注拟按格而授初无予夺之法又员额至多虽欲选择有所不能恭惟陛下自即位以来为民择吏之诏固已屡下而司政典狱或非其人未有以仰副忧勤恻怛之意臣窃怪之伏见知温州章谊奏请於所属官吏择其能者易寘县令已蒙俞允臣谓此举诚得选择之道且要而易行唯是典狱之官未闻有以移易为请者刑宪所加非所宜忽臣愚欲望圣慈更赐详酌明降指挥令列郡通知应县令治狱之官并许以所属幕职州县官以下选择移易各不理为违阙其请俸自有等若州郡所谓供给应移易之人听从多给如或郡守有挟私意妄加移易者听监司纠察以闻庶几吏知向方民受实德无失政滥刑之患

章谊上奏曰臣闻古之任吏部也以人今之任吏部也以法其任在人故铨量品藻升黜进退在提衡者而已有司无可执之文也其任在法则功罪能否赏罚殿最各有程度有司便文守据毫厘不敢差也夫以便文守据之有司当四选并进之文武而典籍散亡法令不立省门旦开诉牒盈几长贰郎曹据案熟视终无法令可以折中於是胥史序进各售其私废置在其笔端可否出其唇吻搢绅士大夫弱者俛首而不敢辩强者忿詈而不能屈富者苞苴赂遗造请嘱托而丧其廉耻贫者困辱摧折饥寒留滞而无以自进官以赀迁政以贿成非所以尊朝廷而风天下也吏部既已难进如此是以文士辐辏於宰司武人接迹於枢府下至筦库游儌之微率在朝廷除授之目岂天下之士不乐平进而固为此纷纷哉诚有以敺之也愿诏有司编类四选通知之条与夫一司专用之法兼以前後续降指挥分为敕令格式自成一书委官雕印立直给售如此则士子有进身之阶铨曹有可守之法奸吏无舞文之弊四方万里执事之人知陛下待遇之意闻风自励矣

谊又上奏曰臣近者曾奏乞编类吏部四选勅令格式以幸多士伏蒙睿断特赐施行中外搢绅无不欣戴今闻书成有日将遂颁印臣复体问得自来吏部虽有法案止是承受续降指挥与夫劄勅之类其於本部职事铺引条例盖无与也尚书侍郎郎官未必尽习法令当其可否与夺之际唯本选主令是听一有疑似法案辞非其任无所稽考今欲乞专置法司优其廪给严其罪赏使掌四选之法本选所不能决者听委法司铺叙条格然後长贰据法与夺如此则本选人吏不得专为轻重矣所谓许首原之弊者吏部注官出阙关陞磨勘给据告示行遣非一虽今来法令明具而人吏情有好恶睚眦之间动辄沮格搢绅之士不免投牒自诉长贰方将绳按而首状出於怀袖矣今欲乞有过自首者虽原其罚金受杖之责而书其罪由计为一犯异时名次补授皆视罪罚之多寡以为任事之殿最十罚以上重者停替降名轻者展年出軄如此则人人自爱无敢玩法矣如臣所陈仰当圣意即乞降付有司讨论立法不胜天下之幸

谊又上奏曰臣窃见越州奏观察判官杨愿未有替人本州踏逐到廸功郎张晟乞充前件差遣奉圣旨特令吏部与差臣伏详选人阶官有七其注拟各有等差迪功郎到部止许就判司簿尉自修职郎而上许就知令録自从事郎而上许就推判官仰惟祖宗铨曹之法不可易也其於积日累月程事计功使朝廷名位不可骤取士子致身不容冒进等级分明而堂陛增峻矣政和执政用事之臣败乱法度分曹建掾以朝议朝请大夫为工兵曹而以迪功郎为士户曹直居其上官制隳紊位着芜杂士人越法犯分干请无已今方痛革前日之弊岂容特徇越州所请而乱祖宗铨曹之法哉如张晟才能学行诚有过人则朝廷别加任擢无所不可如越州许辟幕属则当求应格官吏以充此选至於吏部格法州郡官曹伏望圣断申严旧制共加遵守不胜天下之幸

谊又上奏曰臣伏见朝廷近者多收吏部员阙以充堂除之选凡知通佥判知县县尉无非三省除授其在吏部者判司丞簿而已诸路帅司又复辟举吏部员阙几尽矣士大夫积资累考关陞知通与夫京朝官之任知县者无执政侍从之援则唯县丞是任国家全盛时府郡知通之堂除者共不过百员而寺监丞簿悉由吏部注拟士人循守分义自度材力所堪按格而求之吏部其应选者日益自励碍格者无所怨尤其文学行义材能政事卓然有闻则朝廷抜其尤异者乃在堂除之列今则不然内非堂除外非辟举则职任无从而得贤否混并资格尽废长奔竞之风抑亷退之节寒畯之士愿就铨曹求一远阙而不可得巧宦之人已有除授未厌所怀而不肯之官监当者悉为亲民亲民者必求知通朝廷几务方多日不暇给安得人人厌其欲哉愿诏执政稍稽旧制尽会诸路员阙若干为堂除若干归之吏部严辟举之科重除授之选庶几养成士子靖恭之操以副陛下仄席之求

谊又上奏曰臣闻尧舜以知人为难孔子以方人为不暇是以羲易之设六辞庄周之论九证盖难之也仰惟祖宗以来取材拔士慎重其选其於有官君子不敢定贤否於俄顷之间而必考之以岁月之久一郡委之守倅一路委之监司随材荐举改官县令率有常格士之趋事赴功涵养渊源闇然而日章与夫浮躁贪伪有人则作无人则辍者皆不得而隐规模宏远矣近自江淮九路发运之罢而荐举之格移之於都运都运复罢而移之於淮南提点官士之得荐者十去七八矣自武臣提刑之罢而荐举之格移之於文臣文臣提刑不敢专用荐格而士之得举者十去五六矣陛下当此艰难之时求贤如不及而士之修其职业行义以履平进之涂者难於昔日是岂本朝贪贤之意哉臣因此详定吏部荐举格法得此二事伏望睿慈付之外廷俾均其数以委郡守监司各许荐举则得人之路自兹广矣

谊又上奏曰臣伏观今日多故之时非得人材无与共成事功而搢绅介胄之间怀抱器能之士不因荐举则无路自达祖宗全盛时间求贤良方正直言极谏之士天子常称制诏策问于廷号为制举其未仕者有文武两科进士生徒之选其入仕之後亦有荐对宏辞学官之召人可自奋今唯进士一科其余未及徧举方之前日求才之路殆恐未广汉以数路得人唐以科目取士具载方册度今可行如博通坟典达於教化军谋宏远堪任将帅详明政术可以理人与夫洞明韬略翘关负重言辞辨正书判拔萃之科皆可以网罗俊乂共济艰难如蒙明诏有司设为程度传示四方岁一荐举使有为之士晓然知圣主招徕奨进之意则杰才伟人咸萃天朝恢复之效可坐而致臣愚无知冒眛自竭不胜惶惧之至谨録奏闻

殿中侍御史郑刚中上奏曰检准贡举法试院官考试进士不满三百人二员五百人四员每增五百人添一员至七员止伏见两浙转运司见置院差官引试进士取到本司状称今岁合赴试约计一千余人又取到本司前举赴试人数计六百五十四人差过考试官四员点检试卷官二员今举且作一千二百人赴试比之前举计添七百余人若差官至七员止则可添试官一员是以一人之力增前举二千卷之多也窃详士子三岁一试全在有司精明去留详允故绩学能文者不至有淹冒之叹苟考官目力不逮试卷沓来心志既疲工拙交进眩然不知朱墨之可施如是而曰不遗士者未之有也欲望朝廷下本司契勘如就试委及千人以上许通差试官一十员仍精选文艺有称者充场屋费用必不因三人而大有增损庶几考校得人上副朝廷乐育成就之意

吏部尚书刘才邵上劄子曰虞舜躬濬哲之资明黜陟之法以临照百官小大之才宜无不察至於命九官咨询于下当时之臣更相称誉因举而用之遂能代天工熙庶绩垂衣拱手坐收无为之功则求贤之效岂不盛哉恭惟陛下聪明睿智出於天纵群臣能否灼见不疑然睿意勤勤思所以广求贤之路凡侍从之臣受命之初各得举所知以自代虞舜用心无以复加臣愚欲望圣慈特降睿旨凡所举之人已经试用者时加考核其有绩効显着或不如所举因加劝沮庶进贤者有以显其能谬举者无所逃其责以仰称求贤如不及之意不胜至愿

才邵又上劄子曰臣窃惟朝廷设铨试之法以待出官之人各随所长塲数不一其间试之以刑统义欲以观其知法律之意试之以时议欲以观其达古今之变皆学以从政者所以尽心故以是待之盖将求实用之才非徒校工拙於文词之间也然自来试题往往於刑统则专取词句分明而未尝及於罪法之轻重於时议则泛用经史事迹而未尝近於时务之利害诚皆如此则後来者惟文词之习其何以仰称设科选材之意乎臣区区愚见欲望圣慈申命攸司立为定式凡铨试出题於刑统义必兼以罪法之疑似於时议必参以时务之因革使之各随所见得售所长则其从政也将见有以允协狱情通晓世变其为益也岂小补哉

虞允文上言曰臣窃谓士以多才起当世之名亦以虚名起斯民之旤不可不察也盖士倚其才彂而为文章为语言为政事莫不粲然可观耸然可听井井然皆可用而学之不深养之不厚以文章名者流而为轻浮以言语名者流而为巧伪以政事名者流而为苛刻朋比狎习知贾其道而不知所以守道知充其欲而不知所以窒欲凡一云为务在求合希进而上之人亦循其文章语言政事之名荐之用之而不察轻浮巧伪苛刻之旤其民者至深至隐也臣尝观太宗皇帝诏书有云士大夫浮薄者多宜行戒励又云如斯巧伪必寘严刑又云惠爱临民乃可书为劳绩丁宁训告之意皆所以捄其敝而作成之故端拱淳化之间士皆以敦重诚慤仁厚为本胥效胥劝跻时雍和几与唐虞三代同风臣愚欲望陛下明诏中外大有以清其源自监司守臣一章之荐一阙之辟推而上之至於朝廷凡士以文章进者必抑其轻浮以言语进者必黜其巧伪以政事进者必去其苛刻而陛下於陟降之际时出动化之方而用之臣以为不数年间士皆去其恶习以就成材可以任重而致远得时得位必流为百姓盛福祖宗基图所以深根固蔕者无切於此惟陛下留神省察

允文又言曰臣窃惟陛下以濬哲上圣之姿抚太平中兴之运伏自亲揽权纲以来用一公道顿八紘而奄有之臣以为公道之在天下犹人身之有元气也元气固於内而使一手足或废折於外岂不亦甚可惜哉蜀去朝廷万里陛下忧其民之失业而人材之或遗也凡郡守之有治効既诏帅臣监司荐之因其荐而迁秩得贴职擢为监司者有矣县令之有治効又诏帅臣监司郡守荐之因其荐而为大藩通判诸台幕属者有矣尚虑德意之未孚天下之材未衆建也并诏诸路帅臣监司明荐之为郡太守而不次擢用者有矣是三者陛下之心一於民也然而被荐之人或狃於势力而得之或牵於私昵而得之或嬖於亲朋僚属而得之故昏耄者废事贪鄙者黩货残暴不恤者虐刑偃然恃其知已当本道之权无复忌惮而民益病矣善论议者谓陛下以公道付帅臣监司郡守而帅臣监司郡守不以公道报陛下也臣实愤之臣愚欲望睿慈下臣章有司参立?制以革其弊凡人材之预岁荐者必使随奏赴都堂审察如所荐得人然後以今所立之格自监司至幕府随其才而用之间有卓异之才大臣又因得以闻於陛下而显擢之苟所荐非人坐其罔上之罚如此则授受之间不敢有所私而公道行於四方真才实能在位在服元元赤子咸得以被仁天子爱育惠怀之意矣

龙图阁直学士知湖州汪藻上奏曰臣闻鲍宣言於汉曰昔尧放四罪而天下服今除一吏而衆皆惑古刑人尚服今赏人反惑言当时为政者其心不公其法不一而无以厌塞天下之望也陛下以前者仕涂猥冗滥进者多其取名器类皆厮役之流故慨然诏有司立讨论之目凡以不道而补官迁秩者皆论如律天下孰不以为宜然此法止行於吏部而堂除之人则一切置而不问是使孤寒椎钝者独废其终身凡稍黠而有援者巧腾捷出於法度之外而侥冒自如也此岂圣朝行於天下画一之公法乎臣愚欲乞应今後堂除又并先取会吏部有无干碍讨论事件如涉讨论即依条改正合除官则除官庶几法令不偏小人退听无使天下纷纷谓朝廷私

御史中丞廖刚上奏曰臣近具奏愿陛下兼收天下之才而并用之无内外彼此之间自然朋党之名泯而异同之论熄人知尊君亲上而风俗以厚诚治道之本也然天下之才陛下深居九重亦安得而尽知之虽执政大臣容有所不知而况陛下乎臣窃考祖宗之时尝数诏近臣尚书翰林学士至给舍等各荐举人材省部诸郎亦间许二人共举一人节度使留後观察使每各举二人防御团练使刺史亦许举一人则知所捜访广矣淳化五年盖尝诏宰相吕蒙正等各举有器业可任以事者一人至道二年又诏宰相张齐贤等各举晓钱谷朝官二人蒙正尝奏曰臣备位宰相可以进退百官今独一二人示天下隘也太宗不听遽诏史馆检讨故实谓蒙正曰虞丘子举孙叔敖狄仁杰自荐其子光嗣何谓无此蒙正於是奉诏臣窃以谓太宗岂不知人主论一相宰相进退百官之说殆欲示至公於天下消党与之疑於冥冥之中是固所以爱护大臣之意也陛下倘以臣言为可采愿遵祖宗故事诏中外各举所知时加亲擢则庶寮无附下之嫌大臣免招权之谤而海内亦莫不归心於陛下矣岂不韪欤

吏部侍郎洪遵上奏曰臣窃见川蜀士人水陆万里来奉廷对其意皆欲即日沾恩归荣乡党而科第在五甲者法当守选必俟铨试中格乃许调官一复蹉跌则有踰岁旅食之忧臣视诸铨曹有川阙百五十余而留待黄甲者不过数十累举以来川人赐同进士出身者例控告朝廷皆得免试拟注实惠及人士子感泣唯是二广士人经涉炎瘴远者数千里群试南宫每举登第率不过三两人其入五甲者亦须候铨试注授独不得与蜀士为比情实可矜至於海南四州远涉鲸波遐陬闻见不广类多下第及其垂老特恩幸而得文学以上又必俟郊霈方许入官空行空反尤为可念臣愚欲望圣慈令有司看详着为定令自今举为始川广进士中第法当铨试者并候黄甲集注毕以余阙差拟其海南特奏名人当铨试者与免试当候赦者与放选入五等者亦乞特与出官一次庶几远方寒士皆获寸进无有留滞栖迟之叹以副陛下不忘远之意

遵又上奏曰臣窃惟荐举之制祖宗所以均齐天下之至权行之百年讲若画一虽不能免於贤愚同升之弊然荐员有五人之限考绩有六年之拘有力者不得亟进而骤迁而中庸寒人亦可指日以望进至公至平万世不可易也而比年以来监司郡守不能皆以体国首公为心懦者廹关请贪者通赇饷阂於定员无以塞责章交公车敢为诞谩而书吏又以谢钱多寡隂寄奸蠧不惟愆期生事有悮选人而铨曹文书渺若烟海伪谬百出无所覆按实为有司大患臣恭覩近降指挥今後如有重叠奏举令吏部具名劾奏有以见陛下仁明天日照临灼见其弊臣滥贰天官恭承睿训晨兴晏罢惟以察奸柅弊为急期使士大夫少逭滞淹之叹然则举削之弊其可置而不问乎请以近事为陛下别白言之有同时一章而巧为两牍并至而不疑者有岁荐五人而彂奏削至以十数而不止者有当彂职官而诈为京状者有只系常调而诡称职司者有转运双员交承各异而南厅北厅妄行搀补者有上下半年日月有限而先时後时了无忌惮者有被举之人见存而假称事故夺而之他者有经隔数年而冒作交代即行补彂者若此之类不可槩举臣愚欲望圣慈特赐睿旨今後奏举辄有冒伪不实如前所陈许令本部具姓名事由劾奏乞从朝廷取旨惩责书奏之吏亦各随所犯断罪勒罢庶几选人到部不至临期失望官吏知有所畏无敢饰伪以罔公上亦可以助陛下谨守祖宗成宪之一端也孝宗乾道六年周必大上言曰臣窃见在法选人曾历一任方注县丞有举主关陞改官方得为邑重民事也今初官为尉偶获强盗七人不待满考便可改秩其间未经任者虽注监当亦理亲民资序又有径为邑者则是择令轻於择丞臣窃以为过矣异时山东河北之盗类皆桀黠骁果其徒不繁而能横行於州县赏格之重或以示劝今江湖闽广山长谷荒无知之民春夏归农秋冬散剽所在有之藉令为尉者勇能执俘艺可夺矟犹於邑政未遽习也况弓兵格鬬而获司狱傅会而奏其弊尚多若不稍加厘正臣惧子产有伤割学制之讥也愿诏有司具为令应县尉获贼当改官者吏部先给公据候历任及六考以上方许收使彼既无营求举将之劳而考第稍多免初等细转之迂名缓其期实厚其赏所贵稍更民事不至政学

七年必大权礼部侍郎上言曰臣闻政有似缓而实急者科举是也夫以士子一日之长而欲验其终身之事业疑若迂濶矣然昔人赋有物混成及金在熔而识者遂以公辅期之盖有学有文形於笔端决非闒茸之士而骫骳剽窃者必常才也本朝取人虽曰数路然大要以进士为先陛下笃意人才士之求试于有司者日益衆惟是三岁发解凡州县官苟有出身不问才否例差考试其间富於学识固不乏人亦有工声律者未必通经习经术者未必能赋或学殖不丰懵於文体或久去塲屋忘其旧业命题彂策往往颠倒事实背违义理故当校艺之际则平凡者收优异者斥至使真才实学壹鬰而不伸庸人假儒侥幸而滥中非所以崇雅黜浮劝勤抑惰罗英俊育人材也兹事体大臣心知其弊而未敢轻为之说愿下此章於学官俾之博询诸生条上利害然後命廷臣杂议而详处其当断自後举行之非特於学者甚惠抑庶几名臣辈出如祖宗盛时於以助陛下之大有为不亦善乎

必大又上言曰臣闻知人则哲帝犹难之然所以能官人者举得其要故也舜问畴若予工满朝专以垂对又问畴作朕虞满朝皆曰益可上不泛问下不泛应是故所取必合衆论所用必称厥职不亦简而易行敏而有功也欤本朝太平兴国六年特命翰林学士承旨李昉等十一人於常参官内各举堪任三司判官及转运使者一人淳化三年又命宰执翰林学士御史中丞尚书丞郎两省给谏以上各举一人是亦唐虞之遗法也仰惟陛下急於图治劳於求贤乃者尝诏监司臧否守令矣略计诸路所荐无虑数百继命侍从台谏设四条荐士矣合在廷所举又百余人既不可以悉褒而尽用不过召见一二随才奨擢其余则籍记姓名於中书而已後有任使又将他求乌足以副陛下为官择人之意哉臣愚欲望圣慈远稽前代近法祖宗遇内外要剧官阙复行杂举之制假令办某事须某才则诏公卿各举资任相当堪此委寄者一人然後取衆所共称者而用之其利将有四焉合廷臣之意不患於不公一也采衆人之论不患於不精二也遇阙而亟求则嘱托之私絶三也既举而必用则虚文之弊革四也惟陛下留神财幸淳熙三年必大为兵部侍郎上奏曰伏准御笔凡监司郡守欲尽加精选但恐才能应选者少而资格合入者多如此则又有淹滞之叹二者当如何哉卿等可议来上臣等闻古者为民设官为官择人故凡监司郡守皆当选才能而任之不当专以资格为限也然知人之难今昔通患非亲非旧遗佚者多於是设为资格将以杜私门而开公道若在上者推而行之不胶於迹则可以得更练民事习知政体之人布在诸道而侥求躁进资浅望轻者不可得而至矣及其弊也中下之才积日累月历阶而进至於奸利暴着不可掩覆乃遭按治其他庸鄙贪沓之人往往幸免是以朝廷而行铨部之法且取蟊贼布之郡国也其可乎观本朝旧法改官後两任关陞通判通判两任关陞知州知州两任即理提刑资序此一定之格也及除授之际则有以知县资序人隔两等而作州者所谓权彂遣者是也有以通判资序人隔一等为之者所谓权知是也上而提转亦皆如此盖隔等而授是择才能也结衔有差是参用资格也今诚得才能资格俱应者而用之固无以加其次则择第二任知县以上有课绩者许其作郡又择初任通判以上许其作监司第二任通判以上许其作职司於资格则稍寛於才能则加详庶几人法并用民被实惠其或资任虽高才能无取者自依近制或畀祠禄或处以参议通判尚何淹滞之叹哉虽然人主深居九重辅相助理万机耳目所及或未能周知天下之才故姚崇谓择十道按察使犹未尽得人况三百余州安得刺史皆称其职此荐举之法所以自古不可废而陆贽所以有台省长官各举其属着名诏书异日考其殿最并以升黜举者之论也今侍从台谏两省皆天子之所识擢以自助者也不助人主求才安所事乎若令於知县资序以上岁荐堪充郡守者若干人於通判资序以上岁荐堪充监司者若干人仍用汉朝杂举之制明言有何政绩有何才术或共为一奏或各为之三省详加察焉除朝廷自用人外所举果才也果能也有阙则以次除授否则置之纵未尽善盖亦十得六七矣或曰今荐举之法弊矣有请托有奔竞乌在其得才能乎曰天子之於侍从台谏两省不薄矣使其不自爱至於容私何所逃罪故臣等复欲检照前後荐举条令严为之法惟陛下留神采择

四年必大又上奏曰臣闻举尓所知仲尼明训以其为主孟子格言夫以监司郡守五人而荐一士则其可信固亦无疑其如阅时寖久流弊非一贤愚同滞取舍不公方当縂核之朝所宜留意於此故比者载严实迹之令期革虚文之弊然非在上位者以体国为念以引类为心则?梓良材或沈涧壑驽骀下驷反被服乘岂惟无益为害大矣臣愚欲望圣慈申饬监司郡守凡举所部官必精加选择得其人则被以上赏非其人则坐以谬举使济济多士列于王官备异时之器使不亦善乎必大改吏部侍郎又上奏曰臣闻法本无弊推而行之非其人弊则随之自尧舜以来盖莫难於知人既非声音?貌所能求又非阀閲课试所能尽其可常行者不过荐举而已今夫选人改秩之後外可以驯致守倅监司内可以躐登台省寺监此本朝之所遴择陛下之所留意者也今每岁虽有定员而贤否未免杂进举词虽用实迹而是非亦或难辨其间营求嘱托巧夺力取固亦有之比岁事为之制曲为之防非不详矣而法出奸生令下诈起者衆人之所趋势不能遏也上下通知其弊顾未有以易之臣谓法令中明有连坐之文而其奏牍亦云甘当同罪然旷岁踰时未闻有所惩治也今莫若申严此制务在必行其制既严其选必遴纵未能尽得俊杰之士比之泛然而取则有间矣昔治平间英宗方倚枢密直学士李参知秦州会所举人坐?特命夺官夫以守边之臣宣劳於国犹且不废绌罚况余人乎此亦捄弊之要道也

淳熙中袁说友上言曰臣仰惟陛下践祚以来留意人物急贤选能惟恐不及或命侍从之臣随才公举或命监司郡守岁举所知一有上闻以次收用盖欲多士济济辅成治功四海之士皆知砥厉激昂求以上副公朝崇奨之宠惟是未闻诏颁郡国捜举逸民示国之表仪新天下之观听如前代故事者要亦似为阙文也臣兹者恭遇陛下只遹旧章肈称毖祀对越天地均厘寰海旁流祭泽行庆大赉於是乎涣彂明诏访举逸民使天下归心野无遗逸厥今实其时也臣恭惟艺祖皇帝之召王昭素真宗皇帝之召种放二人者皆时逸民一登周行士所歆慕而化民成俗兴治起功贤才彚征悉基於此盖已然之明验也方今天下乂安文物隆盛山林岩谷之下殖学藴德怀才抱智而不求闻达不事科目者固岂乏人哉臣愚欲望圣慈遵祖宗之旧宪念逸民之见晚如所谓淹贯经史学业有用博通今古明达世务节行峻洁识量高远负才宏大有志经纶凡是四目皆推重乡里不求闻达不事科目者愿於大礼庆成之日明降德旨命帅臣监司同加捜访详为考察照所立四目每路共举一人仍具所举人事实连衔结罪保明限一季具有无闻奏即不得以常才非隐逸者备数然後下之三省再加审究如所举不妄即赐召用以风厉四方鼓舞人物仰当陛下对天交神之初敛福锡民之意实天下厚幸

说友又上言曰臣窃惟今日之法其犁然当於人心不可一日而易者铨试是已苟非已铨而中虽有以恩例而进以特旨而免然朝廷必不敢除给舍必不敢书吏部必不敢拟行之甚公持之甚力无有一幸免者诚可谓良法矣而近年以来法出奸生弊幸纷起徒知铨试之法可以律仕子而不知试闱之弊反有甚於不铨而仕者岁复一岁奸计百出臣请得而详言之今一岁则一铨铨者不下三百人自试闱法严之初子弟来试其才否虽不同同於自试其文无它说也试闱寖寛乃始有以贿赂预结同试之能文者约以酬劳之直定以缀榜之数复嘱廵案之吏使之塲中宽其伺察然後能者以代不能小则口传大则授草甚则易卷此固已可嫉矣今大不然则又甚於此者自数年来专以厚赂内外嘱托异乡无图之士则预谋兜揽如罔市利诸郡报榜之徒则与之寻嘱有同置局内则试题甫出密传於外急如星驰外则同谋士人得题共作寻复传入出入之路或由金口门或自墙穴入或由水筒进或杂於食物之内或隐於瓶盎之下奸计万状未易殚举夫能使试题之出於外与文字之复於内者此非上下相交受赂脉络贯穿彼此一律安能往来蒙蔽如风雨鬼神之迅速哉且塲屋所恃者门有监官官有廵案廵有逻卒又皆各有兵吏互相察视惟其一以贿赂悉美衆口交传往复如臂使指岁岁为例各有定价率一人之铨而幸中者凡捐金千缗使朝廷良法美意无复可恃而子弟之果於修学者不得而自见其庸缪多赀者不复修习惟以贿赂而占前列珉玉弗辨才否混淆大非国家程能审官之意今来已引铨试所有关防禁戢之策目即已是不及臣愚欲望睿断深鉴上件情弊候今来铨试牓出如试中人应参部曰先於吏部尚书厅帘试一次经义人试小经一道诗赋人试省题诗一首长贰临时於六部郎官内不测轮点有出身人一员赴尚书厅出题帘试仍以帘试卷与铨试卷辨验字迹有无同异其纰缪全不成文与字画两体者取旨黜落庶几今岁先革代笔冒滥之弊

贴黄臣所陈上件铨闱情弊今虽铨试已毕它日岂宜不行措置欲望朝廷下吏部长贰俾之共议关防禁戢之策何前日易於约束而今日乃略不败露须究其由得其要领务贵详尽期於大革前弊开具闻奏施行庶几自来岁以往便能剗剔奸弊一新观听亦教化习俗之所系也并乞施行寔天下幸甚

说友又上言曰臣窃惟国家取士之道条约最密沿隋唐之旧制以进士为首迄於今日大抵先辞华而略行实要未能尽无遗材之叹臣尝观三代两汉其取士之法甚要而得人之効後世莫及盖其专求行实而务於可用故凡任君之事者皆纯厚而坚正洪毅而该敏足以任重致远振举百职风俗浑厚治道粹美较之隋唐虽法之详略不同而所得之才固异矣今朝廷取士惟进士之科最大自进士外虽有贤良一科又不可以数致率皆纯用文辞为去取而於行实则所不问方陛下求用实材实行之时若取士之路秪专於文辤而不兼求行实臣恐未免遐遗也今天下岩穴草茅间固有为乡里所推怀才抱德行实纯懋或志节慷慨操履刚正或学识该洽智略详敏或其才可以治民或知兵可以制敌凡此类者往往多以塲屋一日之程少乖时好蹭蹬弗偶进士之外它无可进之路而贤良之科又非人人所能应选遂至老於塲屋有终身泯没而不少露者因噎废食可不为圣时惜哉臣愚欲望睿断以实才实行为急务特颁明诏令诸郡详加捜访严为取予各荐如前所陈实材一人大郡二人须本州乡党衆所推信知通保明申监司监司尽公体国不得少徇私意广行物色见得某人实应上项条目然後以名来上命宰执台谏後省视其所以果见可用令召试学士院量人材以授官爵渐次擢用若所举不当并行黜罚或果得人优与推赏苟一郡得一实材则终岁之间可得数百人或僻远小郡无人可荐及它郡偶未有人皆毋强以必举将见实材辈出萃於朝廷缓急之时足以立事诚为国之大务也惟陛下深切留意而亟行之天下幸甚贴黄议者或以方此官冗恐难更立表荐之目臣窃见进纳入流官多是无所知识之人又皆不曾铨试秪为州县之累乞降睿旨权罢进纳其进纳也未出官人并要铨试中选讫方许注授其已到任者候满罢日亦俟铨试中选方许参部其已注授而未到任者亦先赴铨试中选讫方许到任若阙到一年而试未中选者并以违年法庶几澄此杂流以容实材之荐其得失相去万万矣并乞睿照

知信州赵汝愚上奏曰臣闻古者诸侯贡士一适谓之好德再适谓之贤贤三适谓之有功天子赐之车服弓矢以彰异数国家之制监司郡守以郡县多寡岁得各举所部吏古之制也其法县令若职官须三人以上同举举京官者又加二人所以絶阿私示公路也然大音不合於衆耳至味难调於衆口必待一时监司郡守皆知其贤其间又不为权势所夺每患其不齐矣於是守道自信不求闻达之士陆沉於下僚露才扬已汲汲於仕进者干托请谒无所不至风俗大弊莫可救药臣愚欲望圣慈诏许监司郡守谨择所部奇才异行之人听以任满合举五人之数并举京官一人不满五人者任满亦听举一人举县令职官亦如之苟无其人则从旧法如此则所谓守道自信不求闻达之士或为知己用而举不以实之罪可行也庶几崇尚亷隅俗日归厚天下幸甚

汝愚又上奏曰臣闻取才贵广用才贵精譬夫取牛山之木以供匠石之求则方圆曲直不胜其用乃若执东门之式用以求马则虽空冀北之野盖无马矣臣伏观国家内外须才而每有不足之叹者岂非蓄养之无素而选用之际容有未精耶然其致弊之由要非一旦之积为今之计则莫若稍严职事官之选盖数年之後外而郡守监司内而卿监侍从率皆取诸此也至於广招徕之路絶朋比之嫌则莫若用故事令侍从两省台谏各举所知若干人须才行兼备而未经擢用者陛下以其姓名悉付中书籍记候职事官有阙则选诸所表以次用之其有不如所举则坐以谬举之罪庶几寒畯并用官得其人若夫作成之道劝奨之方则惟陛下留神幸甚

汝愚又上奏曰臣伏覩近降指挥应荐举官并须指陈事实不得徒饰虚词如或违戾令吏部不得放行此诚陛下责实之先务不可不致严者也然而号令之初体式未具上下疑虑不知所承或谓察以所居之官或谓考其平生之行人之情性静躁不同至於职业繁简亦异所患士无常守咸事作为务悦见闻逓相夸尚谲诈矫激无所不至矣臣愚欲望明诏有司详定格式颁示于四方或止依仿司马光十科之制各以所长论荐朝廷随才任使自无虚词溢美之弊如蒙圣慈俯赐俞允仍乞自今年下半年为始

汝愚由集英殿修撰帅福建又上疏曰臣照对今日员多阙少一官至数人共之如海口镇系京官窠阙见任人汪檝今过满一年余尚无人愿受以此可见岁额难办事理灼然伏乞睿照

一照对本州今次科塲所纳家保状计一万六千余人他州军未有其比而解额只六十二人系二百七十方解一人塲屋之内宁免遗才缘此士人遇大比年分流溢散漫或聚都城或趣他路陈乞附试干觅漕牒甚者久弃亲养抵冒乡贯伪滥之事种种有之朝廷前後约束非不谆切而习俗相延未能自反臣询究士风大抵地陿人衆户多业儒进身之途既难奔竞之心愈切虽诚可罪亦在可怜臣窃见本州自崇宁三舍法行岁贡士二十七人即系三年共贡八十一人及罢舍法行科举本州始定解名六十人至绍兴二十六年因罢流寓试续添二名共成六十二名然罢舍法之初当时就试人数大率不过三四千人今六十年间累举增加人数已逾五倍而解名尚仍旧贯窃闻今来又不放行附试即临时奔还本贯就试人数转多欲乞朝廷特赐矜念一方士子之衆与依崇宁贡额定取八十一人虽近日官冗之患正务撙节然约所增解额将来省试只添得一名设使其中收罗得一二究心学业之人上可不负朝廷设科之意下可以慰邦人父老之心其平日困於驰骛者因今增添解名之後或能安分乡闾以待至公之举风俗渐可归厚所补多矣

一契勘本州科举之盛实为天下之冠然缘人数太多考校不精亦甚为害臣尝以前举终塲人数计之一万五千余人通三塲共为四万五千余卷试官十员正使穷日之力岂容铢锱比较臣询之父老数十年前就试者人数未多当时塲屋甚为整肃考官得以尽心士苟负才学驰月旦之评者无不预荐名故人知力学自重比年以来人数不啻数倍而所取之人反不如旧盖缘玉石相眩长才实学往往为庸流所混且有程文不曾经考官之目而例被沈沦者诚为可惜窃惟国家设三岁大比之科将以网罗贤才为异日选用之储也今廼以人数之多致去取之际复不能尽厌士论岂足以仰副明诏丁宁郡国之本意哉兼本州旧有试院今缘士子衆多屡行改辟犹自狭隘以至通并转运行司展移曹职官廨舍每遇科举年分动是数月上下劳扰至入塲之际韦布纷然竞欲争先深有奔突蹂践之患每引试三日官吏惴惴然常恐别有踈虞如所差誊録人率用七八百人并在旧屋数间之中夜以继日不容休息每举常有疾病以至死者其间利害不容殚举臣伏见朝廷前此患太学补试之冗尝创诸州待补之法行之两举天下甚以为便臣今来欲乞於本州每举科塲年分预於二月中通定一日从本州互差官下逐县如武举法先行比试一次率两人取一名赴秋举谓如一县千人比试今先取五百人则冗杂之流既以沙汰而英隽之士不致漏遗将来秋试易为考校其所取待补人即乞照累举体例通以赴比试终塲人数为额更不裁减如蒙朝廷施行一则可以收拾人才而真伪不至於混淆二则可以革去宿弊而塲屋不至於喧杂三则可以省减有司之费为一方永久之利

汝愚制置四川兼知成都府又上奏曰臣伏蒙圣恩不以臣愚不肖付以全蜀军民之寄臣自入境所过夔梓两路已备见闾阎穷苦之状比至成都日与士大夫相接及受接人户词状又见得利州一路物轻钱重民间愈觉艰难至於沿边数州之民又苦差使繁重惟成都一路素号繁华缘自军兴以来困於支移折变日朘月削寖不可支全赖为守为令者各以体国爱民为念服勤职守加意抚摩如臣所见所闻盖有尚可议者臣伏见陛下自即位以来勤恤民隐东南诸路凡守令有政绩者皆许诸司荐举省郎台察多出此途惟西蜀去朝廷最远虽名卿才士扬历清要固不乏人盖未闻显然有以治绩蒙荐进者是以蜀士大夫类以文艺相高而於法令最为踈略虽风俗好尚容有不同亦由朝廷所以劝奨作成之道或有所未至也臣愚伏望圣慈下臣此章戒谕州县各使尽心职业寅奉诏条如能学道爱人兴隆政化或奉公洁已省节财用或兴利除害可为後法并许监司论荐具以实闻若乃阿党徇私所奏不实者仍许臣觉察或有?污不法为害一方而监司守臣互相容庇不行举按者亦许臣具事状闻奏庶几上下相维小大咸劝万里远民俱受大赐

历代名臣奏议卷一百六十九








○宗人府新定條格記 【 宗人條格】

宗人府掌玉牒事、辨其親疏遠邇而敦睦之、國家崇本支以化天下、此其先也、洪武初、置大宗正院、階正一品、尋改為府、設宗人令、左右宗正、左右宗人、以親王委署主之。其後更以勳戚大臣。官不必備惟其人。品秩特崇。序列諸司之首。重厥職也。歷歲既久。寖失其故。主者或累月一至。涉筆署衘即退歸。漫無所問。庭宇鞠為茂草。曾傳舍之不若。府之設豈端使然哉。駙馬都尉蔡公孟陽、以弘治八年受命來督府事、謂其屬曰、事弛若此、非所以重　皇族、昭令典也、即疏數事以請、詔特可之、若附注宗支、增吏三名。知印於承差內選補一名。紙劄給自刑部都察院。印色給自順天府。皆著為令。待漏舊有直房。常被侵併。至是始復。又於長安左門外。授朝房一所。郊祀則奉命廵牲。分獻諸壇。歲以為常。葢未之前聞也。嗚呼、宗人之重。至主以親王。宜有異數。稱其名位。非諸司可班者。繼之大臣。雖迹異王軌。亦宜守其職不廢。顧茲數事。府之切務。乃缺而弗講。何哉。是固有不可稽者矣。竊聞舊制。凡宗室陳請府輒為上達事下諸司必移文於府取報乃行宗室有過違者。此設立之初意屬之究問以聞。今皆弗與。惟籍其生薨名號以付史舘。則百餘年來。因循簡畧。亦巳甚矣。豈特數事之缺哉。夫事之廢興相尋。不得不然者。勢也。所以為廢興者。人也。事與人會而廢者常易。興者常難。理也。府之故宜多失者。數事之定。其為力豈可少耶。於是知公賢遠乎人。使其用世。功業所建。當大有可觀者。此不足既也。然歷事累朝、顯被恩禮、謙抑自持、令聞彌著、人皆歆仰、以為戚里之盛、其得此固自有具也、經歷李君文敏、與公同志、奉職惟謹、慮夫後無以繼公、將久而復冺也、請予為記其事、嘉而書之、俾勒於石、


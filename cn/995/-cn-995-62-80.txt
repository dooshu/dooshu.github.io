吴龙翰　楼居狂吟

茅斋悔著市廛间，长与青山面目悭。

突兀小楼初结就，竹床石枕卧看山。

吴龙翰

吴龙翰　楼居狂吟

楼间丹壁富藏书，误学相如卖子虚。

何不买牛勤教子，邵平瓜地要人锄。

吴龙翰

吴龙翰　楼居狂吟

觅得楼中一觉眠，将身化蝶入壶天。

平生睡债何时足，春在梅花纸帐边。

吴龙翰

吴龙翰　楼居狂吟

湖海真成万里游，寒风吹破黑貂裘。

归来卧占楼千尺，梦落沧波明月舟。

吴龙翰

吴龙翰　楼居狂吟

汗漫相期欲控鲸，龟楼粗可寄閒身。

天教吴猛亲常健，乞与商山九斛尘。

吴龙翰

吴龙翰　楼居狂吟

振衣千仞兴悠哉，一日看山十二回。

胸次谁人有丘壑，便容携酒上楼来。

吴龙翰

吴龙翰　楼居狂吟

四山如画不胜奇，朝暮烟云都是诗。

楼上吟声穿碧落，天公罚我鬓成丝。

吴龙翰

吴龙翰　楼居狂吟

胸次玲珑著九垓，政须时复兴崔巍。

楼高手可扪星斗，移掇天河入酒杯。

吴龙翰

吴龙翰　楼居狂吟

诸方参遍一枯藤，苦节期传夜半灯。

弘景登楼持棒喝，不容人上第三层。

吴龙翰

吴龙翰　楼居狂吟

偃月炉深紫气浮，红铅黑汞六丹头。

梅翁欲挹浮丘诀，颛为黄山作此楼。

吴龙翰


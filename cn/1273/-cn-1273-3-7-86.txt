王寿山诗　十首







王寿山[145]诗　十首


百盘路尽是山门，避世人犹宅址存。消受桃花千万树，梵王宫占武陵源。元季有在山上避乱者，筑砦垦田。今田毕归僧。

广福庵寒锁落花，开山初祖属吾家。欲寻凤髻峰前塔，斜日秋林噪暮鸦。广福禅院开山僧名映耀，俗姓丘，明初人。凤髻峰，在院后，塔墓尚存。

下方僧院众山巅，百折林梢路更前。绝顶别开新世界，蒙蒙花雨散诸天。广福禅院已在众山上，由广福至祥光，尚五六里许。

秋河挂树露华浓，残月衔山起听钟。花影满身寒不寐，不知身在最高峰。山上入秋即须披裘。

仙人去后碧云寒，丹灶无烟玉井干。留得残棋一枰石，秋风吹客话长安。昔有王岐者，在山修道。丹灶、仙井、棋枰石，其遗迹也。

眼底闽山与粤山，霸图山色有无间。老僧不管人间世，黄叶满林秋闭关。山阳为福建，阴属广东。

鸣鸠春路忆幽探，耆旧遗闻选石谈。埋碧千年应不化，重镌诗碣蔡梅庵。“一路春鸠啼落花”，蔡公蒙吉《王寿山》诗句也。

遗墨残山觅旧劖，空林凉碧坠松杉。珊瑚宝块消磨尽，满目寒云帝子岩。帝子岩，或云隆武帝子曾至此，有遗字在石。

何处寒薇问首阳，名山竟遣落蛮荒。秋心瘦入诗人骨，箬笠峰头夕照黄。山本名阳首，箬笠峰为山最高顶。

万方多难此登临，满径幽兰石气阴。欲把《离骚》当梵唱，谶除香草美人心。山中多兰。






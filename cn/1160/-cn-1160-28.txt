卷二十八　碑志


撰碑志

右卫上将军赠侍中宋公神道碑奉勅撰前普州刺史康公预撰神道碑

宣徽南院使镇州都部署郭公墓志铭

谏议大夫臧公墓志铭

故侍御史累赠太子少师李公墓志铭

右卫上将军赠侍中宋公神道碑奉勅撰

皇帝冕而躬耕之明年端拱纪号之二祀夏五月戊戌上将军邢国公薨开宝皇后之父也于後唐为外孙于汉室为驸马上闻之震悼有诏辍视朝一日赠侍中崇戚里也嗣子衔恤上章请刻石于神道事下相府俾西掖掌诰之臣考其实而文之于是详求家牒参用国史论次功行直而叙云臣闻仲尼修春秋载王姬之筑馆子长述史记列外戚之世家诗称下嫁於诸侯传云纳女于天子内所以敦睦九族外所以协和万邦因副马以纪官着濯龙之通籍其来尚矣可得言焉然而或祸败自贻或贱微为累张敖汉祖之子壻孝惠之后父亲则亲矣而贯高之衅生焉卫青平阳之所天子夫之爱弟贵则贵矣而郑季之出耻焉加以器盈则覆位不期骄吕禄以后族而封王北军共击班勇以父功而尚主东市被刑简册具存骄矜可诫则有世开鲁馆家袭韩坛享必复之公侯荷必大之门户长守富贵无忝祖宗兼将相之崇高居后妃之亲族殊勲懿行溢美於青编善始令终腾荣於明代者惟我故广平宋公之谓乎公讳偓字仲俭世居广平号为着姓公以生于西都今为洛阳人也其先微子启以帝乙长子商受庶兄言不用以归周国既亡而封宋盛德不泯列于三仁垂裕下延遂参五霸绵绵爪瓞世有其人远则昌居代邸对周勃以责公言近则璟立唐朝并姚崇而行直道至公家族门阀益光累赠太子少师追封莒国公讳俨追封莒国太夫人李氏大王父母也天德军节度使开府仪同三司检校太师兼中书令赠尚书令追封卫国公讳瑶追封卫国太夫人朱氏王父母也光禄大夫检校司徒房州刺史累赠太师讳延浩後唐义寜长公主追封楚国太夫人考妣也皆积功累行克致高门翼燕孙谋遂锺余庆先是晋天福初房州太师用二千石为汜水关使张从宾之叛也力战死之公即房州太师之长子也方居幼学爰丧父天晋高祖以公死政之孤贵主之子存恤抚养俟其成人乃补殿直俾奉朝谒寻迁供奉官时天福三年也重以晋祖常事庄宗有旧君之礼每贵主入见听其不拜时兵戎方炽经费不充惟公之家赐与甚厚尽而复取亦无倦色一旦晋祖从容谓贵主曰朕于主家无所爱惜但朝廷多事府库甚虚主所知矣今辇毂之下桂玉为忧可命偓分司西京以丰就养因厚遗之且勅留司具晨昏伏腊之用至于醯醢率有备焉既而汉高祖为侍卫军朝望攸重以公名家子又後唐之出也且风骨俊秀异乎诸孤欲以女妻之乃命长子承训奉书于贵主且先以袭衣名马遗焉承训即汉之开封尹魏王也公与贵主拒而弗纳汉祖又勅其子曰宋氏不谐勿复见我矣贵主知志不可夺遂许之及汉祖出为北京留守表公偕行因补衙内都虞候七年汉祖使公修朝贡之礼礼成而退恩宠有加特授银青光禄大夫检校右散骑常侍兼御史大夫上骑都尉充北京武德副使少主嗣位改北京皇城使寻迁检校刑部尚书轻车都尉时开运元年也三年加检校尚书右仆射上轻车都尉俄属疆场失守边塞多虞汉祖首建义旗遂成大业睦姻行庆公实首焉授金紫光禄大夫检校司徒守右金吾卫大将军兼御史大夫上柱国广平县开国男食邑三百户驸马都尉世祖微时常羡执金之任魏朝纳壻但求傅粉之容兼而有之斯足贵矣时汉氏虽建大号犹用晋祖之正朔即天福十二年四月也九月加光禄大夫检校太傅行右金吾卫大将军充街使进封开国伯增食邑四百户赐开国奉圣功臣既而改纪年之号覃在宥之恩矧兹勲戚之家固被便蕃之泽乾佑元年加特进封开国侯增食邑五百户少主之嗣统也在谅闇之中念藩垣之重乃以斧钺付于亲贤授检校太尉使持节利州诸军事行利州刺史充昭武军节使利巴集等州观察处置等使进封开国公增食邑五百户实封二百户改赐开国奉圣保定功臣嘉州异俗绵谷旧封素推设险之邦遥仗建侯之利位兼掌武不亦优乎二年十月出镇滑州增食邑五百户实封二百户豕韦旧都灵昌古郡贞庄师律初登南郑之坛藩翰王畿实主北门之管年犹未冠议者荣之无何将相分权君臣失道周祖出潜渊而或跃知宝命之在躬戡黎之功已歌於西伯升陑之衆遂指於南巢公动识几微深明祸福以为不周已折建一指以难扶大宝有归顺三灵之改卜周室肇基庆泽首被徽章广顺元年增食邑一千户实封三百户改赐推诚奉义翊戴功臣三年春丁楚国太夫人忧哀毁过礼亲族悯之服阕授左监门卫上将军增食邑五百户实封二百户礼卒通丧恩隆近侍周庐有次环阊阖以无虞羽卫载严致华胥之甘寝世宗之伐淮夷也公实从焉授右武军卫统军寿州行营副部署兼右厢排阵使属王师渐老戎辂再征江南大率舟师次于东沛洲下断我苏杭之路也世宗遣公率战舰数百艘以袭之且命襄帅慕容延钊领轻骑登陆而进与贼遇于江中合势大战尽破之时世宗蒙犯矢石跋履山川多为野庐以驻行阙忽有猛虎近于乘舆公引满注之一发而毙叛命之邦既摧枯而拉朽咥人之兽复食肉而寝皮岂比乎楼船将军徒矜水兽射声校尉但署虚名而已哉既而刘赡委诚纳款李璟割地称臣班师旌淮甸之功议赏复滑台之命五年五月授义成军节度使其制略曰长驱下濑之师若涉无人之境夷凶戡难尔既立於殊庸砺岳盟河予岂忘於丰报云南燕旧邦北阙孔迩河壖作翰遥临白马之津穰下统戎即镇卧龙之地十二月移邓州武胜军节度使六年世宗以焦劳厌代恭帝以冲幼承祧方赖勲臣爰崇异数授开府仪同三司增食邑五百户实封二百户我太祖神德皇帝象叶太阶功高大麓顾命虽同於伊霍讴謡不在於丹商乐推而逼乃民心揖让而授兹神器惟新布命方隆万世之基念旧推恩乃冠三师之秩建隆元年授检校太师增食邑五百户实封二百户于时李重进凶猾无厌跋扈有状公明惟先见志在夺谋飞章述其苞藏密旨委以经略故有通州巡警之役焉既絶南奔之路遂下东平之诏重进奸谋果发王命不行太祖亲御六师直抵孤垒以公为扬州行营排阵使列牧野之车徒法常山之首尾师方因垒城以复隍格苖不行於七旬围蔡止劳於九日荡平凶竖公有功焉饮至之辰首膺茂渥七月授庐州保信军节度使增食邑五百户实封二百户旌战功也合淝重镇巢国古墟虽张辽守藩克清淮海而子牟恋阙终舍江湖四年夏十乘来朝三峯改镇授华州镇国军节度使郑桓咸林之地素号丰饶晋侯河外之田旧推形胜三辅既资於镇抚双旌更遂於优游国家展礼圜丘推恩羣后锡之懿号畴以井田乾德元年增食邑五百户实封二百户改赐推忠宣力保义功臣是岁太祖以坤道阙仪中宫虚位以公之世有行义可以合礼文以后之天资法相可以当人主初求辅佐遂上宫闱沙?休徵果叶母仪之贵雎鸠雅咏聿兴王化之基亦何必射孔雀以设奇铸金人而语怪然後称其神异哉既列外姻乃移近甸五年授许州忠武军节度使开宝元年增食邑一千户实封四百户改赐推诚宣力同德保义功臣假郑伯之田时惟重地加纪侯之爵盖有前闻三年授邠州静难军节度加押蕃落等使指公刘之旧壤位重十连异魏冉之出关从车千乘四年冬以郊礼霈泽加食邑一千户实封四百户八年冬平东吴之列国九年夏幸西洛以告成乃睠庶邦咸均井赋增食邑一千户实封四百户俄而太祖遽以南狩苍梧奄逼上仙之数东园画梓遂纒同轨之哀我应运统天睿文英武大圣至明广孝皇帝飞龙在御元龟告符大横庚庚重叶熙於常棣小心翼翼赉兑泽於蓼萧公奕世将门先朝内戚专征授命已持阃外之节旄爰立登庸更作人间之霖雨授同中书门下平章事公既荷宠章乃修觐礼辑瑞有光於文陛建牙复命於名藩二年冬授同州定国军节度使内史旧甸长春古宫泽涌甘泉昔谓丰年之地草连沙苑斯为牧马之郊殿我大邦实惟旧德三年冬皇上初陟泰坛大崇方岳增食邑一千户实封四百户洎我后大平并寇亲御戎衣公以扈从之劳享畴庸之典四年冬增井赋实食如三年之数越明年北人犯塞法驾亲征随行在於邺都委边事於横海以公知沧州军州事拥左冯之旌斾临沧水之封陲委注方隆威望愈重寻以边封罢警朝命就藩六年冬上祀昊穹再陈柴燎爵邑之等率有异焉封邢国公井赋食邑如前乾德元年之数九年六月奉诏归朝登于禁卫居中制外爰陞拱极之班以逸代劳亦示优贤之礼出入之重又何加焉授右卫上将军雍熙元年冬增食邑五百户郊天之泽也三年诏以本官知霸州军州事未几徵归荐居环卫皇上方耕春籍复益邑田加食邑如雍熙元年之数是岁公再受命兼判左右金吾卫仗事缇骑二百尅静神州金门九重遂成高枕徼巡无怠仪位有光方将起灞陵夜猎之娯赴瀚海防秋之役而後宫亲属终久次於阎章絶塞功名遂不侔於窦宪齿发向暮寒暄荐瘥中使御医旁午於道寝于北牖叹二竖之为祆升自东荣遂三呼而不复享年六十有四即以其年冬十月二十五日葬于河南县龙门乡宫南里从房州太师之茔礼也诏以中使护其丧事先夫人刘氏晋天福中封彭城县君开运中进封郡君皆从夫子之贵也汉祖开国封永宁公主少主乾佑中进封秦国长公主周显德中改封彭城郡夫人寻进封京兆郡夫人公之将葬也开宝皇后泣血上言请加褒赠特诏追封曹国夫人非常典也惟夫人素禀肃雍早从厘降虽穠华已谢而蕙问常存天?本高不系夫而命爵母道克备宁为子以求郎用能符梦月之嘉祥诞配乾之隂教新野封君之号虽漏典彛文灵国邑之仪更光泉壤继室以陇西李氏故保大军节度使洪义之女也开宝中封陇西郡夫人先公而亡象服是仪永归同穴今夫人彭城刘氏故左省常侍悦之女也太平兴国中封莒国夫人栢舟自誓常叹未亡有子十人长曰元吉终于西头供奉官次曰元振终于邠州节院使次曰元靖西京作坊副使次曰元规前同州子城使次曰元度前同州亲事都头次曰元方终于同州山河使次曰元载元翰俱未仕一子幼而未名皆早闻诗礼不坠箕裘万石君之子孙世惟朴谨薄太后之兄弟人言退让承家干蛊未易可量女十五人开宝皇后即其长也次适崇仪使韩崇训封广平县君其次未嫁而亡次适西头供奉官郭守能次二女皆早亡次适孟隆谂即右龙武卫统军元喆之子也次适曹守让即左骁卫上将军判金吾卫仗事翰之子也次适西头供奉官高处荣即故渤海王怀德之子也次适董嗣显即故通远军使遵诲之子也次为比丘尼法名惠圆余皆幼夭母弟三人故宫苑使延业即其仲也今庄宅使益州内外都巡检煦即其叔也叔氏有子元舆进士第补秘书省着作郎直史馆秀而不实今也则亡故许州衙内都虞候延稹即其季也其余女兄女弟犹子令孙殆三十余人谱牒备存此不复载或鹗立周行或蝉联甲族毕万之家既盛固有本根陈完之後其昌可知光大惟益部巡检出自将家雅好儒术雄材伟度朝论多之惟公生积德之华宗居累朝之懿戚富而好礼贵而不骄始以勲德之家特膺选尚终兼庙堂之位遂极人臣功名享八字之褒封食疏万家之赋至于姬公太师之任黄权开府之资上柱国楚之宠官上将军汉之重柄位列亚相爵为国公再居金吾累处环尹家出帝后室惟贵主藩篱八镇周旋四纪有战功以书史有世禄以传家列振振之子孙启渠渠之夏屋出则建崇牙开大幕有琱戈玄甲之徒奔走于戏下有彯缨结佩之士罗列于初筵入则挺介圭峨武弁有彤弓湛露之乐讌飨于公朝有文马乘车之赐劳来于私第家祭五庙陈樽彛分器之数食具万钱得鸣钟列鼎之盛而年将耳顺命以考终人无间然可谓达已昔人云跃马肉食者四十三岁器何小哉前史称朱轮华毂者二十三人祸亦大矣始终无悔公实有焉宜乎刋勒丰碑光表幽宅俾我休烈与宋无疆者矣臣掖垣备位论譔非工受明命之已行率謏闻而塞职五月而葬素车方会於同盟百代可知乐石愿垂於不朽铭曰天地之道　曰刚与柔　后妃之德　在河之洲妫汭厘降　涂山好逑　乃睦九族　乃亲诸侯大国之援　外戚之助　史不云乎　列侯尚主诗不云乎　大邦有女　夫妇以正　国家以固日中则移　月满则亏　富禄后族　人得诛之梁冀外家　鬼其馁而　简册具载　居高必危休哉宋公　勲戚累世　唐之外孙　汉之主壻乃生圣后　作配先帝　富贵崇高　光华谱系维公之始　生于纨绮　晋主抚之　同乎巳子汉皇妻之　实为知已　曾未弱冠　剖符千里维公之中　深用变通　鶡冠环卫　虎帐临戎寿春维扬　实有军功　连移巨镇　克振英风维公之终　我朝懿戚　为将为相　以年以德罢殿侯邦　乃尹环极　能执干戈　以卫社稷呜呼勲贤　弗登大年　薨于路寝　像列甘泉恩隆赙赠　宠贲貂蝉　边功未辑　遗恨依然其谁祔之　永寜国邑　昔也筑馆　秦楼岳立王姬之车　星繁雾集　今也同穴　沁园雨泣贵主之坟　烟愁露湿　其谁哭之　开宝宫中昔也归寜　车服有容　烂其盈门　侄娣以从今也哀凶　怙恃弗终　号天罔极　鞠育何功乃会同盟　乃先远日　丹旐悠悠　佳城鬰鬰薤露凄咽　松阡萧瑟　万古龙门　丰碑屹屹

前普州刺史康公预撰神道碑

立功名之谓贤齐得失之谓能悟生死之谓达三者有一则可谓闻人矣况兼之乎其谁则然吾见于康公矣公讳延泽字润之代北人也其先盖夏后氏之苗裔曰淳维世有北土自立君长其别处康居者即始祖也西汉时康居国王纳质于大单于其後单于内附遂有云中以国为姓曾祖嗣皇任蔚州蕃汉都知兵马使累赠太子太师祖讳公政皇任代州都知兵马使累赠太傅考讳其皇任河中节度使检校太尉兼侍中赠太师諡曰武安公其世禄世功载在武安碑此不复书公即太师之次子母卫国夫人高氏晋天福中起家补东头供奉官历汉逮周垂二十载艰难险阻靡不备尝以功转染院副使我太祖神德皇帝之开国也以荆湘未下诏宣徽南院使李处筠襄帅慕容延钊出偏师南讨而公实从焉时江陵高保融死朝议以其子继冲权领军府因命公齎玺书乘驿骑以吊抚焉且视便宜二帅留襄阳以待之公宣谕而回尽得机事前导师旅长驱而南平定荆湘易于拾芥寻转染院使监护荆南军赏功也乾德中受代归朝会国家有平蜀之役诏公为北路前军都监至固镇主将王全斌请公领前军先入以张万友佐焉寻击白水阁子二寨破之勒兵会乾筑渡下蜀人恃险出万仭寨以待王师以公与万友选死士百人先登水西寨以兵继之纵火燔烧栅木俱尽遂取之明日全斌中军方至乃合逼置口走之遂下兴州与巙峡兵合进击西县三泉生获伪兴元节度韩保贞公皆有力焉由是乘胜讨逐越大小漫天累战皆获赴利州夜半拔之蜀人由桔柏江以遁乃烧浮桥保剑门恃天险也诸将方议进击会有蜀卒来降自言知山川道路且告曰自益光江东有路曰来苏直抵剑门南二十里蜀人设寨以厄之此捷径也於是全斌欲自来苏路入诸将莫有言者公曰来苏小路无烦主帅可使偏禆以副大将亲扣剑门剑门精兵所聚也且蜀人闻来苏军入必分兵以御我此必克之势也乃命公与史延德往焉公曰书称徯我后后来其苏今路名来苏天启吊伐之义也遂舍车马披榛梗而蜀帅王昭远赵崇韬果留小将守剑门引军于青强店下由是全斌克剑门获王赵二将席卷而西矣时蜀世子元喆统鋭兵守绵州闻剑关不守乃弃城而去蜀主遂令伊审徵奉表归顺全斌因请公以一百骑先入成都安抚军民且伺必降之意是时蜀国余兵尚有七万公往也人情危之公既前以二十骑自卫入见蜀主谕以祸福示以恩信蜀之君臣舞蹈感悦留三日尽封府库齎鱼钥而还全斌等遂平蜀国遣蜀主归于京师诏公为成都府兵马都监而蜀军复乱且以全师雄为首所在杀知州通判以应普州刘泽遂州王可寮果州宋德并受师雄伪署朝廷以公为普州刺史公诣全斌请卫兵赴理所与公四十人公发成都至简州招败亡之士得力手一千人取器甲以给之乃教战阵立部伍拥之而去至郡境有贼甲雕领衆五千来犯公一战败之擒七百人受伪命者立斩一百辈余皆释之乃悬牓示人谕以逆顺招集团结得刀手三千人败刘泽三万人自是贼势稍沮公虽至普州廨宇尽为煨烬乃依山设屋权驻师徒而兵乱之余无食可守公披攘羣盗且战且行直至遂州辇运储蓄以至成城畚锸靡不具焉既而王可寮等数郡贼兵合势来战公又败之逐至合州赴江溺死者不可胜纪未半年普遂果简昌合等六州飞捷以闻优诏褒美且命与曹璨充东川七州招安巡检使仍赐钱帛委公等随军赏给自全师雄乱後东路艰难贼害使臣抄掠琛賮者多矣时师雄虽死贼衆尚有万人立谢行本为主以罗七君等佐佑之闻公警巡望风而遁遂以贼衆保于金堂非公所部也公乃越境以讨之贼衆又遁因驻师以待焉卒平狂寇先是金堂新都洛县等民为贼逼胁皆饷馈资给之公则出令招诱许以自新约自不来无少长皆杀民归者万余户咸得安堵输税县官故民心有怀贼党自溃加以全斌等同心经略两川悉平及奉诏班师主将获罪皆以杀降兵受蜀赂故也黜公为唐州教练使天下人为公惋叹公处之自若不出怨言惟筑室垦田聚书训子而已十年间辟艹莱植桑柘居泌水之上遂为富家家到于今赖之开宝末太祖幸西洛祀南郊始起公为供奉官留监左藏库今上即位就除左藏库副使兼水北皇城大内巡检又召公为东京畿都廵检使俄而公之犹子六人皆恣用家财不事生产公以礼义朂之反生怨怼乃挝登闻鼓愿析祖业以自给诏公以理处割事未定会灵昌河决公受诏塞之诸子复诉公违诏遂罢使职退居洛阳不数年向之犹子已饥寒于道路矣上躬耕之岁公会恩例当起权河南尹许仲宣颇相劝激公曰三代为将道家所忌吾自蔚州太师而下世传将帅今幸功名以继祖祢年享夀考运逢治平使子与孙去櫜鞬袭缝掖熙熙自乐以终天年吾愿足矣吾尝读李广传见其兵败削为庶人幸匈奴犯边被召而起及军吏责簿自刎帐下欲望灞陵夜猎其可得乎古人成败取则不远以老疾为辞而奏其二子焉淳化三年公七十六矣一旦谓其子怀珪曰吾衰耄若此死在朝夕苟以先太师之灵得保首领以没于地吾无恨然吾有平蜀微功思预刻吾墓其谁能之吾闻商山王副使旧直紫微有文称于代又尝任长洲宰时汝为姑苏从事亦同僚也试为我请焉怀珪曰预凶事非礼也且心所不忍公曰此人子之大情名教之旧制也吾则不然且古之达者以生为寄以死为归今吾官历二千石年踰七十六吾不死而安归乎吾欲生前自视其文知辞无愧而功不诬也怀珪不得已命其子齎书而来某据事状次而书之大率平蜀之功公居第一离而辨之其功有五若先入蜀境击白水阁子二寨开王师破竹之势其功一也径入来苏分蜀人精强之力使剑门势解其功二也以二十骑入见蜀主其功三也以四十人定普州其功四也越所部擒罗七君其功五也至于谟议机权赏罸威戮所不尽者有公之自着平蜀实録在焉初全师雄之乱也诸将议杀降兵二万七千人恐为内应公独请择老幼疾病者七千人释之然後起二万人以十人为率皆反接之若连鸡贯鱼桴江而下以兵卫之比贼衆知之可二百里矣若寇来劫夺杀之于江如此则杀有名矣虽不见用可谓仁乎後国家议罪果以杀降为名有先见之明不免于戾者命矣夫公形貌魁杰知谋宏远刚而有变勇而能仁负将材喜兵法虽为王公之子耻以恩泽封侯故能立功於当年齐得失以知命悟生死而无惧虽古之名将世之达人何以过此与夫伏剑而悔降兵仰药而罪地脉者不亦贤乎公始娶安氏蔚州别驾某之女也先公而亡男五人长怀玉进士不第早亡次怀珪前平江军节度推官试大理司直次怀理以侍亲干家未听入仕次怀璟怀琏并补三班奉职孙二人赞华举进士赞臣尚幼公再娶李氏封陇西县君秦王俨之第七女也以某年某月某日终于西京私第其年某月某日葬于某乡某里礼也铭曰

神德皇帝　驾驭英雄　始即南面　乃平西戎孰为前蒐　时维我公　白水寨碎　来苏路通剑门天险　一旦憧憧　蜀既送欵　衆尚七万其谁先之　公膺是选　拥二十骑　扬鞭入见谕以祸福　蜀民舞拚　事讫而还　王师席卷全蜀虽定　羣雄未收　帝命我公　敺攘怀柔刺举一郡　警巡七州　盗死原野　人服田畴定功议赏　理当封侯　孰为?狡　唁唁吠叫谪去泌阳　前勲弗较　三月不仕　古人相吊矧惟我公　十年不调　不调维何　熙熙而笑太祖起之　厥官尚微　我后增秩　暮年有辉徼巡西洛　按察东畿　竟坐家亊　终成罢归君子知命　达人息机　先人弊庐　可庇风雨知止知足　何思何虑　庆见曾孙　名扬先祖谓死为归　预铭厥墓　不朽之功　永光陇树宣徽南院使镇州都部署郭公墓志铭

郭氏之先虢叔之後也虢郭声近因而改焉婚阀轩裳代为着姓自两汉两晋而下其间立大功居显位者不可备书有唐巳来孝恪为佐命之将汾阳王子仪代公元振皆人杰也本大枝茂侍中公当之公讳守文字国华并州太原人也曾王父讳湛赠太子少保曾祖母刘氏追封彭城郡夫人大父讳乘赠太子太傅祖母郝氏追封太原郡夫人考讳晖赠太子少师妣赵氏追封天水郡太夫人皆从公之贵也公即少师之长子少师在汉为护圣军使从征蒲帅李守贞先登而殁时公尚幼周高祖见而奇之召置帐下旌死事之孤也洎授禅元年补左班殿直且以银印青绶崇其阶级用国子祭酒司宪大夫纪其官氏上骑都尉荣其勲伐起家之命有足优者时广顺三年也世宗嗣位检校冬官卿加上柱国时内职东西两班各置押班之名又署都知之职公皆任焉显德中徧历礼部刑部二尚书待之虽优用之未至公韬晦而已但以谨愿闻我太祖神德皇帝之开国也素知其名建隆初迁地官之长充西头供奉官三年改大司马开宝中授大冢宰是时太祖经营四方有澄清天下之志励兵谋帅之外所难者乘使车传密命之人久始归公以用之公既以知已之主难逢亦以使者之才自许往复万里不逾浃辰敷奏闲详动中上旨西蜀平以公知简州军事夷落未化寇攘孔多公视盗以威抚人以惠人安盗息公之力焉开宝四年问罪岭表公与其行远驰捷音数日而至授右仆射翰林副使八年下金陵虏伪主是役也公亦往焉太祖以李煜恃险累世劳师踰年虑其惧罪自图有伤国体诏公监送之公待以周旋加之开释尝谓曰国家止吊苗民之顽不责防风之後也以至俘于端门献之清庙公之智也太祖嘉之赏赐殊厚九年二月迁左揆改西京作坊使翰林职司如故四月封南阳开国男食邑三百户是岁从曹州节度使党公御北骑於栢谷大破走之玺书慰劳今皇帝即位之始乃作司空太平兴国三年以西羌弗寜秦陇骚动诏公安抚和辑之丁内艰而归哀毁过礼未几授起复西上合门使上行郊祀之礼霈雷雨之恩俾迁司徒以敷五教四年上载木主御戎衣讨汾晋之邦除腹心之疾以公为河东行营马军都监兼先锋使时多为地洞以穴其城且命公提举经略之渠魁面缚戎辂凯旋公实展其力先是王师之未至也刘继元以其弟继文军于雁门以张犄角至是尚守孤垒以招北兵诏公赴之弃城而遁车驾还以公为定州驻泊兵马都监冬十月北兵南下公出御之遇于蒲城一鼔而溃迁东上合门使澶州刺史旌战功也五年冬十月复有常山之命会北兵攻我雄州公承急诏领轻骑以援之北兵望风而退六年冬上再郊圜丘大赉羣后加金紫阶进开国子增食邑五百户七年奉诏归朝明年迁内客省使仍以郡印处之雍熙元年进封开国侯加食邑一千户卜郊之泽也二年春二月有并州驻泊之命三月就迁武州团练使内省之职不解五月夏州白秋之戎叛公往招诱之至则张以军威谕以朝旨诛逆抚顺蕃部便之三年春大举征燕之役以公为幽州道行营前军马步军水陆战棹都监其初也继上捷书累赐优诏公以暑雨将降师老为忧力战方酣忽中流矢公声色不变人莫知之俄而我师不利朝议左迁右屯卫大将军斯盖冯异回溪之败仁贵大非之失也四年春特拜宣徽北院使充镇州驻泊北面排阵使端拱元年上修帝籍祀先农恩例之行乃迁太保加食邑一千五百户改宣徽南院使夏五月诏许入觐听其休沐秋八月召诣便殿付以密旨授镇州行营都部署二年夏五月兼领镇定高阳关两路排阵使百万之师四七之将萃于是矣公以威爱抚下以和谦御衆有誉无毁时论多之方将伸威大漠刷耻蹛林焚老上之庭横行域外系单于之颈牵致阙下公之志也人之望也天不憗遗忽焉薨殂於十一月九日捐馆于镇阳公署享年五十有五上闻之泣下特诏辍朝两日赠侍中皆非常例也遣黄门护其丧柩丧事之费给于县官以淳化元年某月某日葬于东京某县某乡某里礼也公娶梁氏封安定郡夫人有子四人孟曰崇德承奉郎守太常寺太祝仲曰崇信叔曰崇俨皆为西头供奉官季曰崇仁幼而未仕有後之义其在兹乎女二人长适殿直张永福左千牛卫将军兴之子也次许忠武军节度使太师潘公之孙未行而卒公学军旅之事负将帅之才绵历两朝遭逢四主阃外之政多识便宜禁中之言未尝漏露守封疆则尽命援桴鼔则忘身家无余财军有遗爱降年不永大勲未立可痛惜哉尝试论之曰自古画策安边铭功絶域者赵充国班定远称为名将然皆年余七十垂老穷荒而後能着其効非一朝一夕之故也向使公天假之年二贤之夀则西北不足平也见托勒铭直书无媿其铭曰

天难谌兮命靡常国不幸兮人之亡公之生兮威加北荒何以贵之兮驷铁彭彭公之没兮魂游东岱何以赠之兮珥貂煌煌遗英风兮传雁塞閟贞魄兮启牛冈铭真宅兮照茂绩随地久兮天长

谏议大夫臧公墓志铭

淳化二年春三月诏以右谏议大夫臧公知江陵府事四月至理所八月得微恙犹视事不辍明年春疾亟不能出外屏飞奏以闻上命中贵人领御医乘驿视其病礼之如将相既而饵药皆不効肩舆归京师以五月某日终于私第年五十三上闻之轸悼且问其嗣或奏曰有子待用未冠乃授国子四门助教以某年某月某日葬于某州某县某乡某里执友太原王某哭而铭其墓公本讳愚字仲囘因梦先洗马导从入其第呼公立阶下且命仰视曰老人星见矣公梦中如教见星明润大若图牒所载者再拜而寤私喜曰吉祥也以夀星出丙入丁乃名丙字梦夀公年十七八始执笔为四六文字甚有风彩故兵部侍郎王公佑以监察御史里行宰大名之属邑先洗马事魏王符公彦卿为要职每王公诣府必厚为供帐馆王于第且出公拜而以所业师焉王公覧之叹异曰此子可教若进修不已当为闻人後变格慕韩柳文颇近闑阈既冠丁父母丧哀毁成疾伏枕者弥年家财钜万悉以散朋友亲戚视之粪土如也产将竭而病亦愈遇日者于太行山中言公四十当成名公信之因落魄于杯酒间又雅善音律音律者章程之伎为时辈所推服嬉游任侠者十五余年上即位之岁一举登进士第解褐大理评事通判大寜监监之所职煮井为盐先时主事者悉多逋负械系不减百人公问其故咸曰盐之要在积薪于夏秋煮井于冬春则辑事矣向者官给柴本钱主事者恣为私用薪既不登盐将安出公因取其质而给其价故薪聚如山迄公一政亡被责者受代之日人为之泣下是岁上亲征太原见于行阙授太子右赞善大夫并寇平以公知辽州军事有伪署衙校劫盗于民者公械送朝廷时以旧染之俗务从寛贷因赦其罪复补衙职公礼待之且约无再犯不踰月劫盗如故公捕获之皆磔裂而徇然後以闻有秘书丞马汝士者公进士同年也以本官知石州为政严急军民苦之且与监军不协一夕于公署中剚刃在腹而毙遂以自尽奏之公上疏理其事其略曰倘明其负罪自裁屍宜更戮苟雪其非辜致毙魂亦无寃上覧之骇异遽命按其事且召公还便殿与对上问公曰马汝士遇害尔知其人乎公曰人则臣不知言自尽则厚诬也凡人罪非殊死未有弃其生者臣观汝士所为略无私过盖盗憎民怨尔然汝士一夫之命不足挂圣虑但秘书丞是陛下五品朝官今死既不明宿卫者亦不加罪臣恐今後书生不能治边郡上为沈思久之勉劳使罢留监在京茶库继赐钱五十万遇郊禋加着作郎太平兴国八年拜右拾遗直史馆赐银章朱绂寻知许州在许三年急吏缓民而已迁河东转运使积粟饷军边用称足上籍田之岁以恩例加尚书工部员外郎置史职转输如故归朝授户部郎中面赐金紫且诏知审官院事上重四品官转司农少卿未几有大谏荆南之命辞日赐钱千万之任多病卧治而已公为人廉直刚决仁义忠信知止足不苟且与人交礼简而情至故久而弥笃凡妻之昆弟姊妹之壻接之甚谨虽竟月踰年语不及于私?人以此为难监茶库时今少府少监雷有终以殿中丞与公同事故真定王再入中书权贵德望燻灼天下朝臣得一见与语者自以为荣公朔望投刺未尝求见真定使人召公公未至使爱子羽林大将军承宗逹其意是时某以举进士馆于公家尝劝公速往公乃修谢启缄封讫复迁延数日某问其故公曰赵侍中不乐雷氏衆所知矣今某与雷同职不告而去恐招物议因白于雷雷果曰此无他欲使着作伺吾罪衅矣公乃焚其启终不诣真定其不趋权势也如此惜哉不享上夀不登大用命矣夫公之世禄世功洎昭穆乡里详洗马志中公即洗马长子娶张氏封清河县君子二人助教长也次曰某女一人适进士杨云卿铭曰胡为乎有生去来兮靡恒吉梦惟星兮竟亦无徵浮生一梦兮营营薨薨梦中之梦夫何凭呜呼【丙父洗马公名令图洛阳人】

故侍御史累赠太子少师李公墓志铭

给事中判河南府兼留守司事李公将葬先少师走仆求志其墓行状云公讳某字某赵郡人广武君之後也亳州团练使太清宫副使讳干曾祖也泰陵令赠太子少保讳丰祖也洺州团练判官赠太子少傅讳滔父也公幼孤事母以孝闻有文行为乡里所称方将决科名取贵仕邢帅薛怀让知其名奏观察支使公以迫于就养不暇择禄帅移左冯复授记室得五品服色丁母忧护丧归洛举先少傅合葬焉制终得盩厔令秩满历邠州观察凤翔节度二判官寻为朝士推荐入拜殿中侍御史掌梓州榷盐院归朝奉诏知舒州军州事时太祖问罪金陵弥年未下沿淮诸郡供亿百端勤王之功舒实为最公以悦使民民以乐输未尝鞭一人呵一吏而饷馈之用集矣朝廷议其勤就加侍御史以太平兴国元年八月二十二日寝疾终于治所享年若干给事之始登朝也赠某官入西掖又赠某官在中书超赠太子少师夫人周氏故邢州节度判官琪之女也以孝谨事先姑以慈严训诸子贤明之行宗族称之始封汝南临颍二县太君又进封汝南郡太夫人淳化四年闰十月二十二日终于东京私第四子长曰沆给事是也次曰贽着作佐郎次曰源太常寺奉礼郎次曰维官与贽同三女长适武功苏昌嗣麟游县令次适太原王永孚密州録事参军次适沛国朱贻孙皆良壻也以某年某月某日祔葬於西京某县某乡某里从先茔礼也公自从事至台端率以寛简为政所在民吏爱而思之儒学之外雅好易象老庄之书复能践其言而行其道外累不入中心晏如居官清不近名直不忤物得俸禄随手而尽未尝有意于治生唯教诲诸子早夜无倦余庆郁积给事当之用是为近臣参大政文章器度时称巨贤而立朝之士有识少师者必曰给事履行实得父风及罢政事丁外艰而执丧食贫殆不能为礼上闻之叹异赙赠有加维也文学亦如其兄自余俱成令士三代赠典皆从子贵积善之道岂诬也哉今以二品之礼葬少师之服敛不亦哀且荣乎初给事直馆殿知制诰入内署佐中枢而太夫人尚无恙朝请之暇兄弟举觞为夀慈顔既和彩服起舞尽懽而罢率以为常每至入宫夀寜祝圣妇姑相望肩舆煌煌人臣及母之荣无以过此非父严母慈兄良弟悌畴能若斯其盛欤铭曰

李氏之先　广武称贤　子孙绵绵　少师燕翼位不充德　余庆郁积　给事堂堂　邦家之光庸讵可量　既赠其父　又封其母　积善之报孝子显亲　纳石于坟　刻为斯文














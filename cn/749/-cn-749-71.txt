王安石


安石字介甫，临川人。生于天禧五年（1021）。庆历二年（1042）进士。神宗朝，除翰林学士，拜同中书门下平章事、加尚书左仆射、兼门下侍郎，封舒国公，改封荆国公，晚居金陵，自号半山老人。元祐元年（1086）卒，年六十六。赠太师，谥曰文。崇宁间，追封舒王。有临川集。

桂枝香

登临送目。正故国晚秋，天气初肃。千里澄江似练，翠峰如簇。归帆去棹残阳里，背西风、酒旗斜矗。彩舟云淡，星河鹭起，画图难足。

念往昔、繁华竞逐。叹门外楼头，悲恨相续。千古凭高，对此谩嗟荣辱。六朝旧事随流水，但寒烟、芳草凝绿。至今商女，时时犹唱，后庭遗曲。

甘露歌

折得一枝香在手。人间应未有。疑是经春雪未消。今日是何朝。

又

尽日含毫难比兴。都无色可并。万里晴天何处来。真是屑琼瑰。

又

天寒日暮山谷里。的砾愁成水。池上渐多枝上稀。唯有故人知。

菩萨蛮

数家茅屋闲临水。单衫短帽垂杨里。今日是何朝。看予度石桥。

梢梢新月偃。午醉醒来晚。何物最关情。黄鹂三两声。

渔家傲

灯火已收正月半。山南山北花撩乱。闻说洊亭新水漫。骑款段。穿云入坞寻游伴。

却拂僧床褰素幔。千岩万壑春风暖。一弄松声悲急管。吹梦断。西看窗日犹嫌短。

二

平岸小桥千嶂抱。柔蓝一水萦花草。茅屋数间窗窈窕。尘不到。时时自有春风扫。

午枕觉来闻语鸟。欹眠似听朝鸡早。忽忆故人今总老。贪梦好。茫然忘了邯郸道。

雨霖铃

孜孜矻矻。向无明里、强作窠窟。浮名浮利何济，堪留恋处，轮回仓猝。幸有明空妙觉，可弹指超出。缘底事、抛了全潮，认一浮沤作瀛渤。

本源自性天真佛。祗些些、妄想中埋没。贪他眼

花阳艳，谁信道、本来无物。一旦茫然，终被阎罗老子相屈。便纵有、千种机筹，怎免伊唐突。

清平乐

云垂平野。掩映竹篱茅舍。阒寂幽居实潇洒。是处绿娇红冶。

丈夫运用堂堂。且莫五角六张。若有一卮芳酒，逍遥自在无妨。

浣溪沙

百亩中庭半是苔。门前白道水萦回。爱闲能有几人来。

小院回廊春寂寂，山桃溪杏两三栽。为谁零落为谁开。

诉衷情

和俞秀老鹤词

常时黄色见眉间。松桂我同攀。每言天上辛苦，不肯饵金丹。

怜水静，爱云闲。便忘还。高歌一曲，岩谷迤逦，宛似商山。

二

练巾藜杖白云间。有兴即跻攀。追思往昔如梦，华毂也曾丹。

尘自扰，性长闲。更无还。达如周召，究似丘轲，祗个山山。

三

茫然不肯住林间。有处即追攀。将他死语图度，怎得离真丹。

浆水价，匹如闲。也须还。何如直截，踢倒军持，赢取沩山。

四

营巢燕子逞翱翔。微志在雕梁。碧云举翮千里，其奈有鸾皇。

临济处，德山行。果承当。自时降住，一切天魔，扫地焚香。

五

又和秀老

莫言普化祗颠狂。真解作津梁。蓦然打个斤斗，直跳过羲皇。

临济处，德山行。果承当。将他建立，认作心诚，也是寻香。

南乡子

嗟见世间人。但有纤毫即是尘。不住旧时无相貌，沉沦。只为从来认识神。

作么有疏亲。我自降魔转法轮。不是摄心除妄想，求真。幻化空身即法身。

二

自古帝王州，郁郁葱葱佳气浮。四百年来成一梦，堪愁。晋代衣冠成古丘。

绕水恣行游。上尽层城更上楼。往事悠悠君莫问，回头。槛外长江空自流。

浪淘沙令

伊吕两衰翁。历遍穷通。一为钓叟一耕佣。若使当时身不遇，老了英雄。

汤武偶相逢。风虎云龙。兴王祇在笑谈中。直至如今千载后，谁与争功。

望江南

归依三宝赞

归依众，梵行四威仪。愿我遍游诸佛土，十方贤圣不相离。永灭世间痴。

二

归依法，法法不思议。愿我六根常寂静，心如宝月映琉璃。了法更无疑。

三

归依佛，弹指越三祗。愿我速登无上觉，还如佛坐道场时。能智又能悲。

四

三界里，有取总灾危。普愿从生同我愿，能于空有善思惟。三宝共住持。

西江月

红梅

梅好惟嫌淡伫，天教薄与胭脂。真妃初出华清池。酒入琼姬半醉。

东阁诗情易动，高楼玉管休吹。北人浑作可花疑。惟有青枝不似。

渔家傲

梦中作

隔岸桃花红未半。枝头已有蜂儿乱。惆怅武陵人不管。清梦断。亭亭伫立春宵短。

清平乐

留春不住。费尽莺儿语。满地残红宫锦污。昨夜南园风雨。

小怜初上琵琶。晓来思绕天涯。不肯画堂朱户，春风自在杨花。

生查子

雨打江南树。一夜花开无数。绿叶渐成阴，下有游人归路。

与君相逢处。不道春将暮。把酒祝东风，且莫恁、匆匆去。

谒金门

春又老。南陌酒香梅小。遍地落花浑不扫。梦回情意悄。

红笺寄与添烦恼。细写相思多少。醉后几行书字小。泪痕都揾了。

菩萨蛮

集句

海棠乱发皆临水。君知此处花何似。凉月白纷纷。香风隔岸闻。

啭枝黄鸟近。隔岸声相应。随意坐莓苔。飘零酒一杯。

千秋岁引

秋景

别馆寒砧，孤城画角。一派秋声入寥廓。东归燕从海上去，南来雁向沙头落。楚台风，庚楼月，宛如昨。

无奈被些名利缚。无奈被他情担阁。可惜风流总闲却。当初谩留华表语，而今误我秦楼约。梦阑时，酒醒后，思量著。








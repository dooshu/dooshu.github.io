◇　日辰时对

师法用辰不用日。辰为客，时为主人。见於明主，侍者为主人。辰正时邪，见者正，侍者邪；辰邪时正，见者邪，侍者正。忠正之见，侍者虽邪，辰时俱正；大邪之见，侍者虽正，辰时俱邪。即以自知侍者之邪，而时邪辰正，见者反邪；即以自知侍者之正，而时正辰邪，见者反正。辰为常事，时为一行，辰疏而时精，其效同功，必参五观之，然后可知。故曰：察其所由，省其进退，参之六合五行，则可以见人性，知人情。难用外察，从中甚明，故诗之为学，情性而已。五性不相害，六情更兴废。观性以历，观情以律，明主所宜独用，难与二人共也。故曰「显诸仁，臧诸用」。露之则不神，独行则自然矣，唯奉能用之，学者莫能行。

（《汉书·翼奉传》：上以奉为中郎，召问奉：「来者以善日邪时，孰与邪日「善时？」奉对。）






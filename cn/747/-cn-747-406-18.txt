○对直讲无他伎判

〈丁专经直讲，每无他伎进考。或人告滥。〉

典礼之兴，讲经为要；安人和众，学古入官。丁以专经直讲，经师训造，艺成重席，业固专门。歌咏先王，颂声以光於讲席；讨论文义，德化藉甚於谈筵。考课攸归，勤效斯在，以无他伎，蒙窃惑焉。且州县徒劳自拘於常式；庠序爰设，亦著於彝章。妄告之人，须科反坐。


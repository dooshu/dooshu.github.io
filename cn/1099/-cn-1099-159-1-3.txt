○欽奉　聖諭疏 【 禦虜戰守】

看得總督宣大真保河南山東等處軍務兵部右侍郎兼都察院左僉都御史翟鵬具題前因。大意謂防邊禦虜。不過戰守二事、守則有要。據險守要以一當百戰則有機。度地陳兵。以逸待勞。欲要將東自平刑關起西至偏頭關盡境止。定擬戍兵。畫地分兵。再設遊兵三枝。一在鴈門。一在寧武。一在偏關。賊若攻墻。戍兵上墻拒敵。遊兵出關夾攻。所謂守中有戰。正中之奇。東自大同陽和城西抵山西老營堡。徧觀地形。詳察賊路。巳有定算。如賊從北來。則設兵於左右衛鄉村羊圈頭曹家梁小金庄等處以待之。賊從東北來。則設兵於懷仁高山鄉村周家庄吳家窯劉按莊等處以待之。賊從西北來。則設兵井坪平虜鄉村窯子頭高家堡油房頭南北帳子等處以待之。又東于宣大之交。三關之界。各設勁兵以防奔逸。近宜雲督臣專練新兵一萬亦此意也又選慣戰官軍六千員名、分為二營臨時會行總督張鳳親自統領。隨機應變。所謂戰中有守。奇中之正。北直隸河南山東等處庚戊虜患後遍備山東河南甚無策也紫荊倒馬龍泉等關有備亦可無備亦可及稱將官三軍司命、地方安危所係、欲要　天語申敕諸將本部申明誅賞、各一節、為照用兵之機。固難于預度。制勝之畧。寔成于多算。蠢茲醜虜、連歲侵軼雖將來向往。未可逆知。大要亦不過越宣大以犯三關越三關以犯腹裏指畫分明若使宣大陳兵力戰必不能抵關而攻使三關分墻拒守必不能越關而入所據戰守一應事宜。既該總督侍郎鵬悉心計議具奏前來、奇正之辨。虗實之形緩急之要、無不曲盡、事在閫外、相應通行依擬、合無備行文武總督大臣查照原議作速舉行各該大小文武官員、敢有抗違阻撓致誤軍機者應拏問者徑自拏問、應招參者星馳招參、但稱北直隸河南山東等處。紫荊倒馬龍泉等關。有備亦可。無備亦可固參酌先後緩急之言。內紫荊倒馬龍泉等關。尤近都畿切隣邊境與直隸河南山東不同必湏查照節次原行事理。嚴加隄備。庶保萬全。臣等再照將不專殺。愛克厥威。必致罔功。專尚首功。文浮干質。鮮不僨事。是以臣等向來會題一款、欲　敕下總督大臣、今後臨陣退縮及逗遛不進者、都指揮以下許其斬首、總參遊等官、許其先取死罪招繇。參奏處治　敕下總兵官軍士臨陣退縮、及逗遛不進者、亦許其徑自斬首、一款欲另設衝鋒破敵一科。專一破。陣不貪首功一欵。欲將奮勇迎敵殺敗虜賊者。雖是斬獲賊級數少。官軍陣亡數多。仍湏論功陞賞。雖俱蒙　聖允未曾明降　天語。是以總督翟鵬又有此申明誅賞之奏。伏望　皇上俯念虜患方殷、將前項誅賞事宜、嚴切申諭、庶二臣遇警得以展布、將來浮議不致紛起、邊方幸甚、臣等幸甚、


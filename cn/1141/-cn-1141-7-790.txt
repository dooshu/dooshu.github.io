石公种松图歌（画是梅渊公笔。）

梅翁石公皆画松，倔强不与时人同。
石公飞锡腾黄岳，万松诡异罗胸中。
朅来黄檗袈裟地，便拟手擎双塔寺⑴。
茎草拈成丈六身，旧时云鸟来依人。
金鸡舞罢吼龙象，种松欲遍无荒榛。
上人逸兴多如此，黄岳千峰归眼底。
高坐松阴自在吟，役使神猿及童子。
客来笑把种松图，看取新松种几株。
俄顷空中声谡谡，青天万树齐浮屠，为问西飞黄檗归来无。
⑴ 广教寺为黄檗禅师道场，俗称双塔寺。



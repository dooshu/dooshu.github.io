陆游　园中秋夕

季秋哉生明，风露正凄冷。

放翁澹无事，乐此清夜永。

饥鹰栖不稳，劲翅起东岭。

湖边千树柳，何处寄幽影？

人生寓宇内，俯仰一炊顷。

此心无媿负，箪食均五鼎。

许身辈稷契，终亦输箕颍。

天风倘可乘，采莲登玉井。

园中赏梅

阅尽千葩百卉春，此花风味独清真。

江边晓雪愁欲语，马上夕阳香趁人。

熨眼红苞初报信，回头青子又生仁。

羁游偏觉年华速，徙倚阑干一怆神。

陆游


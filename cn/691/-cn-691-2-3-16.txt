◎江铁君述四事

吴中江铁君（沅），艮庭先生子也。始弃儒为僧，后复返初服。家大人藩吴时，与为文字交。尝闻其杂述数事。一为娄东王明经树获言其乡人某，阖门燔死，少长无遗，并来未半月之婢亦与焉。邻里以其生平无横暴行，不测其何隐恶而天罚之酷，且及婢之初来也。适有请乩仙者，以其事叩之，乩示曰："其家散弃五谷太甚，纵小儿女食且弄，妪婢亦共为污秽，每掷弃之。上帝为其无恶也，拟俟其悛，以小灾警之十年矣，而狼籍如故，乃付雷部。雷部覆奏，以为轻，又付瘟部，瘟部亦如之，遂付大部。婢本不在劫中，三日前，主与残食抛窗外落粪堆中，而秘不言，故并殛之。"又言："有书贾周某，端且谨，出纳不苟。一日语予曰：某贾书市中，有儒生携一少年求小说所谓《肉蒲团》者。"某正色言曰："君读书人，所携者非子弟即学徒也，奈何问此，何以训后生？何以作士子乎？吾虽市井，不屑售此也，君勿复尔。"其人愧甚，揖谢曰："某失言，谨受教，当书绅也。"而去。予曰："此人闻法言而受，必改过矣，亦善士也。"因忆有朱姓者，以鬻书家渐起，后忽自刻小曲售之。予谓之曰："尔鬻书，因与我辈往还，若售此则与负担厮役往还矣，后毋如是。"朱曰："我贪好价耳。"予曰："尔贪目前之利，以此坏人心术，必有冥诛，可速改之。"不听，未及一年，其子窃资淫于外，乃为之娶而分室异之，子旋死。幼子亦然，家遂罄，肩残书鬻于市，旋死于街亭。又言：慈溪北乡有瞽者，贫欲遣其妻，妻不可。瞽者曰："若去，则俱活。若不去，且俱死矣。不如我先死，若自可去。"遂欲自死，妻不得已改适，谓其后夫曰："瞽者无所赖，吾当月再往为之缝纫洗浣，不宿即归也。"后夫许之。瞽者因得卖妻洋银，以其赢，夜弄之有声。旁塾童子艳之，尽窃去，瞽者遂缢。越日，其妇至，惊哭，亦缢。后夫次日往视之，痛人与金两失也，赴水死。其母闻之，又缢。某日，天大雷雨，震死塾中学子十六人，盖与闻其事而均分其银者。塾师不与知，小生不得分，故免。时道光庚寅某月也。又云：劝善惩恶之言，或书本，或单片流通于世，功德无量；即有弃掷或轻亵者，得一人奉行，便灯传无尽。一人惊觉，便转败为功。曾闻有中表兄妹，俱为旧族名门，才貌双绝，各有慕悦之意。虽得数面，而俱有尊长在前，不能达也。后值演剧盛宴，堂设珠帘屏隔内外，其表兄避酒潜探后堂，见其表妹不在席，乃东西散步到一书房，值其醉憩小榻，颓然粉融脂散。喜极，昵近，忽触壁间小轴堕地，取视之，乃戒淫文也，语言危厉，读之悚然汗下，疾趋而去。虽此少年本有善根，亦全赖此当头棒喝矣。


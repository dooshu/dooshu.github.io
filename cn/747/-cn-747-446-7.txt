○对给地过数判

〈甲给地过数，科所由。曰更耕之田。〉

八政交修，桑农为本；六官致理，富教居先。将取地财之生成，须辨夫家之沃脊。惟甲率是吏职，行乎周礼。我疆我理，爰受授於三农；如京如坻，伫陈陈於九谷。足使丁壮尽力，污莱合宜。何斯有功，辄欲加罪？若也闾阎栉比，烟火星繁。占天子之牛田，废将军之马埒。则当惟辨布政，求弊是图。况今边鄙不耸，流庸适至，宜翦荆棘，俾生稻梁。劝农既任其易耕，给地何限於过数？庶从行古，未可非今。


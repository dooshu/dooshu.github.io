辽东大捷辞免加恩疏


伏蒙发下辽东巡抚、都御史张学颜报捷一本。钦奉圣谕：“昨见辽东捷报非常，即奏闻圣母。蒙面谕朕云：‘赖天地祖宗默佑，此时正尔行嘉礼之际，有此大捷，乃国家之庆，我心甚喜。元辅运筹庙谟，二辅同心协赞，才得建此奇功。我勉留张先生，这是明效。’朕恭对云：‘圣母慈谕的是。’兹恭述以示先生等知，一应叙录，宜从优厚，称朕惓惓仰体圣母至意。钦此。”

臣等捧读恩纶，不胜欣跃，不胜感激。看得辽东一镇，切邻虏巢，数年以来，无岁无警。边民苦于侵掠，官军疲于战守。适赖皇上圣明，留神边备，轸念该镇将士比诸边独苦，加赈加赏，大霈殊恩，增饷增兵，数破常格。以故将士感奋，咸思树立，以图报称。前擒王杲，斩馘一千有余；继战平虏，获级二百之上。至于今次建功，尤为奇特，出边二百余里，斩获四百三十。彼之精锐，咸就歼夷；我之损伤，止于一卒。使东胡破胆，顿消窥伺之谋；西虏惊心，益谨款关之约。诚该镇百余年间未有之奇勋也。且当嘉礼肇行之期，慈御移居之日，而捷音凯奏，千里飞传，文德武功，一朝咸萃，臣等列职丞弼，恭逢盛事，欣庆踊跃，万倍恒情。然此实上帝申庥，祖宗垂佑，我皇上天威远震，诸将士戮力用命之所致也。

臣等以章句腐儒，窃禄禁近，曾靡尺寸，仰赞庙谟。乃荷宸纶，谬加奖鉴。又恭述圣母惓惓倚眷至意，尤逾寻常。臣等内自省循，诚不知将何为报也。夫有非常之功者，宜受非常之赏。今该镇捷报，实为非常，俟兵部题覆本上，臣等谨遵谕拟赏，悉从优厚。至于臣等，则先已奉旨，不得侵冒边功。臣居正又屡次奏辞，俱荷圣慈俞允，今次若欲加恩，则万万不敢叨承者也。臣等不胜欣忭感切之至。






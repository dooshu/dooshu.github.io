142　書標七觀之義


文心雕龍宗經篇云：「書標七觀。」孔子曰：「六誓可以觀義，五誥可以觀仁，甫刑可以觀誠，洪範可以觀度，禹貢可以觀事，皋陶謨可以觀治，堯典可以觀美。」見大傳。【原注】孔叢子云：「帝典觀美，大禹謨、禹貢觀事，皋陶謨、益稷觀政，泰誓觀義。」此其略略異者。

【集證】引大傳説略孔子曰：「堯典可以觀美，禹貢可以觀事，咎繇可以觀治，洪範可以觀度，六誓可以觀義，五誥可以觀仁，甫刑可以觀誠。」此條所引語句前後與今本大傳不同，與太平御覽所引却合。

【元圻案】梁書文學傳：「劉勰，字彦和，東莞莒人。篤志好學，除東宫通事舍人。撰文心雕龍五十篇，論古今文體，引而次之。」






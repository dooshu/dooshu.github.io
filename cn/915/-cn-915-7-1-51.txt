◇请恤孟龙符表（义熙六年）

故龙骧将军、广川太守孟龙符，忠勇果毅，陨身王事，宜蒙甄表，以显贞节。圣恩嘉悼，宠赠方州。龙符投袂义初，前驱效命，推锋三捷，每为众先；及西剿桓歆，北殄索虏，朝议爵赏，未及施行。会今北伐，复统前旅。临朐之战，气冠三军。於时逆徒实繁，控弦掩泽，龙符匹马电跃，所向摧靡，奋戈深入，知死弗吝。贼超奔遁，依险鸟聚。大军因势，方轨长驱。考其庸绩，豫参济不。窃谓宜班爵土，以褒勋烈。（《宋书·孟怀玉附传》）


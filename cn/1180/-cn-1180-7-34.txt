张文忠公祠落成祭文（代）


［清］张振纲





惟公钟扶舆之间气，濯江汉以抽英；表异姿于绮岁，悬光价于楚珩。及作弼而应期，拓鸿基于久大。虽疐后而跋前，讵求伸于异代。蒙薄涉乎昔编，烛千秋而退览。苟非今时之所稀，胡为旷世而相感。溯有明之垂统，累十叶而渐凋。迨孱主之嗣服，乃委裘以临朝。公身佩夫安危，揽颓纲而振肃。起坐废之沈疴，支大厦于一木。窒幸门之千孔，扫蠹窳于百年。内引绳于宫府，外抗楞乎绝边。赫乾清而坤夷，启重熙之盛轨。何天柱之中倾，壤金关与铁牡。属才慝之抵隙，竞吐舌以烧城；揣文犀而飞谤，讹市虎以同声。果冕旒之蔽明，弃成功于微管。牵草索以蝉联，遂覆巢而破卵。比朱勃之上鲁，被建初之追录。讵众口之嚣嚣，铄朽骨而仍酷。迨兴朝之抚运，荷天语于章皇；比伊周而论定，乃腾耀乎三光。顷大府之驰书，访武侯之遗垄；余石兽之欹斜，卧丰碑而尘拥。蒙停轺乎兹土，求卫瓘之诸孙。获仰瞻乎遗像，复修谒于墓门。惟祠宇之阙然，揆五义而未当。傍龙山之讲堂，假三楹而草创。列莘莘之俎豆，萃髦畯之峨峨。或闻风而崛起，庶共挽夫洪波。尚飨。






头自发际中央旁行凡五穴第六


喑门，一名舌横，一名舌厌，在后发际宛宛中，入系舌本，督脉、阳维之会，仰头取之。刺入四分，不可灸，灸之令人喑。《气府论》注云：去风府一寸。

天柱，在夹项后发际，大筋外廉陷者中，足太阳脉气所发。刺入二分，留六呼，灸三壮。

风池，在颞颥后发际陷者中，足少阳、阳维之会。刺入三分，留三呼，灸三壮。《气府论》注云：在耳后陷者中，按之引耳，手足少阳脉之会。刺入四分。






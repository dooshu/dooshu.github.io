○獻愚忠以永圖善後機宜疏

頃劇賊曾一本就擒捷聞、該臣題為乞敕慎議閩廣軍功以嚴激勸人心事、又該兵部覆題前事欽蒙聖恩將總督右都御史劉燾廵撫右僉都御史熊桴塗澤民而下首功參將王詔總兵俞大猷郭成李錫而下、各陞官廕子及銀幣之儀有差、夫諸將成功、誠亦可嘉、朝廷報功、誠巳不薄、日前之注措似矣、但閩粵事固難于在目下成功。尤難于為將來巳亂。姑以往事當鑒者言之如自嘉靖巳未庚申以至乙丑丙寅之際。諸臣稱山寇蕩平者數矣。而何今日山寇之猖獗者猶故耶。自嘉靖辛亥以至乙丑丙寅之際。諸臣稱海寇蕩平者數矣。而何今日海寇之猖獗者猶故耶。葢其所謂蕩平者。□廣平賊須以蕩掃一枝為功不當以擒獲賊首為主每當渠首一得羣兇未靖之時即假聲稱以詿誤朝廷。不曰安插。則曰招撫一酋首方擒一渠魁輒立侵淫十餘年來。竊據我良田。殺戮我良民。海壖民物。巳十去六七。當事者猶且下誑民心。上徼君寵。公然謂為給榜招安。報大捷以欺　先帝。徒以進秩錄廕。為一身顯榮。而不更念萬姓無祿之隱禍。諸臣之罪狀誠渥矣。往事一談、聞言酸鼻故今言閩廣之亂者。但謂一本繼吳平。而不知吳平未死之先一本巳在。當時諸將。秪以相傳溺死之吳平。為目前深幸。而不思存留之一本。更所當虞。是一本繼吳平也。實諸將貽之使繼而非一本之能陡起以繼吳平也。其在今日、尚存餘黨、即總督燾所自言則猶有外夷未靖之賊、山中流劫之賊、沿海接濟之賊、及似賊非賊者、凡五種、即按臣楊標又舉其尤、則有林容程老王老、即臣等嘗聞則有惠潮江葉卓鍾諸姓、及香山壕鏡、其說尤多、廣西古田一縣、久沒賊巢、守臣以失地為常談、以安靜為省事、今竟尚果敢誰何、至屢報一本二百號船隻、亦難謂沉溺擒獲俱盡、是未除賊黨、視昔更有明徵、南京兩浙之銀、既巳經發、京運之供、又巳特給、諸路徵兵、更難中阻是見在兵力、視昔幸有可賴、以此增兵足餉之時、當此乘勝長驅之際、所賴于督撫鎮總諸臣、正宜恊力同心、淬勵整搠。將前項諸賊。取次蕩平。殲絕黨類。係于一本賊中巳平者。專責之紀功。山賊等項未平者。仍責之廵按稽查、其巳經擒斬者、要見若于名顆。其招撫安插者。要見見在、某里某都某排某項下入籍服役。務盡使妥帖完畢。仍將地方一應安輯事宜。一一審處、如練土著以去募兵、增建置以絕竊據、擇守令以重民牧蠲徵賦以甦疲瘵、諸餘頭緒正在多端、如良醫視疾于人之沉痾方脫、必大補榮衛、庶保生全、恨今諸臣于此一不置念、惟苦蹈覆轍、觀其甫獻捷音總督劉燾即倡為水土不服之。說、廵撫熊桴即上病勢危篤之疏總兵郭成願告回籍養病一節、敢即亦效為飾詞游言以引索高價、此其心皆何心、不過以為一本既擒、吾責巳塞、縱後日禍亂復生。于吾固無干預、更不思臣受君托、當事靡□雖殞軀損生、亦宜自盡、且神明天道、不可獨欺、即如一本就擒一事、彼夏月擁重兵于東北逆風之地者。惟共為觀望延捱。而王詔以添設新兵。殊無依藉、乃一本卒獲于詔手。故臣昨專請于詔當有特加。固用以勵人心、亦所以明天道、諸臣于此、即可深思、而顧尚忍為欺誑執迷、不知何謂、伏乞敕下兵部通加看詳、將臣所言蕩平諸賊始末經畧、一一條議、果因時乘勢、不可緩圖、即乞請敕下彼中當事諸臣、如期從事、再乞敕下吏部。自後將督撫諸臣托疾章奏、俱與罷停、直待事定功成、擬加擢用、不得容聽其因襲規避、徒啟紛紜替代、以致誤軍機、則國運易危為安、民生轉禍為福臣披瀝愚忠于此固不任懇懇惓惓之至、


二十


○神道碑铭（二）

〓墓志铭（一）

【通议大夫兵部右侍郎永宁玉调张公神道碑铭】

世祖皇帝御极之十年，兵部右侍郎张公鼎延夙夜左右，执事有恪，上悯其勤劳，加恩赐金币，驰传归里，公卿祖道于长安门外，都人以为荣。又六年，公以病卒于永宁之故第，其子兖州太守琯、吏科都给事中璇泣而言曰：“维我国家天造之初，卿贰大僚不敢遽以骸骨为请，有年至致事者，辄留宿卫，奉朝请于京师，其蒙恩予告，有之自先臣始，是不可以莫之纪也。”又三年，兖州服阕，补淮安守，而命伟业书公墓隧之碑。

谨按张氏陕西同州人，始祖仲文，避兵徙雒之永宁。仲文以下六世讳士益，缘其子中丞公贵得封。中丞公讳论，仕至四川巡抚、都御史，以元配段夫人生公。公举万历壬戌进士，起家行人，考选兵科，劾兵尚书霍维华以罪，廷诤惠安伯张庆臻贿改敕书及宣大总督张晓、巡抚张三杰失事状，所言皆施行，当时推其谠直。升兵科都给事中。在明季启、祯之世，蔺州土司奢崇明反，连结水西。中丞初按蜀，继受任滇抚，克遂前功，先后收复四十七城，拓地二千里，五峰山、桃红坝之捷，馘其渠魁，邛、筰荡定，论功为西南第一。方中丞归自按蜀，以清卿居里，负知兵名；而公被擢在省垣，将吏勇怯，军机进止，皆其职所当执奏。每在直，中夜治文书，参密画，旬日不敢洗沐。其劾张庆臻也，上怒庆臻勋旧掌京营，行金主书，窜易诏草，文华召对，事连长山相刘公鸿训。刘贤相，其曲意庆臻有端，受取事未得考实。公虽纠擿庆臻无所避，终不欲傅上怒致大臣辟，故与御史吴玉持论并剀正，而公微为持平，在廷服其知国体。后于平台数被引见，敷奏详敏，上以为能，眷遇浸隆。以中丞抚蜀，子例不得居谏职，请避归，忌者摭其里居事蜚语闻，左官薄谪，而中丞亦功成纳节矣。

流寇之渡河而南也，首陷渑池、卢氏，次及永宁。永山城不修，矿盗亦动，邑无真令，民皆摇心。中丞即巴、渝之旧部，遏宛、雒之严冲，誓众登陴，捐金犒士，天寒露止，离风雪皲瘃之患，城全身瘁，属疾不起。公时已从行人司副再迁为南京吏部验封司郎中，职事修举，骎骎且复向用。既奔丧成服，伏阙上书曰：“臣父出定蛮方，还捍乡里，戮力兵间，致于僵仆。惟主上念葛亮之渡泸，以劳定国；怜子囊之城郢，没不忘君。庶俾先臣死骨不朽。”上省章，嫌其称誉过实，下所司按核，竟坐免官。或以为用事者因微文修旧隙，非尽出于上意也。监军道汤开远好直谏，尝追讼公曰：“永宁乡绅张论，以死勤事，不蒙优录，并其子锢之。熊耳以西坞壁以百数，有不闻之解体乎！”阅七年，李自成再起中州，先破宜阳、永宁，而雒阳遂至不守。公流离中条上形势，请于宜、永之交，如韩城、三乡者，宿重兵守要害，山道厄隘，可以扼其吭而弗出。且曰：“臣为亲受谴，不获复奉阙廷，敢因耳目所及，一陈灭贼之策，永填沟壑，终无所恨。”上亦韪之，然竟弗召也。尝愤中枢失策，流涕告所知曰：“嵩山绵亘三百里，宜、永当适中之地，永有东西二崤之固，尤足设险，贼之出入秦、豫，磐牙穿穴于其中。始先人守永即所以守雒，守雒即所以守中原，当时不图其功，覆用为罪，山民愤叹，人无斗志。贼势披猖，未必不繇于此。嗟乎，吾父子功罪已矣，如国事何哉！”

当自成破永，公守南城，事急，主仆匿于坎井，贼烛以炬弗见，投之以石弗伤。越两日，有一妪来汲，仆谋于公，缘绠先上，方及幕，贼携刃者至，将加害，妪绐言吾子也，遂脱。脱已，妪忽不见。仆传语其侪，篝火井旁，号公出之，归于溪源寨。五日，中夜心动，跨驴急行，天明而迹者至，报曰已去乃免。公有《井异记》著其事，文多不载。公之免也，宗人多死，两子幸无恙，避地河北怀县，间行归，营中丞窀穸于故山中。贼骑充斥，公昼伏林莽，夜穿竁穴，葬毕，仰天恸曰：“孤子自此可无憾矣。”汴梁之急也，公建议秦兵虽奉诏来救，贼锐甚，未可争锋，可驻师巩县，扼虎牢之险为持久。及孙传庭败于柿园，归秦，扫众复出关，自谓必胜，公独贻书戒勿轻敌，宜修复雒阳，进战退守，出万全之计。乃吾谋适弗用，而明亦已亡矣。两河并覆，郡邑受伪署，诛锄大姓，搜牢金帛，公子弟被执彭考，惴惴宗族之弗全。会本朝受命，大庇生民，百度维新，九品式叙，公用荐征拜吏部验封司郎中，由验封改考功，管大计。是时天下新定，长吏丞尉，军中以便宜除拜，皆白版假守，年劳治行，掾史辄去其籍，莫得勾稽。公据典章，核流品，浮伪必黜，贪残必惩，奏免千有馀人，铨格以正。甲戌，分校礼闱，所得士有至公辅者。累资晋太仆少卿，换大理，寻为正。陟侍郎，于工部为左，于刑部、兵部为右，阶通奉大夫，再进秩一等，礼遇视六卿，盖异数也。其在大理、刑部也，屡决大狱，亭疑奏谳，依于仁恕，仍抗章举正职业，申严律令，不为烦苛。大者定仆区之法，宽株送之条，盛夏请解出系囚。桀黠民妄指庄田，诡势自匿者，必正其欺谩，至今奉为絜令焉。公为人晓习文法，在事勤力，鲜所回隐。同列或语以受任日浅，宜引嫌避可否，公扼腕出涕曰：“某遭本乡倾覆，生类殄尽，提携细弱，归命圣朝，出虎口，攀龙鳞，际风云，脱汤火，若不能出身自效，裨益万分，何以见陈、许、汝、颍之士乎？”其居心尽节如此。

中丞有别墅在金门山，所产筼筜筿簜，埒于江陵之橘、成都之桑。公之谢政归，田畴庐舍，次第整比，于其间家庙、设义庄，以尊祖收族。暇则偕锁少参诸公为阡陌之游，作《五老图》，自为文记之。有劝之复出者，笑弗应。二子中外并历显仕，垂组揭节，归拜公于德里。公与廉夫人慨然太息曰：“吾出眢井之中，上见烽火接天，下见积尸撑距，当此时未识躯命所在。讵意今日骨肉复完，鸣驺夹道，上先人之丘陇哉？语曰：知足不辱。圣主之优老臣，恩不可以忘也！”

公兄弟三人，季曰世延，夫妇死于兵，公抚其二孤瑊、珲有恩纪，廉夫人视遇如所生，人以为难。夫人事公母段太君以孝，内治肃饬，先于公二年以殁。公字慎之，别字玉调，有文集二十馀卷。墓在丰原之墟，以廉夫人祔。子三人：长琯，次璇也，季叔殇。女三人。孙男一：挺之。孙女一。馀详在墓志。

伟业闻活千人者必有封。中丞之讨蔺州与水西也，不多杀戮以侈首功，不附宦寺以趣赏率，俶人僰部可抚者抚之，巴童賨女无归者归之，其仁恩结于蜀人，犹宋之有张益州焉。黄巾祸乱，食禄之家多见屠灭，张氏子孙独完受其福。呜呼！上下三十馀年，观公父子之际，亦可以知天道矣！

初伟业之识淮安君于浙也，因吾友张黄门敉庵以定交，继在京师，得交吏垣君，距今十有馀年矣。淮安友道敦笃，契分特深，熟闻公家世行历，言之庶足考信，兹以揭德树阡为属，容敢用不文辞？谨掇拾大者，著之如右，而系之以诗曰：

金门之竹，有琅有玕，上捎白云，下拂青鸾。于焉宴衎，于焉考盘，河水涟漪，二崤巑岏。

笃生中丞，功著西土。绍启我公，主阙是补。谔谔在廷，不茹不吐。乱之始生，载御其侮。

皤皤黄发，有劳实多，覆日僭慝，谗口则那。心之忧矣，涕泫滂沱，人亦有言，我罪伊何？

洛之竭矣，乃穿我墉；井之冽矣，乃逃我躬。谁其挤之，我是用急；谁其拯之，使我心恻。

乱其有定，天降厥祐，王师徂征，生民乃救。帝思耆德，召置左右，岂不怀归，竭蹶恐后。

乃亚司空，乃贰司马。帝曰汝劳，锡之休假，绵绮千纯，黄金百冶。公拜稽首，归永之野。

饮此旨酒，瞻望北邙，哀我人斯，何辜流亡。馀一老，归焉永臧。苍苍者天，矢诸弗忘。

伐彼筼筜，爰作笙篎，嘒嘒管声，荐我𬞟藻。凡尔子孙，不遐有诏，神之听之，工祝致告。

维厥祖是承，维先公是行。鼐鼎及鼒，刻兹令名。如嵩与少，不骞不崩，后千百年，家以永存。

【封中宪大夫按察司副使秦公神道碑铭】

惟无锡秦氏，远有世序。自宋龙图阁直学士少游公，十八世为明少保南京兵部尚书凤山公，谥端敏。端敏之仲子姚安守讳汴，汴生邑文学讳楷，楷生汤溪令讳延默。汤溪以吴孺人生府君，讳重采，字幼仪，用子贵，初封编修，再封中宪大夫、按察司副使。元配华恭人，生三子。吾友补念，举乙未礼闱第一，胪传赐及第，历今官，府君之冢嗣也。

溯国家天造之初，遭风云致公辅者，多在大河以北，我东南之人由制科进者，先后裒然为举首，然及其亲之存者，不过一二人而已。当补念之首南宫荐也，族子对岩太史名在其亚，人咸谓世德所致，且曰：“此两人皆有亲。”是时天子幸南苑，亲近儒臣，数召问其父母几何岁，兄若弟几何人，补念进见便殿，赐衣侍宴，上慰劳之者尤渥。府君从其家贻书教诫，补念出以示其同官，余从班行中具闻之。又五年，上择侍从诸臣之才者，试之以民事，补念乃迁为监司、为臬长于浙西、江右，府君一再就养于邸中。两地士民闻其绪言，退而考其长之行事，皆谓曰信。府君没，凡所以昭德焯闻者，有状有诔，有幽堂之铭，补念偕其弟属伟业书其墓碑。余既辞不获命，则请书其孝友敦睦者曰：君少孤，说髦就位，辟踊如成人。母病，吁天减己算以代。母丧在殡，火作，搏颡号呼，融风为之反。伯兄有倍年之长，旦晡问起居，细大必咨请待报。兄中岁多故，诤讼则相救，繇役则相助，诛求则黾勉中分之，疾病手自扶持，口尝药以进。居兄丧，哀毁过礼。上自世父，下逮诸子，旁及于姑姊甥舅，其事长也肃而和，慈幼也柔而正，收族也信而睦。一门中外，贫者取给焉，弱者取力焉，怨者取平焉。先君之师资执友，平生之同学故人，德施罔弗报也，患难罔不恤也。宗人之占籍它邑者，逋赋株累，不忍别白以移之祸也。

书其庄敬乐易者曰：衣再浣，食二簋，而祭祀宴享，必洁必丰。饬傔从，绝干谒，而公正是非，不阿不挠。称心直言，忘形徒步，无崖岸，无龃龉，无钩距，无町畦。早罢其公车义，好为小词，间出于博弈漫戏。晚年善病，舁小舆以节劳，观引满以当醉，油油然，落落然也。最君生平，其阖门投辖，留宾泥饮，似陈孟公；老疾俱至，兴怀名山，似宗少文；预终制，营生圹，歌呼其旁，饰巾待尽，似赵邠卿、司空表圣。虽然，府君之可书者尽于此乎？余于秦氏，同官也，得备征所闻，可书其细不书其大耶？补念之在侍从也，君以一儒者，扼腕时事，见奏对务依于深刻，叹曰：“尧、舜在上，奈何称说申、韩？”补念之位执宪也，前后多所平反，用仁爱宽恕以为治，有劝之立威严者，君慨然曰：“吾父令汤溪，清前宰帑金之狱，全活者众，家门食报，未必不繇于此。吾子幸备官，可诛杀立威名乎？”浔阳将以事方即讯，闻君至，操百镒逆诸涂，君正色叱之曰：“若直，安所事行金？曲，则安可以私故大法？”若此者，君之居心持己，补念之莅政服官，征诸家乘，有裨国故，所以教忠而养志者，胥于是乎在，何可弗书？书其卒：生癸卯，殁戊申，仅过乎中寿也。书其葬，去赴告之六阅月，其地侍郎湾也。以华恭人从。恭人早亡，由安人以再受赠命，其贤有德也具家传，故不书，不胜书也。书其子：长江西按察使鉽，即补念也；寅仲也，𨱇季也，皆诸生。孙八人，曾孙三人。孙以下何不名？志详故碑可得而略也。然则碑之所宜详者，尤在补念之孝乎！

《孝经》之言曰：“扬名安亲。”名扬矣，亲不安，不可谓之孝也。往者翰林官俸入不足资所给，辄宽其休假汤沐，以便于定省。今令甲独否，故有掇上第，备近臣，为亲者缘供亿之阙忧其子，为子者为门户之艰念其亲，以地之远而赋之急，惟江南为特甚。古制宽，大臣有请外。宋之馆阁虽直学士以上，犹乞一郡以养父母。世祖之内外并任者，实仿旧典，责吏治，兼体臣子以优其私。窃闻补念之迎养也，将车都亭，扶携垂白，长老聚观，郡邑毕至。余在同官中为忾焉太息曰：“吾辈之事其亲，有一日之宠如秦君者乎？”故今日刻君之碑，书吾友之孝，而原本于君恩，噫嘻，此亦《礼经》意也。为之铭曰：

奕奕淮海，大放厥词，好是正直，坎𡒄于时。桓桓端敏，大显丕绩，耆定四方，载诸典册。维君也文，不有其名；维君也才，不有其勋。左弦右壶，笑傲白云。永怀二人，孝思无忝，因心则爱，笃我天显。动莫若敬，居莫若俭，讲信修睦，守道乐善。帝曰鉴哉，锡以圭璧，荐之明堂，籍用瑶席。乃登法从，乃作牧伯，禄养鼎锺，休假浣涤，趋庭义训，曰图报国。昔人所重，惟兵与刑，尚书秉钺，挞伐蛮荆，好生不杀，著有令闻。今君之子，执宪以正，仁恕廉平，全彼民命，弗替引之，长保馀庆。有嶞者山，有槛者泉，春申溪涧，泰伯土田，新阡袭吉，卜云万年。爰作斯庙，升歌鼓瑟，我牛我羊，荐飨来格。弦彼铭诗，刻之乐石，贻尔子孙，昭示无极。

【佥宪梁公西韩先生墓志铭】

伟业奉先大夫之丧在殡，真定少宰梁公讳清远，排缵其尊人佥宪西韩先生行事来告曰：“月日公薨，月日公葬，纳竁之石，未有刻文，以累子。”伟业为之噭然号曰：“西韩吾友也。闻朋友之丧，礼宜为位哭。今惸惸苴绖之中，弗获以其服哭之，又大功废诵，矧可衔哀执笔、预知文字之役乎？敢稽颡辞。”逾月，方伯佟公再以少宰之意来速铭，则又参歔流涕曰：“孤子交于梁氏父子者二十年，先大夫所具闻也。梁氏方贵盛，知交故吏满天下，少宰不以假名公卿手，顾重趼三千里，固以属余，其谓笃老故人，知公之生平为悉也，敢终用服为解乎？”乃反袂拭面，删取其辞而铭焉。

按状，公讳维枢，字慎可，别号西韩生，真定人。其先徙自蔚州，七世至太宰贞敏公始大。贞敏第四子封中书澹明公讳志，以元配吴夫人生公。公生而瑰异，贞敏奇爱之。既长，负志节，读书不屑俗儒章句，澹明公俾就家塾，塾师避席谢非所能诲，且曰：“是其文殊类梦白。”梦白者，高邑赵忠毅公，隆、万中所推真定两太宰也，时以小选家居讲道，指授生徒。公执经往侍，遂为入室弟子。每著书，必命校雠，丹黄接席。得所咏《韩河》诸什，抚卷叹曰：“风雅不坠，复见之梁生矣。”其爱重如此。学成至京师，及应城杨忠烈之门，杨一见嗟异曰：“高邑诚知人。”乙卯，京闱既隽，讽诵自如，罕接贺者。赵公闻而嘉之曰：“此吾所以取慎可也。”天启初，赵公枋用，公以贞敏褒终之典未备，上书阙下，因赵公以遍赞宾客，表章先烈，讨求国是，湣纶下而公之声名烂焉。逆奄起诏狱，目赵、杨为党魁，首被祸。赵白首会逮，公倾身赡护唯谨，赵公得减死，出语人曰：“若慎可者，斯可谓之义故矣。”杨锒铛胶致，道出恒州，公策蹇往迓，大言槛车之旁曰：“公此行足以垂名竹帛，死者公之本志，岂足畏哉！”杨举手曰：“知子此来，不徒师资之情。昔人有言：九死不悔，此吾心也。”于时逻卒狞立，人皆以耳目非是，盍不为门户计！公不顾。累下春官第，台使者疏其才，京朝官以诏书保举，久之，用吏部铨考授内阁撰文中书舍人。公大臣子孙，生长畿辅，朝章国故，耳濡目染，机密之地，演纶画敕，胥倚办于公。上命草诏谕督师，漏下二十刻，中使辟殿门以待，传呼迫趣，援毫立就，宫省为之嗟伏。应诏陈便宜，多所指切，进《循良》《城守》二书，愿颁诸选人为挈令，章下所司。逾年，晋尚宝司丞副，掌典籍事。先是典籍一官，非复祖宗旧制，官资由他涂杂进，久者，子弟枝附盘互于其中。当国者与外廷忤，疑为煽动，坐以漏泄省中语言之上，杖杀之，而改用公等一二正流，擢自乙科，特重其选。公屏交游，避名势，虽为当途引用，公务外弗肯与通。乃同事者班在公右，沾沾喜，自诩相君之私人，交关请谒；向时得罪者，亲党侧目思报，蜚语上闻。中外皆知公薰莸不相缘染，而论者以官联接迹，谰语及之。诬既白，犹用其文罢公，士论怫郁。未浃月，起家擢任工部主事，从尚书吴桥范文贞公请也。范公忧神京孤注，增楼橹，庀戎器，公襄其劳。无何，庙社沦胥，婴城被执，誓以必死。

皇清定鼎，即旧官录用。奔澹明公丧，归而孝养吴夫人者八年。用疏荐复出，补营缮郎，管理三山，掌灰物之征令以共邦用，匠人之取厉碬，冶氏之给薪蒸，转移执事之车牛僦费，公壹其数量，课以员程，烝徒称平。乾清宫告成，得文绮名马之赐。升山东按察司佥事，整饬武德兵备。武德多鸣暴客，豪大姓为之窟穴，莫能擒治。公简练营兵，署其骁雄为右职，责以讨捕，收府奸者置之法，缚巨猾送都市戮之，境内以清。视事一年，绝苞苴，恤徭役，督河漕之卒而牵挽时，申逋逃之条而株送免，惠政流闻。会入贺，遂乞养，后五年而卒于家，享年七十有四。学者私谥为文孝先生，称本志，序笃行也。

公于书酷嗜欧阳率更，得其楷法，世祖皇帝知其能，命书数纸以进，天语褒嘉，传为盛事。所著《玉剑尊闻》及《性谱日笺》《内阁小识》《群玉直誉》等集数百卷。公之在典籍，尝请下献书之令，以备典章缺失，事不克就。至今金销石泐之馀，考钩党之始终，辨政本之功罪，非公纪录，孰可援据哉！

公生于丁亥八月之二十九日，卒于壬寅年十月之六日。元配王氏，继王氏，再继杜氏。少宰贵，于典得加恩二母，元配王赠恭人，而杜貤封亦如之。有六子：长少宰也；次清泰，诸生；次清传，武进士，候补銮仪卫；次清尚、清芳、清烈，与兄清泰皆早卒。孙男七人：允朴胄监，允桓、允栴皆诸生，允榛、允梧、皆清远出；允杰诸生，允构，皆清传出。孙女五人。曾孙男五人：颐光、卿光、宪光、荫光、诰光，皆允朴出。曾孙女三人。少宰以某月日葬公于真定某乡之某原，礼也。

余与公定交于先朝，比去京师十五年，宿素已尽，唯公迎阁握手，高谭尽日，余疲苶不任趋拜，而公善饮啖，据鞍跃马，能勤于其官。当是时公之诸子鸣驺夹道，人或爱公，劝其少自暇逸，辄笑弗应。间为余言，年少时射麋击兔于茂山之下、韩河之滨，极望平芜，登高长啸，慕袁丝、郑庄之为人。又先业在雕桥庄，有古柏四十围，赵忠毅尝过而憩焉，岁月不居，身名晼晚，每摩挲其下，彷徨叹息不能去。余因察公志气魁岸沉塞，类古劳人节士之风，年虽迟暮，宿心未摧，每思出其所长自效于当世，非苟以家门贵盛、樗散自全者也。彼爱公者，乌足以知公心哉？余投老荒江六年，衰病坎𡒄，倍于畴昔。公家英嗣皆以公故辱知余，余得栖迟闾里，苟视先人之饭含者，夫犹公赐也。呜呼，其可无铭？铭曰：

汉有平原，触忤宦竖，急难相勉，不忧不惧。伟哉裴生，为前孝廉，徒步往送，崤、渑之间。侃侃梁公，媲美前烈，执义名贤，古人之节。婴也存赵，融乎讼杨，同垂信史，北州之良。伯鸾《五噫》，叔敬《七序》，作为文章，掌帝之制。益耳有后，河西以封，一门万石，四世五公。烈士暮年，壮心伏枥，毋以老耄，敢自暇佚。恒山奕奕，滹沱洋洋，敦丘宰木，赤壤黄肠。我铭幽宫，以报死友，陵迁谷移，斯言不朽。

【左谕德济宁杨公墓志铭】

故奉训大夫、左春坊左谕德兼翰林院侍讲济宁杨公，以避地卒于毗陵东南二十里戚墅堰之方村，其孤通睿奉其丧归葬，以状来言曰：“先君之殁也，遗命就葬江南，而请子一言以铭其藏。今诸孤奉母北还，将卜诸先大参之兆，而不得子一言，是再违先君意也。”余受而哭之曰：“余何忍铭吾友哉！”

按状，公讳士聪，字朝彻，别号凫岫。中辛未进士。选庶吉士。癸酉，授翰林院检讨。甲戌，奉命册封赵王，王以疾请无拜，公正色裁之，卒如礼。丁丑，会试同考，得《春秋》士二十三人。明年，皇太子出阁讲学，充校书官。以职事纠中书黄应恩，失当事意。寻以经筵讲官召对，面论考选得失，疏劾吏部尚书田唯嘉及其乡人太仆卿史所为诸不法，上用其语，唯嘉黜免，逮问。未几田、史之党复振，公病请回籍。辛巳，史死狱中，诏籍其家，应恩前已他事论死，乃思公言为可用。壬午，召见，擢右春坊中允，副考北闱，得士百七十有一人。癸未，题补日讲，升左谕德，管诰敕，修《大明会典》。甲申，得旨宣慰襄藩，赍手敕谕左镇入援。会通州相出治军，请以公收山东义勇，未及行，寇陷京师。公投爱女于井，趣孔夫人与妾阳氏，祝氏缢，己则仰药自杀，为防守者觉，水灌之，大吐复活。孔悬绝苏，二妾与女死焉。得间弃家南奔，督辅请为监军，护诸镇帅，不果。过江，避兵武塘，既而转徙于丹阳、金沙，终归毗陵，郁郁不得志以死。

初余同馆兄弟二十四人，而豫章杨机部、山右王二弥、公与余四人者立朝相终始。机部最伉直，余与二弥好持论，公谨质凝重，多大节。其以职事纠黄应恩也，应恩者小人，历事久，关通中外。旧制，词臣于殿阁大学士为同官，而中书特从史，即积资至九卿不得钧礼。淄川相以外臣入，废掌故，而应恩挟中官重示笼络，又助为调旨，以此得相张心，益骄无旧节。公与语不合，立具奏，又移书淄川责数之，而佥人尽目慑公矣。田唯嘉者，以吏侍郎取中旨进，于相张为师生；而史特虎而鸷，父丧家居，颐指诸大吏为威福，天下莫敢言。公于便殿白发其端，退而上书，条疏赃衅，章十数上。当是时，先皇帝欲公尽言，故下严旨屡诘辨，苟一语参验失实，且收坐。而公所弹奏又皆阁部大臣，方任用领事，其党以声势权利相倚，行金钱数十万金吾、大榼为耳目，日夜思有以中公。而公以一书生，孤特寡助，结怨要近，危祸难测，朝士自一二人外莫敢过其门，大会廷中，无有立而与之言者。乃益慷慨发舒，尽列其诋欺状以进，终使邪党莫得搘捂，颠倒错愕，咋舌丧气，自实而后止。此固公质直忠孝，上感主知，而先皇帝之明不可及也已。公之奔走漂泊，愤懑发病，病革而大呼“先帝召对！”者三，凡以感旧恩而必报之死也。

嗟乎！当先帝亲儒重学，而同官三四人奉诏辅导太子，其遭遇之隆，可不谓盛欤！逮乎天地裂，交游尽，二弥前以病亡，机部婴城不屈而死，唯公与余得相见于流离之中，而复殁于穷村，丧榇未还，妻子不立，屈指二十四人零落亦无几矣。呜呼，可不叹哉！

公始祖讳林，元季自北地迁济。林生惠，惠生景高，景高生鸾，鸾生赠中大夫震，震生赠中大夫思仁，皆以大参昆源公洵贵，赠如其官。昆源公即公父也。昆源公初娶周淑人，早卒，继娶聂淑人生公。公以甲子举于乡，丁卯而大参公殁，聂淑人亦亡，不及见公成进士，公每言及，未尝不涕泣也。公初娶赠孺人黄氏，继娶封孺人孔氏，实圣裔。妾阳氏，宛平人；祝氏，江都人，以殉难，故其葬也必以祔，礼也。男五人：长通睿，诸生，黄出；次通俊、通久，俱诸生；次通俶，孔出；次通佺，妾经氏出。女一。孙一：璜，通睿出。孙女四人。公诗文雅练，章奏尤警核，所著《静远堂稿》《玉堂荟记》《戊寅纪事》《甲申核真略》凡数十卷。生于丁酉七月十四日，卒于戊子七月十一日，享年五十有二。其卒也，通佺甫二岁，公命育之江南，且指以托通睿曰：“青山埋骨，何必故土？待此子成立，以守吾墓。”今尽室北归，通睿必能奉经氏母，抚幼弟，以无忘父命。呜呼！公虽即安先陇，而临殁遗言，请以刻诸墓石，以明公避地之志也。为之铭曰：

直矣而不罹其祸，忠矣而不遂其名。其必死而不死也，君父之德；其不死而必死也，臣子之心。岂其道之将行，而命之不辰？唯夫不有其家，不有其身，以全吾贞，用昭示乎后人。








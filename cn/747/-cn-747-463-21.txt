○不许诸军侵扰敕

李希烈阻兵淮右，虐害人，朕哀悯无辜，横遭胁制，若兴师行伐，则玉石俱焚，所以频下诏书，再三开谕，曾无悛革，但益凭陵。忠勇之徒，皆思奋激。朕悔於征伐，务在含容，以一夫无良，遂百姓罹祸，安人忍耻，初是素怀。今东作方兴，麦秋在近，傥行侵扰，深害农功，一方之人，实足矜悯。应与淮西接界州县，各委本道都统节度都防御围练等使，明申前敕，严设是防，务使农人，遂其耕获。贼若不先侵轶，但自保守封疆，勿令越境，暴犯田苗。及有侵掠，务宣朝化，以洽远人，仍於所在界首，明加招谕，咸令知悉。


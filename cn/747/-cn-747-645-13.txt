○辨李吉甫密奏疏

伏以臣与郑，先後悬殊，不相往来。臣约其事体，必无此理。郑甚读书，颇识事体，得称佳士，素有英名，虽不知其才术如何，至於君臣大义，不合不知去就。若身居宰相，参陛下密谋，便敢泄之於奸臣，虽术同犬彘，性如枭獍，亦不至此。况颇知古今，洞识名节。事出万端，情有难测。莫不同列有不便之势，专权有忌前之心，造为此辞，冀其去位，若不过陈危事，安得激怒上心？伏望陛下深赐详熟，无令人言陛下惑於谗佞也。


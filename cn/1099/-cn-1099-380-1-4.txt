○辦御史張文熙條陳疏

今日蒙發下文書、內有御史張文熙條陳三事本、其第二款戒偏重之弊、言前此閣臣專擅自恣、內有四件、乞　皇上宣諭臣等、永為禁革、□文書官宋坤、口傳　聖旨、朕于天下事不得盡知、常要咨訪內閣、若各項事體、都不與聞、設內閣何用、張文熙說這許多閑話、先生每也不要介意、欽此、仰惟　皇上聖德謙虛、純心委任、不以臣等之不肖、每欲諮詢、又以御史之多言、俯垂慰諭、臣等方切感激、更復何言、但國家典制。及閣臣責任。言官皆不深考。使臣等居密勿之地。冐專擅之嫌。恐難展布。不敢不為　皇上明之。其一為部院各衙門。不當置考成簿。送閣查考。查得　祖宗舊制。各衙門每月関領內閣精微文簿、開寫事件。月終送內閣收掌。年終類送六科廊。此係二百年來成規。令考成文簿。與精微文簿相同。但詳略稍異耳。然則各衙門事體未嘗不使閣臣與聞也且先年題奉欽依。凡撫按官。奉到勘合。過限未完者。六科上下半年一次查參。其每月送閣文簿。止備查攷。閣臣原不題參。又罰俸止及撫按等官。未嘗借以督責部院也。夫國家紀綱法度。分掌于部院。而統止?帚于　朝廷。閣臣則參機務備顧問者。所患者黃扉諸老推委不任而中實操牽制之權耳若以諸司之事自任斯乃任職相也若于諸司之事全不與聞。即　皇上有問臣等憑何奏對即有票擬臣等憑何參酌此豈　皇上委任責成之意哉。且如吏部官不稱。則當去。未聞革吏部之錢粮也。使閣臣不職。即黜罷可耳。若并其責任而盡削之。不幾因噎而廢食乎。其二謂吏兵二部陞除、不當一二取裁、其三謂各處督撫巡按、不當密揭請教、夫部臣各有職掌。督撫等官。各有責任。原未嘗事事取裁。事事請教。但閣臣以平章政事為職而用人則政事之大者故文官自京堂。武官自參將以上。部臣亦與臣等商量。無非虛心為國、以示慎重公平之意。今二部尚書見在、臣等何曾行一私意、用一私人、今但問其所用之人公與不公不當問臣等知與不知也至于各地方事情。若関係重大。督撫等官。豈得不與臣等言之。如陝西等處重災。作何賑濟。遼東虜情。作何防勦。雲南莽賊。作何備禦。此皆　朝廷大計。即各官揭問不為阿承。即臣等告以方略。不為侵越。但論事體當與不當不必論臣等知與不知也其四謂票　旨不使同列與知、則臣時行在閣、無一事不與二臣議擬、即文熙亦謂其同寅和衷、原無此事、何從禁革、此則臣等可無論也、盖議者徒見前人之弊習。而并欲防後人之將來。不知專擅在人。不在于法。擇人以守法則可。因人而廢法則不可。假令臣等居位食祿、事事皆委之不知、豈不安逸、然　祖宗建立閣臣之意謂何、臣等受　皇上高厚之恩謂何、而推諉自便、即萬死何以塞責、臣等實不敢避形跡、而有所不盡其心、故畢陳其愚如此、


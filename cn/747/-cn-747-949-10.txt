○对锦衣狐裘判

〈有锦衣狐裘者，或举之违僭。称“取地受服”。〉

命者则何？诸侯锡服，封之所谓；天子胙土，列爵驭贵。班瑞等官，纪律有藏，纰缪无籍。彼食旧德，实光象贤。引之表仪，用服臧礼；分之彩物，有文庇身。无剡圭之削土，是献剑以当室。淹恤草莽，乃徵褰之与襦；恭承七鬯，宜锡裘以用锦。期委曲以趋礼，何谲诈而见尤。无听偏辞，使叶中典。


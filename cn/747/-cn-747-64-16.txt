○授庞严等左右拾遗姚中立等校书正字等官制

昔仲尼之门，以四科品第诸生，所得十哲。今吾徵四海九州之士，可登名者，十有五人。搜罗简拔，非不勤至，以今况古，可谓才难。是用诏爵以嘉奖其忠，超擢以光明其道，俾岩石之下，人思自奋，晃董之盛，远以为邻。延登谏垣，式伫忠益，雠书结绶，皆曰显途。循其秩次，亦示科等，服我休命，勖哉远猷。可依前件。


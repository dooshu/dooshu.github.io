【齐讴行】

营丘负海曲。沃野爽且平。洪川控河济。崇山入高（《文选》李善注。高或为嵩。非也。）冥。东被姑尢侧。南界联摄城。海物错万类。陆产尚千名。孟诸吞楚梦。百二侔秦京。惟师恢东表。桓後定周倾。天道有迭代。人道无久盈。鄙哉牛山叹。未及至人情。爽鸠苟已徂。吾子安得停。行行将复去。长存非所营。（○《文选》二十八。《乐府诗集》六十四。本集六。《诗纪》二十四。）


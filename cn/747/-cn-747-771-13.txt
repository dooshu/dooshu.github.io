○为京兆公陕州贺南郊赦表

臣某言：臣伏奉正月九日制书，郊礼毕，改元为某，大赦天下者。既事虞郊，复新尧历，天潢泻润，日观扬辉。普天率土，罔不庆幸。臣某中贺。臣闻君人之孝，莫大於尊祖；王者之敬，孰逾于事天。故必用因高之仪，伸严配之礼，百神攸序，万灵昭苏，乃可覃殊泽，涣大号，礼成而德备，惠敷而庆宏。然而秦尚武功，先祈让之事，故柴燎萧芗未必飨；汉称文物，重神仙之道，故云门太蔟未必和。既不讲于礼官，终致讥于儒者。伏惟皇帝陛下与春生育，并日照临，究三代之质文，酌百王之损益，定午位，卜上辛。洁斋之诚，先扫除而遐达；孝思之志，协气臭以升闻。然後推作解之恩，降惟新之令。设科以招谏诤，宥过以务哀矜。已责既恤于三农，录勋无遗于十代。颁粟帛而养耆老，走牲币而遍山川。举皇王之废官，尽古今之能事。臣当时集军州官吏丁宁告示讫。况臣尝奉恩光，叨居华显。当太史撰日之际，犹立汉庭，及宗伯相仪之时，已辞魏阙。怊怅郡印，徘徊使车，徒深倾藿之诚，实积悬匏之叹。召公邑内，敢思棠树以追踪；尹喜宅中，惟望灵符之复出。臣不胜庆幸踊跃之至。


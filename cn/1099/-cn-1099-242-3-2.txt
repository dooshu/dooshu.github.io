○涿州北河胡良渡舟記 【 涿河渡舟】

嘉靖丁酉御史梅濱楊子、奉　上命、按畿輔、興能振弱、?和惠生、弊百咸新也、歷于涿、進涿之眾而語曰、涿郡當京國之衝、四方所走集、肩轂相踵也、北河胡良之水、環郡南北、冬春水涸、可木而梁也。夏秋水淫、漲流瀰瀰、行者力不能絕衝濤、悍夫乘時、操舟索重利、人莫不病焉、予欲令有司庀官舟櫂以渡。其可否惟爾民。眾曰、民惟依仁。仁之所興。民所利也。其誰弗嘉。成謀。乃鳩財命工、??斗贖鏹佐厥費、檄吏目徐志高董之、北河為巨舟二。舟篙工三人。為步舟四、舟篙工二人。胡良視北河半之、既竣事、乃屬宮采氏治記焉、治曰、推涿之政。可以仁天下矣。夫行路之人。猶涿之人也。涿之人。猶天下之人也。予嘗道燕趙之墟、歷漳易滱??聖諸水、而深有慨于斯民之多溺也。以涿言之、土堧?土厂??而善崩。水淫決衝流百里民沮洳而居。室塗弗完。水下沙礫土??衍。夷陸焉阜。蒿棘弗植。無論禾黍也。然則水之溺于涿者。獨行路之人也哉。王程所歷、使命相繼、車百輛、馬百匹、驢騾千蹄、驛夫馳肩、卒重繭費日萬錢。月無算也。中人十家之產。歲不能備一役。官莊宦第、官芻公牧、百賦萃之。凡編戶之民、童丁而犢。稅弗充焉。然則涿之溺於民者獨水也哉又嘗因是泛觀四方之民。弘治而上、家餘藏。帑餘積。山林川澤餘利也。邊卒嬉。武吏不宿逋。至于今上下侐侐然。稱匱乏。誅賦日繁重。力役弗巳君子或懼其陸而魚也然則民之病于溺者獨涿也哉昔者高宗謂傅說曰、若濟大川、用汝作舟楫、夫舟楫傅說也。斯民無溺之患矣。鄭子產以乘輿濟人、孔子曰惠也、禹思天下之溺者、猶巳溺之、孟子以為仁、夫二者皆務為治者也。直所從施異地耳故為政者、近之以乘輿之惠、遠之以巳溺之仁。斯舟楫而傅說也巳。以予觀于楊子之仁、葢託始于舟也。究其施。其濟大川也哉。故曰推涿之政。可以仁天下矣。


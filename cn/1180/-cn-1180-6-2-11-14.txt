答棘卿刘小鲁


徂冬及春，两奉翰教，极荷不忘。承以太翁太君隧铭见委。自遘先人之变，公私偬卒，苦情郁抱，公所深悯。坐是久稽严命，谅不重谴也。兹者小间，且渐近禫除，将寻楮公管子而从事焉。使者先归，期以夏间呈览。

老母去冬小苦，旋仗平复。入春眠食比旧差健。辱垂问，兼承尊夫人厚贶，深荷雅情。唯惠不肖者则不敢当，辄以璧诸使者，统惟鉴原。






续集卷十六

钦定四库全书

东里续集卷十六　　　　明　杨士奇　撰跋

恭题三朝赐诰命刻石後

太宗文皇帝御天下二十有三年文臣皆未有得赐诰勅者惟永乐十年文臣得赐诰及封赠祖父母妻者尚书八人太子少师一人翰林则内阁之臣五人臣士奇亦与数焉盖时甚重之也仁宗昭皇帝初临御循洪武之制文臣考最者悉赐诰勅封赠而首及辅臣时制草已定上亲御宸翰於辅臣诰内增二语勿虑崇高而难入勿以有所从违而或怠呜呼明圣之心二帝三王之心也臣祗事三圣赐诰凡十有五通永乐四通洪熙十通宣德一通臣士奇心恒愧悚驽钝无庸不能效报万分之一上有忝於荣命然不敢忽也谨缮写刻石以永示子孙

恭题仁庙赐勅及诗刻石後

臣士奇始以翰林春坊兼职恭事仁宗皇帝於东宫至嗣宝位凡二十有二年以愚直特承恩遇愈久而愈加始终无间也呜呼宫车远矣每捧诵向所赐勅及诗感恸不已谨録侍从来北京後所被赐者刻石以传前被赐者尚多先悉归泰和宝藏当别刻之

恭题宣庙赐勅刻石後

宣宗皇帝在位十年以臣士奇先朝旧人而烛其愚诚信任礼遇不衰益盛所被宸翰之赐多矣悉识玉玺右二勅宠恩尤重呜呼今鼎湖之驾不复时一启玩无任追惟感恸之至谨缮写先刻贞石遂恭识于下方

恭题天恩卷後

右臣士奇永乐八年五月十八日於文华殿陈情题本録副时太宗皇帝亲征北边仁宗皇帝监国南京中外政务悉听令旨裁处臣士奇以左春坊左谕德兼翰林院侍讲留辅导同母之弟罗京闻北京种田之令寓书告别士奇将行盖不得已具此启陈情仁庙一再览之以示吏部尚书兼詹事府詹事蹇义兵部尚书兼詹事府詹事金忠右春坊大学士兼翰林院侍读黄淮曰士奇素无片语及私此当从之顾忠曰并永昌军役亦免之即亲洒宝翰题十九字於题本之後付给事中施行十九字即所得令旨也又命忠速行永昌卫且令官给宪口粮脚力归天地大德士奇之不肖何以能报也既拜恩命遂辞口粮脚力之赐及部牒至永昌宪先数月卒卫即日发遣宪妻子男女五口归泰和从京同居依先人之坟墓聚亲戚于里閈优游恬嬉於无事之域盖未尝一日忘朝廷保全之恩也京今岁来省士奇於北京兄弟相对皆苍顔白顚每论往事感激之至零涕无已京请録当时陈情题本以垂示罗氏子孙遂并志其槩呜呼罗氏後世尚勉思力学务善持身保家以不忝朝廷之大德於永远哉

恭题朱孔昜所受勅命後

右宣德二年翰林院编修臣朱孔昜所受勅命四道孔昜一道其父母妻各一道孔昜谨通録副以藏间属臣士奇识於後臣记忆永乐初诏求四方善书士写外制又诏简其尤善者於翰林写内制且出秘府古名人法书俾有暇益进所能於时孔昜兼工署书駸駸詹希元矩度风韵伟然杰出也一日上御右顺门召孔昜书大善殿扁举笔立就深荷嘉奬即日授中书舍人明日有旨凡写内制者皆授中书舍人盖善书授官自孔昜始後北京宫殿成禁扁皆孔昜书遂陞编修又五年始授此勅编修史官也勅文首末则当时通命史官之词孔昜历事四朝皆以法书被知遇受勅後无几陞春坊中允今虽老笔力愈劲苍然岁寒松柏也位之所进殆未可量纶章之褒亦殆未止於此乎谨拜手识于後云

恭题谢庭循所授御制诗卷後

昔我宣宗皇帝万几之暇讲论道德之余闲游艺书画时非厚重端雅之士不得给事左右永嘉谢庭循独见爱重恒侍燕闲盖庭循清谨有文每承顾问必以正对尤精绘事每有所进必荷褒锡此卷其一也上素重官职不轻授未几进庭循五品为锦衣卫千户盖亦兼重其为人也今宫车远矣庭循珍袭此卷甚谨以臣士奇宣德旧臣间出示之臣拜稽瞻诵感恸歆艳并发於中有不能己焉嗟夫是赐也非庭循不能得亦非庭循不足以当猗欤盛矣若龙光宝气上烛云汉必有神物护持於永远谢氏之荣岂有穷乎

恭书御试策题後

永乐十年三月上亲策礼部会试所选士第其高下而臣刘咸中第二甲四名赐进士出身臣咸钦拜恩荣欣艳遭遇既以所被赐策题装潢为卷并附録所对文于後而属臣士奇识之是岁二月臣士奇等奉诏考会试既鎻院五日特命礼部尚书臣吕震谕之曰其务精择必取实学庶几将来所用得人臣士奇钦承惟谨时天下士聚试者三千人得百人以进盖择之精者也士获预兹选固难矣至奉大对娓娓三千言皆中理道而预十人之选盖又难也咸可谓能言其所学矣然闻之非言之难行之惟难咸今有禄位为国家赞宪纲外藩必善推所学以事上莅下而仰副所用得人之盛意庶几上无负恩命下无忝科目臣士奇与闻圣谕谨拜手録载如前咸其顾念而懋敬之哉

恭题蹇尚书所藏高庙御书後

右吏部尚书兼詹事府詹事臣蹇义为中书舍人时太祖高皇帝为更今名亲洒宸翰赐之者也又三十有二年臣士奇得拜观焉天章昭回日华焕发散为庆云龙腾凤翥臣士奇忘其僭踰敢窃紬绎其说先儒朱熹释义之言曰心之制事之宜此以谓随所处而皆得乎其宜之道也盖在君为仁在父为慈在子为孝在臣为忠在朋友为信而与二帝三王之曰中曰仁曰敬曰诚实相表里义之为用大矣哉臣义初繇进士擢中书舍人其可以任重而致远者盖简在上心久矣是时列官侍近者率一考再考辄陞迁以去独臣义更三考历十余岁不迁而眷顾之恩益盛岂非欲其朝夕左右以练达夫谟谋之精微政治之本末以为他日圣子神孙之所资乎自古帝王凡一命一令必为天下後世虑而欲付以重任者必授以要道臣义之所以名明圣之心其在於此乎其後臣义陞吏部侍郎皇上临御之初简任六卿即以为吏部尚书暨册立皇太子慎选辅臣又命兼詹事府詹事车驾屡幸北京皆留以辅监国所以付托之至重矣而臣义明达政务秉恭摅诚知无不言言必适宜雍容简肃於时倚重焉此诚出於皇上之明信而任之而必本於高皇帝之明蚤识而预成之矣近世人主如宋太祖能蚤识张齐贤可为相既以遗太宗然必黜之於外俟太宗自用岂以诚待人之道观高皇帝於臣义之事呜呼圣谟远矣惟臣义钦承天宠所以图惟克终光远有耀者继自今宜何如其至哉臣士奇与臣义同朝久且相知厚故愿有所祝规焉

恭题吕少卿钦和御制嘉禾诗韵後

永乐初太宗皇帝阅中秘书得太祖皇帝所制嘉禾诗命刻石摹拓装潢为轴赐诸王及京师三品以上文臣翰林近臣六人国子祭酒司业而止士奇时叨职内制亦预被赐凡当时被赐者皆献歌颂赞扬太祖皇帝神功圣德始终敬天之诚与太宗皇帝表章先志惓惓继述之孝虽天地造化之妙有非绘画所能彷佛其万一然臣子至情固有不能自己者矣今获睹大理左少卿吕升前为山西按察佥事时所拟恭和之作诵之再三盖同乎臣子至情之不能自己者也升文学笃实践履端洁有忠君爱民之意盖士林所重云

恭题冯敏所藏赐名御书後

洪熙元年四月五日礼部进事状上览其後有主事冯智安名亲御宸翰题其外易其名曰敏敏拜赐退以御书装潢为卷间示士奇士奇谨拜手稽首观毕为之言曰甚矣皇上之仁爱其臣也励之所以成之成之盖有所望之也敏者勉焉力进如恐不及之意敏则事无往而弗成是以孔子教学者尝曰敏於事又曰敏於行又曰敏则有功门弟子服膺师教而不敢忽也皆记之简册孔子之言本诸傅说盖为学问德行事功而不能敏将有厌倦作辍之患或堕於无成圣人之所为深虑也皇上之训又本诸孔子敏敬之哉天下之事有志则成无志则隳敏者所以遂其志也探骊珠於不测之渊一其志斯得之况立身行道者乎敏敬之哉今朝廷孜孜简贤任能与图化理敏亦日进显用未已其何可弗加之敬以仰副圣天子之望敏竦然起曰不肖敢不蚤夜惕厉以求无忝於宠命惟是一时侪辈有尊君所赐名而不以呼者惟父之执其图之士奇素往还冯氏父子之间又爱敏之能谨其操行而欲相成之於远且大也忘其僭踰辄字之曰钦训云

恭题勅谕致仕官罗崇後

右永乐二年正月十七日勅江都县典史致仕臣罗崇一通臣崇既装潢成卷又五年上廵幸北京诏吏部驿召天下致仕官暂任以政崇至得署麻城县且行出此勅示臣士奇属识一言臣士奇俯伏端诵仰惟皇上达孝推恩优礼耆旧圣德隆盛而崇老退遭逢荣幸欣跃感激怀报当何如哉孔子曰君使臣以礼臣事君以忠忠者臣道之当然今皇上宵旰图治孜孜焉安民之为急崇是行诚能精白一心以宣扬德意惠抚其民使咸获生遂庶几尽为臣以忠之义以不忝负此勅而宝藏之传於子孙光辉烜赫其有穷乎崇尚懋敬之哉

恭题赐本欧阳文忠公集後

欧阳文忠公集在宋有数本惟周益公家所编刻者最精备此本近年新刻於春坊时东宫殿下监国之暇究心经史而凡历代名臣奏疏悉取览阅尤爱文忠议论切直文章淳雅遂命刻之板成詹事臣义臣忠谕德臣士奇皆获赐一本此臣士奇所得者也视益公本又精备矣总目年谱一册居士集十册外集七册易童子问一册外制一册内制二册四六三册奏议五册杂着述六册集古録跋尾四册书简三册附録二册总四十五册

恭题勅建太学碑後

洪武十四年改建宣圣庙国子监鸡鸣山之阳明年成翰林学士臣宋讷奉勅譔碑文铸印局副使臣詹希元奉勅书并篆刻石在监中永乐十三年臣士奇始得此本惟我太祖高皇帝惓惓敬礼先师兴学育材旧时朝臣今在者历历能道其事此碑所载仅什之一二岂出於当时圣心谦抑而然乎故事惟翰林之臣散官署於其职之後讷此文独署於职前殆不可晓

恭题御制修孔子庙碑後

此永乐十五年诏修曲阜孔子庙成上亲制碑文赐之者也臣闻诏下之初数命所司必精洁必坚固毋或凟慢由是臣工钦承益谨久乃告成盖我国家圣圣相承於尊礼先师无所不用其极也此碑中书舍人臣朱孔昜奉勅书刻石此本衍圣公臣孔彦缙以赠臣士奇者谨识而珍藏之

恭题蒋院判用文所得令谕後

仁宗昭皇帝监国时赐太医院判蒋用文宸翰用文之子主善装潢成卷以士奇当时旧臣属志一言盖闻之周诗曰於戏前王不忘此言先王盛德在人而人思慕之愈久而不能忘也惟昭皇帝德泽沾被天下天下之人倾心仰戴升遐之日万方兴哀如丧慈父而至于今追思感慕之不能已何也圣人之心夙夜孜孜唯奉天恤民而几务之余礼贤延士从容顾问无非咨求治道询察民隐而咨询之博盖不止於辅弼之臣而左右侍从能正言以效禆益礼遇之厚始终不间此道德所以益崇恩泽所以益广感人之心所以深且固也于时用文以儒医事上敬慎小心燕闲奏对屡效忠益未尝不嘉纳焉而德意久不衰此卷其临终所被赐也用文既没赠太医院使赐諡恭靖又亲为文祭之曰亦有嘉言以禆予治忠爱之恳简在朕心遂诏有司治祠坟又命主善世其父之官非用文素效忠益其何以得此圣仁之心至矣哉於戏为君得贤臣易为臣得明主难如後之为臣知蒋氏当时之所蒙被而钦仰天德思慕无已盖未有不兴夫生晚後时之叹於戏至矣谨拜手稽首志于後云

恭题仁庙御书後

永乐七年太宗皇帝初廵北京翰林修譔王直留侍仁宗皇帝监国与闻密务甚见奬重仁庙屡顾大臣论近侍贤而文者曰王直何可多得十一年直当扈从北京其後监国侍臣有不能了事者睿意未尝不思直直父琼州知府伯贞入见以直故恩意曲尽臣士奇时为春坊谕德皆所目覩惟圣明知人而至仁如天有非言语所能彷佛於戏龙驭远矣右宸翰四纸直所宝藏今装潢为卷永示子孙以臣当时旧人属志之其第二纸实臣奉命齎赐者追思往昔何胜怆然敬为之志

恭题某给事中所藏勅书後

皇上嗣统改元之第一勅所以诫谕中外文武之臣者谆切而着明矣皇上此心即天与祖宗之心也勅下至今六年中外之臣有能钦体上心致敬於奉法爱民而进其禄位者盖比比焉其或不能又纵私以厉民未有不遭罹斥黜然亦鲜矣以此见有道之世君子衆而小人寡且赏善罚恶之行至公也给事中臣某宝重兹勅装潢为卷以朝夕览阅而自励其仰体圣心加切也某通才而敏识廉慎而恭确其所进诚未可量臣士奇获拜观焉谨拜手稽首识于後以俟

恭题被赐诰勅刻本与侄子弼

臣士奇既刻石侄子弼适至遂拓本畀之使图不忝云

易会通

易会通十四卷元番昜董贞卿季真辑五经先儒所论着者易最多而精义悉具此书至於经传古今之辨先儒传授之详披卷了然可为易书集大成者也吾家所有者厘为六册自吾授徒以来市书此最初得云

易学啓蒙

朱子易学启蒙惟胡方平本最善洪武乙卯司仓伯罢官归见余初读易出一编以示曰孺子勉之易精藴具在此书即熟程朱传义後宜熟此吾藏以待汝即胡氏启蒙也无几为人窃取伯父不乐累日至形於诟詈余後出教童蒙始得此本追惟伯父所以拳拳於不肖恩德为何如哉

朱子易说

右晦庵先生易说廿三卷分为三册先生於易自本义启蒙之外凡杂着及门人所记口授之言其精义皆在此书盖先生之孙监所会稡而学易之士所不可无者

书传纂疏

右书传纂疏六卷分三册元新安陈栎辑栎字寿翁号定宇今读书传者率资此书及董鼎纂注吾外氏有书传会通尤详备而今学者多未及见余虽见之亦未及録也

诗传通释

诗传通释元安城刘瑾辑凡二十卷余家四册其采録各经传及诸儒所发要义又考求世次源流至明且备盖会通之书也吾家五经皆授徒以来所置盖余少时独有易传义及四书集注耳书诗礼经春秋左氏传皆从人借録以读既不易得书又日有衣食之累於心虽学不能得如意也後出授徒以至於今仕得禄衣食有余辄以置书积久卷帙颇富而甫四十困於疾病气日益衰目日益昏虽其志尚在而精力强勉不前不胜自憾也故学者必在勉之於少壮之时苟逸居温饱而不自力或有蚤衰如余者徒抱无及之叹奚益哉

春秋胡传纂疏

春秋胡传纂疏三十卷元新安汪克寛辑余家十册盖左氏公谷之外汉以下儒者说春秋甚多唯伊川程子为得圣人之旨惟胡文定公实传程子之学朱子曰文定春秋明天理正人心体用该贯有刚大正直之气故近世治春秋者兼主左氏公谷文定四家三传旧有注疏此书专主胡传云

春秋会通

春秋会通廿四卷余家所藏者分为四册吾郡安福李廉先生所辑先生字行简元至正壬午以是经举擢陈祖仁榜第三甲进士官至贑州路信丰县尹後遇寇乱战败守节死江西行省上其事属南北道梗不能达故当时旌褒之泽不及国朝修元史时先生相知者无在当路有司又不知采録以闻故不得列诸史传於是世之知先生益少矣夫士君子所为求安於其心而已岂计其在外者然先贤後学所取正也曷可泯而弗着哉今世所传先生死事惟见於元江西廉访使韩凖求赠諡咨文余近得於翰林庶吉士周忱家谨録置此书之後使後之学者知先生於春秋不徒能明之盖炜然於科目有光也

春秋左传二集【二首】

吾友邓存诚初举进士时许惠此书未得也盖进士皆观政诸司无暇相即而自是益契濶既为御史秩满陞山东按察使又陞布政使历十五年始以见纳朋友不愆於信类此不可以忘故识之

春秋左氏传六十卷杜预注孔頴达疏吾家此书十六册盖福州府学板得於刘伯埙员外云

春秋本末

春秋仲尼因鲁史之旧笔削之以着法戒春秋本末我太祖高皇帝命儒臣因仲尼之旧彚稡之以便览观首天王以尊正统先中国而後夷狄义例甚精皆圣制也刻板在太学余家所藏廿册得於庐陵晏彦文

左传博议

东莱先生左传博议考年谱乾道戊子成此书吾家一册十五卷题曰精选则知其所着非止乎此也

仪礼逸经

此书刻板在北京国学彭士扬为典籍蒐阅崇文阁不完书板而此独完即日印惠亲友盖已废弃六十余年其显晦固有时哉

仪礼图

右仪礼二册图六册陈嗣初博士所赠塾宾罗仪范为之点对録补云

礼记集说二集【二首】

礼记集说十六卷陈澔着吾家所藏者厘为三册此书出於孔氏之徒而杂以吕不韦及战国处士汉博士之言其旨不能皆粹而错简亦多近世吴文正公澄着礼记纂言多所更定其篇次亦各以类从如曲礼内则少仪玉藻深衣月令王制文王世子明堂位九篇为通礼丧大记杂记丧服小记服问檀弓曾子问大传间传问丧三年问丧服四制十一篇为丧礼祭法郊特牲祭义祭统四篇为祭礼其通论凡十二篇析为五类礼运礼器经解为一类哀公问仲尼燕居孔子闲居为一类坊记表记缁衣为一类儒行为一类学记乐记为一类大学中庸剔出合语孟为四书投壶奔丧二篇归之仪礼正经不杂於记冠礼昏义乡饮酒义射义燕义聘义六篇皆所以释仪礼者别辑为传以附经後於是一书之中类分章别条理粲然诚不刋之典也临川故有刻板兵後不存近闻吴司业德润家有此书方谋借録未及而厄於火遂不复得惜哉姑记所考定篇次於此以见大槩云

此詹事府张録事教子旧书於初来北京无书始从借阅张君二部遂以此见遗凡三册云永乐壬寅八月识是日上丁释奠先师陪礼初退

书禹贡传注详节

书禹贡传注详节先友湖州府经历郭庆宜先生删节传注为之以便记诵者也先生治书经尝从元进士戴迈养高讲习其授受有自云

五经旁注

易书诗论孟旁注庐陵李省中先生作简明切当便於初学先生名恕与龙麟洲刘水窗同辈行余识其从曾孙思益为沭阳县教谕其家已不传此书余所畜总六册书坊板颇有阙误

古文孝经说

右古文孝经说宋元佑中秘书省着作郎兼侍讲范祖禹淳夫经筵所进书也今刻板在成都吾家一册得之吉水黎教谕德让

吴文正公考定孝经

吴文正公考定孝经刻於新淦刘氏卷首有吾郡刘云章先生叙此书盖因朱子刋误而以古文今文校定之训释明切贤於旧注远甚

孝经经传直解

元延佑中钱天佑着孝经经传直解盖以朱子刋误为主其黜闺门章及合五刑章与上章为一则从草庐吴氏考定本此书当时已板行有翰林承旨程文海叙洪武庚午冬余自武昌归守风盘塘借録於隣舟上虞张肃急遽其直解不及録惟録其经传如右云

易主意

易主意一册元临川乡贡进士涂溍生着专为科举设近年独庐陵谢子方有之以教学者於是吾郡学易者皆资於此余少尝録之後失之此本万安训导郭公承为余重録

易义二集【二首】

右易义一册建宁赵友士以教其徒者赵故建宁经师余为审理时赵为伴读往还相好也是编吴司业德润得之以见遗者

右易义三册初学所集者虽浅近无所发明而不倍理偶得之姑存之

解季通易义

元盛时吉水解氏治易有名江乡间而观我求我最着季通其兄弟也此编平正典实惜多阙文

书卓跃

书卓跃二册元永丰陈雅言着专为科举设今南昌有刻板余得之雅言之孙彞训今为中书舍人

诗解颐

诗解颐四卷国朝文渊阁大学士朱善着南昌有刻板吾得之兵部侍郎卢渊凡二册卢朱之同郡人

东里续集卷十六








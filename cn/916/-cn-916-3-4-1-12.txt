【折杨柳行】

〖《诗纪》云。艺文作游仙诗。古乐府作长歌行。〗

西山一（《诗纪》作亦。注云。一本作一。）何（《御览》作何如。）高。高高（《初学记》作望望。旧《唐书》作高处。）殊无极。（《初学记》作不极。）上有两仙僮。（《御览》或作西山有双僮。寰宇记同。）不饮亦不食。与我一丸药。光耀（《文选》注作辉。《白帖》同。）有五色。（一解）服药四五日。身体（《类聚》作胸臆。《文选》注同。旧《唐书》作身轻。）生羽翼。轻举乘浮（《类聚》作生风。《广文选》或同。）云。倏忽行万亿。流览观四海。茫茫（《宋书》作芒芒。）非所识。（二解）彭祖称七百。悠悠安可原。老聃适西戎。于今竟不还。王乔假虚辞。赤松垂空言。（三解）达人识真伪。愚夫好妄传。追念往古事。愦愦千万端。百家多迂怪。圣道我所观。（四解乐府云。右一曲魏晋乐所奏。○《宋书》乐志。《乐府诗集》三十七。《广文选》十三。《诗纪》十二。又《类聚》七十八作游仙诗。引极、食、色、翼、亿、识六韵。《文选》二十二宿东园注引极、食、色、翼四韵。《初学记》五作登山望远诗。引极、食二韵。《白帖》九引色一韵。旧《唐书》九十五、《御览》九百八十四并引极、食、色、翼四韵。《御览》四十五、寰宇记五十五并引食一韵。《广文选》九作游仙诗。引极、食、色、翼、亿、识六韵。）


●卷四十六　学校考七

○郡国乡党之学

《学记》："古之教者，家有塾，党有庠，术有序，国有学（术当为遂。古者仕焉而已者，归教於闾里，朝夕坐於门。门侧之堂谓之塾。五百家为党，万二千五百家为遂。党属於乡，遂远郊外）。比年入学（每年来入也）中年考校（中犹间也。乡遂大夫间岁则考学者之德行道艺。《周礼》三岁大比乃考焉）。一年视离经辨志，二年视敬业乐群，五年视博习亲师，七年视论学取友，谓之小成。九年知类通达，强立而不反，谓之大成（离经，断句绝也。辨志，谓别其心意所趣向也。知类，知事义之比。强立，临事不惑也）。

《礼书》曰："《说文》：'闾，里门也。'《尔雅》曰：'门侧之堂谓之塾。'《尚书大传》曰：'上老平明坐於右塾，庶老坐於左塾。'班固《食货志》曰：'里胥平旦坐於右塾，邻长坐於左塾。'（详见下文）盖古者合二十五家而为之门塾，坐上老、庶老於此，所以教之学也；坐里胥、邻长於此，所以教之耕也。《书》云：'先路在左塾之前，次路在右塾之前。'先路，象路也；次路，木路也。象路贵於木路，而象路在左塾，次路在右塾，则左塾者西塾也；里胥尊於邻长，而里胥在右塾，邻长在左塾，则右塾者西塾也。何则？自内视外，则左东而右西；自外视内，则左西而右东也。《曲礼》曰：'主人入门而右，客入门而左。'此左西而右东也；又曰：'公事自闑东，私事自闑西。'此左东而右西也。然则《书》言左塾，史言右塾，皆西塾也，自内外言之异耳。汉之时，闾里亦有门，史称石庆入里门是也。《孟子》曰：'庠者养也，序者射也。'乡饮酒尊两壶於房户之间，乡射尊於宾席之东。盖乡饮在庠，而庠有房室，故尊於房户之间；乡射在序，而序无房室，故尊於宾序之东而已。《乡射礼》：'豫（郑氏曰：今文豫为序）则钩楹内，堂则由槛外（堂，序也）。''序则物当栋，堂则物当楣'。是於其有室，则所揖、所履之位浅而前，於其无室，则所揖、所履之位深而後。《尔雅》曰：'东西墙谓之序。'序之名盖本於此。"

州长，"正月之吉，各率其州之民而读法，以考其德行道艺而劝之，以纠其过恶而戒之。若以岁时祭祀州社，则属其民而读法亦如之。春、秋以礼会民，而射於州序（序，州、党之学）"。

党正，"四时之孟月吉日，则属民而读邦法以纠戒之。春、秋祭禜亦如之。国索鬼神而祭祀，则以礼属民而饮酒於序，以正齿位。"

《尚书大传》："大夫七十而致仕，老其乡里。大夫为父师，士为少师（所谓里庶老也）。耰鉏已藏祈樂已入歲事已畢（祈樂當爲新穀）。餘子皆入學，年十五始入小学，见小节，践小义焉。年十八始入大学，见大节，践大义焉（馀子犹众子。古者適子恒代父而仕）。距冬至四十五日，始出学，傅农事（立春学止）。上老平明坐於右塾，庶老坐於左塾（上老，父师。庶老，少师），馀子毕出，然後皆归。夕亦如之，馀子皆入。父之齿随行，兄之齿雁行，朋友不相逾，轻任并，重任分，颁白者不提携。出入皆如之。"

《王制》：诸侯"天子命之教，然後为学。小学在公宫南之左，太学在郊（《尚书传》曰："百里之国，二十里之郊；七十里之国，九里之郊；五十里之国，三里之郊。"）。天子曰辟雍，诸侯曰泮官。"

长乐陈氏曰："夫诸侯之学，小学在内，大学在外，故《王制》言'小学在公宫南之左，大学在郊'。以其选士由内以升於外，然後达於京故也。天子之学，小学居外，大学居内，故《文王世子》言'凡语於郊，然後於成均，取爵於上尊'。以其选士由外以升於内，然後达於朝故也。"

《鲁颂　泮水》，"颂僖公能修泮宫也。""思乐泮水，薄采其芹。鲁侯戾止，言观其旂。其旂茷々，鸾声噦々。无小无大，从公于迈。"八章，章八句。

江陵项氏《枝江县新学记》曰："古之为泮宫者，其条理不见於经，而有诗在焉。予尝反覆而推之，其首三章则言其君相之相与乐此而己，自四章以下始尽得其学法，自敬其德而至於明其德，明其德而至於广其心，广其心而至於固其道终焉。此则学之本也。自威仪、孝弟之自修而达於师旅、狱讼之讲习，自师旅、狱讼之讲习而极於车马器械之精能，此则学之事也。自烈祖之鉴其诚而至於多士之化其德，自多士之化其德而至於远夷之服其道，此则学之功也。"

《明堂位》："米廪，有虞氏之庠也；序，夏后氏之序也；瞽宗，殷学也；頖宫，周学也（言鲁得立四代之学。注见《大学考》）。"

班固《汉书　食货志》曰："五家为邻，五邻为里，四里为族，五族为党，五党为州，五州为乡。乡，万二千五百户也。邻长位下士，自此以上，稍登一级，至乡而为卿也。於里有序而乡有庠序以明教庠。序以明教，庠以行礼而视化焉。春令民毕出在野，冬则毕入於邑。其《诗》曰：'四之日举趾，同我妇子，饁彼南亩。'又曰：'十月蟋蟀入我床下。嗟我妇子，聿为改岁，入此室处。'所以顺阴阳，备寇贼，习礼文也。春将出民，里胥平旦坐於右塾，邻长坐於左塾（里胥，如今里吏。门侧之堂曰塾），毕出然後归，夕亦如之。入者必持薪樵，轻重相分，班白不提挈。冬，民既入，妇人同巷相从夜绩，女工一月得四十五日（一月之中又得夜半为十五日，凡四十五日也）。必相从者，所以省费燎火，同巧拙而合习俗也。男女有不得其所者，因相与歌咏，各言其伤（怨刺之诗也）。是月，馀子亦在於序室（馀子，庶子也，未任役者）。八岁入小学，学六甲、五方、书计之事（苏林曰："五方异书，如今秘书学外国书也。"臣瓒曰："辨五方之名及书艺也。"），始知室家长幼之节。十五入大学，学先圣礼乐，而知朝廷君臣之礼。其有秀异者，移乡学於庠序；庠序之异者，移国学於少学。诸侯岁贡少学之异者於天子，学於大学，命曰造士。行同能偶，则别之以射，然後爵命焉。孟春之月，群居者将散，行人振木铎以徇於路，以采诗，献之太师，比其音律以闻於天子。故曰王者不窥牖户而知天下。此先王制土处民，富而教之之大略也。"

汉文翁为蜀郡守，仁爱好教化。见蜀地僻陋有蛮夷风，文翁欲诱进之，乃选郡县小吏开敏有材者张叔等十馀人，亲自饬厉，遣诣京师，受业博士，或学律令。减省少府用度，买刀布蜀物，赍计吏以遗博士（少府，郡掌财物之府，以此而供太守者）。数岁，郡生皆成就还归，文翁以为右职，用次察举，官有至郡守、刺史者。又修起学官於成都市中（学官，学之官舍也），招下县子弟以为学官弟子，为除更繇，高者以补郡县吏，次为孝弟力田。常选学官僮子，使在便坐受事（便坐，别坐，可以视事，非正廷也）。每出行县，益从学官诸生明经饬行者与俱，使传教令，出入闺閤。县邑吏民，见而荣之，数年，争欲为学官弟子，富人至出钱以求之。繇是大化，蜀地学於京师者比齐鲁焉。至武帝时，乃令天下郡国皆立学校官，自文翁为之始云（师古曰："文翁学堂在今益州城内。"）

按：武帝时始为博士、学官置弟子员，前此所谓博士者，虽有弟子，要皆京师自授其徒，其徒自愿受业，朝廷未尝有举用之法，郡国亦无荐送之例。而蜀地僻陋，非齐鲁诸儒风声教化之所被，故文翁遣其民就学，必以物遗博士，而使教之。及武帝既兴学校，则令郡国县官谨察可者，与计偕，诣太常受业如弟子，则郡县皆有以应诏，而博士弟子始为国家选举之公法也。

元帝时，郡国置《五经》百石卒史。

平帝元始三年，立学官，郡国曰学，邑、侯国曰校，校、学置经师一人。乡曰庠，聚曰序，序、庠置《孝经》师一人。

何武为刺史，行部必先即学宫见诸生，试其诵论，问以得失。

西汉以郡文学入官：

梅福、隽不疑、韩延寿、王章、盖宽饶、诸葛丰、郑崇、张禹

世祖建武六年，李忠为丹阳太守。忠以丹阳越俗，不好学，乃为起学校，习礼容，春、秋乡饮，选用明经。郡中向慕之。

明帝永平十年，幸南阳，召校官弟子作雅乐，奏《鹿鸣》，帝自御埙篪和之，以娱嘉宾。

宋均调辰阳长，为立学校。

寇恂为汝南太守，修学校，教生徒，聘能为《左氏春秋》者，亲受举焉。

卫飒为桂阳太守，下车修庠序之仪。

任延为武威太守，造立校官，自掾吏子孙皆令习业受业，复其徭役。章句既通，悉显拔荣进之。郡遂有儒雅之士。

秦彭为泰山太守，崇好儒雅，修明庠序。每春、秋飨祀，辄修升降揖逊之仪。

鲍德为南阳太守，时郡学久废，德乃修起黉舍，备俎豆、黻冕，行礼奏乐。又尊飨国老，宴会诸儒。百姓观者，莫不劝服。

班固《东都赋》曰："四海之内，学校如林，庠序盈门，献酬交错，俎豆莘莘，下舞上歌，蹈德咏仁。"

鲁丕为赵相，赵王商尝欲避疾，便时稍住学官（学官，学舍也），丕止不听。曰："学官传五帝之道，修先王礼乐教化之处，王欲废塞以广游宴，事不可听。"诏从丕言。

魏明帝时，延寿亭侯高柔上疏曰："汉末陵迟，礼乐崩坏，太祖初兴，愍其如此，在於拨乱之际，并使州县立教学之官。高祖即位，遂阐其业，兴复辟雍，州立课试，於是天下之士，复闻庠序之教，亲俎豆之礼焉。"

晋虞溥，太康时为鄱阳内史，大修庠序，广招学徒，移告属县，具为条制。於是至者七百馀人，溥乃作诰以奖谕之，曰："文学诸生，皆冠带之流，年盛志美，始涉学庭，讲修典训，此大成之业，立德之基也。夫圣人之道，淡而寡味，故始学者不好也。及至期月，所观弥博，所习弥多，日闻所不闻，见所不见，然後心开意朗，敬业乐群，忽然不觉大化之陶己，至道之入神也。故学之染人，甚於丹青。丹青吾见其久而渝矣，未见久学而渝也。夫工人之染，先修其质，後事其色，修色积积，而染工毕矣。学亦有质，孝弟忠信是也。君子内正其心，外脩其行，行有馀力，则以学文，文质彬彬，然後为德。夫学者不患才不及，而患志不立，故曰希骥之马，亦骥之乘，希颜之徒，亦颜之伦。又曰锲而舍之，朽木不知，锲而不舍，金石可亏。斯非其效乎！"时祭酒求更起屋行礼，溥曰："君子行礼，无常处也，故孔子射於矍相之圃，而行礼於大树之下。况今学庭庠序，高堂显敞乎！"

右系鄱阳郡学事迹之见於前史者。溥之言有味可书，《郡志》殊欠登载。

穆帝永和中，征西将军庾亮在武昌开置学官，起立讲舍，亮家子弟及参佐大将子弟，悉令入学。四府博学识义，通涉文学经纶者，建儒林祭酒，使班同三署，厚其供给。皆妙选邦彦，必有其宜者以充此举。近临川、临贺二郡，并求脩复学校。若非束脩之流，礼教所不及，而欲阶缘免役者，不得为生。明为条制，令法清而人贵。

梁武帝选学生，遣就会稽雲门山，受业於庐江何胤。分遣博士、祭酒到州郡立学。

後魏献文帝天安初，立乡学，郡置博士二人，助教二人，学生六十人。後令大郡立博士二人，助教四人，学生百人；次郡立博士二人，助教四人，学生八十人；中郡博士一人，助教二人，学生六十人；下郡立博士一人，助教一人，学生四十人。郡县学始乎此矣。

北齐制：诸郡并立学，置博士、助教授经，学生俱被差逼充员，士流及豪富之家皆不从调。备员既非所好，坟籍固不关怀，又多被州郡官人驱使。纵有游惰，亦不检察，皆由上非所好之所致也。诸郡俱得察孝廉，其博士、助教及游学之徒通经者，推择充举。射策十条，通八以上，听九品出身。其尤异者亦蒙抽擢。

隋仁寿元年，诏废州县学。（详见《太学门》）

唐制：京都学生八十人，大都督、中都督府、上州各六十人，下都督府、中州各五十人，下州四十人，京县五十人，上县四十人，中县、中下县各三十五人，下县二十人。州县学生，州县长官补，长史主焉。每岁仲冬，州县馆监举其成者，送之尚书省。（详见《太学门》）

武德七年，诏诸州县及乡并令置学，有明一经以上者，有司试册加阶。

元宗开元二十一年敕："诸州县学生年二十五以下、八品九品子若庶人并年二十一已下，通一经已上及未通经，精神聪悟，有文词史学者，每年铨量，举送所司简试，听入四门学，充俊士。即诸州人省试不第，情愿入学者听。国子监所管学生，尚书省补；州县学生，州县长官补（州县学生取郭下人充）。诸州县学生习正业之外，仍兼习吉凶礼，公私有礼事处，令示仪式，馀皆不得辄使。诸百姓任立私学，其欲寄州县受业者亦听。"

二十六年正月十九日赦："古者乡有序，党有塾，将以弘长儒教，诱进学徒。化人成俗，率由於是。其天下州县，每乡之内，里别各置一学，仍择师资，令其教授。"

正元三年正月，右补阙宇文炫上言，请京畿诸县乡村废寺，并为县学。并上制书事二十馀件。疏奏不报。

後唐天成三年，宰臣兼判国子祭酒崔协奏："请颁下诸道州府，各置官学。如有乡党备谙、文行可举者，录其事实申监司，方与解送。但一身就业，不得影庇门户。"

宋太宗皇帝太平兴国二年，知江州周述言：庐山白鹿洞，学徒常数千百人，乞赐《九经》肄习。诏国子监给本，仍传送之。

先时南唐升元中，白鹿洞建学馆，以本道为洞主，掌其教授。

又赐石鼓书院敕额。

书院唐元和间衡州李宽所建，国初赐额。

真宗大中祥符二年，应天府民曹诚，即楚邱戚同文旧居，造舍百五十间，聚书数千卷，博延生徒，讲习甚盛。府奏其事，诏赐额曰应天府书院，命奉礼郎戚舜宾主之，仍令本府幕职官提举，以诚为府助教。

八年，赐潭州岳麓书院额。始，开宝中郡守朱洞，首度基创宇，以待四方学者。李允则来为州，请於朝，乞以书藏。方是时，山长周式以行义著，八年，召见便殿，拜国子学主簿，使归教授。诏赐书院名，增赐中秘书。

右宋兴之初，天下四书院建置之本末如此。此外则又有西京嵩阳书院，赐额於至道二年；江宁府茅山书院，赐田於天圣二年。嵩阳、茅山後来无闻，独四书院之名著。是时未有州县之学，先有乡党之学。盖州县之学，有司奉诏旨所建也，故或作或辍，不免具文；乡党之学，贤士大夫留意斯文者所建也，故前规後随，皆务兴起。後来所至，书院尤多，而其田土之锡，教养之规，往往过於州县学，盖皆欲仿四书院云。

仁宗即位之初，赐兖州学田。已而又命藩辅皆得立学。其後诸旁郡多愿立学者，诏悉可之，稍增赐之田如兖州。由是学校之设遍天下（皇祐四年，诏自今须藩镇乃得立学，他州勿听）。庆历四年，参知政事范仲淹等建议精贡举，请兴学校，本行实。乃诏州县立学，本道使者选属部为教授，不足则取於乡里宿学之有道业者。士须在学三百日，乃听预秋赋，旧尝充者，百日而止（见《举士门》）

安定先生胡瑗，自庆历中教学於苏、湖间二十馀年，束脩弟子前後以数千计。是时方尚辞赋，独湖学以经义及时务。学中故有经义斋、治事斋。经义斋者，择疏通有器局者居之；治事斋者，人各治一事，又兼一事，如边防、水利之类。故天下谓湖学多秀彦，其出而筮仕往往取高第，及为政，多適於世用，若老於吏事者，由讲习有素也。欧阳公诗曰："吴兴先生富道德，诜诜子弟皆贤才。"王荆公诗曰："先收先生作梁柱，以次收拾桷与榱。"庆历四年，诏州县皆立学，於是建太学於京师，而有司请下湖州，取先生之法以为太学，至今著为令。

五年，诏曰："顷者尝诏方夏增置学官，而吏贪崇儒之虚名，务增室屋，使四方游士竞起而趋之，轻去乡闾，浸不可止。今後有学州县，毋得辄容非本土人居止听习。若吏以缮修为名而敛会民财者，按举之。"

神宗熙宁四年，诏置京东西、河东、河北、陕西五路学，以陆佃等为诸州学官。仍令中书采访逐路有经术行谊者各三五人，虽未仕亦给簿尉俸，使权教授。他路州、军，命近日选荐京朝官有学行可为人师者，堂除逐路官，令兼所任州教授。州给田十顷为学粮。仍置小学教授。

八年秋，诏诸州学官先赴学士院，试大义五道，取优通者选差。

元丰元年，诏诸路州府学官共五十三员。

京东路兖徐曹郓青密州、应天府各一员，京西路西京国子监、许陈襄邓州各一员，河北路北京国子监、定相沧卫棣瀛州、真定府各一员，陕府西路陕华耀邠秦熙州、永兴军、凤翔河中府各一员，河东路潞、晋、代州、太原府各一员，淮南路扬州、亳州各一员，两浙路杭越苏三州各一员，江南东路饶州、江宁府各一员，江南西路洪州、吉州各一员，荆湖南路潭州一员，荆湖北路江陵府一员，福建路建州一员，成都府路眉州、成都府各一员，梓州路梓州、普州各一员，利州路利州一员，夔州路夔州一员，广南东路广州一员，广南西路桂州一员。

按：是时大兴学校，而天下之有教授者只五十三员，盖重师儒之官，不肯轻授滥设故也。观其所用者，既是有出身人，然又必试中而後授，则与入馆阁翰苑者同科，其遴选至矣。哲宗元祐初，齐、卢、宿、常、虔、颍、同、怀、澶、河阳等州始相继置教授，三舍法行而员额愈多，至大观时，吉州、建州皆以养士数多，置教授三员。宣和时，罢州县学三舍法，始令诸州教授若系未行三舍已前置者依旧，馀并减罢；如赡学田产、房廊等，系行三舍後添给者，亦复拘收云。

哲宗元祐元年，诏近臣择经明行修，堪内外学官者，人举二员。遂罢试补法。

二年，中丞胡宗愈言，学者初登科遂颛师席，非是。诏内外学官经任，年至三十，方得在选。

三年，又诏：宫学教授阙，选诸尝被举可为学官，及中十科中可为师表，或可备讲读者，仍官已升朝、年及四十乃得为之。

四年，以举荐颇众，诏须命举乃得奏上。

绍圣元年，三省立格："侍从、台谏、国子长贰，岁举堪任诸州学官一员，须尝中进士或制科，年及三十者。若制科及进士第在上五人，礼部奏名在上三人、府、监、广文馆第一人，或从太学上舍得第，即皆不试而用，馀并召附吏部春秋试。凡试，两经大义各一道，以通经、善作文为合格。已经举试，中书籍其姓名，俟有阙则选授焉。"於是内外见学官，非制科、进士出身及由上舍生入官者并罢。时学官已立试法，潭、广已下十一州教授本付吏部拟注者，令三省选差。

监察御史黄庆基奏："先朝以经术设为三舍以考察其行艺，始自太学，著为定令，而未及颁於四方。请州学皆立学，期以一年，考察无玷，乃许应举。方之前日结保投牒以较一日之长者，有间矣。"

元符二年，初令诸州推行三舍法。应尝置教授州考选、升补，悉如太学。州许上舍一人、内舍二人，岁贡入之京师。其上舍即附太学补外舍，试中补内舍生，通三试不升舍者，遣还其州。其内舍免试，至则补为外舍生。诸路选监司一员提举学校，守贰董幹其事。遇试补上、内舍生，选有出身官一人同教授考选，仍弥封、誊录。

徽宗崇宁元年，宰相蔡京建议："天下皆置学，郡少或应书人少，即合二三州共置一学。学悉置教授二员。县亦置学，州、县皆置小学。推三舍法遍行天下。自县选考升诸州，为州学生，每三年贡入太学，为太学生，至则附上舍试，别立号。考取分三等：试入上等补上舍生，入中等补下等上舍生，入下等补内舍，馀为外舍。诸州、军解额，各以三分之一充贡士，开封府量留五十五额，解士人之不入学者，馀尽均给诸州以为贡额。任外官者子弟、亲戚许入学，若於法应避所任亲者，听随便学於他州，即不得升补与贡。在学及一年，给牒至太学，用国子生额解试。若所贡士至太学试中上等或预升舍人多，其本贯监司、太守推赏有差。州给常平或系省曰宅充养士费，县得用地利所出及非系省钱。州学职掌学谕、学长，许差特奏名人某。毋得以非经史子书教授。"诏令讲议司立法颁降。

二年，先是，诸州县学补弟子无定员，有司病费广难赡，诏诸州用前一举试者为则，尝逾二百人许置百员数，减乎此则以三分之二为额，上舍、内舍立额亦如之。县学则裁其见籍，率三而汰一。提学司通一路才计，均给学费，仍行部摘试文检括当否。生员尝试公私试，虽不中，亦复其身勿事。臣僚言：神宗尚经术，将以明道德，一风俗，元祐奸朋暨其残党之在元符者，立异说坏之，今馀习未殄。乞立法禁天下刊写，庶其可息。诏付国子监，其有上书及三舍生言涉诬讪并异论者，悉遣归其乡自讼斋拘之。

三年，令州县学用三舍法升太学，罢科举（见《举士门》）。

旧法，隶学三年，经两试不预升贡，即除其籍，法涉太严。自今三年内三经公试不与选，两经补内舍、贡上舍不及格，且曾犯三等以上罚，若外舍即除籍归县，内舍降舍，已降而私试不入等，若曾犯罚亦除籍，再赴岁升试。每上舍生升舍已，其秋即贡入辟雍，长吏集阖郡官、提学官，即本所燕设，以礼津遣，限岁终悉集阙下。自川、广、福建入贡者，给借职券，过二千里给大将券，续其路食，皆以学钱给之。选士入贡其自今年始。如有孝、弟、姻、睦、任、恤、忠、和，若行能尤异为乡里所推，县上之州，免试入学。教授、知通询审无谬，即保任入贡，仍具实以闻，不实者坐罪有差。

八行者，孝、弟、睦、姻、任、恤、忠、和。凡有八行实状，乡上之县，县延入学，审考无伪，即以上州。州第其等，孝、弟、忠、和为上，睦、姻为中，任、恤为下。苟备八行，不俟终岁即奏贡入太学，免试补为上舍。司成以下审考不诬，即释褐，命之官，仍优加升擢；不能全备者，为州学上等上舍，馀有差。八刑则反八行而丽於罪，名以其罪名之。县上其名於州，州籍於学，毋得补弟子员。

诏崇宁五年贡士至辟廱不如令者，凡三十有八人，皆遣归，而提学官皆罚金。建州浦城县丞徐秉哲以其县学生隶籍者至千馀人，为一路最，特迁一官。

诏县学生三不赴升试者，除其籍。诸路宾兴会试辟雍，独常州中选者多，知州、教授特迁一官。

诏诸州学生员及五百人以上，许置教授二员；不及八十人，罢置教授官，以在州有科名官兼莅学事。

吴氏《能改斋谩录》曰："政和四年，臣僚上言：'欲望应见任教授不得为人撰书启、简牍、乐语之类，庶几日力有馀，办举职事，以副陛下责任师儒之意。'奉圣旨依。尝闻陈莹中初任颍昌教授官，时韩持国为守，开宴用乐语，左右以旧例必教授为之，公因命陈，陈曰：'朝廷师儒之官，不当撰俳优之文。'持国遂荐诸朝，不以为忤。

四年，鲍耀卿言："今州县学考试，未校文字精弱，先问时忌有无，苟语涉时忌，虽甚工不敢取。时忌如曰'休兵以息民，节用以丰财'，'罢不急之役，清入仕之流'。诸如此语，熙、丰、绍圣间试者共用不忌，今悉绌之，宜禁止。"诏可。

三年，臣僚言："比者试文，有以圣经之言辄为时忌而避之者，如曰'大哉尧之为君'，以为哉与灾同；'制治于未乱'，'安不忘危'，'吉凶悔吝生乎动'，则以为危、乱、凶、悔皆当避。不讳之朝，岂宜有此！"诏禁之。

按：熙宁之立学校，养生徒，上自天庠，下至郡县，其大意不过欲使之习诵新经，附和新法耳。绍圣、崇观而後，群憸用事，丑正益甚，遂立元祐学术之禁，又令郡县置自讼斋以拘诽谤时政之人。士子志於进取，故过有拘忌，盖言"休兵节用"，则恐类元祐之学，言灾、凶、危、乱，则恐涉诽谤之语，所谓转喉触讳者也，则惟有迎逢谄佞而已。

七年，给事中毛友言："比守郡，见诉役者，言：富家子弟初不知书，第捐数百缗钱求人试补入学，遂免身役。比其岁升不中，更数年而始除籍，则其幸免已多矣。请初试补入县学人，并帘试以别伪冒。"从之。

宣和三年，罢天下州县学三舍法，惟太学用之。

臣僚言："元丰六年，学官召试六十人，而所取才四人，皆一时知名之士，故学者厌服。近观大观、政和所试，率三人取一，既非遴选，故投牒自请试者逾多，其选益轻。欲自今试者十人始取一人，以重其选。"从之。

又诏："比取诸州教授，并令三省选差。合天下三百馀州，州尝有两教授者，则为员阙且五百矣。大臣五七人，岂能尽察才否，不过破格律，应亲故请求而已。比又尝命八行之教授诸州者，止许大藩员外置之，不以莅职。夫八行老成，有行实，又经廷试登科，顾不得实与诸生讲学。前诏皆未详审，其罢勿行。"

高宗建炎初，复教官试。绍兴中，议者谓欲为人师而自纳所业於有司，以幸中度。乃诏罢其试，而教授自朝廷选差。已而复之。凡有出身许应，先具经义、诗，试各三首，赴礼部，乃下省闱，分两场试之。而取其文理优长者，不限其数。初任为诸州教官，繇是为两学之选。十五年，国子监丞文浩言："师儒之官，与诸生难疑答问，於群经宜无所不通。请自今并於《六经》中，临期取二经，各出两题，无拘义式，以贯穿该赡为合格。"诏行焉。其後四川制置司遇类省试年，亦放礼部附试，自嘉泰元年始。

绍兴三年，诏："建炎二年内复置教授处共四十三州，至建炎二年并罢，任满更不差人。今将二年复置教授窠阙并行存留。"

又诏淮西路州县教授并行减罢，令逐州有出身官兼。十八年，江西转运贾直清奏，请立县学，於县官内选有出身人兼领教导。寻下国子监参酌措置。欲比附旧法，县学委知、通於令佐内选有出身官一员，兼领教导职事，及诸州军如未差教授处，即令本路提举司於本州有出身官选差一员兼领。若州县官俱无出身，只令本学长、谕专主教导，却令知州、县令觉察点检。从之。

二十一年，大理寺主簿丁仲京奏："赡学田土多为势家侵佃，望令提举学士官觉察。"上谓大臣曰："既不度僧，常住多有绝产，其并拨以赡学。"既而户部请令提举司置籍拘管，其无敕额庵院一体行。

朱子《崇安县学田记》曰："予惟三代盛时，自家以达于天子、诸侯之国，莫不有学，而自天子之元子以至於士庶人之子，莫不入焉，则其士之廪於学官者宜数十倍于今日。而考之礼典，未有言其费出之所自者，岂当时为士者之家各已受田，而其入学也有时，故得以自食其食，而不仰给于县官也欤？至汉元、成间，乃谓'孔子布衣，养徒三千'，而增学官弟子至不复限以员数，其後遂以用度不足无以给之而至於罢。夫谓三千人者聚食於孔子之家，则已妄矣，然养士之需，至於以天下之力奉之而不足，则亦岂可不谓难哉。盖自周衰，田不并授，人无常产，而为士者尤厄於贫，反不得与为农工商者齿。上之人乃欲聚而教之，则彼又安能终岁裹饭而学於我？是以其费虽多，而或取之经常之外，势固有不得已也。"








▼魏使君见示吕忠肃公旧赠诗因赋

公昔隐江夏，岩栖避兵革。

远挹戴叔鸾，清风洒泉石。

有时歌梁甫，慷慨人未识。

左丞中朝彦，仗节任方伯。

北还驻严程，造庐问筹策。

知非山泽儒，期是廊庙客。

矶石系官舫，猿叫月初夕。

秉烛题赠诗，蒲圻掩孤驿。

欣欣得贤喜，耿耿忧国戚。

短章寄深情，相投重圭璧。

迩来复几年，沦落已陈迹。

公起佐兴运，身名正辉赫。

待诵肃丹闱，专城森画戟。

缅怀旧知己，永叹泉壤隔。

难县延陵剑，空听山阳笛。

遗篇箧中藏，每诵如再觌。

真能重友道，未易薄俗易。

一言不忍忘，况乃膺宠锡？

小大固可知，令人义肝激。


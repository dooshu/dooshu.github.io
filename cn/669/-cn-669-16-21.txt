21　誦詩讀書與古人居


尸子引孔子曰：「誦詩讀書，與古人居。」案：見馬總意林。金樓子曰：「曾生謂：『誦詩讀書，與古人居；讀書誦詩，與古人期。』」孟子：「頌其詩，讀其書，不知其人，可乎？」斯言亦有所本。

【何云】宏詞人陋習。

【全云】何説無謂。

【元圻案】四庫書簡明目録雜家類：「金樓子六卷，梁孝元皇帝撰。原本十五篇，久已散佚，今從永樂大典録出，尚存十四篇。所徵引者，多周、秦古書，非今所及見。」〇第十四篇自序曰：「余年十四，苦眼疾沈痼，比來轉暗，不復能自讀書。三十六年來，恒令左右唱之。曾生所謂云云，兹言是也。」






○答周毓陽中丞 【 用憨酋機宜】

此言憨者乃土墩虎憨即後之插酋也

承教言前差人同通事赴憨營、未見憨面、說憨見今病還未好、上不得馬、將齎去諭帖收下、推無識字漢人、竟未觀看、又據劉世勳稟腦毛大諄諄要自舉兵殺奴、然事權在憨、恐難擅舉云云、仔細推之、恐憨非真病也。非真無識字漢人也。腦毛大亦非未曾與憨議也。或者憨知我之急在此。故作一不照管之狀以要我腦毛犬如我之急在此。故勸憨不照管。而巳欲照管以係我。而圖遂其吃果之願也。竊謂憨既作此不照管之狀以待我求我亦宜示一不緊要之意以觀憨後憨果于宰賽有狐兔之悲。于煖粆有輔車之慮。先存一個不容奴賊意思。而又利吾財。不能捨。必復與腦毛大商量遣使來關動我。使我求彼則權在彼使彼求我則權在我此用虜不易之法也我又因而誘之如再作模樣我又因而緩之而憨又遣人動我我又因而誘之許之然後緩急操縱之權。皆在于我。無論憨之殺奴真與不真我之用憨成與不成而我皆不失其氣若憨原無殺奴之意。而全憑挑激。恐憨未易動也。且以我激虜不如以虜激虜憨去奴賊千里。兵過必假道于粆煖境上若粆煖諸酋不以宰賽骨肉之憤。赴愬于憨而借其兵。憨亦未肯遽動也。何也、情本不相關。勢亦不相及。前小啟謂憨未易使喚者此也。此時能撥弄憨者。惟腦毛大。腦毛大殺奴之念未必勝圖利之念而我一足其圖利之念恐遂懈其殺奴之念且據稟我親去與憨商議。萬一不從。我起我大兵、及哈喇哈兵、願與助力効勞、恐無憨箭傳調大眾而獨起所部。非奴賊敵也。只此一酋。中間情偽。尚費籌度、來教謂中間運用似不宜急。今日用夷妙法全在不宜急三字乃日閱邸報、紛紛言此、得無欲速之甚、而翻令吾輩益無所措援急于其後耶。


十


天下之势，最患于成。成则未可以骤反。治之势成，欲变而之乱难；乱之势成，欲变而之治难。譬之霖涝之时，淡云薄雾皆足致雨，虽日光暂吐，旋即弥覆，阴之势成故也。亢旱之岁，日光酷烈，润气全消，虽云霭旋兴，旋即解散，熯之势成故也。

夫乱非一日之积也。上失其道，民散于下，贪吏虐政又从而驱迫之，于是不逞之徒乘间而起。堤防一决，虽有智者，无如之何矣。夫吏之被讦也，以虐政毒民。然茹其毒者，恒不能讦吏。而讦吏者，皆武断乡民、素不畏官法者也。盗之起也，以迫于饥寒。然饥寒者，不能为盗。而为盗者，皆探丸亡命、喜乱好斗者也。彼方含毒挟刃，以斗一时之衅，而为人上者又以乱政驱之，藉其怨愤无聊之心，以鼓其好乱不逞之气。焱至火烈，一旦遂欲扑灭之，能乎？故识其几而豫图潜消之，上也。不幸而至于是，在上者有人引咎罪己，拯罷困之民，诛贪贼之吏，使天下之人系心于上而未睽离，则盗贼之势孤，而应之者少。数年之后，根本渐固，人心渐安，不逞之徒其忿已泄，而其势日杀，庶可解散耳。然至是，国家之元气十损八九矣。故势之未成，中材可以保图；势之既成，智者不能措意。

贾生之论曰：“借使子婴有庸主之才，仅得中佐，山东虽乱，秦之地可全而有。”此不揣事势之言也。夫天下怨秦久矣，当此之时，虽伊、吕何益乎？






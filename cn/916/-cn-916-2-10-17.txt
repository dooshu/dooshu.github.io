【古歌】

秋风萧萧愁杀人。出亦愁。入亦愁。座中何人谁不怀忧。令我白头。胡（《诗纪》作故。）地多飚风。树木何修修。（《御览》作萧萧。）离家日趋远。衣带日趋缓。心思不能言。肠中车轮转。（○选诗拾遗。古诗类苑四十五。《诗纪》七。又《御览》二十五作古乐府歌。所引缺忧、头二韵。《文选》二十三七哀诗注作古诗。引忧、头、二韵。○逯案。此歌与前悲歌当为同篇残文。）


○答監軍道邢參議 【 備禦瀋陽】

前檄賀李兩帥照管平虜一帶、柴帥照管長勇長安一帶邊堡者、謂各屯兵在瀋在虎皮驛、倘聞西虜入犯、則發兵策應。非謂分兵往邊堡設防也。乃柴帥則竟撥各將領兵駐防各堡矣、萬一東賊犯瀋陽或綴瀋而犯遼陽、何以相及。樹柵濬壕、誠知軍士憊苦、而事勢有不得不然者、瀋城周圍一千四百二十八丈、每面營盤又各擴十五六丈、併四門戰車安置宜密、作一千五百丈算、每車一輛、分中占地一丈五尺、應用車一千輛、每一丈五尺、車專占地五尺、而中空僅寬一丈也、一丈空內、置鎗砲手兩排翼車而立。頗用楚偏兩之法以助車砲之不及。每排置軍五層。更番迭打。又置軍五人專管車上安放裝點諸事。是一車用軍十五人。共計用軍一萬五千人也。城垜八百四十餘個。每垜置軍二人、竪旗張勢、四望賊形、以為城下耳目、是用軍一千六百八十人也。每十人應用火頭一人、是合前兩項用軍一萬八千三百四十八人也。今查李賀兩帥與毛兵瀋陽遊三備禦兵數、除前項用過外、尚有萬人可充遊兵者、而柴鎮及鐵騎營兵馬不與也。如以城南一面算之該面三百五十丈、用車二百四十輛、用毛兵三千六百人、城垜二百五個用毛兵四百一十人、火頭四十零一人、而其餘皆遊兵也。以兩帥二萬三四千人、如南面守車守垜法、算派三面、而遊兵尚九千餘人。不虞其少也。大抵守戰之法。全要疏疏落落。使人得展其手足。若如來教、二丈五尺空內用五十人擠住一塊、便一毫動轉不得。况一車之空。僅僅一丈。亦未有二丈五尺寬也。前派信地賀管東北兩面、李管西南兩面、面毛兵則全在南城一面、以一帥本等統轄、外再攝毛兵分數、既覺偏勝、照管亦復難兼、不如南北門以東付賀。以西付李。南門東門付賀。西門北門付李。而至于兩帥遊兵。往來視賊所聚處。而共以全力應之。絕不可有東西南北之分。又須左瞻右顧。勿被賊賺聚一面。得乘虛而進也。城下車人安置之外。馬道亦無多寬。而周圍自不甚遠。遊兵往來。只宜用步。不宜用騎。假如以五千兵騎五千馬决驟于一條窄道之下。而人馬攪做一團。寧復有置足處耶。况飛矢亂攢。馬驚而亂。更有可虞者。西兵遇敵逐急則下馬立鬪謂其蹠實而可用力也此何獨不然。竊謂馬匹俱當逐隊逐伍。拴住城內。一傳追逐。則認隊認伍。騎而馳之。自不至于遲混也。西虜警報無時、瀋陽及三備兵、出入無常、不宜派在城守之數。不然則兵應乎西。賊出乎東。臨時派補。守車排空。又不免于忙亂矣。今吃緊者全在前札拿定主意。勿輕開營。膽氣要大。神情要閒数語。不在兵之多寡也。兵法守半而攻倍。漢來歙以兵二千取畧陽。深入隗囂心腹。如今賊之所謂老寨者。囂合公孫述兵數萬攻圍。至矢盡。發屋斷木以為兵。而屢月不下。卒以疲囂而隨被破滅。劉錡赴東京任。過順昌。而金兵偶至。時城守一無足恃。倉皇用車輪城上障蔽。視今之砲車木柵何如。而卒以五千兵破兀朮之數十萬。彼獨何人哉。而諸帥若之何以千里畏人也。計算見兵。自足辦瀋。無須調發。且與其聚處一城使賊窺我兵之盡在于此而無外援以困我孰若在外一犄一角一進一卻以疑賊牽賊猶得因形借勢而徼利于萬一也是年賊以九月犯瀋不利而去豈非備禦之得耶惟門下與諸帥熟計而審處之。方作字聞報、賊兵不知其數、深入古城墩札營、離瀋僅六十里、巳敕尤副將張尚兩標將馳應、無何、又以出境報、得無嘗試而懈我耶。此等舉動、尤宜深防、更語諸帥、勿作賊恐我之進勦、而故作此勢以疑我。而自固者看也。


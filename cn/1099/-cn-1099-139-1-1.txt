○應詔陳言治安疏 【 因災修省】

公手裁節槩不愧古人不獨以文章雄一代也今北地巳易名而公尚未得謚深為缺典

邇者寢宮被災、　皇上兢愓、敕諭群臣、下求直言、大小臣庶、仰見　聖顏憂戚、伏聽綸音痛切、無不感動流泣、謂　聖心感悟、事當轉移、悲喜相繼、慰慶兼至然自敕諭之後、巳將旬日、未一視朝、輔臣言官、奏論邊軍番僧義子數事、一言未見採納、一事未蒙施行、臣觀災變之來、天道甚邇、　陛下上回天怒、下安人心、如此數事宜、急省改今、復處之晏然、未見損减一二、豈　陛下感悟之忽萌、而轉移之機復塞也臣民莫不失望、中外實為軫心、夫災禍切近、悔厲斯深。形勢積成、改赦何及。臣上原天意。下究人心近觀人事。遠考古替治亂存亡之機。實在今日。　陛下欲圖理興化。改絃易轍。過此不為。無可為矣臣聞天下之政。精則治。緩則亂。明則治。暗則亂。治存亂亡。事理必然。方今上下依違。遠近壅塞。法度有失。禮義弗彰。功實不稽。名器多濫。欺蔽之風長。偷惰之習成兼以民生巳困。寇盜未息。兵馬弛憊。財力並竭。外僅維持。中實潰散。其勢如此。而其治如彼。臣竊憂之。　陛下不急省躬以懲禍始。而欲肆志以待患成何也。臣聞內外附固。長大之道。今　聖躬單立。　皇儲未建。內無手足相倚之親。外無肺腑可託之戚。　后妃不得當御。公輔不得通謁。乃日與邊軍共出入。番僧義子同起居。此皆今日創見。先朝未聞也。且甲馬馳騁之塲。不如廣廈細旃之上。夷狄邪穢之教。不如文儒談諷於前。樂彼厭此。臣所未喻。若義子則　陛下寵幸之臣自古寵幸。鮮能善後。原其所由。盛滿為忌。　陛下尤宜早為裁抑。明示區處。使上者得保富貴。其次得保首領。義既不失。恩亦有終。豈不美乎。夫國事執奏實在大臣大臣順旨事乃寖敝臣謂大臣奏事。宜使即决是非。直陳利害。準則憲章。制之理義。此言有関国是不宜奏兩請之辭上裁則制度不隳功實不謬。名器可正。其大臣進退。當以義斷。行賄干進。無恥取容者。併為罷斥。而獎拔恬退。訪求耆俊。則名節明而仕不苟。然後嚴督庶官以成精明之治、寬撫百姓而培殷富之基。治安之道。此其大畧。要之大本。祗在　聖躬。夫言苟切心。何畏逆耳。　陛下若以章奏繁委。瀆亂　聖聰。莫若一御便殿。宣進輔弼。召集侍從。尊卑之禮、不甚峻拒上下之情、乃可通達必能陳說利弊。開道禍福。指稱時事。為切心之言。以悟　陛下矣、臣聞先勞後逸。先逸後勞。先後之間。相去遠甚故儆戒之後必有餘樂怠荒之後必有餘憂　陛下若體天心之仁愛。念　祖宗之創建、堅自忍制常加矜飭。務舉實政。不事虛文。太平之治。可以立就。永踐九重之安。長享萬乘之樂。憂勤於一時。而怡豫于無窮。　陛下何難而不為此乎。替成王感於風雷之變。乃有刑措之休。高宗感于雉雊之異。是臻嘉靖之効。　陛下深惟感、悟稍一轉移。海內將從風而靡。四夷必仰流而化。商周守成之業。亦何足取哉


赵蕃　子进昆仲俱和寄怀三诗复次韵

此山只合便终焉，底用心劳学计然。

贫贱已安身外事，功名宁顾俗间缘。

旧游要纪东南胜，有句须从甲乙编。

闲向晴窗遮老眼，亦堪时伴结跏禅。

赵蕃

赵蕃　子进昆仲俱和寄怀三诗复次韵

吉途荆棘少人行，制礼难招鲁二生。

世上儿曹俱覆输，公家伯仲自争衡。

一年欲尽见松秀，众水莫污知渭清。

保此不渝真有道，更须直以所能鸣。

赵蕃

赵蕃　子进昆仲俱和寄怀三诗复次韵

有竹相娱道岂孤，信知造物未遗予。

交游更许得奇士，保社却嗟无定居。

怀玉近传酬倡集，荆溪与说往还书。

世人徇利轻翻覆，我辈百年端一如。

赵蕃


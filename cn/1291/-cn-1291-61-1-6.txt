【拘幽操】

〖拘幽操者。文王拘於羑里而作也。文王备修道德。百姓亲附。文王有二子。周公、武王。皆圣。是时崇侯虎与文王列为诸侯。德不能及文王。常嫉妒之。乃谮文王於纣曰：西伯昌。圣人也。长子发。中子旦。皆圣人也。三圣合谋。将不利於君。君其虑之。纣用其言。乃囚文王於羑里。择日欲杀之。於是文王四臣。太颠、闳夭、散宜生、南宫适之徒。在见文王。文王为矉反目者。纣之好色也。柎桴其腹者。言欲得奇宝也。蹀躞其足者。使疾迅也。於是乃周流海内。经历风土。得美女二人、水中大贝、白马朱鬛。以献於纣。陈於中庭。纣见之。仰天而叹曰：嘻哉。此谁宝。散宜生趋而进曰：是西伯之宝。以赎刑罪。纣曰：於寡人何其厚也。立出西伯。纣谓宜生。谮岐侯者。长鼻决耳也。宜生还以状告文王。乃知崇侯谮之。文王在羑里时。演八卦以为六十四卦。作郁厄之辞。困於石。据於蒺藜。乃申愤以作歌曰：〗

殷道溷溷浸浊烦兮。朱紫相合不别分兮。迷乱声色信谗言兮。炎炎之虐使我愆兮。幽闭牢阱由其言兮。无辜桎梏谁所宣兮。进我四人忧勤勤兮。得此珍玩且解大患兮。仓皇迤命遗后昆兮。作此象变兆在昌兮。钦承祖命天不丧兮。遂临下土在圣明兮。讨暴除乱诛逆王兮。

（〇琴操上。《御览》五百七十一引古今乐录。续古文苑四。《诗纪前集》四。又《类聚》十二、《御览》八十四、乐府五十七俱引烦、分、言、愆、言、勤六韵。朱文公校昌黎集注引琴录烦、分、言、愆、言、勤六韵。）


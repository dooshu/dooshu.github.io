◇白刺史王沈

奉省教旨，伏用感叹。劳谦日昃，思闻苦言。愚谓上之所好，下无不应。而近未有极谏之辞，远无传言之箴者，诚得失之事将未有也。今使教命班下，示以赏劝，将恐拘介之士，或惮赏而不言；贪赇之人，将慕利而妄举。苟不合宜，赏不虚行，则远听者未知当否之所在，徒见言之不用，谓设有而不行。愚以告下之事，可小须後。（《晋书·王沈传》。沈为豫州刺史，至镇乃下教，主簿陈、褚曰云云。据下文「褚复曰」，故此编入褚文。）


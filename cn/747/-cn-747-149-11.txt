○谏讨高丽疏

陛下兵机神算，人莫能知。昔隋末乱离，手平寇乱。及北狄侵边，西蕃失礼，陛下欲命将击之，群臣莫不苦谏，惟陛下明略独断，卒并诛夷。海内之人，徼外之国，畏威慑伏，为此举也。今闻陛下将伐高丽，意皆荧惑，然陛下神武英声，不比周隋之主，兵若渡辽，事须克捷，万一差跌，无以示威远方，必更发怒，再动兵众，若至於此，安危难测。


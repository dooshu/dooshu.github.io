西湖惜别吟答萧山毛大可

西陵才子有毛苌，浩荡风流不可当。
繁音错彩百端集，短曲长歌悲断肠。
谓我东来自沧海，湖上轻舟日相待。
手裂吴绫白如雪，新诗奡兀惊真宰。
蓬莱之阁琅琊台，海水壁立鱼龙哀。
嗟尔濡翰一何壮，使我回首久徘徊。
我昔闻声未联袂，相隔山巅与水裔。
拥楫临风作越吟，缠绵期我攀丛桂。
别来丛桂难重攀，天涯荏苒凋朱颜。
谢傅东山不得卧，岁星索米愁人间。
平生闻道苦不早，穷愁著书亦云好。
谁能漂转随车尘，使我局促伤怀抱。
予将去，为君吟，此曲历乱无古今。
若问相思在何处，岁岁西湖春水深。



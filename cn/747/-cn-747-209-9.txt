○奏白鼠表

臣某言：今月日，臣等令中道前军总管王孝杰进军平州，十九日行次渔阳界，昼有白鼠入营，孝杰捕得笼送者。身如白雪，目似黄金，顿首ㄣ伏。帖若无气，将士同见，皆谓贼降之徵。臣闻鼠者坎精，孽胡之象，穿窃为盗。凶贼之徒，固合穴处野居，宵行昼伏。今白日归命，素质伏辜，天亡之徵，兆实先露。自孝杰发後，再有贼中信来，不谋同词，皆云尽灭病死，亲离众溃，匪朝即夕。臣训兵励勇，取乱侮亡，昔宋克鲜卑，苍鹅入幕，今圣威远振，白鼠投营：休兆同符，实如灵契。凡在将士，孰不欢欣？执馘献俘，期在不远。


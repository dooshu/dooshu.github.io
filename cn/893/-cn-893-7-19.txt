僧伽歌





《太平广记》：僧伽大师，西域人，姓何氏。唐龙朔初来游北土，隶名于楚州龙兴寺。后于泗州临淮县信义坊乞地施标，将建伽蓝，于标下掘得古《香积寺铭记》，并金像一躯，上有“普照王佛”字，遂建寺焉。景龙二年，中宗皇帝遣使迎师，入内道场，尊为国师，寻出居荐福寺。尝独处一室，其顶上有一穴，恒以絮塞之，夜则去絮，香从顶穴中出，烟气满房，非常芳馥。及晓，香还入顶穴中，又以絮窒之。师尝濯足，人取其水饮之，痼疾皆愈。一日，中宗于内殿语师曰：“京师无雨，已是数月，愿师慈悲，解朕忧迫。”师乃将瓶水泛洒，俄顷阴云骤起，甘雨大降。中宗大悦，诏赐所修寺额以“临淮寺”为名。师请以“普照王”字为名，盖欲依金像上字也。中宗以“照”字是天后庙讳，乃改为“普光王寺”，御笔亲书以赐焉。至景龙四年三月二日，端坐而终。中宗即令于荐福寺起塔供养，俄而大风欻起，臭气满长安。中宗问曰：“是何祥也?”近臣奏曰：“僧伽大师化缘在临淮，恐是欲归彼处，故现此变。”中宗心许，其臭顿息，顷刻之间，奇香馥烈，即以其年五月，送至临淮，起塔供养。中宗问万回师曰：“僧伽大师何人?”万回曰：“是观音化身也，如《法华经·普门品》云‘应以比丘身得度者，即见比丘身而为说法’，此即是也。”《传灯录》：泗州僧伽大师，世谓观音大士应化也，但此土有缘之众乃谓大师自西国来，唐高宗时至长安、洛阳行化，历吴、楚间，身执杨枝，混于缁流。或问：“师何姓?”答曰：“我姓何。”又问：“师是何国人?”师曰：“我何国人。”寻于泗上欲构伽蓝，因宿州民贺跋氏舍所居，师曰：“此本为佛宇。”令掘地，果得古碑云香积寺，即齐李龙建所创。又获金像，众谓然灯如来，师曰：“普光王佛也。”因以为寺额。景龙二年，中宗遣使迎大师至辇毂，深加礼异，命住大荐福寺。三年三月三日，大师示灭。



真僧法号号僧伽，有时与我论三车。[一]问言诵咒几千遍，口道恒河沙复沙。[二]此僧本住南天竺，[三]为法头陀来此国。[四]戒得长天秋月明，[五]心如世上青莲色。[六]意清净，貌棱棱，[七]亦不减，亦不增。[八]瓶里千年舍利骨，[九]手中万岁胡孙藤。[十]嗟予落泊江淮久，罕遇真僧说空有。[十一]一言忏尽波罗夷，再礼浑除犯轻垢。[十二]

[一]三车，谓羊车、鹿车、牛车也。《法华经》：长者告诸子言：“羊车、鹿车、牛车，今在门外，可以游戏。汝等于此火宅，宜速出来。”注云：羊车，喻声闻乘；鹿车，喻缘觉乘；牛车，喻菩萨乘。俱以运载为义，方便设施。旧说，声闻不能化他，如羊不顾后群，故以羊车譬声闻乘。缘觉是法行人，从他闻法少，自推义多，故以鹿车譬缘觉乘，鹿不依人故也。或云譬鹿犹有回顾之慈。菩萨慈悲化物，如牛之安忍运载，故以牛车譬菩萨乘。琦谓：当是以三兽之力有大小，三车之所载有多寡，喻三乘诸贤圣道力之浅深耳。



[二]恒河，西域中水名。释典谓西域香山顶上有无热恼池，四方流出四水，其东方之水谓之殑伽河，即恒河也。广四十里，水中之沙微细如面，佛说法之处皆与此河相近，故常取以为喻，云，如恒河中所有沙数，盖言其数之极多，非算数所能知者耳。



[三]刘昫《唐书》：天竺国，即汉之身毒国，或云婆罗门地也，在葱岭西北，周三万余里，其中分为五天竺：一曰中天竺，二曰东天竺，三曰南天竺，四曰西天竺，五曰北天竺。地各数千里，城邑数百。南天竺际大海。北天竺拒雪山，四周有山为壁，南面一谷通为国门。东天竺东际大海，与扶南、林邑邻接。西天竺与罽宾、波斯相接。中天竺据四天竺之会，其都城周围七十余里，北临禅连河云。



[四]《法苑珠林》：西云头陀，此云抖擞，能行此法即能抖擞烦恼，去离贪着，如衣抖擞能去尘垢，是故从喻为名。《锦绣万花谷》：头陀，梵语云杜多，汉言抖擞，谓三毒如尘坌真心，此人能振掸除去，故今讹称头陀。



[五]陈永阳王《解讲疏》：“戒与秋月共明，禅与春池共洁。”



[六]《华严经》：菩提心者，犹如莲花不染一切诸罪垢故。僧肇《维摩诘经注》：天竺有青莲花，其叶修广，青白分明。



[七]《世说》：孙兴公见林公，棱棱露其爽。



[八]《心经》：是诸法空相，不生不灭，不垢不净，不减不增。



[九]《魏书》：佛既谢世，香木焚尸，灵骨分碎，大小如粒，击之不坏，焚亦不焦，或有光明神验，胡言谓之舍利。弟子收奉，置之宝瓶，竭香花，致敬慕。《法苑珠林》：舍利者，西域梵语，此云骨身，恐滥凡夫死人之骨，故存梵本之名。舍利有三种：一是骨舍利，其色白；二是发舍利，其色黑；三是肉舍利，其色赤。是佛舍利，椎打不碎；是弟子舍利，椎击便破矣。



[十]杨齐贤曰：胡孙藤，乃藤杖，手所执者。



[十一]《后汉书·西域传》：清心释累之训，空有兼遣之宗。章怀太子注：不执着为空，执着为有，兼遣谓不空不有，虚实两忘也。鸠摩罗什《维摩诘经注》：佛法有二种：一者有，二者空。若常在有，则累于想着；若常在空，则舍于善本。若空、有迭用，则不设二过，犹日月代明，万物以成。



[十二]胡三省《通鉴注》：释氏以面陈悔过为忏。波罗夷者，华言“弃”，谓犯此罪者，永弃佛法边外。《法苑珠林》云：波罗夷者，此云极重罪是也。轻垢罪者，比重减轻一等，凡玷污净行之类皆是。据《梵纲经》：重戒有十，犯者得波罗夷罪；轻戒有四十八，犯者为轻垢罪。



《广川书跋》：《僧伽传》，蒋颖叔作，其谓李太白尝以诗与师论三车者，误也。诗鄙近，知非太白所作。世以昔人类在集中，信而不疑，且未尝深求其言而知其不类。予为之校其年，始知之。太白死在代宗元年，上距大足二年壬寅为六十年而白生，当景龙四年，白生九岁，固不与僧伽接。然则其诗为出于世俗而复不考岁月，殆涅其服者托白以为重，而儒者信之，又增异也。






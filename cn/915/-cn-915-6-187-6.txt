◇华歆嫁赐生口

盛闻庆赏威刑，必宗于主，权宜宥恕，出自人君。子路私馈，仲尼毁其食器；田氏盗施，《春秋》著以为讥。斯褒贬之成言，已然之显义也。孥戮之家，国刑所肃；受赐之室，乾施所加。若在哀矜，理无偏宥。歆居股肱之任，同元首之重，则当公言皇朝，以彰天泽，而默受嘉赐，独为君子。既犯作福之嫌，又违必去之义，可谓匹夫之仁，蹈道则未也。（《魏志·华歆传》注）


○仰體聖明求治之殷詳維　祖宗立法之善懇納蒭蕘以明國體以安人心等事 【 內臣監視】

仁趾為駕部一時錚然有名声雖久于樞曹者莫不遜其諳練而此疏尤見立朝大節

臣于前月二十九日、陪祀　山陵、回伏讀邸報、有分遣內臣、兼理戶兵工三部、及監視宣府大同山西之命、三伏流涕、中夜興嗟、今何時乎、関門未靖、流寇狂行、　主憂臣勞、未獲一效、　皇上之有斯命、豈得巳乎、責之司農而不應、責之司馬而不應、責之司空而不應、　國家隆禮、重祿以養士、何為乎、為人臣者、靦顏在位、無國士之報、以致焦煩　聖明、不得巳而有斯　命、甚矣、諸臣之過也。豈獨三部、與邊鎮諸臣恥之、凡百執事、無不恥之、夫內臣之禍、前史載之詳矣、曩者逆魏之患、　皇上巳目擊而正誅之矣、近事昭然、寧忘大戒、臣窃揣　聖明之意、哀民生之日蹙、閔四方之多艱、待旦不寐、而不得其術、則曰且使之姑試之云爾。且以愧在廷諸臣之不敬共乃職者云爾。策中官之新氣。振外臣之惰衰。始可以救時事之萬一云爾。然輾轉思之。各邊瘡痍。轉輸不給。一旦內臣銜　命而出。奔走供億。保無重費歟。六卿為　皇上股肱閫臣為　皇上干城。以下属吏。皆　皇上親自拔擢。分職宣理。內臣出而與之挈權比位。退遜則失正名之誼。抗爭則乏和衷之雅。體統之間。各以　王命相臨。保無水火歟。雖然此猶其外者小者。非臣所亟。臣所亟者。　祖宗立法之心。與　皇上法　祖之意也。　高皇帝正位二年即定內侍諸司職守。　敕內官毋與外事。諸司毋與。內官監文移來往。嚴立刑罰。勒為永制。且諄諄于戒未然。防將來。省小忠小信。夫內臣皆臣子也。　高皇帝全之如此其深而別之如此其至豈以其職在宮禁。不必奉承德意乎。誠恐內外之防不嚴。氷霜之漸日見。且無以一諸司任事之恩也。　肅皇帝首嚴百官通內侍之禁。惟鎮守一事。群臣屢言未報。後盡革之。而人心大快。度　世祖之初意。未常不謂內侍服勤左右。其意用忠戇。于厚任必不敢負。迨熟審之而撤去恐晚。莫若行所無事之為得也。由　太祖言之。有未然之防。由　世祖言之。有巳然之戒。　皇上之心。猶之　二祖之心也。未然巳然之間。獨無有愓然大慮。急圖舊典之率循者乎。且　國家官制大小相維。內外相察。歷代建制。推為莫及。是以　歷聖相承。臣工戮力。或有不及之歎。而無莫制之憂。今兵食重權。天下所賴。僅此幾事。盡令內臣節制。周礼內臣俱統之冢宰但且聞為內臣監察之人而不聞監察內臣之人即使幸而得當。庶事必舉。臣之所憂。尤有大者。往時丑寅間之人心。大可見矣。夫人臣通聖賢一經、束修砥礪、　明主再三選擇、進而用之、苟非大愚不肖、孰肯自甘菲薄、惟在上鼓舞激勸、以生其廉恥之心、設此　命一行、而望風趨指、巧者借以逃責、卑者乘以徼寵、交結之門開、而忠貞之路塞、尤非　皇上所以策厲臣下之淵思也。臣一介書生謬邀知遇新進寡昧、言語非職、但念少習誦讀、今始拜獻苟畏罪不發、無以自容高厚、伏願　皇上酌　列祖之訓、採盈庭之言、立止初命、安輯羣情、臣雖伏斧鑕、亦所甘心矣、

陳駕部文集（序）

陳組綬


○诚意伯

诚意公佐命之功，追踪文成，而时罕传记。至其学所师承，亦无能言之者。 【 或云师九江黄楚望，更考之。】 予乡人顾楩知青田县，与刘翁游，为诚意之末孙，能通其家学。为楩言：诚意未遇时，知青田山有灵异，日手一编，面山而坐，目不暂释。经岁，忽崖上豁开二扉，公亟掷书趋入，闻有呵之者曰：「此中毒恶，不可入也。」公不顾，极力排而进。其中日色明朗，有石室方丈，壁上见七大字云：「此石为刘基所破。」公喜，引巨石推之，应手折裂，得一石函，中有古钞兵书四卷，怀之出，纔转足而壁合如故。归诵之，甚习，然犹未得其肯棨。乃多游深山崇剎，以访异人。久之，入一山寺，见老道士凭几读书，知其隐者，拜之请教，道士不顾。公力恳之，道士举所读书以授曰：「读此旬日能背诵，则可；不能，姑去。」书厚二寸，公一夕记其半，道士惊叹曰：「子天才也。」遂得其学。后佐高皇帝，尝对御言及道士。上令驿召至阙，年且八十，而容色甚少。命与诚意及张铁冠择建宫之地，初各不相闻，既而皆为图以进，尺寸若一。上欲留之，不可，遂放还山，不知所终。又言公疾革时，语其子云：「吾家封爵当中绝，然至五世后，应得武职。从兹可传继矣。」至孙荐袭爵，后果被革。弘治初诏录公后为处州指挥使，正五世矣。时嫡孙以罪系狱，有司脱桎梏而冠服之，人以为奇遇。 【 顾楩为子远说。】


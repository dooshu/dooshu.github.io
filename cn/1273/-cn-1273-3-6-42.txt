寄兰史晓沧菽园用晓沧韵　五首


窟室闻钟酒正酣，将军组练罢西龛。已忧朋党逾河北，更遣王庭度漠南。

急政谁求梅尉传，祸萌何止霍侯骖。汉家未有登封日，留滞休嗟太史谈。

军中草檄笔空酣，神理虚存暴未龛。只见螺舟来海外，未容马柱表交南。

瑶章竞托三青鸟，羽卫翻劳二白骖。收拾《罪言》注《孙子》，更无兵许牧之谈。

台上歌声起半酣，茫茫项定与刘龛。岂真汉厄逢三七，终见尧封暨朔南。

誓罢猫仍容武鼠，梦回虎已啮嬴骖。百王道在焚难尽，数典偏怜有籍谈。

天浆倾倒帝沉酣，西奈神来佛让龛。自转双轮删合朔，别传《十诫》贬和南。

寻山久已迷灵鹫，问道真疑到剧骖。至竟大同新运在，老生莫自厌常谈。

喝月呵云兴正酣，颇闻海上有仙龛。置身敢在中贤下，避地仍居北斗南。

石室搜残神禹简，金天留驻蓐收骖。欲将虎鼠龙猪意，唤起东方与释谈。






◇司空房桢碑（案《后汉·桓帝纪》作「房植」，未知孰是。）

公，言非法度，不出于口；行非至公，不萌于心。治身，则伯夷之洁也；俭啬，则季文之约也；尽忠，则史鱼之直也；刚平，则山甫之励也。总兹四德，式是百辟，夙夜匪懈，以事一人。枉丝发，树私恩，不为也。讨无礼，当强暴，弗避也。是以功隆名显。在世孤特，不获恺弟宽厚之誉，享年垂老，至于积世，门无立车，堂无宴客，衣不变裁，食不兼味，虽《易》之贞厉，《诗》之羔羊，无以加也。

明明在公，实惟房后。诞应正德，式作汉辅。邪慝是仇，直亮是与。刚则不吐，柔则不茹。媚兹天子，以靖土宇。（《艺文类聚》十七）



卷七十九

◎蔡邕（十一）


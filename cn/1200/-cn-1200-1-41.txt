第四十一贞寿卦〔纯阳三应乾天西北〕：三上三中一下隐德之象

象曰：商山四皓，养性行道，呼吸元气，所得不老。

颜曰：此卦虽纯阳，而以下位为主，近于嘉遁之象，所以养其纯粹者也。万事以安贞吉，惟婚姻不利，纯阳故也。

何曰：仕宦高迁，田蚕宜早。行人即至。官事解。病者自瘥。市贾、居家，百事大吉。

陈曰：三居上中，二位相应，一阳在下，不能上进，贤人在下之象也。无所作为，隐居养寿而吉，故曰云云。

刘曰：商山四皓，以明处幽也。呼吸元气，可优游也。

此课重阳居上二位，天下文明之时，而以一阳居下，惟商山四皓可以当之。占者得之，宜安居守正，以享康宁之福，不宜进求于人也。

诗曰：采蕨餐松绝世尘，白云流水万年春。九重丹诏非吾意，成性存心独养真。


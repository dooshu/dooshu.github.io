陆处士墓志铭

吾里有陆舒白先生颀而髯贤而有文当领岁荐会乱弃不就其子之瑜有父风尤好为诗予交陆氏父子而未获知其先世闻里中父老相传有陆孝子不能举其名问之瑜则戚然曰此先大父省我公也己而舒白卜葬公於某山之原出俞子所为传请志铭嗟乎章虽不及见公既闻其行事敢不识其大者公弱冠为诸生束身向学采经撷史用张其文词试则屡困以授业生徒终其身公之志不大遂然平生藉修脯为养未尝有戚容晩筑一茅舍杂植蔬果手罂盎灌园客至摘蔬荐尊簋谈笑不倦少病羸治导引之术既耄而视听不衰齿能噬乾腊卒之日年八十有六其训诸弟子茹实吐华弟子皆严惮之人有过则微词晓譬使人人自解会国变士多佯狂愤世亡穷山峻谷中或以事扞法公笑曰若将驭羲和游於广漠之野乎抑曳尾泥中犹视息人间世乎胡为是揭揭者公之父讳叙尝疾笃刲股药之获苏有饘粥田数亩析产之日悉让其兄郡守金公砺崇尚风教故尝建高斋延先大父允升公讲学者也闻其事上之提学御史以孝子旌其门故至今里中人称陆孝子云子二长履中次诸生履素即舒白孙三人长曰之瑜余并幼人皆谓孝子德厚其发当必大公讳可宗省我其字娶施氏勤苦相宾予从祖姑也铭曰陆氏三世皆穷于儒喟此孝子亏体若愚生以名其闾殁以光其幽墟於乎展如之愚兮我泪涟如


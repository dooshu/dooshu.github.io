○请定台参奏（天成元年十一月诸道进奏官）

今月四日中丞上事，臣等礼合至台，比期不越前规，依旧传语。忽蒙处分通出，寻则再取指挥，要明审的。又蒙问：“大夫相公上事日如何？”臣等诉云：“大夫曾为宰相，进奏官伏事中书，事体之间，实为旧吏。”若以别官除授，合云传语劳来，又坚令通出。臣等出身藩府，不会朝仪，拒命则恐有奏闻，遵禀则全隳则例。伏恐此後到台参贺，仪则不定者。


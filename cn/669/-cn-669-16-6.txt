6　王無咎非趙岐孟子注


孟子「以齊王，由反手也」，趙岐注謂「譏管、晏不勉其君以王業」；「文王望道而未之見」，注謂「殷禄未盡，尚有賢臣，道未得至」。王無咎非之曰：「岐名通孟子，而實汩之。」

【元圻案】太史公曰：「管仲，世所謂賢臣，然孔子小之。豈以爲周道衰微，桓公既賢，而不勉之至王，乃稱霸哉！」趙邠卿注似本於此。〇王安石王補之墓誌曰：「君南城人，諱無咎，字補之，嘉祐二年進士。嘗棄天台縣令，以與予共學。」






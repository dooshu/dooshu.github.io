215　易以咸爲德以謙爲道　老子以無爲德以虚爲道


劉邵人物志曰：「易以『咸』案：「咸」，今本人物志作「感」，誤。爲德，以『謙』爲道。老子以『無』爲德，以『虚』爲道。」此八觀篇文。愚謂「咸」言虚而不言無，與老氏異。

【元圻案】四庫全書總目子部雜家類：「人物志三卷，魏劉邵撰。邵字孔才，邯鄲人。事迹具三國志本傳。其注爲劉昞所作。昞，字廷明，燉煌人。」〇阮逸序曰：「其述性品之上下，材質之兼偏，考其行事，而約人於中庸之域，誠一家之善志也。」






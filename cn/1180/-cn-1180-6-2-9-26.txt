与藩伯曾阳柏


不榖猥以菲薄，谬膺重任，日夕惴惴焉，惟颠陨是虞。今赖天之灵，袓宗之祐，目前景象庶几小康，实主上圣明，国家之福也。不榖何功之有焉？顷辱华翰，奖许过情，援引经义，证以古哲，皆非谫劣所能当也。愧谢。

确庵高明沈毅，秀雅而文，他日必为国家柱石。不榖于国无所裨补，惟思推毂英俊，以共襄王事。然追念生平所拔举，可托之久要如确庵者，一人而已。既以自庆，亦以为公庆。

豚儿寡学，滥窃科名，远辱遣贺，兼拜珍贶，感戢莫喻。兹因鳞便，用伸积怀，别具侑柬，统惟鉴存。






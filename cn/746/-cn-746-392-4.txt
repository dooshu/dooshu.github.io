卷392_4【画角东城】  李贺

河转曙萧萧，鸦飞睥睨高。

帆长摽越甸，壁冷挂吴刀。

淡菜生寒日，鲕鱼潠白涛。

水花沾抹额，旗鼓夜迎潮。

卷392-5【谢秀才有妾缟练，改从于人，秀才引留之不得，从生感忆，座人制诗嘲谢，贺复继四首】

李贺

谁知泥忆云，望断梨花春。

荷丝制机练，竹叶剪花裙。

月明啼阿姊，灯暗会良人。

也识君夫婿，金鱼挂在身。

铜镜立青鸾，燕脂拂紫绵。

腮花弄暗粉，眼尾泪侵寒。

碧玉破不复，瑶琴重拨弦。

今日非昔日，何人敢正看。

洞房思不禁，蜂子作花心。

灰暖残香炷，发冷青虫簪。

夜遥灯焰短，睡熟小屏深。

好作鸳鸯梦，南城罢捣砧。

寻常轻宋玉，今日嫁文鸯。

戟干横龙簴，刀环倚桂窗。

邀人裁半袖，端坐据胡床。

泪湿红轮重，栖乌上井梁。


◇赠谥临川王宏诏（七年四月）

侍中太尉临川王宏，器宇冲贵，雅量弘通，爰初弱龄，行彰素履，逮於应务，嘉猷载缉，自皇业启基，地惟介弟，久司神甸，历位台阶，论道登朝，物无异议。朕友于之至，家国兼情，方弘燮赞，仪刑列辟，天不遗，奄焉不永，哀痛抽切，震恸於厥心，宜增峻礼秩，式昭懋典，可赠侍中、大将军、扬州牧，假黄钺，王如故，并给羽葆鼓吹一部，增班剑为六十人，给温明秘器，敛以兖服，谥曰靖惠。（《梁书·临川王宏传》）


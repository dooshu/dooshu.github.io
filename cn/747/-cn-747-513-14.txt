○为王尚书奏洛州事宜并进翻城副将李澄表

臣某言：自元谊乱常，已经寒暑，王师讨逆，久未凯旋。臣待罪辕门，若临泉谷；渠魁未灭，寝食不宁。臣某中谢。臣自春初以来，便为持久之计：控引洛水，环绕贼城；筑室反耕，示其安堵。冀凭庙略，克翦凶徒。臣所设是防，颇为坚厚，秋来军用，又胜常年，陇亩之间，不知贼在。臣与第五守进商量，且务抚绥。蕞尔一城，偷安晷刻。今水势滋涨，营垒安闲。惟务训师，未尝彻警。贼城之内，是物皆竭，狡计已穷，频有降人。审知实事，臣若四面豁水，一向取城，量力校功，计日当克。算其日数，以待地乾，须至冬中水冻，然後可事集。或虑亡命之贼，伺隙奔驰；兼恐猖狂之俦，为之声援。若但以水力为，灌澍不停，旬月之间，贼城必坏。中则促其急变，外则伐其异谋；不假梯冲，不费戈甲。窃思上策，实为万全。况秋风渐高，寒气已至，城中士健，悬望冬装。其元谊等，无可支持，惟行诳惑，既以迫其冻馁，仍更苦其勤劳。据此事情，即当变溃。昨者将军刘南华等溺死，臣已奏闻讫。臣缘得城中款疏，皆愿归降。前後克期，非止一度。臣若不使人接应，有似拒其输诚；若不激其义心，即何以劝其效命？所以事须赴约，有此差池。伏惟圣鉴，俯赐详览其城所与计会前後帛书，谨录白并元本同封进。所谋翻城人四面知敌副将李澄，臣已补充衙前十将。伏恐皇情忧轸，要亲问事宜，臣谨令随崔烈入奏云云。


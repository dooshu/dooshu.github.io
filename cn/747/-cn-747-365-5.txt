○射隼高墉赋（以君子藏器待时为韵）

养形元豹兮，以隐雾而成文；振羽飞蛾兮，因附火而自焚。彼纷然之落隼，识昧此而丧群。诚不知高非小者所处，静为躁者之君；苟失度而栖适，将受毙而何云。且夫长墉崇崇，矗若峙，飞隼<羽世>々，倏随风止。曾不料其微陋，焉更知其休否？故疾恶之夫，善射之子；操も角之弓，调白羽之矢。纵穿杨之妙，呈落雁之美。量远近於目端，审高下於规里；纷洞胸而达腋，果裂嗉而破嘴。原夫刚镞初架，劲弦正张。引弯弯之月影，迸的的之星光；铲毛羽之振迅，挫容貌之昂藏。审必中而後发，固焉用而不臧？若乃处身顺理，投迹知常；时决起而无滞，或怒飞而有方。烟足以遐赏，翳荟足以来翔；必绝捐躯之患，岂贻在彀之殃？是则素有隽志，往无不利。藏器者人，获隼者器；矢应弦而上激，禽应矢而横坠。微隼谅比於小人，高墉亦方於重位。苟不戒於游处，曾何免於颠踬？士有五善斯在，载有待；丽龟之知未忘，贯隼之诚勿改。幸文武之不坠，希葑菲之必采。则知发矢有期，获禽俟时。想《大易》之灵文，微言何赜？稽高墉之元象，壮志空持。既是则而是效，永念兹而在兹。

卢谕

谕，开元时官户部金部员外郎。


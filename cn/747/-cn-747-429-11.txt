○词场箴

惟士立德，必先修词。学犹殖也，问以辨之。古有明训，守而弗失。质岂胜文，文其犹质。近古以降，末学非伦，支无求已，进欲干人。钟鼓在堂，和声远至。金玉无质，良工以器，良工谓何？如琢如靡，唯善克举，不知其他。文之为大，言不可已。上应天光，下符地理。彼其之子，云胡不知？风豺则战，惟武之皮。坦坦履道，自强不息。粲然可观，何命与力？耽耽公府，秩秩德音。文苑重式，词场以箴。侧陈刍议，敢告翰林。


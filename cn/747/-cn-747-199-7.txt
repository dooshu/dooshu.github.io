○饯宋三之丰城序

黯然销魂者，岂非生离之恨与？帝里天津，槐衢分黑龙之水；巴陵地道，枫江连白马之门。亲友徘徊，缔欢言於促膝；故人樽酒，掩离涕於交颐。於时晚吹吟桐，疑奏别离之曲；轻秋入麦，似惊摇落之情。白日将颓，青山行暮。想姑苏之地，夕露沾衣；望吴会之郊，断风飘盖。嗟乎！岐路是他乡之恨，沟水非明日之欢。玉斗临吴，太阿之气可识；金陵背楚，小子之路行遥。动各赋诗，式昭离绪。


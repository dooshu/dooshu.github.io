朱二杀鬼

平江常熟民朱二。夜宿田塍守稻。有女子从外来。连三四夕寝昵。体冷如冰。知其非人。遍村落测之。了无踪迹。密以布被缝作袋。欲贮之于中。女已知之。是夜至舍外悲泣。朱问故。曰、汝设意不善。我不复来矣。朱曰、恐此间风冷病汝。故欲与同卧其间。无他意也。乃入宿袋中。过夜半。朱诈言内逼。遂起。负袋于肩以行。女号呼求出。朱不应。始时甚重。俄渐轻。到家举火眡之。已化为杉板。取斧碎之。流血不止。明夜扣门索命。久乃已。右五事皆新安胡倜说


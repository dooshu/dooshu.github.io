怀旧篇寄严灏亭都谏

其一
古人去我久，同时良独难。
相别复千里，永夜长慨叹。
良会忆国都，群彦皆齐欢。
嗛嗛眷明德，灼灼同肺肝。
送我涉济水，夜宴还辛酸。
君子厉苦节，中道愁波澜。
岁序忽屡易，雨雪凄且寒。
未敢言奋飞，卑栖犹未安。
愁无泽兰赠，中情何由殚。

其二
登我西北楼，遥望东南岑。
重云荡回飙，万木为萧森。
不怨所思远，伤我千春心。
翩翩二三子，零落踵相寻。
梁园玉树尽（谯明。），东海洪涛深（荔裳。）。
犹有绝塞客，嚼雪成哀音⑴。
平生胶与漆，今作商与参。
努力非少壮，离忧孰能任。
思欲涉湖水，朗咏游长林。
羲车不我御，叹息还沾襟。
⑴ 飞涛。旧有「燕台七子」。今张谯明即世，宋荔裳逮系，丁飞涛谪关外。



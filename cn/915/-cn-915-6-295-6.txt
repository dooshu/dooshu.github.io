◇难贺循论父未殡而祖父死服

案贺循《丧服记》云：「父死未殡而祖父死，服祖以周；既殡而祖父死，则三年。此谓嫡子为父後者也。父未殡服祖以周者，父尸尚在，人子之义，未可以代重也。」喜以为《三礼》无有此条，殆是脱失。祖父正统，非为旁亲。若父死未殡，服祖但周，则祖无倚庐，传重在谁？假使祖为国君，己为嫡孙，祖殁己嗣，此受封于祖，祖之群臣服祖三年，而己为嫡孙，则服一周，齐送葬，斩杖无主，虽云尸在未忍，如大父何！（《通典》九十七）


采薇

六章，章八句


首章讲：此道戍役之诗，王者代为之。言曰：吾人有不容已之私情，天下有不容逃之公义。义为重，则情为轻矣。





采薇采薇，薇亦作止。

作，是始生出地。我之出戍也，采薇以食，则薇生而出地，今岁之暮春也。





曰归曰归，岁亦莫止。

莫，晚也。念我归期，则岁亦莫止，而为来岁之仲冬矣。





靡室靡家，玁狁之故。不遑启居，玁狁之故。

若是，则我当舍其室家，而不遑启居矣。然所以使我靡室靡家者，岂上之人故为是以若我哉？盖以玁狁内侵之故，君之忧，亦我之忧也。则虽舍其室家，义固不容辞矣。所以使我不遑启居者，亦岂上之人故为是若我哉？盖以玁狁入寇之故，君之忾，亦我之忾也。则虽启居不遑，义固不容已矣。

二章讲：夫我之出戍，既由于义，则岂可以顾其家乎？





采薇采薇，薇亦柔止。

柔，始生而弱。彼采薇采薇，则薇始生而柔矣。





曰归曰归，心亦忧止。

念我归期，载离寒暑，则心亦忧止矣。





忧心烈烈，载饥载渴。

忧心烈烈，忧之甚也。载饥载渴，劳之甚也。





我戍未定，靡使归聘。

以兵守还，曰戍定止也。聘，问也。是行也，宁无问及室家之情乎？但疆圉之务方殷，而我戍未定，将何人可使归，以问我室家之安否乎！何也？国为重，则家为轻，自不得不为国而忘其家矣！

三章讲：夫我之出戍，既由于义，则岂可以自爱其身乎？





采薇采薇，薇亦刚止。

刚，既生而壮大。彼采薇采薇，则薇亦既成而刚止矣。





曰归曰归，岁亦阳止。

阳，来岁之十月。念我归期，载越寒暑，则在来岁之阳矣。





王事靡盬，不遑启处。

若此者，以王事不可以不坚固，故虽启处，有所不遑，而如是其久耳。





忧心孔疚，我行不来。

疚，病也。不来，即不归也。是行也，可无来归之愿哉？但我愤国耻之未雪，而忧心之孔疚，盖必灭此丑虏，以归报吾君而后已焉。不然，我行其不来乎！何也？盖君为重，身为轻，自不得不为君而忘其身也！

四章讲：夫我既有忘其身家之心矣，然不勇于立功，则将何以副其心乎！





彼尔维何？维常之华。

尔，是华盛。彼尔然而盛者，乃常棣之华也。





彼路斯何？君子之车。

路，戎车。君子，指将帅。彼戎路之车者，非君子之车乎？





戎车既驾，四牡业业。

业业，是壮也。由是以戎车则既驾，以四牡则盛壮，而所以制敌者，有其具矣。





岂敢定居，一月三捷。

定居，安处也。捷，是胜。然岂敢恃此而遂怠惰以定居乎？是必励死绥焉，倡勇敢焉。庶乎一月之间，三战三捷，而有以收常胜之功矣。不然，我之忘其身家，谓何而顾定居，以隳厥功哉！

五章讲：夫我固当奋勇以立功矣，然使无敬戒之心，宁保其无虞乎！





驾彼四牡，四牡骙骙。

是故以戎车而驾四牡，四牡骙骙而强壮。





君子所依，小人所腓。

君子，将帅也。所依，依即乘也。小人，士卒。所腓，腓随车而动。君子依之以运筹决策者，恒于斯也。小人随之以动静进退者，恒于斯也。车之为用，何大乎！





四牡翼翼，象弭鱼服。

弭，弓稍也，以象骨为之。鱼服，服，箭袋也。且四牡翼翼，而行列之整治，象弭与鱼服，而器械之精好，则所以备敌者，为甚预矣。





岂不日戒，玁狁孔棘。

戒，是警。棘，是急。然岂敢恃此而遂轻忽而不戒哉？是必谨烽燧焉，严斥候焉。盖以玁狁之难甚怠，一不戒则恐其捣吾之虚，诚不可以忘备矣。不然，我之忘其身家，又谓何而顾不戒，以启虏衅哉！

六章讲：夫战必胜，守必固，则吾事已毕，而旋归有日矣。自其归时之事言之。





昔我往矣，杨柳依依。今我来思，雨雪霏霏。

往，是往戍。依依，茂密也。来，是归来。霏霏，雪盛也。昔我之承命以往也，适杨柳之依依，去岁之暮春也。今我毕戍而来也，乃雨雪之霏霏，今岁之仲冬也。往来殊遭，诚有令人感者。





行道迟迟，载渴载饥。

迟，是长貌。且当此雨雪之候，行道迟迟而跋涉之难尽，载饥载渴而饮食之不充。





我心伤悲，莫知我哀。

哀，即伤悲。其勤劳之甚，实非人所能堪也，我心不伤悲乎？然是伤悲也，不过我自知之，亦我同行知之耳。君门远于万里，恐未必知也。孰有能知我之哀乎？

吁！周王遣戍，其往也讽之以义，其来也体之以情。义则足以使人效忠，情则足以使人忘劳，此其所以能成天下之务也欤！






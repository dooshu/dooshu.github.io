●卷二百二十五　经籍考五十二

○子（神仙家）

※《太平经》一百七十卷

《後汉书　襄楷传》：桓帝时，楷上书言："臣前上琅邪宫崇受于吉神书，不合明听（于，姓；名，吉也。神书，即今道家《太平经》也。其经以甲、乙、丙、丁、戊、己、庚、辛、壬、癸为部，每部一十七卷）。"又言："前者宫崇所献神书，专以奉天地、顺五行为本，亦有兴国广嗣之术。其文易晓，参同经典，而顺帝不行，故国允不兴"云云。初，顺帝时，琅邪宫崇诣阙，上其师于吉於曲阳泉水上所得神书百七十卷，皆缥白素、朱介、青首、朱目，号《太平清令书》。其言阴阳五行为家，而多巫觋杂语。有司奏崇所上妖妄不经，乃收藏之。後张角颇有其书焉。及灵帝即位，以楷书为然。

按：道家之说，皆昉於後汉桓帝之时。今世所传经典符籙，以为张道陵天师永寿年间受於老君者是也。而《太平经》正出於此时。范史所书甚明，然隋以来艺文志道书中并不收入。至宋《中兴史志》方有之，然以为襄楷撰，则非也。今此经世所不见，独章怀太子所注《汉书》略及其一二，如楷疏中所谓"奉天地、顺五行"者。经中所言，亦浅易无甚高论。至所谓"兴国广嗣之术"，则不过房中鄙亵之谈耳。楷好学博古，於君昏政乱之时，能诣阙上书，明成瑨、李雲之冤，指常侍、黄门之过，不可谓非高明杰特之士；而疏中独再三尊信此书，遂以来"违背经谊"、"假托神灵"之劾，几不免狱死，惜哉！然此经流传最古，卷帙最多，故附见於此。于吉者，後为孙策所杀。按：顺帝至孙策据江东之时，垂七十年，而吉於顺帝时已为宫崇之师，则必非稚齿，度其死时，当过百岁，必有长生久视之术。然亦不能晦迹山林，以全其天年，而乃招集徒众，制作符水，袭黄巾、米贼之为以取诛戮，则亦不足为称也。

※《登真隐诀》二十五卷

晁氏曰：梁陶弘景撰。景以学其诀者，当由阶而登，真文多隐，非诀莫登，故以名书。凡七篇，十七条，《隋志》云。

※抱朴子内篇二十卷

晁氏曰：晋葛洪撰。洪字稚川，丹阳句容人。元帝时，累召不起，止罗浮山，炼丹著书，推明飞昇之道、导养之理、黄白之事。三十卷二十卷名曰《内篇》，十卷名曰《外篇》，自号抱朴子，因以命书。

陈氏曰：洪所著书，《内篇》言神仙黄白变化之事，《外篇》駁杂通释。此二十卷者，《内篇》也。《馆阁书目》有《外篇》五十卷，未见。

※《玉皇圣胎神用诀》一卷

晁氏曰：《玉皇诀》，云野人郎肇注。

※《无上秘要》九十五卷

晁氏曰：题曰元始天尊说。《艺文志》止七十二卷，不知何时析出二十三通也。

※《葛仙翁胎息术》一卷

晁氏曰：仙翁，葛洪也。

※《太清服气口诀》一卷，《太起经》一卷，《开气法》一卷

※《太上指南歌》一卷

晁氏曰：四书皆题曰老子撰。服气诀也。

※《导引养生图》一卷

晁氏曰：梁陶弘景撰。分三十六势，如"鸿鹤徘徊"、"鸳鸯戢羽"之类，各绘像於其上。田伟家本少八势。

※《大还丹契秘图》一卷

晁氏曰：草衣洞真子元撰。凡十二章。大还丹者，乃日月精气所致也。论火候则以朔望为据，记药物则以铅汞为名云。

※《太上墨子枕中记》一卷

《中兴艺文志》：不知作者。书载匿形幻化之术，殆依託墨子云。

※《金碧潜通》一卷

晁氏曰：题长白山人元阳子解，未详何代人，不著撰人名氏。按《邯郸书目》云羊参微集。其序言："本得之石函，皆科斗文字。世有三十六字诀，七曜、五行、八卦、九宫，论还丹之事，其辞多隐，人莫测。刘真人演仰观上象，以定节度。今之所作多不成者，盖不得口诀故也。吾恐坠匿圣文，故著上，经託号《金碧潜通》。金者，刚柔得位，火不能灼，服之仙游碧落"雲云。疑即参微所撰也。《道藏》止收一卷。

※《还丹歌》一卷

晁氏曰：元阳子撰。次序杂乱，非完书也。大旨解《参同契》。《李氏书目》云："海客李元光遇元寿先生於中岳，授此。"未详元光何代人。

※《龙虎通元要诀》一卷

晁氏曰：苏元朗撰。以古诀《龙虎经》、《参同契秘》、《金碧潜通诀》，其文繁而隐，故纂其要，为是书。李邯郸家本题云"青霞子，隋开皇时人"，不出名氏，岂元朗之号邪？

※《易成子大丹诀》一卷

晁氏曰：彭仲堪撰，不著何代人，字舜元。天台遇一异僧，授此术。论火候。

※《青牛道士歌》一卷

晁氏曰：题曰青牛道士，未详。

※《八段锦》一卷

晁氏曰：不题撰人。吐故纳新之诀也。

※《高象先歌》一卷

晁氏曰：高先撰。象先其字也，未详何代人。论《参同契》。

※《真一子还丹金钥》一卷，《太清大或经》一卷，《九天元路秘论》一卷《灵源铭》一卷《太清炉鼎斤两诀》一卷

晁氏曰：五书不著撰人。论龙虎铅汞火候之术。

※《神仙可学论》一篇

晁氏曰：唐吴筠撰。嵇康谓神仙不可以学致，筠意不以为然，故演修习之方，以勉学仙之士云。

※《坐忘论》一卷

晁氏曰：唐司马承祯子微撰。凡七篇。其後有文元公跋，谓子微之所谓"坐忘"，即释氏之言"宴坐"也。

陈氏曰：言坐忘安心之法，凡七条，并《枢翼》一卷，以为修道阶次。其论与释氏相出入。

※《天隐子》一卷

晁氏曰：唐司马子微为之序，云："天隐子，不知何许人，著书八篇。修炼形气，养和心灵，归根契於阴阳，遗照齐乎庄叟。殆非人间所能力学者也。"王古以天隐子即子微也。一本有《三宫法》附於後。

陈氏曰：司马子微序，言长生久视，无出此书。今观其言，殆与《坐忘论》相表里。岂"天隐"云者，托之别号欤？

※《幽传福善论》一卷

陈氏曰：唐孙思邈撰。

※《元纲论》一卷

陈氏曰：唐中岳道士吴筠撰。

※《日月元枢论》一卷

晁氏曰：唐刘知古撰。明皇朝为绵州昌明令，时诏求通丹药之士，知古谓神仙大药无出《参同契》，因著论上於朝。

※《胎息秘诀》一卷

晁氏曰：唐僧遵化撰。论达摩胎息，总十八篇，歌二十三首，凡一千四百四十言。天祐丁丑书成。

※《太白还丹篇》一卷

陈氏曰：称清虚子太白山人。唐贞元时。

※《金丹诀》一卷

晁氏曰：皇朝张瑾撰。治平中，授丹诀於荣中立。後因叙其事，以教後学。

※《玉芝书》三卷

晁氏曰：皇朝陈举撰。举字子堙，苏州人。

※《养生真诀》一卷

陈氏曰：虞部员外郎耿肱撰。大中祥符时人。

※《授道志》一卷

晁氏曰：皇朝杨谷，真宗朝尝遇神仙成都药市，因授其道本。《李氏书目》亦载，云谷自号纯粹子。

※《通元秘要悟真篇》一卷

晁氏曰：皇朝张用成撰。用成字平叔，天台人。熙甯中随陆师闵入蜀，授道於隐者，因成律诗八十一首。

陈氏曰：天台张伯端平叔撰。一名用成。熙甯遇异人於成都。所著五七言诗及《西江月》百篇，末卷为禅宗歌颂，以谓学道之人不通性理，独修金丹，则性命之道未全。有叶士表、袁公辅者各为注。凡五卷。

※《养生丹诀》一卷

晁氏曰：皇朝皇甫士安撰。士安，岷山道士也。

※《归正议》九卷

晁氏曰：皇朝林灵素撰。佛书中非道家者。

※《太乙真君固命歌》一卷

《中兴艺文志》：题真人勒於罗浮山朱明洞阴谷壁，古篆文字，东晋葛洪译，鲍靓行於世。言房中术。

※《灵枢道言发微》二卷

陈氏曰：朝议大夫致仕傅燮撰进。专言火候。

※《金液还丹图》一卷

陈氏曰：不著名氏，自称元真，盖宣和道流也。

※《还丹复命篇》一卷

陈氏曰：毗陵僧道光撰。亦拟《悟真诗篇》。靖康丙午序。

※《道枢》二十卷

陈氏曰：曾慥端伯撰。慥自号至游子，采诸家金丹大药、修炼般运之术为百二十二篇。初无所发明，独黜采御之法，以为残生害道云。

※《肘後三成篇》一卷

陈氏曰：称纯阳子，谓吕洞宾也。其言《小成》七，《中成》六，《大成》五，皆导引、吐纳、修炼之事。又有《金丹诀》一卷，即此书而微不同。

※《太清养生上、下篇》二卷

陈氏曰：称赤松子甯先生。

※《上清金碧篇》一卷

陈氏曰：称烟萝子。

※《金虎铅汞篇》一卷

陈氏曰：称元君。

※《铅汞五行篇》一卷

陈氏曰：称探元子。

※《华阳真人秘诀》一卷，《吕真人血脉论》一卷

陈氏曰：前书称施肩吾，後书称傅娄景先生。

※《老子四象论》一卷，《道士柳冲用巨胜歌》一卷，《百章集》一卷

陈氏曰：《百章集》称魏伯阳。

※《逍遥子通元书》三卷，《许先生十二时歌》一卷，《金镜九真玉书》一卷

陈氏曰：并不知姓名。

※《黄帝丹诀玉函秘文》一卷

陈氏曰：文林郎蒲庚进。

※《吕公窑头坯歌》一卷

陈氏曰：以陶器为喻也。

※《龙虎金液还丹通元论》一卷

陈氏曰：称罗浮山苏真人撰。

※《金碧上经古文龙虎》传

陈氏曰：长白山人元阳子注。皆莫知何人。已上十八种共为一集。其中有《龙牙颂》及《天隐子》，各已见释氏、道家类。

※《群仙珠玉集》一卷

陈氏曰：其《序》曰："西华真人以金丹刀圭之诀传张平叔，作《悟真篇》，以传石得之、薛道光、陈泥丸，至白玉蟾。"玉蟾者，葛其姓，福之闽清人，尝得罪亡命，盖奸妄流也。余宰南城，有寓公称其人云："近尝过此，识之否？"余言："不识也。此辈何可使及吾门！李士甯、张怀素之徒，皆殷监也。"是以君子恶异端。

※《列仙传》二卷

陈氏曰：汉刘向撰。凡七十二人，每传有赞，似非向撰，西汉人文章不尔也。《馆阁书目》三卷六十二人。《崇文总目》作二卷七十二人，与此合。

※《神仙传》十卷

晁氏曰：晋葛洪弟子滕升尝问洪曰："古人之仙者，岂有其人乎？"洪答以秦阮仓所记有数百人，刘向所纂又七十一人，今後录集古之仙者，以传真识之士云。

※《续仙传》三卷

陈氏曰：唐溧水令沈汾撰。或作"玢"。

※《仙苑编珠》二卷

晁氏曰：唐王松年撰。取阮仓、刘向、葛洪所传神仙，又取经记中梁以後神仙百二十八人，比事属辞，效《蒙求》体为是书。

※《道教灵验记》二十卷

陈氏曰：蜀道士杜光庭撰。

※《王氏神仙传》四卷

晁氏曰：蜀杜光庭纂。光庭集王氏男真女仙五十五人，以谄王建。又有王虚中续纂三十人，附其後。

陈氏曰：当王氏有国时，为此书以媚之。谓光庭有道，吾不信也。

※《西山群仙会真记》五卷

陈氏曰：九江施肩吾希圣撰。唐有施肩吾，能诗，元和中进士也。而曾慥《集仙传》称吕岩之後有施肩吾，撰《会真记》，盖别是一人也。

晁氏曰：言炼养形气，补毓精神，成内丹之法。凡三十五篇。

※《锺吕传道记》三卷

陈氏曰：施肩吾撰。叙锺离权雲房、吕岩洞宾传授论议。

※《降圣记五》十卷

晁氏曰：皇朝丁谓撰。大中祥符五年十月十七日，圣祖降。七年，谓请编次事迹，诏李维、宋绶、晏殊同编。天禧元年上之。

※《先天记》三十六卷

晁氏曰：皇朝王钦若集。圣祖赵讳，即轩辕黄帝也，故钦若奉诏编次传记黄帝事迹上之，赐名《先天记》。御制序冠其首。

※《集仙传》十二卷

陈氏曰：曾慥撰。自岑道愿而下一百六十二人。

※《雲笈七签》一百二十卷

晁氏曰：皇朝张君房等纂。君房祥符中谪官甯海，时圣祖降，朝廷尽以秘阁道书付杭州，俾戚纶、陈尧臣校正，纶等同王钦若荐君房专其事。君房铨次，得四千五百六十五卷，於是掇其藴奥，总万馀条，成是书。仁宗时上之。

陈氏曰：凡经法、符籙、修养、服食以及传记，无不毕录。顷於莆中传录，才二册，盖节本也。後於平江天庆观《道藏》得其全，录之。

※《道藏书目》一卷

晁氏曰：皇朝邓自和撰。大洞真部八十一秩，灵宝洞元部九十秩，太上洞部三十秩，太真部九十六秩，太平部一十六秩，正一部三十九秩，凡六部，三百一十一秩。

晁氏曰：序九流者，以谓皆出於先王之官，咸有所长，及失其传，故各有弊，非道本然，特学者之过也，是以录之。又有医、卜技艺，亦先王之所不废，故附於九流之末。夫儒、墨、名、法，先王之教；医、卜技艺，先王之政，其相附近也固宜。昔刘歆既录神仙之书，而王俭又录释氏，今亦其循之者，何哉？自汉以後，九流浸微，隋、唐之间，又尚辞章，不复问义理之实，虽以儒自名者，亦不知何等为儒术矣，况其次者哉！百家壅底，正涂之弊虽息，而神仙服食之说盛，释氏因果之教兴，杂然与儒者抗衡，而意常先之。君子虽有取焉，而学之者不为其所误者鲜矣，则为患又甚於汉。盖彼八家皆有补於时，而此二教皆无意於世也。八家本出於圣人，有补於时，特学者失之，而庄、老犹足以亡晋，申、商犹足以灭秦，况二教无意於世，不自附於圣人，若学而又失之，则其祸将如何？故存之以为世戒云。

东坡苏氏《上清储祥宫碑》曰：臣谨按：道家者流，本出於黄帝、老子，其道以清静无为为宗，以虚无应物为用，以慈俭不争为行，合於《周易》"何思何虑"、《论语》仁者静寿之说。如是而巳。自秦、汉以来，始用方士言，乃有飞昇变化之术，《黄庭》、《大洞》之法，太上、天真、木公、金母之号，延康、赤明、龙汉、开皇之纪，天皇、太一、紫微、北极之祀，下至於丹药奇技、符籙小数，皆归於道家。学者不能必其有无，然臣窃论之，黄帝、老子道之，本也；方士之言，末也。

后山陈氏《白鹤观记》曰：汉两刘校中书为《七略》，其叙方技则有神仙，诸子则有道家，而老、庄并焉。天地神祇、三灵百神又皆出於礼官。而今之为道者合而有之，益以符咒法籙、捕使鬼物，皆老氏所不道也。

致堂胡氏曰：三教之名，自其徒失本真而云然。其缪悠之甚者，道家是也。儒以名学仁义道德之人，自周有之，然非一定之美称也，故孔子曰："女为君子儒，无为小人儒，学仁义道德不失其正，君子儒也，其极则庄周所谓鲁国一人者也。学仁义道德而失其正，小人儒也，其极则庄周所谓《诗》、礼发冢者也。佛者，浮屠所谓觉也，为其道而觉，号之曰佛，则瞿昙之徒是也。若夫道，则以天下共由而得名，犹道路然，何適而非道哉！得道而尽，惟尧舜、文王、孔子而巳。黄帝之言无传矣，老聃八十一篇，概之孔业，固难以大成归之。自其所见而立言，不可与天下共由也。独善其身，不可与天下共由，而名之曰道，此汉以来浅儒之论，以启後人枝流分裂之弊，岂可用也？至其後不复宗八十一篇之旨，而从方士言，乃有飞仙变化之术，丹药符籙之技，祷祈醮祭之法，沈沦鬼狱之论，杂然并兴，皆归於道家者流。世人从事於此者，皆曰"奉道"，奉道意以道为混沦元妙，有主有知，能与人兴祸作福之一物也，岂不远哉。佛氏固邪说，然所论虚实并行，若其三身，虽曰寓意，而实有是三人焉。道家惟老聃者，周柱下史也；其元始、太上则无是人也。无是人则何所象类，无乃邪诞之甚欤！至其经论、科仪等事，又依仿佛氏而不及者。自杜光庭为之，黄冠师资，以豢养口体，逃避税役，士大夫习而不察，和其所倡，不亦惑哉！故因武宗道门先生之命而遂言之。彼赵归真者，甯有他长，必以残生左道荧惑人主，故敬、武皆饵丹躁渴，以殒天年。如太宗之婆娑寐，宪宗之柳泌，尽此类也。苟以吹嘘呼吸巳疾引年，则司马承祯、轩辕集之徒，安肯舍万乘所问而去之哉！武宗曰："宫中无事，与之谈道涤烦"。此以清虚之趣，盖其非僻之为也。人主惟寡欲，则邪说无自而入矣。

按：道家之术，杂而多端，先儒之论备矣。盖清净一说也，炼养一说也，服食又一说也，符籙又一说也，经典科教又一说也。黄帝、老子、列御寇、庄周之书所言者，清净无为而巳，而略及炼养之事，服食以下，所不道也。至赤松子、魏伯阳之徒，则言炼养而不言清静。卢生、李少君、栾大之徒，则言服食而不言炼养。张道陵、寇谦之之徒，则言符籙而俱不言炼养、服食。至杜光庭而下，以及近世黄冠师之徒，则专言经典科教，所谓符籙者，特其教中一事，於是不惟清净无为之说略不能知其旨趣，虽所谓炼养服食之书，亦未尝过而问焉矣。然俱欲冒以老氏为之宗主，而行其教。盖尝即是数说者而详其是非。如清净无为之言，曹相国、李文靖师其意而不扰，则足以致治；何晏、王衍乐其诞而自肆，则足以致乱，盖得失相半者也。炼养之说，欧阳文忠公尝删正《黄庭》，朱文公尝称《参同契》，二公大儒，攘斥异端不遗馀力，独不以其说为非；山林独善之士以此养生全年，固未尝得罪於名教也。至於经典科教之说，尽鄙浅之言，庸黄冠以此逐食，常欲与释子抗衡，而其说较释氏不能三之一，为世患蠹，未为甚钜也。独服食、符籙二家，其说本邪僻谬悠，而惑之者罹祸不浅，栾大、李少、君于、吉张津之徒以此杀其身，柳泌、赵归真之徒以此祸人而卒自婴其戮，张角、孙恩、吕用之之徒遂以此败人天下国家。然则柱史五千言，曷尝有是乎？盖愈远而愈失其真矣。

朱文公尝言："佛家偷得老子好处，後来道家只偷得佛家不好处，譬如道家有个宝藏，被佛家偷去，後来道家却只取得佛道瓦砾，殊可笑。"愚尝因是说而推究之：仁义礼法者，圣贤之说也，老氏以为不足为，而主於清静。清静无为者，老氏之说也，佛氏以为不足为，而主於寂灭。盖清静者，求以超出乎仁义礼法；而寂灭者，又求以超出乎清静无为者也。然曰寂灭而已，则不足以垂世立教，於是缘业之说、因果之说、六根六尘四大十二缘生之说，层见叠出，宏远微妙。然推其所自，实本老子高虚元妙之旨，增而高之，凿而深之，遂自成一家之言。而後来之道经，反从而依仿之，然较其词采则鄙劣弥甚者。盖瞿昙设教最久，嘱付其徒亦甚至，又能鼓舞天下之文人才士以羽翼之，推原其旨意之所从来，而润色其辞语之所未备，故其为书博大奇伟，不可以浅窥。若老子，则其初固未尝欲以道德五千言设教也，羽人方士借其名以自重，而实不能知其说，於是就佛经脚跟下窃其绪馀，作诸经忏，而复无羽翼润色之者，故无足观。盖佛袭老之精微，溯而上之，其说愈精微；道袭佛之粗浅，沿而下之，其说愈粗浅矣。然此论其蕴奥也。今之黄冠、释子，俱未尝究竟至此，而特以其科教之所谓济生度死、希求福利者行於世，而举世宗之，莫敢有异说。愚尝论之，二教所谓济拔幽途者，俱妄也，不足复议。至於祈求以希福之说，虽达生知命者所不为，然以理观之，则道教为优。何也？盖人之生於天地，禀气於阴阳五行，日月星辰实照临之，山川神祗实拥护之，则夫疾痛而呼吁，厄难而叩祈，首过雪愆，祈恩请福，而天地明神鉴其恳诚，为之悔祸降祥，则亦理之所有。虽曰道经中所谓天神地，祗皆领之国家之祠官，为臣庶者不当僭有所祈，然子路曰"祷尔於上下神祗"，孟子曰"虽有恶人，斋戒沐浴则可事上帝"，则亦为臣庶而言。且古今异宜，礼亦因时而以义起。古者士惟一庙，今士庶莫不祀其高、曾；古者支子不祭，今无有不祀其先者；古者有丧不祭，今亦不然。先儒讲论及此，固未尝病其僭渎，而必欲复古之礼制也。则夫臣庶士民之家，苟有灾厄，而为之祈籲天地，醮祭星辰，黄冠师者斋明盛服，露香叩首，达其诚悃，乃古者祝史巫觋荐信鬼神之遗意，盖理之所有，而亦人情之所不能免也。至以三清为三炁，五方为五炁，九天为九炁，虽不能必其有无，然其说亦通，特不当指太清为老子，盖务尊其师而反流於僭妄耳。释流见道家科教之有是说也，乃从而效之，以其所谓诸佛菩萨者，美其名曰无量寿，曰消灾炽盛，曰救苦救难，而以为所求必得，所祷必应。且佛氏所谓悲闵众生而为之导师者，不过欲其脱离三业而跻之十地，除去无明而纳之真如，忏悔於既往，觉悟於方来，以共成佛道耳，祸福之司，非其任也。彼方以空寂为贤，则岂复预灾祥吉凶之事？以色相为妄，则岂复歆供养香乳之奉？乃盛作庄严，仆仆亟拜，以希福利，不亦疏乎？然则二氏，固互相仿傚者也。理致之见於经典者，释氏为优，道家强欲效之，则祇见其敷浅无味；祈祷之具於科教者，道家为优，释氏强欲效之，则祗见其荒诞不切矣。








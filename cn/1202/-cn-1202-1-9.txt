别赋

黯然销魂者，唯别而已矣。况秦吴兮绝国，复燕宋兮千里。或春苔兮始生，乍秋风兮暂起。是以行子肠断，百感凄恻。风萧萧而异响，云漫漫而奇色。舟凝滞於水滨，车逶迟於山侧。棹容与而讵前，马寒鸣而不息。掩金觞而谁御，横玉柱【一作筯】而沾轼。居人愁卧，怳若有亡。日下壁而沉彩，月上轩而飞光。见红兰之受露，望靑楸之罹霜。廵层楹而空掩，抚锦幕以虚凉。知离梦之踯躅，意别魂之飞扬。

故别虽一绪，事乃万族。至若龙马银鞍，朱轩绣轴。帐饮东都，送客金谷。琴羽张兮箫鼔陈，燕赵歌兮伤美人。珠与玉兮艳暮秋，罗与绮兮娇上春。惊驷马之素沬，【一作仰秣。】耸渊鱼之赤鳞。造分【一作携】手而衔涕，咸【一作感一作各】寂寞而伤神。

乃有剑客慙恩，少年报士。韩国赵厠，吴宫燕市。割慈忍爱，离邦去里。沥泣共诀，刎【一作擦】血相视。驱征马而不顾，【一作观。】见行尘之时起。方衔感於一剑，非买价於泉里。金石震而色变，骨肉悲而心死。

或乃边郡未和，负羽从军。辽水无极，雁山参云。闺中风暖，陌上草薰。日出天而耀景，露下地而腾文。镜朱尘之炤烂，袭靑气之烟煴。攀桃李兮不忍别，送爱子兮沾罗裙。

至如一赴绝国，讵相见期。视乔木兮故里，诀北梁兮永辞。左右兮【一作顾左右兮】魄【一作魂】动，亲宾兮【一作视亲宾兮】泪滋。可班荆兮增恨，唯樽酒兮叙悲。值秋雁兮飞日，当白露兮下时。怨复怨兮远山曲，去复去兮长河湄。

又若君居淄右，妾家河阳。同琼佩之晨照，共金炉之夕香。君结绶兮千里，惜瑶草之徒芳。慙幽闺【一作宫】之琴瑟，晦高台之流黄。春宫【一作闺】閟此靑苔色，秋帐含兹明月光。夏簟靑兮昼不暮，冬釭【一作缸】凝兮夜何长。织锦曲兮泣已尽，回文诗兮影独伤。

傥有华阴上士，服食还仙。术旣【一作将】妙而犹学，道已寂而未传。守丹竈而不顾，链金鼎而方坚。驾鹤上汉，骖鸾腾天。蹔游万里，少别千年。惟世间兮重别，谢主人兮依然。

下有芍药之诗，佳人之歌。桑中卫女，上宫陈娥。春草碧色，春水绿波。送君南浦，伤如之何。

至乃秋露如珠，秋月如珪。明月白露，光阴往来。与子之别，思心徘徊。

是以别方不定，别理千名。有别必怨，有怨必盈。使人意夺神骇，心折骨惊。虽渊云之墨妙，严乐之笔精，金闺【一作门】之诸彦，兰台之羣英，赋有凌云之称，辨有雕龙之声，讵【一作谁】能摹暂离之状，写永诀之情者乎？


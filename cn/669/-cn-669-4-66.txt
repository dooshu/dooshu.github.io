66　普天之下莫非王土


吕氏春秋孝行覽慎人篇謂舜自爲詩曰：「普天之下，莫非王土。率土之濱，莫非王臣。」疑與咸丘蒙同一説，而託之於舜。

【元圻案】吕覽慎人篇曰：「舜之耕漁，其賢不肖與爲天子同。其未遇時也，以其徒屬堀地財〔一〕，取水利，編蒲葦，結罘網，手足胼胝不居，然後免於凍餒之患。其遇時也，登爲天子，賢士歸之，萬民譽之，丈夫女子振振殷殷，無不戴説。舜自爲詩曰：『普天之下，莫非王土。率土之濱，莫非王臣。』所以見盡有之也。盡有之，賢非加也；盡無之，賢非損也。時使然也。」

〔一〕「財」，原脱，據學林本吕氏春秋校釋卷一四孝行覽慎人補。






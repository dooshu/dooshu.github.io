送白利从金吾董将军西征





《唐书·百官志》：左右金吾卫上将军各一人，大将军各一人，将军各二人。



西羌延国讨，[一]白起佐军威。[二]剑决浮云气，[三]弓弯明月辉。马行边草绿，旌卷曙霜飞。抗手凛相顾，[四]寒风生铁衣。[五]

[一]《后汉书》：西羌之本，出自三苗，姜姓之别也。其国近南岳。及舜流四凶，徙之三危，河关之西南羌地是也。滨于赐支，至于河首，绵地千里。南接蜀汉徼外蛮夷，西北鄯善、车师诸国。所居无常，依随水草。地少五谷，以产牧为业。唐时则概指吐蕃为西羌。延，迁延也。



[二]《史记》：白起者，郿人也。善用兵，料敌合变，出奇无穷，声震天下。



[三]《庄子》：“天子之剑，上决浮云，下绝地纪。”



[四]《孔丛子》：子高游赵，平原君客有邹文、李节者，与子高相善。及将还鲁，诸故人诀既毕，文、节送行，三宿临别，文、节流涕交颐，子高徒抗手而已，分背就路。李善《文选注》：“抗手，举手而拜也。”



[五]古《木兰辞》：“朔气传金柝，寒光照铁衣。”






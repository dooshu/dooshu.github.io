奉谕拟辽东赏功疏


臣于三月十三日，蒙恩准假回籍，至四月初四日抵家，方经营臣父葬事。忽于本月十一日，该兵部差官，赍奉圣谕内阁：“昨见辽东塘报大捷，比前次更多，朕心深喜。今早奏闻圣母，欢悦殊甚。朕以冲年践祚，恒念德不足格天，威不能慑虏，夙夜惕励。而边臣奋勇，屡立非常奇功。诚如圣母前谕，赖天地祖宗默佑，乃国家之庆，元辅平日加意运筹，卿等同心协赞之所致也。部疏上时，卿等钞录，封此谕内，着兵部马上差人，星夜前去与张先生看，将一应叙录，比前再加优厚，用示朕惓惓奖酬之意。钦此。”又该同官大学士吕调阳等，录示阁中题稿，并该镇塘报，传奉圣意，欲臣议拟处分等因。

臣在哀苦之中，忽闻该镇有此奇捷，辄复转戚为欣，抆泪称庆。又惟庆赏予夺，虽朝廷大政，然以我皇上之明圣，俟该部题覆，阁臣票拟之日，皇上秉离照以裁之，出乾断以处之，自将应机立解，游刃有余。乃不远数千里，而询及于臣，且俯念微劳，冲然让美，诚圣不自圣、谦而又谦之心也。臣又曷胜钦仰，曷胜感激！

窃照辽东一镇，岁苦虏患，迩赖圣明加意鼓舞，屡奏肤功。乃今以裨将偏师，出边遏剿，斩馘至四百七十余级，而我军并无损失，功为尤奇。况当嘉礼美成之会，两月之间，捷报踵至，而今次所获，比前更多，此诚昊穹纯祐，宗社垂庥，我皇上圣武布昭之所致也。

所据该镇文武诸臣，协心用命，功委可嘉。圣谕欲加厚赏，诚不为过。虽其中有投降一节，臣未见该镇核勘详悉。第据塘报所称，如总兵李成梁素称忠勇，屡立奇勋。前次劈山之捷，该部议加封爵，臣欲留此殊典以待后功，故未敢拟。今次大捷，伊虽未尝亲历战阵，而号令调度，实由主将，论功行赏，仍宜首叙，似应量加流爵，以劝功能。副总兵陶承喾，奋勇当先，决机取胜；副使翟绣裳，守备预严，督察加慎：俱宜重加升级，仍行厚赏。总督梁梦龙、巡抚周咏，履任虽俱未久，威令亦已大行，宜加升俸级，或量与荫叙。本兵调度有功，尚书方时逢，宜加升叙；侍郎曾省吾、郜光先，宜加俸级，或特与服色。其余将士及文武臣工，与有劳者，或升或赏，该部议覆，自有旧例，臣不能一一叙拟。惟颁赏一节，本出特恩，今次似在可已，伏乞圣裁。

再照近年各边获功，屡蒙圣恩，叙及阁臣，欲加升荫。臣自以职在论思，不敢攘夺将士之功，具疏辞免，不啻四五，俱荷圣明俞允。但同官诸臣，所处原自不同，乃以臣之故，竟未得一沾恩命，臣心恒以为歉。今臣既不在任，而诸臣协赞庙略，发踪指示，功自有归。伏乞圣慈弘敷大赉，将大学士吕调阳、张四维，特加武荫；马自强、申时行，量加文荫，以酬其劳。至于臣者，宠荣已极，涯分久逾，兹荷宸纶追奖，已逾华衮之褒，决不敢复有叨冒，以取覆之尤也。

臣愚昧无知，误蒙圣明俯询，敢略陈其概，统冀圣明裁夺施行。






◇阴符经序

所谓命者性也。性能命通，故圣人尊之以天命。愚其人而智其圣，故曰天机张而不死，地机驰而不生。观乎阴符，造化在乎手，生死在乎人。故圣人藏之于心，所以陶甄天地、聚散天下而不见其迹者，天机也。故黄帝得之以登云天，汤武得之以王天下，五霸得之以统诸侯。夫臣易而主难，不可以轻用。太公九十非不遇，盖审其主焉。若使哲士执而用之，立石为主，刻木为君，亦可以享天下。夫臣尽其心，而主反怖有之，不亦难乎？呜呼！无贤君则义士自死而不仕，莫若散志岩石，以养其命，待生于泰阶。世人以夫子为不遇，以秦、仪为得时。不然，志在立宇宙，安能驰心下走哉？丈夫所耻。呜呼！后世英哲审而用之。范蠡重而长，文种轻而亡，岂不为泄天机？天机泄者，沉三劫宜然。故圣人藏诸名山，传之同好，隐之金匮，恐小人窃而弄之。（道藏本《阴符经》七家注。案：此文疑依托。）


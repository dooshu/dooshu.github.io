◇答崇氏问殇制哭

崇氏问云：「旧以日易月，谓生一月哭之一日。又学者云，以日易月者，易服之月，殇之周亲者，则以十三日为之制。二义不同，何以正之？」淳于睿答云：案，传之发正于周年之亲，而见服之殇者，以周亲之重，虽未成殇，应有哭日之差。大功以下，及于缌麻，未成殇者，无复哭日也。何以明之？案：长殇、中殇俱在大功，下殇小功，无服之殇，无容有在缌麻，以共其幼稚，不在服章，随月多少而制哭日也。大功之长殇俱在小功，下殇缌麻，无服之殇则已过绝，无复服名，不应制哭，故传据周亲以明之。且缌麻之长殇，服名已绝，不应制哭。岂有生三月而更制哭乎？」（《通典》九十一）


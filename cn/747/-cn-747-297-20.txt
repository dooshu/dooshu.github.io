○请置武牢洛口等仓疏

江南户口稍广，仓库所资，唯出租庸，更无征防。缘水陆遥远，转运艰辛，功力虽劳，仓储不益。窃见每州所送租庸调等，本州正月二月上道，至扬州，入斗门，即逢水浅，已有阻碍，须停留一月以上。三月四月以後，始渡淮入汴，多属汴河乾浅，又船运停留。至六月七月以後，始至河口，即逢黄河水涨，不得入河，又须停一两月。待河水小，始得上河入洛，即漕洛乾浅，船艘隘闹，船载停滞，备极艰辛。计从江南至东都，停滞日多，得行日少，粮食既皆不足，折欠因此而生。又江南百姓，不习河水，皆转雇河师水手，更为损费。伏见国家旧法，往代成规，择制便宜，以垂长久：河口元置武牢仓，江南船不入黄河，即於仓内便贮；巩县置洛口仓，船从黄河不入洛水，即於仓内安置。爰及河阳仓、柏崖仓、太原仓、永丰仓、渭南仓，节级取便，例皆如此。水通则随近转运，不通则且纳在仓，不滞远船，不忧欠耗，比於旷年长运，利便一倍有馀。今若且置武牢、洛口等仓，江南船至河口，即却还本州，更得其船充运，并取所减脚钱，更运江淮，变造义仓，每年剩得一二百万石，即数年之外，仓廪转加。其江淮义仓，多为下湿，不堪久贮，若无般运，三两年色变，即给贷费散，公私无益。


○柬內閣吏兵二部諸公 【 防虜】

某經略無狀、不能保固邊境、致賊深入抄掠、以廑　九重西顧之憂、無所逃罪、顧受命以來、修築邊防、料理儲餉、選將練兵、實亦未敢自怠、仰荷國是清明、易置主將、增設遊擊、一方守備、號為得人、假以歲時、事當就緒、今主將初至、遊兵未集、不意驟罹虜變、烽火方舉、賊騎巳滿山谷、陜西固靖環蘭。所守千數百里處處通賊。無所不備。無所不寡。彼合而強。我分而弱。理勢則然。賊始至豫望城指揮任璽禦之。至鎮戎所遊擊陳善指揮郭遡禦之。雖不能遏其初來之鋒。幸不虧折。賊至固原地方。野無所獲。遂綴我邊兵。擁眾南入至靜寧。勢將東下平鳳。新任將官提數百之兵。冒險而進。某約束土民。拒守隆德。賊聞引而西。數日蒐集腹裏官兵。賊不分散者畏我也賊亦不復分散。方部署官軍。及招募土人。計截歸路。但彼聲勢聯絡。未敢必其成功。而延綏遊奇兵屢調不至。往者先事預防之疏。竟托空言。所謂中路邀擊者。未知能中機要否。嘗觀近日虜態。較之夙昔不同。昔無盔甲而今有盔甲。昔無餘馬而今有餘馬。行成營陣。居有瞭守。所向如熟路。皆我逋逃有以使之而所謂奸細者實不可謂無也。度今旹近新春。遷延不出。或者天厭其惡。而將斃之邪。不然。則潛伏套中。兵連禍結。陜西之人。其何以堪。內有大荒。外有大寇。時勢之難。無逾此者。盖自今春以來。地不時震。殆其徵與。竊謂京軍决不須發。若總制之設似不可巳。廷臣可當是任者固多。鄙見以為兵侍許公。新蒙起用。離陜伊邇。易于赴鎮。且其才識足以濟事。風采足以動人。誠宜?之重權。使大為經理。以弭將來之患。某輩不過聽受指麾而巳。非敢以艱虞之際委勞于人。盖經略陜西。不若經略寧夏。今花馬池一帶。邊備雖有如無。藩籬不固。寇至堂室。似難為處。况陜西各衞所正軍俱在邊戍。而腹裏所守大半抽選。招募之餘。安能支此大敵。及徵調邊兵。又緩不及事。如今日者。此某所以不得不極言之也。


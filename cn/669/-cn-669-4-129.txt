129　申毛之詩出於荀子　荀子説詩多引逸篇


申、毛之詩，皆出於荀卿子，而韓詩外傳多述荀書。今考其言，「采采卷耳」，「鳲鳩在桑」，「不敢暴虎，不敢馮河」，得風雅之旨，而引逸詩尤多，其孔筆所删歟？

【元圻案】漢書楚元王傳：「元王少時，嘗與魯穆生、白生、申公，俱受詩於浮丘伯。伯者孫卿門人也。」師古注：「孫卿，姓荀，名況，漢以避宣帝諱，改之曰孫。」〇荀子解蔽篇：「詩云：『采采卷耳，不盈頃筐。』頃筐，易滿也；卷耳，易得也，然而不可以貳周行。」楊倞注：「采易得之物，實易滿之器。以懷人寘周行之心貳之，則不能滿，況乎難得之正道，而可以他術貳之乎？」勸學篇：「目不兩視而明，耳不兩聽而聰。螣蛇無足而飛，梧鼠五技而窮。詩曰：『鳲鳩在桑，其子七兮。淑人君子，其儀一兮。其儀一兮，心如結兮。』故君子結於一也。」臣道篇：「仁者必敬人。凡人非賢，則案不肖也；人賢而不敬，則是禽獸也；人不肖而不敬，則是狎虎也。禽獸則亂，狎虎則危，災及其身矣。詩曰：『不敢暴虎，不敢馮河。人知其一，莫知其它。戰戰兢兢，如臨深淵，如履薄冰。』此之謂也。」〇王霸篇引詩曰「如雪霜之將將，如日月之光明」，天論篇引詩「何恤人之言兮」，臣道篇引詩「國有大命，不可以告人，妨其躬身」，解蔽篇引詩「鳳凰秋秋，其翼若干，其聲若簫。有鳳有凰，樂帝之心」，又引詩「墨以爲明，狐狸而蒼」，正名篇引詩「長夜漫兮〔一〕，永思騫兮。大古之不慢兮，禮義之不愆兮，何恤人之言兮」，法行篇引詩「涓涓源水，不雝不塞。轂已破碎，乃大其輻。事已敗矣，乃重太息」，注云皆逸詩。〇王霸篇「如日月之光明」句下有「爲之則存，不爲之則亡」，厚齋詩考并引之以爲逸詩，蓋傳刻者誤入注「逸詩」二字於「日月」句下也。當從詩考。

〔一〕「兮」，原作「漫」，據中華本荀子集解卷一六正名篇改。






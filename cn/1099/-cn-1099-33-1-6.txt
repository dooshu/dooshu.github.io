○議處兀良哈達子疏 【 議處夷情】

照得近該鎮守山西內官懷忠、都御史羅通、幷守備偏頭關都督同知杜忠、鎮守鴈門關都御史朱鑑等、節奏、有達賊或百十餘人、或千餘人、到於山西腹裏保德等州、河曲等縣、殺剠人畜等因、今訪得虜中走回人口幷山西奏事人員說稱前項達賊不是也先部下人數係兀良合達子。約有三千餘人。偵候固須審的一向在於櫃子山屯駐。四散出沒剽掠。因無官軍截殺。所以益肆猖獗。今照山西見有遊擊將軍石彪率領官軍千五百員名在於太原府又調到延綏官軍四千員名、在於平陽府操守、偏頭關官軍三千員名、在於太原府操守、俱係久在邊方。慣戰人數。其山西都司所屬衞所、及偏頭鴈門二關、幷境外大同威遠渾源懷仁朔州等處、各有守備官軍、若不從長設法調度官軍將前項達賊。早為截殺。即目山西太原府州縣人民。已是被其虜掠。驚疑逃竄數多。慮恐各賊因來腹裏搶刼得慣。熟知道途險易遠近。往來得肆侵掠。非惟大同糧草。難以儹運接濟。抑恐中原人民。不得安生。合無各另請　勑王良羅通石彪、同偏頭鴈門二關守備杜忠、翁信、都御史朱鑑、及大同總兵官郭登、都御史沈固、幷鎮守大同西路右參將許貴、從長會議、量度前賊、實有若干。的於何處駐劄。或用官軍若干。合當分為幾路。何者為正兵出戰。何者為奇兵掩襲。何以分擾其前。何以邀截其後。何處係賊人出沒要害去處。用兵若干拒截。何處係賊營寨所在。用兵若干圍困。逐一區畫停當。務在先勝後戰。就令石彪統領各項官軍。幷各城民壯人等。或令羅通等隨後策應。翁信杜忠各出精兵夾擊。或許貴等量調士馬按伏邀拒。務在同心協力。計出萬全。作急勦殺。以圖成功不許自分彼此。互相推調。因而玩寇。重貽邊患。緣係會議調兵勦殺賊寇事理具題、得　旨會同各官計議得大同宣府地方、先處置兀良哈乃得一意備也先自虜寇犯邊以來、官軍消耗數少。沿邊墩臺壕塹。具被賊坍撅。無人瞭望。致使出入自繇。縱橫剽掠。以致城門終日緊閉。不敢放出樵□。頭畜餓死。房屋拆盡。田禾不得收割。草束俱被焚燒。况今春農在邇。若不設法掃蕩賊寇。人心委的不安。合無請　勑石亨楊洪各帶精銳馬步官軍四萬員名、內步軍三五千馬軍五千、石亨自紫荊關往大同、楊洪自居庸關往宣府、沿途廵哨就行提督守備官軍人等。堵塞關口。修理墻榨墩堡。及布列營陣。暗設隄備。賊若勢大來攻。以計破之。如賊勢小。以兵勦之。逐賊遠去。依舊瞭守。遮護彼處軍餘人等耕種秋成。一體撥軍防守。戶部委官措備糧草。供給軍餉。候布置停當。事體寧帖。仍舊回京。其餘計議未盡事件、宜從各官臨時處置、務在區畫得宜、經久利便上足以鞏固京師、下足以控制邊境、今將各官寫出邊境事宜、議擬開立、前件開坐、具題、


爲萧骠骑让豫司二州表

臣某言：臣倾心驻气，不蒙睿感，忧讋交镜，中寐再惊。【中谢。】臣闻国历惟燿，则藩伯缉其才；朝纬伊序，则方率司其度。用能璿纽弗亏，民教可变者也。臣自少器业，无闻弘大，误变燕鼎，超凭吴舟。托翰负组，假翼要琼，质图玄素，文写靑雘。爵富诸公，任高羣彦，铨梁旣失，辐诮所凑。虽仄影毗道，徇身赞德，朝徽不昭，民听具溢。岂非性力知限，鉴度有崖？乘兹而处，犹惧紊辱之耻；况此以任，何堪涌溢之赐？且董督条兴，皆非盛古。至乃河襄初授，或体兼上才；江表广任，或功爲物首。臣绩陋於国，不勤睿朝，宠集若是，非所克取。终抱寸襟，重露愚见。伏愿天铸广裁，地灵厚载，特垂蠲渥，使不矜盈。则藿质蓬性，庶无矫夺。不任匪晏之情。


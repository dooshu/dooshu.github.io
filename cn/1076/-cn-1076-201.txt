卷二百一

<史部,诏令奏议类,奏议之属,历代名臣奏议>

钦定四库全书

历代名臣奏议卷二百一

明　杨士奇等　　撰

听言

卫侯言计非是群臣和者如出一口时孔汲居卫乃言於卫侯曰君之国事将日非矣公曰何故汲曰有由然焉君出言自以为是而卿大夫莫敢矫其非卿大夫出言亦自以为是而士庶人莫敢矫其非君臣旣自贤矣臣下同声贤之贤之则顺而有福矫之则逆而有祻如此则善安从生诗曰具曰予智谁知乌之雌雄抑亦似君之君臣乎齐景公至自田晏子侍於遄台于犹驰而造焉公曰唯据与我和乎晏子对曰据亦同也焉得为和公曰和与同异乎对曰异和如羮焉水火醯醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心故诗曰亦有和羮旣戒旣平?嘏无言时靡有争先王之济五味和五声也以平其心成其政也声亦如味一气二体三类四物五声六律七音八风九歌以相成也清浊小大短长疾徐哀乐刚柔迟速高下出入周疏以相济也君子听之以平其心心平德和故诗曰德音不瑕今据不然君所谓可据亦曰可君所谓否据亦曰否若以水济水谁能食之若琴瑟之专一谁能听之同之不可也如是

景公正昼被髪乘六马御妇人以出正闺刖跪击其马而反之曰尔非吾君也公慙而不朝晏子睹裔敖而问曰君何故不朝对曰昔者君正昼被髪乘六马御妇人出正闺刖跪撃其马而反之曰尔非吾君也公慙而反不果出是以不朝晏子入见公曰昔者寡人有罪被髪乘六马以出正闺刖跪撃其马而反之曰尔非吾君也寡人以天子大夫之赐得率百姓以守宗庙今见戮於刖跪以辱社稷吾犹可以齐於诸侯乎晏子对曰君无恶焉臣闻之下无直辞上无隐君民多讳言君有骄行古者明君在上下有直辞君上好善民无讳言今君失行而刖跪有直辞是君之福也故臣来庆请赏之以明君之好善礼之以明君之受谏公笑曰可乎晏子曰可於是令刖跪倍资无正时朝无事

晏子复於景公曰朝居严乎公曰朝居严则曷害於治国家哉晏子对曰朝居严则下无言下无言则上无闻矣下无言则谓之喑上无闻则谓之聋聋喑则非害国家如何也且合菽粟之微以满仓廪合疏缕之纬以成帏幙太山之高非一石也累卑然後高也夫治天下者非一士之言也固有受而不用恶有距而不入者哉楚灵王虐白公子张骤谏王患之谓史老曰吾欲已子张之谏若何对曰用之实难已之易矣若谏君则曰余左执鬼中右执殇宫【中身也礼记曰退然夭死曰殇殇宫殇之居也执谓把其录籍制服其身知其居处也】凡百箴谏吾尽闻之矣寜闻他言白公又谏王如史老之言对曰昔殷武丁能耸其德至于神明以入于河自河徂亳於是乎三年默以思道卿士患之曰王言以出令也若不言是无所禀令也武丁於是作书曰以余正四方余恐德之不类兹故不言如是而又使以象旁求四方之贤圣得傅说以来升以为公而使朝夕规谏曰若金用汝作砺若济川用汝作舟楫若大旱用汝作霖雨啓乃心沃朕心若药不瞑眩厥疾不瘳若跣不视地厥足用伤若武丁之神明也其圣之叡广也其知之不疚也犹谓未乂故三年默以思道旣得道犹不敢专制使以象旁求圣人旣得以为辅又恐其荒失遗忘故使朝夕规诲箴谏曰必交修余无余弃也今君或者未及武丁而恶规谏者不亦难乎齐桓晋文皆非嗣也还轸诸侯不敢淫佚心类德音以得有国近臣谏远臣谤舆人诵以自诰也是以其入也四封不备一同而至於有畿甸以属诸侯至於今为令君桓文皆然君不度忧於二令君而欲自逸也无乃不可乎周诗有曰弗躬弗亲庶民弗信臣惧民之不信君也故不敢不言不然何急其以言取罪也王病之曰子复语不谷虽不能用吾慭寘之耳对曰赖君之用也故言不然巴浦之犀犁兕象其可尽乎其又以规为瑱也遂趋而退归庄王立为君三年不听朝乃令於国曰寡人恶为人臣而遽谏其君者今寡人有国家立社稷有谏则死无赦苏从曰处君之高爵食君之厚禄爱其死而不谏其君则非忠臣也乃入谏庄王立鼓钟之间左伏杨姬右拥越姬左裯衽右朝服曰吾钟鼓之不暇何谏之听苏从曰臣闻之好道者多资好乐者多迷好道者多粮好乐者多亡荆国亡无日矣死臣敢以告王王曰善左执苏从手右抽隂刀刎钟鼓之悬明日授苏从为相

庄王筑层台延石千里延壤百里士有反三月之粮者大臣谏者七十二人皆死矣有诸御已者违楚百里而耕谓其耦曰吾将入见於王其耦曰以身乎吾闻之说人主者皆闲暇之人也然且至而死矣今子特草茅之人耳诸御已曰若与予同耕则比力也至於说人主不与子比智矣委其耕而入见庄王庄王谓之曰诸御已来汝将谏邪诸御已曰君有义之用有法之行且已闻之土负水者平木负绳者正君受谏者圣君筑层台延石千里延壤百里民之衅咎血成於通途然且未敢谏也已何敢谏乎顾臣愚窃闻昔者虞不用宫之奇而晋并之陈不用子家羁而楚并之曹不用僖负羁而宋并之莱不用子猛而齐并之吴不用子胥而越并之秦人不用蹇叔之言而秦国危桀杀关龙逢而汤得之纣杀王子比干而武王得之宣王杀杜伯而周室卑此三天子六诸侯皆不能尊贤用辩士之言故身死而国亡遂趋而出楚王遽而追之曰己子反矣吾将用子之谏先日说寡人者其说也不足以动寡人之心又危加诸寡人故皆至而死今子之说足以动寡人之心又不危加诸寡人故吾将用子之谏明日令曰有能入谏者吾将与为兄弟遂解层台而罢民楚人歌之曰薪乎莱乎无诸御已讫无子乎莱乎薪乎无诸御已讫无人乎晋平公好乐多其赋敛下治城郭曰敢有谏者死国人忧之有咎犯者见门大夫曰臣闻主君好乐故以乐见门大夫入言曰晋人咎犯也欲以乐见平公曰内之止坐殿上则出钟磬竽瑟坐有顷平公曰客子为乐咎犯对曰臣不能为乐臣善隐平公召隐士十二人咎犯曰隐臣窃愿昧死御平公曰诺咎犯伸其左臂而诎五指平公问於隐官曰占之为何隐官皆曰不知平公曰归之咎犯则伸其一指曰是一也便游赭尽而峻城阙二也柱梁衣绣士民无褐三也侏儒有余酒而死士渇四也民有饥色而马有粟秩五也近臣不敢谏远臣不得达平公曰善乃屏钟鼓除竽瑟遂与咎犯参治国魏文侯时师经鼓琴文侯起儛赋曰使我言而无见违师经援琴而撞文侯不中中旒溃之文侯谓左右曰为人臣而撞其君其罪如何左右曰罪当烹提师经下堂一等师经曰臣可一言而死乎文侯曰可师经曰昔尧舜之为君也唯恐言而人不违桀纣之为君也唯恐言而人违之臣撞桀纣非撞吾君也文侯曰释之是寡人之过也悬琴於城门以为寡人符不补旒以为寡人戒文侯与士大夫坐问曰寡人何如君也群臣皆曰君仁君也次至翟黄曰君非仁君也曰子何以言之对曰君伐中山不以封君之弟而以封君之长子臣以此知君之非仁君文侯怒而逐翟黄黄起而出次至任座文侯问寡人何如君也任座对曰君仁君也曰子何以言之对曰臣闻之其君仁者其臣直向者翟黄之言直臣是以知君仁君也文侯曰善复召翟黄入拜为上卿魏王将起中天台令曰敢谏者死许绾负畚操挿入曰闻大王将起中天台臣愿加一力王曰子何力有加绾曰虽无力能商台王曰若何曰臣闻天与地相去万五千里今王因而半之当起七千五百里之台高旣如是其趾须方八千里尽王之地而足以为台趾古者尧舜建诸侯地方五千里王必起此台先以兵伐诸侯尽有其地犹不足又伐四夷得方八千里乃足以为台趾材木之积人徒之衆仓廪之储数以万亿度八千里之外当定农亩之地足以奉给王之台者台具以备乃可以作魏王默然无以应乃罢起台

秦孝文王迁太后於雍下令敢谏者死谏而死者二十七人齐客茅蕉请谏王大怒趣召镬欲烹之蕉徐行至前再拜而谏曰臣闻有生者不讳死有国者不讳亡讳死者不可以得生讳亡者不可以得存死生存亡圣主所欲急闻也陛下欲闻之乎王曰何谓也对曰陛下有狂悖之行不自知也车裂假父囊扑二弟迁母于雍残戮谏士桀纣之行不至於是矣令天下闻之皆瓦解无向秦者臣切为陛下危之臣言已矣乃解衣伏质王下殿手接之爵以上卿

西汉景帝时吴楚反以诛晁错为名帝从袁盎请斩错东市谒者仆射邓公为校尉以言事见帝帝问曰道军所来闻?错死吴楚罢否邓公曰吴王为反数十年矣发怒削地以诛错为名其意非在错也且臣恐天下之士噤口不敢复言也帝曰何哉邓公曰夫?错患诸侯强大不可制故请削地以尊京师万世之利也计画始行卒受大戮内杜忠臣之口外为诸侯报仇臣窃为陛下不取也帝默然良久曰公言善吾亦恨之

宣帝神爵二年司隶校尉盖寛饶坐上书不道谏大夫郑昌上言曰臣闻山有猛兽藜藿为之不采国有忠臣奸邪为之不起寛饶居不求安食不求饱进有忧国之心退有死节之义上无许史之属下无金张之托直道而行多仇少与上书陈事有司劾以大辟臣幸得从大夫之後官以谏为名不敢不言

甘露元年帝祭宗庙出便门欲御楼船薛广德免冠谏曰宜从桥帝曰大夫冠广德曰陛下不听臣言臣自刎以血污车轮陛下不得入庙矣帝不悦先驱张猛进曰臣闻主圣则臣直乘船危就桥安圣主不乘危御史大夫言可听帝曰晓人不当如是邪遂从桥

成帝鸿嘉元年故南昌尉梅福上奏曰臣闻箕子佯狂於殷而为周陈洪范叔孙通遁秦归汉制作仪品夫叔孙先非不忠也箕子非疏其家而畔亲也不可以为言也昔高祖纳善若不及从谏如转圜听言不求其能举功不考其素陈平起於亡命而为谋主韩信拔於行阵而建上将故天下之士云合归汉争进奇异知者竭其策愚者尽其虑勇士极其节怯夫勉其死合天下之知并天下之威是以举秦如鸿毛取楚若拾遗此高祖所以无敌於天下也孝文皇帝起於代谷非有周召之师伊吕之佐也循高祖之法加以恭俭当此之时天下几平由是言之循高祖之法则治不循则乱何者秦为亡道削仲尼之迹灭周公之轨坏井田除五等礼废乐崩王道不通故欲行王道者莫能致其功也孝武皇帝好忠谏悦至言出爵不待廉茂庆赐不须显功是以天下布衣各厉志竭精以赴阙廷自衒鬻者不可胜数汉家得贤於此为盛使孝武皇帝听用其计升平可致於是积尸暴骨快心胡越故淮南王安缘间而起所以计虑不成而谋议泄者以衆贤聚於本朝故其大臣埶陵不敢和从也方今布衣廼窥国家之隙见间而起者蜀郡是也及山阳亡徒苏令之羣蹈籍名都大郡求党与索随和而亡逃匿之意此皆轻量大臣亡所畏忌国家之权轻故匹夫欲与上争衡也士者国之重器得士则重失士则轻诗云济济多士文王以寜庙堂之议非草茅所当言也臣诚恐身涂野草尸并卒伍故数上书求见辄报罢臣闻齐桓之世有以九九见者桓公不逆欲以致大也今臣所言非特九九也陛下距臣者三矣此天下士所以不至也昔秦武王好力任鄙叩关自鬻缪公行伯繇余归德今欲致天下之士民有上书求见者辄使诣尚书问其所言言可采取者秩以升斗之禄赐以一束之帛若此则天下之士发愤懑吐忠言嘉谋日闻於上天下条贯国家表里烂然可睹矣夫以四海之广士民之数能言之类至衆多也然其俊杰指世陈政言成文章质之先圣而不缪施之当世合时务若此者亦亡几人故爵禄束帛者天下之底石高祖所以厉世摩钝也孔子曰工欲善其事必先利其器至秦则不然张诽谤之罔以为汉敺除倒持泰阿授楚其柄故诚能勿失其柄者天下虽有不顺莫敢触其锋此孝武皇帝所以辟地建功为汉世宗也今不循伯者之道乃欲以三代选举之法取当世之士犹察伯乐之图求骐骥於市而不可得亦已明矣故高祖弃陈平之过而获其谋晋文召天王齐桓用其讐无益於时不顾逆顺此所谓伯道者也一色成体谓之醇白黑杂合谓之驳欲以承平之法治暴秦之绪犹以乡饮酒之礼理军市也今陛下既不纳天下之言又加戮焉夫?鹊遭害则仁鸟增逝愚者蒙戮则知士深退间者愚民上疏多触不急之法或下廷尉而死者衆自阳朔以来天下以言为讳朝廷尤甚羣臣皆承顺上指莫有执正何以明其然也取民所上书陛下之所善试下之廷尉廷尉必曰非所宜言大不敬以此十之一矣故京兆尹王章资质忠直敢面引廷争孝元皇帝擢之以厉具臣而矫曲朝及至陛下戮及妻子且恶恶止其身王章非有反畔之辜而殃及家折直士之节结谏臣之舌群臣皆知其非然不敢争天下以言为戒最国家之大患也愿陛下循高祖之轨杜亡秦之路数御十月之歌留意亡逸之戒除不急之法下亡讳之诏博覧兼听谋及疏贱令深者不隐远者不塞所谓辟四门明四目也且不急之法诽谤之微者也往者不可及来者犹可追方今君命犯而主威夺外戚之权日以益盛陛下不见其形愿察其影建始以来日食地震以率言之三倍春秋水灾无与比数隂盛阳微金铁为飞此何景也汉兴以来社稷三危吕霍上官皆母后之家也亲亲之道全之为右当与之贤师良傅教以忠孝之道今廼尊宠其位授以魁柄使之骄逆至於夷灭此失亲亲之大者也自霍光之贤不能为子孙虑故权臣易世则危书曰毋若火始庸庸势隆於君权隆於主然後防之亦无及已

元延元年故槐里令朱云上言曰今朝廷大臣上不能匡主下无以益民皆尸位素飱孔子所谓鄙夫不可与事君苟患失之无所不至者也臣愿赐上方剑斩佞臣一人以厉其余帝问谁也对曰安昌侯张禹帝大怒曰小臣居下讪上廷辱师傅罪死不赦御史将云下云攀殿槛折呼曰臣得下从比干龙逢游於地下足矣未知圣朝何如耳左将军辛庆忌叩头谏曰此臣素着狂直於世使其言是不可诛其言非固当容之臣敢以死争帝意解及後当治槛帝曰勿易因而辑之以旌直臣成帝欲立赵偼伃为后先下诏封偼伃父临为列侯谏大夫刘辅争之帝收辅系掖庭秘狱羣臣莫知其故左将军辛庆忌等上书谏曰臣闻明王垂寛容之听崇谏争之官广开忠直之路不罪狂狷之言然後百僚在位竭忠尽谋不惧後患朝廷无谄谀之士元首无失道之諐窃见谏大夫刘辅前以县令求见擢为谏大夫此其言必有卓诡切至当圣心者故得拔至於此旬日之间收下秘狱臣等愚以为辅幸得托公族之亲在谏臣之列亲从下土来未知朝廷体独触忌讳不足深过小罪宜隐忍而已如有大恶宜暴治理官与衆共之昔赵简子杀其大夫鸣犊孔子临河而还今天心未豫灾异屡降水旱迭臻方当隆寛广问褒直尽下之时也而行惨急之诛於谏争之臣震惊羣下失忠直心假令辅不坐直言所坐不着天下不可户晓同姓近臣本以言显其於治亲养忠之义诚不宜幽囚於掖庭狱公卿以下见陛下进用辅亟而折伤之暴人有惧心精锐销耎莫敢尽节正言非所以昭有虞之听广德美之风也臣等窃深伤之唯陛下留神省察

後汉章帝时大将军窦宪陷尚书仆射郅夀以罪下吏当诛侍御史何敞上疏理之曰臣闻圣王辟四门开四聪延直言之路下不讳之诏立敢谏之旗听歌謡於路争臣七人以自鉴照考知政理违失人心辄改更之故天人并应传福无穷臣伏见尚书仆射郅夀坐於台上与诸尚书论击匈奴言议过差及上书请买公田遂繋狱考劾大不敬臣愚以为夀机密近臣匡救为职若怀默不言其罪当诛今夀违衆正议以安宗庙岂其私邪又台阁平事分争可否虽唐虞之隆三代之盛犹谓谔谔以昌不以诽谤为罪请买公田人情细过可裁隐忍夀若被诛臣恐天下以为国家横罪忠直贼伤和气忤逆隂阳臣所以敢犯严威不避夷灭触死瞽言非为夀也忠臣尽节以死为归臣虽不知夀度其甘心安之诚不欲圣朝行诽谤之诛以伤晏平之化杜塞忠直垂讥无穷臣谬豫机密言所不宜罪名明白当填牢狱先夀僵仆万死有余书奏夀得减死

安帝时河间男子赵腾诣阙上书指陈得失帝怒诏狱结以罔上不道太尉杨震上奏曰臣闻尧舜之世谏鼓谤木立之於朝殷周哲王小人怨詈则还自敬德所以达聪明开不讳博采负薪尽极下情也今赵腾所坐激讦谤语为罪与手刃犯法有差乞为亏除全腾之命以诱蒭荛舆人之言帝不省司空张皓亦上奏曰臣闻尧舜立敢谏之鼓三王树诽谤之木春秋采善书恶圣主不罪刍荛腾等虽干上犯法所言本欲尽忠正谏如当诛戮天下杜口塞谏诤之源非所以昭德示後也帝乃悟腾得减死

时连有灾异诏公卿百僚各上封事尚书陈忠以诏书旣开谏诤虑言事者必多激切或致不能容乃上疏豫通帝意曰臣闻仁君广山薮之大纳切直之谋忠臣尽謇谔之节不畏逆耳之害是以高祖赦周昌桀纣之譬孝文嘉袁盎人豕之讥武帝纳东方朔宣室之正元帝容薛广德自刎之切昔晋平公问於叔向曰国家之患孰为大对曰大臣重禄不极谏小臣畏罪不敢言下情不上通此患之大者公曰善於是下令曰吾欲进善有遏而不通罪至死今明诏崇高宗之德推宋景之诚引咎克躬谘访羣吏言事者见杜根成翊世等新蒙表录显列二台必承风响应争为切直若嘉谋异策宜辄纳用如其管穴妄有讥刺虽苦口逆耳不得事实且优游寛容以示圣朝无讳之美若有道之士对问高者宜垂省览特迁一等以广直言之路

桓帝时白马令李云言事下狱大鸿胪陈蕃上奏曰李云所言虽不识禁忌干上逆旨其意归於忠国而已昔高祖忍周昌不讳之谏成帝赦朱云腰领之诛今日杀云臣恐剖心之讥复议於世矣故敢触龙鳞冒昧以请魏明帝青龙二年高堂隆数以宫室事切谏帝不悦侍中卢毓进曰臣闻君明则臣直古之圣王恐不闻其过故有敢谏之鼓近臣进规此乃臣等所以不及隆隆诸生名为狂直陛下宜容之

景初中帝尝问秘书监王肃曰汉桓帝时白马令李云上书言帝者谛也是帝欲不谛当何得不死肃对曰但为言失逆顺之节原其本意皆欲尽心念存辅国且帝者之威过於雷霆杀一匹夫无异蝼蚁寛而宥之可以示容受切言广德宇於天下故臣以为杀之未必为是也吴乌程侯宝鼎元年左丞相陆凯上奏曰臣闻恶不可积过不可长积恶长过丧乱之源也是以古人惧不闻非故设进善之旍立敢谏之鼓武公九十思闻警戒诗美其德士悦其行臣察陛下无思警戒之义而有积恶之渐臣深忧之此祸兆见矣故略陈其要写尽愚怀陛下宜克已复礼述修前德不可捐弃臣言而放奢意意奢情至吏日欺民民离则上不信下下当疑上骨肉相克公子相奔臣虽愚闇於天命以心审之败不过二十稔也臣常忿亡国之人夏桀殷纣亦不可使後人复忿陛下也臣受国恩奉朝三世复以余年值遇陛下不能循俗与衆沈浮若比干伍员以忠见戮以正见疑自谓毕足无所余恨灰身泉壤无负先帝愿陛下九思社稷存焉

晋武帝太康三年帝问司隶校尉刘毅曰朕可方汉何帝毅对曰桓灵帝曰何至於此对曰桓灵卖官钱入官库陛下卖官钱入私门以此言之殆不如也帝大笑曰桓灵不闻此言朕有直臣固为胜之

汉主刘聪谓陈元达曰卿当畏朕反使朕畏卿乎元达叩头谢曰臣闻师臣者王友臣者霸臣诚愚闇无可采也幸邀陛下垂齐桓纳九九之义故使微臣得尽愚忠昔世宗遥可汲黯之奏故能恢隆汉道桀纣诛谏幽厉弭谤是以三代之亡也忽焉陛下以大圣应期挺不世之量能远捐商周覆国之弊近模孝武光汉之美则天下幸甚

聦旣僭位以刘娥为右贵嫔甚宠之俄拜为后将起?仪殿以居之其廷尉陈元达切谏聦大怒将斩之娥时在後堂私勅左右停刑手疏啓曰伏闻将为妾营殿今昭德足居?仪非急四海未一祻难犹繁动须人力资财尤宜慎之廷尉之言国家大政夫忠臣之谏岂为身哉帝王拒之亦非顾身也妾仰谓陛下上寻明君纳谏之昌下忿闇主拒谏之祻宜赏廷尉以美爵酬廷尉以列土如何不惟不纳而反欲诛之陛下此怒由妾而起廷尉之祻由妾而招人怨国疲咎归於妾拒谏害忠亦妾之由自古败国丧家未始不由妇人者也妾每览古事忿之忘食何意今日妾自为之後人之观妾亦犹妾之视前人也复何面目仰侍巾栉请归死此堂以塞陛下误惑之过聦览之色变谓其羣下曰朕比得风疾喜怒过常元达忠臣也朕甚愧之以娥表示元达曰外辅如公内辅如此后朕无忧矣

後魏孝明帝神龟中沙汰郎官御史中尉东平王元匡舆棺谏诤尚书令任城王澄劾匡大不敬诏恕死为民三公郎辛雄上奏曰窃惟白衣元匡历奉三朝每蒙宠遇謇谔之性简自帝心鹰鸇之志形於在昔故高祖锡之以匡名陛下任之以弹纠至若茹皓昇辇匡斥宜下之言高肇当政匡陈擅权之表刚毅忠欵羣臣莫及骨鲠之迹朝野共知当高肇之时匡造棺致谏主圣臣直卒以无咎假欲重造先帝已容之於前陛下亦宜寛之於後况其元列由绪与罪按不同也脱终贬黜不在朝廷恐杜忠臣之口塞谏者之心乖琴瑟之至和违盐梅之相济祁奚云叔向之贤可及十世而匡不免其身实可嗟惜

隋文帝开皇初帝尝怒一郎於殿前笞之谏议大夫刘行本谏曰其人素清其过又小愿少寛之帝不听行本前曰陛下不以臣不肖置臣左右臣言若是陛下安得不听若非当置之於理岂得轻臣而不顾也因置笏於地而退帝歛容谢之

唐高祖武德初万年县法曹孙伏伽上言三事其一臣闻天子有争臣虽无道不失其天下隋失天下者何不闻其过也方自谓功德盛五帝迈三王穷侈极欲使天下士肝脑涂地户口殚耗盗贼日滋当时非无直言之臣卒不闻悟者君不受谏而臣不敢告之也向使开不讳之路官贤授能赏罚时当人人乐业谁能摇乱者乎陛下举晋阳天下响应计不旋跬大业以成勿以得天下之易而忘隋失之不难也天子动则左史书之言则右史书之凡蒐猎当顺四时不可妄动且陛下即位之明日有献鹞者不郤而受此前世弊事奈何行之相国参军事卢牟子献琵琶长安丞张安道献弓矢竝被赉赏以率土之富何索不致岂少此物哉其二百戏散乐本非正声隋末始见崇用此谓淫风不得不变近太常假民裙襦五百称以衣妓工待玄武门游戏臣以为非贻子孙之谋传曰放郑声远佞人今散妓者匪韶匪夏请竝废之以复雅正其三臣闻性相近习相远今皇太子诸王左右执事不可不择大抵不义无赖及驰骋射猎歌舞声色慢游之人止可悦耳目备驱驰至拾遗补阙决不能也泛观前世子姓不克孝兄弟不克友莫不由左右乱之愿选贤才澄僚友之选帝大悦即诏曰周隋之晚忠臣结舌是谓一言丧邦者朕惟寡德不能性与天道然冀弼谐以辅不逮而羣公卿士罕进直言伏伽至诚慷慨据义恳切指朕失无所讳其以伏伽为治书侍御史赐帛三百匹

李纲为太子詹事太子失德屡谏不听纲遂乞骸骨高祖骂曰卿为潘仁长史而羞朕尚书邪纲顿首曰潘仁贼也志残杀然每谏辄止为其长史故无愧陛下功成厚自伐臣言如持水内石敢久为尚书乎且臣事东宫东宫又与臣忤是以上印绶帝谢曰知公直士幸卒辅吾儿

太宗贞观元年尚书杜淹尝白太宗郅怀道可用帝问状淹曰怀道在隋时位吏部主事方炀帝幸江都羣臣迎阿独怀道执不可帝曰卿时何云对曰臣与衆帝折曰事君有犯无隐卿直怀道者何不谠言淹谢曰臣位下又顾谏不从徒死无益帝曰内以君不足谏尚何仕食隋粟忘隋事忠乎因顾羣臣公等谓何王珪曰比干谏而死孔子称仁泄冶谏亦死则曰民之多僻无自立辟禄重责深从古则然帝笑曰卿在隋不谏宜置世充亲任胡不言淹对曰固尝言不见用帝曰世充愎谏饰非卿若何而免淹辞穷不得对帝勉曰今任卿已可有谏未答曰愿死无隐

二年太宗使太常少卿祖孝孙以乐律授宫中音家伎不进数被让侍中王珪与温彦博同进曰孝孙修谨士陛下使教女乐又责谯之天下其以士为轻乎帝怒曰卿皆我腹心乃附下罔上为人游说邪彦博惧谢罪珪不谢曰臣本事前宫罪当死陛下矜其性命引置枢密责以忠効今疑臣以私是陛下负臣臣不负陛下帝默然慙遂罢明日语房玄龄曰昔武王不用夷齐宣王杀杜伯自古帝王纳谏固难矣朕夙夜庶几于前圣昨责珪等痛自悔公等勿惩是不进谏也

三年太宗尝问魏徵曰人主何为而明何为而暗徵对曰君之所以明者兼听也其所以暗者偏信也诗曰先人有言询于刍荛昔尧舜之世辟四门明四目达四聦是以圣无不照故共鲧之徒不能塞也静言庸违不能惑也秦二世则隐藏其身捐隔踈贱而偏信赵高及天下溃叛不得闻也梁武帝偏信朱异而侯景举兵向阙竟不得知也隋炀帝偏信虞世基而诸贼攻城割邑亦不得知也故人君兼听纳下则贵臣不得壅蔽而下情得以上通也太宗甚嘉其言

有人告尚书右丞魏徵阿党亲戚太宗使御史大夫温彦博案之无状彦博奏徵旣为人所道虽在无私亦有可责帝令彦博谓徵曰尔谏正我数百条岂以此小事便损衆美自今已後不得不存形迹居数日太宗问徵曰昨来在外闻有何不是事徵正色曰前日令彦博宣勅语臣云因何不作形迹此言大不是臣闻君臣同契义皆一体未闻不存公道惟事形迹若君臣上下同遵此路则邦国之兴丧或未可知帝矍然改容曰前发此语寻已悔之实大不是公亦不得遂怀隐避徵乃拜而言曰臣以身许国直道而行必不敢有所欺负但愿陛下使臣为良臣勿使臣为忠臣帝曰忠良有异乎徵曰稷契臯陶君臣协心使身获美名君受显号子孙传世福禄无疆龙逢比干面折廷诤身受诛夷君陷大恶家国并丧独有其异以此而言相去远矣帝曰君但莫违此言我必不忘社稷之计乃赐绢二百匹

六年太宗置酒丹霄楼中谓长孙无忌曰魏徵王珪事隐太子巢刺王时诚可恶我能弃怨用才无羞古人然徵每谏我不从我发言辄不卽应何哉徵曰臣以事有不可故谏若不从辄应恐遂行之帝曰第即应须别陈论顾不得徵曰昔舜戒羣臣尔无面从退有後言若面从可方别陈论此乃後言非稷卨所以事尧舜也帝大笑曰人言徵举动踈慢我但见其妩媚耳徵再拜曰陛下导臣使言所以敢然若不受臣敢数批逆鳞哉七年太宗谓侍臣曰朕见胡裴始毕上书论西蕃事意颇有情理朕与共语非常战惧今奏一事人亦应如此魏徵对曰天顔俯临岂得不惧臣见在外诸司欲奏事者先三五日反覆寻思及其临奏三分不能道得一分寻常易事尚难如此况争谏之人出言皆是触忤非陛下假之颜色岂敢尽其情哉帝由是接羣臣愈温且曰隋炀帝多猜忌对羣臣多不语朕则不然君臣相亲如一体耳

八年太宗谓房玄龄等曰昨皇甫德参上书言朕修营洛州宫殿是劳人也收地租是厚敛也俗尚高髻当是宫中所作也此人欲使国家不役一丁不收一租宫人皆无髻乃称其意耳事旣讪谤当须论罪魏徵进谏曰贾谊当汉文之时上书云可为痛哭者三可为长太息者五自古上书率多激切若不激切则不能起人主心激切卽似讪谤所谓狂夫之言圣人择焉唯在陛下裁察不可责也帝曰朕初欲责此人若责之则谁敢言者因赐绢二十匹

十一年太宗谓魏徵曰比来所行得失政化何如往前对曰若恩威所加远夷朝贡比於贞观之始不可等级而言若德义潜通民心悦服比於贞观之初相去又甚远帝曰远夷来服应由德义所加往前功业何因益大徵曰昔者四方未定常以德义为心旋以海内无虞渐加骄奢自溢所以功业虽盛终不如往初帝曰朕今所行以往前何为异徵对曰贞观之初恐人不言导之使谏三年已後见人谏悦而从之一二年来不悦人谏虽黾勉听受而意终不平谅有难也帝曰於何事如此徵对曰即位之初处元律师死罪孙伏伽谏曰法不至死无容滥加酷罚遂赐以兰陵公主园直钱百万人或曰所言乃常而所赏太厚答曰我卽位来未有谏者所以赏之此导之使言也徐州司户柳雄於隋资妄加阶级人有告之者陛下令其自首不首与罪遂固言是实竟不肯首大理推得其伪将处雄死罪少卿戴胄奏法止合徒陛下曰我已与其断当讫但当与死罪胄曰陛下旣不然即付臣法司罪不合死不可酷滥陛下作色遣杀胄执之不已至於四五然後赦之乃谓法司曰但能为我如此守法岂畏滥有诛夷此则悦以从谏也往年陕县丞皇甫德参上书有忤圣旨陛下以为讪谤臣奏称上书不激切不能起人主意激切卽似讪谤于时虽从臣言赏物二十段意甚不平难於受谏也帝曰诚如公言非公无能道此者人皆苦不自觉公向未道时都自谓所行不变及见公论说过失堪惊公但存此心朕终不违公语

太宗谓侍臣曰朕昨往怀州有上封事者云何为恒差山东衆丁於苑内营造即日徭役似不下隋时怀洛以东残人不堪其命而畋猎犹数骄逸之主也今者复来怀州畋猎忠谏不复至洛阳矣四时蒐田旣是帝王常礼今者怀州秋毫不干於百姓凡上书谏正自有常准臣贵有词主贵能改如斯诋毁有似呪咀侍中魏徵奏曰国家开直言之路所以上封事者尤多陛下亲自披閲或冀臣言可取所以侥幸之士得肆其丑臣谏其君甚须折衷从容讽谏汉元帝尝以酎祭高庙出便门御楼船御史大夫薛广德当乘舆免冠曰宜从桥陛下不听臣言臣自刎以颈血汚车轮陛下不得入庙矣元帝不悦光禄张猛进曰臣闻主圣臣直乘船危就桥安圣主不乘危广德言可听元帝曰晓人不当如是耶乃从桥以此而言张猛可谓直臣谏君也帝大悦

十二年太宗谓侍臣曰上封事者皆言朕游猎太频今天下无事武备不可忘朕时与左右猎於後苑无一事烦民夫亦何伤魏徵曰先王惟恐不闻其过陛下旣使之上封事正得恣其陈述苟其言可取固有益於国若其无取亦无所损帝曰公言是也皆劳而遣之

十八年太宗谓长孙无忌等曰夫人臣之对帝王多顺从而不逆甘言以取容朕今发问不得有隐宜以次言朕过失无忌等咸曰陛下圣化道致太平以臣观之不见其失黄门侍郎刘洎对曰陛下拨乱造化实功高万古诚如无忌等言然顷有人上书辞理不称者或对而穷诘无不惭退恐非奬进言者帝曰此言是也当为卿改之

太宗尝怒苑西监穆裕命於朝堂斩之时高宗为皇太子遽犯顔进谏太宗意乃解长孙无忌曰自古太子之谏或承间从容而言今陛下发天威之怒太子申犯颜之谏斯诚古今未有帝曰夫人久相与处自然染习自朕御天下虚心正直即有魏徵朝夕进谏自徵云亡刘洎岑文本马周褚遂良等继之大子幼在朕膝前每见朕心悦谏者因染以成性故有今日之谏

太宗尝问谏议大夫禇遂良曰昔舜造漆器禹雕其俎当谏舜禹十有余人食器之间何须苦谏遂良曰雕琢害农事纂组伤女工首创奢淫危亡之渐漆器不已必金为之金器不已必玉为之所以诤臣必谏其渐及其满盈无所复谏太宗曰卿言是也朕所为事若有不当或在其渐或已将终皆宜进谏比见前史或有人臣谏事遂答云业已为之或道业已许之竟不为停改此则危亡之祸可反手而待也

太宗时权贵嫉魏徵每言於太宗曰魏徵凡所谏争委曲反覆不从不止意以陛下为幼主不同於长君太宗曰朕少不学问唯好弓马至於起义卽有大功旣封为王偏蒙偏爱理道政术都不留心及为太子初入东宫思安天下欲克已为政唯魏徵与王珪导我以礼弘我以道勉强从之大觉利益遂力行不息以致太平并魏徵等之力所以特加礼重每事听从非私之也言者乃慙而出

太宗又谓房玄龄等曰今天下百姓藉我抚养先须令我安稳今上封者唯道九成往来百姓辛苦魏徵对曰陛下意存容纳许其进言则妄处多不妨时有可录陛下所有短长此人多不肯隐但容纳之亦是善事太宗谓侍臣曰朕每闲居静坐则自内省恒恐上不称天心下为百姓所怨但思正人匡谏欲令耳目外通下无寃滞又比见人来奏事者多有怖慴言语致失次第寻常奏事情犹如此况欲谏诤必当畏犯龙鳞所以每有谏者纵不合朕心亦不以为忤若即嗔责深恐人怀惧岂敢更言又谓房玄龄曰自知者明信为难矣如属文之士伎巧之徒皆自谓已长他人不及若名工文匠商略诋诃芜词拙迹於是乃见由此言之人君须得匡谏之臣举其????过一日万几一人听断虽复忧劳安能尽善常念魏徵随事谏正多中朕失如明镜监形美恶必见且自古帝王多任情喜怒喜则滥赏无功怒则滥杀无罪以是天下丧乱莫不由此朕今夙夜未尝不以此为心恒欲公等尽情极谏公等亦须受人谏岂得以人言不同已意便卽护短不纳若不能受谏安能谏人玄龄曰陛下之言是也

太宗以御史大夫韦挺中书侍郎杜正伦秘书少监虞世南着作郎姚思廉等上封事称旨召而谓曰朕历观自古人臣立忠之事若值明主便得尽诚规谏至如龙逢比干竟不免孥戮为君不易为臣极难朕又闻龙可扰而驯之然颔下有逆鳞触之则杀人人主亦然卿等遂不避犯触各进封事常能如此朕岂虑社稷之倾败每思卿等此意不能暂忘故诏卿等设宴为乐仍赐帛有差太常卿韦挺上章陈得失太宗赐书曰得所上书意见极是谠言辞理可观甚以为慰若齐桓之难夷吾有射鈎之罪蒲城之役勃鞮为斩袂之仇而小白不以为疑重耳待之若旧岂非各吠其主志在无二卿之深诚见於斯矣若能克全此节则保令名如其怠之可不惜也勉励终始垂范将来当使後之视今亦犹今之视古不亦美乎朕比不闻其过未覩其阙赖竭忠恳数进嘉言用沃朕怀一何可道

太宗谓侍臣曰朕观前代谗佞之徒皆国之蟊贼也或巧言令色朋党比周若暗主庸君莫不以之迷惑忠臣孝子所以泣血衘寃故丛兰欲茂秋风败之王者欲明谗人蔽之此事着於史籍不能具道至於齐隋间谗譛事耳目所接者略与公等言之斛律明月齐朝良将威震敌国周家每岁斵汾河氷虑齐兵之西渡及明月被祖孝徵谗构伏诛周人始有吞齐之心高熲有经国大才为隋文帝赞成霸业知国政者二十余载天下赖以康寜文帝唯妇言是听特令摈斥及为炀帝所杀刑政由是衰坏又隋太子勇抚军监国凡二十年固亦早有定分杨素欺主罔上贼害良善使父子之道一朝灭於天性逆乱之源自此开矣隋文旣淆混嫡庶竟祸及其身社稷寻亦覆败古人云代乱则谗胜诚非妄言朕每防萌杜渐用絶谗构之端犹恐心力所不至或不能觉悟前史云猛兽处山林藜藿为之不采直臣立朝廷奸邪为之寝谋此实朕所望於羣公也魏徵曰礼云戒慎乎其所不睹恐惧乎其所不闻诗云恺悌君子无信谗言谗言罔极交乱四国又孔子恶利口之覆邦家盖为此也臣尝观自古有国有家者若曲受谗譛妄害忠良必宗庙邱墟市朝霜露矣愿陛下深慎之

太宗谓侍臣曰君臣本同治乱共安危若主纳忠谏臣进直言斯故君臣合契古来所重若君自贤臣不匡正欲不危亡不可得也君失其国臣亦不能独全其家至於隋炀帝暴虐天下钳口卒令不闻其过遂至灭亡虞世基等寻亦诛死前事不远朕与卿等何得不慎无为後世所嗤又曰治国与养病无异病人觉愈弥须将护若有触犯必至殒命治国亦然天下稍安尤须兢慎若便骄逸必至丧败今天下安危系之於朕故日慎一日虽休勿休然耳目股肱寄在卿辈既义均一体宜协力同心事有不安可极言无隐傥君臣相疑不能备尽肝膈实为治国之大害也左右曰陛下之言及此社稷之福也

长乐公主文德皇后所生也将出降勅所司资送倍於长公主魏徵奏曰昔汉明帝欲封其子帝曰朕子岂得同於先帝子乎可半楚淮阳前史以为美谈天子姊妹为长公主天子之女为公主旣加长字良以尊於公主也情虽有踈义无等别若令公主之礼有过长公主理恐不可实愿陛下思之帝称善乃以其言退而告后后叹曰尝闻陛下敬重魏徵殊未知其故而今闻其谏乃能以义制人主之情可谓正直社稷臣矣妾与陛下结髪为夫妻曲蒙礼敬情义深重每将有言必候颜色尚不敢轻犯威严况在臣下情踈礼隔故韩非谓之说难东方朔称其不易良有以也忠言逆耳而利於行有国有家者深所要急纳之则世治杜之则政乱诚愿陛下详之则天下幸甚

太宗幸九成宫宴近臣长孙无忌曰王珪魏徵往事息隐臣见之若雠不谓今日又同此宴太宗曰魏徵往者实我所雠但其尽心所事有足嘉者朕能擢而用之何惭古烈然徵犯颜切谏每不许我为非我所以重之也徵且拜曰陛下导臣使言臣所以敢言若陛下不受臣言臣亦何敢犯龙鳞触忌讳也太宗大悦赐钱十五万累封郑国公寻以疾请为散官太宗曰朕拔卿于雠虏之中任卿以枢要之职见朕之非未尝不谏公独不见金之在鑛何足贵哉良冶锻而为器便为人所宝朕方自比於金以卿为良工卿虽有疾未为衰老岂得便尔耶徵乃止後以诞皇孙诏宴公卿帝极欢谓侍臣曰贞观以前从我平定天下周旋艰险玄龄之功无所与让贞观之後尽心於我献纳忠谠安国利人成我功业为天下所称者魏徵而已古之名臣何以加也於是亲解佩刀以赐之又尝谓徵曰隋炀帝承文帝余业海内殷阜若能常据关中岂有倾败遂不顾百姓行幸无期径往江都不纳董纯崔象谏争身戮国灭为天下笑虽复帝祚长短委以玄天而福善祸淫亦由人事朕每思之若欲君臣长久国无危败君有违失臣须极谏朕闻卿等规谏纵不能当时卽从再三思审必择而用及徵薨太宗亲临恸哭自制碑文赐其家食实封九百户且谓侍臣曰夫以铜为镜可以正衣冠以古为镜可以知兴替以人为镜可以明得失朕尝保此三镜以防已过今魏徵殂逝遂亡一镜矣因泣下久之乃诏曰昔惟魏徵每显余过自其逝也虽过莫彰朕岂独有非於往时而皆是於兹日故亦庶僚苟顺难触龙鳞者欤所以虚已外求披迷内省言而不用朕所甘心用而不言谁之责也自斯以後各悉乃诚若有是非直言无隐羣臣皆称善太宗谓黄门侍郎王珪曰中书所出诏勅颇有意见不同或兼错失而相正以否元置中书门下本以相防过误人之意见每或不同有所是非本为公事或有护已之短忌闻其失有是有非咸以为怨或有苟避私隙相惜颜面知非正事遂卽施行难违一官之小情顿为万人之大弊此实亡国之政卿辈特须在意防也隋日内外庶官政以依违而致祸乱人多不能深思此理当时皆谓祸不及身面从背言不以为患後至大乱一起家国俱丧虽有脱身之人纵不遭刑戮皆辛苦仅免甚为时论所贬黜卿等须灭私狥公坚守直道庶事相啓沃勿上下雷同也又谓侍臣曰中书门下机要之司擢才而居委任实重诏勅如有不稳便皆须执论比来唯觉阿旨顺情唯唯苟过遂无一谏诤者岂是道理若惟署诏勅行文书而已人谁不堪何烦简择以相委付自今诏勅疑有不稳便须执言毋得妄有畏惧知而寝默珪尝上封事切谏太宗谓曰卿所论朕皆中朕之失自古人君莫不欲社稷永安然而不得者祗为不闻已过或闻而不能改也今朕有所失卿能直言朕复闻过能改何谓社稷之不安乎又曰卿若常居谏官朕必永无过失珪对曰臣等敢不奉命

太宗谓侍臣曰古人云危而不持颠而不扶焉用彼相君臣之义得不尽忠匡救乎朕尝读书见桀杀关龙逢汉诛鼂错未尝不废书叹息公等但能正词直谏裨益政敎终不以犯颜忤旨妄有诛责朕比来临朝断决亦有乖于律令者公等以为小事遂不执言凡大事皆起於小事小事不论大事又将不可救社稷倾危莫不由此隋主残暴身死匹夫之手率土苍生罕闻嗟痛公等为朕思隋氏灭亡之事朕为公等思龙逢鼂错之诛君臣保全岂不美也又谓侍臣曰朕观古来帝王骄矜而取败者不可胜数不能远述古昔如晋武平吴隋文伐陈以後心逾骄奢自矜诸已臣下不敢复言政道因兹弛紊朕自平突厥破高丽以後兼并铁勒席卷沙漠以为州县边陲远服声教益广朕恐怀骄矜恒自抑折日旰而食坐以待晨每思臣下有谠言直谏可以施於政教者当拭目以师友待之如此庶几於时康道泰耳左右皆曰诚如陛下之言

太宗威仪严肃百僚进见者皆失其举措太宗知其若此每见人奏事必假借颜色冀闻规谏尝谓公卿曰人欲自照必须明镜主欲知过必藉忠臣主若自贤臣不匡正欲不危败岂可得也故君失其国臣亦不能独全其家至若隋炀帝暴虐臣下钳口卒令不闻其过遂至灭亡虞世基等寻亦诛死前事不远公等每看事有利於人必须直言规谏又谓房玄龄杜如晦曰朕闻自古帝王上合天心以致太平者皆股肱之力朕比开直言之路者庶知寃抑欲闻规谏所有上封事人多告讦百官细无可采朕历选前王但有君疑於臣则下情不能上达欲求尽忠极虑何可得哉而无识之人务行谗毁交乱君臣殊非益国自今以後有上书讦人小恶者以谗人之罪罪之又曰朕因暇日每与虞世南商?古今朕有一言之善世南未尝不悦有一言之失未尝不怅恨其恳诚若此朕用嘉焉群臣忠直皆若世南天下何忧不理及卒太宗哭之甚恸手勅魏王泰曰虞世南於我犹一体也拾遗补阙无日暂忘实当世名臣人伦准的吾有小善必将顺成之吾有小失必犯颜而谏之今其云亡石渠东观之中无复人矣群臣皆曰然

玄宗初立收还纲权锐於决事羣臣畏伏起居郎吴竞虑帝果而不及精乃上奏曰自古人臣不谏则国危谏则身危臣愚食陛下禄不敢避身危之祸比见上封事者言有可采但赐束帛而己未尝蒙召见被拔擢其忤旨则朝堂决杖传送本州或死於流贬由是臣下不敢进谏古者设诽谤木欲闻已过今封事谤木比也使所言是有益於国使所言非无累於朝陛下何遽加斥逐以杜塞直言道路流传相视怪愕夫汉高帝赦周昌桀纣之对晋武帝受刘毅桓灵之讥况陛下豁达大度不能容此狂直耶夫人主居尊极之位颛生杀之权其为威严峻矣开情抱纳谏诤下犹惧不敢尽奈何以为罪且上有所失下必知之故郑人欲毁乡校而子产不听也陛下初卽位犹有褚无量张廷珪韩思复辛替否柳泽袁楚客等数上疏争时政得失自顷上封事往往得罪谏者顿少是雀巢覆而凤不至理之然也臣诚恐天下骨鲠士以谠言为戒挠直就曲斵方为圆偷合苟容不复能尽节忘身纳君於道矣夫帝王之德莫盛於纳谏故曰木从绳则正后从谏则圣又曰朝有讽谏犹髪之有梳猛虎在山林藜藿为之不采忠誎之有益如此自古上圣之君恐不闻已过故尧设谏鼓禹拜昌言不肖之主自谓圣智拒谏害忠桀杀关龙逢而灭於汤纣杀其王子比干而灭于周此其验也夫与治同道罔不兴与乱同道罔不亡人将疾必先不甘鱼肉之味国将亡必先不甘忠谏之说呜呼惟陛下深监于兹哉隋炀帝骄矜自负以为尧舜莫已若而讳亡憎谏乃曰有谏我者当时不杀後必杀之大臣苏威欲开一言不敢发因五月五日献古文尚书帝以为讪已卽除名萧瑀谏无伐辽出为河西郡守董纯谏无幸江都就狱赐死自是蹇谔之士去而不顾外虽有变朝臣钳口帝不知也身死人手子孙剿絶为天下笑太宗皇帝好悦至言时有魏徵王珪虞世南李大亮岑文本刘洎马周褚遂良杜正伦高季辅咸以切谏引居要职尝谓宰相曰自知者为难如文人巧工自谓已长若使达者大匠诋诃商略则芜辞拙迹见矣天下万机一人听断虽甚忧劳不能尽善今魏徵随事谏正多中朕失如明监照形美恶毕见当是时有上书益於政者皆黏寝殿之壁坐望卧观虽狂瞽逆意终不以为忤故外事必闻刑戮几措礼义大行陛下何不遵此道与圣祖继美乎夫以一人之意综万方之政明有所不烛智有所不周上心未谕於下下情未达於上伏惟以虚受人博览兼听使深者不隐远者不塞所谓辟四门明四目也其能直言正谏不避死亡之诛者特加宠荣待以不次则失之东隅冀得之桑榆矣

代宗时宰相元载多引私党畏羣臣论奏乃绐帝曰羣臣奏事多狭谗毁请每论事皆先白长官长官以白宰相宰相详可否以闻检校刑部尚书颜真卿上奏曰诸司长官者达官也皆得专达於天子郎官御史陛下腹心耳目之臣也故出使天下事无细大得失皆俾访察还以闻此古明四目达四聪也今陛下欲自屏耳目使不聪明则天下何望焉诗曰营营青蝇止于棘谗人罔极交乱四国以其能变白为黑变黑为白也诗人疾之故曰取彼谮人投畀豺虎豺虎不食投畀有北昔夏之伯明楚之无极汉之江充皆谗人也陛下恶之宜矣胡不回神省察其言虚诬则谗人也宜诛殛之其言不诬则正人也宜奬励之舍此不为使衆人谓陛下不能省察而倦听览以是为辞臣窃惜之昔太宗勤劳庶政其司门式曰无门籍者有急奏令监司与?家引对不得关碍防拥蔽也置立仗马二须乘者听此其平治天下也天宝後李林甫得君羣臣不先咨宰相辄奏事者托以他事中伤之犹不敢明约百司使先关白时阉人袁思艺日宣诏至中书天子动静必告林甫林甫得以先意奏请帝惊喜若神故权宠日甚道路以目上意不下宣下情不上达此权臣蔽主不遵太宗之法也凌夷至於今天下之敝皆萃陛下其所从来渐矣自艰难之初百姓尚未凋竭太平之治犹可致而李辅国当权宰相用事逓为姑息开三司诛反侧使余贼溃将北走党项裒哺不逞更相惊恐思明危惧相挻而反东都?没先帝由是忧勤损夀臣每思之痛心切骨今天下疮痏未平干戈日滋陛下岂得不博闻谠言以广视听而塞絶忠谏乎陛下在陕时奏事者不限贵贱羣臣以为太宗之治可跂而待且君子难进易退朝廷开不讳之路犹恐不言况怀厌怠令宰相宣进止御史台作条目不得直进从此人不奏事矣陛下闻见止於数人耳目天下之士方钳口结舌陛下便为无事可论岂知惧而不敢进卽林甫国忠复起矣臣谓今日之事旷古未有虽林甫国忠犹不敢公为之陛下不早觉悟渐成孤立後悔无及矣

德宗时翰林学士陆贽上奏曰臣某言贼朱泚逋诛尚穴宫禁陛下思念宗庙痛伤黎元仁孝交感至於愤激猥以急务下询微臣臣虽鄙懦尊慕仁义荷陛下知已之遇感陛下思理之诚愚衷所怀承问辄发不以浅深自揆不以喜怒上虞诚缺於周防承顺之规是亦忠於陛下一至之分也前奉诏问寻具上陈请延羣臣稍与亲接广咨访之路开谏诤之门通壅欝之情宏采拔之道自献答奏迨兹弥旬不闻施行不赐酬诘未审宸旨以为何如昧於忖量但务竭尽恐由辞理蹇拙不能畅达事情慺慺血诚敢愿披?频烦凟冒岂不慙惶盖犬马感恩思效之心睠睠而不能自止者也臣闻立国之本在乎得衆得衆之要在乎见情故仲尼以谓人情者圣王之田言理道所由生也是则时之否泰事之损益万化所系必因人情情有通塞故否泰生情有薄厚故损益生通天下之情者莫智於圣人尽圣人之心者莫深於易象其别卦也乾下坤上则曰泰坤下乾上则曰否其取象也损上益下则曰益损下益上则为损乾为天为君坤为地为臣天在下而地处上於位乖矣而反谓之泰者上下交故也君在上而臣处下於义顺矣而反谓之否者上下不交故也气不交则庶物不育情不交则万邦不和天气下降地气上腾然後岁功成君泽下流臣诚上达然後理道立损益之义亦由是焉上约已而裕於人人必悦而奉上矣岂不谓之益乎上蔑人而肆诸已人必怨而叛上矣岂不谓之损乎然则上下交而泰不交而否自损者人益自益者人损情之得失岂容易哉故喻君为舟喻人为水水能载舟亦能覆舟舟卽君道水卽人情舟顺水之道乃浮违则没君得人之情乃固失则危是以古先圣王之居人上也必以其欲从天下之心而不敢以天下之人从其欲乃至兢兢业业一日二日万几夫几者事之微也以圣人之德天子之尊且犹慎事之微乃至一日万虑岂不以居上接下惧失其情欤书曰人心惟危道心惟微微则万几之虑不得不精也危则覆舟之戒不得不畏也夫揆物以意宣意以言言或是非莫若考於有迹迹或成败莫若验於已行自昔王业盛衰君道得失史册尽在粲然可徵与衆同欲靡不兴违衆自用靡不废从善纳谏靡不固远贤耻过靡不危故诗书称尧德则曰稽于衆舍已从人数舜之功则曰明四目达四聪言务同欲也序禹之所由兴则曰益赞于禹禹拜昌言述汤之所以王则曰用人惟已改过不恡言能纳谏也歌文王作周则曰济济多士文王以寜美武王克殷则曰乱臣十人同心同德言皆从善也尧舜禹汤文武此六君者天下之盛王也莫不从谏以辅德询衆以成功是则德益盛者虑益微功愈高者意愈下及代之衰也则道亦反焉故书曰纣有亿兆夷人离心离德言违衆也诗曰汝炰烋于中国敛怨以为德不明尔德时无背无侧尔德不明以无陪无卿又曰虽无老成人尚有典刑曾是莫听大命以倾言远贤也书曰谓人莫已若者亡诗曰惟彼不慎自独俾臧自有肺阳俾人卒狂言自用也前史数桀纣之恶曰强足以拒谏辩足以饰非言耻过也考得失於已行之迹鉴盛衰於已验之符孰失道而不衰孰得理而不盛报应以类影响不差胡可不则而象之敬而畏之乎粤自秦汉暨于周隋其间将历千祀代兴者非一姓继覆者非一君虽所遇殊时所为异迹然失衆必败得衆必成与尧舜禹汤同务者必兴与桀纣幽厉同趣者必覆全失衆则全败全得衆则全成多同於善则功多甚同於恶则祸甚善恶从类端如贯珠成败象行明若观火此历代之元龟也尚恐议者曰时异事异臣请复为陛下粗举近效之尤章章者以辩焉太宗文皇帝以天纵之才有神器之重武定祸乱文致太平威行如雷霆明照侔日月英略施於百胜圣功被於九歌固非庶品之所度量常情之所鑚仰然犹兢兢畏慎惧失人心每戒臣下献规恒以危亡为虑夙兴听理日旰忘劳公卿迭趋庭奏庶务评议得失与衆共之下无滞情上无私断退朝之暇宴接侍臣谘访谋猷询求过阙或谕往古成败或问人间事情每言及暗主乱朝则省惧自戒言及贤君理代则企竦思齐言及稼穑艰难则上下相匡务遵勤俭言及闾阎疾苦则君臣同虑议息征徭懋德惩违触类滋长尚恐过言谬举旣往难追每召宰相平章必遣谏官俱入小有颇失随卽箴规得一善必遽命甄昇听一谏必明加褒锡故得时无阙事人乐输诚又引文学之流更直宿内署或讲求典礼或讽诵诗书每至夜分情忘厌倦夫以太宗之德美贞观之理安且犹务得人心其勤若此是则人心之於理道可一日而不接乎高宗始年亦亲听纳故当时翕然归美以为有贞观之风兼赖遗泽在人先范垂裕幸无改作俗以阜康数十年间天下无事承平之业滋久倦勤之意颇彰燕居益深接下弥简前哲之耿光浸远中宫之威柄潜移卒有嗣圣临朝天授革命岂不以经邦之道阙畴咨於大猷宴安之怀溺偏信於近狎驯致祻变几将倾邦虽乱匪自他然其失一也弊俗一靡余风遂流讫神龙景云之间皆嬖幸乱朝聪明不达玄宗躬定大难手振宏纲开怀纳忠克已从谏尊用旧老采拔羣才大臣不敢壅下情私昵不敢干公议朝清道泰垂三十年谓化已行谓安可保耳目之娯渐广忧勤之志稍衰侈心一萌邪道并进贪权窃柄者则曰德如尧舜矣焉用劳神承意趣媚者则曰时已太平矣胡不为乐有深谋远虑者谓之迂诞惊衆有谠言切谏者谓之诽谤邀名至尊收视於穆清上宰养威於廊庙议曹以颂美为奉职法吏以识旨为当官司府以厚敛为公忠权门以多赂为问望外宠持窃国之势内宠擅回天之謡祸机炽然焰焰滋甚举天下如居积薪之上人人惧焚朝廷相蒙曾莫之省日务游宴方谓有无疆之休大盗一兴至今为梗岂不以忽於戒备逸於居安惮忠鲠之怫心甘谀诈之从欲渐渍不闻其失以至於大失者乎肃宗惩致寇之由藴拨乱之略虚受广纳同符乎太宗招延询谋辍食废寝洞啓诚腑推心与人豁披胷襟忘已应物故得来苏之望允塞配天之业勃兴先皇帝继守恭勤而益之以和惠惠则有感和则有亲虽时继艰屯而衆不离析理尚寛大务因循而重作为然於紫宸听朝常限三人奏事亦宣谕德令课责侍臣或赏其尽规或让以容默性本仁恕事多含弘谏虽未从且不深忤情苟有阻终获上通故君臣相安而人亦小息陛下英姿逸辩迈絶人伦武略雄图牢笼物表惯习俗以妨理任削平而在躬以明威照临以严法制断流弊自久浚源太深远者惊疑而阻命逃死之乱作近者畏慑而偷容避罪之态生君臣意乖上下情隔君务致理而下防诛夷臣将纳忠又上虑欺诞故睿诚不布於羣物物情不达於睿聪臣於往年曾任御史获奉朝谒仅欲半年陛下严邃高居未尝降旨临问羣臣局蹐趋退亦不列事奏陈轩墀之间且未相谕宇宙之广何由自通虽复例对使臣别延宰辅旣殊私锡且异公言未行者则戒以枢密勿论已行者又谓之遂事不谏渐生拘碍动涉猜嫌由是人各隐情以言为讳至於变乱将起亿兆同忧独陛下恬然不知方谓太平可致陛下以今日之所覩验往时之所闻孰真孰虚何得何失则事之通塞备详之矣人之情伪尽知之矣列圣升降之效历历如彼当今理乱之由昭昭如此未有不兴於得衆殆於失人裕於佥谐蔽於偏信济美因乎纳谏亏德由乎自贤善始本乎忧勤失全萌乎安泰今陛下将欲悔祸邀福去危从安若不循太宗创业之规袭肃宗中兴之理鉴天宝致乱之所以惩今者迁幸之所由则何以孚圣怀彰令闻新远迩之听归反侧之心乎前承德音访及庸鄙敢缘斯议辄以献闻自迩以来反覆千虑愚智有分信非可移至今拳拳犹滞所见不胜愚诚恳欵谨复布露以闻陆贽又上奏曰朝隐奉宣圣旨频览卿表状劝朕数对羣臣兼许令论事辞理恳切深表尽忠朕本心甚好推诚亦能纳谏但缘上封事及奏对者少有忠良多是论人长短或探朕意旨朕虽不受谗譛出外卽谩生是非以为威福朕往日将谓君臣一体都不堤防缘推诚信不疑多被奸人卖弄今所致患害朕思亦无他故却是失在推诚又谏官论事少能慎密例自矜衒归过於朕以自取名朕从卽位以来见奏对论事者甚多大都皆是雷同道听涂说试加质问卽便辞穷若有奇才异能在朕岂惜拔擢朕见从前已来事秖如此所以近来不多取次对人亦不是倦於接纳卿宜深悉此意者圣德广大如天包容俯矜狂愚仍赐奬谕嘉臣以恳切目臣以尽忠虽甚庸驽实怀感励夫知无不言之谓尽事君以义之谓忠臣之夙心久以自誓以此为奉上之道以此为报主之资幸逢休明获展臣愿旣免罪戾又蒙襃称庶奉周旋不敢失坠傥陛下广推此道施及万方咸奬直以矜愚各录长而舍短人之欲善谁不如臣自然圣德益彰羣心尽达愚衷恳恳实在於斯睿眷特深缕宣密旨备该物理曲尽人情其於虑远防微固非常识所逮然臣窃谓天子之道与天同方天不以地有恶木而废发生天子不以时有小人而废听纳帝王之盛莫盛於尧虽四凶在朝而佥议靡辍故曰惟天为大惟尧则之是知人有邪直贤愚在处之各得其所而已必不可以忠良者少而阙於询谋献纳之道也昔人有因噎而废食者又有惧溺而自沈者其为矫枉防患之虑岂不过哉愿陛下取鉴於兹勿以小虞而妨大道也臣闻人之所助在乎信信之所立由乎诚循诚於中然後俾衆无惑存信於已可以教人不欺唯信与诚有失无补一不诚则心莫之保一不信则言莫之行故圣人重焉以为食可去而信不可失也又曰诚者物之终始不诚无物物者事也言不诚则无复有事矣匹夫不诚无复有事况王者赖人之诚以自固而可不诚於人乎陛下所谓失於诚信以致患害者臣窃以斯言为过矣孔子曰可与言而不与之言失人不可与言而与之言失言智者不失人亦不失言由此论之陛下可审其所言而不可不慎信其所与而不可不诚海禽至微犹识情伪含灵之类固必难诬前志所谓衆庶者至愚而神盖以蚩蚩之徒或昬或鄙此其似於愚也然而上之得失靡不辩上之好恶靡不知上之所秘靡不传上之所为靡不効此其类於神也故驭之以智则人诈示之以疑则人偷接不以礼则狥义之意轻抚不以恩则効忠之情薄上行之则下从之上施之则下报之若响应声若影从表表枉则影曲声淫则响邪怀鄙诈而求颜色之不形颜色形而求观者之不辩观者辩而求衆庶之不惑衆庶惑而求叛乱之不生自古及今未之得也故唯天下至诚为能尽其性能尽其性则能尽人之性若不尽於已而望尽於人衆必绐而不从矣不诚於前而曰诚於後衆必疑而不信矣今方岳有不诚於国者陛下则兴师以伐之臣庶有亏信於上者陛下则出令以诛之有司顺命诛伐而不敢纵舍者盖以陛下之所有责彼之所无故也向若陛下不诚於物不信於人人将有辞何以致讨是知诚信之道不可斯须去身愿陛下慎守而行之有加恐非所以为悔者也臣闻春秋传曰人谁无过过而能改善莫大焉易曰日新之谓盛德礼记曰德日新日日新又日新商书仲虺述成汤之德曰用人惟已改过不吝周诗吉甫美宣王之功曰衮职有阙惟仲山甫补之夫礼易春秋百代不刋之典也皆不以无过为美而谓大善盛德在於改过日新成汤圣君也仲虺圣辅也以圣辅而赞扬圣君不称其无过而称其改过周宣中兴之贤主也吉甫文武之贤臣也以贤臣而歌诵贤主不美其无阙而美其补阙是则圣贤之意较然着明唯以改过为能不以无过为贵盖为人之行已必有过差上智下愚俱所不免智者改过而迁善愚者耻过而遂非迁善则其德日新是为君子遂非则其恶弥积斯谓小人故闻义能徙者常情之所难从谏勿咈者圣人之所尚至於赞扬君德歌述主功或以改过不吝为言或以有阙能补为美中古已降淳风浸微臣旣尚谀君亦自圣掩盛德而行小道於是有入则造膝出则诡辞之态兴矣奸由此滋善由此沮帝王之意由此惑譛臣之罪由此生媚道一行为害斯甚太宗文皇帝挺秀千古清明在躬再恢圣谟一变流弊以虚受为理本以直言为国华有面折廷争者必为霁雷霆之威而明言奬纳有上封献议者必为黜心意之欲而手勅褒扬故得有过必知知而必改存致雍熙之化没齐尧舜之名向若太宗狥中主之常情滞习俗之凡见闻过则羞已之短纳谏又畏人之知虽有求理之心必无济代之効虽有悔过之意必无从谏之名此则听纳之实不殊隐见之情小异其於损益之际已有若此相悬又况不及中才师心自用肆于人上以遂非拒谏孰有不危者乎且以太宗有经纬天地之文有底定祸乱之武有躬行仁义之德有理致太平之功其为休烈耿光可谓盛极矣然而人到于今称咏以为道冠前古泽被无穷者则从谏改过为其首焉是知谏而能从过而能改帝王之美莫大於斯陛下所谓谏官论事少能慎密例自矜衒归过於朕者臣以为不密自矜信非忠厚其於圣德固亦无亏陛下若纳谏不违则传之实足增美陛下若违谏不纳又安能禁之勿传伏愿以贞观故事为楷模使太宗风烈重光於圣代恐不可谓此为归过而阻絶直言之路也臣闻虞舜察迩言故能成圣化晋文听舆诵故能恢霸功大雅有询于蒭荛之言洪范有谋及庶人之议是则圣贤为理务询衆心不敢忽细微不敢侮鳏寡侈言无验不必用质言当理不必违逊于志者不必然逆于心者不必否异於人者不必是同於衆者不必非辞拙而効速者不必愚言甘而利重者不必智是皆考之以实虑之以终其用无他唯善所在则可以尽天下之理见天下之心夫人之常情罕能无惑大抵蔽於所信阻於所疑忽於所轻溺於所欲信既偏则听言而不考其实由是有过当之言疑旣甚则虽实而不听其言於是有失实之听轻其人则遗其可重之事欲其事则存其可弃之人斯并苟纵私怀不稽皇极于以亏天下之理于以失天下之心故常情之所轻乃圣人之所重图远者先验於近务大者必慎於微将在博采而审用其中固不在慕高而好异也陛下所谓比见奏对论事皆是雷同道听涂说者臣窃以衆多之议足见人情必有可行亦有可畏恐不宜一槩轻侮而莫之省纳也陛下又谓试加质问卽便辞穷者臣但以陛下虽穷其辞而未尽其理能服其口而未服其心何以知其然臣每读史书见乱多理少因怀感叹尝试思之窃谓为下者莫不愿忠为上者莫不求理然而下每苦上之不理上每苦下之不忠若是者何两情不通故也下之情莫不愿达於上上之情莫不求知於下然而下恒苦上之难达上恒苦下之难知若是者何九弊不去故也所谓九弊者上有其六而下有其三好胜人耻闻过骋辩给眩聪明厉威严恣强愎此六者君上之弊也谄谀顾望畏愞此三者臣下之弊也上好胜必甘於佞辞上耻过必忌於直谏如是则下之谄谀者顺旨而忠实之语不闻矣上骋辩必剿说而折人以言上眩明必臆度而虞人以诈如是则下顾望者自便而切磨之辞不尽矣上厉威必不能降情以接物上恣愎必不能引咎以受规如是则下之畏愞者避辜而情理之说不申矣夫以区域之广大生灵之衆多宫阙之重深高卑之限隔自黎献而上获覩至尊之光景者踰亿兆而无一焉就获覩之中得接言议者又千万不一幸而得接者犹有九弊居其间则上下之情所通鲜矣上情不通於下则人惑下情不通於上则君疑疑则不纳其诚惑则不从其令诚而不见纳则应之以悖令而不见从则加之以刑下悖上刑不败何待是使乱多理少从古以然考其初心不必淫暴亦在乎两情相阻驯致其失以至于艰难者焉昔龙逢诛而夏亡比干剖而殷灭宫奇去而虞败屈原放而楚衰臣谓夏殷虞楚之君若知四子之尽忠必不剿弃若知四子之可用必不拒违所以至於忍害而舍絶者盖谓其言不足行心不足保故也四子旣去四君亦危然则言之固难听亦不易赵武呐呐而为晋贤臣绦侯木讷而为汉元辅公孙弘上书论事帝使难弘以十策弘不得其一及为宰相卒有能名周昌进谏其君病吃不能对诏乃曰臣口虽不能言心知其不可然则口给者事或非信辞屈者理或未穷人之难知尧舜所病胡可以一詶一诘而谓尽其能哉以此察天下之情固多失实以此轻天下之士必有遗才臣是以窃虑陛下虽穷其辞而未穷其理能服其口而未服其心良有以也古之王者明四目达四聪盖欲幽抑之必通且求闻已之过也垂旒於前黈纩於侧盖恶视听之太察唯恐彰人之非也降及末代则反於斯聪明不务通物情视听秪以伺罪衅与衆违欲与道乖方於是相尚以言相示以智相冒以诈而君臣之义薄矣以陛下性含仁圣意务雍熙而使至道未孚臣窃为陛下怀愧於前哲也古人所以有耻君不如尧舜者故亦以是为心乎夫欲理天下而不务於得人心则天下固不可理矣务得人心而不勤於接下则人心固不可得矣务勤接下而不辩君子小人则下固不可接矣务辨君子小人而恶其言过悦其顺已则君子小人固不可辨矣趣和求媚人之甚利存焉犯颜取怨人之甚害存焉居上者易其害而以美利利之犹惧忠告之不蔇况有踈隔而勿接又有猜忌而加损者乎天生烝人合以为国人之有口不能无言人之有心不能无欲言不宣於上则怨讟於下欲不归於善则凑集於邪圣人知衆之不可以力制也故植谤木陈谏鼓列争臣之位置采诗之官以宣其言尊礼义安诚信厚贤能之赏广功利之途以归其欲使上不至於亢下不至於穷则人心安得而离乱兆何从而起古之无为而理者其率用此欤苟有理之之意而不知其方苟知其方而心守不一则得失相半天下之理乱未可知也其又违道以师心弃人而任已谓欲可逞谓衆可诬谓专断无伤谓询谋无益谓谀说为忠顺谓献替为妄愚谓进善为比周谓嫉恶为嫌忌谓多疑为御下之术谓深察为照物之明理道全乖国家之颠危可立待也理乱之戒前哲备言之矣安危之效历代尝试之矣旧典尽在殷鉴足徵其於措置施为在陛下明识所择耳伏愿广接下之道开奬善之门宏纳谏之怀励推诚之美其接下也待之以礼煦之以和虚心以尽其言端意以详其理不御人以给不自眩以明不以先觉为能不以臆度为智不形好恶以招谄不大声色以示威如权衡之悬不作其轻重故轻重自辨无从而诈也如水镜之设无意於妍蚩而妍蚩自彰莫得而怨也有犯颜谠直者奬而亲之有利口谗佞者踈而斤之自然物无壅情言不苟进君子之道浸长小人之态日消何忧乎少忠良何有乎作威福何患乎妄说是非如此则接下之要备矣其奬善也求之若不及用之惧不周如梓人之任材曲直当分如沧海之归水洪?必容能小事则处之以小官立大劳则报之以大利不忌怨不避亲不抉瑕不求备不以人废举不以已格人闻其才必试以事能其事乃进以班自然无不用之才亦无不实之举如此则奬善之道得矣其纳谏也以补过为心以求过为急以能改其过为善以得闻其过为明故谏者多表我之能好谏者直示我之能贤谏者之狂诬明我之能恕谏者之漏泄彰我之能从有一于斯皆为盛德是则人君之与谏者交相益之道也谏者有爵赏之利君亦有理安之利谏者得献替之名君亦得采纳之名然犹谏者有失中而君无不美唯恐谠言之不切天下之不闻如此则纳谏之德光矣其推诚也在彰信在任人彰信不务於尽言所贵乎出言则可复任人不可以无择所贵乎已择则不疑言而必诚然可以求人之听命任而勿贰然可以责人之成功诚信一亏则百事无不纰缪疑贰一起则羣下莫不忧虞是故言或乖宜可引过以改其言而不可苟也任或乖当可求贤以代其任而不可疑也如此则推诚之义孚矣微臣所以屡屡尘黩而不能自抑者盖以陛下有拯乱之志而多难未平有务理之诚而庶绩未乂有尧舜聪明之德而未光宅於天下有覆载含宏之量而未翕受於衆情故臣每中夜静思无不窃叹而深惜也向若陛下有其位而无必行之志有其志而无可致之资则臣固已从俗浮沈何苦而汲汲如是惟陛下详省所阙亟行所宜归天下之心济中兴之业此臣之愿也亿兆之福也宗社无疆之休也

贽又上奏曰右钦溆奉宣圣旨缘唐安公主丧亡不可向此间迁厝权令造一塔安置待收复京城即拟将归以礼葬送所造塔役功费用亦甚微小都不合是宰相所论之事姜公辅忽有表奏都无道理但欲指朕过失拟自取名朕本拔擢将为腹心今却如此岂不负朕至深卿宜商量如何稳便者公辅顷在翰林与臣久同职任臣今据理辨直则涉於私党之嫌希旨顺承则违於匡辅之义涉嫌止贻於身患违义实玷於君恩狥身忘君臣之耻也别嫌奬义主之明也臣今不敢冒行所耻亦赖陛下明圣而鉴焉古语有之顺旨者爱所由来逆意者恶所从至故人臣皆争顺旨而避逆意非忘家为国捐身成君者谁能犯颜色触忌讳建一言开一说哉是以哲后兴王知其若此求谏如不及纳善如转圆谅直者嘉之讦犯者义之愚浅者恕之狂诞者容之仍虑骄汰之易滋而忠实之不闻也於是置敢谏之鼓植告善之旌悬戒慎之鞀立司过之士犹惧其未也又设官制以言为常由是有史为书瞽为诗工诵箴谏大夫规诲士传言庶人谤尚恐其怠也每岁孟春遒人以木铎狥于路而振警之官师相规工执艺事以谏其或不恭邦有常刑然非明智不能招直言非圣德不能求过行招直则其智弥大求过则其德弥光唯其衰乱之朝闇惑之主则必讳其过行忿其直言以阿谀为纳忠以谏争为扬恶怨讟溢於下国而耳不欲闻腥德达於上天而心不求寤迨乎颠覆犹未知非情之昬迷乃至於是故明者广纳以成德闇者独用而败身成败之途千古相袭与败同辙者罔不覆与成同轨者罔不昌以陛下日月之明江海之量自当矫夏癸殷辛拒谏饰非之慝协大禹成汤拜言改过之诚矧又时运方屯物情犹欝乃是陛下握髪吐哺之日而宵衣肝食之辰士无贤愚咸宜录用言无大小皆务招延固不可复有忤逆之嫌甘辛之忌也夫君人者以衆智为智以衆心为心恒恐一夫不尽其情一事不得其理孜孜访纳唯善是求岂但从谏不咈而已哉乃至求谤言听舆诵葑菲不以下体而不采故英华靡遗刍荛不以贱品而不询故幽隐必达今公辅官在谏议任居宰衡献替弥纶乃其职分比於刍荛葑菲岂不优而且重哉此理之常奚足恠也纵使引喻非当不犹愈於舆诵乎矫激过深不犹愈於谤言乎晋文听舆人之诵而霸业兴虞舜设诽谤之木而帝德广斯实圣贤之高躅陛下何疾焉圣旨又以造塔役费微小非宰相所论之事下臣愚戆窃谓不然当问理之是非岂论事之大小若造塔为是役虽大而作之何伤若造塔为非费虽小而言者何罪夫小者大之渐微者着之萌故君子慎初圣人存戒知几者所贵乎不远而复制理者必在於未乱之前本立辅臣置之左右朝夕纳诲意在防微微而弼之乃其职也?涓不遏终变桑田焰焰靡除卒燎原野流煽已甚祸灾已成虽欲救之固无及矣书曰不矜细行终累大德易曰小人以小善为无益而不为也以小恶为无伤而不去也故恶积而不可掩罪大而不可解然则小之不可不慎也如此陛下安得使之勿论乎虞书载咎繇之言曰兢兢业业一日二日万几兢兢慎也业业危也几者动之微也唐虞之际主圣臣贤庶绩咸熙万邦已协而犹上下相戒既慎且危虑事之微日至万数然则微之不可不重也如此陛下又安可忽而勿念乎舜之为君始作漆器羣臣固争咸谓非宜漆器之为用也甚坚其为费也盖寡然犹相继讽谏者岂不欲杜其渐而慎其初欤是知君臣之间义同一体事罔大小相须而成故舜命其臣曰作朕股肱耳目夫股肱之奉元首不以烦细而阙於运行耳目之助於心灵不以么微而废於视听是以臣子之於君父也尽其敬而敬焉尽其爱而爱焉敬则愿极於尊荣爱则惧?於过恶万邦黎献莫不皆然而况位列朝廷任当辅弼主辱与辱主安与安此而不言谁复言者礼曰近而不谏则尸利也若宰相者可谓近矣事或乖悞得无谏乎武丁贤君也傅说贤相也而武丁引金作砺以命其相说谕木从?以戒其君是则辅弼之任匡救攸属巨细之事悉宜尽规陛下所言役费微小非宰相所论之事又谓指朕过失拟自取名此诚异乎愚臣之所闻是以愿披肺肠而不敢自默者也若以谏争为指过则剖心之主不宜见罪於哲王若以谏争为取名则匪躬之臣不应垂训於圣典献替列职竟使奚为左右有人复将焉用臣窃谓指过以示直固不如改过以见称进谏以取名固不如纳谏之为美假有意将指过谏以取名但能闻善而迁见谏不逆则所指者适足以彰陛下莫大之善所取者适足以资陛下无疆之休因而利焉所获多矣傥或怒其指过而不改则陛下招恶直之讥黜其取名而不容则陛下被违谏之谤是乃掩已过而过弥着损彼名而名益彰果而行之所失大矣一?一失可不慎乎伏愿嘉忤旨之忠祛逆耳之吝平积愤之气弭逆诈之情然後试以愚言反覆参校庶臻至理且亮微忱

贽又上奏曰右钦溆奉宣圣旨省卿所奏姜公辅事宜虽甚知卿尽忠然似未会朕意朕意以公辅才行共宰相都不相当在奉天时早欲停罢後因公辅辞退朕已对面许讫寻属怀光背叛遂且因循容到山南公辅知朕必拟移改所以固论造塔事卖直取名据此用心岂是良善朕所以惆怅者秪缘如此卿今疑朕不能纳谏殊乖本意者臣以戆执务在朴忠推理而言有怀必尽睿意玄妙非凡所窥如臣懵昧之材且无希伺之志奏报失旨宜其固然所冀录微欵而矜至愚实天下幸甚古人有言曰明主者可以理夺又曰主圣则臣直今陛下禀天纵之才备明圣之资臣若抱理莫伸守直不固上亏至化罪莫大焉辄复据直道而理其前言惟陛下留意幸察臣窃以领览万机必先虚其心监镜羣情必先诚其意盖以心不虚则物或见阻意不诚则人皆可疑阻於物者物亦阻焉疑於人者人亦疑焉万物阻之兆人疑之将欲感人心致於和平尽物理使无纰缪是由却行而求及前人也无乃愈踈乎孔子曰不迁怒不亿不信岂非惧於肆情逞憾以至於失中违道者哉臣之区区志欲匡辅是以前者奏疏愿陛下平积愤之气弭逆诈之情然後试以愚言反覆参校庶臻至理且亮微诚今陛下以素欲废罢公辅之心而谓其所行皆非良善则是迁怒而积愤之气未平也陛下揣公辅知必移改之意而谓其所言皆欲取名则是亿不信而逆诈之情未弭也逆诈之弭积愤未平固宜公辅获戾於蓄疑下臣见尤於乖意谓之至当则或不然夫臣之献言以助理也君之求谏以弼违也言苟助理何必以人而废言谏苟弼违何必责意而拒谏若彼言无足用意虽善而奚为谏有可从人虽咎而寜舍古先圣王所以采葑菲询刍荛传谤言用仇怨急於听纳乃至於斯其意无他惟义所在愿陛下不以憎嫌而遗其片善不务精察而谓之大明忠言者利於行而惴於情唯计虑至熟乃能无忤幸纡宸鉴更审所宜

历代名臣奏议卷二百一








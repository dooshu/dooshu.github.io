○正名罪慎舉用以杜姦萌疏 【 遼陽叛卒】

近該鎮守太監王純等、題稱據廣寧軍民人等、狀告呂經苦害軍民十一事、乞轉奏　皇上欽處施行、再乞差總兵官邵永、侍郎周敘、前來撫安等因、又該兵部題奉　聖旨、呂經巳有旨革職閑住了、還著錦衣衞差官校齎駕帖拿解來京問理、袁璘并地方有罪人犯。都著廵按御史查提問擬來說、韓邦奇也不必去、吏部另推可以撫靖地方的兩員來看、欽此。臣等伏讀　明旨、仰見　皇上好生不殺、體權達變、推誠矜物與古之聖人、寧失不經、同一至仁也、臣等敢不將順、以紓至懷、惟九重嚴邃、君門萬里、邊城變故之狀、軍士驕悍之罪、臣工憤懣之氣、不徹於聰睿者、猶多也、至　陛下所覩者。又皆危城之疏。一偏之語。議者且復抑揚輕重於其間　陛下何所度衷而裁之乎。傳曰膚受之愬。智者惑焉。文致之罪即皋陶之德、以為有餘辜矣今日之事、非賴　陛下之聖明公虛洞燭、鎮靜遐思、若遽聽邊臣之奏。從軍士之請。則所以處此。又不獨如今矣。軍士挾奏之詞不足為據近有山海關守臣帖報兵部、開稱本月二十五日、呂都御史進廣寧、總兵勸說不必久住、軍士恐生他變、呂經不從、二十六日、呌寫字進、各軍聞知云、你將我貼丁不與、又將粮銀减半、今還寫本害我、各吶喊撞鍾打鼓齊入、將都察院門打開擁入、將呂經踼打肘鐐送監、又將都察阮并文卷盡行燒毀、著太監總兵奏本討赦等因、臣等於兵部借觀之、乃知危城之疏。未可盡信。壅蔽之弊。不可不深察也。何也、葢危城諸臣、寄命軍士、白?在前、死生在念、茍可以免於戮辱。則蒙蔽之罪無愛矣。故先後奏詞。所以伸彼抑此者。非有所恩怨厚薄也。自全之道。在於此也。且今之官府所得行威虐者、以　陛下之委任權久在巳也、呂經奉命取回、則權任固奪矣、縱欲為虐、誰復與用命者、况其受侮遼陽、濱死者屢、彼縱自愧、寧復不畏死耶、若曰往政之虐、則遼陽巳發之、苛政刻令、御史又悉除而更之矣、此其為情、亦大可察也、夫今日邊境之禍。平心反本而論之。撫鎮苛刻之過軍士驕悍之習國家數有之積三者實相因而成之。是酷吏亂卒。厥罪惟均。法固不得以輕重之也。明旨巳下、命使巳行、呂經之罪、臣等不敢復言矣、至於軍士之多辜。不正名晰義以昭示天下。竊恐姦雄之竊咲。而亂臣賊子之接迹也。嘗聞投鼠者忌器。狐穴於城。則灌者避焉。何也。以其所托者重也。廵撫者、　天子所命大臣也。即其有罪。　朝廷法度月典固在也。軍士誠聲於朝。　陛下英明剛果。其治經猶腐鼠耳。豈當以麾下小卒。輒自猝辱如此。雖經所自致。如　朝廷何。經不足道。獨不畏　陛下耶臣等請得數其罪。夫執辱撫臣。殘　天子命吏。罪一。焚燬公廨。擅閉城門。罪二。欲易撫鎮。則執名易以請。要君廢置。罪三。既執撫臣乃以狀訴。先發後聞。罪四。詞曰請轉奏　皇上。而不具姓名。傲君無上。罪五。决堂陛之等。倒首足之序。裂名分之防。篾視王章。輕玩憲典。罪六。此豈薄於呂經者哉。若不獲真正元惡數十人。數其罪而責之。則將來軍士。無復嚴憚。自是國家紀綱愈不立。法令愈不行。邊境效尤。循環而動。　陛下之憂。日滋以大矣。兵部議曰。軍士被毒雖淺。積怒實深。中間恐有三五姦徒。幸禍乘機。鼓扇愚軍者。若曰無與於軍。而二三奸徒為之。是欲示勘官意也。勘官職在地方。志幸苟安。而廟堂所議。又復云然。他日不過誣執二三乞兒丐子。鍊鍜成獄。以報　陛下。以姑塞明詔。如此。胡不直宥悉赦之。猶不使無辜被茲刑戮也。臣等近又看得廵按御史曹達、題稱臣奉　命廵視居庸關、四月十九日赴教塲閱操、見行伍紛亂喧囂不肅、弓不知操、上馬輒墜、廢弛殊甚、欲據法行罰、卻被官軍人眾、環坐號呼、大譟不服、臣恐激變、只得姑息、夫御史　陛下觀風之臣。搏擊之司也。今其為詞乃甚卑。其為情亦甚畏矣。豈本心哉時事如此。將來亦大可見矣。夫旬日之間。中外三變。雖大小或殊。固可以覘人心無畏也。如此猶謂法令為行、紀綱為立、此非愚則諛、皆非審事實、知治亂之體者也、往歲寬大。識者當逆推今日之事。告　陛下矣。今且有左驗矣。而群臣猶玩忽不戒。直為煦煦以幸目前之安不知飬亂蓄變。將自誰遺也。無亦慮國家舉事之難乎。臣請得而言之、替唐中葉。京師再難。玄德播遷天下多故。蕃夷雲擾。故藩鎮之臣。乘敝而起。憲宗發憤創往。振累世之弱簡賢練眾。信賞必罰。果斷慱謀。卒之淮蔡底定。諸藩再款。赫然稱中興焉。然此猶可諉曰異代事也。臣請證諸本朝者。正統間大虜入寇。直犯京城駐兵德勝門之外。可謂危急矣。而叛賊葉宗流等六七人者。又皆乘時並起。各擁眾數萬。據土稱王。七省之間。騷然震動。內外交變視。此萬萬烈矣而廟謀先定。群工效忠卒之醜虜悔禍。叛賊悉平。期月之間。天下晏然。方今　聖明英武。群哲勵翼。豈異　祖宗之時。本兵乃獨為數十小卒掣肘結舌。竟不出一語以問罪人。此臣等之所以未解也。近又傳聞當事之臣。議欲聽軍士之請。以周敘代韓邦奇廵撫。夫　陛下所以罷邦奇不遣者。葢察邦奇非輯寧才。故欲易之。此固　陛下知人善用之意非因軍士之請而欲以敘更也當事之臣。過為承望遂欲以敘往。如此。又何異唐時藩鎮之為耶。替臧武仲以防求為後於魯、孔子以為要君葢廢置予奪。君上之操也軍士得請而廢置之。則是主上之柄。操在士卒。大同倒持。非所以為順也。且將來邊鎮效尤。紛起以請。　陛下從之則難繼。不從則軍士固有辭矣。失體損威。尤莫有大焉者。此尤臣等之所扼腕不平者也。伏願　陛下敕下兵部、再加詳議、特遣大臣一員前去查勘、務得真正首惡、數其罪而責之、以照示天下、無得即聽邊臣。取二三小卒。苟且了事。及敕吏部別推廉靖大臣一員。往代廵撫。毋得輒聽軍士之請。遂以周敘往。以肇將來廢置之端。則未盡之法、猶有存者。庶幾可以示後而昭來也。若或冥頑不悟、首惡不款、　陛下問罪興師、言順名正、勝負曲直、非所與論矣、今中外臣工私相告語、罔不憤然為國不平、然不以告陛下者、彼自計其身、得事　陛下之日、遠或十餘年、近或三四年、非罷即死耳自、幸身榮親顯使國家漸安無恙、彼得以安食坐享、以遂其肥家保妻子之計、即他日安危、責固不及也、誰肯為國家出長治之謀、畫久安之策、以自取疏棄之罪哉臣等誠愚昧、往歲妄論大同事、遼東再叛以大同勘議事体未足以服人也至今大同之民、怨入骨髓、即大臣亦惡臣為異巳讒毀搆議、無所不有、賴　陛下天地之恩、曲賜保全、日夜思惟、冀效涓埃、以荅高深、而　聖恩深重、仰報無用、又兵戎邊鎮、實臣該科之責、非若異科事、自有司存、忘其愚陋、復陳覼縷、


○举开州柳使君公绰自代状

尚书屯田某官等：守开州刺史柳公绰。右臣蒙恩授尚书屯田员外郎。伏准建中元年正月五日制，常参官上後三日举一人自代者。伏以前件官以贤良方正，再扬王庭。在流辈间，号为端士。昨除远郡，人皆惜之。臣初蒙授官，得以论荐。多士之内，非无其人，窃惟用材，宜自远始。谨具如前，谨录奏闻，伏听敕旨。


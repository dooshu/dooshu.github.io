张耒　杂咏三首

隆中卧龙公，平昔事耕钓。

无言顾同侪，高视独长啸。

彼宁惜开口，顾尔非同调。

何事逢玄德，曹孙一言料。

张耒

张耒　杂咏三首

六槐当我庭，春叶密如幄。

朝来南风起，已见萎叶落。

盛衰同时来，岂必待萧索。

鄙哉儿女痴，倩倩情所乐。

张耒

张耒　杂咏三首

鸟鸣高屋上，饥顾朝求食。

扰扰市井人，日夜衣食迫。

岂伊理当然，或者养未得。

我歌南风诗，归坐还叹息。

张耒


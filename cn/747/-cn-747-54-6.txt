○授朱巨川中书舍人敕

典掌王言，润色鸿业，必资纯懿之行，以彰课最之绩，久更其职，用得其才。朝议郎行尚书司勋员外郎知制诰朱巨川，学综坟史，文含风雅，贞廉可以励俗，通敏可能成务。自司纶翰，屡变星霜，酌而不竭，时谓无对。今六官是总，百度惟贞，才识兼求，尔其称职。膺一奖拔，是用正名，光我禁垣，实在斯举。可守中书舍人，散官如故。


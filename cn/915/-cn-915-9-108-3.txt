◇答释法云书难范缜神灭论

《孝经》云：「生则亲安之，祭则鬼飨之。」《乐记》云：「明则有礼乐，幽则有鬼神。」诗云：「肃雍和鸣，先祖是听。」《周官·宗伯职》云：「乐九变，人鬼可得而礼。」《祭义》云：「入户忾然，必有闻乎其叹息之声。」《尚书》云：「若云三王有太子之责。」《左传》云：「鲧神化为黄龙，伯有为妖，彭生豕见。」右七条，弟子生此百年，早闻三世，验以众经，求诸故实，神鬼之证，既布中国之书；菩提之果，又表西方之学，圣教相符，性灵无泯，致言或异，其揆惟一。但以圣人之化，因物通感，抑引从急，与夺随机，非会不言，言必成务；非时不感，感惟济物。而参差业报，取舍之途遂分，往还缘集，沦悟之情相舛。狎其小识，晦兹大旨。滞亲闻见，莫辩幽微。此榆枋所以笑九万，赤县所以骇大千，故其宜也。若斯之伦，遂复构穿凿，驾危辩，鼓伪言，煽非学，是谓异端，故宣尼之所害也。我皇继三五而临万机，绍七百以御六辩，勋格无称，道还淳粹。经天纬地之德，左日右月之明，皇王之所未晓，群圣之所不备，亿兆之所宜通，将来之所必至。莫不鬯其玄波，而达其幽致者也。伏览神论，该冠真俗，三才载朗，九服移心，行蠢蠕，犹知舞蹈。况在生灵，谁不抚节。弟子少缺下帷，尤蔽名理，既符夙志，窃深踊跃。至如百家恢怪，所述良多，搜神灵鬼，显验非一。且般若之书，本明斯义，既魔从所排，趣无兼引，自非格言，孰能取正？略说七条，皆承经典。譬犹秋毫之凭五岳，触氏之附六军，敢沥微尘，只增悚汗。弟子庾黔娄和南。（《弘明集》十。）


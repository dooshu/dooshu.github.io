别储邕之剡中





唐时江南东道有剡县，隶越州会稽郡。



借问剡中道，东南指越乡。舟从广陵去，水入会稽长。竹色溪下绿，荷花镜里香。辞君向天姥，[一]拂石卧秋霜。

[一]《太平御览》：《郡国志》曰：天姥山与括苍山相连，石壁上有刊字，科斗形，高不可识。春月，樵者闻箫鼓笳吹之声聒耳。元嘉中，遣名画写状于团扇，即此山也。施宿《会稽志》：天姥山在新昌县东南五十里，东接天台华顶峰，西北联沃洲山。上有枫千余丈。《道藏经》云：沃洲天姥，福地也。






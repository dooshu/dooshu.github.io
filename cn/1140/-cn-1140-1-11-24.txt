纪雷震

蕲州杨妪某氏少寡鞠一孤年三十不能娶妪惧斩夫祀百计营聘所少仅数金妪私许富家为赁春预乞其直得娶妇时妪已往役妇入门索其姑不见终不肯成礼夫语之故妇泣曰妾槖中金足相当立趣赎姑夫夜驰往猝未持金已而来索妇曰金适已付汝矣夫大诧愕盖贫家壁皆编苇邻人窃闻其语辄诈为夫取金去也妇羞见绐又无余金痛姑不得赎遂缢死质明雷击盗金者死户外金故在手而孝妇气絶复苏

兴国州有比丘尼浴於山池恶少匿其衣尼裸身不得上一妇来汲望之反走以为僧也尼亟呼救语其实妇取衣衣之先是其夫外出会日暮留尼宿而去越日夫至儿甫能言迎谓父曰昨僧宿此夫怒杖其妇妇曰彼尼也期某日来归我衣请俟之尼故德妇届期方浣衣谋馈谢不即至妇无以自明遂缢死後一日尼来在途或语以妇死勿往尼曰彼死以吾累吾不往妇寃不白矣伏尸哭极哀缢死妇侧其夫归号悔曰奈何以一疑杀二命亦自杀然卒不知盗衣者谁也是日雷击一少年跪捧尼衣观者震駴

丰城不孝子某数犯其母母捣衣江侧一孙甫三岁窃附其背母扬杵误触儿囱死母惶惧避之外家不孝子怒曰母杀吾子吾何有母袖短刃藏空树腹中往以好言迎母归道经树下抽刃树腹忽合曳其手半日雷震死事并在康熙乙巳夏月

愚山子曰蕲兴二州事得之蕲州高君尚孚盖其乡所亲耳目者而临江实逼丰水道不孝子事者语相属丰之士大夫讳之予传以示戒焉嗟夫使天之待不孝凶人皆若此则司寇之法其亦可以不设矣嗟夫


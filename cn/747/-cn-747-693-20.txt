○授学士王源中等中书舍人制

敕：朝庭之制，外有纶闱之职，以奉大猷，中有翰苑之司，以专密命帝王懿范，备举而行，森然在前，其道一贯。朝散大夫守尚书户部郎中充翰林学士上柱国赐紫金鱼袋王源中，能断大事，美秀而文，服君子之儒，乘贤人之业。朝议郎行尚书礼部员外郎充翰林学士上柱国赐紫金鱼袋宋申锡，和顺积中，英华发外，怀致君之志，布经国之文。二者皆国器也，先皇帝能用之。顾予冲人，敢不加敬？申命执事，崇其宠章，藉右掖之芳名，参内庭之重任，思为尽饰，朝典宜之。源中可权知中书舍人，依前翰林学士，散官、勋、赐如故；申锡可守尚书户部侍郎知制诰，充翰林学士，散官、勋、赐如故。


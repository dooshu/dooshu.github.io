○教射经上篇

凡射，必中席而坐，一膝正当垛，一膝横顺席。执弓必中，在把之中，且欲当其弦心也。以弓当左膝前竖接席，稍吐下绡向前，微令上倾向右。然後取箭，覆其手微拳，令指第二节齐平，以三指捻箭三分之一，加於弓亦三分之一，以左手头指受之。则转弓，令弦稍离身就箭，即以右手寻前羽，下至阔，以头指第二指节当阔约弦。徐徐送之，令众差池如凤翮，使当於心，又令当阔羽向上。弓弦既离身，即易见箭之高下，取其平直。然後抬弓离席，目睨其的，接手颐下引之令满，其持弓手与控指及右膊肘平如水准，令其射可措杯水。故曰端身如，直臂如枝。直臂者，非初直也，架弦毕，便引之，比及满，使臂直是也。引弓不得急，急则失威仪而不主皮；不得缓，缓则力难为而箭去迟：惟善者能之。箭与弓把齐为满，地平之中为盈，贯信美而术难成，要令大指知镞至然後发箭。故曰镞不上指，必无中矢，指不知镞，同於无目，试之至也。或以目视镞马上与暗中则乖，此为无术矣。故矢在弓右，视在弓左；箭发则靡其绡，厌其肘，仰其腕；目以注之，手以驻之，心以趣之，其不中何为也？


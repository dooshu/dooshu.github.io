◇为庾稚恭檄石虎文

石勒因衅，翦覆旧京，穷凶极逆，伪号累祀。百姓受灰没之酷，王室有黍离之哀。不有少康之隆，孰能祀夏；不有宣王之兴，谁克旧物。羯帅石虎，僭袭凶业，负恃其众，陆梁河朔。每念忠顺之士，怀仁抱义，含胆饮血，离其祸酷！心存倒戈，而力不能奋。今遣使持节荆州刺史都亭侯翼，高旗连云，组练映日。运孙吴之筹，按尚甫之略。莫不张胆咀铁，人思自奋。以此众战，其犹烈火之燔秋蓬，衡飚之埽落叶也。（《艺文类聚》五十八）


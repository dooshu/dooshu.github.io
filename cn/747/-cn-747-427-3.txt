○送王郎中赴蕲州序

大君当宁之七载也，日月会於降娄。有诏尚书仓部郎中王公，恭宽敏惠，出典于蕲。蕲之上有革车外赋，有牙幢华领，思与良二千石共理者，朝廷久之。亦既俞往，允兹佥属，曾未浃辰，抗手言迈。惜此别易，合宴公堂，期其出郊，于以送远。且观坐彼一方，困于无告，谁为禁暴？闻公知归。邦非人则不宁，政无从则奚措？今所往者，人安之哉！公之下车，曾是为念。以公之素范，不敢言利；因公之善价，无乃近名。唯名之崇，唯德是累。将善救物，ム公冀焉。然後导达其和，发萌以虑，化行无二，当借寇恂。理平第一，更徵黄霸，他日之会，宾寮有光。悠悠旆旌，滟滟春物，想青林之涨水，见黄石之平矶。佳兴未孤，前期犹邈。赋诗追饯者，翰林之故事，吾何然。


秋日集唐

其一


梧桐叶下黄金井，坐听微钟忆往年。
家在梦中何日到，南方归去再生天。

其二

鸳衾久别难为梦，燕子衔泥两度新。
此夜曲中闻折柳，侍儿堪感路傍人。

其三

新月犹悬双杵鸣，孤灯未灭梦难成。
丈夫飘荡今如此，一夕秋风白发生。

其四

芦花枫叶雨霏霏，梦里还家不当归。
此夜断肠人不见，寒灯落尽月斜晖。

其五

谁家捣练风凄凄，野水阴云尽向西。
日暮孤舟何处泊，一封书寄数行啼（时余内人舟泊临清界上。）。

其六

独在异乡为异客，塞鸿何事又南飞。
天阶夜色凉如水，愁听寒螀泪湿衣。

其七

长笛一声人倚楼，伤心不独为悲秋。
此情可待成追忆，不是征人亦泪流。

其八

思家步月清宵立，吹角当城片月孤。
闺中只是空相忆，寒到君边衣到无。


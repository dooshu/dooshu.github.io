○送何苌序

庐江何秀才，棹流千里，候余柴门，执弟子见师之礼，余竦然自愧，何德以堪之？意者贤大夫贾庐州待余异等，谈余过实，是以致。秀才神迈气专，文词有调，孤超忽，迥出秋江。若游公卿间，必成名。然赤光湛卢，拟物冰断，其发也在砺磨而已，用此申千里之报也。何氏之先比干，德通神明，受策阜昌，世为大官，有勋有德，追来孝，亦以祝秀才也。元老赵公，华忝畴年之欢。夫贵与尊议功论德，不究其涯。秀才将奉郡之命，宣方面之烈。我思古人，实获我心。


◇　通褒斜道行船漕对

抵蜀从故道，故道多阪，回远。今穿褒斜道，少阪，近四百里，而褒水通沔，斜水通渭，皆可以行船漕。漕从南阳上沔入褒，褒之绝水至斜间百馀里，以车转从斜下下渭。如此，汉中之谷可致，山东从沔无限，便於砥柱之漕。且褒斜材木竹箭之饶，拟於巴蜀。

（《史记·河渠书》：人有上书欲通褒斜道及漕事，下御史大夫张汤，汤问其事，因言。又见《汉书·沟洫志》。）




○论吕令琮毁骂江陵县令疏

臣见诸司杂报，韦长送状西院，分析监军下凌毁县令事。伏以州县侵屈，只合上闻。中外关连，须存旧制。韦长任膺廉使，体合精详。公事都不奏闻，私情擅为偷越。况事无巨细，不可将迎。县令官业有乖，便宜理罪。监军职司侵越，即合闻天。或以虑烦圣听，何不但申门下。今则首紊常典，理合纠绳。伏望陛下宣示宰臣，速加惩诫。


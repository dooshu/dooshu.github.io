分野统论第一百五十六

《易》曰：天垂象，圣人则之。又曰：仰以观乎天文，俯以察乎地理。此皆前圣人洞吉凶兴亡之道，然而天文、地理、兵象之要略，得不审而用之哉？行师之际，五星伏没、迟顺两曜、盈亏薄食、飞流示变、孛彗为妖，既知之矣，必审必详所居躔度焉。其躔度既详之矣，必审所管分野焉。苟如是，方可以精别灾异，顺其举动而已矣。今臣辄上据天文，下推地理，以别十二分野。外以观星辰之变，内以备山川之用，天地之间，灿然在目。其图其状，以示于来者焉。


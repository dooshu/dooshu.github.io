【采葛妇歌】

〖《吴越春秋》曰：越王句践归越。念复吴仇。苦身劳心。夜以接日。悬胆於户。出入尝之。乃使国中男女入山采葛。以作黄丝之布。吴王得葛布之献。乃增越之封。赐羽毛之饰机杖诸侯之服。越国大悦。采葛之妇伤越王用心之苦。乃作苦何之《诗》曰：〗

葛不连（《诗纪》云。一作延。）蔓棻（《御览》或作叶。）台台。我君心苦命更之。尝胆不苦甘如（《御览》作味若。事类赋同。）饴。令（《御览》或作今。事类赋作今。）我采葛以作丝。女工织兮不敢迟。弱於罗兮轻霏霏。号絺素兮将献之。越王悦兮忘罪除。吴王欢兮飞尺书。增封益地赐羽奇。机杖茵蓐诸侯仪。群臣拜舞天颜舒。我王何忧能不移。（○《吴越春秋》八作苦之诗。《诗纪前集》二。又《御览》五百七十一引饴、丝二韵。九百九十五引台、饴、丝三韵。又事类赋十一作若何之歌。引饴、丝二韵。）饥不遑食四体疲。（○《文选》二十曹植应召诗注引吴越记采葛妇人诗。○佚句。）


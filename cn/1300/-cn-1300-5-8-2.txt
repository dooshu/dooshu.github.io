天将富此翁

唐刘仁轨任给事中，为宰相李义府所恶，出为青州刺史。及代还，欲斥以罪，又坐清船覆没免官。其后百济叛，诏以白衣检校带方州刺史。仁轨谓人曰：“天将富贵此翁邪！”果削平辽海。白乐天有《自题酒库》一篇，云：“身更求何事，天将富此翁。此翁何处富，酒库不曾空。”注云：“刘仁轨诗：‘天将富此翁。’以一醉为富也。”然则唐史以此为仁轨之语，而不言其诗，为未审耳。


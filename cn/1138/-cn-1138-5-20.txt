送李长如工部擢关内道

秦地金汤壮，王家玉树清。
上卿司北斗，公子赋西京。
密勿纶扉重，风流水部名。
玄圭方锡帝，翠幰畀专征。
礼乐夔龙典，弓戈召虎铭。
搴帷朝问俗，缓带夜论兵。
华岳三峰月，樊川二月莺。
长鲸须筑观，细柳更开营。
辇路青丝控，关门紫气迎。
连镳叨奉引，把袂愧嘤鸣。
见雁怀燕市，歌骊惜渭城。
蒹葭之子什，缟纻古人情。
三辅霓旌远，中台鹤发明。
归朝应有诏，经术借玄成。


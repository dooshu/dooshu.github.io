本纪第十九 泰定帝


泰定皇帝讳也孙铁木儿，裕宗之孙，显宗甘麻剌长子也。母曰宣懿淑圣皇后，宏吉剌氏。世祖封显宗为晋王，出镇北边，统领太祖四大斡耳朵。至元十三年十月二十九日，生帝于北边。成宗大德六年，显宗卒，帝袭封晋王，仍镇北边。武宗至大三年九月，奏世祖以张铁木儿所献惠州金银铜冶赐臣，后输于有司，乞回赐，武宗许之。仁宗皇庆元年二月，赐南康路六万五千户为食邑。延祐元年四月，复谕帝以惠州金银铜冶归有司。七月，仍回赐于帝。壬午，命帝赈辽东饥民。英宗即位，部众饥，赐钞五千万。帝以田七千顷入官，请征其年租，以偿赐钞，其谨事朝廷如此。

至治三年八月辛酉，猎于秃剌河。御史大夫铁失遣其党斡罗思以逆谋来告曰：“我与哈散、也先铁木儿、失秃儿谋已定，事成立王为皇帝。”又命斡罗思以其事告内史倒剌沙，且言：“勿令旭迈杰知之。”于是帝命囚斡罗思，遣别列迷失等赴上都告变。未至，英宗驻跸南坡，铁失等弑英宗于行殿。诸王按梯不花及也先铁木儿等奉玺绶来迎。时中书平章政事张珪在京师，闻变，告留守魏王彻彻秃：“大统宜在晋王。”彻彻秃遣使至行在，劝进。

九月癸巳，帝即位于龙居河，大赦天下。知枢密院事淇阳王也先铁木儿为中书右丞相，诸王月鲁铁木儿袭封安西王。召前高丽王璋还京师。甲午，倒剌沙为中书平章政事，乃马台为中书右丞，铁失、马思忽并知枢密院事，孛罗为宣徽院使，旭迈杰为宣政院使。乙未，枢密院使哈散为御史大夫，内史善僧为中书左丞。丁酉，完泽知枢密院事，秃满同佥枢密院事。戊戌，撒的迷失知枢密院事，章台同知枢密院事。辛丑，马谋沙知枢密院事，失秃儿为大司农。

冬十月甲子，遣使至大都，以即位告天地、宗庙、社稷。诸王买奴进曰：“不讨逆贼，则陛下善名不著，天下后世何从而知非与闻其故乎？”帝然之。也先铁木儿、完泽、锁南、秃满等并伏诛于行在。旭迈杰为中书右丞相，陕西行省左丞相秃忽鲁、通政院使纽泽并为御史大夫，中书左丞速速为御史中丞。旭迈杰、纽泽至大都，铁失、失秃儿、赤斤铁木儿、脱火赤、章台等并伏诛。戊辰，召高昌王铁木儿补花至行在。移魏王阿木哥于大同。壬申，内史按答出为太师、知枢密院事。丙戌，江浙行省平章政事兀伯都剌为中书平章政事。八番顺元洞蛮及静江、大理诸路猺并叛。甲戌，直省舍人阿鲁沙等颁即位诏于高丽。

十一月己丑朔，车驾次于中都。辛丑，车驾至京师。丁未，御大明殿，受诸王百官朝贺。辛亥，御史中丞董守庸有罪免官。癸丑，遣使至曲阜以太牢祀孔子。丙辰，御史中丞速速有罪免官。丁巳，广东新会县民氾长弟作乱，副元帅乌马儿讨平之。

十二月己未，雪杨朵儿只、萧拜住、贺伯颜、观音保、锁咬儿哈的迷失及李谦亨、成珪、王毅、高昉、张志弼、普颜笃、卜颜忽里等冤，存者召用，死者赠恤有差。戊辰，请皇考妣尊谥于南郊，上皇考晋王尊谥曰光圣仁孝皇帝，庙号显宗，皇妣宏吉剌氏尊谥曰宣懿淑圣皇后。庚午，盗窃太庙仁宗金主、庄懿慈圣皇后金主。乙亥，铁木迭儿子锁南及其党月鲁、秃秃哈、速敦并伏诛。癸未，广西来安路总管岑世兴来献方物。流月鲁帖木儿于云南，按梯不花于海南，曲吕不花于奴儿干，孛罗及兀鲁思不花于高丽大青岛。乙酉，云南车里蛮入寇。丙戌，封诸王买奴为泰宁王，知枢密院事阔彻伯授开府仪同三司，前太师拜忽商议军国重事。丁亥，改元泰定，诏曰：“朕荷天鸿禧，嗣大历服，侧躬图治，夙夜祗畏。惟祖训是遵，乃明岁甲子，景运伊始，思与天下更始。稽诸典礼，逾年改元，可改明年为泰定元年。”免大都、兴和差税三年，八番、思、播、两广洞寨差税一年，江淮创科包银三年，四川、云南、甘肃秋粮三分，河南、陕西、辽阳丝钞三分。除虚增田税，免斡脱逋钱。赈恤云南、广海、八番等处戍军。求直言。赐高年帛。禁献山场、湖泊之利。定吏员出身者许至四品。是月，云南花角蛮入寇。平章政事倒剌沙为中书左丞相，知枢密院事马谋沙、御史大夫纽泽、宣政院使钦秃并加光禄大夫。

泰定元年春正月乙未，中书右丞乃马台为平章政事，中书左丞善僧为右丞。召江西行省平章政事也儿吉的至京师。己亥，以诛逆贼也先铁木儿等诏天下。壬寅，拜住子答儿麻失里为宗仁卫亲军都指挥使，撒里哈为左右卫阿速亲军都指挥使。丁未，岭北行省参知政事帖陈、礼部尚书忽都帖木儿使于诸王不赛因。戊申，八番生蛮韦光正等来降，岁输布二千五百匹。己酉，召怀宁王图帖木儿于琼州，魏王阿木哥于大同。甲寅，敕高丽王焘归国，还其王印。

二月壬申，请大行皇帝尊谥于南郊，上尊谥曰睿圣文孝皇帝，庙号英宗。甲戌，中书平章政事张珪、翰林学士承旨忽都鲁都儿迷失、翰林侍讲学士吴澄、集贤直学士邓文原，进讲《帝范》《资治通鉴》《大学衍义》《贞观政要》，以右丞相旭迈杰领之。诸王怯别、孛罗各遣使贡方物，高昌王帖木儿补化遣使献蒲陶酒。

三月丁亥朔，立詹事院，太傅朵、宣徽使秃满迭儿、桓国公拾得闾、太尉丑闾答剌罕并为太子詹事，中书参知政事王居仁罢为副詹事。同知宣政院事杨廷玉为中书参知政事。乙未，江西行省平章政事也儿吉的知枢密院事。戊戌，廷试进士，赐八剌、张益等八十四人及第、出身有差，会试下第者亦赐教官有差。庚子，中书平章政事钦察出为陕西御史大夫。四川行省平章政事囊家台兼宣政院使，讨西番参卜郎。癸卯，中书平章政事乃马台摄祭南郊，知枢密院事阔列伯摄祭太庙，告册立皇后及皇太子。丙午，立宏吉剌氏为皇后，皇子阿剌吉八为皇太子。己酉，皇子八的麻亦儿间卜嗣封晋王。湘宁王八剌失里出镇察罕脑儿。知枢密院事也儿吉的出为云南行省右丞相。癸丑，广西横州猺寇永淳县。诸王不赛因遣使贡方物。

夏四月癸亥，上国语英宗庙号曰格坚皇帝。甲子，车驾幸上都。诸王宽彻不花、失剌、平章政事兀伯都剌，右丞善僧等居守。岭北行省左丞泼皮为中书左丞，江南行台中丞朵朵为中书参知政事，参知政事马剌罢为太史院使。诸王不赛因遣使贡方物。丁卯，封宪宗女孙买的为昌国大长公主。癸酉，太子詹事秃满迭儿为中书平章政事。庚辰，以灾异戒饬百官。辛巳，太庙新殿成。

五月壬辰，御史大夫秃忽鲁、纽泽以灾异屡见不能劾宰相徇私违法，自请罢黜。于是中书平章政事兀伯都剌、张珪，参知政事杨廷玉，中书右丞相旭迈杰，左丞相倒剌沙，先后皆引罪自劾，帝慰留之。戊戌，奉移列圣神主于太庙新殿。辛丑，循州猺寇长乐县。

六月乙卯朔，诸王阔阔木出镇畏兀儿部。戊午，云南蛮酋高兰等寇威楚州。丙寅，招谕西番参卜郎。广西叛蛮黄胜许、岑世兴乞遣其弟子朝贡，许之。己卯，诸王怯别等遣使贡驯豹、西马。诏：“疏决系囚，存恤军士，免天下和买杂役三年，皞户差税一年。内外官四品以下，率散官一等，三品递进一阶。仕瘴地身死者，有司资给归葬，仍著为令。”

秋七月丙戌，思州蛮酋杨大车、酉阳州蛮酋冉世昌并叛。庚子，诸王伯颜帖木儿出镇阔连东部，阿剌忒纳失里出镇沙州。癸卯，罢闽、广等处采珠皞户为民，仍免差税一年。丁未，吏部尚书马合谋等颁即位诏于安南。戊申，定州屯河溢、山崩。广西庆远猺酋潘文绢等来降。

八月丙辰，有事于太庙。丁丑，车驾至自上都。癸未，招谕云南大、小车里蛮酋。秦州成纪山崩、水溢。

九月乙酉，封也速不坚为荆王。癸丑，岑世兴来献方物。

冬十月戊午，有事于太庙。庚申，高丽国遣使贺圣诞。己巳，云南车里蛮酋寒赛子尼而雁、构木子刁零降。壬申，安南世子陈日爌遣使贡方物。丁丑，云南王王禅改封梁王，其子帖木儿封云南王。封武宗皇子图帖木儿为怀王。

十一月癸巳，诸王不赛因藩臣出班授开府仪同三司，封翌国公。己亥，朮温台知枢密院事。己酉，免也里可温、答失蛮差役。

十二月癸丑朔，岑世兴遥授沿边溪洞军民安抚使致仕，其子志熟为上思州知州，仍各赐币帛。乙卯，云南猺阿吾等叛。庚申，同州地震。癸亥，盐官州海溢。丙寅，修显宗、英宗《实录》。乙亥，曲赦重囚三十八人。容米洞蛮田先什用等率九洞俱叛。

二年春正月乙未，敕后妃、诸王、驸马毋接星术之士，非天文官不得妄言祸福。戊戌，参卜郎降。辛丑，怀王图帖木儿出镇建康。甲辰，江浙行省平章政事脱欢答剌罕为行省右丞相。诸王怯别遣使贡方物。庚戌，诏群臣曰：“向者卓儿罕察苦鲁及山后皆地震，内郡大小民饥。朕自即位以来，惟太祖开创之艰，世祖混一之盛，期与民人共享安乐，灾沴之至，莫测其由。岂朕思虑有所不及而事或僭差，天故以此示警与？卿等其与诸司集议便民之事，自死罪始议定以闻。”闰月壬子朔，大赦天下，除江淮创科包银，免被灾地差税一年。戊辰，诸王忽塔梯迷失等来朝。己卯，阶州土番入寇，站八儿监藏叛于兀敦。颁族葬制，禁阴阳相地邪说。

二月甲申，祭先农。丁亥，平伐苗酋的娘来降。辛卯，爪哇国遣使贡方物。广西猺酋潘宝陷柳城县。己亥，封阿里迷失为和国公，张珪为蔡国公。中书右丞善僧为平章政事，中书左丞泼皮为右丞，御史大夫秃忽鲁加太保。是月，中书平章政事张珪致仕。

三月甲寅，禁捕天鹅。乙丑，车驾幸上都。乙亥，安南世子陈日爌遣使贡方物。

夏四月辛丑，寿宁公主加封皇姊大长公主。丁未，封后父火里兀察儿为威靖王。戊申，山东廉访使许师敬为中书左丞；中政使冯享为中书参知政事，仍兼中政使。

五月壬子，开南州阿都剌蛮酋引车里酋陶剌孟等寇陷朵剌等十四寨，木邦路蛮酋八庙等寇陷倒八汉寨。癸丑，龙牙门国来贡方物。辛未，通政院使察乃使于周王和世<*王束。癸酉，融州洞猺叛。丙子，檀州大水，平地深丈有五尺。

六月己卯朔，皇子小薛生。静江猺叛，广西宣慰司讨之。癸未，浔州平南县猺叛，达鲁花赤都坚、县尹姚泰亨死之。甲申，嘉王晃火帖木儿改封并王。丙申，敕御史台枢密院大臣勿领军卫。丁酉，静江猺及庆远猺并叛。息州民赵丑厕、郭普萨坐妖言弥勒佛当有天下，伏诛。辛丑，柳州猺叛。丁未，秦州山移。

秋七月戊申朔，大、小车里蛮来献驯象。甲寅，遣使赍玺书分谕猺蛮，镇康路蛮酋你囊、谋粘路蛮酋赛邱罗来降，木邦路蛮酋八庙既降复叛。丙辰，有事于太庙。播州蛮酋黎平爱等叛。癸亥，广西诸猺尽叛，左丞乞住、兵部尚书李大成等讨之，以诸王斡耳朵罕监其军。海北猺盘吉祥寇阳春县。庚午，亦剌马丹等至大理，普颜实立等至威楚招谕叛蛮。思州洞蛮杨银千等来献方物。封驸马孛罗帖木儿、知枢密院事火沙并为郡王。辛未，置河南行都水监，濒河州县并兼知河防事。壬申，敕太傅朵、太保秃忽鲁日至禁中集议国事。广西猺潘宝寇义宁、来宾诸县。

八月辛卯，云南白夷寇云龙州。

九月戊申朔，分天下为十八道，遣使分道宣抚。诏曰：

朕祇承洪业，夙夜维寅，凡所以图治者，悉遵祖宗成宪。曩屡诏中外百司，宣布德泽，蠲赋详刑，赈恤贫民，思与黎元共享有生之乐。尚虑有司未体朕意，庶政或阙，惠泽未洽，承宣者失于抚绥，司宪者怠于纠参，俾吾民重困，朕甚悯焉。今遣使宣抚，分行诸道，按问官吏不法，询民疾苦，审理冤滞，凡可以兴利除害，从宜举行。有罪者，四品以上停职申请，五品以下就便处决。其有政绩尤异，暨晦迹丘园，才堪辅治者，具以名闻。

湖广行省参知政事马合谋、河东宣慰使李处恭之两浙江东道，鹰坊使朵列秃、太史院使齐履谦之江西福建道，都功德使举林伯、荆湖宣慰使蒙弼之江南湖广道，礼部尚书李家奴、工部尚书朱蕡之河南江北道，同知枢密院事阿吉剌、御史中丞曹立之燕南山东道，太子詹事别帖木儿、宣徽院判韩让之河东陕西道，吏部尚书纳哈出、董讷之山北辽东道，陕西盐运使众家奴、中书断事官韩庭茂之云南，湖南宣慰使寒食、冀宁总管刘文之甘肃，山东宣慰使秃思帖木儿、陕西行省左丞廉惇之四川，翰林侍讲学士帖木儿不花、秘书郎吴秉道之京畿道。癸丑，车驾至自上都。乙卯，有事于太庙。丁丑，广西猺寇宾州。

冬十月戊寅朔，岑世兴寇上林州。癸未，中书左丞相倒剌沙罢为御史大夫。丁亥，有事于太庙。癸巳播州凯黎苗叛。丁酉，广西猺酋何童降。

十一月戊申，周王和世剌遣使献文豹。庚戌，以岁饥罢上都皇后营缮。己未，整饬台纲。庚申，日本船来互市。广西宣慰使获猺酋潘宝，其弟潘儿寇柳州，行省左丞乞住讨之。丙寅，倒剌沙复为中书左丞相，加开府仪同三司、录军国重事。是月，中书右丞相旭迈杰卒。

十二月戊寅，塔失帖木儿为中书右丞相。癸未，塔失帖木儿加开府仪同三司、上柱国、录军国重事，封蓟国公。甲午，召张珪于保定。丁酉，加纽泽知枢密院事，与马诛沙并开府仪同三司。乞住等败猺贼于广西。元山路蛮酋普山叛。

三年春正月丙午朔，高丽国遣使贡方物并贺正旦。播州蛮酋黎平爱等来降。戊申，元江路蛮酋普奴叛。诸王薛彻秃、晃火帖木儿来朝。壬子，封宽彻不花为威顺王，镇湖广；泰宁王买奴改封宣靖王，镇益都。诸王不赛因遣使来献马。翰林学士吴澄谢病归。癸亥，知枢密院事撒忒迷失出为岭北行省平章政事。戊辰，缅王答里也伯以国乱来乞师并献方物。安南国入寇陷思明州。

二月壬午，广西全茗州猺酋许文杰叛，茗盈州知州李德卿等死之。中书平章政事乃马台知枢密院事。甲戌，爪哇国来贡方物。庚子，通政院使察乃为中书平章政事。甲辰，车驾幸上都。诸王也忒古不花，平章政事兀伯都剌、察乃、善僧，左丞许师敬，参知政事朵朵居守。

三月乙巳朔，帝以不雨自责，命审录重囚，分祷岳渎名山大川及京师寺观。癸丑，八番岩霞洞蛮来降。丁巳，诸王失剌出镇北边。戊午，诏安抚缅国，赐其王金币。丙寅，翰林学士承旨阿怜帖木儿、许师敬等译《帝训》成，赐名《皇图大训》，授皇太子读之。辛未，泉州民阮凤子作乱，军民官坐失讨降黜有差。

夏四月壬寅，容米洞蛮寇长阳县。

五月甲辰朔，诸王怯别遣使献文豹。乙巳，罢福建岁贡蔗餳。禁西僧驰驿扰民。甲寅，八百媳妇酋招南通遣其子来献方物。丁卯，招谕岑世兴。庚午，永明县五洞猺、河西加木笼四部番夷俱来降。

六月癸酉朔，四川行省平章政事秃哈帖木儿请终母丧，许之。癸未，播州蛮酋黎平爱复叛，合蛮酋谢乌穷入寇，招抚使杨燕里不花谕平爱出降，乌穷不从。己亥，纳皇姊寿宁公主女撒答八剌为皇后。道州猺叛。

秋七月甲辰，车驾发上都，禁车驼践民田禾。丙午，有事于太庙。丁未，绍庆蛮酋冉世昌叛。辛亥，封阿都赤为绥宁王。乙卯，翰林侍讲学士阿鲁威、直学士斡赤译《世祖圣训》，以备经筵进讲。戊午，诸王不赛因遣使献驼马。八百媳妇蛮来献方物。己巳，郑州阳武县河决。

八月甲戌，平章政事兀伯都剌、右丞许师敬以灾异饥馑乞罢黜，不允。乙亥，知枢密院事乃马台简阅边兵。甲申，有事于太庙。宁远州洞蛮叛。丁亥，梁王王禅整饬斡耳朵思边事。丁酉，诸王不赛因遣使献玉及独峰驼。辛丑，车驾次中都，畋于汪兀察都之地。盐官州、扬州、崇明州同时海溢。

九月庚申，车驾至自上都。癸亥，赐大车里新附蛮酋七十五人裘帽靴袜。戊辰，斡赤等使于诸王怯别、月思别、不赛因。威楚路蛮酋哀培等来献方物。

冬十月甲戌，纽泽为右御史大夫。庚辰，有事于太庙。癸未，汴梁路河决。

十一月辛亥，诸王不赛因来献虎。癸卯，敕西僧以元日疏释重囚当释者，命宗正府审覆。辛亥，追复前中书平章政事李孟官。戊午，帖木儿不花袭封镇南王，镇扬州。辛酉，播州蛮宋王保来降。是月，崇明州海溢。

十二月丁丑，诸王月思别遣使献文豹。壬午，御史贾垕请祔武宗皇后于太庙，不报。庚寅，大赦天下。己亥，亳州河决。

四年春正月壬子，靖安王阔不花出镇陕西。庚申，盐官州海溢。甲子，武龙洞蛮寇武缘县。

二月辛未，祭先农。乙亥，营王也先帖木儿出镇北边。壬午，畋于漷州。诸王火沙、阿荣、达里俱出镇北边。戊子，衍圣公孔思晦进阶嘉议大夫。马思忽为云南行省平章政事，提调乌蒙屯田。庚寅，八百媳妇蛮来献方物。

三月辛丑，皇子允丹藏卜出镇北边。封那海赤为惠国公，商议内史府事。丙午，廷试进士阿察赤、李黼等八十五人，赐及第、出身有差。辛亥，诸王搠思班、不赛因等遣使献文豹及佩刀、珠宝。辛酉，太傅朵为太师，太保秃忽鲁为太傅，也可札鲁忽赤伯答沙为太保。召翰林学士承旨张珪、集贤大学士廉恂、太子宾客王毅至都，悉复旧职。陕西行台中丞敬俨为集贤大学士，并商议中书省事。壬戌，车驾幸上都。阿散火者知枢密院事。丁卯，诸王不赛因遣使献文豹、狮子。

夏四月辛未，盗窃太庙武宗金主及祭器。大理庆甸蛮酋阿的叛。己卯，道州猺叛。癸巳，高州猺寇电白县，千户张恒死之。乙未，武备寺卿阿昔儿答剌罕为御史大夫。

五月辛丑，太尉丑驴卒。己未，占城国来贡方物。丁卯，元江路蛮酋普奴叛，德庆路猺降。

六月辛未，翰林侍讲学士阿鲁威、直学士燕赤进讲，命译《资治通鉴》以进。丁丑，左丞相倒剌沙等以灾异乞罢黜，不允。罢两都营缮工役。录各路系囚。甲申，广西花角蛮叛。乙未，绍庆路四洞蛮酋阿者等降。

秋七月己亥，八儿忽部酋晃忽来献方物。占城国来献驯象。甲辰，播州蛮酋谢乌穷来献方物。丙午，有事于太庙。戊午，八百媳妇酋招三斤降。乙丑，周王和世<*王束及诸王燕只哥等来贡方物。丙寅，籍僧、道有妻者为民。

八月庚辰，田州洞猺叛。癸巳，加谥武宗皇后宏吉剌氏曰宣慈懿圣皇后，英宗皇后亦乞烈氏曰庄静懿圣皇后，并升祔太庙。是月，崇明州海溢，汴梁路扶沟、兰阳二县河决，巩昌府山崩。

九月丙申朔，日有食之。甲寅，播州蛮酋宋王保来献方物。壬戌，脱欢赤等使于诸王怯别。

闰月己巳，车驾至自上都。壬申，大赦天下。广西两江猺叛。甲戌，有事于南郊。甲午，置蒙庆路宣慰司都元帅府。

冬十月丙申，有事于太庙。戊戌，诸王脱列帖木儿、哈儿蛮来献玉及蒲桃酒。己酉，治书侍御史王士熙为中书参知政事。癸丑，云南沙木寨蛮酋马愚等来朝。丁巳，御史中丞赵世延为中书右丞。安南国遣使贡方物。壬戌，开南州蛮酋阿只弄叛。

十一月庚午，召镇南王帖木儿不花赴上都。丙子，平乐府猺叛。

十二月甲辰，梧州猺叛。乙卯，爪哇国来献金文豹、白猴、白鹦鹉各一。己未，静江猺叛。右江蛮酋岑世忠来献方物。

致和元年春正月乙丑朔，高丽国遣使贺正旦并贡方物。甲戌，有事于太庙。丁丑，颁《农桑旧制》十四条于天下，仍诏有司察其勤惰。己卯，占城国来贡方物，且言为安南所侵，诏和解之。辛巳，静江猺寇灵川、临桂二县。戊子，诏护送爪哇国王札牙纳哥还其国。

二月乙卯，牙即国来献方物。庚申，改元致和。免河南自实田粮税一年，被灾州郡粮税一年，流民复业者差税三年。疑狱系三岁不决者咸释之。

三月甲戌，雅泲国来献方物。甲申，户部尚书李家奴祀海神于盐官州，造浮屠二百一十六，以厌海溢。戊子，车驾幸上都。己丑，云南蛮酋撒加布来献方物。

夏四月丙申，钦州猺黄焱等叛。己亥，塔失帖木儿、倒剌沙请蒙古、色目人效汉人丁忧者除名，从之。是月，崇明州大风，海溢。

五月丙寅，广西普宁路妖僧陈庆安作乱，僭号改元。己巳，八百媳妇蛮来献驯象。癸酉，大理怒江甸蛮酋阿哀钦叛。甲申，安南国遣使来贡方物。戊子，岭北行省平章政事塔失帖木儿为中书平章政事。

六月丙午，祀世祖神御殿。

秋七月己巳，遣中书平章政事买闾等至高丽，质问高丽王王焘夺沈王暠世子印事。庚午，帝崩于上都，年三十有六。葬起辇谷。

八月甲午，佥枢密院事燕帖木儿等反于大都，迎怀王图帖木儿于江陵。

九月，皇太子即皇帝位于上都，改元天顺。

冬十月辛丑，齐王月鲁帖木儿等以兵犯上都，左丞相倒剌沙奉皇帝宝出降，少帝不知所终。

史臣曰：孔子称“叔孙昭子之不劳”，泰定帝讨铁失等弑君之罪，虽叔孙昭子何以尚之？文宗篡立，欲厌天下之人心，诬蔑之辞无所不至。惜乎！后世之君子不引孔子之言，以论定其事也。




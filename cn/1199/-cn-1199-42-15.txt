陳斐

酒泉郡每太守到官。無幾輒死。後有渤海陳斐。見授此郡。憂愁不樂。將行。卜吉凶。卜者曰。遠諸侯。放伯裘。能解此。則無憂。斐不解此語。卜者曰。君去。自當解之。斐旣到官。侍醫有張侯。直醫有王侯。卒有史侯董侯。斐心悟曰。此謂諸侯。乃遠之。卽臥思放伯裘之義。不知何謂。夜半後。有物來斐被上。便以被冒取之。物跳踉訇訇作聲。外人聞。持火入。欲殺之。鬼乃言曰。我實無惡意。但府君能赦我。當深報君耳。斐曰。汝為何物。而忽干犯太守。魅曰。我本千年狐也。今字伯裘有年矣。若府君有急難。若呼我字。當自解。斐乃喜曰。眞放伯裘之義也。卽便放之。忽然有光赤如電。從戶出。明日夜。有擊戶者。斐曰誰。曰伯裘也。曰來何為。曰白事。北界有賊也。斐驗之。果然。每事先以語斐。無毫髮之差。而咸曰聖府君。月餘。主簿李音。私通斐侍婢。旣而懼為伯裘所白。遂與諸侯謀殺斐。伺旁無人。便使諸侯持杖入。欲格殺之。斐惶怖。卽呼伯裘來救我。卽有物如曳一疋絳。剨然作聲。音侯伏地失魂。乃縛取考訊之。皆服云。斐未到官。音已懼失禮。與諸侯謀殺斐。會諸侯見斥。事不成。斐卽殺音等。伯裘乃謝斐曰。未及白音姦情。乃為府君所召。雖効微力。猶用慙惶。後月餘。與斐辭曰。今後當上天。不得復與府君相往來也。遂去不見。


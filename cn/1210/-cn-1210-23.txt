雷州太守

罗茗香曰：道光九年在京师阅邸抄，有部选雷州知府某，行至高邮，遇雷震死，满洲人，礼部司员出身。因询之，礼部主事刘申甫丈据云：“此人系同僚，死晚矣。初选知府时，惟挈妻出都，而置瞽母于京师。托言资斧不足，俟到任即遣人迎养。且言所住屋已给房租三年，并有经折可向某钱店按月取钱数千，为养赡。其瞽母无如何，亦遂听之。乃去甫一月，而房东即来催租，某钱店亦不复发钱，始知房租仅给过一月，而钱店亦止存钱数千也。其母饥寒交迫，昼夜哭泣，此等逆子不死，尚有天理乎？”

及南旋过高邮，询之舟人，则知某尚有山西债客同行，至高邮湖，某令仆，商之舟子令挤债客于湖中，许酬以钱。舟子不可，某又商之水手，水手许之。

是晚，将下手而雷忽至，先提知府出舱击死，并烧其妇之身，仅未死。一舟惶恐，舟子始吐实以告山西客，山西客仰天焚券，并于淮安府雷神庙演醮三日，酬神而去。向闻雷击不孝事甚多，此则出于二千石，且所选适值雷州，是天诛早定，即无谋害债主之事，不击诸高邮，亦必击诸雷州也。按此事已载在三录，实即一事，而颠末微异，故两存之。













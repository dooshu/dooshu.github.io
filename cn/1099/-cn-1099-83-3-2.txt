○應詔封事疏 【 進賢】

伏覩今月初十日、五皷、有大星飛流、起西北亘東南光芒燭地。蜿蜒如龍蛇、人馬辟易、葢陽不能制陰之象也。臣竊惟　陛下即位以來、慷慨奮發恭儉勤勞擯斥宦官、黜遠左道、根究浮費。裁抑冗員、痛懲法王佛子、大放珍禽奇獸、凡天下之人、所欲而未得所患而未去者、以次罷行、幾無遺憾、宜其克享天心、而景星卿雲、昭回乎霄漢之表、今變異若此其故何哉臣反復思之、無乃陰之當消者未消。陽之當長者未長。而　陛下所以事天者。猶有所未至歟伏讀　明詔曰、天下大小衙門政務、如利所當興、弊所當革者、所在官員人等、指實條具以聞臣有以見　陛下知前日登極詔書、為奸臣所誤、阻塞言路、物論囂然、故復下此條以自解耳、夫不曰朕躬有過失。朝政有闕遺。而曰利所當興。弊所當革。不曰許諸人直言無隱。而曰所在官員人等指實條具以聞。　陛下之所以求言者已不廣矣然欲興天下之利。當求利之所以興欲革天下之弊。當求弊之所以革欲正天下之衙門當自大衙門始臣請遡流窮源、為　陛下陳之、惟　陛下虗心以聽夫內閣者。天下之大衙門也。利莫利於君子進。弊莫弊於小人不退。小人不退。欲弊之革也。不可得已。君子不進。欲利之興也。不可得巳。且如少師萬安持祿怙寵。殊無厭足。少保劉吉。附下罔上。漫無可否。太子少保尹直。挾詐懷奸。全無廉恥。世之所謂小人也。　陛下留之則君德必不能輔。朝政必不能修。紀綱必壞。風俗必偷。天下之賢。必有所觀望而不敢來。天下之邪。必有所盤結而不肯去。上弊社稷。下弊蒼生。此弊所當革者也。臣願　陛下諷之再辭以全其體。給之餘祿以飽其欲。放之田里以休其勞。則天下之弊。無不革矣。至如致仕尚書王恕。矢志忠勤。可任大事。尚書王竑。秉節剛勁。可寢大姦。都御史彭韶。學識醇正。可决大疑。世之所謂君子也。　陛下用之。則君德必為之開明。朝政必為之清肅。紀綱必振。風俗必淳。天下之賢。必拔茅而來。天下之邪。必望風而去。上利社稷。下利蒼生。此利所當興者也。臣願　陛下予之安車以優其禮。賜之手詔以重其行。置之左右以展其蘊則天下之利。無不興矣。然君子之所以不進。而小人之所以不退。豈無自哉大抵宦官之權重也漢元帝嘗任蕭望之周堪矣。一制於弘恭石顯。則不得以行其志。宋孝宗嘗任陳俊卿劉珙矣。一間於陳源甘昇。則不得以盡其才。李林甫牛仙客與高力士相為犄角。而玄宗之朝政不經。賈似道丁大全與董宋臣相為表裏。而理宗之國勢不振君子小人進退之機未嘗不在於此曹之盛衰也臣願陛下鑒其所既往。謹其所未來。大張英斷。總攬天綱凡所以待宦官者。一以　太祖高皇帝為法。凡所以任大臣者。一以　太宗文皇帝為法。則君子可進。小人可退。而天下之治出於一矣。

皇明經世文編卷之八十三終








◇巡行上表言刘真道等政绩

宰邑敷政，必以简惠成能，莅职阐治，务以利民著绩。故王奂见纪於前，叔卿流称於後。窃见钱塘令刘真道、馀杭令刘道锡，皆奉公恤民，恪勤匪懈，百姓称咏，讼诉希简。又翦荡凶非，屡能擒获。灾水之初，馀杭高堤崩溃，洪流迅激，势不可量，道锡躬先吏民，亲执板筑，塘既还立，县邑获全，经历诸县，访核名实，并为二邦之首最，治民之良宰。（《宋书·刘怀肃传》，元嘉十三年，东土饥，上遣扬州治中从事史沈演之巡行在所，演之上表。上嘉之，各赐谷千斛。）


痈疽灸法

夫痈则皮薄肿高，疽则皮浓肿坚。初发并宜灼艾，唯痈成则宜针，疽脓成则宜烙。若能审其名证，早早施治，仍用药以攻利其根，补托其里，不必告医，自料亦瘥。但世人忽之耳，医方所以冠痈疽于杂病之先者，知为大病也。世医失治疗之序，颠倒错乱，多致枉夭，良可叹息。故备集得效灸法，以贻学人，庶不致妄投也。

治初生痈疽发背，神效灸法，累试有验。江宁府紫极观，因掘得石碑载之。

凡人初觉发背，欲结未结，赤热肿痛，先以湿纸覆其上，立视候之，其纸先干处，即是结痈头也。取大蒜切成片，如当三钱浓薄，安其头上，用大艾炷灸之，三壮即换一蒜片，痛者灸至不痛，不痛灸至痛时方住。最要早觉早灸为上，一日二日，十灸十活；三日四日，六七活；五六日，三四活；过七日，则不可灸矣。若有十数头作一处生者，即用大蒜研成膏，作薄饼铺头上，聚艾于蒜饼上烧之，亦能活也。若背上初发赤肿，一片中间，有一片黄芪粟米头子，便用独头蒜切去两头，取中间半寸浓薄，正安于疮上，却用艾于蒜上灸十四壮，多至四十九壮。








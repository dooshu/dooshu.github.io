卷八之十七　更始韩夫人

汉更始韩夫人者﹐更始皇帝刘圣公之夫人也。佞谄邪媚﹐嗜酒无礼。初﹐王莽之末﹐更始以新市﹑平林﹑下江之众起﹐自立为更始将军﹐兵威日盛﹐遂自立为帝﹐以绍汉统。

及申屠建讨莽﹐首诣宛﹐更始视之曰﹕“不如此﹐当与霍光等。”韩夫人曰﹕“不如此﹐帝那得之﹖”其佞巧得更始意如此。更始既堕于政事﹐而韩夫人嗜酒淫色﹐日与更始醉饱沈湎﹐乃令侍中于帏幕之内诈为更始﹐与群臣语。群臣知非更始声﹐莫不怨恨。尚书奏事﹐韩夫人曰﹕“帝方对我饮乐﹐正用是时来奏事﹗”由是﹐网纪不摄﹐诸侯离畔。赤眉入关不能制﹐乃将妻子﹐奉天子玺绶﹐降于赤眉﹐为赤眉所杀。诗曰﹕“彼昏不知﹐一醉日富。”其更始于韩夫人之谓也。


和《红豆词》


年年八夕天孙别，银河耿耿人凄绝。凄绝牵衣话别离，纷纷别泪飘红血。飘潇红泪落人间，一时士女增愁颜。愁对阶前红豆树，临风摇曳色斓斑。摇曳斓斑逞风致，那知都是天孙泪。洒归情地化情根，从此情根寄情地。情根忽地萌情芽，延枝蔓叶开红花。红花结成红豆子，不生南国生儿家。儿家本有情人在，对此无端生感慨。彩笔写成红豆词，千回百读芳心碎。碎尽芳心太可怜，那得心同铁石坚。君不见，

牵牛织女遥相望，悲欢离合自年年。

兰史先生《红豆词》原唱，盖为银屏校书所作者也。一时海内骚人墨士，无论识与不识，多有和作。仆时客海上，于先生为神交，因作此章和之，邮达典签，藉博一粲。先生不以为不文，以素笺来嘱书一过，将付装池，久未应命。庚子秋九，以事返粤，道出香江，得图良晤。先生复伸前嘱，草此塞责，殊不值方家一哂也。南海吴沃尧趼人氏并识。






○叔氏墓志铭

元和九年岁直甲午正月十九日丁卯，浙东道观察判官将仕郎试大理评事摄监察御史李翱，奉其叔氏之丧葬於兹。叔氏讳术，生子曰王老，远在京师，翱实主其事。铭曰：

翱生始言，叔氏弃殁。爰殡於野，年周四甲。岂无诸亲，生故或迫。亦有息子，旅宦京国。邱坟孰封，松贾未列。殡宇零毁，狐狸所穴。中夜远思，酸凄心骨。是以乞假公府，言来筮宅。追念延陵，丧子嬴博。葬不归吴，於礼其合。唯叔平生，游居是邑。夭谢於此，灵幽其托。女侄之西，仲兄之北。冥昭何异，可用居息。孰为故乡，乃树松柏。


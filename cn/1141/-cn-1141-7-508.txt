追送陆义山编修假归平湖

岁晏怀中林，首春命归棹。
装发重踟蹰，郁纡眷同好。
松阴雪未消，花坞梅初耀。
东望湖光开，阳崖试投钓。
水树蔼因依，猿鸟群叫啸。
散带何从容，无营谢竞躁。
閒居理旧业，开襟还一笑。
平原多藻思，茂林起丹诏。
累年分笔札，永夜烦编校。
顾此述作劳，难忘壑岩妙。
送子子不待，蒲帆北风峭。
亦有思乡客，同时忆云峤。



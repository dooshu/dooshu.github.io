谢召见疏


昨，该鸿胪寺少卿陈学曾等传奉圣谕，以臣父丧七七期满，召臣于初六日吉期入阁办事。今日，又蒙特差文书官孙斌宣臣入见于平台。

臣以“比者臣父不幸，仰荷圣恩赐吊赐赙。又遣官治葬，恤典殊常。臣于国家未有尺寸之功，叨此隆恩，感洞心膂”致词称谢。

伏奉上谕：“先生孝情已尽了。朕为社稷屈留先生，先生只想父皇付托的意思，成全始终才是大忠大孝。钦此。”臣仰聆玉音，悲感哽塞。伏奉皇上前后谕旨，委曲恳切，臣愚敢不仰体？又昔承先帝执手顾托，誓当以死图报，今日岂敢背违？但臣赋性愚直，凡事止知一心为国，不能曲徇人情，以致丛集怨雠，久妨贤路。今日若得早赐放归，不惟得尽父子微情，亦可保全晚节。

伏蒙上谕：“先生精忠为国的心，天地祖宗知道，圣母与朕心知道。那群奸小人乘机排挤的，自有祖宗的法度处治他，先生不必介怀。钦此。”又蒙谕：“今日好日子，先生可就阁办事。钦此。”随蒙颁赐银五十两，彩段四表里，与酒饭吃。仍命文书官孙斌送臣到阁。臣当于禁门叩谢两宫圣母恩赉，即遵旨赴阁办事讫。

念臣哀苦衷怀，难胜重任，摧残形状，有玷清班，揆诸情礼之宜，惟以纵归为当。乃蒙圣慈不加厌弃，曲赐慰留，起诸苫块之中，还畀丝纶之寄。释其苴杖，假以冠裳。预涓吉旦以传宣，特御内台而接晋。恩光下济，蔼然家人父子之亲；顾答频烦，宁止鱼水君臣之契。既服训辞之谆切，复蒙殊锡之骈蕃。至于圣念之懃惓，难以名言而颂述，臣于此际更复何辞！惟当益竭衷丹，矢坚精白。今虽暂援而止，靖共之念不敢少懈于斯须；傥终得请而归，衔结之忱尚欲勉图于异日。臣下情无任激切感戴之至。






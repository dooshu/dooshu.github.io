100　筆談誤引注詩


筆談云：「『彼徂矣岐，有夷之行』，朱浮傳作『彼岨者岐，有夷之行』。」今按後漢朱浮傳無此語。西南夷傳：「朱輔上疏曰：『詩云：「彼徂者岐，有夷之行。」』」注引韓詩薛君傳曰：「徂，往也。」蓋誤以朱輔爲朱浮，案：李黄集解引筆談而未正其誤。亦無「岨」字。

【元圻案】夢溪筆談十四謂：「書之闕誤，有可見於他書者，如詩『夭夭是椓』，後漢蔡邕傳作『夭夭是加』，與『速速方轂』爲對。又『彼徂矣岐』云云。」〇後漢書莋都夷傳：「益州刺史朱輔上疏曰：『臣聞詩云：「彼徂者岐，有夷之行。」傳曰：「岐道雖僻，而人不遠。」』」注：「韓詩薛君傳曰：『徂，往也。夷，易也。行，道也。彼百姓歸文王者，皆曰岐有易道，可往歸矣。易道，謂仁義之道而易行，故岐道險阻而人不難。』」〇「彼徂矣岐，有夷之行」，毛詩作「徂」。箋云：「後之往者，又以岐邦之君有佼易之道故也。」以「矣」字絶句。集傳「徂」作「岨」。朱子曰：「沈括云：後漢書西南夷傳作『彼岨者岐』。今按彼書『岨』但作『徂』，而引韓詩薛君章句，亦但訓爲『往』。獨『矣』正作『者』，如沈氏説。然其注末復云『岐雖阻僻』，則似又有『岨』意。韓子亦云『彼岐有岨』，疑或别有所據。故今從之，而定讀『岐』字絶句。」〇書録解題小説類：「夢溪筆談二十六卷，沈括存中撰。序云：『退居絶過從，所與談者惟筆硯而已。』」






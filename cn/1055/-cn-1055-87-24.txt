【回校理邵学士〈必〉启〈庆历五年冬〉】

伏审召试荣庭，升华儒馆。方思驰贺，遽辱飞笺。伏惟某人性禀生知，材惟秀出。学通今古，究明人事之始终；辞富典谟，焕发文章之雅颂。蔚然茂器，蔼著休声。惟上相之知人，务荐贤而报国。况此图书之府，素为俊彦之游。峻乃清资，岂止文翰之乐；兹焉养士，以取公辅之材。豪英既登，朝野共庆；顾兹沦谪，敢谓记存？已怀欣之诚，又积感铭之恳，患于涩讷，匪可殚陈。


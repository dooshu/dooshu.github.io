王编修衡一十首

【支硎山口占】

晓山烟重暮山开，石马三朝半绿苔。

扫得墓门清似水，梅花昨夜又飞来。

【花朝】

晴烟膏露若为容，踯躅香苞望晓红。

莫怨五更风色恶，开花原是落花风。

【计偕别长儒仲醇】

结旆萧萧事远游，沙湖潮上荻花秋。

征帆日落长江外，送客钟闻野渡头。

一夜弟兄吴市酒，几回风雪剡溪舟。

缁尘古道浑如许，珍重初衣问白鸥。

【与仲醇馆中夜话】

腰镰无赖剪秋蓬，孤馆寥寥夜色空。

忽报客来钟定后，共看心事月明中。

梦回书带飞蝴蝶，坐久经帘堕网虫。

种得芭蕉堪作纸，墨庄荒尽旧墙东。

【北上吕城阻坝别亲】

苏苏寒雨滴平川，共话行期笑屡迁。

宿草故含河畔色，新炊半见客中烟。

隔江鸿雁如兄弟，明月天涯是去年。

匹马夕阳缘底事，梅花零落野塘边。

【池上即事】

含情落叶已缤纷，深转歌喉齿未分。

桥上玉人真咫尺，箫声似隔数重云。

【大内莲花】

西山青落影娥池，仗外芙蓉入照时。

薄雨未消初日晕，晚风欲语向人枝。

六宫香粉流红腻，三殿浮凉湛绿漪。

的的夜舒人不见，集灵台畔露华知。

【寓极乐寺】

湾湾绿水带城阴，白日青莲双树林。

万叠云山千里梦，六时钟磬五更心。

寒灯贝叶翻香蠹，春日檐花坐语禽。

随意竹床葵菜好，经帘不卷画堂深。

【东坡作戒杀诗贻陈季常季常自后不复杀岐亭之人多化之有不食肉者适有感于吾里宴会之侈因和前韵得二诗示闲仲肯倡此戒于里中不也】

人饥慕粱肉，肉厌思茗汁。

径寸神明仓，蛲蛔争暖湿。

珍味纵可穷，饥饱要自得。

于我实腐余，于彼捐所急。

曲曲方塘边，扰扰牧鸡鸭。

时哉谨栖止，柳花作茵幂。

怜汝巢卵倾，忍使羽毛赤。

每来待曲宴，倒瓮浮大白。

渐为腰缓带，或遣头穿帻。

釜熟薪且劳，瓶饱汤已泣。

少损郇公厨，鼎笾未为缺。

淡然天人粮，请以羞主客。

一枕茶寮清，时时共来集。

饮酒不尽樽，啜肉不尽汁。

同生天地间，念此相呴湿。

每见肉食人，豆藿亦甘得。

臡牛挂脯林，无乃非其急。

窗前能谈鸡，栏傍自名鸭。

性命嗟有制，俄尔膏鼎幂。

五虫毛领殊，共兹一腔赤。

蜣<虫良>纵高飞，曷思蠕中白。

强力相噬吞，何异虎而帻。

抚己胡功能，忍彼釜底泣。

吾欲食称事，稍补百行缺。

乞汝耕馌余，施我不速客。

愿同雀鹆驯，欣然掌中集。


68　婦女有謚在春秋初


老泉謚論云：「婦人有謚，自周景王穆后始。」案：穆后見昭十五年傳。愚按魯惠公聲子已有謚，左傳首章正義曰：「謚法：不生其國曰聲。」在春秋之初。

【閻按】文姜亦不從夫謚。金仁山謂：「特謚爲文也，計必有秀慧之質、晨雊之才者。」

【方心醇云】哀姜、成風、敬嬴皆不從夫謚。文姜没於莊公時，以子謚母，恐未必如所云也。

【元圻案】四庫全書總目史部政書類：「謚法四卷，宋蘇洵撰。自周公謚法以後，歷代言謚者有劉熙、來奥、沈約、賀琛、王彦威、蘇冕、扈蒙之書，然皆雜糅附益，不爲典要。至洵奉詔編定六家謚法，乃取春秋廣謚及諸家之本，删訂考證，以成是書。後鄭樵通志謚略大都因此書而增補之。」〇謚論又曰：「匹夫有謚，自東漢之隱者始。宦官有謚，自東漢之孫程始。蠻夷有謚，自東漢之莎車始。」〇路史論謚法曰：「夫婦人之典，周三后其著者也，而穆王之盛姬，亦有哀淑人之謚，見於穆天子傳。匹夫之典，夷、齊其著者也，而齊之黔婁，已謚曰康，見於高士傳，其來久矣。」






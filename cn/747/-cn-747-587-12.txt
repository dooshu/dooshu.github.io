○南岳般舟和尚第二碑（并序）

佛法至于衡山及津大师，始修起律教。由其坛场而出者，为得正法。其大弟子曰日悟和尚，尽得师之道，次补其处，为浮图者宗。世家于零陵，蒋姓也。和尚心大而行密，体卑而道尊。以为由定发慧，必用毗尼为之室宇，遂执业于东林恩大师，究观秘义，乃归传教。不视文字，悬判深微。登坛莅事，度比丘众，凡岁千人者三十有七，而道不。以为去凡即圣，必以三昧为之轨道，遂服勤于紫霄远大师。修明要奥，得以观佛，浩入性海，洞开真源。道场专精，长跪右绕，不衡不倚，凡七日者百有二十，而志不衰。

初，开元中诏定制度，师乃居本郡龙兴寺。肃宗制天下名山，置大德七人，兹岳尤重，推择居首。师乃即崇岭，是作精室。辟林莽，刳岩峦，殿舍宏大，廊庑修直，不命而献力，不祈而荐货。凡南方人颛念佛三昧者，必由于是，命曰般舟台焉。和尚生十三年而始出家，又九年而受具戒，又十年而处坛场，又三十七年而当贞元二十年正月十七日，化于兹室。

呜呼！无德而修，故念为实相；不取于法，故律为大乘。坏衣不饰，揣食不味。覆荐服役，凡出于生物者，摈而勿用，不自知其慈；摄取调御，凡归于正真者，动而成群，不自知其教。万行方厉，一性恒如，寂用之涯，不可得也。有弟子曰景秀，嗣居法会。欲广其师之德，延于罔极。故申明陈辞，俾刊之兹碑。铭曰：像教南被，及津而尊。威仪有严，载辟其门。吾师是嗣，增道源。度众逾广，大明群昏。乃兴毗尼，微密是论。八万总结，彰于一言。声闻熙熙，遐迩来奔。如木既拔，有植其根。乃法般舟，奥妙斯存。百亿冥会，观于化元。同道祁祁，功庸以敦。如水斯壅，流之无垠。帝求人师，登我先觉。赫矣明命，表兹灵岳。于彼南阜，斋宫爰作。负揭致货，时靡要约。袒奋程力，不呼而诺。是刈是凿，既涂既斫。层构孔硕，以延后学。出不牛马，服不絮帛。匪安其躬，亦菲其食。勤而不劳，在用恒寂。纵而不傲，在舍恒得。洪融混合，孰究其迹？懿兹遗光，式是嘉则。容貌往矣，轨仪无极。其徒追思，赓荐兹石。


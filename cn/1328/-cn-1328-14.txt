复苏


择一空敞之地为市场，四乡之人，定日麇集其间，互为交易，北人谓之“集”，粤中谓之“圩”。赴其地者，北人谓之“赶集”，粤中谓之“趁圩”。盖古者日中为市之遗意也。

广东兴宁县某市场，一日趁圩者既散，独遗一人，僵坐弗动，抚之，冰矣；察之，则服鸦片自尽者也。有识之者，言此人家在二十里外某村中。遂鸣诸里正，一面使人飞报其家。及其家人驰至，日已昏矣，审视为自尽，亦无他言。顾家贫甚，仓卒无以为殓。乞诸善堂，得薄槥。草草殓已，即觅土工，瘗于就近之义地。会天将雨，家人不及临穴，夤夜驰归。

越十余日，为俗称“回殃”之期。家人方哭奠，其人忽自外归。家人大惊，狂窜入室，急闭户，隔户诉之曰：“家贫，不能丰殓，知无以对君，然请念骨肉情，毋为祟。”且哭且诉，惊惧齿震，不能成声。其人自户外言曰：“若辈毋惧，吾未死也。且辟户，吾将以情告若。”家人以鬼之能为人言也，惧欲死，号佛呼救。其人请辟门益力，而户内人惧益甚，拒益坚，相持良久。邻人闻声来，见之，亦惊惧却走。有勇者入，叩其故。其人自诉曰：“吾初本服鸦片求死，瞑然无知。及夜半，觉有秽水入腹，味大恶，狂吐而醒。扪四壁，自知已在棺内。默念：‘不毒死，将复闷死矣。’腾足以起，棺划然辟。抚摩觉甚薄，知为施榇。而泥水满中，自顾亦淋漓尽致。顿悟顷之入腹者，即此泥水也。竭蹶以起，遍体沾湿。自念：‘以穷迫，故求死。今乃复活，无面目见人。’四顾审视，知为义地。忆三里外某寺僧，向所稔识，不如且往依之，或求剃度，遂蹒跚往。住十许日，僧苦劝之归云。”家人隔户闻之，疑惧始解，辟户相见。

逾日，访诸市场土工。土工见之亦惊，乃曰：“往日瘗君，甫成穴，舁棺其中，未及覆土，而雨大至，遂相率奔归，拟明日竟其事。及晨而往，则棺辟而尸杳，吾侪以为尸变耳。然事近怪异，一惊扬，则官府莅验，从此多事矣。遂仍覆棺盖而掩之。至今栗栗，不敢夜行，恐尸为祟。固不虞君之得庆更生也。”至义地，发其土，空槥俨然。

土人遂相传以泥浆水救服鸦片者，为无上妙药。试之，辄得吐而愈云。






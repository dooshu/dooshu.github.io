汉王高煦一十首

【拟古诗（六首。永乐五年）】

三五肇人极，圣道何巍巍。

夏殷逮成周，文风渐弘开。

吕政绝天纪，残苛恣雄猜。

万姓坐涂炭，六籍成寒灰。

自谓世无敌，沙丘忽崩摧。

阿房乐未央，长城空怨堆。

人文至今存，狂秦安在哉？

千古骊山下，秽德衔余哀。

武皇藉文景，民殷仓粟陈。

不守清净化，开边政多门。

四方屡游幸，万里行三军。

有子不自保，哀哉真少恩。

外虚仁义名，奈兹多欲身。

神仙在何处，茂陵今几春。

自古寺人职，司阍供洒扫。

秦汉始挠政，国本亦枯槁。

唐初任犹轻，高贵在天宝。

沦胥宣懿间，神器由颠倒。

门生诋天子，尊重压元老。

社稷遂已墟，群阉那自保。

全忠不堪忿，歼殒何草草。

嗟哉太宗业，家奴坏王道。

后世宜鉴之，虑患防须早。

道君莅天位，聪明迈前人。

绍述溺新法，弃彼艺祖仁。

昏荒事花石，艮岳排秋旻。

师相宠京贯，狂妄开燕云。

藩篱既已撤，狼虎俄成群。

吞噬至骨肉，和议尚纷纭。

父子徙沙漠，中原陷胡尘。

至今窃愤录，一览犹伤神。

磊落元始祖，英名出天然。

继统一海内，彬彬任才贤。

偃武重斯文，生民皆息肩。

从容颇中道，暗合如有传。

胡俗思改易，华风未能全。

文统与桑哥，相继专威权。

兹诚损盛德，诛殛断弗怜。

贻谋计亦疏，国运无百年。

顺帝饶巧思，良工弗能及。

奇后亵坤仪，储子骄相袭。

奸回屡登崇，弊政滋郡邑。

群雄遂蜂起，志士如龙螫。

脱脱力未展，扩廓兵方集。

信谗忌成功，九庙斯嶪岌。

不有昏政乖，那归皇祖急。

历数在圣明，万代洪基立。

【感兴（二首）】

东风拆群植，淡荡吹芳辰。

鸟鸣声已和，得气先于人。

况我圣明父，奉天弘至仁。

遂令六合里，万物皆生春。

朝回坐斋阁，怡然乐吾真。

诗章学古雅，琴调多清新。

缅怀古哲王，宝贤安国民。

予才虽未逮，有志当期伸。

疏泬带小雪，皎皎当前楹。

暗香袭罗幕，诗怀浩然清。

呵手写新句，异彼尘俗情。

追咏古帝王，得失相与评。

污青究心迹，丹铅分重轻。

知我及罪我，愧彼春秋名。

寒月照绮窗，冏冏为我明。

整襟重自警，凛冽如怀冰。

【怀仙歌赐周玄初】（永乐四年九月十九日。见周玄真《鹤林类集）

我怀蓬岛之仙人，骖驾朱凤骑紫麟。

瑶池清宴接谈笑，误落尘寰经几春。

青童昨夜传书至，中有琅函洞章字。

洞口桃花似旧时，门外孤松发新翠。

椷书欲报碧云远，薜叶女萝若在眼。

方平倘会蔡经家，为报扶桑水清浅。

【洞天秋望赐周玄初】

蓬莱宫阙涵清秋，羽客临风闲倚楼。

海天一碧湛杯水，尘埃九野分中州。

云里仙归鸣佩玉，紫凤琪园自栖宿。

遥瞻西极半林青，知是瑶池桃未熟。


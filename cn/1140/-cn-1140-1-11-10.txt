书于司直哀辞後

予友顾与治尝为言北平于司直先生闳览博物君子也好客倾海内卒以倦游死金陵名士会哭者数十人今世争传其帝京景物诸书而墓木已拱为之三叹既十许年见与治所书先生哀词情旨凄絶书法遒美盖其壮年笔也逝者奄忽与治墓木又将拱矣宜斯册之见宝于氏也嗣君慧男不忘父友且谋刻与治遗集嗟乎其斯为司直之子哉


◇听流民还本诏（十七年正月丁巳朔）

夫乐所自生，含识之常性，厚下安宅，驭世之通规。朕矜此庶氓，无忘待旦，亟弘生聚之略，每布宽恤之恩，而编户未滋，迁徙尚有，轻去故乡，岂其本志？资业殆阙，自返莫由，巢南之心，亦何能弭。今开元发岁，品物惟新，思俾黔黎，各安旧所，将使郡无旷土，邑靡游民，鸡犬相闻，桑柘交畛。凡天下之民，有流移他境，在天监十七年正月一日以前，开恩半岁，悉听还本，蠲课三年。其流寓过远者，量加程日。若有不乐还者，即使箸土籍为民，准旧课输。若流移之後，本乡无复居宅者，村司三老，及馀亲属，即为诣县，占请村内官地官宅，令相容受，使变本者还有所托。凡坐为市埭诸职、割盗衰灭、应被封籍者，其田宅车牛，是民生之具，不得悉以没入，皆优量分留，使得自止。其商贾富室，亦不得顿相兼并。遁叛之身，罪无轻重，并许首出，还复民伍。若有拘限，自还本役，并为条格，咸使知闻。（《梁书·武帝纪》中）


○权德舆守礼部尚书制

文昌六官，宗伯掌礼，选授之重，自昔攸难。非夫台衮之臣，分全於终始，缙绅之义。素洽於群伦，则无以允是优崇，膺兹名物，正议大夫守礼部尚书同中书门下平章事上柱国扶风郡开国公权德舆，奥学雄词，虚襟旷度，禀中和之气，宏信厚之规。夙彰厥猷，历践清贯，乃者徊翔省阁，祗服大僚，咸推镇俗之风，遂致济川之望。朕永惟理本，宵旰在怀，尝期献纳之功，深属弼谐之任。爰徵佥论，俾列鼎司，勤劳亟涉於岁时，谦挹每形於造次。是用委春卿之职，辍枢务之殷，任事呈能，庶先会府。帅属而理，汝往钦哉！可守礼部尚书。


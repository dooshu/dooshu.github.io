【赠丁仪王粲诗】

〖《文选》李善注曰：集云答丁敬礼王仲宣。翼字敬礼。今云仪。误也。〗

从军度函（李善本《文选》作亟。）谷。驱（《御览》作驰。）马过西京。山岑（六臣本《文选》注云。五臣作峰。）高无极。泾渭扬浊清。壮哉帝王居。佳丽殊百城。员阙出浮云。承露概泰清。皇佐扬天惠。四海无交兵。权家虽爱胜。全国为令名。君子在末位。不能歌德声。丁生怨在朝。王子欢自营。欢怨非贞则。中和诚可经。（○《文选》二十四。本集五。《诗纪》十四。又《御览》三百二十八作曹植诗。引京一韵。）


答宪长周友山讲学


辱华翰，领悉。吾所恶者，恶紫之夺朱也，莠之乱苗也，郑声之乱雅也，作伪之乱学也。夫学，乃吾人本分内事，不可须臾离者。言喜道学者，妄也；言不喜者，亦妄也。于中横计去取，言不宜有不喜道学者之名，又妄之妄也。“以指喻指之非指，不若以非指喻指之非指也；以马喻马之非马，不若以非马喻马之非马也。”言不宜不喜道学之为学，不若离是非、绝取舍，而直认本真之为学也。孔子自言，人不如己之好学，三千之徒，日闻其论说，而独以好学归之颜子。今不榖亦妄自称曰：“凡今之人，不如正之实好学者矣。”承教，敢直吐其愚，幸惟鉴亮。






○授蜀王佶西川节度使制

自古圣帝明王，莫不封建子弟，锡以茅土，宠以圭符，俾藩屏王家，翰维天邑。朕每读《麟趾》识诗人之意，念犬牙知汉祖之心，眷乃坤维，实推奥壤。甲车雄盛，货殖殷繁，钤越巂则南诏惮严，键松维则西戎畏惧。是用授亲贤而统制，命良将以经邦，维彼远方，称兹公共。蜀王佶，宇量宏广，风神粹和，承颜於日域之中，禀训於大庭之内。弱不好弄，居无愠容，语言皆质於《诗》、《书》，造次不离於孝敬。蚁封占雨，嗣沛献之明规；象舰知斤，继苍舒之敏智。属者南蛮入冠，西蜀缠兵，疮痍生县道之间，荆棘繁师徒之役。虽英儒镇御，火即扑於燎原；而权道改张，瑟难遵於胶柱。由是假尔英略，光予翰垣，分玉叶之清阴，覆铜梁之重地，遥资算画，密受韬钤。必使万井欢声，三军怀德，致蕃夷之稽颡，革蛮貊之非心。将陟永图，在举长策，对扬休命，尔其敬之。可开府仪同三司兼成都尹剑南西道节度副大使知节度事管内观察处置统押近界诸蛮及西山八国云南安抚等使。


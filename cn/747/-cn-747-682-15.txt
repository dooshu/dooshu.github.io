○别志

僧孺见仙翁兄，深仰其为真人也。僧孺读史传，尝病仙者能上升，鄙见也斯不然。僧孺闻胡国西胡法，至其将殁之日，必大会族党州里，众其人，斋其食，人则飘飘而发地焉，数百里外而坠穷谷中。国中人咸谓曰化，予焉知非胡国之幻乎？今兄不离世间而离世间，浩荡乎嗜欲之境，蹂躏乎人情之囿，三事五侯，躬拥彗於门，获礼仙翁者为荣，不获礼为羞。况双眸炅然，红肤若花，迅骇无羁，竦步飘飘然。予安谓其非至人乎？昔昌黎韩公侍郎掌国子，裴、李二相府，皆命世之大贤，与兄文字，不曰“师”则曰“丈”。予又焉测兄之寿耶？嵇君著《养生》一篇，以中才用心养其性命，斯为胜矣，腥者吾食诸？稔者吾食诸？惫於我者食诸？又不测兄之元妙也。至於煮炼金石，妙至先觉，若指手掌，不为能事。贿利轩冕，故无不明於心。刘郎之骨，非凡目所测。太和三年秋九月，偶拜兄於夏口，眷予尘俗，授之元记，又约僧孺为道弟。所讶真步超遥，白云无系，要他日为拜会之资。僧孺抽毫以叙离恨，题文曰《别志》，且用契异时之语焉。


○进赐前後诏敕自陈表

臣德薄蝉翼，命轻鸿毛，累蒙国恩，猥厕朝列。会天地震荡，中原血战，臣北至灵武，觐先皇帝，乃举兵而南，大於岐阳。先帝忧勤宗社，托臣以家国，俾副陛下扫两京之妖寝。陛下雄图丕断，再造区宇，自後不以臣寡劣，委文武之二柄，外敷邦教，内调鼎饪，是以常许国家之死，实荷日月之明。臣本愚浅，言多底直，虑此招谤，上渎冕旒。陛下居高听卑，察臣不贰；皇天后土，察臣无私。伏以器忌满盈，日增兢惕，焉敢偷全，久妨贤路？自受恩塞下，制敌行间，东西十年，前後百战。天寒剑折，溅血г衣，野宿魂惊，饮冰伤骨。跋涉艰阻，出没死生，所仗惟天，以至今日。陛下曲垂惠奖，念及勤劳，贻臣诏书一千馀首。圣旨微婉，慰谕绸缪，彰微臣一时之功，成子孙万代之宝。自灵武、河北、河南、彭原、坊、河东、凤翔、两京、绛州，臣所经行，赐手诏敕书凡二十卷，昧死上进，庶烦听览。


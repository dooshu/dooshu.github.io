徐鹿卿


鹿卿字德夫，丰城人。生于乾道六年（1170）。嘉定十六年（1223）进士。淳祐九年（1249）卒，年八十。有徐清正公集。

水调歌头

快阁上绣使萧大著

廊庙补天手，夷夏想威名。上前张胆明目，倾倒汉公卿。二百年来章贡，前赵后萧相□，今古两豪英。四海望霖雨，可但总祥刑。

自儿时，文字里，已心倾。魁躔邈在霄汉，薄宦偶趋承。山见崆峒秀丽，水见玉虹清绝，犹愿见先生。寄语二三子，洙泗在江城。

酹江月

元夕上秘丞并引

判府秘丞郎中永嘉陈公镇横浦之明年，化洽政成，民无札瘥，岁无荒饥。冬既寒而雪，春方

交而雨。邦民德之，乃因民所欲而尊其知。正月之望，张灯公廨，以旁施于亭也，令民游观无

禁。前乎此也，阴云晻暧，连日不开。膏火既举，霾云扫青，万象轩豁。城之中边，士女阗

咽，以游以嬉，以歌以舞。穹壤之间，同一和

气，官民之际，同一至乐，穆乎休哉。属吏徐鹿

卿偶得周旋其间，思有以写父老之所欲言而不能

言者以为公寿。顾其词语浅薄，不足发越，乃杂取东坡先生上元诸诗括成酹江月一阕，与邦民共歌之

雪销平野，正云开天宇，灯辉花市。明灭吐吞无尽藏，巧鬥飞桥激水。铁马响冰，牙旗穿夜，箫鼓声歌沸。丰年欢笑，酿成千里和气。

相欢交□游嬉，卖薪买酒，歌舞升平里。记得前

年随玉辇，吹下天香扑鼻。璧月腾辉，仙球稳缒，归有传柑遗。来年此夜，通明仍许归侍。

水调歌头

饯提举陈秘丞

岭峤转和气，英荡挟新凉。登车揽辔慷慨，风采肃台纲。第一澄清官府，次第咨询民瘼，馀事到囷仓。谨勿养稂莠，莠盛稻苗伤。

金芝秀，蒲涧碧，荔枝香。此中风味不恶，暂借使星光。毋薄炎荒瘴海，曾著广平李勉，归去□平章。唤起昔贤梦，千载续遗芳。

贺新郎

钱郭府判趋朝

解组轻千里。趁朝来、风高气爽，波平如砥。试问馀恩深几许，江阔秋清无底。看两径、棠阴舞翠。明月归艎轻似叶，只梅花、香里诗千纸。端不愧，西江水。

谪仙才气兰亭字。更清姿雅度，修竹长松标致。官职几人曾此过，萱草春风谁似。任彩服、蹁跹娱戏。去此云霄真一握，算令公、勋业浑馀事。中书考，从今始。

减字木兰花

杜南安和昌仙词见示次韵酬之

狂吟江浦。不食人间烟火语。

韦曲名家。也试河阳一县花。

群仙推去。暂寄岭梅清绝处。

笑俯清溪。只有清风明月知。

又

再次韵

云横远浦。一段秋光烦著语。

月下谁家。丹桂迎风一两花。

双凫来去。不踏人间风日处。

才入云溪。问我来时总不知。

酹江月

贺提举陈秘丞除宪

薰风有意，还年年吹下，九天纶綍。庾岭高哉知几仞，不隔清名突兀。明月扁舟，图书之外，所载无南物。襄公往矣，辽辽直到今日。

南来北地开藩，甘棠好在，一夜春光入。父老欢迎相告语，依旧朱颜绿髮。四海无波，四江无讼，是先生清德。岭梅迎笑，和羹□□消息。

水调歌头

圆史宰受荐

五剡乃脱选，通籍入金闺。祖宗立法初意，正欲猎英奇。近世流风薄矣，强者立跻霄汉，弱者困尘泥。流水伯牙操，底处有钟期。

公为政，民不扰，吏无欺。春风桃李满县，当路几人知。五马宏开公道，一鹗首旌治最，迟乃速之基。不枉受人荐，更看荐人时。

又

寿林府判

别驾映旋轸，父老绕称觥。西风底事于役，造物岂无情。知道神生崧岳，大庾岭边和气，未足助欢声。小试活人手，详谳命公行。

赣滩石，青原雨，快阁晴。西江一带风物，尽把祝长生。福与此江无尽，寿与此江俱远，名与此江清。江水直到海，公亦上蓬瀛。

汉宫春

和冯宫教咏梅，依李汉老韵

庾岭梅花，到江空岁晚，始放南枝。岂徒冰雪蹊径，不受侵欺。孤高自负，尽炎凉、变态无期。便瘴雨、蛮烟如许，淡妆也不随时。

未肯移根上苑，且竹边院落，月下园篱。除却西湖句子，此后无诗。向□红紫，要十分、妩媚因谁。算只有、天怜清苦，纷纷蜂蝶争知。

又

重和

吏隐南昌，问盘根几世，长子孙枝。仙风道骨如此，信不吾欺。素姿倾国，□难昏、坐觉愆期。算好与、水仙作配，又还恨不同时。

岁晚寻盟有几，早兰辞湘浦，竹谢东篱。自向月中弄影，雪里评诗。角声吹动，这一天、清兴关谁。刚唤起、赤松孤竹，此心惟许君知。

满江红

饯林府判

斗大横江，旧曾著、周程夫子。谭道处，疏梅迎笑，双松延翠。百载高风勤景仰，数椽老屋重经始。更大书、留与后人看，公归矣。








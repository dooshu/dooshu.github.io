【除刘沆特授行工部尚书充观文殿大学士知应天府加食邑实封仍改赐功臣余如故制〈嘉元年十一月五日〉】

门下：罄一节以事君，中外之任无间；处大臣而有体，进退之礼必优。矧余辅弼之良，方赖股肱之寄。屡形恳避，嘉敦悫之弗移；宜峻宠章，示眷怀之特异。具官刘沆，质性刚鲠，姿材敏明。早以艺文，策俊科于异等；遂追髦彦，腾夷路以飞华。入必侍于清闲，出屡更于事任。翼翼是则，有声京邑之雄；岩岩具瞻，遂参廊庙之用。乃畴嘉绩，爰正台司。执毁誉不回之心，笃于自信；勤夙夜匪懈之志，久而益劳。顾方厚于倚毗，乃遽思于退让。宴见之际，有言而必诚；封章之来，虽却而复至。察其所守，实亦重违。惟兹秘殿之严，眷乃留都之重，既增美秩，仍益真封。宠我迩臣，斯为异数，虽如汝志，尚柬予衷。於戏！秉国之钧，居则坐而论道；为时旧老，往则殿于大邦。是惟出处之荣，勉服便蕃之命。可特授行工部尚书，充观文殿大学士，知应天府，加食邑一千户，食实封四百户，仍改赐推诚保德崇仁忠亮功臣，散官、勋封如故。主者施行。〈替钱明逸。〉


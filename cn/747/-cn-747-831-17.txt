○授前兵部侍郎薛昭纬御史中丞制

敕。国家之设公器也，君将揭而与之者，必问於朝，皆曰可与则徇公。况御史中丞，持天下所共之法，等乎庶尹，重有加焉。乃诏名卿，来承俊选。具官薛昭纬，吾阅元和遗事，嘉尔祖执宪之能。轨躅可寻，风声自在。美延後嗣，克奉贻谋。尔又历落开怀，精明照物。好让不惑，寡过自强。出典诰而理胜辞丰，第甲乙而以文兼行。且属多梗，使於列藩与诸侯，言系安危。事自肺肠而到社稷，激意气而诱公忠。选无虚褒，言有清论。皆入吾耳，尽知乃心。宜正衣冠，立为绳准。将分厥职，惟听兹言。夫太刚太柔，不折则废。作之可久，必在居中。尔当率寮属以讲求，振纲条而审固。与其就名而生事，未若审实以业官。勉思勤行，无害有益。可依前件。


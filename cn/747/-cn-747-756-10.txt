○第二文

牧为刺史，凡十六月，未尝为吏，不知吏道。黄境邻蔡，治出武夫，仅五十年，令行一切，後有文吏，未尽削除。伏腊节序，牲醪杂须，吏仅百辈，公取於民，里胥因缘，侵窃十倍，简料民费，半於公租，刺史知之，悉皆除去。乡正村长，强为之名，豪者尸之，得纵强取，三万户中，多五百人，刺史知之，亦悉除去。茧丝之租，两耗其二铢；税谷之赋，斗耗其一升，剌史知之，亦悉除去。吏顽者笞而出之，吏良者勉而进之，民物吏钱，交手於市。小大之狱，面尽其词，弃於市者，必守定令。人户非多，风俗不杂，刺史年少，事得躬亲，苴抉其根矣，苗去其莠矣，不侵不蠹，生活自如。公庭昼日，不闻人声，刺史虽愚，亦曰无过，纵使有过，力短不及，恕亦可也，杀亦可也。稚老孤穷，指苗燃鼎，将穗秀矣，忍令萎死，以绝民命？古先圣哲，一皆称天，举动行止，如天在旁。以为天道，仁即福之，恶即杀之，孤穷即怜之，无过即遂之。今旱已久，恐无秋成。谨具刺史之所为，下人之将绝，再告於神，神其如何？


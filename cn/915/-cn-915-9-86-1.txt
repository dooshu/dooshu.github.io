◇寒夜赋（《梁书·谢徵传》，子野尝为《寒夜直宿赋》以赠徵，徵为《感友赋》以酬之、盖《艺文类聚》删直宿二字，非别有一赋也。）

何四序之平分，处修冬而多虑。眷摇落兮遵尽，悲荏苒其云除。日腕晚而易潜，夜悠长而难曙，既而庭流皓月，阶被凝霜。风吹衣而懔懔，气空积而苍苍，袭重裘兮弗燠，炽朱火兮无光。门萧条而昼闭，夜寂寞兮无人。疏三迳以负汲，结二耦而为宾。（《艺文类聚》五。）


第二十七辟恶卦〔阳弱阴强兑泽正西〕：二上三中三下威德之象

象曰：众人爱我，辟除患祸。猛犬不噬，万事必果。

颜曰：凡事吉，得人助之。行人还，得财物，居家并吉。又曰：阴虽居上，非正位也。群阳弥盛，能除祸患，众皆爱之。此卦与前二卦皆以窃位而居，阳德不亏，修之乃吉。所忧无苦。

何曰：公侯方伯，必得良佐，娶妇必得贤妻。病者瘥，囚系得出，有人救之。战斗胜，孕生男。市贾有利。

陈曰：人道既盛，地道亦盛。如有威之可畏，辟除邪佞。上虽二阴，不能为害，故曰云云。

刘曰：谦光在上，众所爱也。群贤辅助，保无害也。

此课阴居上位，而不挟其势。群阳在下，刚正无邪，虽猛犬不噬，而反为我辟除患祸也。占事得众助，有成功也。

诗曰：一龙吐水正当春，草木沾濡尽发新；喜得老人亲语我。穷途从此始通津。


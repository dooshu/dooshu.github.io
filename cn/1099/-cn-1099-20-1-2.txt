○與本司右參議莫勛 【 交人歸化】

自交南陷後一時人物皆湮沒不復存錄惟黃公交藩集畧載其事如莫參議其一也

閣下炎陬一布衣。有志學古人。在陳黎十數年。不啻若盤泥之螭。栖棘之鳳也。天兵南下。海徼一清。閣下識順逆。知背向。執義旗。從義師。遂成區區之功。　聖天子一視同仁、見賢必用、于是得脫虎狼之口、大際風雲之會、交阯既平、置府州縣、總以布政司、閣下出裸跣之鄉。入都會之地。沐寵渥。授重寄。拜參而回。榮亦極矣。簡定再亂之日。棄冠履而弄戈矛者有之。執寮寀以賣蠻酋者有之。其如疾風之勁草。盤根之利器為有邪。為無邪。而閣下獨仗一叚義氣。一片赤心入而談禮樂。出而力招徠。諭民而民循。殺賊而賊敗。兵少卻力。猶能支身被創。志猶不屈。卒能收功古隴。著績轅門。此皆天人相協。忠孝所致也。亦豈偶然哉。他日由斯而見元戎。由元戎而達諸　天子。銘彜鼎。被絃歌。葢不汝釋也。今總戎諸公、大率軍馬、水陸並進破鹹子、下黃江、收盤灘數十萬之雕題、敗之于一旦、何其易也、莫雖向化本是士人黃公恐其一旦搖足故以大軍声慰勉之方今東哨雲屯、西通清化、中駐重兵、嚴號、令明賞罰、秣馬厲兵、招亡納叛、開不殺之門、行子民之惠、是以民望徯蘇、保抱携攜持、無遠弗屇、革舊染之污、布維新之政在此際也、不審閣下知之否乎。人回以此告報。其亦以此事為事。以此心為心。益盡忠赤以行所學。母自滿假以移雅操。勉旃勉旃。幸勿自畫。


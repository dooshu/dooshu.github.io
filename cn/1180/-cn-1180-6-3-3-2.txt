辛未会试程策二





问：王者与民信守者法耳。古今宜有一定之法。而孟轲、荀卿皆大儒也，一谓“法先王”，一谓“法后王”，何相左欤？我国家之法，鸿纤具备，于古鲜俪矣。然亦有在前代则为敝法，在熙朝则为善制者，岂行之固有道欤？虽然，至于今且敝矣，宜有更张否欤？或者谓“患不综核耳”。古今论综核者，莫如汉宣帝。然当其时，亦五日一视事矣，伪增籍者受赏矣。若此者可谓行法欤？“宣优于文”，岂为通论？而或者亟其叹服；抑宣美元，似知大体，而或者深刺其非。孰为当欤？夫综核则情伪有不可穷，更张则善制有不必变，诚不知所宜从也。愿熟计其便，著于篇。

法不可以轻变也，亦不可以苟因也。苟因，则承敝袭舛。有颓靡不振之虞，此不事事之过也；轻变，则厌故喜新，有更张无序之患，此太多事之过也。二者，法之所禁也，而且犯之，又何暇责其能行法哉！去二者之过，而一求诸实，法斯行矣。

执事发策，考荀、孟之异论，稽国家之旧章，审沿革之所宜，求综核之实效。愚尝伏而思之：夫法制无常，近民为要，古今异势，便俗为宜。孟子曰：“遵先王之法而过者，未之有也。”此欲法先王矣。荀卿曰：“略法先王，而足乱世术；不知法后王而一制度，是俗儒者也。”此欲法后王矣。两者互异，而荀为近焉。何也？法无古今，惟其时之所宜，与民之所安耳。时宜之，民安之，虽庸众之所建立，不可废也。戾于时，拂于民，虽圣哲之所创造，可无从也。后王之法，其民之耳而目之也久矣。久则有司之籍详，而众人之智熟，道之而易从，令之而易喻。故曰：法后王便也。

往代无论已。明兴，高皇帝神圣统天，经纬往制，博稽逖采，靡善弗登。若六卿仿夏，公、孤绍周，型汉祖之规模，宪唐宗之律令，仪有宋之家法，采胜国之历元，而随时制宜，因民立政。取之近代者十九，稽之往古者十一，又非徒然也。即如算商贾、置盐官，则桑、孔之遗意也。论停解、制年格，则崔亮之选除也。两税、三限，则杨炎之田赋也。保甲、户马、经义取士，则安石之新法也。诸如此类，未可悉数，固前代所谓“陋习敝政”也，而今皆用之，反以收富强之效，而建升平之业。故善用之，则庸众之法可使与圣哲同功，而况出于圣哲者乎！故善法后王者，莫如高皇帝矣。天府之所藏，掌故习之；所颁，有司守之。大小相维，鸿纤具备。自三代以来，法制之善，未有过于昭代者也。

然今甫二百余年耳。科条虽具，而美意渐荒；申令虽勤，而实效罔获。屯田兴矣，土旷犹故也；鹾政举矣，蜚挽犹故也。清勾数矣，乏伍犹故也。积粟课矣，空廪犹故也。岂法之敝而不可行哉？故议者谓宜有所更张，而后可以新天下之耳目者，愚窃以为不然也。夫高皇帝之始为法也，律令三易而后成，官制晚年而始定。一时名臣英佐，相与持筹而算之，其利害审矣。后虽有智巧，蔑以逾之矣。且以高皇帝之圣哲，犹俯循庸众之所为。乃以今之庸众，而欲易圣哲之所建，岂不悖乎！

车之不前也，马不力也。不策马而策车，何益？法之不行也，人不力也。不议人而议法，何益？下流壅则上溢，上源窒则下枯。决其壅，疏其窒，而法行矣。今之为法壅者，其病有四，愚请颂言而毋讳，可乎？夫天下之治，始乎严，常卒乎弛；　而人之情，始乎奋，常卒乎怠。今固已怠矣。干蛊之道，如塞漏舟。而今且泄泄然，以为毋扰耳。一令下，曰：“何烦苛也！”一事兴，曰：“何操切也！”相与务为无所事事之老成，而崇高夫坐啸画诺之惇大。以此求理，不亦难乎？此病在积习者，一也。天下之势，上常重而下常轻，则运之为易。今法之所行，常在乎卑寡；势之所阻，常在乎众强。下挟其众而威乎上，上恐见议而畏乎下，陵替之风渐成，指臂之势难使。此病在纪纲者，二也。夫多指乱视，多言乱德，言贵定也。今或一事未建，而论者盈庭；　一利未兴，而议者踵至。是以任事者多却顾之虞，而善宦者工遁藏之术。此病在议论者，三也。夫屡省考成，所以兴事也。故采其名，必稽其实；作于始，必考其终，则人无隐衷，而事可底绩。今一制之立，若曰“着为令矣”，曾不崇朝，而遽闻停罢；一令之施，若曰“布海内矣”，而畿辅之内，且格不行。利害不究其归，而赏罚莫必其后。此病在名实者，四也。四者之弊，熟于人之耳目，而入于人之心志，非一日矣。今不祛四者之弊，以决其壅，疏其窒，而欲法之行，虽日更制而月易令，何益乎？

夫汉宣帝，综核之主也。然考其当时所行，则固未常新一令，创一制；惟日取其祖宗之法，修饬而振举之，如曰：“汉家自有制度耳。”且其所任魏相，最为称上意者，亦未尝以己意有所论建，惟条奏汉家故事及名臣贾谊、晁错等言耳。当其时，虽五日一视事，而上下相维，无苟且之意。吏不奉宣诏书，则有责；上计簿徒具文，则有责；三公不察吏治，则有责。其所以振刷综理者，皆未尝少越于旧法之外。惟其实事求是，而不采虚聋；信赏必罚，而真伪无眩。是以当时吏称其职，民安其业，政事、文学、法理之士咸精其能，下至技巧工匠，后世鲜及。故崔实称其“优于孝文”，而仲长统极其叹服；荀悦论美元帝，而李德裕深以为非，良不诬矣。然则今之欲求治理者，又奚以纷纷多事为哉？高皇帝毕智竭虑，以定一代之制，非如汉祖之日不暇给也。列圣相承，创守一道，非有武帝之纷更中变也。百官承式，海内响风，非有许、史、霍氏之专制挠法也。成宪具存，旧章森列，明君贤臣，相与实图之而已。毋不事事，毋泰多事，祛积习以作颓靡，振纪纲以正风俗，省议论以定国是，核名实以行赏罚，则法行如流，而事功辐辏矣。若曰：“此汉事耳，吾且为唐、虞、为三代。”则荀卿所谓“俗儒”也。






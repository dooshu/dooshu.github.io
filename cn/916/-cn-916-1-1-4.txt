【南风歌】

〖《家语》曰：昔者舜弹五弦之琴。造南风之诗。其《诗》曰云云。《史记》乐《书》曰：舜弹五弦之琴。歌南风之诗。而天下治。南风之诗者。生长之音也。舜乐好之。乐与天地同意。得万国之□心。故天下治也。〗

南风之薰兮，可以解吾民（《初学记》、《白帖》作人。《御览》或同。）之愠兮，南风之时兮。可以阜吾民（《白帖》作人。《御览》或同。）之财兮。（上下两联《御览》或颠倒。○《家语》辨乐篇。《类聚》四十三。《白帖》一。《御览》五百七十一、五百九十二。诗记前集四作南风操。又尸子绰子篇、《初学记》一、《御览》九并引薰、愠二韵。○《史记》乐书又云。昔者舜作五弦之琴以歌南风。正义云。郑云曰：其辞未闻也。索隐云。此诗之辞出於尸子及《家语》。○逯案。《史记》已言歌南风之诗。冯衍显志赋又云咏南风之高声。步骘上疏亦言弹五弦之琴。咏南风之诗。俱证尸子以後。此诗传行已久。谓为王肃伪作。非是。）


○答翁東厓總制 【 山西總督】

三晉連被殘破、醜虜之患、一二百年所未有、葢有非常之患、而後求非常之材、有非常之材、而後立非常之功、公固其人也、僕窃聞之、古者將受命之日、則忘其家、臨桴鼓則忘其身、是閫外效忠之道則然、軍功爵賞皆决於外、不從中覆、是廟堂委任之道則然不然、則鋒鏑交於原野、而决策于廟堂、機會變於斯須、而制勝於九重、此自古豪傑之士、所以每患于掣肘而功之難成也、今閫外效忠之道、在公能自信之、而天下亦以此信公矣、不識廟堂之所以委任。其亦必有以異乎前時所謂總制者否也。聞前總制在邊。以請粮一事。不合於某閣老。遂不久而去。若爾則其所以專行者亦無幾矣。夫自古未有不得非常之人。而能立非常之功。亦未有不托之以不御之權。而能用非常之人者也。雖然、托之以不御之權。而或不能立非常之功。則其責固有在矣。公務盡其為之在我者而巳矣。前時為總制者其委任既然。至其自為。世廟時俺答歲歲入邊是時山西宣大總制每易得罪故畏之愈深而事不可為也又大率顧忌利害。畏縮首尾怵愓譏讒。日夜以保功名富貴為事。不肯以身蹈天下之難。而為苟利社稷。生死以之之計。是以逡廵歲月。至於喪其成功。而往往被罪以去葢其所以喪功者生於保功之計太重。而其所以被罪者生于畏罪之意太深公豪傑也。可則進不可則退。奚顧慮之有哉。僕又聞督府之任。不在於自用而在于用人且夫西北邊固多沉謀鷙悍之士矣。公廣詢而博咨之。使文武長材。盡在幕下。至於負暇故將。守墩老卒。苟有一長。亦得自劾。期於群策畢舉。此開府第一義也。宣大與三關地圖、敢求見寄為惠、往時邊關圖本、大率只是丹青一幅而巳、試之實用、直如畫餅、近見劉松石公陝西諸鎮圖、稍為精密、古之籌邊者。虜之所從入。與吾之所以制虜。皆可以按圖而坐籌之。是以守固而戰克。人皆言虜人來去如風雨。此亦未必盡然。且虜人非萬騎不能大舉。騎不可一日無水草。沙磧少水。而水草可飲食萬騎者尤為難得。虜人擁騎南下。須是覘得水草便利處。然後可入。其無水草處。故知守邊要地止有數處而當時擺邊之法為失算矣虜人亦不能以饑渴馬致千里也。是以邊城雖綿亘千萬里。虜人雖是風雨來去而其所從入大約可以先定其小小隘口。零騎可入處。雖不可數。而其大舉之路。大約不過數條而巳。禦虜者常患備多而力分。苟圖畫分明。可以必虜之所入與所不入。知虜所入與所不入。則備可以不多。而力可以不分。列屯築堡。駕梁按伏。省卻大半氣力矣。公在廣西時、僕嘗索藤峽圖於公、後聞屠漸山言公嘗寄我藤峽圖矣、竟不及領教、不知當時寄之誰也、近日所徵材官射士、遠及南國、此於名則美矣。但東南柔脆。且素未見虜。恐費衣粮。無益實事。不若以其費募土人之豪勇者。則一人遠戍之費。可得土丁兩三人。土丁能險阻。識虜情。得一人可當戍兵兩三人。韓退之與柳中丞書曰、徵兵滿萬。不若召募數千。此實語也。


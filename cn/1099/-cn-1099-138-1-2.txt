○擬處置鹽法事宜狀 【 塩法事宜】

古者聖王因山澤之產。制天下之用。廣効而博。利莫先於鹽是故鹽者利之宗而弊之藪也夫水遇下則流獸覿壙則走。人見利則趨。今鹽非商不售。商非召不集以故市井錐刀之子。舉得鼓舌與官府爭低昂。設一無賴子弟。攘臂賈眾。觀望搖撼。需滿而應。則輕重之柄。豈復在我哉。處必趨之地。持倒置之柄。於是土著者豪。群聚者盜。勢亢者奸。力寡者賊。日增月盛。而鹽之法壞矣。夫泰阿天下之利器也。倒其柄則易而不畏。此無他。勢逆也。今商賈之家。策肥而乘堅。衣文繡綺穀。其屋廬器用金銀文畫。其富與王侯埒也又畜聲樂伎妾。珍物援結。諸豪貴籍其蔭庇。今淮揚仕宦數大家。非有尺寸之階。甔石之儲。一旦累貲鉅百萬數至今猶然其力勢足以制大賈揣摩機識足以蔑禍而固福四方之賈有不出其門者亦寡矣夫天下之勢。譬之持衡然。此重則彼必輕。如此而欲官盡其利可得哉。董子有言。皇皇求仁義。常恐不能化民者。卿大夫之事也。皇皇求財利。常恐困乏者。庶人之事也。故曰伐?之家不畜牛羊。言與民爭利也。今縉紳縫掖率貴利賤義而務細小。往往詭託賈竪。販引占窩。逐汗辱之利。此時貴戚內寺多乞討塩引者韓忠定公在戶部深疾此事命司属議之而權家外屬輒相鼓扇挾制堅請固乞志在必獲駕帆張幟橫行江河。虎視狼貪。亡敢誰何。是舉其輕者而并弃之。此臣之所謂奸也。人情莫不欲富。彼聞尊官厚祿以爭相赴利。則率不顧死亡之禍以求自??絜之人亦難矣。人情莫不有義。亦莫不有欲。顧所道何如耳。道之以??絜尚慮汙。道之以汙。則亦奚所不至耶。今河東淮浙歲遣御史廵行。意在糾惡興滯。而新造之士。於法多不甚解。聰察多紛更恬靜多避嫌。及少諳頭緒。巳復代更矣。竊未見其可也。願選貞茂通明御史清鹽如清軍。三易歲乃代仍簡風憲重臣一人付便宜之權畧倣漢桑弘羊唐劉晏本朝周忱故事。令其綆墜剔蠹。濬源決流。一切不得阻撓運鹽使提舉等悉選補廉吏如此而利不興。國不足芻餉供億之費不給。未之有也。語曰智者不襲常。此之謂也

皇明經世文編卷之一百三十八終








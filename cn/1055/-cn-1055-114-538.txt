【唐缙云孔子庙记〈上元二年〉】

右《缙云孔子庙记》，李阳冰撰并书。孔子庙像之制，前史不载。开元八年，国子司业郭奏云“先圣孔宣父以先师颜子配，其像为立侍配享，宜坐。弟子十哲虽得列像，而不在配享之位。按《祠令》，何休、范宁等二十二贤犹蒙从祀，十哲请列享在何休等上”。于是诏十哲皆为坐像。据阳冰记云“换夫子之容貌，增侍立者九人”，盖独颜回配坐，而闵损等九人为立像矣。阳冰修庙在肃宗上元二年，其不用开元之诏，何也？〔嘉八年十二月十三日。〕


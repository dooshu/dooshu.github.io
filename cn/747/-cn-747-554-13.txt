○上贾滑州书

愈闻儒服者不敢用他术干进，又惟古执贽之礼，窃整顿旧所著文一十五章以为贽，而喻所以然之意于此，曰：丰山上有钟焉，人所不可至，霜既降，则铿然鸣，盖气之感，非自鸣也。愈年二十有三，读书学文十五年，言行不敢戾于古人，愚固泯泯，不能自计。周流四方，无所适归。伏惟阁下昭融古之典义，含和发英，作唐德元，简弃诡说，保任皇极，是宜小子刻心悚慕，又焉得不感而鸣哉！徒以献策阙下，方勤行役，且有负薪之疾，不得稽首轩阶，遂拜书家仆，待命于郑之逆旅。伏以小子之文，可见于十五章之内；小子之志，可见于此书。与之进，敢不勉；与之退，敢不从。进退之际，实惟阁下裁之。


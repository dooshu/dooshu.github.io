胡铨　和林和靖先生梅韵

感时湔泪几时乾，顾影伶俜独立难。

自恐节孤无与对，谁怜族冷不胜寒。

未应一世供愁断，长愿三更秉烛看。

雨过花边行更好，犹嫌子美借银鞍。

胡铨

胡铨　和林和靖先生梅韵

风亭小立梦初残，步步凌空对广寒。

照眼双明清可掬，闲情一味淡相看。

晓萦瑞雾黏初润，晴映高云暴未乾。

三嗅临风思无限，蕊宫遥夜酒初阑。

胡铨

胡铨　和林和靖先生梅韵

瘦吟幽玩有余妍，更向高人独乐园。

无垢未应经露沐，不缁甯信受尘昏。

春风自识明妃面，夜雨能清吏部魂。

插负胆瓶看更好，凛如明月荐雷樽。

胡铨

胡铨　和林和靖先生梅韵

一年佳处早梅时，钩引清风巧钓诗。

未分霜冷禁瘦朵，渐看春入奈愁枝。

晚尤奇特怜无伴，夜更分明不可私。

冷落更须凭酒暖，从今邹律未消吹。

胡铨

胡铨　和林和靖先生梅韵

纷纷红紫勿相猜，自古骚人酷嗜梅。

皂盖折花怜老杜，黄梅时雨忆方回。

一生耐冻天怜惜，满世趋炎我独来。

桃李争春身老大，急须吟醉莫停杯。

胡铨


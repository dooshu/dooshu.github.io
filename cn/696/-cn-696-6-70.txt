为宋子建悼亡


其一

吴中有令德，盛阀流徽音。
弱龄映隽士，婉娈媚国琛。
朝暾明嘉卉，譬彼兰蕙心。
室思既静好，相对澄素襟。
濯濯皎神姿，惠风展疏林。
率此瑶华佩，可以谐鸣琴。
方期永晖丽，女史持明箴。
何事厌尘栖，倏忽随青禽。
生平所御物，零落双南金。
君子顾之叹，神伤寄哀吟。






其二

哀吟亦何极，言序生平时。
沈冥不自达，固穷空尔为。
赖逢此令淑，黾勉相追随。
率礼展情敬，侧身效明规。
致令排俗士，中外无异辞。
赞辅比良友，岂云怀所私。
一朝谢岁寒，寝兴神交驰。
我感别鹤音，怆然自生悲。
遗芳有彤管，迁奄要大期。
无为怛化者，达人恒若斯。





○礦稅議 【 礦稅】

今天下所謂嗷嗷。礦稅兩事耳丁夫之僉派郡邑之包賠。驛遞之騷擾。參隨之橫索。土棍之挾詐。奸民之告訐。官府之繫逮。此皆因礦稅而起者也。今日之事。朝廷歛百萬之財猶凜凜不足而干失億兆之心巳自有餘顧其所得在近而所失在遠。利在目前。以為必然。而害在一年二年數十年之外。且以為未必然。當此時而有龍逄比干之心。濟以蘇秦張儀之口。有能移　上心者乎。固不能也。且當奈何。人臣逄時艱難。欲去不得。且當就目前事勢。量為調停。使無及于大亂。而可以待異日之覺悟。夫礦稅之大害。莫甚于中使之權重。中使何權之有。因內外爭而激　上怒則有權。挾　上怒以鉗制恐喝士大夫則有權。爭小則權小爭大則權大操之不急彼不肯降體以自結于其下。不肯傾橐中藏以乞哀憐于上。下所以為之謀者不深。上所以護之者不固。則士大夫之禍不重彼之勢不張與之鬪者固其交而張其勢者也今欲減其權。莫若稍杜其爭端。而欲杜其爭端。莫若分其事任。而無與有司混合而相涉。夫使人與鬼比肩而立于市其鬼彌害人人彌畏鬼若使人鬼不襍探則鬼之權滅矣今使貂璫以礦稅督責有司。儼然臨長之。有司盡奔走于其下。此鎮守之勢也。愚請勿靳惜其費而惜其權。若其有制。則其居不過倍于在京之監局。其行不過倍于進鮮進衣之使。若其無制則今日之敕使遂成他日之鎮守倘有可以明省小民之錢。而暗節中使之權者乎。此忠臣所以夙夜以圖者也。請以聞于　上曰。中外之爭。非　國家之福也。漢末中臣與外臣爭。外先受其禍而內繼之。唐亦繼之。今日中外諸臣有爭端矣。夫中官抽稅取礦。而使撫按調停之調停中臣不聽也則何若朝廷先為調停。而使之不爭乎。計惟有以礦付內臣而外無與焉以稅付外臣而內無與焉北直稅課以七萬。山東以六萬。舉此而天下可知也。額皆定矣。中臣取不加盈。外臣取不加減。則莫若以付之廵撫。法易行。事易集。類齊而後以付中臣上進。徵者不解。解者不徵。有司雖欲阻抗不可得。中臣即欲加有司以阻抗。亦不可得也。天下所為歸德歸怨于上者。習見則淺。驟見則深。蠲租賜賑。孰不為予。惟往歲中州之賑濟。民無不歸德者特使故也徵租歛稅。孰不為取。惟近歲之抽稅。民無不歸怨者亦特使故也若以屬之撫臣。撫臣得便宜從事。通融補輳。民不稱擾。見以為地方常有之官。行地方常有之事。此則利之歸內帑者不減而怨之歸朝廷者減矣礦在山。內臣採之。又使有司採之。採不得則派于人。夫派于地畝。有司不敢不聽。不聽則以阻撓罪之。惟開礦所得本自不多故欲派其額于民夫既曰官四民六。上下並享其利。民之趨利如水之赴壑則又何以派為計莫若環有礦之山三數里以予內臣。藉其民以為礦戶。原派夫百名者予百丁。不得舍近山之民。而抽取本縣之富戶以滋擾。如上林苑之菜戶。南海子之海戶。易州山廠之廠戶。明立疆界。無相偪奪。有司即欲阻撓而不可得。中官即欲以阻撓加有司而不可得也。夫稅有課不辦責在外臣礦有額不辦責在內臣如此則內外之爭。即不能盡無。視今日爭端則減矣。丁夫之僉派。郡邑之包賠。驛遞之騷擾。參隨之橫索。土棍之挾詐。奸民之告訐。官府之繫逮。皆可減十之七。而于內帑之入未有損也。朝廷取郡國山澤之利以實內帑。而留羣小騙詐需索之財以還民間。上不止開一面之網。下不止受一分之賜。此亦一時之計也。若萬世之計、則俟　皇上之自悟而自斷、威福不假于下、而恩德盡歸于上、以此關說、亦知其未必入也、倘可僥倖。十得一乎。或曰是說也。其尚出戴盈之下也。論治去其太甚。擇禍莫若稍輕、今有嚴姑于此、欲鴆其赤子、為之婦者、屢諫而不入也、怒益甚而死且益速、不得巳而薄其鴆、使須臾勿死以俟尊章之回心耳、愚之為是說、豈得巳哉、

皇明經世文編卷四百四十一終








【慷慨歌】

〖《诗纪》云。一作楚商歌。〗

〖孙叔敖碑曰：楚相孙君讳饶。字叔敖。临卒。将无棺椁。令其子曰：优孟曾许千金贷吾。孟。楚之乐长。与相君相善。虽言千金。实不负也。卒後数年。庄王置酒以为乐。优孟乃言孙君相楚之功。即慷慨商歌曲曰云云。涕泣数行。王心感动。即求其子而加封焉。〗

贪吏而可为而不可为。廉吏而可为而不可为。贪吏而不可为者。当时有污名。而可为者。子孙以家成。廉吏而可为者当时有清名。而不可为者。子孙困穷被褐而负（碑作卖。）薪。贪吏常苦富。廉吏常苦贫。独不见楚相孙叔敖。廉洁不受钱。（○《隶释》三。《风雅逸篇》六。《诗纪前集》二。○逯案。《隶释》所载孙叔敖碑，立於後汉延熹三年五月二十八日。）


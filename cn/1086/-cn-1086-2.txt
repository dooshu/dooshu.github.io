卷二

梁太祖长子友裕，郴王；〈开平三年十月追封。〉第二子友文，博王；〈开平元年五月九日册封。〉第三子友圭，郢王；〈开平元年五月九日封，至乾化二年六月三日篡位，伪改凤历元年。二月十七日，京城军乱，侍卫都将袁象先率兵入宫，友圭自杀。少帝即位，追削为庶人。〉第五子友璋，福王；〈开平元年五月九日封。〉第六子友雍，贺王；〈开平元年五月九日封。〉第七子友徽，建王；〈开平元年五月九日封。〉第八子友敬，康王。〈乾化三年三月十二日封。〉

后唐太祖第二子存美，邕王；第三子存霸，永王；第四子存礼，薛王；第五子存渥，申王；第六子存乂，睦王；第七子存确，通王；第八子存纪，雅王。〈并同光三年闰十二月封。〉

庄宗长子继岌，魏王；〈同光元年四月，中书门下奏：“皇子准故事合带宫使，请以继岌为兴圣宫使。”从之。至三年九月二十三日，封为魏王。继潼、继蟾、继嵩、继峣皆皇子也，同光三年二月敕：“并可光禄大夫、检校司徒。”〉

明宗第二子从璟〈为元行钦所杀。天成三年六月追赠太保，未封王。〉第三子从荣，秦王；〈长兴元年八月封，至四年十一月谋逆伏诛，追削为庶人。清泰元年十二月敕：“故庶人从荣，获罪先帝，贻祸厥身，已历岁时，未营窀兆，虽轸在原之念，宜从有国之规，且令中书门下商量葬礼。”寻据太常礼院伏奏：“请准唐贞观中庶人承乾流死黔州，仍葬以公礼。”从之。〉第四子从璨〈为安重诲所陷，天成四年三月，责授房州司户参军，寻杀之。至长兴四年七月，追赠太保，未封王。〉第五子从益，许王。〈长兴四年五月封，至晋天福四年封郇国公，为二王后，奉唐帝祀。至开运三年，契丹犯京师，复封为许王，寻为番将萧翰伪立为帝，知南朝军国事。汉高祖入洛，遇害。〉

末帝长子重吉，〈为愍帝所害，未封王，清泰元年七月追册为太尉，立庙于莱州。〉第二子重美，雍王。〈清泰三年正月封。〉

晋高祖长子重英，虢王；第二子重义，寿王；〈权洛京留守，为张从宾所害。〉第三子重允，剡王；第四子重信，沂王；〈权河南节度使，为张从宾所害。〉第五子重进，夔王；〈并天福七年四月追封。〉第六子重杲，陈王；〈天福七年五月追封。〉第七子重睿。〈许州节度使，未封王。〉

少帝长子延煦，〈遥领陕府节度使。〉第二子延宝。〈遥领曹州节度使，按实录皆帝之从子，养为己子。〉

汉高祖长子承训，魏王；〈天福十二年二月追封。〉第三子承勲，陈王；〈周广顺元年三月追封。〉

周太祖第二子侗，郯王；第三子信，杞王；〈并汉末遇害，显德四年四月追封。〉

世宗长子宗谊，越王；〈并汉末遇害，显德四年四月追封。〉第三子宗让，曹王；〈改名熙让。〉第四子熙谨，纪王；第五子熙诲，蕲王。〈并显德六年追封。〉

后唐同光四年三月，内人郡主景姹奏：“唐昭宗诸王及皇子弟宗属千馀人，当朱梁弑逆之时，同时遇害，为三坑瘗于内西右龙兴寺北，请合为一冢，改葬。”敕：“宜令太常礼院，以故濮王一人为首，一品礼葬，仍委河南府监护丧事。”

长兴元年九月，太常礼院奏，草定册秦王仪注。博士段颙议曰：“据开元礼，临轩册命诸王大臣，其日，受册者朝服，从第卤簿，与百官俱集朝堂，就次受册，通事舍人引，不载谒庙还第之仪。自开元以后，册拜诸王皆正衙命使，诣延英门进册。皇帝御内殿，高品引王入立于位，高品宣制读册，王受册讫归院，亦无乘辂谒庙之礼。臣按五礼精义云：‘古者皆因禘尝而发爵禄，所以示无自专，禀之于祖宗也。’今虽册命不在烝尝，然拜大官、封大邑必至殿廷，敬顺之道也。今当司欲准开元礼，其日秦王服朝服，自治所乘辂车，备卤簿，与群臣俱集朝堂，就次受册讫，至应天门外，奉册置于载册之车。秦王升辂出，谒太庙讫，归理所。仪仗卤簿，如来时之仪。”从之。

梁太祖长女安阳公主，〈降罗延规，早卒。开平三年八月追封。〉长乐公主，〈降赵岩，开平元年五月十一日封。〉普宁公主，〈降王昭祚，开平元年五月十一日封。〉　金华公主，〈开平二年十月封。〉真宁公主。〈乾化三年十月五日封。〉

少帝长女寿春公主，〈乾化三年四月五日封。〉第二女寿昌公主。〈贞明元年九月二十三日封。〉

后唐武皇长女琼华长公主，〈降孟知祥，同光三年十二月封。〉第二女瑶英长公主。〈降张延钊，同光三年十二月封。〉

明宗长女永宁公主，〈降晋高祖，天成三年四月封，至长兴四年九月，改封魏国公主，清泰二年三月进封晋国长公主。〉第十三女兴平公主，〈降赵延寿，天成三年四月封，至长兴四年九月改封齐国公主，至清泰二年三月进封燕国长公主。〉第十四女寿安公主，〈长兴四年六月封。〉第十五女永乐公主。〈长兴四年六月封。〉

晋高祖长女长安公主，〈降杨承祚，天福二年五月封，至六年五月卒。追封秦国公主，至七年九月又追封梁国长公主。〉从长女高平县主，第二女新平县主，第三女千乘县主，孙女永庆县主。〈并天福七年五月封〉

汉高祖长女永宁公主〈降宋延渥，天福十二年四月封，至乾祐二年十二月进封秦国长公主〉

周太祖第三女乐安公主，〈为汉室所害，广顺元年二月追封，至显德四年四月又追封莒国长公主。〉第四女寿安公主〈降张永德，广顺元年四月封，至显德元年四月封晋国长公主。〉第五女永宁公主。〈广顺元年九月追封，至显德四年四月又追封梁国长公主。〉

后唐同光二年七月，太常礼院奏：“按本朝旧仪，自一品至三品婚姻，得服衮冕剑佩衣九章。今皇子兴圣宫使继岌，虽未封建，官是检校太尉，合准一品婚姻施行。其妃，凖礼妇人从夫之爵，亦准一品命妇礼。至亲迎日，太常卤簿鼔吹前导，乘辂车，其妃花钗九枝，博鬓，褕翟衣九等。其日平明，皇帝差官告亲庙一室，宗正卿摄婚主行礼。其夕亲迎，兴圣宫使乘辂车，卤簿鼓吹前导，至女氏之门，以结彩车御轮交车。”从之。

晋天福四年八月，中书门下奏：“据太常礼院定来年长安公主出降仪，太仆寺供厌翟二马车，殿中省备团方、编扇各十六，行障三座，障三，伞一，大扇一，团大扇二。今车、障、伞、扇是同光元年皇后法物，欲备饰牙仗、厌翟车，后以四马，今权去二马。”从之。

五年二月，太常礼院奏：“长安公主以三月出降。按唐德宗朝礼仪使颜真卿议，婚用诞马，在礼无文。周礼：‘诸侯以璋聘女。’礼云：‘玉以比德。’今请驸马都尉加以璋，郡主之婿加玄𫄸，以代用马。书函之礼，出自近代，事无正经，请废之勿用。”诏曰：“纳采之时，主人再拜，使者不答，虽开元礼具载其仪，今宜答拜。仍令郑王重贵主其婚礼，中外不贺，馀依所奏。”

梁太祖南郊二。〈开平三年正月二十四日，其年十一月二日。〉

后唐庄宗南郊一。〈同光二年二月一日〉

明宗南郊一。〈长兴元年二月二十一日。其夜微雨，上召司天官问之。奏曰：“圣德动天，百灵斯会故也。”夜至半，雨止，天色晴明如昼，皆以为圣德所感。〉

周太祖南郊一。〈显德元年正月一日〉

梁开平二年十一月，南郊礼仪使奏：“今检详礼文，皇帝赴南郊，服通天冠、绛纱袍，登玉辂，法驾卤簿。自清游队已下，诸卫将军平巾帻、绯两裆、大口袴；锦螣蛇银隐起，金带刀，弓箭似飞。执旗人引驾，三卫并武弁绯两裆、大口袴。供奉官并武弁服色各一人步从，馀文武官及导驾士绛衣、平巾帻，馀并戎服。准式，近侍导驾官自三引车，从本县令州府。御史大夫即朝服，各乘辂车前导。其引驾官员不总备车辂。自中书令、侍中已下则公服。内诸司使并常服。内人服色，礼文不载。”〈其年，自东都赴洛都行郊天礼，自石桥备前件仪仗至郊坛。〉

三年正月，以河南尹张宗奭为南郊大礼使。〈故事，皆以宰相为之，今以河南尹充，非常例也。〉

后唐同光二年正月，礼仪使奏：“南郊朝飨太庙，合祭天地于圜丘。旧制以亲王充亚献行事。”乃以皇子继岌为亚献，皇弟存纪为终献。

天成四年九月，太常礼院奏：“来年二月十八日致斋于明堂。准旧仪，皇帝服通天冠、绛纱袍，文武五品以上着袴褶，陪臣近例祇著朝服。”从之。

周广顺三年九月，太常礼院奏：“准敕定郊庙制度，洛阳郊坛在城南七里丙巳之地，圜丘四成各高八尺一寸，下广二十丈，再成广十五丈，三成广十丈，四成广五丈。十有二陛，每节十二等。燎坛在泰坛之丙地，方一丈，高一丈二尺，阔上南出，户方六尺。请下所司修奉。”从之。〈时太祖将拜南郊，故修奉之。〉

梁太祖二飨庙。〈开平三年正月二十三日，其年十月三十日。〉

后唐庄宗一飨庙。〈同光二年正月二十九日。〉

明宗一飨庙。〈长兴元年二月十九日。〉

周太祖一飨庙。〈广顺三年十二月二十九日。〉

梁开平元年夏四月，太祖初受禅，乃立四庙于西京，从近古之制也。

后唐同光二年六月十日，太常礼院奏：“国家兴建之初，已于北都置庙，今克复天下，迁都洛阳，却复本朝宗庙。按礼无二庙之文，其北都宗庙请废。”下尚书，王正言等奏议曰：“伏以宫室之制，宗庙为先。今卜洛居尊，开基御宇，事当师古，神必依人。北都先置宗庙，不宜并设。况每年朝享，礼有常规，时日既同，神何所据。窃闻古道，例亦从权，如神主已修，迎之藏于夹室，若庙宇已崇，虚之以为常制。昔齐桓公之庙二主，礼无明文，古者师行，亦无迁于庙主。昔天后之崇巩、洛，礼谓非宜；汉王之恋丰、滕，事无所法。况本朝故事，礼院具明，洛邑旧都，高丘正位，岂宜远宫阙之居，建祖宗之庙。事非可久，理在从长，其北都宗庙，请准太常礼院申奏，宜从废停。”从之。

天成元年，中书舍人马缟奏曰：“伏见汉、晋已来，以诸侯王宗室承袭帝统，除七庙之外，皆别追尊私亲。汉光武皇帝立先四代于南阳，其后桓帝已下，亦皆上考前修，追崇先代。乞依两汉故事，别立亲庙。”诏下尚书省集百官定议。礼部尚书萧顷等议曰：“伏见方册所载，圣概斯存，将达𬞟藻之诚，宜新楶棁之制。臣等集议，其追尊位号及建庙都邑，乞依马缟所议。”

二年，中书门下又奏：

伏以两汉以诸侯王入继帝统，则必易名上谥，广孝称皇，载于诸史故事，孝德皇、孝仁皇、孝元皇是也。伏乞圣慈，俯从人愿，幸追王而荐号，兼上谥以尊名，改置园陵，仍增兵卫。

遂诏太常礼院定其仪制。太常博士王丕等引汉桓帝入嗣，尊其祖河间孝王曰孝穆皇、父蠡吾侯曰孝崇皇为例，请付太常卿定谥。刑部侍郎、权判太常卿马缟复议曰：

依准两汉故事，以诸侯王宗室入承帝统，亦必追尊父祖，修树园陵。西汉宣帝、东汉光武孝享之道，故事具。自安帝入嗣，遂有皇太后令，别崇谥法，追曰某皇，所谓孝德、孝穆之类是也。前代惟孙皓自乌程侯继嗣，追父和为文皇帝，事出非常，不堪效顺。今据礼院状，汉安帝已下，若据本纪又不见有“帝”字。伏以谥法“德象天地曰帝”，伏缘礼院已曾奏闻，难将两汉故事，便述尊名。请诏百官集议。

右仆射李琪等议曰：

伏睹历代已来，宗庙成制，继袭无异，沿革或殊。马缟所奏，诚有经据。乞下制命，令马缟据依典册，以述尊名。

乃下诏曰：

朕闻开国承家，得以制礼作乐，故三王不相袭，五帝不相沿，随代创制，于理无爽。矧或情关祖祢，事系蒸尝，且追谥追尊，称皇与帝，既有减增之字，合陈褒贬之辞。大约二名俱为尊称，若三皇之代不可加帝，五帝之代不可言皇。爰自秦朝，便兼其号。至若玄元皇帝，事隔千祀，宗追一源，犹显册于鸿名，岂须遵于汉典。况朕居九五之位，为亿兆之尊，不可总二名于眇躬，惜一字于先代，苟随执议，何表孝诚。可委宰臣与百官详定，集两班于中书，各陈所见。

惟李琪等请于祖、祢二室先加帝字，宰臣合众议，奏曰：

恭以朝廷之重，宗庙为先，事系承祧，义符致美。且圣朝追尊之日，即引汉氏旧仪，在汉代封崇之时，复依何代故事？理关凝滞，未叶圣谟，道合变通，方为民则。且王者功成治定，制礼作乐，正朔服色，尚有改更，尊祖奉先，何妨沿革。若应州必立别庙，即地远上都。今据开元中追尊皋陶为德明皇帝，凉武昭王为兴圣皇帝，皆立庙于京都。臣等商量，所议追尊四庙，望依御札，并加皇帝之号，兼请于洛京立庙。

敕：“宜于应州旧宅立庙，馀依所奏。”其年八月，太常礼院奏：“庄宗神主以此月十日祔庙，七室之内，合有祧迁。”中书门下奏议，议祧懿祖一室。后下百僚集议，礼部尚书萧顷等奏议请从中书所议。从之。

应顺元年正月，中书门下奏：“太常以大行山陵毕祔庙。今太庙见享七室：高祖、太宗、懿祖、昭宗、献祖、太祖、庄宗。大行升祔，礼合祧迁献祖，请下尚书省集议。”太子太傅卢质等议曰：“臣等以亲尽从祧，垂于旧典，疑事无质，素有明文。顷庄宗皇帝再造寰区，复隆宗庙，追三祖于先代，复四室于本朝。式遇祧迁，旋成沿革。及庄宗升祔，以懿祖从祧，盖非嗣立之君，所以先迁其室。光武灭新之后，始有追尊之仪，比祗在于南阳，元不归于太庙。引事既踈于故实，此时须禀于新规。将来升祔先庙，次合祧迁懿祖，既叶随时之义，又符变体之文。”从之。〈时议者以懿祖赐姓于懿宗，以支庶系大宗例，宜以懿祖为始祖，次昭宗可也，不必祖神尧而宗太宗。若依汉光武，则宜于代州立献祖而下亲庙，其唐庙依旧礼行之可也。而议谥者忘咸通之懿宗，又称懿祖，父子俱“懿”，于理可乎？将朱邪三世与唐室四庙连序昭穆，非礼也。议祧者不知受氏于唐懿宗而祧之，今又及献祖。以礼，始祧昭宗，次祧献祖可也，而懿祖如唐景皇帝，岂可祧乎！〉

晋天福二年正月，中书门下奏：“皇帝到京，未立宗庙，望令所司速具制度典礼以闻。”从之。二月，太常博士段颙议曰：

夫宗庙之制，历代为难，爰求礼经，以昭故实。谨按尚书舜典曰：“正月上日，受终于文祖。”此是尧之庙也，然犹未载其数。又按郊祀录，夏立五庙，商立六庙，周立七庙。汉初，立祖宗庙于郡国，共计一百六十七所。后汉光武中兴后，别立六庙。魏明帝初立亲庙四，后重议，依周法立七庙。晋武受禅，初立六庙，后却立七庙。宋武帝初立六庙，齐朝亦立六庙。隋文帝初受命，立亲庙四，至大业元年，炀帝欲遵周法，议立七庙，次属传禅于唐。武德元年六月四日，始立四庙于长安。至贞观九年，命有司详议庙制，遂立七庙。至开元十一年后，创立九庙，又按礼记丧服小记曰：“王者禘其祖之所自出，以其祖配之而立四庙。”郑玄注云：“高祖以下至祢四世，即亲庙也。更立始祖为不迁之庙，其五庙也。”又按礼记祭法及王制、孔子家语、春秋穀梁传并云：“天子七庙，诸侯五庙，大夫三庙，士一庙。”此是降杀以两之义。又按尚书咸有一德曰：“七世之庙，可以观德。”又按疑义云：“天子立七庙，或四庙，盖有其义也。”如四庙者，从祢至高祖已上亲尽，故有四庙之礼。又立七庙者，缘自古圣王，祖有功，宗有德，更封始祖，即于四亲庙之外，或祖功宗德，不拘定数，所以有五庙、六庙或七庙，要后代子孙观其功德。故尚书云“七世之庙，可以观德。”矣。又按周舍云：“自江左以来，晋、宋、齐、梁、陈相承，多立七庙。”今颙等参详，惟立七庙、四庙，即通其理。伏缘宗庙事大，不敢执以一理定之，故检四庙、七庙之文，参酌厥理，俱得其宜。他所论者，并皆勿取。伏请下三省集百官详议。

敕从之。左仆射刘昫等议曰：

臣等今月八日伏奉敕命，于尚书省集议太常博士段颙所奏宗庙事。伏以将敷至化，以达万方，克致平和，必先宗庙。故礼记王制云：“天子七庙，诸侯五庙，大夫三庙。”疏云：“周制之七者，太祖庙及文王、武王之祧与亲庙四。太祖，后稷也。殷六庙，契及汤与二昭二穆。夏则五庙，无太祖，禹与二昭二穆而已。自夏及周，少不减五，多不过七。”又云：“天子七庙，皆据周也。有其人则七，无其人则五。若诸侯庙制，虽有其人，则不过五。”此天子诸侯五七之异明矣。至于三代以后，魏、晋、宋、齐、隋及唐初，多立六庙或四庙，盖于建国之始，不盈七庙之数也。今欲请自立高祖已下四亲庙。其始祖一庙，未敢轻议，伏候圣裁。

御史中丞张昭奏议曰：

臣前月中预都省集议宗庙事，伏见议状，于亲庙之外，请别立始祖一庙。近奉中书门下牒，再令百官于都省议定闻奏者。臣读十四代史书，见二千年故事，观诸家宗庙，都无始祖之称，惟殷、周二代以稷、契为太祖。礼记曰：“天子七庙，三昭、三穆，与太祖之庙而七。”郑玄注云：“此周制也，七者，太祖后稷及文王、武王与四亲庙。”又曰：“殷人六庙。契及汤与二昭、二穆也。夏后氏立五庙，不立太祖，惟禹与二昭二穆而已。”据王制郑玄所释，即殷、周以契、后稷为太祖，夏后无太祖，亦无追谥之庙。

自殷、周以来，时更十代，皆于亲庙之中，以有功者为太祖，无追崇始祖之例。具引今古，即恐词䌓，事要证明，须陈梗。，汉以高祖父太上皇执嘉无社稷功，不立庙号，高祖自为高祖。魏以曹公相汉，垂三十年，始封于魏，故为太祖。晋以宣王辅魏有功，立为高祖，以景帝始封于晋，故为太祖。宋氏先世官阀卑微，虽追崇帝号，刘裕自为高祖。南齐高帝之父，位至右将军，生无封爵，不得为太祖，高帝自为太祖。梁武帝之父顺之，左右齐室，封侯，位至领军、丹阳尹，虽不受封于梁，亦为太祖。陈武帝父文瓒，生无名位，以武帝有功梁室，赠侍中，封义兴公，及武帝即位，亦追为太祖。周闵帝以父泰相西魏，经营王业，始封于周，故为太祖。隋文帝辅周室有大功，始封于隋，故为太祖。唐高祖神尧祖父虎为周八柱国，隋代追封唐公，故为太祖。唐末梁室朱氏有帝位，亦立四庙，朱氏先世无名位，虽追册四庙，不立太祖，朱公自为太祖。此则前代追册太祖不出亲庙之成例也。

王者祖有功而宗有德，汉、魏之制，非有功德，不得立为祖宗。殷、周受命，以稷、契有大功于唐、虞之际，故追尊为太祖。自秦、汉之后，其礼不然，虽祖有功，仍须亲庙。今亦粗言往例，以取证明。秦称造父之后，不以造父为始祖。汉称唐尧、刘累之后，不以尧、累为始祖。魏称曹参之后，不以参为始祖。晋称赵将司马卬之后，不以卬为始祖。宋称汉楚元王之后，不以元王为始祖。齐、梁皆称萧何之后，不以萧何为始祖。陈称太丘长陈寔之后，不以寔为始祖。元魏称李陵之后，不以陵为始祖。后周称神农之后，不以神农为始祖。隋称杨震之后，不以震为始祖。唐称皋陶、老子之后，不以皋陶、老子为始祖。唯唐高宗则天武后临朝，革唐称周，更立七庙，仍追册周文王昌为始祖，此盖当时附丽之徒，不谙故实，武立姬庙，乖越已甚，曲台之人，到今嗤诮。臣远观秦、汉，至于周、隋，礼乐衣冠，声名文物，未有如唐室之盛。武德议庙之初，英才间出，如温、魏、颜、虞通今古，封、萧、薛、杜达礼仪，制度宪章，必有师法。

夫追先王先母之仪，起于周代，据史记及礼经云：“武王缵太王、王季、文王之绪，一戎衣而有天下，尊为天子，宗庙享之。周公成文、武之德，追王太王、王季，祀先公以天子之礼。”又曰：“郊祀后稷以配天。”据此言之，周武虽祀七世，追为王号者，但四世而已。故自东汉以来，有国之初，多崇四庙，从周制也。况殷因夏礼，汉习秦仪，无劳博访之文，宜约已成之制。请依隋、唐有国之初，创立四庙，推四世之中名位高者为太祖，谨议以闻。

敕：“宜令尚书省集议奏闻。”左仆射刘昫等再奏议曰：

臣等今月十三日，再于尚书省集百官详议。夫王者祖武宗文，郊天祀地，故有追崇之典，以申配享之仪。窃详太常礼院议状，惟立七庙、四庙，即并通其理，其它所论，并皆勿取。七庙者，按礼记王制曰：“天子七庙，三昭、三穆与太祖之庙而七。”郑玄注云：“此周制也。”详其礼经，即周家七庙之定数。四庙者，谓高、曾、祖、祢四世也。按周本纪及礼经大传皆曰：“武王即位，追王太王、王季，以后稷为尧稷官，故追尊为太祖。”此则即周武王初有天下，追尊四庙之明文也。故自汉、魏以降，迄于周、隋，创业之君，追尊不过四世，约周制也。此礼行之已久，事在不疑。今参详都省前议状，请立四庙外，别引始祖，取裁未为定议。续准敕，据御史中丞张昭奏，请创立四庙之外，无封始祖之文，况国家礼乐刑名，皆依唐典，宗庙之制，须酌旧章。请依唐朝追尊懿祖宣皇帝、献祖光皇帝、太祖景皇帝、代祖元皇帝故事，追尊四庙为定。

从之。

七年七月，太常礼院奏：“国朝见飨四庙：靖祖、肃祖、睿祖、宪祖。今大行皇帝将行升祔，按会要，唐武德元年，立四庙于长安，至贞观九年，高祖神尧皇帝崩，命有司详议庙制。议者以高祖神主并旧四室祔庙。今先皇帝神主，请同唐高祖升祔。”从之。

汉天福十二年闰七月，太常博士段颙奏议曰：“伏以宗庙之制，历代为难，须按礼经，旁求故实。又缘礼贵随时，损益不定，今参详历代故事，请立高、曾、祖、祢四庙，更上追远祖光武皇帝为始祖，百代不迁之庙，居东向之位，共为五庙，庶符往例，又合礼经。”诏尚书省集议。吏部尚书窦正固等议曰：“按礼记王制云：‘天子七庙，诸侯五庙，大夫三庙。’疏云：‘周制之七庙者，太祖及文王、武王之祧与亲庙四。太祖，后稷也。’又云：‘天子七庙，皆据周制也，有其人则七，无其人则五。’至于光武中兴，及历代多立六庙或四庙，盖建国之始，未盈七庙之数。又按郊祀录，王肃云：‘德厚者流泽广，天子可以事六代之义也。’今欲请立高祖以下四亲庙。又自古圣王，祖有功，宗有德，即于四庙之外，祖功宗德，不拘定数。今除四亲庙外，更请上追高皇帝、光武皇帝，共六庙。”从之。

周广顺元年正月，中书门下奏：“太常礼院议曰：‘合立太庙室数，若守文继体，则魏、晋有七庙之文；若创业开基，则隋、唐有四庙之议。’圣朝体通礼，追谥四庙，伏恐所议未同，请下百官集议。”太子太傅和凝等议曰：“恭以肇启洪图，维新黄屋。左宗庙，右社稷，率由旧章；崇祖祢，辨尊卑，载于前史。虽质文互变，义取各殊，或观损益之规，咸系兴隆之始。陛下体元立极，本义祖仁，开变家成国之基，遵奉先思孝之道。据礼官议，立四亲庙，允叶前文。”从之。








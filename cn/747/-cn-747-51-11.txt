○授韦执谊等官诏

朕祗膺祖宗之业，猥临亿兆之上，任大守重，不敢康宁。就怀万事之统，惧有所阙，夕惕若厉，中夜以兴。求贤审官，期於致理，而政化犹郁，太平未臻。思得海内忠良，竭诚规谏，洎经术之士。才略之臣，以明教化，以立武事，惟兹三者，政之大经，虑岩穴之间，尚多遗逸，故科另别目，广延异能。贤良方正能直言极谏韦执谊等，达於理道，甚用嘉之。位以旌能，宜外秩叙。其第三等人委中书门下即超资与处分，第四等人即优与处分，第五等人即与处分。嗟乎！强学以待问，进德以及时。昔公孙宏犹闻十上，失之正鹄，必反诸身，凡为多士，宜各自勉。


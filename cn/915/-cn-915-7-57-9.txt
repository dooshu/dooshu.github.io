◇薄道举事议

寻劫制，同籍期亲补兵，大功不在此例。妇人三从，既嫁从夫，夫死从子。今道举为劫，若其叔父尚在，制应补谪，妻子营居，固其宜也。但为劫之时，叔父己殁，代公、道生并是从弟，大功之亲，不合补谪。今若以叔母为期亲，令代公随母补兵，既违大功不谪之制，又失妇人三从之道。由於主者守期亲之文，不辨男女之异，远嫌畏负，以生此疑，惧非圣朝恤刑之旨。谓代公等母子并宜见原。（《宋书·何承天传》，《南史》三十三，《通典》一百六十七。）


○周常侍序周天醮词

伏以道气运行，元和亭育，分万灵而布化，垂列宿以丽天。凡曰含灵，咸归禀受，仍俾主宰，以定吉凶，臣猥以庸虚，叨承渥泽。运筹藩阃，惭无制胜之谋；剖竹方州，实寡绥怀之绩。况地连夷落，境控巴ク地，短才常虑於阙遗，杂俗难於抚谕。惟精兢慎，获保初终，既卷隼旗，复依戎幕。顾恩荣而益厚，在循省以何安？忧畏所深，疾恙因作。每虑积生之始，以洎此身，三业构非，六情结衅，前冤未弭，往债所躔。或理务之间，赏刑不当，烹杀之际，故误难明；或天文宿度之中，有逢临照；或三命五行这内，有值刑冲。又今年五鬼在於妻宫，天符入於财位，小运则丙禄值墓，大运则子水向衰，金火行於身宫，纲星加於驿马，皆为厄会，倍切危疑。所以疾苦之时，冥心祷祝，伫其销解，用展效守。今则万圣垂慈，众真悯，拯其疾厄，赐以痊平。仰元造以知归，感鸿恩而上答，披《河图》真格，诣玉局灵坛，备蠲洁之仪，设周天大醮，星辰日月，毕罄诚祈，地府天关，遍申昭谢。伏愿降临丹恳，采纳素诚，永锡吉祥，克加济护。使罪尢除荡，算纪遐长，冤债和平，灾凶超度。誓勤修奉，以副元慈。不任。


40　諸葛亮不用魏延計之因


武侯不用魏延之計，非短於將略也，在易師之上六曰：「小人勿用。」

【何云】魏延雖雄猛，不可專任。且蜀兵少，分則不可以臨敵矣。若得韓信，又已定關中，固當别有用奇之時。

【元圻案】蜀魏延傳注：魏略曰：「夏侯楙爲安西將軍，鎮長安。亮與群下計議，延曰：『夏侯楙怯而無謀，今假延精兵五千，負糧五千，直從褒中出，循秦嶺而東，當子午而北，不過十日可到長安。楙聞延奄至，必乘船而逃走。横門邸閣與散民之粟足周食也。比東方相聚，尚二十許日，而公從斜谷來，必足以達。如此，則一舉而咸陽以西可定矣。』亮以爲此縣危，不如安從坦道，故不用延計。」諸葛傳附載陳壽奏上亮集表曰：「亮才於治戎爲長，奇謀爲短。理民之幹，優於將略。」〇魏書毛脩之傳：「脩之謂崔浩曰：『昔在蜀中，聞長老言，陳壽爲諸葛門下書佐，得撻百下，故其論武侯云：「應變將略，非其所長。」』」史通云「蜀老猶存，知葛亮之多枉」，蓋即謂此。






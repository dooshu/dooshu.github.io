【早出巡行瞩望山海诗】

〖以下五言。〗

王生临广隰。潘子望洪河。同轸怀归思。俱兴年逝歌。曰余异二子。承睫（文苑误作脸。）泪滂沱。剖符瀛海外。结绶层山阿。因心留恻悯。恕已息烦苛。缮筑循时□巢。兴动藉民和。高门惟壮丽。修雉亦骈罗。层楼亦攀陟。（文苑作已门几。又注云。二字疑。）复道亦经过。昧旦清音（文苑作阴。）上。风气入纤萝。云起垂天翼。水动连山枝。奔涛延澜汗。积翠远嵯峨。乡关屡回曲。还顾杳蹉跎。曾微肃肃羽。望路空如何。（○文苑英华百六十二。《诗纪》八十六。）


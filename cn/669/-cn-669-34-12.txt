12　周南仲代草制追貶秦檜　兵於五材誰能去之　一日縱敵遂貽數世之憂


開禧寧宗十一年乙丑改元開禧。追貶秦檜，周南仲全云：「周南。」代草制云：「兵於五材，誰能去之？左傳襄二十七年：「宋子罕曰：『天生五材，民並用之，廢一不可，誰能去兵？』」首弛邊疆之禁；臣無二心，天之制也，莊十四年鄭原繁語。忍忘君父之讐。」又云：「一日縱敵，遂貽數世之憂；僖三十三年：「晉先軫曰：『一日縱敵，數世之患也。』」百年爲墟，誰任諸人之責！」【原注】金虜南遷録載孫大鼎疏言〔一〕：遣檜以就和〔二〕，檜之姦狀著矣。嘉定之牽，復幾於失刑。

【閻按】南遷録，賓退録駁之，近漁洋文略駁之，信多子虚亡是之辭，然載遣秦檜事却可信。余取以補續通鑑，寘傳是樓云。

【何云】慷慨精當。

【又云】「諸人之責」，句法未穩，宋人使事多如此；易以「陸沈」，借對「數世」自得也。

【全云】開禧之敕，雖草而未行，會侂胄已誅，非牽復也。宋史亦誤。

【集證】南遷録：「天會八年，諸臣慮宋君臣復讐，思有以止之。魯王曰：『惟遣彼臣先歸，使其臣順，我佯不從，而勉以聽，或可以定。』忠烈王曰：『惟張孝純可。』忠獻王曰：『只有一秦檜可用。我喜其人，置之軍中，試之以事，外雖拒而中常委曲順從。而檜始終言南自南，北自北，因説許某著手時，只依這規模分别。今若縱之歸國，彼喜慷慨説事，必是得志。』」

【元圻案】書録解題僞史類：「金人南遷録一卷，稱僞著作郎張師顔撰。頃初見此書，疑非北人語，其間有曉然傅會者，或曰華岳所爲也。近扣之汴人張總管翼，則云歲月皆牴牾不合，益證其妄。」〇吴子良荆溪林下偶談曰：「開禧用兵，韓侂胄欲以葉適直學士院草詔，適謝不能。既而衞涇被命草詔云云。涇見適舉似誤『爲墟』爲『成墟』。他日周南至，適告以涇文字近頗長進，然『成墟』字可疑。南愕然曰：『本「爲墟」字，何改也？』適方知南實代作。」〇周南，字南仲，吴郡人。官祕書省正字，以葉適薦入詞館，著周氏山房集。此詞見集載秦檜降爵易謚敕中。衞涇，字清叔，華亭人，徙崑山，南仲姻家也。淳熙十一年進士第一。官參知政事，封秦國公，謚文節。著後樂集。四庫全書皆著録。〇何氏欲改「諸人」爲「陸沈」，按原詞上聯云「神州自此陸沈，鄰國因之坐大」，「陸沈」字已見。

〔一〕「虜」，原作「人」，據元刊本、清嘉慶本改。

〔二〕「遣檜」下，元刊本、清嘉慶本有「間我」二字。






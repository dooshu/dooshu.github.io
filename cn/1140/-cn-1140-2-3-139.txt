筠江歌荅周伯衡

伯衡按部筠州有筠阳江路謡及乌山云松怀友诸篇又贻余长歌为之抚节而吟云尔

筠州江路阻且修美人弭节行夷犹童谣野歌三太息乌山落日啼猿愁人情弃旧如敝屣云松胶漆何绸缪长歌似同谷短歌似秦州君兮君兮何独长吟永叹怀古今而慕匹俦愿得千石酒与君相拍浮愿得双飞龙与君同遨游君闻我歌还泪流安得并辔崑仑丘与君清啸凌十洲我髪为君白我兴为君发鸟兽怒号洪涛汨没伯牙成连安在哉雾雨冥冥沉海月东流逝不停沧溟会当竭人生哀怨何时歇君不见凤与鸾出丹穴啄琅玕高飞天路絶缯?何必珠树始盘桓请君莫歌行路难


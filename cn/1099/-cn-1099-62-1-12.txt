○題為因灾變思患豫防以保固南都事跳 【 保固南都】

臣切惟南京鳳陽、乃祖宗根本重地、　皇陵　孝陵實　仁祖淳皇帝　太祖高皇帝藏體之山、　太廟乃祖宗神主奉安之所、與夫天地山川社稷等壇、皆國家重事、所係非輕、今風雨猛驟、將各處百十餘年樹株吹倒、而江水洶湧、損壞戰快船隻、溺死軍民、皆併見于中都南京、是誠非常之灾變也、禮部奏奉明詔、羣工言之巳詳、臣恐猶有所未及者焉、竊以國家之事在外者言之、所大可慮者、一則胡虜之猖獗、一則南都之無備、且胡虜雖強四肢之疾。密邇神京。兵馬咸聚。設有侵犯。尚可支持。况戰守之備。素亦講圖。但南京雖江山險阻。為帝王之州。而論建都之地。以此為次者。以其居長江之下流也。仰惟我　太祖高皇帝即位之初。始欲建都于汴梁。隨又建都于鳳陽。終復遷都于金陵。雖知居于下流。荊楚為金陵上流故建都金陵者必重上流之備乃于湖廣地方。設立三十六衛所官軍二十餘萬。并江西沿江。又多設衛所。控禦上游。以為金陵之屏蔽。及于江西九江府設立九江衛。此即舊江州徑屬南京前軍都督府以為蜀楚之喉襟。建置立法。至為詳密。彼時京儲。俱係各省民運赴京。官軍專備戰守。所以三十餘年。安如磐石。迨我　太宗文皇帝遷都北平。意固有在。但南京各衛所官軍。分帶一半。隨駕前來。江南糧米。後令官軍漕運。以備京儲。該用官軍一十二萬而南京并湖廣江西沿江衛所官軍巳掣其十之五六矣加以逃亡事故埋沒者又不知幾何。以致上游無備。屏蔽不固。而九江以下。直抵南京。城池缺人守把。教塲無人操練。倉廩空虗。衛所狼狽。既缺傳報烽火之墩臺。又無飛哨廵邏之船隻。江賊出沒。刼殺官商。鹽徒縱橫。操持軍器。南京相去京師二千餘里。隔涉大江。城池寬曠。武備不足。此心腹之患。萬一不逞之徒。哨聚之輩。長艘巨艦順風而下。倉卒之間。何以禦防。晉宋齊梁都于金陵者。俱有故事。臣任兵部尚書之時、每常慮此、奏准于九江衛添設副使一員。專一整飭自九江直抵南京。沿江一帶衛所兵備。以防不虞尋被言者革去誠非遠慮也且天下之兵備可有可無而九江之兵備决不可無緣今江西盜賊滋蔓。擒捕不絕。湖湘軍民困羸。瘡痍未復。風俗人心。比之洪武永樂年間。大有不同。窺伺覬覦者。安知無之。况患生于忽。禍起于微乎。乞敕南京內外守備大臣、痛加省身之誠、母負留鑰之任、各營軍馬、時加操練、京城門禁、嚴為隄防、坍塌城池、作急修築、損壞船隻、早為措備、凡防姦禦侮之事、用心經畫、從長議處、重大者具奏定奪、仍乞敕吏部推舉頗諳韜略素有風力官一員、陞任副使、江西按察司帶俸、請敕前去九江衛居住、上自湖廣接界下至建陽衛。一帶衛所。俱聽提調專一整搠軍馬。修理城池。督造軍器。整點民快。擒捕盜賊。禁革奸弊。及查理沿江驛逓廵司紅馬站船廵邏官兵。或軍伍之不足。甲仗之闕少。與凡有益地方方守之事。宜從計處停當。徑自具奏定奪。伏乞　陛下、留神省覽、斷自宸衷、俯賜施行、


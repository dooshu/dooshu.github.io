○诸使兼御史中丞厅壁记

古者，交政于四方谓之使。今之制，受命临戎，职无所统属者，亦谓之使。凡使之号，盖专焉而行其道者也。开元以来，其制愈重，故取御史之名而加焉。至于今若干年，其兼中丞者若干人。其使绝域，统兵戎，案州部，专货食，而柔远人，固王略，齐风俗，和关石，大者戡复于内，拓定于外，皆得以壮其威，张其声，其用远矣。假是名以莅厥职，而尊严若是，况乎总宪度于朝端，树风声于天下，其所以翼于君、正于人者，尤可以知也。武公以厚德在位，甚宜其官。视其署，有记诸使中丞者而多阙漏，于是求其故于诏制，而又质于史氏，增益备具，遂命其属书之。且曰：由其号而观其实，后之居于斯者，有以敬于事。


魏考功允中七首

【陇外寄答李道甫二首】

汝已投沙去，余兼出塞行。

升沈非所意，聚散不无惊。

别路交商气，离歌断羽声。

客愁正无赖，陇月向人明。

岂意中兴日，翻为外补年。

吾兄同去国，何客到离筵。

失足成千里，批鳞下九天。

汉家《东观记，流涕入新编。

【和冯员外秋日上陵】

青山一望松楸地，紫禁遥分剑佩行。

断壑有云犹捧日，高陵无树不沾霜。

遗弓欲洒千秋泪，荐食频修八月尝。

田祀向来多宠渥，不应西署老冯唐。

【去妇词二首】

云雨阳台旧路迷，千山明月照人啼。

背风纵作孤飞翼，索胜金笼里面栖。

落花飞絮共悠悠，怕入东风燕子楼。

为看武陵源里水，断肠东去不西流。

【招去妇词二首】

不见流莺空见春，凭谁传语一沾巾。

若怜求友当年意，忍扫蛾眉别嫁人。

佳人一别永相望，江北江南道路长。

莫上青楼度杨柳，重来朱槛结鸳鸯。


○三子言性辩

孟子言人性善，荀子言人性恶，杨子言人性善恶混。曰喜、曰哀、曰惧、曰恶、曰欲、曰爱、曰怒，夫七者情也，情出於性也。夫七情中，爱者怒者，生而自能。是二者性之根，恶之端也。乳儿见乳必求，不得即啼，是爱与怒与儿俱生也，夫岂知其五者焉。既壮，而五者随而生焉。或有或亡，或厚或薄，至於爱、怒，曾不须臾与乳儿相离，而至於壮也。君子之性，爱怒淡然，不出於道。中人可以上下者，有爱拘於礼，有怒惧於法也。世有礼法，其有逾者，不敢恣其情；世无礼法，亦随而炽焉。至於小人，虽有礼法而不能制，爱则求之，求之不得即怒，怒则乱。故曰爱、怒者，性之本，恶之端，与乳儿俱生，相随而至於壮也。凡言性情之善者，多引舜、禹，言不善者，多引丹朱、商均。夫舜、禹二君子，生人以来，如二君子者凡有几人？不可引以为喻。丹朱、商均为尧、舜子，夫生於尧、舜之世，被其化，皆为善人，况生於其室，亲为父子，蒸不能润，灼不能热，是其恶与尧、舜之善等耳。天止一日月耳，言光明者，岂可引以为喻。人之品类，可与上下者众，可与上下之性，爱怒居多。爱、怒者，恶之端也。荀言人之性恶，比於二子，荀得多矣。


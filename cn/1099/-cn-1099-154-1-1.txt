○論用兵十二便宜狀 【 用兵便宜】

奏為定策剪寇以靖地方事、臣聞京師　朝廷之心腹也、省會為肘腋也、運道為喉嗌也、聯屬一身、不容一息之有恙也、今天下諸路、褒兇鞠頑、攻城畧地、形諸奏牘、而輦轂密邇之地、尤為熾烈、擁艦斷流、國儲多損是猶腹心肘腋、奇疾交攻、而嗌不容粒、縱和緩名流、亦或褁囊而未敢一?以取效也、今廟堂之上回顧卻慮、上翊神謨、而遣將調兵、日復煩擾、但重臣迭出、非可形破斧之詠、而邊軍久役或能啟空壁之疑、居重馭輕之勢、縱未倒持、而顧彼失此之患、亦難逆覩、襄夷期亟奏功、籌畫必湏預定、為此條陳一十二事、謹具奏聞、伏候　敕旨

一凡軍容厚集其陣、以養威重、今出京軍為戍卒可也、邊軍足為鬪士矣至於奪心之將。尚湏召募死士。若謂賊有潛奸。摻入者皆上將也。發之大早。則絕其歸路。發之少緩。則墮其計中。羈縻散處。以計戮之。亦足剪其羽翼。就中審是脅從。微有叛意。誘以厚利。則兵法所謂因間之術可行也。其真以死士應募者。激以忠義。約以爵賞。令其三五為侶。或作商賈而被虜。或號竊盜而合從僅得百人入黨則向導從諜皆吾人也伐謀伐交。知彼知巳。保無虞也。若同其間隙。當酣飲肆滛之際。而殲彼渠魁。脅從當為解體。若欲交鋒臣謂此輩皆為立赤幟者矣。

一凡賊之強盛、皆資糧於我。不勞賫送。坐享肥甘。今野無黍稻失馬之資。若傳軍令。凡賊鋒可及。附郭市鎮去處。俱不得積頓糧草等物。或運或藏。聽其所便。臣知奪彼所資而老困之餘。或可以成擒也。

一兵詭道也正勝之戰、不聞久矣、如今賊攻滄州等處。城守不下。積以數日。彼此坐困。上流如德州下流如天津。相機策應。分道竊發。而夾攻之。又發一枝水道艤舟以要其遁。或遺一矢城中。開門以擊其衝。彼之腹背受敵。我之犄角以成。臣以為制勝一策也

一戰陣之法。識時為上。賊之所恃者。弓馬之力。值茲秋爽。誠彼之利必乘雨而攻之如雪夜取元濟可也。况賊屢勝而驕。肆志寵樂。又不必鴈雜更聲而後即邇。然機括欲密。莫知其來。莫知其去。如狄青於崑崙關。既勝而不知。乃妙算也。臣思天下不患有此賊。患無此將畧而巳

一兵貴拙速。不貴巧遲。今賊處其逸。我當其勞。非可以速勝之勢也。必求城郭完固之處。以安營寨。平定練習。將知卒。卒知將。關隘可以察奸。威聲可以震敵。數挑而不戰。屢約而不合。先守後攻縱不勝。臣保其必不敗也。

一軍士所領器械。多係積朽。鋒?者或銛鈍而緩急不利於用。筋漆者或敗液而強弱不稱其人。神鎗銃石伏弩。宜於隘口。而平曠所施。臣聞先年海寇施天泰作耗。從事軍門者。新製火藥。有名噴筒者。用竹一尋。如椽大。通數節。間圍以鐵。以火藥與鐵子沙石雀舌和而實之。放則火燭一望可移動可持久。彼當其蔽。我處其明入膚焦髮。噴筒利于水戰使敵船?之人不得站立創見亦難於禦。彼海濤山立。恃此猶能燬艦成功。况茲陸野攻取。皆為有用之具也

一凡軍法主客不可相應。彼左而右。彼右而左。彼騎而步。彼疾而遲。皆在隨機以應變也。如今北賊所恃馬陣也。我未成列。突焉而馳京軍怯懦。收繮促鐙。恐墮不暇。若列步卒心?而迎之。猶足當鋒。邊軍遊騎分道而馳之。乃為有濟。臣觀之傳。狄人用車戰。而荀吳毀車為行伍。乘為參伍是以取太原之勝也

一凡京操軍士。綿軟偷惰。盔甲著身。若不能任。轉項運臂。巳有難色。其能據鞍上馬者鮮矣。尚能挽??几石弓。執數尋戟。以從事乎。况馬雖強壯。其所載器械雨具。巳如二人。乘者奔馳百里。水草不時。損亦良多。若素疲瘠。又將何如。大抵馬上從軍。非邊徼素習適為敗奔。所恃賊因得之。壯為騎而瘠為糧也。况經行調度。一馬之費。可備三卒今人未有能為此言者臣意自邊軍外其餘調用軍士不必給與馬匹非惟奪其迯生之具亦且堅其必死之心古者濟河焚舟。與持糧三日之意。正謂是也。

一凡各處行軍。俱以重臣總制。是故慎重之意。然蕞爾小寇。廼爾鄭重。譬之奕者。此為盡著也。况爵位巳滿於素望。精力不逮於初年。鞍馬之勞。似非所便。常觀古之立功名者。俱以志氣尚銳。血氣方剛。乃能有濟。而先聲後實。亦在威望素為懾服者耳。若曰德望鎮重。古人有曰。貪可使也。詐可使也。陳平吳起。何如人哉

一軍威以殺為主。故曰軍旅之後。必有凶年。全勝之功。古今幾見。賊之令嚴而多殺故進則生而退則必死我屢敗而未戮一將與卒故進則死而退則可生勝敗之異。職此之由。伏望　陛下申令主帥。使副屬而下。俱得按法行誅。如戮莊賈為狥。人雖至愚。敢不用命勝敵為幸生之計哉

一天下運道。為賊阻截良多。休息無期。刼奪有素萬一賊遁南奔適為彼之具餉臣意天下倉塲。皆　朝廷外府。若使督運官軍。隨船所在。官司倉塲。如法收貯。仍令各衛所官督集運兵。何啻數萬。或攻或援。調遣隨時。必待功成賊定。方許通關繳報緩急當有得方者矣

一凡天下被賊地方廵守等官。俱被參提警集人心。然祖宗設官。所謂衛者。護衛城池之意也。所謂守禦所者。備禦盜賊之意也廵守有司。專以治民而巳。若有警急。具餉乃其職也。今以軍職習於宴安。故不得巳。而以文官從事。戎伍有一差失便見參劾。揆之情法實有不堪。凡失邑而坐令以死罪者自武宗始也况失事之中。亦有等第。其玩寇養亂而失者。固宜也。其衝突戰陣救援不及。是亦不幸焉耳。况軍主於威臣子假　朝廷威者。冠帶之榮而巳。今一切革去。是人而冐虎之皮者。并其皮而亡之。?牙之利更何所施。伏望　陛下俯察此情。寬假此輩。當有黽勉從事以?死報者矣。　聖旨該衙門知道


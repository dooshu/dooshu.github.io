封駮铨司主事王太冲状

门下封駮司右今月三日中书发过劄子流内铨主事前抚州宜黄县主簿王太冲特授大理评事依前充流内铨主事者窃以朝廷稽方策之文修班爵之制所以辩品流之清浊峻堂陛之等威克敦稽古之风俾絶滥官之谤盖有国之令典致治之大猷也谨按六典大理评事十二人掌出使推案凡本寺断狱皆连署焉自唐室已来并预三司之案鞫而近年之制或贴三舘之职名苟非士流不齿兹选况秩参卿寺官有常员窃寻历代之规罕兼流外之任忽颁新命恐紊彛章傥以王太冲经术登科无嫌于除授在于铨衡祗役固合于解停庶官守之有伦实国体之可惜臣等忝司封駮合具上言伏望宸慈特迂圣断


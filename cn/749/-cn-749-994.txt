林自然


自然，自号回阳子，淳祐间人。有长生指要篇。

西江月

二十馀年看访道，经游万水千山。明师未遇肯安闲。几度拈香一瓣。

幸遇至人说破，虚无妙用循环。工夫只在片时间。遍体神光灿烂。

酹江月

金丹合潮候图

凿开混沌，见钱塘南控、长江凝碧。今古词人图此景，谁解推原端的。岁去年来，日庚月申，因甚无差忒。如今说破，要知天地来历。

道散有一强名，五行颠倒，互列乾坤历。坎水逆流朝丙户，随月盈亏消息。气到中秋，金能生水，倍涌千重雪。神仙妙用，与潮没个差别。








○诛窦怀贞等大赦诰

天步时艰，王业多难，乱常干纪，何代无之。我国家累圣膺期，重光继统，戎蛮慕义，遐迩无虞。朕以寡昧，嗣守丕祚，响明而理，昃景忘劬。冀宇内之小康，庶群生之遂性。又使家知礼让，人尽忠良，不谓奸宄潜谋，萧墙作衅。逆贼窦怀贞、萧至忠、岑羲、薛稷、李猷、常元楷、唐睃、唐昕、李晋、李钦、贾膺福、傅孝忠、僧惠范等，咸以庸微，谬承恩幸，未申毫发之效，遂兴枭獍之心。共举北军，突入中禁，将欲废朕及皇帝，以行篡逆。朕令皇帝率众讨除，应时殄尽。元恶既戮，奸党毕歼，宗社乂安，人神胥悦。务申宽大之典，宜覃肆宥之恩，可大赦天下。自大辟罪已下，无轻重咸赦除之，其逆人魁首未捉获及应缘坐者，并不在赦限。自馀党类往还，一无所问。布告遐迩，咸使知闻。


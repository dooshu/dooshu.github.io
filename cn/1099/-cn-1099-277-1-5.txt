○責成薊昌遼保諸鎮邊臣及時修飭邊備疏 【 邊備】

照得薊昌二鎮拱護陵京、根本腹心、比之九邊事體特重。自嘉靖庚戌以後每歲四時無時不防、而秋防尤為吃緊、東西二虜、無歲不窺、而東虜更見垂涎、即日西虜俺酋稱臣稽顙、似無別虜、而東虜土蠻慙憤陸梁、勢必狂逞、即如今歲四月則寇連山、五月則寇盤山、六月則寇名河、計其出沒之地。雖在於遼。度其奸狡之情。實在於薊。况今秋高馬壯、正係彼虜馳騁之時、寧先事而過防、無寧後時而失策、該巨看得薊昌二鎮、密邇陵京委為根本腹心重地、以臣等耳目之所覩記、西虜侵軼者十之二三。東虜侵軼者十之八九。春防稍緩、尚當戒嚴、秋防孔亟豈容怠誤、臣等待罪本兵、惟恐仰負委托、不敢不先事圖惟謹將應行事宜、開坐上陳、伏望　皇上俯賜採覽、敕下臣等遵奉施行、地方幸甚、

一定戰守、臣等議得薊昌二鎮、巳該摠督劉應節等將各該兵馬分布停妥、題奉欽依、無容別議、但向來口語紛紛、咸以守墻為怯。或欲墻外邀擊。猶為害七而利三。或欲墻內奮擊。誠為利一而害九。言之似若可聽行之實無少效。薊鎮近畿虜一入墻則人心內怯朝議蜂起烏能戰耶盖因墻拒守。兵法所謂先處戰地而待敵者逸。名雖善守。實為善戰。臣博嘉靖三十二年摠督之時。嘗與東虜十萬之眾相持旬日。匹馬竟未入邊。損傷虜眾。不可勝計。于時虜酋打來孫即土蠻之父。抱恨而止?帚。　先皇誤以臣為功。錫臣陞廕。後臣復任摠督。益復習明薊事。以為必當守墻。萬無可疑。若使潰墻而戰。戰雖有功。風斯下矣。况未必能戰乎。合無備行總督劉應節巡撫楊兆總兵戚繼光楊四畏今次虜若臨墻。不拘薊東薊西。决意拒守墻臺。以必保萬全為主。上以答　聖主東顧之懷。下以慰畿民安堵之望。賊攻去處。果能保無他虞。不分文武官軍。照依斬首事例。題請陞級。一體世襲。敢有訛言惑眾。破壞守墻之說者。總督官先以軍法究治。仍行解京。治以重典。

一明應援、臣等議得薊鎮官兵。既以分布守墻。同心同力。自然可保萬全。而意外之防。不可不慮。所據鄰鎮兵馬。必湏預擬停當。臨期方免誤事。合無行遼東撫鎮官張學顏李成梁、保定撫鎮官宋纁李、勇、宣府撫鎮官孟重趙岢、各將所部精銳人馬。一面時加選練。不許離局。一面差人於薊遼軍門探聽。土蠻但有侵軼古北口石塘嶺黃花鎮一帶消息。張學顏宋纁孟重仍各防守本鎮。李成梁由山海關自東而西。李勇由保定自南而北。趙岢由居庸關自西而東。宣大總督尚書王崇古、亦照原奉欽依事理入關應援。大率以保護陵京為主。至于宣府大同之鎮城。陽和之會城。仍要多留兵將以防西虜反側之虞。內遼保二鎮之兵。原係薊遼軍門節制。雖徑可調遣。非得仰仗天威。特勤天語。人心未免怠緩。少誤事機。關係不輕。

一申駐守、臣等議得昌平陵寢。通州積貯。雖事體輕重不同。均當早為嚴備。先該吏部掌管部事。大學士高拱等題註本部侍郎四員。一員恊理部事。一員防守九門。一員駐守昌平。一員駐守通州。各有專責。事體巳定。但去歲事出倉卒。所統之兵。尚未定擬。趁今閒暇之時。相應預為酌處。合無備行總督侍郎劉應節巡撫都御史楊兆總兵官戚繼光楊四畏會同查議要見二侍郎駐守之日。應以何項兵馬。聽其調度。一面咨部知會。一面徑咨二侍郎知會。二侍郎亦要先期各赴所分地方。自行料理。完日回京。直候有警。方行前去調度。

一處京營、臣等議得京營兵馬。　祖宗設立之意。原為強幹弱枝。居重馭輕。譬之紫薇之垣。眾星環繞。不容一星失次。向來此義不明。薊鎮但有警報。即將兵馬列營城外。或一二里。或三四里。將官不過假此塞責。徒為文具。遂致城守乏人。聊以火夫充數。萬一突有庚戌之變。城守內虛。兵馬外隔。一舉而兩失之。合無容臣等備行摠督鎮遠侯顧寰協理右都御史譚綸即將本營將兵于教塲內略照內城外城規格。逐一分派。居常設法操演。令其曉然各知信地。既不許張皇以致人心驚疑。亦不許疏略以致事體乖刺。此外每門仍量留精兵以備臨期相機調遣。至于郊圻之外。正係督撫總兵信地。戰守機宜。自當聽其徑自計處。

一諭屬夷、臣等議得朵顏三衛屬夷。陽順陰逆。弱者為東西二虜之耳目。強者為東西二虜之羽翼。恃東虜之眾。倚西虜之強。自嘉靖庚戌以來。勾引騷擾。無歲無之。誠可痛恨。即今西虜俺答既以臣服。諸夷大失所倚。乘其氣怯之時。相應陰折其心。合無備行總督劉應節巡撫楊兆總兵官戚繼光責令撫夷官通於喜峰等口明白曉諭。你每平日專倚俺答并老把都之勢即今俺答等進貢開市。極其恭順。縱有東虜土蠻。其何能為。土蠻今秋如敢復來擾邊。朝廷巳調下數十萬人馬。痛加殺他。就令老把都黃台吉搗他巢穴。殺他老小。巳都約定了。你每若能先期傳報明的。臨期協力勦殺。自當奏請重加陞賞。若傳報不的。面相欺誑。外示恭順。中懷反側。天威在上。定行一體勦殺。不要後悔。其廣寧開原馬市諸夷交易之時。遼東撫鎮官亦要一體曉諭。以伐其謀。

一修內治、臣等議得前款所陳。不過防秋一時權宜之計。至于修內之策。薊遼保定三鎮與宣大等七鎮事體相同。必須一體整飭。方成畫一之政。合無容臣等將大學士高拱等所議積錢糧修險隘練兵馬整器械開屯田理塩法收胡馬散逆黨等八事。通行摠督侍郎劉應節巡撫都御史楊兆張學顏宋纁摠兵官戚繼光楊四畏李成梁李勇督同守巡兵備等官各隨宜修舉。候隆慶六年十月以後。分差大臣通行閱視。具由回奏。果能著實修舉。著有勞績。比照擒斬事例。重加陞賞。如仍踵習故套。搪塞誤事。即照失機律例從重擬罪。仍乞將總督鎮巡官各賜敕諭一道應便宜舉行者。令其便宜舉行。果有改弦易轍。應奏請者。具奏定奪。大率薊遼二鎮。虜警未息。比之宣大等七鎮。保定一鎮。邊情稍寧者不同。閱視大臣至日。亦當稍存寬假。


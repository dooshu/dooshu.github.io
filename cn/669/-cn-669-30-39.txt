39　杜預用滍淯水浸田　開楊口達巴陵瀉險


滍、淯水，楊口。

【集證】晉書杜預傳：「預都督荆州。吴平，還鎮。修召信臣遺跡，激用滍、淯諸水，以浸原田萬餘頃，分疆刊石，使有定分。開楊口，起夏水達巴陵千餘里，内瀉長江之險，外通零、桂之漕。」

漢地理志上：「南陽郡，滍水出魯陽縣魯山，東北至定陵入汝。【原注】魯陽，汝州魯山縣。定陵故城在蔡州堰城縣西北。淯水出酈縣西北，南入漢。」【原注】酈故城在鄧州臨湍縣。通典州郡十三：「復州沔陽縣，漢雲杜縣。杜預爲荆州刺史，開楊口達巴陵徑千餘里。内避長江之險，通零、桂之漕，即此也。」【原注】零陵、桂陽。

【集證】明地理志：「河南汝州魯山縣，東北有魯山，西有堯山。南有滍水，源出堯山，流入葉縣界，合昆水、沙河水入汝。南陽府南陽縣東有淯水，一名白河，下流至湖廣襄陽縣界入漢水。湖廣沔陽州景陵縣，今改天門。西北有雲杜廢縣，南有沔水，西南有楊水，北注沔，亦曰楊口，亦曰中夏口，又爲楊林口。」

【元圻案】水經曰：「滍水出南陽魯陽縣西之堯山。」注云：「滍水又東逕魯陽縣故城南，城即劉累之故邑也。有魯山，縣居其陽，故因名焉。」案堯山、魯山同在魯陽縣，故滍水所出，班史以爲魯山，水經以爲堯山。水經又曰：「滍水又東北過潁川定陵縣西北，又東過郾縣南，東入于汝〔一〕。」注云：「滍水東逕西不羹亭南，亭背汝水，于定陵城北，東入汝。郾縣在南，不得過。」水經又曰：「淯水出弘農盧氏縣攻離山〔二〕。」注云：「淯水導源，東流酈縣故城北。郭仲産曰：酈縣故城在攻離山東南。」

〔一〕「東」，原置於上句「南」字前，據中華本水經注校證卷三一滍水改。

〔二〕「攻離山」，原作「支離山」，據中華本水經注校證卷三一淯水改。下同。






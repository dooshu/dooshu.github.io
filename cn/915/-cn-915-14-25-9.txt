◇南越木槿赋

日及多名，蕤宾肇生。东方记乎夕死，郭璞赞以朝荣，潘文体其夏盛，嵇赋悯其秋零。此则京华之丽木，非於越之舜英。南中斩草，众花之宝；雅什未名，骚人失藻。雨来翠润，露歇红燥，叠萼疑檠，低茎若倒。朝霞映日殊未妍，珊瑚照水定非鲜；千叶芙蓉讵相似，百枝灯花复羞燃。暂欲寄根对沧海，大愿移华厕绮钱；井上桃虫难可杂，庭中礻圭蠹岂见怜？乃为歌曰：啼妆梁冀妇，红妆荡子家；若持花并笑，宜笑不胜花。赵女垂金珥，燕姬插宝珈；谁知红槿艳，无因寄狭邪？徒令万里道，攀折自咨嗟！（《艺文类聚》八十九。）


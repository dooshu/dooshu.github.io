杜泰姬

杜泰姬。南鄭人趙宣妻也。生七男七女。若元珪稚珪。有望。五人皆令德。其敎男也。曰中人情性。可上下也。在其檢耳。若放而不檢。則入惡也。昔西門豹佩韋以自寬。宓子賤帶弦以自急。故能改身之恆。為天下名士。戒諸女及婦曰。吾之委身。在乎正順。及其生也。恩自於撫愛。其長之也。威儀以先後之。體貌以左右之。恭敬以監臨之。懃恪以勸之。孝順以內之。忠信以發之。是以皆成。而無不善。汝曹庶幾勿忘吾法也。後七子皆辟命察舉。牧州守郡。而漢中太守南鄭令。多與七子同歲。季考上計。無不修敬泰姬。執子孫禮。


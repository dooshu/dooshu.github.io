○地志图序

广陵李该，博达之士也。学无不通，尤好地理，患其书多门，历世浸广，文词浩荡，学者疲老。由是以独见之明，法先圣之制，黜诸子之传记，述仲尼之职方，会源流，考同异，务该畅，从体要，倬然勒成一家之说。犹惧其奥未足以昭启後生，乃裂素为方仪，据书而图画，随方面以区别，拟形容而训解，命之曰《地志图》。观其粉散百川，黛凝群山，元气剖判，成乎笔端，任土之毛，有生之类，大钧变化，不出其意。然後列以城郭，罗乎陬落，内自五侯九伯，外洎要荒蛮貊，禹迹之所穷，汉驿之所通，五色相宣，万邦错峙。毫厘之差，而下正乎封略；方寸之界，而上当乎分野。乾象坤势，炳焉可观。与夫聚米拟其端倪，画地陈乎梗，固不可同年而语其详略也。每虚室燕居，薄帷晴褰，普天之下，尽在屋壁，户纳四海，窗笼八极，名山大川，随顾奔走，殊方绝域，举意而到，高视华裔，坐横古今，观帝王之疆理，见宇宙之寥廓，出遐入幽，曾不崇朝，与夫役形神於岁月，穷辙迹於区外，又不可并轨而论劳逸也。且夫删百代之弊，综群言之首，繁而不乱，疏而不漏，才识以润之，丹青以炳之，使嗜学之徒，未披文而见义，不由户而观奥，斯训导之明也。穷地而述，举世而载，事极鸿纤，理通昧，混一家之文轨，张大国之襟带，核人物之虚实，总山川之要会，表皇威之有截，明王道之无外，斯乃功用之大也。见苍梧涂山，则思舜禹恤民之艰；睹穷边大漠，则悟秦汉劳师之弊；览齐墟晋壤，则见桓文勤王之霸；观洞庭荆门，则知苗蜀恃险之败。王者於是明乎得失，诸侯於是鉴於兴替，斯又惩劝之远也。然则本之所以广学流，申之足以赞鸿业，垂之可以示後世，岂徒由近观远，以智自乐，为室中之一物哉。而时无知音，道不虚行，举地成图，闻天无路，此志士儒林所以为之叹息也。某久从君游，辱命序述，庶明作者之意，俾好事君子知其所以然。


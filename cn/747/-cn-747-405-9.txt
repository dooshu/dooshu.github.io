○对寝延部人判

〈抚州别驾豆卢安舍正寝，延部人乙弗乾公事，禀而後行。所由举不法。安不伏。〉

端右之寄，古人为难，光我大邦，抑惟良政。豆卢安雅有通

识，率由旧章，吕虔推其佩刀，诸葛称其骥足。好问则裕，高步於邱门；有道可尊，且悬於陈榻。舍兹正寝，延彼部人，饥渴良图，咨谋雅道。昔千木贱士，文侯尚且轼闾；侯嬴匹夫，信陵以之虚左。重其所部，望古何惭？举此为非，愚所不取。


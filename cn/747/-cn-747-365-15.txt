○对履亩判

〈景为诸侯履亩，择其最好者取之，百姓上诉，御史纠违法，云非入已。〉

公田有洫，私家有封，人或不康，君孰与足？景分茅赐爵，剪叶称孤，夺力役於夫家，怠政教於公府。徒使我疆我理，空对莱；匀宅尔田，惟瞻硗确。不勤东作，但履西成。急下民之见粮，既同蝥贼；务公家之厚敛，宁有盗臣？岂汉文施令之心？乃鲁宣救弊之术。子行而法，则有周公之典；我爱其礼，请遵尼父之言。未可加刑，宜从削地。

孙忄面

忄面，天宝十载官陈州司法参军。


焚裘示俭


晋史纪：武帝时，太医司马程据献雉头裘，命焚之于殿前。诏中外，自今毋献奇技异服。

晋史上记：武帝初即位时，有太医司马程据者，以雉头羽毛织成裘袄来献。帝见其过于华丽，恐长奢靡之风，命人以火焚之于殿前，以示己之不贵异物，不尚服饰也。又诏中外，自今以后，再不许将奇异技巧之物，及华美异样的衣服来献。盖人主之好尚，乃天下观法所系，不可不慎也。

晋武禅位之初，承魏氏奢侈之后，欲矫以节俭，故不焚于他所，而焚于殿前，要令众庶共见之耳。然其意不出于至诚，故未久即变，孽后乱政，五王僭侈，而晋室南迁矣。孟子说：“恭俭岂可以声音笑貌为哉！”正此之谓也。






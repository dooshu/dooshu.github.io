○送从弟惟祥宰海陵序

天子若曰：咨尔三事百辟，寇贼奸宄，震惊朕师。其举吏二千石至墨绶，予将大命於朝，以抚方夏。群从曰惟祥，旧有令闻，克奉成宪，往践乃职，无恫於人。狱货非宝，农食滋硕，浮于淮泗，浩然天波。海潮喷於乾坤，江城入於泱漭。彼有美锦，尔尝操刀，学古入官，倚法为吏。上官奏课，国将大选尔劳。勉哉行乎！唱予和汝。


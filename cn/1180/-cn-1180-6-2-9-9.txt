答总宪葛与川论友道


今之隐退者，皆以通书政府为嫌，仆窃所不取。

夫古之君子，以道相与，出处语默，曾何间焉？况大臣虽在畎亩，犹怀廊庙之虑，所为居政府者，非其僚友，则其素相知也。其人贤耶，固当告之以四方幽隐，以赞其庙堂之虑；不贤耶，亦当匡救其阙，而教督其所不逮，俾无致疾于国、于民。斯古之君子所以笃交谊而不忘国家也。

自翁归政府，三奉教言，辄三叹之，夫翁亦犹行古之道也。但所奉书词，徒闻溢美，未领切磨，将行古之道而未尽耶？毋其人之不足以庄语耶？






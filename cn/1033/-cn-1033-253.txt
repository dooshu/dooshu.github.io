洪咨夔　谨和老人初冬寓笔十绝

平泉草木须臾梦，金谷莺花一撮尘。

富贵若生根到底，两家占断别无人。

洪咨夔

洪咨夔　谨和老人初冬寓笔十绝

是非不验道应坏，祸福无凭天也芒。

便使曹瞒生卖履，已赊王衍死排墙。

洪咨夔

洪咨夔　谨和老人初冬寓笔十绝

何人地下管天条，不是皋陶即是萧。

金埒漫夸钱过斗，铁围宁问玉垂腰。

洪咨夔

洪咨夔　谨和老人初冬寓笔十绝

当场弄出百般奇，傀儡棚中老偃师。

满眼机关无着处，到头线索有收时。

洪咨夔

洪咨夔　谨和老人初冬寓笔十绝

两仪亦有盈亏数，万物难逃出入机。

一把牙筹空自苦，盖棺着得几通衣。

洪咨夔

洪咨夔　谨和老人初冬寓笔十绝

避风台上深情宠，偃月堂中尽意谋。

争奈天公无面目，满林黄叶一番秋。

洪咨夔

洪咨夔　谨和老人初冬寓笔十绝

煮茗烧香双赤脚，捡书洗妍一苍头。

斯文兴丧由天在，未用安排地起楼。

洪咨夔

洪咨夔　谨和老人初冬寓笔十绝

元子扫空桓氏业，窟郎荡尽李家风。

前人留得儿孙立，何患鸾枝不长桐。

洪咨夔

洪咨夔　谨和老人初冬寓笔十绝

方穷蔡择问唐举，未遇邺侯逢懒残。

触石起云能沛雨，不应长作旱雷看。

洪咨夔

洪咨夔　谨和老人初冬寓笔十绝

命有穷通分虎鼠，事无得失尽鸡虫。

东篱独有黄花在，挹取寒香寿阿翁。

洪咨夔


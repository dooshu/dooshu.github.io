○授李晟五代孙官敕

朕闻王者怀於有仁，所以享灵长之运，赏延於世，所以劝忠烈之臣。唐开府仪同三司守太尉兼中书令西平王上柱国岐国公食邑三千户食实封一千五百户赠太师谥曰忠武李晟五代孙职，以尔上祖西平王，昔在德宗皇帝幸梁洋之岁，而有保定大功中兴返正扶持社稷之力，载诸史氏，予嘉乃德，曰笃不忘。宜升五代之孙，俾陟六联之位，光乃前烈，焕乎後昆。可将仕郎耀州司户参军。


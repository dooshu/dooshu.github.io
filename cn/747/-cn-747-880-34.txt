○追封许国太妃册

维保大三年太岁乙巳七月乙未朔某日，皇帝若曰：昔在徂後，法象天明。旁求淑女，式敷阴教。并建内职，以丽外朝。故其先德之举，显魂之命，比爰庶尹，无不及焉，盖敬终贻後之旨也。咨尔故汝南郡君周氏，恭俭执中，明智资性。顷谐法相，入奉先朝，纟延之勤，夙著於彤史。汤沐之宠，竟饰於泉扃。粤予纂承，祗禀兹训。家道既正，国风以理。仰蹈成式，永怀旧人。是用厘举阙遗，追崇名数。昆吾旧宅，太岳全邦。申画四封，以光懿德。今使某官持册封许国太妃。呜呼！令问不忘，盛典无替。昭昭复魄，闻予此言。








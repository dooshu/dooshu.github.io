○授韦嗣立凤阁侍郎平章事制

鸾台：凤池清切，鸾渚便蕃，讽纳两闱，允资一德。中散大人天官侍郎韦嗣立，当朝人望，奕代相门。道周性全，才高识远。诚以待物，宽而容众。往自纶翰，五字见推；洎处提衡，九流式序。怀宗庙之掌，有社稷之能。宜竭忠贤，翊宣政化。可守凤阁侍郎同凤阁鸾台平章事，散官如故。主者施行。


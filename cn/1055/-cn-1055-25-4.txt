【内殿崇班薛君墓表】

公讳塾，字宗道，姓薛氏，资政殿学士、兵部尚书简肃公之弟。薛之世德终始，有简肃公之志与碑。公官至内殿崇班，以某年某月某日，卒官于蜀州。其子仲孺以其丧归葬于绛州之正平，先葬而来乞铭以志。予幸尝纪次简肃公之德，而又得铭公。其铭曰：

公躬直清，官以材称。惟贤是似，不愧其兄。

既葬，而仲孺又来请曰：“铭之藏，诚以永吾先君于不朽，然不若碣于隧，以表见于世之昭昭也。”予惟薛氏于绛为著姓，简肃公于公为兄弟，而公之世德，予既见之铭，而其子又欲碣以昭显于世，可谓孝矣。然予考古所谓贤人、君子、功臣、烈士之所以铭见于后世者，其言简而著。及后世衰，言者自疑于不信，始繁其文，而犹患于不章，又备其行事，惟恐不为世之信也。若薛氏之著于绛，简肃公之信于天下，而予之铭公不愧于其兄，则公之铭不待繁言而信也。然其行事终始，予亦不敢略而志诸墓矣。今之碣者，无以加焉，则取其可以简而著者书之，以慰其子之孝思，而信于绛之人云。


○贿赂公行论

春秋之时，晋主夏盟，威服天下。及大夫专政，贿赂公行，内外离析。是故示威平邱而齐叛，辞请召陵而蔡叛，盟於沙咸而郑叛，次於五氏而卫叛。莅於郑会於夹谷，歃血於黄而鲁叛。诸侯既叛於外，大夫复叛於内，故奔於晋阳而赵鞅叛，入於朝歌而荀寅与士吉射叛。以晋国之大，天下莫强焉！而卒之败坏而不能守者。臧哀伯曰：“国家之败，由官邪也。官之失德，宠赂章也。晋卿始祸，缘卫贡也。乐祁见执，献杨也。蔡侯从吴，荀寅货也。昭公弗纳，范鞅赂也。而晋室不复能主盟矣！”夫为国以义不以利，而处晋朝者，贿赂公行如此，晋安得而不败乎？

典午之时，政以贿成，亦由是也。杜预在外镇，数饷遗洛中贵要。或问其故。曰：“吾但恐为害，不求益也。”夫杜预最为忠贤，且复当武帝时，朝廷清明，纪纲未甚紊乱；而预所以为保身之计者，尚只在於馈遗权贵。则是贿赂之风，固已滥觞於此时矣！延及後世，兹风益炽。荀郗都督青兖，见朝政日乱，惧祸及己，多所交结。每得珍物，即遗都下亲贵。兖去洛五百里，恐不鲜矣，募得千里牛，旦发暮还。观荀郗之所以为身谋者，亦无以异於杜预也。夫厚苞苴以赂权门，在二子固不得为有守；然所以使人如此，则当时在朝廷者，亦不得为无罪也。

是故读王沈之《释时论》有曰：“融融皆趋热之士，其在炉冶之门者，推挟炭之子。苟非斯人，不如其已。”读鲁褒之《钱神论》，有曰：“京邑衣冠，疲劳讲肄，厌闻清谈，对之假寐。见我家兄，莫不惊视！何必读书？然後富贵。”观二人愤时之所作者如此，则知当朝士大夫贪墨成风，几於不可救药也。晋室安得不凌迟？毁誉乱於善恶之实，情慝奔於货欲之途。干宝谓晋之败坏也如此，其知言乎！

陈仲卿


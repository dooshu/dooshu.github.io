137　舜葬之地考


「舜葬蒼梧之野」，案：「之」，閻本作「山」，誤，今從何本。薛氏季宣曰：「孟子以爲『卒於鳴條』，吕氏春秋孟冬紀安死篇『舜葬於紀』。蒼梧山，在海州界，近莒之紀城。鳴條亭，在陳留之平丘。」今考九域志，海州東海縣有蒼梧山。

【閻按】海州蒼梧山即山海經之郁州，無舜葬於此之説。

【集證】高誘吕覽安死篇注曰：「傳曰：『舜葬蒼梧九疑之山』，此云於紀市，九疑山下亦有紀。」

【元圻案】畢氏沅曰：「墨子云『舜葬南己之市』，御覽五百五十五作『南紀』，引尸子作『南己』。案路史注云：『紀即冀，故紀后爲冀后。今河東皮氏東北有冀亭，冀子國也。鳴條在安邑西北，其地相近。記謂舜葬蒼梧，皇覽謂在零陵營浦縣，尤失之。』梁伯子云：『困學紀聞五引薛氏言蒼梧在海州界，近莒之紀城，亦非。』」〇書録解題地理類：「元豐九域志十卷，知制誥丹陽王存正仲、集賢校理南豐曾肇子開、官制所檢討邯鄲李德芻等删定。總二十三路，四京，十府，二百四十二州，三十七軍，四監，一千一百三十五縣。」






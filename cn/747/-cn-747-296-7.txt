○府庭双石榴赋（以“平生少年日”为韵）

公府洞豁，群木罗生，历众芳而选妙，得双榴之美名。擢质森耸，垂阴凄清，埽危阶之数级，荫庭之四平。夹砌骈罗，则东西表宾主之位；与时消息，则寒暑任荣枯之情。故其异影同庇，芬芳对出，夏景焯而开花，秋气结而成实，剖之则珠彩辉掌，捧之则金光照日。其生也，虽杂居幽迳之兰；其用也，亦若雕盘之栗。若当公务之总，偶讼庭之要，爰趋爰揖，或长或少，皆指而称曰：彼石榴之所生，何托根之至妙，俯环廓之回合，拂危檐之窈窕，类甘棠之勿翦，人纵去而犹思，若若李树之无言，蹊自成而不召。是以固其根，美其华耀，乍开轩而翠彩重合，甫褰帷而红荣四照也。或曰：物恶近以招累，事贵远而克全，空遁幽以独美，抱甘香而自捐。岂比夫善生者托仁以远害，能寿者辅道以延年？是以蒙君子之惠渥，故终保夫自然。


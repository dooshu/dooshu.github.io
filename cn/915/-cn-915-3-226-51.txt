◇城门校尉箴

幽幽山川，径塞九路。盘石唐芒，袭险重固。国有城沟，家有柝柜。各有攸坚，民以不虞。德怀其内，险难其外。王公设险，而承以盘盖。昔在上世，有殷有夏。癸辛不德，而设夫险阻。汤武爰征，而莫遏莫御。作君之危，不可德少，而城沟伊保。不可德希，而城沟是依。唐虞长备，而四海永怀。秦恢长城，而天下畔乖。尉臣司城，敢告在阶。（《古文苑》）


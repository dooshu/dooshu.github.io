○对舆尸谒庙判

〈郑太曾祖亡，舆尸谒其家庙。人告狂怪。〉

先王制礼，造次以之，君子奉行，威仪无选。郑太门承通德，代有象贤，处异域之围，全其使节；受良田之广，俭以家贞。华轩悬示後之车，密石表奉先之庙，叠钟亡祖，哀疚谋孙。奉砚攀悲，舆尸入庙，大夫衔命，神虽幽而已往；使者回车，身不幸而必告。鲁使以为有美，汉臣犹且不非，况太恭事庙门，展行祖德，尊灵仿佛，瞻楝宇而风生；丧纪绸缪，备衣裳而日远。太之此举，必有为之，人虽薄言，讵成狂怪？

虞进

进，天宝时擢书判拔萃科。


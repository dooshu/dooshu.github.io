○西廵扈從詩序 【 西廵】

敘扈從語得体

宣德甲寅秋、居庸之外。懷來保安宣府萬全皆大熟。上慮邊人安於足給。而忽警備也。乃九月甲申、　車駕親廵飭之。詞林從者士奇勉仁弘濟德遵、士奇年七十、特拾輿卒二十人、而道中氣候清和。動息舒徐。號令嚴肅。行者不勞。居者無擾。間　駐蹕平曠。命將士飛放馳射。用閱武也。是月丁酉、至洗馬林、盖去宣府西百八十里、洗馬林者。舊名蕁蔴林。語襲訛也。時北虜阿魯台之眾為瓦剌摧敗。狼狽假息塞下。左右從臾希合之臣。多請掩捕之者。　上曰、朕知飭備耳、困人于厄、非王者事、不聽、從臣中士奇為最不習兵事間以文事承顧問而　寵遇恆均一夕召問士奇、卿數日馬上亦賦詩否、士奇惶恐叩首　上慰勞再三既班師、十月甲辰至北京。扈從往復。裁二十日。其間情之所至。亦時見諸賦詠、凡得小詩若干首、并前扈從敘之記憶前五年從廵邊至宣府。往復二十日。在道未嘗不寓興于詩。而以今視替。年益邁。氣力益衰。詞意益鄙陋。無足采。特以其發于一時之扈從而將來亦可攷見歲月故遂錄之而不棄云。


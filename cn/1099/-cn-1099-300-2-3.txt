○又上內閣書 【 粵寇】

嶺表自為一天、風聲氣習、敻異他處、人嘗謂兩廣盜如落葉。隨掃隨落。蹊徑無光潔之日。真切喻也。良繇滄海渺茫。林箐深遠。易以伏匿。難于驅除。人本惷悍。株引勾連。一呼四集。又聚散倏忽暮而剽掠。今賊之難別亦以此不知其為民。朝而耕犁。莫辨其為盜。何忌憚而不為。然自明興以來。假借名稱。雄肆山海者。幾十百人矣。卒羅鋒鏑。正典刑。小者捕??烕。大者征誅。率無苟延五七年者。而卒不戒。則其性其習。信殊異不可解也。方今東省山猺水寇、從橫雜遝、雖殺戮無虗日、而亦不知畏、其尤黠悍者曾一本、頃緣主將不統兵、偏禆持異見、我軍氣慴、虜得長技、失律喪師本自輕敵寡謀、非必賊有勝算也、此時聞巳東騖、潮陽本賊故穴、俟其定泊、然後可圖、俞大猷力任其事、將士舟航、稍稍整搠、一鼓成擒、尚籌畫于萬全之後、度此釜魚、鼓鬣終當就烹、不足攖廟堂之慮、但西省亦苦山賊、俞將之東也、議者謂為耘人之田意不甚愜、不知大征之費、非二十萬不可、近歲軍門、粮餉不足供額設之兵、二省貯積皆匱、無巳、將請發內帑、審時度勢、尚落落難合、斟酌緩急、豈敢顧彼遺此、葢撫按各有所重、總督兩地關心、意見不能盡投也、至如嶺南有始興二源遺孽、嶺西有羅旁淥水負固、府江有兩岸峒寨出刼、此時曾賊強于林賊其後曾敗而林竟不可得海上有林道乾輩數夥、妄意好生惡死、人所同心、此輩誠愚、豈無一隙之明、亦由互相疑畏。招者每誘而殺之。縱欲悔罪向化不可得。今將責成合屬覔取間諜之人。往示朝廷威德。又值新皇赦宥萬方。無論盜賊猺獞。悉聽撫處。為兵為民。各適其願深山窮谷。自安耕鑒者、苟無犯於地方。悉不加征、遠近並許自新、開誠布公。深懲既往貪功殺降故習。稍稍有見信來降者。終不盡然、姑以養威蓄銳、俟恩信既行、察擇強梗間一出擊、即力并事專、庶可示警、是或一道也、頃聞譚二華有、薦進俞大猷其事之疏、此時方區畫剿賊、將士帖然心服、賊黨畏讋求降、一月以來、鼓舞招來、漸可幾望成效、葢其人久習水戰、老猶矍鑠、若即取去則有臨敵易將之忌、地方益無所恃縱使郭成猝至安能遽諳地利、得人和、如此賊益蔓延不可收拾矣展轉思惟、萬不得巳、具疏但乞暫留、終此曾寇之役必不久淹以妨京營大計也

皇明經世文編卷之三百終








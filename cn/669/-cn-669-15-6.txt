111　鄭注孝經與康成注不同


孝經鄭氏注，陸德明云：「與康成注五經不同。」今按康成有「六天」之説，見禮記郊特牲正義。而孝經注云：「上帝，天之别名。」見史記封禪書集解。故陸澄謂「不與注書相類」。

【元圻案】經典序録：「世所行鄭注，相承以爲鄭玄。按鄭志及中經簿無，中朝穆帝集講孝經，云以鄭玄爲主。檢孝經注，與康成注五經不同，未詳是非。」案：書録解題載康成孝經注一卷。陳振孫曰：「世傳秦火之後，河間人顔芝得孝經藏之，以獻河間王，今十八章是也。相承云康成作注，而鄭志目録不載，故先儒並疑之。及唐開元中，詔議孔、鄭二家。劉知幾以爲宜行孔廢鄭，諸儒非之，卒行鄭學。周顯德中，新羅獻别序孝經，即鄭注者，而崇文總目以爲咸平中日本國僧奝然所獻，未詳孰是。乾道中，熊克子復從袁樞機仲得之，刻于京口學宫。」〇南齊書陸澄傳：「澄，字彦淵，吴郡吴人也。時國學置鄭玄孝經，澄與王儉書曰：『世有一孝經，題爲鄭玄注，觀其用辭，不與注書相類。案玄自序所注衆書，亦無孝經。』」〇孝經序正義曰：「晉穆帝永和十一年及孝武太元元年，再聚群臣，共論經義。有荀昶者撰集孝經諸説，始以鄭氏爲宗。晉永和以來，多有異論。陸澄以爲非玄所著，請不載於祕省。王儉不依其請，遂得見傳。」〇蕭山王穀畻曰：「孝經鄭注久佚，武進臧鏞堂輯録爲一卷，日本國岡田，字挺之，於其國所傳群書治要中得不完本，亦輯爲一卷。臨海洪頤煊復採釋文、邢疏爲補證一卷。凡三本，鮑氏廷博並刻於知不足齋叢書第二十一集。」又曰：「聖治章『宗祀文王於明堂，以配上帝』，鄭注：『上帝，天之别名也。』臧鏞堂按正義曰：『禮無二尊，既以后稷配郊天，不可又以文王配之。五帝，天之别名也。因享明堂而以文王配之。』大致本鄭注。」






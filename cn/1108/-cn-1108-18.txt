卷十八

钦定四库全书

柳河东集卷十八

唐　柳宗元　撰

骚一十首

乞巧文【荆楚岁时记七夕妇人以彩缕穿七孔针陈几筵酒脯瓜果於庭中以乞巧或云见天汉中奕奕白气有光五色以为徵应见者得福此乞巧之所自也然公假是以自见其拙於谋已耳文曰贬名絶命不负所知此文当作於贬谪之後皆元和以後作晁无咎取此文以变离骚系之曰周鼎铸倕而使吃其指先玉以见大巧之不可为也故子贡教抱瓮者为桔橰用力少而见功多而抱者羞之夫鸠不巢拙莫比焉而屈原乃曰雄鸠之鸣逝兮吾独恶其佻巧原诚伤世浇伪因诋拙以为巧意昔之不然者今皆然矣甚之者宗元之作虽亦闵时奔骛耍归诸原然宗元愧拙矣云】

柳子夜归自外庭有设祠者饵馨香【诸延切厚粥也饵仍吏切】蔬果皆罗搯竹垂绥剖瓜犬牙且拜且祈怪而问焉女隶进曰今兹秋孟七夕天女之孙将嫔於河鼔【吴均齐记云七月七日织女当渡河暂诣牵牛尔雅曰河鼓谓之牵牛】邀而祠者幸而与之巧驱去蹇拙手目开利组紝缝制将无滞於心焉为是祷也柳子曰苟然欤吾亦有所大拙傥可因是以求去之乃缨弁束祍促武缩气旁趋曲折伛偻将事再拜稽首称臣而进曰下土之臣窃闻天孙专巧于天轇轕【上音交下音葛】琁玑经纬星辰能成文章黼黻帝躬以临下民钦圣灵仰光耀之日久矣今闻天孙不乐其独得贞卜於玄龟将蹈石梁欵天津俪於神夫于汉之滨两旗开张中星耀芒【晋天文志左旗九星在天河鼓左旁右旗亦如之而河鼓居其中】灵气翕歘【呼勿切】兹辰之良幸而弭节薄游民闲临臣之庭曲听臣言臣有大拙智所不化医所不攻威不能迁寛不能容乾坤之量包含海岳臣身甚微无所投足蚁适于垤蜗休于殻龟鼋螺蜯【上音蠃下音蚌】皆有所服臣物之灵进退唯辱仿佯为狂局束为謟吁吁为诈坦坦为忝他人有身动必得宜周旋获笑颠倒逢嘻已所尊昵人或怒之变情徇势射利抵巇【音羲山险也】中心甚憎为彼所奇忍仇佯喜悦誉迁随胡执臣心常使不移反人是巳曾不惕疑贬名絶命不负所知拚嘲似傲贵者啓齿臣旁震惊彼且不耻叩稽匍匐言语谲诡令臣缩恧【女六切慙也】彼则大喜臣若效之瞋怒丛已彼诚大巧臣拙无比王侯之门狂吠狴犴【上音陛又边迷切下音岸】臣到百步喉喘颠汗睢盱逆走魄遁神叛欣欣巧夫徐入纵诞毛羣掉尾百怒一散世途昏险拟步如漆左低右昂鬬冒冲突鬼神恐悸圣智危栗冺焉直透所至如一是独何工纵横不恤非天所假彼智焉出独啬於臣恒使玷黜沓沓骞骞咨口所言迎知喜恶默则憎怜揺唇一发径心中原胶如钳夹誓死无迁探心扼胆踊跃拘牵彼虽佯退胡可得旃独结臣舌喑抑衘寃【喑音隂】擘背流血一辞莫宣胡为赋授有此奇偏眩耀为文琐碎排偶抽黄对白啽哢飞走【啽音弇哢音弄鸟声】骈四俪六锦心綉口宫沈羽振笙篁触手观者舞悦夸谈雷吼独溺臣心使甘老丑嚚昏莽卤朴钝枯朽不期一时以俟悠久旁罗万金不鬻弊帚跪呈豪杰投弃不有眉矉頞蹙【矉音宾目恨张也頞音遏】喙唾胷欧【音呕】大而归【乃版切】填恨低首天孙司巧而穷臣若是卒不余畀独何酷欤敢愿圣灵悔祸矜臣独艰付与姿媚易臣顽顔凿臣方心规以大圆拔去呐舌【呐与讷同】纳以工言文词婉软步武轻便【平声】齿牙饶美眉睫增妍突梯卷脔【上音拳下音挛】为世所贤公侯卿士五属十连【王制五国以为属属有长十国以为连连有帅属音注】彼独何人多享终天言讫又再拜稽首俯伏以俟至夜半不得命疲极而睡见有青褏朱裳【褏音袖衣袂也】手持绦节而来告曰天孙告汝汝词良苦凡汝之言吾所极知汝择而行嫉彼不为汝之所欲汝自可期胡不为之而诳我为汝唯知耻謟貌淫词宁辱不贵自适其宜中心已定胡妄而祈坚汝之心密汝所持得之为大失不污卑凡吾所有不安汝施致命而昇汝慎勿疑呜呼天之所命不可中革泣拜欣受初悲後怿抱拙终身以死谁惕【不安一作不敢】

骂尸虫文【酉阳杂俎载人有三尸上尸清姑伐人眼中尸白姑伐人五藏下尸血姑伐人胃命凡庚申日三尸言人过於帝古语云三守庚申三尸伏七守庚申三尸灭公之此文非曰诚然盖有所寓焉耳公自贞元十九年以御史里行善王叔文韦执谊二人者奇其才及得政引内禁近与计事擢礼部员外郎俄而叔文败公贬卲州刺史不半道贬永州司马然宰相哀才且困将澡濯用之会程异复起领运务乃诏补袁州刺史而武元衡方执政谏官颇言不可用遂罢当时之谗公者衆矣假尸虫以嫉其恶端有所指也当在元和谪永後作】

有道士言人皆有尸虫三处腹中伺人隐微失误辄籍记日庚申幸其人之昏睡出谗于帝以求飨以是人多谪过疾疠夭死柳子特不信【一无特字】曰吾闻聪明正直者为神帝神之尤者【一无者字】其为聪明正直宜大也安有下比隂秽小虫纵其狙诡延其变诈以害于物而又悦之以飨其为不宜也殊甚吾意斯虫若果为是则帝必将怒而戮之投于下土以殄其类俾夫人咸得安其性命而苛慝不作然後为帝也余既处卑不得质之于帝而嫉斯虫之说为文而骂之

来尸虫汝曷不自刑【一作形】其形隂幽跪侧而寓乎人【跪一作诡】以贼厥灵膏肓是处兮不择秽卑潜窥默听兮【窥一作觑比居七?二切】导人为非冥持札牍兮揺动祸机卑陬拳缩兮宅体险微以曲为形以邪为质以仁为凶以僭为吉以淫谀謟诬为族类以中正和平为罪疾以通行直遂为颠蹶以逆施反鬬为安佚譛下谩下【谩音官切欺也】恒其心术妬人之能幸人之失利昏伺睡旁睨窃出【睨五计反】走谗于帝遽入自屈羃然无声【羃音覔】其意乃毕求味已口胡人之恤彼修蛕恙心【蛕胡恢切人腹中长虫也】短蛲穴胃【蛲如消去消二切腹中虫也】外捜疥疠【疥瘙痒也疠疫气也】下索瘻痔【瘻力鬬切疮也痔治里切後病也】侵人肌肤为已得味世皆祸之则惟汝类良医刮杀聚毒攻饵旋死无余乃行正气汝虽巧能未必为利帝之聪明宜好正直宁悬嘉飨荅汝谗慝以付九关贻虎豹食【楚辞宋玉招魂词虎豹九关啄害下人言天门九重使神虎豹执其关闭主啄啮天下欲上之人而杀之】下民舞跃荷帝之力是则宜然何利之得速收汝之生速灭汝之精蓐收震怒【蓐收天之刑神礼记孟秋之月其神蓐收】将勑雷霆击汝酆都【酆音丰】麋烂纵横俟帝之命乃施于刑羣邪殄夷大道显明害气永革厚人之生岂不圣且神欤祝曰尸虫逐祸无所伏下民百禄惟帝之功以受景福尸虫诛祸无所庐下民其苏惟帝之德万福来符臣拜稽首敢告于玄都

斩曲几文【观其文盖指当时以謟曲获用者其言或因先容以售其蟠则必有所指明矣继之以病夫甘焉乃喜兹物以为巳适则又以见用者不明弃直而用曲则不才者进其指微矣皆贬谪後作与前篇相後先云】

后皇植物【楚辞九章后皇嘉树橘徕服兮注后后土也皇皇天也】所贵乎直圣主取焉【主一作王】以建家国亘为栋楹【上音冻下音盈】齐为阃阈【上苦本切下音域】外隅平端中堂谨饬【一作饰】度焉以几【度时洛切】维量之则君子冯之以辅有德【一作其德】末代淫巧不师古式断兹楺木【楺屈伸木也】以限肘腋欹形诡状曲程诈力制类奇邪【上音畸下音衺】用絶绳墨勾身陋狭危足僻侧支不得舒胁不遑息余胡斯蓄以乱人极追咎厥始惟物之残禀气失中遭生不完托地墝垤【上口交切何休注曰墝埇不生五?曰不毛垤徒结切垲冢也】反时燠寒欎闷【一作闭】结涩癃蹇【一作塞】艰难不可以遂遂亏其端离奇诘屈缩恧漓【上音攅下五官切锐上也高也】?蝎孕蠹【蝎胡葛切木中蠹虫也蠹音妬】外邪中乾【音干】或因先容以售其蟠【售音寿蟠音盘邹阳书蟠木根抵轮囷离奇而为万乘器者以左右为之先容也】病夫甘焉制器以安彼风毒败形隂沴迁魄【沴闾计切相伤为之沴】祸气侵骨淫神化脉体仄筯倦荣乖卫逆乃喜兹物以为已适器之不祥莫是为敌乌可昵近以招祸癖【音僻】且人道甚恶惟曲为先在心为贼在口为愆在肩为偻在膝为挛戚施踦跂【上举绮切曲也下丘弭切有跂踵国其人行脚?不着地】匍匐拘拳古皆斥远莫致於前问谁其类恶木盗泉【选陆士衡猛虎行渇不饮盗泉水热不息恶木隂】朝歌回车【邹阳书邑号朝歌墨子回车晋灼曰纣作朝歌之音朝歌者不时也】简牍载焉昭王市骨乐毅归燕【燕昭王厚币以招贤者郭隗曰古之人君有以千金使涓人求千里马者马已死买其首五百金而返君大怒涓人曰死马且卖况生者乎不期年千里之马至者三今王致士先从隗始况贤於隗者哉昭王为隗改筑宫而师事之於是士争趋燕乐毅自魏往以为亚卿】今我斩此以希古贤謟谀宜惕正直宜宣道焉是逹法焉是专咨尔君子曷不乾乾【音?易君子终日乾乾】既和且平获佑于天去恶在微慎保其传

宥蝮蛇文【并序　与前文先後永州作晁无咎取骂尸虫憎王孙并此宥蝮蛇文以附变骚系之曰离骚以虬龙鸾凤托君子以恶禽臭物指谗佞王孙尸虫毒蛇小人谗佞之类也其憎之也骂之也投畀有北之意也其宥之也以远小人不恶而严之意也盖离骚备此义而宗元放之焉】

家有僮善执蛇晨持一蛇来谒曰是谓蝮蛇【蝮音覆毒蛇也】犯於人死不活又善伺人闻人咳喘步骤辄不胜其毒捷取巧噬【音誓】肆其害然或慊【苦箪切恨也】不得於人则愈怒反啮草木草木立死後人来触死茎犹堕指挛腕肿足【挛闾缘切腕乌贯切肿时勇切】为癈病必杀之是不可留余曰汝恶得之曰得之榛中曰榛中若是者可既乎曰不可其类甚博余谓僮曰彼居榛中汝居宫内彼不汝即而汝即彼犯而鬬死以执而谒者汝实健且险以轻近是物然而杀之汝益暴矣彼耕获者求薪苏者皆土其郷知防而入焉执耒操鞭持芟朴以远其害汝今非有求於榛者也密汝居易汝庭不凌奥不步闇是恶能得而害汝且彼非乐为此态也造物者赋之形隂与阳命之气形甚怪僻气甚祸贼虽欲不为是不可得也是独可悲怜者又孰能罪而加怒焉汝勿杀也余悲其不得已而所为若是叩其脊谕而宥之其辞曰

吾悲乎【一作夫】天形汝躯絶翼去足无以自扶曲膂屈脇惟行之纡目兼蜂虿【上音峯下田迈切】色混泥涂其头【一作颈】蹙恧其腹次且【上七私切下七余切】褰鼻鈎牙穴出榛居蓄怒而蟠衘毒而趋志蕲害物隂妬潜狙【子余切】汝之禀受若是虽欲为鼃为螾【鼃音蛙虾蟇也螾弋忍切螼螾也螼螾反行即寒蚓也】焉可得已凡汝之为恶非乐乎此缘形役性不可自止草揺风动百毒齐起首拳脊努呥舌揺尾【呥音冉噍也】不逞其凶若病乎已世皆寒心我独悲尔吾将薙吾庭【薙他计切除草】葺吾楹窒【一作窖】吾垣严吾扃俾奥草不植而穴隟不萌【隟去逆切义与隙同】与汝异途不相交争虽汝之恶焉得而行嘻造物者胡甚不仁而巧成汝质既禀乎此能无危物贼害无辜惟汝之实隂阳为戾假汝忿疾余胡汝尤是戮是抶【音迭】宥汝于野自求终吉彼樵竖持芟农夫执耒不幸而遇将除其害余力一挥应手糜碎我虽汝活其惠实大他人异心谁释汝罪形既不化中焉能悔呜呼悲乎汝必死乎毒而不知反讼其内今虽寛焉後则谁赉【一作赖】隂阳尔造化尔道乌乎在可不悲欤

憎王孙文【与前文先後永州作後汉王延寿尝为王孙赋有云顔状类乎老公躯体似乎小儿则猴之类而小者也】

猨王孙居异山德异性不能相容猨之德静以恒类仁让孝慈居相爱食相先行有列饮有序不幸乖离则其鸣哀有难【乃旦切】则内其柔弱者不践稼蔬木实未熟相与视之谨既熟啸呼羣萃然後食衎衎焉山之小草木必环而行遂其植故猿之居山恒郁然王孙之德躁以嚣【虚骄切又牛刀切】勃诤号呶【上音豪下尼交切】唶唶疆疆【唶子夜切又则伯切】虽羣不相善也食相噬啮【倪吉切】行无列饮无序乖离而不思有难推其柔弱者以免好践稼蔬所过狼藉披攘木实未熟辄齕齩【上下结切下五狡切】投注窃取人食皆知自实其嗛【音歉以颊聚食曰嗛】山之小草木必凌挫折挽使之瘁然後已故王孙之居山恒蒿然以是猨羣衆则逐王孙王孙羣衆亦齚猿【上仁革切啮也一作齕】猨弃去终不与抗然则物之甚可憎莫王孙若也余弃山间久见其趍如是作憎王孙云

湘水之浟浟兮【湘水出零陵郡】其上羣山胡兹郁其彼瘁兮善恶异居其间恶者王孙兮善者猨环行遂植兮止暴残王孙兮甚可憎噫山之灵兮胡不贼旃跳踉【上徒雕切下吕唐切】叫嚣兮冲目宣齗【鱼斤切齿根肉】外以败物兮内以争羣排鬬善类兮譁骇披纷【譁音华骇下揩切】盗取民食兮私已不分充嗛果腹兮【庄子腹犹果然音如字又苦火反】骄傲驩欣嘉华美木兮硕而繁羣披竞啮兮枯株根毁成败实兮更怒喧居民怨苦兮号穹旻【号音豪旻音珉】王孙兮甚可憎噫山之灵兮胡独不闻猨之仁兮受逐不校退优游兮惟德是傚廉来同兮圣囚【蜚廉恶来纣之臣纣囚西伯羑里】禹稷合兮凶诛【谓舜用禹稷去四凶也】羣小人【一无人字】遂兮君子违大人聚兮孽无余善与恶不同乡兮否泰既兆其盈虚【否备鄙切】伊细大之固然兮乃祸福之攸趍王孙兮甚可憎噫山之灵兮胡逸而居逐毕方文【并序　元和七八年公尚为永州司马至十年方召至京师当在八年夏作】

永州元和七年夏多火灾日夜数十发少尚五六发过三月乃止八年夏又如之咸无安处老弱燔死【燔音烦】晨不爨【取乱切】夜不烛皆列坐屋上左右视罢不得休【罢音疲】盖类物为之者讹言相惊云有怪鸟莫实其状山海经云章莪之山有鸟如鸖一足赤文白喙其名曰毕方见则其邑有譌火【上五戈切妖言曰譌】若今火者其可谓譌欤而又有鸟传者其毕方欤遂邑中状而图之而磔之【磔列也张格切】为之文而逐之

后皇庇人兮敬救羣材大施栋宇兮小蔽草莱各有攸宅兮时阖而开火炎为用兮化食生财胡今兹之怪戾兮日十爇而穷灾【爇如劣切】朝储清以联邃兮夕荡覆而为灰焚伤羸老兮炭死童孩叫号隳突兮户骇人哀袒夫狂走兮倏忽往来郁攸孽暴兮【暴音剥】混合恢台【骚云收恢炱之孟夏兮】民气不舒兮僵踣颠颓【僵音姜踣蒲北切】休炊息燎兮侧伏煨煤门甍晦黑兮启伺奸回若坠【一作堕】之天兮若生之鬼令行不讹兮国恐盍已问之禹书【山海经乃禹所撰故云】毕方是祟【音邃】嗟尔毕方兮胡肆其志皇亶聪明兮念此下地灾皇所爱兮戮死无贰幽形扇毒兮隂险诡异汝今不惩兮衆愬咸至【愬音诉】皇斯震怒兮殄絶汝类祝融悔祸兮【祝融火神晋语黎为高辛氏火正光照四海命之曰祝融注祝始也融明也】回禄屏气【回禄火神也】大隂施威兮玄冥行事【楚辞九叹考玄冥於空桑注玄冥大隂之神】汝虽赤其文只其趾逞工衒巧莫救汝死黠知亟去兮【黠下八切】愚乃止此高飞兮翺翔远伏兮无伤海之南兮天之裔汝优游兮可卒岁皇不怒兮永汝世日之良兮今速逝急急如律令

辨伏神文【并序　据集元和四年与李建书云仆自去年八月末痞疾稍巳又与杨凭书云一二年来痞气尤甚又云每人大言则蹶气震怖抚心而按胆不能自止此文自言病痞且悸作於永州时也】

余病痞且悸【痞部鄙切】谒医视之曰唯伏神为宜明日买诸市烹而饵之病加甚召医而尤其故医求观其滓【壮士切淀也】曰吁尽老芋也彼鬻药者【鬻音育】欺子而获售子之懵也而反尤於余不以过乎余戍然慙忾然忧【忾口溉切】推是类也以往则世之以芋自售而病乎人者衆矣又谁辨焉申以词云

伏神之神兮惟饵之良愉心舒肝兮魂平志康敺开滞结兮【敺音区】调护柔刚和宁悦怿兮复彼恒常休嘉宜欣兮【欣音忻】邪怪遁藏君子食之兮其乐扬扬余殆於理兮荣卫蹇极伏盃积块兮悸不得息有医导余兮求是以食往沽之市兮欣焉有得条濯爨烹兮专恃尔力反增予疾兮昬愦冯塞【愦胡对切】余骇其状兮往尤于医徵滓以观兮既笑而嘻曰子胡昧愚兮兹谓蹲鸱【上音存下处脂切蹲鸱芋魁也】处身猥大兮善植污卑受气顽昏兮隂僻欹危【欹丘奇切亦作】累积星纪兮以老为奇潜苞水土兮混杂蝝蚳【上惟船切蝗子也下丈饥切蚁卵也】不幸充腹兮唯痼之宜野夫忮害兮【忮音寘狠也】假是以欺刮肌刻貌兮观者勿疑中虚以脆兮外泽而夷误而为饵兮命或殆而今无以追兮後慎观之呜呼物固多伪兮知者盖寡考之不良兮求福得祸书而为词兮愿寤来者

愬螭文【并序　零陵永州郡名文作于元和未召之时】

零陵城西有螭室于江【螭丑知切】法曹史唐登浴其涯【音沂】螭牵以入一夕【一作昔】浮水上吾闻凡山川必有神司之抑有是耶於是作愬螭投之江曰天明地幽孰主之兮【庄子天其运乎地其处乎孰主张是】寿善夭殇终何为兮堆山酾江【酾山宜所绮二切】司者谁兮突然为人使有知兮畏危虑害趍走祗兮父母孔爱妻子嘻兮出入公门不获非兮浟浟湘流【浟音攸水流貌】清且微兮隂幽洞石蓄怪螭兮胡濯兹热卒无归兮亲戚叫号闾里思兮魂其安游觐湘累兮【扬雄反离骚因江潭而????记兮钦吊楚之湘累注累力追切诸不以犯罪死曰累屈原赴湘死故曰湘累也】嗟尔怪螭害江湄兮【湄音眉】涎泳重渊【涎徐连切渊一作澜】物莫威兮蟉形泱目【蟉力幽巨纠二切】潜伺窥兮膏血是利私自肥兮岁既大旱泽莫施兮妖猾下民使颠危兮充心饱腹肆敖嬉兮洋洋往复流逶迤兮【上於危切下音移】惟神高明胡纵斯兮蔑弃无辜逞怪姿兮胡不降罚肃川坁兮舟者欣欣游者熙兮蒲鱼侵用吉无疑兮牲牷玉帛人是依兮匪神之愬将安期兮神之有亡於是推兮投之北流心孔悲兮哀溺文　【并序零陵永州郡名文盖指事以寓意其曰得不有大货之溺大氓者乎盖端指贪利以捐生者文意皆指是非哀夫永之溺者而哀夫世之溺者云耳与招海贾之意同】

永之氓【永一作零陵】咸善游一日水暴甚有五六氓乘小舩絶湘水中济舩破皆浮游其一氓尽力而不能寻常其侣曰汝善游最也今何後为曰吾腰干钱重是以後曰何不去之不应揺其首有顷益怠已济者立岸上呼且号曰汝愚之甚蔽之甚身且死何以货为又揺其首遂溺死吾哀之且若是得不有大货之溺大氓者乎於是作哀溺

吾哀溺者之死货兮惟大氓之为忧洪涛鼓以风涌兮浩滉荡而无舟【滉户广切】不让禄以辞富兮又旁窥而诡求手足乱而无如兮负重踰乎崇丘既揺头【一作浮颐】而灭膂兮不忍【一作欲】释利而离尤【离骚经进不入以离尤兮退将复修吾初服注离尤?祸也】呼号者之莫救兮愈揺首以沉流发披鬤以舞澜兮【楚词大招豕首纵目披发鬤只鬤如阳切乱发也】魂伥伥而焉游【伥丑良切又音枨】龟鼋互进以争食兮鱼鲔族而为始贪赢以啬厚兮终负祸而怀雠前既没而後不知惩兮更揽取而无时休哀兹氓之蔽愚兮反贼已而从仇不量多以自谏兮姑指幸者而为谋夫人固灵於鸟鱼兮胡昧罻而蒙鈎【罻音熨网也】大者死大兮小者死小善游虽最兮卒以道夭与害偕行兮以死自绕推今而鉴古兮鲜克以保其生衣宝焚纣兮专利灭荣【纣衣宝玉焚於鹿台荣夷公专利见周纪】豺狼死而犹饿兮牛腹尸而不盈民既贸贸而无知兮【一无民字贸音茂】故与彼咸谥为氓死者不足哀兮冀中人之为余再更噫招海贾文【?文意亦永州作晁无晷取以续楚辞系之曰昔屈原不遇於楚傍偟无所依欲乘云骑龙遨游八极以从已志而不可犹怛然念其故国至于将死精神离散四方上下无所不往又有衆鬼虎豹怪物之害故大招其魂而复言之皆不若楚国之乐者招海贾文虽变其义盖取诸此也言贾尚不可为而又浮于海大泊奫沦八方易位鱼龙神怪其祸不测孰与上党易野出入无虞而可乐哉上党亦晋地宗元以谓崎岖冒利远而不复不如已故郷常产之乐亦以讽世之士行险以侥幸不如居易以俟命云】

咨海贾兮君胡以利易生而卒离其形大海荡泊兮【荡音荡泊一作汩】?倒日月龙鱼倾侧兮神怪隳突【隳翾规切突陁没切】沧茫无形兮往来遽卒隂阳开阖兮氛雾溺渤【上乌孔切下蒲没切】君不返兮逝怳惚【一无游字怳与恍同】舟航轩昂兮下上飘鼓腾趠嶢嵲兮【趠敕角切嶢午么切嵲午结切】万里一覩崒入泓坳兮【崒才律切峯巉岩也泓鸟宏切?於交切】视天若亩【说文与畮同】奔螭出拚兮翔鹏振舞天吴九首兮更笑迭怒【山海经朝阳之谷神曰天吴是为水伯其为兽也八首人面此为九首恐误】垂涎闪舌兮挥霍旁午君不返兮终为虏黑齿齴鳞文肌【木玄虚海赋或泛泛悠悠於黑齿之邦注黑齿海外国名士眼切齿不正齴鱼蹇切齿露】三角骈列耳离披【山海经鲮鱼背腹皆有刺如三角蓤鲮音陵】反齗义牙踔嶔崖【齗鱼斤切齿根肉踔敕教敕角二切踶也嶔音钦山高险】蛇首狶鬛虎豹皮【沈怀远南越志鲮鱼鲤也形如蛇而四尺沈莹临海水异物志虎?长五尺黄黑斑文耳目齿牙有似虎形或变乃成虎狶音希豕也】羣没互出讙遨嬉臭腥百里雾雨弥君不返兮以充饥弱水蓄缩【一作溺水张衡思玄赋乱溺水之潺湲兮注引山海经曰崑仑之丘其下有溺水之川环之楚词大招东有大海溺水浟浟只注东海其水淖溺死没万物也】其下不极投之必沉负羽无力鲸鲵疑畏【鲸其京切鲵音倪】淫淫嶷嶷【鱼力鱼其二切】君不返兮卒自贼怪石森立涵重渊【涵音含】高下迾置滔危颠崩涛搜疏剡戈鋋【时连切小矛】君不返兮?沉颠其外大泊泙奫沦【泙音平水名谷也奫於沦切水深广儿】终古回薄旋天垠八方易位更错陈君不返兮乱星辰东极倾海流不属泯泯超忽纷荡沃殆而一跌兮【跌徒结切】沸入汤谷【离骚远游朝濯发於汤谷注汤谷在东方少阳之位淮南言日出汤谷入虞渊也】舳舻霏解梢若术【舳音轴舻音卢若木楚辞注在崑仑西极其华照下地】君不返兮魂焉薄海若啬货号风雷【海神名曰海若】巨鳌颔首丘山颓【列子渤海之东有大壑焉其中有五谷一曰岱舆二曰员峤三曰方壼四曰瀛洲五曰蓬莱而山根无所着随波上下不得暂峙先圣诉於帝使巨鳌十五举首而戴之迭为三番六万岁一交焉鳌音敖颔户感切】猖狂震虩翻九垓【虩许逆切】君不返兮糜以摧咨海贾兮君胡乐出幽险而疾平夷恟骇愁苦而以忘其归【恟音匈】上党易野恬以舒【上党潞州也言天下平陆之地足以为贾而无虞也】蹈蹂厚土坚无虞【蹂忍久切践也】歧路脉布弥九区出无入有百货俱周游傲睨神自如撞钟击鲜恣欢娱君不反兮欲谁须胶鬲得圣捐?鱼【孟子胶鬲举於鱼?之中】范子去相安陶朱【范蠡乘扁舟浮江湖变姓名适齐为?夷子之陶为朱公治产积居与时逐言富者皆称陶朱公】吕氏行贾南面孤【吕不韦阳翟大贾人也往来贩贱卖贵累千金後事秦庄襄王以为丞相封文信侯】弘羊心计登谋谟煮盐大冶九卿居禄秩山委收国租【桑弘羊以心计言利事析秋毫领大司农尽管天下盐铁作平凖之法异时商贾所转贩者为赋而相权轮置平凖于京师尽笼天下之货使商贾无所牟利於是民不益赋而天下用饶赐弘羊爵左庶长】贤智走诺争下车逍遥纵傲世所趍君不返兮谥为愚咨海贾兮贾尚不可为而又海是图死为险魄兮生为贪夫亦独何乐哉归来兮宁君躯

柳河东集卷十八








石湖诗集 - (宋)范成大




钦定四库全书　　　　　集部四



【臣】等谨案石湖诗集三十四卷宋范成大撰成大有吴郡志已别着录案陈振孙书录解题成大有集一百三十六卷宋史艺文志亦载石湖大全集一百三十六卷与陈氏着录同又石湖别集二十九卷又石湖居士文集亡其卷数明代刻本仅一百三卷未详其故此本长洲顾嗣立等所订乃於全书之中独摘其诗别行而附以赋一卷前有杨万里陆游二序然万里所序者乃其全集不专序诗游所序者乃其西征小集亦非序全诗以名人之笔嗣立等姑取以弁首耳据万里序集乃成大所自编考十一卷末有自注云以下十五首三十年前所作续得残稿附此卷末其余诸诗亦皆注以下某处作今所传者犹自编之旧本矣诗不分体亦不分立名目惟编年为次然送洪迈使金诗凡四首其两首在第八卷列於迈使还入境以诗迓之之前其两首乃列於第十卷何溥挽词之後迈未尝再使金则送别之诗不应前後两见又南徐道中诗下注曰以下赴金陵漕试作则是当在第二卷之首不应孤赘第一卷之末疑後人亦有所窜乱割并故与宋本卷数不符欤成大在南宋时与尤袤杨万里陆游齐名袤集久佚世所传者仅尤侗所辑之一卷篇什寥寥未足定其优劣今以杨陆二集相较其才调之健不及万里而亦无万里之粗豪气象之濶不及游而亦无游之窠臼初年吟咏实沿溯中唐以下观第三卷夜宴曲下注曰以下二首效李贺乐神曲下注曰以下四首效王建巳明明言之其他如西江有单鹄行河豚叹则杂长庆之体嘲里人新婚诗春晚三首隆师四图诸作则全为晚唐五代之音其门径皆可覆按自官新安掾以後骨力乃以渐而遒盖追溯苏黄遗法而约以婉峭自为一家伯仲於杨陆之间固亦宜也乾隆四十四年二月恭校上

总纂官【臣】纪昀【臣】陆锡熊【臣】孙士毅

总校官【臣】陆费墀







原序


石湖诗集原序

予畴昔之晨与客坐堂上遥见一健步黄衣负一笈至庭下呼而诹其奚自曰自参政公范氏也发其笈公之文集在焉索其书读之则公之子莘叩头请曰莘不夭不自霣越而先公一夕奄忽弃其孤莘欲死而不敢者有先公付托之重任在方先公之疾而未病也日夜手编其诗文数年成集凡若干卷逮将易箦执莘手而授之且曰吾集不可以无序编有序篇非序篇宁无序篇也今四海文字之友惟江西杨诚斋与吾好且我知微斯人畴可以属斯事小子识之若莘则何敢请而先公之治命不敢坠惟先生哀而诺之予执书抱遗编而泣曰万里与公同年进士也公先进至为朝廷大臣与天子论道发政坐庙堂进退百官而万里环堵荒寒之士也何敢与公友公不我薄陋而辱友之万里不敢拒公亦不敢以执政俟公也今忍死丁宁之托其何敢辞初公以文学材气受知寿皇自致大用至杖汉节使强敌即其庭伏穹庐不肯起袖出私书切责之君臣大惊有自阶闼之嬖窃位枢臣者其势方震赫公沮之竟不奉诏而去其所立又有不凡者矣若夫刿心於山水风月之场雕龙於言语文章之囿此吾辈羁穷酸寒无聊不平之音也公何必能此哉古语曰争名者必於朝争利者必於市是二人者使之以此易彼或以彼易此二人者其肯乎哉非不肯也不愿也非不愿也亦各乐其乐也诗人文士挟其所乐足以敌王公大人之所乐不啻也犹将愈之故王公大人无以傲夫士而士亦无所折於王公大人今公乃自屏其所可乐而复力争夫士之所甚乐所谓不虞君之涉吾地者其不多取乎然公之诗文非能工也不能不工耳公风神英迈意气倾倒拔新领异之谈登峰造极之理萧然如晋宋间人物他人戛戛吃吃而不能出诸口者公矉呻噫欠之间猝然谈笑而道之则其诗文之工岂十日一水五日一石之谓也哉甚矣文之难也长於台阁之体者或短於山林之味谐於时世之嗜者或漓於古雅之风牋奏与记序异曲五七与千百不同调非文之难兼之者难也至於公训语具西汉之尔雅赋篇有杜牧之之刻深骚词得楚人之幽婉序山水则柳子厚传任侠则太史迁至於诗大篇决流短章歛芒缛而不酿缩而不僒清新妩丽奄有鲍谢奔逸儁伟穷追太白求其只字之陈陈一倡之鸣鸣而不可得也今海内诗人不过三四而公皆过之无不及者予於诗岂敢以千里畏人者而於公独敛袵焉於是文士诗人之难者易偏者兼矣其不盛矣乎嘻人琴今俱亡矣广陵散今此声遂絶矣惠子不生庄子不死复何道哉公之别墅曰石湖山水之胜东南絶境也寿皇尝为书两大字以揭之故号石湖居士云公讳成大字至能世为姑苏人其世次言行职官则有少保大观文大丞相益公周公之铭诗在绍熙五年六月十一日诚斋野客杨万里谨序

石湖居士范公待制敷文阁来帅成都兼制置成都潼川利夔四道成都地大人衆事巳十倍他镇而四道大抵皆带蛮夷且北控秦陇所以临制扞防一失其宜皆足致变故於呼吸顾盻之间以是幕府率穷日夜力理文书应期会而故时巨公大人亦或不得少休及公之至也定规模信命令施利惠农选将治兵未数月声震四境岁复大登幕府益无事公时从其属及四方之宾客饮酒赋诗公素以诗名一代故落纸墨未及燥士女万人己更传诵被之乐府弦歌或题写素屏团扇更相赠遗盖自蜀置帅守以来未有也或曰公之自桂林入蜀也舟车鞍马之间有诗百余篇号西征小集尤隽伟蜀人未有见者盍请於公以传屡请而公不可弥年乃仅得之於是相与刻之而属游为序淳熙三年上巳日朝奉郎成都府路安抚司参议官兼四川制置使司参议官山隂陆游序








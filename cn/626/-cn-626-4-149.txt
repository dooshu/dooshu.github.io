顾学究亮三首

【郡斋独酌忆蔡章阳马仲穆诸君】

半生徒碌碌，百事未能周。

白屋方甘老，朱门忽见收。

登龙应有愧，得马正堪忧。

坐对盈樽酒，寥寥忆旧游。

【次韵周彦章寒食偶成】

杏子花残燕子忙，佳辰百五媚春光。

万家庖舍胶觞冷，几处坟茔麦饭香。

幽鸟送声多杜宇，野林抽叶半吴桑。

闲边剩有登临兴，都付吟笺与酒觞。

【广陵夜泊】

风风雨雨暗江津，愁里青灯照一身。

夜半忽闻江上橹，往来还有未归人。


◇上书秦王

韩事秦三十馀年，出则为蔽，入则为席荐。秦特出锐师取韩地而韩随之，怨悬於天下，功归於强秦。且夫韩入贡职，与郡县无异也。今日臣窃闻贵臣之计，举兵将伐韩。夫赵氏，聚士卒，养从徒，欲赘天下之兵，明秦不弱，则诸侯必灭宗庙，欲西面行其意，非一日之计也。今释赵之患，而攘内臣之韩，则天下明赵氏之计矣。夫韩，小国也，而以应天下四击，主辱臣苦，上下相与同忧久矣。修守备，戒强敌，有蓄积，筑城池以守固。今伐韩，未可一年而灭，拔一城而退，则权轻於天下，天下摧我兵矣。韩叛，则魏应之，赵据齐以为原，如此，则以韩、魏资赵假齐，以固其从，而以与争强，赵之福而秦之祸也。夫进而击赵不能取，退而攻韩弗能拔，则陷锐之卒勤於野战，负任之旅罢於内攻，则合群苦弱以敌而共二万乘，非所以亡韩之心也。均如贵人之计，则秦必为天下兵质矣。陛下虽以金石相弊，则兼天下之日未也。今贱臣之进愚计：使人使荆，重币用事之臣，明赵之所以欺秦者；与魏质以安其心，从韩而伐赵，赵虽与齐为一，不足患也。二国事毕，则韩可以移书定也。是我一举，二国有亡形，则荆魏又必自服矣。故曰：「兵者，凶器也」。不可不审用也。以秦与赵敌衡，加以齐，今又背韩，而未有以坚荆、魏之心夫一战而不胜，则祸构矣。计者，所以定事也，不可不察也。韩、秦强弱，在今年耳。且赵与诸侯阴谋久矣。夫一动而弱於诸侯，危事也。为计而使诸侯有意我之心，至殆也。见二疏，非所以强於诸侯也。臣窃愿陛下之幸熟图之，攻伐而使从者闻焉，不可悔也。（《韩非子。存韩》。案下文云「诏以韩客之所上书」，书言韩之未可举，下「臣斯」，明此篇是书。）


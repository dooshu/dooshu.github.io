田况　成都遨乐诗二十一首　冬至进天庆观会太慈寺

景至履佳辰，朝祖著国令。

黄宫避潜萌，紫宇晨荫映。

阳德比君子，吾道实可庆。

矧丁皇运享，遇主尧舜圣。

坤维最远方，拙者此尸政。

雅俗旧儒文，民牒少讼争。

幸足宣上恩，愉恐眡物性。

良时不易得，行乐未为病。

高会纵嬉游，丰岁愈繁盛。

与众助戏欣，寄情于俚咏。

田况


皇矣

八章，章十二句


首章讲：此诗叙太王、太伯、王季之德，以及文王伐密、伐崇之事。若曰：我周之德，世济其美之德也；我周之命，长发其祥之命也。是故如受命之君者，太王也，天之命之者何如哉？





皇矣上帝，临下有赫；监观四方，求民之莫。

皇，是大。临，是视。赫，显也。莫，走也。皇矣上帝，其临下甚威明也，而所以监观四方者，岂有他哉？惟以求民之遂生复性，而底于安定而已矣。





维此二国，其政不获；维彼四国，爰究爰度。

二国，指夏与商。不获，不得其道。四国，四方之国。究，是寻。度，是谋。然安民在于立君，惟此夏、商二国之政，已不得其道，则无以副求莫之意矣。故于维彼四国之中，寻究其人，而谋度其称。





上帝耆之，憎其式廓。

耆，是致。憎，增益。廓，规模。苟有安民之君，为上帝之所欲致者，则为之增其疆境之规模，使之泽可远施，而得以安民焉。





乃眷西顾，此维与宅。

西，乃豳地。此，指岐周之地。宅，居宅。于是乃眷然顾视西土，惟我太王正安民之君，而为上帝之所欲致者也，遂以此岐周之地，与之为居宅焉。

二章讲：夫太王既承与宅之命矣，而其迁岐之事何如？





作之屏之，其菑其翳。

作，拔起。屏，除去。彼有而拔去之者，则惟立死之菑、自死之翳而已。





修之平之，其灌其栵。

修、平，皆治之使疏密正直得宜也。至于剪其滋蔓，理其拳曲，而修之平之，非其灌其栵之可用者乎？





启之辟之，其柽其椐。

启、辟，皆是芟除。有启、辟而芟除之者，则惟河柳之柽、肿节之椐而已。





攘之剔之，其檿其柘。

攘、剔，皆是剪其旁枝之繁者使得成长也。至于去其繁冗使之成长而攘之剔之者，非其其柘之美材者乎？





帝迁明德，串夷载路。

明德，指太王。串夷，即昆夷。载路，湔路而去。其土地开辟如此，岂人之所能为哉？乃上帝迁此明德之君，使居其地，于是昆夷亦畏其德，载路而远遁矣。





天立厥配，受命既固。

厥配，指太姜。固，坚固。天又立媛淑之妃，使为之配，于是迁徙，共协其谋，聿来而胥宇矣。夫惟迁岐，一本于天如此，是以人物渐盛，土地开辟，与宅之命坚固不摇，而卒成王业也与！

三章讲：天命太王如此，天命王季何如？





帝省其山，柞棫斯拔，松柏斯兑。

省，视也。山，即岐山。拔，挺起。兑，通也。惟彼上帝，省视岐山，见其柞棫之木，拔然而上；松柏之道，兑然而通，则知民归之者益众矣。





帝作邦作对，自太伯王季。

作邦，如言立国。对，是当。太伯，太王长子。王季，太王少子。然帝既以是岐山而作之邦矣，又择其可当此国者以君之，使有以嗣其业焉。斯意也，岂待太伯之让、王季之受而后定哉？盖自初生太伯、王季之时，而天之意已笃于王季矣。其后太伯让国，王季嗣位，不过承此天意耳。





维此王季，因心则友；则友其兄，则笃其庆，载锡之光。

因心，根于心也。善兄弟曰友。兄，即太伯。笃，是厚。庆，是福。锡，是与。光，荣名也。夫以太伯而让王季，则王季疑于不友矣。殊不知王季之所以友爱其兄者，受让由是也，未受让由是也，皆出于因心之自然而无待勉强也。及其既受太伯之让，则益修其德以厚周家之福，而与其兄以让德之光，有以彰其知人之明，而不为徒让矣。





受禄无丧，奄有四方。

丧，失也。奄，忽然貌。四方，指天下言。夫以王季之德如此，是以膺作对之，眷受天禄而不失。至于文武而奄有四方也，显承之谟烈，孰非其贻谋之遗休哉？

四章讲：且此王季之德，足以嗣王业如此，何莫而不本于天哉？





维此王季，帝度其心，貊其德音。

度其心，是使他之心去度物也。貊，清静。盖人心不度，则无以制义。帝以王季之心，万几所由以裁成也，则为之度之，使权衡素定于中，而能度物制义焉。德音不貊，则非间易生。帝以王季之德音，臣民所由以观望也，则为之貊之，使声名洋溢于外，而人无所用其非间焉。





其德克明，克明克类，克长克君。

德音，有德之誉。夫天厚王季如此，是以王季之德无所不备。事有是非也，则能察是非于不紊而克明焉。人有善恶也，则能分善恶于不淆而克类焉。教诲之勤，无有怠倦，不尽师道而克长乎？赏罚之公，无有僭滥，不尽君道而克君乎？





王此大邦，克顺克比。

大邦，即后周之地。而其王此大邦也，克顺焉慈和，一施而人心遍服也；克比焉上亲乎下，而下亲其上也。王季之德有此六者，何莫非帝度帝貊之所为哉？





比于文王，其德靡悔。

比，是至。德，即六者之德。且其德不特光于一时已也，至于文王虽云再世矣，但见弥久而弥光，初无一毫之遗恨焉。





既受帝祉，施于孙子。

祉，是福。施，延及。孙，武王。子，文王。夫是以既受帝祉，而膺作对之命，施于孙子而成一统之业也，岂偶然哉？

五章讲：天命王季如此，而天命文王以伐密，果何如哉？





帝谓文王：无然畔援，无然歆羡，诞先登于岸。

帝谓文王，设为天命文王之词。畔，离畔。援，攀援。无然，犹言不可。歆，动情。羡，爱慕。登，造也。岸，道之极。

帝谓文王，人心有所恶于此而舍之，有所欲于彼而取之，此畔与援也；人心有所欲而动于中，有所慕而徇于外，此歆与羡也。是二者皆人欲之流，而欲先登道岸也难矣。尔必以道御情，无然舍此取彼而有所畔援也；以理制欲，无然肆情徇物而有所歆羡也。如是则不溺于人欲之流，而能以自济自然、先知先觉以造道之极致矣。





密人不恭，敢距大邦，侵阮徂共。

密，国名。距，拂逆。大邦，文王之地。阮，国名。徂，是往。共，阮地名。夫文王之德，为天所命如此，则其所为何莫而非天耶？是故密人不恭，敢距大邦事大恤小之命，擅兴师旅，侵阮以至于共之地。





王赫斯怒，爰整其旅，以按徂旅。

整，饬而齐之。旅，周师。按，是遏止。旅，前一字指周师，后一字指密师。是固天理之当怒，而天讨之所必加者也。于是文王赫然震怒，爰整我周之旅，以遏彼往共之众。





以笃周祜，以对于天下。

笃，厚也。对，答也。所以然者，盖以文王为方伯，而邻国相侵，非周之福也。其伐密也，所以夷靖我邦而厚周家之福也。文王为方伯，而治乱持危，斯民之望也。其伐密也，所以除暴安民而答天下之望也。夫伐密之师，上以安国家，下以慰民望，是皆因其可怒而怒之，夫岂有所畔援歆羡哉？

六章讲：夫密人遏，则阮人安矣，然弔民之心，奚忍一方之未至乎？





依其在京，侵自阮疆，陟我高冈。

依，是安。京，周京。疆，是境。是故文王不事临陈观兵，惟依然在周之京，而所整之兵既遏密人，则从阮疆而出以侵密。但见王师所至，其势莫敌，而所陟之冈即为我冈矣。





无矢我陵，我陵我阿。

矢，陈师。高冈之上有陵也，冈为我有，则密人不敢陈兵于陵以拒我，我陵即我之阿矣。





无饮我泉，我泉我池。

高冈之下有泉也，冈为我有，则密人不敢饮水于泉以拒我，我泉即我之池矣。





度其鲜原，居岐之阳，在渭之将。

度，谋度。鲜，是善。原，野处。山西曰阳。将，是侧。夫密人既服，归附益众，新都不作，民何以容乎？于是度其高平之原，而作程邑焉。彼地以阻山为固也，而是鲜原则在岐之阳矣；地以临水为险也，而是鲜原则在渭之将矣。





万邦之方，下民之王。

方，向也。王，归往也。形势得而新都建，是以万邦诸侯本有来方之望也。兹则仰新都而兴拱极之思，玉帛车书于此而攸同也，不为万邦之方乎？天下万民本有归往之心也，兹则仰新都而切孔迩之怀，讼狱讴歌于此而咸归也，不为下民之王乎？夫伐暴以安民，作邑而得众如此，何莫而非天命之所在耶？

七章讲：天命文王伐密如此，而天命文王以伐崇果何如哉？





帝谓文王：予怀明德。

予，上帝自予。帝谓文王，予实怀尔之明德焉。





不大声以色，不长夏以革。

声，声音。色，笑貌。夏，侈大。革，变革。彼形迹暴著，非明德也。尔则不言而信，不见而章，而声色之不大也；德盛而心愈下，无为而不纷更，而夏革之不长也。此其德之渊微无迹何如耶？





不识不知，顺帝之则。

知、识，皆是聪明。顺，率由。帝则，即天道。智识未忘，非明德也。尔则不用巧识而浑然两忘，惟顺帝则以周旋也；不用私智而泯然浑化，惟顺帝则以时措也。此其德之纯粹无私何如耶？若此者皆尔之明德，而予之所眷怀者也。





帝谓文王：询尔仇方。

询，问罪。仇方，雠国也。夫天既怀文王之德矣，而不可以奉天讨乎哉？于是帝谓文王曰：崇侯倡乱，逆天害民，乃尔之雠国也！尔可奉行天讨，以兴问罪之师焉。





同尔兄弟，以尔钩援；与尔临冲，以伐崇墉。

兄弟，是与国。钩援，钩引上城之梯。临冲，攻城之车。崇，国名。墉，是城。然伐国必得人以共济也，则必同尔兄弟和好之国；攻城必有其具也，则必以尔钩援临冲之具，于以声罪致讨而崇墉之是伐焉。

八章讲：夫天既命文王以伐崇矣，文王遂从而伐之焉。





临冲闲闲，崇墉言言。

闲闲，徐缓意。言言，高大也。但见以临冲之闲闲，而攻彼崇墉之言言。





执讯连连，攸馘安安。

讯，渠魁。馘，割耳。执讯者循其次，连连而相属也。攸馘者守其纪，安安而不轻暴也。





是类是祃，是致是附，四方以无侮。

致，自至。附，归附。侮，玩侮。是类焉，而祭上帝于出师之日；是祃焉，而祭先戎于所征之地。其缓攻徐战如此者，盖欲致其自至，使之来附而全之耳。将见四方之人，皆曰圣人之致，所不杀者，非力不足，非示之弱也，乃仁之至者也，谁敢有侮之者乎？





临冲茀茀，崇墉仡仡。

茀茀，强盛也。仡仡，坚壮也。及其终不服也，以临冲之茀茀，而攻彼崇墉之仡仡。





是伐是肆，是绝是忽，四方以无拂。

忽，是灭。拂，背达。由是声其不赦之罪，而陈兵以伐之，奋其赫怒之威，而纵兵以肆之。是绝焉，使不得以世其统也。是忽焉，使不得以有其国也。其终不服而灭之如此者，盖天诛不可以复留，而罪人不可以不得故也。将见四方之人，皆曰圣人之伐，绝不贷者，非贪其土地，非利其人民也，乃义之尽者也，谁敢有拂之者乎？

夫以仁绥天下，而天下畏其灭而不敢侮；以义制天下，而天下怀其德而不敢拂。此所以为圣人之师也。然非文王德与天合，其孰能之哉？夫一岐周也，太王迁之以肇其基，王季守之以保其业，文王则伐密、伐崇扩之以大其谟，祖孙父子相为终始，而岐山之地，卒成王业，岂曰偶然而已哉？要皆一德足以安民故焉耳。






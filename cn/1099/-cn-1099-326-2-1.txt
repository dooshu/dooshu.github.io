○與薊遼總督譚二華 【 處分總戎】

前聞道體小違和、無任懸念、今想勿藥矣、近日處分戚帥、誠出下策、然非得巳也、頃會霍司馬云、公本欲論郭琥、則屬者之舉、似亦與高見懸符、且事權歸一。法令易行。兵不遠索。浮議自省。假之以便宜。需之以歲月。薊鎮之事。亦未必不可振也。但以總理體面。比之鎮守為優。今既易衘。則上下承接。自有常分。用之雖重。而禮則少損矣。昨本兵題覆、慮不及此、不知公議疏中、亦可為一處否、如不可處。則于常禮之外少加優借以鼓舞之。又本兵疏以廵關御史監軍。此言大誤葢戚帥之請監軍。謂于本鎮之外。別練兵五萬也。江陵公極調護戚元敬故能成薊門之功今既為鎮守有地方之責。則廵關御史何事不可督察。又何必更為監軍名色以撓之哉。公于議疏中幸婉詞以破其說。至于射打一事、極為虗文、其中情弊、可笑可恨、今但以訓練之寔責之戚帥、如有不効、廵關御史得論劾之、固不必襲此故套虗文為也、又鄙意謂南兵既不可取。鎮兵或不足數。必須聽其召募。庶可充伍。且訓練若成。則老弱可以漸汰。援兵可以漸減。又不苦于供億之繁矣。兵不貴多而貴精。李抱真在澤潞。以二萬人雄視山東。豈在眾哉。


○栝郡厅壁记

处州溯浙江东南七百里，连山洞溪，负海逾峤。绵历更置，至隋始为处州，後复号栝。国朝置十道，处州列在江南，第居於上。天宝初为缙云郡，大历末复之。刺史更置迭废，州郡沿革，官则随之。大凡亲人辅化，任莫重焉。大和五年，纾自司贺员外郎奉符典州，大惧不称其职。且以地险而瘠，人贫而劳；茧丝之税，重倍他郡。故逢穰岁，亦未若他郡之平年也。为是邦者，得不谨节而乃自封乎？夫为恻隐可以安疲羸，忠信可以美风俗，待物以诚，饮人以和，可以去刑法矣。是三者，纾未之逮，而有志焉。因书之壁以自亻敬。








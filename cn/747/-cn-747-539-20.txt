○为百官贺白乌表

臣某等言：臣昨二十三日中书宣武军节度使臣刘彦佐进白乌，并以乌及所献图示百官。臣某伏以殊祥绝瑞，有应斯归，感通，难识其联。惟圣德动於皇天，天意勤於圣后，则必昭彰，灵物荐臻。流行苇之仁，树太平之业，毛羽遂性，禽鸟呈祥。臣等中贺。臣谨按《孙氏图》云：“王者宗庙敬则白乌至。”又汉成帝时，白乌集於文武庙，黑乌皆从，颇类此图。去年冬十一月履端之始，陛下拥万国，驱百灵，祀圜丘，封天老，前一日已孝享於宗庙，尽敬致美，竭力精诚。悲感之音，动於列辟；孝敬之极，通於神明。白乌之来，允答醇至；书之史册，万代有词。观其素彩皓洁，丹觜朱跃冰霜夺色，龟龙让辉。参五之嘉祥，掩百王之能事。臣等叨逢昌运，累沐殊私，亲睹太阳之精，克叶大君之祉，欢跃舞，手足无从。不胜犬马欣庆之至。


○姨舅服制奏

谨按《仪礼·丧服》：舅缌麻三月，从母小功五月。《传》曰：“何以小功？以名加也。”堂姨舅、舅母恩所不及。外祖父母小功五月。《传》曰：“何以小功？以尊加也。”舅缌麻三月，并是情亲而服属疏者也。外祖正尊，同於从母之服。姨舅一等，服则轻重有殊。堂姨舅亲既疏末，恩绝不相为服。亲舅母来承外族，同爨之礼不加。窃以古意犹有所未畅者也。且为外祖小功，此则正尊，情甚亲而服属疏者也，请加至大功九月。姨舅侪，亲既无别，服宜齐等，请为舅加小功五月。堂姨舅疏降一等，亲舅母从服之例，先无制服之文，并望加至袒免。臣闻礼以饰情，服从义制，或有氵公革，损益可明。事体既大，理资详审。望付尚书省集众官吏详议，务从折衷，永为典则。


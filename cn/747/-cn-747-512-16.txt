○请罢永昌公主祠堂疏

伏以永昌公主稚年夭枉，举代同悲。况於圣情，固所锺念。然陛下犹减制造之半，示折中之规。昭俭训人，实越今古。臣以祠堂之设，礼典无文。盖德宗皇帝恩出一时，事因习俗。当时人间，不无窃议。昔汉章帝时，欲为光武原陵、明帝显节陵各起邑屋，东平王苍上疏言其不可。东平王即光武之爱子，明帝之爱弟。贤王之心，岂惜费於父兄哉？诚以非礼之事，人君所当慎也。今者依义阳公主欲起祠堂，臣恐不如量置墓户，以充守奉。


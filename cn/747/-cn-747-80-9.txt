○授夏侯孜平章事制

自古有天下得列圣帝哲王之科者，必由良臣以就景化。故君非辅弼，无以启昌期，时未清平，不得称贤相。契合交感，相须而成，苟非其人，岂副斯举。朝议大夫尚书兵部侍郎充诸道盐铁转运等使上柱国赐紫金鱼袋夏侯孜，礼乐重德，簪裾上流，才可兼人，智可周物。蕴范时之行义，富经国之文章，识探奥微，器抱冲粹。早践清列，克彰令名，（阙）当七月，匡谏无隐。再历三独，纠绳不回，廉风俗而政清，提纪纲而望振。旋领版籍，亦司牢盆，推公秉持，息力完缉。法得其伦要，吏惮其威棱，国财可丰，官事具举。是用陟此邦杰，付之庙谟，既谐朕心，且洽佥论。於戏！宰辅巨任，群伦共瞻。政乖其宜，则四海罹弊；事叶其理，则万人以苏。副吾拔擢之恩，励尔燮谐之道，朝廷耸望，尔其戒之。可守本官同中书门下平章事依前充诸道盐铁转运等使。


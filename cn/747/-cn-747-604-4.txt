○答容州窦中丞书

健步刘子良至，猥奉书教，以愚为希儒之徒。重言一发，华衮非贵。世之服儒衣冠、道古语居学官者为不鲜矣。求其知所以然者几何人？借曰有之，未必不诟病耳。今夫挟弓注矢溯空而发者，人自以为皆羿可矣。移之於泽宫，则噤而不敢言。何哉？有的不可欺故也。今夫儒者函矢相攻，蜩螗相喧，不啻於彀弓射空矢者，孰为其的哉？异日兄道大行，则言益重，使儒者之的悬於舌端，不得让也。由是知辱教之喜，可胜既乎？间承得一二易生，列侍绛帐，荒服之外，持经鼎来，争捐珠玑，以易编简。不疾而速，其君子之德风欤！而裔憬俗已丕变矣。顾其风候，非民和可移，地泄恒燠，冬无严气。其在啬神以佐药，兼味以御。所谓养贤以及万民，颐之时义，不可不顺。苟以有待及物为心，则养已与养民非二道也，矧群情之禺禺乎！禹锡再拜。


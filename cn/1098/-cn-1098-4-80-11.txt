○登黄榆马陵诸山是太行绝顶处

黄榆高不极。临眺亦奇哉。河势中原拆。山形上党来。白云横塞断。寒峡倚天开。摇落清秋色。多惭作赋才。

其二

不尽寒云外。青峯落照多。秋阴生大卤木叶下滹沱巨壑藏风雨。飞梁挂薜萝重关三辅地跃马意如何

【辕文曰高浑】

其三

秋色自冥冥。风烟接井陉。关门开落日山路出寒星太守方乘障。清时敢勒铭。杉松回朔气。哀壑未堪听。


江有汜

三章，章五句


首章讲：此媵妾美其嫡作也。若曰：人不能无一时之失，而实难于悔悟之诚，我于夫人深喜其有不远之复矣。





江有汜。

江水犹有决而复入之汜矣。





之子归，不我以。

之子，指嫡妻。我，媵妾自我。何向者之子于归，乃不挟我以行焉？





不我以，其后也悔。

然虽不以，亦特一时之蔽耳。迨其后也，则悔其既往之失，而迎我以归矣，岂终于不我以哉！

二章讲：





江有渚。

江水犹有小洲之渚。





之子归，不我与。

何向者之子于归，乃不与我偕行焉？





不我与，其后也处。

然虽不与，亦特一时之愆耳。迨其后也，则迎我以归，反之无愧于心而泰然得其所安矣，岂终于不我与哉！

末章讲：





江有沱。

江水犹有别出之沱。





之子归，不我过。

何向者之子于归，乃不过我以俱行焉？





不我过，其啸也歌。

然虽不过，亦特一时之迷耳。迨其后也，则创往事之失，而发咨叹之声，于是悔而迎，迎而得所处，油然乐以咏歌矣，岂终于不我过哉！吁！吾于媵众不怨，见夫人之贤焉；吾又于夫人之贤，而见后妃之化焉。






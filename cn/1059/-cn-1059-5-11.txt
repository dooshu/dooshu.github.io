○金华二士

弘治中，金华有张王二士，赴试礼部，不第，附舟而归。有四人若公隶者，亦同载，每经一市镇，必登岸良久，醉饱而返，即鼾睡，罔测为何人也。行达山东，二士私计，以为彼踪迹诡昧若是，殆必盗也。张乘其宴坐，突入掩之，四人者方共阅一纸文书，见张入，亦都不惊讶。张请观，因示之，其言亦与今官府公移同，所当追捕者百余人，而二士亦豫。张大惊曰：「公等何人，此文移出何官府，乃有吾二人姓名耶？」四人错愕曰：「孰是君辈姓名？」张指示之，四人相顾曰：「吾侪大踈脱。」因谓张曰：「吾实酆都使也，方奉阎君命追此一行人，不意为所窥，君亦有缘者矣。」张闻之益惊恐，下拜求免。四人初不可，张力恳不已，四人曰：「秀才诚有心求救，我辈同载许时，宁得无情。今有一策能解此厄，然惟二君知之可耳，此外虽妻子勿与语，若一泄露，则事便败矣。」张请问计，乃曰：「君归，于某月日驱家人尽出，堂中列三界诸神祗位，一凳一索以待，吾辈当来，来自有说。」因枚举诸神名，令市纸马，张一一记之，又叮咛戒以无泄，登岸而去。张具以语王，勿信而嗤之。张疑惧不已，竟别舟，疾行抵家。至期，假他故尽遣家人向外，如言设神位及凳索，扃扉独坐待之。俄四使自空而下，见张喜曰：「君真信人。」相与叩首神前，跪而陈词，不知所言为何，因持索缚张于凳，鞭之一百，解缚曰：「君可免矣。」张匍匐谢之，忽失所在。王生者，竟以是夕死。 【 右二事金华严知县说。】








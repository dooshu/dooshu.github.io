○秋夜七里滩闻渔歌赋（以“明月白露，光阴往来”为韵）

七里滩急，三秋夜清。泊桂棹於遥（一作南）岸，闻渔歌之数声。临风断续，隔水分明。初击楫以兴词，人人骇耳；既舣舟而度曲，处处含情。众籁微收，浓烟乍歇。屏开两面之镜，璧碎中流之月。逃名浪迹，始荡桨以徐来；咀徵含商，俄扣舷而迥发。一水喧う，旁连钓台。群鸟皆息，孤猿罢哀。激浪不停，高唱而时时过去；凉飙暗起，清音而一一吹来。潺潺兮跳波激射，历历兮新声不隔。初闻而弥觉神清，再听而惟忧鬓白。远而察也，调且异於吴歌；近以观之，人又非其郢客。杳袅悠扬，深山夜长。殊采菱於镜水，同鼓於沧浪。泛滥扁舟，逸兴无惭於范蠡；沈浮芳饵，高情不减於严光。况其岸簇千艘，岩森万树。湍奔如雪之浪，衣如珠之露。寂凝思以侧聆，悄无言而相顾。此时游子，只添歧路之愁；何处逸人，顿起江湖之趣。由是寥亮清浔，良宵渐深。引乡泪於天末，动离魂於水阴。究彼啭喉，似感无为之化；察其鼓腹，因知乐业之心。既而暗卷纤纶，潜收密网。滩头而犹唱残曲，水际而尚闻馀响。渔人歌罢兮天已明，挂轻帆而俱往。


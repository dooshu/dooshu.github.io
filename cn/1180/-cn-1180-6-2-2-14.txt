与蓟辽总督谭二华论遏虏争功


宣、大之说，妄诞狂肆，见者无不笑之。其意不过妒蓟人之戒备却虏，欲邀以为功。不知疆场宁谧，国家无事，人臣并受其福，奚必功之自己出耶？其疏不复下部，径批量赏，盖恐部覆又滋口说也。公于此，但宜付之不知，置之勿论。若与之辩析，则又一某矣。

事宁之后，可上一疏，言“今秋虏情，据宣、大初报，十分重大，边臣恐惧无措，躬履戎行，昼夜戒备。赖天威远詟，庙堂指画，西镇之强兵猛将，既有以振其先声；内地之足饷守要，又有以破其阴计。是以丑虏畏阻，自行解散。在我无亡矢遗镞之费，而在彼有奔走约会之劳。臣等待罪边疆，幸免愆戾”云云。不惟不与之争功，反推以与之，彼当嚼舌愧死矣。

恐公闻之，或不免动意，特以走告，统惟鉴裁。






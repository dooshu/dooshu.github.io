【正郎】


（唐）尚书省六部诸司郎中通称。宋李昉等《太平广记》卷一五〇《裴谞》：“宝应二年，户部郎中裴谞出为庐州刺史。……事固以前定，某开元七年，罢河南府文学，时至大梁。……（房安禹）曰：‘君后二十八年，当从正郎为江南郡守。’……皆如其言。”　（宋）（1）元丰改制后，易本官阶为寄禄官阶，旧二十四司郎中分前行、中行、后行三等，新制易为朝请大夫、朝散大夫、朝奉大夫三阶，或仍以正郎别称之。宋黎靖德《朱子语类》卷一二八《法制》：“旧制：凡通判、太守（知州）出去，皆带吏部员外郎、吏部郎中；其见居职者，则加以判流内铨、流外铨。岂有吏部官而可带出治州郡者！故神宗皆为诸郎，如朝奉郎、朝散郎、朝奉大夫、朝散大夫之类。所以……朝奉大夫方谓之正郎，盖吏部郎中资叙也。”（2）尚书省六部二十四司诸郎中之通称，与员外郎称副郎相对而言。清徐松《宋会要辑稿·职官》四之三：“嘉祐元年十一月，诏尚书省司封、司勋、职方、驾部、库部、度支、金部、仓部、都官、比部、司门、主客、膳部、屯田、虞部、水部，自今并以未有差遣带职京、朝官领之。如阙人，即差正郎或员外郎。”宋李焘《续资治通鉴长编·哲宗元祐元年八月壬子》：“御史中丞刘挚言：‘臣伏见刑部郎中王振除大理少卿。按：振，阘冗有余，人品极下……近乃无故召自舒州，以为刑部正郎，众人莫不怪笑。’”　（明）六部诸清吏司郎中别称。明沈德符《万历野获编》卷一一《任子为郎官》：“殷首出为户部郎，旋以正郎出理宣府粮储。”同前书卷六《箭楼》：“营缮司郎中张嘉言，楚人也。……其正郎乃自宪幕迁入。”《明史·颜继祖传》：“六部之政筦于尚书，诸司之务握之正郎。”明璩崑玉《新刊古今类书纂要》卷五《仕宦部·枢要》：“正郎：郎中通称。”《明史·职官志》一：“其属：文选、验封、稽勋、考功四清吏司，各郎中一人，正五品。”　（清）六部诸清吏司郎中之别称。清阮葵生《茶余客话》卷二《明六部陋习》：“彼时部员一拜副郎，马前即用鞍笼，与正郎科道比。惟吏、礼二部无之。……其后惟吏部、礼部皆认前后辈，而他部皆平交，相沿至今。”






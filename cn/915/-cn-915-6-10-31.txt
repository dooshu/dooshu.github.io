◇追赠刁协本官诏（咸康中）

协情在忠主，而失为臣之道，故令王敦得托名公义，而实肆私忌，遂令社稷受屈，元皇衔耻致祸之原，岂不有由！若极明国典，则曩刑非重。今正当以协之勤有可书，敦之逆命不可长，故议其事耳。今可复协本位，加之册祭，以明有忠於君者纤介必显，虽於贬裁未尽，然或足有劝矣。（《晋书·刁协传》）


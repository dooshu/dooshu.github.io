○放宫人诏

为国之道，必从简惠；正家之义，允归俭约。故知兴替之本，得失之基，爰自六宫，刑於四海。既而西都之后，累叶骄奢；东汉之君，相继淫佚。魏庭晋室，采择无厌，水运仓积，选纳逾广。节文既废，怨旷滋深，糜费极多，流弊忘反。朕以寡薄，嗣奉瑶图，临驭八纮，亭育万类。向隅之念，每切於忧兢；纳隍之心，实劳於夙夜。率由成训，仰遵先旨。即位之初，备加宽贷。年老宫人，已令放出，椒掖之内，人数犹多。久离亲属之欢，长供扫除之役，永年幽闭，良深矜悯。又去年霖雨，颇伤苗稼，在於州县，非无乏少，资给后庭，有妨国用，宜申兹大造更量放出宫人。可令官司料简，具录名帐。所司依状散下，归其戚属。若无近亲，任求配偶。所在官府，存心安置，勿使轻薄之徒，辄行欺诱，空有窃赀之弊，便无偕老之讬，务加存恤，令遂所怀。


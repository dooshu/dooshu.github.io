万寿无疆颂


臣闻天之道惟纯，故能亘古今，历浩劫，而其运不息。圣人之德惟纯，故能配天地，宰民物，而其寿无疆。

今夫天，茫旻漠溟，朦鸿洞，运于於穆之中，超乎非想之外，其纯如此。是以动而不居，运而无积。嘘之为阳，吸之为阴。嘘已复吸，吸已复嘘。环之无端，推之不穷。彼星历家，以天道为不可测也，乃占斗建，作甲乙，日积为岁，岁积为纪，乘而为十百千万，衍而为元、会、运、世。其术虽精，然天载之神，非象数所究。上元肇于甲子，而鸿朦之初，为甲子者，不知其几也。万世之后，为甲子者，又不知其几也。以数穷天，不知天者也。

圣道即天道，渊渊穆穆，为而不有，长而不恃，若是者，其德纯也。故圣人之灵，或居天上，或降寰中。或为帝王，而长生治世；或为真宰，而秉教司权。其诞降也若有期，而生于无极之始，先天以固存者也。其应化也若有迹，而超乎无极之外，后天而不老者也。盖道宰数，数虽穷道。故谓圣寿为可数计者，不知圣道者也。

仰惟皇上以聪明神圣之资，证元、始、冲、一之道，出王游衍，罔不在帝左右。盖纯粹至精，与天合一。诞圣之初，荣兆河清，帝矅光楚。四纪于兹，道化汪，内恬外熙。赪禽素毳，神芝灵草，应图而至。将非至德极玄，何能永绥佑命若斯之盛乎？

兹秋仲十日，为灵夙之期。而景度昌辰，适与日会。则自兹以往，相推不穷，卯卯会祥，旦旦逢吉，循环之数，昭然可睹矣。而臣窃以为皇上之寿，不可以干枝时日之数计者，亦如天之不可以数穷耳。

昔绛县老人，计其生平，四百甲子，闻者异之。夫甲子而曰四百，比之天道只旦暮耳。星家以帝尧之生，起于日之癸，月之巳，星之元，其策一百二十有七，盖得天地之中数也。夫天道本无所谓始，无所谓中，无所谓终。今得数而曰中，是有终也。

伏惟我皇上，受命穆清，应真持世，配天悠久，巧历所不能究，即尧之适得中数者，且不足以拟其盛，而况可以甲子计者乎？

臣不胜庆忭，谨因玉景会元之旦，拜手稽首而献颂曰：

皇矣上帝，运化於穆，静斡乾机，默旋坤轴。翕辟驰张，环轮共毂。一元迭运，终始相属。容成、大挠、隶首、区公，布历推策，仰测鸿蒙。三统、五纪、四分、九宫，机智可尽，太虚无穷。穆穆圣皇，配天建极。缉熙至道，罔游于佚。功侔吹万，神存抱一。独化陶钧，“基命宥密”。唯天睠德，俾炽而昌。“敛时五福”，以至万方。岳祇贡祉，川后输藏。四灵毕至，九译来王。在昔诞圣，流虹绕电。今兹四纪，昌辰逢旦。绿籍标年，紫图益算。南极宵朗，卿云昼烂。

古称封禅，七十二君。皇风邈矣，龟板徒云。亦有冥灵，爰及绛老。八千何修，四百何少。蓬莱清浅，或化为陆。彼嵩乔，或沦为谷。

夫惟大道，虚无自然。数不可究，言安能诠！玄穹得之，宰化司权。我皇得之，治世长年。紫宫绛阙，金堂玉关。九华承盖，六气扶轮。夷犹大始，嘘吸混元。万灵稽首，率土皈尊。穷哉皇哉，浩劫永存。






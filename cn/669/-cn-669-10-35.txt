35　列國之變極於吴越　不知春秋之義證史


列國之變，極於吴、越。通吴以疲楚者晉也，成七年巫臣之爲也。通越以撓吴者楚也，事詳國語。春秋於是終焉。唐以南詔攻吐蕃，而唐之亡以南詔。本朝以女真滅契丹，而中原之亡以女真。女真之將亡也，吾國又不監宣和而用夾攻之策，不知春秋之義也。

【全云】端平之禍不在夾攻，而在妄取三京。或云：元人志在盡吞天下，即無入洛之師，未必不觀釁而動。曰：果爾，則雖不夾攻，而元於滅金之後，亦自加兵於宋，況女真之讐，必無不報之理。

【元圻案】左傳成七年：「巫臣請使於吴，晉侯許之。吴子壽夢説之，乃通吴於晉，吴始伐楚、伐巢、伐徐，子重奔命。」〇吴語：「楚申包胥使於越，越王句踐問焉，曰：『吴國爲不道，求殘我社稷宗廟，以爲平原，弗使血食。吾欲與之徼天之衷，請問戰奚以而可？』包胥曰：『夫戰，知爲始，仁次之，勇次之。』越王曰：『諾。』乃召五大夫，曰：『王孫包胥既命孤矣。』」〇通鑑唐紀德宗貞元四年：「吐蕃發兵，將寇西川〔一〕，亦發雲南兵。雲南内雖附唐，外未敢叛吐蕃，亦發兵屯於瀘北。韋皋知雲南計方猶豫，乃爲書遺雲南王，敘其叛吐蕃歸化之誠，使東蠻轉致吐蕃。吐蕃始疑雲南，遣兵屯會川，以塞雲南趣蜀之路。雲南怒，引兵歸國。由是雲南與吐蕃大相猜阻，歸唐之志益堅。吐蕃失雲南之助，兵勢始弱矣。貞元十年，異牟尋襲擊吐蕃，大破之，取十六城，遣使來獻捷，請復南詔號。宣宗大中十三年，南詔酋龍稱皇帝，國號大理，遣兵陷播州。懿宗咸通元年，南詔攻邕州，陷之。四年陷交趾，五年寇嶲州、寇邕州，十年陷嘉州，十一年攻成都。」〇岳珂桯史九：「宣和將伐燕，用其降人馬植之謀，由登、萊航海以使於女真，約盡取遼地而分之，子女玉帛歸女真，土地歸我。」〇續通鑑徽宗宣和九年：「金主遣李善慶、女真散覩持國書來修好。詔蔡京等諭以夾攻遼之意。七年，遼亡。欽宗靖康元年，金師陷京城。又理宗紹定五年，時與蒙古兵合圍汴京。蒙古再遣王檝來京、湖，議夾攻金。史嵩之以聞，朝臣皆以爲可遂復讐之舉，獨趙范不喜，曰：『宣和海上之盟，厥初甚堅，迄以取禍，不可不鑒。』帝不從，命嵩之報使許之。」〇明張溥書馮琦宋史紀事本末三京之復後曰：「遼爲宋敵，金爲宋仇。敵者可以存，可以亡者也；仇者可以亡，必不可以存者也。八陵之辱，二帝之慘，懷而不報者百餘年矣。會有可乘，雖死不顧。必欲鑒宣和之海上，而忘靖康之北狩，凡爲臣子，其誰堪之！故滅金之役，正也；三京之復，亦正也。其復而不果者，失在進之太速，守之不固，非盡始謀者過也。」

〔一〕「西川」，原作「四川」，據中華本資治通鑑卷二三三唐紀德宗貞元四年改。






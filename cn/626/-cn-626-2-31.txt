黄鹤山樵王蒙一十八首

【玉山主人书画舫】

乱后重登旧草堂，主人延客晚樽凉。

风摇竹影书签乱，花落池波砚水香。

离别顿惊年岁改，梦魂愁杀路途长。

欲知阮籍何由哭，四海兵戈两鬓霜。

【客中感怀】

十年踪迹厌红尘，功业无成白发新。

梦里不知身是客，觉来惟有影随身。

夕阳衰草梁园暮，细雨闲花楚水春。

马足经行今几度，溪山应笑未归人。

【闲适二首】

绿杨堪系五湖舟，袖拂东风上小楼。

晴树远浮青嶂出，春江晓带白云流。

古今我爱陶元亮，乡里人称马少游。

不负平生一杯酒，相逢花下醉时休。

自笑愚公住翠微，长年无事掩荆扉。

苔深绿绮闲棋局，花落严陵旧钓矶。

紫木旋舂明日饭，白云堪制暮春衣。

溪南千树碧桃下，醉倒东风夜不归。

【宫词】

南风吹断采莲歌，夜雨新添太液波。

水殿云廊三十六，不知何处月明多。

（仁和俞友仁见此诗，叹赏曰：“此唐人得意句也。”遂以其妹妻之。）

【过姑苏】

山围平野绿烟中，江苇萧萧两岸风。

谁种阖闾门外柳，年年飞絮入吴宫。

【茌平县西门邮亭废圃中有花名玉珑瑽枝叶与琼花无异但花蕊层生与叶相间远望如翠烟笼玉幽香扑人遂呼浊醪痛饮花下陈令取纸笔索诗乘醉走笔赋二律】

谁司后土作花王，忍置瑶华官道傍。

衣袂不经尘世染，梦魂犹带广寒香。

孤蟾照破琼林雪，飞蝶栖残珠树香。

天上人间惟有此，好将阑槛护荒凉。

何年碧海会琼仙，云制衣裳雪作钿。

醉锁素虬缠宝树，闲骑白凤下瑶天。

鹤林寺废空流水，后土祠荒起暮烟。

惭愧邮亭一株雪，春风犹得路人怜。

【题画】

虎斗龙争万事休，五湖明月一扁舟。

绿蓑衣上雪飕飕，雪月光中垂钓钩。

钓得鲈鱼春酒熟，仙娃酒酣娇睡足。

雕胡炊饭斫鲈羹，一缕青烟燃楚竹。

篷窗晓对洞庭山，七十二峰青似玉。

【陈维允荆溪图】

太湖西畔树离离，故国溪山入梦思。

辽鹤未归人世换，岁时谁祭斩蛟祠。

【海子桥】

暮登海子桥，西绕红门归。

霜风著宫树，叶叶带红飞。

据鞍吹短笛，乘月捣征衣。

江南冰雪里，音信寄来稀。

【有感】

驯龙若御马，下上何足奇。

飘摇海东鸐，司晨不如鸡。

白云本无心，每与仙人期。

悠然岩壑姿，卷舒岂无时。

偶来还自赏，倏去令人思。

燕台十二月，雪没黄金基。

正月河冰泮，二月下流澌。

江南三月暮，落花舞晴丝。

归帆天际来，烟雨渡江迟。

渌波映吴树，双飞锦鹈。

相思极春水，一夕到天涯。

【留别】

调古世寡和，材高自无群。

种玉秘奇术，还丹隐玄文。

披裘负薪士，拾金非所闻。

虽无箕颍节，亦不慕高勋。

石田长芝草，暮春自耕耘。

曲肱枕耒耜，长歌至日曛。

所乐良在兹，没齿伤何云。

【姑苏怀古（和陈惟寅韵）】

崔嵬灵岩山，突兀姑苏台。

具区若明镜，曾照西子来。

玉容今寂寞，苍海飞尘埃。

金精发奇气，剑去虎亦无。

鸱夷已浮江，滕王不可呼。

沉沉数千载，一鸟下平芜。

英雄千岁后，春草没古墓。

王气霄间电，富贵薤上露。

百战争山河，埋骨只数步。

【钱塘怀古】

青山俯碧海，南狩建行都。

卫人悲鹤乘，楚国赏羊屠。

雌雄不可辨，千载叹城乌。

烟草埋鸿钟，劫灰隐金关。

玉殿空明月，春潮去不还。

十二白玉阑，当年有谁攀。

阁道流华月，环佩空中行。

吹笙露台夜，桂殿待潮生。

千秋尘世换，惟有大江横。

（至正辛丑十月三日，与惟寅征君同宿愚隐老师丈室，明烛烹茶，作怀古诗。老禅方兀坐在大觉清净海中，包涵虚空，生在心内，千古万古，皆属前尘，何暇乃作苍蝇声悲嘅之耶？顾我局蹐弹丸之地，不暇自悲，复悲往世，我不为愚，乃令老禅反号为愚，可笑也矣。因写所和诗，为尘中之尘耳。）


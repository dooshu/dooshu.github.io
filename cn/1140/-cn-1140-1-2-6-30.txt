张母沈太孺人七十序

岁壬寅之十二月吾友张谷受母太孺人夀七十同里亲旧寓书请撰祝词会予以职事昏耗罢笔砚已而书再至曰向也六十君有诗度无以加然诗之为言略不如文之核以详也则敬谢曰诺孺人为刺史震阳沈公女司空生洲公介妇理学懿靖先生之室也余与沈比邻常从懿靖先生游获闻其可称之大者三焉司空公自吏部累官清慎产故不厚懿靖以膏腴让伯氏而自取其?下他器物奴婢称是人不能堪孺人以为固然懿靖以?当得官弃而问道从崑一汪先生讲新建旴江之学凡为善之事无敢後日鬻产馔宾客孺人率子妇执爨无怨言懿靖之力学也常斋居独处晩谢肉食如浮屠家夫妇相宾十余年懿靖既捐馆晨夕事其像如生戒二子曰尔父志在问学若为声利交是坏家法且为门户忧於是二子屏居力养以孝友和厚闻於郷比岁族里子弟席富贵走声利相继覆家者几无遗类而二子独全无恙然後叹母氏之远识如伟男子不可及也孺人尝善病谷受遂隐於医用佐调饍又出其余技全活人为母懽孺人诚不以文重然通经好学知贵重文字忆向者拜母六十时立书歌词於屏障命二子再拜谢今忽逾十年孺人强饭如昨日再十年为八十仆傥邀幸家食请得徵懿靖先生之事与孺人之行次之为合传


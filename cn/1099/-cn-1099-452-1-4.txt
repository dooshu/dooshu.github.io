○加包邊堡疏 【 修堡】

以下公為宣大總督時所上

該臣看得草垛山建在絕徼、與虜止隔一墻、而界內趙家口滅胡口驢皮窯諸處、皆係極衝要路、未欵之先。虜人內訌。必由是入。近日雖經建堡設兵、扼其險要、第土脉沙鹻、似難固守、而汲水之泉。距堡三里。不加保護。必為敵資。又如水泉營挺出邊外。距虜不盈一舍。而紅門隘口。又為華夷互市之塲。舊堡建立平曠逼近土山。常有棄險之患。近添附堡。據其上遊。雖足拒守。第舊堡與新堡。既合一城。舊係磚包。新皆土築。勢有堅瑕之異。是二堡俱應磚石包砌、方為一勞永逸、據今該道所議二堡工程、除合用軍壯於該界原額之內撥發、無庸別議外、惟食米鹽菜銀兩、在草垜山并護水磚墪、合用銀三千一百八十兩四錢五分、除該道自理紙贖四百兩外、欲將平陽等處民壯免班二百餘名、徵其工食以充是用、臣以為平陽今歲荒旱徵銀亦難、查得布政司見有收貯臣衙門賞功銀兩、于內可動二千兩、再于臣衙門紙贖內除解抵年例外支剩者、續發五百兩、連該道前銀共足二千九百兩、止少銀二百八十兩四錢五分、為數不多、聽該道臨時設處、在水泉附堡合用銀兩、巳有職節發西路修墩支剩酒課等銀、足可支用、人力既不借于別界、錢糧又不煩于內帑、安邊設險、委不容緩者矣、


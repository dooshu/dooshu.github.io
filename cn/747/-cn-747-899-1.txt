○海潮论（并序）

夫元功美宰，神物混成，不可以智知，不可以情诘者。圣人皆置之度外，略而不论。而後之学者，独以不论海潮为阙事，多著文以穷之。今其遗文得见者三数家。《山海经》以“海鳅出入穴而为潮”，王充《论衡》以“水者，地之血脉，随气进退而为潮”，窦叔蒙《海涛志》以“月水之宗，月有亏盈，水随消长而为潮”。卢肇《海潮赋》以“日出入於海，冲击而为潮”。斯乃俱无据验，各以其意而为言也。然而潮之所生元矣。寻其源而不可究其极，睹其末而不可窥其端。苟或是非，无所勘会。唯其近理，则谓得之。今观诸家之说。咸尽乎善，不可备陈其短。辄以管见自立一家之言，名曰《海潮论》。其意以为水之性，能流湿润下，不能乍盈乍虚。静而思之，直以地有动息上下，致其海有潮汐耳。乃立渔翁隐者更相答，凡四十问，分为十篇，成一卷，冀其穷理尽性，多言或中者也。又以析理之书，不宜染尚文字，但以理明义白为善也。故今之所论，直言其归趣而已，所贵精微朗畅，览读无烦者焉。


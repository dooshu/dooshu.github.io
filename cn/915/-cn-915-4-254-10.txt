◇追谢赵壹书

蹉跌不面，企德怀风，虚心委质，为日久矣。侧闻仁者愍其区区，冀承清诲，以释遥悚。今旦外白有一尉两计吏，不道屈尊门下，更启乃知已去。如印绶可投，夜岂待旦。惟君明睿，平其夙心。宁当慢傲，加于所天。事在悖惑，不足具责，傥可原察，追修前好，则何福如之。谨遣主簿奉书，下笔气结，汗流竟趾。（《后汉·赵壹传》）


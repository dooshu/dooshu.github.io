○仓部郎中胡敬称内外官禄准令据阶级有费仓储望请准见任官品级极为裨益未知可否（仓部二条）

冰霜凛冽，白璧不可以御形；水旱灾危，黄金不可以适口。故饥者忘食，不从抵雀之珍；寒者思衣，不贵灵蛇之宝。珍台门馆，不可以无膳而存；金城汤池，不可以无粟而守。氏如给禄给俸，具在朝章；准阶准官，俱编甲令。岂容谄佞之辈，曲路邀名；趋竞之徒，僻涂生巧？窥测人主，汲黯由其面折；割剥黎元，桑宏以之腰斩。我国家咸有一德，法无二门，动必依绳，言不逾矩。比成王之制度，令出惟行，则大舜之温恭，朕言不再。胡敬识非稽古，学未知今，作聪明而乱旧章，持薄才而隳正法。南山之峻，宁资覆篑之饶？东海之津，何藉操觚之润？请仍旧贯，无替前规。


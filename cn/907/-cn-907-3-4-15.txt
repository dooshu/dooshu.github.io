▼吴越纪游十五首·登海昌城楼望海

百川浩皆东，元气流不息。

混茫自太古，于此见容德。

积阴涨玄涛，万里失空色。

鸿鹄去不穷，鱼龙变莫测。

朝登兹楼望，动荡豁胸臆。

始知沧溟大，外络九州域。

日出水底宫，烟生岛中国。

寛疑浸天烂，怒欲吹地昃。

常时烈风兴，海若不受职。

长堤此宵溃，频劳负薪塞。

况今艰危际，民若在垫溺。

有地不可居，澒洞风尘黒。

安得击水游，图南附鹏翼。


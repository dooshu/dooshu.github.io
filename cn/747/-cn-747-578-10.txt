○送蔡秀才下第归觐序

仆之始贡于京师，蓍者卦之曰：是所谓望之未睹，隐而未见，党乎远而有荣者也。今兹岁左鹑首，若合于寿星，其果合乎？仆时悒然迟之，谓其诞慢怪迂，是将不然，然而仅于怀耳，未克决而忘之也。后果依违迁就，四进而获，卒如其言云。噫！彼莫莫者，其有宰于人乎？不然，何其应前定若是之章明也。今蔡君驰声耀誉，闻于公卿，战艺之徒，推为先登，而五就乡举，往则见罢，意者前定之期殆未及饮？故君子之居易俟命，乐天不忧者，果于自是也。君其励文学焉！丈人牧人南邦，君展觐承颜，婆婆愉乐之暇，则充其经笥，茂是文苑，时焉逃哉？迟速之事，则瞽史之任，吾不及知。


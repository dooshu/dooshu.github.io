城南草堂疏

心逺道人何彦文年老未有居室将筑草堂练圻城南求好事者捐已金以相其役疏曰郗参军能为安道买山史尝见美王録事不资少陵筑室诗已遭嗔非逢有力之人曷济无家之客何彦文者伎通声律名著江湖早尝为落魄之逰晚未得栖迟之所漂流屡徙叹一枝夜月之乌跧伏深蔵愧三窟秋风之兎今必用缚茅作屋奈未能指石为金欲令此老之婆娑须借诸君之慷慨略加举手便可容身心逺地自偏已拟成兹小隐曲高和总寡尚当为尔长歌幸得安居敢忘广庇


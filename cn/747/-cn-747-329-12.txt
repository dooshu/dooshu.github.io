○对不供夷盘判

〈三品丧事，夷盘不供，司仪云时所不要。〉

丧事攸列，凶礼克明。佐器者存乎有司，致用者期於无吝。缀几初设，已陈含玉之仪；夷盘不供，何施造冰之礼！且议事以制，观过知仁。必若夏日斯炎，臭亡达於墙屋；亦或当秋露结，刑宜丽於简书。如或冬凄已冰，寒气方总，则史鱼之殡，虽且在堂；咎繇之谟，终期缓狱。理则可也，彼其诘哉！








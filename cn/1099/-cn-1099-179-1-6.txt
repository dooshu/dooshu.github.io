○論開濬河道疏 【 京師河道】

近　皇上遣戶工二部漕運等官、相視地方、欲自大通橋直達通州、將及月餘、言人人殊、臣竊以為營度者未得其詳、不敢不再請　皇上擇之、臣聞大通橋河源。出自昌平州神山泉。南會一畝馬眼二泉。繞出甕山。復匯七里濼。即今之西湖。東入都城西水門。貫積水澤。即今之海子。又東至月橋入內府。南出都城東水門過大通橋。又東五十餘里。至通州入白河。此河元郭守敬由古水道開濬。非自守敬創始。葢西山諸水。由皇城東出。每當山水泛漲。由此而泄。引之入白河以濟漕運。故置閘以時啟閉。初非為行舟設也。成化十二年、平江伯陳銳不察其故、建言修復、　憲宗皇帝命戶部左侍郎翁世資、工部左侍郎王詔挑濬、仍濬西湖諸泉以益水勢、可放運船千餘、直抵大通橋下、既而水急岸狹。船不可泊。未幾即耗。船退幾不能全。遂不復行。正德七八年。亦嘗挑濬。竟無成功。葢京師之地。西北高峻。自大通橋下視通州。勢若建瓴。而強為之。且未免有害。非徒無益而巳。惟正陽門外東偏有古三里河一道。東有南泉寺。西有玉泉庵。至今基下俱有泉脉。由三里河繞出慈源寺八里莊五箕花園一帶直抵張家灣。烟墩港。地勢低下。故道俱存。冬夏水脉不竭。見今天壇北蘆葦園草塲九條巷其地下者俱河身也高者即舊馬頭明白易見不假經畫。稍加修治。即可復也。但附近勢家莊園。故成化六年、　茂雖嘗建議而不敢盡言。但請置壩而巳。後亦竟沮不行。成化十二年、亦踏勘、而勢家買通欽天監以為地居京師子午方位為說、不知三里河乃在都城巽巳、實非子午方也今若誠按此修濬則公私大船俱可直抵三里河不但便般剝而巳臣又竊以為運河之濬。有緩有急。方今所急。沛河為最。白河次之。三里又次之。合無先急沛河之工。次開白河之淺。以次及三里河以直達之京師。尤為得緩急之宜者。乞下臣議、令戶工二部再求深識故典者熟計之


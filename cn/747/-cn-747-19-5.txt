○戒诸王皇亲敕

朕闻司牧兆人，有国彝训，敦叙九族，前王令典。念此宗枝，久遭沈翳，近从班命，庶展才能。或授外藩，或居内职，留念访察，属想风谣。罕立嘉声，或闻蠹政。当官不存於职务，处事多陷於偏私。禽荒酒德者盖多，乐善敬贤者全少。将性之昏昧，违此义方，岂朕之不明，成尔薄德。当从戒慎，勉遂悛改。如迷而不复，自速愆尤，己实为之，悔之无及。即宜递相告示，以副朕怀。


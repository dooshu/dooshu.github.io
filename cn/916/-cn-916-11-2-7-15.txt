【帝王所居篇】

〖乐府不载。见文苑英华。〗

崤函惟（文苑作雄。）帝宅。宛雒壮皇居。紫微临复道。丹水亘通渠。沈沈飞雨殿。蔼蔼承明卢。两宫分概日。双阙并凌虚。休气充青琐。荣光入绮疏。霞明仁寿镜。日照陵云书。鸣鸾背□鹊。诏跸幸储胥。长杨飞玉辇。御宿徙（文苑作陟。）金舆。柳叶飘缇（文苑作缇飘。）骑。槐花影属车。薄暮归平乐。歌钟满玉除。（○文苑英华百九十二。《诗纪》百二。）


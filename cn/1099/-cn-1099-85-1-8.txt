○為缺乏銀兩庫藏空虗等事 【 國用】

查得京庫銀兩、以歲入言之。夏稅共該五萬五百餘兩。秋糧九十四萬四千八百餘兩。馬草二十三萬七千餘兩。鹽課折銀二十餘萬兩。雲南閘辦三萬餘兩。通計各項實該一百四十九萬餘兩。以歲用言之。宣府年例五萬兩。大同五萬兩。遼東一十五萬兩。延綏三萬兩。甘肅寧夏各六萬兩。給散京衞軍官俸糧。共三十三萬五千餘兩。內府成造寶冊等項。其餘不得與知。大約并前折俸銀。不下五六十萬餘兩。通計各項。實收一百餘萬兩。其間支剩馬草等銀等。該本部題准。俱送太倉收貯。以備邊方緊急支用。不許別項支銷。故太倉之積。多者三四百萬。少亦不下二百餘萬。夫何年以來、前貢額辦銀兩、或災傷减免、或小民拖欠、或詔書蠲免、歲入既虧于原額。而歲用乃過于常數。姑以近日言之、宣府年例外運送過六十一萬餘兩。大同年例外運送過四十萬兩。遼東預送過三十三萬四千餘兩。葢為邊方緊急。糧草缺乏。鎮廵等官。分外奏討之數。又征進京軍。給賞過六萬九千六百餘兩。欽賞在京官軍人等。共用過銀七十二萬四千二百六十餘兩。及各邊官軍。共六十九萬三千三百二十兩。又陝西賑濟銀二十萬兩。密雲紫荊居庸倒馬關等處召買糧草共銀一十二萬八千餘兩。買金進送內府一萬二千五百餘兩。迨上之取用未止。其數未可量指。一歲之間。實用過四百餘萬兩。并計舊例將及五百餘萬兩是舊例與新用過銀兩殆。四倍餘矣帑藏何由而不空。國用何由而不匱也哉。追惟其故銀兩支用、由于京軍屢出、調度頻繁、山陝飢荒、供億加倍、此疏所條諸件其于武廟初政指陳巳甚矣不待內璫一疏始著切諤也若不讀公全疏何由知之往者　孝廟登極賞賚之費。悉出內帑。戶部止湊銀三十餘萬兩。今次賞賜。共銀一百四十餘萬兩。皆自戶部出矣。往昔內府成造金冊等項皆取內庫金兩。今則戶部節進過金一萬四千八百餘兩矣。往者戶部進送內庫銀兩。止備官軍折俸等項支用。今則賞賜無名。無益齋醮。多取而用之矣。此銀費所以日增也。以冗食言之。招收投充之匠。傳陞乞陞之官。役占影射之軍。皆夤緣權貴。蠹公營私。憑城據社。莫敢誰何。或臣下諫言而裁革不行。或方行裁革而旋復仍舊。根深滋蔓。消耗京儲。此冗食所以日增也。以冗費言之。光祿寺供應。每稱不敷。內監局工作畧無停息。至如玉帶之賜。舊例甚為珍重。近來一概濫賜。充滿左右。名器不無太濫矣。蟒衣之賞。舊例未嘗輕易。近來一槩濫賞。接踵前後。糜費不無太甚矣。其餘瑣細。不敢枚舉。此冗費所以日增也。夫天下之賦。不少加于前。而軍國之費。乃數倍于昔。又兼水旱之頻仍。賦歛之迫促。民怨日結于下。天道屢變於上。將來時事。豈不誠為可憂哉。伏望　皇上將冗官冗兵冗匠、及冗食冗費等項、應裁革者即賜裁革、應减省者即賜减省、與夫無名賞賜、無益齋醮、悉皆停止、臣等今將再議條件、開坐上陳、雖非長策、要皆可行、伏乞　聖明裁處

一收復官稅、竊惟先王廣山澤之禁立市廛之征。使地無遺利。國無惰農。故財用恒足。近年以來。各處空閑山塲湖陂。及稅課司局河泊等所。多被王府奏討管業。逓相倣傚。請乞無厭。以此存留在官。十無二三。國用不足。此其一也。臣等伏覩祖訓、凡宗室分封。各有常祿供給。其一應田土稅課。竝不該載。葢以天下之財賦有限。軍國之費用無窮。不以嗇此豊彼。損公益私亦明矣。合無戶部通行天下稅泊司所。但係王府奏討管業者。不分年月久近。盡取還官。仍行撫廵等官。查算各該司所歲課所入。照依見行折收錢鈔事例。每錢七文。折銀一分。鈔一貫。折銀參釐。行令各府類總起解戶部。其山塲湖陂田土等項。除見管業外。或有王國改遷。被人侵欺隱占者。亦行撫廵等官從公盡數查出。令有司召人應佃種者、照例每畝徵銀三分、應漁牧者量定則例、收取花利、各赴該州縣上納、類解戶部、以備各項支用、

一修舉邊屯、竊惟足邊之道。屯田為本。葢進戰退耕。得寓兵於農之義。自種自食。無千里餽糧之勞。如李牧之守鴈門。充國之備金城。是其明驗。我　朝屯田之制雖存。修舉之法不講。年復一年。馴至大壞。　先帝博采廷議、嘗命科道等官、分投清理屯田所重在乎邊方然但止于腹裏未及乎邊方臣等訪得沿邊屯田廢弛尤甚。近便膏腴之田。既侵奪于權豪。鄰境堪種之地。復牽制于禁例。又兼租額太重。軍士不堪。往往逃竄影射。拋棄厚業。遂使禾菽之地。盡為草莽之區。似此宿弊。難以枚舉。子粒既缺。則倉廩必虗。倉廩既虗。則軍餉自乏比來戶部運送糴買銀兩。年例之外。加至數倍。內帑空虗。大率坐此。除遼東另行外、合無戶部請敕數道、付順便公差人員、齎付各邊總制廵撫大臣、會同各官、將原額并新增屯田、逐一清查、除見在軍士領糧外、中間但係權豪恃強奪占年久。務要從公追究改正。其餘空閑拋荒地土。設法處置。著令各該衛所軍餘。或附近人民。盡數開墾承種。寬限三年。待其成熟。然後起科。上納子粒。如豪家有占種者不必追改即令起科入額亦可也如豪強之家。仍前霸占。不即退還者。即便指實參究。治以重罪。仍追每年花利入官。其或租額太重。量為逓減。奏聞定奪。鄰境之地。果係膏腴可耕。亦要隨時酌處。不必拘泥禁例。務使官軍有警則進而征操。無事則退而務農。食既可足。兵亦有賴。行之歲久。獲效必多。事完之日、各將清查處置過事宜、造冊奏繳、仍造青冊、送部查考、

一查勘官地、查得弘治二年九月內、節該給事中等官鄭寯等。查勘順天保定等府、巳故太監莊田、造冊前來、本部議擬具題、節奉　孝宗皇帝聖旨、這各莊田欽賞年久、其人巳故、本部當入官、但中間有轉賣等項、今定與例、不及二十頃的、仍與見管業之人耕種、照民田則例起科納糧、二十頃以上、至三十頃、酌量除五頃、三十頃以上的、每三十頃、逓除五頃、留與管業之人耕種納糧、不願耕種的聽、餘地並收入官、其有本主見在的、仍管業不動、認種納子粒的著種納、辭退無主的、召人佃種、以上地畝糧數、還著原委官、分撥取勘明白造冊備照、但經今年久、各該先後欽賞莊田、業主存亡不一、若非差官整理、中間受價典賣、朦朧乞討等項、姦弊百出、不可悉舉、合無照例選差給事中御史本部屬官各一員、請敕前去、會同順天直隸保定等府廵撫廵按、將各該內官節年奏討、并欽賜各項田土、除見在外、其巳故者通行取勘、要見是何內官、何年奏討、何年病故、原賞頃畝若干、有無包占民田在內、即今何人耕種、何人收租、其家人弟姪、恐被勢要奏討、有無投託、見在太監勳戚等家、稱作巳賣及佃種并隱匿等項情弊、務要吊取文冊、照查原撥四至、盡數清出、遵奉　先帝敕旨、量為逓减其已管業之人、悉照民田則例、每畝三分起科、有不領種者、行令有司召人佃種、各將租銀送附近并該管州縣上納類解戶部、以備各項支用、仍將佃種花名田地頃畝子粒數目、通行造冊奏繳、仍造青冊一本、得旨本內所開事件俱依擬行送戶部備照、如此則上不失公家應得之利、下可革姦人隱占之弊矣


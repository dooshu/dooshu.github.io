【冬至乾阳殿受朝诗】

北陆玄（岁时杂咏作陆。文苑作隆。注云。一作玄。）冬盛。南至晷漏长。端拱朝万国。守文继百王。至德惭日用。治道愧时康。新邑建嵩岳。（岁时杂咏作□嵩。）双阙临洛阳。圭景正八表。道路均四方。碧空霜华净。（《初学记》作静。文苑同。）朱庭皎（《初学记》作暖。文苑云。一作暧。）日光。缨佩既济济。钟鼓何□□。（岁时杂咏作煌煌。）文戟（《初学记》误作战。）翊高殿。采□毛分修廊。元首乏明哲。股肱贵惟（岁时杂咏作资贤。文苑同。）良。舟楫（《初学记》作楫。）行有寄。庶此王化昌。（○《初学记》十四。古今岁时杂咏三十九作冬至日乾阳殿朝。文苑英华三百十一。《诗纪》百二十。）


抑

十二章，三章章八句，九章章十句


首章讲：武公作此诗，使人日诵于其侧以自儆。曰：人君以身位臣民之上，凡修己治人之事，孰非所当尽哉？倘忽焉而不加意，甚非所以则斯民而当天心也。吾试以德之当修，为尔陈之。





抑抑威仪，维德之隅。

抑抑，密也。隅，廉角。彼人之威仪，抑抑然缜密，而合显微于无间者，非其作意而为之也，乃人有严正之德蕴于中，而其廉隅见于外耳。





人亦有言，靡哲不愚。

哲，智也。愚，无德之称。夫德仪之相符如此，则有哲人之德者，固必有哲人之威仪矣。今之所谓哲者，乃未尝有其威仪，则有靡哲而不愚矣。





庶人之愚，亦职维疾。

气失其平曰疾。夫众人之愚，盖其禀赋之偏，宜有是疾，不足为怪也。





哲人之愚，亦维斯戾。

戾，反常。若夫哲人，则禀赋得其全，而今亦愚焉，则反戾其常矣，岂不深可怪哉？知戾常之可怪，则当修德以为威仪之本矣。

二章讲：然德之所以当修者何哉？亦以修德之自有其应耳。





无竞维人，四方其训之。

竞，是强。人，是人道。今夫莫强者，人道也，四方之所共由也。人能尽其人道，使之竞然而莫强焉，则四方以之为训者矣。





有觉德行，四国顺之。

觉，直大也。顺，是从。直大者，人之德，而四方之所同得也。人能全其德行，使之觉然而直大焉，则四方皆顺从之矣。





訏谟定命，远犹辰告。

訏，是大。谟，是谋。定，是定。命，是令。犹，是谋。辰，是时。告，是戒。夫以道德之应如此，而人可不知所以修其道德哉？彼政令之间，道德所寓也，是必其谟焉，不为一身之计，而有天下之虑，至于号令则一定而不朝更以夕改；远其猷焉，不为一时之计，而有长久之规，至于播告则以时而不慢令以致期，则道德修于政令之间矣。





敬慎威仪，维民之则。

威仪，形于身者。则，是法。威仪之间，道德所寓也，是必敬慎其威焉。暴慢之必远，使其仰之而可畏也；怠易之不形，使其则之而可象也，则道德修于威仪之间矣。如是则所谓无竞有觉者在我矣，而不为民之则乎？吾知一政令之发而民皆信从，一威仪之形而民皆傚法，所谓四方训，四国顺，不在是哉？是可见人君之当修德矣。

三章讲：





其在于今，兴迷乱于政。

今，是武公自言今日所为。夫德之当修如是，奈何尔今日所为之不善耶？不知政为辅治之具也，而尚迷乱于政焉。





颠覆厥德，荒湛于酒。

湛，是久意。不知德为出治之本也，而尚颠覆其德焉。惟荒湛于酒，日事沉湎之为而已。





女虽湛乐从，弗念厥绍。

从，是为也。绍，所承之绪。然汝虽荒湛之是从，独不念尔所承之绪，乃受之天子，传之先君，其任为甚重而不可以如是者哉？





罔敷求先王，克共明刑。

敷，是广。先王，先王所行之道。共，是执。明刑，昭明之法。彼先王已行之道，固国家昭明之法，皆可以为维持厥绍之具者。今尔顾不广求先王之道，共执其明刑焉，其何以承厥绍乎？所为之颠覆迷乱故如是矣。

四章讲：





肆皇天弗尚，如彼流泉，无沦胥以亡。

肆，故今。弗尚，不顾念之意。流泉，泉水之流。沦，是陷。胥，是相。夫尔惟所为之不善如此，故今皇天弗尚而有厌弃之心。则国势日就倾败，不将如流泉之易相与沦陷，以至于亡也乎？





夙兴夜寐，洒扫廷内，维民之章。

章，表章。为今之计而欲挽回天道之变，则必以寝兴洒扫之常，虽细故也，而下民之观法系焉。于是夙夜之间，而寝兴之有节；廷除之内，而洒扫之必饰。使细行以矜，大德不累，而有以为民之章焉。





修尔车马，弓矢戎兵，用戒戎作，用逷蛮方。

修，整治。戒，是备。戎，是兵。作，是起。逷，止也。蛮方，蛮夷之方。以车马戎兵之变，国大务也，而夷狄之向背关焉。于是修尔车马，而求其壮健；及尔弓矢戎兵，而求其精好。庶乎先事有备，有备无患，而可以戒戎兵之作，用遏蛮方之寇焉。虑无不周，备无不饰，则政令之修在是矣。尚何皇天之弗，尚而有沦胥之患哉？

五章讲：犹未也。





质尔人民，谨尔侯度，用戒不虞。

质，成也，定也。谨，是慎。侯度，诸侯所守之法。戒，是防。不虞，不意之变也。人民所以守邦不质之则，有涣散之虞矣；侯度所以治国不谨之则，有贬削之虞矣。故必质尔之人民焉，使其生养遂而伦理明也，狱讼平而争夺息也。又必谨尔之侯度焉，使其王章恪守而不悖也，成宪率由而不愆也。庶乎邦本以固，国法以立，而有以防乎意外之患矣。





慎尔出话，敬尔威仪，无不柔嘉。

话，言语。柔，顺也。嘉，善也。然既修为治之道，又当严自治之功，慎尔出话。凡有言也，必求其合诸道，敬尔威仪；凡有动也，必求其中乎礼，而无不柔嘉可也。





白圭之玷，尚可磨也；斯言之玷，不可为也。

玷，缺也。磨，治使平也。为，救也。然出话之所以当慎者，何哉？盖以白圭之玷，尚可磨使平，而人犹得施其巧也。若斯言之玷，一出于口，则监史书之，国人传之，其失遂昭著于人之耳目，不可得而救矣。出话乌得而不慎乎？

六章讲：





无易由言，无曰苟矣。

易，轻易。由言，出言也。苟，亦轻易之意。夫言之不可不慎如此，故尔不可轻易其言。无曰欲之即言，而可以苟为也。





莫扪朕舌，言不可逝矣。

扪，是持。逝，是放失。当知无人为我执持其舌，言语由己，易致差失，尚当执持而不可放去也。





无言不雠，无德不报。

雠，是答。且天下之理，无有言之善而不售者，无有德之施而不报者。





惠于朋友，庶民小子。

惠，是顺。朋友，在朝之臣。庶民，在野之人。尔诚谨于出话，使其在朝者有以惠于朋友，而卿大夫莫得矫其非；在野者有以惠于庶民小子，而士庶人莫得矫其非，如是则善而有德矣。





子孙绳绳，而民靡不承。

绳绳，是继也。承，是奉。岂无所售而报之乎？吾知以此为垂裕之谟，则子孙皆以为立言之法，而继绳于无穷矣；以此为人民之训，则万民皆以为定保之征，而奉承于不悖矣。其售报之效为何如哉？所谓“慎尔出话，而无不柔嘉”者在是矣。

七章讲：又以谨仪之事言之。





视尔友君子，辑柔尔颜，不遐有愆。

友君子，晋接人臣之时。辑，是和。颜，颜色。遐，是何。愆，是过。视尔接君子之时，和柔尔之颜色，固无有所愆矣。然其戒惧之意，常若自省曰：岂不至于有过乎？其修于显者如此，人情大抵然也。





相在尔室，尚不愧于屋漏。

相，是视。室，燕居之室。屋漏，室西北隅。然使修之于显，而不修之于隐，则所以为德之累者多矣。又视尔独居于室之时，必戒谨不睹，恐惧不闻，使反之此心，泰然自足，虽质之屋漏而无愧焉可也。





无曰不显，莫子云觏。

不显，是幽隐意。觏，是见。尔无曰屋漏为不显之地，而人莫之见也。





神之格思，不可度思，矧可射思。

格，来也。度，测度。矧，况也。射，厌怠。当知鬼神之妙，无物不体。其至于是也，或临之在上，或质之在傍，有不可得而测度者。此虽不显亦临，犹惧有失，况可厌射而不敬乎！一或不敬，则有愧于屋漏，而辑柔之颜，亦色庄之伪矣。尔惟能敬于隐者，无间于显焉，则所谓“敬慎威仪，无不柔嘉”者在是矣。

八章讲：夫尔之修德，能至于屋漏无愧，则凡所谓修己治人之道，无一不纯而德成矣。如是而岂无其应乎？





辟尔为德，俾臧俾嘉。

辟，是君，指武公。臧、嘉，皆善也。辟尔之为德也，诚能纯然尽善而俾臧焉，粹然尽美而俾嘉焉。





淑慎尔止，不愆于仪。

止，容止。其形之于容止之间者，一皆淑慎之休，而不愆于仪焉。





不僭不贼，鲜不为则。

僭，是差。贼，是害。则，是法。如是则德之在我者，适顺其自然之性，而不失之僭矣；不亏其本体之全，而不失之贼矣。由是表极建于一身，而仪刑遍于四国，民岂不以之为则也乎？





投我以桃，报之以李。

此感彼应，理不容诬。辟如人投我以桃，而我报之以李之必然者也。





彼童而角，实虹小子。

童，是牛羊幼时。虹，乱也。小子，指武公。彼谓不必修德而可以服人者，犹牛羊之童而求其角，亦徒溃乱小子之听而已，岂可得哉！

九章讲：夫修德之事，吾固尽言之矣，而听言尤修德之资也。





荏染桑木，言缗之丝。

荏染，柔貌。缗，纶也。今夫荏染之柔木也，则可被之纶，以为良弓之材矣。





温温恭人，维德之基。

恭，即温。基，是本。此温温和厚之恭人也，则其质之谦有，可以为进德之基矣。





其维哲人，告之话言，顺德之行。

哲人，即温恭之人。话言，古之善言。是何也？故切者多不能容，拒谏者乃所以伐德也。惟此温温恭人，心虚而明，是即所谓哲人也。其惟哲人，告之以修己治人之善言，则一惟顺德之，而行不见其相逆矣，岂非进德之基者乎？





其维愚人，覆谓我僭，民各有心。

愚人，与温恭相反。僭，不信。民各，兼智愚。若彼愚人，告之善言，则语之而不达，拒之而不受，反以我为不信矣，其何以进德哉？夫人心不同，愚智相越之远，固如此乎！

十章讲：





於乎小子，未知臧否。

小子，指武公。臧，善也。否，不善。夫进德基于听言如此。於呼小子，知识未通，而道之或臧或否，皆未之能辨焉。





匪手携之，言示之事。

手携，此是以手指之。示，晓告。事，是成迹。故我不但手以携之，指其何往之途而已，而又示之以事何者为臧，何者为否，一一有成迹之可据也。





匪面命之，言提其耳。

面命之，此是以言告之。提耳，有警省意。不但面以命之，泛论其启迪之方而已，而又言提其耳，使从于臧，使戒于否，惓惓乎警觉之有加也。





借曰未知，亦既抱子。

知，知识也。夫所以喻之者，既详且切，则尔宜知臧否矣。借曰我之不知臧否，由于未有知识而然，则在童稚之年犹可诿也。今汝亦既长大而抱子矣，则宜有知识矣，而不明至是耶？





民之靡盈，谁夙知而莫成？

盈，自足。夙，早也。莫，晚也。所以然者，自满累之也。人若不自满假，听受教戒，则若臧若否知之必早，不至于既抱子之后，而犹无知矣。知之既早，则成之亦早，岂有早知而反脱成者乎？

十一章讲：然是言之听不听，而祸福攸系，尔可不知所警乎？





昊天孔昭，我生靡乐。

昭，是明。瞻彼昊天，福善祸淫之理，昭然其甚明。我生斯世，而忧心为之靡乐焉。





视尔梦梦，我心惨惨。

梦梦，不明之貌。惨惨，忧貌。何也？盖人知为善以去恶，然后可以获福而免祸。今视尔梦梦而未知臧否，则天之祸尔必矣。此我所以惨惨而靡乐也。





诲尔谆谆，听我藐藐。匪用为教，覆用为虐。

谆谆，详熟也。藐藐，忽略貌。虐，暴虐。然尔之梦梦者，岂我诲尔之未详与？然我手携而示事，面命而提耳，所以诲之者，谆谆然其详尽也。特尔之听我藐藐而忽略，非惟不以我为教，反以我为暴虐，则尔之梦梦有由然矣。





借曰未知，尔聿既耄。

知，亦是知识。耄，是老。借曰尔之梦梦，由于未有知识而然，则尔亦聿既耄，历练世故，不为不多矣，岂宜若此梦梦哉？惟其轻忽人言，故至此耳。

十二章讲：夫尔不能受言如此，独不知天道之可惧也乎？





於乎小子，告尔旧止。听用我谋，庶无大悔。

旧，旧典。大悔，即后患也。於乎小子，我之所以告尔者，皆先王旧章之所在，而可为扶持凭藉之资者。尔必听用我谋，庶可以无大悔矣。





天方艰难，曰丧厥国。

盖天运方此艰难，将丧厥国，是所谓大悔也。





取譬不远，昊天不忒。

譬，犹云论事。忒，差也。我取此大悔以命子者，夫岂远而难知哉？亦视诸福善祸淫之不差忒，则不善者必降之以祸，而悔可知矣。





回遹其德，俾民大棘。

遹，是僻。棘，危急。今尔乃回遹其德，执迷不返，俾民至于困急，则无以当天心，而其丧厥国也必矣。何以能免此大悔哉？诚不可不听用我谋矣。

噫！武公使人命己之词如此，其自儆之意良切矣。此所以歌睿圣也与！






○茅山元静李先生传

宏孝威者，晋陵人。家本纯儒，州里号贞隐先生。避敬宗皇帝讳，改为李氏。其子曰含光，年十三，辞家奉道。端视清霄，慈向蠢类，暗室之中，如对君亲，时人见之，情色皆敛。幼攻篆隶，或有称过其父者，一闻此义，终身不书。後事贞一先生，云篆宝书，倾囊相付。既而目之曰：“真玉清之客也。抱虚无而行功者，於道不穷；托幽阜而灭迹者，於德亦浅。承之自远，宜且救人。”是引後学升堂，禀元训也。先生元气不散。瑶圃虚映，达灵久矣。晦辉为常，动非用开，静非默闭，当吹万之会，若得一之初，应迹可名，常道不可名也。孕育至化，虚融物心，心一变至於学，学一变至於道。同淑气自来，得之不见，所以抠衣而进者，仰范元和，若秋芳之依层，夏潦之会通川也。先生忘情於身，而慈於人，祯祥屡应，视同众象，士庶谘询，色受其意。常令章坛闭院，醮火择薪，精微诚敬，率皆类此。开元末，明皇礼请先生而问理化，对曰：“道德君王师也。昔汉文行其言，仁寿天下。”次问金鼎，对曰：“道德公也，轻举公中私也。时见其私，圣人存教。若求生徇欲，乃似系风耳。”帝加元静之号以尊之。无何，固以疾辞，东还句曲山。敕於其所居造紫阳观以居焉。自後天书继至，资奉相续，及公卿祈祷，往来无虚月，卒使元门之中，转见真操，持慈俭之宝，归羲皇之风。至矣哉！先生之教也。所撰《仙学传》及论《三元异同》，又著《真经》并《本草音义》，皆备载阙遗，穷赜精义矣。以大历四年冬十一月，顾谓入室弟子韦景昭、孟湛然曰：“吾将顺化。”神气怡然，若坐亡长往，时年八十七。灵云降室，芝草丛生，执简如常，和色不去。据《真经》，斯乃秉化自然，仙阶深妙者也。景昭授皋洞虚，洞虚授李方来，皆嗣德不坠。时柳识又颂先生云：“古有强名，元精希夷。黄帝遗之，先生得之。纵心而往，与一相随。真性所容，太元同规。日行仙路，不语到时。人言万龄，我见常姿。明皇仰止，徵就京师。紫极徒贵，白云不知。遐方後学，来往怡怡。空有多门，真精自持。顺化而去，人焉能窥。元料秘诀，本有冥期。”








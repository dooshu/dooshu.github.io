金陵凤凰台置酒





《法苑珠林》：白塔寺在秣陵三井里。晋升平中有凤凰集此地，因名其处为凤凰台。《六朝事迹》：凤台山，宋元嘉中凤凰集于是山，乃筑台于山椒，以旌嘉瑞。在府城西南二里，今保宁寺是也。《方舆胜览》：凤台山，在建康府城南二里余，保宁寺是也。凤凰台，故基在寺后。



置酒延落景，[一]金陵凤凰台。长波写万古，心与云俱开。借问往昔时，凤凰为谁来。凤凰去已久，正当今日回。明君越羲、轩，[二]天老坐三台。[三]豪士无所用，弹弦醉金罍。[四]东风吹山花，安可不尽杯?六帝没幽草，[五]深宫冥绿苔。置酒勿复道，[六]歌钟但相催。[七]

[一]江淹诗：“徘徊践落景。”



[二]羲、轩，伏羲、轩辕也。



[三]《韩诗外传》：黄帝即位，施惠承天，一道修德，惟仁是行，宇内和平，未见凤凰，惟思其象，夙寐晨兴，乃召天老而问之曰：“凤象何如?”天老对曰：“夫凤象，鸿前麟后，蛇颈而鱼尾，龙文而龟身，燕颔而鸡喙。戴德负仁，抱忠挟义，小音金，大音鼓。延颈奋翼，五彩备明。举动八风，气应时雨。食有质，饮有仪。往即文始，来即嘉成。惟凤为能通天祉，应地灵，律五音，览九德。天下有道，得凤象之一，则凤过之；得凤象之二，则凤翔之；得凤象之三，则凤集之；得凤象之四，则凤春秋下之；得凤象之五，则凤没身居之。”黄帝曰：“于戏允哉!朕何敢与焉!”于是黄帝乃服黄衣，戴黄冕，致于宫。凤乃蔽日而至。黄帝降于东阶，西面再拜，稽首曰：“皇天降祉，不敢不承命。”凤乃止帝东园，集帝梧桐，食帝竹实，没身不去。章怀太子《后汉书注》：《帝王世纪》曰：黄帝以风后配上台，天老配中台，五圣配下台，谓之三公。“明君越羲轩”二句，乃一章上下关键处。上以承凤凰今日当来之故，下以起豪士无所用而置酒取乐之由。



[四]金罍，酒器，详七卷注。



[五]六帝，六代帝王也。



[六]《古诗》：“弃捐勿复道。”



[七]《国语》：“歌钟二肆。”韦昭注：“歌钟，歌时所奏。”






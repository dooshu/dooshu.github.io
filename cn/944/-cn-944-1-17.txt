荷花

刘筠

水国开良宴。霞天湛晚晖。凌波宓妃至。荡桨莫愁归。妆浅休啼脸。香清愿袭衣。实时闻鼓瑟。他日问支机。绣骑翩翩过。珍禽两两飞。牢收交甫佩。莫遣此心违。

杨亿

绝岸疏烟合。回塘夕照和。水仙犹度曲。川后自收波。银汉桥横鹊。蘅皋袜溅罗。玉杯承露重。钿扇起风多。翠羽芳洲近。青丝快骑过。石城秋信断。搔首奈愁何。

钱惟演

水阔雨萧萧。风微影自摇。徐娘羞半面。楚女妒纤腰。别恨抛深浦。遗香逐画桡。华灯连雾夕。钿合映霞朝。泪有鲛人见。魂须宋玉招。凌波终未渡。疑待鹊为桥。

丁谓

相倚秋风立。兰言似有无。未饶霜女俊。不爱月娥孤。力弱烟披素。心危露泣珠。剪裁随楚思。幽怨寄吴歈。半坼香囊解。微倾醉弁扶。涉江如可采。百琲答轻躯。


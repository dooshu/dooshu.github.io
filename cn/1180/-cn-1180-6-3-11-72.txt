七十二


阎立本画十八学士真像一卷，于志宁赞，沈存中跋。绢楮剥落，其画意与近时所传全不同，当是立本真迹。卷藏山西蒲州监生魏希古家。嘉靖癸卯甲辰间，希古携以游京师。京山侯崔都尉以二百金购之，不与。是时边患孔棘，希古因条陈边事，并以此卷封进，意图进用。会世宗不好翰墨，其所言边事又无当，疏入不省，谩以其疏并卷俱发兵科，而此卷遂留藏科中。近有好事者，乃言成祖得此卷，仁庙与汉王争求之，成祖难两与，遂发该科收藏。殊为可笑也。






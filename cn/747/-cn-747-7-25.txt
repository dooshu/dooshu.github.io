○克高丽辽东城诏

五兵爰始，轩皇战於阪泉；七德收基，唐帝克於丹浦。莫不除翦暴逆，克济生灵，斥土开疆，威加四海。朕钦承宝历，削平天下，六合之内，咸以为家；三光所临，义无偏照。繇是环裨之表，咸淼淼以航深；垓宇之中，尽容容而面内。而岛夷陪隶，虐杀其君，毒被朝鲜，灾流濊貊。幼孤者不胜苛暴，忠概者仰我来苏。朕言念菲人，深怀夕惕，亲御戎轩，躬执金鼓。意在以杀止杀，仁育被於群生；用刑清刑，义征戡於不譓。廓滔天而调雨露，擒猾夏以正封疆。用此佳兵。事非获已，仰申天罚，遂乃龚行。先命行军大总管英国公勣、行军总管张俭等，率领骁锐，元戎启行。北狄西戎之酋，咸为将帅；奚霫契丹之旅，皆充甲卒。如貔亿计，跃马千群，总萃辽东之城，攻其南面。副大总管江夏郡王道宗、第一军总管虢国公张士贵等，率五陵之劲骑，董六郡之良家，分麾引道，攻其西面。申命前军大总管夔国公宏基等，分统猛士，填其濠堑。贼据城临险，激梁水以环流；耸堞凌云：压颓山而靡惧。於是云罗四合，地道九攻，危城倏已复隍，汤池俄而失险。犹且析骸穷垒，壁巢幕以偷安；转骨深沟，坐积薪而待燎。愍其涂炭，申其再造，频加诲诱，固执迷涂。繇是猛士冲冠，壮夫挺剑，咸顿首於马前，请因机而电扫。难违众议，爰诏许之。乃分命诸军，四面云合。朕登高迥瞩，授其节度。又命检校太常卿鄂国公敬德，领黄门之军乐，奏元云之雅歌。将帅闻而增愤，士卒繇其作气。於时冻雨初晴，惊风渐急，聊命纵火，数处熸然。焚其楼雉，并为煨烬，合城男子，面缚军门。取彼渠魁，属之司败，千载逋寇，一朝清荡。斯并宗庙威灵，上元幽赞。忠臣猛将，尽节陈谋；劲卒勇夫，轻身效命。协同民力，成此大功，岂朕一人，独能致此。今兹克捷，普天同庆，宜令颁下，咸使闻知。


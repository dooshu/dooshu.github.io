◎晋公护

护字萨保，文帝兄子，永熙末为都督，以迎孝武功封水池县伯，大统初加通直散骑常侍、征虏将军，进爵为公，迁镇东将军大都督，进车骑大将军、仪同三司，加骠骑大将军、开府，进封中山公，迁大将军。六官建，拜司空，寻为柱国。周受禅，拜大司马，封晋国公，拜大冢宰，寻行弑立事。明帝即位，拜太师，复行弑立事。武帝即位，为都督中外诸军事，天和七年伏诛，建德三年谥曰荡。


○請拆毀保安等寺疏 【 保安寺】

臣等看得近年以來。京城內外創建寺院。窮極土木侈用金碧。委係侵盜國家財用。剝削小民脂膏。有傷治化。有失人心。至于冐請名額。奏求護敕。甚非　祖宗舊制。仰惟　皇上新政之初。剗弊除奸。闢邪扶正。此亦其一端也。所以言官論奏、該部覆議、皆欲將保安等寺遵照詔旨通行拆毀其于聖政、深為有助、臣等擬票封進、未蒙俞允、切惟前項寺院之設、萬一有益于國。無損于民。則留之可也。奉之可也。然此乃異端邪說之流。凟經亂紀。上焉無益于國。傷風敗俗。下焉有損于民。自古聖王之所必誅而不容以並立者。或以種福田求利益為說。則他未暇論。取喻切近姑舉近日劉瑾之玄明宮。錢寧之石經山祠亦非本欲求禍也。皆身被顯戮。家底淪亡。而略不蒙其庇佑焉。由此觀之。則其不足信也明矣。臣等心知其非。不敢隱默。伏望聖明斷而行之。世道幸甚。臣等幸甚。


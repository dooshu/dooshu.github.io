段希尧


段希尧，河内人也。晋高祖为河东节度使，以希尧为判官。高祖军屯忻州，军中有拥高祖呼万岁者，高祖惶惑，不知所为。希尧劝高祖斩其乱首，乃止。高祖将举兵太原，与其宾佐谋，希尧以为不可，高祖虽不听，然重其为人，不责之也。高祖入立，希尧比诸将吏，恩泽最薄。久之，稍迁谏议大夫，使于吴越。是时，江、淮不通，凡使吴越者皆泛海，而多风波之患。希尧过海，遭大风，左右皆恐惧，希尧曰：“吾平生不欺，汝等恃吾，可无恐也。”已而风亦止。历莱、怀、棣三州刺史。出帝时，为吏部侍郎，判东、西铨事，累迁礼部尚书。卒，年七十九，赠太子少保。






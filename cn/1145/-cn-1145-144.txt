晚成

屠龙子失马而治厩，人曰晚矣。屠龙子曰：“折肱而学医，未晚也。昔者齐桓、晋文公皆先丧其国，而后归为五伯。越王句践牺于会稽，而后灭夫差，作诸侯长。知武子囚于楚，而后归相晋侯，光复先君之业。孙子刖足，而后为大国师，破军斩将，威动天下。伍子胥丧家出奔，而后入郢复其父兄之仇。范雎折胁拉齿于箦中，而后相秦斩魏齐。此三君四大夫者，方其逃奔困厄之际，孰不谓其当与枯荄落叶同腐土壤；而一旦光辉焕赫，使人仰之如日星之在上。向使其甘于危亡而自暴也，则说已矣。故七月之旱，禾不生矣，犹可芟而望其穞；若以为晚而遂弃之，田卒荒矣。”数月而马归，人服其识。







卷八


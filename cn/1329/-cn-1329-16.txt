龙鳞


李山农观察官山东时，忽一日，天大雷雨。既霁，仆人自外归，以一物呈观察，云龙趾也。适雷雨时，空际坠下一龙腿，市人争脔分之，仆亦攫得一趾。审之，粗如人臂，鳞甲满焉，灿烂作五彩色。乃取鳞数片，以为玩具。鳞方形，其纹亦方。时观察方办金矿，化学师数人在寓，命化而验之，云无原质。今观察已作古人，龙鳞或犹在也。观此，则龙之为物，不尽诬矣。甲辰游济南，惜忘以此事叩土人，片鳞碎甲，当犹有藏之者也。






○君臣相遇乐赋（以“圣作物睹，闻韶丧味”为韵。并序）

继天者君也，戴天者臣也。下之事上，作股肱耳目；上之任下，敷心腹肾肠。甚矣哉！君之难，臣之不易也。今圣上高九皇之道，贤臣合一德之义，风元感，鱼水冥符，作乐崇德，于是乎在。《诗》有六义，请赋歌之。曰：

於赫我皇，受天明命。平六府，和八政，天合德，日跻圣。神生甫而山出云，在玉衡而照金镜。考金石以和乐，美盐梅之克正。超百王之至理，冠六代之尤盛。至矣哉！鸿钧之代，何物不乐？仰乾坤之德，知乐之所由兴；观君臣之和，知乐之所由作。在宇宙而皆满，鼓阴阳而合漠。且宫为君，商为臣，其德斯溥；羽为物，徵为事，其宜咸若。谐宰相之变理，象天子之经略，可以颂猗那，可以美於铄。正南面，陈黼黻；於以纪声明，於以展文物。进旅退旅，撞钟考鼓，四方皆闻，万物咸睹。事无事明主之衣已垂，为无为大臣之裒何补？云干吕而风入律，进成规兮退成矩。无不帱也，象乎三天；无不载也，均乎九土。小仲尼之在齐，狭季札之观鲁。惟太平之和乐，按前史之未闻。不殊东户之代，何谢南风之薰？远无携而迩不逼，羲为臣而尧为君。肃雍和鸣，越诗人之作；发扬蹈厉，薄武王之勋。节有序，声成文，岂徒以谐鼓舞？盖所以调氤氲。允所谓奏大音兮当圣朝，合六英兮和九韶。陈威仪之穆穆，表至德之昭昭。奏之以人，奚异洞庭之响？莫匪尔极，何必康衢之谣。一屈一伸，下兢上让；或右文而左武，或先吁而後唱。端拱者上帝之君，赓歌者济时之相。大化优洽，淳风溥畅。元元本本，形难为状。州之北，邈矣可游；汾水之阳，杳然自丧。所以表大道这理，岂徒知皇帝之贵？徐则文足昭，疾则武足畏。俯仰之际，见旒之情；缀兆之间，知鼎鼐之味。不闻於柏皇栗陆，何有於殷周汉魏？敢献幽兰之曲，希从拔茅之汇。


盱母

盱母者，豫章人也，外混世俗而内修真要耳。尝云：“我千年之前曾居西山，世累稍息，当归真彼中。”其子名烈，字道微，少丧其父，事母以孝闻，蒸蒸翼翼勤于色养，家贫而营侍，甘旨未尝有阙，乡里推之。西晋武帝时，同郡吴猛许逊精修通感道化宣行，居洪崖山，筑坛立靖。猛既去世，逊即以宝符真拯俗救民，远近宗之。逊仕州为记室，后每朔望还家朝拜，人或见其乘龙往来，径速如咫尺耳。唯盱君纯笃忠厚，许君委用之，即与母结茅于许君宅东北八十余步，旦夕侍养许君，谨愿恭肃，未尝有怠。母常于山侧采撷花果以奉许君，君惜其志诚，常欲拯而度之。以惠帝元康二年壬子八月十五日，太上命玉真上公崔文子、太玄真卿瑕丘仲，册命拜许君为九州都仙大使高明主者，云车羽盖白日升天，许君谓道微及母曰：“我承太帝之命，不得久留，汝可继随仙举，期于异日。”母子悲喜不自胜，再拜，告请愿侍云辇君，乃许之。即赐灵药服之，躬禀真诀，于是午时从许君升天，今坛井存焉。乡人不敢华缮盖表，盱君母子俭约故也。世号为盱母坛靖焉。


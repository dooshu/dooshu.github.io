○为尚书濮阳公贺郑相公状

右伏见今月某日制书，以相公累请退闲，特从休浣。式崇阶级，无废平章。元老道尊，必用三王之礼；中枢务重，犹当五日为期。伏惟相公德契昭融，言成启沃。太邱家法，若守官司；京兆门风，宜书甲令。仰攀日月，高拱星辰。为尧辟四聪，禹来五谏。始者以生鼎饪，祸接藩维。前殿朝回，莫收金印；凶门师出，空委油幢。当是非扰攘之间，即内外危疑之际。相公克凝庶绩，显执大权，为易于难，制动以静。皂斯入，无闻鲍永之兵；黄阁洞开，例醉曹参之酒。然後澄清流品，提挈纪纲。补吏尽去刻深，用人不由党援。咸有一德，于今三年。深惟逃责之规，载切避荣之旨。削藁章数，免冠请频。张良却粒之怀，锱铢轩冕；范蠡扁舟之志，梦想江湖。异代结交，殊时合志。果当渥泽，爰峻等威。奉青宫，监临东观。教温文子汉字，总端揆于秦官。百辟之剑佩以随，六馆之生徒是属。手扶帝座，身带天光。何澄阙朝，宁妨理事；杜夷就第，无旷执经。焕发丹青，光昭简素。乾惕无咎，谦尊以光。某谬奉诏条，尝承庙算。惭指踪而未曾获兔，仰仪刑而徒叹登龙。亦冀终遂息肩，永当褫带。地游蒙谷，更趋方外之神人；洞入华阳，犹诏山中之宰相。羁牵尚尔，贺无期，瞻望辉光。伏增攀恋。


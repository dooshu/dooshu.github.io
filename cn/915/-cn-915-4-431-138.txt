◇豫州从事尹宙碑（熹平六年四月）

君讳宙，字周南。其先出自有殷，乃迄于周世作师尹，赫赫之盛，因以为氏。吉甫相周宣，勋力有章，文则作颂，武襄猃狁。二子著诗，列於风雅。及其玄孙言多世事景王，载在史典。秦兼天下，侵暴大族，支判流迁，或居三川，或徙赵地。汉兴，以三川为颍川，分赵地为钜鹿，故子必腾於杨县，致位执金吾，子孙以银艾相继。在颍川者家於亻焉陵，克缵祖业，牧守相亚。君东平相之玄，会稽太守之曾，富波侯相之孙，守长社令之元子也。君体温良恭俭之德，笃亲於九族，恂恂於乡党，交朋会友，贞贤是与。治《公羊春秋经》，博通书传。仕群历主簿、督邮、五官掾功曹，守昆阳令。州辟从事。立朝正色，进思尽忠，举衡以处事，清身以寓时，高位不以为荣，卑官不以为耻，含纯履轨，秉心惟常。京夏归德，宰司嘉焉。年六十有二，遭离寝疾，熹平六年四月己卯卒。於是论功叙实，宜勒金石，乃作铭曰：

於铄明德，於我尹君。龟银之胄，奕世载勋。纲纪本朝，优劣殊分。守摄百里，遗爱在民。佐翼牧伯，诸夏肃震。当渐鸿羽，为汉辅臣。位不福德，寿不随仁。景命不永，早即幽昏。名光来世，万祀不泯。（碑本）


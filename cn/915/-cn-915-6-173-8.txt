◇经国

先王之制，立爵五等，所以立蕃屏、利后嗣者也。是故国治而万世安。《春秋》：郑庄公封母弟于京。祭仲曰：「都城过制，国之害也。」其后卒相攻伐，国内大乱。故过度则有强臣之祸，鄙小则有微弱之忧。秦以列国之势而并天下，自以由诸侯而起之也。于是去五等之爵而置郡县，虽有亲子母弟，皆为匹夫。及其政衰，一夫大呼而天下去。及至汉家见亡秦之以孤特亡也，于是大封子弟，或连城数十，廓地千里，自关已东，皆为王国，力多而权重。故亦有七国之难。魏兴，以新承大乱之后，民人损减，不可则以古治。于是封建侯王，皆使寄地，空名而无其实。王国使有老兵百余人，以卫其国，虽有王侯之号，而力侪于匹夫，县隔千里之外，无朝聘之仪；邻国无会同之制；诸侯游猎，不得过三十里；又为设防辅监国之官，以司察之。王侯皆思为布衣布不能得。既违宗国蕃屏之义，又亏亲戚骨肉之恩。

昔武王既克殷，下车而封子弟同姓之国五十余，然亦卜世三十，卜年七百，至乎王赧之后，海内无主三十余年。故诸侯之治，则辅车相持，翼戴天子，以礼乐征伐。虽有乱君暴主，若吴楚之君者，不过恣睢其国，恶能为天下害乎？周以千乘之赋封诸侯，今也曾无一成之田，何周室之奢泰而今日之俭少也？岂古今之道不同而今日之势然哉？未之思耳。夫物莫不有弊，圣人者岂能无衰？能审终始之道，取其长者而已。今虽不能尽建五等，犹宜封诸亲戚，使少有土地，制朝聘会同之义，以合亲戚之恩；讲礼以明其职业，黜陟以讨其不然。如是，则国有常守，兵有常强，保世延祚，长久而有家矣。


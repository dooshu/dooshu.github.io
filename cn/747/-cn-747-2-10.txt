○赦代州总管府内诏

祝网泣辜，彰乎旧典；赦过宥罪，著自前经。往者刘武周窃据边陲，拥逼良善，石岭以北，皆罹其弊。虽复武周奔窜，寄命蕃夷，而残党馀氛，尚怀旅拒。致使朔漠犹警，关塞未宁，屡动干戈，久违声教。代州总管定襄王大恩，勤绩允著，安辑边境，讨击未宾，率其从化。朕君临天下，义存抚育，念彼彫弊，若纳诸隍。但朔方黎元，逆命日久，今虽归附，仍怀反侧。其代州总管府内石岭以北，自从武德四年二月二十九日以前，所有愆犯，罪无轻重，悉从原宥，可并令安居复业，勿使惊扰。


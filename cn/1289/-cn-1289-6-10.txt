五脏传病大论第十


〔一〕病在肝，愈于夏，夏不愈，甚于秋，秋不死，持于冬，起于春。病在肝，愈于丙丁，丙丁不愈，加于庚辛，庚辛不加《素问》作不死。下同 ，持于壬癸，起于甲乙。禁当风。病在肝，平旦慧，下晡甚，夜半静。

病在心，愈于长夏，长夏不愈，甚于冬，冬不死，持于春，起于夏。病在心，愈于戊己，戊己不愈，加于壬癸，壬癸不加，持于甲乙，起于丙丁。禁衣温食热。病在心，日中慧，夜半甚，平旦静。

病在脾，愈于秋，秋不愈，甚于春，春不死，持于夏，起于长夏。病在脾，愈于庚辛，庚辛不愈，加于甲乙，甲乙不加，持于丙丁，起于戊己。禁温衣湿地《素问》云：禁温衣饱食，湿地濡衣 。病在脾，日昳慧，平旦《素问》作日出 甚，下晡静。

病在肺，愈于冬，冬不愈，甚于夏，夏不死，持于长夏，起于秋。病在肺，愈于壬癸，壬癸不愈，加于丙丁，丙丁不加，持于戊己，起于庚辛。禁寒衣冷饮食。病在肺，下晡慧，日中甚，夜半静。

病在肾，愈于春，春不愈，甚于长夏，长夏不死，持于秋，起于冬。病在肾，愈于甲乙，甲乙不愈，加于戊己，戊己不加，持于庚辛，起于壬癸。禁犯焠鼤，无食热，无温衣《素问》作犯焠鼤热食温炙衣 。病在肾，夜半慧，日乘四季甚，下晡静。

邪气之客于身也，以胜相加，至其所生而愈，至其所不胜而甚，至其所生而持，自得其位而起。

〔二〕肾移寒于脾，痈肿少气。脾移寒于肝，痈肿筋挛。肝移寒于心，狂，膈中。心移寒于肺，为肺消。肺消者饮一溲二，死不治。肺移寒于肾，为涌水。涌水者，按其腹不坚，水气客于大肠，疾行肠鸣濯濯，如囊裹浆，治主肺者《素问》作水之病也 。脾移热于肝，则为惊衄。肝移热于心则死。心移热于肺，传为膈消。肺移热于肾，传为柔痉。肾移热于脾，传为虚，肠澼死，不可治。胞移热于膀胱，则癃，溺血。膀胱移热于小肠，膈肠不便，上为口糜。小肠移热于大肠，为 瘕，为沉。大肠移热于胃，善食而瘦，名曰食 。又胃移热于胆，亦名食 。胆移热于脑，则辛 鼻渊。鼻渊者，浊涕下不止也，传为衄 瞑目，故得之厥也。

〔三〕五脏受气于其所生，传之于其所胜，气舍于其所生，死于其所不胜，病之且死，必先传其所行至不胜乃死。此言气之逆行也，故死。肝受气于心，传之于脾，气舍于肾，至肺而死。心受气于脾，传之于肺，气舍于肝，至肾而死。脾受气于肺，传之于肾，气舍于心，至肝而死。肺受气于肾，传之于肝，气舍于脾，至心而死。肾受气于肝，传之于心，气舍于肺，至脾而死。此皆逆死也，一日一夜五分之，此所以占死者之早暮也。

〔四〕黄帝问曰：余受九针于夫子，而私览于诸方，或有导引行气，按摩灸熨，刺爇饮药，一者可独守耶，将尽行之乎？岐伯对曰：诸方者，众人之方也，非一人之所尽行也。

问曰：此乃所谓守一勿失，万物毕者也。余已闻阴阳之要，虚实之理，倾移之过，可治之属。愿闻病之变化，淫传绝败，而不可治者，可得闻乎？对曰：要乎哉问，道昭乎其如旦醒，窘乎其如夜瞑，能被而服之，神与俱成，毕将服之，神自得之，生神之理，可著于竹帛，不可传之于子孙也。问曰：何谓旦醒？对曰：明于阴阳，如惑之解，如醉之醒。问曰：何谓夜瞑？对曰：喑乎其无声，漠乎其无形，折毛发理，正气横倾，淫邪泮衍，血脉传留，大气入脏，腹痛下淫，可以致死，不可以致生。

〔五〕问曰：大气入脏奈何？对曰：病先发于心，心痛，一日之肺，喘咳，三日之肝，胁支满，五日之脾，闭塞不通，身体重，三日不已，死。冬夜半，夏日中。

病先发于肺，喘咳，三日之肝，胁支满，一日之脾而身体痛，五日之胃而胀，十日不已，死。冬日入，夏日出。

病先发于肝，头痛目眩，肋多满，一日之脾而身体痛，五日之胃而腹胀，三日之肾，腰脊少腹痛， 酸，三日不已，死。冬日中《素问》作日入 ，夏早食。

病先发于脾，身痛体重，一日之胃而胀，二日之肾，少腹腰脊痛， 酸，三日之膀胱，背膂筋痛，小便闭，十日不已，死。冬人定，夏晏食。

病先发于胃，胀满，五日之肾，少腹腰脊痛， 酸，三日之膀胱，背膂筋痛，小便闭，五日而上之脾，身痛，六日不已，死。冬夜半，夏日昳。

病先发于肾，少腹腰脊痛， 酸，三日之膀胱，背膂筋痛，小便闭，三日而上之心，心胀，三日之小肠，两胁支痛，三日不已，死。冬大晨，夏晏晡。按《灵 枢》、《素问》云：三日而上之小肠，此云三日而上之心。乃皇 甫士安合二书为此篇文也。

病先发于膀胱，小便闭，五日之肾，少腹胀腰脊痛， 酸，一日之小肠而肠胀，二日之脾而身体痛，二日不已，死。冬鸡鸣，夏下晡。

诸病以次相传，如是者，皆有死期，不可刺也。






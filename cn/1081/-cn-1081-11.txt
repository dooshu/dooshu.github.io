卷十一

<集部,别集类,明洪武至崇祯,怀麓堂集>

钦定四库全书

怀麓堂集卷十一

明　李东阳　撰

诗稿十一

七言律诗

横塘春水

君家住在横塘北长见洲边春水生窈窕斜通山涧曲分明直与钓矶平比隣鹅鸭应无数近渚鳬鷖亦有情明日看花到南?小舟揺荡不须撑

团墩秋月

庾亮楼前月正明谢公墩上雨初晴清光照我双吟鬓此夜怀人万里情隔竹流萤看不见绕枝覊鸟宿还惊天涯一望乡心切肠断秋山笛里声

梅涧

地僻沙寒水更清老梅偏向涧边横风吹落瓣仍低陨石压傍枝却倒生野鹤对人轻欲舞蹇驴冲雪瘦能行山翁只在山中老看尽春光不入城

和寄庄孔易

同向词垣直禁林每因公暇得招寻看花出郭春游遍刻烛留诗夜坐深世路风波无定所天涯时节忽惊心松林步屧归来晚相忆空斋只独吟

雪中怀张亨父

寥落城西生事微朔风吹雪洒人衣园林黯淡花将尽海国飘零雁未归防病只须知药饵忍寒仍自辟柴扉无因得见沧洲子独坐灯前夜话稀

鱅溪四景为汪刑部希颜作

莲谷栖真

莲花谷口见深宫闻说山灵住此中钟鼔过村春不雨旌旗翻日昼多风揶揄鬼化千年树伛偻人扶再拜翁自笑乖慵违俗久也随儿女问年丰

屏嶂凝烟

衆山烟雾有无中翠壁青屏面面同草树丛生春冉冉峰峦欲散雨蒙蒙高楼正合苍茫坐细路深愁窈窕通醉眼忽惊无定所乱霞残照各西东

斗潭浸月

最爱碧沙潭上坐几看凉月可怜宵山中草树秋萧瑟水底鱼龙夜寂寥素女不眠愁把镜鲛人无语卧吹箫谪仙醉醒归何处石上孤魂倘见招

芳村夜读

萧条城市不闻喧杳杳书声若个村空谷响余虚籁远一灯深处夜堂昏月斜孤枕长惊梦雪打寒窗早闭门此夜客中浑不忘隔邻南语教儿孙

答明仲次韵

平生高兴入秋天白战曾惊在我前诗为价高投屡惜席因年长坐常专南华老子空谈白西蜀词人罢草玄怪底相逢语言别夜来藜杖有青烟

答奚元啓四首次韵

溪上柴门映水关比邻鹅鸭自知还老年正坐诗中瘦尘世惟应病里闲醉爱客来仍换酒梦惊春到强登山比来肺渴今安否何日相逢解我顔

诗老龙门昼不关东坛西社几人还看君秃笔何曾住笑我高眠尽日闲实怕行尘多似雨更怜官马瘦如山无因一见春风面笑把清诗对病顔

重檐寂寞闭双关俗客来敲到却还寒灯照影独自坐童子无语对人闲笔床书架此间屋侧屐短筇何处山自笑迂踈久成癖可能羞缩向人顔

小市春丛不到关邻家儿女卖灯还幽人独坐两峰静啼鸟不来双树闲酒伴有期思白社俸钱无地买青山春风万里江南意梦里梅花强破顔

答陆克深次韵

浮云如雪乱春晴却怪行时路未平杜老雾中眞潦倒韩家花里较分明星奴不逐穷诗鬼风伯空劳讼雨情忽有清诗慰愁寂踈灯细字与谁评

竹林别墅

竹根茅屋两三间大阮风流尚可攀林暝参差随落照野凉萧瑟动秋山骚人载酒春相过稚子分泉夜独还从此不经州县路满城桃李为谁顔

春寒二首

漠漠春寒尚不归朔风二月卷人衣山中宿草深藏冻塞外秋兵稍出围身病懒朝翻起早世途无事失防微城东十里郊亭在把酒看春此意违

十日沙头数雁归瘦躯仍却换冬衣天清昼阁先闻漏寒重霜林未解围北地人烟随路别东园草色傍春微高城匹马冲风急书社萧条事不违

自笑

鼔角声寒不出楼一灯无语照春愁苍茫却醒并州梦寥落眞停汉水舟事偶随人翻自笑句非知己戒轻投闭门只合昏昏醉强饮无过一盏休

奉送朴庵先生归湖南省墓

冉冉青衿白鹭行十年趋走向门墙文章北斗心长在杖履春风坐不忘宫省楼台通翰苑洞庭山水过潇湘故园只隔孤帆外有意扁舟击草堂

送周梁石知广德州

州居地僻简逢迎作宦从前懒近名尽日鸣琴清里讼一春骑马看村耕曲江芳草年年路南国甘棠树树情人说中朝官总好我今无补愧昇平

西山和许廷冕刘时雍汪时用三兵部韵五首

望断胡尘忽此山五云长拱帝宸闲龙门北去遥奔海虎阵西来直跨关敌骑昔闻乘间入秦兵近报凯歌还职方遂有观风赋健笔无劳太史删

监泉鳞石照无泥细草清蒲意欲齐寂寂坐溪看雨到亭亭驻勒近莺啼社中诗友惊频换湖上山名问不迷兴发便须呼笔札酒酣敧侧雁行题

春流曲折去还来细路萦回合更开落落幽人愁未到日斜归鸟并相催秪园绀老双林树古洞青缘半壁苔红袖碧笼俱寂寞新诗读罢重怜才

几家烟火隔林微林下相逢尽衲衣老树欹危当野径片云轻薄驻巗扉金床宝刹无年岁碧海红尘有是非可待白头成歛翼高林未倦已知机

半岭香台石磴斜诸空缥缈送天花新开塔寺雄西郭旧赐经幢出内家避暑亭前泉带雨回龙殿下水明霞太平天子无廵幸头白山僧诵法华

送王侍御用之廵按湖广

帝遣台臣出北州绣衣青盖拥行驺传词禁阙双龙曙揽辔高城匹马秋吴地青山当楚断洞庭春水入江流故园东下无多路使节归来是昼游

秋雨答鸣治次韵

客情揺落竟难收砌草墙花亦自秋月尽俸钱随例给雨荒书屋借人修哀歌莫倚王郎醉短发聊同杜老羞马上诵诗浑不忘为君归咏水西楼

竹轩为徐以道先生作

城里青山竹外扉先生於世本忘机贤如阮籍非耽酒兴比王猷只布衣秋杖倚风高叶下夜窗听雨一灯微苍茫岁晚交游别叹息林塘旧事稀

寄张亨父

芳草西郊懒驾车故人东海忽传书篇章斗酒期空到野宿山行计恐踈江上放舡春水发灯前弹剑夜堂虚身名岂合终踈放辛苦穷年问卜居

斋夜董尚矩编修出金橘菖蒲煎见饷和韵二首

小试春盘百颗香斋灯燕坐及新尝园林旧采黄金实风味犹清白玉堂千载带酸僧有恨三更罢渴我能忘应劳爱客频沾洒清梦无因到石床

苍山何处斸云根露采风乾色尚存新制有方传素手清斋无意上芳樽材堪药物还多赖名到诗家必细论惭愧直庐三日卧蜜盘香筯屡过门

郊行戏效东坡吃语

荆扃棘径俱交加涧葛胶结兼菰葭剑歌击角叫急景车毂过冈经几家郊居近稼价减谷江馆隔朞归及瓜感今激旧更矫顾关骑惊劫惊孤笳

过朱文鸣旧宅

生死论交竟惘然独堪羸马过门前黄金劵後书空散华馆宾余榻正悬解事小童悲识面承家稚子望增年怀君剩有停云句肠断惊风为絶弦

送金德润主事就养南京

南曹地僻迥无尘上疏多应为老亲官有簿书还告沐馔兼鱼笋足冬春浦中碧草空离恨江上青山是旧隣双阙五年同奉引岂能无意送车轮

中元陪祀山陵有述

石径巗扉入杳冥峰峦层复坐分屏天遗剑鼎神灵宅地识河山表里形虎卫旌旗晨拥陛龙宫灯火夜开扃十年两度陪鵷侣清庙歌成得再听

黄土道中李员外同年留宿

雨澹荒溪野水昏萧条鞍马入空村平沙问渡逢渔子深树闻钟隔寺门白饭青刍非旧主细泉嘉果得名园东曹一榻分灯意夜下虚庭白露繁

邢逊之先生挽诗

壁水蓬山共岁华南宫地位切云霞金函一上迎銮疏玉节三随奉使槎贾傅有才终积衅荗陵无病独还家行人落日襄陵道陇树悲风起暮鸦

古剑次韵

望斗楼空紫气高古来神物待人豪化龙浪说归闽水斩马谁能借汉曹海内书生轻学武山中良冶半为陶千金不买公孙舞犹恐书成损鬓毛

松江曹翁松趣轩

松江地尽草堂孤江上松林野径余听绕泉声风?沓步斜庭影月扶踈青山旧伴长留鹤白髪穷年自着书日暮逢人问京洛五陵花柳意何如

马上

玉珂朝散紫宸班马上诗成按辔还近侍有名聊作伴史才无用合教闲狂过相府慵通刺贫住京华亦爱山浅薄未酬升斗在漫将心事付朱顔

立春日车驾诣南郊

煖香和雾绕蓬莱彩仗迎春晓殿开北斗旧杓依岁转南郊佳气隔城来云行复道龙随辇雾散仙坛日满台不似汉家还五畤甘泉谁羡校书才

送李太常之南京兼呈座主刘少卿先生

侍从亲承旧赐袍宦途迁转十年劳来经剑阁丹梯险去识锺山紫气高北阙遥瞻当夜斗南陵分荐及春桃文章座主今刘向相见无烦寄彩毫

送开州陈同知

十年尘土暗青袍作宦今看改鬓毛南国才名非汨没北州民力正烦劳贫怜范叔惟尘甑贵识王祥有佩刀春兴不随公事了绦纱笼月坐挥毫

晴洲钓者为兵部尚书程公作

一曲晴洲胜浣花尚书不似野人家溪头雨过云随日浦口鸥来水动沙诗兴平生在泉石宦途忧国换年华江南旧宅经游地分付春风管钓槎

哭叶吏部

几日风尘眼正昏忽闻哀报起开门听余空谷声犹在望尽中流浪始奔菉竹清风东署远甘棠遗爱北州存祗今耆旧摧残甚那复能招此老魂

九峰书屋和曹时和韵

江上草亭新卜筑已闻扬子着书成每逢社日聊随俗久住青山却有余霜入晚松经岁老雨繁春笋过邻生小堂若许临江阁杖履无烦疋马迎

哭竹岩梅先生

早将名姓托文章长忆春风坐玉堂师席久虚唐祭酒门生终哭宋欧阳家无旧草留封禅国有遗忧在庙廊一代几人今更几为谁成就却摧伤

送文宗儒知永嘉和曹时中主事韵

永嘉地僻还依海西到金华路复东孤刹着山浮水上暗潮乘夜入城中分封正合归贤令述作君兼有古风已办牛刀供小试须知不数簿书功

和顾天锡九日病起韵

几年清俸藉为郎病起空斋落日黄岁月半消书卷里乡心偏近菊花傍门墙地僻秋生草砧杵城高夜捣霜闻说簿书催更急未应潇洒伴诗囊

送钱医官归镇江

退食初回鵷鹭羣小斋诗卷坐斜曛官闲翰墨翻为累岁晚江湖又送君乡社衣冠犹近古故家医术更斯文金山寺里邻僧在应共孤亭望海云

潘时用秋试病不终卷谂之以诗

一日长杨赋未成归来卧病使人惊王嫱只隔君王面李广偏违塞上兵恼我不堪劳梦寐惜君非是爱科名羽毛独立秋风外不尽云霄万里情

送高按察致仕归黄巗得云字兼柬谢愚得

宦游江海未逢君万里乘骢旧所闻台树忽惊乌鸟梦野心先赴白鸥羣人传汉史东门画我爱秦碑小篆文归向山中从谢傅定知尘世有浮云

寄殷孝光表兄

风雨萧萧过北门夜堂灯火共清樽十年旧札寒暄少两世通家骨肉存江北地高鸿雁远山中树老桂花繁别来无限青霄路何处相思是梦魂

和答鸣治见寄韵【悼亡後作】

独坐寒灯如梦寐泬寥空馆?声残光阴隔眼三生易尘事伤心一笑难白雪氷弦怀旧侣药囊诗卷托微官秪将顔色随甘旨漫拂新雏弄羽翰

送祁郎中顺奉建储诏使朝鲜

圣代山川尽海隅朝鲜东面一藩如冠裳旧入周王制文字全通汉诏书千里威仪瞻使节万年臣妾荷宗储兹行大抵关风化四牡歌成意有余

送李士仪归宣府兼柬郑克修【士仪士常兄也】

壮年丰采动人羣坐爱清风满旧闻郤是诗书还有种缪家兄弟不如君移床夜散城东雨跋马朝停塞上云因忆郑?迁谪久不胜吟罢立斜曛

斋夕尚矩编修出金橘菖蒲煎饷客疉前岁韵二首

揺落江南几树香由来北客未频尝栽成雨足新苔径摘罢风低旧草堂朝省故人春共赏江湖幽梦夜难忘枯膓坐觉清如水不待铜缾系井牀

千岁嵩山石上根旧时风味此犹存堪随杞实和仙饵不学蓴丝恋酒樽秋逐贑船江上到春劳楚客坐中论盘餐幸有明朝约匹马朝回正过门

和明仲修撰舜咨侍读克勤侍讲庆成宴坐上聨句韵【是日以私服不与】

长忆春筵赐坐时禁门同陟殿东墀盃分绿醑传宣遍舞换朱衣出队迟日月正瞻龙衮象风霜齐肃豸冠仪钧天不是人间乐回首青霄隔路岐

送蒋宗谊推官还绍兴兼柬戴太守廷节

夜拂干将看斗牛送君何处独登楼江东路转家应近天上槎回岁已秋雅兴不随山水放奇才端合庙廊收文章太守劳相问又听弦歌到几州

西山杂诗七首

下马溪桥散步行暑风絺紵入林清村殽野饭匆匆发碧水青山面面迎踏尽平堤怜草绿到来幽谷见云生西湖胜事年年别几日愁多不出城

幽巗脉脉细泉通百里宸游是梦中树底游鱼时见日石间惊浪或兼风神灵尚忆蛟龙宅枯朽犹含雨露功闻道官河新水足欲题书札问元戎【时会通新河成】

路绕山根断却连乱藤深竹寺门前贫怜白屋蒸藜饷倦爱清溪枕石眠载酒欲呼狂客醉留诗聊结野僧缘深山六月无炎暑一坐西风万树蝉

路入西巗小洞天碧牀青磴许夤缘山中岁月空寒暑世上缁黄亦化迁崖藓剥余犹有字石泓阴处欲通泉相逢拟就汤休宿野性从来不解禅

望尽孤云入杳冥翠微深处一茅亭高台地迥秋先至古榻僧闲昼亦扃诗思更随流水远醉魂还为碧山醒凭虚试彻凌云调应有游人下界听

数顷湖田一半荒野人门巷日苍凉鸠啼远树云初合龙卧深潭雨自藏几处犂锄当暮急谁家稉稻及秋尝蒲团竹几随缘坐独爱山僧午梦长

潭影萧萧碧树寒一亭山色俯潺湲踈林隔寺闻僧语落日登台见鸟还尘事岂知明日异吏情应识野人闲丹厓翠壁潘郎兴长恨巉巗不共攀

雨睡得鸣治诗次韵奉答

十日长安阴复晴满庭幽草乱愁生青绫梦蝶晨犹恋紫陌闻鸡夜亦惊顾影独怜身似客对门应觉路难行亦知散事非眞隐犹有诗人忆姓名

祈雪斋居以病不赴雪後和鼎仪韵

禁庐通直愧无能伏枕偏惊岁月增好事每劳诗作贶壮怀兼与病相凌熏炉夜永青绫暗水殿风高碧瓦层惟有阙垣残雪在忆君终夕望西棱

鸣治自斋居以诗来问风火之警次韵奉答

踈灯残漏五更初回首惊尘入梦余已愧焦头为上客始知容膝是吾庐埀堂尚忆千金重处世兼防百虑踈赖有高情通问讯数诗清切慰愁予

送秦武昌廷韶

凤凰台上题诗去鹦鹉洲前建节行万里山川佳丽地六年江汉别离情悠悠晓梦尘随马漠漠春寒雨带城好种甘棠三百树他时留咏汉公卿

和秦武昌赤壁怀古韵

楚云荆树拥嵯峨一棹曾冲万里波时代不同嗟我晚江山如此奈人何地从割据终全盛天遣文章为不磨闻说宦游兼吊古鹤楼东下水声多

闰月二十七日再罹风火之警睡起叠鸣治前韵

宿火重惊梦觉初浮生今得静观余八千刼外竟何物三十年来惟此庐甑未破时犹却顾虎曾谈後岂全踈北窗依旧清风在未必羲皇胜宰予

送孔公璜三氏学录

泰山东望入层云阙里门墙夐不羣六十代来孙又子二千年後我逢君虞廷礼乐新笾豆鲁壁弦歌旧典坟两县师模三氏学荐书先傍九霄闻

和鸣治韵寄乃叔愚得太守先生

楚江离思入芳年同泛沧浪一叶天药裹自开缘我病诗题偏得荷公怜已知昨梦非今日未必相逢是偶然独恨嵇康无一字可应曾着絶交篇

三月十九日师召邀饮适得家报生孙衆客喜甚即席聨句书于堂壁归叠前韵二首

我始生男君已孙且须倾倒共开樽风流顿合推前辈弈叶还应大此门骥子几时开道路散声终日傍檐阍从今阿囝称郎罢更把方言仔细论

晓盘汤饼荐槐芽载酒同过内史家三世早知书有主一翁眞喜鬓无华梦中识面如曾见醉里逢人或自夸我亦居然大父行为渠翘望海东涯

次韵答邵户部文敬前後得七首

忽枉东曹第一诗夜呼红烛看乌丝郎官白璧元增价翰苑明珠久见遗伐木每怀鸣鸟意投桃先愧鄙人私张颠自有银鈎笔不似公孙舞剑时【邵善草书是日作楷】

一代文章数首诗几人赢得鬓成丝闭门颇笑陈无已忧国谁怜杜拾遗满座图书嗟我病十年心赏荷君私凭君直欲追风雅须到周南未变时

阁吏催成应制诗御香初散雨如丝西垣地切层霄半秘府书存百代遗通集久怀明主赐负暄终抱野人私多才独愧东曹彦未有贤劳答盛时

城南风日总宜诗满地杨花十丈丝五夜钟声应有恨十分春色去无遗山川尚忆登临晚樽酒长怀晤语私白雪调高空怅望一楼残雨梦醒时

来往邮筒不断诗君才眞似茧中丝词华彷佛三王後字画分明两晋遗得失寸心元自许品题今日岂吾私吴江落木何须道浑胜当年未见时

春兴无端久废诗愁心终日乱如丝才踈颇觉非同调韵险频劳为拾遗时语未工犹好古官逋多负敢论私踈毫短札匆匆甚又是西垣上马时

葛巾芒屦坐题诗秪欠江边一钓丝药检旧囊书欲遍梦回春枕事多遗人情更与新年别草色寜知要路私独在卷帘深处望西山无数雨晴时

斋宿和鸣治韵

禁城钟鼔报春迟作宦频惊节序移藤几竹床三日卧茗瓯诗卷十年期仓皇不负黄公意浅薄终惭鲍叔知共爱开轩坐明月好云多事莫相疑

又和王世赏韵

西垣香火奉严诚坐久空窗白渐生方朔岁年犹饱饭子云词赋竟虚名天临华盖春星近月照方诸夜水清忽有仙郎传妙句彩云东望独含情

送李宗衡还闽分题得淮浦闻鸿【户部员外时望之弟】

淮上春深水接烟遥闻别?下平川云移远树犹回马风断高城正系舡杳杳北天谁作伴迢迢南夜不成眠江湖不隔归时梦消息应劳万里传

谢萧文明惠榛子

野簇蹊丛满地垂饱霜经雨亦多时长疑塞外随车远错恨山中结子迟竹笼旧封劳夜到茗芽香盌入春宜知君情比投桃重不爱琼瑶却爱诗

吴御史父封君挽诗

布衣肯受州县郡白首不逢纨绮羣汉家循吏旧有传淮南小山谁制文西台仙籍记芳桂北阙圣恩怀美芹岁晚江湖忆耆旧哀鸿独叫空江云

雨和金尚德郎中韵

乱云深树雨声稠委巷颓垣共积流平地堦除三尺水暑风絺綌满城秋儿童入市还高价薪米论家岂壮忧赖有比隣通问讯相过一见定无由

怀麓堂集卷十一








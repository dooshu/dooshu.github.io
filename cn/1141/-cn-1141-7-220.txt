答程舍人周量

其一
舍人起自南海，多京洛之游，余识之滕王阁上。寻相值卫河，出古体三章，颇申久要之好，故具答焉。
伯牙操逸响，抱琴长不弹。
问君何拂郁，知音良独难。
凉风振江汉，天宇高且寒。
凫雁集中渚，皎月依层栏。
朅来佳人会，长啸开襟颜。
浮云无根蒂，日暮久盘桓。
思心若流水，竟夕起波澜。


答程舍人周量 其二

明珠出海隅，驰光照帝城。
素心耻雕饰，力难辞世荣。
驱车向京洛，把臂求友生。
遘此梁园客，倡和有同声。
望古未云远，振绥抗前旌。
悠悠行路子，中道相合并。
新欢眷良匹，妙曲伤我情。
雨雪蔽长河，班马徘徊鸣。

其三
哲匠矜立言，雕虫耻词赋。
繁华不终朝，桃李非芳树。
驱车过邹鲁，森然垂矩步。
顾瞻瞠已后，徘徊喟中路。
忧乐苦伤人，鄙哉托章句。
浮名非所希，聊可展情愫。
与君缔古欢，期为金石固。
申章告同心，白日忽将暮。



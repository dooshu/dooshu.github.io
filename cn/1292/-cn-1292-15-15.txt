◇　令王莽平决奏事诏（元始元年）

皇帝幼年，朕且统政，比加元服。今众事烦碎，朕春秋高，精气不堪，殆非所以安躬体而育养皇帝者也。故选忠贤，立四辅，群下劝职，永以康宁。孔子曰：「巍巍乎，舜禹之有天下而不与焉！」自今以来，惟封爵乃以闻。他事，安汉公、四辅平决，州牧二千石及茂材吏初除奏事者，辄引入至近署对安汉公，考故官，问新职，以知其称否。

（《汉书·王莽传》上）




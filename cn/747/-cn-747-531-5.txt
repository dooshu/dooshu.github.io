○寒食谢赐新火及春衣表

臣某言：中使至，奉宣进止，赐臣新火及春衣等。荧煌自天，纤丽同降。束带敛衽，尽饰之道已加；捧炬回光，照临之荣荐及。臣某中谢。臣以薄才，滥居台宪，旷官尸禄，骤涉岁年。陛下未责前过，尚容旧职，忝陪班列，兢惕每多，载冒簪缨，惭惶益甚。今时惟清明，律中姑洗，当改燧火。既荷惟新之恩，未去袍；更沐衣轻之赐，猥沾鄙陋。曲被幽微，臣虽至愚，岂不知愧！伏以先皇之德未报，陛下之泽又深，揣分循涯，过叨奖遇，将仰申裨补，俯效涓埃。惟当以火烛心，焚灼不忘於尽瘁；以衣励已，曳娄常誓於糜躯。嫉恶触邪，进贤推善，有死莫贰，知无不为；伏冀圣慈，鉴臣丹慊。无任踊跃屏营之至。


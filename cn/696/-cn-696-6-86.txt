赠叶亳州奕武


中原昔清晏，使君来此州。
惠泽遍四野，鸷击临高秋。
权豪气萧索，黎庶开歌讴。
心知梁宋间，千里皆平畴。
三川通孔道，二陵扼咽喉。
遂鼓良家子，比屋修戈矛。
高墉列万堞，古障飞层楼。
圪然蔽江淮，西望寻仇雠。
流人三犯境，上兵多伐谋。
贼气暗山谷，瀰漫阴云稠。
开门出壮士，奋臂无中留。
红旗忽招摇，虏阵崩难收。
捷书上幕府，至尊为舒忧。
河南百州县，在在遭虔刘。
官吏非不多，瞠目鲜一筹。
却令边兵来，重为百姓愁。
安得致公等，棋布宣王猷。
销兵事农器，高揖谈商周。





○與房備吾兵道 【 虜情】

外示虜情邊備、鑿鑿破的、向畧陳小疏中、意正在此、大抵節年豢虜之弊、最大一著、是西行假道、而其他受挾弛備次之。今噬臍既不可復追。蓄艾又不可猝得。惟審局下著。漸次脩補。以期桑榆之收耳若廟堂先自峻文法多議論則邊臣勢不徒手搏戰其計必出於欺欺者之計一行則戰者之氣頓沮此愚夫之所能知。兼有世宗近事可鑒而不意諸公無端孟浪。可笑也。僕正在閣中言及兩川建堡議戍一節。而問之崔御史。則以為難。入衛兵議撤。僕大以為便。而張戎政則又極言其不可。天下事種種掣肘如此。高明既實見得是。不妨力請該臺奏行。在廷議論雖多。然善均必當從眾也。


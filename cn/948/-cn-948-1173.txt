陆游　感旧绝句

鸭翎堠前山簇马，鸡踪桥下水连天。

金丹炼成不肯服，且戏人间五百年。

陆游

陆游　感旧绝句

鹅黄酒边绿荔枝，摩诃池上纳凉时。

冰纨不画骖鸾女，却写江南白紵辞。

陆游

陆游　感旧绝句

南市夜夜上元灯，西邻日日是清明。

青毡犊车碾花去，黄金马鞭穿柳行。

陆游

陆游　感旧绝句

十月新霜兔正肥，佳人骏马去如飞。

纤腰嫋嫋戎衣窄，学射山前看打围。

陆游

陆游　感旧绝句

半红半白官池莲，半醒半醉女郎船。

鸳鸯惊起何曾管，折得双头喜欲颠。

陆游

陆游　感旧绝句

红叶琵琶出嘉州，四弦弹尽古今愁。

胡沙漫漫紫塞晓，汉月娟娟青冢秋。

陆游

陆游　感旧绝句

美人传酒清夜阑，欲歌未歌愁远山。

蒲萄一斗元无价，换得凉州也是闲。

陆游


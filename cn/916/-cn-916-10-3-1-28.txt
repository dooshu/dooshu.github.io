【喜晴应诏敕自疏韵诗】

御辩（文苑作辨。）诚膺录。维皇称有建。雷泽昔经（文苑作缉。）渔。负夏时从贩。柏梁骖驷马。高陵驰六传。有序属宾连。无私表平（文苑作中。）宪。河堤崩故柳。秋水高新堰。心斋愍昏垫。乐彻怜胥怨。禅河秉高论。法轮开胜辩。（文苑此二句颠倒。又辩作辨。）王城水斗（文苑误作阙。）息。洛浦《河图》献。伏泉还习坎。归风已回巽。桐枝长旧围。蒲节抽新守。山薮欣藏疾。幽栖得无闷。有庆兆民同。论年天子万。（○本集四。文苑英华百七十。庾开府诗集上。《诗纪》百十六。）


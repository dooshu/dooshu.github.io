○第二表

臣衮言：臣退省无堪，恐辱宠授，是以昧死上言，拜手稽首，让於百辟卿士，冀回宸鉴，以遂至公。鸿私复降，墨诏未允。惭赧惶怖，不知所图，臣某诚惶诚恐稽首顿首。臣闻左右惟贤，国安在相，处仪表之地，当兴化之源。故有开必先，元感幽赞，轩皇则三台作配，虞舜则五老同游，殷梦帝而得说，周降神而生甫，用能洽皇王之道，致天地之和。至於汉兴，亦用人杰，爰及江表，犹择伟才，当此大任，固非常品。臣性惟愚拙，才无经济，徒以赵宫睹圣，逮事先朝，颍川扈跸，获承中顾。凡所履历，莫非尘忝，出於始望之外，不知自至之由。岂谓元造曲成，大明私照，俾佐邦政，得参庙谋。窃以当今枢务之重，在昔上公之任，臣识非通博，不可以论道，文非雅正，不足以经邦，德不能镇抚四夷，政不能亲附百姓。况戎车尚驾，边患未宁，方欲宏济艰难，以崇大化，故非龌龊廉谨，所能称职。若不自揣度，苟贪宠荣，宁止尸官备员，期於睚折楝挠。伏乞访求群议，选用上才，使圣朝有则哲之明，臣下无虚据之责。天地，誓将死请，如或圣眷俯回，实变天下幸甚。无任恳迫屏营之至，谨奉表陈乞以闻。


卷十七


钦定四库全书

石湖诗集卷十七

宋　范成大　撰

九月十九日衙散囘留大将及幕属饮清心堂观晚菊分韵得噪暮字【暮字作乐府】

甲光射层云雨脚不敢到西山明古雪秋日一竿照先偏井络密後拒参旗掉分弓滴博平鸣劒伊吾小君看天山箭狐兎何足了开边吾岂敢自治有余巧归来翠帷卷聊共黄花笑虽无落?风亦复接?倒余闲校笔阵刻烛龙蛇埽毛锥乃更勇我亦鼓旗噪

冬至日铜壶阁落成

走徧人间行路难异乡风物杂悲欢三年北户梅边暖万里西楼雪外寒已办鬓霜供岁龠仍髀肉了征鞍故园云物知何似试上东楼直北看

十二月十八日海云赏山茶

追趂新晴管物华马蹄松快?檐斜天南腊尽风曦雪氷下春来水漱沙已报主林催市柳仍从掌故问山茶丰年自是驩声沸更着牙前画鼔挝

雨後东郭排岸司申梅开方及三分戏书小絶令一面开燕

雨入南枝玉蘂皴合江云冷冻芳尘司花好事相邀勒不着笙歌不肯春

鞭春微雨

旛胜丝丝雨笙歌步步尘一年新乐事万里未归人云薄竟悭雪酒浓先受春送寒东作近惭愧耦耕身

緑萼梅

朝罢东皇放玉鸾霜罗薄袖緑裙单贪看修竹忘归路不管人间日暮寒

玉茗花

折得瑶华付与谁人间铅粉弄粧迟直须远寄骖鸾客鬓脚飘飘可一枝

张正字母夫人朱氏挽词

苹藻仪邦媛诗书了岁华籯金宁遗子羣玉竟传家厚施心无斁浮生自有涯空余报恩子三载亦苴麻

十二月二十四日西楼观雪

一夜珠帘不下鈎彻明随雪上西楼瑶池万顷崑仑近玉垒千峯滴博收已报春回南亩润从教寒勒北枝愁四筵都为丰年醉録事何须校酒筹

丙申元日安福寺礼塔【成都一岁故事始於此士女大集拜塔下然香挂旛以攘兵火之灾】

岭梅蜀柳笑人忙岁岁椒盘各异方耳畔逢人无鲁语【蜀人乡音极难解其为京洛音辄谓之虏语或是僭伪时以中国自居循习至今不改也既又讳之改作鲁语尤可笑姑就用其字】鬓边随我是吴霜新年後饮屠苏酒故事先然窣堵香石笋新街好行乐与民同处且逢场【余新甃石笋街】初三日出东郊碑楼院【故事祭东君因宴此院蜀人皆以是日拜埽】

远柳新晴暝紫烟小江吹冻舞清涟红尘一哄人归後跕跕饥鸢蹙纸钱

郊外阅骁骑剪柳【亦曰槎柳】

千骑同瞻白羽挥惊尘一哄响金鞿不知掣电弯弓过但觉柳梢随箭飞

初四日东郊观麦苖

去岁秋霖麦下迟腊残一雪润无泥相将饱吃滹沱饭来听林间快活啼

樱桃花

借煖冲寒不用媒匀朱匀粉最先来玉梅一见怜痴小教向傍边自在开

再出东郊

晚景增年惯官身作客谙大都缘偶熟岂是性能堪昔者开三径他时老一龛越溪亲种竹芸緑想毵毵

三月二日北门马上

新街如拭过鸣驺芍药酴醿竞满头十里珠帘都卷上少城风物似扬州

上巳前一日学射山万岁池故事

北郊征路记前囘三尺惊尘马踏开新涨忽明多病眼好风如把及时盃青黄麦壠平平去疎密桤林整整来游骑不知都几许长堤十里转轻雷

上巳日万岁池上呈程咏之提刑

浓春酒煖绦烟霏涨水天平雪浪迟緑岸翻鸥如北渚红尘跃马似西池麦苗剪剪尝新麫梅子双双带折枝试比长安水边景祗无饥客为题诗

新作景亭程咏之提刑赋诗次其韵二首

飞鸿衔子谩纷纷万里西游始识真不管吴霜微点鬓来看蜀锦烂争春倚阑定有司花女秉烛仍留主夜神异日赏心谁与共故人新作坐中宾

小筑聊锄草棘荒游人错比召南棠花边雾鬓风鬟满酒畔云衣月扇香灿烂吟牋烦索句淋漓醉墨自成行报章迟钝吾衰矣终日冥捜谩七襄

锦亭然烛观海棠

银烛光中万绮霞醉红堆上缺蟾斜从今胜絶西园夜压尽锦官城里花

宝相花

谁把柔条夹砌栽压枝万朶一时开为君也着诗收拾题作西楼锦被堆

三月二十三日海云摸石

劝耕亭上往来频四海萍浮老病身乱插山茶犹昨梦重寻池石已残春惊心岁月东流水过眼人情一哄尘赖有贻牟堪饱饭道逢田畯且眉伸

四月十日出郊

约束南风彻晓忙收云卷雨一川凉涨江混混无声緑熟麦骚骚有意黄吏卒远时间信马田园佳处忽思乡邻翁万里应相念春晚不归同插秧

纳凉

雨洗新秋夜气清悴肌无汗葛衣轻画檐分月下西壁络纬飞来庭树鸣

西楼独上

竹日驻微暑松风生蚤秋闲寻来处路独倚静中楼老景驱双毂乡心挽万牛相随木上坐脚底亦云浮

晓诣三井观

路转市声远寛闲古城东适从红尘来忽入苍烟丛槿心倾穠露芋叶翻微风秋阳澹篱落残暑不必攻野老熟睡起日高首如蓬官身骑官马君应笑龙锺

晓起

黠鼠缘铃索饥鸦啄井栏不眠秋漏近多病晓屏寒咄咄渠何怪休休我自阑牙门朝日上箫鼔报平安

舫斋晚憩

心作万缘起境生千劫忙谁同油幕静独对篆烟长有尽天魔力无穷海印光雨余弦月上尘界本清凉

秋雨快晴静胜堂席上

一笑憧憧鴈鹜行簿书堆里赋秋阳心如坠絮沾泥懒身似飞泉激石忙雨後蹲鸱先稻熟霜前浮蚁鬭枨香天涯节物遮愁眼且复随乡便入乡

新凉夜坐

吏退焚香百虑空静闻虫响度帘栊江头一尺稻花雨窗外三更蕉叶风日日老添明镜里家家凉入短檠中简编灯火平生事雪白眵昏奈此翁

秋老四境雨已沛然晚坐筹边楼方议祈晴楼下忽有东界农民数十人诉山田却要雨须长吏致祷感之作诗

岁晚羁怀有所思秋来病骨最先知镜中公案已甘老纸上课程休讳痴西堰颇闻江涨急东山犹说雨来迟锦城乐事知多少忧旱忧霖蹙尽眉

西楼夜坐

抗尘怀抱若为寛绕屋蛙声亦在官岩桂无香秋遂晚江鲈有约岁将寒文书散乱嘲痴絶灯火凄清语夜阑病倦百骸非复我但思禅板与蒲团

立秋月夜

已放新凉入簟纹更驱余溽避炉薰穿云竹月时时见咽露莎蛩院院闻稍喜雪山无斥堠但虞烟驿有移文行藏且付蘧蘧梦明发还亲鴈鹜羣

前堂观月

箕踞绳牀政自豪远游何暇续离骚萧森万竹秋逾瘦突兀双楠夜更高东郭风喧三鼓市西城石汹二江涛色尘声界如如现本自无禅不用逃

有怀石湖旧隐

浩荡沙鸥久倦飞摧颓枥马不胜鞿官中风月常虚度梦里关山或暂归橘社十年霜欲饱鲈江一雨水应肥冷云着地塘蒲晚谁为披蓑煖钓矶

太平瑞圣花

雪外扪参岭烟中濯锦洲密攅文杏蘂高结彩云球百世嘉名重三登瑞气浮挽春同住夏看到火西流

无题

闻道明朝送旧官无情更鼔夜将阑此生见面知何日忍泪须臾子细看

晁子西寄诗谢酒自言其家数有逝者词意悲甚次韵解之且以建茶同往

我读晁子诗十语九慨伤长川日夜逝鬓发空苍浪君家出世学无生亦无亡乡谓法幢立何乃槁木僵起灭不满笑古来共楸行岂其揑目华解翳海印光我酒愧薄薄未能煖愁肠申以春风芽一瀹万虑忘慧刀倘未割会且掀禅牀锦里有逢迎谨避舍盖堂居然足音跫好在故意长啁耳念一洗迟君凤鸣冈

蚤衰不寐

官事拘挛似力田作劳归晚意茫然按摩合体俱非我展转通宵似远年一叟披衣惟兀坐羣儿得枕便佳眠人生元是华胥客休向迷涂更着鞭

晚步宣华旧苑

乔木如山废苑西古沟疎水静鸣池吏兵窸窣番更後楼阁崔嵬欲暝时有露冷萤犹照草无风惊雀自迁枝归来更了尘书债目眚昏花烛穗垂

西楼秋晚

楼前处处长秋苔俛仰璿杓又欲囘残暑已随梁燕去小春应为海棠来客愁天远诗无托吏案山横睡有媒晴日满窗鳬鹜散巴童来按鸭炉灰

明日分弓亭按阅再用西楼韵

眼看白露点苍苔岁月飞流首屡囘老去读书随忘却醉中得句若飞来闻鸡午夜犹能舞射雉西郊不用媒自笑支离聊复尔丹心元未十分灰

丁酉重九药市呈坐客【余於南北西三方皆走万里皆遇重九每作水调一阕燕山首句云万里汉家使桂林云万里汉都护成都云万里桥边客今岁倦游甚矣不复更和前曲乃作此诗以自戏】

莫向登临怨落晖自缘羁宦阻归期年来厌把三边酒此去休哦万里诗乌?不辞欹短发黄花终是欠东篱若无合坐挥毫健谁解西风楚客悲

会庆节大慈寺茶酒

霜晖催晓五云鲜万国欢呼共一天澹澹煖红旗转日浮浮寒碧瓦收烟衔盃乐圣千秋节撃鼔迎冬大有年忽忆捧觞供玉座不知身在雪山边

冬至日天庆观朝拜云日晴丽遥想郊禋庆成作驩喜口号

浙浙霜风不满旗紫烟黄气捧朝曦五更贯索埋光後万里鈎陈放仗时留滞周南无旧事布宣汉德有新诗丰年四海皆温饱愿把欢心寿玉巵

十一月十日海云赏山茶

门巷欢呼十里村腊前风物已知春两年池上经行处万里天边未去人客鬓花身俱岁晚粧光酒色且时新海云桥下溪如镜休把冠巾照路尘

海云囘按骁骑於城北原时有吐番出没大渡河上

古道风沙卷夕霏小江烟浪皱春漪天於麦壠犹悭雪人向梅梢大欠诗顿辔青骊飞脱兎离弦白羽啸寒鸱牙门列校俱剽锐檄与河边秃髪知

合江亭隔江望瑶林庄梅盛开过江访之马上哦此

何处春能蚤疎篱限激湍竹间烟雪迥马上晚香寒唤渡聊相觅巡檐得细看极知微雨意未许日烘残

新作官梅庄移植大梅数十本绕之

腊前催唤主林神玉树飞来不动尘契濶西湖惭处士飘零东阁似诗人一天午梦空花碎满地春愁月影新埽净宣华藜藋迳他年谁记石湖滨

丁酉正月二日东郊故事

椒盘宿酒未全醒扰扰金鞍逐画軿麦雨一犂随处緑柳烟千缕几时青客愁旧岁连新岁归路长亭间短亭万里松楸双泪堕风前安得讳飘零

二月二十七日病後始能扶头

复幕重帘苦见遮暮占栖雀晓占鸦残灯煮药看成老细雨鸣鸠过尽花心为蚤衰元自化髪从无病已先华更蒙厉鬼相提唱此去山林属当家

病中闻西园新花已茂及竹迳皆成而海棠亦未过

梅坞桃蹊斫竹初三旬高卧信音疎春虽与病无交涉雨莫将花便破除祗合蘧蘧随梦去何须咄咄向空书颇闻蜀锦犹相待去岁今朝已雪如

枕上

一枕经春似宿酲三衾投晓尚凄清残更未尽鸦先起虚幌无声鼠自惊久病厌闻铜鼎沸不眠惟望纸窗明摧颓岂是功名具烧药炉边过此生

初履地

扶头今日强冠篸余烬收从百战酣长胫阁躯如瘐鹤冲风夺气似枯柟客来慵擦懒残涕老去定同弥勒龛何处更能容结习任教花雨落毵毵

密室惫坐

如许头颅莫振矜但寻曲几与枯藤余生不直一弹指此病宁论三折肱何处丹房痴候火谁家筹室强传灯本来识字耕夫耳今岁仍添百不能

春晚初出西楼

试倚枯藤似籋云堂阶微步小逡巡忽逢岩桂新抽叶屈指黄紬睡一春

春晚卧病故事都废闻西门种柳已成而燕宫海棠亦烂漫矣

轩窗深窈似禅房竟日虚明袅断香诗债无边春已老睡魔有约昼初长市桥烟雨应官柳墟苑池台自海棠游骑行歌莫相笑遨头六结已龟藏

病起初见宾僚时上疏匄祠未报

浪将冠服衣猿狙因病偷闲稍自如时有好怀夸得句略无情语怕囘书边城晏闭稀传箭村巷春游未荷锄迨此良辰公事少天恩倘许赋归欤

陆务观云春初多雨近方晴碧鸡坊海棠全未及去年

迟日温风护海棠十分顔色醉春粧天公已许晴教好说与鸣鸠一任忙

报事碧鸡坊里来今年花少似前囘笙簧冷落遨头病不着梁州打不开

清明日试新火作牡丹会【蜀人以洛中千叶种为京花单叶为川花】

再钻巴火尚浮家去国年多客路賖那得青烟穿御柳且将银烛照京花香鬟半醉斜枝重病眼全昏瘴雾遮锦地绣天春不散任教檐雨卷泥沙

三月十九日夜极冷

谁勒余寒不放囘春深犹煖地炉灰乡心忽向灯前动夜雨先从竹里来鶗鴂已如莺百啭酴醿那得雪千堆调糜煮药东风老惭愧茶瓯与酒盃

垂丝海棠

春工叶叶与丝丝怕日嫌风不自持晓镜为谁粧未办沁?犹有泪臙脂

浣花戏题争标者

凌波一剧便捐生得失何曾较重轻蜗角虚名人尚爱锦标安得笑渠争

鹿鸣宴

岷峨锺秀蜀多珍坐上儒先更逸羣墨沼不忧经覆瓿琴台重有赋凌云文章小技聊干禄道学初心拟致君富贵功名今发轫愿看稽古策高勲

陆务观作春愁曲悲甚作诗反之

东风本是繁华主天地元无着愁处诗人多事惹闲情闭门自造愁如许病翁老矣痴复顽风前一笑春无边糟牀夜鸣如落泉一杯正与人相关

种竹了题爱山亭

洒埽宣华舍此君烟中月下緑生尘他年叶叶清风满莫忘今年借宅人

题锦亭

手开花径锦成窠浩荡春风载酒过来岁游人应解笑甘棠终少海棠多

石湖诗集卷十七








○为李希烈谢留後表

臣某言：中使梁某至，伏奉今月日制书，授臣使持节蔡州刺史兼御史中丞充淮西节度观察度支营田等使留後。特达睿恩，殊常宠寄，权兼专席，荣重褰帷，稠叠圣慈，心魂战越。臣某中谢，臣少小孤遗，又无艺术。叔父忠臣，励以成人，自属艰难，亲承任使。备牙门之将，总帐下之兵。耳目腹心，臣当职分；毫厘丝发，臣合知委。而依阿从事，暧昧居心。群小用权，臣不能规谏；三军潜怨，臣不能警觉。苍黄之际，遂成祸阶。十起之恩，低回未报；一朝之难，逼迫见留。白刃交前，脱身无路。谢安内举，窃效驰驱；疏广告归，独乖随从。在臣情地，何以自容？虽早殄仇雠，才雪家怨，而自惭面目，有负国恩。岂谓降以殊私，副兹重镇。上承朱邸之令，下奉玉帐之谟。权副九州，地方千里。在臣微眇，难继威声。岂臣窃卖旧勋，谬膺殊泽？抚心泣血，何地自容？特望圣恩，察臣微恳，选朝廷旧德，副节度重权。许臣归骨关西，死且不朽。


名剌：

词林以两雍为外任，祭酒通刺司业称寅弟，还词林不复称寅。

给事谒内阁，投刺称晚学生，答称知生。御史称职名，答称友生。万历末，叶向高入相，并答知生。崇祯末，左都御史李邦华奏改御史投刺如给事。盖闻之黄澍云，奉旨不知果否。

平湖赵无声先生(维寰)《侍教辨》曰：世俗士大夫投剌书名，但系京秩即止，称侍不用教字。于是有以铜臭挂名京衔，而目不识一丁者，公然效尤，以豪于乡里，则曰「京官体应如是。」予谓不然。侍以分言，臣于君则侍，子孙于祖父伯叔则侍，子弟于师则侍。其在交游，惟于达尊称侍则可，平等交何侍为？若教则无往不可，自圣贤以及蒭荛工瞽，苟有一言合道，一事可法，虽王公大人亦将折节请益。而以区区腐鼠，遂为天下无可受教见解，亦何陋也。此例想起于隆万间，吾宗约之兄云，郑淡泉先生官铨部时，通剌吾相，称侍教生，不称眷，以非至戚也。先生去今未远，要见尔时古道尚存。今同省皆称眷，眷未足，又益以通家，而独靳一教字。盖骄浮日炽，古道荡然矣。此不当责之诸铜臭，咎在吾党。志复古者，请违众独持之何如？




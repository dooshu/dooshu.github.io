于石　拟古

君心如柳枝，春尽絮狂飞。

妾心如古木，不受春风吹。

古木宁槁死，可伐不可移。

风絮飞不已，飘零将安归。

于石

于石　拟古

东篱有佳菊，埋没野草傍。

草蔓日以滋，菊苗日以荒。

生意几欲息，菊短草何长。

深秋严霜下，百草不复芳。

采采东篱花，澹然发幽香。

万物各有时，盛衰固其常。

荣华不足恃，穷困果何伤。

于石


○上李谏议书

月日，将仕郎守秘书省正字沈亚之再拜贡书谏议阁下。某常有混类之悲，不能自致，其拙也甚矣！故祥禽之类凡羽，而凡羽混之；神芝之类腐菌，而腐菌混之；嘉蕙之类棼刍，而棼刍混之。非独混之而已，亦且蒙其芳而夺其美。何则？善寡而凡多故也。况世俗之目，几能於此而别白之者。寒暑易转，是皆非金石，安能自永於时哉！一失其顾，以为类混，则终从风雨而老矣。可不痛之！辄假所喻，愿赐终说，幸甚！楚王之鼎食，十有馀年，而王体不肥。左右皆惧，王曰：“膳者不能味吾之鼎也。”国人亦曰：“膳者不能味王之鼎也。”更逐膳者凡十辈，益不味。王耻，乃令国中曰：“有能使吾鼎之味调和，以安吾体者，寡人爵之三公。”楚里之处士贤，闻之，应令而起。耆老属袂而送之曰：“往矣即鼎也，然王者即味於君，君何以塞之？”对曰：“王必以鼎授我，我力甚优。夫治鼎之职，约水燥薪爨火，以观文武之用而已。其辏味则有椒桂梅醯盐醢之品在。吾总众力而调於心，此其功也。王之体不肥何待？”楚老曰：“斯固也。夫真伪杂鬻，循户而唱，祈其售者，伪十九焉。是椒桂之质类，而馨辛不为也；梅醯之质类，而苦酸不为也；盐醢之质类，而鹾咸不为也。皆具而不为，兹一旦集而会之鼎，则必空虚矣。君焉能总是之力以成於王也。前膳之所以得逐者，由庶品之任非其任欤！然则君之明足以察伪惑，君之智足以区物才，诚能储其真，蓄其当，以给其用，则後之辛馨之才，醯醢之具，必越海逾陆，而趋君之指矣。”斯百代之准也，岂但肥楚王之体然？今阁下既以游泳道德，蓄储助味之具，必有素也。然纷纷之真伪，而清悟能无劳乎？小子诚不足奉应对，不得谒见久矣，愿因左右者召，稍延於前，获进所语。幸甚！伏惟降察不罪，谨再拜。


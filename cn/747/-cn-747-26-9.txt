○答崔日用手诏

夫诗者，动天地，感鬼神，厚於人，美於教矣。朕志之所尚，思与之齐，庶乎采诗之官，补朕之阙。且古者封禅，升中靠成，朕以菲德，未明於至道。竦然以听，颇壮相如之词；惕然载怀，复惭夷吾之语。卿洽闻殚见，温故知新，建此发挥，益彰忠恳。岂非讨蓬山之籍，心不忘於起予，因兰殿之祥，言固深於启沃。朕循环览讽，用慰於怀。今赐卿衣裳一副，物五十段，以示无言不酬之信也。


87　教之化民深於命所本


上蔡論語解引元澤云：【原注】王元澤。〇案：元澤名雱，安石之子。「教之化民也深於命，民之效上也捷於令。」本史記趙良之言。【原注】商君傳。

【全云】王元澤論語注，嘗以龔原之請頒學宫。

【元圻案】經義考二百十三：「王氏雱論語口義，通考十卷，佚。陸游曰：『元澤之殁，詔求遺書，荆公視篋中，得論語、孟子解，皆細書於策之四旁，遂以上之。然亦非成書也。』」又二百十四：「謝氏良佐論語解，宋志十卷。未見。」






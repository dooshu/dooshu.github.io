◎吴激人月圆

先公在燕山日，偶赴北人张总侍御家集，出侍儿佐酒，中有一人进止温雅，意状摧抑可怜，间其姓名，乃宣和殿小宫姬也。坐客翰林直学士吴彦高作人月圆记词纪之云："南朝千古伤心地，曾唱後庭花。旧时王谢，堂前燕子，飞入人家。恍然一梦，天姿胜雪，宫鬓堆鸦。江州司马，青衫湿泪，同是天涯。"举座凄然有挥涕者。［洪迈］


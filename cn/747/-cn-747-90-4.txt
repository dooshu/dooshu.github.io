○贬孔纬荆南节度使制

朕垂衣响明，负扆成化，内则委辅翼之任，外则寄藩屏之臣，比用股肱，是为心膂。况荆衡巨屏。《禹贡》古封，南制百蛮，西控三蜀，或受统临之命，爰崇迭处之荣。持危启运保乂功臣开府仪同三司守太保兼门下侍郎同中书门下平章事国子祭酒充太清宫使宏文馆大学士延资库使诸道盐铁转运等使上柱国鲁国公食邑四千户食实封五百户孔纬，阙里传宗，儒林植操，出入累更於华贯，超升遂陟於鼎司。宜成我无为，歌我有截，岂可但崇朋助，罕究否臧。昨者张濬首请兴师，亲求伐叛，且陈谋画，累赞征行。决言旬朔之间，克著殊常之效。延英互奏，几宜朕言，文字继来，固违朕志。以至干戈一举，星纪将周，并、汾之寇孽未除，蒲、晋之生灵已尽。构兹纷扰，职尔披陈，罔思惑乱之由，坚执比周之计，询於舆论，曷副简求。今则止罢中枢，俾安外阃，尚顾始终之念，用成进退之宜，勉服明恩，往祗休命。可检校太保兼御史大夫荆南节度观察使。


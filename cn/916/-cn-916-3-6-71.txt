【朔风诗】

〖五章〗

仰彼朔风。用怀魏都。愿骋代马。倏忽北徂。凯风永至。思彼蛮方。愿随越鸟。翻飞南翔。四气代谢。悬景运周。别如俯仰。脱若三秋。昔我初迁。朱华未晞。（本集作希。）今我旋止。素雪云飞。俯降千仞。仰登天阻。风飘蓬飞。载离寒暑。千仞易陟。天阻可越。昔我同袍。今永乖别。

子好芳草。岂忘尔贻。繁华将茂。秋霜悴之。君不垂眷。岂云其诚。秋兰可喻。桂树冬荣。

弦歌荡思。谁与销忧。（本集作愁。）临川慕思。何为泛舟。岂无和乐。游非我邻。（本集误作怜。）谁忘（《御览》作何以。）泛舟。愧无榜人。（○《文选》二十九。本集五。《诗纪》十四。又《御览》七百七十引人一韵。）


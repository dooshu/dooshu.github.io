重修复真书院记

施子曰余观於吉州而知理学之盛也其最则安成盖自邹文庄洎刘三五师泉两峯诸公受业文成称高弟子继又有王塘南先生两峯之门人也於时讲德考业书院相望有曰复古曰复真曰道东曰识仁皆书院之着者也而所谓复真者文成尝手书惜隂说以朂之一邑之中所在有会岁必数举举必累日用相砥以勿懈有入其中而戾其教者则人目笑而背指之曰夫夫也而与於讲学者耶其人闻之必大惭於是君子有所诱而为善小人有所惮而不敢为恶浅者习威仪守绳墨深者略言语而优入於性命田夫孺子市贩之徒皆耳习其言目习其事若日用饮食之相循不废也故其教立而俗以不偷则此数君子力也近年书院多荒圮余间为修举故事其在属邑者弗遑徧也而上南里郷先生王君吉张君瑛朱君经康君若生辈居近复真辄聚衆力葺之以董率後学可谓知所先已君子之教人也非三复以申命则入人不深而苟非其人往往数闻而易厌甚有窃其似而离焉者遂为人口实非教者之过也文成之致良知孔孟之言非王氏私言也不学者或以任情率意为良知而躬行阙焉则王氏之罪人也岂待罗文庄困知之辩而後知其非哉人有少去其郷长而迷所归者告以父母宗族所在无不蹶起思返者岂天之所与弃不反顾欤天命流行物与无妄夫亦在乎复之耳於乎昔之数君子予不得见矣犹及见後人修复其盛事苟得二三君子为之必诚必尽也其立教成俗何遽不古若也谨志其岁月而别书其同事之贤者劖诸石庶後来之有继也


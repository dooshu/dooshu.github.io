曾协　代人上平江徐郎五首

秋到人间敛麴尘，于门初见矞星辰。

须知宇内风云合，况是天边雨露新。

盛德可容窥底蕴，殊功端自见经纶。

不应久袖安邦手，运指从教转大钧。

曾协

曾协　代人上平江徐郎五首

汉朝法从让严徐，却数群公总不如。

千载流芳传竹简，一言偃革见囊书。

由来东海传高阁，复见甘泉载后车。

富贵功名两相似，昆丘元自产璠玙。

曾协

曾协　代人上平江徐郎五首

双旌来自日华边，帝遣衔恩下九天。

膏泽已周家十万，道途不叹驿三千。

封疆旧占江湖阔，欢颂新从里巷传。

可是圣朝私此地，教将和气作丰年。

曾协

曾协　代人上平江徐郎五首

巍峨冠冕耸精神，好傍轩墀对紫宸。

一德拟推黄帝荚，纪年还数绛人旬。

悬知紫诏驰三节，肯使朱辬驻两轮。

闻说邦人称寿处，香云低覆玉嶙峋。

曾协

曾协　代人上平江徐郎五首

哦诗献寿信知难，门馆材多不可攀。

敢曳长裾居客右，祗容滥吹列行间。

为陵便恐轻溶谷，若砺还应誓泰山。

千载通朋宫殿裹，常看冠佩压清班。

曾协


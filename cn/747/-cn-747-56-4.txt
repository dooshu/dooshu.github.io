○授郑絪中书侍郎平章事制

朝廷者，天下之桢干；宰辅者，王化之根源。朕夙寤晨兴，讲求为理之本。思所以仰承宗庙之重，俯协亿兆之心，谐和阴阳，茂育区宇，以贞百度，以叙九畴。佐予成功，实赖良弼，具瞻之地，公望攸归。朝议大夫守中书舍人翰林学士上柱国赐紫金鱼袋郑絪，秉仁迪哲，守约居易，懿以文德，择乎中庸。体元和之淑姿，服大雅之明训，累登班序，休有令闻。羽仪周行，黼藻王度。洎发挥纶翰，典职禁闱，以温文雅丽之才，居献纳论思之地，从容中节，密勿尽规。先朝任能，委遇斯重，恪恭夙夜，爰历岁年。诚节贯於屯夷，茂勋参於顾托，名书彝鼎，心著丹青。朕祗膺睿图，诞受明命，宏宣大典，泽润鸿猷。保乂於一人，仪刑於万国，简於朕志，用选厥劳。图任旧人，以辅乃辟，畴咨四岳，罔不佥同。宜膺弼亮之求，式懋弥纶之绩。於戏！为君之难，在乎举而不任；为臣之患，在乎知而不言。事举其中，政修其本，永绥厥位，时乃之休。可中书侍郎同中书门下平章事兼集贤殿大学士，散官勋赐如故。


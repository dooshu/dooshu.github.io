岳珂　真宗皇帝御制朱表御书赞

宋德茂三世，祥符闿九清。

兢业帝道登，陟降王心宁。

龙鸾夜染翰，虎豹晨抽扃。

宸心勤惕忧，清思入杳冥。

庆阴云裔裔，飙景风泠泠。

朱表动渊监，苍昮闻德馨。

岧巃瞻天章，邃穆环禁庭。

昭回河汉隔，澒洞山河腥。

流传几百年，撝呵犹六丁。

金笺炯玉字，蜀带要吴绫。

大名标北都，宝庆恢中兴。

边尘失瓯脱，赵璧归连城。

百年神迹晦，再拜感涕零。

探骊方得隽，负马仍腾英。

天心正昌唐，文轨将收京。

原言豁氛霾，长仰奎星明。

岳珂


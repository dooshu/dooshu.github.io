◇上书重谏吴王

昔者，秦西举胡戎之难，北备榆中之关，南距羌﹂之塞，东当六国之从。六国乘信陵之籍，明苏秦之约，厉荆轲之威，并力一心以备秦。然秦卒禽六国，灭其社稷，而并天下，是何也？则地利不同，而民轻重不等也。今汉据全秦之地，兼六国之众，修戎狄之义，而南朝羌﹂，此其与秦，地相什而民相百，大王之所明知也。今夫谗谀之臣为大王计者，不论骨肉之义，民之轻重，国之大小，以为吴祸，此臣所以为大王患也。

夫举吴兵以訾於汉，譬犹蝇蚋之附群牛，腐肉之齿利剑，锋接必无事矣。天下闻吴率失职诸侯，愿责先帝之遗约，今汉亲诛其三公，以谢前过，是大王之威加於天下，而功越於汤武也。夫吴有诸侯之位，而实富於天子；有隐匿之名，而居过於中国。夫汉并二十四郡，十七诸侯，方输错出，军行数千里，不绝於道，其修怪不如东山之府。转粟西乡，陆行不绝，水行满河，不如海陵之仓。修治上林，杂以离宫，积聚玩好，圈守禽兽，不如长洲之苑。游曲台，临上路，不如朝夕之池。深壁高垒，副以关城，不如江淮之险。此臣之所为大王乐也。

今大王还兵疾归，尚得十半。不然，汉知吴之有吞天下之心也，赫然加怒，遣羽林黄头，循江而下，袭大王之都；鲁东海绝吴之饷道；梁王饬车骑，习战射，积粟固守，以逼荥阳，待吴之饥。大王虽欲反都，亦不得已。夫三淮南之计，不负其约，齐王杀身以灭其迹，四海不得出兵其郡，赵囚邯郸，此不可掩，亦已明矣。今大王已去千里之国，而制於十里之内矣。张、韩将北地，弓高宿左右，兵不得下壁，军不得太息，臣窃哀之。愿大王孰察焉。（《汉书·枚乘传》、《文选》。）


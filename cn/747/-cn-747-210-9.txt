○为义兴公陈请终丧第三表

草土臣某言：臣先患风疹，并两目昏ウ，右手不能制物，一足不自运动，前後频有表状，请停官职。臣自到桂州，病转增剧，更加瘴虐，卧在床枕，两目渐不见物，起动皆须扶引，死在朝夕，敢偷禄位？伏恐陛下谓臣尚顾礼教，以疾辞让，迁延岁月，待毕丧纪。臣除官已来，向欲一岁，频违诏命，合正典刑。陛下纵不忍罪臣残喘，乞臣馀生，固不可为臣旷官，待臣痛损。特望天恩，即为臣替，不任荒惧哀恳之至。


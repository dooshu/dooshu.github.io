○追谥宁王宪为让皇帝制

能以位让，为吴泰伯，存则用成其节，殁则当表其名。非常之称，旌德斯在。故太尉宁王宪，诞含粹灵，允膺大雅。孝悌之至，本乎中诚；仁和之深，非因外奖。率由礼度，雅尚文儒。谦以自牧，乐於为善。比两献而有光，与二南而合德。自出临方镇，入配台阶，逾励忠勤，益闻周慎。实谓永为藩屏，以辅邦家，曾不慭遗，奄焉殂没，友于之痛，震恸良深。惟王朕之元昆，合昇上嗣。以朕奉先朝之睿略，定宗社之阽危，推而不居，请予主鬯。又承慈旨，焉敢固违。不然者，则宸极之尊，岂归於薄德？茂行若此，易名是凭，自非大号，孰副休烈？按《谥法》：“推功尚善曰让”，“德性宽柔曰让”。敬追谥曰让皇帝。宜令所司择日，备礼册命。


○唐故内供奉翻经义解讲律论法师空和上塔铭

天地之德至大，非风雷日月之用，不能赞其化育，而致生乎万物。释氏之教至精，非聪达惠觉之士，不能扬其妙道，而化度乎群疑。天生法师，克契斯义，用安一世，以垂化後云。法师讳空，姓任氏，弱而神清，幼而不群。年八岁，心已向佛，诚请既行，缘爱自去。遂授经於惠云（阙一字）学景鸾，耳所一闻，亦既悬解；目所一览，又若夙习。跪陈精奥，师皆叹异。知（阙一字）其法，非天纵之，孰能与斯？

法师常谓弟子曰：“我静观众生，或瞽或聋，嗷嗷嗤嗤，溺於狂妄。若智者不能扶，仁者不之慈，虽独揭厉於清源，则大圣之教，又将安施？”於是张善恶报应，驱僻邪於中正，导真如之理，解拘缚之劳，登高抗音，化所不化。侍代宗则声仁王之文，言发而归於大中，理贯而合於至正。故君闻而仁，臣闻而忠，推而广之，夙化斯变。诏法师与天竺三藏译《六波罗密经》，功毕上献，天子感叹，锡赉有加，虽异方之奉斯学者，知有所本矣。由是人教扬溢於海内，惠风渐渍於人心。朝廷垂衣，刑措於下，其或有助乎？

呜呼！时将不幸，人其无依，以贞元十年正月十五日，告行於兴唐寺，报年六十一。弟子惠见等，与俗侣白衣会葬，服纟襄者千人。以其年二月四日，弟子智诚等共起塔於毕原高冈，既相与号慕不逮，自谘鄙人，刊铭於石，述其妙道，用慰永怀。铭曰：

佛有妙法，使皆清净。世界罕闻，色尘皆盛。（其一）

心逐於（阙一字），情乱於性。扇为颓风，荡然莫正。（其二）

大哉我师，降厥慈悲。开示寂乐，破摧昏疑。（其三）

法相既圆，色空自离。千万大众，叹泣而随。（其四）

大教既扬，威德（阙一字）光。除彼烦（阙一字），化为清凉。（其五）

功成身去，自契自藏。铭於塔石，与天俱极。（其六）








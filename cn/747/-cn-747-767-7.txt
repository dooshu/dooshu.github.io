○授武臣宁节度使制

门下。推毂总戎，朝廷之重寄；登坛受钺，将帅之殊荣。况地接燕山，境连京甸。兵雄俗阜，拱我宸居。宜择英贤，以壮垣翰。具官某乙，雷泉禀气，邳石降筹。习起、翦之兵书，用关、张之战略。雄严可惮，忠赤无疑。彰勇艺於辕门，显勤劳於禁旅。言皆许国，志在忘家。骅骝岂恋於絷维，雕鹗常思於振击。今故锡之旄钺，授以土田。俾侯於，用示殊宠。尔其申严斥堠，训习师徒。增畴陇以俟丰穰，饬器甲以图精利。乘补卒，无惑於惰游。御寇安人，必期於静谧。尚父之英威未殄，古公之风化犹存。勉扬政经，无负优寄。可检校某官充宁节度使。主者施行。


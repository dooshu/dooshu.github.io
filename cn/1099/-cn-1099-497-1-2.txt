○合詞恭懇聖斷立誅遼左失事諸臣以自為社稷計疏 【 請誅陷遼諸臣】

臣等竊惟自有遼禍以來、民間之髓血、內帑之金錢、文武將吏士女軍民之肝腦、　祖宗之金甌、敲剝塗膏、傷殘缺陷、無不疾首痛心者、夫疾首痛心于遼禍、即無不疾首痛心于禍遼之人、而首禍者誰、李維翰也、李永芳叛撫順陷、張承胤之全軍沒、無可赦之辟也、起楊鎬以經略、而清河陷、會安之陷、不以聞、四路出師、庇李如栢、仇杜松名將、銳師淪沒殆盡、巳又聽周永春鄭之范散兵分牧、卒陷開原、無可赦之辟也、其辟殆浮于維翰也、潦瀋之陷、袁應泰張銓以身殉之、河西之敗。公在垣疏參王熊詞義凜凜而後汪中書一案反以營救封疆失事為詞不亦寃哉奴騎未薄廣寧。而王化貞棄廣寧而西熊廷弼自閭陽。與並馬而俱西。驅居民、燔烈士、委棄兵革輜重、及民間之藏不可勝計、而數百里封疆。委之甌脫。無可赦之辟也。廷弼化貞之辟。不亞于鎬也。高出胡嘉楝者、檄之援遼陽則迯、檄之援廣寧則又迯、天下未有一迯再迯。而復可迯于辟者。且是二臣者。固迯臣之倡也。邇樞輔遠纍臣一疏、誠不知其何心、　皇上為封疆深念、本欲大肅軍紀、特以樞輔情辭懇惻。姑待楊鎬熊廷弼王化貞等以不死不死非法也。以樞輔故姑待以不死。知非　皇上之心也。昨諸臣朝審。不在矜疑之列。均註候旨。亦足以見其情真而無可原矣。樞輔在用兵之際。或者假此以別神其鼓舞。然熊廷弼之再出也。中朝不驕子奉之。高出胡嘉棟欲赦則聽其赦。欲用則又聽其用乎。而其效何如也。有賞而無罰。雖聖王不能治天下。為今之計。宜即僇諸纍臣。以示失事于封疆者。殺無赦。不得覬異日之蕩平以倖脫。庶文武將吏。亡地圖存。死地圖生。然後臨事而惧。好謀而成。不以　皇上之封疆僥倖耳。若法不必行、心存幾幸、進或輕于一試、退有不忍言者不可不為封疆深念也、　皇上之封疆重、斯臣寮之情面輕、朝廷之紀法嚴、斯臣子之功名顯、河東之失。人臣尚知有死城死綏之義。自高出胡嘉棟迯。熊廷弼王化貞用。其迯因與俱迯。而死事僅高邦佐一人。武功士氣。蕩焉如掃。安可更襲其故而不為紀法封疆一重圖之也。臣等恭繹明旨、謂南北用兵、軍紀宜肅、不得不為封疆深念、念封疆、肅軍紀無如一旦赫怒、縛楊鎬熊連弼王化貞李維翰高出胡嘉棟李如楨達奇勳竇承武等僇于市、若待楊鎬等以不死、亦無以服李如楨等之心、且　皇上奉社稷以從樞輔、閫外之事、一以聽之、若中朝生殺予奪、黜陟是非、太阿自握、廷論自參、不當復以此分樞輔之念、令樞輔一意圖奴、毋令天下若鉅若細、耽耽而未遂者、胥走関門如騖也、


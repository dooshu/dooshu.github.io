拜月亭

何元朗谓：拜月亭胜琵琶记。而王弇州力争，以为不然。此是王识见未到处。琵琶无论袭旧太多，与西厢同病，且其曲无一句可入弦索者。拜月则字字穏帖，举弹搊胶粘，葢南词全本可上弦索者惟此耳。至于走雨、错认、拜月诸折，俱问答往来，不用宾白，固为髙手；即旦儿髻云堆小曲，模拟闺秀娇憨情态，活托逼真。琵琶咽糠，描真亦佳，终不及也。向曾与王房仲谈此曲，渠亦谓乃翁持论未确。且云，不特别词之佳，即如聂古、陀满争迁都，俱是两人胸臆见解，絶无奏疏套子，亦非今人所解，予深服其言。若西厢才华富赡，北词大本未有能继之者，终是肉胜于骨，所以让拜月亭一头地。元人以郑、马、闗、白为四大家，而不及王实甫，有以也。月亭后小半已为俗工删改，非复旧本矣。今细阅拜新月以后，无一词可入选者，便知此语非谬。月亭之外，予最爱绣襦记中鹅毛雪一折。皆乞儿家常口头话镕铸，浑成不见斧凿痕迹，可与古诗孔雀东南飞，唧唧复唧唧并驱。予谓此必元人笔，非郑虚舟所能办也。后问沈宁庵吏部，云果曽于元杂剧中见之。恨其时不曽问得是出何词。予所见郑元和杂剧凡三本俱无此曲。往年癸已，吴中诸公子习武，为江南抚臣朱鉴塘所讦，谓诸公子且反。其赠客诗云：君实有心追季布，蓬门无计托朱家，实谋反确证。给事中赵完壁因据以上闻。时三相皆吴越人，恐上遂信为真，急疏请行抚按，会勘虚实。会朱已去任，有代为解者曰：此拜月亭曲中陀满、兴福投蒋世隆，蒋因有此句赠答，非创作者。因取坊间刻本证之，果然。诸公子狱始渐解。王房仲亦诸公子中一人也。今细阅新旧刻本，俱无此一联。岂大狱兴时憎其连累，削去此二句耶？抑拜月初无是诗，特解纷者诡为此说，以代聊城矢耶？岂其然乎？


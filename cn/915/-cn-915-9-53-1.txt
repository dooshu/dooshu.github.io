◇答释法云书难范缜神灭论

茂和南，辱告，伏见敕旨答神灭论，顶戴掀欢，不及舞，神理悠旷，虽非建言所极，列圣遗文，炳然昭著，莫不抚枉虔襟，式遵彝典，岂可妄陈虚矫，厚诬前诰？谓来缘之不期，弃享荐之至礼，迷路茫茫，归涂靡薄，苦空一到，有悔无追。主上含明体圣，妙穷真假，发义照辞，舟航沦溺，岂惟天人赞仰，信亦诸佛回光。弟子夙昔栖心，本凭净土，数延休幸，预逢昌世，方当积累来因，永陶慈诱，藻悦之诚，非止今日，未获祗叙，常深翘眷，比故循诣，此白无伸，王茂和南。（《宏明集》十。）


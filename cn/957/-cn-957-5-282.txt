王柏　舟中和叶圣予三首

云欲回风势，先埋逼晓山。

催程推路险，破冷觉杯悭。

帆腹欣初饱，篙师相对闲。

卧闻严子濑，只在片时间。

王柏

王柏　舟中和叶圣予三首

桐江波渐滑，霁色午方开。

香火严兰若，烟霞老钓台。

崖高微径险，水转万山回。

欲访先生裔，相从买一杯。

王柏

王柏　舟中和叶圣予三首

江阔风帆急，潮回沙露痕。

寒林无剩叶，茅舍各成村。

雁落烟波渺，雅归野色昏。

未知孤客棹，今夜泊谁门。

王柏


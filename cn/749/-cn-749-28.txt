谢绛


绛字希深，富阳人。生于至道元年（995），以父涛荫试秘书省校书郎，复登大中祥符八年（1015）进士甲科。知汝阴县，迁光禄寺丞。召试，擢秘阁校理。历官至朝大夫，行尚书兵部员外郎，知制造，出知邓州。宝元二年（1039）卒，年四十五。

菩萨蛮

咏目

娟娟侵鬓妆痕浅。双眸相媚弯如翦。一瞬百般宜。无论笑与啼。

酒阑思翠被。特故瞢腾地。生怕促归轮。微波先注人。

夜行船

别情

昨夜佳期初共。鬓云低、翠翘金凤。尊前和笑不成歌，意偷转、眼波微送。

草草不容成楚梦。渐寒深、翠帘霜重。相看送到断肠时，月西斜、画楼钟动。

诉衷情

宫怨

银缸夜永影长孤。香草续残炉。倚屏脉脉无语，粉泪不成珠。

双粲枕，百娇壶。忆当初。君恩莫似，秋叶无情，欲向人疏。








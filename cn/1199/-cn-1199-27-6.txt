脩羊公

脩羊公者。魏人也。在華陰山上石室中。有懸石榻。臥其上。石盡穿陷。略不食。時取黃精食之。後以道干景帝。帝禮之。使止王邸中。數歲。道不可得。有詔問脩羊公能何日發。語未訖。牀上化為白羊。題其脇曰。脩羊公謝天子。後置石羊於靈臺上。羊後復去。不知所在。

卓矣脩羊　韜奇含靈　枕石大華

餐茹黃精　漢禮雖隆　道非所經

應變多質　忽爾隱形


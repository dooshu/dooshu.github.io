拟古三首别李氏也①


其一

① 舒章为其尊人水部公伏阙讼冤而北也
旨酒娱今夕，握手不能辞。
漫漫即远道，惜别在良时。
引商为君歌，浮云为我驰。
慷慨写新声，游子怆以悲。
昔时随阳鸟，和鸣托清池。
一朝南风发，别我忽若遗。
鹰隼满天地，言念去何之。
黾勉立奇节，相见会有期。

其二

昭昭明月满，烛我天一隅。
黄鹄慕清光，万里忽相踰。
赖此尊酒会，因得少踟蹰。
怀中有短褐，十载常区区。
人生贵高义，何用荣薄躯。
淄渑既不辨，盈缺常（一作在）须臾。
古有鸡鸣歌，随君扬上都。
愧无烈士心，徒叹形影孤。

其三

北风岁云暮，揽衣起彷徨。
行人伫中野，胡马鸣枯桑。
天汉流云间，三星忽低昂。
哽抑无所语，悽悽上河梁。
孤雁从南来，助我心内伤。
知君不可留，聊酌盈此觞。
四海犹襟带，毋为往路长。
愿此鲁阳志，能回白日光。





○厘革选人敕

朝廷悬爵赏之科，设抡才之政，言其藻鉴，在乎清通。况当求理之时，方切任贤之术，将宣至化，实赖平衡。宜於取舍之间，必叶公忠之论。如闻羁栖旅食，贫苦选人，守数考而方及选期，望一官而时希寸禄，注唱才毕，旋又更移，多被逗遛，莫遂便稳。脂膏之地，须因有贿而升，迁避之官，即是孤寒所受。言斯猥弊，乃积岁年，纵有条流，寻亦隳改。况今行在，宜溥渥恩，不欲使叹惋栖迟，吁嗟屈滞，归乎允当，倚在有司。宜令中书门下切在条流，如选人实有考课堪理繁剧者，临时注拟，可能甄升。系生民之惨舒，任铨衡之推择，勿令留滞，切速指挥。仍将朕意，宣示百寮，及吏部三铨并选人等，各令知悉。


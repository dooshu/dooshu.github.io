99　韓非李斯誣子罕劫君　左氏分謗之事　史記子罕漢書作子冉


韓非曰：「宋君失刑而子罕用之，故宋君見劫。」案：語見二柄篇。李斯曰：「司城子罕相宋，身行刑罰，以威行之，期年遂劫其君。」語見史記李斯列傳。愚按：襄九年，「宋樂喜爲司城以爲政」，即子罕也。左氏載其言行，襄十五年、十七年傳載子罕事，皆賢之。檀弓亦稱之，檀弓載子罕哭陽門介夫事。賢大夫也。宋世家無子罕劫君之事，非、斯乃與田常並言，不亦誣乎！左傳襄公六年，子罕逐子蕩，不言其奉君命，豈因此而誣其專刑乎？戰國策謂忠臣令誹在己，譽在上，宋君奪民時以爲臺，而民非之，子罕釋相爲司空，民非子罕而善其君。此即左氏分謗之事。見襄十七年。司城，宋之司空也。左傳桓六年「宋以武公廢司空」，注：「武公名司空，廢爲司城。」宋無兩子罕，則非、斯之言妄矣。史記鄒陽曰：「宋信子罕之計而囚墨翟。」見本傳。漢書作「子冉」，文穎注以子冉爲子罕，皆所未詳。

【閻按】韓非子外儲説右下兩載：「司城子罕謂宋君曰：『慶賞賜與，民之所喜也，君自行之；殺戮誅罰〔一〕，民之所惡也，臣請當之。』宋君曰：『諾。』處期年，子罕殺宋君而奪政。」與田常事宛似，自屬誣罔，然王氏竟未讀此。

【元圻案】吕氏春秋異寶篇：「宋之野人耕而得玉，獻之司城子罕，子罕不受。野人請曰：『此野人之寶也，願相國爲之賜而受之也。』子罕曰：『子以玉爲寶，我以不受爲寶。』故宋國之長者曰：『子罕非無寶也，所寶者異也。』」〇又召類篇曰：「孔子曰：『夫脩之於廟堂之上，而折衝乎千里之外者，其司城子罕之謂乎！』宋在三大萬乘之間，子罕之時，無所相侵，邊境四益，相平公、元公、景公以終其身，其唯仁且節歟？」〇史記索隱曰：「左氏司城子罕，姓樂名喜，乃宋之賢臣也。」〇韓非子言子罕必與田氏俱，説疑篇曰：「齊田恒、宋子罕、魯季孫意如、晉僑如、衞子南、鄭太宰欣、楚白公、周單荼、燕子之，此九人者之爲其臣也，皆朋黨比周以事其君，隱正道而行私曲。」又曰：「田成子取齊，司城子罕取宋。」外儲説右下兩載司城子罕，亦兩及田常，李斯蓋踵其説耳。韓詩外傳、説苑稱子罕專政去君，與韓非子略同。〇近仁和梁氏玉繩曰：「戰國時，宋亦有昭公，其時亦有子罕逐君擅政，如韓非子、韓詩外傳、淮南、説苑諸書所説耳。」

〔一〕「罰」，原作「伐」，據四庫本韓非子卷一四外儲説右下改。






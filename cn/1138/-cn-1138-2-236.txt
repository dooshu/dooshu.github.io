送胡怡斋归云南

其一


蓟门杨柳色初黄，闻道双旌下夜郎。
久向滇南瞻衮绣，喜从河朔共杯觞。
牙签斑管喧终夕，骏马貂裘出尚方。
别后诗筒须远寄，昆明池上有珠光。

其二

缟纻才贻叹解携，离心芳草共萋萋。
人如萧史歌青凤，赋过王褒祝碧鸡。
明月三更应入梦，春山万里总堪题。
何人中路同脩禊，空羡桃花逐马蹄。


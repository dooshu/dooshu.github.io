遵谕自陈不职疏


该吏部、都察院节奉圣谕：“朕初嗣大位，欲简汰众职，图新治理。两京六部等衙门四品以上官，俱著自陈，去留取自上裁。钦此。”

臣仰惟皇上涣发德音，式序在位，欲剔瑕蠹，以新化理，意义甚盛。然臣愚窃以为官有崇卑，则称有难易；任有大小，则责有重轻。今百司庶府之官，所分理者一事耳，即有不称，亦不过一肢病耳。若阁臣之职，上以辅养君德，赞理万几；下以表率百僚，兼综庶务。一有不称，则化机为之壅窒，庶事为之隳坠，其为害岂特一肢之病而已哉！臣徼时厚幸，受先帝付托之重，荷皇上知遇之隆，非不欲捐糜此身，以图报答。奈臣性质暗昧，学术空疏。虽不敢逞小智以紊旧章，而综理剧繁，力有不逮。虽不敢昵私交以树党与，而老成英俊，荐拔未周。虽不敢怙权势以便身图，而水旱盗贼之时闻，吏治民风之未善。徒切忧惶，一筹罔效，是臣奉职无状之明验，可见于此矣。乃滥竽政府，六年于兹。品秩骤躐于孤卿，封荫屡叨于前后。则今阁臣之中，冒幸忝窃者，又莫甚于臣也。夫易一榱，不若得一栋；评众臣，不若简柄臣。今皇上于百司庶府之官，既已一一而评汰之矣；乃政本之地，不加精核，非致理之要也。伏望皇上念内阁为机衡之地，愚臣为不职之尤，特赐罢免，以儆旷瘝；别求贤哲，以充任使。则大小臣工，咸知自励，而于新政，亦为有补。

（奉圣旨：卿元辅重臣，公忠端慎，勋望素隆，中外具瞻。朕兹嗣位，方切倚托，宜益展谋猷，赞成新治。所辞不允。吏部知道。）






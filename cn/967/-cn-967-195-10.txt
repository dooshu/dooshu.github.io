李商叟　寿周益公

百年能几见英豪，主圣臣贤未易遭。

□□□□新制度，宗臣当国大勋劳。

三师告老恩荣备，□□藏书日月高。

犹有治安贻百世，天教仙子见蟠桃。

李商叟

李商叟　寿周益公

天佑熙朝世产贤，承平旧业至今传。

莱公少避中元日，潞国同生丙午年。

翰墨独传千古秘，声名崛在二公先。

功成野服平园去，要伴灵龟巢碧莲。

李商叟

李商叟　寿周益公

昨夜微云概太清，银河映带寿星明。

祥开碧落中元节，人颂升平上相生。

天上异恩尊帝傅，洛阳好事写耆英。

长身独乐园中老，疑是平园旧弟兄。

李商叟

李商叟　寿周益公

袖中勋业拂云烟，笔底文章响涧泉。

已是贵为天下宰，不妨长作地行仙。

蚁浮玉友秋初熟，鹊报银河月正圆。

满引寿觞今夜看，相星重入太微垣。

李商叟


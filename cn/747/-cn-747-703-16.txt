○进瑞橘赋状

今月十九日，圣恩赐臣朱橘三颗者。伏以远自湘山，移根清，蒙雨露之渥泽，庇日月之休光，始发素荣，俄成丹实，诚宜奉金华之宴，助玉食之甘。岂谓恩及贱微，获观嘉瑞。臣久参纶命，常效雕虫，仰荷皇慈，辄献小赋。轻黩宸，倍积兢惶。臣又伏见元宗朝种柑结实，宣付史馆，祖宗故事，敢不奏闻。其赋谨随状上进。臣不任感恩踊跃之至，谨奏状以闻。


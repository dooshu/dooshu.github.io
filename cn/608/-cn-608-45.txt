卷四十五 余煌、陈函辉、陈潜夫列传

余煌

陈函辉

陈潜夫

▼余煌，会稽人。天启乙丑廷试第一，历官左庶子。煌事封公极孝，登第后，犹跪地受杖；应对稍错，则披其颊，煌仰面受之无忤色。

乙丑，释褐。魏珰用事，势焰薰灼，凡在仕路，无不委蛇；诏修「梃击」、「红丸」、「移宫」三大案，掌院施凤来题史官七人，煌与其列。「要典」成，大干物议。思宗丁丑，煌在经筵，礼科给事中韩源疏劾礼部侍郎吴士元，词连煌；有旨曰：“纂修诸臣，各有本末。”煌上疏辩曰：“纂修一事，臣之本末，鉴在圣明；臣冤久白，臣复何言！顾臣名节所关，有不能已于言者：臣以新进，控辞不获；移延数月，乃始供事。纂修之始，不过因吏部尚书张问达彙刻成书，稍加裁节。迨总裁正副互相笔削、陆续进呈，先经奉旨删润，后又有「更加详慎」之旨；屡呈屡发、愈改愈详，非复臣等所得而寓目矣。未几，逆党刘志选复有「要典功罪」一疏，请增入逆珰。臣等死拒，而史臣从此得罪：诘臣等以隐漏，逼勒原文；责臣等以私交，抗藐国法。同事诸臣，贬黜相继；臣以剪桐之役，引退归里，始免窜逐。今目「要典」者曰「罗织」、曰「献谀」。当逆焰孔炽，片词未下，鼎镬先悬；臣等据事直书，可谓「罗织」乎？仕途速化，人竞奔营；臣等纂修告竣，半级不加、乞差归里，可谓献谀乎？后之诸臣，苛求不已，盖以当时议论与击逆诸臣相左；不知黄尧缵、韩爌俱忤珰被黜，其议论未尝不与击逆诸臣相左也。臣纂修始末，事蹟甚明；故十余年间吹垢索瘢，不遗余力，未尝有加于臣。使果有纤瑕可摘，已在放流之列；何待今日之韩源哉！”上温旨慰谕之。

戊寅六月，请急归省，赐银币、驰驿，礼遇甚隆；遂丁封公戚。里居数岁，不以一牍干有司；郡中有大利害，辄攘臂言之，不少逊。己卯，修三江闸；庚辰，修麻溪坝；壬午，修郡城：皆科派田亩，未免筑怨，致来舆人之讥；然识者能亮其心也。

甲申，北变，煌哀思悲切，便欲以死殉先帝。乙酉，北骑抵浙，檄绍郡士大夫归款会城；煌独不往，会议兴兵起。鲁王监国，起煌户部侍郎、礼部尚书，皆辞不就。丙戌，各镇挨户打粮，民不堪命；廷议煌为兵部尚书，弹压内外。固辞不获，乃始受职。疏言：“藩镇各自成军，不相统率；司马不得过而问焉，是缀旒也。如必相统率，则法纪久已凌夷；一旦绳之，将为射的。顷者田仰与郑遵谦争饷，两营格斗，喋血宫庭；臣冒锋镝，幸而解散。今若受事而搆怨不已，臣罪何辞！况兵丁肆横，赤子流离；戢暴禁奸，非兵勿克。自非矻然环卫，不足以居重驭轻也。”监国然之。由此兵丁稍戢，民用稍安。晋吏部尚书，不受。时内外诸臣处堂自娱，请乞无餍。煌复言：“国势愈危，民生愈蹙，朝政愈非。且恢剿未能，尺土未复；请祭则当思先帝蒸尝未备，请葬则当思先帝山陵未起，请封则当思先帝宗庙未享，请荫则当思先帝子孙未保，请谥则当思先帝光烈未扬！”时以为名言。

五月，江上失守，各藩骇散；监国奔天台，二三迂儒，犹欲闭城死守。煌曰：“江上数万兵，不能当一战；欲以二三老弱守城，是聚肉待虎也！”亟开之。后清兵入，以城门不闭，兵不血刃，人皆归德余司马。五月晦，入山，别其家属。六月朔，复入城；晚，出宿石旗草菴。次日，至渡东桥赴水，舟人拯之起，复宿草菴。一日夙兴，拿舟至大河头，复赴水；时水涸，深不及腰，煌泅水入、泅而出者三四。舟人复欲拯之，有僕曰：“勿尔，好成就之！”乃止。比得尸，衣带间有小木板，书绝命词曰：“穆骏自驰，老骓勿逝；止水汨罗，以了吾事。有媿文山，不入柴市！”棺殓，俟地方官看验，暴城下者久之。

▼陈函辉，初名炜，字木叔，号寒山；浙临海人。父三槐，梦杨椒山过访，举函辉；迨长，拆以为字。三槐以壬午乙榜，授广州同知。函辉随父任，甫十龄，为番禺令穆天颜所知；曰：“宁在来人，他日国家多事，时思吾言，幸努力！”解作「荔枝赋」及「仁物论」，一时以为异人。及三槐量移南康郡丞，方坐引茗，呼函辉语之：“持世无如忠孝，传世惟有文章；勉之！”释瓯而逝。函辉因信禅，果终身不忘此语。母课严，读书山寺，三年不归。丁卯乡荐，居小寒山，自号「小寒山子」。辛未，再罢归，作「载愁日记」。壬申，修「台郡志」。甲戌，改今名，成进士；上书请旌母节，诏许之。授靖江知县。海盗咎云峰大掠，设间诱其党「蛇山王」献功幕府，盗息。分考南闱，得士来集之等。台抨归，卧病放园，着「寒喜正续集」若干卷，着「易手抄」及「楞严法华宗通」二集。已坐前事削籍，赋「放言」效白诗十二章。

甲申国变，函辉在籍，悬太祖高皇帝像于府堂，莅牲设誓，起义勤王；复移檄京师各镇，共举义旗。檄曰：“呜呼！故老有未经之变，禾黍伤心；普天同不共之仇，戈矛指发。壮士白衣冠，易水精通虹日；相君素车马，钱塘怒激江涛。呜呼！三月望后之报，此后盘古而蚀日月者也。昔我太祖高皇帝，手挽三辰之轴，一扫腥羶；身钟二曜之英，双驱诚、谅。合文祖之栉风沐雨，递诸宗而布泽推膏：历年二百八纪，何人不沐皇恩？传世一十五朝，寰海尽行统历。迨我皇上崇祯，御宇十有七年于此矣。始政诛珰，独励震霆作鼓；频年御卤，咸持宵旰为衣。九边寒暑，几惊呼庚呼癸之嗟；万姓啼号，时切己溺己饥之痛！虔心而转环言路，锄色以侧席端揆。惟见发政施仁，近且侧身罪己。虽举朝肉食之多鄙，而一人辰极之未迁。遽至覆瓶，有何失序？呜呼！即尔纷然造逆之辈，畴无累世休养之恩！蚕食诸姬，覆楚已深羽十罪；九封函榖，过秦又负汉三章。甚者焰逼神京，九庙不获安其主；腥流宫寝，先帝不得正其终。罪极海山，贯知已满；惨浮天地，誓岂共生！呜呼！谁秉国成，讵无封事？迨天缪户，未阴雨者何人？将伯助予，终永怀而靡及：犹然泄泄，皆曰訑訑。门户膏育，河北贼置之不问；藩篱破坏，大将军竟若罔闻！开门纳叛，皆观军容使者之流；卖主投降，尽弘文馆学士之辈。乞归便云「有耻」，徒死即繫「纯忠」。此则劫运真遭阳九百六之交，而凡民并值柱折维裂之会矣！安禄山以番将代汉将，帐中猪早抽刀；李希烈自汴州奔蔡州，丸内鸠先进毒。凤既斩于京口，剖尸之僇安逃？骓不逝于乌江，拔山之力终尽！无强不折，有逆必诛。又况汉德犹存，周历未过：赤眉、铜马，适开光武之中兴；彝羿、逢蒙，难免少康之并僇。臣子心存报主，「春秋」义大复仇：业赖社稷之灵，九人以推重耳；诚愤汉贼之并，六军敢出祁山。呜呼！迁迹金人，亦下铜盘之泪；随班舞马，犹嘶玉陛之魂！矧具鬚眉，且叨簪绂：身家非吾有，总属君恩；寝食岂能安，务伸国耻！握拳透爪，气吞一路征鼙；啮齿穿龈，声断五更哀角：共洒申包胥之泣，誓焚百里视之舟！所幸泽、纲张翼宋之旗，协恭在位；愿如熊貔夹兴周之钺，磨砺以须。二三子何患无君，金陵咸尊正朔；千八国不期大会，江左赖有夷吾。莫非王土、莫非王臣，各请敌王所忾；岂曰同袍、岂曰同泽，咸歌与子同仇。聚神州赤县之心，直穷巢穴；抒忠臣孝子之愤，歼厥渠魁。班马叫乎北风，旂常纪于南极。以赤手而扶神鼎，事在人为；即白衣而效前筹，君不我负！一洗欃枪晦蚀，日月重光；再开带砺山河，朝廷不小。海内共扶正气，神明鉴此血诚！谨檄。”正欲誓众发师，以弘光监国「不许草泽勤王」，乃止。南都当事，遂以兵部职方起函辉监军江北。

乙酉，北骑渡淮，弘光宵遁，函辉亦乘间奔归。时鲁王播迁至台，函辉与鲁王密迩，诗酒相得。六月壬子，至武林，潞王出降；使币四出，惠王、崇王、周王皆以次至。鲁王适卧病，不能起，使者偪先缴印册；函辉为鲁王谋，言「屡遭兵火，印册俱失，所存者图书耳」，即缴上。函辉复劝鲁王羁留北使，遂至旬余，闻余姚、会稽起义，函辉期海门参将吴凯带兵斩使，誓众祭旗；随招至浙东诸缙绅，上笺鲁王，启请监国，先于台州颁诏诸镇。即从鲁王至越；鲁王听信谗言，以函辉计典受谴，不宜近左右，遂以函辉为詹事府少詹事，奉谕联络温、处。函辉知犯众忌，弃职归山，与僧湛明结茅云峰。

丙戌四月，以礼部右侍郎起；函辉到越旬日，而北骑已渡江矣。函辉扈驾至海门，鲁王登舟，函辉辞鲁王曰：“老臣不能扈从远去，誓以一死报殿下矣！”遂哭入云峰山中自尽。年谱末云：“徐陵五愿，唯誓出家；文山七歌，尚思杀贼：辉得死所矣。”遂预作「埋骨记」，贻其二子。有曰：“空山无棺，埋骨瓦瓮，以寒泉一勺奠之。不植不封，无烦改卜。呜呼！小寒山子，生于庚寅之年，死于庚寅之日；占星日危，应候惟木。后之君子，有起而吊之，当时木叔，一寒至此哉！诚所谓死无葬身之地者矣。”又作绝命词十章，词曰：“生为大明之人，死作大明之鬼；笑指白云深处，萧然一无所累。”“子房始终为韩，木叔生死为鲁；赤松千古成名，黄蘖寸心独苦。”“父母恩无可报，妻儿面不能亲；落日樵夫湖上，应怜故国孤臣！”“臣年五十有七，回头万事已毕；徒惭赤手擎天，惟见白虹贯日。”“去年六月廿七，今年六月初八；但严心内「春秋」，莫问人间花甲。”“斩尽一生情种，独留性地灵光；古衲共参文佛，麻衣泣拜高皇。”“手着遗文千卷，尚留副在名山；正学焚书亦出，所南「心史」难删。”“慧业降生文人，此去不留只字；惟将子孝臣忠，贻与世间同志。”“敬发徐陵五愿，世作高僧法眷；魂游寰海名山，身到兜率内院。”“今日为方正学，前身是寒山子；徒死尚多抱惭，请与同人证此。”又遗友人书云：“辉死矣，季札之剑、孝标之书，皆诸先生心事也。或念辉平生忠悃，得存其遗孤、藏其遗骨、收其遗文，所谓「埋吾三年而化碧」，地下必有以报诸公矣！”书毕，从僧索故历，曰：“六月之望可了！”望前一日，僧有裹单去者；函辉徐笑曰：“岂以我哉！”是夜五鼓，窜入寺方池，浅不得死。僧觉，竞持起；索粥饮，且休。顷之，阖户引缳尽，时年五十有七。

▼陈潜夫，钱塘籍，会稽人。应童子试，冒他人姓曰朱。明崇祯丙子，举浙江乡试，遂改名潜夫。少年任诞，喜尽言，翘人之过；乡里多恶之。故典客陆培初举进士，潜夫首难，为檄文逐之；两浙士子多右陆培，攻潜夫甚力。潜夫于是徙家云间，一时污衊之言，置之不辩。或问之；潜夫曰：“丈夫贵立功名，流言遑足卹邪！”

癸未，三试南宫，复不第；选授河南开封府推官。时汴为残疆，亲友劝弗往；潜夫曰：“吾所谓立功名，此其时、此其地矣！”至封丘，飞奏曰：“河南尚有可图之势，河北实有累卵之危。欲请重兵守覃怀，遏贼勿使下；而身自渡汴梁，联络号召，复通郡之地。”疏上，未及报，会有镇将陈永福降贼，为贼先驱，出晋中；其子德为巡抚秦所式材官，闻永福信，以其众譟，缚巡按御史苏京去：变起仓猝，人人不知所为。潜夫曰：“此独德叛，军未尽叛也！”乃募民兵千人，鼓行而西，请巡抚秦所式镇将卜从善、许定国以兵会，合力擒德。而所式以解任去，二镇将皆溃而南；潜夫力不能支，遂奉周藩渡河，住封丘。百姓从者如市，潜夫皆具舟楫，一一济之；时崇祯十七年正月也。渡河与巡守使者谋，不应。于是入居杞，檄召州县令长，设高皇帝神位，环立再拜哭；歃血盟曰：“凡我诸臣，同心并力固守河南；生为明臣，死为明鬼！”左右感叹流涕。潜夫闻汝宁西平寨副将军刘洪起者，奇男子也，拥众万人，数杀贼有功；走往说之。洪起曰：“公书生，仗忠义，尚不惜死；况我辈武弁乎！然兹事大，吾与公观衅而动，勿孟浪也！”潜夫乃告还项城，峙刍茭、集流移；部署稍定，复走西平寨谋之。而洪起兵亦大集，从五月五日禡师祭旗。谍从北方来，具言都城陷，先帝升遐；两人痛愤，揽涕嚼齿誓众，令士卒皆衣缟素。洪起兵万人，号五万，方行出汴梁；潜夫率死士三千先驱杞县，擒杀伪官。当是时两家之师会于河隄，旌旗火鼓，相望十余里。五月二十日，渡河而北，邀击贼将陈德于柳园，大破之；虏其牛马、辎重，军声大震。六月，传露布于江南。

时弘光监国，留都见潜夫露布，举朝奇之。廷论恢复功，授巡按河南监军、监察御史。潜夫见新命，勒兵至南都，陛见弘光；请兵乞饷，议恢剿之策。上疏曰：“臣闻中兴在近取，王业不偏安；山东、河南数千里之地皆祖宗版图，尺寸不可弃。其中郡国豪杰结寨为固，大者众或数万、小亦不下千人，弄兵既久，士卒器械足用；引领南望，扫境以待王师。陛下诚分命藩镇，一军出颖、寿，一军出徐、淮，马首北向，则人心争奋；更持爵赏官诰慰劳鼓劝，勉以立功，当可尽赖其力。于是计远近、画城堡，使之自守其地；而督、抚、藩、镇以锐师屯要害，策应之。宽则耕屯为食，急则被甲乘墉；一方有警，前后相救。有功者赏，失事者诛；赏罚得宜，绣错相制。上之则恢复可期，下之则江、淮可保：此今日之至计也。江、淮之上，何俟多兵！督、镇纷纭，并为虚设；骚民糜饷，为患实深！且夫陛下拱手而取千里之地，重以十万之兵，据天下之大半；而挟进战退守之策，亦何惮而不为此！若谦让不遑，徒自退託，举土地甲兵之众，无故而致之他人；开门揖盗而曰吾御之堂皇之内，臣恐江、淮亦未可恃也！”疏入，为马士英所持，不报。潜夫驰去，走河上；有所请乞，皆不用。冬十二月，雒阳李际遇既导北兵孟津渡河，又疏言「和戎之利」，谓“逆闯在秦，藉北兵攻破之；闯破而北兵已罢，我乃乘其罢而并取焉，计无便此。”潜夫劾「际遇欺君叛国，十可斩」；而际遇行贿马士英，谋去潜夫，乃以新安御史凌駉代为巡方而召潜夫回京。潜夫南还至寿州，有妇童氏自言“福王妃也，因乱相失；今闻王在金陵为天子，吾亦欲南去”；广昌伯刘良佐具乘舆送之南。潜夫至，见车马驺从甚壮，传呼曰：「皇后来」！诸官吏夹道趋迎；潜夫遂往朝焉。童氏至南都，帝谓「元妃既亡，童氏妄认」；下狱论死。而马士英嗾御史交章劾潜夫「私谒妖后，无人臣礼」。乙酉四月，命缇骑逮潜夫，下诏狱；乃作「豫中记略」数万言。

五月，南都陷，潜夫得脱归海昌。会北兵至浙，下令剃发；潜夫闻越中起义，奉鲁王监国，乃航海见鲁王。鲁王下问曰：“先生何以教我？”潜夫对曰：“人心思明，三吴忠义之士莫不翘首以望。假臣士卒五千直渡海昌，必断武林咽喉，以为恢复之本。”鲁王称善；然无兵，莫能应也。加潜夫太僕寺少卿，监军浙西。乃捐己财募兵三百人，与熊、孙诸家兵列舟江上。丙戌五月晦，北兵渡桐庐，江上兵散；潜夫归山阴之小赭村，谓其妻孟氏曰：“行矣！我为忠臣，尔为烈女，泉下差不恶也！”遂秉烛坐，饮酒四五卮，思自尽；绝命词曰：“吾父生我，天挺惟异。吾母早亡，继母抚视。读圣贤书，秉严父诲：惟孝惟友，曰忠曰义。丙子举乡，顾名自励；和气满阁，清风吸袂：名曰孝廉，庶几无愧！致身之期，岁惟癸未；司埋开封，星言视事。是时两河，贼氛满地；众人迴车，予独揽辔：以身许君，有死无二。贼出河朔，群工奔避；予乃渡河，击楫而济：誓清河南，仰报先帝！手披荆榛，身扫魑魅；知有封疆，先死何畏！终复旧宇，诛逆擒伪；三十州邑，大明土地。时惟弘光，鉴予忠瘁；命以巡方，绣衣北莅。惋矣诸奸，共相牵制！中枢信谗，嫉予不媚；联络要图，置之罔遂！虽非朱仙，金牌十二；三月撤归，可为雪涕！哀哀先子，一时捐弃！我哀方盈，奸怒转炽！赫赫金吾，逮予邸第。圜墙幽夏，寇氛猝至；匍匐归来，挈家奔避。东海之滨，苟延年岁；腥风偪人，奋身起义。航海飘零，请兵越地；乃观监国，复承敕旨：命我浙西，加我卿贰。粮无锱铢，兵无只骑；召募亲丁，三百而已。血战江干，五十余次；粮寡兵微，于事何裨！将不练兵，官惟坐贵；日待敌来，自强无计。大权不握，旁观徒恚！丙戌五月，胡马骤至；公侯勋爵，拔营而溃。区区孤军，其何能济！忠则在天，烈则在地；事不可为，偷生乃忌。拜别吾母，以及诸弟；挈吾妻妾，从彭咸逝。取义成仁，千古如是！”诗曰：“万里山河胡马奔，三朝宫阙夕阳昏。秋风血悴苌弘碧，明月声哀杜宇魂！白水无边流姓氏，黄泉那可度寒暄？一忠双节传千古，独有干坤正气存。”书已，投笔起立。继母在座，哭之失声；潜夫曰：“母之教子，惟忠孝也。今日之事，忠孝尽矣。母当自慰，不必悲伤！”于是整衣冠，再拜祖庙已，则拜母；长揖别弟及孟氏亲戚，一一与辞诀，乃呼其妻。其妻拭鬟鬓正襟，同其妾向姑再拜曰：“姑善自保重，媳行矣！”于是相牵袂而行。至化龙桥，潜夫长笑曰：“不图孟氏有是二女！”拊其背，令先下。其妻从容解腕间一匕首，以授从婢曰：“吾当乱世，携此以防不测。而今而后，吾知免矣！”乃携妾手同赴水死之。潜夫坐桥上，度气绝，遂自沈。

石匮书曰：用人之仁去其贪，用人之知去其诈，用人之勇去其怒；在古人原有节取之法。而三君子之毅然死节，澡身浴德，使生平之瘢垢俱尽；忠孝之能成人之美也，信若此矣！迺昔之论人者，曰「盖棺论定」；不其然哉！不其然哉！












·徐允岩诗集序（庚子）

自战国封君以盛宾客、高名誉相夸尚，而从衡之士，莫不奔走侯门，取一时富贵。然其间亦有奇策秘计，为诸公子排难解纷，是足称矣。汉、晋以来，公卿俱得辟除僚属，幕府弘开，名流之飘缨、曳裾者，亦复不乏；一代之人才，往往由之而出。迨至宋室，则不复有参军、记室之制矣。而文丞相开府南剑，乃广罗英俊置之幕中。及润江从亡，尚有杜架阁周旋患难间。至于国亡身殒，而王炎午、谢皋羽之徒，或操文以祭、或登台而哭，斯以见文山之知人、能得士矣。夫士之穷达，亦何常之有。幸则短铗长裾，傲视王侯，如侯嬴、鲁仲连之流是已；次之飞书走檄，如陈琳、阮瑀、袁宏之流是已。不幸而生逢离乱，蹙蹙靡骋，因人成事；而山河破碎，蹉跌随之，如杜浒、邹■〈氵凤〉其人，岂不大可慨也哉！

我明选举既行，荐辟遂废；一命必由铨衡，三事莫敢幕置。士之磊磊落落者，不得志而遨游公卿间，仅堪媲于西园之宾，而不敢跻于东阁之吏；亦功令然也。然三百年来，卒未闻有揖客而能急国仇、振物耻者。迩者，蛮夷猾夏，六飞越在天末；牙门铃阁，始多曳裾、弹铗之士。余谬膺节钺，思士如渴，宾从亦不乏人；惟徐子允岩相从最久。余高其节，犹侯生、鲁仲连先生，不欲烦以吏事；而徐子故曾请缨、挂组，居然逋臣也。己亥秋，从余入江；余下名城数十，徐子多所赞襄。迄延平王兵衄于金陵城下，余提孤军走英、霍山，徐子担簦蹑屩仓皇山泽中，几欲与余共尝秦军，格斗以死；回视杜架阁辈，古今若出一辙。而重趼不前，余遂劝其祝髮，伏匿山中。土人疑为亡将多金，搒掠备至；较杜架阁之身冒白刃，其相去几何！既而我师竟溃，余以间道还海上；徐子复间关来归，出其新製，皆酸楚不可读。是为幸乎？为不幸乎？

夫以徐子之才，岂不能草露布如袁宏作「燕歌」，如琳、瑀辈而孤吟以当恸哭？且将与田横宾客为伍，彼所为奇计秘策，足以排难解纷者安在？岂所从非其人耶？抑时为之耶？余自愧不逮文山远甚，倘河清难俟，则徐子虽不得为邹、杜诸人，吾知其必为王、谢两贤矣。因书而授之，以冠其诗。


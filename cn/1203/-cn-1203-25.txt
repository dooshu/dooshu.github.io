卷二十五

<集部，词曲类，词选之属，御选历代诗余

钦定四库全书

御选历代诗余卷二十五目録【起五十三字至五十四字】

望远行

李珣【二首】

红牎听

晏殊【二首】

东坡引

赵师侠【二首】

袁去华

河传【又一体】

韦庄【二首】

前调【又一体】

阎选

前调【又一体】

顾夐

前调【又一体】

辛弃疾

怨王孙

韦庄

张先

张元干【二首】

李清照【二首】

刘基【二首】

迎春乐【又一体】

晏殊

菊花新【又一体】

杜安世

上林春令【又一体】

毛滂

红罗袄

周邦彦

折桂令

倪瓒

恋绣衾

蒋捷

夜行船

赵长卿

天下乐

杨无咎

鬓边华

无名氏

茶瓶儿

梁意娘

恨懽迟

无名氏

浪淘沙【又一体】

柳永

前调【又一体】

李之仪

望江南

吕岩

王琪【十首】

韩琦

欧阳修

张先

苏轼【二首】

谢逸【二首】

周邦彦【二首】

王安中【四首】

向子諲

赵长卿

李纲【六首】

杨无咎

张孝祥

程垓

方千里

杨泽民

吴文英【三首】

陈允平【二首】

赵汝茪

汪元量

无名氏

僧挥

刘基

吴子孝

张大烈

河传【又一体】

顾夐

前调【又一体】

顾夐

前调【又一体】

孙光宪

江月晃重山

元好问

杨愼【四首】

张大烈

南乡子【又一体】

欧阳修【二首】

禇附凤

卓人月

张大烈

前调【又一体】

张大烈

恋绣衾【又一体】

陆游

史逹祖

吴文英

陈允平【二首】

张翥

月照棃花【又一体】

陆游【二首】

摘红英

无名氏

张翥

李鄂

端正好

杜安世【四首】

赵长卿

朱敦儒

杨无咎【二首】

辛弃疾【三首】

赵彦端

吴礼之

高观国【四首】

史逹祖【二首】

汪莘【二首】

吴文英【二首】

周密【三首】

张炎

石孝友

江开

李莱老

杨宛

御选历代诗余卷二十五目録

钦定四库全书

御选历代诗余卷二十五【起五十三字至五十四字】

司经局洗马掌局事兼翰林院修撰加二级【臣】王奕清奉旨校刋

望远行

【双调五十三字】

望远行　　　　　　　　　　　李　珣

春日迟迟思寂寥行客关山路遥琼牎时听语莺娇柳丝牵恨一条条　休晕绣罢吹箫貌逐残花暗凋同心犹结旧帬腰忍辜风月度良宵

前调　　　　　　　　　　　　李　珣

露滴幽庭落叶时愁聚萧娘柳眉玉郎一去负佳期水云迢递鴈书迟　屛半掩枕斜攲蜡泪无言对垂吟蛩断续漏频移入牎明月鉴空帷

红牎听

【听或作睡双调五十三字起七字句叶仄韵或多一字者误】

红牎听　　　　　　　　　　　晏　殊

澹薄梳妆轻结束天付与脸红眉緑断环书素传情久许双飞同宿　一晌无端分比目谁知道风前月底相看未足此心终拟觅鸾弦重续

前调　　　　　　　　　　　　晏　殊

记得香闺临别语彼此有万重心诉澹云轻霭知多少隔桃源无处　梦觉相思天欲曙依前是银屛画烛宵长岁暮此时何计托鸳鸯飞去

东坡引

【双调五十三字结必以疉句为正格也】

东坡引【别周成可】　　　　　　　　　赵师侠

相看情未足离觞己催促停歌欲语眉先蹙何期归太速　如今去也无计追逐怎忍听阳关曲扁舟後夜滩头宿愁随烟树簇愁随烟树簇

前调【癸巳豫章】　　　　　　　　　　赵师侠

飞花红不聚都因夜来雨枝头冷落情如许东风谁是主　看看满地堆却香絮但目断章台路残英剩蕊留春住春归何处去春归何处去

前调　　　　　　　　　　　　袁去华

陇头梅半吐江南岁将暮闲牎尽日将愁度黄昏愁更苦　归期望断双鱼尺素念嘶骑到何处残灯背壁三更鼓斜风吹细雨斜风吹细雨

河传

【又一体双调五十三字】

河传　　　　　　　　　　　　韦　庄

春晩风?锦城花满狂煞游人玉鞭金勒寻胜驰骤轻尘惜良辰　翠娥争劝临邛酒纤纤手拂面垂丝柳归时烟里钟鼔正是黄昏暗销魂

前调　　　　　　　　　　　　韦　庄

锦浦春女绣衣金缕雾薄云轻花深柳暗时节正是清明雨初晴　玉鞭魂断烟霞路莺莺语一望巫山雨香尘隐映遥望翠槛红楼黛眉愁

前调【又一体】　　　　　　　　　　阎　选

秋雨秋雨无昼无夜滴滴霏霏暗灯凉簟怨分离妖姬不胜悲　西风稍急喧牎竹停又续腻脸悬双玉几回邀约鴈来时违期鴈归人不归

前调【又一体】　　　　　　　　　　顾　夐

曲槛春晩碧流纹细緑杨丝软露华鲜杏枝繁莺啭野芜平似翦　直是人间到天上堪游赏醉眼疑屛障对池塘惜韶光断肠为花须尽狂

前调【又一体】　　　　　　　　　　辛弃疾

春水千里孤舟浪起梦携西子觉来村巷夕阳斜几家短墙红杏花　晩云做造些儿雨折花去岸上谁家女太狂颠那边柳线被风吹上天

怨王孙

【亦名月照棃花双调五十三字与河传格调颇合向来另立一调仍分之】

怨王孙　　　　　　　　　　　韦　庄

锦里蚕市满街珠翠千万红妆玉蝉金雀宝髻花簇鸣璫绣衣长　日斜归去人难见青楼远队队行云散不知今夜何处深锁兰房隔仙乡

前调　　　　　　　　　　　　张　先

花暮春去都门东路嘶马将行江南江北十里五里邮亭几程程　高城渐远重凝睇烟容细晩碧空无际不知今夜何处冷落衾帏欲眠时

前调　　　　　　　　　　　　张元干

霁雨天迥平林烟暝灯闪沙汀水生钓艇楼外柳暗谁家乱昏鸦　相思怪得今番甚寒食近小研鱼笺信屛山半掩微醉独倚阑干恨春寒

前调　　　　　　　　　　　　张元干

小院春昼晴牎霞透着雨胭脂倚风翠袖芳意恼乱人多暖金荷　多情不分羣葩後伤春痩浅黛眉尖秀红潮醉脸半掩花厎重门怨黄昏

前调　　　　　　　　　　【宋媛】李清照

梦断漏悄愁浓酒恼宝枕生寒翠屛向晓门外谁埽残红夜来风　玉箫声断人何处春又去忍把归期负此情此恨此际拟托行云问东君

前调　　　　　　　　　　　　李清照

帝里春晩重门深院草緑堦前暮天鴈断楼上远信谁传恨緜緜　多情自是多沾惹难舍又是寒食也秋千巷陌人静皎月初斜浸棃花

前调　　　　　　　　　　　　刘　基

翠被夜冷碧梧风劲蛩语将阑鸦栖不定开户月在枝头恰如鈎　烟波缥缈瑶台路人何处黄叶连天雨梦魂此际绕尽越水吴山白云间

前调　　　　　　　　　　　　刘　基

漏悄人静星稀云澹烟柳成眠露华半颔何处月色飞来满楼台　微风入袂还吹领愁都醒好个清凉境红尘自迥河汉应有仙槎待还家

迎春乐

【又一体双调五十三字】

迎春乐　　　　　　　　　　　晏　殊

长安紫陌春归早嚲垂杨染芳草被啼莺语燕催清晓正好梦频惊觉　当此际青楼临大道幽会处两情多少莫惜明珠百琲占取年长少

菊花新

【又一体双调五十三字】

菊花新　　　　　　　　　　　杜安世

怎奈花残又莺老槛里青梅数枝小新荷长池沼当晴昼燕子声闹　亭阑花绽顔色好风雨催催等闲开了酒醒暗思量无个事恁生烦恼

上林春令

【又一体双调五十三字】

上林春令　　　　　　　　　　毛　滂

蝴蝶初翻帘绣万玉女齐回舞袖落花飞絮蒙蒙长忆着灞桥别後　浓香斗帐自永漏任满地月深云厚夜寒不近流苏祗怜他後庭梅痩

红罗袄

【双调五十三字作者无多以周邦彦一调为正格换头乖字上或添怀字者误】

红罗袄　　　　　　　　　　　周邦彦

画烛寻欢去羸马载愁归念取酒东垆罇垒虽近采花南圃蜂蝶须知　自分袂天阔鸿稀空乖梦约心期楚客忆江篱筭宋玉未必为秋悲

折桂令

【郤诜对策东堂自云桂林一枝後遂以登科为折桂唐人诗中多用之调名本此双调五十三字】

折桂令　　　　　　　　　　　倪　瓒

片帆轻水远山长鸿鴈将来菊蕊初黄碧海鲸鲵兰苕翡翠风露鸳鸯　问音信何人谛当想情怀旧日风光杨柳池塘随处凋零无限思量

恋绣衾

【双调五十三字起七字句必用抝体其中间字句长短皆歌声顿挫处不可游移然宋人巳有不尽遵者论调格则不可不知也】

恋绣衾　　　　　　　　　　　蒋　捷

蒨金小袖花下行过桥亭倚树听莺被柳线低萦鬓绀云垂钗凤半横　红薇影转晴牎画漾兰心未到绣屛奈一点春恨在青蛾弯处又生

夜行船

【双调五十三字与雨中花之别名者迥别此本调之正格也】

夜行船　　　　　　　　　　　赵长卿

龟甲炉烟轻袅帘栊静乳莺啼晓拂掠新妆时宜头面绣草冠儿小　衫子揉蓝初着了身材称就中恰好手捻双纨菱花重照带朶宜男草

天下乐

【双调五十三字他无作者】

天下乐　　　　　　　　　　　杨无咎

雪後雨儿雨後雪镇日价长不歇今番为寒忒太切和天地也来厮别　睡不着身心自暗攧况味凭谁说枕衾冷得浑似铁祗心头些个热

鬓边华

【双调五十三字】

鬓边华　　　　　　　　　　　无名氏

小梅香细艳浅过楚岸尊前偶见爱闲澹天与精神青鬓开人醉眼　如今抛掷经春恨不见芳枝寄远向心上谁解相思赖长对妆楼粉面

茶瓶儿

【双调五十三字】

茶瓶儿　　　　　　　　　【宋媛】梁意娘

满地落花铺绣丽色着人如酒晓莺牎外啼杨柳愁不奈两眉频皱　关山杳音信悄那堪是当年时候盟言辜负知多少对好景顿成消痩

恨懽迟

【双调五十三字较恨春迟既多一字句法又别合为一体者误也】

恨懽迟　　　　　　　　　　　无名氏

澹薄情怀浅缀臙脂独占江梅最好是严凝苦寒天气却是开时　也不许桃杏鬭妍媸也不许霜雪相欺又只恐谁家一声长笛落尽南枝

浪淘沙

【又一体或加令字双调五十三字】

浪淘沙　　　　　　　　　　　柳　永

有一个人人飞燕精神急锵环佩上华裀促拍尽随红袖举风柳腰身　簌簌轻裙妙尽尖新曲终独立敛香尘应是四肢娇困也眉黛双颦

前调【又一体琴】　　　　　　　　　李之仪

霞卷云舒月澹星疎摩徽转轸不曾虚弹到当时留意处谁是相如　魂断酒家垆路隔云衢舞鸾镜里早妆初拟学画眉张内史略借工夫

望江南

【双调五十四字即从单调加一疉也或合李煜二词上下分韵遂谓有又一体者非】

望江南　　　　　　　　　　　吕　岩

瑶池上瑞雾霭羣仙素练金童锵凤板青衣玉女啸鸾弦身在大罗天　沉醉处缥缈玉京山唱彻步虚清燕罢不知今夕是何年海水又桑田

前调　　　　　　　　　　　　王　琪

江南柳烟穗拂人轻愁黛空长描不似舞腰虽痩学难成天意与风情　攀折处离恨几时平已纵柔条萦客棹更飞狂絮扑旗亭三月乱莺声

前调　　　　　　　　　　　　王　琪

江南雨风送满长川碧瓦烟昏沉柳岸红绡香润入梅天飘洒正潇然　朝与暮长在楚峰前寒夜愁歌金带枕暮江深闭木兰船烟浪远相连

前调　　　　　　　　　　　　王　琪

江南岸云树半晴阴帆去帆来天亦老潮生潮落日还沉南北别离心　兴废事千古一沾襟山下孤烟渔市晓柳边疎雨酒家深行客莫登临

前调　　　　　　　　　　　　王　琪

江南竹淸润絶纤埃深径欲留双凤宿後庭偏映小桃开风月影徘徊　寒玉痩霜霰信相催粉涙空留妆点在羊车曾傍翠枝来龙笛莫轻裁

前调　　　　　　　　　　　　王　琪

江南草如种复如描深映落花莺舌乱緑迷南浦客魂消日日鬭靑袍　风欲转柔态不胜娇远翠天涯经夜雨冷?沙上带昏潮谁梦与兰苕

前调　　　　　　　　　　　　王　琪

江南水江路转平沙雨霁高烟收素练风晴细浪吐寒花迢递送星槎　名利客飘泊未还家西塞山前渔唱远洞庭波上鴈行斜征棹宿天涯

前调　　　　　　　　　　　　王　琪

江南月淸夜满西楼云叶开时冰吐槛浪花深处玉沉鈎圆缺几时休　星汉迥风露入新秋丹桂不知揺落恨素娥应信别离愁天上共悠悠

前调　　　　　　　　　　　　王　琪

江南酒何处味偏浓醉卧春风深巷里晓寻香斾小桥东竹叶满金锺　檀板奏人面粉生红靑杏黄梅朱阁上鲥鱼苦笋玉盘中酩酊任愁攻

前调　　　　　　　　　　　　王　琪

江南雪轻素翦云端琼树忽惊春意早梅花偏觉晓香寒飞盏递淸欢　蟾玉迥淸夜好重看谢女联诗吟翠幙子猷乘兴泛平澜空惜舞英残

前调　　　　　　　　　　　　王　琪

江南燕轻扬绣帘风二月池塘新社过六朝宫殿旧巢空颉颃恣西东　王谢宅曾入绮堂中烟径落花飞远远晓牎惊梦语匆匆偏占杏园红

前调　　　　　　　　　　　　韩　琦

安阳好形势魏西州曼衍山川环故国昇平歌吹沸南楼和气镇飞浮　笼画陌乔木几春秋花外轩牎排远岫竹间门巷带长流风物更淸幽

前调　　　　　　　　　　　　欧阳修

江南蝶斜日一双双身似何郎曾傅粉心如韩寿爱偷香天赋与轻狂　微雨後薄翅腻烟光才伴游蜂来小院又随飞絮过东墙长是为花忙

前调【与龙靓】　　　　　　　　　　张　先

靑楼宴靓女荐瑶杯一曲白云江月满际天拖练夜潮来人物悞瑶台　醺醺酒轻拂上双腮媚脸已非朱淡粉香红全胜雪笼梅标格外风埃

前调　　　　　　　　　　　　苏　轼

春未老风细柳斜斜试上超然台上看半壕春水一城花烟雨暗千家　寒食後酒醒却咨嗟休对故人思故国且将新火试新茶诗酒趁年华

前调　　　　　　　　　　　　苏　轼

春巳老春服几时成曲水浪低蕉叶稳舞雩风软苎罗轻酣咏乐昇平　微雨过何处不催耕百舌无言桃李尽柘枝深处鹁鸪鸣春色属芜靑

前调　　　　　　　　　　　　谢　逸

临川好柳岸转平沙门外澄江丞相宅坛边乔木列仙家春到满城花　行乐处舞袖卷轻纱漫摘靑梅尝煮酒旋煎白雪试新茶明月上檐牙

前调　　　　　　　　　　　　谢　逸

临川好山影碧波揺鱼跃冰池飞玉尺云横石岭拂鲛绡高树竹萧萧　寒食近湖水緑平桥繁杏梢头张锦斾垂杨阴里系兰桡邀客解金貂

前调　　　　　　　　　　　　周邦彦

歌席上无赖是横波宝髻玲珑欹玉燕绣巾柔腻掩香罗人好自宜多　无个事因甚歛双蛾浅澹梳妆疑见画惺忪言语胜闻歌何况会婆娑

前调　　　　　　　　　　　　周邦彦

游妓散独自绕回堤芳草怀烟迷水曲密云衔雨暗城西九陌未沾泥　桃李下春晩自成蹊墙外见花寻路转柳隂行马过莺啼无处不凄凄

前调　　　　　　　　　　　　王安中

安阳好物外占天平叠叠挼蓝烟岫色淙淙鸣玉晓溪声仙路驭风行　松径转丹碧照飞甍金界花开常烂漫云根石秀小峥嵘幽事不胜淸

前调　　　　　　　　　　　　王安中

安阳好负郭相君园緑野移春花自老平泉醒酒石空存月馆对风轩　人选胜幽径破苔?拥砌翠筠侵坐冷穿亭玉溜落池喧归意黯重门

前调　　　　　　　　　　　　王安中

安阳好曲水似山阴咽咽淸泉岩溜细弯弯碧甃篆?深永昼坐披襟　红袖小歌扇画泥金鸭緑波随双叶转鹅黄酒到十分斟重听绕梁音

前调　　　　　　　　　　　　王安中

安阳好耆旧迹依然醉白垂杨低掠水延松高桂老参天曾映两貂蝉　王谢族兰玉秀当年画隼朱轮人继踵丹台碧落世多贤簪绂看家传

前调　　　　　　　　　　　　向子諲

微雨过庭院静无尘天上秋期明日是人间月影十分淸真不负佳辰　称寿处香雾绕花身玉兎已成千岁药桂花更与一枝新喜气满重闉

前调【霜天有感】　　　　　　　　　　赵长卿

山又水云岫插峰峦断鴈飞时霜月冷乱鸦啼处日衔山疑在画图间　金乌转游子损朱颜别泪盈襟双袖湿春心不放画眉闲此去几时还

前调【池阳道中】　　　　　　　　　　李　纲

归去好迂骑过江乡茅店鸡声寒逗月板桥人迹晓凝霜一望楚天长　春信早山路野梅香映水酒帘斜扬日隔林渔艇静鸣榔杳杳下残阳

前调　　　　　　　　　　　　李　纲

新阁就向日借淸光广厦生风非吾志小牎容膝正相当聊此傲羲皇　狨尾拂高挂木绳牀老病维摩谁问疾散花天女为焚香恰好细商量

前调【去沙阳过分水岭】　　　　　　　　李　纲

征骑远千里别沙阳泛碧斋傍凝翠阁栖云寺里印心堂回首意茫茫　分水岭烟雨正凄凉南望瓯闽连海峤北归吴越过江乡极目暮云长

前调　　　　　　　　　　　　李　纲

云棹远南浦緑波春日暖风和初解冻饵香竿袅好垂纶一钓得金鳞　风乍起吹皱碧渊沦红鱠斫来鲜更美白醪酤得旨兼醇一醉武陵人

前调　　　　　　　　　　　　李　纲

淸昼永幽致夏来多远岸参差风扬柳平湖清浅露翻荷移棹钓烟波　凉一霎飞雨洒轻蓑满眼生涯千顷浪放怀乐事一声歌不醉欲如何

前调　　　　　　　　　　　　李　纲

江上雪独立钓鱼翁箬笠但闻冰散响蓑衣时振玉花空图画若为工　云水暮归去远烟中茅舍竹篱依小屿缩鯿圆鲫入轻笼欢笑有儿童

前调【张节使生辰】　　　　　　　　　杨无咎

锺陵好嘉节庆元正瑞色潜将春共到台星遥映月初升贤帅为时生　人意乐天宇亦清明淡薄梅腮娇倚暖依微柳眼喜窥晴和气满江城

前调　　　　　　　　　　　　张孝祥

朝元去深殿扣瑶钟天近月明黄道静参回斗转碧霄空身在九光中　风露下环佩响丁东玉案烧香萦翠凤松坛移影动苍龙归路海霞红

前调　　　　　　　　　　　　程　垓

篷上雨篷底有人愁身在汉江东畔去不知家在锦江头烟水两悠悠　吾老矣心事几时休沉水熨香年似日薄云垂帐夏如秋安得小书舟

前调　　　　　　　　　　　　方千里

春色暮短艇檥长堤飞絮空随花上下啼莺占断水东西来往燕争泥　桑柘緑归去觅前蹊夜瓮酒香从蚁鬬晓牎眠足任鸡啼犹胜旅情凄

前调　　　　　　　　　　　　杨泽民

寻胜去驱马上南堤信脚不知人远近醉眠犹劝玉东西归帽任冲泥　春雨过农事在蹊野卉无名随路满山禽着意傍人啼鼓角已悲凄

前调【赋画临照女】　　　　　　　　　吴文英

衣白苎雪面堕愁鬟不识朝云行雨处空随春梦到人间留向画图看　慵临镜流水洗花顔自织苍烟湘泪冷谁捞明月海波寒天澹雾漫漫

前调【茶】　　　　　　　　　　　吴文英

松风远莺燕静幽芳妆褪官梅人倦绣梦回春草日初长瓷盌试新汤　笙歌断情与絮悠扬石乳飞时离凤怨玉纤分处露花香人去月侵廊

前调　　　　　　　　　　　　吴文英

三月暮花落更情浓人去秋千闲挂月马停杨柳倦嘶风堤畔画船空　厌厌醉长日小帘栊宿燕夜归银烛外啼莺声在緑隂中无处觅残红

前调　　　　　　　　　　　　陈允平

娇灼灼聪隽在秋波六幅香帬拖细縠一鈎尘韤翦轻罗春意动人多　临宝监石黛拂修蛾燕子楼头蝴蝶梦桃花扇底竹枝歌杨柳月婆娑

前调　　　　　　　　　　　　陈允平

烟漠漠湖外緑杨堤满地落花春雨後一帘飞絮夕阳西梁燕落香泥　流水恨和泪入桃蹊鹦鹉洲边鹦鹉恨杜?枝上杜?啼归思越凄凄

前调　　　　　　　　　　　　赵汝茪

帘不卷细雨熟樱桃数点霁霞天又晓一痕凉月酒初消风紧絮花高　萧闲处磨尽少年豪昨梦醉来骑白鹿满湖春水段家桥濯发听吹箫

前调　　　　　　　　　　　　汪元量

官舍悄坐到月西斜永夜角声悲自语客心愁破更思家南北各天涯　肠断裂搔首一长嗟绮席象床寒玉枕美人何处醉黄花和泪捻琵琶

前调　　　　　　　　　　　　无名氏

梅花好依约透春光记得佳人初睡起巧临鸾监试新妆粉面鬬琼芳　江亭上遶树嗅淸香拟把一枝传信去不知何处是兰房独自暗凄凉

前调　　　　　　　　　　　　僧　挥

成都好蚕市趁遨游夜放笙歌喧紫陌春邀灯火上红楼车马隘瀛洲　人散後茧馆喜绸缪柳叶已饶灯黛细桑条何似玉纤柔立马看风流

前调　　　　　　　　　　　　刘　基

黄昏雨滴沥四檐声陡为衾裯添宿润都来肺腑作愁城惟觉寐难成　单栖鸟几度绕枝鸣金兽有烟飞不起玉虫无焰翳还明谁识此时情

前调【送王虞卿之京师】　　　　　　　　吴子孝

春欲暮把酒送君行云里鵷鸾新振羽江南烟树远含情花外忽啼莺　年正少淸望与才名共道文章终有用玉堂金马待登瀛相忆凤凰城

前调【夜泊汉江口】　　　　　　　　　张大烈

吟眺处江雨正霏霏九疉云华苍巘秀一川烟浪白鸥飞此景十分奇　吟眺罢客思正依依拄杖寻诗双屐履扁舟垂钓一蓑衣此趣几人知

河传

【又一体双调五十四字】

河传　　　　　　　　　　　　顾　夐

燕扬晴景小牎屛暖鸳鸯交颈菱花掩却翠鬟攲慵整海棠帘外影　绣帏香断金鸂?无消息心事空相忆倚东风春正浓愁红泪?衣上重

前调【又一体】　　　　　　　　　　顾　夐

棹举舟去波光渺渺不知何处岸花汀草共依依雨微鹧鸪相逐飞　天涯离恨江声咽啼猿切此意向谁说倚兰桡独无憀魂消小炉香欲焦

前调【又一体】　　　　　　　　　　孙光宪

花落烟薄谢家池阁寂寞春深翠蛾轻歛意沉吟沾襟无人知此心　玉炉香断霜灰冷帘铺影梁燕归红杏晩来天空悄然孤眠枕檀云髻偏

江月晃重山

【此用西江月小重山两调句法串合因以名调凡调之以犯名者即此义双调五十四字】

江月晃重山【初到嵩山作】　　　　　　元好问

塞上秋风鼔角城头落日旌旗少年鞍马适相宜从军乐莫问所从谁　候骑才通冀北先声已动辽西归期犹及柳依依春闺月红袖不须啼

前调【立春四首】　　　　　　　　　　杨　愼

腊尾金杯灩灩春头彩胜翩翩裁红晕碧动嫣然风日好偷眼艳阳天　一曲玉箫明月几弦锦瑟华年故乡迢递水云连归未得思发在花前

前调　　　　　　　　　　　　杨　慎

金马九重恩谴碧鸡二十春风江花江草每年同君不见憔悴已成翁　白发戴花休笑紫髯说劒犹雄欲笺心事向天公賖美酒长醉玉壶中

前调　　　　　　　　　　　　杨　愼

屏翳烘云靺鞨羲和敲日玻瓈韶风丽景画桥西春色早南国思黄鹂　潇洒蕙楼菌阁繁华杏坞桃溪多情杨柳露新荑堪一醉骑马欲鸡栖

前调　　　　　　　　　　　　杨　愼

龙马山前草长螳螂川上花开霜天晓角报春回传菜手先进荡寒杯　金线丝丝染柳玉英片片熏梅流光容易把人催吾老矣何日赋归来

前调【立春】　　　　　　　　　　张大烈

新翦钗头彩胜开先爆竹轰雷土牛鞭动报春囘椒花宴祝颂紫霞杯　百舌调歌上柳羣蜂吸气寻梅韶华淑景序中催知春早芽茁衬鲜苔

南乡子

【又一体一名减字南乡子双调五十四字】

南乡子　　　　　　　　　　　欧阳修

翠密红繁水国凉生未是寒雨打荷花珠不定轻翻冷泼鸳鸯锦翅斑　尽日凭阑弄蕊拈花仔细看偷得褭蹄新铸様无端藏在红房艳粉间

前调　　　　　　　　　　　　欧阳修

雨後斜阳细细风来细细香风定波平花映水休藏照出轻盈半面妆　路隔秋江莲子深深隐翠房意在莲心无问处难忘泪裛红腮不记行

前调【秋怀寄友】　　　　　　　　　　禇附凤

忽地秋催又见黄花满径开箕踞科头无个事三杯林下清风亦壮哉　何必徘徊收拾天涯宦迹囘艺圃自存经济意归来赢得先生五柳栽

前调【美人晓妆】　　　　　　　　　　卓人月

花影分明闯入纱牎上翠屛笼内鹦哥春梦醒低声却向牀头唤玉人　俏髻盘成缥缈虚无云气清旭日熏人如卯酒微醒重倚瑶琴眼倦撑

前调【荷花】　　　　　　　　　　张大烈

水殿风凉一阵飘颻一阵香翠衣緑盖拥霞光中藏沼底鲜浮百媚妆　露滴轻黄透湿莲心润秀房蒂欲并头根未藕难忘锦袖啼红泪几行

前调【又一体】　　　　　　　　　　张大烈

小立露台寛扇扑流萤兴未阑隔墙歌韵振琼珊撩拨离情闷倚阑　月圆人影单摆动花枝魂欲残遥忆双星何日渡贪观隔断银河不忍看

恋绣衾

【又一体双调五十四字】

恋绣衾　　　　　　　　　　　陆　游

不惜貂裘换钓篷嗟时人谁识放翁归棹借风轻稳数声闻林外暮钟　幽栖莫笑蜗庐小有云山烟水万重半世向丹靑看喜如今身在画中

前调　　　　　　　　　　　　史逹祖

吴梅初试涧谷春夜幽幽江鴈叫云人正在孤牎厎被浓愁醺破醉魂　雨牎只剩残灯影伴罗衣无限泪?瘦骨怕红緜冷说年时斗帐夜分

前调　　　　　　　　　　　　吴文英

频摩书眼怯细文小牎隂天气似昏兽炉?慵添困带茶烟微润宝熏　少年骄马西风冷旧春衫犹涴酒痕梦不到棃花路断长桥无限暮云

前调　　　　　　　　　　　　陈允平

缃桃红浅柳褪黄燕初来宫漏渐长任日转花梢也倚兰屛犹未试妆　秦鸾旧曲无心理忆年时相傍采桑听緑树娇莺啭一声声都是断肠

前调　　　　　　　　　　　　陈允平

多情无语歛黛眉寄相思偏仗柳枝待折向尊前唱奈东风吹作絮飞　归来醉抱琵琶睡正酒醒香尽漏移无赖是棃花梦被月明偏照翠帷

前调　　　　　　　　　　　　张　翥

醉乡残梦莺唤醒见柳梢日影弄晴又误了寻芳伴减东风庭院笑声　玉儿扶起仍娇困索樱桃花露解酲纵病也心情好比别离滋味较轻

月照梨花

【又一体双调五十四字】

月照棃花　　　　　　　　　　陆　游

霁景风软烟江春涨小阁无人绣帘半上花外姊妹相呼约摴蒱　修蛾忘了章台样细思一晌感事添惆怅胸酥臂玉消减拟觅双鱼倩传书

前调　　　　　　　　　　　　陆　游

闷已萦损那堪多病几曲屏山伴人书静梁燕催起犹慵换熏笼　新愁旧恨何时尽渐凋緑鬓小雨知花信芳笺寄与何处绣阁珠栊柳阴中

摘红英

【又名撷芳词双调五十四字】

摘红英　　　　　　　　　　　无名氏

风揺荡雨蒙茸翠条柔弱花头重春衫窄香肌湿记得年时共伊曾摘　都如梦何曾共可怜孤似钗头凤关山隔晩云碧燕儿来也又无消息

前调【惜花】　　　　　　　　　　张　翥

莺声寂鸠声急柳阴一片棃花湿惊人困教人恨待到平明海棠应尽　靑无力红无迹残香剩粉那禁得天难准晴难稳晩风又起倚阑怎忍

前调【早春】　　　　　　　　　　李　鄂

潮头白峰头碧落梅香暗渔翁笠西风透东风骤待得晴明莺花时候　莺声涩花枝寂春来已蜡看山屐山如旧春如绣层楼望处苍寒红痩

端正好

【一名於中好即杏花天之又一体亦名杏花风双调五十四字】

端正好　　　　　　　　　　　杜安世

槛菊愁烟沾秋露天微冷双燕辞去月明空照别离苦透素光穿朱户　夜来西风雕寒树凭阑望迢遥长路花笺写就此情绪待寄与知何处

前调　　　　　　　　　　　　杜安世

每遇春来长如病玉容痩薄妆相称双欢未久成孤冷奈厚约全无定　衆禽啾唧声愁听相思事多少春恨孤眠帐外银釭耿透一点炉烟暝

前调　　　　　　　　　　　　杜安世

露落风高桐叶坠小庭院秋凉佳气兰堂聚饮华筵啓罢令曲呈珠缀　晩天行雨凝香袂新声内分明心意玉炉初喷檀烟起敛愁在双蛾翠

前调　　　　　　　　　　　　杜安世

野禽林栖啾唧语闲庭院残阳将暮兰堂静悄珠帘窣想玉人归何处　喜鹊几回空无据愁都在双眉头聚凄凉方感孤鸳侣对夜永成愁绪

前调　　　　　　　　　　　　赵长卿

乍凉淅淅风生幕人独在朱阑翠阁吹箫信杳炉香薄眉上新愁又觉　从前事拟将却梦不断花梢柳萼一杯睡起谁同酌斜日阴阴转角

前调　　　　　　　　　　　　朱敦儒

浅靑庭院东风晓细雨打鸳鸯寒峭花光望见秋千了无路踏靑鬭草　人别後碧云信杳对佳景愁多欢少等他燕子传音耗红杏开时未到

前调　　　　　　　　　　　　杨无咎

墙头艳杏花初试遶珍丛细挼红蕊欲知占尽春明媚悄无意看桃李　持杯准拟花前醉早一叶两叶飞坠晩来旋旋深无地更听得东风起

前调　　　　　　　　　　　　杨无咎

溅溅不住泪流素忆曾记碧桃红露别来寂寞朝还暮恨遮断当时路　仙家岂解空相误嗟尘世自难知处而今重与春为主尽浪蕊浮花妒

前调【清明】　　　　　　　　　　辛弃疾

软波拖碧蒲芽短画楼外花晴柳暖今年自是淸明晩便觉芳情较嬾　春衫痩东风翦翦过花坞香吹醉面归来立马斜阳岸隔岸歌声一片

前调　　　　　　　　　　　　辛弃疾

病来自是於春嬾但别院笙歌一片蛛丝网徧玻瓈盏更问舞裙歌扇　有多少莺愁蝶怨任梦里春归不管杨花也笑人情浅故故沾衣扑面

前调　　　　　　　　　　　　辛弃疾

牡丹昨夜方开徧毕竟是今年春晩荼蘼付与薰风管燕子忙时莺嬾　多病起日长人倦不待到酒阑歌散甫能得见茶瓯面却早安排肠断

前调　　　　　　　　　　　　赵彦端

风韶雨润催花候叹无限年年常有桃蹊杏陌相期久一为东君试手　匆匆去那人信否襟泪渍粉香依旧单衣煮酒重来後好与看承人痩

前调　　　　　　　　　　　　吴礼之

闷来凭得阑干暖自手引朱帘高卷桃花半露胭脂面芳草如茵乍展　烟光散湖光潋灩映緑柳黄鹂巧啭遥山好似宫眉浅人比遥山更远

前调　　　　　　　　　　　　高观国

霁烟消处寒犹嫰乍门巷愔愔昼永池塘梦草魂初醒秀句吟春未稳　仙源阻春风痩损又燕子来无芳信小桃也自知人恨满面羞红难问

前调　　　　　　　　　　　　高观国

远山学得修眉翠看眉展春愁无际雨痕半湿东风外不管棃花有泪　西园路靑鞵暗记怕行入秋千径里一春多少相思意说与新来燕子

前调【题杏花春禽扇面挂轴】　　　　　　　高观国

花凝露湿臙脂透是彩笔丹靑染就粉绡帊入班姬手舒卷淸寒时候　春禽静来窥晴昼闲冷落芳心知否不愁院宇东风骤日日娇红如旧

前调【杏花】　　　　　　　　　　高观国

玉坛消息春寒浅露红玉娇生靓艳小怜鬓湿臙脂染只隔粉墙相见　花阴外故家梦远想未识莺莺燕燕飘零翠径红千点桃李春风已晩

前调【淸明】　　　　　　　　　　史逹祖

细风微月垂杨院记年少春愁一点栖莺未觉花梢颤踏损残红几片　长安共日边近远况老少芳情渐减屛山几夜春寒浅却怕因而梦见

前调　　　　　　　　　　　　史逹祖

古城官道花如霰便恰限花间再见双眉最现愁深浅隔雨春山两点　回头但垂杨带苑想今夜铜駞梦远行人去了莺声怨此度关心未免

前调　　　　　　　　　　　　汪　莘

残雪林塘春意浅倚碧玉阑干日晩霞天五色明如翦上有新蟾占断　从别後水遥山远倩说与天台刘阮方壶只有梅花伴不似桃花庭院

前调　　　　　　　　　　　　汪　莘

美人家在东南住每惆怅江南日暮白苹洲畔花无数还忆潇湘风度　幸自是断肠无处怎强作莺声燕语东风占断秦筝柱也逐落花归去

前调【咏汤】　　　　　　　　　　吴文英

蛮姜荳?相思味筭却在春风舌厎江淸爱与消残醉憔悴文园病起　停嘶骑歌眉送意记晓色东城梦里紫檀晕浅香波细肠断垂杨小市

前调　　　　　　　　　　　　吴文英

鬓棱初翦玉纤弱早春入屛山四角少年买困成欢谑人在浓香绣幄　霜丝换梅残梦觉夜寒重长安紫陌东风入户先情薄吹老灯花半萼

前调【莫愁】　　　　　　　　　　周　密

瑞云盘翠侵宫额眉柳嫩不禁愁积返魂谁染东风笔写出郢中春色　人去後垂杨自碧歌舞梦欲寻无迹愁随两桨江南北日暮石城风急

前调【昭君】　　　　　　　　　　周　密

汉宫乍出慵梳掠关月冷玉沙飞幕龙香绕指春风弱一曲哀弦漫托　君恩重空怜命薄靑塜远几番花落丹靑自是难描摸不是当年画错

前调　　　　　　　　　　　　周　密

金池琼苑曾经醉是多少红情緑意东风一枕游仙去换却莺花人世　渐暮色鸦声四起正愁满香沟流水一色柳烟三十里为问春归那里

前调【赋疎杏】　　　　　　　　　　张　炎

湘罗几翦黏新巧似过雨臙脂全少不教枝上春痕闹都被海棠分了　带柳色愁眉暗恼漫遥指孤村路杳深巷明朝休起早空等卖花人到

前调　　　　　　　　　　　　石孝友

把杯莫唱阳关曲行客去居人恨局屛山似展江如簇不见樽前醉玉　鹃啼处怨声裂竹问後夜兰舟那宿帛书难系征鸿足肠断弦孤怎续

前调　　　　　　　　　　　　江　开

谢娘庭院通芳径四无人花梢转影几番心事无凭准等得青春过尽　秋千下佳期又近筭毕竟沉吟未稳不成又是教人恨待倩杨花去问

前调　　　　　　　　　　　　李莱老

年时中酒风流病正雨暗蘼芜深径人家寒食烟初禁狼藉棃花雪影　西湖梦红沉翠冷记舞板歌裙厮趁斜阳苦与黄昏近生怕画船归尽

前调【半砚　　　　　　　　明妓】杨　宛

光凝棐几秋牎晓正墨影香浮缭绕天留一半心多少只恐文章懊恼　休回首玉楼信杳灵鬼笑顽仙怎了从今检点中书考辜负铜台人老

御选历代诗余卷二十五








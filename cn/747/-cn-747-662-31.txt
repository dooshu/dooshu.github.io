○张籍可水部员外郎制

敕：登仕郎守国子博士张籍：文教兴则儒行显，王泽流则歌诗作，若上以张教流泽为意，则服儒业诗者宜稍进之。顷籍自校秘文而训国胄，今又核名揣称，以水曹郎处焉。前年以来，凡历文雅之选三矣，然人皆以尔为宜，岂非笃於学，敏於行，而贞退之道胜邪？与之宠名，可以奖夫不汲汲於时者。可尚书水部员外郎，散官如故。


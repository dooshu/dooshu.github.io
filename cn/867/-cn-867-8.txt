卷八


出山詞四首（正月十二日作）

天涯有客賦長征，身要從容馬不停。故節又從江左認，《移文》應向北山聽。梅花送我開如雪，春草留人綠滿庭。攬轡揮毫緣底事？幾行《僮約》付園丁。

十載青雲別鳳池，笑人鄧禹遍京師。重看傀儡登場日，又到邯鄲入夢時。白下笙歌催祖道，東山猿鶴問歸期。沿塘新種芙蓉樹，待得花開看是誰。

出門身在百花前，難免花枝笑獨眠。南陌馬衝紅杏雨，竹樓書鎖綠楊煙。長拋春色偏正月，小住名山合四年。薄宦心情江上水，好風吹處便開船。

飛沙漠漠傍雕輪，情在蒼生累在身。此去愧非初嫁女，再來原是謫仙人。雲興海嶽思為雨，花別桃源怕誤津。聽說金陵諸父老，望儂如望隔年春。

余正北上而魚門來寧應試治行已具不能小留路寄此詩

高唱《驪歌》路正遙，忽逢舊雨過蓬茅。盡拚此夕同君話，難改行期把客拋。芳訊叮嚀千里寄，奇書交易兩家抄。臨歧雙枕殷勤贈，要我時時夢故交〈（蒙貽雙枕）〉。

葛嶺遇雪

葛嶺風高雪作花，瑤台頃刻遍天涯。油衣半漏終輸瓦，鬥笠微鳴類撒沙。一個馬嘶紅叱撥，千村竹舞白題斜。故山猿鶴應憐我，如此嚴寒不在家。

元夕過關山嶺雪不止

車鈴遙答五更鍾，石磴千條掛玉弓。匹馬獨當迎面雪，四山齊送打頭風。衣敲旅店花爭落，火爇寒天色不紅。誰信今宵是元夕，燈光一點白雲中。

滁州雪更大

環滁山忽空，化作水銀海。我坐破車來，郭索似籠蟹。罩頭雲英英，劈面風灑灑。非鹽頻糝衣，似箭必穿鎧。高下𥫱篅簸，傾危鬼谷捭。離婁夾眸看，師曠躅足駭。掀淖思欒鍼，作霧疑張楷。遠望炊煙起，知有村落在。小憩撲衫褲，一刻千金買。偶得束縕火，當作妻孥待。擁抱不忍離，良久蘇醒乃。自笑臥雪人，走雪業已呆。甘棄郢中歌，來受田父紿。宜幹滕六怒，玉戲終日每。未見腳行春，先見手承頦。我乃噤簹坐，嘿嘿念真宰。想憐拙人拙，面目太綍獬。故把珠玉妝，增我髮眉采。又恐熱官熱，前途將有悔；故把冰涼境，使我心腸改。春風雖無言，吾意已領解。

定遠喜晴

過盡江南路不平，今宵才喜見春晴。青山送我回頭遠，紅日迎人對面生。殘雪野田千點白，夕陽茅屋半間明。征夫暫免泥途苦，水驛風亭好記程。

大風過鳳陽

大風龍虎氣，殘雪鳳陽城。自有聖人出，竟無青草生。寒陵飛野火，古殿對春耕。歎息渡河去，臨淮月正明。

王莊又雪

人日束行裝，上元動馬首。出門六日餘，嗬凍不離口。飛沙疾於鳥，飛雪大於斗。紅日如故人，相別竟已久。偶然露半面，不肯終卯酉。今宵宿王莊，寒氣先上手。果然雪又飛，飄飄灑枯柳。雪片向南來，我身向北走。苦鬥此寒威，十旬常八九。須念行路難，此景年年有。不從羈旅中，苦樂寧知否？但記故鄉時，圍爐飲春酒。

宿州道中

問路沙何闊，思鄉草又生。客填茅店雜，火傍馬頭明。雪色遙爭市，河聲欲進城。拖鞭共僮僕，彈指記春晴。

出江南界

村煙搖碧水拖藍，馬上離離夢正酣。忽見戍樓題字處，始驚身已出江南。

歌風臺

高臺擊築憶英雄，馬上歸來句亦工。一代君民酣飲後，千年魂魄故鄉中。青天弓劍無留影，落日河山有大風。百二十人飄散盡，滿村牧笛是歌童。

泣下龍顏氣概粗，子孫世世免全租。有情果是真天子，無賴依然舊酒徒。父老尚知皇帝貴，水流如聽築聲孤。千秋萬歲風雲在，似此還鄉信丈夫。

茅店

薄暮投茅店，昏昏倦似泥。草聲驢口健，簾影客頭低。幾仄燈依壁，風停柳臥堤。故鄉何處望？斜月亂山西。

黃河

昆侖山頂星如火，飛落青天路莫探。九派濁流橫海內，一條衣帶界江南。清雖有日人難待，塞竟無時浪正酣。手拔長茭乘月去，滿堤官柳碧毿毿。

途中清明

芳草萋萋動客情，傷春傷別過清明。幾村綠樹初遮屋，一路青山半繞城。麥隴祭殘鴉競立，野塘風過水爭鳴。潘郎再得河陽郡，只種桃花不送迎。

東阿道中

春慵人倦脫驂遲，齊魯風情筆一枝。荒塚有碑頻勒馬，酒家無壁不題詩。難禁屈突蔥三斗，且試何郎餅半規。滿路白楊如削鐵，四叉樓上夕陽時。

沙溝

沙溝日影漸朦朧，隱隱黃河出樹中。剛卷車簾還放下，太陽力薄不勝風。

登嶧山

嶧山高六里，氣與泰岱通。我行鄒魯邦，登茲最高峰。拒日留殘雪，破崖挺孤松。方截紫瑪瑙，圓堆青芙蓉。如以萬彈丸，拋撒青天中。千鈞借寸勢，枕籍停虛空。元氣相扶持，終古青濛濛。下視九州土，炊煙白幾重。天形依水盡，目力與雲窮。時當正月會，玉帛慶神功。遊人萬點蠅，穿插玉玲瓏。不見秦王碑，亦無《禹貢》桐。石爛字跡滅，廟荒莓苔濃。歎息滄桑變，長嘯淩天風。

山泥

山泥淋漉陷征車，撲面驚沙恨有餘。此際故園三月半，萬花圍住一樓書。

寄盱眙尹莊念農（名經佘，為本州陳慕楷所劾，欽差舒公昭雪之）

黃河堤邊紅鯉魚，三十六鱗能寄書。我欲寄書向何處？盱眙之山有名姝。名姝曾被蛾眉妒，鴆鳥為媒向天訴。天公不信遣鳳凰，為洗浮雲出秋兔。年年雜佩贈瓊瑤，往歲相逢興更豪。愛儂詩句親身寫，累汝羹湯隔夜燒。秦淮八月秋水清，徐郎樂府新製成。一人一騎一行劄，南山之南來相迎。邯鄲琵琶漁陽鼓，蹇姊征歌雪兒舞。讓出秋風白玉床，留人那管孤眠苦。秋去冬來雪滿街，綺筵瑤席更重開。座上不知三鼓盡，飲中爭聘八仙來。兩人真是《柘枝》顛，兩意都愁別可憐。留得弟兄真面目，畫圖還倩李龍眠〈（嚴景為白描兩照）〉。於今身作西飛雁，君與梅花同不見。滿眼橫飛塞北沙，回頭忍說南皮宴。丁丁鈴鐸聲蕭瑟，似為征人訴離別。離別何妨再見君，見君未定知何日。當日相逢太盡歡，今宵歡盡難為憶。三十里外夢魂中，猶把君杯看明月。

寄周其相

正月二日月未圓，橫塘之波木蘭船。紅燈晶熒船未發，有人來贈雙玉盤。盤中盈盈何所將？真珠密字三千行。下言加餐保玉體，上言努力扶君王。其餘字數細如織，半是相規半相憶。開盤讀罷中心哀，世皆欲殺君憐才。桓伊吹笛柯亭至，伯牙彈琴海上來。舟師那解《驪歌》曲，發船打鼓來相促。三更攜手別河梁，一舉風前學黃鵠。自從別後征車早，青袍日日長安道。五陵年少半相知，相知那復如君好？玉笛催殘塞北霜，春光青入江南草。月明花落最思君，思君一夜紅顏老。

和良鄉題壁詩（詩末有「篁村」二字）

天涯鴻爪認前因，壁上題詩馬上身。我為浮名來日下，君緣何事走風塵？黃鸝語妙非求友，《白雪》聲高易感春。手疊花箋書稿去，江湖沿路訪斯人。

錄原作

滿地榆錢莫療貧，垂楊難係轉蓬身。離懷未飲常如醉，客邸無花不算春。欲語性情思骨肉，偶談山水悔風塵。謀生銷盡輪蹄鐵，輸與成都賣卜人。

茌平題壁

牛燭燒燈射酒紅，杏花村小漏丁東。春寒滿店數聲雨，明日亂山何處風。

二馬車歌

兩木架車直且方，兩騾夾木馱脊梁。皮鐵鏈互擋？，蕩搖日夜聲琅琅。憶我四年竄幽谷，兩手不復知鞭韁。忽然遊興如草發，欲與此物相抵當。氍毹鋪褥身危坐，天地見我先低昂。橫搖兩尻直搖背，不許粒粟留中腸。平生傲骨矜崚嶒，一旦篩簸成秕糠。其時北風天雨雪，凍雲隆隆如壞牆。僮僕憐我手皸瘃，油衣代瓦張兩旁。須臾昏黑如載鬼，望氣不復知陰陽。我頭岑岑胸作惡，蠶眠繭中死且僵。急牽帷幔作遠視，凍死猶得瞻穹蒼。瞪眸凝望意稍定，死灰復燃神洋洋。始知平生惡曖昧，兩眼本是青天光。人生習慣成自然，二十二日安如床。村荒路滑催早起，明星爛爛夜未央。惟北有斗方若箱，惟南有箕日簸揚。僕夫唱歌我遙答，日出不覺長安長。

入都

舊遊重至倍關情，何況迢迢白玉京。銅狄我摩前世物，陽休人訝古賢名。入朝門戶層層記，到眼公卿一一驚。多少上林棲息處，似曾相識有宮鶯。

曉日

曉日朦朧玉殿開，觚棱回首認蓬萊。十年江海風塵吏，重踏花磚舊影來。

待漏彤廷簪筆行，摩挲金馬說前生。憐才尚有裴中令，可惜頻呼韓愈名。

望見紅雲識玉皇，天恩委曲問家鄉。宮門乍出聽人羨，何物微臣話獨長！

哭許南臺

未入長安境，先聞舊雨亡。絪旌如有待，白馬正升堂。烏帽三生夢，紅蘭一夜霜。古人傳袒免，風義重他鄉。

恨我三年別，偏遲十日來。班荊人面遠，待哭寢門開。舊僕還留飯，嬌兒學舉哀。江南諸父老，雨泣向泉台。

別座主留松裔少宰十年，聚未匝月遽爾拜辭。公白髮相扶泫然隕涕，枚亦悲不自勝，泣呈一詩

絳帷分手最堪悲，況復吾師頭白時。乍見又成千里別，再來難定十年期。花飛碧樹春將暮，鳥戀斜陽下獨遲。回首龍門雲在望，登車惟有淚垂垂。

少宰和詩

十年前憶汝相離，正是金門待詔時。一去江南歌異政，至今閭左望歸期。恩新西地親民早，病廢燕台出餞遲。慚愧人家春正好，庭前桃李發垂垂。

赴官秦中

十年辭闕竟重還，一檄文書又赴官。雙履鳧飛朝漢遠，五羊皮少入秦難。歌聲舊愛《伊涼》聽，山色新添華嶽看。傳說關中多勝跡，男兒須到古長安。

六朝雲物舊淹留，更向咸陽作壯遊。萬首詩編秦楚地，半生官領帝王州。未知兩陝誰吾土，孤負三吳說故侯。到得函關應四月，行人爭耐一春愁！

喜門生李蕷圃檢討分校禮闈

未修前輩光齋禮，且看華堂玉筍清。慚愧司東頭未白，居然門下見門生。

過保陽同金太守質夫宿周燮堂署中作

人舊白頭新，天涯倍愴神。可憐談笑處，同是別離身。燈影虛堂雨，鶯聲客路春。秦關千萬里，腸轉似車輪。

江南哀庾信，儋耳老東坡。白刃餘生健，青雲舊夢多。小窗重剪燭，大海早揚波。莫靳醇醪飲，蛟龍脫網羅〈（質夫曾擬大辟）〉。

欒城留別

陌上花飛五夜風，文霞〈（人名）〉光映彩雲紅。碧梧翠竹三千樹，鳳鳥曾棲定不同。

一夜郵亭落月遲，輕塵短夢兩難知。臨期苦問重來日，腸斷楊花滿路時。

楊花曲七章（河南道上作）

清明三月洛陽堤，滿路楊花踏作泥。一片春痕萬重雪，有人迎著上遼西。

飛花偏繞紫遊韁，輕似吳綿澹似霜。那有閑情管離別，自家離別一春忙。

無端晴雪下青天，舞罷珍珠掃作煙。一種深情天怕管，狂風吹斷又纏綿。

蕭蕭落日點蒼苔，歌罷《銅鞮》玉笛哀。畫出春如遊蕩子，風斜雨細不歸來。

枝頭小住最關情，廿四番風各自驚。化作浮萍終聚會，不知儂可有來生。

相對茫茫我欲愁，蕭郎新曲唱《涼州》。江南此際珠簾影，難免飛花入畫樓。

玉笛關山萬里雲，短長亭上最愁人。情波搖蕩心旌轉，春送行人我送春。

峽石望二陵

近陝山河壯，當秋草木清。二陵南北峙，一望古今情。雁影雲中斷，西風石上生。蕭蕭紅勒馬，猶過戰場驚。

曉行

帶夢坐車上，瀼露草熏。燈光雙鐸語，人影一鞭分。病馬前程緩，殘星曉角聞。僕夫愁雨至，西北有浮雲。

光武原陵

滹沱河伯呼且奔，白水真人夜踏冰。凍合玻璃三十丈，陰風澹澹白日凝。中原妖氣猶未消，擊賊深入馬太驕。三日真龍旗不見，蕪亭麥飯風蕭蕭。人道蕭王遜高祖，我道蕭王較英武。五槍銅馬萬千群，不比鴻溝當一楚。白蛇當道一劍分，九日爭天太陽苦。山東兵亂伯升亡，枕上淒涼淚數行。未必中興輸草創，生來天性勝高皇。掃除四海淨風沙，遂得初心陰麗華。豈是糟糠忘故婦，免教人彘出劉家。一時馮鄧皆師友，殊勝爭功半鷹狗。扶風俠客馬文淵，刺刺西廷亂張口。兩朝天子定低昂，只在尊中一杯酒。

唐昭宗和陵

長安李花十八葉，春風吹過無顏色。少陽院裏壽王來，粉破金甌偏拾得。壽王扈蹕蜀道眠，一麾曾受軍容鞭。軍容威勢竟如此，敢喚門生作天子！家奴難製付將軍，從此明堂起陣雲。岐汴爭彈紇幹雀，飛去飛來欲凍殺。（下缺）








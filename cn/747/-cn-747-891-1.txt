○上後蜀高祖请行墨制疏

我蜀被山带江，足食足兵，实天下之强国也。我公本仁祖义，允武允文，乃天下之贤主也。以我公之贤，拓土开封，取威定霸，固得其宜矣。而况内则有红莲上客，参帷幄之谋。外则仗细柳将军，专斧钺之任。率土之内，足可保磐石之固，泰山之安。顾惟冗贱，何补高明。但念智者百虑，必有一失。愚者百虑，必有一得。狂夫之言，圣人择之。樵童之歌，哲王听焉。窃以惟赏与刑，国之利器。惩恶劝善，君之要权。不可偏行，尢须具举。历观往典，备考前规，或王命而不通，或公室以多难。列国率闻於专制，诸侯或可以从权。苟有利於生灵，又何辞於通变。昔来歙邓禹，擅命於征伐之间。蜀主岐王，承制於隔绝之问。事俱非己，实欲安人。昨邻近诸藩，间谍上国，有虎视狼贪之意，阻君臣鱼水之欢。添益兵师，动摇生聚。况我公恒修贡职，不亏楚子之茅。遽构谗邪，竟掷曾参之杼。以至两川歃血，合从连横。列校齐心，奉辞伐罪。今则旋平穴，渐拓鸿基。立功者悉望升荣，向化者皆思叙进。方属路途有阻，恩信未通。二星不见於霄，三蜀久愆於雨雪。将期劝善，切在报功。酬庸合议於策勋，列爵宜遵於故事。自今以後，若且行墨制，以布鸿恩。式副群情，无亏大体。先宜晓谕，後可施行。所冀设爵待功，免授逾时之赏，允协称霸之宜。

贾鹗

鹗，青社人。仕後蜀为御史，明德元年为彭州ヘ，权刺史事。


秋夜纪怀

缺月淡欲尽，老鸡鸣苦迟。



聊为待旦坐，不作感秋悲。



鲁叟一王法，豳人七月诗。



平生经世志，老死欲谁期？



秋夜纪怀

瞿昙起西域，老氏奋中州。

谈理一家说，蠹民千载忧。

横流当有自，独立岂相仇。



垂世诗书在，儿童勿外求。



秋夜纪怀

北斗垂莽苍，明河浮太清。



风林一叶下，露草百虫鸣。



病入新凉减，诗从半睡成。



还思散关路，炬火驿前迎。


第七卷　卖妻果报录

张鉴，乃秀水人也，落魄无羁，不事生业，日惟买笑缠头，纵情趋蘖，家计为之一空。其妻纺绩自给，略无怨意。鉴则反生薄幸，谋诸牙婆，贾妻于江南人，得重价焉。

妻负死不往，江南人驱迫下船。载至一处，四面都水乡，茂林中，崇垣叠屋。扣门，有老妪出，喜曰：“行货至矣。”须臾，扌卒鉴妻入一室，木桶旋绕，不异囹圄。其中有妇十余，或有愁眉而坐者，或有挥涕而立者。鉴妻与俱终日不食，惟号泣以求死。守者怒究其故，鉴妻绐之曰：“妾有金饰一匣，乃亡母所贻者，因夫浪费，不与之知，寄在邻家，自以不忍舍去也。”守者闻言，告于主人，欲利所有，不逆其诈也。遂复载之回。至，则鉴妻奔走叫冤，邻众悉聚。江南人被擒到官。比及拘鉴，先已遁去矣。情竟不白。

余适遇鉴妻，道及其事，因作《卖妇叹》一篇，欲献执政而不果，并载此集，以警世云：

“西家有女少且妍，嫁与东邻恶少年。可怜一旦成反目，宝剑拟绝瑶琴弦。西南有等拘人虎，潜令牙妪来吾所。百金无吝买佳人，落花已被风为主。悠悠夜抵武林村，独舍无邻牢闭门。其中坐卧多女伴，彼此泣下难相存。置身如在囹圄内，鹄寡鸾孤不成对。掠人更待掠人来，此时计财宁计类。晨昏逼逐下江船，江水茫茫恨接天。回首乡关云树隔，未知落在阿谁边。假令卖作良人妇，以顺相从尚不故。若教为妾得专房，负妨招嫌恩不固。又或卖为富家奴，汲水负薪历苦途。供承少错即凌虐，有路难归空怨夫。无端堕落风尘里，向人强以悲为喜。知心日少恶交多，送旧迎新如免死。人间情爱莫妻孥，忍暂何异具起徒。寄言并致买臣妇，贫贱相守当永图。”

江南人深恨鉴妻之诈，不吝千金赎之，系以铁钮，恣加捶楚，不胜痛苦。过江时议欲卖与娼家。鉴妻受责颇多，绝粒又久，卧病竟不起矣。一日，忽长吁而逝，黑气弥漫，口有巨蛇跃出。居人甚骇，买棺贮而瘗之。

时遇医人经其处，草际见蛇蜕一条，腮下红白，异而收于囊，将为药饵之料。是夜，即梦少妇拜于前曰：“妾，秀水人也，被夫卖至此地，不愿忍辱偷生，已致珠沉玉碎。但关山迢递，冤气趑趄。今公有龙舌之游，妾敢效骥尾之托，万弗疑拒，为幸！”言讫大恸。医人遂觉，反覆思之，莫晓梦妇所谓。及至嘉兴东栅外，少憩白莲寺前，药囊中闻阁阁之声，极力不能举。怪而启之，见蛇蜕化为白蛇，奋迅越湖而去。停望间，隔岸车水人倏然拥佛。急望其处，则蛇将一人噬其咽喉，绞结而难释。久之，人蛇俱死矣。审知其人即张鉴，昔尝卖妻于江南，其地即龙舌头上。始悟梦妇变幻之灵，报复之速。呜呼！人其可不慎欤？

联咏录

秀水通越门外二里，有潴水一潭，潭面广百步，而深则不可测也。且西受天目杭山诸源，湍急莫御。是以天气清朗，有白光三道起自潭中，直冲霄汉，数里外人及见之。若遇阴霾，则波涛汹恶，往往为舟楫患。五代时，异僧行云者经其处，指潭叹曰：“西南险害，无是过也！我当为大众息之。”遂聚土实潭，建殿其上。落成之夕，三光复自土中突起，僧曰：“吾几误矣！”即设高案置香案，自诵咒于案下，光遂收散达旦，僧即筑土求材，临流建庙，题曰“龙王之祠”。其三光起处，又造二浮图以镇。水势既平，湖冲又杀，往来者便之感之。于是钱王赐额“保安”，赠行云为“保安禅主”。及宋，改“景德禅寺”，至今仍之。

迄元至正中，有曹睿辈宦游过此，登饮其间，用唐人句分韵赋诗。忽一老人长髯深眼，骨肉峥峥，飘然策杖而至，曰：“老夫去此甚迩，闻诸君高怀，不揣驽朽，亦欲效一颦于英达之前，何如？”诸人心虽嫌异，姑缓而止之。睿即首倡云：

“清晨出城郭，悠然振尘缨。仰观天宇宙，倚瞩川原平。竹树自潇洒，禽鸟相和鸣。龙渊古招提，飞盖集群英。唱酬出金石，提携杂瓶罂。丈夫贵旷达，细故奚足婴？道义山岳重，轩冕鸿毛轻。素心苟不渝，亦足安吾生。

范恂继咏：

凌晨访古刹，幽气集柱阿。雕甍旭日炫，维宇晴云摩。疏松奏笙簧，修竹唱凤珂。禅翁素所随，名流世来过。俯涧漱寒溜，涉登扣翠萝。渝茗佐芳醑，谈玄间商歌。遂令尘土壤，如濯清波。兹景诚奇逢，追游亦岂多？流光逐波澜，飞翼拔高柯。赋诗留苔萍，千载期不磨。

牛谅继咏：

灵湫闷驯龙，古殿敌金粟。僧归林下定，云傍檐端宿。伊余陪雅集，于此避炎酷。息阴悟道性，息静外荣辱。坐石飞清觞，堪欢白日速。别去将何如，留诗满新竹。

徐一夔继咏：

野旷天愈豁，川平路如断。不知何朝寺，突兀古湖岸。潭埋白云没，林密翠霏乱。胜地自潇洒，七月流将半。合并信难得，通塞奚足算！广文厌官舍，亦此事萧散。风棂爵屡行，萝灯席频换。但觉清啸发，宁顾白日旰？吾欲记兹游，扫壁分弱翰。

睿因请于老人，老人随口而应：

忆昔壮得志，云雷任摩挲。指顾感蛟鲸，叱咤驱风波。已矣而今老，悠悠困江河。良会岂曾识，意契即笑歌。夕歌恋松柱，晚风洒蒲荷。流霞杂轻烟，凌乱袭袂罗。佳景洽高谊，何妨醉颜酡，因嗟开山子，空堂负秋萝。生年几能百，时光度槐柯。名利钓人饵，青冢豪杰多。

笑彼奔走生，自苦同蚕蛾。经营计长久，一朝委汤锅。世路且险测，杯弈藏干戈。达人尚高隐，乌帽甘清蓑。江花脂粉胜，林鸟宫商和。石枕待春睡，新刍贮银螺。对此引深乐，天地奈我何！

吟毕，众人骇然敬服，不以野老视焉。因请名问答，老人曰：“予龙姓，讳云，字子渊，别号江湖游客。家本山之西，来有年矣。”众人喜，遂相与极谈，飞觞流饮。及酒阑兴尽，命彻登舟。老人拱手言曰：“顷侧行旌，承不以樗鄙相拒，敢献一语酬报诸君，何如？众皆应曰：“愿受教。”老人曰：“诸君夜发，以程计两日后当过钱塘。但遇江风初动，有黑云自西北行南，慎弗轻躁取悔。斯时也，果验愚言忠益，不敢枉谢，得求殿宇新之，则吾邻有光多矣，将不胜于谢乎？”众人口诺心非，相礼而别。未数步，回顾老人，忽不见矣。众皆壮年豪迈，不以为意，急行舟去。

及两日后，早至钱塘江上。风敛日融，江面平静犹地，欲过者争舟而趁。恂、谅、一夔促装使发，惟曹睿曰：“诸兄忆景德老人之言乎？吾辈非报急传烽、捕亡追敌者，纵迟半日，何误于身？岂必茫茫然效商贩为得耶？”三人相笑而止。笑未已，风果自西徐来，又黑云四五阵从北南向。睿曰：“一验矣。”三人曰：“试少待。”顷间，黑云中雷雨大布，狂风四作，满江浪势连天，如牛马奔突之状。争过者数百人，一旦尽葬鱼腹，惜哉！曹睿因指谓曰：“诸兄以为何如？”三人失色相谢，睿曰：“烂额焦头，何如徙薪曲突？此无知魏先平陈受赏，君子美其干本不忘也。今非此老预告，则吾属亦化波心一沤矣，何能携手复相语哉！”三人曰：“诚如兄言。”

遂送桌三塔湾下，访其曾，俱言西邻无龙姓之宅。曹睿默然良久。曰：“噫！可知矣，咏诗起联及名号寓意，宛然一龙神也，何疑！其祠居寺石，故曰‘西邻’；所谓‘名利钓人饵，世路且险测’诸言，警悟于吾辈甚谆切也。愚昧凡资，自不能释其意耳。”遂相与洁牲肴拜　于祠下，以伸谢之。又各出白金三十斤为新殿之费，有僧某，辞不敢领，睿等谓曰：“王之指救，再生大德也，虽欲市珠投报，水路难通，在耳教言，何忍忘者，况有身则能孚财，今纵无财，独不愈于无身乎？尔能敬忠其事，在山门亦孔荣矣，何用辞！”且顾谓二人曰：“一宦劳身，几尔寄魂水府，幸存弱质，何当复蹈危途？不若听鸟家山，看花故里，醉眠风月光中，以副龙神讽嘱之意。不然，汤锅之祸信踵弊春蚕矣，能不畏哉！”三人皆唯唯应。即日同章告养，托病归田，可谓卓然达矣。今以“龙渊胜境”匾其门，盖亦承此意欤？

卧云幽士评：

世有契约借贷而反面不肯偿，乞暗蚤明而劳身亦恋禄者多也。今睿等虽免于难，使他人处此，反以福幸为自致矣，何能念及景德老人之言乎？况又非追索邀求而舍金如丸弹，非犯嫌被论而弃位如敝屣，卒能不负龙神所望，岂不诚贤达哉？

酒蘖迷人传

元末有姓姜者，名应兆，世业耕教，为人谨且厚，里人多称之。然性恶酒，虽气亦不欲入息。遇乡社会饮，则蹙容不满，曰：“食以谷为主，何事糟粕味耶？”日迈，邻老饮醉，身软不能支，姜因而扶归。见袖中块然，探之，金也。私自忖曰：“田野无知，得此不为盗。况人昏路远，岂意我为？”遂窃入已，及归，酒醒，觅金，金已亡矣，邻老泣于家曰：“吾子以冤事盂于官，三年不为理，吾子再诉之，官怒其梗顽，强以入罪，例准银为赎。吾老且病，何忍吾子久系缧绁中？乃典田鬻屋，得金一锭，昨醉遗途中，落他人之手。前以为虽失吾业，犹可以有吾子也，今并而无之，吾死矣。夫苟且所言，愿分半为谢。”姜虽闻其哀怨，未言，竟不动意。

是夕二更时，一馆生读倦，暂憩几上，闻门外啾唧有声。谛听之，有人似欲进者，喝曰：“汝何物，敢行阻我？”又有人似执门者，应曰：“我乃山桃厉鬼，司人门户，若遇妖魅，必斧而啖之。尔乃何物，抗然冒进，抑未知吾斧耶？”斯人徐谓曰；’汝不识我，无怪其言之倨也。我姓米，字香夫，号冽泉清士。始祖醴酪君，起迹庖羲时，封居醉乡，不与夷狄氏善，族遂蕃衍，名通与禹、方将大用，奈为奸人所谗，疏斥而不录。延至夏桀，进秩瑶台士卿，与肉山脯林相左右。及事商，复遭际于桀，膺长夜之宠，以此名重天下。周遂计之，作诰数我，谪我为青州从事，我悔艾，即奋然修改。当春秋战国间，默然懒事，不求合于人。二世僭兴，念人主如六骥驰隙，乃悉耳目，穷心志，索我于荒寥穷散中，昼尔与俱，宵尔与游，脱有不见，则深思而呼召，亲幸之专，虽斯、高不能及也。自是我益尊，职益重，朝野群然慕其风味。故汉高仗我毙白帝于泽中，宋祖得予释兵权于席上。竹林助刘、阮之清声，禁掖发李贺之才思。子思辞我于馈者，可尽孝以明廉；寇准假我于澶渊，能安居而退虏。既颓阮氏之玉山，复入党家之锦幕。潜身比舍，敢夸毕卓豪情；息火成都，用显栾巴妙术。染海棠之号于杨妃，健草圣之豪之和旭。邀欢戚里，张镇周之尽法全恩；取令贼营，郭令公之出奇破敌。流芳靡世，统裔延长，自宋讫今，声名犹在。吾奉天帝命，来游汝家，纵欲持一斧以相拒，亦无奈我何！”人又曰：“果汝所说，世第若高远矣。然我非博古者，请再明之。”又似人答曰：“汝犹未解乎？我世掌天下趋蘖事，非木怪禽妖之比，是以享幽非我不格，洽人无我不欢，敬我者圣贤致号，爱我者歌曲怡情，行己在清浊间，而处众则醇知也。尔欲知我，云尔已矣，他何有哉。”似执门者又问曰：“然则汝业何事？”似欲进者又答曰：“吾尝病软饱，因厌事，然犹日能与高阳徒偕竹叶、椒葩、霞泉、雪液辈五六人，泛水登山，穿花步月，无不在耳。倦则甜然一枕，事且不能扰也，况本无乎！”似执门者遂叹曰：“汝真乐人矣，不识今何所居？”似欲进者复曰：“居虽不一，但随寓所安。或市桥启肆。或湖舍悬帘；或清酿乎田家，或黄封之御院，或冲寒于雪朝茅屋之中，或遣兴于雨夕蓬窗之下；或随僬檐而穿云，或侣渔舟而钓月；或被儒貂，兴至吟斋，或因妓　，换归舞阁。广哉居乎，遇使然也，皆非吾所愿也。岂若红杏树中，黄花篱下，小门流水，燕影莺声，使牧子放牛新草，行人系马垂杨，对持瓦砾之樽，以谙茅柴之味，心始陶陶然乐矣。何必优妓佐之，鼓舞维之，牌役强之，徒自取劳苦为哉！”问者又曰：“审汝言，尔殆鬼于酒者。今是之来，祸福抑何所主？”欲进者笑曰：“非敢为蘖耗之耳。主人亏行，阴窃人急迫之财，致父子无措，几死非命，上帝阴行谴罚，念汝家世有德于乡，不忍即殛，姑使我迷溺而报之也。”问者又曰：“主人性俭饮，纵耗奚益？”欲进者答曰：“第自有处。”人又问曰：“吾闻酒有德，自古尚之，汝反欲为术，蘖于人果何术以逞耶？”欲进者答曰：“居，居，与汝语！当某宾主应酬，礼恭迎肃，钟磬焉，诗歌焉，衣冠楚楚，言语雍雍，虽进退俯仰间必中节度，此上饮也。我相之。及至杯盘狼藉，笑谑欢呼。攘臂厅中，僭阶越坐，始虽少闲乎礼，终必忘长幼、略尊卑，一惟以和乐为快，此中饮也，我主之，又有沽醪市脯，敛分派钱，撰号呼名，笑骂交错，归则携手街途，口似曲而糊模，身欲行而倾侧，日习为常、不以家为意者，下饮也，我阴使之。然犹未甚也。至若提壶市上，乞汁土番间，踝跣伛偻，成行逐伙，夜则寄梦桥亭，晓则悬飘寺宇，蚁虱为邻而腥膻为袭，若而人者，不可谓非我困苦之也。又有承祖父之厚遗，不思守继，而乃酷与莲花君合，日挈无赖之徒，挥金纵饮，虽良朋至戚瞑眩切救而不入，必至房易主主，子妾依人，犹且遑遑然鼻嗅心香，思欲一灶吸以偿愿，千方求办，弗得弗止，若而人者，不可谓非我沉昏之也。又有饕晕浆于显者，仰饮食于相知，迎走趋陪，终宵不厌，及其口腹相忤，量不胜贪，头重足轻，顺入者悖也，浊气熏人，视沟渠圂厕中以为枕席在是矣，恬然眠卧而莫觉，若而人者，不可谓非我坐刂辱之也。又有被醉使狂，寻嗔生事，不合则拳足相加，或伤人，或杀人，由是羁縻官府，桎梏囹圄，伤者枝条，杀者抵死，罪未成而家先败，悔救何能及哉！若而人者，又岂非我有以颠倒之邪？”问者良久谓曰：“饮酌皆前定，果有之乎！合我且退，尔且行。”啾唧之声遂息。馆生大骇，及明，亦不敢泄。

午炊后，见应兆忽思酒，索于家人。家人曰：“厌糟粕者亦复如是邪？”应兆曰：“姑破俗可也。”然忻然拈壶满酌，至醉而罢。家人生徒辈俱异之。惟夜读者默识其意。

由是，日夜酣歌，遨游博饮，心虽知其失而势不可回，若有神使之者。不半年间而所窃之金悉偿酒税。醉则狂歌罔语，乡中人渐鄙之，生徒俱散。再三年，世遗资产尽变费以供口腹，衣服垢结，容体羸枯。家人痛哭，谓曰：“追思丰乐人家，一旦伶仃至此！费者不可复完矣，而郎君素循善，何不改易弦辙，为训后人？不然，使亏玷世德，自郎君之身始，甚可羞也”应兆不对，趋出，匿于村店中，买酒自遣。心怀愧忿，饮亦不成醉，沉吟俯首，至夜忘归。适店主涉事于外，其女见应兆雅饰，心欲私之，更余，以言侵狎应兆，遂行自献。应兆默忖曰：“向因一念之差，病狂流落，今虽修积及时，补且不逮，而况淫污非道以重之，死无所矣！”乃坚持固却，以为“不可，不可”，竟秉烛待曙而还。

是夜寝熟，梦一人施礼牀人，曰：“吾，酒蘖也。前因不义，来醉汝心。四年于兹矣，昨夜一念起善，上帝知汝非怙恶者流，敕吾别游，不相迷扰，从此永辞。君宜亦勉。”觉来行雨如流，口呕一物堕地，令人起烛之，若血块然者。

及明，遂不思饮。试以酒置于前，厌恶如故。其子复立家成业，应兆亦享寿而终。

应兆之妻亲陆某者，尝书此事以垂戒。予因述此，以继陆某之志云。

翠珠传

翠珠姓王，禾城名妓也。丰姿婉润，声色绝群，人有慕之者，非重价不轻接。

一日，国学生潘某闻其名，盛资而往，因与之狎，情甚绸缪，分钗破镜，剪发燃香，誓同死生。交袂年余，而潘生之囊箧十荡八九于其门矣。已而赴试秋闱，两不能舍，临期泣执一胜。

潘因家随废落，临事羁迟，淹于旅者两载。后得解归，越日即往候。翠珠方坐中堂，同一富商对饮，见潘至，牾不为容，若不识一面者。及发言，竟以姓问。潘虽疑异，犹意其假托于人前也，明日再往，使家人召之别室，及相见，而情亦然，潘怒，出所剪发掷之，曰：“子知此物乎！”翠始转颜回笑，近坐呼茶，而潘终汹汹不平矣，乃拂袖言旋。翠亦无援心。

归家大怒，以其事诉于友，欲石厉刃以磔此恨。其友叹曰：“娼行甚劣，本其故态，兄抑以为异邪？自昧而自蹈之，尤人何益！”潘意稍解，因作《解嫖论》以示人云：

夫人常情，非爱财则爱身也，非畏法则畏礼也，非虑前即虑后也，非好名则好胜也。人之于财，或以毫厘而贸易难成，或以分文而童仆笞挞，或以假借而朋友分袂，或以不均而兄弟构词，至于淫色，则倾囊橐破家资而欣为之，甚则甘饿殍胥盗贼而终身不悟也，谓之何哉？人之于身，或以坠马而畏骑，或以危舟而畏渡，或刺皮肤而弗色

然怒不可当，或有小疾而戚然恐不能起。至于淫色，则耗精神丧元气而恬然为之，甚则染恶疮耽恶疾而甘心不悔也，谓之何哉？且无禄者犯奸有罚，职役者宿娼有禁，法之可畏也明矣。今之人，缢死于旧院，刺杀于南楼，为嫁买而经官问罪，缘淫奔而出丑遭刑，可不羞之甚邪！色荒之训《书》有之，冶容之戒《易》有之，理之当鉴也明矣！今之人正气丧于邪气，名节丧于妖媚，居乡则见恶于闾里，居官则招议于缙绅，可弗思之甚耶？祖之有孙，愿其绳武以显我门庭，父之有子，愿其克肖以分我忧虑，今或为色破家丧命，辱其祖父，而祖父以此怨恨至于病且殁者甚多，是使其身为不孝不慈之身，虽有他能不足称也，光前之道，固如是乎？妻之有夫，望其为我之托而醮一不移，子之有父，望其为我之天而终身永赖，今或为色捐家废产，离其妻子，而妻子以此穷困见辱于人者恒多，是生其身为无礼无义之身，虽有豪才不中取也，裕后之道，又如斯乎？死于战者以勇名，死于谏者以直名，若死于淫色者名之为败子，为其败家也，名之为下稍，为其流落也，苟有好名之心者，当有所耻而不为矣。而人固安之，何其愚哉！业学者以文胜，业农者以耕胜，若出于淫色者或生乎男，何忍使之为优也？或生乎女，何忍使之为妓也？苟有好胜之心者，当有所择而不为矣。而人顾愿之，何其卑哉！或者以子美之四娘、安石之云月、东坡之琴操、陶谷之若兰为四公之乐，而不知此实四公之累也。或者以相如之窃玉、韩寿之偷香、张敞之画眉、沈约之瘦腰为四君之豪，而不知此实四君之玷也。故与其为项羽之嬖虞姬，孰若为云长之斩貂蝉？与其为君瑞之谋崔莺，孰若为睢阳之杀爱妾？与其为申生之慕娇红，孰若为贾清之搬烟花？明此，于穷则为清白之君子；明此，于达则为正直之大夫；明此，于寒微则可以立家；明此，于富足则可以保业，所谓腰家仗剑与色不迷人云者。尝读《孔子世家》，见柳下惠坐怀不乱，鲁男子闭户不纳；读《晏婴实录》，见里妇顾婴微笑，晏子悔责数日之言：读《江右野史》，见冯商聘妾遣还、生子状元及第之报，乃喟然叹曰：“不淫女色，非独爱身也，爱德也，而财又不足言矣；非独畏理也，畏天也，而法又不足言矣；非独虑后也，虑鬼神也，而前又不足言矣；非独好名也，好积善也，而好胜又不足言矣。知此，则楚馆秦楼非乐地也，乃人之苦获也；歌妓舞女非乐人也，破家之鬼魅也；传情递笑非乐意也，迷魂之乐意也；倒凤颠鸾非乐事也，催命之妖狐也。引而伸之，触类而长之，虽家梅不可折，而况于野乎？虽女色不可淫，而况于人乎？鄙见如斯，人情自悟。”

后因复就秋试，夜泊江边，忽见富商立舟上，颜枯衣缕，为人执薄设之役。生异而问曰：“尊官可念王翠珠否？”其商骇愕曰：“公非中堂相会者乎？”潘曰：“是也。”商即蹙容曰：“仆因此妇迷恋，挥金与游，然犹未甚，后许携资嫁我，情好益笃，我始罄所有而与之，意为彼即我矣。岂知牀头一空，前言若水，香消翠冷，爱转情飞。其母复妨恶，促我豪粮，逼我行芨，又且嗔儿挞婢，无非欲激逐我也。我不能当，隐忍走出，方欲鸣之官司，而母子已徙他所。无可奈何，以故依栖流落，寄食于人，又不知家园松菊之何如也！”言讫泪下，潘因招饮，以赆资十余两之而别。

及抵试，得领畿荐。荣回时，翠珠母子已舣舟迎叩矣，潘乃扬帆不顾。因使人摭辱之。

不数月，潘之友一夕饮散，经潘之门，见绿衣人驱：女子而立，悲怆不肯进。红衣人曰：“业已承认，又复何言？”又曰：“翠珠，翠珠，谁令如此！”押之而入，友疑其事，早往访之，则潘家夜育二犬乃问翠迹，母子以暴病夜卒矣，潘与友拍掌大笑，以为奇异。及呼之“翠珠”，摇尾而应，呜呼！迷人诱引，所害者不止一儒一商也，乃以此报，岂负珠哉！

买臣记

汉朱买臣者，旧吾郡由拳县人也，字翁子，与同邑严照垂髻相菩，结为刎颈之交，且约曰：“苟相贵，毋相忘。”家虽甚贫，不喜生业事，惟好读书。夫妻艰于口食，遂采薪以为给。身担负，口读书，遇有悦解处，则吟哦讽咏之声迤逦道上。其妻常耻之，谓买臣曰：“丈夫立身，上不得弧矢以行志，下不能货殖以营生，筋骨体肤劳饿以倦，方且悲伤之不暇，而乃犯歌若得，窃为君不取也。”买臣曰：“贫者士之常，若非分张求，则悖命矣，君子耻之。负薪行歌，何耻之有？”其妻复劝曰：“吾闻读书以治生为先，未闻作一词、撰一赋而可易斗粟于家、尺帛于女者。今君欲仗章句以却饥寒，计诚拙矣。况医、卜、农、工皆能立业，何不舍此务彼，徒久误足文场，困身艺圃，栖栖然效秦坑酸鬼以自苦哉？”买臣又笑谓曰：“富贵双途，贤者所难致。子以我为池中物耶？一旦云雷我假，鼓波沧溟，斯予得志之秋矣。何不俟命待时，徒怨奚益！”妻遂大怒曰：“邑中挟策之士连袂同升者十下八九，尔犹奔走，衣食且不逮，是天不欲竟尔业也。若复执迷而不改图，吾恐力尽计穷，沟壑有日，何得志之可望耶？”买臣乃长叹曰：“鸿鹄非燕雀所知。此苏秦、百里奚之见辱于其妻也。及其取相六国，辅政两朝，是卒前日见辱之人为之。二妇既不能料二子矣，子独能料我乎？”其妻怒且泣曰：“尔自执经以来，误我以久。及念思悔，犹且难为，而况痴比古人，梦想以邀难必之福，吾知啼号之态终不能免也，仰望岂不愈绝乎！故或受我忠言，偕老可托，不然，则巾栉不敢复侍矣！汝将何从？”买臣亦怒曰：“丈夫志节岂为妇人所挠？汝身可无，我业决不可辍也。”妻遂再拜曰：“半生即枉，再误何堪！吾虽浑迹于童婢之中，亦得以温饱终岁，岂不愈于铄骨销形，岂成冻馁之殍乎哉！从此请辞。”忿不为止。将行时，邻家一犬趋，摇首尾，于后啮其裙，不使之走，似若劝阻之意，妇虽怒为挥喝，牢不肯脱。家中一鸡，亦相扑，啄其衣，又似啄其犬者。邻妪以为异，婉言援之。妻不纳，竟去，遂自嫁于杉青吏人。

买臣见妻去，不能为情，复歌以自遣云：

“朱买臣，朱买臣，行歌负担妻子嗔。恩情难系薄劣妇，一旦捐弃如轻尘。鸳鸯分翼比目破，孤灯举目无相亲。贫富于世果炎热，结发尚尔况路人！功名到手未为晚，太公八十遇泽新。细君何必苦反覆，吾岂樵柴终其身？朱买臣，何灾难，食比玉粒衣悬鹑。自知一卷胜万贯，时不遇兮怨恨贫。数年衾枕一宵冷，飘风流梗同逡巡。回嗔何处已作喜，发云重整眉新颦。朱买臣，莫笑口频，隐忍依旧肩横薪。山光泉韵两如脱，醉卧危石花为茵。翠萝青鸟暂宾主，芒鞋踏破岩头春。有时此斧利得柄，一斩天下之荆榛。歌残烟卷日已暮，松梢新月钓桂银。”

歌罢，忽自叹曰：“古人功业成于激发者恒多，我何若尔也！”遂诣长安，上书。

时严照已贵，见买臣，即谓曰：“吾幸先达，而故人犹寒如旧，负约之罪，鸣鼓难偿矣。”乃祝吾丘寿王，同荐买臣于武帝。帝召见，说《春秋》、《楚辞》，甚悦其意，遂拜为中大夫，与司马相如、枚皋等，俾交相议论。

时东粤数反覆不轧，买臣请将兵数千：“浮海而下，可卷席取也。”帝又拜为会稽守。买臣至郡，即治战具，储粮草，发兵征之，一擎而破。帝壮其功，征为丞相长史。

时舟过杉青闸下，闸吏奔趋惶惧。其妻审知买臣也，即脱簪珥，拜伏舟次，曰：“贱妾某氏也，事尊官有年矣，一念迫于饥寒，遂致分手。然心实未尝昧也。伏望沧海容流，泰山让土，追思花烛微情，不以妾为大罪，俾得破镜复圆，断弦再续，则妾万幸，万幸！”买臣长笑曰：“汝记昔日之言乎？怨恨求离，以我为泥中蛆蚓，讵料贫贱未必常，富贵未必久，绝情断义，曾鸡犬之不若，而今又附势趋炎，置闸吏于何地？抚今追昔，扬水不能收矣！何乃冒方湃之颜，出重赧之色以求见我哉？羞死宜甘，强辞宜补。”言下，辟易莫敢对，良久，遂自投于河中而死。买臣即以尸首葬于亭湾，名曰：“羞墓”。后人方孝孺题诗于亭云。备如左：

芳草池边一故丘，千年埋骨不埋羞；

叮咛嘱咐人间妇，自古糟糠合到头。

宋梅尧臣诗：

食藕莫问浊水泥，嫁婿莫问寒家儿；

寒儿黧黑而无脂，骥子纵瘦骨格奇；

买臣贫贱妻生离，行歌负薪何愧之；

高车远驾建朱旗，铜牙文弩扌不犀皮；

官迎吏走马万蹄，江湖昼夜横白霓；

旧妻呼载后乘归，悔泪夜落无声啼；

吴酒虽美吴鱼肥，侬今豢养惭鸡犬；

园中高树多曲枝，一日桂与桑虫齐。

醒迷录

正德中，有忠告者，崇德人，祖、父俱显官，忠得以例授一儒官。为人豁达大度，傲物轻财，性喜博掷为戏，田产虽以万计，而自视恒约如也。又奉一纯阳师甚虔，出必问，入于礼；至于一肴一菜，不先祭则不敢自食。门下有友二人曰故应圭、陆一奇者，日导忠以博饮事。忠虽视为知已，其如二子之口蜜腹剑何！不数年间，家业荡废，而二子则日益饶富。

一日，会忠昼卧，梦二道士纶巾羽衣，对忠语曰：“子急悔心，不当恋溺。若苦艰之，后园松下之藏，犹可成立。至于胡、陆二子，吾已征示其诛矣。”言华，流汗浃背，觉来见供炉下足一纸飞扬，执以观之，题曰《醒迷余论》，墨迹犹鲜。其论附录于后：

“大抵事近于戏则易染，心涉乎利则难逃。是以赌博之事，不计大小久暂，皆足以废业丧心、招怨动气，甚者亏名玷节，露耻扬羞，又甚至败家者有之，亡身者有之。嗟呼！一念少差，竟迷于利，纵有所得，亦不能补其所损，况未必得乎！且以其事言之，灭礼义而尚凶强，去真诚以使机变，当场得失，交战营营，怒目扬声，无仪多厌，冒寒暑而莫知，甘饥渴而不顾，尽日终宵，虽劳不怨，耗神殚力，自苦何辜！且因多寡伤朋友之情，竞锱铢启是非之衅，儒者惰业，农者失时，商者荡资，工者怠事，耽者误己，未有若此之甚者也。及其彼此息争，胜败攸判，得者不足以偿劳，失者愈有以肌愕，割不忍之金，强慨然之态，久为囊物，顷付他人，赵璧隋珠，爱之不得，纵平日称为至契者，欲假分文，勃然变色，虽赧颜屈节以求之，不可得也。此时此际，忧容可掬，哽气频呼，内讼默思，欲追无及，人亦何苦而自取如此耶！及其临夜归家，吞声敛迹，含怨有仆，垢面有妻，子不为欢，母不为语，虽剩汁残羹，亦一吸而尽。犹且多营处置一谋，将作恢复之计，梦魂颠例，博骋相从，甚者悲愤迭兴，寝寐俱废，祸由此酿，疾由此媒。反而思之，非不得已事也，人亦何苦而自迷若此耶！及其或称贷于人，或沽典于己，急急孜孜，惟求再逞，饮食所在，若将不遑，视得若取诸寄也。岂知处既败之势难救，挟未盈之本无威，气弱心荒，人皆可侮，猜红觅六，十无一从，千方之所获者，一旦失之而不足矣。属望虽殷，徒为空想之迹，人亦何苦而自戚如此耶！及其黄昏将近，意兴方浓，虽其心欲言旋，奈何势不由己，索烛求油，抛家寄宿，致悬父母之忧思，因爽亲朋之信约。遍寻无觅，童子倚门而迎，逐想难求，佳人守灯以待，吾方逞雄心，争博手，嚣嚣然自以为乐也。身亲不善，聚怨一门，反己怀惭，细思无益，人亦何苦而自玷如此邪！及其屡试不利，兴阻于空囊，志縻于稍短，袖手傍观，眼红心热，欲弃之则意有所难舍，将复之则力有所不能，躇踌莫决，如醉如痴，家事不支，非惟不复措念，纵一勉强为之，亦恍然若失矣。昏迷沉溺，恋恋不忘，俯首凭几，形影相吊，人亦何苦而自溺如此邪！又有一等奸险小人，专一伺访良善，乘其可入之机，附以知己之列，言动之，利诱之，酒食结之，作阱成笼，不至于不入不已也，及其髻发一把，钓铒一吞，始之所言，毫不能应，虚利虽无，实祸先至，且彼机械熟于久炼，诡诈出乎多端，色有铅沙，马有脱注，虽号精敏者亦堕术中，况以愚弱之身而当彼无穷之计，则其胜负不待对局了然可卜矣，即运郭况之金穴，输邓通之铜山，日亦不继，况其他乎！人反不悟于斯，必欲与之相驱骋焉：呜呼！是犹石没湍水，愈翻则愈沉也，羊触藩篱，弥逞则弥困也，求其能济事者，吾未之见也！已间或侥幸少得，人即怨尤，弱者引恨之以心，强者直拒之以色；又有狂罔之徒，从而诉于亲，告于友，讼于官司，体面大伤，廉节尽丧，较之微利，孰重孰轻？呜呼！辱害相系必至于斯而犹不知悔，更将何待邪！又尝知夫色也，古称五白，戏始牧猪，无金玉之质，无耆宿之尊，无耳目之见闻，其初蠢然一骨耳。切磋焉，琢磨焉，斯是矣。至于投叱之下，偏能顺小人、欺君子，宛转隐见之间，欲少假借而一毫无所容其能，卒亦付之蠢然之骨耳！呜呼！人灵万物，乃遑遑焉仰求于蠢然之骨，而又为蠢然之骨所窘困，可哀也哉！故择术贵精，与人贵正。苟不能择而与之，一旦误入于内，恬不知愧，及对达尊长者惟恐闻之，设若言友于此，亦仰面不敢赞一语。呜呼！肆欲于朋淫之日而曲文于君子之前，将欲塞耳盗铃、蒙头操刃者等耳，欲人之不闻且见也，何可得哉！况乎此行一开，百恶皆萃，纳污引侮，莫不由斯。贤者不为礼，富者不为托，智者目为愚，俭者鄙为败，父母恶为不肖，乡党指为下稍，小竞蝇头，致庶众谤，竞者未实，谤者有加，呜呼！以亲党不韪之名易难望之利，虽乡人不为，而人竟甘冒，可悲也！夫自取自溺者既如此，可哀可悲者又如彼，然而斯人之耽且好者何哉？不曰仗此肥家，则曰冀此取乐，噫！陋哉！言之过矣。天下之利，何事无之？明经足以干禄，用武足以要封，鬻贩足以盈资，桑麻足以广积，皆事也，则皆利也，何以丧名节以求之乎？吾恐家未必肥，而空虚瘠弱之弊先速之矣，肥者果安在哉？天下之乐，何事无之？读书可以开襟胸，弹琴可以怡性情，种花可以观天机，养鱼可以寄生意，皆事也，则皆乐也，何必冒污辱以求之乎？吾恐乐未必取，而忧愁抑郁之思，先逼之矣，乐者固如此哉？况其转展相寻间，彼此两失，机杼脂膏暗铄于囊头之手，田桑汗血潜消于录事之家，所谓鹬蚌相持，渔人得利，正谓此耳。盍不鉴诸古人乎？忿心生于傅杀。致残鸿雁之情；淫行起于点筹，因造房帏之丑：樗蒲百万，达者见机；坑堑二三，宦途有诮；家产之俱尽，桓温几丧沟渠；担石之无储，刘毅将为浪荡；至于投马以绝呼，亡羊以从事，四绯以彰快，孤注以明穷，不其枚举，而其为累一也。自古迄今，遗声尚臭，由今迨后，取法贵芳。故其白衣事省，黄口身闲，取此消遣，固无暇责矣。乃若言儒言，貌儒貌，服儒服，冠儒冠者，亦倡和成风，竞相笃好，史籍诗书，束弃高架，虽蒙尘积垢，而心灰志夺，视如仇敌，小而人事礼文因之尽废，及其较技抡选之时，风檐晷影之下，荣辱甚关，心手莫措，日之相与以为乐者，果能代我否邪？及今知改，则名可全，家可保，终身俊髦，苟遂昏迷，吾不知所了矣，何也？日月反照，无损于明；君子绳愆，不累其德。以陈元、周处之徒，尚自发愤改行，卒为善人，况吾辈号英达者不减元处，而未闻能自悔讼，岂以既招物议、改亦无救也欤？噫嘻！人孰无过，改之为难，过孰无因，原之为尽。向使商甲不悔桐墓，几为暴桀之君；汉武不下轮台。则亦亡秦之续。孰为改之，功不既大哉！”

忠读一过，悔叹移时。寻掘松根，得金一瓮，皆刻告氏字，必忠高曾物也，此故后人无有知者。

再往二子家，探胡瞎一目，陆跛一足，颓然皆歼形矣。忠乃惊惶，自是绝不与相交接。

又以所得之资分人货殖，后致大富。胡、陆二子，渐至穷迫，老年携乞于途，人皆指以为鉴。仙师神报，亦显矣哉！

琴精记

鹤云者，乃邓州人，姓金也，美风调，乐琴书，为时辈所称许。宋嘉熙间，薄游秀州，馆一富家。其卧室贴近招提寺，夜闻隔墙有歌声，乍远乍近，或高或近。初虽疑之，自后无夜不闻，遂不以为意。

一夕，月明风细，人静更深，不觉歌声起自窗外。窥之，见一女子，约年十七八，风鬟露鬓，绰约有姿，疑是主家妾媵夜出私奔，不敢启户。侧耳听其歌曰：

“音、音、音，你负心，你真负心，孤负我，到如今，记得当时低低唱，浅浅斟，一曲值千金，如今寂寞古墙阴，秋风荒草白云深。断桥流水何处寻？凄凄切切，冷冷清清，教奴怎梦。”

女子歌毕，敲户言曰：“闻君俊才绝世，故冒禁以相就。今乃闭户不纳，若效鲁男子行邪？鹤云闻言，不能自抑，才启户。女子拥至榻前矣。

鹤云曰：“如此良夜，更会佳人，奈何烛灭樽空，不能为一款曲也？”女子曰：“得抱衾衣周，以荐枕席，期在岁月，何必泥于今宵？况醉翁之意不在酒乎！”乃解衣共入帐中，罄尽缱倦之乐。迨隔窗鸡唱，邻寺钟鸣。女子起曰：“奴回也！”鹤云嘱之再至，女子曰：“勿多言，管不教郎独宿。”遂悄悄而去。

次夜，鹤云具洒饣肴以待，女子果来，相与并坐酣畅。女子仍歌昨文之辞，鹤云曰：“对新人不宜歌旧曲，逢乐地讵所道忧情？”因更前韵而歌之曰：

音、音、音，知有心。知伊有心，勾引我到于今。最堪斯夕，灯前偶，花下斟，一笑胜千金。俄然云雨异春荫，玉山齐倒绛帷深。须知此乐更何寻。来经月白，去会清风，兴益难禁。

女子闻歌，起而谢曰：“君子斯咏，可谓转旧为新，除忧就乐也！”彼此欢情更浓于昨。自是无一夕不会。花苒半载，鲜有知者。

忽一夕，女子至而泣下。鹤云怪问，始则隐忍，既则大恸。鹤云慰之良久，乃收泪言曰：“奴本曹刺史之女，幸得仙术，优游洞天。但凡心未除，遭此谪降。感君同契，久奉欢娱。讵料数尽今宵。君前程远大，金陵之会，夹山之游，殆有日矣！幸惟善保始终。”云亦不胜凄怆，至四鼓，赠女子以金。别去未几，大雨倾盆，霹雳一声，窗外古墙悉倾例矣。鹤云神魄飘荡，明日遂不复留此。

二年后，富家筑于基于，掘一石匣，获琴与金，竟莫晓此故。时闻鹤云宰金陵，悉其好琴，使人携献。鹤云见琴光彩夺目，知非凡材，顾然受之，置于石牀。远而望立，则前女子就而抚之；近而视之，则依然琴也。方悟女子为琴精，且惊且喜。适有峡州之迁，鹤云得重疾，临死命家人以琴合葬。琴精之言，一一验矣。人有定数，物可先知，岂不信哉？

竹帚精记

洪武间，本觉寺有一少年僧，名湛然，房颇僻寂。一夕独坐庭中，见一美女，瘦腰长裙，行步便捷，而妆亦不多饰。僧欲进问，忽不见矣。明夜登厕，又过其前。湛然急起就之，则又隐矣。他人处此，必不能堪，况僧乎？

自是惶惑殊深，淫情交引，苦思不置。越两日，又徐步于厕。僧急牵其衣，女复徉为惭怯之态。再三恳之，方与入室。及叙坐，僧复逼体近之，渐相调谑间，竟成云雨。事毕，问其居址姓字，女曰：“妾乃寺邻之家，父母钟爱，嫁妾之晚。今有私于人。故数数潜出，不料经此，又移情于汝。然当缄密其事，则交可久。不然，彼此玷矣！”僧唯唯从命。于是，旦去暮来，无夕不会。

将及期，僧不觉容体枯瘦，气息恹然，渐无生意。虽同袍医治，百端罔功。寺中有一老僧谓曰：“察汝病脉，痨症兼致。阴邪甚盛，必有所致。苟不明言，事无济矣！”淇然骇惧，勉述往事。众曰：“是矣！然此祟不除，则汝恙不愈。今若复来，汝同其往，而踪迹之，则治术可施也。”

是夕，女至。湛然仍与交合。将行，欲起随送。女止之曰：“僧居寂落，夜得美妇欢处，是亦乐矣！何苦自感如此。”湛然不能往，强而罢焉。翌日告众，众乃忖曰：“明夜彼来，当待之如常。密以一物，置其身。吾等游于房外，俟临别时，击门为约，吾等协当尾随，必得而止，则祟可破矣！”湛然一一领记。

后一夕，湛然觉神思恍惚，方倚牀独卧，女果推门复入。僧与私曲，益加温存。鸡鸣时，女辞去。僧潜以一花插女鬓上，又敲其门者三。众僧闻击声，俱起追察，但见一女冉冉而去，众乃鸣铃诵咒，执锡执兵相与赶逐。直至方丈后一小室中乃灭，此室传言三代祖定化之处。一年一开奉祭，余时封闭而已。

众僧知女隐迹，即踊跃破窗而入，一无所见，但西北佛厨后烁烁微光，即往烛光，则坚一竹质润滑，枝束鲜莹。盖已数十年外物也，众方疑惑，而花在柄，因共信之，乃持至堂前，抽折一，则水流滴地。众僧益骇异。再折之，亦然，以至皆如之。

从僧乃明灯细视，其中排水，皆精也。湛然见之，悔悟惊惧，不能自制。于是，悉就焚之，扬灰于湖。湛然急以良剂调治，久之得平。而祟自此灭矣！

评曰：异怪弄人，数固当灭，而少僧幸免，人亦可鉴。

天缘奇遇（上）

祁羽狄，字子车酋，吴中杰士也。美姿容，性聪敏，八岁能属文，十岁识诗律，弱冠时每以李白自期，落落不与俗辈伍，独有志于翰林。每叹曰：“乌台青琐，岂若金马玉堂耶！”下笔有千言，不待思索。诗歌词赋，奇妙绝例，且善钟王书法，又粗知丹青。时人目为才子，多欲以女妻之，皆不应，其姑适廉尚，督府参军也。姑早亡，继岑氏，生三女，皆殊色。长曰玉胜，次曰丽贞，三曰毓秀，随父任所，皆未适人。尚以衰老，乞骸骨归。时生以父爱，家居寂寥，郁郁不快。或散步寻诗，寄身林壑，或操舟访隐，傍水徘徊。一日，与苍头溜儿入市，见一妇人，年二十余，修容雅淡，清芬逼人，立疏帘下，以目凝觑生。生动心，密访之，乃吴氏，名妙娘，颇有外遇。生命溜儿取金凤钗二股，托其邻妪馈之，妙娘有难色。妪利生之谢，固强之。妙娘曰：“妾觑此郎果妙人也。但吾夫甚严，今幸少出，但一宿则可，久寓此，不宜也。”生闻之，即潜入，相持甚欢，极尽款曲。既枕上吟曰：

深深帘下偶相逢，转眼相思一夜通；

春色满衾香力倦，瘦容应怯五更风。

妙娘曰：“妾亦粗知文墨，敢以吴歌和之：

别郎何日再相逢，有时常寄便时风；

一夜恩情深似海，只恐巫山路不通。

歌罢，天色将曙，闻外扣门声急。妙娘曰：“吾夫回矣。”与生急拥衣而起，开后门，求庇于邻人陆用。用素与妙娘厚，遂匿之。

用之妻，周氏也，小字山茶，见生丰采，欲私之，生应命焉。茶曰：“吾主母徐氏新寡，体态雅媚，殊似玉人，坐卧一小楼，焚香礼佛，守法甚严，但临风对月，多有怨态，知其心未灰也。妾以计使君乱之，可以尽得其私蓄。”生谢曰：“乱人之守，不仁；冀人之财，不义；本以脱难而又欲蹈险，不智。卿之雅情，心领而已。”言未毕，一少女驰至，年十三四，粉黛轻盈，连声呼茶。见生在，即避入。生问：“此女何人”“茶曰：“主母之女文娥也。”生曰：“纳聘否？”曰：“未也。”

文娥入，以生达其母。母即自来呼之，且自窗处窥生。见生与茶狎戏，风致飘然，密呼茶，问曰：“此人何来？”茶欲动之，乃乘机应曰：“此吴妙娘心上人也。今碍有夫在，少候于此。”徐氏停眸不言久之，茶复曰：“此人旖旎洒落，玉琢情怀，穷古绝今，世不多见。”徐氏乃怒曰：“汝与此人素无一面，便与亵狎，外人知之，岂不遗累于我！”山茶亦佯作愠状，对曰：“妾但不敢言耳。言之，恐主母见罪。”徐氏诘其故。山茶曰：“此人近丧偶，云主母约彼前来偕老。”徐氏惊曰：“此言何来？”茶曰：“彼言之，妾信之。不然则主公所遗玉扇坠，何由至彼手乎？”徐氏即探衣笥中，果失不见，徘徊无聊又久之。山茶知其意，即报生曰：“娘子多上复：谨持玉扇坠一事，约君少叙，如不弃，当酬以百金。”生揣：“事由于彼，非我之罪也。”乃许之。－－盖徐氏三日前理衣匣，偶遗扇坠于外，为山茶所获。至是，即以此两下激成，欲俟其处久而执之，以为挟诈之计耳。

近晚，生登楼，与徐氏通焉。缱绻后，徐氏问曰：“扇坠从何来？”生曰：“卿之所风赐，何佯问也？”徐氏曰：“妾未尝赠君，适山茶谓君从外得者，妾以为然，故与君一叙。今乃知山茶计也。”徐氏悔不及，明早果以百金赠生行。生留一词以别之，名《惜春飞》：

“乘醉蜂迷莺不语，只是妙娘为主。玉坠凭谁取，又成红叶偕鸳侣。两地风流知几许，自喜连遭奇遇。愁对伤处，何时得共枕，重相叙。”

徐氏恨山茶卖己，每以事让之，茶不能堪，遂发其私，徐氏无了而富，族中争嗣，因山茶实其奸，鸣之于官，官受嗣者贿，竟相法成案。徐氏以淫逐出，文娥以奸生女官卖，徐氏耻而自缢，生闻之，不胜伤痛，作挽歌以吊之曰：

“胡天不德兮，歼我淑人，情经一死兮，我重千金，花歼月缺兮，玉碎珠沉，俾生长夜兮，梦断芳春。遭此仇兮，何所伸。欲排云前代诉兮，奈力寡而未能。心耿耿兮思素恩，神恍惚兮怀旧迹。泪潸潸兮滴翠巾，悉郁郁兮欲断魂。千回万转兮，痛我芳灵。灵其有知兮，鉴我微忱！”

生且泣且歌，不胜哽咽，乃散步林外，少放闷怀。不意新月印溪，晴烟散野，泉声应谷，树影坠地，生乃还步，踽踽独行，凄惨愈切。忽闻后有环佩声，生回顾，见一女子冉冉而来；后随有女童，一掌扇，一执巾。生以为良家子也，意欲趋避。乃遥呼曰：“祁生何为避耶？”生疑为如戚，进步迎揖。然芳容奇冶，光彩袭人。生惊讶，未遑启问，女即曰：“妾玉香仙子也。朝游蓬岛，暮归广寒，拂扇则风行千里，挥巾则云幔九宵，非俗女也。因与君有尘缘，到此一相会耳。”生闻其言，疑为鬼魅，不敢近，但唯唯求退而已。女笑曰：“妾乃不如徐氏耶？君子日后奇遇甚多，徐氏不足惜也。”即携生手，同还生家。生闻其香气清淑，爱其纤指温润，亦不甚怪。然而夜深人静，重门自开，灯灭帘垂，明辉满室，生虽疑，不能却矣。与之共枕，颇觉绸缪。至五更，二女童报曰：“紫微登垣，壬申候驾。”女即整衣而起，与生别曰：“后六十年，君之姻缘共聚，富贵双全，妾复来，与君同归仙府矣。赠玉簪一根，扣之，则有厄即解：小诗一首，读之，则终身可知。”言华，凌空而去。生望之，但见云霓五彩，鸾鹤翩翔，生始信其为仙也。即视其诗，乃五言一律：

君是百花魁，相逢玉镜台；

芳春随处合，夤夜几番灾。

龙府生佳配，天朝赐妙才；

功名还寿考，九九妾重来。

生与玉香方合，精采倍常，颖悟顿速，衣服枕席，异香郁然。人皆疑其变格，而不知生所自也。

时廉参军致仕归，泊船河下，闻文娥官卖，即以金偿官，买与次女丽贞为婢。是日，生至讲堂，适闻廉归，惊曰：“此吾至亲，别十年矣。”即趋谒。廉闻生至，急请入，各以久疏慰问。廉尚曰：“尊翁捐馆，幸有子在。况子英发士也，但愿早遂青云以慰尊翁之志生谦谢久之。廉呼岑氏出，且曰：“祁三哥在此，非外人也。”岑氏谓三女曰：“三哥有兄弟情，可随我见之。”惟丽贞辞以“晓起采茉莉花冒风，不快。”岑氏与玉胜、毓秀出见。生拜问起居，礼貌修整。岑见生闲雅，念：“得婿若此人，吾女何恨？”而胜与秀亦熟视生。生目玉胜妆艳，毓秀丰美，亦觉戚戚焉。廉问：“丽贞何在？”岑曰：“不快。”廉曰：“一别十年，今各长成，宁不一识面耶？”命侍女素兰催之，不至。再命东儿让之，丽贞不得已，敛发而出。但见云鬓半蓬，玉容万媚，金莲窄窄，睡态迟迟。生立俟之，自远而近，停眸一觑，魂魄荡然。相揖后，以序坐。岑以家事诘生，生心已属丽贞，惟唯唯而已。顷间，茶至，捧茶者，文娥也。生见文娥，文娥目生，两相疑喜。茶后，继之以饭，岑与三女皆在座。岑曰：“三哥不弃，肯时来一顾乎？”廉曰：“吾欲以家事托子车酋，子车酋宁即去耶？”三女皆赞之。而丽贞又曰：“三哥倘以家远不便，凡有所需，一切取之于妹。”生以丽贞之言深为有情，即以久住许之。

是夕，寄宿东楼。生开窗对月，巾周帐无聊，乃浩歌一绝以自遣云：

天上无心月色明，人间有意美人声；

所需一切皆相取，欲取些儿枕上情。

生所歌，盖思丽贞“一切取于妹”之言也。歌罢，见壁间有琴，取而抚之，作司马相如《凤求凰》之曲。不意风顺帘间，楼高夜迥，而琴声已凄然入丽贞耳矣。丽贞心动，密呼小卿，私馈生苦茶。生无聊间，见小卿至，知丽贞之情，狂喜不能自制，竟挽小卿之裙，戏曰：“客中人浼汝解怀，即当厚谢。”小卿拒，不能脱，欲出声，又恐累丽贞；久之，小卿知不可解，佯问曰：“小姐辈侍妾多矣，倘舍妾，惟君所欲，何如？”生亦知其执意，乃难之曰：“必得桂红，方可赎汝。”桂红，乃玉胜婢。小卿曰：“桂红为胜姐责遣，独睡于迎翠轩，咫尺可得。”

生与小卿挽颈而行，果一女睡轩下。生以为桂红矣，舍小卿而就之，乃惊醒。非桂红，乃素兰也。兰在诸婢中最年长，玉胜命掌绣工，一婢拙于绣，迁怒于兰，责而逐之，不容内寝，怨恨之态，形于梦寐，适见生至，怪而问曰：“君何以至此也？”生不答，但狎之，兰始亦推阻，既而叹曰：“胜姐已弃妾，妾尚何守！”遂纳焉，生亦风流有情，而兰亦年长有味，鸳衾颠例，不啻胶漆，生密问曰：“丽贞姐如何？”兰曰：“天上人也。”曰：“可动乎？”曰：“读书守礼，不可动也。且君兄妹，何起此心？”生愧而抱曰：“对知心人言，不觉吐露心腹。”既而问：“桂红与谁同寝？”兰曰：“桂红，胜姐之爱婢也。此人聪慧，与文娥同学笔砚，今君以情钩之，亦可狎者。”生甚喜，至天明就外，作一词以纪其胜：

“素兰花，桂红树，迎翠轩中，错被春留住。乖巧小卿机不露，借风邀雨，脱壳金蝉去。一杯茶，咫尺路，却似羊肠，又把车轮误。且向桂花红处吐，攀取高枝，再转登云步。”

右调名《苏幕遮》

生早与素兰别时，天尚未明，偶遗汗巾一条，内包玉扇附并吊徐氏词。小卿来唤素兰，见而拾之，私示文娥曰：“此祁生物也。”文娥观词，不觉泪下。丽贞理妆，呼文娥代点鬓翠。文娥至，则秋波红晕，凄苦蹙容。贞怪而问之。娥不能隐，以实告曰：“吾母死，皆为祁生。今见其吊母词，是以不觉泪流。”丽贞素词观之，叹曰：“真才子也。”取笔批其稿尾：

“措词不繁，着意更切。愁牵云梦，宛然一段相思；笔弄风情，说尽百年长恨。诚锦心绣口，可爱可钦；必金马玉堂，斯人斯职。然而月宫甚近，何无志于女亘娥？乃与地府通忱，实有功于才子。”

其所批者，亻敬其锐志功名，弗劳他虑；即令文娥持送还生。－－时廉有族中毕姻，夫妇皆往。－－生见文娥独来，携而叹曰：“儿何以至此耶？”娥惟嗟叹，道其所以，乃出扇坠、吊词还生。生曰：“汝从何得之？”娥曰：“小卿自迎翠轩得之。今丽贞姐使妾奉还。”生且愧且谢。既而，见所批，又惊又喜，叹曰：“世间有此女子，羞杀孙夫人、李易安、朱淑贞辈矣。”读至末句，叹曰：“吾妹真女亘娥也，仆岂无志耶！”送以末联为有意于己，乃以白纱苏合香囊上题诗一首，托文娥复之：

聊赠合香囊，慇懃谢赞扬；

吊词知恨短，批稿辱情长。

愧我多春兴，怜卿惜晚汝；

月宫云路稳，愿早伴霓裳。

丽贞见诗大怒。挞文娥；待父母归，欲以此囊白之。毓秀知之，恐玷闺教，使二亲受气，急令潘英报生。时英年十七，亦老成矣，虑生激出他变，缓词报曰：“秀姐知君有诗囊送入，甚是不足，乞入亲谢之。”生笑曰：“秀妹年幼，亦知此味耶？”牵衣而入。秀以待于中门，以故告生。生惊曰：“何异所批！”秀曰：“彼儆君耳，非有私也。”生茫然自失。秀曰：“玉胜姐每爱兄，与妾道及，必致嗟叹；今在西鹤楼，可同往问计。”生含愧而进。玉胜见生，远迎，曰：“三哥为何至此？”秀顾生，笑曰：“欲坐登云客，先为入幕宾矣。”胜问其故。秀曰：“兄有‘月宫云路稳，愿早伴霓裳’之句，遗于丽贞姐。贞姐怒，欲白于二亲。今奈之何？”玉胜笑曰：“妾谓兄君子人，乃落魄子耶？请暂憩此，妾当为兄解围。”即与秀往贞所。

贞方抱怒伏枕，胜徐问曰：“何清睡耶？”贞乃泣曰：“妹子年十七，未尝一出闺门。今受人淫词，不死何为！”胜与秀皆曰：“词今安在？”贞不知胜为生作说客，即袖中以诗囊卷出。胜接手，即乱扯。贞怒，起夺之，已碎矣。贞益怒。胜曰：“三哥，才子也。妹欲败其德，宁不自顾耶？”因举手为丽贞枕花。低语曰：“三哥害羞，适欲自经。送人性命，非细事也。”贞始气平。胜乃回顾素兰，曰：“可急报三哥，贞妹已受劝矣。”　　兰往，见生徘徊独立，而桂红坐绣于旁，亦不之顾，乃以劝贞事报生。生喜而谢之。兰挽生，曰：“妾原谓此人不可动，君何不听？”又背指红，曰：“可动者，此也。为君洗惭可乎？”生又谢之。兰附红耳曰：“祁生反有意于子，今其惭忿时，少与款曲，何如？”桂红张目一视而走。兰追执之，骂曰：“我教汝绣，汝不能，则累我。我一言，即逆我，汝前日将胜姐金钏失去，彼尚不知，汝逆我，我即告出，汝能安乎？”若能依我，与祁生一会，即偿前钏，不亦美乎？”桂红低首无言，以指佛鬓而已。兰抚生背，曰：“君早为之，妾下楼为君伺察耳目。”生抱红于重茵上，逡巡畏缩，生勉强为之，不觉鬓翠斜欹，猩红满裼。

兰下楼，因中门上双燕争巢堕地，进步观之，不意胜，秀已至前矣。兰不得已，侍立在旁，尊胜、秀前行，生闻楼上行声，以为兰也，尚搂红睡；回顾视之，乃胜与秀。生大惭，胜大怒，即生前将红重责，因抑生曰：“兄才露丑，今又若此，岂人心耶！”生措身无地，冒羞而出。无奈，乃为归计。

明日，见廉夫妇，告曰：“久别舍下，即欲暂归。”廉夫妇固留之。生固辞。乃约曰：“子车酋必欲归，不敢强矣。待老夫贱旦，再劳枉顾，幸甚！”生谨领而别。途中无聊，自述一首：

“洛阳相府春如锦，乱束名花夜为枕。弄琴招得小卿来，迎翠先同素兰寝。文娥痛而哭吊词，丽贞题笔一赞之。牵惹新魂发新句，转眼生嗔欲白之。绝处逢生得毓秀，恐玷闺门急相救。潘英邀我中门侍，西鹤楼前惭掩袖。玉胜频呼入幕宾，相迎一笑问郎因。郎须少倚南楼坐，此去因先慰丽贞。丽贞见妹欢情复，桂红巧绣娇如玉。素兰观燕往中门，胜、秀登楼皆受辱。一场藉藉复一场，两处相思两断肠。春光漏尽归途寂。何日同栖双凤凰？”

丽贞小字阿凤，故末句及之。

生去后，三女皆在百花亭看杜鹃花，东儿报曰：“祁君去矣。”胜与秀相对微笑，丽贞独有忧色，停眸视花，吁叹良久，无非念生意也。玉胜不知，问曰：“妹子尚恨祁生耶？祁生果薄幸，昨触妹，又辱桂红。被污之女，不可近身，已托邻母作媒出卖矣。”贞曰：“彼辱妹，姊尚容之；彼辱婢，姊乃不容耶？”玉胜语塞。盖胜久欲私生，惟恐二妹忌之，又恨桂红先接之也。

贞是夕凭栏对月，幽恨万种，乃制一词，名曰《阮郎归》，自诉念生之情，每歌一句，则长吁一声。文娥等侍侧，皆为之唏嘘：

“闻郎去后泪先垂，愁云欺瘦眉。情深须用待佳期，郎心不耐迟。----香闺静，寄新诗，眼前人易知。寸心相爱反相离，此情郎慢思。”

生归，不数日，为仇家萧鹤者所诬，发生父未结之事。鹤以官豪，捕生甚急。生夜渡，欲往诉当道，为守渡者所觉，执送萧氏。萧层堂叠室，将生禁后房，待事中人至，即送官理。生夜静忿郁，无以自慰，忽忆仙子“玉簪解厄”之言，乃礻寿拜，吟一词：

“撒天长恨几时休？两眼不胜羞。男儿壮年多困忧，何日一抬头？----辙中鲋，雨中鸠，望谁周？横铺铁网，高展金丸，毕何仇？”（《诉衷情》）

萧之妇，于氏也，乃世家女，名金园。其夫名震，往京听选。金园独居，闻户后歌声悲切，明早，使侍女琴娘访之，始知生故，叹曰：“与父有仇，子复何罪？”私遣琴娘以甘露饼十枚馈生。生谢曰：“此活命恩也，他日当衔环以报。”自后，琴娘时以饮食饷生，生媚意敛谢。琴娘悦之，因与之私，复乘间语金园曰：“此生温如良玉，十倍吾主，今禁此，情甚可哀。”琴娘意欲释之。金园曰：“昨亦梦神女命救此人，且云他日与汝皆当为彼侍妾，纵无此理，甚可疑也。”遂往窥之，果见生丰资颖异，气宇温容。抵夜，以别钥启锁，匿入闺中，共枕恣欲。五更时，赠以白金十两，金钏一双，汗巾一条，与琴娘暗开重门，泣而送之，且以梦语生。生曰：“岂敢望此！仆有玉扇坠，今以赠卿，日后果有幸会，当以此为记。”遂拜谢而去。

翌日，萧觅生，生已行矣。竟走京师，伏阙奏辨，为父雪仇。时赵子昂为翰林学士承旨，力赞生孝，得发御史观音保等勘问，萧惧，出万金营求左丞相铁木迭儿为之解纷息事，然亦不敢害生矣。

生由是避祸入山，发愤攻书。山下有名龚寿者，年六十，善相法，见生状，知其不凡也，每以柴米给生，相过甚厚。生感以恩，乃书一联于壁云：

远移萍梗宜无地，近就芝兰别有天。

又书一联以自儆云：

身居逆境时勤读，心到仇家夜梦亲。

生去后，丽贞虽念生，不过形于咏叹而已。而玉胜则慕生之甚，言动如狂。每强扶倦态，对镜画眉，不觉长吁一声，两手如坠，日就枕席，饮食若忘，梦中忽忽如对人语，及醒，则挥泪满牀而已，闻贞有《阮郎归》调，令素兰索之，贞不与，胜知其必为生作也，亦自作，调名《桃源忆故人》，亦道望生之意：

“思思念念风流种，心为愁深如梦，绣衾象牀如共，羞把寒衾拥。----桂红楼上春心动，悔己多情残送。却笑自家愁重，番作巫山梦。”

廉至旦日，遣人邀生，知生受诬奏辩，嗟叹久之。及生入山读书，廉遣人送白金五两，白米六包，与生少资日用。玉胜自忖曰：“祁生发愤，招之则不来，然其意惟在丽贞，诈招以贞书，或得一面。”乃具书，私付去人，且戒之曰：“此丽贞书，密与之。”

小妹丽贞敛衽端肃拜：畴昔之心，岂敢自昧；掷诗之忿，实惧人知。月色空梁，不见知心到眼；风声泣树，徒知弱态伤神。近知往复大仇，识英才之可羡；今又入山愤志，知力学之有成。但情在寸心，终难自慰；人遥千里，岂易相通！满目云山，何处是凤凰栖止；一天星斗，几时成牛女欢期？顷刻相思，须更长欢。倘兄肯顾片时，小妹终身佩德。匆匆草字欠恭，伏乞情恕。不备。

妹贞再拜启。

生得书，惊喜雀跃。然发愤之始，义不可行；欲复书，又恐廉知，但私寄曰：“为我多多附谢小姐，书已领教矣。”生是日旧态复萌，几不自制，大书绝句于壁：

海样相思思更深，一封珍宝抵千金。

书中总有颜如玉，未必如渠满我心。

一日，龚老访生，见壁上绝句，问曰：“君有所思乎？读书之心，如明镜止水，倘有所思，则芥蒂多矣，安能有成？”祁生不觉汗颜。龚复慰曰：“少年人多有此弊，况君未娶，宜不免此：老夫相君目秀眉清，天庭高耸，必享大贵。倘不弃，老夫有一小女，名道芳，颇端重寡言，亦宜大福，他日愿为箕帚，何如？”生愧谢不已。

是岁，生起小考，补郡庠弟子员。

后数日，生整衣冠，往拜廉。廉一家慰贺。三女出见，皆曰：“恭喜！”即宴生于怡庆堂，笙歌交作，酬酢叠行。至晚，银烛满堂，侍女环立，廉夫妇已醺，而生犹未醉。岑命三女以次奉生酒。玉胜举杯近生，语云：“妾有言，幸君弗醉。”盖欲私生也。生不知，应曰：“已酩酊矣。”丽贞举杯戏生曰：“新秀才请酒。”生亦笑曰：“何不道新郎饮酒？”贞愧而退，怒形于色。毓秀见贞不悦，及举杯奉生，乃曰：“兄何以言，使贞姐含怒？”盖生以前所寄书有情，故量其易而忽之，不知其为玉胜计也。夜深散罢，生被酒，寝外馆。胜自往呼之，生不醒。胜恐馆童来觅，长吁而返，闷倚银钅工，形影相吊，口占一词，且泣且诉：

“何事无情贪睡，席上分明留意。指日望郎来，要说许多心事。沉醉，沉醉，不管断肠流泪。”（调名《如梦令》）

生明早入谢酒，廉夫妇未起，独丽贞立檐前喂鹦鹉，亦未理妆生前，戏曰：“蒙见召，今至矣。”丽贞默然。生曰：“何其不践书中之言乎？”贞曰：“妾未曾有书，兄何诈也？”生出书示之，乃玉胜之笔。贞大怒。生见贞不梳不洗，雅淡轻盈，清标天趣，如玉一枝，因笑解其怒，而突前抱曰：“纵非子书。天缘在矣。”时生精魄摇荡，心胆益狂，盖欲一近贞香，而死亦自快也。贞力挣不能脱，乃定气告曰：“妾非无心者，亻且兄妹不宜有此。况兄未有妻，妾未受聘，何不一通媒妁，偕老百年，非良便乎？”适鹦鹉见生将贞抱扭，作人声詈曰：“姐姐打，姐姐打！”其声甚急，生恐人至，脱贞而出。

然生之入也，玉胜乘人未起，早就生寝，欲了此念。见生不在，即为诗一首以示之：深院春风急，吹花入翰林。

无缘空去也，留此寄知音。

玉胜留诗而出，过中门，闻行步声，遥视之，即生也。以手招生，生急至。胜曰：“无情郎从何来？”生以丽贞寄书事告胜。胜曰：“实妾为之，非贞也。”即邀生同入含春庭后，就大理石牀解衣交颈，水渗桃花，并枕颠鸾，风摇玉树，香滴滴露滋金盖，思昏昏骨透灵酥。

时红日渐高，毓秀已起，恐生苦宿酒，令东儿馈生以茶。东儿至生馆，但见一诗在几，寂无人迹。东儿取诗还报曰：“祁生不知何往，但见几上此纸耳。”秀观之，叹曰：“胜姐作不规矣。”

时生与胜交散，各喜不为人知。胜理妆后作一词以纪其乐云：（名曰《蝶恋花》）

“风动花心春早起，亭后空牀，一枕鸳鸯睡，归到兰房妆倦洗，几回又掬相思水，　　但愿风流长到底，莫使人知，都在心几里，郎至香闺非远地，幸郎早办通宵计。”

胜以词使素兰寄生，且嘱生将几上诗毁之。生见词甚喜，然几上诗未之有也。生语兰曰：“向曾许桂红，代偿金钏一双。”并和前词，以复胜：

“蝶醉花心飞不起。转过春亭，又把花枝睡。昔因采桂羞难洗，归家掬尽相思水。----今日好花开到底。苦尽甘来，尽在心儿里。又愿春光同两地，胜如云路平生计。”

兰笑曰：“‘春光两地’，君得陇又望蜀耶？”生曰：“非子不能知此趣也。”兰复胜，胜以为几上诗生匿之矣。

不意毓秀以诗示丽贞，贞亦以胜假书之故告秀。二人谋，欲露之。丽贞又念败生之德，不复在坐，欲行欲止，持于两疑。秀曰：“今母昼寝，以书置母枕旁，母起见之，但知姊之私荡耳，不复知我计也。况纸上又无称号，亦岂累祁生耶？”丽贞曰：“善。”秀往置之，立侯母醒。文娥窃知秀事，私达于生。生曰：“事急矣！”入告于胜。胜曰：“秀立闲前，何以窃之？”生曰：“秀之所为，贞使之也。文娥，则贞好也，托文娥以贞命呼秀，秀必出矣。使先使素兰隐于门后，俟秀出，兰即入取之。”胜曰：“计虽妙，奈文娥不肯何！”生曰：“娥之母，我故人也。彼念其母，必肯念我。”呼文娥语之，果如命诣秀，曰：“贞姐有言，急请一面。”秀出见贞，贞亦昼寝；秀急候母，诗已去矣。秀以文娥诱之，使贞责之。文娥惧，乘夜而逃，不知所之。玉胜得诗而恨二妹之共计也，作《风雨恨》一篇，以记其怒：

“风何狂，雨何骤，妒花不管花枝瘦。花瘦亦何妨，深嗟风雨忙。风不歇，雨不竭，同枝花，自摇折。幸得东皇巧护遮，风风雨雨曲栏斜。花枝不放春光漏，依旧清香到碧纱。”

一日，丽贞在碧云轩独坐凭栏，放声长叹。生自外执荷花一枝过轩，见贞长叹，缓步踵其后。贞低首微诵曰：“本待将心托明月，谁知明月照沟渠！”生轻抚其背，曰：“明月是谁？”贞惊，起拜，遮以别言，但问曰：“此花何来？”生曰：“自碧波深处，爱其清香万种，故下手采之。”贞曰：“兄但能摘水中花耳。如天上碧桃，日中红杏，不与兄矣。”生曰：“碧桃、红杏，恨未开耳。倘香心少放，敢不效峰蝶凭虚向花间一饱耶？”贞曰：“饱则饱矣，但恐饱后忘花耳。”生以荷花掷地，誓曰：“如有所忘，即如此花横地。”贞含笑以手拾花，戏曰：“映月荷花，自有别样红矣。兄何弃之？”正谈笑间，玉胜自门后见之，欲坏丽贞，报母曰：“碧云轩甚有风，娘可往坐。”岑至轩，见生与贞笑语迎戏，乃发声大怒。自是，贞不复出，生亦远避西园矣。

生依依此情，每日入梦寐之态，形之于诗：

长夜如年客里身，短衾消尽枕边春；

晴江寂寞无心月，乡梦流连得意人。

几度觉来浑不见，却才眠去又相亲；

空亲恍惚非真会，赢得相思泪满巾。

又五言一绝，又梦丽贞所作也：

闲题心上事，空忆梦中人。哪得温如玉，慇懃一抱春。

胜既败贞，尤不能忘秀也，乃诱秀曰：“西园莲实茂盛，妹肯往一采乎？”秀未老成，乐于游戏，即欲往。胜曰：“妹与东儿先往，我收拾针线即来。”秀果先去。胜度秀与生会，不免接谈，乃告其母曰：“秀往采莲，乞令人一看。”岑每溺爱秀，闻秀出，即呼丽贞，同往西园。及至，见生与秀共拍一蝶，奔驰谑笑；生将得蝶，秀与东儿就生共夺之，岑骂曰：“此岂儿女事耶！”生大惭，知岑必见疑，乃告归。

秀见贞随母，以为贞计也，甚恨之。反诉于玉胜。胜以为得计，复执之，秀深信矣。自是，秀以心腹待胜，事事皆胜听矣。

胜是夜招生共寝，生以屡败，不敢往，以诗别之：

花开漏尽十分春，更有何颜见玉人？

明明马蹄谁是伴，野桥流水闷愁云。

胜得诗，知生决行，以玉臂一副、簪一根、琴一囊、锦一匹，并和生诗以赠之：

细雨斜风促去春，有情人送有情人。

偷闲须办来时计，莫使红妆盼白云。

生回，虽感胜厚情，尤以丽贞为念，心甚怏怏，居家无聊，饮食俱废，临风对月，凄惨不胜。有一友，姓霍，名希贤。见生不快，扯生往妓家一乐。妓者王琼仙，生旧人也，见生至，甚喜，戏曰：“贵人郑重，何人不求？”生不答。琼仙又叩之，生唯唯而已，虽樽俎间琼仙以百计挑之，生但低首吟哦，情思恍惚。琼仙固留生宿，生不得已，应之。枕席间，生毫不措意。琼仙欲动其心，夜半呼义妹等，并作一牀，恣意承顺。生虽云雨，意自茫然。琼仙曰：“君似有心事，何不对妾一言？”生曰告以丽贞未就之故。琼仙曰：“非廉氏阿凤乎？”生曰：“何以知之？”曰：“昨在竹副使家侍宴，有一客欲为竹公子作媒，是以知之。今君遇此，妾等不敢近矣。”生曰：“廉有三女，长女未受聘，何先及次女？”曰：“必欲求之，多在长女。”言未毕，溜儿驰报曰：“宗师案临，宜往就试。”

生归，即赴试。廉知之，遣人馈赆。三女皆私有所赠。生登领，作词分谢之。词名《画堂春》，谢廉尚参军：

“孤身常托旧门墙，此恩海样难量。又须丰赆实行囊，书剑生光。----深夏暂违颜范，新秋便揖华堂，时来倘试绿罗裳，展草垂缰。”

谢玉胜词，名曰《玉楼春》：

“含春笑解香罗结，相思只恐旁人说。腰肢轻展血倾衣，朱唇私语香生舌。----无端又为功名别，几回梦转肝肠裂。嘱卿休作倚门妆，新秋共泛归舟月。”

谢丽贞词，名曰《小重山》：

“杨柳垂帘绿正浓。碧去轩内，情语喁喁。玉人长叹倚栏东。知音语，惹动芰荷风。----猛地见慈容。总然好多意，也成空。相思今隔小山重。承佳贶，尽在不言中。”

谢毓秀词，名曰《卜算子》：

“惜别似伤春，春住人难住。蝴蝶纷纷最恼人，总把春推去。记取碧苔阴，胜似青云路。愁压行边忆心人，未走先回顾。”

生择日与溜儿就程。行至中途，天色已晚，寄宿一旅中。溜儿先睡，生温习经书。夜分时，闻隔墙啼泣悲切；四鼓后，闻启门声。生疑，先潜出俟之，见一女子，年可十五六，掩泪而行。生尾之。至河上，其女举身赴水。生执之，叩其故。女曰：“妾家本陆氏，小字娇元，为继母所逼，控诉无门，惟死而已。”言罢，又欲赴水。生解之曰：“芳年淑女，何自苦如此！吾劝若母，当归自爱。”女曰：“如不死，有逃而已。”生怜之，欲与俱去。但溜儿在本家，欲还呼之。女曰：“一还则事泄矣，则妾不可救矣。顾此失彼，理之常也，愿君速行。”生见其哀苦迫遽，乃弃溜儿，与女僦一小舟，从小路而行。

一日，天色将晚，舟人曰：“天黑路生，不宜前往。”生从之。停舟芦沙中，与女互衣而寝，情若不禁，生委曲慰之。女曰：“妾避死从君，此身已玷，幸勿以淫奔待之，庶得终身所托矣。”生指天日为誓。女喜，作诗谢之：

啼愁欲赴水晶宫，天遣多情午夜逢；

枕上许言如不改，愿公一举到三公。

吟毕，生方欲和韵，女侧耳闻船后磨斧声急，与生听之，惊起。问曰：“磨斧为何？”舟人应曰：“汝只身何人？乃拐人女子。天使我诛汝。”盖舟人爱娇元之美，欲诛生以夺之也。生惊怖，计无所出。乃舟人已有持斧向生状。生跃入水，口呼：“救命！”忽芦丛旁有人应声而起，即以长竿挽生之发救之。生不得死。舟人见生救起，随弃舟下水逃去。而娇元亦无恙，反得一舟矣。

二舟相并，举火问名。舟中有一妇，问曰：“君非祁生乎？”生曰：“何以知之？”妇出舟相见，乃吴妙娘也。妙娘丧夫，改适一巨商，商与妙娘载货过湖，亦宿于此。商问妙娘曰：“汝何识祁？”妙娘曰：“亲也。”商以为真，遂相款焉。

明早，妙娘私馈生白金一锭，生谢别。然不能操舟，与娇元坐帆下，惟风之所之。行一日，止十余里。

近晚，泊湖上。娇元方淅米为餐，岸上忽呼曰：“死奴！至此耶？”生起而视之，乃昨逃去舟人也。生知不免，即跳岸疾驰，几为追及，舟人尾生终日，饥不能前，故得免焉。

生纵步忙投，不知所之，遥见一丛林，急投之，乃道院也。生扣门入，见一道姑，挑白莲灯迎问所自来。生具述其故，道姑曰：“此女院，恐不便。”生曰：“殿宇下少憩，明早即行。”既而，又一青衣至，附耳曰：“此生颇飘逸，半夜留之，人无知者。”道姑怃然，乃曰：“先生请进内坐。”生进揖，问姓，道姑曰：“下姓沙，法名宗净，年二十有七。”有道妹曰涵师，年二十有二，亦令见生。因与共坐，清气袭人，香风满席。生见涵师谈倾珠玉，笑落琼瑶，思欲自露其才，乃请曰：“仆避难相投，自幸得所，皆神力也。欲作疏词，少陈庆扼，不亦可乎？涵师曰：“先生有速才能即构乎？”生曰：“跪诵而已，何假构耶？”涵师喜，即引生拜于禅灯之下。生起焚香，应口而读，声如玉磬，清韵悠然：

伏以乾坤大象，罗万籁以成一虚；日月重光，溥八方而回四序。尘中山立，去外花明。掷玄鹤于九天，遥迎圣驾；跨青牛于十岛，近拜仙旌。羽狄一介书生，五湖逸士。欲向金门射策，逆旅奇逢；谁知画舫无情，暴徒祸作。幸中流之得救，苦既迫而不追。四野云迷，一身无奈；两间局促，一死何辞。不意天启宿缘竟得路投胜院，清淡淡坐，山皓齿之素书。绿鬓挑灯，指黄冠之羽扇。俨乎仙境，恍若洞天。拘禁不祥，瞻仰日星之照耀。消磨多瘴，恭逢雅妙以周旋。谨拜清辞，上于天听。祈求禄佑，下护愚生。

读毕，师等赞曰：“君奇才也。”因举酒酌赓，稍及亵语。宗净举手托生腮曰：“君虽男子，宛若妇人。”涵师曰：“夜深矣！”共起邀生同入共枕云雨，各自温存，不惜精力。而涵师肌肤莹腻，风致尤高。自是昼以次陪生，夜则连衾共寝。重门扃固，绝无人知。

生一夕月下步西墙，闻诵经声甚娇，乃吟诗以戏之曰：

沙门清月水花多，读罢禅经夜几何？

娇舌强随空色转，其心皆作死灰磨。

玄机参透青莲偶，悔悟应和白苎歌。

却与维摩作相识，不怜墙外病东坡。

隔墙诵经者即文娥也。昔外出，入此庵为西院主兴锡之弟。闻生吟诗，惊曰：“此祁郎声也！何以至此。”追思往事，不觉长吁，亦朗吟一诗以试之：

为君偷出枕边情，玉胜愁消毓秀嗔。

脱却红尘今到此，隔墙好似旧时人。

生闻诗甚疑。明早潜访之，见文娥，相持悲咽，各问来历。生曰：“仆累卿逃，不意又复见卿，真夙世缘也！”文娥之师兴锡见生闲雅，悦而匿之。生过几日又到宗净处，西院羁留，乐而忘返。

不意溜儿为陆氏失女，执送于官。而生为色所迷，试期已过，不复他念。日与涵师等剧饮赋诗，不能尽述。姑记与兴锡等诗云：

苦海回头便是家，春惊铁树报琼花。

日光飞出尘中马，风力平收水底霞。

丹炉有烟终是火，蓝田无玉岂生芽。

从今氵迭髓留玄骨，不向玄门觅艳葩。

《题性纟玄斋壁》

不是凡民不是仙，壶中日月壶中天。

青山绿水皆为友，野鸟名花尽有缘。

林壑寄身闲似鹤，斋居养性莫如纟玄。

羽衣华发成潇洒，坐看芳溪放白莲。

《题宗净山房》

两两山离报好音，垒垒白石点疏林。

谷中鹿豕防人眼，壁上藤萝碍日阴。

无伴空悬徐孺榻，有香还抚伯牙琴。

冯渠海沸天雷发，净拂蒲园抱膝吟。

一日，两院道姑皆往一寡妇家作斋事，独留文娥伴生。生欲私之，娥曰：“妾见众道姑日夜纵淫，唯妾居此甚苦。得君带归，敢惜一共枕耶？”生曰：“我在此甚无益，思归亦切矣！岂忍弃卿？”因搂娥，撤其衣，举身就之。时文娥年十七，一近一避，畏如见敌，十生九死，痛欲消魂，不觉雨润菩提，花飞法界好事毕，生曰：“卿他日肯为丽贞作媒乎？”娥曰：“贞甚有情，况今年长，亦易乱之，君肯归，不必虑也！”自是，生与娥密为归计矣。

众姑自斋回，见生有归意，百计留之，无以悦生者，适有女童持礼来，揖众姑而去，生问何人，宗净曰：“是前作斋事家使女金菊也。”生微笑。宗净疑生悦菊，即歆之曰：“君肯安心寓此，当及其主母，况此婢耶？”生问主母为谁，净曰：“辛太守之妻陈氏也。年虽四十而貌甚少年，今寡居数月矣。今择本月十五日来院炷香，我辈当以酒醉之，强留宿院。睡熟时，君即近之。倘事谐，则太守有一妾名孔姬，亦以网跨下矣。”生如其言。

至十五日，陈果被酒，假宿院中。宗净以鸡子清轻轻污其便处，如受感状。陈觉醒之，疑为男子所淫。开帐急呼金菊，不意菊亦被诱别寝。但见一灯在几，生笑而前。陈叹曰：“妾欲守志终身，不意为人所诱。”生捧其面劝曰：“青春不再，卿何自苦如此？”即解衣逼之，陈亦动情，竟纳焉。生多疲于色，而精力不长。陈久寡空房，而所欲未足。乃约生曰：“妾夹间暗归，君可随我混入。”

生如其言，至陈家。孔姬尚睡中，陈欲并乱之，以杜其口，即枕前语曰：“汝觉吾？我带一伴客相赠。”孔醒见主，即有怒状。陈以势压之，终不从。生与陈处，凡十余日，终亦碍孔，不得肆志。

乃昼，一春意于孔姬寝壁，因题一词以动之，名曰《鱼游春水》。

风流原无底，一着酥胸情更美。玉臂轻抬，不觉双亻免起。展乱蔷薇锦一机，摇播杨柳丝千缕。好似江心鱼游春水。----你也危楼独倚，辜负红颜谁为主，徒然晓梦醒时，慵妆倦洗。玉箫长日闲，孤凤翠衾，终夜无鸳侣。这等凄凉，谁为羡尔！

孔姬览之，心少动。一日，生与金菊昼淫于双柏轩，而菊之同辈皆就之。三女一男，争春似滚；四衣五形，展锦如平。孔姬自帘后视之，情遂恍惚，不能自守，乃缓步进曰：“郎君入花丝矣！”生曰：“清自清，浊自浊，卿自守足矣，何阻人兴耶？”孔笑曰：“妾请偿之可乎？”生曰：“卿回心尚何论耶！”遂与通焉。生喜作一词以谢之，名《浣溪纱》：



独抱幽香不傲春，而今春色破梨云，算来清净总无真。

正做百花丛里客，却逢千想意中人，谨托新词当谢亲。

时宗净与涵师等谋曰：“我辈欲留祁君，故以陈夫人悦之。今祁乃恋陈，不复顾我矣！为今之计，共往擒之。陈若掩争，必得其财。祁与彼绝，必来我院，不两利乎？”兴锡曰：“祁君智士也。倘事泄先行，我辈空望矣。必先令一人，假宿于彼。我辈夜半围门，里通外应，无失算也。”众称善，欲择一人先往。娥乃进计曰：“弟子与祁乡里，祁必不疑，弟子愿以抄化为名，入陈寝所，为众师内应。”师等信而遣之。文娥往见陈于萱寿堂，方与生并坐。文娥曰：“久居于此，郎君乐乎？”复以眼私揆生。生乃舍陈等独步亭后，文娥尾生。告曰：“今晚事坏矣！”生问其所以，娥告以故，且曰：“妾与君急为归计，庶可自全。”生点首数次，计无所出。久之，往语陈曰：“院中邀仆一茶，去当即来。”陈即使金菊随去，促之早还。生与娥、菊同就路，娥曰：“夫人欲使郎早还，菊姐可先往，免使人生疑矣！”生知娥意，乃力赞之。菊信而先行。娥乃挽生即从别路远遁。菊至院，久候不至，乃返。师等为陈卖已。而陈又为院中潜谋，互相成隙，自易各相为谋矣。





读累了记得休息一会哦~


公众号：古德猫宁李

电子书搜索下载

书单分享

书友学习交流



网站：沉金书屋 https://www.chenjin5.com

电子书搜索下载

电子书打包资源分享

学习资源分享






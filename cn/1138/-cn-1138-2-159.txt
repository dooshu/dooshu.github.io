金太傅斋中赏牡丹

其一


东山丝管乐无涯，春色先临太傅家。
退食不言温室树，归田偏种洛阳花。
烟笼曲榭施青障，月映层城簇绛霞。
欲扫朱门依幸舍，醉归恐污相君车。

其二

为探梅花邓尉来，平津池馆共徘徊。
恰逢气朗天清候，惊见姚黄魏紫开。
白纻临风还自按，玉盘承露更须栽。
何人东阁吟红药，授简应惭谢朓才。


朱翌　顷入南华僧仲有诗为次其韵仲欲见予诗集

促驾难求马一寻，行缠快走任山深。

上方首入文公谒，小语能披逸少襟。

三尺盆池清照影，五更窗月默传心。

更烦细看门前水，昔日西流何似今。

朱翌

朱翌　顷入南华僧仲有诗为次其韵仲欲见予诗集

寺分三集易披寻，藏在名山意亦深。

但与止兹鸾凤友，共逃不学马牛襟。

年来惟以睡过夏，老去莫令诗呕心。

欲见文章须近北，太平风雅盛於今。

朱翌


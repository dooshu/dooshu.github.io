上念故戚大将军功在社稷问其裔孙几人不忘勋旧以励来者感而赋诗


永陵方御宇，岛夷实纵横。
风尘起海上，浩荡东南倾。
少保英雄器，弱冠游帝京。
手持尺一书，来治横海兵。
宿闻鸳鸯阵，能使鳞介惊。
转战穷闽瓯，俘虏俄以盈。
洪涛静不飞，历历窥蓬瀛。
蓟门羽书至，公又西北行。
再上安边策，慷慨思长缨。
飞檄召部曲，落日组练明。
君子六千人，风雨立峥嵘。
致令边鄙士，惕息将军令。
关隘无一瑕，版筑役已轻。
墩台既栉比，车骑相辅檠。
丑虏归大漠，万里誇长城。
高秋偃烽火，享士开中营。
将军盛文雅，缓带垂葱珩。
著书近六韬，词赋齐名卿。
当与王汪辈，狎主称生平。
上将贵伐谋，岂必皆斗争。
遂使辽东李，独被五等荣。
元臣修芒刺，青蝇集瑶琼。
改领征蛮幕，坐镇五岭清。
伏波方被谗，踊跃桴鼓鸣。
疾作归故里，四壁无馀赢。
大星堕文登，寂寞蛟龙旌。
至今五十载，谁人讼忠贞。
君王重武节，俯仰思国桢。
萧条云台事，寥落山河盟。
既赐武侯祠，复表龙骧茔。
诏书问后裔，怆恻抒皇情。
岂必恩泽多，感激通精诚。
秦州盛飞蛾，辽海吞长鲸。
抚髀念颇牧，何况当代英。
螭龙盘金印，丹青照朱甍。
叹息熊虎士，努力事专征。
无使麒麟阁，独有千秋名。





○诉刺史崔雍状

刺史崔雍称，贼庞勋初创乌江县，雍令步奏官二人探知，雍犹不信，二人并被枷扭。续差人探，见贼已去州十里。贼寻逼州城，崔雍与贼头吴约于鼓角楼上饮酒，许与贼州。又认军事判官李谯为亲弟，表状驱使官张立为男，只乞二人并身，其馀将士，一任处置。便令押衙李词等各脱下衣甲，防虞官健束手被斩者八百馀人。行官石琼脱衣甲稍迟，便被崔雍遣贼处斩。其崔雍所有料钱并家口累，差人押送往采石，今在润州。岂有将一千人兵士之命，赎拔已之身？不惟辜其神明，亦生负圣主。兼科配军州官吏修葺城池，妄称出料钱修城者。

范摅

摅自号五溪人。


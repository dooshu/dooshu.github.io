○議發京兵輪戍薊鎮疏 【 京兵戍薊】

京營之兵、頻年坐食、漸成驕惰、近議揀選四枝、戍守居庸鎮邊二區、其說有四、其一則京兵習見烽燧。慣經勞苦。可以轉弱為強。其二則居庸鎮邊。原有懷保在外。警報絕少。即使有警。去京不及百里。朝發而夕可至比之遠調宣大保定之兵勞費懸絕其三則春防之月。該鎮止留邊兵三枝。一有聲息。居庸鎮邊。未免分置邊兵。兵分力弱。顧理不周。若得京兵戍守二區。邊兵自當專管古北冷口緊要去處。在此則為虛聲。在彼則得實用。其四則臣等原題若果臨期無警。聽總督官具實奏請。另議進止。即如來春果無警急。京兵自難輕發。所省錢糧。更為不貲。所據戎政大臣顧寰等具題前來、相應通行計處、合候命下備行戎政衙門、查照本部原議、將參將尹秉衡等所領防春官軍四枝。整搠停當。敕書旗牌砲火等項。本部預行該部請給。稍待來春居庸鎮邊。果有警報。容臣等再行斟酌。或量發二枝。或全發四枝。具繇奏知。如果無警。通不必發。務中機宜。仰體我　皇上節財省費至意。一面移咨總督侍郎楊選。必須宣府實有聲息。方許請兵。不宜無事張皇。自悞邊計。


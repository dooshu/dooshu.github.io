○射己之鹄赋（以“审诸己而後能中”为韵）

习射之妙，惟精惟审。其审也，在无偏无颇；其精也，在不食不寝。是则动之不虚，由己求诸。三侯张而六钧始彀，一鹄中而百发如初。月满指掌，星飞庭除。己因鹄修，其德惟积。鹄为己任，其射宁疏。志气中叙，威仪外舒。正其身而有则有准，合其奏而匪疾匪徐。原夫彼鹄，父射为父，子射为子。并列其名，各承其美。假以成绩，修之在己。射不应而有善谁观，艺不臻而有时奚俟。专功绎志，每叹於流年；时中成人，敢忘其寸晷。以此怀之，常忧殆而。日月既往，弧矢既持。心超超兮有岁，魂恍恍兮无时。非不慎乎规矩，逮恐失於毫厘。周旋可托，进退维兹。镞破的兮流光散出，弦应手兮飞羽相追。实此鹄之是念，惟彼侯之敢思。立则惟心，成因在手。且一控而一发，亦何先而何後。舍意虽脱，和容已久。喜满势而暂维，愧直弦之屡受。若乃旌竿并举，侯状皆升。晓露中滴，晴光上凝。观武於兹，可明七德之要。取才於彼，亦彰一艺之能。以其独弄，旁观者众。岂比夫啼猿散绕，飞雁双中。傥射己鹄之可称，冀鸣弦而再控。


硕人

四章，章四句


首章讲：卫人为庄姜不见答作也。言夫妇之间最宜亲厚，而有不见亲厚者，此其事有出于常情测度之外矣。吾于硕人之不见答，深为之思其故焉。





硕人其颀，衣锦褧衣。

硕人，指庄姜。褧，单衣。此硕人颀然其长。衣锦于中，而加褧衣于外，恶其文之著也。





齐侯之子，卫侯之妻。

是硕人也，不见亲厚于君，岂其族类之不贵耶？吾以族类言之，以齐侯之子而为卫侯之妻。其父贵矣。





东宫之妹，邢侯之姨，谭公维私。

东宫，太子所居之宫。妻之姊妹曰姨。姊妹之夫曰私。以东宫之兄，而彼乃为之妹。其母贵矣。邢侯则彼为之姨，谭公则为彼之私。盖戚属无一而不贵者矣。夫以族类之贵如此，是宜君之亲厚之也，而反不见亲厚，亦独何也哉？

二章讲：夫族类贵矣，而犹不见亲厚，岂其容貌之有不美耶？吾以容貌言之：





手如柔荑，肤如凝脂。

茅之始生曰荑。肤，肌肤。手之柔而白也，如荑之生。肤之白而润也，如脂之凝。其手与肤美矣。





领如蝤蛴，齿如瓠犀。

领，是颈。领白而长也，有如蝤蛴。齿正白而齐也，有如瓠犀。其领与齿美矣。





螓首蛾眉，巧笑倩兮，美目盼兮。

额角方正为螓之首，眉细长曲为蛾之眉。其笑也则巧笑倩然，而口辅之甚美。其目也则美目盼然，而黑白之分明。盖身容无一而不美矣。夫以容貌之美如此，是宜君之亲厚之也，而反不见亲厚，亦独何也哉？

三章讲：夫容貌美矣，而犹不见亲厚，岂其始时来嫁而已然耶？吾自来嫁之始言之：





硕人敖敖，说于农郊。

敖敖，长貌。硕人敖敖，来自齐国，舍止近郊。





四牡有骄，朱幩镳镳，翟茀以朝。

骄，壮貌。幩，马衔外铁之饰。翟，翟羽。茀，车蔽。以朝，入于君朝。驾车有马也，则四牡有骄，而朱幩之饰，镳镳然其甚盛也。载行有车也，则前后设蔽，而翟羽之饰，灿然其可观也。乘是车马以入君之朝，吾君乐得有佳配者矣。





大夫夙退，无使君劳。

但见吾君平日亲厚夫人之心，国人之所知也。故国人谓大夫朝于君者宜早退，毋使君劳于政事，而不得与夫人相亲也。此其在昔，固未尝不亲厚矣，而今反不见亲厚，亦独何也哉？

末章讲：夫亲厚于昔，而今不然，岂其来嫁礼仪不备，而今追咎之耶？吾又以礼仪之备言之。





河水洋洋，北流活活。

但见齐居大河之滨，河水洋洋然盛大而莫御，北流活活然望海以为归。是其地势广矣。





施罛濊濊，鳣鲔发发。

施，是设。罛，鱼罟。发发，是盛。施罛以取鱼，则有鳣鲔之发发。





葭菼揭揭，庶姜孽孽，庶士有朅。

揭揭，是长。庶姜，是侄娣。庶士，是媵臣。百卉之生于其地，则有葭菼之揭揭。是其物产饶矣。齐地广饶如此，则其来嫁礼仪岂有不备哉？故从行之侄娣有庶姜焉，则孽然其盛饰，而烂盈门之顾也；从行之媵臣有庶士焉，则朅然其武勇，而侈载道之光也。其士女姣好如此，则礼仪无有不备，而无可追咎者矣。而今不见亲厚，亦独何也哉？重见庄公之昏惑也已。噫，卫人为之赋《硕人》，固深悲硕人之不幸。若硕人之德，其宜为正嫡。小君尤有不系于此者，庄公何为而弃之乎？






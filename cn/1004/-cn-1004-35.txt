张耒　泊楚州锁外六首

满眼荒寒春未知，芳菲欲到野梅枝。

东南近腊风烟好，美酒千钟鱼蟹肥。

张耒

张耒　泊楚州锁外六首

便风吹舫去无情，漫遣槎牙铁锁横。

未叹客行鸥鸟远，五更吹角是高城。

张耒

张耒　泊楚州锁外六首

襄王席上旧行云，二十年间生死分。

可惜风流一抔土，年年春草断人魂。

张耒

张耒　泊楚州锁外六首

流落相逢二十年，羞将白发对婵娟。

如何见我都依旧，添得尊前一惘然。

张耒

张耒　泊楚州锁外六首

水榭疏帘秋夜凉，清歌一曲釂瑶觞。

明朝回首高城处，只有西风却断肠。

张耒

张耒　泊楚州锁外六首

莫愁家住大堤边，朱阁青楼映暮川。

斜映清淮一梳月，晚妆相对斗婵娟。

张耒


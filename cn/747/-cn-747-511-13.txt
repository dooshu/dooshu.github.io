○瑞龟游宫沼赋（以题为韵并序）

王者嘉瑞曰四灵，龟其一也。皇帝握图御宇，十有一年，秋七月旬有一日，龟雄雌各一，游於内池。甲耀金毛，文滋绿彩。帝乃出示百官，以议其瑞。佥曰：“至德之应也。”少司成命文士赋以美焉。敢布下才，同夫体物。赋曰：

介虫之长，实曰灵龟。明阴阳以应化，察利害以俟时。於穆我皇，德无不被。睿泽洋溢，神物来萃。虽四灵其必臻，懿双龟以时瑞。陋众水而不处，选天池以自寄。金甲炫晃，带璧日以流光；绿毛丰茸，度薰风而含吹。不唼喋於苹藻，恣东西於荷芰。尔其有金者刚，有毛者柔。示刚柔之合体，表刑德之具修。昭品类之得性，备雌雄以共游。信皇德之上达，俾灵物之告休。观乎巡金塘，乐翠沼，晦迹无竞，凝神不扰。引修颈而鸟伸，动圆目而珠皎；映红蕖而灼烁，吸清露之缥缈。天资独智，笑渔者而萦罗；人谋既藏，鄙太卜之问兆。若夫百茎蓍下，九派江中。顺众流而五色斯易，迈千龄而片云在空。岂比夫承天眷，感宸衷，盼青琐兮邻紫宫。顾毛生之可宝，瑞皇室兮无穷。


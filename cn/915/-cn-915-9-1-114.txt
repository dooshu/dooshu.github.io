◇赠谥鄱阳王恢诏（九月）

故使持节散骑常侍、都督荆湘雍梁益宁南北秦八州诸军事、骠骑大将军、开府仪同三司、荆州刺史鄱阳王恢，风度开朗，器情凝质，爰在弱岁，美誉克宣，洎於从政，嘉猷载缉，方入正论道，弘燮台阶，奄焉薨逝。朕用伤恸於厥心，宜隆宠命，以申朝典，可赠侍中、司徒，王如故，并给班剑二十人，谥曰忠烈，遣中书舍人刘显护丧事。（《梁书·鄱阳王恢传》）


○讨回鹘制

门下：夫天之所废，难施继绝之恩，人之所弃，当用侮亡之道，朕每思前训，岂忘格言。回鹘比者自恃兵强，久为桀骜，凌虐诸部，结怨近邻。黠戛斯潜师彗扫，穹庐瓦解，种族尽膏於原野，区落遂至於荆榛。今可汗亡逃失国，窃号自立，远逾沙漠，寄命边陲。朕深念衰残，寻加赈┰。每陈章表，多诈谀之词，接我使臣，如全盛之日，无伤禽哀鸣之意，有困兽犹斗之心。去岁潜入朔川，大掠牛马，今春掩袭振武，逼近城池。可汗皆自率劲兵，首为寇盗，不耻破败，莫顾姻亲。河东节度使刘沔，料敌伐谋，乘机制胜，发胡貊之骑，以为前锋，搴翎侯之旗，弋彼在穴，短兵鏖於帐下，元恶轶於彀中。况乘匪六骡，众才一旅，储粮已竭，计日可擒。太和公主居处不同，情义久绝，怀土多畏，亟闻黄鹄之歌，失位自伤，宁免绿衣之叹，念其羁苦，常轸朕心。今者脱於豺狼，再见宫阙，上以摅宗庙之宿愤，次以慰太皇太後之深慈，永言归宁，良用欣感。其回鹘既已破灭，义在剪除，宜令诸道兵马使并同进讨。河东立功将士以下，优厚赏给，续次条疏处分。应在京外宅及东都修功德回鹘，并勒冠带，各配诸道收管；其回鹘及摩尼等庄宅钱物等，并委功德使与御史台、京兆府各差精强干事官点检收录，不得容诸色职掌人及坊市富人辄有影占，如有犯者，并当极法，钱物纳官；摩尼等僧委中书门下即时条疏闻奏。於戏！昔汉宣帝值匈奴乖乱，推亡固存，呼韩单於携国归命，入朝保塞，汉後所以有拥护之恩；郅支单於叛礼义，伤毁威重，汉史所以明可诛之罪。二虏祸福，皆自取焉，四夷百蛮，宜以为鉴。布告中外，深体朕怀。主者施行。


151　文王之治由身及家　關雎大明於始見義


文王之治，由身及家。風始于關雎，雅始于大明，而思齊又關雎之始也。家人之九五曰：「王假有家。」【原注】「不顯亦臨」，謹獨者齊家之本，故家人之吉，在于反身。

【何云】此説從南豐列女傳序中來。

【元圻案】大雅第二篇大明序：「文王有明德，故天復命武王也。」又思齊序：「文王所以聖也。」正義曰：「作思齊詩者，言文王所以得聖，由其賢母所生。文王自天性當聖，聖亦由母大賢。故歌詠其母，言文王之聖有所以而然也。」〇曾子固列女傳目録序曰：「古之君子，未嘗不以身化也。故家人之義，歸于反身；二南之業，本于文王。夫豈自外至哉！世皆知文王之所以興，能得内助，而不知所以然者，蓋本于文王之躬化，故内則后妃有關雎之行，外則群臣有二南之美，與之相成。」〇文中子曰：「予讀大明之詩，而知人之求配，不可不慎擇也。蓋雖大聖賢而配非其人，所生之子，必不能全類其父。詩稱文、武之興，各本其母而言，有旨哉！」






○为李尚书让兼左仆射表

臣某言：中使某至，伏奉某月日制书，除臣检校某官者。伏惟皇帝陛下以仲春之月，居青阳太庙，顺发生之令，垂溥洽之恩，建万国而亲诸侯，辟四门而延多士。虽成周析壤，唐虞命官，穆穆皇皇，何以加此！天子幸甚！臣谬列藩镇，极兹宠荣，捧戴丝纶，形神骇越。中谢。

臣闻谦以立众，明于害（阙三字）为言在不知退，臣敢沥恳固让，披心自陈。何也？臣（阙二字）天枝，遂阶名级，立身终始，窃慕古人。履官途惟直道而行，居圣代而孤立寡援。自陛下纂承王业，致理雍熙，臣以琐微，累蒙任遇。入司宗籍，出按节旄。报恩百用，未申一割。悚惕惟厉，中夜以兴。臣伏以爵本酬庸，秩由崇德，无功庸而冒爵秩，乖寒燠而怒鬼神。《诗》有不称之讥，《易》垂折足之诫。仰惟古训，历选先贤，未有不泽润生人，功在王室，而可骤升重位，安处大名。况今同轨绝垠，韬弦息甲，守戎内地，甘食美衣。举劳无汗马之勤，论兵乏出人之略。方将尸素刻责，岂意恩光荐加。在亭育而则然，当冒而奚若。且桓拨之职，而布于典策，优游二品，师长百僚。自汉魏尤难此选，非夫李固忠谠，黄琼奏议，羊祜以荆州兼领，谢安由戎政特拜。以臣方之，远有所愧。

臣高祖淮安郡王神通，翼赞神尧，竭诚缔构。勋彰国史，方任此官。在臣何堪？谬继前哲。循涯省分，忧悸失图，垂之简书，不可以训。是愿罄露丹恳，冀回圣鉴，察臣辞避之至，恕臣量已之诚。乞停今授，以俟后效。君犹天也，焉敢饰词？臣限以所守，不获奔赴阙下，拜舞丹墀。无任惭惶恳迫之至。


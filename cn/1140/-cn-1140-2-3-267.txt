有客行

残书把读长松下有客来寻灌园者采药山童隔翠微候门稚子惊车马停车赠我青琅玕促坐论文抒肺肝傍竹开尊复何有临溪脍鲤延清懽昔我先人皆好客洙泗高谈浮大白行觞子弟聚星辰并日琴歌出金石老夫十稔赋归田有官不换东山眠削牍久惭事干谒堆盘何计罗肥羶以此虀盐光旧德却看徒御少顔色妻子笑余留上宾无钱那合作官人回头语卿吾累汝客去高吟闻四邻


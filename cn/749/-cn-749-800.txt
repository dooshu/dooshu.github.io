冯去非


去非字可迁，号深居，南康军（今江西星子）人。绍熙三年（1192）生。淳祐元年（1241）进士。尝干办淮东转运。宝祐四年（1256），召为宗学谕。理宗下诏立石，禁三学诸生上书，去非不肯书名，遂罢归。年八十馀卒。

八声甘州

过松江

买扁舟、载月过长桥，回首梦耶非。问往日三高，清风万古，继者伊谁。惟有茶烟轻飏，零露湿莼丝。西子如何处，鸿怨蛩悲。

遥想家山好在，正倚天青壁，石瘦云肥。甚抛奇亸秀，猿鹤互猜疑。归去好、散人相国，迥升沉、毕竟总尘泥。须还我，松间旧隐，竹上新诗。

点绛唇

秋满孤篷，翠蒲红蓼留人住。一帘香缕。边影惊鸿度。

小据胡床，旧事新情绪。凭谁诉。蜡灯犀尘。拟共西风语。

喜迁莺

凉生遥渚。正绿芰擎霜，黄花招雨。雁外渔村，蛩边蟹舍，绛叶满秋来路。世事不离双鬓，远梦偏欺孤旅。送望眼，但凭舷微笑，书空无语。

慵觑。清镜里，十载征尘，长把朱颜污。借箸青油，挥毫紫塞，旧事不堪重举。间阔故山猿鹤，冷落同盟鸥鹭。倦游也，便樯云柁月，浩歌归去。








◇为柳令护骠骑表

臣言：伏承诏书，加臣骠骑将军，馀如故。顾循空薄，屡坠成命，仰当天宠，伏抱惭灼。臣素陋人，本绝分望，适野谢山川之志，辍耕无鸿鹄之叹，宦希乡部，富期农牧。夙当昌期，早值恩洽。天网纷横，皇历归圣，左输不殷，良马未汗，功半下列，爵超上赏，奋迹腾光，参驾龙服，翰起云飞，拂翼虹路。虽曩之脱驾拖紫，弛担丹毂，方之微臣，彼安足齿。齐此而归，惧尘王度，况遂频烦，重彰滥越。伏愿天听曲成，资始令张，雨露之惠，自华及殒，特屈慈奖，降申愚固，则绸缪之施，复逾造物。不胜感跃惶骇之情，谨拜表以闻。（本集。）


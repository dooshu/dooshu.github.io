○陪京災沴異常天心仁愛彌切疏 【 因災修省】

南京禮部等衙門各揭帖開稱、為留京水災異常、天心譴告宜惧、懇乞　聖明亟修實政、以圖消弭事、臣讀之不勝悚惧、攷之故典、霪雨不收、水流國邑、厥應甚鉅、傳曰、陰氣盛也、水涌為災、災而入城市、沿街衢則又異、災而見于　皇祖龍飛之地、奉先殿大庖廚、槩行渰漫、則尤為異、葢去歲京師水災、內而禁地、外而官民廬舍、無不傾圯、而今歲陪京亦復如是、天意若曰、輦轂示災。既不為動。舊京為　皇祖肇基。再加譴告。能無惧乎。臣等葢知天心之仁愛　皇上無巳時也、三吳根本重地、財賦隩區、人心皇皇、禍變將起修事修救、各有司存、無俟臣贅、臣禮官也、雨暘不時咎在臣等、除循往例恭候　命下、百官素服三日、痛加修省以祗天戒外、窃惟　皇上天之宗子、一敬一肆呼吸相通、臣等萬心之所計慮、不如　皇上之一轉念萬手之所拮据不如　皇上之一舉筆、今時政廢墜、　聖心豈不明灼、但　聖斷未决耳、如朝講當親、大僚當補、考選當下、廢弃當舉、邊餉當處、閣部言之、既詳既懇、間亦屢奉明綸、一則曰即俟簡發、一則曰稍待簡發、夫即則不必俟、稍待則不宜久而日復一日、月復一月、其將何時、臣雖更有條列、無能加于閣臣之詳懇、但祈即　聖心所巳明者斷而行之、無使人謂天語煌煌、徒為擔延時日之資、則幸矣、顧臣等愚慮、窃謂禍必有基、不大破其積習、口舌之爭、能得有幾、譬之病必有根、不疏通其脉絡、標急之治、終難霍然、臣等敢謹摘今日釀禍之源、列為五欵、　皇上必銳意改圖而修省之、實效可冀焉、一曰、葆清明平旦之氣、以澄　聖衷、臣聞古帝王未明求衣、非但勤事、良以嚮明之際、萬慮俱澄、孟子夜氣之說、正為此耳、　皇上深居靜攝、念何嘗一日不在萬幾、然臣等側聞宮中起居、夜盡方寢。日旰未起。夫時值嚮晦、陰濁用事、况至夜分、神疲氣倦、於此時而有裁决。安得合宜。迨及平旦、正　聖心清明之會、而反就燕息、牀第消磨、起視日晷、又將向晦矣、則氣何由澄、神何由定、嗜好所以蔽錮、喜怒所以多偏、忠讜所以難入批發所以愆期、外廷諸臣、見為　皇上之忘天下。而不知夙興夜寐之間。蹉跎許多大事也。以　皇上神聖、遠邁虞周、誠試鷄鳴而思、待旦而行、則必知蠱惑如高淮決不可不誅、稅監决不可不撤、循吏如滿朝薦、無辜如王邦才等、决不可不宥、雖未即視朝、而神謨雄斷、當不崇朝而馳萬里、是謂天心復、而陰濁有不澄者否矣、一曰每月召閣部大臣入對以决壅欝夫耳目聽覩、則是非較然、筆札傳聞、則疑信互半、閣部諸臣、　皇上所與共圖國事也、而比年以來、　天顏日邃、股肱心膂、日見隔絕、憂危深心、既未易悉之簡牘、補綴屢奏、又未易徹之旒??黃、上不見緩急之形。則欲行而輒止。下未得要領之止?帚。則愈揣而愈疑。政事蠱廢、人情猜阻職此之由、以　皇上之寬仁明察若使天下事得一一指數于前、裁决何難、况一月一御便殿　聖躬亦不為勞一召便有多官則私言無從蔽隱非止情事了然。抑且人品洞燭。一日之間。改觀易聽。政事必然精采。人心必然聳動。是謂泰交成而陰沴有不消者否矣。一曰復章奏批發之規、以尊主權、往時章奏之下。皆有定期。但有從與不從。並無下與不下。留中之起。葢或事有難處。意有不便。以為且一留中。可冺形跡。杜口語。然亦偶一為之耳。豈意此端既開。遂成否鬵。至于今下者為曠典。不下者為常事。　皇上見為行止自由。大權在手。不知章奏之入。既不必其出。則入又安必其入。入而不出。　皇上主之矣。入而不入。竟誰主之。况批紅覆奏。轉展遲速之際。能無焬灶之奸。臣恐權之潛移而不自知也。願皇上察此情形、斷自聖心、勒定限期、或幾日送票。幾日批發。倘有不當。明示駁正。行止遲速。顯然與天下共睹斷絕留中之敝政。庶左右不得上下其手。主權不至旁落於人。是謂乾剛奮。而陰翳有不决者否矣一曰慎內批中發之旨、以杜羣疑、我　皇祖設閣臣所以備顧問代絲綸也。凡有章疏。必擬自閣臣。取自上裁庶萬幾不煩而理。而今有不由閣票。徑從中出者矣如近日考選一事、兩奉中旨、有部寺相訐、言公言私之語、是果出　聖意乎、則威福自由、何不登時處分、乃徒屢形　詔旨經年未决、若非出　聖意、則誰授此　旨以啟紛紜之疑、又如近日三閣臣同上辭疏、一從內票、二發閣票、如謂內批特眷乎、則諫行言聽、斯謂有禮、便當亟允考選之請、何僅曰即俟簡發、若非出特眷、則又何取內批、以隆虛拘之數、矧　皇上久處深宮。是非邪正。未易懸斷。前後左右。豈無窺瞷。當此　主聖時、明固無庸過慮。此言不騐于神廟而　于熹朝萬一相沿日久矯旨之奸。流毒搢紳。則今日開端。貽禍不淺臣願　皇上留神章奏、悉發閣擬、而後裁决、間有時出　聖意、亦祗傳諭閣臣、自能將順、庶善同歸君、過無所諉譬則大明當空、而陰魔有不伏者否矣、一曰去形跡體面之套、以振事功、夫蕭規曹隨。原非　顧體面。韓范富歐、上殿相爭如虎、亦何嘗計形跡乎、乃數年來閣部事體。盡成圈套。大小臣工。務為雷同。政事弊乘極矣。稍振刷則慮相形、人情繞指眾矣。稍挺立則咤為異。目因循以長厚。避嫌怨而若凂。坐視天下有養廱自潰之形。而使志士抱載胥及溺之恨。則人心安得不離、士習安得不靡、邊圉將吏安得頗牧之賢。遺佚諸臣、又安得弓旌之望哉、臣願　皇上敕閣部大臣、以及庶官、務破拘孿廓然與天下更始、期以一德一心為寅恭、無認以水濟火為和同譬則雷厲風而陰鬱有不通者否矣、此五者積習既久、釀禍實深、朝講之不親、大僚之不補考選之不下、廢弃之不起、邊餉之不處、以至紀綱盡弛、法庶俱廢、智士蒿自而憂直臣腐吻而諍、而若罔聞也者、祗由此一線之路、未通未鬯耳、今天變巳極、事勢之窮蹙巳極、　皇上不及此時省覽臣疏、加意改圖、臣恐天下安危未可知也

皇明經世文編卷四百五十三終








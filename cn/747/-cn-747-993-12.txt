○宋州司法田君宏敏墓石

君讳宏敏，其先北平人也。自虞承帝录，派妫之神宗，陈恒制齐，遂开国而为姓。若乃锡土隆家之美，贽玉帛於洪图，陈规献策之谋，著英猷於宝牒。祖由，玉山齐英，琼萼流芳，器垒璋，质怀杞梓，韫刘龙之英美，跃管骥之高衢。彩匣韬辉，金章绝韵，词林振颖，笔海浮澜。秀气烟高，灵规耸见，贞风概俗，劲节澄襟，被扬历而见徵，应翘车而入聘，隋章武郡功曹。父恭，蓝田孕质，骊穴腾辉，志岸冲清，器该博物。雄材隽状，亘孔仞以逾高；雅度汪深，湛黄波而弥浚。名驰刈楚，德洽重筵，隋高阳县尉。君英灵迥秀，壮志遐（阙二字）韫雄图；兰风特振。贞明绝俗，雅道淹通，誉驾雕龙，声充振鹭。清辞雄辨，陵郦子之乡唇；逸气高谈，鄙苏张之缓颊。洞该物务，统六隧於州邦。备晓公方，馆四人於乡邑。既而奠楹遘孽，梦竖延凶，寝疾弥留，俄倾薤露。以永淳元年九月十二日殁於私第，春秋六十有四。岂谓狼掩耀，悲隙影之无留；积玉沉辉，泣清川之永谢。以（阙二字）元年正月二十日迁窆於任邱县西南五里本乡，礼也。其地东连博陵，西叩金堤，膏腴控其前，平林亘其後。嗣子务仙，嗣孙神杰、神冲、承族等，撄蓼莪之巨痛，陟雾岵而长号，扳罔极之哀荒，抱霜荼而永泣。恐以炎飞岱岭，庶梓域之长存；岸谷远迁，冀松区之尚在。其词曰：

承芳轩胄，分裳陈成。建邦启土，代袭英声。降生明哲，隽驰名。高轨运流，景命乃倾。诔生前之茂绩，刻嘉号於泉扃。


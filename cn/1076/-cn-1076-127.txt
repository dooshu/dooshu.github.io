卷一百二十七

<史部,诏令奏议类,奏议之属,历代名臣奏议>

钦定四库全书

历代名臣奏议卷一百二十七

明　杨士奇等　撰

礼乐【统言乐】

周景王二十三年王将铸无射而为之大林单穆公曰不可作重币以絶民资又铸大钟以鲜其继若积聚既丧人鲜其继生何以殖且夫钟不过以动声若无射有林耳不及也夫钟声以为耳也耳所不及非钟声也犹目所不见不可以为目也夫目之察度也不过步武尺寸之间其察色也不过墨丈寻常之间耳之察龢也在清浊之间其察清浊也不过一夫之所胜是故先王之制钟也大不出钧重不过石律度量衡於是乎生小大器用於是乎出故圣人慎之今王作钟也听之弗及比之不度钟声不可以知龢制度不可以出节无益於乐而鲜民财将焉用之夫乐不过以听耳而美不过以观目若听乐而震观美而眩患莫甚焉夫耳目心之枢机也必听和而视正听和则聪视正则明聪则言听明则德昭听言昭德则能思虑纯固以言德於民民歆而德之则归心焉上得民心以殖义方是以作无不济求无不获然後能乐夫耳内龢声而口出美言以为宪令而布诸民正之以度量民以心力从之不倦成事不贰乐之至也口内味而耳内声声味生气气在口为言在目为明言以信名明以时动名以成政动以殖生政成生殖乐之至也若视听不龢而有震眩则味入不精不精则气佚气佚则不龢於是乎有狂悖之言有眩惑之明有转易之名有过慝之度出令不信刑政放纷动不顺时民无据依不知所力各有离心上失其民作则不济而求则不获其何以能乐三年之中而有离民之器二焉国其危哉王弗听问之伶州鸠对曰臣之守官弗及也臣闻之琴瑟尚宫钟尚羽石尚角匏竹利制大不踰宫细不过羽夫宫音之主也第以及羽圣人保乐而爱财财以备器乐以殖财故乐器重者从细轻者从大是以金尚羽石尚角瓦丝尚宫匏竹尚议革木一声夫政象乐乐从和和从平声以和乐律以平声金石以动之丝竹以行之诗以道之歌以咏之匏以宣之瓦以赞之革木以节之物得其常曰乐极之所集曰声声应相保曰和细大不踰曰平如是而铸之金磨之石系之丝木越之匏竹节之鼔而行之以遂八风於是乎气无滞隂亦无散阳隂阳序次风雨时至嘉生繁祉人民龢利物备而乐成上下不罢故曰乐正今细过其主妨於正用物过度妨於财正害财匮妨於乐细抑大陵不容於耳非和也听声越远非平也妨正匮财声不和平非宗官之所司也夫有和平之声则有蕃殖之财於是乎道之以中德咏之以中音德音不愆以合神人神是以宁民是以听若夫匮财用罢民力以逞淫心听之不和比之不度无益於教而离民怒神非臣之所闻也王不听卒铸大钟二十四年钟成伶人告龢王谓伶州鸠曰钟果和矣对曰未可知也王曰何故对曰上作器民备乐之则为和今财亡民罢莫不怨恨臣不知其和也且民所曹好鲜其不济也其所曹恶鲜其不废也故谚曰衆心成城衆口铄金今三年之中而害金再兴焉惧一之废也王曰尔老耄矣何知二十五年王崩钟不和

东汉章帝时上以太常乐丞鲍邺等上乐事下车骑将军马防防奏言建初一年七月邺上言王者饮食必道须四时五味故有食举之乐所以顺天地养神明求福应也移风易俗莫善於乐乐者天地之和不可久废今官乐但有太蔟皆不应日律可作十二月均各应其月气乃能顺天地和气宜应明帝始令灵台六律候而未设其门乐经曰十二月行之所以宣气丰物也月开斗建之门而奏歌其律诚宜施行愿与待诏严崇及能作乐器者共作治考工给所当诏下太常太常上言作乐器直钱百四十六万请太仆作成上奏寝今明诏下臣防臣辄问邺及待诏知音律者皆言圣人作乐所以宣气致和顺隂阳也臣愚以为可顺上天之明特因岁首令正发太蔟之律奏雅颂之音以立太平以迎和气魏明帝青龙中大治殿舍西取长安大钟散骑常侍高堂隆上疏曰昔周景王不仪刑文武之明德忽公旦之圣制既铸大钱又作大钟单穆公谏而弗听伶州鸠对而弗从遂迷不反周德以衰良史记焉以为永鉴然今之小人好说秦汉之奢靡以荡圣心求取亡国不度之器劳役费损以伤德政非所以兴礼乐之和保神明之休也是日帝幸上方隆与卞兰从帝以隆表授兰使难隆曰兴衰在政乐何为也化之不明岂钟之罪隆曰夫礼乐者为治之大本也故箫韶九成凤凰来仪雷鼓六变天神以降政是以平刑是以错和之至也新声发响商辛以陨大钟既铸周景以弊存亡之机恒由斯作安在废兴之不阶也君举必书古之道也作而不法何以示後圣王乐闻其阙故有箴?之道忠臣愿竭其节故有匪躬之义也帝称善

宋顺帝昇明二年王僧虔为尚书令僧虔好文史解音律以朝廷礼乐多违正典民间竞造新声杂曲时齐太祖辅政僧虔上表曰夫悬钟之器以雅为用凯容之礼八佾为仪今总章羽佾音服舛异又歌钟一肆克谐女乐以歌为务非雅器也大明中即以宫悬合和鞞拂节数虽会虑乖雅体将来知音或讥圣世若谓钟舞已谐重违成宪更立歌钟不参旧例四县所奏谨依雅条即义沿理如或可附又今之清商实由铜爵三祖风流遗音盈耳京洛相高江左弥贵谅以金石干羽事絶私室桑濮郑卫训隔绅冕中庸和雅莫复於斯而情变听移稍复销落十数年间亡者将半自顷家竞新哇人尚謡俗务在噍杀不顾音纪流宕无崖未知所极排斥正曲崇长烦淫士有等差无故不可去乐礼有攸序长幼不可共闻故喧丑之制日盛於廛里风味之响独尽於衣冠宜命有司务懃功课缉理遗逸迭相开晓所经漏忘悉加补缀曲全者禄厚艺妙者位优利以动之则人思刻厉反本还源庶可跂踵事见纳

梁武帝初乐缘齐旧武帝思弘古乐天监元年遂下诏访百寮曰夫声音之道与政通矣所以移风易俗明贵辨贱而韶濩之称空传咸英之实靡托魏晋以来陵替滋甚遂使雅郑混淆钟石斯谬天人缺九变之节朝醼失四悬之仪朕昧旦坐朝思求厥旨而旧事靡存未获厘正寤寐有怀所为叹息卿等学术通明可陈其所见於是散骑常侍尚书仆射沈约奏答曰窃以秦代灭学乐经残亡至于汉武帝时河间献王与毛生等共采周官及诸子言乐事者以作乐记其内史丞王定传授常山王禹刘向校书得乐记二十三篇与禹不同向别录有乐歌诗四篇赵氏雅琴七篇师氏雅琴八篇龙氏雅琴百六篇唯此而已晋中经簿无复乐书别录所载已复亡逸案汉初典章灭絶诸儒捃拾沟渠墙壁之间得片简遗文与礼事相关者即编次以为礼皆非圣人之言月令取吕氏春秋中庸表记防记缁衣皆取子思子乐记取公孙尼子檀弓残杂又非方幅典诰之书也礼既是行已经邦之切故前儒不得不补缀以备事用乐书事大而用缓自非逢钦明之主制作之君不见详议汉氏以来主非钦明乐既非人臣急事故言者寡陛下以至圣之德应乐推之符实宜作乐崇德殷荐上帝而乐书沦亡寻案无所宜诸生分令寻讨经史百家凡乐事无大小皆别纂录乃委一旧学撰为乐书以起千载絶文以定大梁之乐使五英怀慙六茎兴愧

大同二年侍中萧子云以梁初郊庙未革牲牷乐辞皆沈约撰至是承用子云始建言宜改啓曰伏惟圣敬率由尊严郊庙得西隣之心知周孔之迹载革牢俎德通神明黍稷苹藻竭诚严配经国制度方悬日月垂训百王於是乎在臣比兼职齐官见伶人所歌犹用未革牲前曲圜丘眡燎尚言式备牲牷北郊諴雅亦奏牲云孔备清庙登歌而称我牲以洁三朝食举犹咏朱尾碧鳞声被鼓钟未符盛制臣职司儒训意以为疑未审应改定乐辞以不敕答曰此是主者守株宜急改也仍使子云撰?敕曰郊庙歌辞应须典诰大语不得杂用子史文章浅言而沈约所撰亦多舛谬子云答敕曰殷荐朝飨乐以雅名理应正采五经圣人成教而汉来此制不全用经典约之所撰弥复浅杂臣前所易约十曲惟知牲牷既革宜改歌辞而犹承例不嫌流俗乖体既举令旨始得发蒙臣夙本庸滞昭然忽朗谨依成旨悉改约制惟用五经为本其次尔雅周易尚书大戴礼即是经诰之流愚意亦取兼用臣又寻唐虞诸书殷颂周雅称美是一而复各述时事大梁革服偃武修文制礼作乐义高三王而约撰歌辞惟浸称圣德之美了不序皇朝制作事雅颂前例於体为违伏以圣旨所定乐论钟律纬绪文思深微命世一出方悬日月不刋之典礼乐之教致治所成谨一二采缀各随事显义以明制作之美覃思累日今始克就谨以上呈敕并施用

後魏孝明帝神龟元年陈仲儒请依京房立准以调八音奏曰夫准本以代律取其分数调校乐器而调声之体宫商宜浊徵羽用清若依公孙崇止以十二律声而云还相为宫清浊悉足唯黄锺管最长故以黄锺为宫则往往相顺若均之八音犹须错采衆音配成其美若以应锺为宫蕤宾为徵则徵浊而宫清虽有其韵不成音曲若以中吕为宫则十二律中全无所取今依京房书中吕为宫乃以去灭为商执始为徵然後方韵而崇乃以中吕为宫犹用林锺为徵何由可谐但声音精微史传简略旧志准十三弦隐间九尺不言须柱以不又一寸之内有万九千六百八十三分微细难明仲儒私考准当施柱但前却柱中以约准分则相生之韵已自应合其中弦粗细须与琴声相类施轸以调声令与黄锺相合中弦下依数画六十律清浊之节其余十二弦须施柱如筝即於中弦案尽一周之声度着十二弦上然後依相生之法以次运行取十二律之商徵商徵既定又依琴五调调声之法以均乐器然後错采衆声以文饰之若事有乖此声则不和尚书萧宝寅奏仲儒学不师受轻欲制作事遂寝

永安末乐器残阙庄帝命尚书左丞拓跋孚监仪注孚上表曰昔太和中中书监高闾太乐令公孙崇修造金石数十年间乃奏成功时大集儒生考其得失太常卿刘芳请别营造久而方就复召公卿量校合否论者沸腾莫有适从登被旨勅并见施用往岁大军入洛戎马交驰所有乐器亡失垂尽臣至太乐署问太乐令张乾龟等云承前以来置宫悬四箱簨簴六架东北架编黄锺之磬十四虽器名黄锺而声实夷则考之音制不甚谐韵姑洗悬於东北太蔟编於西北蕤宾列於西南并见器象差位调律不和又有仪锺十四虚悬架首初不叩击今便删废以从正则臣今据周礼鳬氏修广之规磬氏倨句之法吹律求声叩锺求音损除繁杂讨论实录依十二月为十二宫各准辰次当位悬设月声既备随用击奏则会还相为宫之义又得律吕相生之体今量锺磬之数各以十二架为定奏可

孝武帝永熙二年春录尚书长孙稚太常卿祖莹表曰臣闻安上治民莫善於礼移风易俗莫善於乐易曰先王以作乐崇德殷荐之上帝以配祖考书曰戞击鸣球搏拊琴瑟以咏祖考来格诗言志律和声敦叙九族平章百姓天神於焉降歆地祗可得而礼故乐以象德舞以象功干戚所以比其形容金石所以发其歌颂荐之宗庙则灵祗飨其和用之朝廷则君臣协其志乐之时义大矣哉虽复沿革异时晦明殊位周因殷礼百世可知也太祖道武皇帝应图受命光宅四海义合天经德符地纬九戎洊举五礼未详太宗世祖重辉累耀恭宗显祖诞隆丕基而犹经营四方匪遑制作高祖孝文皇帝承太平之绪纂无为之运帝图既远王度惟新太和中命故中书监高闾草剏古乐闾寻去世未就其功闾亡之後故太乐令公孙崇续修遗事十有余载崇敷奏其功时太常卿刘芳以崇所作体制差舛不合古义请更修营被旨听许芳又厘综久而申呈时故东平王元匡共相论駮各树朋党争竞纷纶竟无底定及孝昌已後世属艰虞内难孔殷外敌滋甚永安之季叛贼入京燔烧乐库所有之钟悉毕贼手其余磬石咸为灰烬普泰元年臣等奉勅营造乐器责问大乐前来郊丘悬设之方宗庙施安之分太乐令张乾龟答称芳所造六格北庙黄锺之均实是夷则之调其余三庙宫商不和共用一笛施之前殿乐人尚存又有姑洗太蔟二格用之後宫检其声韵复是夷则於今尚在而芳一代硕儒斯文攸属讨论之日必应考古深有明证乾龟之辨恐是历岁稍远伶官失职芳久殂没遗文销毁无可遵访臣等谨详周礼分乐而序之凡乐圜钟为宫黄锺为角太蔟为徵姑洗为羽若乐六变天神可得而礼函锺为宫太蔟为角姑洗为徵南吕为羽若乐八变地示可得而礼黄锺为宫大吕为角太蔟为徵应锺为羽若乐九变人鬼可得而礼至於布置不得相生之次两均异宫并无商声而同用一徵书曰於予击石拊石百兽率舞八音克谐神人以和计五音不具则声岂成文六律不备则理无和韵八音克谐莫晓其旨圣道幽玄微言已絶汉魏已来未能作者案春秋鲁昭公二十年晏子言於齐侯曰先王之济五味和五声也以平其心成其政也声亦如味一气二体三类四物五声六律七音八风九歌以相成也服子慎注云黄锺之均黄锺为宫太蔟为商姑洗为角林锺为徵南吕为羽应锺为变宫蕤宾为变徵一悬十九钟十二悬二百二十八钟八十四律即如此义乃可寻究今案周礼小胥之职乐悬之法郑注云钟磬编县之二八十六枚汉成帝时犍为郡於水滨得古磬十六枚献呈汉以为瑞复依礼图编悬十六去正始中徐州薛城送玉磬十六枚亦是一悬之器捡大乐所用钟磬各一悬十四不知何据魏侍中谬袭云周礼以六律六同五声八音六舞大合乐以致鬼神今之乐官徒知古有此制莫有明者又云乐制既亡汉成谓韶武武德武始大钧可以备四代之乐奏黄锺舞文始以祀天地奏太蔟舞大武以祀五郊明堂奏姑洗舞武德廵狩以祭四望山川奏蕤宾舞武始大钧以祀宗庙祀圜丘方泽羣庙祫祭之时则可兼舞四代之乐汉亦有云翘育命之舞罔识其源汉以祭天魏时又以云翘兼祀圆丘天郊育命兼祀方泽地郊今二舞久亡无复知者臣等谨依高祖所制及周官考工记鳬氏为钟鼓之分磬氏为磬倨之法礼运五声十二律还相为宫之义以律吕为之剂量奏请制度经纪营造依魏晋所用四厢宫悬钟磬各十六悬埙箎筝筑声韵区别盖理三稔於兹始就五声有节八音无爽笙镛和合不相夺伦元日备设百僚允瞩虽未极万古之徽踪实是一时之盛事窃惟古先哲王制礼作乐各有所称黄帝有咸池之乐颛顼作承云之舞大章大韶尧舜之异名大夏大濩禹汤之殊称周言大武秦曰夀人及焚书絶学之後旧章沦灭无可准据汉高祖时叔孙通因秦乐人制宗庙乐迎神庙门奏嘉至皇帝入庙门奏永至登歌再终下奏休成之乐通所作也高祖六年有昭容乐礼容乐又有房中祠乐高祖唐山夫人所作也孝惠二年使乐府令夏侯寛备其箫管更名安世乐高祖庙奏武德文始五行之舞孝文庙奏昭德文始四时五行之舞孝武庙奏盛德文始四时五行之舞武德者高祖四年作也以象天下乐已行武以除乱也文始舞者舜韶舞高祖六年更名曰文始以示不相袭也五行舞者本周舞秦始皇二十六年更名曰五行也四时舞者孝文所作以明天下之安和也孝景以武德舞为昭德孝宣以昭德舞为盛德光武庙奏大武诸帝庙并文始五行四时之舞及卯金不祀当涂勃兴魏武庙乐改六韶武用虞之大韶周之大武总号大钧也曹失其鹿典午乘时晋氏之乐更名正德自昔帝王莫不损益相缘徽号殊别者也而皇魏统天百三十载至於乐舞迄未立名非所以聿宣皇风章明功德赞扬懋轨垂范无穷者矣案今后宫飨会及五郊之祭皆用两悬之乐详揽先诰大为纰缪古礼天子宫悬诸侯轩悬大夫判悬士特悬皇后礼数德合王者名器所资岂同於大夫哉孝经言严父莫大於配天宗祀文王於明堂以配上帝即五精之帝也礼记王制庶羞不踰牲燕衣不踰祭服论语禹卑宫室尽力於沟洫恶衣食致美於黻冕何有殿庭之乐过於天地乎失礼之差远於千里昔汉孝武帝东廵狩封禅还祀泰一於甘泉祭后土於汾隂皆尽用明其无减普泰元年前侍中臣孚及臣莹等奏求造十二悬六悬裁讫续复营造寻蒙旨判今六悬既成臣等思钟磬各四鈲鐏相从十六格宫悬已足今请更营二悬通前为八宫悬两具矣一具备於太极一具列於显阳若圜丘方泽上辛四时五郊社稷诸祀虽时日相碍用之无阙孔子曰周道四达礼乐交通传曰鲁有禘乐宾祭用之然则天地宗庙同乐之明证也其升斗权量当时未定请即刋校以为长准周存六代之乐云门咸池韶夏濩武用於郊庙各有所施但世运遥缅随时亡阙汉世唯有虞韶周武魏为武始咸熙错综风声为一代之礼晋无改造易名正德今圣朝乐舞未名舞人冠服无准称之文武舞而已依魏景初三年以来衣服制其祭天地宗庙武舞执干戚着平冕黑介帻玄衣裳白领袖绦领袖中永绦合幅袴袜黑韦鞮文舞执羽龠冠委貌其服同上其奏於庙庭武舞武弁赤介帻生绦袍单衣练领袖皁领袖中衣虎文画合幅袴白布袜黑韦鞮文舞者进贤冠黑介帻生黄袍单衣白合幅袴服同上其魏晋相因承用不改古之神室方各别所故声歌各异今之太庙连基接栋乐舞同奏於义得通自中原丧乱晋室播荡永嘉已後旧章湮没太武皇帝破平统万得古雅乐一部正声歌五十曲工伎相传间有施用自高祖迁居世宗晏驾内外多事礼物未周今月所有王夏肆夏之属二十三曲犹得击奏足以阐累圣之休风宣重光之盛美伏惟陛下仁格上皇义光下武道契玄机业隆宝祚思服典章留心轨物反尧舜之淳风复文武之境土饰宇宙之仪刑纳生人於福地道德熙泰乐载新声天成地平於是乎在乐舞之名乞垂旨判臣等以愚昧参厕问道呈御之日伏增惶惧诏其乐名付尚书博议以闻其年夏集羣官议之莹复议曰夫乐所以乘灵通化舞所以象物昭功金石播其风声丝竹申其歌咏郊天祠地之道虽百世而可知奉神育民之理经千载而不昧是以黄帝作咸池之乐颛顼有承云之舞尧为大章舜则大韶禹为大夏汤为大濩周曰大武秦曰夀人汉为大予魏名大钧晋曰正德虽三统互变五运代降莫不述作相因徽号殊别者也皇魏道格三才化清四宇奕世载德累叶重光或以文教兴邦或以武功平乱功成治定於是乎在及主上龙飞载造景命惟新书轨自同典刑罔二覆载均於两仪仁泽被於四海五声有序八音克谐乐舞之名宜以详定案周兼六代之乐声律所施咸有次第灭学以後经礼散亡汉来所存二舞而已请以韶武为崇德武舞为章烈总名曰嘉成汉乐章云高张四悬神来燕飨宗庙所设宫悬明矣计五郊天神尊於人鬼六宫隂极体同至尊理无减降宜皆用宫悬其舞人冠服制裁减同旧式庶得以光赞鸿功敷扬大业录尚书事长孙稚已下六十人同议申奏诏曰王者功成作乐治定制礼以成为号良无间然又六代之舞者以大为名今可准古为大成也凡音乐以舞为主故干戈羽龠礼亦无别但依旧为文舞武舞而已余如议

後周孝闵帝时太常长孙绍远广召工人创造乐器以八为数故黄门侍郎裴正上书以为昔者大舜欲闻七始下洎周武爰创七音持林锺作黄锺以为正调之音诏与绍远详议往复於是遂定以八为数焉及高祖读史书见武王克殷而作七始又欲废七而悬八并除黄锺之正宫用林锺为调首绍远奏云天子悬八肇自先民百王共轨万古不易下逮周武甫修七始之音详诸经义又无废八之典且黄锺为君天子正位今欲废之未见其可

隋文帝开皇九年平陈获宋齐旧乐诏於太常置清商署以管之求陈太乐令蔡子元于普明等复居其职由是牛弘奏曰臣闻周有六代之乐至韶武而已秦始皇改周舞曰五行汉高帝改韶武曰文始以示不相袭也又造武德自表其功故高帝庙奏武德文始五行之舞又作昭容礼容增演其意昭容生於武德盖犹古之昭也礼容生於文始矫秦之五行也文帝又作四时之舞故孝景帝立追述先功采武德舞作昭德舞被之管弦荐於太宗之庙孝宣采昭德舞为盛德舞更造新歌荐於武帝之庙据此而言逓相因袭纵有改作并宗於昭至明帝时东平献王采文德舞为大武之舞荐于光武之庙汉末大乱乐章沦缺魏武平荆州获杜夔以为军谋祭酒使创雅乐时散骑侍郎邓静善咏雅歌乐师尹胡能习宗祀之曲舞师冯肃晓知先代诸舞总练研精复於古乐自夔始也文帝黄均改昭容之乐为昭业乐武德之舞为武颂舞文始之舞为大昭舞五行之舞为大武舞明帝初公卿奏上太祖武皇帝乐曰武始之舞高祖文皇帝乐曰咸熙之舞又制乐舞名曰章斌之舞有事於天地宗庙及临朝大飨并用之晋武帝泰始二年遣傅玄等造行礼及上夀食举歌诗张华表曰按汉魏所用虽诗章辞异兴废随时至其韵逗曲折并系於旧一皆因袭不敢有所改也九年荀朂典乐使郭夏宋识造王德大豫之舞改魏昭武舞曰宣武舞羽龠舞曰宣文舞江左之初典章堙紊贺循为太常卿始有登歌之乐大宁末阮孚等又增益之咸和间鸠集遗逸邺没胡後乐人颇复南渡东晋因之以具锺律太元间破符永固又获乐工杨蜀等闲练旧乐於是金石始备寻其设悬音调并与江左是同慕容垂破慕容永於长子尽获苻氏旧乐垂息为魏所败其锺律令李佛等将太乐细伎奔慕容德於邺德迁都广固子超嗣立其母先没姚兴超以太乐伎一百二十人诣兴赎母及宋武帝入关悉收南度永初元年改正德舞曰前舞太武舞曰後舞文帝元嘉九年太乐令锺宗之更调金石至十四年典书令奚纵复改定之又有凯容宣邺之舞齐代因而用之萧子显齐书志曰宋孝建初朝议以凯容舞为韶舞宣业舞为武德舞据韶为言宣业即是古之大武非武德也故志有前舞凯容歌辞後舞凯容歌辞者矣至於梁初犹用凯容宣业之舞後改为大壮大观焉今人犹唤大观为前舞故知乐名虽随代而改声韵曲折理应常同前克荆州得梁家雅曲今平蒋州又得陈氏正乐更传相承以为合古且观其曲体用声有次请修缉之以备雅乐其後魏洛阳之曲据魏史云太武平赫连昌所得更无明证後周所用者皆是新造杂有边裔之声戎音乱华皆不可用请悉停之制曰制礼作乐圣人之事也功成化洽方可议之今宇内初平正化未洽遽有变革我则未暇晋王讳又表请帝乃许之十四年三月乐定秘书监奇章县公牛弘秘书丞北绦郡公姚察通直散骑常侍虞部侍郎许善心兼内史舍人虞世基仪同三司东宫学士饶阳伯刘臻等奏曰臣闻蒉桴土鼓由来斯尚雷出地奋着自易经邃古帝王经邦驭物揖让而临天下者礼乐之谓也秦焚经典乐书亡缺爰至汉兴始加鸠采祖述增广缉成朝宪魏晋相承更加论讨沿革之宜备於故实永嘉之後九服崩离燕石符姚逓据华土此其戎乎何必伊川之上吾其左衽无复微管之功前言往式於斯而尽金陵建社朝士南奔帝则皇规粲然更备与内原隔絶三百年於兹矣伏惟明圣膺期会昌在运今南征所获梁陈乐人及晋宋旗章宛然俱至曩代所不服者今悉服之前朝所未得者今悉得之化洽功成於是乎在臣等伏奉明诏详定雅乐博访知音旁求儒彦研校是非定其去就取为一代正乐具在本司於是并撰歌辞三十首诏并令施用开皇间弘又请依古五声六律旋相为宫雅乐每宫但一调唯迎气奏五调谓之五音缦乐用七调祭祀施用各依声律尊卑为次高祖犹忆何妥言主弘奏下不许作旋宫之乐但作黄锺一宫而已於是牛弘及秘书丞姚察通直散骑常侍许善心仪同三司刘臻通直郎虞世基等更共详议曰後周之时以四声降神虽采周礼而年代深远其法久絶不可依用谨按司乐凡乐圜锺为宫黄锺为角太蔟为徵姑洗为羽舞云门以祭天函锺为宫太蔟为角姑洗为徵南吕为羽舞咸池以祭地黄锺为宫大吕为角太蔟为徵圜锺为羽舞韶以祀宗庙马融曰圜锺应锺也贾逵郑玄曰圜锺夹锺也郑玄又云此乐无商声祭尚柔刚故不用也干宝云不言商商为臣王者自谓故置其实而去其名若曰有天地人物无德以主之谦以自牧也先儒解释既莫知适从然此四声非直无商又律管乖次以其为乐无克谐之理今古事异不可得而行也按东观书马防传太子臣鲍邺等上作乐事下防防奏言建初二年七月邺上言天子食饮必顺于四时五味而有食举之乐所以顺天地养神明求福应也今官雅乐独有黄锺而食举乐但有太蔟皆不应月律恐伤气类可作十二月均各应其月气公卿朝会得闻月律乃能感天和气宜应诏下太常评焉太常上言作乐器直钱百四十六万奏寝今明诏复下臣防以为可须上天之明时因岁首之嘉月发太蔟之律奏雅颂之音以迎和气其条贯甚具遂独施行起於十月为迎气之乐矣又顺帝纪云阳嘉二年冬十月庚午以春秋为辟雍隶太学随月律十月作应锺三月作姑洗元和以来音戾不调修复黄锺作乐器如旧典据此而言汉乐宫悬有黄锺均食举太蔟均止有二均不旋相为宫亦以明矣计从元和至阳嘉二年才五十岁用而复止验黄帝听凤以制律吕尚书曰予欲闻六律五声周礼有分乐而祭此圣人制作以合天地隂阳之和自然之理乃云音戾不调斯言诬之甚也今梁陈雅曲并用宫声按礼五声十二律还相为宫卢植云十二月三管流转用事当用事者为宫宫君也郑玄曰五声宫商角徵羽其阳管为律隂管为吕布十二辰更相为宫始自黄锺终於南吕凡六十也皇偘疏还相为宫者十一月以黄锺为宫十二月以大吕为宫正月以太蔟为宫余月放此凡十二管各备五声合六十声五声成一调故十二调此即释郑义之明文无用商角徵羽为别调之法矣乐稽耀嘉曰东方春其声角乐当终於夹锺余方各以其中律为宫若有商角之理不得云宫於夹宫也又云五音非宫不调五味非甘不和又动声仪宫唱而商和是谓善本太平之乐也周礼奏黄锺歌大吕以祀天神郑玄以黄锺之钟大吕之声为均均调也故崔灵恩云方乐十二调亦不独论商角徵羽也又云凡六乐者皆文之以五声播之以八音故知每曲皆须五声八音错综而能成也御宼子云师文鼓琴命宫而总四声则庆云浮景风翔唯韩诗云闻其宫声使人温厚而寛大闻其商声使人方廉而好义及古有清角清徵之流此则当声为曲今以五引为五声迎气所用者是也余曲悉用宫声不劳商角徵羽何以得知荀朂论三调为均首者得正声之名明知雅乐悉在宫调已外徵羽角自为謡俗之音耳且西凉龟兹杂伎等曲数既多故得隶於衆调调各别曲至如雅乐少须以宫为本历十二均而作不可分配余调更成杂乱也其奏大抵如此帝并从之

弘又上议曰谨案礼五声六律十二管还相为宫周礼奏黄锺歌大吕奏太蔟歌应锺皆是旋相为宫之义蔡邕明堂月令章句曰孟春月则太蔟为宫姑洗为商蕤宾为角南吕为徵应锺为羽大吕为变宫夷则为变徵他月仿此故先王之作律吕也所以辩天地四方隂阳之声扬子云曰声生於律律生於辰故律吕配五行通八风历十二辰行十二月循环转运义无停止譬如立春木王火相立夏火王土相季夏余分土王金相立秋金王水相立冬水王木相还相为宫者谓当其王月名之为宫今若十一月不以黄锺为宫十二月不以大吕为宫便是春木不王夏土不相岂不隂阳失度天地不通哉刘歆锺律书云春宫秋律百卉必雕秋宫春律万物必荣夏宫冬律雨雹必降冬宫夏律雷必发声以斯而论诚为不易且律十二今直为黄锺一均唯用七律以外五律竟复何施恐失圣人制作本意故须依礼作还相为宫之法上曰不须作旋相为宫且作黄锺一均也弘又论六十律不可行谨按续汉书律历志元帝遣韦玄成问京房於乐府房对受学故小黄令焦延夀六十律相生之法以上生下皆三生二以下生上皆三生四阳下生隂隂上生阳终於中吕而十二律毕矣中吕上生执始执始下生去灭上下相生终於南事六十律毕矣十二律之变至於六十犹八卦之变至於六十四也冬至之声以黄锺为宫大蔟为商姑洗为角林锺为徵南吕为羽应锺为变宫蕤宾为变徵此声气之元五音之正也故各统一日其余以次运行宫日者各自为宫而商徵以类从焉房又曰竹声不可以度调故作准以定数准之状如瑟长一丈而十三弦隐间九尺以应黄锺之律九寸中央一弦下画分寸以为六十律清浊之节执始之类皆房自造房云受法於焦延夀未知延夀所承也至元和中待诏候锺殷肜上言官无晓六十律以准调音者故待诏严嵩具以准法教其子宣愿召宣补学官主调乐器太史丞弘试宣十二律其二中其四不中其六不知何律宣遂罢自此律家莫能为准施弦嘉平年东观召典律者太子舍人张光问准意光等不知归阅旧藏乃得其器形制如房书犹不能定其弦缓急故史官能辨清浊者遂絶其可以相传者唯太榷常数及候气而已据此而论京房之法汉世已不能行沈约宋志曰详按古典及今音家六十律无施於乐礼云十二管还相为宫不言六十封禅书云大帝使素女鼓五十弦瑟而悲破为二十五弦假令六十律为乐得成亦所不用取大乐必易大礼必简之意也又议曰案周官云大司乐掌成均之法郑衆注云均调也乐师主调其音三礼义宗称周官奏黄锺者用黄锺为调歌大吕者用大吕为调奏者谓堂下四悬歌者谓堂上所歌但一祭之间皆用二调是知据宫称调其义一也明六律六吕迭相为宫各自为调今见行之乐用黄锺之宫乃以林锺为调与古典有违晋内书监荀朂依典记以五声十二律还相为宫之法制十二笛黄锺之笛正声应黄锺下徵应林锺以姑洗为清角大吕之笛正声应大吕下徵应夷则以外诸均例皆如是然今所用林锺是朂下徵之调不取其正先用其下於理未通故须改之上甚善其议诏弘与姚察许善心何妥虞世基等正定新乐

文帝时令国子博士何妥考定锺律妥上表曰臣闻明则有礼乐幽则有鬼神然则动天地感鬼神莫近於礼乐又云乐至则无怨礼至则不争揖让而治天下者礼乐之谓也臣闻乐有二一曰奸声二曰正声夫奸声感人而逆气应之顺气成象故乐行而伦清耳目聪明血气和平移风易俗天下皆宁孔子曰放郑声远佞人故郑卫宋赵之声出内则发疾外则伤人是以宫乱则荒其君骄商乱则陂其官坏角乱则忧其人怨徵乱则哀其事勤羽乱则危其财匮五者皆乱则国亡无日矣魏文侯问子夏曰吾端冕而听古乐则欲寐听郑卫之音而不知倦何也子夏对曰夫古乐者始奏以文复乱以武修身及家平均天下郑卫之音者奸声以乱溺而不止獶杂子女不知父子今君所问者乐也所爱者音也夫乐之与音相近而不同为人君者谨审其好恶案圣人之作乐也非止苟悦耳目而已矣欲使在宗庙之内君臣同听之则莫不和敬在乡里之内长幼同听之则莫不和顺在闺门之内父子同听之则莫不和亲此先王立乐之方也故知声而不知音者禽兽是也知音而不知乐者衆庶是也故黄锺大吕弦歌干戚僮子皆能儛之能知乐者其唯君子不知声者不可与言音不知音者不可与言乐知乐则几於道矣纣为无道太师抱乐器以奔周晋君德薄师旷固惜清徵上古之时未有音乐鼓腹击壤乐在其间易曰先王作乐崇德殷荐上帝以配祖考至于黄帝作咸池颛顼作六茎帝喾作五英尧作大章舜作大韶禹作大夏汤作大濩武王作大武从夏以来年代久远唯有名字其声不可得闻自殷至周备于诗颂故自圣贤已下多习乐者至如伏羲减瑟文王足琴仲尼击磬子路鼔瑟汉高击筑元帝吹箫汉高祖之初叔孙通因奏乐人制宗庙之乐迎神于庙门奏嘉至之乐迎神于庙门奏嘉至之乐犹古降神之乐也皇帝入庙门奏永至之乐以为行步之节犹采齐肆夏也乾豆上荐奏登歌之乐犹古清庙之歌也登歌再终奏休成之乐美神飨也皇帝就东厢坐定奏永安之乐美礼成也其休成永至二曲叔孙通所制也汉高祖庙奏武德文始五行之儛当春秋时陈公子完奔齐陈是舜後故齐有韶乐孔子在齐闻韶三月不知肉味是也秦始皇灭齐得齐韶乐汉高祖灭秦韶传於汉高祖改名文始以示不相袭也五行儛者本周大武乐也始皇改曰五行及于孝文复作四时之儛以示天下安和四时顺也孝景采武德儛以为昭德孝宣又采昭德以为盛德虽变其名大抵皆因秦旧事至於魏晋皆用古乐魏之三祖并制乐辞自永嘉播越五都倾荡乐声南度是以大备江东宋齐已来至于梁代所行乐事犹皆传古三雍四始实称大盛及侯景篡逆乐师分散其四儛三调悉度伪齐齐氏虽知传受得曲而不用之於宗庙朝廷也臣少好音律留意管弦年虽耆老颇皆记忆及东土克定乐人悉返访其逗遛果云是梁人所教今三调四儛并皆有手虽不能精熟亦颇具雅声若令教习传授庶得流传古乐然後取其会归撮其指要因循损益更制嘉名歌盛德於当今传雅正於来叶岂不美欤谨具録三调四儛曲名又制歌辞如别其有声曲流宕不可以陈於殿庭者亦悉附之於後书奏别勅太常取妥节度於是作清平瑟三调声又作八佾鞞铎巾拂四舞先是太常所传宗庙雅乐数十年唯作大吕废黄锺妥又以深乖古意乃奏请用黄锺诏下公卿议从之

唐太宗贞观元年春正月宴羣臣奏秦王破阵乐上曰朕昔受委专征民间遂有此曲虽非文德之雍容然功业所由不敢忘也封德彞曰陛下以神武平海内文德岂足比乎上曰戡乱以武守成以文文武之用各随其时卿谓文不及武斯言过矣

十四年十二月癸丑太常少卿祖孝孙奏请所定新乐上曰礼乐之作是圣人象物设教以为撙节治政善恶岂此之由御史大夫杜淹对曰前代兴亡实由於乐陈将亡也为玉树後庭花齐将亡也而为伴侣曲行路闻之莫不悲叹所谓亡国之音以是观之实由於乐上曰不然夫音声岂能感人欢者闻之则悦哀者听之则悲悲悦在於人心非由乐也将亡之政其人必苦然苦心所感故闻之则悲耳何有乐声哀怨能使悦者悲乎今玉树伴侣之曲其声具存朕当为公奏之知公必不悲耳尚书右丞魏徵对曰古人称礼云礼云玉帛云乎哉乐云乐云钟鼓云乎哉乐在人和不由音调上然之十七年太常卿萧瑀奏言今破陈乐舞天下之所共传然美至德之形容尚有所未尽前後之所破刘武周薛举窦建德王世充等臣愿图其形状以写战胜攻取之容上曰朕当四方未定因为天下救焚拯溺故不获已乃行战伐之事所以人间遂有此舞国家因兹亦制其曲雅乐之容正得陈其梗槩若委曲写之则其状易识朕以见在将相多有曾经受彼驱使者既经为一日君臣今若重见其被擒获之势必当有所不忍我为此等所以不为也萧瑀谢曰此事非臣思虑所及

武后载初元年后谓内史邢文伟曰移风易俗莫善於乐伯牙鼓琴锺期听之知意在山水是人能移风易俗矣何取乐耶文伟曰圣人作乐平人心变风俗末世乐坏则为人所移后喜赐帛

中宗时宴两仪殿酒酣伶人袜子何懿等唱合生歌言浅秽因倨肆考功员外郎武平一上书谏曰乐天之和礼地之序礼配地乐应天故音动於心声形于物因心哀乐感物应变乐正则风化正乐邪则政教邪先王所以逹废兴也伏见胡乐施于声律本备四夷之数比来日益流宕异曲新声哀思淫溺始自王公稍及闾巷妖伎伶人街童市子或言妃主情貌或列王公名质咏歌舞蹈号曰合生昔齐衰有行伴侣陈灭有玉树後庭花趋数骜僻皆亡国之音夫礼慊而不进即销乐流而不反则放臣愿屏流僻崇肃雍凡胡乐备四夷外一皆罢遣况两仪承庆殿者陛下受朝听讼之所比大飨羣臣不容以娼优媟狎亏污邦典若听政之暇苟玩耳目自当奏之後庭可也

玄宗时凉州献新曲帝御便坐召诸王观之宁王宪曰曲虽佳然宫离而不属商乱而暴君卑逼下臣僭犯上发於忽微形於音声播之咏歌见於人事臣恐一日有播迁之祻帝默然及安史乱世乃思宪审音云

周世宗显德六年帝以王朴素晓音律询之朴上疏曰礼以检形乐以治心形顺於外心和於内然而天下不治未之有也盖乐生於人心而声成於物物声既成复能感人之心昔黄帝吹九寸之管得黄锺正声半之为清声倍之为缓声三分损益之以生十二律旋相为宫以生七调为一均凡十二均八十四调而大备遭秦灭学历代罕能用之唐祖孝孙考正大乐其法始备安史之乱什亡八九至于黄巢荡尽无遗时有博士殷盈孙铸鎛钟十二编钟二百四十处士萧承训校定石磬今之在县者是也虽有钟磬之状殊无相应之和其鎛钟不问音律但循环而击编钟磬徒悬而已丝竹匏土仅有七声名为黄钟之宫其存者九曲考之三曲协律六曲参涉诸调盖乐之废缺无甚於今臣谨如古法以秬黍定尺长九寸径三分为黄锺之管与今黄锺之声相应因而推之得十二律以为衆管互吹用声不便乃作律准十有三弦其长九尺皆应黄锺之声以次设柱为十一律及黄锺清声旋用七律以为一均为均之主者宫也徵商羽角变宫变徵次焉发其均主之声归乎本音之律迭应不乱乃成其调凡八十一调此法久絶出臣独见乞集百官校其得失诏从之

南唐嗣主时太常博士陈致雍奏曰臣闻羽龠干戚所以调八风也金石丝竹所以正五音也古先哲王致人神协和彞伦攸序者鲜不由之高皇帝再造丕基显登大宝修三代之礼正八佾之仪未及下车遽命置舞童令乐师导之以节奏教之以升降特备大礼于今二十年矣近者兵戎来侵王师出讨言便宜者或以舞童食积年之储为无用之具请并用充士伍以从讨伐此皆台隶之言非圣贤之教也礼乐者国之本安可无之而又或衣冠之子或韦布之人荷戈戟以御戎执鼓旗而扞寇非其能也具其数不过百十人而已加之以教习积年成功一旦弃之後无传者存之未必减太仓之粟废之岂益国家之师哉臣窃惜之仲尼曰尔爱其羊我爱其礼盖亦此也伏惟皇帝陛下酌圣王之盛典特降聪明许从仍旧

宋仁宗景佑三年右司谏韩琦上奏曰臣伏闻乐音之起生於人心是以喜怒哀乐之情感於物则噍杀嘽缓之声随而应非器之然也故孔子曰乐云乐云钟鼓云乎哉者其言斯有在孟子之对齐宣王亦有今乐犹古乐之说言能与百姓同乐则古今一也唐太宗听祖孝孙新乐乃谓乐之作盖圣人缘物设教治之隆替亦不由此魏元成对以乐在人和不由音调此皆圣贤述乐之大方以臣识暗艺薄素非知音陛下误赐甄采使待罪谏列首被诏旨令与丁度等详定胡瑗阮逸邓保信所造锺律事臣粗考前志参验今古二家之说差舛未尽逸瑗之围方分保信之用长黍质之典据皆无所闻伏自艺祖造邦仁宗接统缛礼具举熙事咸备通用王朴之乐悉无更易以至黎庶康乂兵革销戢天下无事垂八十载为乐之用非不和也顷因燕肃献规妄加磨鑢适会李照赴阙谓非克谐陛下发天纵之能留日昃之听精加练核许之改作逮於成功即荐郊庙暨逸瑗继至盛言照乐穿凿再令造律即又围径未合保信续上新法亦乃长广乖古窃以祖宗旧乐遵用斯久属者徇一士之偏议变数朝之?律赐金增秩优赏其劳曾未周朞又将易制臣虑後人复有从而非者不惟有伤国体实则虚费邦用历观前代议乐古之管尺尚存而犹是非纷纭累年方就未见今之速而易也臣窃计之不若穷作乐之原为政治之本使政令平简民物熙洽海内击壤鼓腹以歌太平斯乃上世之乐可得以器象求乎既达其原又当究今之急以佐隆业国家方夏宁一朝廷晏清西北两垂久弛边备敌人之性岂能常保弱则卑顺强则骄逆渝盟背约何代而无必思密备不虞未可全推大信此陛下之与左右弼臣宵旰所虑宜先及之缓兹求乐之诚移访安边之议急其所急在理为长臣欲乞诏下攸司尽记二家律法及所造管尺钟磬权量存而未行再命天下有精晓音律者俾之详正然後施用候一二年间讫无至者则将王朴逸瑗保信三法别召稽古近臣取其中多合志者以备雅奏固亦未晚今之定夺权且停罢万一财择不胜至幸

宝元元年琦知谏院上奏曰臣先於景佑三年秋曾奉圣旨令与丁度胥偃高若讷同共定夺阮逸胡瑗邓保信等所造锺律寻将历代典志文字及将汉钱分寸较量得王朴旧乐於太祖朝曾令和岘以司天监景表尺减定与汉唐尺度差近其胡瑗阮逸邓保信并李照等锺律俱不合古遂具闻奏再奉圣旨令将汉钱分寸及景表尺别造律管参校臣与丁度等各陈述不晓音律乞再访知乐者俾令详定後蒙寝罢其时臣曾将景佑广乐看详备见实纪李照不依古法出意制造律度之事今来南郊在近陛下躬行大礼不可以李照所造违古之乐上荐天地宗庙臣窃闻和岘减定王朴旧乐钟磬等见今并存欲乞特降圣旨下太常寺将来郊禋用旧乐所贵国容咸备神听惟和

景佑四年秘阁校理余靖议李照所定乐奏曰臣闻道路传言已降旨挥今月十六日皇帝御後殿令中书枢密院及修乐书臣寮同於上前详议李照胡瑗所定雅乐是非事臣窃谓乐者因声以布其和声者因器以宣其用故假金石以为器然後声得而和分宫商以为音然後乐可以审今李照之说形器可辨胡瑗之议音声未传以此异同欲定优劣不亦难乎又况言有辨讷意有巧拙又安能顷刻之间定之乎臣又以为古之作乐者知声有清浊故吹律以制其中恐久而失传故累黍以存其法後世增损不能识其本声若以古法求之尚或得其□髴疑古而不用未知凭何可从况胡瑗所陈颇有经据何不试令造锺磬一编与李照之乐更考迭奏取其丝竹之声谐和而不相夺者定以为优而後行用彼时集议亦未为晚臣顷闻谈者云云并言李照学无师法自传损益又挟阎文应以为内助故得纷然恣其偏见而律度踈长钟声震掉不守古制不可垂法察於衆言照未全是若以乐为政之大者当谨重改作则宜谨於李照未改之前今既改而未定又宜详考律吕审的制度以防其失臣故谓当令胡瑗作为钟磬而与照乐两辨其声然後是非灼然如在衡监不辨而可知也臣不任区区瞽言待罪之至

历代名臣奏议卷一百二十七








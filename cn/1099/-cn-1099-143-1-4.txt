○應詔陳言疏 【 清理雜派】

營繕清吏司案呈云云、伏承　明命下臨、曷勝感激連日調集簿冊揭、查得本部一應工役雜派、皆繇內府監局、題奉　欽依、行之本部、本部覆題、行之天下、良以內御尊嚴、而綸音渙發、或派徵未到、那借巳入二月之絲、五月之穀、率以為常、于此每切痛心、無從下手、雖知民貧。雜派當減。而不知何物可減。巳知歲凶。工役當罷。而不知何工可罷。苟利因循。積成深痼。今日民不聊生。臣等豈能辭責。茲欲即分緩急、亟議節省、如大旱之得雲霓、而一雨沛然、豈不痛快、但事關監局、頭緒頗多、工役棼拏有似緩而實急者、有似急而實緩者、又有一工而緩急相半者。推而至于雜派。其勢亦然。豈敢截然分別。徑行節省。為今之計。莫若審度公私之力。參以沿革之宜。求其成額。量加減抑。通行主典之人。于供辦俵散之際。各查緩急而自為減殺。或謂眾輕易舉。又令每人每事量加。如此則緩急得宜。而節省有漸。事無窒碍。而公漙可行。今有截然可急而不可緩者。臣等先行開豁、如　悼靈皇后陵域之工。惜薪司柴炭之派。皆仍其舊。巳不敢妄煩　天聽。其內官監等監。成造家火金箔鉛膠顏料羊毛牛皮麂皮松柁榆椵木等料。軍器局等局成造盔甲旗牌筋鐵翎鰾等物。雖係年例。名數浩繁。一一較量。互有緩急。冗瑣難分。今年各該監局。未曾題派到部。即有到者。日亦未久。不曾派行。事猶可及。乞　勑下各該監局。各遵德意。念此災傷。生民不幸。至于相啖。工役雜派。豈可拘泥常年。合照成化弘治前年分適中之額為率。于此審其急者量減三分之一至于緩者則許其減半又其最緩則停派一年二年。若然賜減一分者。民蒙一分之惠。減其半者。則民之受賜亦巳半矣。全與停罷者。則民之蒙惠亦然。所奏節省本意。雖古先哲王恭儉之道。未能盡然。而天下生靈。汔可小康。再有不堪。或令查奏未備。如造酒家火。掠馬索麻之類。許令臨事稱停。陸續釐正。期在皇澤霑濡。羣生漙洽。使敷天之下。咸知　大聖人布德同春。而枯槁回生也。如各該監局。失于查照。或喜事貪功。或拘常習舊。仍欲工繁派重。以致　皇上悞與准行。許令本部覆題改正。又不知遵。許聽言官論劾。必使上無虛文。下霑實惠。則庶幾乎古先哲王敬天勤民之業。若斷然行之不疑有淪膚浹髓之妙。雖神禹惡衣服卑宮室之盛。何以加焉。今將本部工役雜派、并應停應減緣繇、開立前件具題、

計開

一傳奉事、修補　恭讓章皇后、　景皇帝等陵墳、前件、臣等看得此工宜緩前項陵墳。玄宮幽壙。本自安固。止為殿宇門墻。觀美不備。本部巳嘗題請停工。未蒙兪允。後因冬寒。比照　悼靈皇后陵役。停工之旨。具題方蒙賜允。不過暫停。節奉欽依。又諭令待春和舉奏興工。不許違悞。欽此、近該內官監手本到部催修、為照　悼靈皇后陵役、工程煩費巳甚。官軍困苦亦久。一工未畢。即興一工。似非今日恪謹天戒。深恤民隱之意。况值災傷重大。不敢派徵小民。伏乞　聖明降旨停罷。將拆卸之處量加苫蓋。以待豐年。

一御馬監監丞郭鑑、題稱添葢　悼靈皇后果園菜園房屋。共六十二間座、前件、臣等看得此工宜緩。凡種木者求用于十年之後。見今果木未有萌蘖。而輒行葢造房屋。事誠可緩。若謂栽種長養。及整理菜畦。姑用墻垣遮護。房屋之工。伏乞　聖明降旨停罷。待果實有成之日另議。

一織造局節差陜西南京蘇杭織造內臣四員、前去監織前件、臣等看得此工宜緩、近因科道等官建議、本部覆題、奉有欽依、將陜西織造太監梁玉取回、其未完者、責付鎮守太監陸續織造、又將此項銀兩動支、以濟彼中之急。臣等聞之、陜西軍民、以手加額、歡呼振動今照南京蘇杭二處、織造與陜西事體相同。彼中亦有守備內臣可付。况今日災傷。比初尤甚。而各府正官。尚且免其朝覲。以撫民人。其急可知。二處織造內臣。伏乞　聖明許照陜西一例取回。未完者亦付彼中守備鎮守等官織解。惟或盡行停止。實足以昭　陛下恭儉事天之實。

一針工局、間年題派成造年例內官長隨內使冬衣紵絲綾紬荒絲折熟絲綿共二萬八百九十七疋斤兩、前件、臣等看得此工緩急相半。本部擅難分別。其費算該京價六萬一千九百四十七兩二錢五分。前項冬衣。先年俱該會支各庫物料。成造冬衣。折散本色。近來俱作會支。奏討折銀。遂為常例。至今派天下于賍罰銀兩支解。緣各處庫藏空虛。人民相食。賑濟尚且不敷。有何官銀可解。以至全無解到。本部那借別項料銀。六萬之多。豈能容易處補。見今空乏將盡。且既不成造本色。則針線之物豈煩公辦。伏乞　聖明敕下司禮監清查。各該俵散人員。須照天順以前年分額數。又于此內分別何者當急。何者當緩。將最急不可緩者。查出實給若于員名。念此災傷重大。諭令題派。量減三分之一。豐年照舊。其餘可緩者改令間年一俵。悉于內庫會支本色。其事故冐支者。于法有碍。不問災豐。一體罷除。俱候該監奏請定奪。

一內官監成造修理家火事、派出杉檀槐椵等木、青綠顏料、金銀錫箔油漆紙竹篾蒲稻草生熟鐵炭灰等料、共三百二十三萬四千一百一十九根片箇斤兩張、前件、臣等看得此工緩急相半。本部無從分別。算該京價銀一萬七千四百六十一兩三錢、此外又有本色、庫廠放支不在此數。而派徵至于如此之多。且歲歲造派。豈無一半家火見存。若能新舊相兼其料相應議减。伏乞　聖明勑令減半。該監將不急之物。暫免修造。又查驗先年造辦家火。係鐵錫竹木在有可用者。許其相兼應用。派行折半兌除。

一光祿寺每年題出修造供應器皿。天順年以前傳聞數少但卷案不存。無憑查照。成化十二年。取用器皿最多之日。查有定數。總一萬件。本部成造七千。南京成造三千。合之共為萬件。至弘治二年。又准添造。始至一萬一千。本部造該八千四百件。南京造該三千六百件。近年以來。常數之外。又立預借名色。嘉靖七年。借過嘉靖八年者。四千九百餘件。每年竹木油漆羅絹袱等項共七千七百三十四件。合用杉板油漆金箔銀硃羅絹等料。共六百六十六件。合用銅鐵錫料。共四萬五百三十七斤。前件、臣等看得此工難緩。此料宜節。算該京價共三萬六千七百九十四兩一錢六分為照前項器皿甚多如此。一年之內。豈宜便壞。縱有損失。不過三四。而尚有七百。可以攙修。再進一萬二千之數。比之先年。巳為過多。今又立預借之名。任情浪費。所謂取之無度。用之無節者矣。盖緣禁御之中難于點視飲膳所到。逼近尊嚴。食器俱朽者有之。燒毀折裂者有之。繇是金硃布漆。化為灰燼。公侯監署。得藏禁器。生民膏血有限。官府費耗無窮。不可不為之處。伏望　聖明敕下光祿寺。今後務加愛惜。責令將用過舊器發出。以備修補。每年本部止造七十。數盡即止。如新者進十。則舊者發七。不然亦發五六。次年造送之日。除戧金器皿。係供御俱新造進用外。其餘光素硃紅者。則新舊相兼。亦可以節省一倍。著為成例。七千數滿。不得預支。仍勑該寺廵視御史。按季點查具奏。如此則天物不至暴殄。而小民供器有常數矣。

一司設監成造牀帳氊簾遮陽簾氊毯等件、合用羊毛皮張綿絨柴炭松柁等料。共七十八萬五千三百斤張根。前件、臣等看得此工宜緩。筭該京價一萬三千九十兩。前項器物間年派造。以嘉靖六年新造至七年乃成。迄今未久。豈必盡巳腐壞。縱有缺損。亦不過十之一二。即欲計料補修。亦不過十之一二。况先年存積未壞者頗多。今值災傷。伏乞　聖明敕令免派。

一兵仗局坐派成造軍器、水火炭石灰共一百四萬斤臣等看得此派難緩者。但查有處補可免派徵。除石灰四萬斤。水火炭五十萬斤。刑部贖罪囚犯內撥納外。其水火炭五十萬斤。每派年分順天等府辦解。仍該京價一千七百五十兩。今各處災傷。合儘數于刑部贖罪囚內撥補。伏乞　聖明勑令該局暫將今年免派。豐年仍舊。

一巾帽局為年例事。坐派年例紗羅皮張等料、共四十二萬四千四百七十一疋張斤截三分五兩二錢八分、前件、臣等看得此工緩急相半。本部擅難分別。其費算該京價八萬四千四百七十兩二分五釐。卷查除與上年相同不開外。其白硝麂皮比常多派一萬九千三百五張。羊毛多三千斤、水膠三百斤。白生素平羅多一十七疋。共多銀一萬一千五兩三錢。伏乞　聖明特勑司禮監官查出。見今各用之處。何者當急。何者當緩。當緩當急之處。實該若干員名。務照天順以前年分額數。將應給之人。諭以災重民貧。各減三分之一。料派所減分數亦同。司禮監先行具實上　請。若近日多派麂皮羊毛平羅等物。係妄增非舊。不問災豐。一例除革。此項正德十六年詔令會同查理。先儘在庫本色不敷者。將沒官賍物俵折。實憂派徵之重。今未舉行。反又加派。似無紀極。相應量減以便遵行。或再寬年分。以蘇民力。

一供用庫每年題派散木生熟鐵柴炭等料、共六十五萬五千七百二十七根斤叚片箇。前件、臣等看得此工似不可緩。但所派過多。查得前料該京價銀四千四百八十六兩八錢。其用不過為打造香油一事。如板箱先年原計八百箇。至嘉靖三年加造四百九十九箇。實增大半。又如生熟鐵器等件恐無年年盡廢之理。而乃年年全辦。縱有不堪舊廢殘缺。尚堪折造。年年有進無出。其積必多。伏乞　聖明勑令該監從實查奏。先將妄增板箱徑自革除。柴炭等料。念災三分減一。生熟鐵器。定以幾年一次。行部新舊攙修。

一內官監修造淨車一百九十五輛、前件、臣看得此派宜減卷查修造淨車五年一次。先年原議用銀二千二百五十兩。派行府徵銀解部。該監領銀自造。至嘉靖六年。又奏添銀五百兩為照修理凈車百十年來相乘之數。奈何一二年間。遽爾增銀五百。伏望　聖明勑下該監止照舊額。不必加派

一修盖倉廒事、京通二倉、每年該修倉、員外郎主事計派柁木等料。共六十二萬九千五百八十根斤、前件、臣等看得此工難停。此派可緩算該京價銀二千四百六十三兩七錢五分。本部巳將嘉靖八年物料。共通行免派。俱于舊管項下取用。若有不敷。即于軍辦數內取用。俱照前免派。候舊料用盡軍辦不足之日許行部議擬上請。

一明節省之要。葢省節須計有無以為損益。夫監局累世累年。派解不絕。如皮張絲線顏色等料。不拘本色折色。月轉歲解。積之內藏者。不可勝數。若不通行內外廠局。盡行查出。雖蒙　聖諭諄諄。戒令節省。然而有無不通。臣等何憑計處。如皮張有餘。而或每歲又徵。或木植不足。而或頻年不解。有而又加則濫取傷民缺而議減則廢弛誤事二者皆木合理。今災傷重大之日。濫取尤非所宜。若欲取下節省適中必須內藏清查得實。伏望　聖明選差司禮監忠謹老成官員。將各該監局通查累年收貯。一應在官本折色銀料數目。具實奏　聞。其在外者。則會差科道等官一體施行。俱　勑行本部。紀之卷冊。凡遇題派到部。即查其物有餘。則稱會有議支某物缺少。則稱會無議派。如此則有無相須。君民一體。今日所謂緩急不分而自得矣。不然則官有餘貨。野有餓莩。未足以為應天弭災之實。臣等不勝拳拳之至

一清緩急之源。夫內府監局。工役椎派。自有緩急。非臣等所得盡知。合無自今伊始。凡有工作。俱自該衙門先期上請　勑下本部。奏差科道官。公同內外委官。從公估計。料無冒破事非得巳。然後會本具題。內外相同。仍聽本部斟酌議覆。然後派行天下。如此則慮終于始。而緩急辦于未然節用愛民之議。至此始備。臣等于此。尤不勝拳拳之至。嘉靖八年六月二十八日奉　聖旨是悼靈皇后陵域工程、惜薪司柴炭派納金山陵墳、俱照舊、果園菜園房屋罷、其餘工程准待年豊舉行、其應該減免、定立年分派辦、并成造器皿、修理倉廒等、都依擬行、新派妄增之數、查出改正、明省節之要、清緩急之源、准議、係內府監局的著司禮監會同該管衙門、用心查理、著實舉行、

皇明經世文編卷之一百四十三終








○幸东都诏

王者观俗以赋政，考祥以省方，必将协於人和，而奉若天命。朕祗承鸿业，用康黎庶，思振德以惠物，岂劳人以尊己。顷年关辅之地，转输实繁，重以河塞之役，兵戎屡动，千金有费，九载未储，怀此劳轸，以增旰昃。且夫苟利於物，可随方而变通，将适於人，故因时以巡幸。卜雒万方之隩，维嵩五岳之中，风雨之所交，舟车之所会，流通江汴之漕，探引河淇之运，利俗阜财，於是乎在。今欲省其费务，以实关中，即彼敖庾，少留河邑。乘岁阳之吉，展游顺之仪，岂惟龟筮不违，故亦询谋是协。修五礼，问百年，车舆动而不劳，玉帛会而胥悦，所谓先天以宏道，因人以为利也。宜以明年正月十五日幸东都。


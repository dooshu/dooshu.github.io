○小扑满赋

天何言哉，信阳去而阴来；器之形矣，必虚往而满止。埏埴为质，惟人为轨。靡不有初，方应物以虚已；鲜克有卒，因藏镪而见圯。其中也幽幽冥冥，其外也青青荧荧。积而不散，持莫能久；何始吉而终凶，竟出无而入有。岂独夫鲁庙欹器，中则正而满则覆；周陛玉人，和其容而端其口？譬高流而岸圻，等珠盈而蚌剖。日中则昃，月满则亏。故君子终吉以流诫，天地劳谦而自卑。另有孙宏举贤，不患於贫窭；长倩投赠，窃励於风规。苟欲全身而避害，固可翘动而鉴斯。


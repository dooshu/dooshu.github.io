曹勋　王德言枢密生日十首

露华澄澹月痕秋，灏气储神侍帝猷。

暂握元枢均造化，苍生原看济川舟。

曹勋

曹勋　王德言枢密生日十首

骨相霜筠与雪松，高才直节固无同。

向来举似他时贵，声出丹田踵息中。

曹勋

曹勋　王德言枢密生日十首

籍甚家声孰可俦，玉堂金马著清修。

已摅荷橐三千牍，行相枫宸十二旒。

曹勋

曹勋　王德言枢密生日十首

庆源淮渎正滔滔，昆季中间誉最高。

三接固知先政地，五兵聊欲试钧陶。

曹勋

曹勋　王德言枢密生日十首

友于相爱陟通津，同气同居善益亲。

自是茅家好兄弟，一堂和乐棣华春。

曹勋

曹勋　王德言枢密生日十首

每喜高情语甚真，谠言亹亹赞天钧。

不殊林下忘形态，定是因是地位人。

曹勋

曹勋　王德言枢密生日十首

皇华临遣下彤墀，雨卧风餐益自怡。

口伐可汗初不识，得陪后乘始应知。

曹勋

曹勋　王德言枢密生日十首

中原秋色入輶轩，益助胸中造化权。

大有新诗入行纪，他时彩笔一时编。

曹勋

曹勋　王德言枢密生日十首

笋舆轧轧塞沙黄，趙襜胡儿语隔窗。

且喜纵观临易水，未须枫落赋吴江。

曹勋

曹勋　王德言枢密生日十首

八月凉秋草未班，诞辰正近旧长安。

客涂拜寿无琴奏，应念清辉玉臂寒。

曹勋


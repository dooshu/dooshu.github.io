○祭高谏议文

咸通十一年十一月五日，友人孙樵，谨遣家僮犀角、雁儿具时羞之奠，敬祭于故友滁州刺史赠谏议大夫高公叶卜之灵。呜呼！与君定友，不谢古人。为分日牢，为道日亲。二十五年，彼我一身。人谓我愚，君谓我贤。人欲我後，君欲我先。我为一善，君喜见颜。我为一失，君愠形言。意我尚华，布衣御寒。意我苟进，蓑笠当轩。我蟠浊泥，君蹑青。不以升沈，堑隔其间。诲我如兄，煦我如春。我何敢忘，铭骨书绅。君之文章，可动鬼神。君之器业，可活生民。我之赖君，如倚华山。庶寡我过，期大我门。君牧滁，我从军。方恨绵邈，凶讣遽闻。东向恸哭，痛贯心肝。三日麻衣，朝晡忘餐。百身莫赎，何裨往魂。呜呼痛哉！杵臼死义，比干死仁。君殒贼手，为怨难论。呜呼痛哉！君殡乔谷，我归咸秦。试发旧箧，君书盈干。辞旨重重，墨色如新。苟非相谏，即是慰安。填臆悲来，泪如迸泉。呜呼痛哉！天丧吾友，吾何望焉。谁拯湮溺，孰开顽昏。呜呼痛哉！世人结交，违寒集温。如我不易，如君固难。呜呼痛哉！敬姜昼哭，嵇绍幸存。青车其东，归骨洛川。远备醪馔，告辞柩前。呜呼哀哉！尚飨！


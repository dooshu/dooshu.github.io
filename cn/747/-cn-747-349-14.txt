○北斗延生经注解序

原夫太素未分，无光无象；混黄成化，有始有终。则清而滞秽，辅善而贬凶。置百二十曹局，列於冥府；造三十六部经，秘於琼宫。度天人之有道，启含识之不蒙。余叹曰：莫非三界十方，天地人伦，斯所以为道之纪也。今窃见圣世，幸逢丰年，得遇皇朝，将道德而安家邦，效勋华而育黎庶。而况天下晏然，太元彰耀。今即启有道之心者，扶风氏等志奉日新，慕真岁久。祷天而制凶魔，求师训而传道要。遂得遇崆峒山元元真人，明龙汉之元文，演赤文之妙奥。教符十洞三乘，化列万机一义。注解《北斗延生经》一卷，上则有飞神金阙，中则有保国宁家，次则有延龄益寿。普度有情之品，同登无碍之门。於是谨作斯文，用题经首。李白谨序。


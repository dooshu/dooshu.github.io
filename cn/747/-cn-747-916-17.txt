○大唐金刚般若石经记

有唐相国寺大德曰景融，建《金刚般若石经》於大梁。当唐氏帝天下百六十有八祀。贞元元年，龙集乙丑，皇帝拜南郊之来月，壬戌，立於寺，奉国报慈，从昔愿也。夫先佛者法，法空则镜证；後佛者教，教离则言亡。虽至德而无形，亦假名而有後，繇是脱灵之源流，重华於汉土。慧命之县解，载颂於鲁文，融公宣之与慧命是矣！

公性惟明敏，量秉淳固，生而好学，幼则老成，孝传乡党，名冠缁宿。心坚不玷之玉，行满上弦之月。为儒之龟镜，则在三之义全；绍佛之弓冶，则第一之道立。加以才高利用，迹著通方，掌僧有火光之烈，待客有泉水之称。不求虚饰，外以浮荣，异世同流，联芳并美。公以出尘而不为宗之嗣，毁服而不为邦之史。常追昊天之报，每蓄维桑之敬，遭逢世故，荡溺兵间。定乱之术，非孙吴不可；问安之礼，非荀赵不大。君亲之效，我复何有？遂乃恭已恳志，建言有谋。以为至圣无私，会感必通；正智无情，在几必兆。因畴遗训，历考故实，愿欲写诵章句，潜融观照，持三轮空，成万象印。祸不却而自抑，福不招而自克，本无为以宁家，体淳化以建国。则知刑赏之内，权衡制之；刑赏之外，我法绥之。事无绩而有忠，功不伐而多义。断其今古，度以优劣。苟折骨剌血於皮纸，则节普而难就；欲垂露悬针於竹素，则工费而易朽。所以徵蓝田之美璞，拟繁昌之丽刻，庶劳而永固，与天长以地久。於是月殿西次，雕楹南响，四序光景，六时香烟，模可以广千万经，观可以更亿兆众。公与真言，十年之长，三纪之故。假词抒意，难让课虚，谢命含毫。感事题记者也。

潜真

潜真，字义璋，俗姓王氏，太原人。後徙为夏县朔方崇道乡人。开元二十六年住灵觉寺，代宗朝预翻译新经。贞元四年卒於兴善寺，年七十一。


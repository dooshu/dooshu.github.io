【情诗五首】

北方有佳人。端坐鼓鸣琴。终晨抚管弦。日（《书钞》作旦。）夕不成音。忧来结不解。我思存所钦。君子寻时役。幽妾怀苦心。初为三载别。於今久滞淫。昔耶（玉台作柳。广《文选》作苦。并误。）生户牖。庭内自成阴。（玉台作林。）翔鸟鸣翠偶。（玉台作隅。）草虫相和吟。心悲易感激。俯仰泪流衿。愿托晨风翼。束带侍衣衾。（○玉台新咏二。广《文选》九。《诗纪》二十一。又《书钞》一百九引琴、音二韵。）

明月曜清景。□光照玄（《诗纪》作元。）墀。幽人守静夜。回身入空帷。束带俟将朝。廓落晨星稀。寐假交精爽。觌我佳人姿。巧笑媚欢（玉台作权。）靥。联娟（玉台作媚。）眸与眉。寤（玉台作寐。）言增长叹。凄然心独悲。（○玉台新咏二。广《文选》九。《诗纪》二十一。）

清风动帷帘。晨月叹（玉台作烛。《文选》注、海录碎事同。六臣本《文选》注云。五臣作烛。《诗纪》同。）幽房。佳人处遐远。兰室无容光。襟（玉台作衿。）怀拥虚（李善本《文选》作灵。）景。轻衾覆空床。居欢惜（《文选》作忄曷。六臣本注云。五臣作惜。）夜促。在戚（玉台作□。六臣本《文选》注云。五臣作戚。）怨宵长。拊（玉台作抚。六臣本《文选》注云。五臣作抚。）枕独啸（玉台作吟。）叹。感慨（玉台作绵绵。）心内伤。（○《文选》二十九。玉台新咏二。《诗纪》二十一。又《文选》二十一杂体诗注引房一韵。海录碎事上引房一韵。）

君居北海阳。妾在江南（玉台作南江。）阴。悬邈修涂远。（《类聚》作极修途。）山川阻且深。承欢注隆爱。结分投所钦。衔恩（玉台作思。《诗纪》云。一作思。）笃守（玉台作守笃。）义。万里托微心。（○玉台新咏二。《类聚》三十二。《诗纪》二十一。）

游目（玉台作自。）四野外。逍遥独延伫。兰蕙缘情渠。繁华荫（《类聚》作阴。）绿（《类聚》作渌。）渚。佳人不在兹。取此（《类聚》作之。）欲谁与。巢居知风寒。（唐写本玉台作飙。《类聚》作寒风。玉台作觉风飘。）穴处识（《类聚》作知。）阴雨。不（玉台作未。）曾远别离。安知慕俦侣。（○《文选》二十九。玉台新咏二。《类聚》三十二。《诗纪》二十一。又敦煌唐写本玉台新咏存篇末三十四字。○逯案。《诗纪》以清风、游目、北方、明月、君居等为次。今从玉台新咏。）


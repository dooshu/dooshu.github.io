【歌】

〖《史记》曰：朔行殿中。郎谓之曰：人皆以先生为狂。朔曰：如朔等所谓避世於朝廷间者也。古之人乃避世於深山中。时坐席中。酒酣。据地歌曰：〗

陆沉於俗。避世金马门。宫殿中可以避世全身。何必深山之中蒿庐之下。

（〇《史记》滑稽列传。《书钞》一百六。〇逯案。此歌门、身、下三字不韵。在汉殊为罕例。北《齐书》四十五樊逊传云。逊常服东方朔之言。陆沉世俗。避世金马。何必深山蒿庐之下云云。似以马、下为韵。今本殆衍门字。）


○为河东公谢相国京兆公第三启

伏奉别纸荣示，欲令男仰从麾旆；感激重顾，寝兴失常。相公爰自奥区，将临巨镇，当求国器，以耀戎旃。书剑无闻，痴黠相半。昨者谬蒙与国，命厕群僚，发遣已来，戛惭未定，岂可再升上榻，重托後车，混七子之声尘，列三公之掾属。所虞辱命，安敢顾私？况古之在三，父生师教，今世既无师道，所奉之主当焉。渠虽甚愚，亦知斯义。倘得永依油幕，长侍绛纱，虽阙晨昏，乃在霄汉。向垂询度，伏用兢惶。以渠将远依投，犹须教督，伏望许乘驿马，假道弊藩。三五日即遣榜小舟倍程下水，必令界内，得及军前。恩纪绸缪，光荣浃洽，虽万里将远，实人心不孤。言路情涂，所难申喻，伏纸搦管，死生以之。


○弘遠慮責實効以濟富疆疏 【 會計歲用】

先該刑科右給事中、張秉壺題內一款、約財用以裕邊費該本部議得國家財賦國計總于戶部、營繕總于工部、大僕光祿各有司存謹于每歲終會計成錄進覽、一曰歲徵、一曰歲收、一曰歲支、一曰歲儲、總數會其略。散數註其詳大率一年以歲徵為定額。如歲收少于歲徵則拖欠可查歲支多于歲徵則撙節可計歲收比歲徵加多。則查交納某年某項錢糧歲支比歲徵較少。則計本年餘剩若干。收支既明歲儲虛實自見。即為次年歲派實徵通融節縮之計由是財用可節。邊費自紓誠我　皇上中興太平之一助也本部尚書夏　等具題、奉　聖旨、准議、欽此、今照嘉靖二十八年、錢糧出入已有成數、擬合會議進呈、案呈到部、臣等謹按嘉靖二十八年、錢糧出入之數、大約太倉歲徵、該銀二百一十二萬五千三百五十五兩、及查本年歲入實收銀二百九十五萬七千一百一十六兩雖稍多于歲徵、緣係節年解欠、及括取開納事例等銀、原非歲額經常之數。及查本年歲支通銀四百一十二萬二千七百二十七兩乃比歲徵數加一倍葢因連年擺邊募軍。防秋折放馬料商價諸費不次增添。若非加意裒益將來年分。或不可支。又如京通倉糧、歲運三百七十萬石先年常有八年之蓄。本年官軍工匠月糧歲支二百八十餘萬京通積蓄僅于五年。其餘雜料糧草等項用多不節亦可類考臣等聞昔周官歲獻民數穀數說者以為此周文武成康致太平之要務。而歲抄五穀皆入然後制國用蘇軾亦謂此萬世之計葢有餘則蠲逋負除租稅不足則裁浮費去冗食自朝著以及百司庶府莫不以節用愛人為心而其足用善物與凡失物辟名者各有誅賞。太宰職之是以上下各足本固邦寧。今在官在民止有此數而遠近紛然求討不巳此由不知一時出納之計。登耗之原故不能相與量入以為出也臣等遵奉欽依、查照原擬謹錄會計進呈、備行在京各衙門、并各督撫巡按等官將今嘉靖二十九年、一應財用、通融均節。去煩就約準昔善今。庶幾漸復國初十分餘三之舊。以仰合古三十年之通制若內承運等各該庫監所領、自來不入會計、今合內外庫藏倉塲會計、繕寫裝潢成冊、隨疏上進、伏望　聖明萬幾之暇、俯賜留神、國家幸甚臣等幸甚、


○代郭令公请雪安思顺表

臣某言：臣闻却宛之死，罪由无极；申侯之戮，谮起涛涂。恶直丑正，其来自远。伏见故开府仪同三司兼工部尚书安思顺并弟羽林军大将军兼太仆卿元真等，竭心圣代，宣力先朝。或任重疆场，或寄深环列，刈单于之垒，殿天子之邦。播算竹帛，图形文素，既称名将，实为勋臣。哥舒翰与之不叶，因谋陷害，云共禄山通应，兄弟尽受诛夷。冤痛之心，殁而犹在，安禄山牧羊小丑，本实姓康，远自北番，来投中夏。思顺亡父波主，哀其孤贱，收在门阑。比至成立，假之姓氏。及禄山拥旄蓟北，思顺授钺朔方，虽则兄弟，而情非党与。禄山未反之日，思顺屡已陈闻，朝廷百僚，无不委悉。岂意奸人罔上，成此盗憎，生为尽节之臣，死为衔冤之鬼。赵母以先请免坐，思顺以变告覆宗，死而有知，饮恨何极？伏惟陛下以至圣之德，绍休帝图，荡定妖氛，肃清寰海。轸纳隍之念，深解纲之仁，陷贼衣冠，咸蒙齿列。岂令思顺兄弟，独隔恩私，忠义之臣，所为流涕，此臣所以特祈昭洗，昧死上闻。但雪此一家，必万方感惠。何则？逝者抱屈，尚蒙见申，则存者谋安，故无冤滥。虽有不宾之俗，将闻风而悦服；蓄疑之将，当委质而来朝。岂惟天下归仁，实变幽明钦德。无任恳愿之至！


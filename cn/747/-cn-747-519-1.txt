○河南府仓曹参军厅壁记

仓曹掾禄秩位次，载於甲令。在汉魏间，与参军事其职各异，五府州及郡皆有其官。北齐天保中，又授参军以系官曹之号，盖取夫以文吏而参武事。隋由之，国家亦因之。河南府领二十六县，为主东郡，环地千里。邦畿之内，征赋之入，凡蓄聚之物，皆於其司。一郡之移用，郡吏之稍食又出焉。故其务殷，其事积，常为他曹剧。居之者不勤则废，不廉则败，不明则耗攵干没之患生。其职或擢登南宫及御史府，故有司常综其名实，考其功绩，然後授之。伊阳张君、阌乡李君，今并为其官。李以贞固称，张用文敏著。予谓命官之职事，与二掾之才美，不可以不纪。遂直笔书之，其两曹位次，与前政名氏，端如贯珠，列於记之左右。


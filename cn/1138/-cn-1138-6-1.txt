题画赠上和阳明府

先生金粟后来身，生及神宗践祚晨。
驯雉会临邾子国，杖鸠今见葛天民。
青山载酒呼棋局，溟海浮槎理钓纶。
门巷高眠彭泽柳，儿童争识介休巾。
编成玄草虫书古，注罢黄庭鹤发新。
西塞渔歌时共和，东邻社酒不辞频。
花开金谷园中锦，座引香山会里人。
老据雕鞍誇矍铄，健同碣石斗嶙峋。
松风潇洒陶贞白，剡曲徜徉贺季真。
树在谢庭皆玉立，诏从魏阙下蒲轮。
神仙掌故灯前阅，试问沧波几度尘。


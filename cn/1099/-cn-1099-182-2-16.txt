○貴州圖序

貴州古西南夷羅施鬼國地。地里蠻夷並同滇境。而山箐峭深。地瘠寡利。夷性猾詐。殆有甚焉。故泗城州 【 廣西土官衙門、】 恣其狼吞伺竊。外戶。則守在永寧 【 州名、】 芒部。 【 今鎮雄府、】 盤據廣土。蹲伏北藩。則憂先畢節。若思南石阡銅仁數郡。界在鎮筸 【 鎮遠筸子坪俱長官司隸湖廣、】 酉播 【 酉陽宣慰司、播州宣慰司、俱隸四川、】 夷峒之間。鴟張家突 【 諸夷常突出數郡寇掠、】 貽患寔深。况地雜東川烏蒙諸部。 【 俱四川軍民府、】 師旅繹騷。每與川湖 【 四川湖廣、】 同其災害。而軍民歲計又大半仰給於二省兵荒交值。時有弗繼之憂。且水西普安凱里 【 俱土官地方、】 諸酋。富甲他夷。地連肘腋。逞姦首禍。患豈一朝。故知梟獍之資。不忘格鬪。而爭疆奪職乃其兵端焉。然夷虜自相剪伐。貴在因俗以時撫定不足煩　國家力也。


◇议计破落汗拔陵诏（正光五年五月壬申）

朕比以镇人构逆，登遣都督临淮王克时除翦。军届五原，前锋失利，二将殒命，兵士挫衄。又武川乖防，复陷凶手。恐贼势浸淫，寇连恒朔。金陵在彼，夙夜忧惶。诸人宜陈良策，以副朕怀。（《魏书·李崇传》。北镇破落汗拔陵反，临淮王败于五原，安北将军李叔仁败于白道。诏引丞相、令、仆、尚书、侍中、黄门于显阳殿诏云云。）


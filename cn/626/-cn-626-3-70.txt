谢处士应芳三十六首

【竹素斋】

天人交敷，牺画马图。文明九丘，科斗六经。

于昭日星，漆书汗青。姬公宣尼，斯文缉熙。

为世范仪，百家之多。继圣惟轲，如江如河。

竹兮素兮，文所寓兮。开牖户兮，尔于其中。

朴斫磨砻，德业攸崇。苟习其辞，舍己弗治。

虽多奚为，余言若兹。亶弗尔欺，亦以自规。

【淮夷篇】

大邦浙河西，吴郡称第一。

淮夷著柘黄，来作豺虎窟。

交邻无善道，西顾拒劲敌。

一鹗婴罔罗，同气顿萧瑟。

正朔仍奉汉，天恩满床笏。

赋粟岁倍蓰，郿坞金日积。

非无舶棹风，海运不挂席。

包藏狼子心，反覆莫可测。

台阁两重臣，忍为枭獍食。

井蛙自尊大，出入复警跸。

爱弟日宠骄，开府门列戟。

提兵几百万，势热手可炙。

甲第连青云，圊溷亦丹碧。

瑶池长夜饮，天魔舞倾国。

帷幄皆面谀，忠鲠即摈斥。

权门竞豪奢，婪夫务怀璧。

淮南旧巢穴，坐视成弃掷。

出师理侵疆，所向辄败绩。

邻兵贾馀勇，一举数州得。

群凶纳降去，敛戍独坚壁。

奈何围数重，楼橹比如栉。

炮车拂云汉，昼夜飞霹雳。

宠弟既齑粉，左右皆股栗。

短兵屡相接，苗獠与戮力。

南濠百花洲，流血水尽赤。

闭关甫期月，人面多菜色。

蔬茹犹八珍，骸骨爨下析。

众叛已不知，豕突犹亲出。

前徒忽投戈，回骑不数匹。

一炬齐云楼，红粉随烟灭。

缚虎送台城，咆哮气方息。

嗟哉尔淮夷，亡命起仓卒。

衡行十五载，贵富亦已极。

雕墙底灭亡，斯理信弗忒。

【归故里】

忆昔走避兵，弃别乡井去。

意将朝莫归，行行重回顾。

安知逾一纪，方踏去时路。

四郊皆蔓草，白日暝如雾。

披榛访闾里，隔水拜丘墓。

伤哉脊令原，黄蒿走狐兔。

别墅破垣在，邮亭乃新作。

邻儿二三辈，衡茅昼扃户。

初若不相识，熟视肖厥父。

坐久泣且言，为我话亲故。

什九死兵戈，余亡不知处。

其词吐未终，我泪已如注。

对食不能餐，相期归蚁聚。

吾将语吾儿，卖书买农具。

归耕滆上田，宜若乌反哺。

吾其正丘首，此心庶无负。

【简张希尹】

余生寡谐俗，老去得知己。

论交固云晚，莫逆良可喜。

联翩诸侯客，寂寞著书事。

夜分青藜光，日并乌皮几。

几回论班马，一笑易亥豕。

烟云挥洒外，风月吟啸里。

蚶杯酌流霞，兽炉坰沈水。

佳哉《水调词，清我尘俗耳。

朱弦听者希，《白雪和能几。

别来怀盍簪，梦见承倒屣。

帷林大江边，瓢巷横山趾。

秋风响梧叶，甘雨熟菰米。

相望不三舍，相过堪一苇。

诗筒继元白，通家犹孔李。

况于阿戎谈，亦与诸任齿。

尚友古之人，厥德薰晋鄙。

【听雨】

客来帷林候渔父，黉舍坐听三日雨。

诸生读书喧两庑，商羊飞来立当宁。

雨声书声杂蛙鼓，蚓歌似亦谐宫吕。

青苔上阶菌生柱，败壁淋漓籀文古。

斋僮不敢开牖户，风撼庭柯啸饥虎。

南山石烂成粪土，天漏谁能为天补。

去年旱魃走吴楚，田家什九悲鱼釜。

麦秋一饱方自许，莫教又作飞蛾舞。

【倪元镇过娄江寓含因偕智愚隐游姜公墩得如字】

秋暑贾余勇，怀抱方焚如。

故人江上来，风雨与之俱。

遂令沸羹鼎，化为寒露壶。

幽寻陟崇丘，飘飘素霞裾。

同游得名缁，吟啸兴不孤。

大树倚高盖，小酌欢有余。

三江五湖上，群峰开画图。

独怜我乡土，烟尘尚模糊。

安知艰虞世，得此暇日娱。

一笑百虑忘，松风奏笙竽。

【逸庵诗为吴子明赋】

日高三丈馀，先生睡初起。

淀山小湖边，草亭修竹里。

消摇漉酒巾，傲兀烧香几。

放鹤上晴霄，观鱼戏春水。

世事了不闻，无劳洗吾耳。

【祭顾仲瑛诗】

呜呼玉山翁，先世吴右族。

生逢全盛时，当路屡推毂。

辞荣乐萧散，竟韫石中玉。

早持万金产，转手授家督。

不为五岳游，家园莳花竹。

读书数千卷，旁核聃与竺。

非无酒如渑，过客佳乃肃。

徒见驷马车，未若一儒服。

缁黄粲然者，待遇情亦笃。

常言性嗜诗，隽永过粱肉。

兴来抉云汉，毫端注飞瀑。

词林采英华，琰刻播芬馥。

诗名满朝野，啸傲心自足。

世故一变更，十室九颠覆。

幽栖绰山下，人疑王官谷。

时余逃难来，憔悴如病鹄。

踵门通姓字，一见已刮目。

夜饮嘉树轩，明朝杯又续。

高堂桂花秋，金钗剪银烛。

双歌棹觥船，洗我愁万斛。

一留两月余，坐客常五六。

写图纪觞咏，坠水亦有曲。

连床可诗斋，清话屡同宿。

择邻为移家，岁晚安且燠。

奈何鼙鼓声，又若雷震屋。

娄人悉惊散，我亦猿共木。

萍漂甫里东，卖文如卖卜。

感翁数相过，馈则慰穷蹙。

翁亦客槜李，远避赋蛇毒。

山川郁相望，诗筒时往复。

陵谷复一变，翁归理松菊。

松鞠理未能，蒺藜伐困辱。

余舟榜笠泽，访旧宿西塾。

夜深屏舆隶，促膝写心腹。

春风旧池馆，荒烟秋草绿。

朝廷更化初，召役事重樛。

挈家赴临濠，星言去程速。

送行愧邹游，口占谢龟缩。

诗去秋复春，客来书满幅。

念我及兄辈，举室蒙记录。

自言多疾疢，经年在床褥。

郁攸娄惊吓，使我长觳觫。

尚须手颤定，亲札寄篇牍。

安知仅逾月，遽尔闻不禄。

初疑传者讹，细问泪盈掬。

嗟余老异乡，知己失鲍叔。

芜辞叙畴曩，悲吟甚于哭。

神交死如生，歆此杯中醁。

【至正丁酉冬昆山顾仲瑛会客芝云堂适时贵自海上来以黄柑遗之仲瑛分饷坐客喜而有诗属予及陆良贵袁子英等六客同赋】

赤眉横行食人肉，逃我昆山采黄独。

上书不伏光范门，忍饥宁负将军腹。

玉山燕客客满堂，黄柑新带永嘉霜。

分金四座炫人眼，漱玉三咽清诗肠。

山中椰瓢大如斗，吴姬擘来荐春酒。

酒酣遥指洞庭山，为问木奴曾贡不。

频年两浙阅兵戈，黄甘陆吉不相过。

此时共食此佳果，胡不取醉花前歌。

愿言海内无征战，汉廷还有传柑宴。

白发吴侬能上天，野芹亦献蓬莱殿。

【石箭头歌（并序）】

（吴人开渠，自望亭通漕湖，多得石箭头。长洲徐伯昂持以见遗，请为赋诗。）

南山烂尽苍云根，飘风势欲倾昆仑。

老靦作镞几千载，神镵鬼削秋无痕。

沈沙不随戈戟折，太阴玄精壮冰结。

五丁手抉出重泉，犹带尧时九乌血。

鸺鹠惊破胆，罔两走折足。

独有老于菟，坐啸风满谷。

猿臂将军骨已枯，苍头庐儿金仆姑，

时乎时乎奈尔靦！

【和顾仲瑛金粟冢燕集】

我昔过北邙，立马山之隈。

为问陇头树，皆云后人栽。

生前尊酒谁不有，无人到此自对青山开。

屋堆黄金五侯贵，难免白骨生苍苔。

道旁多弃夜光璧，爨下谁惜丝桐材。

玉山先生达观者，胸次不著闲悲哀。

清秋携客坟上饮，曲车载酒山童推。

大笑胥魂乘白马，深惭鲧魄化黄能。

墓铭自制诗自挽，视身不翅轻于埃。

鹤群长绕嘉树舞，龟趺并载穹碑来。

鸾翔凤翥玉箸篆，虎踞龙蟠金粟堆。

长吟复短吟，此兴何悠哉。

秋风无情摧万物，芙蓉亦老胭脂腮。

笑言他年翁仲共寂寞，何如此时宾客相追陪。

功名本愁根，富贵真祸胎。

百年能几日？一日能几杯？

从兹秉烛长夜饮，犹恐四蛇二鼠忙相催。

主人沈醉客亦醉，绝倒不顾旁人咍。

北望中州数千里，人家尽作兵前灰。

髑髅委荒郊，孰辨贤与才。

伯夷空忍首阳饿，屈原徒作湘江累。

神仙初无不死药，方士浪说寻蓬莱。

君不见无边之海白淼淼，无名之山青巍巍。

长鲸嘘吸成风雷，徐市一去何曾回。

【卢□□尹宜兴秩满以兵乱久寓无锡今知昆山州与予叙旧言怀良有感慨作二诗贻之】

我思阳羡茶，初生如粟粒。

州人岁入贡，雷霆未惊蛰。

天荒地老今十年，春归又闻啼杜鹃。

山中灵草化榛棘，白蛇何处藏蜿蜒。

玉川先生一寸铁，欲刳妖蟆救明月。

丹霄路断肝肠热，还忆茶瓯饮冰雪。

我思惠山泉，泠然响鸣琴。

瓶罂走千里，煮茗清人心。

向来劫火炎锡谷，神焦鬼烂猿猱哭。

池边橢石亦灰飞，此水依然泻寒玉。

若人饮泉五六年，一襟清气清于泉。

好为吴侬洗烦热，乘风归报蓬莱仙。

【赠杨君济县丞】

我昔昆山鉏白云，高轩访我麋鹿群。

我今长洲钓明月，君复过此寂寞滨。

感君相知式相好，与君谈笑开怀抱。

坐分半席白瓯沙，满目青山净如扫。

社公雨晴风不作，村北村南花自落。

劝农来往落花间，鸡犬不惊田舍乐。

君归哦松坐松阴，我舟更入菰蒲深。

钓钩无饵勿语人，但说烟波无处寻。

【古鼎歌（并序）】

（苏州万寿寺旧藏古铜鼎，识者奇之。其识有“周康穆宫册锡寰用郑伯姬”等语。大德中，任阳谢氏尝欲以玉杯易之，时住山默翁师不从。后谢氏为构佛殿，乃予之。至正丙申，谢遭兵，鼎因失去。甲辰夏四月，愚隐智公复得于军人之手，耆旧聚观，皆曰：“我山中故物也。”既而出鼎见示，并述其由，索诗以纪之。）

碧云师著金伽黎，空王殿前龙象随。

当阶一卒送古鼎，状若献宝波斯儿。

群缁聚观方丈室，中有老僧前致词。

云是山中旧时物，立诵款识能无遗。

文词诘屈错盘诰，字体隐伏蟠蛟螭。

苍姬讫录世屡改，不知何代来于斯。

谢家宝树修佛刹，巨构贾与秦城齐。

鼎兮鼎兮什袭去，岁经六纪今来归。

师闻此语重叹息，兵火连年炎九域。

金钟大镛弃道旁，总若沈沙销折戟。

鼎归禅月独无恙，护持信有天龙力。

摩挲两铉湿烟雾，错落丹砂映金碧。

光如摩尼含五色，高比珊瑚长一尺。

呜呼！

羲轩之鼎莫可求，禹鼎亦已沦东周。

世所用者非尔俦，或膨豕腹徒包羞。

调羹尔无与，覆餗尔不忧。

归来兮归来，北山兮菟裘。

汾阴自有为时出，切莫放光惊斗牛。

【具区耕隐歌为盛征士作】

脱屣东华尘，结庐太湖滨。

蓬藋开小径，桑麻接比邻。

金门玉堂梦不到，烟蓑雨笠情相亲。

东风二月桃花雨，布谷飞来向人语。

一犁初破陇头春，黄犊出栏健如虎。

西山不知谁采薇，南山不知谁采芝。

我耕我田食我粟，岁晚复有冰壶齑。

悲歌笑甯戚，夜半犹未已。

人间闲是非，何用污牛耳。

绿阴系牛春昼闲，樵童随我看青山。

日莫归来一壶酒，牛棘花前开笑口。

笑问侬家子若孙，知我犁锄佳趣否？

岂不见苏秦为无二顷田，六印累累苦奔走。

到了落祸阬，虚名何足取。

鹿门庞，真我友。

【莫春陪周明府过顾将军祠下立碑】

黄天荡上将军树，树下数家人姓顾。

行人遥指若堂封，往事犹论麾扇渡。

新祠画藻烟雾湿，古木垂萝鬼神护。

长州县令枉高盖，短褐巢翁曳双屦。

海棠正落胭脂雪，山瓶为酹金盘露。

柱头老鹤作人语，道旁驯雉随车驻。

《吴趋一曲歌未了，蜀魄数声春又莫。

金戈铁马尚酣战，白羽清风复谁睹。

看碑莫怪客如云，彼君子兮真可慕。

【江贯道清江泛月图】

吾闻老郭之传许与江，山水绝笔称无双。

此图夜景江所作，仿佛秋声动林壑。

长江澄澄月在水，远山苍苍树如蚁。

如此江山夜放舟，若人真是逍遥游。

尔来一百四十载，改谷变迁图画在。

世无苏李两诗仙，赤壁采石俱萧然。

老夫此兴固不少，解裘亦足酤清醥。

出门有碍行且休，不如烧香看画楼上头。

【赠制笔王世超】

时方用武我业儒，超也卖笔来吾庐。

曰予制笔似轮扁，妙不能言徒叹吁。

宣城阻兵十三载，犹喜山中老在。

拔来紫颖带秋霜，制得笔成时世改。

乡年草创供玉堂，玉堂仙人云锦裳。

三缣一字不易得，笔价亦与时俱昂。

莫怪年来弃如土，扫除风尘必斨斧。

尔今卖笔我卖文，何异适越资章甫。

呼儿为我买一束，亟用写成怀古录。

一书永字三叹赏，八法以之随意足。

我有佳音语尔知，用笔将见文明时。

诸公笔谏佐明主，老我笔耕笺古诗。

诗成未若相如倦，毛颖更须重作传。

牵联为尔书姓名，霅上溪山亦葱蒨。

中秋适逢酒禁开，椰瓢酌我新绿醅。

酒酣仰视月中兔，长啸一声归去来。

【寄卢公武兼问殷孝伯安信（时殷为咸阳县教官）】

忆言雨别去涂难，喜得云归旧谷盘。

郡乘手挥狐史笔，斋居头戴鹿皮冠。

草生林馆皆书带，竹老溪园可钓竿。

为问咸阳殷博士，有无书尺报平安？

【吴下咏怀（八首）】

甫里水东头，垂萝系客舟。

客心清似水，吟鬓白于鸥。

词赋知无用，干戈苦未休。

蓬窗三日雨，农事忆西畴。

五十不富贵，蹉跎又六年。

新愁添鹤发，故国暗狼烟。

白帽看云坐，青镫听雨眠。

痴儿书懒读，翻笑腹便便。

吴地方千里，齐民总荷戈。

人生无可奈，天运竟如何。

米市黄金贱，沙场白骨多。

故山时一望，老眼泪县河。

伐木烧官炭，中林霹雳飞。

穷猿无可择，飞鹊更何依。

野雨生稊稗，山风长蕨薇。

儿曹能采拾，犹足慰年饥。

吴女何多巧，《吴趋变楚声。

市廛方易肆，朱粉复倾城。

厌酒桃花坞，弹筝细柳营。

将军正年少，相顾若为情。

阖闾城下柳，新种绿阴成。

树系浮江马，枝迁出谷莺。

朝家方用武，僧寺总屯兵。

犹喜湖田熟，街头米价平。

尽道从军好，封侯甚不难。

羽书才奏捷，相府即除官。

西日长安远，东风雨雪寒。

此身知已误，依旧著儒冠。

近闻哀痛诏，使者又江东。

兵革何时已，车书四海同。

落梅春雨后，芳草夕阳中。

欲作菟裘计，桃源路不通。

【避雨】

系马庱亭东，题诗野店中。

长河飞白雨，高树洒清风。

州界才相接，乡音遽不同。

齐梁陵寝地，犹得问樵翁。

【题杜拾遗像】

国破家何在，穷途更莫年。

七歌同谷里，再拜杜鹃前。

胡羯长安满，骑驴短褐穿。

画图憔悴色，犹足见忧天。

【董明府除夕惠炭】

范叔寒多正不禁，乌薪意重比乌金。

赊来脱粟忙炊饭，留得焦桐好制琴。

环堵一龛春盎盎，丽谯三鼓夜沉沉。

砚池冰释龙香暖，写我朝来抱膝吟。

【煮茗轩】

聚蚊金谷任荤膻，煮茗留人也自贤。

三百小团阳羡月，寻常新汲惠山泉。

星飞白石童敲火，烟出青林鹤上天。

午梦觉来汤欲沸，松风初响竹炉边。

【万法寺喜书】

客来喜得平安信，萧洒楼居日掩扃。

潮近浪摇窗影白，地偏苔没履痕青。

群贤方结莲花社，小楷尤抄贝叶经。

岁晚归舟经甫里，好寻渔父过寒汀。

【洪武初闻顾仲瑛以召役入城婴疾而归寻喜勿药作此问讯】

闻道庞公近入城，还家风雨过清明。

催租人去诗仍好，市药童归病已轻。

尚喜竹林青笋出，不嫌花径紫苔生。

路逢缁侣传安信，候问姑迟数日程。

【遣兴和马公振韵】

马图毋怪出河迟，世事方如理乱丝。

莲叶有巢龟已老，竹花无实凤仍饥。

篱边艇子供垂钓，林下樵童许看棋。

苜蓿一盘三丈日，山妻白首案齐眉。

【顾仲瑛临濠惠书词甚慷慨诗以代简】

濠上人来书数行，开缄如对语琅琅。

酒杯已辨弓蛇误，药杵无劳玉兔将。

少待天公舒老眼，剩收云母束归装。

旧家池馆花狼籍，春水依然绿漫塘。


答河道潘印川


贱恙，远辱垂问，深荷雅情。蒲柳之质，望秋先萎。入夏以来，眼患、口疮、牙痛缠绵。本既脆弱，加以百责攸萃，昼作夜思，救过不给，故未老先衰也。

年来所患，莫大于河。今仗公鸿猷，平成奏绩。不榖因得藉手以少效于万一，一年内，庶几可纳管钥谢去矣。谂伏秋已过，诸工无恙，秋杪冬初可告成事。第前行各抚台勘议上流堤工事，竟未闻奏报，何耶？






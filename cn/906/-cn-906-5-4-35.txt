同前


陈·张正见

城隅上朝日，斜晖照杏梁。并卷茱萸帐，争移翡翠床。萦鬟聊向牖，拂镜且调妆。裁金作小靥，散麝起微黄。二八秦楼妇，三十侍中郎。执戟超丹地，丰貂入建章。未安文史阁，独结少年场。弯弧贯叶影，学剑动星芒。翠盖飞城曲，金鞍横道傍。调鹰向新市，弹雀往睢阳。行行稍有极，暮暮归兰房。前瞻富罗绮，左顾足鸳鸯。莲舒千叶气，灯吐百枝光。满酌胡姬酒，多烧荀令香。不学幽闺妾，生离怨采桑。





罗敷行


梁·萧子范

城南日半上，微步弄妖姿。含情动燕俗，顾景笑齐眉。不爱柔桑尽，还忆畏蚕饥。春风若有顾，惟愿落花迟。





同前


陈·顾野王

东隅丽春日，南陌采桑时。楼中结梳罢，提筐候早期。风轻莺韵缓，霜洒落花迟。五马光长陌，千骑络青丝。使君徒遣信，贱妾畏蚕饥。





同前


后魏·高允

邑中有好女，姓秦字罗敷。巧笑美回盼，鬓发复凝肤。脚著花文履，耳穿明月珠。头作堕马髻，倒枕象牙梳。姌姌善趋步，襜襜曳长（裙）〔裾〕。王侯为之顾，驷马自踟蹰。





日出东南隅行


晋·陆机

扶桑升朝晖，照此高台端。高台多妖丽，浚房出清颜。淑貌耀皎日，惠心清且闲。美目扬玉泽，峨眉象翠翰。鲜肤一何润，秀色若可餐。窈窕多容仪，婉媚（乃）〔巧〕笑言。莫春春服成，粲粲绮与纨。金雀垂藻翘，琼佩结瑶璠。方驾扬清尘，濯足洛水澜。蔼蔼风云会，佳人一何繁。南崖充罗幕，北渚盈　轩。清川含藻景，高岸一作崖　被华丹。馥馥芳袖挥，泠泠纤指弹。悲歌吐清响，雅韵播幽兰。丹唇含九秋，妍迹凌七盘。赴曲迅惊鸿，蹈节如集鸾。绮态随颜变，沈姿无定源。俯仰纷阿那，顾步咸可欢。遗芳结飞飙，浮景映清湍。冶容不足咏，春游良可叹。





同前


宋·谢灵运

柏梁冠南山，桂宫耀北泉。晨风拂幨幌，朝日照闺轩。美人卧屏席，怀兰秀瑶璠。皎絜秋松气，淑德春景暄。





同前


梁·沈约

朝日出邯郸，照我丛台端。中有倾城艳，顾景织罗纨。延躯似纤约，遗视若回澜。瑶妆映层绮，金服炫雕栾。幸有同匡好，西仕服秦官。宝剑垂玉贝，汗马饰金鞍。萦场类转雪，逸控似腾鸾。罗衣夕解带，玉钗暮垂冠。





同前


张率

朝日照屋梁，夕月悬洞房。专遽自称艳，独□（原文此处为方框）伊览光。虽资自然色，谁能弃薄妆。施著见朱粉，点画示赪黄。含贝开丹吻，如羽发青阳。金碧既簪珥，绮縠复衣裳。方领备虫彩，曲裙杂鸳鸯。手操独茧绪，唇凝脂燥黄。





同前


萧子显

大明上迢迢，阳城射凌霄。光照窗中妇，绝世同阿娇。明镜盘龙刻，簪羽凤凰雕。逶迤梁家髻，冉弱楚宫腰。轻纨杂重锦，薄縠间飞绡。三六前年暮，四五今年朝。蚕（龙）〔笼〕拾芳翠，桑陌采柔条。出入东城里，上下洛西桥。忽逢车马客，飞盖动襜轺。单衣鼠毛织，宝剑羊头销。丈夫疲应对，从者辍衔镳。柱间徒脉脉，垣上几翘翘。女本西家宿，君自上宫要。汉马三万匹，夫婿任嫖姚。鞶囊虎头绶，左珥凫卢貂。横吹龙钟管，奏鼓象牙箫。十五张内侍，十八（买）〔贾〕登朝。皆笑颜郎老，尽讶董公超。





同前


陈后主

重轮上瑞晖，西北照南威。南威年二八，开牖敞重闱。当垆送客去，上苑逐春归。鬓下珠胜月，窗前云带衣。红裙结未解，绿绮白难徽。





同前


徐伯阳

朱城（壁）〔璧〕日起朱扉，青楼含照本晖晖。远映陌上春桑叶，斜入秦家缃绮衣。罗敷妆粉能佳丽，镜前新梳倭堕髻。圜笼袅袅挂青丝，铁钩冉冉胜丹桂。蚕饥日晚蹔生愁，忽逢使君南陌头。五马停珂遣借问，双脸含娇特好羞。妾婿府中轻小吏，即今来往专城里。欲识东方千骑归，霭霭日暮红尘起。





同前


殷谋

秦楼出佳丽，正值朝日光。陌头能驻马，花处复添香。





同前


周·王褒

晓星西北没，朝日东南隅。阳窗临玉女，莲帐照金铺。凤楼称独立，绝世良所无。镜悬四龙网，枕画七星图。银镂明光带，金地织成襦。调弦《大垂手》，歌曲《凤将雏》。采桑三市路，卖酒七条衢。道逢五马客，夹毂来相趋。将军多事艺，夫婿好形模。高箱照云母，壮马饰当颅。单衣火浣布，利剑水精珠。自知心所爱，仕宦执金吾。飞甍雕翡翠，绣桷画屠苏。银烛附蝉映鸡羽，黄金（摇步）〔步摇〕动襜褕。兄弟五日时来归，高车竟道生光辉。名倡两行堂上起，鸳鸯七十阶前飞。少年任侠轻年月，珠丸出弹遂难追。





同前


隋·卢思道

初月正如钩，悬光入绮楼。中有可怜妾，如恨亦如羞。深情出艳语，密意满横眸。楚腰宁且细，孙眉本未愁。青玉勿当取，双银讵可一作肯　留。会待东方骑，遥居最上头。





日出行


周·萧㧑

昏昏隐远雾，团团乘阵云。正值秦楼女，含娇酬使君。





同前


唐·李白

日出东方隈，似从地底来。历天又入海，六龙所舍安在哉？其始与终古不息一作其行终古不休息　，人非元气，安能与之久徘徊？草不谢荣于春风，木不怨落于秋天。谁挥鞭策驱四运，万物兴歇皆自然。羲和，羲和，汝奚汩没于荒淫之波？鲁阳何德，驻景挥戈！逆道违天，矫诬实多。吾将囊括大块，浩然与溟涬同科。





同前


李贺

白日下昆仑，发光如舒丝。徒照葵藿心，不见游子悲。折折黄河曲，日从中央转。旸谷耳曾闻，若木眼不见一作不可见　。奈何铄石，胡为销人。羿弯弓属矢，那不中，足令久不得奔，讵教晨光夕昏？





*　*　*



[1]　簪，底本阙，据四部丛刊本补。

[2]　同前，底本阙，据四部丛刊本补。





乐府诗集卷第二十九　相和歌辞　四


吟叹曲


《古今乐录》曰：“张永《元嘉技录》有吟叹四曲：一曰《大雅吟》，二曰《王明君》，三曰《楚妃叹》，四曰《王子乔》。《大雅吟》、《王明君》、《楚妃叹》，并石崇辞。《王子乔》，古辞。《王明君》一曲，今有歌。《大雅吟》、《楚妃叹》二曲，今无能歌者。古有八曲，其《小雅吟》、《蜀琴头》、《楚王吟》、《东武吟》四曲阙。”





大雅吟


晋·石崇

堂堂太祖，渊弘其量。仁格宇宙，义风遐畅。启土万里，志在翼亮。三分有二，周文是尚。於穆武王，奕世载聪。钦明冲默，文思允恭。武则不猛，化则时雍。庭有仪凤，郊有游龙。启路千里，万国率从。荡清吴会，六合乃同。百姓仰德，良史书功。超越三代，唐虞比踪。

右一曲，晋乐所奏。





王明君


晋·石崇

一曰《王昭君》。《唐书·乐志》曰：“《明君》，汉曲也。元帝时，匈奴单于入朝，诏以王嫱配之，即昭君也。及将去，入辞，光彩射人，悚动左右，天子悔焉。汉人怜其远嫁，为作此歌。晋石崇妓绿珠善舞，以此曲教之，而自制新歌。”按此本中朝旧曲，唐为吴声，盖吴人传授讹变使然也。《西京杂记》曰：“元帝后宫既多，不得常见，乃使画工图其形，案图召幸。宫人皆赂画工，多者十万，少者亦不减五万。昭君自恃容貌，独不肯与。工人乃丑图之，遂不得见。后匈奴入朝，求美人为阏氏，帝按图以昭君行。及去召见，貌为后宫第一，善应对，举止闲雅。帝悔之，而名籍已定，方重信于外国，故不复更人，乃穷按其事。画工有杜陵毛延寿，为人形，丑好老少，必得其真。安陵陈敞，新丰刘白、龚宽，并工为牛马飞鸟众艺，人形好丑，不逮延寿。下杜阳望、樊青，尤善布色。同日弃市。籍其家资，皆巨万。京师画工于是差稀。”《古今乐录》曰：“《明君》歌舞者，晋太康中季伦所作也。王明君本名昭君，以触文帝讳，故晋人谓之明君。匈奴盛，请婚于汉，元帝以后宫良家子明君配焉。初，武帝以江都王建女细君为公主，嫁乌孙王昆莫，令琵琶马上作乐，以慰其道路之思，送明君亦然也。其造新之曲，多哀怨之声。晋、宋以来，《明君》止以弦隶少许为上舞而已。梁天监中，斯宣达为乐府令，与诸乐工以清商两相间弦为《明君》上舞，传之至今。”王僧虔《技录》云：“《明君》有间弦及契注声，又有送声。”谢希逸《琴论》曰：“平调《明君》三十六拍，胡笳《明君》三十六拍，清调《明君》十三拍，间弦《明君》九拍，蜀调《明君》十二拍，吴调《明君》十四拍，杜琼《明君》二十一拍，凡有七曲。”《琴集》曰：“胡笳《明君》四弄，有上舞、下舞、上间弦、下间弦。《明君》三百馀弄，其善者四焉。又胡笳《明君别》五弄，辞汉、跨鞍、望乡、奔云、入林是也。”按琴曲有《昭君怨》，亦与此同。

我本汉家子，将适单于庭。辞诀未及终，前驱已抗旌。仆御涕流离，辕马悲且鸣。哀郁伤五内，泣泪沾朱缨。行行日已远，遂造匈奴城。延我于穹庐，加我阏氏名。殊类非所安，虽贵非所荣。父子见陵辱，对之惭且惊。杀身良不易，默默以苟生。苟生亦何聊，积思常愤盈。愿假飞鸿翼，弃之以遐征。飞鸿不我顾，伫立以屏营。昔为匣中玉，今为粪上英。朝华不足嘉一作欢　，甘与秋草并。传语后世人，远嫁难为情。

右一曲，晋乐所奏。





王昭君


宋·鲍照

既事转蓬远，心随雁路绝。霜鞞旦夕惊，边笳中夜咽。





同前


梁·施荣泰

垂罗下椒阁，举袖拂胡尘。唧唧抚心叹，蛾眉误杀人。





同前


周·庾信

（试）〔拭〕啼辞戚里，回顾望昭阳。镜失菱花影，钗除却月梁。围腰无一尺，垂泪有千行。衫身承马汗，红袖拂秋霜。别曲真多恨，哀弦须更张。





同前


猗兰恩宠歇，昭阳幸御稀。朝辞汉阙去，夕见胡尘飞。寄信秦楼下，因书秋雁归。





同前


唐·崔国辅

汉使南还尽，胡中妾独存。紫台绵望绝，秋草不堪论。





同前


一回望月一回悲，望月月移人不移。何如得见汉朝使，为妾传书斩画师。





同前


卢照邻

合殿恩中绝，交河使渐稀。肝肠辞玉辇，形影向金微。汉宫草应绿，胡庭沙正飞。愿逐三秋雁，年年一度归。





同前


骆宾王

敛容辞豹尾，缄怨度龙鳞。金钿明汉月，玉箸染胡尘。妆镜菱花暗，愁眉柳叶　。唯有清笳曲，时闻芳树春。





同前


沈佺期

非君惜鸾殿，非妾妒蛾眉。薄命由骄虏，无情是画师。嫁来胡地恶，不并汉宫时。心苦无聊赖，何堪上马辞。





同前


梁献

图画失天真，容华坐误人。君恩不可再，妾命在和亲。泪点关山月，衣销边塞尘。一闻阳鸟至，思绝汉宫春。





同前


上官仪

玉关春色晚，金河路几千。琴悲桂条上，笛怨柳花前。雾掩临妆月，风惊入鬓蝉。缄书待还使，泪尽白云天。





同前


董思恭

琵琶马上弹，行路曲中难。汉月正南远，燕山直北寒。髻鬟风拂散一作乱　，眉黛雪沾残。斟酌红颜尽，何劳镜里看。





同前


顾朝阳

莫将铅粉匣，不用镜花光。一去边城路，何（清）〔情〕更画妆。影销胡地月，衣尽汉宫香。妾死非关命，只缘怨断肠。





同前三首


东方虬

汉道初全盛，朝廷足武臣。何须薄命妾，辛苦远和亲。

掩涕辞丹凤，衔悲向白龙。单于浪惊喜，无复旧时容。

胡地无花草，春来不似春。自然衣带缓，非是为腰身。





同前三首


郭元振

自嫁单于国，长衔汉掖悲。容颜日憔悴，有甚画图时。

厌践冰霜域，嗟为边塞人。思从漠南猎，一见汉家尘。

闻有南河信，传闻杀画师。始知君惠重，更遣画蛾眉。





同前


刘长卿

自矜妖艳色，不顾丹青人。那知粉缋能相负，却使容华翻误身。上马辞君嫁骄虏，玉颜对人啼不语。北风雁急浮清一作云　秋，万里独见黄河流。纤腰不复汉宫宠，双蛾长向胡天愁。琵琶弦中苦调多，萧萧羌笛声相和。可怜一曲传乐府，能使千秋伤绮罗。





同前二首


李白

汉家秦地月，流影照一作送　明妃。一上玉关道，天涯去不归。汉月还从东海出，明妃西嫁无来日。燕支长寒雪作花，蛾眉憔悴没胡沙。生乏黄金枉图画，死留青冢使人嗟。

昭君拂玉鞍，上马啼红颊。今日汉宫人，明朝胡地妾。





同前


储光羲

日暮惊沙乱雪飞，傍人相劝易罗衣。强来前帐看歌舞，共待单于夜猎归。





同前


僧皎然

自倚婵娟望主恩，谁知美恶忽相翻。黄金不买汉宫貌，青冢空埋胡地魂。





同前二首


白居易

满面胡沙满鬓风，眉销残黛脸销（残）〔红〕。愁苦辛勤憔悴尽，如今却似画图中。

汉使却回凭寄语，黄金何日赎蛾眉。君王若问妾颜色，莫道不如宫里时。





同前二首


令狐楚

锦车天外去，毳幕云中开。魏阙苍龙远，萧关赤雁哀。

仙（蛾）〔娥〕今下嫁，嫡子自同和。剑戟归田尽，牛羊绕塞多。





同前


李商隐

毛延寿画欲通神，忍为黄金不为人。马上琵琶行万里，汉宫长有隔生春。





明君词


梁简文帝

玉艳光瑶质，金钿婉黛红。一去蒲萄观，长别披香宫。秋簷照汉月，愁帐入胡风。妙工偏见诋，无由情恨通。





同前


陈·张正见

寒树暗胡尘，霜楼明汉月，泪染上春衣，忧变华年发。





同前


周·王褒

兰殿辞新宠，椒房馀故情。鸿飞渐南陆，马首倦西征。寄书参汉使，衔涕望秦城。唯馀马上曲，犹作出关声。





同前


唐·王偃

北望单于日半斜，明君马上泣胡沙。一双泪滴黄河水，应得东流入汉家。





同前


梁·武陵王纪

塞外无春色，边城有风霜。谁堪览明镜，持许照红妆。





同前


沈约

朝发披香殿，夕济汾阴河。于兹怀九折，自此敛双蛾。沾妆疑湛露，绕臆状流波。日见奔沙起，稍觉转蓬多。胡风犯肌骨，非直伤绮罗。衔涕试南望，关山郁嵯峨。始作阳春曲，终成苦寒歌。唯有三五夜，明月暂经过。





同前


周·庾信

敛眉光禄塞，遥望夫人城。片片红颜落，双双泪眼生。冰河牵马渡，雪路抱鞍行。胡风入一作作　骨冷，夜月照心明。方调琴上曲，变入胡笳声。





同前


隋·何妥

昔闻别鹤弄，已自轸离情。今来昭君曲，还悲秋草并。





同前


薛道衡

我本良家子，充选入椒庭。不蒙女史进，更无画师情。蛾眉非本质，蝉鬓改真形。专犹妾命薄，误使君恩轻。啼落渭桥路，叹别长安城。今夜寒草宿，明朝转蓬征。却望关山迥，前瞻沙漠平。胡风带秋月，嘶马杂笳声。毛裘易罗绮，毡帐代帷屏。自知莲脸歇，羞看菱镜明。钗落终应弃，髻解不须萦。何用单于重，讵假阏氏名。　聊强食，挏酒未能倾。心随故乡断，愁逐寒云生。汉宫如有忆，为视旄头星。





同前


唐·张文琮

我途飞万里，回首望三秦。忽见天山雪，还疑上苑春。玉痕垂泪粉一作粉泪　，罗袂拂胡尘。为得胡中曲，还悲远嫁人。





同前


陈昭

跨鞍今永诀，垂泪别亲宾。汉地行将远，胡关逐望新。交河拥塞路，陇首暗沙尘。唯有孤明月，犹能远送人。





同前


戴叔伦

汉宫若远近，路在沙塞上。到死不得归，何人共南望？





同前


李端

李陵初送子卿回，汉月明明照帐来。忆著长安旧游处，千门万户玉楼台。





昭君叹二首


范静妇沈氏

早信丹青巧，重货洛阳师。千金买蝉鬓，百万写蛾眉。

今朝犹汉地，明旦入胡关。情寄南云反，思逐北风还一作高堂歌吹少，游子梦中还　。





楚王吟


梁·张率

章台迎夏日，梦远感春条。风生竹籁响，云垂草绿饶。相看重束素，唯欣争细腰。不惜同从理，但使一闻《韶》。





楚妃叹


晋·石崇

刘向《列女传》曰：“楚姬，楚庄王夫人也。庄王好狩猎毕弋，樊姬谏不止，乃不食禽兽之肉。王尝与虞丘子语，以为贤。樊姬笑之，王曰：‘何笑也？’对曰：‘虞丘子贤矣，未忠也。妾充后宫十一年，而所进者九人，贤于妾者二人，与妾同列者七人。虞丘子相楚十年，而所荐者非其子孙，则族昆弟，未闻进贤退不肖也。妾之笑，不亦宜乎？’王于是以孙叔敖为令尹，治楚三年，而庄王以霸。”《乐府解题》曰：“陆机《吴趋行》云，‘楚妃且勿叹’，明非近题也。”按谢希逸《琴论》有《楚妃叹》七拍。

荡荡大楚，跨土万里。北据方城，南接交趾，西抚巴汉，东被海涘。五侯九伯，是强是理。矫矫庄王，渊渟岳峙，冕旒垂精，充纩塞耳。韬光戢曜，潜默恭己。内委樊姬，外任孙子。猗猗樊姬，体道履信。既绌虞丘，九女是进。杜绝邪佞，广启令胤。割欢抑宠，居之不吝。不吝实难，可谓知几。化自近始，著于闺闱。光佐霸业，迈德扬威。群后列辟，式瞻洪规。譬彼江海，百川咸归。万邦作歌，身没名飞。

右一曲，晋乐所奏。





同前


宋·袁伯文

玉墀滴凄露，罗幌已依霜。逢春每先绝，争秋欲几芳。





同前


梁简文帝

闺闲漏永永，漏长宵寂寂。草（营）〔萤〕飞夜户，丝虫绕秋屋。薄笑未为欣，微叹还成戚。金簪鬓下垂，玉箸衣前滴。





同前


唐·张籍

湘云初起江沉沉，君王遥在云梦林。江南雨多旌旗暗，台下朝朝春水深。章华殿前朝万国，君心独自终无极。楚兵满地能逐禽，谁用一身继筋力。西江若翻云梦中，麋鹿死尽应还宫。





楚妃吟


梁·王筠

花早飞，林中明，鸟早归。庭前日，暖春闺，香气亦霏霏。香气漂，当轩清唱调。独顾慕，含怨复含娇。蝶飞兰复袅袅。轻风入裾春可游，歌声梁上浮。春游方有乐，沈沈下罗幕。





楚妃曲


梁·吴均

春妆约春黛，如月复如蛾。玉钗照绣领，金薄厕红罗。





楚妃怨


唐·张籍

梧桐叶下黄金井，横架辘轳牵素绠。美人初起天未明，手拂银瓶秋水冷。





王子乔


古辞

刘向《列仙传》曰：“王子乔者，周灵王太子晋也。好吹笙作凤鸣，游伊、洛之间。道人浮丘公，接以上嵩高山。三十馀年后，求之于山上，见桓良曰：‘告我家，七月七日待我于缑氏山头。’至时，果乘白鹤驻山头，望之不得到，举手谢时人，数日而去。为立祠于缑氏山下及嵩高之首焉。”

王子乔，参驾白鹿云中遨。参驾白鹿云中遨，下游来，王子乔。参驾白鹿上至云，戏游遨。上建逋阴广里践近高。结仙宫，过谒三台，东游四海五岳，山过蓬莱紫云台。三王五帝不足令，令我圣明应太平。养民若子事父明，当究天禄永康宁。玉女罗坐吹笛箫。嗟行圣人游八极，鸣吐衔福翔殿侧。圣主享万年。悲吟皇帝延寿命。

右一曲，魏、晋乐所奏。





同前


梁·江淹

子乔好轻举，不待炼银丹。控鹤去窈窕，学凤对　岏。山无一春草，谷有千年兰。云衣下踯躅，龙驾何时还？





同前


高允生

仙化非常道，其义出自然。王乔诞神气，白日忽升天。晻暧御云气，飘飖乘长烟。寄想崆峒外，翱翔宇宙间。七月有佳节一作期　，控鹤崇崖巅。永与时人别，一去不复旋。





同前


后魏·高允

王少卿，王少卿，超升飞龙翔天庭。遗仪景，云汉酬。光（鹜）〔骛〕电逝忽若浮。骑日月，从列星，跨腾太廓逾窅冥。寻元气，出天门，穷览有无究道根。





同前


唐·宋之问

王子乔，爱神仙，七月七日上宾天，白虎摇瑟凤吹笙，乘骑云气吸日精。吸日精，长不归，遗庙今在而人非。空望山头草，草露湿君衣。





乐府诗集卷第三十　相和歌辞　五


四弦曲


《古今乐录》曰：“张永《元嘉技录》有《四弦》一曲，《蜀国四弦》是也。居相和之末，三调之首。古有四曲，其《张女四弦》、《李延年四弦》、《严卯四弦》三曲阙。《蜀国四弦》，节家旧有六解，宋歌有五解，今亦阙。”





蜀国弦


梁简文帝

铜梁指斜谷，剑道望中区。通星上分野，作固下为都。雅歌因良守，妙舞自巴渝。阳城嬉乐盛，剑骑郁相趋。五妇行难至，百两好游娱。牲祈望帝祀，酒酹蜀侯诛。江妃纳重聘，卓女爱将雏。停弦时系爪，息吹治唇朱。脱衫湔锦浪，回扇避阳乌。闻君握节返，贱妾下城隅。





同前


隋·卢思道

西蜀称天府，由来擅沃饶。雪一作云　浮玉垒夕，日映锦城朝。南寻九折路，东上七星桥。琴心若易解，令客岂难要。





同前


唐·李贺

枫香晚华静，锦水南山影。惊石坠猿哀，竹云愁半岭。凉月生秋浦，玉沙鳞鳞光。谁家红泪客，不忍过瞿塘。





平调曲　一


《古今乐录》曰：“王僧虔《大明三年宴乐技录》，平调有七曲：一曰《长歌行》，二曰《短歌行》，三曰《猛虎行》，四曰《君子行》，五曰《燕歌行》，六曰《从军行》，七曰《鞠歌行》。”荀氏录所载十二曲，传者五曲。武帝“周西”、“对酒”，文帝“仰瞻”，并《短歌行》，文帝“秋风”、“别日”，并《燕歌行》是也，其七曲今不传。文帝“功名”，明帝“青青”，并《长歌行》，武帝“吾年”，明帝“双桐”，并《猛虎行》，“燕赵”《君子行》，左延年“苦哉”《从军行》，“雉朝飞”《短歌行》是也。其器有笙、笛、筑、瑟、琴、筝、琵琶七种，歌弦六部。张永《录》曰：“未歌之前，有八部弦、四器，俱作在高下游弄之后。”凡三调，歌弦一部，竟辄作送，歌弦今用器。又有《大歌弦》一曲，歌“大妇织绮罗”，不在歌数，唯平调有之，即清调“相逢狭路间，道隘不容车”篇，后章有“大妇织绮罗，中妇织流黄”是也。张《录》云：“非管弦音声所寄，似是命笛理弦之馀。”王录所无也，亦谓之《三妇艳》诗。





长歌行


古辞

《乐府解题》曰：“古辞云‘青青园中葵，朝露待日晞’，言芳华不久，当努力为乐，无至老大乃伤悲也。”魏改奏文帝所赋曲“西山一何高”，言仙道茫茫不可识，如王乔、赤松，皆空言虚词，迂怪难信，当观圣道而已。若陆机“逝矣经天日，悲哉带地川”，则复言人运短促，当乘间长歌，与古文合也。崔豹《古今注》曰：“长歌、短歌，言人寿命长短，各有定分，不可妄求。”按古诗云“长歌正激烈”，魏（武）〔文〕帝《燕歌行》云“短歌微吟不能长”，晋傅玄《艳歌行》云“咄来长歌续短歌”，然则歌声有长短，非言寿命也。唐李贺有《长歌续短歌》，盖出于此。

青青园中葵，朝露待日晞。阳春布德泽，万物生光辉。常恐秋节至，焜黄华叶衰。百川东到海，何时复西归！少壮不努力，老大徒伤悲！





同前


古辞

仙人骑白鹿，发短耳何长。导我上太华，揽芝获赤幢。来到主人门，奉药一玉箱。主人服此药，身体（一）　日康强。发白〔复〕更黑，延年寿命长。岧岧山上亭，皎皎云间星。远望使心思，游子恋所生。驱车出北门，遥观洛阳城。凯风吹长棘，夭夭枝叶倾。黄鸟飞相追，咬咬弄音声。伫立望西河，泣下沾罗缨。





同前


魏明帝

静夜不能寐，耳听众禽鸣。大城育狐兔，高墉多鸟声。坏宇何寥廓，宿屋邪草生。中心感时物，抚剑下前庭。翔佯于阶际，景星一何明。仰首观灵宿，北辰奋休荣。哀彼失群燕，丧偶独茕茕。单心谁与侣，造房孰与成。徒然喟有和，悲惨伤人情。余情偏易感。怀罔增愤盈。吐吟音不彻，泣涕沾罗缨。





同前


晋·傅玄

利害同根源，赏下有甘钩。义门近□（原文此处为方框）塘，兽□（原文此处为方框）出通侯。抚剑安所趋，蛮方未顺流。蜀贼阻石城，吴寇冯龙舟。二军多壮士，闻贼如见仇。投身效知己，徒生心所羞。鹰隼厉天翼，耻与燕雀游。成败在纵者，无令鸷鸟忧。





同前


陆机

逝矣经天日，悲哉带地川。寸阴无停晷，尺波徒自旋一作岂徒旋　。年往迅劲矢，时来亮急弦。远期鲜克及，盈数固希全。容华夙夜零，体泽坐自捐。兹物苟难停，吾寿安得延。俯仰逝将过，倏忽几何间。慷慨亦焉诉，天道良自然。但恨功名薄，竹帛无所宣。迨及岁未暮，长歌乘我闲。





同前


宋·谢灵运

倏烁夕星流，昱奕朝露团。粲粲乌有停，泫泫岂暂安。徂龄速飞电，颓节（鹜）〔骛〕惊湍。览物起悲绪，顾己识忧端。朽貌改鲜色，悴容变柔颜。变改苟催促，容色乌盘桓。亹亹衰期迫，靡靡壮志阑。既惭臧孙慨，复愧杨子叹。寸阴果有逝，尺素竟无观。幸赊道念戚，且取长歌欢。





同前


梁元帝

当垆擅旨酒，一卮堪十千。无劳蜀山铸，扶授采金钱。人生行乐尔，何处不留连。朝为洛生咏，夕作据梧眠。忽兹忘物我，优游得自然。





同前


沈约

连连无一作舟　壑改，微微市朝变。来功嗣往迹，莫武徂升彦。局涂顿远策，留欢限奔箭。拊戚状惊澜，循休拟回电。岁去芳愿违，年来苦心荐。春貌既移红，秋林岂停蒨。一倍茂陵道，宁思柏梁宴。长戢兔园情，永别金华殿。声徽无惑简，丹青有馀绚。幽籥且未调，无使长歌倦。





同前


春隰荑绿柳，寒墀积皓雪。依依往纪盈，霏霏来思结。思结缠岁晏，曾是掩初节。初节曾不掩，浮荣逐弦缺。弦缺更圜合，君一作浮　荣永沉灭。色随夏莲变，（能）〔态〕与秋霜耋。道迫无异期，贤愚有同绝。衔恨岂云忘，天道无甄别。功名识所职，竹帛寻摧裂。生外苟难寻，坐为长叹设。





同前


唐·李白

桃李得日开，荣华照当年。东风动百物，草木尽欲言。枯枝无丑叶，涸水吐清泉。大力运天地，羲和无停鞭。功名不早著，竹帛将何宣。桃李务青春，谁能贯白日。富贵与神仙，蹉跎成两失。金石犹销铄，风霜无久质。畏落日月后，强欢歌与酒，秋霜不惜人，倏忽侵蒲柳。





同前


王昌龄

旷野饶悲风，飕飕黄一作多　蒿草。系马停白杨，谁知我怀抱。所是同袍者，相逢尽衰一作哀　老。况登汉家陵，南望长安道。下有枯树根，上有鼷一作鼯　鼠窠。高皇子孙尽，千古无人过。宝玉频发掘，精灵其奈何！人生须达命，有酒且长歌。





鱼叚鱼旦篇


曹植

一曰《　篇》。《乐府解题》曰：“曹植拟《长歌行》为《　》。”

游潢潦，不知江海流。燕雀戏藩柴，安识鸿鹄游？世事此诚明，大德固无俦。驾言登五岳，然后小陵丘。俯观上路人，势利是谋仇。高念〔翼〕皇家，远怀柔九州。抚剑而雷音，猛气纵横浮。泛泊徒嗷嗷，谁知壮士忧！





短歌行二首　六解


魏武帝

《古今乐录》曰：“王僧虔《技录》云：‘《短歌行》“仰瞻”一曲，魏氏遗令，使节朔奏乐，魏文制此辞，自抚筝和歌。歌者云“贵官弹筝”，贵官即魏文也。此曲声制最美，辞不可入宴乐。'”《乐府解题》曰：“《短歌行》，魏武帝‘对酒当歌，人生几何’，晋陆机‘置酒高堂，悲歌临觞’，皆言当及时为乐也。”

对酒当歌，人生几何？譬如朝露，去日苦多。一解　慨当以慷，忧思难忘。以何解愁？唯有杜康。二解　青青子衿，悠悠我心，但为君故，沈吟至今。三解　明明如月，何时可辍？忧从中来，不可断绝。四解　呦呦鹿鸣，食野之苹。我有嘉宾，鼓瑟吹笙。五解　山不厌高，水不厌深。周公吐哺，天下归心。六解

右一曲，晋乐所奏。

对酒当歌，人生几何？譬如朝露，去日苦多。慨当以慷，忧思难忘。何以解忧，唯有杜康。青青子衿，悠悠我心。呦呦鹿鸣，食野之苹。我有嘉宾，鼓瑟吹笙。明明如月，何时可辍。忧从中来，不可断绝。越陌度阡，枉用相存。契阔谈宴，心念旧恩。月明星稀，乌鹊南飞。绕树三匝，何枝可依？山不厌高，海不厌深。周公吐哺，天下归心。

右一曲，本辞。





同前　六解


武帝

周西伯昌，怀此圣德。三分天下，而有其二。修奉贡献，臣节不（隆）〔坠〕。崇侯谗之，是以拘系。一解　后见赦原，赐之斧钺，得使征伐。为仲尼所称：达及德行，犹奉事殷。论叙其美。二解　齐桓之功，为霸之首，九合诸侯，一匡天下。一匡天下，不以兵车。正而不谲，其德传称。三解　孔子所叹，并称夷吾，民受其恩。赐与庙胙，命无下拜。小白不敢尔，天威在颜咫尺。四解　晋文亦霸，躬奉天王。受赐珪瓒，秬鬯、彤弓、卢弓、矢千，虎贲三百人。五解　威服诸侯，师之者尊，八方闻之，名亚齐桓。河阳之会，诈称周王。是〔以〕其名纷葩。六解

右一曲，晋乐所奏。





同前　六解


魏文帝

仰瞻帷幕，俯察几筵。其物如故，其人不存。一解　神灵倏忽，弃我遐迁。靡瞻靡恃，泣涕连连。二解　呦呦游鹿，衔草鸣麑。翩翩飞鸟，挟子巢栖。三解　我独孤　，怀此百离。忧心孔疚，莫我能知。四解　人亦有言，忧令人老。嗟我白发，生一何早！五解　长吟永叹，怀我圣考。曰仁者寿，胡不是保！六解

右一曲，魏乐所奏。





同前


魏明帝

翩翩春燕，端集余堂。阴匿阳显，节运自常。厥貌淑美，玄衣素裳。归仁服德，雌雄颉颃。执志精专，絜行驯良。衔土缮巢，有式宫房。不规自圜，无矩而方。





同前


晋·傅玄

长安高城，曾楼亭亭。干云四起，上贯天庭。蜉蝣何整，行如军征。蟋蟀何感，中夜哀鸣。蚍蝣偷一作愉　乐，粲粲其荣。寤寐念之，谁知我情。昔君视我，如掌中珠。何意一朝，弃我沟渠。昔君与我，如影如形，何意一去，心如流星。昔君与我，两心相结。何意今日，忽然两绝。





同前


陆机

置酒高堂，悲歌临觞。人生几何？逝如朝霜！时无重至，华不再扬。　以春晖，兰以秋芳。来日苦短，去日苦长。今我不乐，蟋蟀在房。乐以会兴，悲以别章。岂曰无感，忧为子忘。我酒既旨，我肴既臧。短歌可咏，长夜无荒。





同前


梁·张率

君子有酒，小人鼓缶。乃布长筵，式宴亲友。盛壮不留，容华易朽。如彼槁叶，有似过牖。往日莫淹，来期无久。秋风悴林，寒蝉鸣柳。悲自别深，欢由会厚。岂云不乐，与子同寿。我酒既盈，我肴伊阜。短歌是唱，孰知身后。





同前


周·徐谦

穷通皆是运，荣辱岂关身。不愿门前客，看时逢故人。意气青云里，爽朗烟霞外。不羡一囊钱，唯重心襟会。





同前


隋·辛德源

驰射罢金沟，戏笑上云楼。少妻鸣赵瑟，侍妓啭吴讴。杯度浮香满，扇举细尘浮。星河耿凉夜，飞月艳新秋。忽念奔驹促，弥欣执烛游。





同前


唐·聂夷中

八月木荫薄，十叶三堕枝。人生过五十，亦已同此时。朝出东郭门，嘉树郁参差。暮出西郭门，原草已离披。南邻好台榭，北邻善歌吹。荣华忽消歇，四顾令人悲。生死与荣辱，四者乃常期。古人耻其名，没世无人知。无言鬓似霜，勿谓发如丝。耆年无一善，何殊食乳儿。





同前


李白

白日何短短，百年苦易满。苍穹浩茫茫，万劫太极长。麻姑垂两鬓，一半已成霜。天公见玉女，大笑亿千场。吾欲揽六龙，回车挂扶桑。北斗酌美酒，劝龙各一觞。富贵非所愿，为人驻颓光一作与人驻流光　。





同前六首


顾况

城边路，今人犁田昔人墓。岸上沙，昔时江水今人家。今人昔人共长叹，四气相催节回换。明月皎皎入华池，白云离离度清汉。

我欲升天天隔霄，我思渡水水无桥。我欲上山山路险，我欲汲井井泉遥。越人翠被今何夕，独立沙边江草碧。紫燕西飞欲寄书，白云何处逢来客。

新系青丝百尺绳，心在君家辘轳上。我心皎絜君不知，辘轳一转一惆怅。

何处春风吹晓幕，江南绿水通朱阁。美人二八面如花，泣向东风畏花落。

临春风，听春鸟，别时多，见时少。愁人夜永不得眠一作愁人一夜不得眠　，瑶井玉绳相向晓。

轩辕皇帝初得仙，鼎湖一去三千年。周流三十六洞天，洞中日月星辰连。骑龙驾景游八极，轩辕弓剑无人识，东海青童寄消息。





同前


王建

人初生，日初出，上山迟，下山疾。百年三万六千朝，夜里分将强半日。有歌有舞闻早为，昨日健于今日时。人家见生男女好，不知男女催人老。短歌行，无乐声。





同前


张籍

青天荡荡高且虚，上有白日无根株。流光暂出还入地，催我少年不须臾。与君相逢忽寂寞，衰老不复如今乐。玉卮盛酒置君前，再拜愿君千万年。





同前二首


白居易

曈曈太阳如火色，上行千里下一刻。出为白昼入为夜，圜转如珠住不得。住不得，可奈何！为君举酒歌短歌。歌声苦，词亦苦，四座少年君听取。今夕未竟明夕催，秋风才住春风回。人无根蒂时不驻，朱颜白日相隳颓。劝君且强笑一面，劝君复强饮一杯。人生不得长欢乐，年少须臾老到来。

世人求富贵，多为身嗜欲。盛衰不自由，得失常相逐。问君少年日，苦学将干禄。负笈尘中游，抱书雪前宿。布衾不周体，藜茄才充腹。三十登宦途，五十被朝服。奴温已挟纩，马肥初食粟。未敢议欢游，尚为名捡束。耳目聋暗后，堂上调丝竹。牙齿缺落时，盘中堆酒肉。彼来此已去，外馀中不足。少壮与荣华，相避如寒燠。青云去地远，白日终天速。从古无奈何，短歌听一曲。





同前


陆龟蒙

爪牙在身上，陷阱犹可制。爪牙在胸中，剑戟无所谓。人言畏猛虎，谁是撩头毙。只见古来心，奸雄暗相噬。





同前


僧皎然

古人若不死，吾亦有所悲。萧萧烟雨九原上，白杨青松葬者谁？贵贱同一尘，死生同一指。人生在世共如此，何异浮云与流水。短歌行，短歌无穷日已倾。邺宫梁苑徒有名，春草秋风伤我情。何为不学金仙侣，一悟空王无死生。





乐府诗集卷第三十一　相和歌辞　六


平调曲　二


铜雀台


陈·张正见

一曰《铜雀妓》。《邺都故事》曰：“魏武帝遗命诸子曰：‘吾死之后，葬于邺之西岗上，与西门豹祠相近，无藏金玉珠宝。馀香可分诸夫人，不命祭吾。妾与伎人，皆著铜雀台。台上施六尺床，下　帐，朝晡上酒脯　糒之属。每月朝十五，辄向帐前作伎。汝等时登台，望吾西陵墓田。’故陆机《吊魏武帝文》曰：‘挥清弦而独奏，荐脯糒而谁尝？悼　帐之冥漠，怨西陵之茫茫。登雀台而群悲，伫美目其何望。'”按铜雀台在邺城，建安十五年筑。其台最高，上有屋一百二十间，连接榱栋，侵彻云汉。铸大铜雀置于楼颠，舒翼奋尾，势若飞动，因名为铜雀台。《乐府解题》曰：“后人悲其意，而为之咏也。”

凄凉铜雀晚，摇落墓田通。云惨当歌日，松吟欲舞风。人疏瑶席冷，曲罢　帷空。可惜年将泪，俱尽望陵中。





同前


荀仲举

高台秋色晚，直望已凄然。况复归风便，松声入断弦。泪逐梁尘下，心随团扇捐。谁堪三五夜，空对月光圜。





同前


唐·王无竞

北登铜雀上，西望青松郭。　帐空苍苍，陵田纷漠漠。平生事已变，歌吹宛犹昨。长袖拂玉尘，遗情结罗幕。妾怨在朝露，君恩岂中薄。高台奏曲终，曲终泪横落。





同前


郑愔

日斜漳浦望，风起邺台寒。玉座平生晚，金樽妓吹阑。舞馀依帐泣，歌罢向陵看。萧索松风暮，愁烟入井栏。





同前


刘长卿

娇爱更何日，高台空数层。含啼映双袖，不忍看西陵。漳河东流无复来，百花辇路为苍苔。青楼月夜长寂寞，碧云日暮空徘徊。君不见邺中万事非昔时，古人何在今人悲。春风不逐君王去，草色年年旧宫路。宫中歌舞已浮云，空指行人往来处。





同前


贾至

日暮铜雀静，西陵鸟雀归。抚弦心断绝，听管泪霏霏。灵机临朝奠，空床卷夜衣。苍苍川上月，应照妾魂飞。





同前


罗隐

强歌强舞竟难胜，花落花开泪满缯。祗合当年伴君死，免教憔悴望西陵。





同前


薛能

魏帝当时铜雀台，黄花深映棘丛开。人生富贵须回首，此地岂无歌舞来？





同前


张氏琰

君王冥寞不可见，铜雀歌舞空徘徊。西陵啧啧悲宿鸟，空殿沈沈闭青苔。青苔无人迹，红粉空相哀。





同前


梁氏琼

歌扇向陵开，齐行奠玉杯。舞时飞燕列，梦里片云来。月色空馀恨，松声暮更哀。谁怜未死妾，掩袂下铜台。





铜雀妓


齐·谢朓

帷飘井幹，樽酒若平生。郁郁西陵树，讵闻歌吹声。芳襟染泪迹，婵娟空复情。玉座犹寂寞，况乃妾身轻。





同前


梁·何逊

秋风木叶落，萧瑟管弦清。望陵歌对酒，向帐舞空城。寂寂檐宇旷，飘飘帷幔轻。曲终相顾起，日暮松柏声。





同前


刘孝绰

雀台三五日，歌吹似佳期。定对西陵晚，松风飘素帷。危弦断更接，心伤于此时。何言留客袂，翻掩望陵悲。





同前


江淹

武王去金阁，英威长寂寞，雄剑顿无光，杂佩亦销烁。秋至明月圜，风伤白露落。清夜何湛湛，孤烛映兰幕。抚影怆无从，惟怀忧不薄。瑶色行应罢，红芳几为乐。徒登歌舞台，终成蝼蚁郭。





同前二首


唐·王勃

妾本深宫妓，曾城闭九重。君王欢爱尽，歌舞为谁容？锦衾不复襞，罗衣谁再缝？高台西北望，流涕向青松！

金凤邻铜雀，漳河望邺城。君王无处所，台榭若平生。舞筵纷可就，歌梁俨未顷。西陵松槚冷，谁见绮罗情？





同前


沈佺期

昔年分鼎地，今日望陵台。一旦雄图尽，千秋遗令开。绮罗君不见，歌舞妾空来。恩共漳河水，东流无重回。





同前


乔知之

金阁惜分香，铅华不重妆。空馀歌舞地，犹是为君王。哀弦调已绝，艳曲不须长。共看西陵暮，秋烟生白杨。





同前


（王）〔高〕　适

日暮铜雀迥，幽声一作深　玉座清。萧森松柏望，（姿）〔委〕郁绮罗情。君恩不再重，妾（无）〔舞〕为谁轻？





同前


欧阳詹

萧条登古台，回首黄金屋。落叶不归林，高陵永为谷。妆容徒自丽，舞态阅谁目？惆怅　帷前，歌声苦于哭！





同前


袁晖

君爱本相饶，从来事舞腰。那堪攀玉座，肠断望陵朝。怨著情无主，哀凝曲不调。况临松日暮，悲吹坐萧萧。





同前


刘商

魏主矜蛾眉，美人美于玉。高台无昼夜，歌舞竟未足。盛色如转圜，夕阳落深一作空　谷。仍令身殁后，尚足平生欲。红粉横泪痕，调弦空向屋。举头君不在，唯见西陵木。玉辇岂再来，娇鬟为谁绿？那堪秋风里，更舞阳春曲！曲终一作罢　情不胜，阑干向西哭。台边生野草，来去胸罗縠。况复陵寝间，双双见麋鹿。





同前


李贺

佳人一壶酒，秋容满千里。石马卧新烟，忧来何所（歌）〔似〕。歌声且潜弄，陵树风自起。长裾压高台，泪眼看花机。





同前


吴烛

秋色西陵满绿芜，繁弦一作红　急管强欢娱。长舒罗袖不成舞，却向风前承泪珠。





同前


朱光弼

魏王铜雀妓，日暮管弦清。一见西陵树，悲心舞不成。





同前


朱放

恨唱歌声咽，愁翻舞袖迟。西陵日欲暮，是妾断肠时。





同前


僧皎然

强开樽酒向陵看，忆得君王旧日欢。不觉馀歌悲自断，非关艳曲转声难。





雀台怨


唐·马戴

魏宫歌舞地，蝶戏鸟还鸣。玉座人难到，铜台雨滴平。西陵树不见，漳浦草空生。万恨尽埋此，徒悬千载名。





同前


程氏长文

君王去后行人绝，箫竽不响歌喉咽。雄剑无威光彩沈，宝瑟零落金星灭。玉阶寂寂坠秋露，月照当时歌舞处。当时歌舞人不回，化为今日西陵灰。





置酒高堂上


宋·孔欣

置酒宴友生，高会临疏櫺。芳俎列佳肴，山罍满春青。广乐充堂宇，丝竹横两楹。邯郸有名倡，承间奏新声。八音何寥亮，四座同欢情。举觞发《湛露》，衔杯咏《鹿鸣》。觞谣可相娱，扬（解）〔觯〕意何荣。顾欢来义士，畅哉矫天诚。朝日不夕盛，川流常宵征。生犹悬水溜，死若波澜停。当年贵得意，何能竞虚名。





当置酒


梁简文帝

置酒宴嘉宾，瞩迥临飞观。绝岭隔天馀，长屿横江半。日色花上绮，风光水中乱。三益既葳蕤，四始方葱粲。





置酒行


唐·李益

置酒命所欢，凭觞遂为戚。日往不再来，兹辰坐成昔。百龄非长久，五十将半百。胡为劳我形，己须还复白。西山鸾鹤顾，矫矫烟雾翮。明霞发金丹，阴洞潜水碧。安得凌风羽，崦嵫驻灵魄。兀然坐衰老，惭叹东陵柏。





同前


陆龟蒙

落尘花片排香痕，阑珊醉露栖愁魂。洞庭波色惜不得，东风领入黄金樽。千筠掷毫春谱大，碧舞红啼相唱和。安知寂寞西海头，青　未垂孤凤饿。





长歌续短歌


李贺

长歌破衣襟，短歌断白发。秦王不可见，旦夕成内热。渴饮壶中酒，饥拔陇头粟。凄凄四月阑，千里一时绿。夜峰何离离，明月落石底。徘徊沿石寻，照出高峰外。不得与之游，歌成鬓先改。





猛虎行


魏文帝

古辞曰：“饥不从猛虎食，暮不从野雀栖。野雀安无巢，游子为谁骄。”魏明帝辞曰：“双桐生空枝，枝叶自相加。通泉溉其根，玄雨润其柯。”《古今乐录》曰：“《猛虎行》，王僧虔《技录》曰：荀录所载，明帝《双桐》一篇，今不传。”《乐府解题》曰：“晋陆机云‘渴不饮盗泉水’，言从远役，犹耿介，不以艰险改节也。又有《双桐生空井》，亦出于此。”

与君媾新欢，托配于二仪。充列于紫微，升降焉可知。梧桐攀凤翼，云雨散洪池。





同前


晋·陆机

渴不饮盗泉水，热不息恶木阴。恶木岂无枝，志士多苦心。整驾肃时命，杖策将远寻。饥食猛虎窟，寒栖野雀林。日归功未建，时往岁载阴。崇云临岸骇，鸣条随风吟。静言幽谷底，长啸高山岑。急弦无懦响，亮节难为音。人生诚未易，曷云开此襟。眷我耿介怀，俯仰愧古今。





同前


宋·谢惠连

贫不攻九疑玉，倦不憩三危峰，九疑有或（当作惑）　号，三危无安容。美物标贵用，志士厉奇踪。如何抵远役，王命宜肃恭。伐鼓功未著，振旅何时从？





同前


谢惠连

猛虎潜深山，长啸自生风。人谓客行乐，客行苦心伤。





同前


唐·储光羲

寒亦不忧雪，饥亦不食人。人血岂不甘，所恶伤明神。太室为我宅，孟门为我邻。百兽为我膳，五龙为我宾。蒙马一何威，浮江亦以仁。彩章耀朝日，牙爪雄武臣。高云逐气浮，厚地随声震。君能贾馀勇，日夕长于亲。





同前


李白

朝作《猛虎行》，暮作《猛虎吟》。肠断非关陇头水，泪下不为雍门琴。旌旗一作旍旌　缤纷两河道，战鼓惊山欲倾倒。秦人半作燕（池）〔地〕囚，胡马翻衔洛阳草。一输一失关下兵，朝降夕叛幽蓟城。巨鳌未斩海水动，鱼龙奔走安得宁？颇似楚、汉时，翻覆无定止。朝过博浪沙，暮入淮阴市。张良未遇韩信贫，刘、项存亡在两臣。蹔到下邳受兵略，来投漂母作主人。贤哲凄凄古如此，今时亦弃青云士。有策不敢犯龙鳞，窜身南国避胡尘。宝书长一作玉　剑挂高阁，金鞍骏马散故人。昨日方为宣城客，掣铃交通二千石。有时六博快壮一作寸　心，绕床三（市）〔匝〕呼一掷。楚人每道张旭奇，心藏风云世莫知。三吴邦伯多一作皆　顾眄，四海雄侠皆相推一作两追随　。萧、曹曾作沛中吏，攀龙附凤当有时。溧阳酒楼三月春，杨花漠漠一作范　愁杀人。胡人绿眼吹玉笛，吴歌白纻飞梁尘。丈夫相见一作到处　且为乐，槌牛挝鼓会众宾。我从此去钓东海，得鱼笑寄情相亲。





同前


韩愈

猛虎虽云恶，亦各有匹侪。群行深谷间，百兽望风低。身食黄熊父，子食赤豹麛。择肉于熊罴，肯视兔与狸？正昼当谷眠，眼有百步威。自矜无当对，气性纵以乖。朝怒杀其子，暮还飧一作食　其妃。匹侪四散走，猛虎还孤栖。狐鸣门四旁，乌鹊从噪之。出逐猴一作猚　入居，虎不知所归。谁云猛虎恶，中路正悲啼。豹来衔其尾，熊来攫其颐。猛虎死不辞，但惭前所为。虎兕无助死，况如汝细微。故当结以信，亲当结以私。亲故且不保，人谁信汝为！





同前


张籍

南山北山树冥冥，猛虎白日绕林行。向晚一身当道食，山中麋鹿尽无声。年年养子在深谷，雌雄上山不相逐，谷中近窟有山林，长向村家取黄犊。五陵年少不敢射，空来林下看行迹。





同前


李贺

长戈莫舂，强弩莫烹，乳孙哺子，教得生狞。举头为城，掉尾为旌，东海黄公，愁见夜行。道逢驺虞，牛哀不平。（生）　何用尺刀，壁上雷鸣。泰山之下，妇人哭声。官家有程，吏不敢听。





同前


僧齐己

磨尔牙，错尔爪，狐莫威，兔莫狡，饥来吞噬取肠饱。横行不怕日月明，皇天产尔为生宁，前村半夜闻吼声，何人按剑灯荧荧！





双桐生空井


梁简文帝

季月对桐井，新枝杂旧株。晚叶藏栖凤，朝花拂曙乌。还看稚子照，银床系辘轳。





乐府诗集卷第三十二　相和歌辞　七


平调曲　三


君子行


古辞

《乐府解题》曰：“古辞云‘君子防未然’，盖言远嫌疑也。又有《君子有所思行》，辞旨与此不同。”

君子防未然，不处嫌疑间。瓜田不纳履，李下不正冠。嫂叔不亲授，长幼不比肩。劳谦得其柄，和光甚独难。周公下白屋，吐哺不及餐。一沐三握发，后世称圣贤。





同前


晋·陆机

天道夷且简，人道险而难。休咎相乘蹑，翻覆若波澜。去疾苦不远，疑似实生患。近火固宜热，履冰岂恶寒。掇蜂灭天道，拾尘惑孔颜。逐臣尚何有，弃友焉足叹。福钟恒有兆，祸集非无端。天损未易辞，人益犹可欢。朗鉴岂远假，取之在倾冠。近情苦自信，君子防未然。





同前


梁简文帝

君子怀琬琰，不使涅尘淄。从容子云阁，寂寞仲舒帷。多谢悠悠子，管窥良可悲。





同前


沈约

良御惑燕楚，妙察乱渑淄。堤倾由漏壤，垣隙自危基。嚣途或妄践，党义勿轻持。





同前


戴暠

画野依德星，开鄽对廉水。接越称交让，连树名君子。数非唯二失，升阶无三止。探甑不疑尘，正冠还避李。寄言蘧伯玉，无为嗟独耻。





同前


唐·僧齐己

圣人不生，麟龙何瑞？梧桐不高，凤凰何止？吾闻古之有君子，行藏以时，进退求己。荣必为天下荣，耻必为天下耻。苟进不如此，亦何必用虚伪之文章，取荣名而自美？





燕歌行　七解


魏文帝

《乐府解题》曰：“晋乐奏魏文帝‘秋风’、‘别日’二曲，言时序迁换，行役不归，妇人怨旷无所诉也。”《广题》曰：“燕，地名也。言良人从役于燕，而为此曲。”

秋风萧瑟天气凉，草木摇落露为霜。一解　群燕辞归鹄南翔，念吾客游多思肠。二解　慊慊思归恋故乡，君何淹留寄他方。三解　贱妾茕茕守空房，忧来思君不敢忘。四解　不觉泪下沾衣裳，援瑟鸣弦发清商。五解　短歌微吟不能长，明月皎皎照我床。六解　星汉西流夜未央，牵牛织女遥相望，尔独何辜限河梁？七解

右一曲，晋乐所奏。





同前　六解


魏文帝

别日何易会日难，山川悠远路漫漫。一解　郁陶思君未敢言，寄书浮云往不还。二解　涕零雨面毁形颜，谁能怀忧独不叹。三解　耿耿伏枕不能眠，披衣出户步东西。四解　展诗清歌聊自宽，乐往哀来摧心肝。悲风清厉秋气寒，罗帷徐动经秦轩。五解　仰戴星月观云间，飞鸟晨鸣声（气）　可怜，留连顾怀不自存。六解

右一曲，晋乐所奏。

别日何易会日难，山川悠远路漫漫。郁陶思君未敢言，寄声浮云往不还。涕零雨面毁容颜，谁能怀忧独不叹。展诗清歌聊自宽，乐往哀来摧肺肝。耿耿伏枕不能眠，披衣出户步东西。仰看星月观云间，飞鸧晨鸣声可怜，留连顾怀不能存。

右一曲，本辞。





同前


魏明帝

白日晼晼忽西倾，霜露惨凄涂阶庭。秋草卷叶摧枝茎，翩翩飞蓬常独征，有似游子不安宁。





同前


晋·陆机

四时代序逝一作远　不追，寒风习习落叶飞。蟋蟀在堂露盈墀，念君远一作客　游恒苦悲。君何缅然久不归，贱妾悠悠心无违。白日既没明灯辉，夜禽赴林匹鸟栖。双鸣关关宿河湄，忧来感物泪不晞。非君之念思为谁，别日一作日别　何早会何迟！





同前


宋·谢灵运

孟冬初寒节气成，悲风入闺霜依庭。秋蝉噪柳燕栖楹，念君行役怨边城。君何崎岖久祖征，岂无膏沐感鹳鸣。对酒不乐泪沾缨，辟窗开幌弄秦筝。调弦促柱多哀声，遥夜明月鉴帷屏。谁知河汉浅且清，展转思服悲明星。





同前


谢（灵运）〔惠连〕

四时推迁迅不停，三秋萧瑟叶解轻，飞霜被野雁南征。念君客游羁思盈，何为淹留无归声。爱而不见伤心情，朝日潜辉华灯明。林鹊同栖渚鸿并，接翮偶羽依蓬瀛。仇依旅类相和鸣，余独何为志无成，忧缘物感泪沾缨。





同前


梁元帝

燕赵佳人本自多，辽东少妇学春歌。黄龙戍北花如锦，玄菟城前月似蛾。如何此时别夫婿，金羁翠眊往交河。还闻入汉去燕营，怨妾愁心百恨生。漫漫悠悠天未晓，遥遥夜夜听寒更。自从异县同心别，偏恨同时成异节。横波满脸万行啼，翠眉暂敛千重结。并海连天合不开，那堪春日上春台。唯见远舟如落叶，复看遥舸似行杯。沙汀夜鹤啸羁雌，妾心无趣坐伤离。翻嗟汉使音尘断，空伤贱妾燕南垂。





同前


萧子显

风光迟舞出青　，兰条翠鸟鸣发春。洛阳梨花落如雪，河边细草细如茵。桐生井底叶交枝，今看无端双燕离。五重飞楼入河汉，九华阁道暗清池。遥看白马津上吏，传道黄龙征戍儿。明月金光徒一作从　照妾，浮云玉叶君不知。思君昔去柳依依，至今八月避暑归。明珠蚕茧登勉机，郁金香　特香衣。洛阳城头鸡欲曙，丞相府中乌未飞。夜梦征人缝狐貉，私怜织妇裁锦绯。吴刀郑绵络，寒闺夜被薄。芳年海上水中凫，日暮寒夜空城雀。





同前


周·王褒

初春丽日莺欲娇，桃花流水没河桥。蔷薇花开一作开花　百重叶，杨柳拂一作覆　地散千条。陇西将军号都护，楼兰校尉称嫖姚。自从昔别春燕分，经年一去不相闻。无复汉地长安月，唯有漠北蓟城云。淮南桂中明月影，流黄机上织成文。充国行军屡筑营，阳史讨虏陷平城。城下风多能却阵，沙中雪浅讵停兵。属国少妇犹年少，羽林轻骑散征行。遥闻陌头采桑曲，犹胜边地胡笳声。胡笳向暮使人泣，还使闺中空伫立。桃花落，杏花舒，桐生井底寒叶疏。试为来看上林雁，必有遥寄陇头书。





同前


庾信

代北云气昼昏昏，千里飞蓬无复根。寒雁丁丁一作嗈嗈　渡辽水，桑叶纷纷落蓟门。晋阳山头无箭竹，疏勒城中乏水源。属国征戍久离居，阳关音信绝能疏。愿得鲁连飞一箭，持寄思归燕将书。渡辽本自有将军，寒风萧萧生水纹。妾惊甘泉足烽火，君讶渔阳少阵云。自从将军出细柳，荡子空床难独守。盘龙明镜饷秦嘉，辟恶生香寄韩寿。春分燕来能几日？二月蚕眠不复久。洛阳游丝百丈连，黄河春冰千片穿。桃花颜色好如马。榆荚新开巧似钱。蒲桃一杯千日醉，无事九转学神仙。定取金丹作几服，能令华表得千年。





同前


唐·高适

汉家烟尘在东北，汉将辞家破残贼。男儿本自重横行，天子非常赐颜色。摐金伐鼓下榆关，旌旗逶迤碣石间。校尉羽书飞瀚海，单于猎火照狼山。〔山〕川萧条极边土，胡骑凭凌杂风雨。战士军前半死生，美人帐下犹歌舞！大漠穷秋塞草衰，孤城落日斗兵稀。身当恩遇常轻敌，力尽关山未解围。铁衣远戍辛勤久，玉箸应啼别离后。少妇城南欲断肠，征人蓟北空回首。边风飘飘那可度，绝域苍茫更何一作无所　有？杀气三日作阵云，寒声一夜传刁斗。相看白刃血纷纷，死节从来岂顾勋？君不见沙场征战苦，至今犹忆李将军！





同前


贾至

国之重镇惟幽都，东威九夷制北胡。五军精卒三十万，百战百胜擒单于。前临滹沱后沮水，崇山沃野亘千里。昔时燕王重贤士，黄金筑台从隗始。倏忽兴王定蓟丘，汉家又以封王侯。萧条魏晋为横流，鲜卑窃据朝五州。我唐区夏馀十纪，军容武备赫万祀。彤弓黄钺授元帅，垦耕大漠为内地。季秋胶折边草腓，治兵羽猎因出师。千营万队连旌旗，望之如火忽雷一作电　驰。匈奴慑窜穷发北，大荒万里无尘飞。隋家昔为天下宰，穷兵黩武征辽海。南风不竞多死声，鼓卧旗折黄云横。六军将士皆死尽，战马空鞍归故营。时迁道革天下平，白环入贡沧海清。自有农夫已高枕，无劳校尉重横行。





同前


陶翰

请君留楚调，听我吟燕歌。家在辽水头，边风意气多。出身为汉将，正值戎未和。雪中凌天山，冰上渡交河。大小百馀战，封侯竟蹉跎。归来霸陵下，故旧无相过。雄剑委尘匣，空门唯雀罗。玉簪还赵女，宝瑟付齐娥。昔日不为乐，时哉今奈何。





从军行五首


魏·王粲

《古今乐录》曰：“《从军行》，王僧虔云，荀录所载左延年《苦哉》一篇今不传。”《乐府解题》曰：“《从军行》，皆军旅苦辛之辞。”《广题》曰：“左延年辞云：‘苦哉边地人，一岁三从军。三子到燉煌，二子诣陇西。五子远斗去，五妇皆怀身。’陈伏知道又有《从军五更转》。”

从军有苦乐，但问所从谁。所从神且武，焉得久劳师。相公征关右，赫怒震天威。一举灭獯虏，再举服羌夷。西收边地贼，忽若俯拾遗。陈赏越丘山，酒肉逾川坻。军中多饫饶，人马皆溢肥。徒行兼乘还，空出有馀资。拓地三千里。往返一作反　一如一作若　飞。歌舞入邺城，所愿获无违。昼一作尽　日献一作处　大朝，日暮薄言归。外参时明政，内不废家私。禽兽惮为牺，良苗实已挥。窃慕负鼎翁，愿厉朽钝姿。不能效沮溺，相随把锄犁。熟览夫子诗，信知所言非。凉一作源　风厉秋节，司典告详刑。我君顺时发，桓桓东南征。泛舟盖长川，陈卒被隰坰。征夫怀亲戚，谁能无此一作恋　情。拊衿一作襟　倚舟樯，眷言思邺城。哀彼东山人，喟然感鹳鸣。日月不安处，人谁获恒一作常　宁。昔人从公旦，一征辄三龄。今我神武师，蹔一作暂　往必速平。弃余亲睦恩，输力竭忠贞。惧无一夫用，报我素餐诚。夙夜自恲性，思逝若抽萦。将秉先登羽，岂敢听金声。从军征遐路，讨彼东南夷。方舟顺广川，薄暮未安坻。白日半西山，桑梓有馀晖。蟋蟀夹岸鸣，孤鸟翩翩飞。征夫心两一作多　怀一作恻　，凄怆令吾悲。下船登高防，草露沾一作治　我衣。回身赴床寝，此愁当告谁？身服干戈事，岂得念所私。即戎有受命，兹理不可违。

朝发邺都桥，暮济白马津。逍遥河堤上，左右望我军。连舫逾万艘，带甲千万人。率彼东南路，将定一举勋。筹策运帷幄，一由我圣君。恨一作限　我无时谋，譬诸具官臣。鞠躬中坚内，微画无所陈。许历为完士，一言犹一作独　败秦。我有素餐（贵）〔责〕，诚愧伐（礼）〔檀〕人。虽无铅刀用，庶几奋薄身。

悠悠涉荒路，靡靡我心愁。四望无烟火，但见林与丘。城郭生榛棘，蹊径无所由。蕉蒲竟广泽，葭苇夹长流。日夕凉风发，翩翩漂吾舟。寒蝉在树鸣，鹳鹄摩天遊一作游　。客子多悲伤，泪下不可收。朝入谯郡界，旷然消人忧。鸡鸣达四境，黍稷盈原畴。馆宅充廛一作鄽　里，女士一作士女　满庄馗。自非圣贤国，谁能享斯休。诗人美乐土，虽客犹愿留。





同前


陆机

苦哉远征人，飘飘穷四遐一作穷西河　。南陟五岭巅，北戍长城阿。溪谷一作深谷　深一作邈　无底，崇山郁嵯峨。奋臂攀乔木，振迹涉流沙。隆暑固已惨，凉风严且苛。夏条焦一作集　鲜藻，寒冰结冲波。胡马如云屯，越旗亦星罗。飞锋无绝影，鸣镝自相和。朝餐不免胄，夕息常负戈。苦哉远征人，拊心悲如何！





同前


宋·颜延年

苦哉远征人，毕力干时艰。秦初略扬越，汉世争阴山。地广旁无界，嵒阿上亏天。峤雾下高鸟，冰沙固流川。秋飙冬未至，春液夏不涓。闽烽指荆吴，胡埃属幽燕。横海咸飞骊，绝漠皆控弦。驰檄发章表，军书交塞边。接镝赴阵首，卷甲起行前。羽驿驰无绝，旌旗昼夜悬。卧伺金柝响，起候亭燧烟。逖矣远征人，惜哉私自怜！





同前二首


梁简文帝

贰师惜善马，楼兰贪汉财。前年出右地，今岁谢轮台。鱼云望旗聚，龙沙随阵开。冰城朝浴铁，地道夜衔枚。将军号令密，天子玺书催。何时反旧里，遥见下机来。

云中亭障一作障嶂　羽檄惊，甘泉烽火通夜明。贰师将军新筑营，嫖姚校尉初出征。复有山西将，绝世爱一作受　雄名。三门应遁甲，五垒学神兵。白云随阵一作旆　色，苍山答鼓声。迤逦观鹅翼，参差睹雁行。先平小月阵，却灭大宛城。善马还长乐，黄金付水衡。小妇赵人能鼓瑟，侍婢初笄解郑声。庭前桃花一作柳絮　飞已一作欲　合，必应红妆来起迎一作起见迎　。





同前


梁元帝

宝剑饰龙渊，长虹（昼）〔画〕彩（船）〔旃〕。山虚和铙管，水净写楼船。连鸡随火度，燧象带烽然。洞庭晚风急，潇湘夜月圆。荀令多文藻，临戎赋雅篇。





同前


沈约

惜哉征夫子，忧恨良独多。浮天出鲲海，束马渡交河。云萦九折嶝，风卷万里波。维舟无夕岛，秣骥乏平莎。凌涛富惊沫，援木阙垂萝。红飕鸣叠屿，流云照层阿。玄埃晦朔马，白日照吴戈。寝兴流征怨，寤寐起还歌。晨装岂辍惊，夕垒讵淹和。苦哉远征人，悲矣将如何！





同前


戴暠

长安夜刺闺，胡骑白铜鞮。诏书发陇右，召募取关西。剑悬三尺鞘，铠（暴）〔累〕七重犀。督军鸣战鼓，遑夜数更鼙。侵星出柳塞，际晚入榆溪。秦泾含药鸩，晋火逐飞鸡。通泉开地道，望敌竖云梯。阴山日不暮，长城风自凄。弓寒折锦鞬，马冻滑斜蹄。燕旗竿上晚，羌笛管中嘶。登山试下赵，凭轼且平齐。当今函谷上，唯见一丸泥。





同前


吴均

男儿亦可怜，立功在北边。阵头横却月，马腹带连钱。怀戈发陇坻，乘冻至辽边。微诚君不爱，终自直如弦。





同前二首


江淹

樽酒送征人，踟蹰在亲宴。日暮浮云滋，握手泪如霰。悠悠清水天，嘉鲂得所荐。而我在万里，结友不相见。袖中有短书，愿寄双飞燕。

从军出陇北，长望阴山云。泾渭各流异，恩情于此分。故人赠宝剑，镂以瑶华文。一言凤独立，再说鸾无群。何得晨风起，悠哉凌翠氛。黄鹄去千里，垂涕一作泪　为报君。





同前


萧子显

左角明王侵汉边，轻薄良家恶少年。纵横向沮泽，凌厉取山田。黄尘不见景，飞蓬恒满天。边功封浞野，窃宠劫祁连。春风春月将进酒，妖姬舞女乱君前。





同前


刘孝仪

冠军亲侠射，长平自合围。木落雕弓燥，气秋征马肥。贤王皆屈膝，幕府复申威。何谓从军乐，往返速如飞。





同前


陈·张正见

胡兵屯蓟北，汉将起山西。故人轻百战，（卿）〔聊〕欲定三齐。风前喷画角，云上舞飞梯。雁塞秋声远，龙沙云路迷。燕然自可勒，函谷讵须泥？

将军定朔边，刁斗出祁连。高柳横长塞，榆关接（连）〔远〕天。井泉含阵竭，风火映山然。欲知客心断，旄旌万里悬。





同前


北周·赵王一作周赵

辽东烽火照甘泉，蓟北亭障接燕然。水冻菖蒲未生节，关寒榆叶不成钱。





同前


庾信

河图论阵气，金匮辨星文。地中鸣鼓角，天上下将军。函犀恒七属，浴铁本千群。飞梯聊度绛，合弩蹔凌汾。寇阵先中断，妖营即两分。连烽对岭度，嘶马隔河闻。箭飞如疾雨，城崩似坏云。英王于此战，何用武安君！





同前二首


王褒

兵书久闲习，征战数曾经。讲戎平乐观，学戏羽林亭。西征度疏勒，东驱出井陉。牧马滨长渭，营军毒上泾。平云如阵色，半月类城形。羽书封信玺，诏使动流星。对岸流沙白，缘河柳色青。将幕恒临斗，旌门常背刑。勋封瀚海石，功勒燕然铭。兵势因麾下，军图送掖庭。谁怜下玉箸，向暮掩金屏。

黄河流水急，骢马送征人。谷望河阳县，桥度小平津。年一作恶　少多游侠，结客好轻身。代风愁枥马，胡霜宜角筋。羽书劳警急，边鞍倦苦辛。康居因汉使，卢龙称魏臣。荒戍唯看柳，边城不识春。男儿重意气，无为羞贱贫。





同前


隋·卢思道

朔方烽火照甘泉，长安飞将出祁连。犀渠玉剑良家子，白马金羁侠少年。平明偃月屯右地，薄暮鱼丽逐左贤。谷中石虎经衔箭，山上金人曾祭天。天涯一去无穷已，蓟门迢　三千里。朝见马岭黄沙合，夕望龙城阵云起。庭中奇树已堪攀，塞外征人殊未还。白云初下天山外，浮云直向五原间。关山万里不可越，谁能坐对芳菲月。流水本自断人肠，坚冰旧来伤马骨。边庭节物与华异，冬霰秋霜春不歇。长风萧萧渡水来，归雁连连映天没。从军行，军行万里出龙庭。单于渭桥今已拜，将军何处觅功名？





同前


明馀庆

三边烽乱惊，十万且横行。风卷常山阵，笳喧细柳营。剑花寒不落，弓月晓逾明。会取淮南地，（特）〔持〕作朔方城。





乐府诗集卷第三十三　相和歌辞　八


平调曲　四


从军行二首


虞世南

涂山烽候惊，弭节度龙城。冀马楼兰将，燕犀上谷兵。剑寒花不落，弓晓月逾明。凛凛严霜节，冰壮黄河绝。蔽日卷征蓬，浮天散飞雪。全兵值月满，精骑乘胶折。结发早驱驰，辛苦事旌麾。马冻重关冷，轮摧九折危。独有西山将，年年属数奇。

爟一作烽　火发金微，连营出武威。孤城寒云起，绝阵虏尘飞。侠客吸龙剑，恶少缦胡衣。朝摩骨都垒，夜解谷蠡围。萧关远无极，蒲海广难依。沙镫离旌断，晴川候马归。交河梁已毕，燕山旆欲飞。方知万里相，侯服有光辉。





同前


骆宾王

平生一顾念一作重　，意气溢三军。野日分戈影，天星合剑文。弓弦抱汉月，马足践胡尘。不求生入塞，唯当死报君。





同前


刘希夷

秋来风瑟瑟，群胡马行疾。严城昼不开，伏兵暗相失。天子庙堂拜，将军玉门出。纷纷伊洛间，戎马数千匹。军门压黄河，兵气冲白日。平生怀伏剑，慷慨既投笔。南登汉月孤，北走燕云密。近取韩彭计，早知孙吴术。丈夫清万里，谁能扫一室。





同前


乔知之

南庭结白露，北风扫黄叶。此时鸿雁来，惊鸣催思妾。曲房理针线，平砧捣文练。鸳绮裁易成，龙乡信难见。窈窕九重闺，寂寞十年啼。纱窗白云宿，罗幌月光栖。云月晓微微，愁思流黄机。玉霜冻珠履，金吹薄罗衣。汉家已得地，君去将何事？宛转结蚕书，寂寞无雁使。生平贺恩信，本为容华进。况复落红颜，蝉声催绿鬓。





同前


李颀

白日登山望烽火，昏黄饮马傍交河。行人刁斗风砂暗，公主（瑟）〔琵〕琶幽怨多。野营万里无城郭，雨雪纷纷连大漠。胡雁哀鸣夜夜飞，胡儿眼泪双双落。闻道玉门犹被遮，应将性命逐轻车。年年战骨埋荒外，空见蒲萄入汉家。





同前三首


李约

看图闲教阵，画地静论边。乌垒天西戍，鹰姿塞上川。路长须算日，书远每题年。无复生还望，（思翻）〔翻思〕未别前。

栅高三面斗，箭尽举烽频。营柳和烟暮，关榆带雪春。边城多老将，碛路少归人。点尽三河卒，年年添塞尘。

候火起雕城，尘砂拥战声。游军藏汉帜，降骑说蕃情。霜降滮池浅，秋深太白明。嫖姚方虎视，不觉请添兵。





同前


戎昱

昔从李都尉，双鞬照马蹄。擒生黑山北，杀敌黄云西。太白沈虏地，边草复萋萋。归来邯郸市，百尺青楼梯。感激然诺重，平生胆力齐。芳筵莫歌发，艳（纷）〔粉〕轻鬟低。半醉秋风起，铁骑门前嘶。远戍报烽火，孤城严鼓鼙。挥鞭望尘去，少妇莫含啼。





同前


厉玄

边草早不春，剑花增泞尘。广场收骥尾，清瀚怯龙鳞。帆色已归越，松声厌避秦。几时逢范蠡，处处是通津。





同前二首


李白

从军玉门道，逐虏金微山。笛奏梅花曲，刀开明月环。鼓声鸣海上，兵气拥云间。愿斩单于首，长驱静铁关。

百战沙场碎铁衣，城南已合数重围。突营射杀呼延将，独领残兵千骑归。





同前


王维

吹角动行人，喧喧行人起。笳鸣马嘶乱，争渡金河水。日莫沙漠垂，战声烟尘里。尽系名王颈，归来报天子。





同前


王昌龄

向夕临大荒，朔风轸归虑。平沙万里馀，飞鸟宿何处？虏骑猎长原，翩翩傍河去。边声摇白草，海气生黄雾。百战苦风尘，十年履霜露。虽投定远笔，未坐将军树。早知行路难，悔不理章句。

烽火城西百尺楼，黄昏独上海风秋。更吹横笛关山月，谁解金闺万里愁！

（瑟）〔琵〕琶起舞换新声，总是关山旧别情。撩乱边愁弹不尽，高高秋月照长〔城〕。

青海长云暗雪山，孤城遥望雁一作玉　门关。黄沙百战穿金甲，不破楼兰终不还！





同前


卢纶

二十在边城，军中得勇名。卷旗收败马，断碛拥残兵。覆阵乌鸢起，烧山草木明一作鸣　。塞间思远猎，师老厌分营。雪岭无人迹，冰河足一作有　雁声。李陵甘此没，惆怅汉公卿。





同前六首


刘长卿

回看虏骑合，城下汉兵稀。白刃两相向，黄云愁不飞。手中无尺铁，徒欲突重围。

落日更萧条，北方动枯草。将军追虏骑，夜失阴山道。战败仍树勋，韩、彭但空老。

草枯秋塞上，望见渔阳郭。胡马嘶一声，汉兵泪双落。谁为吮癰者，此事今人薄。

目极雁门道，青青边草春。一身事征战，匹马同辛勤。末路成白首，功归天下人。

倚剑白日莫，望乡登戍楼。北风吹羌笛，此夜关山愁。回首不无意，滹河空自流。

黄沙一万里，白首无人怜。报国剑已折，归乡身幸全。单于古台下，边色寒苍然。





同前


杜

秋草马蹄轻，角弓持弦急。去为龙城侯，正值胡兵袭。军气横大荒，战酣日将入。长风金鼓动，白雾铁衣湿。四起愁边声，南辕时伫立。断蓬孤自转，寒雁飞相及。万里云沙涨，路平冰霰涩。夜闻汉使归，独向刀环泣。





同前


僧皎然

候骑出纷纷，元戎霍冠军。汉鞞秋聒地，羌火昼烧云。万里戎城合，三边羽檄分。乌孙驱未尽，肯顾辽阳勋。

汉旆拂丹霄，汉军新破辽。红尘驱卤簿，白羽拥嫖姚。战苦军犹乐，功高将不骄。至今丁令塞，朔吹空萧萧。

百万逐呼韩，频年不解鞍。兵屯绝漠暗，马饮浊河干。破虏功未录，劳师力已殚。须防肘腋下，飞祸出无端。

飞将下天来，奇谋阃外裁。水心龙剑动，地肺雁山开。望气燕师锐，当锋虏阵摧。从今射雕骑，不敢过云堆。

黄纸君王诏，青泥校尉书。誓师张虎落，选将擐犀渠。（露）〔雾〕暗津浦失，天寒塞柳疏。横行十万骑，欲扫虏尘馀。





同前


王建

汉军逐单于，日没处河曲。浮云道傍起，行子车下宿。枪城围鼓角，毡帐依山谷。马上悬壶浆，刀头分顿肉。来时高堂上，父母亲结束。回一作面　首不见家，风吹破衣服。金疮生肢节，相与拔一作取　箭镞。闻道西凉州，家家妇人哭。





同前


张祜

少年金紫就光辉，直指边城虎翼飞。一卷旌一作旄　收千骑虏，万全身出百（围重）〔重围〕。黄云断塞寻鹰去，白草连天射雁归。白首汉廷刀笔吏，丈夫功业本相依。





同前五首


令狐楚

荒鸡隔水啼，汗马逐风嘶。终日随旌旆，何时罢鼓鼙？

孤心眠夜雪，满眼是秋沙。万里犹防塞，三年不见家。

却望冰河阔，前登雪岭高。征人几多在，又拟战临洮。

胡风千里惊，汉月五更明。纵有还家梦，犹闻出塞身一作声　。

莫雪连青海，阴云覆白山。可怜班定远，出入玉门关！





同前三首


王涯

旌甲从军久，风云识阵难。今拜韩信计，日下斩成安。

燕颔多奇相，狼头敢犯边。寄言班定远，正是立功年。

旄头夜落捷书飞，来奏金门著赐衣。白马将军频破敌，黄龙戍卒几时归。





从军五更转五首


陈·伏知道

《乐苑》曰：“《五更转》，商调曲。”按伏知道已有《从军辞》，则《五更转》盖陈已前曲也。

一更刁斗鸣，校尉逴连城。遥闻射雕骑，悬惮将军名。

二更愁未央，高城寒夜长。试将弓学月，聊持剑比霜。

三更夜警新，横吹独吟春。强听梅花落，误忆柳园人。

四更星汉低，落月与云齐。依稀北风里，胡笳杂马嘶。

五更催送筹，晓色映山头。城乌初起堞，更人悄一作笑　下楼。





从军有苦乐行


唐·李益

魏王粲《从军行》曰：“从军有苦乐，但问所从谁。”因以为题也。

劳者且勿歌，我欲送君觞。从军有苦乐，此曲乐未央。仆本居一作起　陇上，陇水断人肠。东过秦宫路，宫路入咸阳。时逢汉帝出，谏猎至长杨。讵驰游侠窟，非结少年场。一旦承嘉惠，轻命重恩光。秉笔参帷帟，从军至朔方。边地多阴风，草木自凄凉。断绝海云去，出没胡沙长。参差引雁翼，隐辚腾军装。剑文夜如水，马汗冻成霜。侠气五都少，矜功六郡良。山河起目前，睚眦死路傍。北逐驱獯虏，西临复旧疆。昔还赋馀资，今出乃嬴粮。一矢致夏服，我弓不再张。寄言丈夫雄，苦乐身自当。





苦哉远征人


鲍溶

晋陆机《从军行》曰：“苦哉远征人，飘飘穷四遐。”宋颜延年《从军行》曰：“苦哉远征人，毕力干时艰。”盖苦天下征伐也。又有《苦哉行》、《远征人》，皆出于《从军行》也。

征人歌古曲，携手上河梁。李陵死别处，杳杳玄冥乡。忆昔从此路，连年征鬼方。久行迷汉历，三洗毡衣裳。百战身且在，微功信难忘。远承云台议，非势孰敢当。落日吊李广，白身过河阳。闲弓失月影，劳剑无龙光。去日姑束发，今来发成霜。虚名乃闲事，生见父母乡。掩抑《大风歌》，徘徊少年场。诚哉古人言，鸟尽良弓藏。





苦哉行五首


戎昱

彼鼠侵我厨，纵貍授粱肉。鼠虽为君却，貍食自须足。冀雪大国耻，翻是大国辱。膻腥逼绮罗，砖瓦杂珠玉。登楼非骋望，目笑是心哭。何意天乐中，至今奏胡曲。

官军收洛阳，家住洛阳里。夫婿与兄弟，目前见伤死。吞声不许哭，还遣衣罗绮。上马随匈奴，数秋黄尘里。生为名家女，死作塞垣鬼。乡国无还期，天津哭流水。

登楼望天衢，目极泪盈睫。强笑无笑容，须妆旧花靥。昔年买奴仆，奴仆来碎叶。岂意未死间，自为匈奴妾。一生忽至此，万事痛苦业。得出塞垣飞，不如彼蜂蝶。

妾家青河边，七叶承貂蝉。身为最小女，偏得浑家怜。亲戚不相识，幽闺十五年。有时最远出，祗到中门前。前年狂胡来，惧死翻生全。今秋官军至，岂意遭戈　。匈奴为先锋，长鼻黄发拳。弯弓猎生人，百步牛羊膻。脱身落虎口，不及归黄泉。苦哉难重陈，暗哭苍苍天。

可汗奉亲诏，今月归燕山。忽如乱刀剑，揽妾心肠间。出户望北荒，迢迢玉门关。生人为死别，有去无时还。汉月割妾心，胡风凋妾颜。去去断绝魂，叫天天不闻。





远征人


北周·王褒

黄河流水急，驱马送征人。谷望河阳县，（　）〔桥渡〕小平津。





鞠歌行


晋·陆机

《古今乐录》曰：“王僧虔《技录》，平调又有《鞠歌行》，今无歌者。”陆机序曰：“按汉宫阁有含章鞠室，灵芝鞠室，后汉马防第宅卜临道，连阁通池，鞠城弥于街路。鞠歌将谓此也。又东阿王诗‘连骑击壤’，或谓䠞鞠乎？三言七言，虽奇宝名器，不遇知己，终不见重。愿逢知己，以托意焉。”

朝云升，应龙攀，乘风远游腾云端。鼓钟歇，岂自欢，急弦高张思和弹。时希值，年夙愆，循己虽易人知难。王阳登，贡公欢，罕生既没国子叹。嗟千载，岂虚言，邈矣远念情忾然。





同前


宋·谢灵运

德不孤（必兮）〔兮必〕有邻，唱和之契冥相因。譬如虯虎兮来风云，亦如形声影响陈。心欢赏兮岁易沦。隐玉藏彩畴识真。叔牙显，夷吾亲。郢既殁，匠寝斤。览古籍，信伊人。永言知己感良辰。





同前


谢惠连

翔驰骑，伯乐不举谁能知。南荆璧，万金赀，卞和不斫与石离。年难留，时易陨，厉志莫赏徒劳疲。沮齐音，溺赵吹，匠石善运郢不危。古绵眇，理参差，单心慷慨双泪垂。





同前


唐·李白

玉不自言如桃李，鱼目笑之卞和耻。楚国青蝇何太多，连城白璧遭谗毁。荆山长号泣血人，忠臣死为刖足鬼。听曲知宁戚，夷吾因小妻。秦穆五羊皮，买死百里奚。洗拂青云上，当时贱如泥。朝歌鼓刀叟，虎变蟠溪中。一举钓六合，遂荒营丘东。平生渭水曲，谁识一作数　此老翁。奈何今之人，双目送征一作飞　鸿。





清调曲　一


《古今乐录》曰：“王僧虔《技录》，清调有六曲：一，《苦寒行》；二，《豫章行》；三，《董逃行》；四，《相逢狭路间行》；五，《塘上行》；六，《秋胡行》。”荀氏录所载九曲，传者五曲，晋、宋、齐所歌，今不歌。武帝“北上”《苦寒行》;　“上谒”《董逃行》;　“蒲生”《〔塘〕上行》;　“晨上”、“愿登”，并《秋胡行》是也。其四曲今不传。明帝“悠悠”《苦寒行》，古辞“白杨”《豫章行》，武帝“白日”《董逃行》，古辞《相逢狭路间行》是也。其器有笙、笛（下声弄、高弄、游弄）、箎、节、琴、瑟、筝、琵琶八种，歌弦四弦。张永录云：“未歌之前，有五部弦，又在弄后。晋、宋、齐，止四器也。”





苦寒行二首　六解


魏武帝

《乐府解题》曰：“晋乐奏魏武帝《北上篇》，备言冰雪溪谷之苦。其后，或谓之《北上行》，盖因武帝辞而拟之也。”

北上太行山，艰哉何巍巍！太行山，艰哉何巍巍！羊肠坂诘曲，车轮为之摧。一解　树木何萧瑟，北风声正悲！何萧瑟，北风声正悲！熊罴对我蹲，虎豹夹道啼。二解　溪谷少人民，雪落何霏霏！少人民，雪落何霏霏！延颈长叹息，远行多所怀。三解　我心何怫郁，思欲一东归，何怫郁，思欲一东归。水深桥梁绝，中道正徘徊。四解　迷惑失径路，暝无所宿栖。失径路，暝无所宿栖。行行日已远，人马同时饥。五解　担囊行取薪，斧冰持作糜。担囊行取薪，斧冰持作糜。悲彼东山诗，悠悠使我哀。六解

右一曲，晋乐所奏。

北上太行山，艰哉何巍巍！羊肠坂诘屈，车轮为之摧。树木何萧瑟，北风声正悲！熊罴对我蹲，虎豹夹路啼。溪谷少人民，雪落何霏霏！延颈长叹息，远行多所怀。我心何怫郁，思欲一东归，水深桥梁绝，中路正徘徊。迷惑失故路，薄莫无宿栖。行行日已远，人马同时饥，担囊行取薪，斧冰持作糜。悲彼《东山诗》，悠悠令我哀。

右一曲，本辞。





苦寒行　五解


魏明帝

悠悠发洛都，荓我征东行。悠悠发洛都，荓我征东行。征行弥二旬，屯吹龙陂城。一解　顾观故垒处，皇祖之所营。故垒处，皇祖之所营。屋室若平昔，栋宇无邪倾。二解　奈何我皇祖，潜德隐圣形。我皇祖，潜德隐圣形。虽没而不朽，书贵垂休名。三解　光光我皇祖，轩曜同其荣，我皇祖，轩曜同其荣。遗化布四海，八表以肃清。四解　虽有吴蜀寇，春秋足耀兵。徒悲我皇祖，不永享百龄。赋诗以写怀，伏轼泪沾缨。五解

右一曲，晋乐所奏。





同前


晋·陆机

北游幽朔城，凉野多险艰。俯入穹谷底，仰陟高山盘。凝冰结重涧，积雪被长峦。阴云兴岩侧，悲风鸣树端。不睹白日景，但闻寒鸟喧。猛虎凭林啸，玄猿临岸叹。夕宿乔木下，惨一作怆　惨（怕）〔恒〕鲜欢。渴饮坚冰浆，饥待一作饥食　零露餐。离思固已矣，寤寐莫与言。剧哉行役人，慊慊恒苦寒。





同前


宋·谢灵运

岁岁曾冰食，纷纷霰雪落。浮阳灭清晖，寒禽叫悲壑。饥爨烟不兴，渴汲水枯涸。





前苦寒行二首


唐·杜甫

汉时长安雪一丈，牛马毛寒缩如蝟。楚江巫峡冰入怀，虎豹哀号又堪记。秦城老翁荆扬客，惯习炎蒸岁　绤。玄冥祝融气或交，手持白羽未敢释。

去年白帝雪在山，今年白帝雪在地。冻埋蛟龙南浦缩，寒刮肌肤北风利。楚人四时皆麻衣，楚天万里无晶辉。三足之乌足恐断，羲和送将安所归？





后苦寒行二首


杜甫

南纪巫庐瘴不绝，太古已来无尺雪。蛮夷长老怨苦寒，昆仑天关冻应折。玄猿口噤不能啸，白鹄翅垂眼流血。安得春泥（浦）〔补〕地裂？

晚来江门失大木，猛风中夜吹白屋。天兵断斩青海戎，杀气南行动坤轴。不尔苦寒何太酷，巴东之峡生凌澌。彼苍回（轩）〔斡〕人得知。海一作梅





苦寒行


唐·刘驾

严寒动八荒，莿莿无休时。阳乌不自暖，雪压扶桑枝。岁暮寒益壮，青春安得归？朔雁到南海，越禽何处飞？谁言贫士叹，不为身无衣？





同前


僧贯休

北风北风，职何严毒！催壮士心，缩金乌足。冻云嚣嚣碍雪，一片下不得。声绕枯桑，根在沙塞。黄河彻底，顽直到海。一气摶束。万物无态。唯有吾庭前，杉松树枝，枝枝健在。





同前


僧齐己

冰峰撑空寒矗矗，云凝水冻埋海陆。杀物之性，伤人之欲。既不能断绝蒺藜荆棘之根株，又不能展凤凰麒麟之拳跼。如此则何如为和煦，为膏雨，自然天下之荣枯，融融于万户。





吁嗟篇


魏·曹植

《乐府解题》曰：“曹植拟《苦寒行》为《吁嗟》。”

吁嗟此转蓬，居世何独然！长去本根逝，夙夜无休闲。东西经七陌，南北越九（千）〔阡〕。卒遇回风起，吹我入云间。自谓终天路，忽然下沉渊。惊飙接我出，故归彼中田。当南而更北，谓东而反西。宕宕当何依，忽亡而复存。飘飖周八泽，连翩历五山。流转无恒处，谁知吾苦艰。愿为中林草，秋随野火燔。麋灭岂不痛，愿与林叶连。





北上行


唐·李白

北上何所苦，北上缘太行。磴道盘且峻，巉岩凌穹苍。马足蹶侧石，车轮摧高岗。沙尘接幽州，（蜂）〔烽〕火连朔方。杀气毒剑戟，严风裂衣裳。奔鲸夹黄河，凿齿屯洛阳。前行无归日，返顾思旧乡。惨戚冰雪里，悲号绝中肠。尺布不掩体，皮肤剧枯桑。汲水涧谷阻，采薪陇坂长。猛虎又掉尾，磨牙皓秋霜。草木不可餐，饥饮零露浆。叹此北上苦，停骖为之伤。何日王道平，开颜睹天光。





乐府诗集卷第三十四　相和歌辞　九


清调曲　二


豫章行


古辞

《古今乐录》曰：“《豫章行》，王僧虔云荀录所载《古白杨》一篇，今不传。”《乐府解题》曰：“陆机‘泛舟清川渚’，谢灵运‘出宿告密亲’，皆伤离别，言寿短景驰，容华不久。傅玄《苦相篇》云：‘苦相身为女’，言尽力于人，终以华落见弃。亦题曰《豫章行》也。”豫章，汉郡邑地名。

白（阳）〔杨〕初生时，乃在豫章山。上叶摩青云，下根通黄泉。凉秋八九月，山客持斧斤。我□（原文此处为方框）何皎皎，皎梯落□□（原文此处为方框）。根株已断绝，颠倒岩石间。大匠持斧绳，锯墨齐两端。一驱四五里，枝叶自捐□（原文此处为方框）。□□□□□（原文此处为方框），会为舟船蟠。身在洛阳宫，根在豫章山。多谢枝与叶，何时复相连？吾生百年□（原文此处为方框），自□□□（原文此处为方框）俱。何意万人巧，使我离根株。

右一曲，晋乐所奏。





豫章行二首


魏·曹植

《乐府解题》曰：“曹植拟《豫章》为‘穷达’。”

穷达难豫图，祸福信亦然。虞舜不逢尧，耕耘处中田。太公未遭文，渔钓泾渭川。不见鲁孔丘，穷困陈蔡间。周公下白屋，天下称其贤。

鸳鸯自用亲，不若比翼连。他人虽同盟，骨肉天性然。周公穆康叔，管（葵）〔蔡〕则流言。子臧让千乘，季札慕其贤。





豫章行苦相篇


晋·傅玄

苦相身为女，卑陋难再陈。儿男一作男儿　当门户，堕地自生神。雄心志四海，万里望风尘。女育无欣爱，不为家所珍。长大逃深室，藏头羞见人。无泪适他乡，忽如雨绝云。低头和颜色，素齿结朱唇。跪拜无复数，婢妾如严宾。情合同云汉，葵藿仰阳春。心乖甚水火，百恶集其身。玉颜随年变，丈夫多好新。昔为形与影，今为胡与秦。胡秦时相见，一绝逾参辰。





豫章行


晋·陆机

泛舟清川渚，遥望高一作南　山阴。川陆殊途一作塗　轨，懿亲将远寻。三荆欢同株，四鸟悲异林。乐会良自古，悼别岂独今。寄世将几何，日昃无停阴。前路既已多，后途随年侵。促促薄暮景，亹亹鲜克禁。曷为复以兹，曾是怀苦心。远节婴物浅，近情能不深。行矣保嘉福，景绝继以音。





同前


宋·谢灵运

短生旅长世，恒觉白日欹。览镜睨颓容，华颜岂久期？苟无回戈术，坐观落崦嵫。





同前


谢惠连

轩帆遡遥路，薄送瞰遐江。舟车理殊缅，密友将远从。九里乐同润，二华念分峰。集欢岂今发，离叹自古钟。促生靡缓期，迅景无迟踪。缁发迫多素，憔悴谢华　。婉娩寡留晷，窈窕闭淹龙。如何阻行止，愤愠结心胸。既微达者度，欢戚谁能封。愿子保淑慎，良讯代徽容。





同前


梁·沈约

燕陵平而远，易河清且驶。一见尘波阻，临途引征思。双剑爱匣同，孤鸾悲影异。宴言诚易纂，清歌信难嗣。卧闻夕钟急，坐阅朝光亟。往欢坠壮心，来戚满衰志。殂芳无再馥，沦灰定还炽。夏台尚可忘，荣辱亦奚事。愧微旷士节，徒感鄙生饵。劳哉纳辰和，地远托声寄。





同前


隋·薛道衡

江南地远接闽瓯，东山英妙屡经游。前瞻叠障千重阻，却带惊湍万里流。枫叶朝飞向京洛，文鱼夜过历吴洲。君行远度茱萸岭，妾住长依明月楼。楼中愁思不开　，始复临窗望早春。鸳鸯水上萍初合，鸣鹤园中花并新。空忆常时角枕处，无复前日画眉人。照骨金环谁用许，见胆明镜自生尘。荡子从来好留滞，况复关山远迢递。当学织女嫁牵牛，莫学姮娥叛夫婿。偏讶思君无限极，欲罢欲忘还复忆。愿作王母三青鸟，飞来飞去传消息。丰城双剑昔曾离，经年累月复相随。不畏将军成久别，只恐封侯心更移。





同前


唐·李白

胡风吹代马一作燕人攒赤月　，北拥鲁阳关。吴兵照海雪，西讨何时还。半渡上辽津，黄云惨无颜。老母与子别，呼天野草间。白马一作百鸟　绕旌旗，悲鸣相追攀。白杨秋月苦，早落豫章山。本为休明人，斩虏素不闲。岂惜战斗死，为君扫凶顽。精感（百）〔石〕没羽，岂亡惮险艰。楼船若鲸飞，波荡落星湾。此曲不可奏，三军鬓成斑。





董逃行　五解


古辞

崔豹《古今注》曰：“《董逃歌》，后汉游童所作也。终有董卓作乱，卒以逃亡。后人习之为歌章，乐府奏之，以为儆诫焉。”《后汉书·五行志》曰：“灵帝中平中，京都歌曰：‘承乐世，董逃，游四郭，董逃。蒙天恩，董逃，带金紫，董逃。行谢恩，董逃，整车骑，董逃。垂欲发，董逃，与中辞，董逃。出西门，董逃，瞻宫殿，董逃。望京城，董逃，日夜绝，董逃，心摧伤，董逃。’案：‘董’，谓董卓也。言欲一作虽　跋扈，纵有残暴，终归逃窜，至于灭族也。”《风俗通》曰：“卓以《董逃》之歌，主为己发，太禁绝之。”杨阜《董卓传》曰：“卓改‘董逃’为‘董安’。”《乐府解题》曰：“古词云‘吾欲上谒从高山，山头危险大难言。’言五岳之上，皆以黄金为宫阙，而多灵兽仙草，可以求长生不死之术，令天神拥护君上以寿考也。若陆机‘和风习习薄林’，谢灵运‘春虹散彩银河’，但言节物芳华，可及时行乐，无使徂龄坐徙而已。晋傅玄有《历九秋篇》十二章，具叙夫妇别离之思，亦题云《董逃行》，未详。”

吾欲上谒从高山，山头危险大难言。遥望五岳端，黄金为阙，班璘。但见芝草，叶落纷纷。一解　百鸟集，来如烟。山兽纷纶，麟、辟邪；其端鹍鸡声鸣。但见山兽援戏相拘攀。二解　小复前行玉堂，未心怀流还。传教出门来：“门外人何求？”所言：“欲从圣道求一得命延。”三解　教敕凡吏受言，采取神药若木端。白兔长跪捣药虾蟆丸。奉上陛下一玉柈，服此药可得神仙。四解　服尔神药，莫不欢喜。陛下长生老寿，四面肃肃稽首，天神拥护左右，陛下长与天相保守。五解





董逃行历九秋篇


晋·傅玄

历九秋兮三春，遗贵客兮远宾。顾多君心所亲，乃命妙妓才人，炳若日月星辰。其一　序金罍兮玉觞，宾主递起写行。杯若飞电绝光，交觞接卮结裳。慷慨欢笑万方。其二　奏新诗兮夫君，烂然虎变龙文，浑如天地未分。齐讴楚舞纷纷，歌声上激青云。其三　穷八音兮异伦，奇声靡靡每新。微披素齿丹唇，逸响飞薄梁尘，精爽眇眇入神。其四　坐咸醉兮沾欢，引樽促席临轩。进爵献寿翻翻，千秋要君一言，愿爱不移若山。其五　君恩爱兮不竭，譬若朝日夕月，此景万里不绝，长保初醮结发，何忧坐〔生〕胡越。其六　携弱手兮金环，上游飞阁云间，穆若鸳凤（燕）〔双鸾〕一作鸾　。还幸兰房自安，娱心乐意难原。其七　乐既极兮多怀，盛时忽逝若颓。寒暑革御景回，春荣随风飘摧，感物动心增哀。其八　妾受命兮孤虚，男儿随一作堕　地称姝，女弱难存若无。骨肉至亲更疏，奉事他人托躯。其九　君如影兮随形，贱妾如水浮萍。明月不能常盈，谁能无根保荣，良时冉冉代征。其十　顾绣领兮含晖，皎日回光则微。朱华忽示渐衰，影欲舍形高飞，谁言往思可追。其十一　荠与麦兮夏零，兰桂践履一作霜　逾馨。禄命悬天难明，妾心结意丹青，何忧君心中倾。其十二





董逃行


陆机

和风习习薄林，柔条布叶垂阴。鸣鸠拂羽相寻，仓鹒喈喈弄音，感时悼逝伤心。日月相追周旋，万里倏忽几年，人皆冉冉西迁。盛时一往不还，慷慨乖念凄然。昔为少年无忧，常怪秉烛夜游，翩翩宵征何求？于今知此有由，但为老去年遒。盛固有衰不疑，长夜冥冥无期，何不驱驰及时！聊乐永日自怡，赍此遗情何之。人生居世为安，岂若及时为欢。世道多故万端，忧虑纷错交颜，老行及之长叹。





同前


唐·元稹

董逃董逃董卓逃，揩铿戈甲声劳嘈。剜剜深脐脂焰焰，人皆数叹曰：“尔独不忆年年取我身上膏？”膏销骨尽烟火死，长安城中贼毛起。城门四走公卿士，走劝刘虞作天子。刘虞不敢作天子，曹瞒篡乱从此始。董逃董逃人莫喜，胜负翻一作相　环相枕倚。缝缀难成裁破易，何况曲针不能伸巧指，欲学裁缝须准拟。





同前


张籍

洛阳城头火曈曈，乱兵烧我天子宫。宫城南面有深山，尽将老幼藏其间。重岩为屋橡为食，丁男夜行候消息。闻道官军犹掠人，旧里如今归未得。董逃行，汉家几时重太平？





相逢行


古辞

一曰《相逢狭路间行》，亦曰《长安有狭斜行》。《乐府解题》曰：“古词文意与《鸡鸣曲》同。晋陆机《长安狭斜行》云：‘伊、洛有歧路，歧路交朱轮。’则言世路险狭邪僻，正直之士无所措手足矣。”唐李贺有《难忘曲》，亦出于此。

相逢狭路间，道隘不容车。不知何年少，夹毂问君家。君家诚易知，易知复难忘。黄金为君门，白玉为君堂。堂上置樽酒，作使邯郸倡。中庭生桂树，华灯何煌煌！兄弟两三人，中子为侍郎。五日一来归，道上自生光，黄金络马头，观者盈道傍。入门时左顾，但见双鸳鸯。鸳鸯七十二，罗列自成行。音声何噰噰，鹤鸣东西厢。大妇织绮罗，中妇织流黄。小妇无所为，挟瑟上高堂。丈人且安坐，调丝方未央一作调丝未遽央　。

右一曲，晋乐所奏。





同前


宋·谢惠连

行行即长道，道长息班草。邂逅赏心人，与我倾怀抱。夷世信难值，忧来伤人，平生不可保。阳华与春渥，阴柯长秋槁。心慨荣去速，情苦忧来早。日华难久居，忧来伤人，谆谆亦至老。亲党近恤庇，昵君不常好。九族悲素霰，三良怨黄鸟。迩来白即　，忧来伤人，近（繬）〔缟〕絜必造。水流理就湿，火炎同归燥。赏契少能谐，断金断可宝。千计莫适从，万端信纷绕。巢林宜择木，结友使心晓。心晓形迹略，略迩谁能了，相逢既若旧，忧来伤人，片言代纻缟。





同前


梁·张率

相逢夕阴街，独趋尚冠里。高门既如一，甲第复相似。凭轼日欲昏，何处访公子？公子之所在，所在良易知。青楼出上路，渐台临曲池。堂上抚流徽，雷樽朝夕施。橘柚分华实，朱火燎金枝。兄弟两三人，冠珮一作佩　纷陆离。朝从禁中出，车骑并驱驰。金鞍马脑勒，聚观路傍儿。入门一顾望，凫鹄有雄雌。雄雌各数千，相鸣戏羽仪。并在东西立，群次何离离。大妇刺方领，中妇抱婴儿。小妇尚娇稚，端坐吹参差。丈人无遽起，神凤且来仪。





同前


唐·崔颢

妾年初二八，家住洛桥头。玉户临驰道，朱门近御沟。使君何假问，夫婿大长秋。女弟新承宠，诸兄近拜侯。春生百子殿，花发一作开　五城楼。出入千门里，年年乐未休。





同前二首


李白

朝骑五花马，谒帝出银台。秀色谁家子？云车一作中　珠箔开。金鞭遥指点，玉勒近迟回。夹毂相借问，疑一作知　从天上来。怜肠愁欲断，斜日复相催。下车何轻盈，飘然似落梅。邀入青绮门，当歌共衔杯一作娇羞初解珮，语笑共衔杯　。衔杯映歌扇，似月云中见。相见不相亲，不如不相见。相见情已深，未语可知心。胡为守空闺，孤眠愁锦衾。锦衾与罗帏，缠绵会有时。春风正澹荡，莫雨来何迟一作春风正纠结，青鸟来何　迟　。愿因三青鸟，更报长相思。光景不待人，须臾发成丝。当年失行乐，老去徒伤悲。持此道密意，无令旷佳期！

相逢红尘内，高揖黄金鞭。万户垂杨里，君家阿那边？





同前


韦应物

二十登汉朝，英声迈今古。适从东方来，又欲谒明主。犹酣新丰酒，尚带灞陵雨。邂逅两相逢，别来间寒暑。宁知白日晚，暂向花间语。忽闻长乐钟，走马东西去。





相逢狭路间


宋·孔欣

相逢狭路间，道狭正踟蹰。如何不群士，行吟戏路衢。辍步相与言，君行欲焉如？淳朴久已凋，荣利迭相驱。流落尚风波，人情多迁渝。势集堂必满，运去庭亦虚。竞趋尝不暇，谁肯眷桑枢。无为肆独往，只将困沦胥。未若及初九，携手归田庐。躬耕东山畔，乐道咏玄书。狭路安足游，方外可寄娱。





同前


梁·昭明太子

京华有曲巷，曲曲不通舆。道逢一侠客，缘路间君居。君居在城北，可寻复易知。朱门间皓壁，刻桷映晨离。阶植若华草，光影逐飙移。轻幰委四壁，兰膏然百枝。长子饰青紫，中子任以赀。小子始总角，方作啼弄儿。三子俱入门，赫奕盛羽仪。华骝服衡辔，白玉镂鞿羁。容止同规矩，宾从尽恭卑。雅郑时间作，孤竹乍参差。云飞离水宿，弄吭满青池。欢乐无终极，流目岂知疲。门下非毛遂，坐上尽英奇。大妇成贝锦，中妇饰粉　。小妇独无事，理曲步檐垂。丈人暂徙倚，行使流风吹。





同前


沈约

相逢洛阳道，系声流水车。路逢轻薄子，伫立问君家。君家诚易知，易知复易忆。龙马满街衢，飞盖交门侧。大子万户侯，中子飞而食。小子始从官，朝夕温省直。三子俱入门，赫奕多羽翼。若若青组纡，烟烟金珰色。大妇绕梁歌，中妇回文织。小妇独无事，闭户聊且即。绿绮试一弹，玄鹤方鼓翼。





同前


刘孺

送君追遐路，路狭暧朝雰。三危上蔽日，九折杳连云。枝交幰不见，听静吹才闻。岂伊叹道远，亦乃泣涂分。况兹别亲爱，情念切离群。





同前


刘遵

春晚驾香车，交轮碍狭斜。所恐惟风入，疑伤步摇花。含羞隐年少，何因问妾家。青楼临上路，相期觉路赊。





同前


隋·李德林

天衢号九经，冠盖恒纵横。忽逢怀刺客，相寻欲逐名。我住河阳浦，开门望帝城。金台远犹出，玉观夜恒明。筵羞太官膳，酒酿步兵营。悬床接高士，隔帐授诸生。流水琴前韵，飞尘歌后轻。大子难为弟，中子难为兄。小子轻财利，实见陶朱情。龙轩照人转，骥马嘘天（门）〔明〕。入门俱有说，至道胜金籝。出门会亲友，天官奏德星。大妇训端木，中妇诲刘灵。小妇南山下，击缶和秦筝。群宾莫有戏，灯来告绝缨。





乐府诗集卷第三十五　相和歌辞　十


清调曲　三


长安有狭斜行


古辞

长安有狭斜，狭斜不容车。适逢两少年，挟毂问君家。君家新市傍，易知复难忘。大子二千石，中子孝廉郎。小子无官职，衣冠仕洛阳。三子俱入室，室中自生光。大妇织绮纻一作罗　，中妇织流黄。小妇无所为，挟琴上高堂。丈夫且徐徐，调弦讵未央。





同前


晋·陆机

伊洛有歧路，歧路交朱轮。轻盖承华景，腾步蹑飞尘。鸣玉岂朴儒，冯轼皆俊民。烈心厉劲秋，丽服鲜芳春。余本倦游客，豪彦多旧亲。倾盖承芳讯，欲鸣当及晨。守一不足矜，歧路良可遵。规行无旷迹，矩步岂逮人。投足绪已尔，四时不必循。将遂殊涂轨，要子同归津。





同前


宋·谢惠连

纪郢有通逵，通逵并轩车。帟帟雕轮驰，轩轩翠盖舒。撰策之五尹，振辔从三闾。推剑冯前轼，鸣佩专后舆。





同前


宋·荀昶

朝发邯郸邑，暮宿井陉间。井陉一何狭，车马不得旋。邂逅相逢值，崎岖交一言。一言不容多，伏轼问君家。君家诚易知，易知复易博。南面平原居，北趣相如阁。飞楼临夕都，通门枕华郭。入门无所见，但见双栖鹤。栖鹤数十双，鸳鸯群相追。大兄珥金珰，中兄振缨　一作中兄缨玉蕤　。伏腊一来归，邻里生光辉。小弟无所为，斗鸡东陌逵。大妇织纨绮，中妇缝罗衣。小妇无所作，挟瑟弄音徽。丈人且却坐，梁尘将欲飞。





同前


梁武帝

洛阳有曲陌，曲曲不通驿。忽遇二少童，扶辔问君宅。我宅邯郸右，易忆复可知。大息组　缊，中息佩陆离。小息尚青绮，总角游南皮。三息俱入门，家臣拜门垂。三息俱升堂，旨酒盈千卮。三息俱入户，户内有光仪。大妇理金翠，中妇事玉觿。小妇独闲暇，调笙游曲池。丈人少裴回，凤吹方参差。





同前


梁简文帝

长安有径涂，径径不通舆。道逢双总丱，扶轮问我居。我居青门北，可忆复易津。大息骞金勒，中息割黄银。小息始得意，黄头作弄臣。三息俱入门，雅志扬清尘。三息俱上堂，觞肴满四陈。三息俱入户，照耀光容新。大妇舒绮　，中妇拂罗巾。小妇最容冶，映镜学娇　。丈人且安坐，清讴出绛唇。





同前


梁·沈约

青槐金陵柏，丹毂贵游士。方骖万乘臣，炫服千金子。咸阳不足称，临淄孰能拟。





同前


梁·庾肩吾

长安曲陌坂，曲曲不容幰。路逢双绮襦，问君居近远。我居临御沟，可识不可求。长子登麟阁，次子侍龙楼。少子无高位，聊从金马游。三子俱来下，左右若川流。三子俱来入，高轩映彩旒。三子俱来宴，玉柱击清瓯。大妇襞云裘，中妇卷罗帱。少妇多妖艳，花钿系石榴。夫君且安坐，欢娱方未周。





同前


梁·王冏

名都驰道傍，华毂乱锵锵。道逢佳丽子，问我居何乡。我家洛川上，甲第遥相望。珠扉玳瑁床，绮席流苏帐。大子执金吾，次子中郎将。小子陪金马，遨游蔑卿相。三子俱休沐，风流郁何壮。三子俱会同，肃雍多礼让。三子俱还室，丝管纷寥亮。大妇裁舞衣，中妇学清唱。小妇窥镜影，弄此朝霞状。佳人且少留，为君绕梁唱。





同前


梁·徐防

长安有勾曲，勾勾不通驲。涂逢二绮衣，夹路访君室。君室近霸城，易识复知名。大息登金马，中息谒承明。小息偏爱幸，走马曳长缨。三息俱入门，车服尽雕轻。三息俱上堂，嘉宾四座盈。三息俱入户，室内有光荣。大妇缣始呈，中妇绣初营。小妇多姿媚，红纱映削成。上客且安坐，胡床妾自擎。





同前


陈·张正见

少年重游侠，长安有狭斜。路窄时容马，枝高易度车。檐高同落照，巷小共飞花。相逢夹绣毂，借问是谁家？





同前


周·王褒

威纡狭邪道，车骑动相喧。博徒称剧孟，游侠号王孙。势倾魏侯府，交尽翟公门。路邪劳夹毂，涂艰倦折辕。日斜宣曲观，春还御宿园。涂歌杨柳曲，巷饮榴花樽。独有游梁倦，还守孝文园。





三妇艳诗


宋·刘铄

大妇裁雾縠，中妇牒冰练。小妇端清景，含歌登玉殿。丈人且徘徊，临风伤流霰。





同前


齐·王融

大妇织绮罗一作缣绮　，中妇织流黄。小妇独无事，挟瑟一作琴　上高堂。丈夫一作人　且安坐，调弦讵未央一作未渠央　。





同前


梁·昭明太子

大妇舞轻巾，中妇拂华茵。小妇独无事，红黛润芳津。良人且高卧，方欲荐梁尘。





同前


沈约

大妇拂玉匣，中妇结珠帷。小妇独无事，对镜理蛾眉。良人且安卧，夜长方自私。





同前


梁·王筠

大妇留芳褥，中妇对华烛。小妇独无事，当轩理清曲。丈人且安卧，艳歌方断续。





同前


梁·吴均

大妇弦初切，中妇管方吹。小妇多姿态，含笑逼清卮。佳人勿馀及，殷勤妾自知。





同前


梁·刘孝绰

大妇缝罗裙，中妇料绣文。唯馀最小妇，窈窕舞昭君。丈人慎勿去，听我驻浮云。





同前十一首


陈后主

大妇避秋风，中妇夜床空。小妇初两髻，含娇新脸红。得意非霰日，可怜那可同。

大妇西北楼，中妇南陌头。小妇初妆点，回眉对月钩。可怜还自觉，人看反更羞。

大妇主一作弄　缣机，中妇裁春衣。小妇新妆冶，拂匣动琴徽。长夜理清曲，馀娇且未归。

大妇妒蛾眉，中妇逐春时。小妇最（季）〔年〕少，相望卷罗帷。罗帷夜寒卷，相望人来迟。

大妇上高楼，中妇荡莲舟。小妇独无事，拨帐掩娇羞。丈夫应自解，更深难道留。

大妇初调筝，中妇饮歌声。小妇春妆罢，弄月当宵楹。季子时将意，相看不用争。

大妇爱恒偏，中妇意长坚。小妇独娇笑，新来华烛前。新来诚可惑，为许得新怜。

大妇酌金杯，中妇照妆台。小妇偏妖冶，下砌折新梅。众中何假问，人今最后来。

大妇怨空闺，中妇夜偷啼。小妇独含笑，正柱作乌栖。河低帐未掩，夜夜画眉齐。

大妇正当垆，中妇裁罗襦。小妇独无事，淇上待吴姝。鸟归花复落，欲去却踟蹰。

大妇年十五，中妇当春户。小妇正横陈，含娇情未吐。所愁晓漏促，不恨灯销炷。





同前


张正见

大妇织残丝，中妇妒蛾眉。小妇独无事，歌罢咏新诗。上客何须起，为待绝缨时。





同前


唐·董思恭

大妇裁纨素，中妇弄明珰。小妇多姿态，登楼红粉妆。丈人且安坐，初日渐流光。





同前


唐·王绍宗

大妇能调瑟，中妇咏新诗。小妇独无事，花庭曳履綦。上客且安坐，春日正迟迟。





中妇织流黄


梁简文帝

翻花满阶砌，愁人独上机。浮云西北起，孔雀东南飞。调丝时绕腕，易镊乍牵衣。鸣梭逐动钏，红妆映落晖。





同前


陈·徐陵

落花还井上，春机当户前。带衫行障口，觅钏枕檀边。数镊经无乱，新浆纬易牵。蜘蛛夜伴织，百舌晓惊眠。封用黎阳土，书因计吏船。欲知夫婿处，今督水衡钱。





同前


陈·卢询

别人心已怨，愁空日复斜。然香望韩寿，磨镜待秦嘉。残丝愁绩烂，馀织恐嫌赊。支机一片石，缓转独轮车。下帘还忆月，挑灯更惜花。似天河上景，春时织女家。





同前


唐·虞世南

寒闺织素锦，含怨敛双蛾。综新交缕涩，经脆断丝多。衣香逐举袖，钏动应鸣梭。还恐裁缝罢，无信达交河。





难忘曲


李贺

夹道开洞门，弱杨低画戟。帘影竹叶起，箫声吹日色。蜂语绕妆镜，拂蛾学春碧。乱系丁香梢，满栏花向夕。





塘上行　五解


魏武帝

《邺都故事》曰：“魏文帝甄皇后，中山无极人。袁绍据邺，与中子熙娶后为妻。后太祖破绍，文帝时为太子，遂以后为夫人。后为郭皇后所谮，文帝赐死后宫。临终为诗曰：‘蒲生我池中，绿叶何离离。岂无蒹葭艾，与君生别离。莫以贤豪故，弃捐素所爱。莫以麻枲贱，弃捐菅与蒯。莫以鱼肉贱，弃捐葱与薤。'”《歌录》曰：“《塘上行》，古辞。或云甄皇后造。”《乐府解题》曰：“前志云，晋乐奏魏武帝《蒲生篇》，而诸集录皆言其词文帝甄后所作，叹以谗诉见弃，犹幸得新好，不遗故恶焉。若晋陆机‘江蓠生幽渚’，言妇人衰老失宠，行于塘上而为此歌，与古辞同意。”

蒲生我池中，蒲生我池中，其叶何离离。傍能行人仪，莫能缕自知。众口铄黄金，使君生（离别）〔别离〕。一解　念君去我时，念君去我时，独愁常苦悲。想见君颜色，感结伤心脾。今悉夜夜愁不寐。二解　莫用豪贤故，莫用豪贤故，弃捐素所爱。莫用鱼肉贵，弃捐葱与薤。莫用麻枲贱，弃捐菅与蒯。三解　倍恩者苦枯，倍恩者苦枯，蹶船常苦没，教君安息定，慎莫致仓卒。念与君一共离别，亦当何时，共坐复相对。四解　出亦复苦愁，出亦复苦愁，入亦复苦愁。边地多悲风，树木何萧萧。今日乐相乐，延年寿千秋。五解

右一曲，晋乐所奏。

蒲生我池中，其叶何离离。傍能行仁义，莫若妾自知。众口铄黄金，使君生别离。念君去我时，独愁常苦悲。想见君颜色，感结伤心脾。念君常苦悲，夜夜不能寐。莫以豪贤故，弃捐素所爱。莫以鱼肉贱，弃捐葱与薤。莫以麻枲贱，弃捐菅与蒯。出亦复苦愁，入亦复苦愁。边地多悲风，树木何修修。从君致独乐，延年寿千秋。

右一曲，本辞。





同前


晋·陆机

江蓠生幽渚，微芳不足宣。被蒙风雨会，移居华池边。发藻玉台下，垂影沧浪泉一作渊　。沾润既已渥，结根奥且坚。四节逝不处，繁华难久鲜。淑气与时殒，馀芳随风捐。天道有迁易，人理无常全。男欢智倾愚，女爱衰避妍。不惜微躯退，恒惧苍蝇前。愿君广末光，照妾薄暮年。





同前


谢惠连

芳萱秀陵阿，菲质不足营。幸有忘忧用，移根托君庭。垂颖临清池，擢彩仰华甍。沾渥云雨润，葳蕤吐芳馨。愿君春倾叶，留景惠馀明。





塘上行苦辛篇


梁·刘孝威

蒲生伊何陈，曲中多苦辛。黄金坐销铄，白玉遂淄磷。裂衣工毁嫡，掩袖切谗新。嫌成迹易已，爱去理难申。秦云犹变色，鲁日尚回轮。妾歌已唱断，君心终未亲。





塘上行


唐·李贺

藕花凉露湿，花缺藕根涩。飞下雌鸳鸯，塘水声溢溢。





蒲生行浮萍篇


魏·曹植

浮萍寄清水，随风东西流。结发辞严亲，来为君子仇。恪勤在朝夕，无端获罪尤。在昔蒙恩惠，和乐如瑟琴。何意今摧颓，旷若商与参。茱萸自有芳，不若桂与兰。新人虽可爱，无若故所欢。行云有返期，君恩傥中还。慊慊仰天叹，愁心将何诉？日月不恒处，人生忽若寓。悲风来入怀，泪下如垂露。发箧造裳衣，裁缝纨与素。





蒲生行


齐·谢朓

蒲生广湖边，托身洪波侧。春露惠我泽，秋霜缛我色。根叶从风浪，常恐不永植。摄生各有命，岂云智与力。安得游云上，与尔同羽翼？





江离生幽渚


梁·沈约

泽兰被荒径，孤芳岂自通。幸逢瑶池旷，得与金芝丛。朝承紫台露，夕润渌池风。既美修嫮女，复悦繁华童。夙昔玉霜满，旦暮翠条空。叶飘储胥右，芳歇露寒东。纪化尚盈昃，俗志信颓隆。财殚交易绝，华落爱难终。所惜改欢眄，岂恨逐征蓬。愿回昭阳景，时照长门宫。





苦辛行


唐·戎昱

且莫奏短歌，听余苦辛词。如今刀笔士，不及屠沽儿。少年无事学诗赋，岂意文章复相误。东西南北少知音，终年竟岁悲行路。仰面诉天天不闻，低头告地地不言。天地生我尚如此，陌上他人何足论？谁谓西江深，涉之固无忧。谁谓南山高，可以登之游。险巇唯有世间路，一向令人堪白头。贵人立意不可测，等闲桃李成荆棘。风尘之士深可亲，心如鸡犬能依人。悲来却忆汉天子，不弃相如家旧贫。饮酒酒能散羁愁，谁家有酒判一醉，万事从他江水流。





乐府诗集卷第三十六　相和歌辞　十一


清调曲　四


秋胡行　四解


魏武帝

《西京杂记》曰：“鲁人秋胡，娶妻三月，而游宦三年，休还家。其妇采桑于郊。胡至郊而不识其妻也。见而悦之，乃遗黄金一镒。妻曰：‘妾有夫，游宦不返。幽闺独处，三年于兹，未有被辱于今日也。’采桑不顾，胡惭而退。至家，问：‘妻何在？’曰：‘行采桑于郊，未返。’既归还，乃向所挑之妇也。夫妻并惭。妻赴沂水而死。”《列女传》曰：“鲁秋絜妇者，鲁秋胡之妻也。既纳之五日，去而宦于陈，五年乃归。未至其家，见路傍有美妇人，方采桑而说之。下车谓曰：‘力田不如逢丰年，力桑不如见国卿。今吾有金，愿以与夫人。’妇曰：‘采桑力作，纺绩织纴以供衣食，奉二亲养。夫子已矣！不愿人之金。’秋胡遂去。归至家，奉金遗母，使人呼其妇。妇至，乃向采桑者也。妇污其行，去而东走，自投于河而死。”《乐府解题》曰：“后人哀而赋之，为《秋胡行》。若魏文帝辞云：‘尧任舜禹，当复何为。’亦题曰《秋胡行》。”《广题》曰：“曹植《秋胡行》，但歌魏德，而不取秋胡事，与文帝之辞同也。”

晨上散关山，此道当何难！晨上散关山，此道当何难！牛顿不起，车堕谷间。坐盘石之上，弹五弦之琴，作为清角韵，意中迷烦。歌以言志，晨上散关山。一解　有何三老公，卒来在我傍。有何三老公，卒来在我傍。负揜被裘，似非恒人，谓“卿云何困苦以自怨，徨徨所欲，来到此间？”歌以言志，有何三老公。二解　“我居昆仑山，所谓者真人。我居昆仑山，所谓者真人。道深有可得，名山历观。遨游八极，枕石嗽流饮泉。”沉吟不决，遂上升天。歌以言志，我居昆仑山。三解　去去不可追，长恨相牵攀。去去不可追，长恨相牵攀。夜夜安得寐，惆怅以自怜。正而不谲，辞赋依因。经传所过，西来所传。歌以言志，去去不可追。四解





同前　五解


魏武帝

愿登泰华山，神人共远游。愿登泰华山，神人共远游。经历昆仑山，到蓬莱。飘飖八极，与神人俱。思得神药，万岁为期。歌以言志，愿登泰华山。一解　天地何长久，人道居之短。天地何长久，人道居之短。世言伯阳，殊不知老。赤松、王乔，亦云得道。得之未闻，庶以寿考。歌以言志，天地何长久。二解　明明日月光，何所不光昭。明明日月光，何所不光昭。二仪合圣化，贵者独人不？万国率土，莫非王臣。仁义为名，礼乐为荣。歌以言志，明明日月光。三解　四时更逝去，昼夜以成岁。四时更逝去，昼夜以成岁。大人先天，而天弗违。不戚年往，忧世不治。存亡有命，虑之为蚩。歌以言志，四时更逝去。四解　戚戚欲何念，欢笑意所之。戚戚欲何念，欢笑意所之。壮盛智惠，殊不再来。爱时进趣，将以惠谁？泛泛放逸，亦同何为。歌以言志，戚戚欲何念。五解

右二曲，魏、晋乐所奏。





同前三首


魏文帝

尧任舜禹，当复何为？百兽率舞，凤皇来仪。得人则安，失人则危。唯贤知贤，人不易知。歌以咏言，诚不易移。鸣条之役，万举必全。明德通灵，降福自天。

朝与佳人期，日夕殊不来。嘉肴不尝，旨酒停杯。寄言飞鸟，告余不能。俯折兰黄，仰结桂枝。佳人不在，结之何为？从尔何所之？乃在大海隅。灵若道言，贻尔明珠。企予望之，步立踌躇。佳人不来，何得何须。

泛泛渌池，中有浮萍。寄身流波，随风靡倾。芙蓉含芳，菡萏垂荣。朝采其实，夕佩其英。采之遗谁？所思在庭。双鱼比目，鸳鸯交颈。有美一人，婉如青扬。知音识曲，善为乐方。





同前二首


晋·傅玄

秋胡子娶妇，三日会行。仕宦既享显爵，保兹德音。以禄颐亲，韫比黄金。睹一好妇，采桑路傍。遂下黄金，诱以逢卿。玉磨逾絜，兰动弥馨。源流絜清，水无浊波。奈何秋胡，中道怀邪。美此节妇，高行巍峨。哀哉可愍，自投长河。

秋胡纳令室，三日官他乡。皎皎絜妇姿，泠泠守空房。燕婉不终夕，别如参与商。忧来犹四海，易感难可防。人言生日短，愁者苦夜长。百草扬春华，攘腕采柔桑。素手寻繁枝，落叶不盈筐。罗衣翳玉体，回目流采章。君子倦仕归，车马如龙骧。精诚驰万里，既至两相忘。行人悦令颜，情一　作借　息此树傍。诱以逢卿喻，遂下黄金装。烈烈贞女忿，言辞厉秋霜。长驱及居室，奉金升北堂。母立呼妇来，次情乐未央。秋胡见此妇，惕然怀探汤。负心岂不惭，永誓非所望。清浊必异源，凫凤不并翔。引身赴长流，果哉絜妇肠。彼夫既不淑，此妇亦太刚。





同前


晋·陆机

道虽一致，涂有万端。吉凶纷蔼，休咎之源。人鲜知命，命未易观。生亦何惜，功名所勤。





同前七首


魏·嵇康

富贵尊荣，忧患谅独多。富贵尊荣，忧患谅独多。古人所惧，丰屋蔀家。人害其上，兽恶网罗。惟有贫贱，可以无它。歌以言之，富贵忧患多。

贫贱易居，贵盛难为工。贫贱易居，贵盛难为工。耻佞直言，与祸相逢。变故万端，俾吉作凶。思牵黄犬，其莫之从。歌以言之，贵盛难为工。

劳谦有悔，忠信可久安。劳谦有悔，忠信可久安。天道害盈，好胜者残。强梁致灾，多招祸患。欲得安乐，独有无愆。歌以言之，忠信可久安。

役神者弊，极欲疾枯。役神者弊，极欲疾枯。颜回短折，不及童乌。纵体淫恣，莫不早徂。酒色何物，今自不辜。歌以言之，酒色令人枯。

绝智弃学，游心于玄默。绝智弃学，游心于玄默。过而〔复〕悔，当不自得。垂钓一壑，〔所〕乐一国。被发行歌，和者四塞。歌以言之，游心于玄默。

思与王乔，乘云游八极。思与王乔，乘云游八极。凌厉五岳，忽行万亿。授我神药，自生羽翼。呼吸太和，练形易色。歌以言之，行游八极。

徘徊钟山，息驾于层城。徘徊钟山，息驾于层城。上荫华盖，下采若英。受道王母，遂升紫庭。逍遥天衢，千载长生。歌以言之，徘徊于层城。





同前二首


宋·谢惠连

春日迟迟，桑何萋萋。红桃含妖，绿柳舒荑。邂逅粲者，游渚戏蹊。华颜易改，良愿难谐。

系风捕影，诚知不得。念彼奔波，意虑回惑。汉女倏忽，洛神飘扬。空勤交甫，徒劳陈王。





同前九首


宋·颜延之

椅梧倾高凤，寒谷待鸣律。影响岂不怀，自远每相匹。婉彼幽闲女，作嫔君子室。峻节贯秋霜，明艳侔朝日。嘉运既我从，欣愿自此毕。

燕居未及欢，良人顾有违。脱巾千里外，结绶登王畿。戒徒在昧旦，左右相来依。驱车出郊郭，行路正威迟。存为久离别，没为长不归。

嗟余怨行役，三陟穷晨暮。严驾越风寒，解鞍犯霜露。原隰多悲凉，回飙卷高树。离兽起荒蹊，惊鸟纵横去。悲哉游宦子，劳此山川路。

超遥行人远，宛转年运徂。良人一作时　为此别，日月方向除。孰知寒暑积，僶俛见荣枯。岁暮临空房，凉风起坐隅。寝兴日已寒，白露生庭芜。

勤役从归愿，反路遵山河。昔辞秋未素，今也岁载华。蚕月观时暇，桑野多经过。佳人从所务，窈窕援高柯。倾城谁不顾，弭节停中阿。

年往诚思劳，路远阔音形。虽为五载别，相与昧平生。舍车遵往路，凫藻驰目成。南金岂不重，聊自意所轻。义心多苦调，密此金玉声。

高节难久淹，朅来空复辞。迟迟前途尽，依依造门基。上堂拜嘉庆，入室问何之。日暮行采归，物色桑榆时。美人望昏至，惭叹前相持。

有怀谁能已，聊用申苦难。离居殊年载，一别阻河关。春来无时豫，秋至恒早寒。明发动愁心，闺中夜长叹。惨凄岁方晏，日落游子颜。

高张生绝弦，声急由调起。自昔枉光尘，结言固终始。如何久为别，百行愆诸己。君子失明义，谁与偕没齿。愧彼《行露》诗，甘之长川汜。





同前七首


齐·王融

日月共为照，松筠俱以贞。佩分甘自远，结镜待君明。且协金兰好，方愉琴瑟情。佳人忽千里，空闺积思生。

景落中轩坐，悠悠望城阙。高树升夕烟，曾楼满初月。光阴非或异，山川屡难越。辍泣掩铅姿，搔首乱云发。

倾魂属徂火，摇念待方秋。凉气承宇结，明熠傃阶流。三星亦虚映，四屋惨多愁。思君如萱草，一见乃忘忧。

杼轴一作衿袖　郁不谐，契阔迷新故。朔风栏上发，寒鸟林间度。客远乏衣裘，岁晏饶霜露。参差兴别绪，依迟一作违　起离慕。

愿言如可行，信迈亦亡反。睇景不告劳，瞻途宁遽远。何以淹归辙，蚕妾事春晚。送目乱前华，驰心迷旧婉。

椒佩容有结，振芳歧路隅。黄金徒以赋，白珪终不渝。明心良自皎，安用久踟蹰。遄车反枌巷，流目下西虞。

披帷惕一作怅　有望，出门迟所欲。彼美复来仪，惭颜变欣瞩。兰艾隔芳莸，泾渭分清浊。去去夫人子，请徇川之曲。





同前


唐·高适

妾本邯郸未嫁时，容华倚翠人未知。一朝结发从君子，将妾迢迢东路陲。时逢大道无难阻，君方游宦从陈、汝。蕙楼独卧频度春，彩落辞君几徂暑。三月垂杨蚕未眠，携笼结侣南陌边。道逢行子不相识，赠妾黄金买少年。妾家夫婿轻离久，寸心誓与长相守。愿言行路莫多情，送妾贞心在人口。日暮蚕饥相命归，携笼端饰来庭闱。劳心苦力终无恨，所冀君恩那可依。闻说行人已归止，乃是向来赠金子。相看颜色不复言，相顾怀惭有何已。从来自隐无疑背，直为君情也相会。如何咫尺仍有情，况复迢迢千里外！此时顾恩不顾身，念君此日赴河津。莫道向来不得意，故欲留规诫后人。





瑟调曲　一


《古今乐录》曰：“王僧虔《技录》，瑟调曲有《善哉行》、《陇西行》、《折杨柳行》、《西门行》、《东门行》、《东西门行》、《却东西门行》、《顺东西门行》、《饮马行》、《上留田行》、《新成安乐宫行》、《妇病行》、《孤子生行》、《放歌行》、《大墙上蒿行》、《野田黄爵行》、《钓竿行》、《临高台行》、《长安城西行》、《武舍之中行》、《雁门太守行》、《艳歌何尝行》、《艳歌福钟行》、《艳歌双鸿行》、《煌煌京洛行》、《帝王所居行》、《门有车马客行》、《墙上难用趋行》、《日重光行》、《蜀道难行》、《櫂歌行》、《有所思行》、《蒲坂行》、《采梨橘行》、《白杨行》、《胡无人行》、《青龙行》、《公无渡河行》。”《荀氏录》所载十五曲，传者九曲。武帝“朝日”、“自惜”、“古公”，文帝“朝游”、“上山”，明帝“赫赫”、“我徂”，古辞“来日”，并《善哉》，古辞《罗敷艳歌行》是也。其六曲今不传。“五岳”《善哉行》，武帝“鸿雁”《却东西门行》，“长安”《长安城西行》，“双鸿”、“福钟”并《艳歌行》，“墙上”《墙上难用趋行》是也。其器有笙、笛、节、琴、瑟、筝、琵琶七种，歌弦六部。张永录云：“末歌之前有七部，弦又在弄后。晋、宋、齐止四器也。”





善哉行　六解


古辞

《乐府解题》曰：“古辞云‘来日大难，口燥唇干。’言人命不可保，当见亲友，且永长年术，与王乔、八公游焉。又魏文帝辞云：‘有美一人，婉如（青）〔清〕扬。’言其妍丽，知音，识曲，善为乐方，令人忘忧。此篇诸集所出，不入乐志。”按魏明帝《步出夏门行》曰：“善哉殊复善，弦歌乐我情。”然则“善哉”者，盖叹美之辞也。

来日大难，口燥唇干。今日相乐，皆当喜欢。一解　经历名山，芝草翻翻。仙人王乔，奉药一丸。二解　自惜袖短，内手知寒。惭无灵辄，以报赵宣。三解　月没参横，北斗阑干。亲交在门，饥不及餐。四解　欢日尚少，戚日苦多。以何忘忧，弹筝酒歌。五解　淮南八公，要道不烦。参驾六龙，游戏云端。六解





同前　七解


魏武帝

古公亶甫，积德垂仁。思弘一道，哲王于豳。一解　太伯、仲雍，王德之仁。行施百世，断发文身。二解　伯夷、叔齐，古之遗贤。让国不用，饿殂首山。三解　智哉山甫，相彼宣王。何用杜伯，累我圣贤。四解　齐桓之霸，赖得仲父。后任竖刁，虫流出户。五解　晏子平仲，积德兼仁。与世沈德，未必思命。六解　仲尼之世，王国为君。随制饮酒，扬波使官。七解





同前　六解


魏武帝

自惜身薄祜，夙贱罹孤苦。既无三徙教，不闻过庭语。一解　其穷如抽裂，自以思所怙。虽怀一介志，是时其能与。二解　守穷者贫贱，惋叹泪如雨。泣涕于悲夫，乞活安能睹。三解　我愿于天穷，琅邪倾侧左。虽欲竭忠诚，欣公归其楚。四解　快人由为叹，抱情不得叙。显行天教人，谁知莫不绪。五解　我愿何时随，此叹亦难处。今我将何照于光曜，释衔不如雨。六解





同前　五解


魏文帝

朝日乐相乐，酣饮不知醉。悲弦激新声，长笛吹清气。一解　弦歌感人肠，四坐皆欢悦。寥寥高堂上，凉风入我室。二解　持满如不盈，有德者能卒。君子多苦心，所愁不但一。三解　慊慊下白屋，吐握不可失。众宾饱满归，主人苦不悉。四解　比翼翔云汉，罗者安所羁。冲静得自然，荣华何足为！五解





同前　六解


魏文帝

上山采薇，薄暮苦饥。溪谷多风，霜露沾衣。一解　野雉群雊，猿猴相追。还望故乡，郁何垒垒。二解　高山有崖，林木有枝。忧来无方，人莫之知。三解　人生如寄，多忧何为。今我不乐，岁月其驰。四解　汤汤川流，中有行舟。随波转薄，有似客游。五解　策我良马，被我轻裘。载驰载驱，聊以忘忧。六解





同前　五解


魏文帝

朝游高台观，夕宴华池阴。大酋奉甘醪，狩人献嘉禽。一解　齐倡发东舞，秦筝奏西音。有客从南来，为我弹清琴。二解　五音纷繁会，拊者激微吟。淫鱼乘波听，踊跃自浮沈。三解　飞鸟翻翔舞，悲鸣集北林。乐极哀情来，寥亮摧肝心。四解　清角岂不妙，德薄所不任。大哉子野言，弭弦且自禁。五解

右六曲，魏、晋乐所奏。





同前


魏文帝

有美一人，婉如清扬。妍姿巧笑，和媚心肠。知音识曲，善为乐方。哀弦微妙，清气含芳。流郑激楚，度宫中商。感心动耳，绮丽难忘。离鸟夕宿，在彼中洲。延颈鼓翼，悲鸣相求。眷然顾之，使我心愁。嗟尔昔人，何以忘忧？





同前　八解


魏明帝

我徂我征，伐彼蛮虏。练师简卒，爰正其旅。一解　轻舟竟川，初鸿依浦。桓桓猛毅，如罴如虎。二解　发枹若雷，吐气成雨，旄旍指麾，进退应矩。三解　百马齐辔，御由造父。休休六军，咸同斯武。四解　兼涂星迈，亮兹行阻。行行日远，西背京许。五解　游弗淹旬，遂届扬（上）〔土〕。奔寇震惧，莫敢当御。六解　虎臣列将，怫郁充怒。淮、泗肃清，奋扬微所。七解　运德曜威，惟镇惟抚。反旆言归，旆入皇祖。八解





同前　四解


魏明帝

赫赫大魏，王师徂征。冒暑讨乱，振曜威灵。一解　泛舟黄河，随波潺湲。通渠回越，行路绵绵。二解　彩旄蔽日，旌旒翳天。淫鱼瀺灂，游嬉深渊。三解　唯塘洎，从如流。不为单，握扬楚。心惆怅，歌采薇。心绵绵，在淮肥。愿君速捷早旋归。四解

右二曲，魏、晋乐所奏。





同前


宋·谢灵运

阳谷跃升，虞渊引落。景跃东隅，晼晚西薄。三春燠叙，九秋萧索。凉来温谢，寒往暑却。居德斯颐，积善嬉谑。阴灌阳丛，凋华堕萼。欢去易惨，悲至难铄。激涕当歌，对酒当酌。鄙哉愚人，戚戚怀瘼。善哉达士，滔滔处乐。





同前


梁·江淹

置酒坐飞阁，逍遥临华池。神飙自远至，左右芙蓉披。绿竹夹清水，秋兰被幽崖。月出照园中，冠珮相追随。客从南楚来，为我吹参差。渊鱼犹伏涌，听者未云罢。高文一何绮，小儒安足为！肃肃广殿阴，雀声愁北林。众宾还城邑，何用慰我心。





同前


唐·僧贯休

有美一人兮婉如（青）〔清〕扬，识曲别音兮令姿煌煌。绣袂捧琴兮登君子堂。如彼萱草兮使我忧忘。欲赠之以紫玉尺、白银珰，久不见之兮湘水茫茫。





同前


唐·僧齐己

大鹏刷翮谢溟渤，青云万层高突出。下视秋涛空渺㳽，旧处鱼龙皆细物。人生在世何容易，眼浊心昏信生死。愿除嗜欲待身轻，携手同寻列仙事。





来日大难


唐·李白

来日一身，携粮负薪。道长食尽，苦口焦唇。今日醉饱，乐过千春。仙人相存，诱我远学。海陵三山，陆憩五岳。乘龙上三天，飞目瞻两角。授以神药，金丹满握。蟪蛄蒙恩，深愧短促。思填东海，强衔一木。道重天地，轩师广成。蝉翼九五，以求长生。下士大笑，如苍蝇声。





当来日大难


魏·曹植

《乐府解题》曰：“曹植拟《善哉行》为‘日苦短’。”

日苦短，乐有馀，乃置玉樽办东厨。广情故，心相於，阖门置酒，和乐欣欣。游马后来，袁车解轮。今日同堂，出门异乡。别易会难，各尽杯觞。





同前


唐·元稹

当来日，大难行。前有坂，后有坑。大梁侧，小梁倾。两轴相绞，两轮相撑。大牛竖，小牛横。乌啄牛背，足跌力狞。当来日，大难行。太行虽险，险可使平。轮轴自挠，牵制不停。泥潦渐久，荆棘旋生。行必不得，不如不行。





乐府诗集卷第三十七　相和歌辞　十二


瑟调曲　二


陇西行


古辞

一曰《步出夏门行》。《乐府解题》曰：“古辞云‘天上何所有，历历种白榆’。始言妇有容色，能应门承宾。次言善于主馈，终言送迎有礼。此篇出诸集，不入《乐志》。若梁简文‘陇西战地’，但言辛苦征战，佳人怨思而已。”王僧虔《技录》云：“《陇西行》歌武帝‘碣石’、文帝‘夏门’二篇。”《通典》曰：“秦置陇西郡，以居陇坻之西为名。后魏兼置渭州。《禹贡》曰‘导渭自鸟鼠同穴’，即其地也。”今首阳山亦在焉。

天上何所有？历历种白榆，桂树夹道生，青龙对道隅。凤凰鸣啾啾，一母将九雏。顾视世间人，为乐甚独殊。好妇出迎客，颜色正敷愉。伸腰再拜跪，问客平安不。请客北堂上，坐客毡氍毹。清白各异樽，酒上正华疏。酌酒持与客，客言主人持。却略再拜跪，然后持一杯。谈笑未及竟，左顾敕中厨。促令办粗饭，慎莫使稽留。废礼送客出，盈盈府中趋。送客亦不远，足不过门枢。取妇得如此，齐姜亦不如。健妇持门户，一胜一丈夫。





同前


晋·陆机

我静如镜，民动如烟。事以形兆，应以象悬。岂曰无才，世鲜兴贤。





同前


宋·谢灵运

昔在老子，志一作至　理成篇。柱小倾大，绠短绝泉。鸟之栖游，林坛是闲。韶乐牢膳，岂伊攸便。胡为乖枉，从表方圆。耿耿僚志，慊慊丘园。善歌以咏，言理成篇。





同前


宋·谢惠连

运有荣枯，道有舒屈。潜保黄裳，显服朱黻。谁能守静，弃华辞荣。穷谷是处，考槃是营。千金不回，百代传名。厥包者柚，忘忧者萱。何为有用，自乖中原。实摘柯摧，叶殒条烦。





同前三首


梁简文帝

边秋胡马肥，雪中惊寇入。勇气时无侣，轻兵救边急。沙平不见虏，嶂崄还相及。出塞岂成歌，经川未遑汲。乌孙涂更阻，康居路犹涩。月晕抱龙城，星眉照马邑。长安路远书不还，宁知征人独伫立。

陇西四战地，羽檄岁时闻。护羌拥汉节，校尉立元勋。石门留铁骑，冰城息夜军。洗兵逢骤雨，送阵出黄云。沙长无止泊，水脉屡萦分。当思勒彝鼎，无用想罗裙。

悠悠悬旆旌，知向陇西行。减灶驱前马，衔枚进后兵。沙飞朝似幕，云起夜疑城。迥山时阻路，绝水极稽程。往年郅支服，今岁单于平。方观凯乐盛，飞盖满西京。





同前


梁·庾肩吾

借问陇西行，何当驱马征。草合前迷路，云浓后暗城。寄语幽闺妾，罗袖勿空（荣）〔萦〕。





同前


唐·王维

十里一走马，五里一扬鞭。都护军书至，匈奴围酒泉。关山正飞雪，烽戍断无烟。





同前


唐·耿纬

雪下阳关路，人稀陇戍头。封狐犹未翦，边将岂无羞。白草三冬色，黄云万里愁。因思李都尉，毕竟不封侯。





同前


唐·长孙左辅

阴云凝朔气，陇上正飞雪。四月草不生，北风劲如切。朝来羽书急，夜救长城窟。道隘行不前，相呼抱鞍歇。人寒指欲堕，马冻蹄亦裂。射雁旋充饥，斧冰还止渴。宁辞解围斗，但恐乘疲没。早晚边候空，归来养羸卒。





步出夏门行


古辞

邪径过空庐，好人常独居。卒得神仙道，上与天相扶。过谒王父母，乃在太山隅。离天四五里，道逢赤松俱，揽辔为我御，将吾上天游。天上何所有？历历种白榆，桂树夹道生，青龙对伏趺。





同前四解


魏武帝

云行雨步，超越九江之皋。临观异同，心意怀游豫，不知当复何从。经过至我碣石，心惆怅我东海。临行至此为艳　东临碣石，以观沧海。水何澹澹，山岛竦峙。树木丛生，百草丰茂。秋风萧瑟，洪波涌起。日月之行，若出其中；星汉粲烂，若出其里。幸甚至哉，歌以咏志。观沧海一解　孟冬十月，北风徘徊。天气肃清，繁霜霏霏。鹍鸡晨鸣，鸿雁南飞。鸷鸟潜藏，熊罴窟栖。钱镈停置，农收积场。逆旅整设，以通贾商。幸甚至哉，歌以咏志。冬十月二解　乡土不同，河朔隆寒。流澌浮漂，舟船行难。锥不入地，蘴藾深奥。水竭不流，冰坚可蹈。土一作士　隐者贫，勇侠轻非。心常叹怨，戚戚多悲。幸甚至哉，歌以咏志。河朔寒三解　神龟虽寿，犹有竟时。腾蛇乘雾，终为土灰。骥老伏枥，志在千里；烈士暮年，壮心不已。盈缩之期，不但在天；养怡之福，可得永年。幸甚至哉，歌以咏志。神龟虽寿四解





同前　二解


魏明帝

步出夏门，东登首阳山。嗟哉夷叔，仲尼称贤。君子退让，小人争先。惟斯二子，于今称传。林钟受谢，节改时迁。日月不居，谁得久存？善哉殊复善，弦歌乐情。一解　商风夕起，悲彼秋蝉。变形易色，随风东西。乃眷西顾，云雾相连。丹霞蔽日，彩虹带天。弱水潺潺，叶落翩翩。孤禽失群，悲鸣其间。善哉殊复善，悲鸣在（鸣）　其间。二解　朝游青泠，日暮嗟归。朝游止此为艳　蹙迫日暮，乌鹊南飞。绕树三匝，何枝可依？卒逢风雨，树折枝摧。雄来惊雌，雌独愁栖。夜失群侣，悲鸣徘徊。芃芃荆棘，葛生绵绵。感彼风人，惆怅自怜。月盈则冲，华不再繁。古来之说，嗟哉一言。蹙迫下为趋

右二曲，魏、晋乐所奏。





丹霞蔽日行


魏文帝

丹霞蔽日，采虹垂天。谷水潺潺，木落翩翩。孤禽失群，悲鸣云间。月盈则冲，华不再繁。古来有之，嗟我何言。





同前


魏·曹植

纣为昏乱，残忠虐正。周室何隆，一门三圣。牧野致功，天亦革命。汉祖之兴，阶秦之衰。虽有南面，王道陵夷。炎光再幽，忽灭无遗。





折杨柳行　四解


古辞

《古今乐录》曰：“王僧虔《技录》云：《折杨柳行》歌文帝‘西山’、古‘默默’二篇，今不歌。”

默默施行违，厥罚随事来。末喜杀龙逄，桀放于鸣条。一解　祖伊言不用，纣头悬白旄。指鹿用为马，胡亥以丧躯。二解　夫差临命绝，乃云负子胥。戎王纳女乐，以亡其由余。璧马祸及虢，二国俱为墟。三解　三夫成市虎，慈母投杼趋。卞和之刖足，接舆归草庐。四解





同前　四解


魏文帝

西山一何高！高高殊无极。上有两仙僮，不饮亦不食。与我一丸药，光耀有五色。一解　服药四五日，身体生羽翼。轻举乘浮云，倏忽行万亿。流览观四海，茫茫非所识。二解　彭祖称七百，悠悠安可原？老聃适西戎，于今竟不还。王乔假虚辞，赤松垂空言。三解　达人识真伪，愚夫好妄传。追念往古事，愦愦千万端。百家多迂怪，圣道我所观。四解

右二曲，魏、晋乐所奏。





同前


晉·陆机

邈矣垂天景，壮哉奋地雷。隆隆岂久响，华华恒西隤。日落似有竟，时逝恒若催。仰悲朗月运，坐观璇盖回。盛门无再入，衰房莫苦闿。人生固已短，出处鲜为谐。慷慨惟昔人，兴此千载怀。升龙悲绝处，葛虆变条枚。寤寐岂虚叹，曾是感与摧。弭意无足欢，愿言有馀哀。





同前二首


宋·谢灵运

郁郁河边树，青青野田草。合我故乡客，将适万里道。妻妾牵衣袂，抆泪沾怀抱。还拊幼童子，顾托兄与嫂。辞诀未及终，严驾一何早！负笮引文舟，饥渴常不饱。谁令尔贫贱，咨嗟何所道！

骚屑出穴风，挥霍见日雪。飕飕无久摇，皎皎几时絜。未觉泮春冰，已复谢秋节。空对尺素迁，独视寸阴灭。否桑未易系，泰茅难重拔。桑苎迭生运，语默寄前哲。





西门行　六解


古辞

《古今乐录》曰：“王僧虔《技录》:《西门行》歌古西门一篇，今不传。”《乐府解题》曰：“古辞云‘出西门，步念之’。始言醇酒肥牛，及时为乐。次言‘人生不满百，常怀千岁忧，昼短苦夜长，何不秉烛游’。终言贪财惜费，为后世所嗤。又有《顺东西门行》，为三、七言，亦伤时顾阴，有类于此。”

出西门，步念之。今日不作乐，当待何时？一解　夫为乐，为乐当及时。何能坐愁怫郁，当复待来兹。二解　饮醇酒，炙肥牛，请呼心所欢，可用解愁忧。三解　人生不满百，常怀千岁忧。昼短而夜长，何不秉烛游！四解　自非仙人王子乔，计会寿命难与期。自非仙人王子乔，计会寿命难与期。五解　人寿非金石，年命安可期？贪财爱惜费，但为后世嗤！六解

右一曲，晋乐所奏。

出西门，步念之，今日不作乐，当待何时？逮为乐，逮为乐，当及时。何能愁怫郁，当复待来兹。酿美酒，炙肥牛，请呼心所欢，可用解忧愁。人生不满百，常怀千岁忧。昼短苦夜长，何不秉烛游？游行去去如云除，弊车羸马为自储。

右一曲，本辞。





东门行　四解


古辞

《古今乐录》曰：“王僧虔《技录》云：‘《东门行》歌古东门一篇，今不歌。'”《乐府解题》曰：“古词云：‘出东门，不顾归。入门怅欲悲。’言士有贫不安其居者，拔剑将去，妻子牵衣留之，愿共　糜，不求富贵。且曰‘今时清，不可为非’也。若宋鲍照‘伤禽恶弦惊’，但伤离别而已。”

出东门，不顾归；来入门，怅欲悲。盎中无斗储，还视桁上无悬衣。一解　拔剑出门去，儿女牵衣啼。“他家但愿富贵，贱妾与君共　糜。二解　共　糜，上用仓浪天故，下为黄口小儿。今时清廉，难犯教言，君复自爱莫为非！三解　今时清廉，难犯教言，君复自爱，莫为非！”“行！吾去为迟。”“平慎行，望君归。”四解

右一曲，晋乐所奏。

出东门，不顾归；来入门，怅欲悲。盎中无斗米储，还视架上无悬衣。拔剑东门去，舍中儿母牵衣啼：“他家但愿富贵，贱妾与君共　糜。上用仓浪天故，下当用此黄口儿。今非！”“咄！行！吾去为迟，白发时下难久居。”

右一曲，本辞。





东门行


东晋·张骏

勾芒御春正，衡纪运玉琼。明庶起祥风，和气翕来征。庆云荫八极，甘雨润四坰。昊天降灵泽，朝日耀华精。嘉苗布原野，百卉敷时荣。鸠鹊与鹙黄，间关相和鸣。芙蓉覆灵沼，香花扬芳馨。春游诚可乐，感此白日倾。休否有终极，落叶思本茎。临川悲逝者，节变动中情。





同前


宋·鲍照

伤禽恶弦惊，倦客恶离声。离声断客情，宾御皆涕零。涕零心断绝，将去复还诀。一息不相知，何况异乡别。遥遥征驾远，杳杳白一作落　日晚。居人掩闺卧，行子夜中饭。野风吹草木，行子心肠断。食梅常苦酸，衣葛常苦寒。丝竹徒满座，忧人不解颜。长歌欲自慰，弥起长恨端。





同前


唐·柳宗元

汉家三十六将军，东方雷动横阵云。鸡鸣函谷客如雾，貌同心异不可数。赤丸夜语飞电光，徼巡司隶眠如羊。当街一叱百吏走，冯敬胸中函匕首。凶徒侧耳潜惬心，悍臣破胆皆杜口。魏王卧内藏兵符，子西掩袂真无辜。羌胡毂下一朝起，敌国舟中非所拟。安陵谁辨削砺功，韩国讵明深井里。绝咽断骨那下补，万金宠赠不如土。





东西门行


梁·刘孝威

《古今乐录》曰：“王僧虔《技录》云：《东西门行》，今不歌。”

广津寒欲歇，联樯密缆收。天高匝近岫，江阔少方舟。饯泪留神眷，离欷切私俦。伫变齐儿俗，当传楚献囚。徒然颁并命，只恶思如抽。





却东西门行


魏武帝

《古今乐录》曰：“王僧虔《技录》云：《却东西门行》，荀录所载。武帝《鸿雁》一篇，今不传。”

鸿雁出塞北，乃在无人乡。举翅万馀里，行止自成行。冬节食南稻，春日复北翔。田中有转蓬，随风远飘扬。长与故根绝，万岁不自当。奈何此征夫，安得去四方？戎马不解鞍，铠甲不离傍。冉冉老将至，何时反故乡？神龙藏深泉，猛兽步高冈。狐死归首丘，故乡安可忘！

右一曲，魏、晋乐所奏。





同前


宋·谢惠连

慷恺发相思，惆怅恋音徽。四节竞阑候，六龙引颓机。人生随时变，迁化焉可祈？百年难必保，千虑盈怀之。





同前


梁·沈约

驱马城西阿，遥眺想京阙。望极烟原尽，地远山河没。摇装非短晨，还歌岂明发？修服怅边羁，瞻途眇乡谒。驰盖转徂龙，回星引奔月。乐去哀镜满。悲来壮心歇。岁华委徂貌，年霜移暮发。辰物久侵晏，征思坐论越。清气掩行梦，忧原荡瀛渤。一念起关山，千里顾兵窟。





鸿雁生塞北行


晋·傅玄

凤凰远生海西，及时昆山冈。五德存羽仪，和鸣定宫商。百鸟并侍左右，鼓翼腾华光。上熙游云日间，千岁时来翔。孰若彼龙与龟，曳尾泥中藏。非云雨则不升，冬伏春乃骧。退哀此秋兰草，根绝随化扬。灵气一何忧美，万里驰芬芳。常恐物（微易）〔易微〕歇，一朝见弃忘。





顺东西门行


晋·陆机

《古今乐录》曰：“王僧虔《技录》云：《顺东西门行》，今不歌。”

出西门，望天庭，阳谷既虚崦嵫盈。感朝露，悲人生，（游）〔逝〕者若斯安得停？桑枢戒，蟋蟀鸣，我今不乐岁聿征。迨未暮，及时平，置酒高堂宴友生。激朗笛，弹哀筝，取乐今日尽欢情。





同前


宋·谢灵运

出西门，眺云间，挥斤扶木坠虞泉。信道人，鉴徂川，思乐暂舍誓不旋。闵九九，伤牛山，宿心载违徒昔言。竞落运，务颓年，招命侪好相追牵。酌芳酤，奏繁弦，惜寸阴，情固然。





同前


谢惠连

哀朝菌，闵颓力，迁化常然焉肯息？及壮齿，遇世直，酌酪华堂集亲识，舒情尽欢遣凄恻。





乐府诗集卷第三十八　相和歌辞　十三


瑟调曲　三


饮马长城窟行


古辞

一曰《饮马行》。长城，秦所筑以备胡者。其下有泉窟，可以饮马。古辞云：“青青河畔草，绵绵思远道。”言征戍之客至于长城而饮其马，妇人思念其勤劳，故作是曲也。郦道元《水经注》曰：“始皇二十四年，使太子扶苏与蒙恬筑长城，起自临洮，至于碣石。东暨辽海，西并阴山，凡万馀里。民怨劳苦，故杨泉《物理论》曰：‘秦筑长城，死者相属。’民歌曰：‘生男慎勿举，生女哺用脯。不见长城下，尸骸相支拄。’其冤痛如此。今白道南谷口有长城，自城北出有高坂，傍有土穴出泉，挹之不穷。歌录云：‘饮马长城窟’，信非虚言也。”《乐府解题》曰：“古词，伤良人游荡不归，或云蔡邕之辞。若魏陈琳辞云：‘饮马长城窟，水寒伤马骨。’则言秦人苦长城之役也。”《广题》曰：“长城南有溪坂，上有土窟，窟中泉流。汉时将士征塞北，皆饮马此水也。案赵武灵王既袭胡服，自代并阴山下至高阙为塞。山下有长城，武灵王之所筑也。其山中断，望之若双阙，所谓高阙者焉。”《古今乐录》曰：“王僧虔《技录》云‘《饮马行》，今不歌。'”

青青河畔草，绵绵思远道。远道不可思，宿昔梦见之。梦见在我傍，忽觉在他乡。他乡各异县，展转不相见。枯桑知天风，海水知天寒。入门各自媚，谁肯相为言！客从远方来，遗我双鲤鱼。呼儿烹鲤鱼，中有尺素书。长跪读素书，书中竟何如？上言加餐饭，下言长相忆。





同前


魏文帝

浮舟横大江，讨彼犯荆虏。武将齐贯甲[1]，征人伐金鼓。长戟十万队，幽冀百石弩。发机若雷电，一发连四五。





同前


魏·陈琳

饮马长城窟，水寒伤马骨。往谓长城吏：“慎莫稽留太原卒。”“官作自有程，举筑谐汝声。”“男儿宁当格斗死，何能怫郁筑长城！”长城何连连，连连三千里。边城多健少，内舍多寡妇。作书与内舍：“便嫁莫留住。善事新姑嫜，时时念我故夫子。”报书往边地：“君今出语一何鄙！”“身在祸难中，何为稽留他家子？生男慎莫举，生女哺用脯。君独不见长城下，死人骸骨相撑拄？”“结发行事君，慊慊心意关。边地苦贱妾，何能久自全？”





同前


晋·傅玄

青青河边草，悠悠万里道。草生在春时，远道还有期。春至草不生，期尽叹无声。感物怀思心，梦想发中情。梦君如鸳鸯，比翼云间翔。既觉寂无见，旷如参与商。河洛自用固，不如中岳安。回流不及反，浮云往自还。悲风动思心，悠悠谁知者？悬景无停居，忽如驰驷马。倾耳怀音响，转目泪双堕。生存无会期，要君黄泉下。





同前


晋·陆机

驱马陟阴山，山高一作阴　马不前。往问阴山候，劲虏在燕然。戎车无停轨，旌旆屡徂迁。仰凭积雪岩，俯涉坚冰川。冬来秋未反，去家邈以绵。猃狁亮未夷，征人岂徒旋？末德争先鸣，凶器无两全。师克薄赏行，军没微躯捐。将遵甘、陈迹，收功单于旃。振旅劳归去，受爵藁街传。





同前


梁·沈约

介马渡龙堆，涂萦马屡回。前访昌海驿，杂种寇轮台。旌幕卷烟雨，徒御犯冰埃。





同前


陈后主

征马入他乡，山花此夜光。离群嘶向影，因风屡动香。月色含城暗，秋声杂塞长。何以酬君子，马革报疆场。





同前


陈·张正见

秋草朔风惊，饮马出长城。群惊还怯饮，地险更宜行。伤冰敛冻足，畏冷急寒声。无因度吴坂，方复入羌城。





同前


周·王褒

北走长安道，征骑每经过。战垣临八阵，旌门对两和。屯兵戍陇北，饮马傍城阿。雪深无复道，冰合不生波。尘飞连阵聚，沙平骑迹多。昏昏陇坻月，耿耿雾中河。羽林犹角觝，将军尚雅歌。临戎常拔剑，蒙险屡提戈。秋风鸣马首，薄暮欲如何？





同前


尚法师

长城征马度，横行且劳群。入冰穿冻水，饮浪聚流文。澄鞍如渍月，照影若流云。别有长松气，自解逐将军。





同前


隋炀帝

肃肃秋风起，悠悠行万里。万里何所行？横漠筑长城。岂台小子智，先圣之所营。树兹万世策，安此亿兆生。讵敢惮焦思，高枕于上京。北河秉武节，千里卷戎旌。山川互出没，原野穷超忽。摐金止行阵，鸣鼓兴士卒。千乘万骑动，饮马长城窟。秋昏塞外云，雾暗关山月。缘岩驿马上，乘空烽火发。借问长安候，单于入朝谒。浊气静天山，晨光照高关。释兵仍振旅，要荒事方举。饮至告言旋，功归清庙前。





同前


唐太宗

塞外悲风切，交河冰已结。瀚海百重波，阴山千里雪。迥戍危烽火，层峦引高节。悠悠卷旆旌，饮马出长城。寒沙连骑迹，朔吹断边声。胡尘清玉塞，羌笛韵金钲。绝漠干戈戢，车徒振原隰。都尉反龙堆，将军旋马邑。扬麾氛雾静，纪石功名立。荒裔一戎衣，云台凯歌入。





同前


唐·虞世南

驰马渡河干，流深马渡难。前逢锦车使，都护在楼兰。轻骑犹衔勒，疑兵尚解鞍。温池下绝涧，栈道接危峦。拓地勋未赏，亡城律讵宽。有月关犹暗，经春陇尚寒。云昏无复影，冰合不闻湍。怀君不可遇，聊持报一餐。





同前


唐·袁朗

朔风动秋草，清跸长安道。长城连不穷，所以隔华戎。规模唯圣作，荷负晓成功。鸟庭已向内，龙荒更凿空。玉关尘卷静，金微路已通。汤征随北怨，舜咏起南风。画野功初立，绥边事云集。朝服践狼居，凯歌旋马邑。山响传凤吹，霜华藻琼钑。属国拥节归，单于款关入。日落寒云起，惊河被原隰。零落叶已寒，河流清且急。四时徭役尽，千载干戈戢。太平今若斯，汗马竟无施。唯当事笔砚，归去草封禅。





同前


唐·王瀚

长安少年无远图，一生惟羡执金吾。骐　前殿拜天子，走马为君西击胡。胡沙猎猎吹人面，汉虏相逢不相见。遥闻鼙鼓动地来，传道单于夜犹战。此时顾恩宁顾身，为君一行摧万人。壮士挥戈回白日，单于溅血染朱轮。回来饮马长城窟，长城道傍多白骨。问之耆老何代人，云是秦王筑城卒。黄昏塞北无人烟，鬼哭啾啾声沸天。无罪见诛功不赏，孤魂流落此（成）〔城〕边。当昔秦王按剑起，诸侯膝行不敢视。富国强兵二十年，筑怨兴徭九千里。秦王筑城何太愚，天实亡秦非北胡！一朝祸起萧墙内，渭水咸阳不复都。





同前


唐·王建

长城窟，长城窟边多马骨。古来此地无井泉，赖得秦家筑城卒。征人饮马愁不回，长城变作望乡堆。蹄迹未干人去近，续后马来泥污尽。枕弓睡着待水生，不见阴山在前阵。马蹄足脱装马头，健儿战死谁封侯？





同前


唐·僧子兰

游客长城下，饮马长城窟。马嘶闻水腥，为浸征人骨。岂不是流泉，终不成潺湲。洗尽骨上土，不洗骨中冤。骨若不流水，四海有还魂。空流呜咽声，声中疑是言。





青青河畔草


齐·王融

容容寒烟起，翘翘望行子。行子殊未归，寤寐若容辉。夜中心爱促，觉后阻河曲。河曲万里馀，情交襟袖疏。珠露春华返，璇霜秋照晚。入室怨蛾眉，情归为谁婉？





同前


梁·沈约

漠漠床上尘，心中忆故人。故人不可忆，中夜长叹息。叹息想容仪，不言长别离。别离稍已久，空床寄酒杯。





同前


梁·何逊

春兰已应好，折花望远道。秋夜苦复长，抱枕向空床。吹台下促节，不言于此别。歌筵掩团扇，何时一相见。弦绝犹依轸，叶落裁下枝。即此虽云别，方我未成离。





同前


梁武帝

幕幕绣户丝，悠悠怀昔期，昔期久不归，乡国旷音辉。音辉空结迟，半寝觉如至。既寤了无形，与君隔平生。月以云掩光，叶似霜摧老。当途竞自容，莫肯为妾道。





同前


梁·荀昶

荧荧山上火，苕苕隔陇左，陇左不可至，精爽通寤寐。寤寐衾帱同，忽觉在他邦。他邦各异邑，相逐不相及。迷墟在望烟，木落知冰坚。升朝各自进，谁肯相攀牵。客从北方来，遗我端弋绨。命仆开弋绨，中有隐起珪。长跪读隐珪，辞苦声亦凄，上言各努力，下言长相怀。





泛舟横大江


梁简文帝

魏文帝《饮马长城窟行》，曰“泛舟横大江”，因以为题也。

沧波白日晖，游子出王畿。旁望重山转，前观远帆稀。广水浮云吹，江风引夜衣。旅雁同洲宿，寒凫夹浦飞。行客谁多病，当念早旋归。





同前


张正见

大江修且阔，扬舲度回矶。波中画鹢涌，帆上锦花飞。舟移历浦月，櫂举湿春衣。王孙客若远，讵待送将归。





上留田行


魏文帝

《古今乐录》曰：“王僧虔《技录》有《上留田行》，今不歌。”崔豹《古今注》曰：“上留田，地名也。人有父母死不字其孤弟者，邻人为其弟作悲歌，以风其兄。注曰《上留田》。”《乐府广题》曰：“盖汉世人也。云‘里中有啼儿，似类亲父子。回车问啼儿，慷慨不可止。'”

居世一何不同！上留田。富人食稻与粱，上留田。贫子食糟与糠，上留田。贫贱亦何伤，上留田。禄命悬在苍天，上留田。今尔叹息将欲谁怨？上留田。





同前


晋·陆机

嗟行人之蔼蔼，骏马陟原风驰，轻舟泛川雷迈。寒往暑来相寻，零雪霏霏集宇，悲风徘徊入襟。岁华冉冉方除，我思缠绵未纾，感时悼逝凄如。





同前


宋·谢灵运

薄游出彼东道，上留田。薄游出彼东道，上留田。循听一何矗矗！上留田。澄川一何皎皎！上留田。悠哉逷矣征夫，上留田。悠哉逷矣征夫，上留田。两服上阪电游，上留田。舫舟下游飙驱，上留田。此别既久无适，上留田。此别既久无适，上留田。寸心系在万里，上留田。尺素遵此千夕，上留田。秋冬迭相去就，上留田。秋冬迭相去就，上留田。素雪纷纷鹤委，上留田。清风飙飙入袖，上留田。岁云暮矣增忧，上留田。岁云暮矣增忧，上留田。诚知运来讵抑，上留田。熟视年往莫留，上留田。





同前


梁简文帝

正月土膏初欲发，天马照耀动农祥。田家斗酒群相劳，为歌长安金凤皇。





同前


唐·李白

行至上留田，孤坟何峥嵘？积此万古恨，春草不复生！悲风四边来，肠断白杨声。借问谁家地，埋没蒿里茔。古老向余言，言是上留田，蓬科马鬣今已平。昔之弟死兄不葬，他人于此举铭旌。一鸟死，百鸟鸣。一兽走，百兽惊。桓山之禽别离苦，欲去回翔不能征。田氏仓卒骨肉分，青天白日摧紫荆。交柯之木本同形，东枝憔悴西枝荣。无心之物尚如此，参商胡乃寻天兵？孤竹延陵，让国扬名。高风缅邈，颓波激清。尺布之谣，塞耳不能听。





同前


唐·僧贯休

父不父，兄不兄，上留田，蝥贼生。徒陟岗，泪峥嵘。我欲使诸凡鸟雀，尽变为鹡鸰。我欲使诸凡草木，尽变为田荆。邻人歌，邻人歌，古风清，清风生。





新城安乐宫


梁简文帝

《古今乐录》曰：“王僧虔《技录》有《新城安乐宫行》，今不歌。”《乐府解题》曰：“《新城安乐宫行》，备言雕饰刻斫之美也。”

遥看云雾中，刻桷映丹红。珠帘通晚日，金华拂夜风。欲知歌管处，来过安乐宫。





同前


梁·阴铿

新宫实壮哉，云里望楼台。迢递翔鹍仰，联翩贺燕来。重寒露檐宿，返景夏莲开。砌石披新锦，花梁画早梅。欲知安乐盛，歌管杂尘埃。





同前


唐·陈子良

春色照兰宫，秦女且窗中。柳叶来眉上，桃花落脸红。拂尘开扇匣，卷帐却薰笼。衫薄偏憎日，裙轻更畏风。





安乐宫


唐·李贺

深一作漆　井桐乌起，尚复牵清水。未盥邵陵王，瓶中弄长翠。新城安乐宫，宫如凤凰翅。歌回蜡板鸣，大绾提壶使一作左绾提壶伎　。绿繁悲水曲，茱萸别秋子。





妇病行


古辞

妇病连年累岁，传呼丈人前一言。当言未及得言，不知泪下一何翩翩。“属累君两三孤子，莫我儿饥且寒，有过慎莫笡笞，行当折摇，思复念之！”乱曰：抱时无衣，襦复无里。闭门塞牖，舍孤儿到市。道逢亲交，泣坐不能起。从乞求与孤买饵。对交啼泣，泪不可止：“我欲不伤悲不能已。”探怀中钱持授交，入门见孤儿，啼索其母抱。徘徊空舍中，“行复尔耳，弃置勿复道！”





同前


陈·江总

窈窕怀贞室，风流挟琴妇。唯将角枕卧，自影啼妆久。羞开翡翠帷，懒对蒲萄酒。深悲在缣素，托意忘箕帚。夫婿府中趋，谁能大垂手。





孤儿行


古辞

《孤子生行》，一曰《孤儿行》。古辞言孤儿为兄嫂所苦，难与久居也。《歌录》曰：“《孤子生行》，亦曰《放歌行》。”《乐府解题》曰：“鲍照《放歌行》云：‘蓼虫避葵堇’，言朝廷方盛，君上好才，何为临歧相将去也。”

孤儿生，孤子遇生，命独当苦。父母在时，乘坚车，驾驷马。父母已去，兄嫂令我行贾。南到九江，东到齐与鲁。腊月来归，不敢自言苦。头多虮虱，面目多尘。大兄言办饭，大嫂言视马。上高堂，行取殿下堂，孤儿泪下如雨。使我朝行汲，暮得水来归。手为错，足下无菲。怆怆履霜，中多蒺藜。拔断蒺藜肠肉中，怆欲悲。泪下渫渫，清涕累累。冬无复襦，夏无单衣。居生不乐，不如早去，下从地下黄泉。春气动，草萌芽。三月蚕桑，六月收瓜。将是瓜车，来到还家。瓜车反覆，助我者少，啖瓜者多。“愿还我蒂。兄与嫂严，独且急归。当兴校计。”乱曰：里中一何　！愿欲寄尺书，将与地下父母：兄嫂难与久居。





放歌行


晋·傅玄

灵龟有枯甲，神龙有腐鳞。人无千岁寿，存质空相因。朝露尚移景，促哉水上尘。丘冢如履綦，不识故与新。高树来悲风，松柏垂威神。旷野何萧条，顾望无生人。但见狐狸迹，虎豹自成群。孤雏攀树鸣，离鸟何缤纷。愁子多哀心，塞耳不忍闻。长啸泪雨下，太息气成云。





同前


宋·鲍照

蓼虫避葵堇，习苦不言非一作排　。小人自龌龊，安知旷士怀！鸡鸣洛城里，禁门平旦开。冠盖纵横至，车骑四方来。素带曳长飙，华缨结远埃。日中安能止，钟鸣犹未归。夷世不可逢，贤君信爱才。明虑自天断，不受外嫌猜。一言分珪爵，片善辞草莱。岂伊白璧赐，将起黄金台。今君有何疾，临路独迟回？





同前


唐·王昌龄

南渡洛阳津，西望十二楼。明堂坐天子，月朔朝诸侯。清乐动千门，皇风被九州。庆云从东来，泱漭抱日流。升平贵论道，文墨将何求。有诏征草泽，微诚献谋猷。冠冕如星罗，拜揖曹与周。望尘非吾事，入赋且迟留。幸蒙国士识，因脱负薪裘。今者放歌行，以慰梁甫愁。但营数斗禄，奉养母丰羞。若得金膏遂，飞云亦可俦。





*　*　*



[1]　甲，底本阙，据四部丛刊本补。





乐府诗集卷第三十九　相和歌辞　十四


瑟调曲　四


大墙上蒿行


魏文帝

《古今乐录》曰：“王僧虔《技录》有《大墙上蒿行》，今不歌。”

阳春无不长成。草木群类，随大风起，零落若何翩翩？中心独立一何茕！四时舍我驱驰。今我隐约欲何为？人生居天壤间，忽如飞鸟栖枯枝。我今隐约欲何为？适君身体所服，何不恣君口腹所尝，冬被貂鼲温暖，夏当服绮罗轻凉。行力自苦，我将欲何为？不及君少壮之时，乘坚车，策肥马良。上有仓浪之天，今我难得久来视；下有蠕蠕之地，今我难得久来履。何不恣意遨游？从君所喜，带我宝剑，今尔何为自低卬？悲丽平壮观，白如积雪，利若秋霜。驳犀标首，玉琢中央。帝王所服，辟除凶殃。御左右，奈何致福祥。吴之辟闾，越之步光，楚之龙泉，韩有墨阳，苗山之铤，羊头之钢，知名前代，咸自谓丽且美。曾不知君剑良，绮难忘！冠青云之崔嵬，纤罗为缨，饰以翠翰，既美且轻。表容仪，俯仰垂光荣。宋之章甫，齐之高冠，亦自谓美，盖何足观。排金铺，坐玉堂，风尘不起，天气清凉。奏桓瑟，舞赵倡，女娥长歌，声协宫商，感心动耳，荡气回肠。酌桂酒，鲙鲤鲂，与佳人期，为乐康。前奉玉卮，为我行觞。今日乐、不可忘，乐未央。为乐常苦迟，岁月逝，忽若飞。何为自苦，使我心悲！





野田黄雀行　四解


魏·曹植

《古今乐录》曰：“王僧虔《技录》有《野田黄雀行》，今不歌。”《乐府解题》曰：“晋乐奏东阿王‘置酒高殿上’，始言丰膳乐饮，盛宾主之献酬。中言欢极而悲，嗟盛时不再。终言归于知命而无忧也。”《空侯引》亦用此曲。案汉鼓吹铙歌亦有《黄雀行》，不知与此同否？

置酒高殿上，亲交从我游。中厨办丰膳，烹羊宰肥牛。秦筝何慷慨，齐瑟和且柔。一解　阳阿奏奇舞，京洛出名讴。乐饮过三爵，缓带倾庶羞。主称千金寿，宾奉万年酬。二解　久要不可忘，薄终义所尤。谦谦君子德，磬折欲何求。盛时不再来，百年忽我遒。三解　惊风飘白日，光景驰西流。生存华屋处，零落归山丘。先民谁不死，知命复何忧！四解

右一曲，晋乐所奏。

置酒高殿上，亲交从我游。中厨办丰膳，烹羊宰肥牛。秦筝何慷慨，齐瑟和且柔。阳阿奏奇舞，京洛出名讴。乐饮过三爵，缓带倾庶羞。主称千金寿，宾奉万年酬。久要不可忘，薄终义所尤。谦谦君子德，磬折欲何求。惊风飘白日，光景驰西流。盛时不可再，百年忽我遒。生存华屋处，零落归山丘。先民谁不死，知命亦何忧。

右一曲，本辞。





同前


高树多悲风，海水扬其波。利剑不在掌，结友何须多。不见篱间雀，见鹞自投罗。罗家得雀喜，少年见雀悲。拔剑捎罗网，黄雀得飞飞。飞飞磨苍天，来下谢少年。





同前


隋·萧毂

弱躯媿一作惭　彩饰，轻毛非锦文。不知鸿鹄志，非是凤凰群。作风随浊雨，入曲应《玄云》。空城旧侣绝，沧海故交分。宁死明珠弹，且避鹰将军。





同前


唐·李白

游莫逐炎洲翠，栖莫近吴宫燕。吴宫火起焚尔窠，炎洲逐翠遭网罗。萧条两翅蓬蒿下，纵有鹰鹯奈若何！





同前


唐·储光羲

啧啧野田雀，不知躯体微。闲穿深蒿里，争食复争飞。穷老一颓舍，枣多桑树稀。无枣犹可食，无桑何以衣。萧条空仓暮，相引时来归。邪路岂不栖，诸田岂不肥。水长路且怀，恻恻与心违。





同前


唐·僧贯休

高树风多，吹尔巢落。深蒿叶暖，宜尔依薄。莫近鹗类，珠网亦恶，饮野田之清水，食野田之黄粟。深花中睡，　土里浴。如此即全胜啄太仓之谷，而更穿人屋。





同前


唐·僧齐己

双双野田雀，上下同饮啄。暖去栖蓬蒿，寒归傍篱落。殷勤避罗网，乍可遇雕鹗。雕鹗虽不仁，分明在寥廓。





置酒高殿上


陈·张正见

陈王开甲第，粉壁丽椒涂。高窗侍玉女，飞闼敞金铺。名香散绮幕，石墨雕金炉，清醪称玉馈，浮蚁擅苍梧。邹、严恒接武，申、白日相趋。容与升阶玉，差池曳履珠。千金一巧笑，百万两鬟姝。赵姬未鼓瑟，齐客罢吹竽。歌喧桃与李，琴挑《凤将雏》。魏君惭举白，晋主媿投壶。风云更代序，人事有荣枯。长卿病消渴，壁立还成都。





同前


陈·江总

三清传旨酒，柏梁奉欢宴。霜云动玉叶，冻水疏金箭。羽籥响钟石，流泉灌金殿。盛时不再得，光景驰如电。





雁门太守行　八解


古辞

《古今乐录》曰：“王僧虔《技录》云：‘《雁门太守行》，歌古洛阳令一篇。'”《后汉书》曰：“王涣，字稚子，广汉郪人也。父顺，安定太守。涣少好侠，尚气力。晚改节敦儒学，习书读律，略通大义。后举茂才，除温令。讨击奸猾，境内清夷，商人露宿于道。其有放牛者，辄云以属稚子，终无侵犯。在温三年，迁兖州刺史。绳正（风部）〔部郡〕，威〔风〕大行。后坐考妖言不实论，岁馀征拜侍御史。永元十五年，还为洛阳令。政平讼理，发擿奸伏，京师称叹，以为有神算。元兴元年病卒。百姓咨嗟，男女老壮相与致奠醊以千数。及丧西归，经弘农，民庶皆设槃案于路，吏问其故，咸言平常持米到洛，为卒司所抄，恒亡其半。自王君在事，不见侵枉，故来报恩。其政化怀物如此。民思其德，为立祠安阳亭西。每食辄弦歌而荐之。永嘉二年，邓太后诏嘉其节义，而以子石为郎中。延熹中，桓帝事黄老道，悉毁诸旁祀，唯存卓茂与涣祠焉。”《乐府解题》曰：“案古歌词，历述涣本末，与传合。而曰《雁门太守行》，所未详。若梁简文帝‘轻霜中夜下’，备言边城征战之思，皇甫规雁门之问，盖据题为之也。”

孝和帝在时，洛阳令王君，本自益州广汉蜀民。少行宦，学通五经论。一解　明知法令，历世衣冠。从温补洛阳令。治行致贤，拥护百姓，子养万民。二解　外行猛政，内怀慈仁。文武备具，料民富贫。移恶子姓，篇著里端。三解　伤杀人，比伍同罪对门，禁鍪矛八尺，捕轻薄少年，加笞决罪，诣马市论。四解　无妄发赋，念在理冤。敕吏正狱，不得苛烦。财用钱三十，买绳礼竿。五解　贤哉贤哉，我县王君。臣吏衣冠，奉事皇帝。功曹主簿，皆得其人。六解　临部居职，不敢行恩。（青）〔清〕身苦体，夙夜劳勤。治有能名，远近所闻。七解　天年不遂，早就奄昏。为君作祠，安阳亭西。欲令后世，莫不称传。八解

右一曲，晋乐所奏。





同前二首


梁简文帝

轻霜中夜下，黄叶远辞枝。寒苦春难觉，边城秋易知。风急旍旗断，涂长铠马疲。少解孙吴法，家本幽并儿。非关买雁肉，徒劳皇甫规。

陇暮风恒急，关寒霜自浓。枥马夜方思，边衣秋未重。潜师夜接战，略地晓摧锋。悲笳动（明）〔胡〕塞，高旗出汉墉。勤劳谢公业，清白报迎逢。非须主人赏，宁期定远封。单于如未击，终夜慕前踪。





同前


梁·褚翔

三月杨花合，四月麦秋初。幽州寒食罢，郑国采桑疏。便闻雁门戍，结束事戎车。去岁无霜雪，今年有闰馀。月如弦上弩，星类水中鱼。戎车攻日逐，燕骑荡康居。大宛归善马，小月送降书。寄语闺中妾，勿怨寒床虚。





同前


唐·李贺

黑云压城城欲摧，甲光向月一作日　金鳞开。角声满天秋色里，塞上燕支凝夜紫。半卷红旗临易水，霜重鼓寒声不起一作鼓声寒不起　。报君黄金台上意，提携玉龙为君死。





同前


唐·张祜

城头月没霜如水，趚趚踏沙人似鬼。灯前拭泪试香裘，长引一声残漏子。驼囊泻酒酒一杯，前头啑[1]血心不回。寄语年　[2]　少妻莫哀，鱼金虎竹天上来，雁门山边骨成灰。





同前


唐·庄南杰

旌旗闪闪摇天末，长笛横吹虏尘阔。跨下嘶风白练狞，腰间切玉清蛇活。击革摐金燧牛尾，犬羊兵败如山死。九泉寂寞葬秋虫，湿云荒草啼秋思。





艳歌何尝行　四解


古辞

一曰《飞鹄行》。《古今乐录》曰：“王僧虔《技录》云：《艳歌何尝行》，歌文帝《何尝》、《古白鹄》二篇。”《乐府解题》曰：“古辞云：‘飞来双白鹄，乃从西北来。’言雌病雄不能负之而去，‘五里一反顾，六里一徘徊’。虽遇新相知，终伤生别离也。又有古辞云‘何尝快独无忧’，不复为后人所拟。‘鹄’一作‘鹤’。”

飞来双白鹄，乃从西北来。十十五五，罗列成行。一解　妻卒被病，行不能相随。五里一反顾，六里一徘徊。二解　吾欲衔汝去，口噤不能开；吾欲负汝去，毛羽何摧颓。三解　乐哉新相知，忧来生别离，躇踌顾群侣，泪下不自知。四解　念与君离别，气结不能言。各各重自爱，远道归还难。妾当守空房，闭门下重关。若生当相见，亡者会黄泉。今日乐相乐，延年万岁期。“念与”下为“趋”　。





同前　五解


魏文帝

何尝快，独无忧，但当饮醇酒，炙肥牛。一解　长兄为二千石，中兄被貂裘。二解　小弟虽无官爵，鞍马　，往来王侯长者游。三解　但当在王侯殿上，快独摴蒲六博，对坐弹碁。四解　男儿居世，各当努力，䠞迫日暮，殊不久留。五解　少小相触抵，寒苦常相随，忿恚安足诤。吾中道与卿共别离。约身奉事君，礼节不可亏。上惭仓浪之天，下顾黄口小儿。奈何复老心皇皇，独悲谁能知。“少小”下为趋曲，前为“艳”。

右二曲，晋乐所奏。





飞来双白鹄


宋·吴迈远

可怜双白鹄，双双绝尘氛。连翩弄光景，交颈游青云。逢罗复逢缴，雌雄一旦分。哀声流海曲，孤叫去江　。岂不慕前侣，为尔不及群。步步一零泪，千里犹待君。乐哉新相知，悲来生别离。持此百年命，共逐寸阴移。譬如空山草，零落心自知。





飞来双白鹤


陈后主

朔吹已萧瑟，愁云屡合开。玄冬辛苦地，白鹤从风催。音响已清切，毛羽复残摧。飞未进□□（原文此处为方框），但为失双回。傥逢□（原文此处为方框）哙德，当共衔珠来。





同前


梁元帝

紫盖学仙成，能令吴市倾。逐舞随疏节，闻琴应别声。集田遥赴影，隔雾近相鸣。时从洛浦渡，飞向辽东城。





同前


唐·虞世南

飞来双白鹤，奋翼远凌烟。双栖集紫盖，一举背青田。飏影过伊洛，流声入管弦。鸣群倒景外，刷羽阆风前。映海疑浮雪，拂涧泻飞泉。燕雀宁知去，蜉蝣不识还。何言别俦侣，从此间山川。顾步已相失，徘徊反自怜。危心犹惊露，哀响讵闻天。无因振六翮，轻举复随仙。





今日乐相乐


陈·江总

绮殿文雅遒，玳筵欢趣密。郑态逶迤舞，齐弦窈窕瑟。金罍送缥觞，玉井沈朱实。愿以北堂宴，长奉南山日。






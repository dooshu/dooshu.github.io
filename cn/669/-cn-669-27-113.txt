113　用錢爲幣有足陌省陌别


梁武帝時錢陌減，始有足陌之名。唐末以八十爲陌，漢隱帝時王章又減三錢，始有省陌之名。

【元圻案】梁書武帝紀：「中大同元年詔曰：『頃聞外間多用九陌錢，陌減則物貴，陌足則物賤，非物有貴賤，是心有顛倒。自今可通用足陌錢。』」〇夢溪筆談：「今之錢數，百錢謂之陌者，借『陌』字用之，其實只是『百』字，如『什』與『伍』耳。唐自皇甫鏄爲墊錢法，至昭宗末，乃定八十爲陌。漢隱帝時，三司使王章每出官錢，又減三錢，以七十七爲陌，輸官仍用八十。」〇容齋三筆四：「用錢爲幣，本皆足陌。梁武帝時，以鐵錢之故，商賈浸以姦詐。自破嶺以東，八十爲百，名曰『東錢』。江、郢以上，七十爲百〔一〕，名曰『西錢』。京師以九十爲百，名曰『長錢』。大同元年〔二〕，詔通用足陌。詔下而人不從，錢陌益少。至於末年，遂以三十五爲百。唐之盛際，純用足陌。天祐中，以兵亂窘乏，始令以八十五爲百。後唐天成又減其五。漢乾祐中，王章爲三司使，復減三。皇朝因漢制，其輸官者亦用八十，或八十五，然諸州私用，猶有隨俗至於四十八錢。太平興國二年，始詔以七十七爲百。公私出納皆然，故名省錢。」〇顧氏日知録曰：「抱朴子云：『取人長錢，還人短陌。』則是晉時已有之，不始於梁也。」

〔一〕「百」，原作「陌」，據上古本容齋隨筆三筆卷四省錢百陌改。

〔二〕「大同元年」，按隋書食貨志載，當作「中大同元年」，此容齋三筆誤。






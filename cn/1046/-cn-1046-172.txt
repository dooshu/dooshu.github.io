王炎　和赵行之三首

未暖柳梢绿，已暖花梢红。

胸次有天和，本与春意同。

士戒溺于欲，物忌居其雄。

西山有理窟，一室惟清风。

王炎

王炎　和赵行之三首

义利毫发间，其末分舜跖。

葛藟多攀援，乔松但孤立。

阳鱮贪芳饵，鵷雏食竹实。

知道贵含光，露牙多召敌。

王炎

王炎　和赵行之三首

转喉有独讳，拭面或逢嗔。

刳心踏风波，未免悔吝生。

葵犹卫其足，况此千金身。

山林本逍遥，无虞莫从禽。

王炎


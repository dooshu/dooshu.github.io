○谢窦相公除男襄州参军仍许随父启

某启：男元曜蒙恩授襄州参军，又奉七月初四日敕书，令随父准例支给料钱者。恩生不次，事出非常，仰戴天慈，伏荷仁德，以欣以惧，战越交并。伏以国朝故事，及古名臣，惠及黎元，勋高社稷。则有赏延于代，禄及于家，或总角腰章，或垂髫结绶。绮纨拜命，襁褓分荣，自叶流根，盖超彝典。某缪承圣奖，猥守方隅，政教无闻，典礼多阙。男尚幼小，滥厕班荣，相公念以遐荒，将与便近，更许随父，仍给料钱，荣超流辈之中，赏过彝章之外。退循涯分，喜跃伏深，限以所守，拜谢未由，下情伏增战灼。








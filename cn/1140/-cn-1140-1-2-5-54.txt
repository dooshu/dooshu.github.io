刘仲修山隂集序

予读练中丞金川集见有仲修遗墨跋因考临江府志知仲修者刘徵君永之字也所着有山隂集杨文贞公尝为之跋而岁久版废其裔孙长夀将重刻之属邓孝亷来请曰是集也梁石门敖子发两先生论之矣愿更假公一言余藏之既久一日舟中尽读之然後知先生殆古之逸民也诗诸体楚楚五言古恬澹冲厚出入唐人其文气雄畅取裁欧曾非苟作者考其时当有明开国之初搜罗耆旧徵辟四方学行异等之士先生徵赴阙下宋学士潜溪盛相推服固宜出其所学乘时见用乃以重听辞归其果老病邪观其平生咏歌大抵幽居自适至答宋学士诗有预结茆屋待公跨鹿之语殆将招潜溪归隐其肯自出邪先生故世家子赀产稍给知富贵之不可保而跧伏自全然卒以其子奉获罪县官没其家且被徙客死何天报之酷邪是果其子扞文纲邪或其避世嫉俗之意隐然见于眉间而为人所齮齕邪抑有司之媒孽眈眈其所有邪班固陈子昂并以文章名当世失势家居不免为县令所瘐死吾又以知文人高士之难为也然而名公钜卿先後推重诗古文辞获见於世可以传矣嗟乎仲修节行至高练中丞杨文贞尝慨慕之其门人章喆何光辈能於患难磨灭之余收刻其遗稿而不为先生立传详其生平仅仅於梁氏序中一想见之於乎惜哉

学余堂文集卷六







学余堂文集卷七

钦定四库全书

学余堂文集卷七

翰林院侍读施闰章撰

诗文序


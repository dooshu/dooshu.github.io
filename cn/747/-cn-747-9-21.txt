○遗诏

夫天命之重，绿错奉其图书；天子之尊，赤县先其司牧。而功兼造化，桥山之树已阴；业致昇平，苍梧之驾方远。至於平寇乱，安黎元，洒洪灾，攘大患，黄帝之五十三战，商汤之二十七征，以此申威，曾何足算。

昔者乱阶斯永，祸钟隋季，罄宇凝氛，曀昏辰象，绵区作梗，摇荡江河。朕拂衣於舞象之年，抽剑於斩蛇之地。虽复妖千王莽，戮首軘车；凶百蚩尤，衅尸军鼓。垂文畅於炎野，馀勇澄於斗极。前王不辟之土，悉请衣冠；前史不载之乡，并为州县。再维地轴，更张乾络。礼义溢於寰瀛，菽粟同於水火。破舟船於灵沼，收干戈於武库。辛李卫霍之将，咸分土宇；缙绅廊庙之材，共垂带绶。至於比屋黎元，关河遗老，或赢金帛，或斋仓储：朕於天下士大夫，可谓无负矣；朕於天下苍生，可谓安养矣。自栉风沐雨，遂成弭沴，忧劳庶政，更起沈疴。况乃汉苦周勤，禹胼尧腊，以矜百姓之所致也。道存物往，人理同归，掩乎元泉，夫亦何恨矣。

皇太子治，大孝通神，自天生德，累经监抚，熟达机务。凡厥百僚，群公卿士，送往事居，无违朕意。属纩之后，七日便殡。宗社存焉，不可无主，皇太子即於柩前即皇帝位，依周汉旧制，军国大事，不可停阙，寻常闲务，任之有司。文武官人，三品已上，并三日朝晡哭临，十五举音，事毕便出。四品已下，临於朝堂，其殿中当临者，非朝夕临，无得擅哭。诸王为都督刺史任者，并来奔丧。濮王、莱五，不在来限。其方镇岳牧，在任官人，各於任所，举哀三日。其服纪轻重，宜依汉制，以日易月。园陵制度，务从俭约。昔者霸陵不掘，则朕意焉。辽东行事并停。太原元从人见在者，各赐勋官一级。诸营作土木之功，并宜停断。


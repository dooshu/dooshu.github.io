李郭诏书

唐代宗即位，郭汾阳为近呢所摇，惧祸之及，表上自灵武、河北至于绛州，两朝所诒诏书一千余卷。家传载其表语，其多如是。又读韦端符所撰《李卫公故物记》云：“三原令座中有客曰李丞者，卫公之胄，藏文帝赐书二十通，多言征讨事，厚劳苦，‘其兵事节度皆付公，吾不从中治也’。暨公疾，亲诏者数四，其一曰：‘有昼夜视公病大老妪令一人来，吾欲熟知公起居状。’权文公视此诏，常泣曰：‘君臣之际乃如是耶！’”《新史》载其事云：“靖五代孙彦芳，大和中，为凤翔司录参军，以高祖、太宗赐靖诏书数函上之，天子悉留禁中。又敕摹诏本还赐彦芳。”即二事观之，唐世之所以眷礼名将相者，绸缪熟复至此。汉、晋以来所不及也。


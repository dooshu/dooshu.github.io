○劾封德彝奏

臣闻事君之义，尽命弗渝；为臣之节，岁寒不贰；苟亏其道，罪不容诛；德彝操履无闻，轻险有素，往在隋代，恩遇已深。苞藏奸忒，密怀枭獍，叶同大憝，倾覆国经，论其悖迹，合从遐弃。幸逢宽政，复蒙收录，策名藩邸，陈力周行，位至鼎司，恩隆胙土。无心报效，乃肆奸谋，荧惑储藩，奖成元恶。於常典，理合诛夷，但包藏之状，死而後发，猥加赠谥，未正严科。罪既彰露，宜加贬黜，岂可仍酬爵邑，尚列台槐？此而不惩，将何劝沮？


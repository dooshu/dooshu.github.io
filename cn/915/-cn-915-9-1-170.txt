◇敕舍道事佛（天监三年四月）

门下，大经中说道有九十六种，唯佛一道，是於正道，其馀九十五种，皆是外道。朕舍外道，以事如来，若有公卿能入此誓者，各可发菩提心。老子周公孔子等，虽是如来弟子，而为化既邪，止是世间之善，不能革凡成圣。公卿百官，侯王宗室，宜反伪就真，舍邪入正。故经教成实论说云，若事外道心重，佛法心轻，即是邪见，若心一等，是无记，不当善恶，事佛心强，老子心弱者，乃是清信。言清信者，清是表里俱净，垢秽惑累皆尽，信是信正不邪，故言清信佛弟子，其馀诸信，皆是邪见，不得称清信也。门下速施行。（《释藏》陪八，又驾八。）


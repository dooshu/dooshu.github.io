野望


西山白雪三奇一作城，一作年戍〔一〕，南浦清江万里桥。海内风尘诸弟隔，天涯涕泪一身遥。唯将迟暮供多病，未有涓埃答圣朝。跨马出郊时极目，不堪人事日一作自萧条。

〔一〕三奇：《困学纪闻》：《唐·地理志》：彭州导江县有三奇戍。《韦皋传》：遣大将陈垍等出三奇。《西南备边录》所谓“三奇营”也。当从旧本，作“三奇”为是。按，西山三城，界于吐蕃，为蜀边要害，屡见杜诗。正不必作“三奇”。此穿凿之过耳。






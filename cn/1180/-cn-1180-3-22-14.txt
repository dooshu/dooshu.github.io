恭帝


恭宗皇帝，名显，度宗次子。年四岁，北兵入临安，执帝北狩，降封瀛国公。在位二年，殂于沙漠。





江西提刑、知赣州文天祥起兵入卫。初，勤王诏至赣州，天祥捧之涕泣，乃发郡中豪杰，并诸溪洞山蛮万人，遂入卫。其友止之曰：“今敌兵三道鼓行，破郊畿，薄内地，君以乌合万余赴之，何异驱群羊而搏猛虎！”天祥曰：“国家养育士庶三百余年，一旦有急，征天下兵，无一人赴者，吾深恨之。故不自量，欲以身殉，庶天下忠臣义士，将闻风而起。义胜者谋立，人众者力济。如此则社稷犹可保也。”天祥性豪华，平生自奉甚厚，声伎满前。至是痛自损益，尽以家赀为军费。每与宾客僚佐语及时事，辄流涕曰：“乐人之乐者，忧人之忧；食人之食者，死人之事。”闻者莫不为之感动。

文文山奉勤王诏，起兵入卫，征郡中溪洞山蛮赴援。其友止之。天祥曰：“国家三百年来养士，有急征兵，竟无人肯赴，吾方恨之。故吾不自揣，愿以身殉国，庶令有忠义之气者，闻风而起。有谋可立，有力可济，全赖义与众耳。能如是，社稷犹宋朝社稷也。”天祥豪华之性，自享不薄，声伎在列以为乐。至是痛自省却，尽以家财为军中费。每与人谈及时事，便泣下曰：“俗语云：天下治平，君民偕乐，吾亦乐之；天下危乱，君民偕忧，吾亦忧之。口食天禄而沾君惠，身死王事而报国恩，政在此日。”闻者莫不为之感动焉。





端明殿学士、江淮招讨使汪立信闻似道师溃，叹曰：“吾今日犹得死于宋土。”乃置酒召宾寮与诀，手自为书起居三宫，与从子书，嘱以家事。夜分起步庭中，慷慨悲歌，挥拳抚膺者三，扼吭而卒。后伯颜入建康，或以立信二策及死告于伯颜。伯颜叹息久之，曰：“宋有是人，有是言哉！使果用之，我安得至此！”命求其家，厚恤之，曰：“忠臣之家也。”

三宫者，天子、太子、后妃也。汪立信死国难者，时必不可为，所以起居三宫，以全君之义；与子书，属以家事，以全祖宗之义；别僚友，以全朋友之谊。此伯颜亦为之感叹，厚赒恤其家曰：“忠臣之家也。”





张世杰败绩，奔圌山。台谏、侍从上疏，乞诛似道，太皇太后不许。遣归越终丧，似道留扬不还。王爚复论似道，既不死忠，又不成孝。乃降似道三级，婺州居住。婺州闻似道至，率众为露布逐之。诏徙于建宁。翁合文上言：“似道以妒贤无比之林甫，辄自托于伊、周；以不学无术之霍光，敢效尤于莽、操，专权罔上，卖国召兵，迫于众怒，仅谪于建宁。窃惟建宁实朱熹讲道之阙里，虽三尺童子，亦知向方，闻似道名咸欲呕唾，况见其面乎？乞投荒昧，以伸国法。”遂诏籍其家，安置循州。会稽尉郑虎臣以父尝为似道所配，请为监押。似道时寓建宁之开元寺。虎臣至，夺其宝玉，撤轿盖，暴行秋日中，令舁轿夫唱杭州歌谑之，窘辱备至。至泉州洛阳桥，遇叶李自漳州放还，见于客邸，李赋词赠之，似道俯首谢焉。及至漳州木绵庵，虎臣讽令自杀，似道不从。虎臣曰：“吾为天下杀似道，虽死何憾！”遂拘似道之子于别室，即厕上拉似道胸杀之。殡于庵侧。

似道以败绩为捷闻，以边事报则罪死。至是张世杰败绩，三学及台谏、侍从皆上疏乞诛似道。太皇太后不从，遣归家终丧事。似道留淹扬州，恋恋不行。平章军国重事王爚，又论似道国家事坏，既不出死力以尽忠，又不奔亲丧以尽孝。遂降似道三级官，徽州居住。徽人闻似道至，率众作露布逐之不容。至诏徙于建宁。翁合文上言：“似道以妒害贤人至于无比，并之李林甫，尚敢自言我即伊尹、周公也。昔霍光不学无术，而似道亦无学问，乃敢效法王莽、曹操所为，擅天子之威权，卖国于元，以起兵衅，为众怒所迫，止谪建宁。但念建宁实是朱文公讲道之阙里，虽赤子无知，也知向方，闻说似道二字，也要唾骂，况见其面乎！必得投之天涯海角，荒野无人处以正其罪。”遂下诏籍没其家事，流放循州。适会稽尉郑虎臣，正是父仇不共戴天，少雪其恨于路。又叶李也相遇，天道不爽，李赋词赠之云：“余归路，君来路，天理昭昭胡不悟？公田关会竟何如，子细思量真自误。雷州户，厓州户，人生会有相逢处。客邂逅，欠蒸羊，聊赠一篇长短句。”似道听而谢之。至漳州府城南木绵庵，虎臣杀似道于厕上。





以文天祥为浙西江东制置使、知平江府。天祥至临安，上疏言：“本朝削藩镇，建都邑，一时虽足以矫尾大之弊，然国以侵弱，故敌至一州则一州破，至一县则一县破。中原陆沉，痛悔何及！今宜分境内为四镇，建都统于中。以广西益湖广，而建阃于长沙；以广东益江西，而建阃于隆兴；以福建益江东，而建阃于鄱阳；以淮西益淮东，而建阃于扬州。责长沙取鄂，隆兴取蕲黄，鄱阳取江东，扬州取两淮。地大力众，约日齐奋。彼备多力分，疲于奔命，而吾之豪杰者，又伺间出于其中，如此则不难却也。”

信国公之谋略，其条理谨严，可谓御敌之上策。宋削藩镇，惩五季之乱也。在今日则可行，议者反以为迂阔而不报，宋事其不可为矣。





伯颜进次皋亭山。文天祥、张世杰请移三宫入海，而己帅众背城战。陈宜中不许，白太后遣监察御史杨应奎上传国玺以降。伯颜受之，遣使召宜中出议降事。宜中遁归于温州之清澳。世杰以不战而降，去入海。

皋亭山在杭州府西北，伯颜次兵于此。文文山、张世杰请三宫入海，自己背城一战，胜负未可知。陈宜中终是贾似道故智，启太后上伯颜传国玺以求降。伯颜召宜中降礼如何。宜中遁逃而还，世杰遂入海。





以文天祥为右丞相兼枢密使，如元师议和，见执于元。元唆都说天祥曰：“国亡与亡四字，愿公勿言。”天祥拒之，争辩不屈。伯颜怒，遂留焉。

杨应奎自皋亭还，言伯颜欲执政面议。天祥往，对伯颜曰：“北朝若以宋为与国，请退兵，然后议岁币与金帛犒师，上也。若欲毁其宗社，则淮、浙、闽、广尚多未下，利钝未可知。”伯颜怒，拘留之，夜以军围所寓舍。唆都从容说天祥曰：“丞相在宋为状元宰相，今为大元宰相。国亡与亡，此男子心。今天下一统，为大元宰相岂是易事？”遂留之。





文天祥自镇江亡入真州，至温州，以求益王昰、广王昺。陈宜中、张世杰等，奉益王昰即皇帝位。

伯颜执文天祥北去，亡入真州，制置司捕文丞相甚急，天祥乃变姓名，由通州浮海如温州。陈宜中等奉益王为天下兵马都元帅，广王副之，开府福州，起兵兴复。秀夫先入闽中，抚安生民。二王檄召诸路忠义，同奖王室，有将官刘浚等多来归，兵势稍振。






【襄阳乐】

〖九曲〗

〖左云。古辞。古今乐录曰：襄阳乐者。宋随王诞之所作也。诞始为襄阳郡。元嘉二十六年。仍为雍州刺史。夜闻诸女歌谣。因而作之。所以歌和中有襄阳来。夜乐之语也。旧舞十六人。梁八人。〗

朝发襄阳城。暮至大堤宿。大堤诸女儿。花艳惊郎目。上水郎担（乐府作檐。）篙。下水摇双橹。四角龙子幡。环环江当柱。

江陵三千三。西塞陌中央。但问相随否。何计道里长。

人言襄阳乐。乐作非侬处。乘星冒风流。还侬扬州去。

烂漫女萝草。结曲绕长松。三春虽同色。岁寒非处侬。

黄鹄参天飞。中道郁徘徊。腹中车轮转。欢今定怜谁。扬州蒲锻环。百钱两三丛。不能买将还。空手揽抱侬。女萝自微薄。寄托长松表。何惜负霜死。贵得相缠绕。

恶见多情欢。罢侬不相语。莫作乌集林。忽如提侬去。（○《乐府诗集》四十八。《诗纪》五十五。又玉台新咏十引第一曲。）


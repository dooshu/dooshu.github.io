○公狱辨

绅先生牧於东郡，绳属吏有公於狱者，某适次於座，承间谘其所以为公之道。先生曰：“吾每窥辞牒，意其曲直，指而付之，彼能立具牍，无不了吾意，亦可谓尽其公矣。”某居席之末，不敢以非是为决，因退而辩其公。

且《传》曰：“君所谓否，臣献其可。君所谓可，臣献其否。”是谓弥缝其不至也。及君可亦可，君否亦否，故平仲罪邱据踵君之意，叔向讥乐王鲋从君者也。所以智询於愚，以其或有得也。尺先其寸，或有长也。皆庸其涓滴，将助其广大也。况末世纤狡，内外荏刚，乌有不尽其辞而能必究其情乎？使居上者得其情，属踵而诘之，可谓合於理，未足言公也。忽居上者异於见，远於理，亦随而鞫之，取叶於意，所谓明於不法，乌可为公哉？且不师古之言，非不可为也，为之不能远。不由礼之事，非不可行也，行之不能久。故君子尽心法古，动必本礼。将远而不泥，久而不乱也。若乃告诸狱任意以为明，其属犭旬已以为公。是使怀幸者有窥进之路，挟邪者有自容之门矣。矧丛棘之内，辛苦备至，何须而不克，而况承执政指其所欲哉？

呜呼！欲人之随意者，吾见乱其曲直矣。乐人之附已者，吾见汨其善恶矣。而犹伐其治，誉其公，无乃瞽者别诸五色乎？


女伶


年来上海，如林黛玉、胡翡云、翁梅倩辈，皆由娼入优。不知从前实先有由优入娼者，则马双珠是。双珠，东乡人，居曲江里，以堂子班为业。沈仲复观察分巡上海时，申女伶之禁。其母秀卿乃作拔帜易帜计，使之应客，而艳名噪一时。后适甬上某巨贾云。

堂子班多江西人，居之安李氏，其最著者也。居之安者，本福州路临市之住宅房屋，约在今青莲阁之对门，门楣刻石为文曰“居之安”。初非妓院之市招也，人第见有此三字，相率称之耳。其中姬皆以李为姓，李喜莲、李青莲为最著。就室中搭小戏台，凡宴于其家者，可命之登场演剧。亦出外侑酒。喜莲名尤噪，色艺亦足以副之。值喜莲病，客有吟梅仙史者，为之侍汤药，至三阅月而不倦。是则非独以色艺胜，必其情有足以动人者矣。后居室为主者改筑，李氏遂迁居会芳里。恐问津者之或迷也，仍颜其居曰“居之安”，然而式微矣。

谢湘娥出稍后，居鼎丰里，演《翠屏山》，扮石秀，英气勃勃，能使真刀，一时无两。

至于晚近，则女伶遍海上矣，其有一二有佚事之足传者，为略纪之。

周处唱净，响动梁尘，虽男子不及，而性颇傲睨。会有豪客临剧场，使演《御果园》，曰：“能使袒裼登场，当犒以巨金也。”京剧《御果园》，扮尉迟恭者，每赤身出场，客故云云。周处利其金，竟从之，观者无不眙愕。其实假须长一尺许，披拂胸前，莹腻双峰，被掩无迹；此外虽袒以示人，原无别于男子也。亦狡矣哉！

金月梅唱旦，所演《纺棉花》，尤脍炙人口。其实月梅貌不甚扬，嗜之者，因技及色，遂以为天下之尤物，趋之若鹜焉。东抚某公之公子过沪，大赏识之，嘱勿再登台，将纳为簉室，先使之就傅读书。盖公子有事他往，拟归途始挈之行也。濒行，以嘱之刘通守。月梅读书数月，公子不至，乃复登台。时刘通守盛眷之，甚至典质以为缠头，则月梅之动人可想矣。通守负其友二百金，友固非有羡余者，以为暂时之通融耳，璧返自有时也。乃久之，无偿意，友乃造通守商之。通守极道困苦，相对愁叹，且出一五十金之质券以示，曰：“此适质之以毕债者，到手已尽，奈何？”友不得已，辞去。通守乃怀五十金，入衣肆，购备衣裙，所以赠金月梅也。其倾倒宠眷之不已至乎！通守之眷月梅也至，而月梅之所以报通守者亦至。盖通守每至极窘时，月梅反有以济之也。值岁暮，通守为债家所迫，无以卒岁，复走商于月梅，求假百金，且出其不论双单月选用通判之官照以为质。月梅纳其质，与之金。明春，公子复至沪，娶月梅去，挈之往山东，通守所负月梅者不及偿，而为质之官照，亦随月梅入鲁境矣。故夫知通守此事者，莫不曰刘通守已指省山东矣。

胡翡云，颇负一时艳名，亦由娼而优，走汉口，入湘，屡往来于长江一带。或曰：翡云曾卧病，客有葛伯段者为之侍汤药，衣不解带者匝月。及翡云病愈，葛伯段将借此为进身计，求肌肤亲。而翡云厌其痴肥。葛伯段嬲之不已。翡云不胜其扰，乃走汉口以避之云。翡云至汉口，寓宴宾楼，复大病，几不起。其侍婢竟至向医者叩头求救，其危急可想矣。时眷月梅之刘通守适在汉，颇周旋之，并介绍于其友连樯客人。通守于此辈，可谓有缘矣。






南山

四章，章六句


首章讲：此刺齐襄、鲁桓之诗。言：天下之莫丑者，渎伦之行；天下之莫鄙者，失夫之纲。何意齐有如侯，而鲁有如公者耶？





南山崔崔，雄狐绥绥。

彼崔崔高大之南山，雄狐在其上者，绥绥而求匹。妖媚之物，邪淫之性，盖若是。然则公居高位，而行邪行，是即南山之雄狐者也。





鲁道有荡，齐子由归。

鲁道，适鲁之道。荡，平易也。齐子，指文姜。岂知鲁道有荡，齐子既由此以归于鲁，则非公之可求也。





既曰归止，曷又怀止？

怀，思也。公何为而复思之，以纵其邪行乎？

二章讲：





葛屦五两，冠緌双止。

两，二屦也。緌，冠上饰。以葛为屦则有五两，冠上之则必有双。物各有偶一定，不可乱，盖若是矣。然则男女之有定偶，是即葛屦、冠緌也。





鲁道有荡，齐子庸止。既曰庸止，曷又从止？

庸，用此道。今鲁道有荡，齐子既用此以归于鲁，则固有定偶矣。公曷又从之以乱其偶乎？

三章讲：夫齐侯之行，无足道矣。然所以防闲之者，宁非鲁侯责哉？





蓺麻如之何？衡从其亩。

蓺，种也。彼蓺麻如之何？必也纵衡耕治其田亩矣。





取妻如之何？必告父母。

娶妻如之何？必先告于父母以成其昏礼矣。





既曰告止，曷又鞠止？

止，穷其欲也。今公既告父母而以礼娶之矣，则制义夫之道也。公独不可以礼闲之，又曷为使之得穷其欲而至此哉？

末章讲：





析薪如之何？匪斧不克。

斧，析薪之器。克，能也。析薪如之何？匪斧则薪不可得而析矣。





取妻如之何？匪媒不得。

媒，通二姓之言者。得，得妻也。娶妻如之何？匪媒则妻不可得而娶矣。





既曰得止，曷又极止？

极，亦是穷极其所欲。今公既有媒而得妻矣，则刑于夫之事也。公独不可以礼御之，又曷为使之得穷其欲而至此哉？吁！在齐侯则渎男女之伦，在鲁侯则失夫纲之义，均难以在上矣。诗人两刺之，其亦羞恶之心所不容已者欤？






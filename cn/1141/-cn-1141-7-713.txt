阆园牡丹花下醉歌

两度看花司马宅，三度看花宗伯园。
客里每过开口笑，花前失醉多狂言。
君言狂不妨，尔诗自擅场。
嗣宗太白今在眼，世上悠悠谁短长。
此花远自吴中买，古干盘根几百载。
不惜黄金舁入舟，柯叶如山全未改。
阆翁洒落真仙翁，对酒能歌语不同。
日张锦幄夜高烛，四坐云霞烂熳红。
乍晴还雨愁沾湿，地近东湖寒吹急。
百年欢乐能几何，乘兴呼朋如不及。
布袜青鞋客又来，馀花重见数枝开。
当头明月复已满，人生不饮胡为哉。
春风但肯相留得，还傍花丛醉几回。



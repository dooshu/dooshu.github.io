【后汉敬仲碑〈光和四年〉】

右汉《敬仲碑》者，其姓名字皆不可见，惟其初有“敬仲”二字尚可识，故以寓其名尔。盖疑其人姓名田氏也。大抵文字摩灭，比其他汉碑尤甚，字可识者颇多，第不成文尔。惟云“州郡课最，临登大郡”，又云“居丧致哀”，又云“司隶从事、治书侍御史”，又云“光和四年闰月庚申”，此数句粗可读尔。其余字画廑完者，以汉隶今为难得，录之尔。治平元年闰五月二十九日书。


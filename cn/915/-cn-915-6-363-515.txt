○上言定冠冕制



夫名尊礼重，先王之制。冠冕之式，代或不同。汉以萧曹之功，有殊群辟，故剑履上殿，入朝不趋。世无其功，则礼宜阙也。至于东宫，体此为仪，魏晋因循，制不纳舄。今皇嗣过谦，准同百僚，礼卑逼下，有违朝式。太子有统天之重，而与诸王齐冠远游，非所以辨章贵贱也。



祭享朝庆，礼宜正服，兖衣九文，冠冕九旒。



又仲冬长至，太阴数终，黄钟产气，绵微于下，此月闭关息旅，后不省方。《礼记》曰：“是月也，事欲静，君子齐戒去声色。”惟《周官》有天子之南郊从八能之说。或以有事至灵，非朝飨之节，故有乐作之礼。王者慎微，礼从其重。前来二至阙鼓，不宜有设，今之铿锵，盖以常仪。二至之礼，事殊馀节，猥动金声，惊越袖气，施之宣养，实为未尽。



又朝服虽是古礼，绛礻始于秦汉，迄于今代，遂相仍准。朔望正旦，乃具兖舄。礼，诸侯旅见天子，不得终事者三，两沾服失容，其在一焉。今或朝日天雨，未有定仪。礼贵适时，不在过恭。近以地湿，不得纳舄，而以兖衤巽改履。案称朝服，所以服之而朝，一体之间，上下二制，或废或存，实乖礼意。大燕受命，侔踪虞夏，诸所施行，宜损益定之，以为皇代永制。（《晋书·载纪·慕容传》，又《十六国春秋》二十七。）

申绍

绍仕慕容，为尚书左丞。




○谏突厥酋长子弟给事东宫疏

昔姬诵与伯禽同业，晋储以师旷为友，匪唯专赖师资，固亦详观近习。皇太子自可招集园绮，寤寐应刘。阶闼小臣，必采於端士；驱驰所任，并归於正人。方流好善之风，永播崇贤之美。今乃使毡裘之子，解辫而侍春闱；冒顿之苗，削衽而陪望苑。在於道义，臣窃有疑。诗云：“敬慎威仪，以近有德。”《书》曰：“任官惟贤才，左右惟其人。”盖殷勤於此，防微之至也。

柳宣

宣，永徽时太常博士。


◇温汤碑

咸池浴日，先应绿甲之图；砥柱浮天，始受玄夷之命。仁则涤荡埃氛，义则激扬清浊，勇则负山余力，弱则鸿毛不胜，仲春则榆荚同流，三月则桃花共下。其色变者，流为五云之浆；其味美者，结为三危之露。烟青于铜浦，色白于铅溪。非神鼎而长沸，异龙池而独涌。洒胃湔肠，兴羸起瘠。秦皇余石，仍为雁齿之阶；汉武旧陶，即用鱼鳞之瓦。山间涌水，实表忠诚，室内江流，弥彰纯孝。岂若醴泉消疾，闻乎建武之朝，神水蠲疴，在乎咸康之世。嵩山三仙之馆，不孤擅于天池，华阴百丈之泉，岂独高于莲井。（《艺文类聚》九，《初学记》七）


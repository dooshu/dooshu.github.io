卷七十三

<史部,诏令奏议类,奏议之属,历代名臣奏议>

钦定四库全书

历代名臣奏议卷七十三

明　杨士奇等　撰

储嗣

宋仁宗嘉佑元年知制诰吴奎上奏曰臣闻王者以社稷为本宗庙为重社稷必有奉宗庙必有主今陛下在位三十四年而嗣续未立天地祖宗开发圣意不然何故陛下无大过朝廷无甚失辄降如此之灾异乎在礼大宗无嗣则择支子之贤者汉成之於哀帝孝和之於安帝皆兄弟之子也若以昭穆言之则太祖太宗曾孙以近亲言之则太宗之曾孙陛下所宜建立用系四海之心者也陛下春秋犹盛嗣有皇子则退所为後者颇优其礼於宗室臣子之心谁曰不然陛下勿听隂邪巧计以误大事假如仓卒之际柄有所归致社稷宗庙不血食书之史册为万世愤臣不愿陛下以圣明之资当危亡之比也此事不宜优游愿速裁定定之不速必有奸人隂贼其间然亦不独陛下之过辅弼之臣未闻力争致宗祀无本欝结羣望感召沴气毒流天下所宜深罪推之咎罚无大于此

秘阁校理李大临上奏曰臣窃以比来大雨入都门坏庐舍溺人民祖宗以来未之有也谨按汉书五行志曰简宗祀不祷祠则水不润下今朝廷祭祀非不恭时享非不至而反谓简慢者何皇嗣未立主鬯有阙故也夫水万物之本太子天下之本今天下之根本未立上天深示灾变伏望陛下鉴天之戒早择储嗣以前定天下之心古者天子即位必有储副以受宗庙易曰主器者长子又曰明两作离大人以继明照四方是天子必有储副而天下获安今储副未定祭祀几废故天之变示深切着明也伏乞陛下无逆天时为社稷苍生留意焉臣之朴忠忧国大计昧死以闻

观文殿学士昭德军节度使知并州庞籍上奏曰臣伏以中外之任各有分局职外陈事皆为出位在臣则不然早自寒儒偶升朝序荷陛下千世之遇寘于侍从付之权任遂登枢府迨冠台司臣之椎愚进无他路凡在恩擢莫非帝力今身已颓惫犹居一方上将之位则国家大事敢以守屏自外忍默不言上负大恩惭责重矣恭惟陛下至圣临御三纪日谨一日德全业大忧勤机务焦劳夙夜今春之初偶婴微疹万方臣庶心如焚灼祈祷穹昊冀集福圣躬天地降休庙社垂庆药剂有喜亟臻平复夀康之永人神有赖然臣今昧万死而思有所陈者盖以陛下储嗣未立宫坊虚位诚愿陛下深思祖宗统绪之重下察臣民系望之恳发日之明亲加精虑历选宗室宜为嗣者速决圣断制命一出四海懽忭天序既定羣心大安如此则陛下增基业之固奉宗庙之孝无大於此也至如天禧之时先帝违豫溥率之诚虽怀忧戚而中外帖然安心者以陛下在东宫故也此理昭昭於耳目矣伏见唐世方镇之臣上储宫者数人当时不以为非而并蒙采用遂得福归王室况臣感主之深爱君之切苟以益国而死愈於负恩而生所以冒重祸而不疑不悔也且臣年垂七十逼於休退固无他希冀惟陛下保万世之业蒙无穷之幸乃臣之大愿矣沥血上控祈赐裁择不胜输诚待罪之至

起居舍人知谏院范镇奏曰伏惟陛下置谏官者为宗庙社稷计也谏官而不以宗庙社稷计事陛下者是不知谏官之任也陛下不以臣愚任之谏官臣敢不以宗庙社稷计献于陛下乎二月中臣使契丹还过河北河北之人藉藉纷纷皆谓陛下方不豫时有言曰我为宗庙社稷计以广孝道忧劳而成此疾陛下所谓宗庙社稷计而忧且劳者得非皇嗣未立乎是时中外皇皇莫知所为而陛下方以宗庙社稷为念是陛下之计虑至深且明也今陛下既已平复御殿听政愿推向者之言而终行之行之之术非明则不审非果则不决惟审与决而宗庙社稷之计定矣方今祖宗後裔蕃衍盛大信厚笃实伏惟陛下择其尤贤者优其礼数试之以政与图天下之事以系天下之心异时诞育皇嗣复遣还邸则真宗皇帝时故事是也初周王既薨真宗皇帝取宗室子养之宫中此天下之大虑也太祖皇帝舍其子而立太宗皇帝者天下之大公也宗庙社稷之至计也伏惟陛下观太祖皇帝之公心考真宗皇帝时故事断于圣心以幸天下臣不胜至愿稽之於昔参之於今谋之於心书之於疏疏成而累月不上者大惧无益於事死今之世以累陛下之明伏惟赦臣万死之罪审之决之以定宗庙社稷之至计非独臣蒙更生之赐乃天下之人之心也不胜区区之愚

镇又奏曰臣闻传曰决者智之君需者事之贼盖言有所需待而不决则害智而贼於事也季文子三思而後行孔子曰再斯可矣何则再思则是非定至于三则惑况过於三者乎然则是非已定而复思之者惑也孔子之所不与也臣近奏参考祖宗故事选宗室子优其礼数以系天下人心竢有圣嗣复遣还邸此是非之至辨而无可惑者及今月余不决故天雨而不止云隂而不解此其应也陛下方不豫时尚不忘宗庙社稷之计而形於言今已平复其肯忘宗庙社稷之计而不行之邪必不然也臣恐大臣不为陛下将明之尔陛下恭事宗庙仁覆海内上天之报必生圣嗣臣今所请乃祖宗时故事以权系天下人心者何惑而不为之乎伏惟上观天意久雨之变速加处定以示中外臣不胜大愿镇又奏曰臣伏见天下以水灾奏者日有十数都城大水天雨不止所谓水不润下也传曰简宗庙不祷祠废祭祀逆天时则水不润下陛下恭事天地神只肃只祖宗山川之祀罔不秩举至於号令必顺天时非逆天时也非废祭祀也非不祷祠也然而上天出此变者晓谕陛下以简宗庙乎陛下即位以来虚副贰之位三十五年矣臣近奏择宗子贤者优其礼数试之以政以系天下人心竢有圣嗣复遣还邸及今两月余日不行正谓简宗庙也此天变所以发也伏惟陛下深念宗庙之重必有副贰以臣前所上章降付执政大臣速为裁定以塞天变

镇又奏曰臣前後六奏宗庙社稷大计四奏进入两奏奉圣旨送中书陛下不以臣章留中而令送中书者是欲使中书大臣奉行也臣两至中书而中书大臣迭相设辞以拒臣以此观之是陛下欲为宗庙社稷计而大臣不欲为也为大臣而不欲为宗庙社稷计非所谓为大臣也臣窃原大臣之意恐行之而事有中变故畏避而为容身之计也今星变主急兵万一兵起大臣家族首领顾不保其为身计亦已踈矣就使事有中变而死陛下之职与其死於乱兵不犹愈乎乞陛下以臣此章示大臣使其自择死所

镇又奏曰臣伏见天禧三年六月彗星见未几而册陛下为皇太子方是时真宗皇帝只有陛下一人天下人心已有所系然真宗皇帝遽立陛下为皇太子者欲预正名分以塞觊觎之路也非私於陛下也为宗庙社稷之计与应天谴之变皆当然也今陛下未有皇嗣天下人心无有所系故天初见流星继以大水告陛下以简宗庙之罚陛下君臣不知觉悟故天又出彗以告陛下而陛下君臣晏然复如前时此臣当言之责所以恐惧而待罪也初流星示变时大臣岂意必有大水乎及大水入都城大臣亲领徒役以扞水患今大水已定而不知致大水之本本由简宗庙而不为宗庙计故天又出彗也彗之变主急兵大臣又不知先定大计以备兵变及兵如水之至而後亲扞之虽勤劳如扞水之时亦无益矣陛下为民父母已视民有压溺之患又忍使遭戮辱之祸而不为宗庙社稷计以荅天谴乎

镇又奏曰近除臣侍御史知杂事本台见阙官奉圣旨令受敕告速赴台供职者臣近以都城大水及彗星适见为变非常故乞速定大计以荅天谴阖门待罪祈以死请臣人微言轻固不足以动圣聼然所陈者乃天之戒陛下纵不用臣之言可不畏天之戒乎彗星尚在朝廷不知警惧彗星既灭则天不复有所告戒後虽欲言亦无以为辞此臣所以惧恐而必以死请也今除臣侍御史知杂事则臣之言责益重於前所有告敕未敢只受

镇又奏曰臣伏见古之人有以死谏忘其身之计唯宗庙之是忧者盖有官守与忠义之所发也臣今日之为亦犹古之人也有官守也忠义之所发也肯爱其身而忘宗庙之忧以自愧古人乎所以前後奏议者凡十一上矣是皆陈天地之大变与述天下之人之心也伏乞陛下以臣前所奏议尽付执政大臣速加处决以应天变以慰人心以为宗庙社稷之计臣之区区不胜大愿镇又奏曰臣前後三准中书劄子圣旨指挥令臣疾速赴台供职臣未敢从命者非慢陛下之命也欲陛下行臣之言而为宗庙社稷计也夫君命有固不可违者亦有固可违者君命是而臣执之非者固不可违者也违之诛之可也君命非而臣执之是者固可违者也违之寛之可也伏乞陛下问大臣臣言是邪非邪如以臣言为是伏乞寛臣之罪因此大礼择定副贰诞告中外以为宗庙社稷计以臣言为非伏乞诛臣以为妄言之戒所有知杂御史之职臣未敢辄受

镇又奏曰臣前後三准中书劄子圣旨指挥令臣疾速赴台供职有以见陛下爱臣之深也初臣待罪陛下不加以罪而又迁擢之臣未即赴职而陛下又三降圣旨敦趣之是陛下之恩意於臣笃且至也而臣终不敢辄轻就者自陛下擢臣为谏官臣已将身许陛下也今日之事乃是臣致命之秋陛下不用臣之言赐臣之死则臣一身之轻何足恤也陛下感悟臣言而为宗庙社稷计则臣之言甚可重也不以一身之轻而废甚可重之言者臣之职也臣之身一人之私也臣之言衆人之公也宗庙社稷之计也陛下与其恤一人之私孰若行衆人之公以为宗庙社稷计诚能因大礼定大议决然大告於庭则陛下收纳谏之名以慰天下之心岂不美哉如是而臣就死无所憾也生而进之可也退之亦可也於陛下职事无所负也於臣之初心亦无所负也镇又上奏曰臣待罪中蒙除知杂御史七降圣旨臣虽甚愚知陛下必以臣言为是然久而不知决者窃恐左右近习以为陛下已安不用为此以惑陛下是皆佞邪无识之人不可不察古人所谓小人爱人以姑息者正谓此辈臣愚谓陛下既安尤当为之以荅天意天意报贶必蒙子孙无疆之庆此天人相与之际必然之理愿陛下黜小人姑息之浅见察臣之至言则大臣不敢畏避必能尽力辅佐陛下以为宗庙之计臣前後上章凡十九次窃恐留中大臣不尽得见今具録进呈乞付中书枢密大臣同共参议有异议者乞与臣廷辨谓臣不然即乞明加臣罪解臣言责臣之至情尽在於此二年翰林学士欧阳修上奏曰臣闻言天下之难言者不敢冀必然之听未必听而不可不言者所以尽为忠之心况臣遭遇圣明容纳谏诤言之未必不聼其可默而不言臣伏见自去岁以来羣臣多言皇嗣之事臣亦尝因灾异窃有奏陈虽圣度包容不加诛戮而愚诚恳至天聼未回臣实不胜爱君之心日夜区区未尝忘此思欲再陈狂瞽而未知所以为言今者伏见兖国公主近已出降臣因窃思人之常道莫亲於父子之亲人之常情亦莫乐於父子之乐虽在圣哲异於凡伦其为天性於理则一陛下曏虽未有皇嗣而有公主之爱上慰圣顔今既出降渐疎左右则陛下万几之暇处深宫之中谁可承顔色臣愚以谓宜因此时出自圣意於宗室之中选材贤可喜者録以为皇子使其出入左右问安侍膳亦足以慰悦圣情臣考於书史窃见自古帝王虽曰至尊未尝独处也其出而居外也不止百司公卿奏事而已必有儒臣学士讲论於闲宴又有左右侍从顾问语言其入而居内也不止宦官宫妾在於左右而已其平居燕寝也则有太子问安侍膳於朝夕其优游宴乐也多与宗室子弟懽然相接如家人计其一日之中未尝一时独处也今陛下日御前後殿百司奏事者往往仰瞻天顔而退其甚幸者得承一二言之德音君臣之情不通上下之意不接其余在庭之臣儒学侍从之列未闻一人从容亲近於左右入而居内则至於问安侍膳亦阙於朝夕则陛下富有四海之广躬享万乘之尊居外则无一人可亲居内则无一人得亲此臣所以区区而欲言也伏惟陛下荷祖宗之业承宗庙社稷之重皇子未降储位久虚群臣屡言大议未决臣前所奏陈以谓未必立为储贰而且养为子既可以徐察其贤否亦可以待皇子之降生於今为之亦其时也臣言狂计愚伏俟斧钺

仁宗春秋高未有嗣集贤校理韩宗彦上书曰汉章帝诏诸怀姙者赐胎养谷人三斗复其夫勿筭一岁着为令臣考寻世次帝八子长则和帝而质安以下诸帝皆其系胄请修胎养之令且曰人君务繁毓其民则天亦昌衍其孙子矣

三年吴及改右正言上疏曰帝王之治必敦骨肉之爱而以至亲夹辅王室诗曰怀德惟宁宗子惟城故同姓者国家之屏翰储副者天下之根本陛下以海宇之广宗庙之重而根本未立四方无所系心上下之忧无大於此谓宜发自圣断择宗室子以备储副以服属议之则莫如亲以人望言之则莫如贤既兼亲贤然後优封爵以宠异之选重厚朴茂之臣以教导之听入侍禁中示欲为後使中外之人悚然瞻望曰宫中有子矣陛下他日有嫡嗣则异其恩礼复令归邸於礼无嫌於义为顺弭觊觎之心属天下之望宗庙长久之策也既而又言开宝诏书内侍臣年三十无养父者听养一子为嗣并以名上宣徽院违者抵死比年此禁益弛天地之理隂累圣嗣愿诏大臣明示旧制上顺天意以绥福佑四年右谏议大夫权御史中丞包拯上疏曰臣伏读前史见圣王之御天下也初纂大业即建储贰盖所以安亿兆危疑之心絶中外觊觎之望乃有国之常典而历代所遵守者也伏自陛下绍隆丕构已逾三纪仁孝恭俭之德格于上下孜孜求治未尝一日少怠兹固群臣仰望清光之不暇但以东宫虚位日久天下之心忧危至切虽前後臣僚论列者多矣卒不闻有所处置未审圣意持久不决者何也夫万物皆有根本而太子天下之根本也根本不立祸孰大焉今既皇嗣未降亦当采诗人盘维之义固天下根本之地不可忽也臣愿陛下特出宸断密与执政大臣协议精择宗室中亲而有德望衆所推重者优以封爵置在左右日加训朂仍与增补僚属选用厚重方正之士令就禁邸谕以善道益其闻见如此则不惟表异亲贤抑亦巩固王室可以挫奸雄观望之意也竢皇嗣诞育则以优礼而进退之此亦古今之通义陛下何惮而不为哉伏况艺祖以艰难得天下以圣继圣传於陛下垂及百年陛下岂可不念祖宗之业当传之无穷若乃徇目前之适忽经久之策必稔祸於将来恐非社稷之福也陛下得不留神而熟虑乎臣以踈外之迹累当言责之任今陛下以臣愚直擢在宪府若畏罪不言是上孤陛下委用之意臣不忍为惟陛下审其当否断而行之则天下幸甚

拯尝奏曰东宫虚位日久天下以为忧陛下持久不决何也仁宗曰卿欲谁立拯曰臣不才备位乞豫建太子者为宗庙万世计也陛下问臣欲谁立是疑臣也臣年七十且无子非邀福者帝喜曰徐当议之

时群牧使宋祁卒上遗奏曰陛下享国四十年东宫虚位天下系望人心未安为社稷深计莫若择宗室贤才进爵亲王为匕鬯之主若六宫有就馆之庆圣嗣蕃衍则宗子降封郡王以避正嫡此定人心防祸患之大计也

六年翰林学士胡宿上奏曰臣被旨令为青词祷诸陵山川以求储嗣臣闻汉文帝二年有司请豫建太子是时文帝已有元子犹对有司称楚王吴王淮南王皆秉德以陪朕何为不豫哉太祖皇帝感昭宪太后遗言舍魏王而立太宗自开辟以来神武英断未有如太祖皇帝陛下必待圣嫡然後拟议非居安思危之道愿察宗室敦厚慈仁可以为副君者立之则储贰之分定天下之心安矣欲望圣慈特赐睿断臣不胜区区之情首相韩琦上奏曰臣窃见近岁以来内外忠孝之臣以陛下临御四海已四十年而皇嗣未育天下无所系心不避重诛继有论奏乞於宗室中择幼而可教者权为嗣陛下慈仁崇俭冠絶今古天监至明非晚必生圣子以为庙社无疆之庆至时宗室中权为嗣者优加职秩使之退就宫邸诚善议也臣愚窃恠陛下何疑而不行之然兹事至大当独断於圣心虽至亲至近之人不可预议如陛下素有所属已得其人则望宣示中书枢密院使奉而行之以慰中外之意若谓贤愚难审选择当谨则臣曾乞於内中建学取宗室中幼而谨厚勤於为学者置於内学陛下每於聼断之暇或休假之日亲幸学舍观其道业进退应对长短不年岁间陛下必尽知其能否然後圣虑取其可属者权而命之则无不当矣臣蒙陛下非次拔擢使待罪宰相思有以报上而事无重於此者故昧死尽言惟圣度寛纳则天下幸甚琦迁昭文馆大学士监修国史时帝既连失三王自至和中得疾不能御殿中外惴恐臣下争以立嗣固根本为言包拯范镇尤激切积五六岁依违未之行言者亦稍怠至是琦乘间进曰皇嗣者天下安危之所系自昔祸乱之起皆由策不早定陛下春秋高未有建立何不择宗室之贤者以为宗庙社稷计帝曰後宫将有就馆者姑待之已又生女一日琦怀汉孔光传以进曰成帝无嗣立弟之子彼中材之主犹能如是况陛下乎愿以太祖之心为心则无不可者又与曾公亮张昇欧阳修极言之会司马光吕诲皆有请琦进读二疏未及有所啓帝遽曰朕有意久矣谁可者琦皇恐对曰此非臣辈所可议当出自圣择帝曰宫中尝养二子小者甚纯近不慧大者可也琦请其名帝以宗实告宗实英宗旧名也琦等遂力赞之议乃定英宗居濮王丧议起知宗正琦曰事若行不可中止陛下断自不疑乞内中批出帝意不欲宫人知曰只中书行足矣命下英宗固辞帝复问琦琦对曰陛下既知其贤而选之今不敢遽当盖器识远大所以为贤也愿固起之英宗既终丧犹坚卧不起琦言宗正之命初出外人皆知必为皇子不若遂正其名乃下诏立为皇子

吕诲上奏曰臣窃闻中外臣僚屡有密疏以圣嗣未立精择旁继指斥祖宗分别裔绪臣子之心讵当如是盖忧惧陨获发於忠诚而深虞机会之失也虽然宗室有亲踈天资有贤愚委付亲贤当出圣虑人臣安得陈露事机以萌非冀惟陛下思忠言奋刚断遏未然之乱无使後时此防微之深虑也又闻近日奏彗星躔心宿请备西北谨按天文志三星天王之正位中曰明堂前为太子後为庶子星直则失势明则见祥质之知星者以谓既直且闇而妖星所犯变见之验恐不在西北臣又闻自夏秋京师淫雨诸路水潦数州地震江河泛溢民户垫溺斯隂盛之沴固有冥符唐神龙初洛水暴盛宋务光曰自登皇极未建元良非所以守器承祧养德赞美姻戚之间谤议所集积疑成灾厥罚斯至乃已然之明验有以知皇天爱陛下之深数以灾异感动若尚不加警悟殆非畏天保国之深虑也臣又闻近宗室中讹言事露流传四方人心惊疑是亦隂沴之应窥觎之心不可不知其渐伏望陛下念根本之重为宗庙之计检会前後臣僚奏议延对大臣周爰忠谠审择宫邸以亲贤稽合天意况宗枝蕃茂岂无贤德上副圣念脱或宸谋已定当使天下共知以安久系万一奸臣隂有附会阳为忠实以缓上心此最为患之大者不可不察也汉成帝惑王根邪说舍中山而立定陶及孝安之际梁冀奸谋贪乐安冲幼而畏清河严明卒至於乱苟有正人谠论则东西二京基祚可量哉惟陛下念祖宗造宋之艰难鉴成安隳汉之基祚窒奸臣附会之渐絶後世窥觎之患早为定断慰安人心天下大幸

同知谏院吕诲又上奏曰臣伏覩淮阳郡王宫置翊善侍讲等官又闻翊善王陶等请郡王当拜礼者臣窃思之盖名有不正礼固失宜敢不论列上裨宸聼今王出合仪非开府当且设师友未宜建置僚属国朝至道元年中书奏案唐文宗朝李石言太子有侍读诸王亦有侍读无隆杀之礼请改为奉诸王讲读皇侄皇孙是环卫之职请以教授为名从之先帝为夀春郡王命张士逊崔遵度为友至天禧中士逊为谏议大夫兼太子庶子诣资善堂参见犹令升阶列拜自是始有跪受之礼事体甚明臣欲乞朝廷先正陶等职任名位既正礼分自安又况郡王年已长立当早出合以奉朝请如此开府建官翊善侍讲自为寮属於礼宜矣

殿中侍御史里行陈洙上奏曰臣闻孟子之言曰生亦我所欲也义亦我所欲也二者不可得兼舍生而取义可也臣官为御史身有言责当世之事系安危兴亡之本原者计身而不言则失事君之大义切言而不避则蹈死亡之显诛臣敢舍生取义摅沥肝胆仰闻於陛下诛之容之惟君父命伏以陛下仁侔帝尧孝同周武体元居正已四十年惠滂泽流浃民肌骨陛下视亿兆之人如赤子亿兆之人视陛下如慈父未有为人之子而不忧其父之忧者也天下之本未立吾君之子未育此天下所以皇皇而同虑也臣辄探天下之心采天下之论而开陈之方今皇嗣未降人心未安公府大臣无敢言者朝廷安危莫大於是历代治乱之迹甚明臣不复条举姑借东汉之事言之顺冲质之际汉祚几絶清河王蒜最亲贤而不得立奸臣梁冀立蠡吾侯志是为威帝忠臣杜乔李固虽力争就死曾何益於汉哉威帝既立政移五幸刑淫三狱而宗社自此危矣迹其所以然盖辨之不早计之後时也向使李杜之策行於前梁冀之谋不得用则炎历长久其可量乎思东汉之事则知奸邪之臣幸时失制废明立昏弃长扶幼以危亡其邦家皆可见也然则可不预为久安之策哉臣愚伏愿陛下决自清衷发於圣断择宗室之贤者立为皇子寘之左右使日闻陛下之训言日观陛下之德政则天下之忧去而奸臣之谋戢矣皇天辅德其应如响陛下至仁至义至慈至孝行将天锡圣嗣继照四海复俾宗室退还旧藩九州四海之人孰曰不然夫先机而谋则事克济失时而虑则祸已萌臣失今不言而异时仓猝言之不过能效李杜之死耳曾何益於朝廷哉陛下如不亮臣愚忠以臣为怀异日之图莫若先杀臣之身而用臣之言臣虽死之日犹生之年也伏望圣慈宣示臣章付执政大臣而行之天下大幸

七年右正言王陶上奏曰臣伏覩自至和中圣躬不豫之後天下之人顒顒惴惴无所寄命日望上穹眷命降生圣嗣内承九庙祀享之重外安四海亿兆之心天贶莫期未如民志朝廷百执事州郡之吏下至韦布草莱之士抗疏交章引古今陈灾异请择宗室亲贤早建储嗣危言切语感动天听者以数百夫为是议者岂皆怀不忠不孝为奸利托附之人哉盖发於至诚为宗庙社稷无穷大计他日四海生灵死亡之命豫求安全深思远虑而已陛下纳谏从善博通古今治乱之要知圣人先天而天不违後天而奉天时之道在乎顺民欲而安衆心也故岁亲发德音稽唐故事择宗子使知宗正寺上以先後天心导迎景贶而俟与子之祥次以尊崇宗庙钦重祭享而修主鬯之职下以顺悦人情表的圣意而示强宗之势中外闻之咸谓此举设施安稳不惊人耳目而天下揺揺之心一旦而?他日圣嗣降育则稍迁其秩使归本邸进退之命无伤国体莫不称庆陛下有尧之至仁舜之大孝汉文之恭逊而睿谋英断非近代中庸之主所可跂及厥後寖闻稽缓四方观听岂免忧疑或罪宗实以为自唐以来判宗正寺者皆用宗子求之典故乃一寻常差遣何必过为辞避或者流言云事白宫中嫔御宦臣姑息之言圣恩因而微惑且妇人近幸不识国家大计苟务一时慰悦陛下而不知返沮坏美政暌隔英断为害甚大也风闻宗实自有此命而来夙夜恐惧闭门不敢见人昨自二月服除今半年有余矣臣恐天下之人谓陛下始者顺天心人欲而命之今者听左右姑息之言而疑之不独百世之後使人叹息圣政始卒之不一亦恐自今远近中外奸雄之人得以窥伺间隙矣自古天下祸乱之始未有不由继嗣不立付属之心不豫定而遂致後世争夺危亡使天下赤子糜烂涂地而受弊者也况数岁以来灾异频数不可胜纪今春徐陈许蔡迨京畿之民讹言相传掘土而食近又龙鬪於南京之旧驿盛夏火王金当消又太白芒角盛大陵犯荧惑又太白经天与岁星昼见天地人事皆见变异其占为兵为凶为人心不安为甚可惧太史必有以其术为陛下言之者陛下於此时岂可尚复优游不断恐惧修省急荅天戒哉夫天下者圣祖神宗之天下传至陛下使陛下永置生民於安全之地陛下当思先帝付托之重使宗庙社稷生民有所依赖天下忠臣节士有所取正无令汉成帝独有美名也前日未命宗实人人言早建储嗣今日乃无一人敢言者非今日之人不忠盖前日未有主名泛为公言而陛下不疑也今日补一宗正官虽非继嗣似有主名又陛下犹豫迟疑自冬徂秋十月矣中外之人无贵贱贤愚人人自顾私计惧陛下见疑获罪不敢出一言但日听朝廷所为以卜治乱而已臣职为谏官倘又不言则谁为陛下言者故臣区区忧国之心颠沛彷徨而不能自已也仁宗春秋高皇嗣未立监察御史傅尧俞请建宗室之贤以慰天下望及英宗为皇子有司阙供馈仁宗未知尧俞言陛下既以宗社之重建皇嗣宜以家人礼使皇子朝夕侍饍左右以通慈孝之诚今礼遇有阙非所以隆亲亲重国本也於是诏有司供具甚厚

英宗初即位同知谏院吕诲上奏曰臣窃以事之遽者步宁思於中矩心之切者言何假於文为况任居言责世有忧危焉敢恝然自持为全身之计哉臣以谓王者所以尊高於人上惨舒於天下以赏罚之柄专其有也故威福不可移於下谨重操守而已恭惟陛下践祚以来圣体违豫虽天光临下而德音鲜闻万机之事未尝可否悉付中书密院然皇太后关决於中自匪辅臣虽承旨两制近侍亦不得造帘箔之下况疎远之臣耶如是爵赏刑威一归於政府尽公则已脱或差谬何繇取正下情不无於蔽壅所以中外慊然未安者此也尚赖忠良一意上下无间万一奸邪得进盗弄威福势不可不防其渐也为陛下谋者莫若早建元良自辅号令威福自中而出人知所归则下无异心此当今之速效也汉文帝即位之初有司请豫建太子文帝英睿之君景帝贤明之嗣尚以不豫为忧诚有谓也况淮阳王天资敏悟位当冢嫡速宜建立以固本根旁絶窥觊慰安人心斯万世之虑也伏望陛下大开聦听俯纳愚忠审操柄不可移於下思机会不可失於时法汉文豫建之策为庙社长久之计上有圣后之翊辅下有元良之倚赖陛下高拱岩廊仰成庶政臣私谓虽泰山之安莫安於此也清静不言而化人神胥悦天意昭辅勿药之喜计日可期天下幸甚

诲又上慈圣皇后乞调治圣躬建立储副奏曰臣窃以两汉而後诸侯王入继圣统者甚衆或以功或以贤或以亲或以党四者之继隆替之所系以功与亲贤者何尝不兴隆於宝绪繇党附而至者未有不基乎祸乱哀平威灵之类是也千百载之下为之监戒今上生而敏睿天资英哲先帝知其历数在躬又当近属实以亲而贤授之宝器及诞告于外讙声翕然殿下以积勲之後配德仁宗主宣隂教天下蒙福上自潜德之初殿下鞠育保护者三十年矣先皇厌代宣导遗旨掌握机柄佐佑圣嗣克安天下永我帝业丕功茂实固不待愚臣一二而谈矣上违豫而来重烦听断庶务允辑中外赖焉比闻流议宣传上疾未间言或荒忽承顔之礼时有所阙殿下几至不能容覆外臣罔测谓之然矣臣窃虑小人乘间幸两宫如是隂为交鬪以生他事殿下察其素履知其有疾故当责忠臣之辅助择太医之调理又闻上意自倦服药以致医工久无效验然病者苦其瞑眩斯亦常情诚恐奉御之人但能备礼不敢强以服饵积日之深其误不细惟殿下广乎容纳之度忘其惰慢之礼亲阅汤剂力为调治强之以严威抚之以恩爱如此人神和悦得不降佑上之起居必遂安适不然恩礼中阙慈孝两失人言不已其如天下何其如宗庙何其如先帝何三十年保育之功一朝而弃臣窃为殿下惜之臣重思疗治之法即如是言万世之计敢不为殿下陈论汉马皇后毕明帝世克全美德以至鞠养章帝劳悴过於所生母子慈爱始终无纎介之隙章帝终为贤圣之主其保助亦已明矣史册书美世远益光臣伏愿殿下循修以为法度念先帝之顾体圣躬之忧危宫中间言不可不察方四海顒顒日期振治万几取决不可持疑虽神宇暂劳而宋祚安矣俟上躬平和还居清浄愉怡夀考岂不休哉况淮阳王及诸孙天资淳笃宜均抚育以尽爱慈继继承承本根为重储副之位安可暂虚殿下宜上承天意下顺人心谋乃辅臣助成君德早议建立旁絶闚觎则庙社之福天下之幸

知谏院司马光上劄子曰臣伏见陛下差直史馆王陶充皇子伴读秘阁校理孙思恭充本位说书此诚国家之首务圣哲之远图然臣闻三代令王置师傅保以教其子又置三少与之燕居至於左右前後侍御仆从之人皆选孝悌端良之士逐去邪人毋得在侧使之日见正事闻正言然後道明而德盛心愉而体安福被兆民功流万世此教之所以为益也今陶等虽为皇子官属若不日日得见或见而遽退语言不洽志意不通未尝与之论经术之精微辨人情之邪正究义理之是非考行已之得失教者止於供职学者止於备礼而左右前後侍御仆从或有佞邪谗巧之人杂处其间出入起居朝夕相近诱之以非礼导之以不义纳之以谄谀济之以诈伪虽皇子资性聪明端慤难移然亲近易习积久易迁谄谀易入诈伪易惑如此则虽有硕儒端士为之师傅终无益也臣闻孟子曰虽有天下易生之物一日暴之十日寒之未有能生者也吾见亦罕矣吾退而寒之者至矣又曰一齐人傅之衆楚人咻之虽日挞而求其齐言不可得也臣愚伏望陛下多置皇子官属博选天下有学行之士以充之使每日在皇子侧与皇子居处燕游讲论道义耸善抑恶辅成懿德其左右前後侍御仆从亦皆选小心端恪之人使所属官司结罪保明然後得入仍专委伴读官提举觉察若有佞邪谗巧之人诱导皇子为非礼之事者委伴读官糺举施行即时斥逐不令在侧若皇子自有过失再三规诲不从者亦听以闻如此则必进德修业日就月将善人益亲邪人益踈诚天下之幸也大理评事赵彦若孝友温良谨洁正固博闻强记难进易退国子监直讲李寔好学有文修身慎行秘阁校理孟恂清纯恺悌始终如一此臣之所知也伏望陛下择此三人及广求其尤以备皇子官属臣推心尽忠不敢形迹僭越妄言伏俟谴谪

殿中侍御史傅尧俞上奏曰臣窃尝读传记采国家之要务见圣人之教其子也未有不思所以护其阙而养其全是以事作轨仪物为防检盖夫恩惟父子义则君臣必恩义之两行实古今之通道天下之本庸可易乎故滞爱生愆具存规诫异宫而处用别嫌疑臣虽至愚辄有深虑窃见淮阳郡王爵分茅社位列鼎司体何但於胜衣年已踰於志学虽即外傅尚居中禁臣谓非所以养其德望而广其严恭者也伏愿陛下稍抑私情务存大体俾之出外居别馆稍亲诸务问安内寝着为定规然后饮食起居必有常度左右前後皆用正人上以隆父子之恩下以着君臣之义养全教本此其始乎治平二年监察御史里行吕大防上奏曰臣伏覩皇子頴王以元子之重幼年盛德出合开府二年于兹虽陛下圣心谦逊未遑正位东宫而社稷之本天下之望实有系焉至于师友寮寀宜用道德英俊一时之贤或以方严见惮或以行义可法庶可以行辅导之职发挥皇子聪明仁义之姿屡观前古未尝不谨於此故在虞则有夔周有周召史佚太颠散宜生闳夭汉则有留候四皓二疏石奋丙吉韦玄成邓禹桓荣晋则有山涛张华王导贺循皆以元臣巨儒辅正储贰故宣广言於宣帝曰太子国储副君师友必天下英俊张佚言於光武曰为天下立太子则宜用天下贤才此可见其遴选之意所以重国本而尊宗庙也窃见近除頴王府记室陈荐侍讲孙固道义无闻学问至浅初荐之被选已为时论所非而固之获进重取识者之笑皆以为谄事公卿致身於此又安能仪刑藩邸辅翼元良也哉臣愚以为宜饬辅臣更选经行修明可为师范者以备王府官属荐固之才量其所堪改授别职及乞依旧令置王傅友官择两制之臣有道德学问者充其任则朝廷尊荣天下幸甚

三年翰林学士张方平上奏曰臣窃惟頴王地居嫡长春秋鼎盛方当稽古向学修诚进德若其左右前後有位之士所以朝夕纳诲咨告法度出入起居罔有不钦一人元良万国以贞社稷之本也今遴选官寮进用时俊岁年之间即复迁易於此假途以陞要近乃令缙绅之列指为仕宦捷径非所以资王之重也愿留圣虑申谕执政王府记室顾当兼用词翰之选至于翊善保傅之业亦宜於两省以上推择老诚旧望行安而节和者得以久处其职俾典领宫中之政至于侍御仆从便僻侧媚以非正之事云为者察而闻於王小者惩戒大者上闻而斥之无有憸人得在王门以着王之令闻兹国家无疆之休惟陛下留神幸察

英宗不豫储嗣未正刘庠拜疏谓太子天下本汉文帝於初元即为无穷计頴王长且贤宜亟立使日侍禁中阅四方章奏帝皆行之

神宗熙宁九年宣徽使张方平上言曰臣闻王者大居正谓王者君国当先正其统本也三代远矣汉唐之盛君即位太后太子多同时建立立太子不以长幼其缓者不过二三年不然则必有故史策具存矣本朝太祖开国知天命属有太宗故不与子然以储位寓於京尹太宗自京尹践祚真宗自京尹登储位仁宗未尝出合即登储位先帝入纂大统寻登尊位尹京故事盖未有陛下即位及今九年受天之祜早有前星之庆正统大本谓宜时定上以尊宗庙下以系天下之心国之大事僭议罪也然陛下特以恩意留臣在朝愚虑所及敢有不尽故不避严宪辄陈忠悃

神宗数失皇子太史言民墓多迫京城故不利国嗣诏悉改卜无虑数十万计衆汹惧知开封府王安礼谏曰文王卜世三十其政先於掩骼埋胔未闻迁人之冢以利其嗣者帝恻然而罢

元丰六年礼部尚书黄履上奏曰臣闻古之至治之时太子虽在孩提有识之间必选天下孝悌博闻之士以卫翊之盖欲其见正事闻正言行正道也恭闻皇太子妙龄寖加保傅未立虽其神灵徇齐得於天纵而乐以修内礼以修外至於其成也怿而恭敬温文深知父子君臣之道则亦有所教也伏惟皇帝陛下动容周旋莫不中礼使之观之固有默然而喻者圣学高远肆口所言皆可为法使之闻之固有晓然而循者然而主之以恩不责以善必立傅以养之审道以示之观德以喻之盖二帝三王之盛亦莫不然也臣愚不肖不足以明当世要务与夫先王立治之本徒守愚学辄傅经以言臣不胜惓惓犬马之情

徽宗时刘元承论谨择皇子官属疏曰臣闻天下之本有三法度人材皇子是也而法度人材又以皇子为之本皇帝陛下详延俊良列于庶位恢张纲目细大毕举实社稷无疆之业乃者皇子就傅选置官属为之辅导独出宸鉴之所识擢可谓急所本矣臣闻贾谊言曰天下之本系之太子太子之善在於早设谕教与选左右夫翊善侍讲记室之职实掌教谕前日慎柬既已精矣而左右者亦不可不慎盖教谕之官趋见有时左右之臣朝夕于侧所以服习积贯者为赖已多必得其人乃克有补方今近侍之臣其贤与否固已不逃陛下之熟察矣臣愿慎择庄恪纯厚而博学者以充左右之选左右罔非正人则所闻皆正言所见皆正行元良正而天下定矣苟群枉杂进则治忽以分可不畏哉可不慎哉钦宗时御史胡舜陟奏向者晁说之乞皇太子讲孝经读论语间日读尔雅而废孟子夫孔子之後深知圣人之道者孟子而已愿诏东宫官遵旧制先读论语次读孟子又奏涪陵谯定受易於郭雍究极象数逆知人事洞晓诸葛亮八阵法宜厚礼招之

高宗时知漳州廖刚奏曰准尚书礼部符备奉手诏节文太阳有异氛气四合中外侍从之臣其遵前後诏书各举能直言极谏之士一人将详延于廷诹以过失次第施行用承天意者右臣奉诏旨历思平生所知识之士觊有以仰承休德虽学问文采不无其人求所谓贤良方正真能直言极谏而文词敏赡足以应科目者迄未有得久稽裁奏臣诚惶诚惧不知所处除不住更捜访外窃复思念侍从之臣以论思献纳为职艰厄未济变异仍彰陛下侧身咨访亟图销弭之方此臣等所当披露心腹竭所见闻庶几仰补圣政之万一亦何暇转索之於疎远草莱之士而望其能言者哉臣诚不自揆姑欲以区区愚见仰塞明诏伏望陛下廓天地之度霁雷霆之威少垂聦听使狂言获经圣虑虽就鼎镬臣所无憾恭惟陛下谦恭责已勤俭宜民声色不迩问学是好尝胆父兄之耻仄席仁贤之求臣实未见圣德之或缺然则变见之异曷为其然臣闻应天以实不以文自靖康已来天之谴怒甚矣不必日蚀地震之为异也陛下尝试隐之於心应天之诚其亦有未至耶臣愿有说於此陛下昨者慨然念往辙之或非惧天谴之有在於是有建国公之封盖将以承天意而示公於天下後世者也然而不遂正名为子者岂尚有所待邪有所待则是应天之诚未至也人君之举事惟上有以当天心下有以合天下之公议而幽无负於神明则在诚以行之而已倘非发於诚心而曰姑若是云耳则有始而无卒者有矣曾不足以服匹夫匹妇之心而况可以动天乎臣愿陛下昭告艺祖在天之灵正建国储君之位布告中外不匿厥指使四方万里乃至九夷八蛮皆知陛下此举出於诚心而志先定矣异时虽有百斯男不复变易此於圣德岂不光哉岂不大哉是诚足以荅天意而转祸为福感人心而变逆为顺彼远裔闻之亦将慕义而率服者矣此所谓行小变而初不失其大常陛下亦何吝而不为乎臣窃以为陛下之得失独在於此置此之大而欲饰小善行小惠以销天变非臣所敢知也且作善降祥天鉴靡忒自古命以义者後世子孙往往复受天命如仲雍避季而夀梦有吴宣公立和而与夷有宋之类是也臣非敢以此为说辞欲陛下知天理之昭昭如此孟轲曰责难於君谓之恭谓吾君不能谓之贼陛下方求直言极谏臣故敢以尧舜之所为望陛下伏幸圣慈未赐狂瞽之诛而加采纳焉实宗社生灵无穷之福臣不胜惶恐战越待罪之至

建炎四年至越上虞丞娄寅亮上疏曰先正有言太祖舍其子而立弟此天下之大公周王薨章圣取宗室育之宫中此天下之大虑也仁宗感悟其说诏英祖入继大统文子文孙宜君宜王遭罹变故不断如带今有天下者独陛下一人而已属者椒寝未繁前星不耀孤立无助有识寒心天其或者深戒陛下追念祖宗公心长虑之所及乎崇宁以来谀臣进说独推濮王子孙以为近属余皆谓之同姓遂使昌陵之後寂寥无闻奔迸蓝缕仅同民庶恐祀丰于昵仰违天监太祖在天莫肯顾歆是以二圣未有回銮之期金人未有悔祸之意中原未有息肩之日臣愚不识忌讳欲乞陛下于子行中遴选太祖诸孙有贤德者视秩亲王俾牧九州以待皇嗣之生退处藩服并选宣祖太宗之裔材武可称之人升为南班以备环卫庶几上慰在天之灵下系人心之望绍兴元年召赴行在复上疏曰陛下辙迹所环六年于外险阻艰难备尝之矣然而二圣未还金人未灭四方未靖者何哉天意若曰天祚宋德太祖不私其子而保之不幸奸邪悮国而坏之将使嗣圣念祖思危而後获之乃所以申其永命也臣诚狂妄去岁上章请陛下取太祖诸孙之贤者视秩亲王使牧九州误蒙采听赦而不诛兹盖在天之灵发悟圣心为社稷计非愚臣之所及也伏望宣告大臣行之他日皇子之生使之退处清暇不过增一节度使尔陛下以太祖之心行章圣之虑自然孝弟感通两宫回跸泽流万世

绍兴元年张浚上言曰臣荷陛下恩德之厚有踰等伦顾事有干於宗社大计臣知而不言谁为陛下言者惟陛下察其用心贷其万死臣恭惟陛下自即位以来念两宫倚托之重夙夜忧勤不近声色不事玩好虽古贤王之用心持身无以加此是宜天地感格祖宗垂佑受福无穷决致中兴臣之区区亦冀依日月之末光获保终年少效补报臣窃见西汉之制人君即位首建储嗣所以固基本属人心臣愿陛下特诏大臣讲明故事仍乞多择宗室之贤者优礼厚养以为藩屏臣无任恳祷激切之至

孝宗时张浚上言曰臣窃惟人君即位必蚤建太子所以承祖宗广孝爱固根本怀万方也汉高帝初定关中付萧何以居守之任首建太子文帝自代邸继大统即位未数月有司请蚤建太子以尊宗庙其为天下国家之计甚厚也仰惟太上皇帝以帝尧之心付受陛下光照万古邈不可及为陛下计所当立万世之基拯生民之难扬祖宗之烈用以仰副太上皇帝之心西汉故事其在今日不可不举伏望陛下蚤赐睿断不胜幸甚信州守王师愈奏曰臣恭惟陛下长虑远识早建储宫立天下大本以为社稷宗庙永永无疆之休甚盛举也至乃参用至道故事命皇太子领临安府尹外间未能深谕窃惟皇太子副贰宸极系四海之望以绍承统业当居春宫日亲师傅讲论治道寻绎经义临安府尹一州长吏耳非所以浼皇太子之尊而示天下广大也虽有至道故事臣犹以为不然何者艺祖太宗同起军旅素习劳辱烦剧事故艺祖既登极命太宗尹京以弹压镇抚当时太宗亦藩臣耳於领天府事体为顺三代时诸侯入为王官者固多若已正储贰则与列国诸侯州郡长吏不同矣况自艺祖以来天府多用藩王兼领遂为故事建隆初太宗皇帝以使相尹京进封晋王太宗即位则秦王尹京秦王得罪则许王尹京许王既卒真宗皇帝乃以襄王尹京进封夀王尹京八年始升储升储之後自合解府事入处东宫以全储贰之尊当时因循不暇厘正止稍加崇重已是大臣失於讨论虽有故事岂可复举真宗既即位即藩王不复尹京矣盖亲王尹京所以系人望将以正储未闻已升储乃始尹京者惟钦宗皇帝以皇太子出牧开封二日而即位事出仓卒非可为法真宗皇帝以至道元年九月升储至三年三月即位自升储至即位止一年半府僚郡政相仍未久故未见有不便今陛下春秋鼎盛方宵衣旰食以济大业未至倦勤若以皇太子监国抚军无所不可若浼以一州吏事诚非所宜也真宗皇帝在东宫讲读劝谕之官汨没州郡吏事势必不能专心致志以辅导啓迪从容议论唯日困於簿书期会无乃失职乎恭惟皇太子英禀异常天性夙成他日不患不能临决民事在涵养睿德日新又新以跻尧舜之盛而已恐领临安府尹非所以浼储贰也且太上南渡以来临安止暂为驻跸之地所以不为建都立邑之制者诚以系中原之望兼今日临安府事与旧日京尹大段不同今陛下方以恢复神京自任建储之际乃首举尹京故事於临安四方安知圣意所在皆曰临安已作京师无恢复意矣岂不絶中原之望疑四海之心臣踈远愚昧不知朝廷故事僭越狂妄罪死不赦伏惟陛下少加思虑寛假诛殛则天下幸甚天下幸甚

太子詹事王十朋上疏曰臣恭闻陛下断自宸衷首建国本天下相贺以为社稷无疆之福臣初至阙下闻太子有尹京之议臣窃以为未然臣闻三王之教世子也不过教之以礼乐乐以治内礼以治外俾知父子君臣之义而已成王之为太子也召公为保周公为傅太公为师保保其身体傅傅之德义师导之教训未闻其尹京也国朝虽有真宗故事至仁宗为太子则不然当时左右前後罔匪正人养成仁厚之性四十二年之治虽尧舜亡以加初不由尹京然也况今天府事系其所委任之臣未必有如毕士安者使太子裁决事事皆善亦不足以为太子之聦明增太子之盛德万一少有过差十手所指小人易得浮议传闻四方所损非细非所以爱太子也大抵太子之职在於问安视膳而已至於抚军监国皆非得已事也陛下但与之遴择师友僚属俾日与端人正士游养成德性相与讲论古今治乱之理他日民情吏事不患不知臣愿陛下与一二大臣议之寝尹京之议以安国本社稷之福天下之幸也

孝宗尝有旨令皇子庆王非时招延讲读官相与议论时政期尽规益屯田员外郎兼直讲林栗以为不可乃疏言汉武帝为戾太子开博望苑卒败太子唐太宗为魏王泰立文学馆卒败魏王古者教世子与吾祖宗之所以辅导太子诸王惟以讲经读史为事他无预焉若使议论时政则是对子议父古人谓之无礼不可不留圣意

光宗时嘉王感疾左丞相留正言陛下只有一子隔在宫墙外非便乃今蚤正元良之位入居东宫则朝夕相见甚顺又奏太子天下本传曰豫建太子所以重宗庙社稷汉文帝即位即建太子本朝皇子居冢嫡有未出合而正储位者皇子嘉王既居冢嫡出合已久宜早正储位以定天下本再月不报检汉文帝纪及本朝真宗立仁宗典故并吕诲张方平两奏节其要语缴奏宁宗时卫泾奏曰臣等蚤上奏事间恭奉玉音皇太子参决事朕有此意甚久昨日赵彦逾经筵求去奏及此此事断自朕意不欲因人言批出卿等可商量教稳当欲待批出臣等仰见陛下圣明独断为宗社大计不繇臣下奏请不胜庆拚臣象祖奏陛下欲得皇太子习知朝廷政事此宗社大计非臣下所敢奏陈出自英断尤见陛下圣明臣弥远奏此事当出自陛下宸断臣泾奏陛下适所宣谕诚出独断然今日与真宗天禧间故事不同亦与夀皇淳熙末年故事不同天禧间真宗圣体不豫所以有此淳熙间夀皇已有倦勤之意今陛下春秋鼎盛正当躬亲聼断之时圣意不过以皇太子年齿长楙欲得习知政事今与宰执聚议庶几习熟天下事体他时付托得人日逐於侍膳问安初无相妨臣所虑者恐外人不知妄有传播撰造语言陛下圣明必能洞照臣象祖等惟朝殿奏事得侍清光退後凡有事件多是缴入非时无缘可得通逹内外之意所以向来韩?胄因此得以窃弄威福稔成奸恶几危国家今得皇太子会议臣等奏事既退或陛下有所宣谕或臣等有敷陈未尽之意皇太子於侍膳问安之际皆可以从容奏禀内外不至扞格不通且更不容外间别有人出入禁闼干预朝政岂非宗社大幸奏事毕臣等又奏适来所闻玉音圣意已定容臣等退而商议以圣意拟定御笔进入今谨用别幅拟进更乞睿览如合圣意即乞御笔批降施行

理宗时参知政事李鸣复奏曰臣尝读国史见真宗皇帝以緑车旄节迎养濮王于禁中至仁宗生用箫韶部乐送还邸其後授防御使累拜节度使封汝南郡王两典大宗正寺人人莫不畏爱而心服当时美之後世颂之皆禁中教养之力也皇嗣未定而养之於内皇嗣既生而送之於邸先朝典礼具在可行伏乞睿照

金世宗太定二十五年皇太子薨司徒兼枢密使徒克坦克宁表请立金源郡王为皇太孙以系天下之望其略曰今宣孝皇太子陵寝已毕东宫虚位此社稷安危之事陛下明圣超越前古宁不察此事贵果断不可缓也缓之则起觊觎之心来谗佞之言谗佞之言起虽欲无疑得乎兹事深可畏大可慎而不畏不慎岂惟储位久虚而骨肉之祸自此始矣臣愚不避危身之罪伏愿亟立嫡孙金源郡王为皇太孙以释天下之惑塞觊觎之端絶构祸之萌则宗庙获安臣民蒙福臣备位宰相不敢不尽言惟陛下裁察

宣宗即位改元贞佑左谏议大夫张行信以皇嗣未立无以系天下之望上疏曰自古人君即位必立太子以为储副必下诏以告中外窃见皇长子每遇趋朝用东宫仪卫及至丹墀还列诸王班况已除侍臣而今未定其礼可谓名不正言不顺矣昔汉文帝元年首立子啓为太子者所以尊祖庙重社稷也愿与大臣详议酌前代故事蚤下明诏以定其位慎选宫僚辅成德器则天下幸甚上嘉纳之

四年哀宗为皇太子春宫所设师保赞谕之官多非其人於是监察御史完顔苏兰上章言臣闻太子者天下之本也欲治天下先正其本正本之要无他在选人辅翼之耳夫生於齐者能齐言而不能楚语未习之故也人之性亦在夫习之而已昔成王在襁褓中即命周召以为师保戒其逸豫之心告以持守之道终之功光文武垂休无穷钦惟陛下顺天人之心预建春宫皇太子仁孝聦明出於天资緫制枢务固已绰然有余倘更选贤如周召之俦者使之夹辅则成周之治不足侔矣知大原府事乌库哩德升上言皇太子聦明仁孝保训之官已备更宜选德望素着之士朝夕左右之日闻正言见正行此社稷之洪休生民之大庆也

元世祖至元十五年会立詹事院中书省掾刘容上言曰太子天下本苟不得端人正士左右辅翼之使倾邪侧媚之徒进必有损令德闻者是之俄命为太子司议时东平赵天麟上策曰臣闻未宜轻举者四海之宗不可常空者三台之位是以贞臣守道虞人违析羽之招明主防微汉帝拒郎官之请斯皆小节尚贯大经矧此国基系乎太子方其幼也但可齿学而振风及其长也但可安心而行孝奚暇乎他事哉今国家铺张治具整顿条纲内焉三公九卿外焉而庶疆诸尹例皆举贤推德使宅高下之员揆务分司严纠倾邪之类盖欲有生皆乐无物不安旁推恻隐之心迓续文明之治至於中书一令枢密一使尝使东宫领之连旬累月望储闱铜辇之来临虚榭空帷设银棨金墀之太坐事专归於副相政并决於同僚臣以为中书者机务之关津天门之鎻钥挈四海苍生之命掌万眷皇阙之家任之而当则奠枕磐石任之未当则瘝官病政此实国家股肱心膂之臣也枢密者疆场之守卫熊虎之维纲武臣效力而有所归依强寇寒心而潜消变故良才司令则坐抚尘清昧者持衡则多生僻事此实国家爪牙统领之臣也由此观之军民二柄治乱所关具其员而非其才尚恐难行设其位而旷其员云何可治且太子正名之後虽诸王莫得而同有三师三少之徒立詹事属官之院凡在臣民而咸仰但惟父母之常尊君行则守有守则从从曰抚军守曰监国为天子之元子其贵无以尚矣任天下之副君其盛蔑以加矣又何须银章玉带耀一品之华阶宥府都堂占大臣之上位名为重之适所以轻之也东宫之领此职非臣之所获知若谓藉其重以镇之邪则朝臣政事无不奏闻是天威已镇之矣何烦太子镇之哉若谓他人不可为此职邪则太师太保国王暨刘公为之矣太傅司徒亦有为之者矣观彼四职不下於此皆令异姓为之何独人不敢为此职哉况耶律公已尝作中书令乎太子之道春诵夏弦秋习礼冬读书研磨往古之攸行爰证当今之可务龙楼问寝殷懃於内竖之前甲观尊师恳恻於春官之侧以徽柔为本以仁孝为先及其既冠则有记过之史彻膳之宰进善之旌敢谏之鼓习与智长故切而不媿化与心成故中道若性三代之胤祚长久者辅翼太子有此具也太子之善在於早谕教教得而左右正左右正则太子正矣太子正而天下定矣此所以周公示法於成王贾子忠告於汉文也以陛下之圣犹立保傅在太子以奚疑伏望陛下慎选硕人辅导太子无令降居臣职以轻其身当使益增其明以成其孝如此则乾符永握黔黎知大本之安震德惟新天地有长男之美更望陛下近择宗室旁及岩穴举大贤充令使之官即圣主锡军民之福也愚臣妄议实系乱言但以诏文许陈朝廷得失故冒死以言之尔

世祖问处士罗英谁可大用者对曰张雄飞真公辅器帝然之命驿召雄飞至问以方今所急对曰太子天下本愿早定以系人心闾阎小人有升斗之储尚知付托天下至大社稷至重不早建储贰非至计也向使先帝知此陛下能有今日乎帝方卧矍然起称善者久之

历代名臣奏议卷七十三








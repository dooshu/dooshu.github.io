卷二百三十九

<史部,诏令奏议类,奏议之属,历代名臣奏议>

钦定四库全书

历代名臣奏议卷二百三十九

明　杨士奇等　撰

任将

宋高宗时章谊奏曰臣近见关报湖南西路主管安抚司公事程昌禹奏乞俯从湖南士庶之请令马友充湖南东路副总管朝廷罪其越职奏事特降两官顾惟将帅之任威柄所系不欲远外之臣擅为取予遂行薄罸诚非过举至於事情曲折朝廷别有所闻难以显露几微止从公坐臣亦不得而知也然臣窃见湖南帅府系在潭州自去年二月金人残破守帅监司逃避之後孔彦舟领其部曲留屯外邑请命於朝是时执政抚御失策卒致携贰又本路帅臣初除向子諲弥年不到再除吴敏已复经时及今一年民社无寄盗贼侵陵朝不及夕是以马友得以便宜权时安辑观其迎请帅臣抚字百姓不失恭顺又尝摧破孔彦舟之兵已有劳效一方之人倚为暂安之计以待朝命之行非得已也本路监司不为申请朝廷历时未有措置程昌禹郡境相邻安危所系弗为顾避腾表上闻论其侵官越职之言诚为出位原其忧国爱民之意似无它肠今若降黜官资传播远近不唯四方利害守帅坐视惩艾不言兼恐马友将士闻此行遣亦复惊疑伏望睿慈更赐斟酌追寝程昌禹降官指挥以来羣策如或程昌禹别有可坐之罪亦乞正名行下庶解衆情之惑

章谊又奏曰臣闻陕西宣抚处置使张浚自去年八月奏报文字至朝廷之後絶不闻问近来颇传五路兵马亦渐收集军声复振甚慰衆情窃惟张浚之在陕右实东南之扞蔽西川之喉衿虽未能攘除敌类尽收关中之土疆而可以控扼河山牵制南侵之强敌其为朝廷屏翰盖亦匪轻矣然闻自赵哲退散曲端逗留二将或诛或贬以来事任已重处断太专夫事任重则人情壅塞而不接处断专则谋虑踈阔而不周凡在军中者非其幕属则皆封部之将帅也即有利害当共商?而将吏畏威不复尽言此最军旅之大患而成败安危之几也朝廷如欲久其事权必收成功则当除副贰使之自助今能臣之在川陕而可与共事者不无其人伏望睿慈早赐措置夫以陕西天下劲兵之郊有一二大臣共筹军旅之事则外之敌国内之盗贼闻风知惧真御侮敌忾之任也其可缓乎昔汉高祖与项籍相持巩洛之间命韩信平齐下燕而必以张耳辅行当是之时项氏奔走自救不得专意攻汉者两人之力也以韩信之才犹资副助则将将之语岂虚言哉惟圣主留神幸甚谊又上奏曰臣伏见朝廷近遣辛企宗为福建路制置使交割谢向所招范汝为之衆就近招捉一路盗贼陛下隐恤元元不异远方其措置若此固已备尽然臣闻汝为之衆尚有万人企宗之兵不及三千若企宗能牢笼役使以寡制衆俾之听命固为善矣万一怀疑未释或强不可令役之则顾恋巢穴而不肯行散之则根株盘结而不可去在企宗亦未易处也朝廷果欲消难於未形则莫若命谢向为企宗之副正兵新兵同共教习庶几汝为之兵恃谢向而不疑谢向之衆畏企宗而为用俟以旬月情好既接威信已行然後别与谢向差遣但令企宗特将亦一时之几会也唯圣主留神裁幸谊又奏曰臣伏覩朝廷近降指挥张用除舒蕲镇抚使命下之日缙绅之通达治体者莫不咸有惬志盖李成素非张用之敌今李成敢为变乱而张用愿效忠力李成既已削夺官爵张用乃蒙胙以茅土仰见拔任忠勤贬黜反覆此诚立国之大计也然而舒蕲之地累经兵火素无耕织其城郭官府邑屋州闾户口之息耗仓库之盈虚比之鄂岳固当有间如此则舒蕲虽是新命然且方资经营又李成尚在巢穴亦须力行追捕窃恐张用老幼未易遽迁淮南钱粮未易遽办其鄂岳旧治亦未易遽罢宜俟其协力进兵擒获李成之後方可举军赴镇此固朝廷委任之本怀亦人情事势所当然也臣恐张用未晓今来宠遇之意万一辄辞新命或有请於朝然後许兼旧治则不足以明恩遇之厚欲望睿慈详酌明降指挥张用镇抚舒蕲权兼鄂岳二州旧治庶使两路之人并受惠泽早得宁帖

章谊又奏曰臣窃见马进之兵南侵袁抚东侵洪饶北侵池州其本根之在淮南者既有舒蕲光黄四州之衆矣今之渡江者复有江州南康兴国筠州四郡之地利则出攻败则退保兵食有余屯据要害非复如去年饥穷之时可以利诱也朝廷兵将方之敌人则不衆多军政方之敌人则不专一加之计谋不精心力不齐是以进不能攻退不能守日削月朘浸微浸弱今不激昂早自振励财殚而兵散力屈而地蹙阃外之将形格势禁而不得相救长虑之臣身危谋沮而坐以叹息当是之时虽有伏节死难之心莫展持危扶颠之效矣臣观马进恃李成之援而出兵者三路恃李成之地而为巢穴者八州陛下诚能择其三路之守将而谨据形胜之地任大臣为数路统帅而遏其东侵之势则犹可为也若复优游更如前日则蹙削之祸其可既乎臣谓择三路守将者江东之池饶信抚州江西之洪州袁州荆湖之鄂州此三路受敌之地鄂州最可乘间捣虚而李允文张用见有其处筠袁去潭州近才数百里而孔彦舟可藉以守此两州之地急遣信使付此两军使之坚守自余池饶洪抚信五州州非健将不足以自卫将非万兵不足以胜敌慎择守将各任一州则三路形胜庶可保矣臣所谓任大臣为数路统帅者今吕颐浩虽治江东实兼两路之任朱胜非已失江州未有置司之府颐浩固未可以归镇胜非亦不可无兵采之衆论胜非长於谋颐浩勇於断诚使两人共护诸将兼江南荆湖四路之地而张俊精兵为之副凡此四路兵将财用官吏赏罚不从中御听其措置然後密为师期择利而进则马进可却而东侵之势遏矣夫三路分兵以守两帅统兵以战号令专一计谋精审心力必齐国势自竞矣若夫分遣奇兵以为牵制之策密用辩士以为离间之谋招来携贰以成内溃之变多备舟师以絶往来之援则皆统帅之事庙堂委任而责成功可也臣又闻颐浩久掌邦计熟於财赋今之四川二广江南荆湖移用之外常赋之应输於朝廷者仍委颐浩别兼一使运至行在盖兵声已振无不听命则诸路财用莫敢截留擅用者矣武之七德丰财居其一未闻殚财用武也臣不胜区区之诚伏望留神察幸

章谊又奏曰臣伏观自古拨乱之主未尝不资佐命之臣内尽智谋外宣劳力共济大业其一时感会风云者岂皆修洁规矩之士欤但其才能足以赴事功谋虑足以审机会壮勇足以敌王忾有能端一心而无他肠则收而用之利其衔策俾入驾驭是以人材不胜其衆也昔周称十乱而所与同心者三千汉用三杰而樊郦绦灌之流不可胜纪光武中兴其云台所録三十有二唐室开基凌烟功臣二十有三皆建画於中宣威於外是以羣策兼举羣力悉屈人主从容指顾而天下定矣仰惟圣主维持大统招延豪俊累年于兹然敌国未宾边疆犹警士伍虽多职守未固者良由求将之路未广而置将之名犹狭也诚能略仿前古置将之名如建威骠骑虎牙横野之称列为数等以旌武略之臣推广前古求将之路如军谋宏远翘关负重之称列为数选以来英伟之士则羣雄入驭强敌自服矣如臣所议或有可采乞付外廷措置施行

苏籀上劄子曰臣恭惟陛下仁圣慈武驾驭积贤之符天人显相故能服强敌安土宇四方乂宁右文兴化士生斯辰操觚挟翰者罔不竞劝咸以无文为耻步趋先後圆冠方履溢於中外丕平极治礼乐具备寖隆盛矣臣愚窃见近世干戈之际武力常恨不振今虽平康岂遽?焉恭惟本朝艺祖之武太宗之文列圣重其光所课试区别尽天下之才致太平防患难文武二柄未尝偏用天生五材阙一不可书曰帝德广运乃武乃文今之识擢武士不若用文士之易天下之事莫难於用兵中国文明冠带之俗士闲习於辞艺不足者武也盗贼蛮獠之儆何日无之今三府有按琐之吏外台有馈运之臣皆所以振兵也英奇鸷果倜傥厌难之才或不肯由塲屋诚别有以笼罩之亦多涂矣古人有言曰物有不求未有无物之岁士有不用未有无士之时万一江海飘沦往而弗返异域之人尚或招来之以为我用况在吾邦者哉凡修政当修之於可修之时今国家闲暇理宜致意一旦仓猝乃求恐非备豫之策也昔汉高帝总揽天下英杰而叹曰安得猛士兮守四方此盖帝王之度不得不然登坛受钺非太平事旌擢观省储蓄优过亦欲补夫戎阃兽符乘障被羽之任也今之宿将例各休老後辈威名着者几人勇智可用之辈偶至失於甄録或沈埋军中嫉於骄将或汨於贱远无以自达或触犯文法武人常理寛之以容索之以出养之而成其可已耶夫斯民豢於太平之乐游娯饮博心志恬嬉军中投石超距之气索矣可无猛烈之士倡率之哉膏粱华屋之性习至若冲霜雪冒炎埃饥渇驱驰趋死不悔惟山泽辛苦之士有以为焉万夫之望殆此者也今之军伍既无出战捕虏可赏科举粗收策略弓马之名此外莫若明诏迩缀公卿与戎帅统督监司岁荐所知武勇杰出之人朝廷置籍甄品特加召擢絶出伦类如祖宗时郭进李汉超削平之後曹玮李允则种世衡之流奇略高才不易得矣古人未能远过也书曰载采采历言其事状也诗曰南有嘉鱼烝然罩罩言勤取之必获也庶几复得如此之流守边临敌永不乏人臣无任私忧过计拳拳越职上言

李光进高祖与韩信论将故事论任将状曰臣闻自古帝王欲创业中兴未有不先收揽威权驾御英杰者故扬雄曰御得其道则狙诈咸作使御失其道则狙诈咸作敌高祖不善将兵而善将将故韩彭之流咸为我用卒破秦项以有天下者尽驾御之术也今陛下所与图中兴摧大敌者不在张韩刘岳吴玠等数大将乎陛下欲尽驾御之术则於此数人者当使恩威并行其心悦服然後可以制其死命得其死力也臣观诸将各有所长不可偏任如张刘之持重韩岳之骁勇政在陛下区处驾御之耳韩世忠岳飞其实未立尺寸之功宠任之专恩数之隆锡赉之厚莫与为比而隂拱傍观者惟幸其不成功其势不得不重彼重而我轻一旦有急势必偃蹇况张刘二军士马器甲实精鋭犀利光世宜稍加任用与世忠相肘腋动则分路而进急则画疆而守兵声既广则势张敌所备多则力分而我得胜算矣张俊虽若畏懦其实有谋陛下尝委以宿卫矣今所谓中军者独巨师古数千人皆乌合之衆神器所在寡弱如此岂所谓防微杜渐折冲消萌者哉臣愚欲望陛下深诏大臣别议万全之策使韩刘吴岳分诸路以守边疆张俊拥全师以卫王室庶几爪牙心膂各尽其用委任之际无偏重之患时出异恩使大憙过望此汉祖将将之术也

喻汝砺上奏曰臣闻天下之势莫重於制兵人主之权莫大於御将近者诸将之兵皆总於朝廷以隆内重之威以销未萌之患其於制兵可谓得天下之势矣至於御将之权陛下英睿天纵必有深术非臣愚闇所能测识然区区之忠苟有所怀不敢不尽臣观自古拨乱反正之君皆善於御将而任使之故能有成功而无後忧臣不敢远引以烦圣听独以本朝太祖皇帝之事告於陛下臣闻太祖之御将也结之以恩丰之以财小其名而重其权少其兵而久其任诸将守边每来朝必命之坐赐予优厚抚而遣之所谓结之以恩者如此西北边军市之租分赐诸将不可坐入所谓丰之以财者如此郭进李汉超之徒所居不过廵检使之名终不以大将处之然得便宜从事此小其名而重其权也李汉超屯关南郭进控西川姚内斌董遵诲之徒所领兵皆不过五六千人然任之久者多至二十余年少亦不减十余年此少其兵而久其任也结之以恩则其德深丰之以财则其力足小其名而重其权则其人争夺於功名少其兵而久其任则人得竭其智勇故远人服边鄙无事今北敌议和陛下欲偃武修文休息南北诚天下之幸龙图阁直学士汪藻奏曰臣窃惟人君当承平之时中原无犬吠之警人臣以未见未然之事自下劘上甘心蹈鈇钺之诛义士犹不以为难今国家之危如坐烧屋之下漏船之中陛下宵旰忧勤未知所以拯救之术而求言於臣等傥犹狃习故态用猥并之辞取塞诏旨而已岂臣等事君之义而陛下所以望臣等之意哉况陛下诏臣等以当今保民弭盗遏寇生财之要而卒曰当虚已而力行之此正臣等惓惓効忠於陛下之时也臣昨扈跸温州尝蒙陛下赐以条对臣以为方今所急者唯驭将一事更无他说譬御饥者当用食舍食之外皆非所急也已疾者当用医舍医之外皆非所急也陛下不以臣为愚虽不施行然颇加采纳臣今日区区之愚犹守前见敢再为陛下陈之古之进说者曰人君恭俭爱人清心省事建立法度制礼作乐岂非甚盛之举而至美之谈欤是数者固人君不可须臾而忘然今日用此则未足以解纷何则敌骑充斥於中原羣盗跳梁於诸路陛下专於恭俭爱人清心省事而已为足以却之乎建立法度制礼作乐而已为足以却之乎是必陛下能使诸将诸将能使士卒为足以却之而陛下诸将爵禄已极家赀已盈习成悍骄无复鬬志一方有警辄狐疑相伏无一人奋然为国请行者或敦迫不得已而行则邀例外之赏肆无名之求上不恤国下不恤民使朝廷为之黾勉曲从不啻如奉骄子是岂为国家平祸乱立功名之人哉臣於此有驭将之说三焉惟陛下留神省察一曰示之以法二曰运之以权三曰别之以分何谓示之以法古者人君之於将帅未尝一日废赏亦未尝一日废刑如冬夏寒暑然相须而成岂有独恩无威漫然略不绳治如今日之甚者哉议者谓承平之时朝廷尊荣操纵在我故武夫提兵者可予可夺可生可杀今溥天伧攘国难未已方藉此曹为腹心孜孜拊循犹惧不济奈何欲咈其心将谁肯前死且今诸将悍骄已成虽朝廷有法果能一一治之乎此言是也然臣所谓治之以法者岂欲明主自亲其文哉古者人君以恩结人必有人臣为朝廷任其责者肃宗在灵武广平王以兵二十万复长安其权可谓重矣先驱不肃顔真卿劾之王为之不敢当阙而乘李佑夜入蔡州缚吴元济其功可谓大矣违诏进马温造劾之佑曰今日胆落於温御史夫先驱不肃违诏进马於军政未有害也而二臣已不贷如此盖小过不贷则恶之大者知朝廷有人不复敢萌於胷中矣今诸将虽骄然臣得之传闻亦尚知畏朝廷之法而陛下羣臣方平居时聚谈切齿无不以诸将负国为言及进言陛下不过掎摭目前为逭责进身之资而已至此事则未尝有一言及之者岂以为细故而不足言也哉揣陛下非所乐闻而不以告耳殊不知陛下专於用恩恩过而骄有司时一警焉是使陛下结其心者愈固而愈深也何不乐闻之有哉何谓运之以权臣闻驭将如驭马必驭者之力足以胜马然後周旋曲折唯我之听不然窃衔诡辔毁首碎胷虽跬步之间不能使之前矣汉高祖之诸将其枭雄而难制者莫如韩信方其围於荥阳汉固危甚人人怀去就之心高祖一旦入其军中自称使者即卧内夺其印符麾召诸将易置之信盖不知也及信下魏代辄收其精兵以距楚既项羽死垓下则又尽夺其军徙为楚王以信之材而周旋曲折惟高祖之听者岂不以其智足以胜之故耶故信尝曰陛下不善将兵而善将将是信自知其材惟高祖足以制已故甘心俛首为之用而不辞也大抵人君之於将帅必有得其要领而使之心畏诚服者谓解衣推食便足以得其驩心者果非也唐宪宗时刘辟叛蜀宰相杜黄裳度惟高崇文足以破之而崇文素惮刘澭使人谓曰公不奋命者当以澭代崇文惧尽力缚贼以献是以澭代崇文者黄裳得其要领也高祖之用韩信其术岂亦出此哉今陛下诸将仓卒之时可收其精兵而用以自卫乎於立大功之时可夺其全军而使之归镇乎臣有以知陛下不能矣幸今诸将皆握龊常才固不足深忌万一有如韩信者不知陛下何以待之如此则平居之时亦当深察其好恶如以刘澭代崇文之术不可不知也何谓别之以分汉高祖谓功臣曰诸君知猎乎夫猎追杀兽者狗也而发纵指示兽处者人也今诸君徒能走得兽耳如萧何则发纵指示者也盖古者用兵谋臣坐於帷幄之中以出筹策而将帅则听命於前为之役使此命之所以一而功之所以成也高祖所与谋者萧何张良陈平而已黥彭之徒不得而与也蜀先主所与谋者诸葛武侯而已关张之徒不得而与也唐太宗所与谋者房乔杜如晦而已英卫之徒不得而与也今谋臣之任宰相执政是已陛下以为谋之不臧欤慎择而易之可也独不可使武夫参预其间窃观陛下对大臣不过数刻而诸将皆得出入禁中是大臣见陛下有时而诸将无时也臣非不知艰难之时陛下欲得其心姑与之无间然此曹何所知识必不能上补聪明不过入则希求恩泽出则凭藉权势而已比道路流传遂以为陛下进退人材诸将或与焉以陛下英睿择善而从顾於此曹何有然致是言者恐必有可疑之迹不可不慎也又庙堂者具瞻之地大臣为天子建立政事以号令四方者也今诸将率骤谒径前便衣密坐视大臣如僚友百端营求期於必得而後已朝廷岂不惧卑哉祖宗时武臣莫尊三衙见大臣必执挺趋庭肃揖而退非文具也以为等威不如是之严不足以相制以今观之一何陵夷之甚耶兼国家出师遣将诏侍从集议者所以慎之重之博衆人之见也而诸将必在焉夫诸将者听命於朝廷而为之使者也乃使之从容预谋彼既各售其说则利於公而不利於私者必不肯以为可行便於已而不便於国者必不肯以为可罢欲责其冒锋镝趋死地难矣臣愚以为自今诸将当律以朝廷之仪每有奏陈必使之如有司之式毋数燕见其至政事堂亦有祖宗故事且毋使参议论之余庶名分不至混淆而可以责其功効是三说者果行足以驾驭诸将矣何忧乎保民何艰乎弭盗何患乎遏寇哉若夫国财之生则臣愿陛下毋以生财为言也自五六十年来士大夫喜操生财之说民穷至骨矣今四方莽为盗区国家所有不过数路数十州而已所谓生者必生之於此数十州之民古者以暴赋横敛为背尚有赋敛之名也今则直夺而已耳古者以收太半之赋为非尚有其半也今则直尽而已耳南亩之民寒耕暑耘黎面涂足终岁劳苦而不厌糟糠者陛下不得而见也胥吏坐门朝莫不得休息愁叹之声日与死比者陛下不得而闻也贴妻买子至无地可容其身者陛下不得而知也尚何以生财为哉惟有痛加裁损庶几乎其可耳外之可以裁损者军中之冒请内之可以裁损者禁中之泛取何谓军中之冒请朝廷不得已而取民之财当一铢一缕一粒以养战士今一军之中非战士者率三居其二有诡名而请者一人而挟数人之名是也有以使臣之名而请者一使臣之俸实兼十数战士之费而行伍中使臣太半是养兵十万而止获万兵之用也有借补官资而请者异时借补须申禀朝廷谓之真命今则一军之出四方游手者无不窜名军中既得主帅借补便悉支行禄廪与命官一同无有限极访闻岳飞军中如此类者几数百人州县惧於凭凌莫敢诃诘其盗支之物至不可胜计不惟是而已自军兴以来州县贪残之吏惟患盗贼之不来一闻入境则便置军期司率敛民财无复稽考恣为侵渔与盗无异此而不治虽财赋日生於国家果有秋毫之益哉何谓禁中泛取臣窃观国家军兵之饷百官之廪乘舆之奉悉在有司而禁中时有须索如户部银绢以万计礼部度牒以百计者月有进焉以陛下清心寡慾必无嫔嫱横给宴游侈费也以陛下恭勤节俭必无营缮浮耗使令妄予也然人主用财要须有名使有司与闻用而无名是取民膏血掷而弃之沟中耳至於度牒则国家以虚名而权天下之实利陛下用之以重则重陛下用之以轻则轻免一时掊敛之疮痍而实济军兴之用诚非小补幸毋以为方寸之纸捐以予人而不之惜也若内外并加裁损大农之计虽未至有余其视不知节用而专务生财者有间矣陛下所以诏臣者臣固已毕陈於前矣而臣有私忧过计者敢复言之臣闻坤之初六曰履霜坚氷至象曰履霜坚氷隂始凝也驯致其道至坚氷也盖患之不可不预防者如此自古以兵权属人久而未有不为患者岂不以予之至易收之至难不蚤图之後悔无及耶晋以六卿帅师而卒於分晋者六卿也鲁以三家帅师而卒於弱鲁者三家也汉自元成兵在外戚而汉由是以亡唐自中叶兵在神策而唐由是以乱古今一同此必然之理也国家以三衙管军而一兵之出必待枢密院之符祖宗於兹盖有深意今诸将之骄密院已不得而制矣臣恐寇平之後方有劳圣虑孔子所谓吾恐季孙之忧不在颛臾而在萧墙之内也臣尝观自古偏方霸国提兵者未尝乏人岂以国家四海之大虽曰多故而将帅之材遂至寥寥如此哉意偏裨之中必有英豪特为二三大将抑之而不得伸耳臣以为及今之时当用汉建诸侯之法衆建之而少其力精择偏裨十余人人裁付兵数千直隶御前而不隶诸将合为数万以渐销诸将之权此万世计也惟陛下毋以臣人微而忽其言不胜幸甚

汪藻为翰林学士又奏曰准行在御史台告报正月三十日三省枢密院同奉圣旨将来敌骑北归或尽数过江或於建康杭越等州留兵占据各当如何措画及当於何处驻跸除巳令侍从官条具外可更令随行在职事官各条具以闻者右臣窃惟金人为中国患虽已五年而自陛下即位以来祖宗土宇日蹙一日生灵涂炭岁甚一岁臣尝稽之载籍自古敌国强盛固有之矣未闻有如今日之肆中国陵夷固有之矣未闻有如今日之极虽至微弱之邦至衰闇之主敌人临境犹能使其国人勉强一战未闻以堂堂中国之大州县所存者太半陛下英明之资励精求治无失德於天下而敌人长驱去巢穴万有余里如入无人之境至山东则破山东至淮南则破淮南至江浙则破江浙嘻笑而来饱满而去坐令原野厌人之肉川谷流人之血宗社不絶如綫以万乘之尊至於乘桴入海伥伥然未知税驾之所其所以至此者何哉将帅不得其人而陛下所以驭将帅者未得其术也今陛下所谓将帅者谁乎臣知之矣不过曰刘光世韩世忠张俊王之徒是也论其官则膺节钺之除兼两镇之重视执政之班有韩琦文彦博所不敢当者其宠可谓极矣论其家则金帛充盈所衣者锦衣所食者玉食奢豪无所不至虽舆台厮养皆得以功赏补官至一军之中使臣反多卒伍反少其志可谓骄矣平时飞扬跋扈不循朝廷法度所至焚掠驱虏甚於寇盗者陛下不得而问也拥重兵居闲处邀犒设锡赉者陛下不得而吝也然天下之人犹谓陛下寛之至此者防秋之时责其死力耳及敌人之来是数人者曾不能为陛下施镞矢之劳独张俊明州仅能少抗若更坚守数日待敌再来乘其几会极力剿除敌必终身惩创不敢复南此则俊忠於陛下也其利害岂直为今日计哉奈何敌未退数里间遽狼狈引军而行其引军而行也虽三尺童子知其不可以为敌性强愎不婴其锋犹惧屠戮况已致怨而去既不增兵益戍反旋军空城以挑之是前日至小之捷乃莫大之祸也未几果残明州无噍类是杀明州一城生灵而陛下再有馆头之行者张俊使之也臣尝痛念自秋以来陛下为宗社大计惧敌人之侵宵旰焦劳未尝顷刻少安以建康京口九江皆要害之地当宿重兵故杜充守建康韩世忠守京口刘光世守九江而以王隶杜充其措置非不尽善也若敌骑渡江杜充韩世忠王并力扼其前刘光世掩其後可使奔北不暇而世忠八九月间已扫镇江所储之赀尽装海舶焚其城郭为遁逃之计其比肩诸将闻朝廷欲倚世忠为杜充之援者无不窃笑是世忠初无为陛下拒敌之心也洎杜充力战於前世忠王卒不为用刘光世亦偃然坐视不出一兵方与韩梠朝夕饮宴敌至数十里间不知则朝廷失建康敌犯两浙乘舆震惊者韩世忠王使之也失豫章太母播越六宫流离者刘光世使之也呜呼诸将已负国家罪恶如此谓须少畏陛下之威惮台谏之言日夜惶恐席藁负质请罪有司谢数州生灵之死亦知尚有朝廷之法而张俊方且以万人杀获数十人之功冒朝廷不赀之赏自明引军至温道路鷄犬为之一空居民闻来奔逃山谷数百里间寂无人烟韩世忠逗留秀州放军四掠浙西为之骚然至执缚县宰以取钱粮平江府自城而外无不被害周望仅能守其城中而已虽陛下亲御宸翰召之三四而不来元夕取民间子女张灯高会君父冒不测之险而不恤也王自信州入闽所过州县邀索动以千计公然移文曰无使枉害生灵其意果安在哉方国家危急之时所恃者诸将而诸将所为如此不知何以立国臣窃愤之此事人皆知之而无为陛下言者岂以为不急之务哉以天步艰难正藉此曹为重而不敢言耳然臣窃有惧焉臣闻王者所以得天下者以得民也得民者以得其心也兹者陛下南巡可谓播迁之极矣而百姓尊君亲上之志略不少衰岂非祖宗德泽结人之深而恃陛下为之主耶所谓为民主者平日取民财力以养兵缓急之时排难解纷而使民安业也今诸将闻敌人之来则望风遁逃反汲汲内相攻残以为民害车驾所过一路则一路罹其烖所过一州一县则一州一县罹其烖今江淮两浙已如此矣万一幸湖湘幸蜀则敌人侵其前而无人以拒官军残其後而无法以绳是复为江淮两浙无疑矣古者天子所临曰幸言所过人以为幸也岂今日之谓哉臣恐人心一离而陛下无所恃也持此将安归乎臣又闻张俊离明之时士卒颇有愿留击贼者俊声言陛下召之臣知其说矣陛下诸将皆本无鬬志方无事时例先取赴行在指挥以备警急警急则引去曰朝廷召我矣其实自欲遁而又假上诏令以欺其欲战之人使归非於上及用事之臣此尤可罪臣比至黄岩闻陛下使李捧屯兵县中降旨麾云候金人至台州则前来温州是诸将既欲遁而陛下又令之使遁也夫士驱之使鬬犹惧不前况令之使遁耶然则敌人长驱无所忌惮者适其宜耳何足怪哉臣窃观今日诸将在古法皆有秩然不可尽诛也唯王本隶杜充充败於前而不救此不可赦当先斩以令天下其他以次重行贬降使以功赎过如张俊之军独可赏其有功将士耳所以移军辄遁者俊也罪亦何逃如此庶几国威少振昔周世宗承五代之衰将士习为骄惰河东之败一日而斩大将樊爱能等三十余人然後东征西讨无不如志白起於秦可谓有功矣一不受命赐死杜邮郭元振唐之勲臣也明皇怒军容不整坐之纛下盖威克厥爱允济爱克厥威允罔功是数君者其知之矣何则人之欲无穷恩有时而既惟吾威足以制之然後恤焉足以为恩况此曹平时厌饫於虏掠之赀矣用几何锡赉而能满其意哉如有赏而无刑是姑息之政耳自古有能以姑息而成功者乎且汉高祖之兴所将者韩信黥布彭越也以今诸将之材视之何如哉所就者布衣而取天下也以今诸将之功视之何如哉然高祖於是数人者欲王则王之欲诛则诛之曾不少贷此其所以为高祖也故韩信曰陛下不善将兵而善将将岂非将将者人主之职耶今陛下当以将将为职熟视诸将悍骄如此而无以治之异时张浚集西兵而来则又靡靡相效成风矣不知生灵何时息肩国家何时兴复以臣观之今日之兵今日之将玩习至此陛下已不得而用已不得而制矣非特无以责其至诚徇国所至人心震恐动有意外之忧有之不如无之臣愚以为敌退之後正朝廷大明赏罚再立纪纲新人耳目之时莫若择有威望大臣一人尽护诸将虽陛下亲军亦听其节制稍稍以法裁之凡军辄敢擅移屯以护驾为名者主将将佐僚属并论如法仍使於偏裨中择人材可用者闻付以方面之权待其有功加以爵秩隂为诸将之代以天下之大岂无数人将帅之材哉特为诸将所抑而不得伸耳若陛下驭诸将如臣所陈则敌或尽数过江或於建康杭越等州留兵占据守亦有功战亦有功车驾回临安或平江徐议所向留江浙亦可幸湖湘亦可如其不然虽大臣忠贯白日谋臣如雨言利之臣能使钱流地上何益於事哉譬御饥者当用食舍食之外皆非所急也已疾者当用医舍医之外皆非所急也今日所急在於驭兵驭将其他皆非先务惟陛下与大臣熟议断而行之臣愚狂瞽不知忌讳罪当万死谨録奏闻伏候勅旨

试中书舍人李弥逊上奏曰臣闻天下危注意将方今国家恢复中原当务之急莫先於择将而将之材能非仓卒所可知必使衆荐精选寖使屡试然後智愚勇怯无所逃缓急用之则却敌辟土无不如意窃见朝廷文臣每荐引赐对寻加识擢而武臣独未及此臣愚欲望睿旨命诸大将於所统本军偏裨中诸帅臣於所辖路分官吏中荐举武臣智勇忠义可任将帅者不以官职高下召赴行在内殿便坐赐以宴见稍略礼仪使得自尽观其志意询以谋虑如或可采即加试用俟功效显着受以统帅之任庶几能者咸得竭节事上以待拔擢无所妨蔽而朝廷折冲御侮之材衆多共成中兴之绩孝宗乾道六年周必大上言曰臣伏见陛下选将练兵大修边备深谋远略固非外庭所能窥测然臣私忧过计以谓诸路帅臣有其名而无其实将副有其官而非其人万一用师於外而寇攘乘间掣肘於内安得不为之虑也哉愿诏三省枢密院稽考诸路帅府除本州禁军外安抚司实有兵马几何随其闲剧远近立为定数已足者令精加训练不足者令疾速招填既只在本路驻泊计亦不难办集仍於见今副总管钤辖路分都监中选有勇略经行阵之人就兼统制戎容既壮奸谋自折至於择帅加详谕以久任其在今日尤为急务如此则稍有帅臣之实矣昔神宗皇帝初置将副其选甚重比年小使臣不经边任者往往得之军情兵法懵然不晓但知谄辞媚色以奉守帅勇夫壮士专充工匠杂役之用本路一有调发岂徒无益愿遵旧制参以宏模详於择人革此积弊如此则稍复将副之旧矣二者一定它日朝廷专意外御必无掣肘之患

淳熙二年必大为敷文阁待制又上言曰臣闻怀远图者不可要近效立大功者不可守常格窃见陛下自临御以来宸心之所经度谋臣之所计虑常以两淮为急然岁月浸久欲固垒则垒未固欲屯田则田未辟版曹有馈边之费边民无定居之心其故非他特在於要近效守常格太过耳盖要近效则攸久之计有不暇为守常格则远大之谋有不容施今陛下以郭逮守维扬郭刚守历阳殆将专付阃外之事稍革二者之弊也臣谓若只如寻常所用守臣而不假以事权示以久任则不过年岁间又将更易望其怀远图立大功难矣昔李牧为赵将居边军市之租皆自用飨士赏赐不从中覆牧乃尽其知能选车千三百乘骑万三千疋百金之士十万逐单于抑强秦支韩魏赵几以霸晋羊祜镇襄阳绥怀远近降者欲去听之减戍逻之卒垦田八百余顷其始军无百日粮季年乃有十年之积本朝太祖太宗以李汉超守关南郭进巡检西山贺惟忠守易州李谦溥守隰州姚内斌守庆州董遵诲守通远军远者二十年近者犹十余年是以屯兵甚少用度自足内平僭伪而外无边尘之警布在方册可覆视也臣愿陛下远稽前代近守家法如郭刚辈既审知其可用莫若尽以二州之事畀之使其条境内之利害具施设之先後明示久任之指责以必成之效毋掣其肘毋代其斵有治绩则且增秩赐金勿遽移改彼知朝廷委寄既专异时无可推避必将悉其知略不敢萌苟简之心而陛下之忧顾寛矣

孝宗时虞允文上言曰臣准御前降到金字牌子逓伏奉御笔以臣再奏乞号召李获等赴行在面赐考核如有可采乞寘之渊衷为他日将帅之储曲蒙圣恩特加宣谕以臣公忠明识其李获辈令臣一面任用之奬贲加宠信任逾笃臣下拜感泣益知万死不足以报非常之遇臣伏自惟念禀生愚暗岂有明识可以仰当圣诏至於公忠是臣平生所学日夜勉此以効报於陛下者且人臣勤求人材而天子逸於任使古之道也孟轲氏谓诸侯能荐人於天子不能使天子与之诸侯是荐之者虽在人臣而用不用在君上理甚明也况将帅关国家安危边境利害不为细事而主握兵马之官自古人臣避荐举之嫌如避刀锯何敢自擢而用之也萧何能追韩信之亡而荐之登坛之拜必汉王也方未拜而人人自以为得大将是何荐信之密一军皆不知之非独一军不知信亦不自知也观武涉说信使背汉与楚信谢曰汉王授我上将军印我背之不祥以信在危疑中只知为汉王之恩而不忍携贰是何终身未尝以语信信亦不自知也臣固无何之明而获等未必有信之用此拟非伦但古之君臣於人材荐与用之间其谨如此故能於经营四方之时上下无可疑之迹而大功之所以亟成也臣至庸昧不足以与此如使臣窃用人之私以示之将帅则不曰公矣擅用人之权不归之君父则不曰忠矣孤负睿奬臣甚惧焉伏惟陛下大明委照察臣不移之愚终赐保全之恩臣之孤迹苟安则尺寸之功或可効於未死之前以图报大恩也抵突当诛伏纸陨越伏乞睿照

虞允文又奏论蜀中大将曰臣伏准御前金字牌子逓曲蒙圣恩以御笔赐臣拜手伏读感惧交极仰惟陛下眷遇之意古所谓知而用之用而信之矣臣自顾不足以堪此也臣自入蜀来首以将材为急询问所及不问於贵贱贤愚皆以籍而记之如曰某人为某人所称荐既书於籍矣他日又为某人所称荐则又书之如此而不一书则求与之款语而审察之又迹其素守较以武艺而考核之臣之用心亦劳且迃矣而日夜不胜才难之叹也盖蜀之宿将或更练边事或勇於战鬬或有一长为人所称者如吉方孙政刘兴赵丰卢晖老且惫矣如梅彦张延惠逢李谅刘海姚志病且废矣其次虽有十数人而未为人所服其後一辈亦有二三十人而方在下列未尝亲閲其一战亲试以一事未得为大将之选也其敢辄信而举之轻举而用之乎自古养才非一日之积而数十年来无事则置而不问临敌则抑而不申今一旦欲搜索而求如系风捕影无下手处蜀羣士夫莫不以为叹也然古帝王勃兴所用将帅何尝一一皆有素望如光武之二十八将咸起於匹夫田野间特因功乃见尔如使今日有盗贼窃发四夷干犯以蜀十万之衆岂无杰出之才挺然而见仰副陛下简注识拔乎如吴玠吴璘在绍兴初起於小校皆以累战而後见功名爵位讫至於此此其验也伏奉圣训臣累日深思今之蜀将诚未有当选者若臣忧後日缪举之罚缄默求免则何以分陛下忧顾而上承清问亦非臣平生之素心矣臣历思东南将帅皆渊衷深知而未欲遽用者独有李显忠英主驾驭之术固自有本末也日者臣面奉密旨陛下亦谓显忠肯为臣用矣但好议论者往往疑其反覆若用一静重沈谨者为之副浮议当自定盖如某人皆以异产久在羣疑之中陛下发宸断而并用之中外之心始大和悦蜀将士未有识之者亦莫不以为当也三军之士智者少而愚者衆因虚名而心诚服者古尚多有之况显忠冠军之勇自为陛下所知乎累年以来锡予劳问无虚岁显忠之欲报又当如何也利州西路人马号七万自江淮湖襄之屯未有如此之衆者诚不可以轻授如显忠之说未当圣意臣愚尝采之舆言谓若将河池之外阶成西和凤州所屯为一军仙人关之内兴利诸州所屯为一军择二将而授之不独兵数少则将才易办亦易推择而兵分易制无尾大之势贾谊衆建诸侯而少其力之微意也如只欲求之蜀将中今羣言所与惟某人某人可以备陛下采择以二人者治军皆有纪律军中多称之某之短在怯而济以某人之勇某之短在踈快而济以某之细密短长相资表里相应庶乎其或可也事急则可应目前之急事缓则於一二年间审择而徐图之未至大缪误也臣闻知臣莫若君而陛下圣明天纵知人之哲远法尧舜臣之愚昧无识诚不足以上承眷遇信用之意伏乞睿慈更赐裁酌

允文又上言曰臣比准三省枢密院劄子坐奉圣旨令臣铨量四川诸军统制统领将佐癃老疾病之人却将退下员阙精选有材略为衆所服人具姓名闻奏臣除已遵依施行外臣自入蜀以来审察得统制统领官老惫病废不任军事之人当具前劄子奏知後已节次择其最甚者给据离军若出戍在远即须候寻访得一可用者遣往代之既经臣亲閲然後敢加铨量其所遣代之人虽各为人所称誉旧降指挥亦许宣抚司制置司一面选差给劄奏乞降宣臣已差李获往阆州弹压胡洪知凤州郝嗣祖知西和州王中正知阶州止是以本职兼权须试之以事若果有可采然後敢具姓名闻奏盖边方要冲一军一将所系不敢轻易况养材之术非一日之力知人之难亦千古所载先朝范仲淹宣抚陕西尝建言谓方今将帅少精方略或因门地巧於结托以取虚名或出军班昧於韬钤以致败事宜於沿边及诸处使臣军员中搜访智勇之人如资地至浅勲劳未着先使权领职任竢其有功即时进擢庶得可用之才以补将帅之乏仲淹为名臣当祖宗盛时偶将帅乏材其措置尚如此今之西邮自部队将而上既多老病又子弟杂流之人冗居之一旦欲以次第而升则人材不可倚任欲躐次而用则人言未可尽信必须因言试事因事閲实庶几後日或可寡悔臣顷蒙陛下特颁宸翰以九事付臣命臣置之坐右内第五事选择将材切在精审臣朝夕仰观如亲咫尺之威一心只畏诚不敢少忽也欲望圣慈察臣区区俾得以少缓月日续具闻奏次伏乞睿照

虞允文又奏谢曰臣先日伏奉御笔令臣精择将材以名来上臣累月之间询究考核仅得李获等五人冒昧以闻大惧智识浅闇不足以副明天子汲汲选用将帅之意今准御前降到金字牌子逓曲蒙圣恩亲御翰墨特垂宣谕以臣所举想必详审不须召对可一面精择而任之臣伏惟陛下委付信任之意天地不足以比其大感激震恐无以自容照得西路中军管马步二万余人诸军皆所不及而统制官吉方年踰七十军律不修臣以李获代之因以济任天锡之懦西和凤州最为极边利害至切臣差郝嗣祖胡洪以本职兼权州事责其抚辑边民训齐戍兵见今下工修治堡垒以为平川必守之计其次仙人关杀金平旧号险要而山上城壁颓坏楼橹朽废因王承祖本管兵屯随日修治又阆州一军一万余人比年往往夜聚作过如统制官吴胜之贪李谅之病臣不免罢遣之移梁炳为右军统制官弹压本州一军凡此皆以军政所关边防所系不得已用宣抚制置司已获指挥公行选差臣尚一一面与之约须竢见成効方敢具奏乞降宣命盖军中易置兵官非人臣所宜专也至於二三大将未厌人望他日恐误陛下使令臣累尝具本末奏知又虑东南诸将未可以辍遣而圣意只欲就蜀军选择故臣前奏乞陛下以次召李获等不独天光所临帝览所识贤愚自分用舍皆当而庆赏之权出於至尊被庆赏者亦得以为荣为耀为三军重也况臣至愚无知人之明而盗主威擅兵柄臣子之大戒伏望睿慈察臣忱诚检照前奏特颁号召面赐审核或有可采寘之渊衷以为他日将帅之储不胜中外之幸

允文又奏论差东路兵帅曰臣准御前降到金字牌子逓伏蒙圣恩赐臣御笔以某人虽乏智略亦是宿将颇有名望比之东路帅差胜耳不知可以代某人否专竢奏来诏旨宣明曲尽二臣之优劣顾臣颛蒙何足以上承清问而副虚心委付之意伏惟陛下驾驭英雄真古所谓善将将者而知人之哲虽尧舜氏可以远希其踪也臣窃观尧舜之命九官盖亦深知其贤必咨必询而後用盛德之举陛下庶几同符矣至有欲用共工尧以为不可而姑试之工师又有欲用鲧者尧曰不可而姑试之以鸿水其後二臣迄无成功臣尝以谓尧之明既知共工鲧之不足用因廷臣之言而心有疑疑故试之而非尧之心也陛下果以某人为可用必发睿断而用之今焉下问岂圣心亦有所疑乎臣生逢可以为尧舜之君在卷卷之忠其忍有所隐也臣蚤岁从羣士夫论蜀将帅甚久如某人之所以知名者以其勇也中年之後既贵而失其勇之名故德顺之攻閲五十余日而不克原州之战军中议其才一败而先遁年今垂老纵能改往自新作其余勇臣窃意其筯力之已衰福艾之不足岁月之无多也大将当以智为主而往时蜀士之论以某之勇可以役於人而非可役人者见谓颇乏智略诚如陛下之圣诏也利州东路人马近以三万计武休诸关所系甚重如某者敢战视某齿发亦视某而较其愚闇仲为差胜则又诚如陛下之圣诏也然某人在兴元久其持身临事三军百姓皆熟其人矣臣累年留班行见东南多有称某者或因东南之望付以万人之军如某州等处以试其能臣切意旬岁之间毁誉自定士夫浮言自息矣某之子某臣尝荐於陛下至今蒙恩録用臣於某可见无他但竭愚忠仰答圣明耳如某如某蜀士夫皆言非大将之用咸亦为蜀师之忧臣既久病已累上章匄罢而所忧亦无急於此者累尝具奏伏乞睿慈早赐留神中外幸甚

允文又奏论蜀大将非材乞别选用曰臣误以非才叨被远使遵奉圣训兵财之政粗已修明至於蜀事之蠧如预借民赋最为重害陛下至捐金钱百万与州县对补命下之日西蜀之民戴德归仁与天无极今日已往民政亦裕矣臣采之舆言尚有一事系国安危将士休戚蜀人日以为忧者三大将是也臣缘久病不能支持已累上章乞宫观差遣必蒙圣恩特垂矜允臣於将去之日无所嫌避敢布愚忠上干天听伏自臣去年入蜀到金州之初尽得一二大将营私之目悉以上闻乞陛下一振威令以大革军中之恶习亟蒙圣明曲赐开纳上缘西垂无事将材难於考任致小人无知乃以为朝廷阔略寖违军律稍循宿弊若置不问久必如初甚可虑也某人年垂七十精力有限而天姿暗懦治军无律纵令子弟私役诸军织綉雕画杂作奇巧又公然置正赐库分明货卖勒部曲羣饮为自营之计臣所拣汰老弱辄将指挥使都虞候大请受使臣诡名绾系存留四十余人臣裁减诸军吏额以去三军之蠧故为隐占亦不发遣此虽细故而浸淫不已金州数百万之取当有甚焉某人虽未有显恶而蠢愚无识无以服衆比於教塲立一淫祠臣即日下某处毁拆将军兵二名托神为奸者尽行断配其无知识类此窃虑缓急之际二人之才必误国事臣去年冬尝被御笔谓某多营私某至愚暗又皆常材不能任职亟当及蚤别议易置伏惟陛下知人之明洞见二将於万里之外此尧舜氏之所甚难也臣虽节次具奏而西边将材絶无卓然者可以副陛下大用日复一日坐縻岁时报国之心有所未尽臣退伏山林抱媿没地矣欲望陛下特留神念於东南诸将中选择三两人蚤赐辍遣或不得已求之於废放中如李显忠者犹足以加於西师之上而庶几其心服也至如某人议论术数虽有可取而巧於营利终不免於人言又某州是其积年治生之地恐须更得一军之长然後可免後日之虑也臣智识浅短岂能知人材之当否但念陛下恩遇之久委付之专日夜皇皇於此一事不能自己博询并听察其迹状求所以报陛下者惟有不欺与不隐尔伏乞裁察早赐睿断施行

允文又上言曰臣比尝具蜀口二三大将上干天听必蒙睿明察纳其说大抵某人愚而无谋某人懦而多欲不独部曲无所畏服而刻剥私役之弊浸浸复作若一有调发二人者难以责其成功今幸边方帖然敌於秋冬决无动息臣愚欲望陛下於此暇时蚤赐推择若见今主兵将帅官不可辍遣臣询之舆言求之废放中而旧尝为陛下之所大用者如李显忠邵宏渊【二人或可用於西路】员琦刘源【二人或可用於东路及金州】或蒙赦其大愆责以来効必能洗心自新输忠报国其次求之西师中吴拱以纪律严静军士畏爱可以委任其次如李获之刚勇王承祖之沈鸷梁炳之明练皆有军中之誉或可仰备采择若东南大将之材皆未可选用姑置其副如金州以竢审议而精选之圣鉴自无遗照也臣至闇至愚非不自知其言之缪妄而昼之所问夜之所思如前八人者视今所用则有间矣某人已具前奏伏乞睿察

允文又上言曰臣比蒙圣恩许令带李横皇甫倜前去量材差使臣虽已具申朝廷未敢便发文字付李横实欲见横更加审察及抵建康横来访臣其犇走甚健视听如故手足亦不战动臣已一面带行然其人在京湖间四十余年素着威望兵民皆所信服缓急易於结集比者王炎发行在日面与臣说亦欲得之臣到前路与炎会议炎若必欲得横臣亦当辍留为荆襄之用又臣在建康方滋叶衡韩元吉两日访臣数言横旧为建康统制官日临财至廉治军有恩至今军中人犹说服之故横为将为郡三四十年诸处无寸土橐中萧然实今时将帅所无者故留之於此时时资给之今其勇力尚在功名之念未息比闻江州一军不过五六千人苗定今赴阙若不再回乞依臣敷奏差横主管必着成效滋与衡又云各已荐横之材於陛下矣臣不敢隐默密具奏知伏乞睿照

允文又上言曰臣比者恭奉圣训以敌帅骄愎今秋必战令臣以所见利害不时奏来臣伏惟陛下以睿智英武之资坐策敌於数千里之外前後几无遗算可谓天纵之圣不世出之主矣方且下问於孤逖之臣使得尽其所见以仰裨万分此大舜善与人同成汤舍已从人之甚盛德而臣幸亲逢於今日也臣据近日探报敌退伏内郡所屯驻处皆高垒深沟引水自卫既以防我暑月不测进讨比益调两河山东之丁又渐趱移陕西人马来戍汝虢之间科铁炭於民间收集工匠打造军器潜为入宼之计今秋必战当如圣虑所及无疑臣谓自古攻取战胜必以大将得人为本而一军之中不可以无其副盖疾病死亡人所不免如使仓卒之际四顾无人岂不上误国事臣於绍兴辛巳冬被旨差至江上措置陛辞之日臣亦尝以此奏知蒙太上皇帝问臣谁可臣以张子盖田晟对蒙太上皇帝宣谕云极是在今日使功使过皆可命臣退谕叶义问带张子盖同行并令枢密院发文字往江西取田晟而义问不以臣之说为然其後抵镇江刘錡自楚州那回称疾不出既无人任大将之责不三数日间遂有瓜洲之败前後无救应者近事所当监也比年江淮诸军置副都统制士大夫共识朝廷之远虑而荆襄去朝廷尤远缓急赴诉不及又边面賖阔无大江重山之限其利害比江淮尤重在三国时吴之名将如周瑜鲁肃吕蒙陆逊之徒悉萃於荆汉之间以能成功臣谓今日此最为先务之急伏望睿慈加惠留神特依江淮例蚤赐处分施行庶几将帅与兵共相安谐临事可以倚仗

历代名臣奏议卷二百三十九








○颍川陈先生集序

唐设进士科垂三百年，有司之取士也，喻之明镜，喻之平衡，未尝不以至公为之主。而得丧之际，或失於明镜，或差於平衡。何哉？俾其负不羁之才，蕴出人之行，殁身末路，抱恨泉台者多矣。呜呼！岂天之否其至公之道邪，抑人之自坎其命邪？颍川陈先生，实斯人之谓与。先生讳黯，字希孺。父讳贽，通经及第，娶江夏黄夫人。贤而生先生，无昆弟姊妹。十岁能诗，十三袖诗一通谒清源牧，其首篇“咏歌河阳花，向时豆新愈”（疮之如豆），牧戏之曰：“藻才而花貌，胡不咏歌？”先生应声曰：“玳瑁应难比，斑犀定不加。天嫌未端正，满面与装花。”由是声名大振於州里。十七为词赋，作《苏武谒汉武帝陵庙赋》，便为作者推伏。二十为文。先生松姿柳态，山屹陂注，语默有程，进退可法。早孤，事太夫人弥孝，熙熙愉愉，承颜侍膳。虽隆路之望，终确彩衣之恋。既而及其子蔚冠，太夫人勉之曰：“付蔚於潘岳之筵，俟尔於郄诜之桂。”方起於乡荐，求试贡闱，己过不惑之年矣。乃会昌乙丑逮咸通乙酉，其间以宁家兼在疚之日，断绝往来。吴楚之江山辛勤，秦雍之槐蝉叹嗟。知己之许，与同郡（指泉州）王肱萧枢、同邑林颢漳浦赫连韬、福州陈{艹既}陈发詹雄同时，而名价相上下。呜呼！斯八贤皆以不羁之才，出人之行，恳恳乎进趋，恂恂乎乡党，而无所成，岂天之竟否其至公邪，抑人之自坎其命邪？俾有司失其明镜，差其平衡之如是，结冤气於名路之中，衔永恨於泉台之下，岂不甚与？先生之文，词不尚奇，切於理也。意不偶立，重师古也。其诗篇词赋檄，皆精而切，故於官试尤工。滔即先生之内侄也。自草趋隅，洎随计之岁。先生下世後二十年，而忝登甲第。东归之日，求遗藁，其季子蘧泣曰：“兵火也。”少得其文三十一首，赋若干首，他处得诗若干首，敬俟增而後述。天复元年，（辛酉）滔叨闵相之辟，旋使钱塘，与罗郎中隐遇。隐曰：“咸通初，与先生定交於蒲津秋赋之场，赋则五老化为流星，诗则汉武横汾。先生之作也，为试官严郎中下都之吟讽。秋场五十人之降仰，今遗藁可丛，愿为之序。”既还，不及求增，谨以所得之文赋诗笺檄，分为五卷，收泪搦管，为之前序。将寓正郎为之後序。正郎负宇内之雄名，用释泉台之永恨。时天复二年秋七月十日也。


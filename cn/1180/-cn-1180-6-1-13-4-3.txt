贺元旦表三


三阳启泰，乾坤昭化育之仁；万类回春，海宇际亨嘉之会。岁月更新于凤历，气机初转于鸿钧。遐迩腾欢，臣民胥悦。

恭惟皇上神功抚运，至德统天。正位居贞，仁义干阴阳之用；对时育物，弛张综阖辟之机。齐七政以勤民，抚五辰而凝绩。圣敬上孚于穹昊，皇风覃被于遐荒。外顺内安，九有戴尧天之浩荡；时丰岁美，兆民忻舜日之光华。圣人极裁成辅相之能，世道跻雍熙太和之盛。

兹者，元正首祚，上日发春。明堂宏启于青阳，阊阖焕开于黄道。农祥晨正，暖回万井之晖；娵訾日临，光映千门之曙。诞布始和之令，聿修献岁之仪。玉帛来同，仰一人之有庆；冠裳萃止，祝圣寿于无疆。彤庭凝祥霭之氤氲，紫禁迓玄庥之骈叠。嘉时伊始，景命益隆。即今之三十一年，茂膺宝箓；后此而千亿万岁，永握瑶图。协气薰蒸，囿群生于寿域；条风鼓舞，跻品汇于春台。






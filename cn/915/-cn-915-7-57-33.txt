◇白鸠颂（并上表）

谨考寻先典，稽之前志，王德所覃，物以应显。是以玄扈之凤，昭帝轩之鸿烈，酆宫之雀，征姬文之徽祚。伏惟陛下重光嗣服，永言祖武，洽惠和於地络，烛皇明於天区。故能九服混心，万邦含爱，圆神降祥，方荐裕，休珍杂沓，景瑞毕臻。至七月上旬，时在昧旦，黄晖洞照，宇宙开朗，徽风协律，甘液洒津。虽朱晃瑰玮於运衡，荣光图灵於河纪，蔑以尚兹。臣不量卑懵，窃慕击壤有作，相杵成讴。近又豫白鸠之观，目玩奇伟，心欢盛烈。谨献颂一篇。野思古拙，意及庸陋，不足以发挥清英，敷赞幽旨，瞻前顾後，亦各其志。谨冒以闻，其《白鸠颂》曰：

三极协情，五灵会性。理感冥符，道实玄圣。於赫有皇，光天配命。朝景升躔，八维同映。休祥载臻，荣光播庆。宇宙照烂，日月光华。陶山练泽，是生柔嘉。回龙表粹，离穗合柯。翩翩者鸠，亦皎其晖。理翮台领，扬鲜帝畿。匪仁莫集，匪德莫归。暮从仪凤，栖阁荫闱闻。

哉明后，昧旦乾乾。惟德之崇，其峻如山。惟泽之赡，其润如渊。礼乐四达，颂声遐宣。穷发纳贡，九译导言。伊昔唐萌，爱逢庆祚。余生既辰，而年之暮。提心命耋，式歌王度。晨永风，夕漱甘露。思乐灵台，不遐有固。（《宋书·符瑞志》下，元嘉十八年八月庚午，会稽山阴商世宝获白鸠，眼足并赤，扬州刺史始兴王浚以献，太子率更令何承天上表。）


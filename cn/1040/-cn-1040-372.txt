虞俦　曾守谯楼既成邀宾从同登议辟双门以复旧观从士子请也

楼下遗踪宛可寻，尚须宾从一来临。

三峰嵂崒浑依旧，双阙岧峣复见今。

麻麦向来迷绿野，簪缨久矣负儒林。

使君不惜褰帷问，慰我邦人望望心。

虞俦

虞俦　曾守谯楼既成邀宾从同登议辟双门以复旧观从士子请也

杰阁危栏不许寻，境环千里望中临。

古桃风物宁非旧，甲子规模廻到今。

堪笑折腰趋府事，何如长啸入山林。

故园猿鹤休惊怨，山岫孤云岂有心。

虞俦


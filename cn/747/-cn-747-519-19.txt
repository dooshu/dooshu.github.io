○千手千眼观世音菩萨像赞

不形之形无形，神人之形也。当法王御世，有元圣曰观音，以感通之妙用，运溥博之宏应，协赞无上，弼成元功。神行无方，形亦丕变，传此像设，施於群生，此其至矣夫！彼聋盲者，方骇其手目之多，以致恢诡之诮，随诸毁堕，无升济期，可不为大哀乎？故寿王府士曹参军韦侯，修身以仁，处顺而化。夫人京兆杜氏，既孀始虞，哀且顾礼，追惟冥，为素为缋。相近而理远，诚著而感深。《易》称“神而明之”，《诗》云“聿怀多福”，尽在是矣。赞曰：

良人下世，杳冥冥兮。配德追远，心不宁兮。裂素表圣，为丹青兮。昭赫彩绘，光仪形兮。彼君子，归福庭兮。


甘棠

三章，章三句


首章讲：此思召伯作也。言天下之物，每有所因而志爱；仁人之泽，恒以所见而不忘。吾于召伯，其能已于情耶？





蔽芾甘棠，勿剪勿伐，召伯所茇。

甘棠，是杜梨之才。召伯，即召公。彼南国之有甘棠也，枝叶条干蔽芾而茂盛。凡我南国之人，尚勿剪其枝叶乎，勿伐其条干乎！若此者，非爱一甘棠也。盖以召伯循行布政之时，尝舍此甘棠之下以舒其劳，今我南人受召伯之荫至矣，而甘棠即所以荫召伯也。召伯既去，不可复睹，甘棠实系吾人去后之思也。伐甘棠，即所以伐召伯之德矣。伐之，又奚忍哉？

二章讲：





蔽芾甘棠，勿翦勿败，召伯所憩。

是蔽芾甘棠也，不特勿伐之已也，苟少败而挫折之，亦其心之所不忍也。其勿翦勿败乎！所以然者，盖以召伯循行，尝憩此甘棠之下，今其人不可见矣，得见甘棠即见召伯也。不忍忘伯之德，即不忍残所憩之甘棠矣，又奚忍于败之耶？

末章讲：





蔽芾甘棠，勿翦勿拜，召伯所说。是

蔽芾甘棠也，不特勿败之已也，苟少拜而屈抑之，亦其心之所不忍也。其勿翦勿拜乎！所以然者，盖以召伯循行，尝说此甘棠之下，今其人不可见矣，得见甘棠即见召伯也。不忍忘伯之德，即不忍伤所说之甘棠矣，又奚忍拜之耶？噫！甘棠且见爱矣，召伯当何如耶？召伯且见思矣，文王当何如耶？于此固可以见召伯得民之深，亦可以见文王德化之盛矣。






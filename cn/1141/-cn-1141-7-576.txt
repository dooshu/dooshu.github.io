送戴岵瞻入都

十月饯君归，五月喜君至。
尊酒复将于，颠倒不能寐。
忆昔奉使云门游，值君按节过青州。
灯前长句为君赋，狂歌大叫风飕飕。
临岐下马握余手，停杯伫立徘徊久。
自言辛苦难具陈，不信但看余白首。
转眼东西羽翼分，京洛淄尘倦趋走。
何期尔我相后先，同官仍是同门友。
怜余直道多嵚崎，开心苦口真吾师。
加餐相劝废篇什，此意旁人那得知。
劳劳余发亦垂白，看尔吐气开须眉。
玺书徵拜还青琐，岱云济水随旌旗。
送君忽忆心所欢，故人同调满长安。
欲寄双鱼愧疏懒，凭君传语青云端。



◇搜举孔子後并缮庙堂诏（太平二年正月壬寅）

夫子降灵体哲，经仁纬义，允光素王，载阐玄功，仰之者弥高，诲之者不倦。立忠立孝，德被蒸民，制礼作乐，道冠群后。虽泰山颓峻，一老不遗，而泗水馀澜，千载犹在。自皇图屯阻，祀荐不修，奉圣之门，胤嗣歼灭，敬神之寝，簋寂寥。永言声烈，实兼钦怆。外可搜举鲁国之族，以为奉圣後；并缮庙堂，供备祀典，四时荐秩，一皆遵旧。（《梁书·敬帝纪》）


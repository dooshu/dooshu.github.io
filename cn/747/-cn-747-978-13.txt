○对擅发兵判

〈甲奉使副讨罪，擅发兵，杀康国王。执事加赏。或非之。〉

临变有谋，始闻胜敌；兴师无律，终以臧凶。甲受命以行，观衅而动。轩始发，将远使於四方：临冲载驰，遂收功於万里。殊傅介之密旨，因取楼兰；若陈汤之矫制，更夷康国。况今偃革息马，绥戎纠华，奚贪一夕之勋，遂侈三军之事。虽掠美以自满，终啬祸而难封。执事念彼武功，以为勇爵；或人思我王度，方循政典。苟示化以徇物，无忘纪以败常，将为後图，是亦为政。


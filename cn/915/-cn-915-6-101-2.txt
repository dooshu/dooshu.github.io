◇请议定改葬服制表（大兴二年）

王路渐通，士人得视冢墓，多闻凶问，朝野所行不同，或有制重斩杖者，复有制齐衰三月、缌麻三月者，直素服尽哀者。人生不同，性有厚薄，是以圣人制礼居中，使贤者俯就，不肖者企及。臣谓墓毁之制，改葬缌麻，当包之矣。郑康成、王子雍皆云棺毁见尸，痛之极也。今遇贼见毁，理无轻重也。以礼无明文，行者致异，臣以为宜使明礼，大臣议为正。（《通典》一百二）


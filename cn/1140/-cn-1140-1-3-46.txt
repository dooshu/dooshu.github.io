闲云庵记

癸巳冬十一月予游郡城南得一庵曰闲云缔构精好竹木森茂距双羊古道数百步而窈然若岩穴僧永湛绍得具茗语终日知为故思修长老开山处予题其壁曰尚想高僧去孤云不可攀盖低徊久之既八年自齐归再至观所题壁如梦中语而绀殿丹楼及斋厨僧舍增至十余间颇极整丽时湛已化去顾视得则已老矣会玉山长老真宣在座谓予曰是创於思修而成於湛得者也思修少弃家从师如霞祝髪金陵受戒律通教乘历游吴会诸山而归久之霞师化於宣城手封塔墓去憩开元浮图下补葺扫除梵呗不辍又将去之曹溪诸弟子固留乃卜筑於此数椽不蔽风雨又舍去北游五台山会国家作佛事得赐衣未还而寂从思修游而归其骨者绍得也继思修之绪聚衆经营以迄有成者永湛也湛得之铢积而寸累盖三十年所矣得又曰思修师耻持鉢常累日不火食今吾以檀越力置田若干亩以继佛火饭僧衆庶几无忝师志虑後人不能守丐一言记之愚山居士笑曰尔法以了生死为第一义非有去留成毁丰约也然有为必成善始毖後汲汲数十年不倦此其志岂出精进者下哉乃为书其本末庵自万历乙卯经始至今顺治庚子工乃竣湛为士大夫所重称澄心长老其徒衆绍得等凡数十人


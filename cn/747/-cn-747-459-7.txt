○对夷攻蛮假道判

〈夷攻蛮，道由边邑。麦已熟，或请人皆出获，宰不许，郡长让之云：恐为不耕者所得。〉

善教者为政有闻，适权者在邦必达。能临事而当断，非不询而作谋。苟或越官，是称专欲。属王风不振，霸业衰陵。蛮夷假道於上国，丁壮就功於下土。我承其弊，肆毒宜纵於贪狼；尔无令闻，为患亦同於蝥贼。思营负户，议发悬门。虽师将入郛，而人未及麦。茂宰施令，黔黎酌心。能操制锦之刀，不紊在纲之纲。礼先敦义，政贵有恒。尽地必资於劝分，涤场或存於禁末。我疆有畔，须务材而训农；他人越思，岂瘠鲁而肥杞。县大夫之立法，於子何诛？郡符竹之薄言，将子无怨。且人有食色，师非及耕。宜从宣父之存信，不让勾吴之弃鼓。况县道骈杂，寇卫错联。若从获於或人，是乱行於田。则轻赍者先於望岁，剽劫者多於服勤。革其虚求，亦谓尽善。

魏季龙

季龙，代宗时擢书判拔萃科。


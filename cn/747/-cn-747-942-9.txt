○三会为弟子醮词

臣以庸微，负荷大法，敷宏真训，开度天人，授道传经，济时行化。弟子某等，夙慕大道，归命至真，奉信元科，参受符，传付之後，已历岁年。或虑未受道之前，及佩之後，立身注意，动有罪条。三业十躔，恣其愆过；三元八节，朝谒不专；本命庚申，修行有阙。或啖食荤血，秽乱正真；或嗜欲繁华，负违禁戒，非凭三会，难遍忏祈。今因某会之辰，考校之节，同申大醮，拜章言功，罪谢十天，归诚三宝。并乞宿殃清荡，众罪蠲除；善簿定名，生宫列籍；冤仇和解，债讼夷平，真气内充，百关悦豫；灵官外护，万恶消沈。五行三命之中，暗曜明星之内，永无临照，长息灾凶。九祖生天，六亲蒙福；公私贞吉，动静康宜；年命增延，福祚遐广。誓令修励，上答元恩。不任。


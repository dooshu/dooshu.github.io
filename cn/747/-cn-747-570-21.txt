○礼部贺嘉禾及芝草表臣某等言，伏见今月某日内出剑南所进《嘉禾图》及陕周所进紫芝草示百寮者。珍图焕开，瑞形交映，遐迩偕至，福应攸同。臣某等诚庆诚贺，顿首顿首。伏惟皇帝陛下缉熙至道，保合太和，天惟发祥，地不爱宝，嘉禾擢质，灵草抽英。献于王庭，唐叔惭同颖之异；存诸郊庙，班史谢连叶之奇。既呈之祥，更睹煌煌之秀。丰年斯著，圣寿用彰，饮和之人，欢忭无极。臣某等优游至化，披玩殊姿，庆忭之诚，倍百恒品。


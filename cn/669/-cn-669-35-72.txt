72　陸機陸雲等非利於國　持國必崇名節　持身必守行誼


「伐吴之役，利獲二俊」，張華之稱陸機、雲也；「平齊之利，唯在於爾」，周高祖之諭李德林也。機、雲於河橋之役，與王師爲敵，其不忠大矣；德林願以死奉楊堅，復以所以事齊者事周矣，二國何利焉？是以持國必崇名節，持身必守行誼。

【全云】感嘅係之。

【元圻案】水經注十六：「晉後略曰：成都王穎使吴人陸機爲前鋒都督，伐京師，輕進，爲洛軍所乘，大敗于鹿苑。」〇晉書陸機傳：「太康末，機與弟雲俱入洛。張華素重其名，如舊相識，曰：『伐吴之役，利獲二俊。』成都王穎與河間王起兵討長沙王乂，假機大都督，自朝歌至於河橋，鼓聲聞數百里。長沙王乂奉天子與機戰於鹿苑，機軍大敗。」又雲傳：「張昌爲亂，穎上雲爲使持節、大都督、前鋒將軍以討昌。會伐長沙王，乃止。機之敗也，穎并收雲。」〇隋書李德林傳：「德林，字公輔，博陵安平人也。齊承光中，授儀同三司。及周武帝克齊，入鄴之日，敕唐道和宣旨慰諭，云：『平齊之利，唯在於爾。』大象初，賜爵成安縣男。宣帝大漸，屬高祖初受顧命，邗國公楊惠謂德林曰：『朝廷賜令總文武事，非群才輔佐，無以克成大業。今欲與公共事，必不得辭。』德林聞之甚喜，乃答云：『德林雖庸愞，微誠亦有所在。若曲相提奬，必望以死奉公。』高祖大悦，即召與語。」






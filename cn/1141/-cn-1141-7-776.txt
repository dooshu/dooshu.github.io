寄天都许青岩

青岩旧有青藤杖，生掣蛟螭驯倔强。
苦心割爱倾所欢，作歌赠我馀惆怅。
乱来踯躅扶杖行，怀君望远攀孤嶂。
侧闻松竹都亡恙，重倚梅花酌佳酿。
我不共饮可若何，兴来拍手为君歌。
丈人家傍黄山住，山房却在临溪处。
丈人爱向黄山游，飞策天都最上头。
住山游山心总閒，雕镂云物穷仙山。
雪翁千岁成逸友（山有老白猿，人称「雪翁」。），莲花百丈开欢颜。
黄山峰势千手指，就中耆宿今馀几。
词赋家风传二子，眼前万事堪老矣。
残编自向碧山藏，仙客还分石髓尝。
南村潭上东风暖，应有春云满竹房。



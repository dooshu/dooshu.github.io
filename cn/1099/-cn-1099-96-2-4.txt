○與張都憲 【 留曹濟荒】

兩淮飢荒、甚勞撫綏、竊讀乞糧封事、并與東山先生書、經濟之才、忠愛之蘊、益深歎仰、近蒙　聖明憫惻免折色糧價、免俵印馬駒、恩甚渥也、但不知廬鳳與揚米價徵起若干、開種鹽價上納若干、果如其數、伏望執事倣曾南豊河北捄災議、損益行之、巏所慮者、前價未得耳、至於各衙門諸餘銀兩、亮皆以便宜發之、不敢贅、鄙見謂目前捄荒簡便應急、百方以思、莫如截留漕運之米為善。救荒之法賑發不如通融今畿甸穀價殊賤。若以太倉年積之價。召商糴納百萬餘石。每年軍士月粮。間支一月則三年可盡矣。一則此間賤不至傷農二則倉銀不至它費。卻留漕米五十萬石於淮。又不下常年之數是一舉而三利。於空白中得此若干粮以賑飢也。亦有欲言者。戶部以事于漕運為詞謹奉白以竢裁擇。儻以為可、馳奏之未晚也

皇明經世文編卷之九十六終








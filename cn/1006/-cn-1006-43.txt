张嵲　春昼睡起偶书二首

忽忽掩关卧，起来春日曛。

和风吹草木，杂花纷已繁。

他乡农事兴，悽然怀故园。

青山虽满眼，何用慰忧烦。

张嵲

张嵲　春昼睡起偶书二首

闭户长春草，日晏独高眠。

起步绕广庭，爱此风景妍。

青山罗廓外，白日当中天。

坐见仰意浓，亦知花向残。

鸡鸣水外村，人耕原上田。

玩物意方适，居闲情转延。

忽悟是作客，骤使心悁然。

张嵲


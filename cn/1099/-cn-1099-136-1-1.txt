○守令定例疏 【 守令】

臣聞天下親民者、郡縣守令也、總督郡縣者、藩臬二司也、廵察二司守令者、廵按御史也、數者設官、皆以為民也、　祖宗舊制惟廵按一年交代回奏至今不改。其餘藩臬守令。則皆久任而責成其功。弘治以前皆然也。今則遷徙不常矣。是故春為知府、或僉事於南、秋陞副使或參議於北、來春則又陞參政或副使於東西矣、甚者初陞右布政、憚遠不行、在家稍候三二月、即改左而三遷矣、到任未及三二月、即望轉而京堂矣、由是一歲之間。往來道路如織。日月過半。其能在任幾何。至於進士為知縣者、亦惟持守三年有薦即行取事。在承上而不在恤下也故今藩臬守令。皆過客也。其視地方之凋弊。若見驛舍之損漏。誰為之脩也。視生民之饑困。若見驛馬疲瘠。誰為之恤也舊時責之以興水利勸農桑者。不屑為也。責之以積穀備荒者。不屑為也。至凡覈戶口。均賦役。除盜賊。抑豪強等事。皆不屑為也。乃惟廵按批問詞狀。或委勘事情。則稟其意而亟為之。虛實輕重。惟視彼所欲聞而報上耳。誣枉固不恤也。往時廵按秉權太重。行事太過。　先朝考定　憲綱一書。以為矜式。其與三司知府等官相見。各有定禮也。其職任事務。各有定例也。今則藩臬守令。皆不得專行其職。而事怕稟命於廵按矣。神廟以來撫按執奏大抵撫臣見屈按臣見伸故屬吏之畏按臣甚于撫臣也甚而廵撫固位者亦不敢專行一事而永望風旨於廵按矣相見之際。知府以下。長跪不起。布政以下。列位隨行。甚者答應之際。怕俯首至膝。名曰拱手。而實屈伏如拜跪矣。至於審刑議事。考覈官吏之際。與奪輕重。皆惟廵按出言而藩臬唯唯承命。不得稍致商確矣。一有剛正不阿。可否其間。或專行一事者。豈惟廵按惡之。眾皆疾之。或陰注以數字之考語。或明摘其一事之過失。而劾退之矣。由是布政以下。皆以作揖為名。日候於御史之門。而無暇各行其政甚者公文往來。皆必親逓。而布政使方岳之重。按察使外臺之長。乃躬任舖司舖兵之役而不恥矣。彼為布政者。則曰我姑卑巽數月。則有京堂之陞矣。既為都御史廵撫。則又曰我姑謙遜數年。則有部堂之擢矣。不然。則劾隨之。能得此乎。由是內外大小官員。皆以持循保位為賢、而慷慨任事者為不謹。忠正之人。因是而黜者多矣。孰肯體國憂民。而為之興利備患耶。此今日致民饑困所由也。今使大臣有如富弼之賢者。　陛下委金萬金?盆。使之馳往地方賑救。欲發倉廩則倉廩皆空也。欲買糧食。則米穀絕無也。欲勸大戶則大戶自不給也。欲知饑民實數。則守令素不之究也。欲委官則無實心行事者。而或差占於廵按。則不敢承命也。一耳目有限。將如之何哉。不過公文行下。而造冊報上。曰賑過若干而巳。其生其死。誠不能知也。此今日之饑荒。實不能救。而後日之饑荒。所當急備也、　聖旨所憂盜賊竊發豪強或乘隙而起者、此正可憂之時也、臣惟曰回士風、變治體、而皆復祖宗之舊、此今日救民之急務也、然此事大臣不敢獨任也、惟　聖明張主於上而巳、何者、臣僚昔皆陞速、今緩其陞則怨。怨則謗。御史先既權重。今抑其權則怨怨則劾。劾與謗皆大臣之所深畏也今日職位。退亦可矣。以有彈劾不許議謚此制大有可商大臣去國豈無人言安可以此定之而歿後議及贈諡則又以有無彈劾為應否由是浮沉保名者。恒得志。體國任怨。莫之敢矣。臣故謂保民今日急務、在　聖明張主之而巳


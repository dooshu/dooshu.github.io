○重答翊书

愈白：李生：生之自道其志可也，其所疑于我者非也。人之来者，虽其心异于生，其于我也，皆有意焉。君子之于人，无不欲其入于善。宁有不可告而告之，孰有可进而不进也？言辞之不酬，礼貌之不答，虽孔子不得行于互乡，宜乎余之不为也。苟来者，吾斯进之而已矣，乌待其礼逾而情过乎？虽然，生之志求知于我耶，求益于我耶？其思广圣人之道耶，其欲善其身而使人不可及耶？其何汲汲于知，而求待之殊也！贤不肖固有分矣，生其急乎其所自立，而无患乎人不已知。未尝闻有响大而声微者也，况愈之于生恳恳耶？属有腹疾。无聊，不果自书。愈白。


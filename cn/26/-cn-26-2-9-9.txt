寇彦卿


寇彦卿，字俊臣，开封人也。世事宣武军为牙将。太祖初就镇，以为通引官，累迁右长直都指挥使，领洺州刺史。罗绍威将诛牙军，太祖遣彦卿之魏计事，彦卿阴为绍威计画，乃悉诛牙军。

彦卿身长八尺，隆准方面，语音如钟，工骑射，好书史，善伺太祖意，动作皆如旨。太祖尝曰：“敬翔、刘捍、寇彦卿皆天为我生之。”其爱之如此。赐以所乘爱马“一丈乌”。太祖围凤翔，以彦卿为都排阵使，彦卿乘乌驰突阵前，太祖目之曰：“真神将也！”

初，太祖与崔胤谋，欲迁都洛阳，而昭宗不许。其后昭宗奔于凤翔，太祖以兵围之，昭宗既出，明年，太祖以兵至河中，遣彦卿奉表迫请迁都。彦卿因悉驱徙长安居人以东，人皆拆屋为筏，浮渭而下，道路号哭，仰天大骂曰：“国贼崔胤、朱温使我至此！”昭宗亦顾瞻陵庙，傍徨不忍去，谓其左右为俚语云：“纥干山头冻死雀，何不飞去生处乐。”相与泣下沾襟。昭宗行至华州，遣人告太祖以何皇后有娠，愿留华州待冬而行。太祖大怒，顾彦卿曰：“汝往趣官家来，不可一日留也。”彦卿复驰至华，即日迫昭宗上道。

太祖即位，拜彦卿感化军节度使。岁余，召为左金吾卫大将军，充金吾衙仗使。彦卿晨朝至天津桥，民梁现不避道，前驱捽现投桥上石栏以死。彦卿见太祖自首，太祖惜之，诏彦卿以钱偿现家以赎罪。御史司宪崔沂劾奏彦卿，请论如法，太祖不得已，责授彦卿左卫中郎将。复拜相州防御使，迁河阳节度使。

太祖遇弑，彦卿出太祖画像事之如生，尝对客语先朝，必涕泗交下。末帝即位，徙镇威胜。彦卿明敏善事人，而怙宠作威，好诛杀，多猜忌。卒于镇，年五十七。





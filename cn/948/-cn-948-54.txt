陆游　悲歌行

士如天马龙为友，云梦胸中吞八九，

秦皇殿上夺白璧，项羽帐中撞玉斗。

张纲本不问狐狸，董龙何足方鸡狗。

风埃蹭蹬不自振，宝剑床头作雷吼。

忆遇高皇识隆准，岂意孤臣空白首！

即今埋骨丈五坟，骨会作尘心不朽。

胡不为长星万丈扫幽州？胡不如昔人图复九世雠？

封侯庙食丈夫事，龊龊生死真吾羞！

陆游

陆游　悲歌行

读书不能遂吾志，属文不能尽吾才。

远游方乐归太早，大药未就老已催。

结庐城南十里近，柴门正对湖山开。

有时野行桑下宿，亦或恸哭中途回。

檀公画计三十六，不如一篇归去来；

紫驼之峰玄态掌，不如饭豆羹芋魁；

腰间累累六相印，不如高卧鼻息轰春雷。

安得宝瑟五十弦，为我写尽无穷哀！

陆游

陆游　悲歌行

感慨常自悲，发为穷苦辞。

偪仄不少伸，梦中亦酸辛。

脂车思远道，太息令人老。

中原宋舆图，今仍传胡雏！

此责在臣子，诸公其可已？

谈笑复旧京，令人忆西平。

陆游

陆游　悲歌行

有口但可读离骚，有手但可持蟹螯。

人生坠地各有命，穷达祸福随所遭。

嗟予一世蹈谤薮，汹如八月秋江涛。

尊拳才奋肋已碎，曹射箭尽弓未弢

形尪骨悴吹可倒，摧拉未足称雄豪。

一身百忧偶得活，残年幸许归蓬蒿。

时时照水辄自笑，霜颅雪颌不可薅。

脱身仕路弃衫笏，如病癣疥逢爬搔。

见事苦迟已莫悔，监戒尚可贻儿曹。

勉骑款段乘下泽，州县岂必真徒劳！

陆游


请择有司蠲逋赋以安民生疏


窃惟致理之道，莫要于安民。《书》曰：“民惟邦本，本固邦宁。”民安邦固，即有水旱盗贼、敌国外侮之虞，而人心爱戴乎上，无土崩瓦解之势，则久安长治之术也。

然欲安民，又必加意于牧民之官。方今圣明在上，一时郡邑长吏固莫不争自焠励，勉修职业，以求无负于明时。但虚文矫饰，旧习尚存；剥下奉上，以希声誉；奔走趋承，以求荐举；征发期会，以完簿书；苟且草率，以逭罪责。其实心爱民、视官事如家事、视百姓如子弟者，实不多见。故皇上虽有安民之心，而上泽不得以下究者，职此之故也。

臣等思得明春又当外官考察之期，一举一措，乃天下向背所系。伏望圣明特敕吏部，令其预先虚心访核各有司官贤否，惟以安静宜民者为最；其沿袭旧套、虚心矫饰者，虽浮誉素隆，亦列下考。抚按以此核属官之贤否，吏部以此别抚按之品流，朝廷以此观吏部之藻鉴。若抚、按官不能悉心甄别，而以旧套了事，则抚按官为不称职矣，吏部宜秉公汰黜之；吏部不能悉心精核，而以旧套了事，则吏部为不称职矣，朝廷宜秉公更置之。庶有司不敢以虚伪蒙上，而实惠旁孚，元元之大幸也。

臣等又查得隆庆六年六月诏书一款，自嘉靖四十三年、四十四年、四十五年并隆庆元年钱粮，除金花银不免外，其余悉从蠲免，其二年、三年、四年，各量免十分之三；至于淮安、徐州以水患，广东惠、潮二府以兵伤，则并隆庆二年、三年，亦从蠲免。恩至渥矣，乃该地方犹不能追纳。至万历二年，户部乃议，于拖欠七分之中每年止带征三分，而民犹以为苦。何也？盖缘各有司官不能约己省事，无名之征求过多，以致民力殚竭，反不能完公家之赋。其势豪大户侵欺积猾，皆畏纵而不敢问，反将下户贫民责令包赔。近来因行考成之法，有司官惧于降罚，遂不分缓急，一概严刑追并；其甚者，又以资贪吏之囊橐。以致百姓嗷嗷，愁叹盈闾，咸谓朝廷催科太急，不得安生。

夫出赋税以供上者，下之义也；怜其穷困，量行蠲免者，上之恩也；于必不可免之中，又为之委曲调处，是又恩之恩也。今乃不知感戴而反归过于上，则有司官不能奉行之过也。然愚民难以户晓，损上乃可益下。须赖皇上力行节俭，用度渐舒；又以北虏纳款，边费稍省。似宜曲垂宽恤，以厚下安民。合无敕下户部，查各项钱粮，除见年应征者分毫不免外，其先年拖欠带征者，除金花银遵诏书仍旧带征外，其余七分之中，通查年月久近、地方饶瘠，再行减免分数。如果贫瘠不能完者，悉与蠲除，以苏民困。至于漕运粮米，先年亦有改折之例。今查京、通仓米，足支七八年，而太仓银库所积尚少。合无比照先年事例，将万历五年漕粮，量行改折十分之三，分派粮多及灾伤地方征纳。夫粮重折轻，既足以宽民力，而银库所入，又藉以少充，是足国裕民，一举而两得矣。

臣等待罪辅弼，日夜思所以佐皇上，布德元元，辑宁邦本，计无便于此者。伏乞圣明采纳施行，生民幸甚。

（万历四年七月初六日奉圣谕：吏、户二部，朕奉天子民，注存邦本，思欲固国安民，必得良有司加意牧养。近来各地方官，虽颇知守己奉法，然虚文粉饰，旧习未除。今朝觐考察在迩，着吏部悉心访察各官贤否，惟以牧爱宜民者为最；其有弄虚文、事趋谒、剥下奉上以要浮誉者，考语虽优，必置下等，并抚按官一体论黜。近又闻，各有司官催征钱粮，不分缓急，一概严并；又畏纵富豪奸猾，偏累小民，致有流离失所者，朕甚悯之。今后除见年应纳钱粮不免外，其以前拖欠，着户部分别年月久近、分数多少，具奏蠲免。万历五年漕运粮米，暂行改折十分之三，以宽民力。各着实奉行。）






○授郑畋平章事依前都统制

门下：朕闻天下安注意於相，天下危注意於将，尔今应吾内外之委任也。朕以尘昏宇县，血染生灵，乘舆播越於道途，巡幸奔驰於巴蜀。夙夜思咎，寝食不遑，期早殄於群妖，冀速清於国步。今则重烦台德，再秉钧衡，碧幢不离於岐山，黄阁暂移於陇坻，安危倚望，中外具瞻。诸军四面行营都统凤翔陇等州节度观察处置等使开府仪同三司检校司空同中书门下平章事兼凤翔尹上柱国荥阳郡开国侯食邑三千户郑畋，岳渎炳灵，星辰焕发，雅裁既扬於冰玉，冲襟咸契於神明。连古今理乱之源，识文武经纶之道，作时柱石，为国栋梁。洎周旋（阙）荣，出入将相，功业每留於史册，懿范允播於缙绅。昨镇近藩，首摧巨盗，今虽狼心渐革，虿尾将攻，干戈尚遍於咸秦，虵豕犹侵於宫阙。运虽至此，天实赉予。况誓扫寇雠，志收社稷，蕴沈机而愈劲，奋独断而不回。激谕军行，倡率义旅，下韝必中，传檄无疑。指呼而方面悦随，慷慨而懦夫请命，风生貔武，川涌熊罴，期系颈於逡巡，伫舂喉於旦夕。朕且念用兵汧陇，驻跸坤维，指挥而远在一隅，请急而动闻逾月。於以举畴庸之典，於以图必胜之谋，在乎盛以军戎，任其陶铸，使统制并遵於麾下，訏谟皆在于彀中，将候凯还，伫其册命。於戏！簪裾礼乐，俨然丞相之风；旗帜鼓鼙，蔚尔将军之贵。裴度以出征淮蔡，敏中以招讨羌戎，皆仗以节旄，付之枢柄。期树功业，固不同年；勉图大勋，同酬殊渥。位正台阶之重，官崇水土之荣，敬之哉！无忝我重命，可守司空兼门下侍郎同中书门下平章事依前充四面行营都统凤翔陇等州节度观察处置等使兼凤翔尹，散官勋赐如故。仍令所司候收复京城后备册命。主者施行。


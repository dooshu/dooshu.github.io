○代贺瑞雪表

臣某言：臣闻周陈《洪范》，王者之首政惟农；鲁作《春秋》，国家之大事在祀。农忧旱之为虐，祀戒雨之失时，亦由圣感节宣，孰云冥数前定。臣伏见比者冬阳愆候，宿麦未滋，陛下减膳撤悬，晨兴夕惕。加以郊日近，辇路飞尘，窃虑增轸圣情，微昏羽卫。帝诚神应，人欲天从，果得风雨叶期，阴明若契。每至乘舆就次，御幄宁居，然後助澄扫於前驱，效沾润於清道。及夫庙廷金奏，则横汉昭回，坛单烟升，则纤萝不动。从容成礼，鼓吹还宫，御正阳之门，施作解之令，欢呼夷夏，踊跃生灵，三代之备物克终，百王之能事斯毕。神休坐降，瑞气潜蒸，玉鸾仅辍其行音，素雪已飞於前殿，盈天表庆，成花效奇，洽万国之欢心，启千载之昌运。若非孝逾舜德，勤过尧心，则何以礼一接而幽报随彰，景未移而明徵遽至。上辛受福，献岁告丰，天地回动於精诚，阴阳变化於宸念。始悟竹宫望拜，徒神无用之光；交门作歌，乃为语怪之事。臣谬膺重任，获侍严祠，嘉候殊祥，惬心在目，受恩既深於庶类，同休岂止於恒情，手之足之，罔知攸措。无任感跃屏营之至。


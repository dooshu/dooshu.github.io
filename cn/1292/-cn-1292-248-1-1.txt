◇　上书求赎父刑

妾父为吏，齐中（《汉书》有「皆」字）称其廉平。今坐法当刑，妾切痛（《汉书》作「妾痛夫」）死者不可复生，而刑者不可复续。虽欲改过自新，其道莫由，终不可得，妾愿入身（《汉书》作「没入」）为官婢，以赎父刑，使得改行自新也。

（《史记·仓公传》，又见《汉书·刑法志》：孝文即位十三年，齐太子令淳於公有罪当刑，其少女缇萦随父至长安上书。）




○蒋敦复词

宋末人词语馨旨远，浅涉者每视为留连景物而已，不知其忠愤之忱，恒寓於谐声协律中。蒋剑人茂才［敦复］读张玉田西湖春感高阳台词，谓玉田拳拳故国，屡见乎词，集中多题水仙之作，此与赵子固同意，以寓其海之思。即用其韵题後云：“树老冬青，天边水碧，金牛湖上停船。去国王孙，看春不似当年。西泠老去笙歌梦，比前番、人瘦谁怜。更萧然。布袜青鞋，独吊荒烟。天涯万里无家别，听一声河满，满目山川。败柳栖鸦，伤心落照堤边。零花淡墨无多意，望瑶波、帝子空眠。掩重帘。夜夜枝头，泣损啼鹃。”真善会作者意。剑人笔耕江浙，乱後渡江，弃家为僧，法名妙喜，曾刊所作为芬陀利室词。浪淘沙云：“凉夜梦迢迢。灯影孤飘。秋心都付与芭蕉。又是一枝梧叶下，特地魂消。前事忆红桥。声咽琼箫。画中人送镜中潮。肠断去年江北泪，流到今宵。”秋蝉祝英台近云：“冷栖烟、闲吸露。仙骨脱尘土。尔许高寒，消受晚秋苦。最怜短鬓飘萧，西风瘦影，只薄薄、一重纱护。感迟暮。相将断雁哀蛩，幽咽向人诉。齐女门前，乌桕几株树。分明落叶声凄，中郎家破，有谁和、七弦琴谱。”酸音凄响，不待言愁我欲愁矣。


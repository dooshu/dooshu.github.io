◇改葬尼太后服制议

案《丧服》虽云「改葬缌」，文无指据，至于注解，乖异不同。马融、王肃云本有三年之服者，郑及三重（案，此语上下并有脱文）。然而后来诸儒，符融者多，与玄者少。今请依马、王诸儒之议，至尊宜服缌。案《记》：「外宗为君夫人，犹内宗。」郑注云：「为君服斩，夫人齐衰，不敢以亲服至尊也。」今皇太后虽上承宗庙，下临朝臣，至于为姑，不得过期，计应无服。其清河、汝南二王母服三年，亦宜有缌。自余王公百官，为君之母妻，唯期而已，并应不服。（《魏书·礼志四》。神龟元年十一月，崔光上言。四门博士刘季明议。又略见《通典》一百二。）


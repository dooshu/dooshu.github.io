◇诏王肃（太和二十二年正月）

夫知己贵义，君臣务恩，不能矜灾恤祸，恩义焉措？卿情同伍员，怀酷归朕，然未能翦一雠人，馘彼凶帅，何尝不兴言愤叹，羡吴闾而恤息。比获萧鸾辅国将军黄瑶起，乃知是卿怨也。寻当相付，微望纾泄，使吾见卿之日，差得缓怀。（《魏书·王肃传》。既平汉阳，诏肃云云。初，齐武之收肃父奂也，司马黄瑶起攻奂杀之，故诏云然。）


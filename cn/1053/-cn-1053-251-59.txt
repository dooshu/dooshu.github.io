史尧弼　挽刘中远侍郎

神主多艰日，归安九庙中。

忌才终引去，退卧敢论功。

未省真忘世，尝疑数悟空。

欲谘黄发老，几杖合扶公。

史尧弼

史尧弼　挽刘中远侍郎

精神曾感会，帝念老臣馀。

内阁升严直，褒章赐命书。

同时那得有，回首却成虚。

露电从渠过，吾游自物初。

史尧弼

史尧弼　挽刘中远侍郎

泇泇绿水边，丈室一萧然。

顾陆留青箬，宗雷老白莲。

研朱看点易，摇麈听谈玄。

忽忽风流尽，长怀晋宋前。

史尧弼

史尧弼　挽刘中远侍郎

故国馀乔木，萧条今作哀。

舂容思曩昔，怀抱复谁开。

浩劫真难诘，微言不重陪。

未忘吾里在，华表一归来。

史尧弼


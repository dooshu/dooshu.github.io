○权停听政敕

朕闻礼发乎因心，服勤於遗体，周典著问安之范，戴经存就养之文，垂为格言，式示达礼。惟朕小子，敢废前修？伏以太皇太后，母临六宫，子育群品，清净养性，恬和保神。属时暑小侵，违豫不闲，寝膳未复，忧灼靡宁。日欲亲於药饵，情岂安於听断，凡有事务，且委司存。恐中外具僚，未悉予意，起今月二十日以后，权不听政，故兹宣示，宜体朕怀。


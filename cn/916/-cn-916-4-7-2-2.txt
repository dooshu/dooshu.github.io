【伉俪诗】

余执百两辔。之子咏（《类聚》作诗。）采蘩。我怜圣善色。尔悦慈姑颜。裁彼（《类聚》作我被。）双丝绢。著以（《初学记》作於。）同功绵。夏摇比翼扇。冬卧（《初学记》作坐。《诗纪》云。艺文作坐。）蛩蛩毡。饥食（《类聚》作餐。）并根（《类聚》作粮。）粒。渴饮一流泉。朝蒸同（《初学记》误作冈。）心羹。（《诗纪》原缺。从《初学记》补。）暮庖比目鲜。挹用合卺□。受以连理盘。朝采同本芝。夕掇骈穗兰。临轩树（《初学记》作种。）萱草。中庭植合欢。（○《初学记》十四。《诗纪》三十。又《类聚》四十引蘩、绵、毡、泉、欢五韵。）


下车泣罪


夏史纪：大禹巡狩，见罪人，下车而泣之。左右曰：“罪人不顺道，君王何为痛之？”王曰：“尧、舜之人，皆以尧、舜之心为心；我为君，百姓各以其心为心，是以痛之。”

夏史上纪：大禹巡行诸侯之国，路上遇见一起犯罪的人，心中不忍，便下车来问其犯罪之由，因而伤心垂泣。左右的人问道：“这犯罪之人，所为不顺道理，正当加以刑罚，君王何故痛惜他？”禹说：“我想尧、舜为君之时，能以德化人，天下的人都体着尧、舜的心为心，守礼安分，自不犯刑法。今我为君，不能以德化人，这百姓每各以其心为心，不顺道理，所以犯罪。是犯罪者虽是百姓，其实由我之不德以致之。故我所以伤痛者，不是痛那犯罪之人，盖痛我德衰于尧、舜也。”

夫禹不以罪人可恶，而以不德自伤如此，则所以增修其德，而期于无刑者，无所不至矣。






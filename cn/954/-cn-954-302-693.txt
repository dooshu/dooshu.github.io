陈造　同沈守劝农十首

谁似青君用岁华，遍分春色到幽遐。

房陵远近山千叠，到处东风到处花。

陈造

陈造　同沈守劝农十首

门横石濑漱潺湲，两两人家柳映门。

花影滟红山影碧，客行疑到武陵原。

陈造

陈造　同沈守劝农十首

行遍西阡更北村，檀栾处处绿梢云。

官身未敢山间宿，可得排门谒此君。

陈造

陈造　同沈守劝农十首

共扶翁媪看行轩，亦有娉婷立道边。

侵鬓黛眉唇浅注，铅珰匀莹茜裙鲜。

陈造

陈造　同沈守劝农十首

沉炷茶铛且翠微，归轩何惜小逶迤。

晴天璧月今宵好，待得金波泛夜时。

陈造

陈造　同沈守劝农十首

红旆朱辬得暂陪，蜘非为踏春来。

即今归马班如意，定被山花野鸟猜。

陈造

陈造　同沈守劝农十首

林花断续碧溪长，好在冰奁照靓妆。

泛腻流膏知远近，未妨粉水更添香。

陈造

陈造　同沈守劝农十首

病来止酒似渊明，潘岳归田赋已成。

布谷催耕如见谂，提壶劝醉更多情。

陈造

陈造　同沈守劝农十首

抖擞平时簿领尘，偷闲来作看花人。

从今日作花间去，已费今年一半春。

陈造

陈造　同沈守劝农十首

露粉烟香细孰何，荆扉竹径喜经过。

阳和若作留连计，谁遣飞红扫更多。

陈造


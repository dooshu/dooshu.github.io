○重修天寶陂記 【 天寶陂】

吾邑濱海、土田瘠薄、又鮮泉源溉之利、雨晹一不時、苗立稿矣、惟西南有陂名天寶。水自仙遊而來。歷清源善福達新寧仁壽二里。沃田數千頃。宋元符間郎公簡修之、故又名元符陂、其後屢圯屢築、萬曆巳丑則耆民周大勳奉邑令歐陽侯之命、甃西陳石圳堤二百餘丈。農民賴之、抵今將三十載、值今歲淫雨、復有頹潰、適王侯來蒞邑、咨諏民瘼、知茲陂為邑大利病、詢于眾、孰可任厥事、僉曰、故壩長大勳子文遴、篤誠勤幹、習于水利、令之董役、必能底績、侯忻然、進而命之文、遴條上方略、咸當侯意、遂使鳩工、下令有湮圳決防、梗法便私、不輸錢服役者、悉治以罪、人心肅然、侯又捐俸為資、役者競勸、石以丈計、土以箕計、畚鍤之工以日計、悉虔悉力、莫敢窳惰、其最要害、如西陳溝頭濱江海堘尤所加意、水利悉復、歲不能災、五洋二十五墩數萬人咸被其澤、頌侯明德、無以為報、余觀自古循吏、為民造命、莫不以導水興利為第一義。而吾邑以頻年無歲、租賦之不時、以為長吏憂、吾儕邦人、其亦有餘恧焉、今幸徼惠于侯、舉數千頃之田、旱澇無虞、其亦相勸于惟正之供俾侯不以催科見督、是乃所以報侯也、而周君父子、先後有勞于茲陂、亦可謂好義修事者矣、然余觀邑治之前。又有祥符陂。其利病與茲陂同。傾圯尤甚。惜無如周君者。能奉侯之德意。慨然脩復。此余之所以于茲役。而重有望也。

皇明經世文編卷四百六十一終








○代皇太子贺嘉麦表

臣某言：伏见雍州司马徐庆称，所部有嘉麦，一茎六穗。纤芒濯露，疑因黑壤之宜；香稼摇风，若吐黄金之色，岂非灵心昭应，睿德感通？降之自天，何必来之咏？尝之于庙，先符孟夏之时。凡在含生，相趋动色，臣谬当居守，肃奉宗祧。一穗两岐，徒说张君之咏；十亩千石，方轻范氏之书。仰天意而增欢，顾人心而载跃。无任喜之至，谨附起居使某官甘奉表陈贺以闻。


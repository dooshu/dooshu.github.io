○论德音事状

今日奉宣圣旨如前。臣等伏以时旱稍久，圣虑时深，思降德音，除人疾苦。比来方镇，过有进奉，因此聚敛，恣为剥害，遂使百姓积怨悉之气，陛下有纳进之名。臣虽频奏，已蒙宽纳，今特有处分，使载在德音，实王政之大猷，为时事之切务，上符天意，下感人心。和气既通，甘泽必应。其合进奉外，尚虑方镇私有聚敛者，但德音严加约束，如有违越，令在必行，仍令御史台及出使郎官、御史察访闻奏。比来制敕虽下，多至因循不守，患在赏罚不立，不患朝廷不知，圣心不移，下谁敢犯？其岭南风俗，百姓多卖买，不得驱掠百姓为口，禁止条约，犯者依前令有司纠察闻奏。横贼扰乱，皆由於此，今有明敕处分，足以感动其心。


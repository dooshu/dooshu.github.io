○赈诸道水旱灾制

王者立国，本以安人，海隅苍生，不忘宏覆。天下至广，咸务和宁，其或郡国罹灾，存抚为重。发廪蠲赋，时为旧章，献岁布和，前圣高躅。朕祗膺眷命，缵承洪绪，居兆乂之上，五载於兹。推大信以抚万邦，体至仁以蕃庶类，夕惕惟厉，忧深纳隍。岂布理犹郁，上帝未感，精祲相荡，阴阳或愆。近者江淮之间，水旱作沴，绵亘郡邑，自夏徂秋，虽诚祷群神，无爱圭璧，而灾流下土，亏我生成。逋亡靡依，凋瘵斯甚，疲俗艰食，时予之辜。当宁疚怀，宵衣兴叹，悯兹求瘼，临遣使臣。分命巡行，特加存恤，往救灾患，冀安流庸。俾免其田租，赈以公廪，随便拯给，惠此困穷。其元和三年诸道应遭水旱所损，州府庆合放两税钱米等，损四分已下，宜准式处分。四分已上者，并准元和元年六月十八日敕文放免。仍令中书门下，即於朝班中择人，分道存抚。其有单贫乏户，转徙未安，便以常平义仓所贮斛斗，量事赈贷，务令存济，副朕忧轸。呜呼！方岳长吏，职居亲人，永言分忧，亦惟善政。敬哉有土，咸悉予怀。


○第六表

臣某言。某五奉批诏，尚未允臣所让官阶爵邑者。伏以将相大臣，凡被恩命，有所辞让，不过再三。安则弃而受之，不安者亦许其让。今臣已倍再三之数，情固有所不安。圣鉴未开，忧心如醉。臣某诚恐诚迫顿首顿首。臣闻杜恕魏之名臣也，常以立心行事，若非明达君子，见谅本心，不然，则刳心示人，与臣何异？臣虽不侔，常叹其言。知信人难，古昔如是。然杜恕於族类之内，尚兴此言。今臣幸以遭逢，重为宰执。虽论才较智，莫称陶钧。而秉直输忠，敢欺辰象。拜章之请，择利经邦。况奉天颜，尽披血恳。誓然（疑作言）莫信，死请莫从。则臣刳心於丹之前，陛下亦当未察。兢忧惭叹，无地可逃。今辞理已殚，恳激愈甚。盖臣於不安之事，终无受宠之期。苟或谴怒下临，臣则伏罪而去。干犯宸严，臣某无任陨涕流汗惶越之至。


◎苏轼赠陈秀常词

东坡云：龙丘子自洛之蜀，载二侍女，戎装骏马，至溪山佳处，辄留数日，见者以为异人。後十年，筑室黄冈之北，号静庵居士。作临江仙赠之云："细马远驮双侍女，青巾玉带红华。溪山好处便为家。谁知巴峡路，却见洛城花。回旋落英飞玉蕊，人间春日初斜。十年不见紫云车。龙丘新洞府，铅鼎养舟砂。"龙丘子即陈季常也。秦太虚寄之以诗，亦云："侍童双擢玉，鬓发光可照。骏马锦障泥，相随穷海峤。暮年更折节，学佛得心要。鬻马放阿樊，幅巾对沉燎。"坡又作诗戏之，有"龙丘居士益可怜。谈空说有夜不眠。忽闻河东狮子吼，拄杖落手心茫然"之句。则知季常载侍女以远游，及暮年甘於枯寂，盖有所制而然，亦可悯笑也。［苕溪渔隐］


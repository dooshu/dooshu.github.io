卷二十七

钦定四库全书

怀麓堂集卷二十七

明　李东阳　撰

文稿七

序

赠右谕德谢君序

储宫之有左右春坊犹朝廷之有翰林以讲说道德制作文章为职地位清秘聨华并峙其有迁转则视其班级高下或相出入或相兼摄以为恒制而台阁之选皆於是须焉其在春坊为大学士为庶子为谕德皆秩五品阶大夫与翰林诸学士相埒必累考屡迁而後得与惟以状元及第为修撰者九载一陟辄迁谕德最为超擢然状元名地荣峻多不俟满考而陟近岁始稍稍有之故虽一陟五品人犹若以为滞於是知春坊之职固重状元之选为尤重也余姚谢君于乔以成化乙未状元在翰林为修撰甫九载陟右春坊右谕德初君廷对时所献策明白正大得告君之体胪传陛引之际仪观修洁气宇凝重公卿以下莫不目属以为远大器故其陟也亦莫不宜之台阁台鼎之望盖不谋而合也宋王沂公赋诗未遇时人已知其为状元宰相世固有以文章占器业者君之陟寜直为今日贺邪夫春坊之官固以辅翼储德亦以基太平辅相之业於天下者也故必德纯学正发之文章形之议论皆仁义礼乐之宣着则其朝夕左右必有所感格规正以归于道虽未见于用而所以辅天下之治本者亦厚矣况由此而施焉其所沾被于天下可胜道哉说者谓治安之策言忠而道疎教本之书言华而要寡承华之箴言切而心诈君之贤宜择之审矣安知其经纶密勿之业不兆於今日一谕德时邪初君在翰林有乞文为达官赠者君辞曰是人方不为公议所予恶可以谀言说之竟不作推是以往则其他日必能持节秉义不为谀说骫行以负天下岂独以文章占之哉予在翰林久知君为详既喜储宫之得人又将为国家天下贺将有言于君君同年进士通政参议毛君秉彛实倡于六科请给事六部诸郎官为君贺而属予以辞因次第所欲言者为君赠

林氏族谱序

福州林氏出光之固始五代时从王氏入闽代有令闻有讳比者仕元为福建镇抚守南关元末寇临城守义不屈阖门就戮遗一子阳依祖母郭于外氏故得免阳二子信任信美信任三子秀康夀信美一子文表诸孙至十有余人秀子玭玠瑭康子瑨皆举乡贡而玭及瑭皆举进士瑭为行人玭为南京刑部主事恒念其先世之湮没危其家之中微幸其所可传者而惴惴焉惟宗族散失是惧乃自比以下着为谱系以世传附以家规以传于家刑部君以予同年进士请为序呜呼承传之际重矣族有氏宗有祀家有业得其人而传之乃可以久而不絶故圣人以有後为孝示重也然天下之事有常有变小而扎瘥天阏之患大而兵革锋镝之厄有不能保其必无者君子之心盖曰吾之所不得与者莫能强也吾之所得为者吾不敢忽也吾之德足以贻吾後吾之孝足以承吾前吾之法足以维持保护使之久而不坠如是而已矣林氏之先不可得而知矣及其遭变世罹奇祸以一人之身承累世就尽之绪岌岌乎千钧之一髪可谓危矣及其传世数百指贵显五六人蔓延波衍愈长而未艾则亦可谓盛矣是虽传与继之各得其道要亦有得於天者乎夫以数百指之族存於一人之身则其恩不可忘而其名字不可不识识其名念其所自存则所以保其业者不容以不谨矣是故子孙之所赖以传宁独非祖考之望於子孙者乎夫吾之兄弟皆知为吾父之所出则其情必亲吾之伯叔兄弟皆知为吾祖之所出则其义不至於散由是而推焉则虽亲尽服穷而喜庆忧吊之义有不能已者谱之作其亦重矣乎刑部君兄弟饫经学慎官操并闻于时而敬宗收族惓惓不置此可以继而亦可以传矣嗣其後者欲引而勿替尚於谱乎观之

宾山楼诗序

试御史闽人陈君文用世居城南大义乡其面有山曰烟台平山左曰袋顶右曰文峯环拱起伏文用之父抑庵翁欲作楼对之未就而卒文用既举进士拜潮州推官便道归乃为楼五间适与山对若礼迓之者其从兄江西按察使文耀名之曰宾山文用曰夫山者无情之物也而宾与主礼之所寓也礼施於无情可乎文耀曰可也夫山峩其巅若高冠然丰其址若襃衣然其竦也若拱而立其安也若尸而坐其迩也若乡而语於斯楼有宾道焉盖其风采修洁如司马长卿之一坐尽倾意度直率如王子猷之径造竹所气岸轩揭如汲长孺之长揖不拜草树芬郁如荀令君之馨香累日而不去於此必有以处之势疏而情亲交简而意尽要久而谊不忘如是而已矣若丝竹以游则近於?拄笏以观则过於傲袍笏以拜则失於谄又可如陈元龙之於许汜卧之於百尺之下哉今之人冠屦以交罇俎以懽高门大厦朝可容驷马而暮可张雀罗者多矣而吾山固在也孰谓有情者之不若哉然则礼而接之可也且可以儆夫世之不足礼者也文用闻而抚然乃作肃宾之歌曰层楼兮两扉君之来兮委蛇洁吾席兮修我仪我延君兮君勿辞迎君兮朝霏送君兮夕晖君不我兮遐弃澹终日兮忘归又代宾答曰风檐兮露闼昼筵兮夜榻我之来兮莫予或遏礼我兮燕我楼之中兮席之左朝荣兮夕悴谁定其交兮其宁以我为可大夫士闻而和者若干篇文耀既捐馆文用自潮以徵上京师念父兄所与礼者而修好焉以其所得诗请予序文用方登高科为能官无暇乎所谓宾山者予亦居都城门第湫隘无容客地山不负吾而吾负山久矣姑序是诗而归之

送毕验封充淮府册封副使诗序

吏部验封员外郎毕君嘉会奉命充淮府册封副使朝士大夫谓其与重礼沾荣命莫不宜之而能诗者赠之以言予惟古者先王以礼乐治天下为诸侯者或封于国都或仕于王朝封建爵命皆由上出若世子继位必入而受命童子当嗣则使大夫就其国命之凡侯国皆然而同姓之国封则有金路之仪贡则有宝玉之赉郊则有脤膰之赐尤其所厚者也今之王府即古侯国必宗室而後得封虽内不通朝籍外不涉民事然恩逮小宗王之再世专之以制诏之书备之以册宝之物可谓重矣为之使者必以文武大臣而副之者非曹省之大夫则郎官之侍从具名而後命御殿而後遣亦可谓荣矣则与于兹命者恶可以恒典视之哉夫所贵乎使者必其威仪足以耸瞻视辞令足以宣德意文学足以考据理道才畧足以酬应事变而其大者则忠信节义足以持其身而不辱其君所谓重者不可不尽而所谓荣者不徒以自幸也故曰君使臣以礼臣事君以忠贤如嘉会信宜乎所谓使矣且嘉会之举乡贡登进士也以礼经进其於礼无所不学而职在郎署邦国王朝之礼尤究习焉遡厥所自远有端绪嘉会之父朴庵先生以礼举乡贡历教四学更训道教谕二秩弃官就封予所及见嘉会之师佩之冯先生以礼举进士自翰林庶吉士累官按察副使提学江西又予之所尝缔交者也今嘉会奉使地实提学所按而济南故庐密迩畿甸还朝取道又得归省其父母于家质旧闻告成事礼之教于是乎徵而礼之业亦於是乎成矣民生於三事之如一嘉会一行而三事举焉又可不谓之贤乎顾程期职务缓急先後尤礼之不可紊者故予于嘉会先序其所以行而诸君之赠言者皆互见云

顺天府乡试录序

皇上临御之二十有二年为成化丙午戒谕廷臣用惩弗恪维时诸司百执事夙夜检饬惟不职是惧乃秋八月实天下乡试之期顺天府请如故事上命臣东阳臣瀚为考试官臣等受命惟谨既入院与提调官臣玘同考官臣钦臣昌臣守经臣釴臣濬臣华臣景元臣寅监试官臣澄臣庠暨凡执事胥誓于庭曰今日之事各涤厥心勤厥务务得贤俊以称圣心其有恣情以挠法者假公事以售私利者视为恒事细故苟焉以塞责者惟典法与鬼神在於是内外就列合赴试之士二千三百人试而中者百三十有五人遵制额所定弗敢过也臣东阳窃惟天下之政若礼乐兵刑钱谷各有攸司独贤才乃致治之器庶政所由出古帝王未始不以求贤为第一事自乡举里选之後代殊制异弊与法随议者谓孝廉失之谬辟举失之诡限年失之同九品失之伪势不得不归之科举顾其为法亦自不同我国朝稽古定制敷言之义宾兴之礼取诸虞周劝驾之意取诸汉围棘之制取诸唐糊名易书之法取诸宋而又主经义参论策罢黜诗赋因革损益萃为宏规故虽求贤路广必出乎是者乃正且贵盖天下第一途也乡之试分经校艺定额录名两畿则国监所在戎卫所籍里社所肄诸司庶府所隶皆出乎郡县学之外其额独多于诸藩顺大尤密近辇毂题必封奏录必廷献宴必请于朝士必见于阙又南畿所无者由今日观之盖天下第一地也况孚号于上惕厉于下矢心涤虑所以奉其职者加严核名考实所以会入试之籍者加简蒇事庀物申着品式凡所以给于有司者加备安知无卓荦奇伟恢闳博大之士先天下而兴乎然士之生於时由斯地以出岂徒以自幸也於此有道焉念遭际则思作我者之恩视名籍则思荐我者之意縻爵受禄则思所以用我者之责必砥砺名节卓然为第一流人以无负乎畿甸科目之士则今日之选所谓萃以正者也类聚而吉者也观国而利于用者也若怠弛纵逸坏名检躭爵禄以自後于天下之士亦安所望於诸生哉夫策名受职以图自效于世固凡为士者事也臣特为畿士言之以为天下倡云

送户部郎中郑君督粮宣府序

闽人郑君叔亮以户部员外郎督粮德州召还为郎中予与谈秦晋河洛饥荒死徙之状因及今岁畿郡之丰熟以为贺君愀然曰人皆知丰之为利而不知其为害也当秋成时谷粟委藉率数石而得银一两田赋力役或累岁年而大同宣府边储告阙又方有转运之令官所给余粟不能给道里费则又取足于民数者并困不得已而鬻一饱之外殆无嬴畜则不待閲岁而已不知其为丰矣乃忆古人所谓谷贱伤农者相与太息不能置时君将有宣府之行予因告之曰边镇之地将有饩卒有饷不可一日而无食屯积弗继则取之转运固有不能已於民者苟纳有经出有制使民之力皆足以充国之用则其劳也亦可以无憾矣而或过取妄费民愈劳而国用愈不给其为弊又可道哉故司出纳者必其心常在於民而不在其身在於民则为之经画谋度利则存病则去不在其身则侵渔之利不以及妻子请托之惠不以易声誉凡吾之所得为者皆得以自尽而莫之挠则亦庶乎其可也今宣府之储畿郡之所给在焉君之所得为固其所为慨焉者也而君又清慎干固忧乎民而不利其身则其兴利去弊有益於人之家国也可冀矣君起曰吾教不於斯言是图越数日君同官陶君廷用辈请予言遂以是为赠

送伍广州诗序

知广州府安成伍君孟贤考绩还自京师翰林修撰傅君曰川以同年之好辑凡与游者为诗诗有题题自越秀山至大通桥凡一十人赋一篇为钜卷予既得滕王阁又获覩诸君诗而并序之广之去京师其远则数千里也或航于波或骑于原或舆于山其久则数月也乾维所覆地络所至其间名山胜地遗迹巨浸固未易以枚举若匡庐大庾阁皂之为高彭蠡龙江射阳之为深鹭洲牛渚之为清高洁则孺子之亭神俊则谪仙之楼井则有彭祖之空诞祠则有黄石之奇秘阁则有滕王之富贵盖天下之大观备矣夫奇胜之在天下凡征夫贾客樵童渔叟由之而不知道流释徒雄据独占而无所有事虽骚人墨士操铅椠而携壶觞者亦不过流连放浪同归於无用之地若长安之日太行之云魏子牟宫阙之心范文正庙堂之忧随所感寓皆足以寄君亲之念以至於司马迁之探禹宂杜子美之观巫峡苏子瞻之泛南海其发诸文章见诸歌咏者皆足以寓彛伦系风化为天下重岂徒为耳目之快情欲之乐而已哉故观其所历与其所择则其人可知已京师者天下之聚也而广州者东南之大都会也君以春秋举进士高第为刑曹正郎见称为才为贰守为大郡而名绩茂着今之贤大夫也入则有观国之美出则有?命之荣布德施惠扬威力而腾声光者其於山川景物之际得之必深而感之亦大矣春秋之义送出使者必有诗使于大国者必观乐而登高能赋亦大夫之所有事也然则君之行其有取於是诗也夫其亦有和於是诗也夫

送荆庭春之云南按察副使序

荆君庭春之以御史按浙江也有伪造布政牒窜名胥吏者为所按因尽发伪吏多至八百人禠巾服加桎梏者道相属传闻京师流播远迩以为奇绩盖庭春在浙改定粮税计郡县地里定图与籍以祛吏弊在广东劾武臣贪墨察夷酋私馈赠而释寃脱死严科举以得士则二藩皆然其在内台摠献纳司考核皆籍籍有称誉而按吏事以奇故尤着在人口予尝因之而有感焉国家熙洽既久法存而弊生宏纲阔制之中不能无孽牙鏬隙之患就一事言之则其日累月积起於微尠而极於蕃炽蟠据郡邑公行藩省历铨曹而布天下非有精勤严正之士力扫除之其患之所极有不可胜言者矣夫以江浙近藩官吏重务尚如此况要荒之地耳目之所不及而庶政万事尤有系於此者乎此先天下之忧者所宜虑也今年庭春擢云南按察副使督屯田事朝大夫士多以为庭春之贤而置远地领偏任俾不获大施所藴为庭春惜予则以为云南虽在要荒而壤地最要华夷错处疆场之所关甚重居安思危之图有不可後者而民之所赖以生兵之所藉以为用皆於是资焉赵充国之屯田湟中诸葛亮之屯田汉中皆出於一时攻守之计犹能以此为务则专官特任为久安长治之策尤今日所急而贤如庭春者所宜任也况官为按察以法为名则官吏之臧否民庶之利害皆所得闻亦其所得行者恶在其为远且偏乎予在塲屋知庭春於文字间考言徵行若合符契而庭春亦过以予为可信非徒世俗以礼貌相际书牍相往复为旦夕之好者也故予虽不获从诸卿士大夫饯之而独为之辞以附予私焉

汪氏家乘序

予同年进士福建按察副使汪君希顔以家乘视予曰此吾汪氏所藏而进之所修也请为序按汪氏出黄帝之後至后稷为姬姓伯禽封於鲁传至成公黑肱之子召汪食采平阳卒葬颍川孙诵以王父名为氏後有曰錡者死于郎之战谥烈侯曰文和汉献帝时为龙骧将军渡江南居会稽曰旭晋成帝时封淮安侯曰叔举为齐司马以兵镇歙乃迁新安子勲名梁成帝时封戴国公曰华当隋乱保歙宣杭睦婺饶六州後归唐封越国公血食兹土宋元间累封昭忠广仁武烈灵显王弟七子爽为王府兵曹曰师全累官国子祭酒殿中侍御史曰道安为唐兵马使都虞侯镇婺源仲子濆累官御史大夫都知兵马使戍婺之三吾镇世以御史故称为端公曰中元始即镇之上流鱅溪之大畈家焉後有曰?者通春秋子敦诗世其业曰廷桂举进士广德军司户参军其在国朝为希顔曾大父讳文亮两举茂才奉使应天诸郡出寃狱蠲荒税以功显大父讳濡有隐德考讳棻封承德郎刑部山西司主事行义重於乡三子长灴次爇希顔其季初名煟後改名进盖自得姓以来至于希顔凡七十有七代矣古者世国世家代有谱谍晋咸康二年诏索天下诸谱淮安侯实表奏之唐贞观二年复下诏越国公又奏之自余若棻若延之若仔若瑜若斌若德馨若?累世修葺并以累朝诰勅及碑志序记诗歌附之先世之遗诗文亦附之此家乘之所以名也????既益衍不後修续者四世希顔乃与其族子大理寺副坚按察佥事舜民从子贡士俨玺星嵩辈参考旧谱会祁门休宁歙县诸族惟同出越国者乃书出兵曹者详之出端公者又详之居大畈者其详尤甚而诰勅以下亦以例续附焉吾於是谱得六始四疑一异六始者谓鲁汪为受民之始文和为居江南之始叔举为歙之始道安为婺源之始中元为鱅溪大畈之始绒及敦诗为学春秋之始四疑者谓汪非氏於汪芒非国於汪野平阳为鲁平阳非晋地颍川为鲁颍川而非豫州其说盖出於松夀一异者谓阬口诸汪非越国之族其说则出於德馨而成於斌夫谱之法莫大於知本尤莫要於究实故予所谓始者知本之论也所谓疑与异者究实之义也汪氏之乘其备於此乎孔子称先代必徵诸後裔文与献之谓也汪氏之文臣武士宏才硕德载简册刻金石者不可殚纪而希顔经学宦蹟不失其世守於是有所徵其前而後来者不可以不慎也予族高祖布蘧府君尝同知婺源为汪氏序记各一皆予家集所载亦徵之一事故予因希顔请附着于遗文之末亦庶几所谓世讲者云

琼台吟稿序

昔人谓必行万里道读万卷书乃能读杜诗盖杜之为诗也悉人情该物理以极乎政事风俗之大无所不备故能成一代之制作以传後世非惟不易学亦不易读也礼部尚书琼台先生丘公蚤能诗信口纵笔若不经意而思味隽永援据该博平生所得近万篇往往为好事者取去晩乃掇其存者分类为编殆二十之一而已东阳在翰林从公久近见其所编者如探宝藏入武库心悸目眩应接不暇盖於此得大观焉公自岭海踰江淮以入京师其远则万里也自稗官野録以至金縢玉局缥囊汗简之书未始不读其多殆不下万卷也故出其所得为剧谈高论如缫丝炙毂竟日不竭议古今成败天下之地里风俗夷险美恶如画图指掌历历可槩见着而为文如鳌负山鹏运海气势轩揭莫之与抗而不独诗也然公之学亦於诗焉见之夫去古既远至唐以诗赋取士士专门而久业旬鍜而月炼乃有以一句合格篇未成而传诵人口者此诗之盛亦诗之弊也公之学於诗固有所不屑专而实专门者所不逮彼肤见謭识管窥蠡测岂复能尽其妙哉论诗者以气运为主亦或以江山为助国朝熙平百年礼乐方作气运之盛固有攸徵而岭海之灵秀又水银丹砂灵芝赤箭所不能当者是诗之成固公学业所就抑亦岂偶然之故哉公虽欲辞一代制作之名以靳于後世有不可得者矣公所着有大学衍义补已上进世史正纲朱子学的诸书多梓行於世而杂文尤多则别刻以传兹特其诗集云

两畿录刑诗序

今天子御极之四年稽据旧典当五年一录囚之期既遣官会录于两法司复命刑部简官属分录两畿诸御史录天下州县於是郎中陈君一夔往北畿何君商臣往南畿二君者入而辞於朝赐之勅曰朕虑天下之有疑狱有司或弗能直致有屈抑以干隂阳之和心甚忧之今特命尔章尔说分历畿辅检閲簿籍貌稽辞察毋惑於浮言毋狃於成案其有情可矜事可凝徒以下减论开释罪死者具录以闻钦哉二君皆拜手稽首奉命惟谨退而参于庭尚书乃进而戒之曰刑重事死大罪吾方慎简吾属以属郎中也郎中其殚志竭力服念而审察之勿重嫌以避事勿诿命以自解勿恃聪明以为人莫我欺勿倦於道路以为事可遥辩务期有所平反以答宵旰之勤勉乎哉二君皆拜手奉令惟谨又出而舍于国门之外诸曹大夫士从而饯之乃胥揖而告曰贤哉二大夫其荷天子之简命贤大臣之推荐以有此行也独念夫民之屈抑者闻朝廷之有命大夫也孰不翘首跂立以徯其至哉孰不望其引手投足以求旦夕之命哉傥至而弗获伸焉则亦已矣不可以复望矣是其曲直生死皆系于二人决於一时其必有所自致以慰此民也二君皆揖而别曰某某敢不於诸公言是图於是各以其意为诗若干首录为卷以分赠二君时予亦在列因诵其诗而叹曰诗之用于刑亦寡矣盖以讴歌倡叹之声施之乎箠朴鈇鑕之事固已甚难然其恩德之所感动声誉之所流播有不能已於人者故召伯之听讼见诸风臯陶之淑问见诸颂是诗也宜有所取焉而况四牡之使蒸民之饯槩之以大雅之义又有不可已者然则圣谕之谆复官箴之详备亦孰谓饯赠规益无助於万一乎哉二君同署又同官同以廉慎着声绩而审录之命畿甸之地无弗同者予故总序所以行之故各冠乎其诗之首若托物起兴因地论事则存乎诗恶能以尽同哉

怀麓堂集卷二十七








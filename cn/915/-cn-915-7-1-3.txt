◇矫安帝遗诏（十四年十二月）

唯我有晋，诞膺明命，业隆九有，光宅四海。朕以不德，属当多难，幸赖宰辅，拯厥颠覆，仍恃保，克黜祸乱。遂冕旒辰极，混一六合。方凭阿衡，惟新洪业，而遘疾大渐，将遂弗兴。仰惟祖宗灵命，亲贤是荷。咨尔大司马琅邪王，体自先皇，明德光懋，属惟储贰，众望攸集。其君临晋邦，奉系宗祀，允执其中，燮和天下，阐扬末诰，无废我高祖之景命。（《晋书·恭帝纪》，安帝崩，刘裕矫称诏。）


赐裘图歌为沈绎堂太史作

茂陵作赋传禁闼，召赴金门给笔札。
谪仙李白挥彩毫，承恩敕赐宫锦袍。
奇才异数古罕有，千载声名在人口。
华亭太史沈休文，遭逢圣世真不朽。
忆昔读书石渠阁，京雒才华推卓荦。
扬马文章夙讨论，钟王字体兼摹索。
先帝旬宣遴旧臣，双旌秉节黄河滨。
政成岳牧重淹蹇，数奇迁谪多艰辛。
矰缴脱身已垂翅，敝裘旅食成枯鳞。
天子垂衣忽召见，黄门飞鞚如流电。
天仗光摇金凤笺，御炉香暖鸲鹆研。
螭头侍从列千官，词翰争看柏梁殿。
濡毫进讲复陈诗，霁色温纶荷天眷。
是时冰雪高山丘，瑶台丹陛寒云流。
壶倾仙液金盘果，尚衣又赐紫貂裘。
都下喧传诧殊遇，拥马群看塞道路。
七贵五侯来索书，流传墨迹多无数。
今年重召入宫门，亲承帝语问寒温。
在廷喜起徵元首，四海雍熙想至尊。
官还旧秩由中旨，栖迟难索长安米。
瘦腰青鬓暗摧残，三泖九峰思故里。
冠盖如云满京国，人生富贵何纪极。
天下才人亦无数，惟此九重恩遇不可得。
圣主知臣臣恋主，会应珥笔彤廷侧，请君莫忆南山之南北山北。



吴越武肃王祠


罗平妖鸟集，唐室已颠连。
草草群雄事，纷纷割据年。
斗牛占王气，屠贩出豪贤。
地屈孙刘势，形支江海边。
爪牙多健勇，参佐集神仙。
本奉中原朔，时分属国天。
锦城开邸第，大木拥旌旃。
受册三楼上，歌风驱马前。
自从纳土后，终见举宗迁。
青盖方朝洛，丹书改赐田。
金舆何日去，玉碗不曾还。
守墓新恩重，荒祠旧德传。
冕旒皆壮丽，子姓特绵联。
晚树腾鼯鼠，虚檐响杜鹃。
崇功铭板碣，遗恨满山川。
异代还祠庙，当年入管弦。
窦融应贵宠，张轨共周旋。
锡礼何妨盛，王侯岂易捐。
谁言脱屣便，不见誓书坚。
宋室诸陵在，南枝更可怜。





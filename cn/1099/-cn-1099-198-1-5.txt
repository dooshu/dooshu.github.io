○請復軍屯疏 【 復軍屯】

戶部會同兵部尚書彭澤等、議得近年以來、各該將領、一遇小警、輒便動調兵馬按伏、及至賊人入境、卻乃束手無措、攻堡殺人、莫敢誰何、糧餉虛縻、兵威不振、况所費粮艸、俱係每年額外之數、若賊大舉、將何以支、臣等議得地方一應地土徵收、此天地無窮之利、邊疆不費之惠也、際此窘迫匱乏之秋、正宜多方區畫、共濟艱難、而鎮巡等官、漫不加省、是徒知奏討有限之國儲為便。而不以計處無窮之地利為先。題奉　聖旨、是、邊方供給粮艸、都是小民膏脂、寬一分、民受一分之賜、積一分、官有一分之用、各巡邊鎮等官、徒知奏討為便、不以計處為先、似非體國之義、今後都著撙節愛惜酌量、時雖豐凶、折放招買務處置得宜、不許浪費、境內有堪種地土、上緊遵照原擬、盡數查出、召人佃種、但有便利事宜、奏來取置、欽此、已經通行欽遵訖、今戶部奏發內帑歲已八倍于前。而各邊請給。猶無虛月。葢由近年召募太多。食之者眾。留屯太少。生之者寡。按伏太早。用之者疾。奏掣太遲為之者舒。以此年年奏討。在在稱乏。此不知計處為先、不念百姓艱難之明騐也、合候命下、戶部奉揚　聖訓、申諭各邊總督撫鎮等官、各務盡誠體國、撙節愛養、隨機動調、酌時招買、如法屯種、及期採青、簡練車徒、俯恤貧弱、謹節制度、懋通有無、境內但有便利事宜、奏聞處置、如此計處、事必精明、邊儲既充、奏討自少、士氣軍威、亦各丕振、而日大有功矣、

一查邊屯子粒、伏覩洪武二十六年、節該戶部奏奉太祖皇帝聖旨、是、那北邊衞分、都一般教他屯種、守城軍的月粮、就屯種子粒內支、欽此、永樂三年節奉成祖皇帝敕諭、嘗想著　太祖皇帝時、軍士都著他耕種、又積儹起餘粮、防備水旱、百姓免得轉輸、軍士並無飢窘、這箇甚是兩便、聖人之言萬世之利也若只教那窮乏的百姓、供給安生的軍士百姓轉見艱難、軍士轉見驕惰了、倘或百姓供給不全、軍士也只得坐受飢餓、兩下都不便當、因此上著恁每官軍、依著定的分數下屯、專委官管領、定立賞罰則例、年終赴京比較、欽此、顧承平寖久、屯政頓隳、子粒所收、十常去七、雖稱邊事日棘、究其弊源、大率各該勢豪、侵占剝削、使無立錐、以致於此、查得問刑條例內一款凡在強占種屯田者問罪、官調邊衞帶俸差操、旗軍軍丁人等、發邊衞充軍民發口外為民、管屯等官、不行用心清查者、糾奏治罪、又一款屯軍人等、將屯田、轉賣、與典主、買主俱照用強例、問罪調發、管屯指揮等官、知情不舉、或受賄容隱、一體參問、成化十六年又該戶部題准、屯田子粒、年終不完者、都司管屯、各衛所掌印管屯、并管屯種官員之家、俱各住俸若一年不完、都司掌印衞所僉書、及首領官并按察司管屯官一體住俸、弘治十年、又該巡撫山西戶部左侍郎劉大夏奏、戶部題准、屯粮不完、二年三年以上、衞所管屯官不必參奏、聽管屯僉事提問、住俸比較、若有侵欺情弊、比照私役軍人事例、每粮一分、准軍一名、五名以下、降一級、以上二級、嘉靖七年、又該戶部尚書胡世寧奏、戶部題准、本管官員如有指以公用差使為由科取錢財、逼令逃竄、以致屯田荒蕪事發、聽撫按等官奏拏究治今照前例、相應申明、合候命下、戶部行移撫按官員嚴督各管屯官、刻期清理屯種、敢有用強霸占、典賣及知情不舉、違限不完、侵欺科逼逃竄等項、各參問住俸調發、降級糾奏施行、額外空閑地土、仍聽土客官舍軍餘儘力開墾、永不起科、但使自種自給、必能足食足兵矣、既復　祖宗久大之規、尤得天地自然之利、伏乞　聖裁


○疾愈德音

朕遐思三古，帝考百王，迈德彰仁，在於兢慎。故《诗》称翼翼，《易》美乾乾，惟此之格言，岂忘於终日。况天地之仁，莫先於利物。朕乃者膳饮非适，兴居不时，风霜所侵，遘疠虐疾。赖上元降鉴，列圣垂祐，寻克有瘳，至於安节。深惭慎德，重切贻忧，爰因康复之初，式表精勤之至。况江淮旱歉，滑郓水灾，方念恤人，宁忘约己。应缘御服及器用，在淮南、浙西、宣歙等道各供进者，并端午降诞常例进献等，一切权停。其诸道每年准旨条合贡者，委度支商量疏理，如非切要，涉於冗费者，一切停进。夫适情悦目，肆巧雕文，玩好虽充，农桑实蠹。朕将斋服应用，每念黎元，应诸道除常贡外，不得别进玩好之物。近日诸道，多奏祥瑞，且休徵所感，灵迹所昭，必验祥经，应孚元化。自今已后，除合准式申奏外，馀一切不得妄有进献，虚为烦费。卑宫菲食，常遵大禹之心；驰骋畋游，每奉元元之诫。朕劳思惜费，恭念好生，将欲济人，期於克已。每日供御及供宫内食料等，一物已上，各委本司商量节减。仍具所收费用数，速分晰闻奏，当付度支管计，以添充经用。五坊鹰狗之类，量留充备搜狩之外，一切尽放。其淮南等道当临遣使臣，别有处分。於戏！天鉴在上，敢不严恭；人视在下，敢不兢畏。既验有喜之兆，永怀无逸之规。凡在中外，宜表朕意。


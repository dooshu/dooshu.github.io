溉堂篇赠孙豹人

孙，西京人，流寓广陵。自名所居曰「溉堂」，取「谁将烹鱼，溉之釜鬵」之义。

丈夫志四海，出门忘西东。
思归归不得，感叹将安穷。
旅食滞江介，家世名关中。
烹鱼谁溉釜，富儿笑章逢。
结邻有王烈，识面来李邕（谓王筑夫、李屺瞻。）。
读书时裂眦，浩呼歌秦风。
壮怀发早白，大类商山翁。
引领忽西望，华岳起心胸。
抱琴耻碎市，谁谓非豪雄。
宁为松与柏，不为槿与蓬。



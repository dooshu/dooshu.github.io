◇丧遇闰议

丧以闰施，功衰以下，小祥值闰，则略而不言。今虽厌屈，祥名犹存，异於馀服。计月为数，屈追慕之心，以远为迩。日既馀分，月非正朔，含而全制，於情唯允。仆射俭议，理据详博，谨所附同。今司徒渊始虽疑难，再经往反，未同俭议。依旧八座丞郎通共博议为允。以来五月晦小祥，其祥礻覃自依常限。奏御，班下内外。（《南齐书·礼志》下。建元三年，祠部郎中王之议。又见《通典》一百。）


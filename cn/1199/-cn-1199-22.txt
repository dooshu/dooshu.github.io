荆楚歲時記　　宗懍

正月一日。是三元之日也。春秋謂之端月。雞鳴而起。先於庭前爆竹。以辟山臊惡鬼。

按神異經云。西方山中有人焉。其長尺餘。一足。性不畏人。犯之則令人寒熱。名曰山臊。以竹著火中。焚熚有聲。而山臊驚憚。玄黃經所謂山 鬼也。俗人以爲爆竹起于庭燎。家國不應濫于王者。

長幼悉正衣冠。以次拜賀。進椒栢酒。飮桃湯。進屠蘇酒。膠牙餳。下五辛盤。進敷于散。服却鬼丸。各進一雞子。造桃板著戶。謂之仙木。凡餘酒次第從小起。

按四民月令云。過臘一日。謂之小歲。拜賀君親。進椒酒。從小起。椒是玉衡星精。服之令身輕能老。栢是仙藥。成公子安椒華銘。則曰肇惟歲首。月正元日。厥味惟珍。蠲除百疾。是知小歲則用之。漢朝元正則行之。桃者。五行之精。厭伏邪氣。制百鬼也。董勛云。俗有歲首用椒酒。椒花芬香。故采花以貢樽。正月飮酒。先小者。以小者得歲。先酒賀之。老者失歲。故後與酒。周處風上記曰。元日造五辛盤。正元日五薰鍊形。五辛所以發五藏之氣。莊子所謂春月飮酒茹葱。以通五藏也。敷于散。出葛洪煉化篇。方用栢子人。麻人。細辛。乾薑。附子。等分爲散。井華水服之。又方。江夏劉次卿。以正旦至巿。見一書生入巿。衆鬼悉避。劉問書生曰。子有何術以至於此。書生言我本無術。出之日。家師以一丸藥。絳囊裹之。令以繫臂。防惡氣耳。於是劉就書生借此藥。至所見鬼處。諸鬼悉走。所以世俗行之。其方用武都雄黃丹散二兩。蠟和。令調如彈丸。正月旦。令男左女右帶之。周處風土記曰。正旦當生呑雞子一枚。謂之練形。膠牙者。蓋以使其牢固不動。今北人亦如之。熬麻子大豆。兼糖散之。案練化篇云。正月旦呑雞子赤豆七枚。辟瘟氣。又肘後方云。旦及七日。呑麻子小豆各二七枚。消疾疫。張仲景方云。歲有惡氣中人。不幸便死。取大豆二七枚。雞子白。麻子。酒呑之。然麻豆之設。當起於此。梁有天下。不食一葷。荆自此不復食雞子以從常則。

帖畫雞戶上。懸葦索於其上。插桃符其傍。百鬼畏之。

按魏議郎董勛云。今正臘旦。門前作煙火。桃神絞索。松栢。殺雞著門戶。逐疫。禮也。括地圖口。桃都山有大桃樹。盤屈三千里。上有金雞。日照則鳴。下有二神。一名鬱。一名壘。幷執葦索。以伺不祥之鬼。得則殺之。應劭風俗通曰。黃帝書稱上古之時。兄弟二人。曰茶與鬱。住度朔山上桃樹下。簡百鬼。鬼妄搰人。援以葦索。執以食虎。于是縣宮以臘除夕。飾桃人。垂葦索。虎畫於門。效前事也。

又以錢貫繫杖脚。迴以投糞掃上。云令如願。

按錄異記云。有商人區明者。過彭澤湖。有車馬出。自稱靑洪君。要明過。厚禮之。問何所須。有人敎明但乞如願。及問。以此言答。靑洪君甚惜如願。不得已許之。乃其婢也。既而送出。自爾商人或有所求。如願幷爲卽得。後至正旦。如願起晚。乃打如願。如願走入糞中。商人以杖打糞掃。喚如願。竟不還也。此如願故事。今北人正月十五日夜。立于糞掃邊。令人執杖打糞堆云云。以答假痛。意者亦爲如願故事耳。

正月七日。爲人日。以七種菜爲羹。翦綵爲人。或鏤金簿爲人。以貼屛風。亦戴之頭鬢。又造華勝以相遺。登高賦詩。

按董勛問禮俗曰。正月一日爲雞。二日爲狗。三日爲羊。四日爲猪。五日爲牛。六日爲馬。七日爲人。正旦畫雞于門。七日帖人於帳。今一日不殺雞。二日不殺狗。三日不殺羊。四日不殺豬。五日不殺牛。六日不殺馬。七日不行刑。亦此義也。古乃磔雞。今則不殺。荆人於此日。向辰門前呼牛羊雞畜令來。乃置粟豆於灰。散之宅內。云以招牛馬。未知所出。翦綵人者。人入新年。形容改從新也。華勝起於晉代。見賈充李夫人典戒。云像瑞圖金勝之形。又取像西王母戴勝也。舊以正旦至七日諱食雞。故歲首唯食新菜。又餘日不刻牛馬羊狗猪之像。而二日福施人雞。此則未喻。郭緣生述征記云。壽張縣安仁山。宋東平王鑿山頂爲會。人日望處。刻銘於壁。文字猶在。老子云。衆人煕煕。如登春臺。楚詞云。目極千里傷春心。則春日登臨。自古爲適。但不知七日竟起何代。晉代桓温參軍張望。亦有正月七日登高詩。近代以來。南北同耳。北人此日食煎餅。於庭中作之。云薰火。未知所出。

立春之日。悉剪綵爲鷰。戴之。帖宜春二字。

按宜春二字。傳咸鷰賦。有其言矣。賦曰。四時代至。敬逆其始。彼應運於東方。乃設鷰以迎至。翬輕翼之歧歧。若將飛而未起。何夫人之功巧。式儀形之有似。御靑書以贊時。著宜春之嘉祉。

正月十五日。作豆糜。加油膏其上。以祠門戶。先以楊枝插門。隨楊枝所指。仍以酒脯飮食。及豆粥。插箸而祭之。按續齊諧記曰。吳縣張成。夜起。忽見一婦人。立於宅東南角。謂成曰。此地是君家蠶室。我卽此地之神。明年正月半。宜作白粥。泛膏其上。以祭我。當令君蠶桑百倍。言絕而失之。成如言作膏粥。自此後大得蠶。世人正月半作粥禱之。加肉。覆其上。登屋食之。咒曰。登高糜。挾鼠腦。欲來不來。待我三蠶老。則是爲蠶逐鼠矣。石虎鄴中記。正月十五日。有登高之會。則登高又非今世而然者也。

其夕迎紫姑。以卜將來蠶桑。幷占衆事。

按劉敬叔異苑云。紫姑。本人家妾。爲大婦所妬。正月十五日。感激而死。故世人作其形迎之。咒云。子胥不在。云是其壻。曹夫人已行。云是其姑。小姑可出。於廁邊。或猪欄邊迎之。捉之覺重。是神來也。平原孟氏。嘗以此日迎之。遂穿屋而去。自爾著以敗衣。蓋爲此也。洞覽云。帝嚳女將死。云生平好樂。至正月可以見迎。又其事也。俗云。溷廁之間。必須靜。然後致紫姑。雜五行書。廁神名後帝。異苑云。陶侃如廁。見人自云後帝。著單衣。平上幘。謂侃曰。三年莫說。貴不可言。將後帝之靈。憑此姑而言乎。

正月夜多鬼鳥度。家家槌牀打戶。捩狗耳。滅燈燭。以禳之。

按玄中記云。此鳥名姑獲。一名天地女。一名隱飛鳥。一名夜行遊女。好取人女子養之。有小兒之家。卽以血點其衣以爲誌。故世人名爲鬼鳥。荆州彌多。斯言信矣。

正月木日夜。蘆苣火照井厠中。則百鬼走。

元日至于月晦。幷爲酺。聚飮食。士女泛舟。或臨水宴樂。按每月皆有弦望晦朔。以正月初年時。俗重以爲節也。玉燭寶典曰。元日至月晦。今幷酺食度水。士女悉湔裳酹酒於水湄。以爲度厄。今世人唯晦日臨河解除。婦人或湔裙。

春分日。民幷種戒火草。於屋上有鳥如烏。先雞而鳴。架架格格。民候此鳥則入田以爲候。

社日。四鄰並結綜會社。牲醪。爲屋於樹下。先祭神。然後饗其胙。

按鄭氏云。百家共一社。今百家所社綜。卽共立之社也。

去冬節一百五日。卽有疾風甚雨。謂之寒食。禁火三日。造餳大麥粥。

按曆。合在淸明前二日。亦有去冬至一百六日者。琴操曰。晉文公與介子綏俱亡。子綏割股以啖文公。文公復國。子綏獨無所得。子綏作龍蛇之歌而隱。文公求之。不肯出。乃燔左右木。子綏抱木而死。文公哀之。令人五月五日。不得舉火。又周舉移書。及魏武明罰令。陸翽鄴中記。幷云寒食斷火。起於子推。琴操所云子綏。卽推也。又云五月五日。與今有異。皆因流俗所傳。據左傳及史記。幷無介子推被焚之事。案周書司烜氏。仲春以木鐸循火禁于國中。注云。爲季春將出火也。今寒食準節氣是仲春之末。淸明是三月之初。然則禁火蓋周之舊制。陸翽鄴中記曰。寒食三日。醴酪。又煑粳米及麥爲酪。擣杏仁。煑作粥。玉燭寶典曰。今人嘗爲大麥粥。研杏仁爲酪。引湯沃之。孫楚祭子推文云。干飯一盤。醴酪二盂。是其事也。

鬭雞。鏤雞子。鬭雞子。

按玉燭寶典曰。此節。城巿尤多鬭雞卵之戲。左傳有季郈鬬雞。其來遠矣。古之豪家。食稱畫卵。今代猶染藍茜雜色。仍加雕鏤。遞相餉遺。或置盤俎。管子曰。彫卵然取之所以發積臧。散萬物。張衡南都賦曰。春卵夏筍。秋韭冬菁。便是補益滋味。其鬭卵則莫知所出。董仲舒書云。心如宿卵。爲體內藏。以據其剛。髣髴鬭理也。

打毬鞦韆施鈎之戲。

按劉向別錄曰。蹴鞠。黃帝所造。本兵勢也。或云起於戰國。案鞠與毬同。古人蹋蹴以爲戲也。古今藝術圖云。鞦韆。北方山戎之戲。以習輕趫者。施鈎之戲。以綆作蔑纜相罥。綿亘數里。鳴鼓牽之。求諸外典。未有前事。公輸子遊楚。爲舟戰。其退則鈎之。進則強之。名鈎強。遂以時越。以鈎爲戲。意起於此。涅槃經曰。鬭輪骨輪索。其鞦韆之戲乎。鞦韆亦施鈎之類也。

三月三日。士民幷出江渚池沼間。爲流杯曲水之飮。

按續齊諧記。晉武帝問尙書摯虞曰。三日曲水。其義何指。答曰。漢帝時。平原徐肇。以三月初生三女。而三日俱亡。一村以爲怪。乃相攜之水濱。盥洗。遂因流水以濫觴。曲水起於此。帝曰。若此談便非嘉事。尙書郎束晳曰。墊虞小生。不足以知此。臣請說其始。昔周公卜成洛邑。因流水以汎酒。故逸詩云。羽觴隨波流。又秦昭王三月上巳。置酒河曲。有金人自東而出。奉水心劍。曰令君制有西夏。及秦霸諸侯。乃因其處。立爲曲水。二漢相沿。皆爲盛集。帝曰善。賜金十五斤。左遷摯虞爲陽城令。按韓詩云。唯溱與洧。方洹洹兮。唯士與女。方秉蕑兮。注謂今三月桃花水下。以招魂續魄。祓除歲穢。周禮女巫。歲時祓除釁浴。鄭注云。今三月上巳水上之類。司馬彪禮儀志。三月三日。官民幷禊飮於東流水上。彌驗此日。南岳記云。其山西曲水壇。水從石上行。士女臨河壇。三月三日所逍遙處。周處吳徽注吳地記。則又引郭虞三女幷以元巳日死。故臨水以消災。所未詳也。張景陽洛禊賦。則洛水之遊。傅長虞神全文。乃園池之宴。孔子云。暮春浴乎沂。則水濱禊祓。由來遠矣。

是日取鼠麴汁蜜和粉。謂之龍舌絆。以厭時氣。

四月也。有鳥名穫穀。其名自呼。農人候此鳥。則犂杷上岸。

按爾雅云。鳲鳩鴶鞠郭璞云。今布穀也。江東呼穫穀。崔寔正論云。夏扈趍耕鋤。卽竊脂。玄鳥鳴穫穀。則其夏扈也。

五月。俗稱惡月。多禁忌曝牀薦席。及忌蓋屋。

按異苑云。新野庾實。常以五月曝席。忽見一小兒死在席上。俄失之。其後寔子遂亡。或始於此。或問董勛曰。俗五月不上屋。云五月入或上屋。見影。魂便去。勛答曰。蓋秦始皇自為之禁。夏不得行。漢魏未改。案月令。仲夏可以居高明。可以遠眺望。可以升山陵。可以處臺榭。鄭玄以為順陽在上也。今云不得上屋。正與禮反。敬叔云。見小兒死而禁暴席。何以異此乎。俗人月諱。何代無之。但當矯之歸于正耳。

五月五日。四民幷蹋百草。又有鬬百草之戲。採艾以為人。懸門戶上以禳毒氣。

按宗則字文度。常以五月五日雞未鳴時。採艾。見似人處。攬而取之。用灸有驗。師曠占曰。歲多病則艾先生。

是日競渡。採雜藥。

按五月五日競渡。俗為屈原投汨羅日。傷其死。故幷命舟檝以拯之。舸舟取其輕利。謂之飛鳧。一自以為水軍。一自以為水馬。州將及土人。悉臨水而觀之。邯鄲淳曹娥碑云。五月五日時。迎伍君逆濤而上。為水所淹。斯又東吳之俗。事在子胥。不關屈平也。越地傳云。起於越王勾踐。不可詳矣。是日競採雜藥。夏小正。此月蓄藥。以蠲除毒氣。

以五綵絲繫臂。名曰辟兵。令人不病瘟。又有條達等。織組雜物。以相贈遺。取鴝鵒敎之語。

按仲夏繭始出。婦人染練。咸有作務。日月星辰鳥獸之狀。文繡金鏤。貢獻所尊。一名長命縷。一名續命縷。一名辟兵繪。一名五色絲。一名朱索。名擬甚多。靑赤白黑。以為四方。黃為中央。襞方綴於胸前。以示婦人計功也。此月鴝鵒子毛羽新成。俗好登巢取養之。以敎其語也。

夏至節日食糉。

周處謂為角黍。人幷以新竹為筒糉。楝葉插五綵繫臂。謂為長命縷。

是日取菊為灰。以止小麥蠹。

按干寶變化論云。朽稻為蛬。朽麥為蛺 。此其驗乎。六月伏日。幷作湯餅名為辟惡。

按魏氏春秋。何晏以伏日食湯餅。取巾拭汗。面色皎然。乃知非傅粉。則伏日湯餅。自魏已來有之。

七月七日。為牽牛織女聚會之夜。

按戴德夏小正云。是月織女東向。蓋言星也。春秋斗運樞云。牽牛神名略。石氏星經云。牽牛名天關。佐助期云。織女神名收陰。史記天官書云。是天帝外孫。傅玄擬天問云。七月七日。牽牛織女會天河。此則其事也。河鼓黃姑。牽牛也。皆語之轉。

是夕。人家婦女結綵縷。穿七孔針。或以金銀鍮石為針。陳瓜菓於庭中。以乞巧。有喜子網於瓜上。則以為符應。按世王傳曰。竇后少小頭禿。不為家人所齒。七月七日夜。人皆看織女。獨不許后出。有光照室。為后之瑞。七月十五日。僧尼道俗。悉營盆供諸佛。

按盂蘭盆經云。有七葉功德。幷幡花歌鼓果食送之。蓋由此也。經云。目連見其亡母。在餓鬼中。卽鉢盛飯。往餉其母。食未入口。化成火炭。遂不得食。目連大叫。馳還白佛。佛言汝母罪重。非汝一人。奈何。當須十方衆僧威神之力。至七月十五日。當為七代父母厄難中者。具百味五果。以著盆中。供養十方大德。佛勑衆僧。皆為施主。祝願七代父母行禪定意。然後受食。是時目連母。得脫一切餓鬼之苦。目連白佛。未來世佛弟子。行孝順者。亦應奉盂蘭盆供養。佛言大善。故後人因此廣為華飾。乃至刻木割竹。飴蠟翦綵。模花葉之形。極工妙之巧。

八月十四日。民並以朱水點兒頭額。名為天炙。以厭疾。又以錦綵為眼明囊。遞相餉遺。

按述征記云。八月一日。作五明囊。盛取百草頭露洗眼。令眼明也。續齊諧記云。弘農鄧紹。嘗以八月旦入華山採藥。見一童子。執五綵囊。承栢葉上露。皆如珠。滿囊。紹問用此何為。答曰。赤松先生取以明目。言終便失所在。今世人八月旦。作眼明袋。此遺象也。或以金簿為之。遞相餉焉。

九月九日。四民並籍野飲宴。

按杜公瞻云。九月九日宴會。未知起於何代。然自漢至宋未改。今北人亦重此節。佩茱萸。食餌。飲菊花酒。云令人長壽。近代皆宴設於臺榭。又續齊諧記云。汝南桓景。隨費長房遊學。長房謂之曰。九月九日。汝南當有大災戹。急令家人縫囊。盛茱萸繫臂上。登山飲菊花酒。此禍可消。景如言。舉家登山。夕還。見雞犬牛羊。一時暴死。長房聞之曰。此可代也。今世九日登高飲酒。婦人帶茱萸囊。蓋始于此。

十月朔日。黍矐。俗謂之秦歲首。

未詳黍矐之義。今北人此日設麻羹豆飯。當為其始熟嘗新耳。禰衡別傳云。十月朝黃祖在艨艟上會設黍嚯是也。

仲冬之月。采擷霜蕪菁葵等雜菜乾之。並為鹹葅。

有得其和者。幷作金釵色。今南人作鹹葅。以糯米熬搗為末。幷研胡麻汁和釀之。石窄令熟。葅旣甜脆。汁亦酸美。其莖為金釵股。醒酒所宜也。

十二月八日。為臘日。諺言臘鼓鳴。春草生。村人並擊細腰鼓。戴胡頭。及作金剛力士以逐疫。

按禮記云。儺人。所以逐厲鬼也。呂氏春秋季冬紀注云。今人臘前一日。擊鼓驅疫。謂之逐除。晉陽秋。王平子在荆州。以軍圍逐除以鬬故也。玄中記。顓頊氏三子。俱亡處人宮室。善驚小兒。漢世以五營千騎。自端門傳炬送疫。棄洛水中。故東京賦云。卒歲大儺。敺除羣厲。方相秉鉞。巫覡操茢。侲子萬童。丹首玄製。桃弧棘矢。所發無臬。宣城記云。洪矩。吳時作廬陵郡。載土船頭。逐除人就矩乞。矩指船頭云。無所載。土耳。小說。孫興公常着戲頭。與逐人共至桓宣武家。宣武覺其應對不凡。推問乃驗也。金剛力士。世謂佛家之神。案河圖玉版云。天立四極。有金剛力士。兵長三十丈。此則其義。

其日並以豚酒祭竈神。

按禮器竈者老婦之祭。尊於瓶。盛於盆。言以瓶為罇盆盛饌也。許慎五經異義云。顓頊有子曰黎。為祝融火正。祝融為竈神。姓蘇名吉利。婦姓王。名搏頰。漢陰子方臘日見竈神。以黃犬祭之。謂為黃羊。陰氏世蒙其福。俗人競尙。以此故也。

歲前又為藏彄之戲。

按周處風土記曰。醇以吿蜡。竭恭敬于明祀。乃有藏彄。臘日之後。叟嫗各隨其儕。為藏彄。分二曹。以校勝負。辛氏三秦記。以為鉤弋夫人所起。周處。成公綏。幷作彄字。藝經。廋闡。則作鉤字。其事同也。俗云。此戲令人生離。有禁忌之家。則廢而不修。

歲暮。家家具肴蓛詣宿歲之位。以迎新年。相聚酣飲。留宿歲飯。至新年十二日。則棄之街衢。以為去故納新也。






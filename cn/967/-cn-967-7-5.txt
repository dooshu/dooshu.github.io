李壁　次韵张季长红梅七言三首

江路悠悠无驿使，道南特寄惬公心。

似嫌大洁惊凡卉，故染轻红伴醉吟。

绝艳偷春来雪径，绛葩翻露出琼淋。

病余不得陪真赏，只玩新章抵碎金。

李壁

李壁　次韵张季长红梅七言三首

琳馆清閒异马曹，红梅折得助挥毫。

眼明北客初疑杏，笑倚东风亦类桃。

露浥檀心滋鼎实，春生玉面散宫醪。

从今约略施丹粉，未害从来品格高。

李壁

李壁　次韵张季长红梅七言三首

雪里横枝冻不禁，故将浓丽变轻盈。

色分鹤顶真如醉，影借蟾辉也自清。

晚觉郑公殊妩媚，生憎夷甫太鲜明。

上林依旧群芳首，翻笑唐昌浪得声。

李壁


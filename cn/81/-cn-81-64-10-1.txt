麈

吴唐

吴唐者，庐陵人也，少好射猎，矢不虚发。尝方春，将其子出猎，乃值一麈，将□戏焉。麈觉有人气，引□潜去。□未知所畏，因前就唐，唐射之而死。麈惊还悲鸣，唐乃置净地，??自藏草中。麈来俯舐顿伏，唐又射之，应弦而倒。既而又逢一麈，张弩之间，箭忽自发，激中其子。唐即投弓抱子，抚膺而哭，忽闻空中呼曰：”吴唐，麈之爱子，与汝何异！“惊视左右，虎从旁出，遥前，搏折其臂，还家一宿而卒。（出《宣室志》）

李婴

有李婴者，与弟绦皆善用弩，曾射得一麈，解其四脚，悬置树间，剖以为炙，列于火上，方欲共食，忽见山下有一神人，长三丈许，鼓步而来，手持大囊。既至，悉敛肉及皮骨，并列火上者于囊中，迳还山去。婴与弟绦惊骇，莫知所措，亦竟无他焉。（出《鄱陟记》）


○册凉王侹文

维某年月日，皇帝若曰：夫维城作扞，实隆定鼎之业；犬牙列国，以盛建瓴之功。故广树戚藩，毕王子弟，历朝茂典，列圣宏规，举而行之，朕不敢废。咨尔第二男侹，分晖紫极，讬质丹宫，器度沈详，姿容端粹。蔼有成人之量，形乎佩韘之年，志玩楚诗，情通沛易。不劳师傅之训，动形忠孝之规，爰嘉令猷，俾建侯社。今遣使门下侍郎兼吏部尚书平章事杜悰、副使左散骑常侍赵格等持节册尔为凉王，尔其奄长洪河，大启西土，绍於前烈，恢我旧疆。敬慎於朱邸之间，谨睦於玳筵之上，靖恭其位，克广其心，无从匪彝，服我休命。


宋故翰林侍读学士朝奉大夫右谏议大夫骑都尉赐紫金鱼袋荥阳潘公墓志铭

咸平初天子端委穆清顺考古道思近耆德乐闻话言於是徵汉代金华之旧闻考唐室翰林之故事特置侍讲学士之职时予从祖七兵尚书故户部夏侯贰卿今侍郎河间邢公中丞吕公竝预兹选後三岁今丞相毕公自上党驿召既至即以命之又再岁自郎署擢河南潘公为谏议大夫授以兹任八年之间六人而已公亦既拜命人无间言时属天骄犯边军烽日警天子将躬秉武节展义两河而公以肃乂之姿处切近之地旰朝备问言多沃心中涓谕旨退必削稾及舆驾薄伐勤劳扈从昼骖乘於襄野夕宿卫于鈎陈从羽猎於储胥陪玉食於云幄蒙犯霜霰因而遘疾犹亲奉宸旨致祭洪河沈璧浮牲精意恳到及复命行在移幸澶渊晨趋暮召夙夜匪懈中乾愈甚束带不任王人国医存省相继嘉言密奏啓沃未忘美疢渐滋皇慈弥渥特奉明诏先还上都肩舁啓行邮亭先置星言夙驾有加无瘳及旅恺班旋膏肓沈痼精爽将竭方寸不乱月正元日殆於弥留犹召故人执手为别且占遗奏不令托孤叹逝者之如斯痛主恩之未报言讫瞑目至夕奄然皇上轸悼良臣賵禭加等以其子太庙斋郎汝士为大理评事正字汝砺为太常奉礼咸赋以禄俾之终丧又诏有司给方舟载其柩归葬豫章从遗志也恩礼之厚无以为比公讳慎修字成德其先荥阳中牟人唐末避乱迁於闽粤治产作业遂为着姓当王氏之偏霸也曾祖武源以丘园之秀预弓旌之招受署福州古田令祖崇裔种德务滋怀才不试世难方棘肥遯终身烈考承佑属云雷之遘屯负公台之伟量尝事吴为蕲州法曹掾郡守以非法致死罪抗议不夺投手版而归王延政据建安且欲倚以为相时?墙结衅寻戈继日引经义而廷诤因禁锢而家居江南平建州若得剧孟之一敌国也累服大僚专掌剧务辞荣致政得刑部尚书归隐洪州之西山优游没齿妣清河张氏以从夫之贵封本郡君而公之显祖赠太常少卿祖妣河间邢氏封本县太君皆由尚书之故也公少负俊才习闻义训观书学劔包文武以兼资点漆凝脂越风尘而特秀才十余岁随先尚书归金陵得秘书省正字岁满迁校书郎未几入省为水部员外郎赐五品服才冠岁矣俄迁膳部先府君悬车告老公求便官就养得知洪州丰城县岁余以忧解职卒哭起复旧官改上元令以刑部员外郎知杂赐服金紫执法甚平持宪尤肃江右耆旧至今称之除水部郎中兼起居舍人判待制院领郡国之上书评诸曹之奏议盖一时之剧任也开宝末蚩尤之旗亘天龙骧之师渡水公将危邦之命以市宴为名使交兵之间履不测之险既陈土贡於宰旅且留别馆於都亭时後主先命同气之亲来谢不朝之罪羁縻未遣休戚攸同王师所加捷音继至金汤失守顾宗国之将亡玉帛旅庭齿外臣而致贺邸吏惧其後至所司督其不供公介然抗议以为不可每内朝称庆但拜章待罪太祖重其知礼嘉其有辞特遣贵臣亲谕上旨改命供帐增给饩牵及青盖来朝朱扉赐第太祖以公质性忠厚特授太子右赞善大夫俾事故君是为上介思乔木於故国尚见世臣曳长裾于王门兼掌记室太宗嗣位以恩例累进阶勲後主考终由府罢复预朝请历太常博士虞部仓部考功三员外郎郎中出通判夀州知湖州梓州凡十年在外故邓帅太傅李公典领中秘书方求硕儒以充近署遂引公入直秘阁出入交戟偃息周庐刊正遗编盖手不释卷祗膺清问必膝之前席善谈名理言为阳秋勤接士类心无城府江东人物率执贽而宗予汉庭公卿多致恭而尚齿允所谓南州之高士儒林之丈人也然自博极羣书优游一纪素髪垂领仅类郎潜凝尘满席不婴世务婚嫁未毕屡求典於方州年德俱高果入参於近侍将记言於惇史遽归全於厚夜呜呼享年六十九公前娶汝南周氏今夫人东海徐氏封本县君即故中书侍郎上饶郡公景逊之女也建康大姓连姻戚里柔仪惠问宜家睦族俄遘未亡之戚实深偕老之痛率其二子奉公之丧归于洪州祔先尚书之茔从治命也公四子长玄亮端拱中举进士补大名朝城尉次玄成皆早亡五女长适福州宁德令邵良弼次适苏州常熟令岑頔先公而逝次适兴元府观察推官龚纪次适大理寺丞张安期故参政刑部侍郎洎之子也一尚幼而许嫁待年而未行公风度详闲襟怀夷旷旁通多可虚受兼容雅善棊奕仅臻絶品先皇帝万几之暇常以方罫自娯公屡蒙三接之召亲奉一枰之戏退而作棊说以献天子异之盖多艺多材姬公自许执御执射仲尼之言虽余力之使然亦天机之独妙参掌记注犹及金匮之阙文屡奉宴游尝续柏梁之高韵生平着撰叠委筐箱诸郎等方在哀迷未遑论次长卿遗札冀武皇之见求叔夜孤儿幸山公之尚在永怀旧德髣髴绪言挥涕濡毫以志陵谷铭曰

全吴之地缵唐之祀公臣旧邦罔有贰事开宝之季王师摩垒公使交兵兹亦尽瘁一心事君典训攸闻公之奉上茂贞纯兮十年不调先民是悼公之为郎殆华皓兮西清北门宴见谘询簪笔持槖奉至尊兮灵旗大辂徂征赫怒巾车脂辖陪天步兮公巳白首始遘元后富贵之来逼蒲柳兮公践玉堂入侍圣皇寒暑之疹在膏肓兮时不与兮道攸远志将亨兮命弥?旅榇归兮春草长铭旌飘兮白日晩瞻冢树兮成行悲逝川兮不返永齎志兮首丘长垂名兮汗简






卷十



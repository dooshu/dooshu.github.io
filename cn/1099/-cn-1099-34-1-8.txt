○覆大同守禦疏 【 大同守禦】

鎮守大同太監裴當題、制虜之道、在於有備無虞、用兵之方、貴乎知彼知巳、今大同見操官軍、除東西二路外、馬隊官軍、止有六千餘員名、以近守則有餘、以遠戰則不足、步隊官軍雖有八千八百餘員名、止可排營列陣、不能爭先趨利、數內亦有精壯好漢、為因無馬俱各步操、乞　勑該部量掇精銳馬隊官軍一萬餘騎前來、餘外另帶附餘馬數千匹、每馬就馱行糧數斗、則給軍食用、亦可存省邊儲、其附餘馬匹、聽臣等於步隊內選人騎操、如若馬步軍士數少。即於正統十四年。原選各衞所餘丁。幷大同府民壯。查照原來量為增減。整點齊備、聽候有警、相機調用、如此則軍威強壯、邊事可以有為、人無浮冗、供給不致缺乏、臣等再照大同府四州七縣之民。生長邊方。安其習俗。性既勇悍。尤耐飢寒。自替至今。多於腹裏及迤南衞所充當軍役。其各該衞分有二三千里。有五七千里者。或歲久年深。拋家失業者。供役者少。事故者多。或因路程窵遠。中途死者有之。或因不服水土。到衞死者有之。或因貪贓官吏受囑賣放者有之。起解者未至。逃亡者復來該衞無實用之人原籍有清勾之擾既僉長解。又歛盤纒。况今兵燹以來。鄉里凋零至極。軍伍既不能足。民戶因而靠損。若得就近於大同等衞所當軍。衞軍附近充補既服水土又省逃亡稽勾誠良法也情愿自備鞍馬。不敢便支糧賞。奮勇殺賊以圖補報。臣切惟天下衞所。相同者多。　祖宗制度。難於更改。但　國家政務。有經有權。夷狄事機有急有緩。今者北虜之於西夷。大同之與他處。非惟理勢輕重有不同其實事機急緩之懸絕若不先其所當重者急者。而後其所當輕者緩者。則守經用權之道。未見其可。乞　勑該部從長計議除太原府等處邊衞軍役外。其餘不拘在京在外衞所校尉力士旗軍等項。今後遇有逃亡事故、在營無人補伍。例當清勾者不為常例。俱各於大同就近照名充當軍役聽其自備鞍馬。暫且不支糧賞。於大同前二衛帶管收操。待後積有數多。另立衞分管轄。仍行原先衞分開豁籍冊。永不勾補。敷陳事理極為明悉緣此等之人。既免背井離鄉之苦得遂安家戀土之情若使撫恤有方。教演有法遇有警急。一則不忍棄其祖宗墳塋一則不忍毀其宗族產業無不心懷敵愾。樂於戰鬪。比與山西河南調來操備官軍主客既殊堅脆亦異庶使民戶無分析之患軍衞獲有用之兵所謂一舉兩得也臣等看得裴當稱要大同府所屬州縣清解各衛所挍尉力士旗軍幼軍等項。俱於大同附近衞充當軍役一節。緣挍尉力士幼軍。俱係隨　侍等項緊要。人數不多。難以存留外。所據清解各衞旗軍、合無准言、不為常例、存留彼處、操備聽調殺賊、候邊方寧息、另行定奪、仍令各該有司軍衞、將清勾收發過旗軍姓名、通類造冊繳部、以憑查考、不許指此為繇、生事擾害緣奉欽依兵部知道事理具題、


◇与梁请和移文

侍中大骠骑同尚书令武阳子元世俊移梁执事，乃眷江汉，襟带南土。疆场相望，交错如绣。轩未通，革车属起。一彼一此，或利或钝。亡载得舆，所获盖寡。争鸡失牛，所损更大。空使干戈未戢，戎马生郊。髓脑涂于原野，骸骨暴于草泽。二国不和，百姓何罪？静言思之，良所未悟。我皇帝以圣明启运，礼乐惟新，泽漏原泉，道光日月。方欲寝榆关之高烽，罢轮台之远戍，铸敛戟为农器，纳苍生于仁寿。而前益州刺史傅和，往处西蕃，逢时多难，归途多阻，流寓江滨。亦既来朝，具陈彼意，知以止戈在念，去杀为心。留情灌爪，迟存通乐。夙期所望，实协虚想。犹恐失词，或乖其实。眷言在兹，伫闻良信。至彼假节开远军李棱，昔经垂翅，遂挂天网，矜是南寇，拾之还书。故因其致书，用宣朝旨。若覆前言，共敦邻好。当拂逆旅，以待行人。（《文苑英华》六百五十）


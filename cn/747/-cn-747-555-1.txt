○送陆歙州诗序

贞元十八年二月十八日，祠部员外郎陆君出刺歙州，朝廷夙夜之贤，都邑游居之良，赍咨涕Д，咸以为不当去。歙，大州也；刺史，尊官也：由郎官而往者，前后相望也。当今赋出于天下，江南居十九。宣使之所察，歙为富州。宰臣之所荐闻，天子之所选用，其不轻而重也较然矣。如是而赍咨涕Д以为不当去者，陆君之道，行乎朝廷，则天下望其赐；刺一州，则专而不能咸。先一州而后天下，岂吾君与吾相之心哉？于是昌黎韩愈道愿留者之心而泄其思，作诗曰：我衣之华兮，我佩之光。陆君之去兮，谁与翱翔。敛此大惠兮，施于一州。今其去矣，胡不为留。我作此诗，歌于逵道。无疾其驱，天子有诏。


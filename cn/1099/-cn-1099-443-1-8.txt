○覆練火器以壯營伍疏 【 釋罪將練火器】

窃惟中國禦虜長技。無如火器。故京軍十萬。火器手居其六。承平日久。人與器不相習。弓箭難于見巧。火器易于藏拙于是力不能挽強者皆以火器手自詭點放多不如法。其號為習者聣視良久火門始燃亦未必命中也近委二三中軍千總善此技者。分投教練。以雙粮激勵之。稍稍肄習。然猶未能成列、其以火器竹筅長鎗短刀什伍相比兼用迭出、自成一行陣者、無如原任參將今繫獄張名世之為工、名世亦自請練成三千人、願當一先鋒、此雖其急于見長、顧其陣法、似非塵飯塗羹之具、若以一教什、以什教伯、練成三千、因以將教將、以卒教卒、須之歲月、便可得數萬人、不獨精采改觀、抑且胆氣增壯、無事可恃以建威銷萌、即有事亦可使連營布陣也、正統乙巳之變石亨楊洪皆以重辟繫獄。于謙出而用之。卒得其力。即自奴酋發難以來。遼弁脫囚服而攝將者。如李懷忠佟鶴年輩、亦復不少、　皇上葢操不測之權以鼓舞將吏。使人各自致其用。何獨于眾所推轂之張名世。而顧靳之也。臣亦未敢遽為囚請釋、俟其製器練陣、果有成效、臣等與巡視二臣、共相較閱、然後敢以贖罪請、如悠悠無實效、仍還其縲絏耳、以司官分督各營司馬得以核其虛實辦其才器此最練兵之要議也至委兵部司属每營二員分隊訓練此尤提綱絜領之言自臣等揭示營軍。更替老弱。俱免停粮。諸以子弟告替者。巳不下二千餘人漸替漸多可使營軍盡可精壯但不教不練而遽使從戎。則不盡壯卒之用。教練十萬多軍。而倚辦一手一足。亦不盡練士者之用。臣故拳拳復申前請。摠因遼事告急、冀及此時、一振京軍之積懦爾、

皇明經世文編卷四百四十三終








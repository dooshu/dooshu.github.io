楚村诗集序

邱子慎清司法抚州之二年板其先人海石先生诗来问序以予知海石最旧也嗟乎海石弃人间七年矣忆其敦朴修谨恂恂君子人也今读楚村集又如有物磊磊喉舌间嚼啮不下其自称曰文尝爱聱牙诗不喜选体殆睥睨古今不肯与世儒文士相浮沉然则予向之知海石皮相耳乌足以尽海石哉孟子言诵诗读书不可不知其人夫达者多懽词悲者饶苦调俊迈者流逸而多风静深者高寒而孤寄任真自得者淡泊而容与穷高极远包举衆家者渟涵怪幻风雨鬼神杂出而万变陶韦王孟李杜韩退之孟东野及苏子瞻诸集皆望而可辨其人者也海石外无崖特之行中怀礧砢之姿其发之诗歌艰倔廉厉使人隐然不可测者何哉诗为性情之物而近世以之徇人虽复属词缀韵类古作者终与画龙刻鹄等耳海石少壮崛立有盛名使及其年驰骤当世其才美必有所着见既已偃蹇不售屈迹广文弹琴咏歌殆将老焉会台使推荐擢为高要令其邑盖予之所旧游山水清妙为作诗赠其行而海石叹曰吾老矣安事踯躅岭峤为遂引疾不赴是其负气岸然岂复有尺组斗粟之营营哉士以气为主气胜而其言从之此海石之所为去人远也


卷七十三

<集部,别集类,明洪武至崇祯,怀麓堂集>

钦定四库全书

怀麓堂集卷七十三

明　李东阳　撰

文後稿十三

赞题铭箴题跋

孝宗皇帝御赞

习静调元养此身此身无恙即天真周家八百延先祚社稷安危在得人此孝宗皇帝御书静中吟絶句也於赫先帝有灵在天明为日月散为云烟发为文章星宿森布二十八字应宿之数造化之动以静为体万物育焉天地参矣其机在我致用则人调元代工有君有臣大哉王言衆理兼有惟德与功为三不朽在天地间并久俱长旧臣哀慕何日而忘

少傅兵部尚书马公像赞

官有三孤公陟其位邦有九伐公掌其制观夫严重果毅之资闳深博大之器称庙堂经国之才藴尊俎折冲之计历夷险而不贰其心閲壮老而不衰其气累朝耆德亲荷乎衮褒天下安危方膺乎重寄於戏有文事必有武备有所誉其有所试若公之贤有识者尚不能窥其涯涘彼善绘者岂非仅得其形似而已邪

夏忠靖公小像赞

此吾乡先哲夏忠靖公也昔闻其声今见其容气和貌恭外朴中通不矫以为异不比以为同其大则君子之不器其正则王臣之匪躬德与齿而俱尊名与世而无穷於戏疉州之使贞观所遗以佐永徽者也而身负其托淮西之帅元和所任以破元济者也而心疑其功君臣之相遇亦难乎其为终矣然则下车问政如仁庙赠官赐谥如宣宗竭诚尽瘁死而後已如公者何啻鱼水之与云龙於戏杨文贞所谓王子明韩稚圭之风者固以其德量之裕亦岂非以其遭际之隆也邪

太子太保刑部尚书门公像赞

气和志平弗骄以盈惟德之恒兮法精律明弗敢以陵惟官之能兮五岭提兵两京司刑惟绩之成兮七袠之龄一品之荣爵齿并增兮惟官有评考实与名兮式瞻厥形兮

沈学士民则像赞【有跋】

观公之书银鈎铁笔睹公之容金相玉质得其惠如怀拱壁之珍阅其藏如入武库之室有博文游艺之华有好德考终之实是宜先朝量能以授官後圣録功而?嗣诚足以侈盛事於乡邦为後人之表率者也昔我孝宗敬皇帝听政之暇游意翰墨尤好沈氏兄弟书一日访於内阁命礼部徵其子姓得学士度四世孙世隆时授中书舍人领制勅文字且宣索其家得其遗像卷因抚而叹曰沈先生出世矣卷有杨文定溥所着传杨文贞士奇杨文敏荣金文肃幼孜胡祭酒俨曾学士棨诸赞留内府不复降出世隆乃别摹一像録诸赞於後存於其家东阳因赘一辞用纪一时之盛事云尔

题南京工部侍郎沈公小像

身若不胜衣而受之则有容言若不出口而和之则不穷盖尝得西北江山之助为东南词翰之雄当其入分留务出奏民功持国之宪掌邦之工旋辞禄以避宠亦完名而保终是虽在命大夫之列而有隐君子之风者也

槐轩铭

太子太保吏部尚书四明屠公於堂之南轩新辟北户户外抵堂堂之隙仅足容武有一槐适生其间缘户而起其高出屋上可二三丈则布为繁柯覆为重隂方暑盛时南枝透彻清入几格不知赤日之当午也公顾而乐之若恨相见之晚者乃名其轩曰槐轩赋以着志侍郎郓城佀公姑苏吴公皆和之出以示诸卿大夫和者因益衆屠公则以铭属予予昔奉使南都礼部尚书金谿徐公时以学士掌翰林院事指所植三槐谓予曰此树既枯而复茂意院中有当大用如宋王晋公所徵者属予隶晋轩二大字扁於楣际故公是时属予而屠公见属者亦以此也惟王氏以忠信仁厚飨功名富贵之盛其祥在物盖一家之兆也然犹足以後文字传久远今兹槐所托显於官署天下人材所萃集之地其於气运殆将有徵焉以此例彼宜亦有不得不传者也且一物之微而显晦出处系於时者如此屠公感物用世触类而取之则凡魁梧博大之材朴茂敦实之器固将抡简甄拔以为国家天下用彼山林草泽抱德而隐处者亦岂肯遗远弃置使之有不遇之叹哉由是观之则公之名望勲业当不徒为一家兆也从而为之铭铭曰昔闻其三今见其一彼槐何知倏异今昔昔在相门今在公署彼槐何心实同出处惟天生材气运使然家运以百国运则千惟曹有铨若薮若渊彼材攸居视厥陶甄材具小大槐其大者若作栋梁此物谁舍或蔽若捐或显若庸时哉时哉实维其逢公轩则嘉我铭弗工公名之传与轩无穷

长洲朱氏孝门铭【有序】

长洲朱孝子颢字景南父病痈亲为吮涤父丧当盛暑负土成坟哀痛摧裂致有驯乌之异有司上其事诏旌为孝行之门参政祝惟清有传其孙存理上京师因予友某请於予予感其义且重吴请作孝门铭以遗之铭曰惟周旧都有宅有表匪徒美观惟善是宝惟六行有敎其先在孝有屋可封仁厚之效惟今南畿实古丰镐其孝伊何粤有遗考生有致养死有遗报哀感行路信及禽鸟匪人则然验彼天道孝门煌煌天子有诏其德孔耀惟後人是傚

邵国贤亚砚铭

背恶乡善为义孔臧守洁去污於身有光君子体乾之刚效坤之方致曲能动闇然日章文为国而增华名与世而俱长盖一物而具衆理庶终身而勿忘

芦泉铭【有序】

芦泉者武昌刘用熙所居武昌地濒大江江岸多芦有泉出其旁浸灌滋长丛生而条达其为物可爱其德可取而比也用熙葺屋而居之且因以自名性嗜经籍讴吟着述之余无所有事日周旋其间泠然而耳入爽然而目接盖将属其德而逹之乎政怡然而契之乎心既举进士为吏部员外郎通显矣而不忘其初间以质予请为铭为之铭曰芦生水滨不植而茂其美维何中通外秀泉出山下有蒙必亨维源之深其流则清芦以喻政泉以象德喻存孔经象系周易两物殊类各有其有孰其丽之为德之耦维古有训远则物取取之维何为德之友德则育之政则举之有邻厥居择必处之盈天地间物尽吾与芦哉泉哉请事斯语

井井亭铭【有序】

苏之天平山白云泉世传有吴中第一水山半有井味极清洌盖其支?也井旧有亭岁既久亭井俱废弘治庚申封翰林编修吴君仲恒命工治井且伐石为亭於是过者游者渴可饮倦可憇皆飨君之利不厌也南京工部侍郎徐公肃名其亭曰井井君既卒葬於山麓其子编修一鹏请予铭刻之亭中铭曰有山出云为雨於天其在地者则为井泉凿而泓之於山之根不滓而杂不淤而浑仰涵星辰俯监豪髪维食与饮用之不竭有阑护之有亭覆之维名隆隆井食受之岁久泉堙亭亦云侈有惠封君曰是在我浚深发洪否极终通上为帡幪外廓中空涤烦捄暍仁者之功凡厥往来载罂载绠既庇其隂亦酌其浻锡名孔嘉盖取诸井君之去矣逝者如斯郡守之助乡人之思有子斯才泽道以施为江为河奚井之为维家有堂维国有祯为栋为梁矧惟彼亭来者朂哉视我兹铭

谢生得米氏故砚上有海岳庵三字为之铭曰

海岳之英图书之祥其人亡器则靡常得之者书其昌乎

宣和殿砚铭砚长可二尺广尺有二寸朴斲无雕饰背刻殿名三字并御书之宝

此宋之物枯陵之书也直方以大得坤之余温润而栗维玉其如盖竭江南之民力供内府之珍储舍政机之务而为词艺之娱者也呜呼用有显晦身无荣辱歛天上之云烟阅人间之陵谷吾将抚宣和之往鉴续丁未之遗録观万物之聚散寄一感於心目

惕庵箴

尚宝少卿崔甥世兴请予曰杰未第已丧二亲禄不逮养志存永慕自受学以後颇知向方惧弗能守顾示庵名为警励之地予名之曰惕庵盖取诸易礼及传既而为之箴箴曰维人有心感物斯动阳然而兴为忧为恐其忧维何春雨秋霜其恐维何朝隂夕光我秉天赋我受亲体弗践非人弗肖非子加以恻隐为仁之形兼之凄怆为孝之门终日乾乾乃德之成吾言弗信请视西铭

书读卷承恩诗後

读卷承恩诗一帙盖弘治庚戌殿试之日读卷提调诸公所作都察院右都御史宁波屠公所辑行於时久矣或者以为国家试士之法专尚经术悉罢词赋正前代所不及矧兹科制策方探化原求治道又新天子明示意向之始而纪事之作以诗焉何居夫诗赋之所以罢谓其务枝叶弃本根非有司求士致理之意苟华而不害其实世亦不能无取焉故九叙之歌用之邦国二雅之诗施之庙朝古之纪盛事而咏成功者皆是物也夫使其排偶声韵不病於科塲而典章制度贲敷於庙廊是不徒不相悖而顾岂不相为用哉然则是诗也叙而传之可也官以读卷名者十三人为少传兼太子太师吏部尚书谨身殿太学士博野刘公太子太保吏部尚书三原王公礼部尚书兼文渊阁大学士宜兴徐公户部尚书临頴李公礼部尚书掌詹事府事琼山丘公兵部尚书钧州马公刑部尚书建昌何公工部尚书束鹿买公礼部右侍郎兼翰林院学士洛阳刘公工部右侍即掌通政司事衡阳谢公大理寺卿蠡吾冯公而屠公及予皆与焉以提调名者三人则礼部尚书卢氏耿公左侍郎钱塘倪公右侍郎太原周公也诗倡於马屠二公和者皆徧传胪以後予继倡亦辱有和者并以附之而徐刘二公为序兹越五年十有人者博野公不及序以去及丘李谢三公先後捐馆王何贾三公已致仕冯公为南京工部尚书在朝者仅及其半今徐公进少傅兼太子太傅吏部尚书谨身殿大学士刘公为太子太保礼部尚书兼武英殿大学士耿公为太子太保吏部尚书马公加太子太保倪公为尚书屠公进太子少傅左都御史周公迁吏部左侍郎皆非旧秩而予适以侍讲学士累迁至今官又承乏内阁从徐刘二公後故复识其末俾来者有考云乙卯四月二日礼部右侍郎兼翰林侍读学士长沙李东阳书

女孝经图跋

驸马都尉樊公大振出女孝经图一卷无名识後有祭酒胡公若思记以为宋李伯时作而世所传颐庵集载此记首有吾家旧藏四字知为胡氏故物也按汉曹世叔妻班昭固之女弟撰女诫十八篇大抵仿孝经为之故俗称女孝经後世画者多图其事而本亦不同此卷笔意精絶诚有如胡公所云者非近时画手所能彷佛也夫画之为用亦浅矣及其至或可以感善创恶出於言语文字之外而施之妇女童孺尤宜使其据事指物因辞以达意如后妃之闲静姜女之贞烈樊女之忠让骊姬之狼戾宜亦有悚然而兴愓然而惧者矣若班氏之文虽真贋工拙未可深辨而其义不失乎正君子苟有取於斯图亦无择於斯言也夫予又闻唐郭良辅为武孝经宋崇文总目亦载大农孝经酒孝经诸书者今皆不复见矣安得与此图并传以为博物洽闻者之助乎樊公读书攻诗有王晋卿之风非徒溺於藻绘之好者吾不敢效东坡留意之戒姑因其请而识之

题宋舍人草书後

宋舍人仲珩书评者谓四体皆为国朝第一其真草篆予皆及见之信然匏庵少宰所藏草书稷拂歌与王允达舍人家所见称异殆其出入变化不主故常久非株守一格者比真翰墨之雄也但纸用粉笺岁久剥落殆无完笔使观者徒赏其风神而已惜哉

书赐游西苑诗卷後

右赐游西苑诗一卷盖宣德癸丑夏四月宣庙赐文武重臣及诸侍从并游内苑阁老黄公淮已致仕以谢恩至特与焉时馆阁诸公赋诗以进各録副卷於家阁老杨公士奇序已刋於家集此卷则平隂武德王家所藏者也於戏君臣之际亦重矣盖必有天冠地履之分而又有家人父子之情然後上下交而德业成都俞世远始替於下堂之见至於尊君抑臣之世则变之极矣後之所谓交者乃流於近狎失於浮艳或者不於公卿学士又移而之他其为治效安足望哉我朝自皇祖以来优礼儒硕远超近代凡一豫一游一张一弛严而泰和而节者皆於此卷见之宣德之治固有得於体貌之隆信任之笃者诚亿万世所当法也东阳以後进菲才备员左右不能赞明良喜起之化於此亦窃有感焉平隂之孙嗣成国公辅出卷相示因敬书於其末

书杏园雅集图卷後

杏园雅集图一卷乃正统初馆阁诸老西杨公而下九人会於东杨公之第各赋一诗二公为前後序图则谢庭循所作也当时此本盖家有之予始见於西杨之子太常少卿导再见於西王之孙顺天训导纶三见於南杨之孙尚宝卿泰其规置意象皆出一轨盖当笑谈偃仰之余仓卒摹写宜有得乎笔墨之外若太常尚宝二公及东杨之孙吏部员外郎旦东王之孙兵部司务仁皆予所与识其须髪眉宇固然莫殊也庭循非文士而获托於罇俎图画之间宁非以其苦心好艺兹会所不可无者而然欤且自洪武之开创永乐之戡定宣德之休养生息以至於正统之时天下富庶民安而吏称庙堂台阁之臣各得其职乃能从容张弛而不陷於流连怠敖之地何其盛也夫惟君有以信任乎臣臣有以忧勤乎君然後德业成而各飨其盛此固人事之不容不尽者而要其极有气数存焉然则斯会也亦岂非千载一时之际哉今越六十年而诸家子孙犹能什袭珍视不失其旧尤足以见功泽之深文献之相传未泯者时称文贞为西杨文敏为东杨文定为南杨皆以居第为别其称文端为东王文安为西王亦然今尚宝所居赐第尚在东安门外旧葬西为相近而东第所谓杏园者已易主闻其家亦有此图不及见也姑识於此卷之末以复尚宝之请云

书忠节録後

右忠节録一卷少师谦斋徐先生録尚书吴公友云死节事也公宜兴人少为国子生国朝洪武初高皇帝既定元都魏国徐公礼遣赴京师累官刑部尚书出为湖广行省参政坐事被逮上重其才释之时元梁王据云南尚未下命公往谕会梁王使其臣铁知院等二十余人使漠北为大军所获上欲以恩怀之令与公偕行至云南沙塘口铁知院等惧罪说公改制书共给梁王梁王亦遣人来刦降逼令易服辫髪以见公仗义直辞以死自誓遂遇害梁王壮其节命收其骸送四川给孤寺藏之先是金华王忠文公禕奉命往使不屈而死距公死仅二岁耳後云南入版图朝廷始知公死状及公子黻以其事来白乃命驰驿归葬而许黻为国子生黻贫不能归葬公於武昌旧治因占籍长子孙今阅再世矣弘治初李尚宝应祯使湖南访公墓不可得乃为传以传比都御史王公诏巡抚云南闻先生道公事谓忠文在正统间已赠官谥建忠节初祀於其地而公事独未着为请於朝今上命复赠公刑部尚书谥忠节与禕并祀改祠额为二忠兹先生所録者其始未畧备矣方黻葬公时大夫士赋忠节诗为卷後并其诰遗书皆毁於火潘子安海天清啸集有诗一章刘职方子高集四章则为公作者故并録之而凡书奏公移及续有赋者皆驸焉惟我国朝混一区宇以纲常立天下而以风节厉之於勤事死节之臣必有褒恤之制虽先朝所未及知所未暇行者亦举而行之不以其人已远时已久而或置可谓意周而法密矣云南远在万里外负固不服害我忠良而其名迹显着历百余年如一日英庙之恤恩今上之秩祀盖推高皇帝廕子返葬之意而行之者也嗟夫时变境易兵革扰攘之际虽阙庭畿甸之下节义之沈没者何限况其他乎金华文献在国初极盛故忠文事最着公之名虽前辈所重然非文足以轻重一世言足以荣辱天下如先生者则其事终不白而恤典未必行也崇德报功之柄固系於国论如此哉若表前贤重乡邑则先生之余事而其大者不在是也东阳观国史知公名又从先生获覩兹録因题其後

书五贤遗像後

按察副使邵宝国贤按方正学所叙五贤者各图为小像请予识之愚不敢议拟前贤乃取张南轩所撰诸葛武侯祠堂记苏文忠进陆宣公奏议表及司马温公神道碑温公撰韩魏公祠记魏公撰范文正奏议集序摘其要语各録於像之左方然又尝考其所自言者武侯则曰鞠躬尽瘁死而後己宣公则曰上不负天子下不负所学范公则曰先天下之忧而忧後天下之乐而乐司马温公则曰平生所为未有不对人言者而魏公所谓尽力事君死生以之岂可预忧其不济者则司马记已载之矣古之君子自知之明所学之正固如此亦岂待乎赞颂表述然後白於世哉学古人者必论其世而原其心国贤好古力学盖有出乎图像之外他日殆於此自考焉国贤勉哉

题唐宋名贤像後

右唐宋名贤像一册凡十八人予尝见於费侍郎廷言家盖宋笔也学士匏庵吴先生命写真崔姓者摹为此卷虽神采畧异而眉宇故存观者可以竦然起敬矣

题宋诸贤像後

右宋诸贤像一卷凡四十八匏庵吴先生所得像与费侍郎本相出入亦互有同异如王寇文富诸公尤甚苏像世所传最多大抵皆类此其多髯者妄也嗟夫士君子之德业文章名天下传後世者或旷世相感或殊方交慕每获睹其遗容余范必起敬兴叹而不能已此人心之同然者也顾残缣继素累岁积世出於兵燹道路之余虽其子孙亦未必能守况其他乎今去宋不数百年而存者止此非有所谓文章德业者宜不得而与也矧其间有子朱子在焉虽欲不敬且慕可得哉谨题於卷端复缀书其後云

怀麓堂集卷七十三








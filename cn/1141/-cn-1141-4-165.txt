金陵寄酬沈康臣舍人

其一

雨花台畔日衔杯，朔雪南云首重回。
谁料凤皇池上客，双鱼珍重蓟门来。

其二

长安折柳鬓将丝，脱帽高歌又几时。
谢朓敬亭成寂寞，休文那得一留诗（来诗以未登敬亭为憾。）。

其三

病懒追欢阻白门，青溪时有旧题存。
当年扬马风流散，肠断金台月夜樽（沈先是久客白门。）。

其四

岩松径竹好禁秋，人事年华逐水流。
老矣长镵真采药，青山容我白头游。



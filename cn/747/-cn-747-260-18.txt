○对京令问喘牛判

〈京县宰冬日退朝，逢相害者至死，初不屑怀委而不问。俄见行牛喘，停车寻诘久而方去。所司以为不理所职，妄干他事。〉

二京分邑，墨绶居官；三揖通班，黄图作宰。自可远闻善政，广树嘉猷。江陵叩头，止风有验；洛阳强项，据地无从。可得道乏良规，人馀恶少。翳桑墙下，不见童子怀仁；垂杨路傍，唯闻暴客相杀。一朝之忿，爰挥白刃；百年之命，遽掩黄泉。县宰既不开口，死者固难瞑目。人虽进路，事属退朝，忽此逢牛，翻能驻马。群非向楚，讵是因风？气似还吴，犹疑见月。但以时流冬景，寒结层冰，自有惨切之容，元无温燠之候。六畜行观致喘，四时坐见失宜，此丞相及言，何烦邑宰垂诘？操刀之术明，代断之虽难免。忧喘不忧杀，正是越司；问牛不问人，岂非离局？以为妄干他事，实亦雅叶本条。

康璀

璀，武后时拟书判拔萃科。


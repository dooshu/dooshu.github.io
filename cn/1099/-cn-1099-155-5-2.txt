○晉水澗 【 晉澗作灘】

晉水澗行類閩越。而悍濁怒號特甚雖步可越處。輒起濤頭作漰湃源至高故也夏秋間為害不細。以無堰堨之具爾。予行三晉諸山間。嘗欲命緣水之地。聚諸亂石。倣閩越澗作灘自源而下審地高低以為疏密則凡水皆利也有司既不暇及此。而晉人簡惰。亦復不知所事。甚為可恨。閩諺云水無一點不為利。誠然。亦繇其先有豪傑之士作興。後來因而修舉之。遂成永世之業故予謂閩水之為利者。盈科後進。晉水之不為利者。建瓴而下爾。


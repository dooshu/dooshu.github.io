○授中书舍人独孤损御史中丞制

敕。汉制御史中丞入朝，得与尚书令专席而坐，示威重於百辟也。前代之盛，风猷具存。国朝用人，职业尤重。非材优望峻者，不中兹选。丞相言尔中书舍人独孤损，儒林挺秀，卿族腾芳。文擅菁英，学穷壶奥。演之为事业，畅之为人文。立我明廷，号为端士。逮子寡昧，历事三朝，劳尔班行，向逾二纪。徊翔两掖，尹正神京。直声载扬，休问逾畅。自掌我诰命，垂为典谟。焕然一家之书，拟於三代之际。器业事望，由兹而益隆。蕴励琢磨，所向而可仗。朕言念理本，系於台纲。询谋股肱，谓尔宜称。今以尔为御史中丞，其为我峻尔风望。正言隳颓，（疑）无惮触邪。勉思举职，伫观尔志。以称我心。


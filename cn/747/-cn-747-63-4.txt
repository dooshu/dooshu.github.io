○赠吴少诚司徒册文

维元和四年，岁次己丑，十二月壬申朔二十七日戊戌，皇帝若曰：殁加荣号，所以劝人，示其爵列之差，用彰礼命之数。咨尔故彰义军节度支度营田申光蔡等州观察处置等使光禄大夫检校司空同中书门下平章事使持节蔡州诸军事兼蔡州刺史上柱国濮阳郡王吴少诚，尝贾拳勇，习知战阵，服上将之号令，为中书之首出。及凿门建牙，授以封域，凌威以行法制，峻文以辑赋舆。当先圣之委遇，极宠禄之休显，序位列公台之盛，茅土有侯王之尊。谓终享遐纪，策勋功令，寿量斯尽，轸於予衷。今遣使权知宗正卿李词、副使起居舍人裴度，持节册赠尔为司徒。於戏！守屏之臣，注意斯重，昭我宠渥，藏於后昆。


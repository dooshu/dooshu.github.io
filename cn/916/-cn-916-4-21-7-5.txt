【丁令威歌】

〖搜神後记曰：辽东城门有华表柱。忽有一白鹤集柱头。时有少年学弓欲射之。鹤乃飞。徘徊空中而言曰云云。遂高上冲天。今辽东诸丁云。其先世有升仙者。不知名字。〗

有鸟有鸟（《云笈七签》只作我是二字。）丁令威。去家千年（《云笈七签》作岁。《诗纪》同。）今来（搜神後记作始。《诗纪》同。）归。城郭如故（《云笈七签》作旧。）人民非。何不学仙冢累累。（《诗纪》作垒垒。《云笈七签》作离冢累。○搜神後记一。《类聚》七十八引《搜神记》。《云笈七签》百十引洞仙传。《诗纪外集》一。）


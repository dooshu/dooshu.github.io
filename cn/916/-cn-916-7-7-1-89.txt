【夕行闻夜鹤】

闻夜鹤。夜鹤叫南池。对此孤明月。临风振羽仪。伊吾人之菲薄。无赋命之天爵。抱□促之短（玉台作长。）怀。随冬春（玉台作春冬。）而哀乐。懿海上之惊凫。伤云间之离鹤。离鹤时未离。迥（玉台、《类聚》作近。）发天北垂。忽值（《诗纪》作遇。）疾风起。暂下昆明池。复畏（玉台作值。）冬冰合。水宿非所宜。欲留（《诗纪》作栖。）不可住。欲去飞已疲。势逐疾风举。求温向衡楚。复值南飞鸿。参差共成侣。海上多云雾。苍茫失洲屿。自此别故群。独向潇湘渚。故群不离散。相依江（玉台作沧。）海畔。夜止羽相切。昼飞影相乱。刷羽共浮沉。湛澹泛清浔。（《类聚》作阴。）既不经（玉台作得。）离别。安知慕侣心。九冬负霜雪。（玉台作霜雪苦。）六翮飞不（《类聚》作非所。）任。且养凌云翅。俯仰弄清音。所望浮丘子。旦夕来相（玉台作见。）寻。（○玉台新咏九。《诗纪》七十四。又《类聚》九十作八咏闻夜鹤篇。引池、仪、薄、爵、鹤、离、垂、池、疲、举、楚、侣、屿、渚、散、畔、乱、沉、阴、心、任、音二十二韵。）


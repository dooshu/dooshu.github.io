○代母作倚门望子赋

苍苍茫茫道远，倚倚望望情伤。念伤子之久别，投慈心於远方。渺渺何之，动幽怀於眷恋。滔滔不返，向上国以观光。当其截投师，操心托迹，遥望皇都，俯登紫陌。啮臂於卫国门前，题柱於升仙桥侧。担簦日久，希寸禄以资荣。负米程遥，仗何人而请益。征轮蓬断，别骑尘飞。睇眸眷眷，凝思依依。欲历而既升路，遥怜而独倚柴扉。汨没难明，我则每晨昏而怅望。宗支有托，汝盍计蚤晚以言归。常旷望於烟霄，每凄凉於蓬荜。杳杳兮故路，寂寂兮旧室。几行雁阵空来，万里尺书难述。水声山色，遽惊怀古之人。别恨离情，愁对秋风之夕。眷恋徘徊，忧心靡开。抑郁之情恒自切，湮沦之事有谁哀。念一苇於津涯，诚难去矣。听孤鸿於碧落，得不悲哉。想彼淹留，伤乎离索。踌躇兮不止，优游兮何托。盈庭之萱草徒荣，满目之芦花自落。杨朱陌上，萧条而恨泪潸潸。汉武台边，宛转而残霞漠漠。恨山海之高深，念行役以难寻。忆昔伯俞之志，宁无泣杖之心。对月而常怜独坐，闻蛩而每忆寒吟。勤兹怀土之思，惟凭蜀魄。触尔还乡之计，暗托秋砧。嗟夫！峨峨中立，殷殷士子。献书之疏复何如，干禄之心几时止。遣我日日望红尘，未见此心终未已。

锺允章

允章，其先邕州人，徙家番禺，一曰宣化人。南汉先主时举进士，累迁中书舍人。三主时拜工部郎中知制诰。後主立，擢尚书左丞参知政事，宦官许彦真诬以谋反，族诛。


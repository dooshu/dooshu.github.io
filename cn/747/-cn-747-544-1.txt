○故四门助教欧阳詹文集序

欧阳君生於闽之里，幼为儿孩时，即不与众童亲狎，行止多自处。年十许岁，里中无爱者；每见河滨山畔有片景可采，心独娱之，常执卷一编，忘归於其间。逮风月清晖，或暮而尚留，不能释，不自知所由，盖其性所多也。未甚识文字，随人而问章句，忽有一言契於心，移日自得，长吟高啸，不知其所止也。父母不识其志，每尝谓人曰：“此男子未知其指何知，要恐不为汨没之饥氓也。未知其为吉耶？凶耶？”乡人有览事多而熟於闻见者，皆贺之曰：“此若家之宝也。奈何虑之过欤？”自此遂日知书，服圣人之教，慕恺悌之化，达君臣父子之节，忠孝之际，惟恐不及。操笔属词，其言秀而多思，率人所未言者，君道之甚易，由是振发於乡里之间。建中、贞元时，文词崛兴，遂大振耀，瓯闽之乡，不知有他人也。

会故相常衮来为福之观察使，有文章高名，又性颇嗜诱进後生，推拔於寒素中，惟恐不及。至之日，比君为芝英，每有一作，屡加赏进。游娱燕飨，必召同席。君加以谦德，动不逾节。常公之知，日又加深矣。君之声渐腾於江淮，且达於京师矣。时人谓常公能识真。寻而陆相贽知贡举，搜罗天下文章，得士之盛，前无伦比，故君名在榜中。常与君同道而相上下者，有韩侍郎愈、李校书观。洎君并数百岁杰出，人到於今伏之。君之文新无所袭，才未尝困。精於理，故言多周详；切於情故叙事重复：宜其司当代文柄以变风雅。一命而卒，天其绝耶！

君於贻孙言故旧之分，於外氏为一家。故其属文之内多为予伯舅所著者，有《南阳孝子传》，《有韩城县尉厅壁记》，有《与郑居方书》，皆可徵於集。故予冲幼之岁，即拜君於外家之门。大和中，予为福建团练副使日，其子价自南安抵福州，进君之旧文共十编，首尾凡若干首，泣拜请序。已诺其命矣，而词竟未就。价微有文，又早死。大中六年，予又为观察使，令访其裔，因获其孙曰。不可使欧阳氏之文遂绝其所传也，为题其序，亦以卒後嗣之愿云。


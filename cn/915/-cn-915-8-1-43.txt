◇敕周山图（建元二年）

知卿绥边抚戎，甚有次第，应变策略，悉以相委。恐列丑未必能送死，卿丈夫无可藉手耳。（《南齐书·周山图传》。上策虏必不出淮阴，乃敕山图。）

卿当尽相帅驭理，每存全重，天下事唯同心力，山岳可摧。然用兵当使背後无忧虑，若後冷然，无横来处，闭目痛打，无不摧碎。吾政应铸金，待卿成勋耳。若不藉此平四州，非丈夫也。努力自运，勿令他人得上功。（《南齐书·周山图传》。是时淮北四州起义，上使山图自淮入清，倍道应赴，敕山图。）


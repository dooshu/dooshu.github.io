○册阎立本工部尚书文

维显庆四年，岁次己未，三月戊寅朔十七日甲午，皇帝若曰：职管纳官，任参机事，上非德而不受，下非才而不处。咨尔将作大匠上护军阎立本，识局周敏，理怀通悟。体忠勤而表性，资仁恕以立身。而思协多能，艺兼众美，委质运始，策名朝列。智效先於课职，声猷布於律纪，爰缉水土之官，实谐搢绅之论。是用命尔为兼工部尚书，勋官如故。往，钦哉！其敏承休命，献善之规攸属，持平之务斯在，（阙）恭惟允，可不慎欤！


代赠谢臬长路然

盛代开屏翰，名卿作股肱。
旌旗雄楚甸，弦管醉钟陵。
揽辔人争羡，祥刑帝所矜。
春回犀烛照，清切玉壶冰。
亭以欧公号，山原谢傅登。
驺虞南国颂，螭陛上台徵。
自哂驽骀并，由来雁鹜乘。
非公操鉴度，谁与察淄渑。
知己宁谋面，衔恩独服膺。
苍茫瞻白鹭，跼蹐戒青蝇。
欲折梅花寄，聊将鲤素凭。
愿言依剑履，东阁待孙弘。


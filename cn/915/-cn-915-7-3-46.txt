◇劝学诏（十九年正月）

夫所因者本，圣哲之远教，本立化成，教学之为贵。故诏以三德，崇以四术，用能纳诸义方，致之轨度。盛王圣世，咸必由之。永初受命，宪章弘远，将陶钧庶品，混一殊风，有诏典司，大启庠序，而频遘屯夷，未及修建。永瞻前猷，思敷鸿烈。今方隅宁，戎夏慕响，广训胄子，实维时务。便可式遵成规，阐扬景业。（《宋书·文帝纪》）


◇追赠范道兴等诏（二年）

前镇军参军督护范道兴，朕之旧隶，经从北藩，徒役南畿，遭离命会，抱恩固节，受害群凶，言念纯诚，良可悯怆，可赠员外散骑侍郎。南城令鲍法度，後军典签冯次民，永新令应生，新建令军延宝上饶令黄难等，违逆识顺，同被诛灭。言念既往，宜在追荣，可赠生奉朝请，法度南台御史。次民、延宝、难并员外将军。（《宋书·邓琬传》，前军典签范道兴，志不同逆，为邓琬所诛，其馀奉顺见害者，并为上所愍，诏云。）


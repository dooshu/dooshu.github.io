○贺祥见状

右：臣等伏见道门威仪司马秀表称，今月十日夜，陛下亲临同明殿道场，为宗庙苍生祈福，有祥见。伏惟圣德以精至动天，天意以符圣：其感甚速，其应岂远？陛下圣敬之深，勤恤所至，灵心如答，神道何言？自表休期，以介景福，生人大赖，天下幸甚。臣等忝居近侍，倍百恒情，谨奉状陈贺以闻，伏望宣示史馆。


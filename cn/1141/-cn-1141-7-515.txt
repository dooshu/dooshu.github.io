杜拾遗戴笠图歌

赵子昂画，刘公崧、解公缙题，时称三绝。

杜老既往垂千祀，杜老轩然生在此。
何不貌公簪绂时，短衣戴笠荒山里。
丹青巨手赵吴兴，白描眉骨隐锋棱。
丈夫失路多慷慨，忧时万事悲填膺。
西江槎翁题短句，锦袍仙客知相慕⑴。
惊呼复有解学士，纵笔挥毫不得住。
其诗风雨发春葩，书工行草无欹斜。
乃知前辈不卤莽，俗传解笔空如麻。
是时四坐皆嘉客，耸肩咋舌称三绝。
周郎乞取摹粉本（周伯衡命工临摹。），谓与此老尤亲切。
嗟公自负比稷契，谁令公不久朝列。
拾遗朝拜夕批鳞，依旧麻鞋甘百折。
弃官拾梠走饥寒，长镵同谷歌幽咽。
人间满眼皆公卿，高冠大带谁写生。
饭颗山头一野老，千秋遗像犹峥嵘。
请看巴蜀山川百战改，浣花草堂至今在。
⑴ 刘诗有「为报西流夜郎客，锦袍霜冷更相思」。



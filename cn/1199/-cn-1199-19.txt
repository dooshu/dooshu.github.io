夏侯鬼語記　　孔曄

夏侯弘自云見鬼。與其言語。鎮西謝尙所乘馬忽死。憂惱甚至。謝曰。卿若能令此馬生者。卿眞爲見鬼也。弘去良久。還曰。廟神樂君馬。故取之。今當活。尙對死馬坐。須臾。馬忽自門外走還。至馬尸間便滅。應時能動。起行。謝曰。我無嗣。是我一身之罰。弘臨時無所吿。曰。頃所見小鬼耳。必不能辨此源。由後忽逢一鬼。乘新車。從十許人。著靑絲布袍。弘前提牛鼻。車中人謂弘曰。何以見阻。弘曰。欲有所問。鎮西將軍謝尙無兒。此君風流令望。不可使之絕祀。車中人動容曰。君所道正是僕兒。年少時與家中婢通。誓約不再婚。而違約。今此婢死。在天訴之。是故無兒。弘具以吿。謝曰。吾少時誠有此事。弘於江陵見一大鬼。提矛戟。有隨從小鬼數人。弘畏懼。下路避之。大鬼過後。捉得一小鬼。問此何物。曰殺人以此矛戟。若中心腹者。無不輒死。弘曰。治此病有方否。鬼曰。以烏雞薄之。卽差。弘曰。今欲何行。鬼曰。當至荆揚二州。爾時此日行心腹病。無有不死者。弘乃敎人殺烏雞以薄之。十不失八九。今治中惡。輒用烏雞薄之者。弘之由也。






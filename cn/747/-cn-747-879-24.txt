○外祖母追封某国夫人制

敕：昔帝钦明，义先敦序。九族既睦，万邦以怀。矧乃推自叶之恩，疏漏泉之泽，有光茂典，式表孝心。外祖母李氏，丽德坤仪，垂训内则。储庆渐生民之什，显魂开石之田。庶予眇躬，弗忘祗凛。而嗣膺鸿业，若涉大川。奉长乐以自宁，过跃龙而轸念。追远之数，宜有加焉。是用进启大邦，载崇懿号。昭示戚里，知予永怀。可。


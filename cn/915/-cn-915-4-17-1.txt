◇上疏辞谢和帝

臣天性狂愚，生在深宫，长养傅母之手，信惑左右之言。乃至归国，不知防禁。从宫侍史利臣财物，荧惑臣。臣无所昭见。与相然诺，不自知陷死罪，以至考察。肌栗心悸，自悔无所复及。自谓当即时伏显诛，魂魄去身，分归黄泉。不意陛下圣德，枉法曲平，不听有司，横贷赦臣。战栗连月，未敢自安。上念以负先帝，而令陛下为臣收污天下，减无气以息，筋骨不相连，命在丝发（此四字从《文选·谢灵运初发石首城诗》注引《东观汉记》补）。臣知大贷不可再得，自誓束身约妻子，不敢复出入失绳墨，不敢复有所横费。租入有余，乞裁食睢阳、谷孰、虞、蒙、宁陵五县，还余所食四县。臣小妻三十七人，其无子者，愿还本家。自造反谨敕奴婢二百人，其余所受虎贲、官骑，及诸工技、鼓吹、仓头，奴婢、兵弩、厩马，皆上还本署。臣以骨肉近亲，乱圣化，污清流，既得生活，诚无心面目以凶恶复居大宫，食大国，张官属，藏什物。愿陛下加大恩，开臣自悔之门，假臣迁善之路，令天下知臣蒙恩，得去死就生，颇能自悔。臣以公卿所奏臣罪恶诏书，常置于前，昼夜诵读。臣小人，贪见明时，不能即时自引，惟陛下哀臣，令得喘息漏刻。若不听许，臣实无以久生，下入黄泉，无以见先帝。此诚臣至心。臣欲多还所受，恐天恩不听行，节量所留。于臣饶足。（《后汉·梁王传》，又略见袁宏《后汉纪》十四）


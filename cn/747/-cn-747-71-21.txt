○崇俭诏

盖俭以足用，令出惟行，著在前经，斯为理本。朕自临四海，悯元元之久困，日昃忘食，宵兴疚怀。躬绝文绣之饰，尚愧茅茨之俭，亦喻卿士，形於诏条。如闻积习流弊，馀风未革。车服第室，相高以华靡之制；资用货宝，固启於贪冒之源。有司不禁，侈俗滋扇，是朕之教导未敷，使兆庶昧於耻尚也。其何以足用行令，臻於至理欤？永念惭叹，迨兹申敕。自今内外班列职位之士，其各务朴素，宏兹国风。有僣差尤甚者，御史列上，主者宣示中外，知朕意焉。


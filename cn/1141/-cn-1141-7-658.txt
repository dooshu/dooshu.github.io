忆旧吟寄金陵倪闇公黄俞邰

六朝旧地多贤豪，少年结客相招邀。
开尊夜醉乌衣巷，缓带晨过朱雀桥。
太平盛事吾生晚，松柏岿然见后凋。
秦淮日落歌管闻，纵横骚雅张吾军。
是时文字天下重，竞推白雪轻青云。
三十年来事已往，予亦风尘困鞅掌。
当时耆旧半凋残，存者飘零散草莽。
漠漠江流白浪开，崩雷骇浪双蛟来。
倪生黄生各突兀，矫矫玉树无尘埃。
黄生邂逅竹关侧，题诗赠我披胸臆。
赋拟三都气不骄，书藏万卷人谁识。
倪生洒落同心期，吾友常推绝妙辞（谓周伯衡。）。
反骚学杜意惨澹，颜筋柳骨兼能为。
二子同声相昵就，各有新吟错如绣。
别离百感填中肠，忧时老泪沾双袖。
倪生经年一相见，黄生十载隔游宴。
菰芦之中老此人，惊看岁序如飞电。
江南三月春可怜，好傍青溪系画船。
雨花台畔江天色，桃叶渡头杨柳烟。
我今多病洪川久，昨夜伤心闻杜鹃。
长江东下二千里，望断金陵日暮天。



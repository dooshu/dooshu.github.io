释文珦　依韵酬葛秋岩陶体四首

山林自多趣，况此晴和时。

我友贲然来，相娱以琴诗。

仓庚遗好音。薰风发清吹。

悠然与心会，安能遽忘兹。

释文珦

释文珦　依韵酬葛秋岩陶体四首

大化无端倪，至道绝冯仗。

委身於一静，足以去群妄。

死生亦寄耳，遐龄岂吾望。

伯伦称达人，胡为未忘葬。

释文珦

释文珦　依韵酬葛秋岩陶体四首

吾生一无营，终日衡门下。

栖迟已成东，岂羡台与榭。

相彼常汲汲，而我独多暇。

时听蜾祝儿，於以知物化。

释文珦

释文珦　依韵酬葛秋岩陶体四首

东原风正和，西山气尤爽。

坐我於其中，此心日以广。

腰间岂须重，眼下何必两。

颜原陋巷居，歌有金石响。

释文珦


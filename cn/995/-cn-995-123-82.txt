吴泳　寿丞相庆七十五首

诞日逢今日，新年胜故年。

良风宜望岁，甲雨不妨田。

浙米多堪籴，京交渐直钱。

隆重兴再见，人道鲁公贤。

吴泳

吴泳　寿丞相庆七十五首

几代贞元会，重逢上相生。

阅人冰鉴净，遇事玉衡平。

日月黄扉永，风尘紫罗清。

勋名兼寿考，何必会耆英。

吴泳

吴泳　寿丞相庆七十五首

昨夜闻宣锁，虚皇注意深。

三师分汉制，一尺泻商霖。

未白忧边发，仍丹报国心。

黄封留寿酒，且把斗杓斟。

吴泳

吴泳　寿丞相庆七十五首

渤海兵戈静，全淮版籍归。

红缫蚕纎大，紫擘蟹鳌肥。

柳港添生色，榆关閟杀机。

君王新御殿，莫使谏书稀。

吴泳

吴泳　寿丞相庆七十五首

自辟翘材馆，才随数路求。

兰苕和露摘，橘柚带霜收。

味适方调鼎，装轻不驾舟。

有怀吟未尽，独鹤远出头。

吴泳


○韦退之除户部员外郎裴德融除殿中侍御史卢颖除监察御史等制

敕。仲尼见负版者，则必式之，此言为国根本，不敢不敬。况其官属，岂可轻用。汉家授署御史，多於立秋，盖以风霜始严，鹰隼初击，古人垂旨，可以知之。朝议郎行殿中侍御史韦退之等，皆章甫高危，逢掖褒博，表里文行，师法典常。退之尝历宪台，久居官次，性既安静，事皆达练。德融典校延阁，服膺群书，美价广誉，旁溢远畅。颖佐贤侯，名声藉甚，留滞在外，而非所宜。地官为郎，南台持斧，皆有职业，伫见风彩，各思率励，以副甄升。并可依前件。


○翰林学士江简公集序

士君子藏器於身，应物如响。成天下之务者，存乎事业。通万物之情者，在乎文辞。然则日月不知，人亡政息。瞻之则渺然在羲轩之上，蹈之则肃然若旦暮之间。自非遗文馀教，则作者之道或几乎息矣。

嗟乎！天地长久，英灵超忽。邺中才子，与乐事以俱沦。江左名臣，及元谭而共尽。清流可楫，胜气犹生。阅蠹简以凄凉，抚绝韦而慷慨。斯文未丧，何代无人。济阳江公，锺川岳之粹灵，体角犀之奇相。芳兰十步，本自天资。建木千寻，非求外奖。弱龄闻道，夙岁驰名。竹箭称美於东南，来充王府。天马擅奇於西北，入奉乘黄。於时圣历中兴，贤才间出。公从容冠盖之际，颉颃台阁之间。文高学深，识优理胜。虚襟接物，简易多通。正色当官，直方无扰。定祖宗之大号，功补神明。端风宪之直绳，气慑奸宄。身可屈而名不辱，用即行而舍即藏。故丛棘三年，雅怀自若。承明再入，时望弥高。人无间然，道亦光矣。呜乎！运逢上圣，年在中身。人之云亡，空嗟殄瘁。死而可作，谁与同归？诗所谓胡不万年，传有云古之遗爱者也。昔襄阳孟浩然，年五十有二，疾发背而亡。公岂其後身欤？何符合之若此？

惟公以进士擢第，以词赋驰名。事藩邸参管记之司，登朝籍专掌纶之任。奏议表启，时然後言。诗笔歌颂，和者弥寡。绝文场而远骛，横学海以孤飞。综南北之清规，尽古今之变体。伏游两制，不亦宜乎？然而初无简编，文乃亡逸。嗣子翘门生王克珍等，或搜诸经笥，或传於人口，或焚藁之外，或削材之馀，汇聚群分，凡得十卷，授之执友，以命冠篇。铉族近情亲，官联迹密。每西垣景晏，北第风清，忘形樽俎之间，得意筌蹄之表。西江东海，俱为赋之乡。北门右掖，并对受厘之问。嗟乎！相如既往，空存封禅之书。季子云来，但有心期之剑。寝门流恸，已隔生平。都门长送，遽成今昔。追托言於夙契，申永悼於斯文。援毫悲吒，存诸梗概云耳。


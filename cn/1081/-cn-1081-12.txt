卷十二

钦定四库全书

怀麓堂集卷十二

明　李东阳　撰

诗稿十二

七言律诗

览愚得诗卷有怀亡弟之作怅然感之因用其韵

楚词招罢日昏黄不见幽魂为返香寒菊有歌同薤露秋风无雁忆衡阳神交不隔江南北尘世空惊梦短长去岁兹辰那可问不胜清泪夜灯傍

施医官挽诗

三十年前烂漫游酒筵诗社忆风流高名殷地来江左旧业逢人说汴州已见王郎为别驾空传谢脁有芳洲惠山亭上留题在露湿寒烟蔓草秋

午日亨父宅分题得蔗浆限东字以下五韵

紫蔗分浆出苑东仙家元与御?通金盘昼永翻疑露碧盌寒多不受风佳境惟怜江左客渴心谁识茂陵翁芳时燕席频繁送坐待西窗蜡炬红

费司业廷言留饮题厢壁

壁水桥通别是天瀛洲东望亦登仙馆中羣士有同辈【廷言自进士至司业才九年】天下此官无剩员【南京旧多阙惟北监一人】坐拥图书消暇日梦随冠盖入新年【廷言未受命两月予有是梦】班行旧会今稀少莫怪相过意惘然

寄马抑之同年【马号清痴又号华髪山人养病居苏州】

不见山人又几时浮云流水杳难期头颅自白非因老心事全消却未痴贺监有船多载酒浪仙无寺不题诗秖应闲却经纶手独向空江把钓丝

邀用贞秋官不果至闻再宿明治南楼小诗奉问

远别多情近却无几囬书札费招呼三年旧雨虚来客一枕清风独负吾未信红尘催白发始知城市有江湖西垣匹马经过地谢朓楼头日又晡

予已邀鸣治既不果至且招予同宿未敢辄赴用韵奉答

南楼清洒一尘无怪?高人不待呼行止古来真漫尔主宾今日竟谁吾云端紫盖瞻前殿雨里青山忆後湖独负两京三载话短檐长日未能晡

复用前韵自慰

门掩空堂一客无雨声惊梦若相呼眼中道路非前日病起形骸是故吾翰苑朝回怀秘府洞庭家在隔重湖绳床竹几将愁至自写新诗到日晡

苦雨後和乔师召喜晴韵四首

坏篱颓壁几家同苦雨无情也自公白苎裳衣残暑後碧山楼阁晚凉中天风一扫愁云净海月高悬宿雾空满席清光正囬首桂花庭影夜重重

六月穷阴四野同忧时不羡鲁僖公农夫正恐秋将至圣主深劳日过中阴气渐随金令伏阳乌还照火云空犹怜怒雨号风夜破屋飞茅定几重

杜陵广厦万间同千载江湖叹此公踪迹久惭城市里梦魂偏堕雨声中官河水决陂塘乱独树巢危鸟雀空最是晩晴钟鼓後夕阳依旧远山重

急雨轰雷昼夜同枕边惊梦起周公虚疑矮屋层檐下如在欹帆浪中万里山川秋霁合千家灯火夜愁空人间月色清如水先照琼楼第一重

立秋雨不止再和师召韵四首

一望顽云万里同长驱无乃困雷公神灵合在苍茫外物态都来顷刻中娲女正愁天宇漏鲛翁翻惧海涛空美人只在蓬山上咫尺瀛洲路几重

溽暑蒸人伏枕同愁来白髪恐难公雨声先到穷檐底官事犹惭饱饭中微物有心回两曜弱云无力度层空阴晴欲问明朝事知在蓍爻第几重

闭门泥雨六街同夙夜何由得在公忧国秪凭书卷里放朝长忆漏声中烟连上苑千林暗火照邻家四壁空寄语商羊休更舞晩来愁见湿云重

谋国忧民两意同独於诗力愧诸公风谣合采归天上献纳谁能自牖中漆室妇嗟蓬鬓改杜陵人去草堂空闲愁不独风和雨一日回肠有万重

寄彭民望

斫地哀歌兴未阑归来长铗尚须弹秋风布褐衣犹短夜雨江湖梦亦寒木叶下时惊岁晚人情阅尽见交难长安旅食淹留地惭愧先生苜蓿盘

赠傅神高训导

彩毫和露写清秋亲见江南顾虎头憔悴忽惊多病质贤豪今负壮年游眼前庶事谁工拙梦里浮生有去留万里滇池三载别重来还识故吾不

寄沈提学仲律

沈侯高行迥不污偃蹇不受风尘呼有时开口向知己宁肯折腰为大夫高厓迅笔走风雨落日解?思江湖安得奋飞隘八极与子污漫游天衢

送周时可文选还南京用罗明仲席上韵

一月京华三见君匆匆下马立残曛朝辞内苑千峰雪暮宿荒郊万叠云宵旰席怀当宁宠平安书报隔江闻十年沗窃箴规谊犹带儒冠学缀文

宿海子西涯旧邻

匹马缘溪却度桥荜门踈树影萧萧东陵旧路元相接北郭幽期岂待招满地月明如白昼一灯人语共清宵悠悠二十年前事都向春风梦里消

师召有盲马售钱六百谂之以诗

六百青蚨十里才忍将筋骨付尘埃惊魂已脱池边险往事无劳塞上猜【师召已连失二马】斗酒杜陵堪再醉【用三百青铜语】千金郭隗幸重来知公自是忘机者一笑能令万事该师召在内直误系牙牌角带以去再赠一首

倦摩双眼出长安束带悬鱼总误看装饰不嫌非异物标题犹喜是同官酒防大白狂时换腰愧休文病後寛堪笑玉堂丛话里向来诗笔几曾乾

若虚秋官旧有屋一区为积潦所坏数年不售竟得银四两闻师召售马自谓与此价略相近索予用韵一首

台署元非驵侩才直看金璧等浮埃颓垣已付池蛙管贺客翻同野燕猜白老有诗行复问【乐天诗云江边欲买三问屋问遍人家不要诗】寇公无地去还来词林马价谁多少不待相逢意已该

抑庵【为陈进士炷乃翁作】

簪组丛中老布衣肯将名字托光辉乾坤俛首平生足贫贱骄人此意非曾晳更贤狂已甚武公虽老戒无违亦知授简趋庭地已见先生杜德机

候马北安门外游慈恩寺後园有感

乱溪流水入荒塍九曲湾头十丈藤寻遍野亭无旧主访回萧寺有遗僧苍苔断处看将合老树栽时记未曾莫怪疲僮淹送马十年一到竟何能

雨後与文明游城南马上和鸣治韵

乳鸠飞燕总春声我亦缘诗太瘦生十里烟尘新路绕五更风雨旧愁轻山亭坐近檐檐碧水岸花开树树晴不有黄门能爱客几人鞍马得相迎

陈宗尧侍讲挽诗

主恩前後许登瀛君在同官是老成千里莺花南国梦两筵歌酒故人情流光过眼成今昔别路伤心隔死生此夜玉堂风露里不胜清泪欲沾缨

宿西涯旧邻次方石韵

春兴无端入酒杯每逢花鸟共嘲诙望随山欲断时尽行到水将穷处回雁影忽惊还北向马头谁遣更西来夜阑秉烛苍茫坐醉後真成梦里猜

己亥中元陪祀山陵道中奉和杨学士先生韵十首

十年三赴四陵朝又逐诸公一举镳龙尾道瞻回辇近马蹄尘送入山遥天开野色川原净日出城头雾雨消无数晩花秋树里未须风物向春饶

数村烟火接荒墟芳草连天入望余几处桑麻还旧业去年风雨忆空庐疲童望路心兼远野老迎人礼大踈独向丰年询往事未堪回首意踌躇

葛衣葵扇一时新自办山装学野人踏尽柳堤行更远扫残苔石坐还频虫鸣水?偏依晓雁度山城正忆春万里炎蒸消欲尽不劳风雨洗苍旻

布衣人犯逆鳞龙一代贤豪此地锺香火制存空古庙策书名在有遗封萧萧白髪余民改曲曲青山旧路重欲向五陵还吊古永安城外数声钟【刘蕡昌平人】

地辟天开户牖成古来人代几回更四朝陵寝千年固百里山川一掌平殿上朶云当夜捧空中灵籁入秋鸣重城复道香烟里又听云车下紫清

夜深灯火下斋宫路转西巗却向东四塞河山今古在诸陵云雾往来同烟丛簇簇溪藤暗秋叶萧萧岭树红独愧两都词赋手玉堂椽笔待名公

马头残梦不成酣似觉薰风为指南官烛罢烧犹有月朝衣初脱尚余岚回鞭懒赴城东宴挥麈聊同石上谈记得曩时曾宿地翠微深处一禅庵

官曹行乐漫消忧得似周南太史游岩势绕空皆右转泉声赴壑尽东流八方贡赋归王甸万古山名属帝丘同是鵷鸾飞宿地不应中有一沙鸥

路尽邮亭始入京水村山郭几经行逢人借屋宁知姓信马题诗不记程沙浦雁囬风忽断石梁鱼落水初清琼楼合在层霄外莫遣微云缀月明

仆夫催马剧如飞望近城楼及晓晖百里路方辞寝庙两宵心不离庭闱睡余白日犹高枕拂尽黄尘更振衣藤几竹床安稳甚任他风雨过书帏

昌平县学新构翰林行馆奉和谢学士先生旧题韵留杨教谕显爵夏训导琏一首

石桥沙路隔东西宛转如登十丈堤凉爱野风清别院夜闻山雨过前溪栖鸾树老多成实贺燕巢倾半委泥好种琅玕二百个重来须就节间题

和鸣治侍讲赠行韵

玉堂人在阆西峰应忆谯楼五夜钟海内萍踪嗟我远梦中山色想君浓书囬直欲凭秋?吟苦谁甘学暮蛩独有胜游兼乐事不堪持为故人封

和亨大修撰席上联句赠行韵【行前一日亨大以采石一尊为饯】

石迳缘厓半入云独开斋阁坐斜曛层城夜閟诸山色夹路人喧万马羣?齿不辞狂谢脁带围真减病休文豪游竟作醒三日长忆高堂旧酒醺

和汝贤修撰赠行韵

树影穿篱犬吠云忆君同宿岭头曛离歌忽漫传新调别马犹疑恋旧羣秋馆图书违伴直夜堂灯火梦论文不知听雨亭前坐对酒看花日几醺

和若虚郎中赠行韵

赤日黄尘马倦行石桥山店有官程城头路尽千峰隔袖里诗来两腋清蝉杂柳风秋渐远鹤翻松雪夜还惊欲知小吏将诗意记取柴门剥啄声

和赵梦麟主事东陵见寄韵

翡翠楼台白玉堤碧山深处有轮蹄神宫望接香烟际阁道旋随斗柄西万乘旌旗云外合两班环佩月中齐官曹莫叹东西隔又听星轺载紫泥【时梦麟将有淮扬之使】

内直大雨留壁上呈诸同寅

苑花庭树隔苍茫急雨颠风骤作狂欹枕北窗惊梦短移床东壁卷衣忙堂茅幸免三重破堦水真愁一尺强寄谢诸公前後直马头炎日漫辞长

与顾天锡夜话和留别韵【时天锡谪永州府同知】

路转三湘去更深潞河西岸淛东浔濳鳞自足波涛地别马长怀秣饲心湘女庙前山似黛柳公亭下石如林徵科亦是公家事民力江南恐未禁

以丝瓜馈李秋官若虚诵瓜瓞诗为祝若虚有诗冯秋官佩之以和章见索因用韵馈瓜如例并呈二君

地接东陵路不赊冷官生计只篱瓜闲行似爱凉阴薄醉笔多随野蔓斜名自雅歌传圣代例分风味与诗家从今记取宜男祝贺客来时好荐茶

大雨次李若虚冯佩之屠元勲联句韵

醉魂惊散眼花稠溜下空庭水乱流卧听衡茅兼彻夜坐看絺綌已先秋排空浊浪骚人恨蔽日浮云壮士愁郎署忽传歌古调韵风含雨正悠悠

体斋宅赏莲用体斋韵

独坐幽亭数竹攅名花何意此相看一枝已分巢林足寸步犹疑缩地难香爱露华浓似酒静怜秋色冷於官狂来却怪筒杯浅直欲全倾翡翠盘

送王汝瑛院判归省宜兴

梅溪之水清无痕梅溪主人花对门开花万树复万树流水一村还一村采药路迷山远近读书声动月黄昏欲知昼锦经行地尽是天家雨露恩

和萧给事元日早朝韵

庭燎光分烛影稀玉堦残雪向春微千官夜听星辰履九陛朝悬日月旗地切丹山闻凤吹天开黄道见龙飞海东才子多春兴一日新诗动琐闱

郊斋和张养直修撰韵

煖风晴日丽层天雾驾颷车从列仙鸣凤有岐还盛世神龟出洛自何年朝班晓蹑青霄上御气春浮紫盖边珍重玉堂清密地新诗莫遣外人传

庆成宴有述

殿庭开宴引千官拜舞亲承万岁欢坐拥日华看渐近酒传天语饮教乾【每宴必传旨云满斟酒又云官人每饮乾】青云旧侣班相望白雪非才和岂难十五年来无寸补一心惟有向时丹

和明仲洗马韵二首

竹简韦编次第评於君真见古人情百年事了须闻道举世嫌多为近名敢谓学非顔氏乐直将心比伯夷清尘踪满地无由濯何处沧浪水上缨

友道陵夷继者稀独予才力尚卑微无成颇觉初心负未老先知旧事非今日中流须砥柱几年东壁有余辉期君合在风尘外千仭冈头一振衣

上元日与文敬诸友游神乐观蒙典簿宅归马上作

玉壶沽酒载青骢同向城南问老蒙谁信神仙有官府始知轩冕是樊笼去年花在开应晩落日诗成意未工归到上元灯火夜九衢丝管听儿童

春闱校文有作呈诸同考

省闱分职重持衡十载趋陪两度行满地奎光天咫尺隔帘人语夜分明空中万马神俱骤海底遗珠梦亦惊科甲少年今老大耻将名姓托羣英

沈礼部时阳行以只鹅斗酒为饯家僮误送于顾刑部天锡时晹去始知之戏作小诗奉寄

隔城风雨送归骖斗酒笼鹅意未堪何令别时无长物殷郎书到只空函十年世事成春梦千里神交入夜谈他日相逢应大笑乱山深处是江南

送王成宪归苏州省母得难字

晓风残雨送春寒一曲离歌意未阑都尉府中新捧檄侍郎门下旧弹冠贫怜菽水为欢易老觉江湖见面难已办彩衣随画舫风流未数晋潘安

送樊时登延平训导

客堂寥落雨兼风一曲离歌目断鸿杨执戟生空识字李将军战竟无功孤舟野岸苹花发五月山城荔子红见说儒官非远别梦魂长在浙江东

送桑民怿训导泰和【民怿苏人会试春闱策有胸中有长剑一日几囬磨等语为晏检讨汝贤所黜又作学以至圣人之道论有我去而夫子来等语为丘学士仲深所黜今年得乙榜年二十二籍误以二为五用新例辞不许遂有是命】

十年三度试春闱新见声名满帝畿甲第久惭唐李合奇才终误宋刘几功名岁晩非蓬鬓湖海官贫尚布衣试看孤鹰下林落甘心还向碧天飞

送宋民止绵州学正【民止民表进士之弟前翰林孔目公之子今年予校其文中格用制额退在乙榜】

已见珊瑚拂钓竿不胜遗恨满江湍力穷鲁缟心犹壮望入蓬山路始难无奈风尘催短髪且将名字托微官青氊旧是君家物又向王郎坐里看

送董子仁给事使琉球

琉球东望海门开圣代提封亦壮哉万里风涛才七日六年天使此重来麒麟有服真殊宠薏苡无车莫浪猜归忆皂囊封事在殿前风采尚崔嵬

送张思履司副使琉球

尚方新报赐衣成玉节金书万里行岭外方言通异俗岛中烟火望孤城由来使者关风化亲见朝廷录姓名不用殷勤宣圣德远人先贺海波平

送王祭酒先生还南京

盛代声名北斗尊锦袍牙笏旧承恩两都词赋多传世四海英才半在门紫塞天高连雁影石城江落见潮痕金瓯彩笔云霄梦姓字应劳圣主论

和韵寄答陈汝砺掌教

寂寞天涯叹所依海云江月意俱违茱萸岁改身仍健苜蓿秋荒马不肥白雪屡传新调寡青云半觉旧人非家山不隔长安路应倚南楼望夕晖

和师召步入西华韵

九衢香雾拥尘埃望尽仙踪隔草莱螮蝀影从桥底见芙蓉花在镜中开碧桃黄竹无年岁翠羽红鳞自去来几度北安门外路误骑羸马绕城回

寄刘时雍

望到关山白雁初离愁多在忆君余百年交友通家谊万事伤心一纸书江上流民何日定里中羣盗可能除西垣词赋东曹业欲效贤劳愧不如

游西城故赵尚书果园与萧文明李士常陈玉汝潘时用倡和四首

漫忆江湖万里游西园风景似南州青苔地湿频经雨白苎凉生不待秋尘事已醒前日梦岁华空白几人头松醪载得浑醉莫遣飞花浪作愁

官曹无计可招寻坐爱林风满素襟醉後颇思醒酒石贫来须办买山金花蹊柳径稀踈见茗盌氷壶次第斟欲问五陵歌舞地我家园树得成阴

句入西园字字清葛衣纱?称闲行苔侵翠壁应全徧果熟青林已暗生流水断堤人共远片云孤鸟意俱轻闲官爱说山中话为有归田录未成

残樽系马立斜阳忽送秋声满树凉花落始知留客久雨来偏为作诗忙山堂竹户寒犹闭石径苔泥滑不妨独有园人爱沾洒不随僮仆问归装

送陆封君归大仓【鼎仪修撰之父也】

十年池凤远将雏白首飞扬兴不无老去关心惟骨肉梦来欹枕亦江湖山川尚忆重游蓟乡里犹称旧姓吴画舫载将官市酒却从林下说皇都

予素不善饮文明诗来有西涯烂醉欲人扶之句日以二樽见惠步韵答之

梦断高阳旧酒徒坐惊神语落虚无若教对饮应差胜纵使微醺不用扶往事分明成一笑远情珍重得双壶次公亦是酲狂客幸未麤豪比灌夫

送郑瑶夫先生之南京太常

冰霜心事见平生冠冕文章动两京直讲旧官才五品太常新命接三卿园林俎豆春秋祭江海庭闱日夜情近说词臣多简在御屏风上恐题名

送王元常贡士归省河州【兵部尚书公度之子】

尚书门第切云高西去秦山望眼劳朝论十年归旧德家声今日在时髦虚闻汉节求良马尚有任竿拂巨鳌却望故园归路杳未辞尘土逐青袍

刑部郎中栝苍金君尚德之子禧及其弟尚义御史之子祺闻尚义将有谪命自其家赴京师以予托交二君称契家子来谒子重其孝友笃至怅然感之赋赠一律

旧家门第有清风眉宇分明似两翁春梦忽惊黄耳犬秋风愁送玉关鸿徐歌漫有临岐赠祢刺深劳昨夜通蓟北辽东俱万里天涯回首意匆匆

怀麓堂集卷十二








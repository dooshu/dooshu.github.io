除服北征连值雨雪回忆粤西遭乱有述

出门云岁暮，巍阪苦攀跻。
跋涉穷川陆，关山历宋齐。
朔风吹短鬓，积雪断荒蹊。
行止何萧瑟，亲交念解携。
忆从碣石北，远使洞庭西。
浩荡经三楚，艰难过五溪。
岭云横漠漠，江树暗凄凄。
路险腾猿泣，林深怪兽啼。
城池惊虎豹，肝脑遂涂泥。
白日忽已匿，青天不可梯。
存亡争顷刻，向背失端倪（先是奉使广西，值桂林城陷。）。
符节衣重裹，糇粮手自赍。
直疑罹网雀，翻悔触藩羝。
烽起霾霄汉，魂归怯鼓鞞。
绨袍供盗贼，枕席付蒿藜。
仆作蛮乡冢，身争水鹳栖。
倚闾空绝望（是岁祖母卒于家，一仆死桂林。），间道苦长迷。
令伯私情痛，王阳夙愿睽。
三年苦苫块，万里怨轮蹄。
瑟瑟河流冻，迟迟岸草萋。
长安愁索米，驿馆听鸣鸡。
莫讶吟诗瘦，天高骐骥嘶。



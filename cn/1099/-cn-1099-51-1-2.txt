○免立五嶽廟碑疏 【 五嶽廟碑】

竊惟唐虞三代時、五岳視三公、四瀆視諸侯、其餘視伯子男、至秦漢以後、始有封禪、或封元帥、或封王、或封帝、崇名羙號不一、至我　太祖高皇帝、以為岳鎮海瀆、自天地開闢、英靈之氣、萃而為神、豈國家封號可加、瀆禮不經、莫此為甚、前代封號、盡行革去、止以山水本名稱其神、一洗萬世之陋、若立碑必頌神功德。正詔書所謂瀆禮也。非　祖宗之意。况神不享非禮。孔子曾有泰山不如林放之嘆。我朝　祖宗不立者。恐褻凟故也。今莫若每嶽鎮海瀆。各頒賜一敕。令有司歲時修理祠廟墻垣供具。選委本處道士四五人。看守焚修。仍給田百畝。或五十畝。為香火之需。載在敕內。令永久遵行。庶廣　朝廷以禮奉神之意。


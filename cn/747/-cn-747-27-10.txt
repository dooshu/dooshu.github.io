○禁僣用服色诏

彰施服色，分别贵贱，苟容僣滥，有乖仪式。如闻内外官绝无著碧者，皆诈著绿，以为常事。又军将在阵，赏借绯紫，本是从戎缺胯之服，一得以后，遂别著长袍，递相仿效。又入蕃使等别敕借绯紫者，使回合停，或有便著，曾无愧耻。宪司不能举劾，遂令此弊滋甚。自今已后，衙内宜专定，殿中侍御史本司官长，并量事贬降。


○與趙汝師宮贊 【 籌邊】

載讀來書、籌度邊計、覆露生者良厚、南兵雖兼二人食。而驍徤可守。土著軍大半疲于工作。近議罷雲中軍。而召集六部良家子。今募得二千七百餘矣。先給安家銀三兩。其兼食視南兵。類皆亡賴。即厚廩曾不能當須臾賭飲之費。或為盜。或行乞。坐縻多餉。無資戰守。??山王???山王?談者皆曰。罷邊兵。練土著。今土著如此。生且甫任。属當祁寒不可操。俟春和督諸將訓練。以騐可否。然後為計也。薊鎮阻險。本可守。邊長一千二百餘里。其修者足稱金湯。以數年工力。僅完什之三。役軍有數。完限有期。以力計之。尚得十餘年。生竊謂當西虜欵塞之日。似當破格發帑銀。雇募夫役。併力修舉。乘時完報。今太倉冏寺積畜殷富。一聞邊臣請發。輒作硜硜守財之見。不知積多必散。與其供無益。較修邊孰宜也。此在廟堂定謀。主計協心。而後邊臣可以注措。不則工不及完。虜不可測。不知其所終焉爾即如近日議修山海關城。僅二萬金。而司計者難之。事之掣肘類如此。門下忠誠為國。乃敢吐布所云使回勒狀以謝。旦暮當耑候不宣。


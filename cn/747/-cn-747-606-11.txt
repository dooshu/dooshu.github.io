○汴州刺史厅壁记

本朝以浚仪为汴州刺史治所。自隋酾新渠，吸黄河而东行，州含其枢，为天下剧。内屏王室，东雄诸侯。居无事时，常带廉察使。兵兴已还，益以节旄。用人得否，系国轻重。长庆四年，诏书命河南尹敦煌令狐公来莅来刺，锡之介圭，使印兵符。汴人交贺，肴腾贵。惟是邦始都於魏惠王，始郡於宇文周。星躔回环，天驷垂光。地为四战，故其俗右武；人具五都，故其气习豪。公自为宰相时，已熟四方之利病。凡所戾止，参然前知。毁视事三日，挹群吏与之言曰：“吾食止圭田，吾用止公入。凡他俗过制，伤廉浼洁者悉罢之，壹归乎公藏。凡曲防苛禁不情乖体者悉划之，壹出乎令典。凡关征船算，夺时专利者悉更之，壹遵乎诏条。”然後刑丽事而详，赏以时而均。兴学以劝艺，示宽以化勇。居数月，而汴州人恂恂然无复故态。明年大成。议者若曰：“奕奕浚都，国之咽颐。咀清咽和，旁畅四支。东夏黠马，由我以肥。”是浚之治，非所泽於所履而已。

初，公七代祖在隋为纳言。大业中持节居此，亦号刺史，距今馀二百年。公实能似。既拜阙，发鱼书合左右契，由阼阶跻，遐踵前武。歆然如闻其馨香，肃然如睹其形容。信乎，君子之泽远而有光辉也。他日，命游梁客志之，书於厅事。谨桉前贤之在此堂者，张平原首之，陆氏撰《节度使记》，揭於东壁，详矣。今公命为刺史记，书於右端，谨月而日之，以公为冠。大和元年夏五月某日记。


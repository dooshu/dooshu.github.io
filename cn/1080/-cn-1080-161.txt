●大明會典卷之一百六十二

律例三　【吏律】

職制

選用軍職

凡守禦去處、千戶、百戶、鎮撫有闕、一具闕本、實封御前開拆。一行都指揮使司、轉達五軍都督府、奏聞取白上裁選用。若先行委人權管、希望實授者、當該官吏、各杖一百、罷職役充軍。若選用總旗、須於戳過鐵鎗人內委用。其小旗從便選充、不拘此律

一跟隨內臣將官頭目、不分有無職役人等、若非奏帶、不許報功。果係奏帶獲功、該陞職役、只合註於本管衙門、不許希求註於錦衣衛。違者、該陞職役俱革罷。扶同勘報者、參究治罪。若文武職官人等、不由銓選推舉、徑自朦朧奏請、希求進用、夤緣奔競、乞恩傳奉等項、阻壞

祖宗選法者、俱問罪。武職、降級調衛、旗軍舍餘、發邊衛、俱帶俸食糧差操。文職、黜退為民

一軍職五年一次考選見任管軍管事、若營求囑託者、就指名黜退、永令帶俸差操。其刁潑之徒、不得與選、輒生事端、教唆陷害已選官員者、問罪、不分官軍、俱調邊衛帶俸食糧差操

大臣專擅選官

凡除授官員、須從朝廷選用。若大臣專擅選用者、斬

○若大臣親戚、非奉特旨、不許除授官職。違者、罪亦如之

○其見任在朝官員、面諭差遣、及改除、不問遠近、託故不行者、並杖一百、罷職不敘

文官不許封公侯

凡文官非有大功勳於國家、而所司朦朧奏請、輒封公侯爵者、當該官吏、及受封之人、皆斬。其生前出將入相、能除大患、盡忠報國者、同開國功勳、一體封侯諡公、不拘此律

官員襲廕

凡文武官員應合襲廕職事、並令嫡長子孫襲廕。如嫡長子孫有故、嫡次子孫襲廕。若無嫡次子孫、方許庶長子孫襲廕。如無庶出子孫、許令弟姪應合承繼者襲廕。若庶出子孫、及弟姪不依次序、攙越襲廕者、杖一百、徒三年

○其軍官子孫、年幼未能承襲者、申聞朝廷、紀錄姓名、關請俸給、優贍其家。候年一十六歲、方令襲職、管軍辦事。如委絕嗣、無可承襲者、亦令本人妻小、依例關請俸給、養贍終身。若將異姓外人、乞養為子、瞞昧官府、詐冒承襲者、乞養子杖一百、發邊遠充軍。本家所關俸給、截日住罷。他人教令者、並與犯人同罪

○若當該官司、知而聽行、與同罪。不知者不坐

一凡軍職襲替、有不由軍功、例該減革、卻行捏奏兵部官吏、阻壞選法者、問調邊衛帶俸差操

一凡軍官子孫、告要襲替、移文保勘、如雲南、貴州、四川、廣東、廣西、福建、江西、浙江、十五年之外、南北直隸、湖廣、陜西、河南、山東、山西、遼東、十二年之外。人文不曾到部者、不准襲替、發原衛所、隨舍餘食糧差操。中間果因追徵錢糧未完、緣事提問未結、及年幼例不應襲、以完事出幼之日為始、亦照前、雲南等處十五年、直隸等處十二年之內、但有撫按官給與明文、及限內告有執照者、照舊襲替、若都司本衛所官、勒掯財物、故意刁難、不與保送者、問發帶俸差操

一凡保到軍職應襲兒男弟姪、但有姻族、並無干人奏告姦生乞養、倫序不明等情、已經勘明、繳報兵部、原告又行捏詞奏告者、問罪。屬軍衛者、調邊衛差操。屬有司者、發口外為民。應襲者、即與入選。原詞立案不行

一官軍軍丁、有將戶內弟姪子孫、過房與人、或被官豪勢要和買、改易姓名者、不分年歲遠近、許其贖取歸宗聽繼。若占吝不發者、所在官司、追究治罪。其誘買各邊軍丁者、問發極邊衛分充軍

一軍職犯該人命、失機、強盜、真犯死罪、及饒死充軍、不分已決遣監故、並強盜脫逃自縊、子孫俱不准承襲。其有例前襲過、若洪武永樂年間犯事、就在洪武永樂年間承襲者、子孫照舊承襲。若洪熙以後犯事、子孫雖襲過三五輩、一體查革。其犯該永遠充軍者、若洪武永樂年間有功之人子孫、除本人子孫革襲外、許保送立功之人次房無礙子孫、於祖職上降一級承襲。如無次房、即行停革。若洪熙元年以後、有功陞職者、子孫不分有無次房、通不准承襲

一凡軍職犯該侵盜錢糧、問擬永遠軍罪、例應次房子孫承襲者、除正犯見在、及有子孫、務要追贓完日、方許保送得襲之人承襲。若正犯故絕、遺有該追錢糧、准令得襲之人、先行承襲、扣俸還官。若贓銀至數百兩、米數百石以上、扣至十年、猶不能完者、餘贓應否開豁、撫按官勘明、奏請定奪

一凡各處保送衛所襲替軍職、務要嚴加查覈、但係管運、曾經漕司參提、應追還官入官贓銀、或掛欠京通倉庫各項錢糧、或犯該充軍降級、曾經完結、果無違礙、方許保送。如有朦朧保送者、掌印官、及首先出結之人、問罪、帶俸差操。有贓、以枉法從重論。承襲之人、照舊監追、完日、降一級承襲。其有不係充軍降級、勘產盡絕、不能辦納者、許其先行襲替、扣俸還官

一軍職犯知強盜後分贓滿貫充軍者、子孫襲職、或優給俱於應襲職事上降三級

一凡軍職將乞養異姓、與抱養族屬疏遠之人、用財買囑冒襲、及受財、將官職賣與同姓、或異姓人冒襲、已經到部襲過者、俱照奉成祖皇帝欽定、妄告冒襲不實的官、連那保勘的官、都罷了職、揭了黃、永不得襲。其保勘官、將受財、首先出與保結者、為坐。衛所並都司掌印僉書官連名保結者、俱依律減等科斷。有贓者、並以枉法論。若朦朧保送違礙子孫弟姪者、俱照常發落。其異姓買襲之人、比照乞養子冒襲律、發邊衛充軍

一各處土官襲替、其通事人等、及各處逃流軍囚客人、撥置土官親族、不該承襲之人爭襲、劫奪仇殺者、俱問發極邊煙瘴地面充軍一應襲舍人、若父見在、詐稱死亡、冒襲官職者、事發問罪、調邊衛充軍。候父故之日、令以次兒男承襲。如無以次兒男、令次房子孫承襲

一凡校尉事故、必須冊籍有名親生兒男弟姪替補。若官旗將別姓朦朧詐冒替補者、問罪、官旗調外衛帶俸食糧差操。冒替之人、亦調衛充軍

濫設官吏

凡內外各衙門、官有額定員數、而多餘添設者、當該官吏、一人杖一百、每三人加一等、罪止杖一百、徒三年

○若吏典、知印、承差、祗候、禁子、弓兵人等、額外濫充者、杖一百遷徙。容留一人、正官笞二十。首領官笞三十。吏笞四十。每三人、各加一等。並罪止杖一百、罪坐所由

○其罷閑官吏、在外於預官事、結攬寫發文案、把持官府、蠹政害民者、並杖八十、於犯人名下、追銀二十兩、付告人充賞。仍於門首書寫過名、三年不犯、官為除去。再犯、加二等遷徙。有所規避者、從重論

○若官府稅糧由帖、戶口籍冊、雇募攢寫者、勿論

一京官假託雇役名色、受財賣放辦事吏典者、官以贓論。吏發原籍為民。若吏典恃頑、私自在逃一年以上者、亦問發為民

一內外大小衙門、撥到吏典、照缺收參。若舊吏索要頂頭錢者、事發問罪、不分得財多寡、俱照行止有虧事例、革役為民

一吏典撒潑抗拒、誣告本管官員、及犯該誆騙詐欺、恐嚇取財、未得入已、並偷盜自首者、俱發原籍為民

一在京大小衙門當該吏典、有患病一箇月者、勘實、就將該支俸糧、截日住支。名缺、行移吏部撥補。待病痊日、仍送原役衙門、收候參補。若有姦懶託故、以圖改撥者、問發原籍為民

一各處司府州縣衛所等衙門、主文書算、快手、皂隸、總甲、門禁、庫子人等、久戀衙門、說事過錢、把持官府、飛詭稅糧、起滅詞訟、陷害良善、及賣放強盜、誣執平民、為從事發有顯蹟、情重者、旗軍問發邊衛、民並軍丁發附近、俱充軍。情輕者、問罪、枷號一箇月。縱容官員、作罷軟黜退。失覺察者、照常發落。若各鄉里書、飛詭稅糧二百石以上者、亦問發邊衛充軍

貢舉非其人

凡貢舉非其人、及才堪時用、應貢舉而不貢舉者、一人杖八十。每二人加一等。罪止杖一百。所舉之人、知情與同罪。不知者不坐

○若主司考試藝業技能而不以實者、減二等

○失者各減三等

一應試舉監生儒、及官吏人等、但有懷挾文字銀兩、並越捨與人換寫文字者、俱遵照

世宗皇帝聖旨、拏送法司問罪、仍枷號一箇月、滿日發為民。其旗軍夫匠人等、受財代替夾帶傳遞、及縱容不舉察捉拏者、旗軍調邊衛食糧差操。夫匠發口外為民。官縱容者、罰俸一年。受財、以枉法論。若冒頂正軍入場看守、屬軍衛者、發邊衛、屬有司者、發附近俱充軍。其武場有犯懷挾等弊、俱照此例擬斷

一監生生員撒潑嗜酒、挾制師長、不守監規學規者、問發充吏。挾妓賭博、出入官府起滅詞訟、說事過錢、包攬物料等項者、問發為民

舉用有過官吏

凡官吏曾經斷罪、罷職役不敘者、諸衙門不許朦朧保舉。違者、舉官及匿過之人、各杖一百、罷職役不敘

一文職官員、舉貢官恩、援例監生、並省祭、知印、承差人等、曾經考察論劾罷黜、及為事問革、年老事故、例不入選者、若買求官吏、增減年歲、改洗文卷、隱匿公私過名、或詐作丁憂起復、以圖選用、事發問罪、吏部門首枷號一箇月。已除授者、發邊衛、未除授者、發附近、各充軍終身。其起送官吏、不分軍衛有司、但知情受賄者、亦發附近充軍。若原不知情、止是失於覺察者、照常發落

擅離職役

凡官吏無故擅離職役者、笞四十。若避難、因而在逃者、杖一百、罷職役不敘。所避事重者、各從重論

○其在官應直不直、應宿不宿、各笞二十。若主守倉庫務場獄囚雜物之類、應直不直、應宿不宿、各笞四十

一監生不分在監在歷、私逃回籍、三箇月之上、發回原學肄業。半年以上、問革為民

一監生不分在監在歷、及各衙門辦事官吏承差、不許倩人代替、違者、俱問罪、照行止有虧事例、問革為民。其代替者、別有職役、一體問革

官員赴任過限

凡已除官員、在京者、以除授日為始、在外者、以領照會日為始、各依已定程限赴任。若無故過限者、一日笞一十。每十日加一等。罪止杖八十。並附過還職

○若代官已到、舊官各照已定限期、交割戶口錢糧刑名等項、及應有卷宗籍冊完備、無故十日之外、不離任所者、依赴任過限論、減二等

○其中途阻風被盜、患病喪事、不能前進者、聽於所在官司給憑、以備照勘。若有規避、詐冒不實者、從重論。當該官司、符同保勘者。罪同

一凡官員赴任、兩司方面、行太僕苑馬寺卿、少卿、及鹽運司府州縣正官、除原定硃限外。有違至一月以上、問罪。三月以上、送部別用。半年以上、罷職。兩京凡領劄憑官員、及在外佐貳首領雜職等官、違限一月以上、問罪。半年以上、降級別用。八箇月以上、罷職。雖有中途患帖、並不准理。其進表朝覲給由公差等項復任官員、違限者、各照前例擬斷

一陞除出外文職、已經領敕領憑、若無故遷延過半月之上、不辭朝出城者、參提問罪。若已辭出城、復入城潛住者、改降別用

無故不朝參公座

凡大小官員、無故在內不朝參、在外不公座署事、及官吏給假限滿、無故不還職役者、一日笞一十。每三日加一等。各罪止杖八十、並附過還職

擅勾屬官

凡上司催會公事、立案定限、或遣牌、或差人、行移所屬衙門督併。如有遲錯、依律論罪。若擅勾屬官、拘喚吏典聽事、及差占推官司獄、各州縣首領官、因而妨廢公務者、笞四十。若屬官承順逢迎、及差撥吏典、赴上司聽事者、罪亦如之。其有必合追對刑名、查勘錢糧、監督造作重事、方許勾問、事畢、隨即發落。無故稽留三日者。笞二十。每三日加一等。罪止笞五十

官吏給由

凡各衙門官吏、給由到吏部、限五日付勘完備、以憑類選銓注。若不即付勘完備者、遲一日、吏典笞一十。每一日加一等。罪止笞四十。首領官減一等

○若公私過名、隱漏不報者、以所隱之罪坐之。若罰贖記過者、亦各以所罰所記之罪坐之若報重罪為輕罪者、坐以所剩罪。當該官司、符同隱漏者、與同罪。承報而差漏、及上司失於查照者、並以失錯漏報卷宗科斷

○其漏附行止者、一人至三人、吏典笞一十。每三人加一等。罪止笞四十

○若有增減月日、更易地方、改換出身、蔽匿過名者、並杖一百、罷職役不敘

○有所規避、及受贓者、各從重論

一凡官員三年任滿給由、以領文日為始、若到部過限四箇月之上、送問。一年之上、發回致仕。其九年任滿者、一年之上送問。二年之上、發回致仕。雖有事故、並不准理。若九年已滿、託故在任久住、不行赴部、及不申缺者、參提究問、就彼革職回籍、冠帶閑住

一在外吏典、除役內丁憂、及人多缺少、在官服役聽參外。若一考滿後、不行轉參、兩考滿後、不行給由、展轉捏故、在役管事、或歇役三年之上、就彼問發為民。中間雖有事故、亦不准理。其故違收參起送官吏、參問治罪。若兩考役滿、接喪丁憂服滿、遷延三年之上、不行起復者、亦發為民。其未及三年者、果有事故實蹟、各該衙門保結起送、吏部查照定奪。雖在三年之內起送、過限到部者、送問重歷

姦黨

凡姦邪進讒言左使殺人者、斬

○若犯罪、律該處死、其大臣小官巧言諫免、暗邀人心者、亦斬

○若在朝官員、交結朋黨、紊亂朝政者、皆斬。妻子為奴、財產入官

○若刑部及大小各衙門官吏、不執法律、聽從上司官主使、出入人罪者、罪亦如之。若大不避權勢、明具實跡、親赴御前執法陳訴者、罪坐姦臣。言告之人、與免本罪、仍將犯人財產均給充賞。有官者、陞二等。無官者、量與一官、或賞銀二千兩

交結近侍官員

凡諸衙門官吏、若與內官、及近侍人員、互相交結、漏泄事情、夤緣作弊、而符同奏啟者、皆斬。妻子流二千里安置

一弘治元年、四月初二日、節該欽奉孝宗皇帝聖旨、罷閑官吏、在京潛住、有擅出入禁門交結的、各門官仔細盤詰、拏送錦衣衛、著實打一百、發煙瘴地面永遠充軍。欽此

上言大臣德政

凡諸衙門官吏、及士庶人等、若有上言宰執大臣美政才德者、即是姦黨。務要鞠問、窮究來歷明白、犯人處斬。妻子為奴。財產入官。若宰執大臣知情、與同罪。不知者不坐

公式

講讀律令凡國家律令、參酌事情輕重、定立罪名、頒行天下、永為遵守。百司官吏、務要熟讀、講明律意、剖決事務、每遇年終、在內從察院、在外從分巡御史、提刑按察司官、按治去處考校。若有不能講解、不曉律意者、初犯罰俸錢一月。再犯笞四十附過。三犯於本衙門遞降敘用。其百工技藝諸色人等、有能熟讀講解、通曉律意者、若犯過失、及因人連累致罪、不問輕重、並免一次。其事干謀反逆叛者、不用此律

○若官吏人等、挾詐欺公、妾生異議、擅為更改、變亂成法者、斬

制書有違

凡奉制書、有所施行而違者、杖一百。違皇太子令旨者、同罪。違親王令旨者、杖九十。失錯旨意者、各減三等

○其稽緩制書、及皇太子令旨者、一日笞五十。每一日加一等。罪止杖一百。稽緩親王令旨者、各減一等

棄毀制書印信

凡棄毀制書、及起馬御寶聖旨、起船符驗、若各衙門印信、及夜巡銅牌者、斬。若棄毀官文書者、杖一百。有所規避者、從重論。事干軍機錢糧者、絞。當該官吏、知而不舉、與犯人同罪。不知者不坐。誤毀者、各減三等。其因水火盜賊毀失、有顯蹟者、不坐

○凡遺失制書聖旨、符驗、印信、巡牌者、杖九十、徒二年半。若官文書、杖七十。事干軍機錢糧者、杖九十、徒二年半。俱停俸責尋、三十日得見者、免罪

○若主守官物、遺失簿書、以致錢糧數目錯亂者、杖八十。限內得見者、亦免罪

○其各衙門吏典考滿替代者、明立案驗、將原管文卷、交付接管之人、違者、杖八十。首領官吏、不候交割、符同給由者、罪亦如之

上書奏事犯諱

凡上書若奏事、誤犯御名、及廟諱者、杖八十。餘文書誤犯者、笞四十。若為名字觸犯者杖一百。其所犯御名、及廟諱聲音相似、字樣分別、及有二字止犯一字者、皆不坐罪

○若上書及奏事錯誤、當言原免而言不免、當言千石而言十石之類、有害於事者、杖六十。申六部錯誤、有害於事者、笞四十。其餘衙門文書錯誤者、笞二十。若所申雖有錯誤、而文案可行、不害於事者、勿論

事應奏不奏

凡軍官犯罪、應請旨而不請旨、及應論功上議而不上議當該官吏處絞

○若文職有犯、應奏請而不奏請者、杖一百。有所規避、從重論

○若軍務、錢糧、選法、制度、刑名、死罪、災異、及事應奏而不奏者、杖八十。應申上而不申上者、笞四十

○若已奏已申、不待回報而輒施行者、並同不奏不申之罪

○其合奏公事、須要依律定擬、具寫奏本。其奏事及當該官吏、僉書姓名、明白奏聞。若有規避、增減緊關情節、朦朧奏准施行、已後因事發露、雖經年遠、鞫問明白、斬

○若於親臨上司官處、稟議公事、必先隨事詳陳可否、定擬稟說。若准擬者、上司置立印署文簿、附寫略節緣由、令首領官吏、書名畫字、以憑稽考。若將不合行事務、妄作稟准、及窺伺公務冗併、乘時朦朧稟說施行者、依詐傳各衙門官員言語律科罪。有所規避者、從重論

一凡王府發放一應事務、所司隨即奏聞。必待

欽准、方許奏行。若不奏聞、及已奏不待回報、擅自承行者、一體治以重罪。其在京各王出府之日、法司即查前例、通行長史司知會遵守

出使不復命

凡奉制敕出使不復命、干預他事者、杖一百。各衙門出使不復命、干預他事者、常事杖七十。軍情重事、杖一百。若越理犯分、侵人職掌行事者、笞五十

○若回還後、三日不繳納聖旨者、杖六十。每二日加一等。罪止杖一百。不繳納符驗者、笞四十。每三日加一等。罪止杖八十

○若有所規避者、各從重論

漏泄軍情大事

凡聞知朝廷、及總兵將軍、調兵討襲外番、及收捕反逆賊徒、機密大事、而輒漏泄於敵人者、斬。若邊將報到軍情重事而漏泄者、杖一百、徒二年。仍以先傳說者為首。傳至者為從、減一等

○若私開官司文書印封看視者、杖六十。事干軍情重事者、以漏泄論

○若近侍官員漏泄機密重事於人者、斬。常事杖一百、罷職不敘

一在京在外軍民人等、與朝貢夷人私通往來、投託管顧、撥置害人、因而透漏事情者、俱問發邊衛充軍。軍職有犯、調邊衛帶俸差操。通事并伴送人等。係軍職者、從軍職之例。係文職者、革職為民

官文書稽程

凡官文書稽程者、一日、吏典笞一十。三日加一等。罪止笞四十。首領官各減一等

○若各衙門遇有所屬申稟公事、隨即詳議可否、明白定奪回報。若當該官吏、不與果決、舍糊行移、互相推調、以致耽誤公事者、杖八十。其所屬將可行事件、不行區處、作疑申稟者、罪亦如之。其所行公事已果決、行移或有未絕、或不完者、自依官文書稽程論罪

照刷文卷

凡照刷有司有印信衙門文卷、遲一宗二宗、吏典笞一十。三宗至五宗、笞二十。每五宗、加一等。罪止笞四十。府州縣首領官、及倉庫務場局所河泊等官、各減一等

○失錯及漏報一宗、吏典笞二十。二宗三宗、笞三十。每三宗、加一等。罪止笞五十。府州縣首領官、及倉庫務場局所河泊等官、各減一等。其府州縣正官、巡檢、一宗、至五宗、罰俸錢一十日。每五宗、加一等。罰止一月

○若錢糧埋沒、刑名違枉等事、有所規避者、各從重論

磨勘卷宗

凡磨勘出各衙門未完文卷、曾經監察御史、提刑按察司照刷駁問遲錯、經隔一季之後、錢糧不行追徵足備者、提調官吏、以未足之數十分為率、一分笞五十。每一分、加一等。罪止杖一百。刑名造作等事、可完而不完、應改正而不改正者、笞四十。每一月、加一等。罪止杖八十。受財者、計贓以枉法從重論

○若有隱漏不報磨勘者、一宗笞四十。每一宗、加一等。罪止杖八十。事干錢糧者、一宗杖八十。每一宗、加一等。罪止杖一百。有所規避者、從重論

○若官吏聞知事發、旋補文案、以避遲錯者、錢糧計所增數、以虛出通關論。刑名等事、以增減官文書論。同僚若本管上司、知而不舉、及符同作弊者、同罪。不知情及不同署文案者、不坐

同僚代判署文案

凡應行官文書、而同僚官代判署者、杖八十。若因遺失文案而代者、加一等。若有增減出入、罪重者、從重論

增減官文書

凡增減官文書者、杖六十。若有所規避、杖罪以上、各加本罪二等。罪止杖一百、流三千里。未施行者、各減一等。規避死罪者、依常律。其當該官吏、自有所避、增減文案者罪同。若增減以避遲錯者、笞四十

○若行移文書、誤將軍馬錢糧、刑名重事、緊關字樣、傳寫失錯、而洗補改正者、吏典笞三十。首領官失於對同、減一等。干礙調撥軍馬、及供給邊方軍需錢糧數目者、首領官吏典皆杖八十。若有規避、故改補者、以增減官文書論。未施行者、各減一等。因而失誤軍機者、無問故失、並斬。若無規避、及常行字樣、偶然誤寫者、皆勿論

封掌印信

凡內外各衙門印信、長官收掌、同僚佐貳官、用紙於印面上封記、俱各畫字。若同僚佐貳官差故、許首領官封印、違者杖一百

漏使印信

凡各衙門行移出外文書、漏使印信者、當該吏典、對同首領官、并承發、各杖六十

○全不用印者、各杖八十

○干礙調撥軍馬、供給邊方軍需錢糧者、各杖一百。因而失誤軍機者、斬

漏用鈔印

凡印鈔不行仔細、致有漏印、及倒用印者、一張笞一十。每三張、加一等。罪止杖八十。若寶鈔庫不行用心檢□朦朧交收在內者、罪亦如之

擅用調兵印信

凡總兵將軍、及各處都指揮使司印信、除調度軍馬、辦集軍務、行移公文用使外、若擅出批帖、假公營私、照送物貨者、首領官吏、各杖一百、罷職役不敘。正官奏聞區處

信牌

凡府州縣置立信牌、量地遠近、定立程限、隨事銷繳。違者、一日笞一十。每一日、加一等。罪止笞四十

○若府州縣官、遇有催辦事務、不行依律發遣信牌、輒下所屬守併者、杖一百

【 謂如府官不許入州衙、州官不許入縣衙。縣官不許下鄉村之類】 其點視橋梁圩岸、驛傳遞鋪、踏勘災傷、檢屍捕賊抄劄之類、不在此限








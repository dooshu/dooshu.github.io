○應詔陳言邊務疏 【 邊務】

臣讀　聖諭、朕看得東西二鎮、虜寇搶殺至甚、防虜之計、如何預處、卿等會文武羣臣著實詳議來看、欽此欽遵、臣仰惟　皇上注意邊陲、加惠民瘼特降綸音、博收羣策、真天將啟大聖人以大有為之一機也昔虞舜勤四岳之咨、而蠻夷率服、文王奮赫斯之怒、而有密徂遏、正愚臣所深望于　陛下今日者焉、先該臣目擊時艱乞敕九卿會議中列八事、仰冀採擇伏蒙　俞允、下部臣看詳、今又莊誦德音、臣等伏思愚昧寡識、無復萬全之策、仰禆廟謨、顧職司獻納、况當　主上思患預防之會、諸臣畢誠殫智之秋、若有一二未盡之見、又復惜巳隱情不以上告、是　陛下方虛懷以待、而臣有懷不吐、不幾於虛下問之盛心乎、敢再竭愚慮採掇十事、冐瀆　天聽、如蒙勑下諸臣併議、臣不勝感激之至、

計開

一曰重兵部之選、以養真才、臣聞才難、而濟變之才尤難、必養之而後才可長、重之而後才可出也、今宜簡天下賢才聚于兵部、添設侍郎二員。今樞部侍郎巳添設必其素負經世之略。而又有勵世之節者以居之。凡居兵部堂上皆稱懋選也。令其每歲帶司官二員。巡歷邊塞。卻各鎮總督有缺。即以侍郎往代其任。如吏部有缺。即以總督入代其任。當今邊才乏人宜多選樞属以偹任使習邊事吏兵兩部互相出入以示隆重均節之義而他部不與焉。至于兵部主事。宜每司添設四五員。其員缺不輒陞授。照依科道事例。必遇缺五六員以上特為題知。或于五部司官內取其才思精敏、器宇恢弘者調用。或行取天下推官知州知縣考選陞授。凡居兵部司官。皆稱懋選也。每歲各司各差一員從侍郎行邊。如吏部司官有缺。必於兵部曾歷邊者調用。或仍以吏部調兵部亦互相出入。而他部不與焉。其陞遷與吏部等。如職方郎中。曾經考滿。與防秋後果效有勤勞。即陞四品少卿。何者吏部易而兵部難。吏部利害輕而兵部利害重也。如此則養之。日久。待之既隆。於邊関要害邊情虛實。得以熟諳。入兵部則居懋選之科。出兵部又有大任之責。有抱負者將樂為　朝廷用。此儲養真才之策。所當併議者也。

二曰權江北入衛之需以練精兵。夫邊塞有四大患。朵顏三衛以中國虜夷。與虜連姻。撫賞徒勤。反資刁掯。一大患也。中國逃民。散人虜中。如板聲地方。聚黨成隊。動以萬計。二大患也。沿邊墩堡。名為哨守。其實納稅外夷。暗通関節。三大患也。大同悍卒。不服約束。轉與虜親。縱其出入。四大患也。夫此四者。不在彼而在此。何者我無精兵。內備日弛。不得所以居重之埶故也。臣向者練兵之說盖先聲也。略啟其意而不敢盡發其機。今禍變巳著矣。則練兵盖不可巳。我有重兵士卒奮勵。軍威振肅。然後責属夷以不應援。則賞不必濫。彼自將效誠。責大同以不堵截。則罰不必加。彼自將用命。克敵制勝。其機在我。然後揚言出塞。設計搗巢。密授各邊。遙為救應。將邊軍有恃。而自不輸敵。叛民有憚。而潛自來止?帚。此居重馭輕之埶也。至于所練之兵。或營中挑選二萬。或再召募一萬。其召募所需。臣訪得江北鳳陽入衛班軍四萬。至則逃回。或在途逃回。拘攝雖嚴。無濟於用。又每名各府給路銀三兩。至京每名月給米一石二斗。如免其入衛。扣取各名下路費之銀。可得銀一十二萬。可省倉米二十萬。即可養兵一萬是免無益之調以養此有用之實。乃救敝補偏之策。所當併議者也。

三曰議入衛之兵以實邊塞。夫入衛乃先年權宜之計耳。後率以為常。遠赴千里之外。動經踰年之久。人馬俱敝。無有息期。是自撤藩籬而縱之入門也。從古禦戎。非求其勝。在制之而巳。制之之術。莫如強邊。今不制之於外。待其深入。而欲補塞罅漏。列置于平原易野之間。埶必不格。臣以為門庭不可不守。而藩籬决不可撤。即如墻子嶺馬闌谷太平寨等處。各見有入衛兵一枝。今秋胡馬南突。不聞一濟。何者財匱于兵眾。力分于將多。奔命為疲。讒怨易生。無益于用。不如去之。非輕去內地之捍禦正所以厚邊鄙之藩籬也至于各路防守。則總督劉燾所開石門寨舊有遊兵一千。欲再募二千。可罷遼東入衛一枝。如燕河營將保定兵調守。可罷固原入衛兵一枝。如太平寨寨垣可恃。且有總督標兵二枝。可罷延綏入衛兵一枝。如黃花鎮有總兵標兵二枝。可罷寧夏入衛兵一枝。夫陝西遼東皆稱孤援。尚宜添兵增守。安得復分其力。燾身膺利害之寄。言必不謬。其議似或可從。如此則藩籬漸固虜如深入密責諸鎮以乘虛搗巢乃制謀攻心之策所當併議也。

四曰慎守令之選以撫邊民、臣聞人心惟和、固于金湯、今邊民外則戕賊于強寇、內則戕賊于功級、望望焉罔所控告、彼固恨強虜之侵凌。而亦未必不憤上官之未有以庇之也。且沿邊之民。往往淪入于虜。本之征徭繁重。而貪官虐吏。又從而驅之。于是漸謀向虜。以為休息之期。及今不早圖之。臣恐瓦解埶成。其所句引輸向不止沿邊一帶巳也。然早圖之者責在守令。臣聞沿邊知州知縣。率多耄荒之人。彼見地方疲病日以多。故朝夕圖為止?帚老之計。百姓將何所瞻依也。今宜邊方各府州縣。俱以進士往任之。令撫其瘡痍。問其疾苦。恤其孤寡。振其空乏。以安其生理。其被虜死亡者。非其父母子弟。則其宗族親戚也。則喻以復仇之義。發其怒敵之機。每及秋防。先時收歛。有材堡者收入材堡。無材堡者收入縣城。宣以國恩。撫以惠政。簡其強壯。懸以厚賞。示以方略。日夜淬礪謀報其父兄之仇。以泄　朝廷之憤。彼以青年茂才。往即其地。又知其責之不容他諉。必將深思熟慮。求舉于其職。即不能破虜。亦可以守城。夫禦虜莫先安民。此守令不可不慎選也。昔宋與虜逼近。而宋祈守定州。范仲淹守綏州。盖務在得人。期以收拾民心。意正在此。如果撫恤既勤。保障有効。撫按狀其異績。特為薦揚。即待以不次之擢。如此則既輯地方。亦所以歷練真才。乃安民知人之策。所當併議者也。

五曰寬在逃之律以實軍伍、臣聞各邊軍士逃亡、其實不及舊額之半。今委官查點名數俱在、而實則亡、何也、盖公畏律條之重。而私冐支粮之利也。臣查大明律、親管頭目、不行用心鈐束、致有軍人在逃、小旗名下逃去五名者。降充軍人、總旗名下逃去二十五名者、降充小旗、百戶名下逃去一十名者、減俸一石、逓減至逃去五十名者。追奪降充總旗、以是各親管官、不敢開逃、逃愈多、愈不敢報、今宜委兵部司官一員、往核其實、寬其文法。令其在逃者從實開報。如有私自頂替支粮者。許填腳色。明著頂補。令各親管官收管著伍。如有智謀出眾。膂力過人。及立有戰功。照格陞賞。此不召募之召募也。至于總兵而下。各以官之大小各占差使。刺繡彫鏤攻金治木。因而收其班直。冐其目賞。而家頗饒資。與善興滅之流。則又假以美差。其實在營對敵者。每十之六七。類皆老懦飢寒之夫。人無贏粮。馬非宿飽。如之何其能破虜也。今宜一併蒐補。凡強壯殷實之人。選為先鋒盡配以馬。此。強邊足伍之策。所當併議者也。

六曰定久任之法以責實効。夫久任乃求治良法、其在邊防、尤為先務、何者邊防之壞久矣。正在各邊都御史。見在事之難任。往往日冀遷轉。得以去其地為幸。又或日招彈劾。得以去其地為幸。既汲汲思去。必不肯以地方為巳責而總兵等官。亦各效尤苟免。陰納欵賂。令虜弗踐巳地。嫁禍鄰封。以僥倖目前之無事。傍觀窃笑。有賣地方之名。在薊鎮則賣宣大。在宣大則賣陝西。虜亦視其厚薄。以為向背。故敢深入長驅。而不忌我之乘其後者。有以也。今該吏部慮周封疆。凡所推用、皆極一時之選矣、誠恐陞遷或驟、涖理日淺、即有忠誠體國之心。然於虜情虛實。與地方利害。不暇熟諳臣愚欲凡文武之臣。俱限以三年一考。未及三年。即賢弗陞。即有失事弗罰。待其三年考滿。然後陞級。其立有邊功。則待以不次。凡陞官加級。俱就本地遷轉。弗得轉以別地。以遂其求去之計。如督撫總兵。歷任三年六年。能者當效其官。不能當死其職。又復一卒不練。一策莫施。致寇之來。貽憂　君父。此苟玩欺侮之臣。宜正其罰。如督撫歷邊九年。忠猷宣著。即以入補冢宰之缺。或特命入閣。以示優報之意。此勸能核實之策。所當併議者也。

七曰嚴塞垣之禁、以便戍守、臣聞三軍勇猛。不如一林之林?耴茂。故曰天險不可升也。地險山川丘陵也。王公設險以守其國。夫險亦多端矣。或以山河。或以箐樹臣聞永平義院口數路。山埶平坦。相應增修邊墻。至于薊鎮居庸以南。至保定真定。及山西雁門。俱各塞垣連天。林木薈蔚。崇岡複嶺。曲折廻盤。人跡鮮經。虜騎難到。無事戍守。而障蔽不通。中有関門隘口。不過數路。所謂一夫當関。萬夫莫敵。國家以西山為長城。而于関口設守置備。以拒胡馬盖誠有足恃也。近年官府狃于治平。人庶安于苟玩。富民奸商。販賣板枋動興工匠。沿山採取晝　夜輸。日斬月伐。二百年長養深林茂樹皆成蕭疏。甚且一望濯濯。介焉成路。則今之戍守又加難矣臣愚以為宜及今責巡関御史申嚴法禁。責各鎮巡撫設計長養。不以強禦而自阻。勿以人言而喪成。此則不修邊之修邊所當併議者也。

八曰修築墩堡以增保障、臣讀唐臣陸贄籌邊之議。惟用我所長以乘其短而其用長之道。則在塹蹊??遂壘軍營。使虜勇。無所施眾無所用。掠則靡獲。攻則不能乃知堅壁清野不特困虜亦以收民也臣聞宣大等處。先年曾設置墩堡屢被虜攻。非復完城。而永平墻垣綿袤。雖間有墩堡。悉近官路之旁。各鄉蕭條。並未設置。何者力固有所不能徧也夫虜寇南入。曾不踰旬。即竭力攻堡。動經數月。與其彌望原野。不如墩堡碁置今凡沿邊舊有墩堡等處。凡巳被攻未被攻者。相應委官分投。逐一閱視。應修理者修理。應加幫者加幫。至于順天永平各州縣。村落相聯等處。巳被虜未被虜者。行令該州縣沿鄉閱視。其未有墩堡者。小村并大村。或居民有力者自築。其無力者。或令小戶幫築。或官給半功。或給全功。其巳有墩堡者。亦為修理加幫。使曠野零戶。老弱婦女。城廓所不能收者皆有墩堡可恃。乃保障居民之策。所當併議者也。

九曰查革種馬以濟兵餉、臣查馬政邊地有官牧馬矣腹裏有民牧馬。計丁養馬。歲以所孳之駒解京備用。其法非不善也。但久而弊生。兼以牧塲狹溢。而所飼之馬。所孳之駒。類多弱小不堪。遂致逋欠數多。馬戶逃竄。正德二年、御史王濟奏准令馬戶朋錢別買解用。官民頗稱兩便。夫種馬之設。專為孳備用馬也。今備用馬既別買矣。則此種馬不亦豢虛名而貽實害乎。合無今後總計每年應解之馬若干。某省若干。某州縣若干。俱照數買馬。按季起解。將前養無用之種馬。盡行變價解部。以備兵餉之需。如一馬定價銀十兩。則每府不殊可得數十餘萬兩。合各府可得百餘萬兩。種馬既革。則養馬艸料當收。仍令種馬一匹。每歲析艸料銀二兩。則每府每歲可納銀數萬兩。合各府州縣可得二十餘萬矣。此亦權宜之善策夫戰馬之數猶故也。解俵之丁猶故也。但于種馬一通融之。而兵餉獲急用之資。百姓免無窮之害。而足國裕民之計。所當併議者也。或以近日秋防兌軍。亦取之種馬。若種馬盡革。則兌軍將何以乎。盖不知充軍之數。舊皆取于寄養馬中。自艾巡撫漫及于保定種馬。乃猾吏開賣放之端。肆侵擾之弊。歲亡歲補。正民牧之大害。而宜亟革者也。

十曰克振厥威以懷擕二、虜寇深入、盖由邊防懈弛。邊備既飭。然後問罪之師、可以次而舉矣、國家置朵顏三衛以制東北二虜則歲有撫賞之恩。置大同以捍山西。則家有月粮之給。乃任其侵犯。轉為向道。今年參將吳昂、為属夷所殺、石州知州王亮采、為北虜所殺、皆近年所未有之大變也、苟属夷與大同能議其後。乘敝而起。雖欲長驅得無憚乎。臣聞正德問、把兒孫射殺參將陳乾、曾興師致討、威振絕域、聲施至今、宜循國家故事、特降敕書、備述二百年撫養之恩歷數其縱虜負國之罪、責之以立功報効之誠、如賊再入、不行觀釁而動、邀其止?帚路、正所謂縱所遺患之虎。而豢所不捕之貓也。後將何制耶。若謂因循日久、激之變生、臣謂不然、彼雖匪度、然所以震疊悚慄之者、賴　朝廷之明威、昔唐德宗貞元詔下、則背卒至于感激流涕、憲宗處置得宜、則悍將皆輿尸討賊。何者　天威赫疊。自足以動其心。而奪其氣也。彼世受國恩、各秉人理、寧悍然不一動心乎、如是而猶不悛、則聲其不義。與天下共弃之可也、此恩威兼著之道、乃其機不在邊鄙、而在　朝廷也、

皇明經世文編卷之三百八十五終








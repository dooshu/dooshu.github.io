○谢李中丞安抚崔简戚属启

某启：伏见四月六日敕，刺史崔简以前任赃罪，决一百，长流州。伏奉去月二十三日牒，崔简家口牒州安存，并借官宅什器，差人与驱使。伏惟中丞以直清去败政，以恻隐抚穷人。罪迹暴著，则案之以至公；家属流离，则施之以大惠。各由其道，咸适于中。威怀并行，仁义齐正。绳愆纠缪，列郡肃澄清之风；匡困资无，阖境知噢咻之德。凡在巡属，庆惧交深。伏见崔简儿女十人，皆柳氏所出，简之所犯，首末知之。盖以风毒所加，渐成狂易，不知畏法，坐自抵刑。名为赃贿，卒无储蓄，得罪之日，百口熬然，叫号羸顿，不知所赴。傥非至仁厚德，深加悯恤，则流散转死，期在须臾。某幸被缧囚，久沐恩造，至于骨肉，又荷哀矜，循念始终，感惧无地。谨勒祗承人沈澹奉启陈谢，下情轻黩。


○材之小大

攀巢之雏，羽翼将成，习飞而从其母，不幸为乌鸢所震，堕於尘辙。阀阅之家，有侈女焉，周车绣茵，过於中陌，遇而怜之，藏以玉笥，粒以红稻。胡然而然？材小为贵，养而玩之，易为力也。充轭之牛，望若山行，其生也，任重致远，以利天下；其死也，筋角皮骨，皆为器用。水旱寒暑之不时，艰难驱乏，登降重冈，踣起涂潦，蹄离节坼，力气皆顿，病矣，目犹睨人。盗鸟爪其背，嘴其肉，犹恨喙啖之未逞，鸦鸦而相呼，群犬引其腹胃，狺狺而争之。车马往复於傍，以千万计，不顾也。胡然而然？材大为累，扶而救之，难为功也。向若不殚斯须之劳而存之，其利固厚矣。悲夫！材之大也为累，材之小也为贵，戾於理，悖於道，莫甚焉！君天下者辩而返之，则不世而仁矣。


双头莲


风卷征尘，堪叹处，青骢正摇金辔。客襟贮泪，漫万点如血，凭谁持寄。伫想艳态幽情，压江南佳丽。春正媚，怎忍长亭，匆匆顿分连理。　目断淡日平芜，烟浓树远，微茫如荠。悲欢梦里，奈倦客又是，关河千里。最苦唱彻骊歌，重迟留无计。何限事，待与丁宁，行时已醉。

【笺注】

〔江南佳丽〕谢朓《入朝曲》：“江南佳丽地。”

〔连理〕白居易《长恨歌》：“在天愿作比翼鸟，在地愿为连理枝。”

〔烟浓二句〕孟浩然《秋登兰山》诗：“天边树若荠。”

〔骊歌〕《汉书》卷八十八《王式传》：“式谓歌吹诸生曰：‘歌《骊驹》。’”颜师古注：“服虔曰：‘逸诗篇名也，见《大戴礼》，客欲去，歌之。’文颖曰：‘其辞云：“骊驹在门，仆夫具存。骊驹在路，仆夫整驾”也。’”






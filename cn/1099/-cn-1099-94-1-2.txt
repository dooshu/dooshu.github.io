○處置番夷疏 【 處置番夷】

今天下一統諸種番夷。雖或出沒。不足深慮惟北虜動輒長驅深入。最為邊患。遼東宣府大同寧夏甘肅皆有高山大川。長城固壘限隔。延綏境外。亦有黃河千六百餘里。實天造地設之險洪武間東勝迤西。路通寧夏墩臺基址尚存。永樂初。殘胡遠遁。始將守備軍馬。移入延綏棄河不守。且延綏地方。東起府谷堡西至定邊營。縈紆二千餘里。今聲息稍緩。亦可因循度遣儻班師之後賊若復來。何以支持且大同宣府兩處地方。通無二千里遠又皆控據雄險尚有正副總兵參將協同守備。共一十二員寧夏三路不滿千里。亦有正副總兵參將協同守備八員延綏城堡窵遠最為難守。止有總兵參將三員調度豈能周遍議者咸謂若依舊守把黃河險阻實為萬全之計然今賊未出套宜因時損益不拘故常于延綏添設協同參將二員。于高家龍川緊関衝要城堡駐劄往來提調。互相策應就先調陝西鄜慶等處官軍。存留四千員名相參。土兵四千八百六十六名。甘肅兌回慶陽衛官軍八百一十七員名。共輳官軍九千六百餘員名添撥各堡輪班操守。缺少器仗。行總兵等官。候大軍回京之日。將原領官軍盔甲神鎗銃砲。于內量數存留、交與少監秦剛收管備用庶幾戰守有人而邊備充實軍馬有常。而糧草易供矣。又鞏昌臨洮衛舍餘李均保等二百八十名。先帝招募在官聽調赴京。接應殺賊景泰元年。起調靈州操備及寧羌鳳翔等衛所連雲棧青陽等驛站軍姜廸等三十六名先年祖父為事編發各驛充軍。自備鞍馬鋪陳什物擺站。景泰四年調送寧夏操備。且均保原非正軍而與正軍一體差操所以各鎮召一補軍額多不肯應也因関行糧家属又無月糧養贍。歲久逃亡。一例勾補揆之人情、誠有不堪。臣以為均保等、宜放回原衛隨住、姜迪等宜退回原站走逓以後如果缺人調用、宜另于丁多之家選補、庶幾人得甦息、事體允當、


双峰钦禅师

禅师名竟钦。益州人。生郑氏。少为大僧。于峨眉溪山黑水寺。出蜀南抵韶石云门。得心法。即就双峰之下。创精舍以居。号兴福。开堂之日。匡真禅师躬临证明。僧问。宾头卢应供四天下。还遍也无。钦曰如月入水。又问。如何是用而不杂。钦曰明月堂前垂玉露。水精殿里撒真珠。于是匡真以谓。类己加敬焉。太平兴国二年三月。谓门弟子曰。吾不久去。汝矣可砌个卵塔。五月二十三日工毕。钦曰。后日子时行矣。及期适云门爽禅师。温门舜峰诸老夜话。侍者报三更。钦索香焚之。合掌而化。阅世六十有八。坐四十有八夏。








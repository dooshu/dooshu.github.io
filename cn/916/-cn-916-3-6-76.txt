【公燕诗】

〖《诗纪》燕作宴。〗

公子敬爱客。终宴（《御览》作夜。）不知疲。清夜游西园。飞（鸣沙类书残卷作冠。）盖相追随。明月澄清影。（各书作景。）列宿正参差。秋兰被长坂。朱华冒绿（《初学记》或作渌。）池。潜鱼跃清波。好鸟鸣高枝。神飚接丹毂。轻辇随风移。飘飖放志意。千秋长若斯。（○《文选》二十。本集五。《诗纪》十四。又《书钞》百四十作五言诗。引移一韵。百五十引差一韵。《类聚》三十九作公宴诗。引疲、随、差、池、枝、移六韵。《初学记》十引差、池二韵。十四引疲、随、差、池、枝、移六韵。《白帖》一引一句。鸣沙石室古籍丛残类书残卷宴乐部作曹植诗。引疲、随二韵。又引随一韵。《御览》八百二十四作曹植诗。引疲、随二韵。事类赋月赋注引随、差二韵。）


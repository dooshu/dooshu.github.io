卷一百三十四



卷之一百三十四

洪武十三年冬十月戊午朔，享太庙。

敕四辅官王本等曰：“自胡惟庸不法之后，特召天下贤材，而有司又多泛举，尚书范敏独能荐卿等以辅朕。朕视卿等皆年高笃厚，故九月告于太庙，议立四辅，以王本、杜佑、龚敩为春官，杜敩、赵民望、吴源为夏官，惟秋、冬官缺，以本等摄之。是年自春徂秋，天灾叠见，维秋之暮，天气尚暄，尝谕本等沐浴致斋，精勤国务，以均调四时，本等奉命尽诚，逮立冬，朔风酿寒，以成冬令。呜呼！天其兆吉人乎？感应之机，如响斯答。古者三公、四辅论道经邦，理阴阳，顺四时，其或有乖戾，则曰公辅失职，盖人事有不齐则天应之，有如此者，卿等尚当竭忠诚，以勤厥职，庶几感格天心。苟在己之诚，一有不至，则不足以动人，况于动天乎？可不慎欤？”

辛酉，敕吏部尚书阮畯等曰：“比遣使遍谕有司，各举才能，以备任使，而有司不体朕意，往往以庸才充贡。已尝敕所司按之以法，尔吏部宜申谕有司，用心咨访，务得真才，举非其人，加罚无贷。”

遣使诏儒士张叔廉、陈贞、宋讷、教谕石璞、杨盘、训导曹文寿、张羽弋、李睿，用四辅官王本等荐也。

命江阴侯吴良广青州旧城。

壬戌，罢诸王相府及长史司录事，升长史司为正五品，置左、右长史各一员，典簿一员，正九品，更定王府孳牲所仓库等官俱为杂职。

遣使召教谕王正民、训导韩均耀、史清、王景范、儒士武彧，用给事中董希颜、刘知微荐也。

高邮州大水，诏免民田租。

乙丑，起前户部尚书徐铎试湖广右布政使。先是，铎以罪免，至是复起用之。

丁卯，置广西平乐千户所。

戊辰，以山西都指挥使周立为陕西都指挥使。

给赐浙江滨海卫所士卒四万二千余人绵布各三匹。

上谕吏部臣曰：“天下之务，非贤不治，求贤之道，非礼不行，故汤致伊尹由于三聘，汉徵申公安车束帛。近朝臣为朕举贤，朕皆徵用之，所举者多名实不称，徒应故事而已。夫披沙将以求金，掘井在于获泉，荐士期于得贤，今所举皆非，岂昧于识人耶？抑贤才之果难得也？尔吏部其以朕意再谕天下有司，尽心询访，必求真材，以礼敦遣。”

己巳，真腊国王参答甘武者持达志遣其臣坤明昭奉金表，贡方物，赐坤明昭钞及绮帛。

召魏国公徐达还京。

赐谏院官衣。

癸酉，赐京卫军士米，人一石。

命吏部汰天下巡检司，凡非要地者悉罢之，于是罢三百五十四司。

甲戌，雷电。

罢四川白渡、纳溪二盐马司及阜民司，仍以白渡、纳溪之盐易绵布，遣使入西羗市马。

乙亥，遣使敕谕江阴侯吴良曰：“上天垂象，主土木之事，近令拓青州北城，恐劳民太重，宜罢其役。”

故元佥院余中自迤北来降。赐以衣钞、

致仕兵部尚书单安仁言：“由大江入黄泥滩口，过仪真县南坝，入转运河，自南坝至扑树湾约三十里，宜浚以通，往来舟楫。其湖广、江西等处运粮船可由大江黄泥滩口入转运河，过淮安坝以达凤阳及迤北郡县；其两淮盐运船可由扬子桥过县南滩，入黄泥滩，出江以达京师；其浙江等处运粮船可从下江入深港，过扬子桥，至转运河，过淮安坝以达凤阳；凡运砖木之船，皆自瓜州过堰，不相混杂。如是则官船无风水之虞，民船无停滞之患，其转运河及江都县深港亦宜考其故道而疏浚之，又瓜洲所建仓廒，地边大江，风潮不测，莫若以渐移入扬子桥西高阜之地，于计为便。”上曰：“所言虽善，然恐此役一兴，未免重劳民力，姑缓之。”

丁丑，琉球国山南王承察度遣其臣师惹等奉表，贡方物，命赐承察度《大统历》及金织文绮，师惹等文绮、钞有差。

爪哇国王八达那巴那务遣其臣阿烈彝烈时奉金叶表入贡，使者留月余，遣还，因诏谕其国王曰：“圣人之治天下，四海内外皆为赤子，所以广一视同仁之心。朕君主华夷，抚御之道，远迩无间，尔邦僻居海岛，顷尝遣使中国，虽云脩贡，实则慕利，朕皆推诚以礼待焉。前者，三佛齐国王遣使奉表来请印绶，朕嘉其慕义，遣使赐之，所以怀柔远人，尔柰何设为奸计，诱使者而杀害之？岂尔恃险远，故敢肆侮如是欤？今使者来，本欲拘留，以其父母妻子之恋，夷夏则一朕推此心，特令归国尔二王，当省己自修，端秉诚敬，毋蹈前非干怒中国，则可以守富贵，其或不然，自致殃咎，悔将无及矣。”

己卯，以礼部试尚书李冕为江西布政使司试参政。冕，保定博野人，洪武九年由国子生任仪礼司序班。十一年，转监察御史，迁礼部主客员外郎，寻升侍郎，试尚书。至是，命试江西参政，未行而卒。

甲申，以蓟州卫指挥同知王德为山东都指挥使。

乙酉，皇第九孙尚炳生，秦王世子也。

赐京卫军士麦，人一石。

建昌千户所镇抚王光之子佐以疾卒，其妻万氏亦自经死，诏旌表其贞烈。

福建都转运盐使司副使周时中免。时中，吉安龙泉人，元季从彭莹玉以妖言惑众起兵，因改姓彭，复从徐寿辉称平章，守龙泉。岁壬寅，率所部来降，复姓周。上尝问时中旧所将兵多少，对曰：“昔聚则为军，今散则为民矣。”又问熊天瑞何如，曰：“彼本兵强，尝约陈氏攻江西而不以兵应之，使陈氏败者，天瑞之罪也。其人不忠，他日必叛。”及征姑苏，天瑞果叛，上始信重之，授时中营田使，改大司农署令，不就，改中书断事。运粮二十万赴开封饷军，还授邵武府知府，复召入为吏部尚书，命招集旧所部龙泉、南康、上犹、郴州、桂阳等处军卒凡万八千人。坐事出知镇江府，以埋没钱粮逮至京，上命宥之，授转运副使。至是又坐罪当弃市，复宥之，除名为民。

是月，吏部引选国子监生二十四人，命为府、州、县官。上召至前，谕之曰：“诸生皆学古入官，夫为臣之职，事君、抚民，二者而已。然能尽抚民之心，即所以尽事君之道，故贤臣之事君也，视君如亲，视国如家，视民如子，苟可以安国家、利民人者，知无不为。若避难而惮劳，则事不立矣，事不立则民失望，国何赖焉？尔等尚服朕言，必思尽其职也。”

十一月丁亥朔。

戊子，罢在京行用库。

癸巳，擢教谕石璞为户部侍郎。

甲午，诏公侯及诸武臣子弟凡百一十九人习乐舞，以供祀事。

乙未，魏国公徐达还自北平。

庚子，重定王国社稷山川坛制：社、稷两坛相去三丈五尺，坛方三丈五尺，高三尺五寸，四出陛，一壝，广二十丈，坛在壝内，稍南居三分之一，壝墙高五尺，置灵星门四，外垣北门置屋，列十二戟，南面神门无屋，社立用石长三尺五寸，阔一尺五寸山川，坛高四尺，四出陛，方三丈五尺，一壝，广二十丈，坛在壝内，稍北居三分之一，壝墙高五尺，置灵星门四，外垣南门置屋，列十二戟，北面神门无屋。

辛丑，更定太仆寺所属牧监为正九品。

封真人张宇初母包氏为玄君。诰曰：“人臣之有名位者，妇以夫荣，母因子贵，此古今令典也。正一嗣教真人张宇初母包氏笃生贤，克绍玄宗，特封清虚冲素妙善玄君，尔惟敬哉，以承嘉命。”

甲辰，崇明县大风，海潮决沙岸，人畜多溺死。

丙午，故元平章完者不花与乃儿不花率胡骑数千入桃林口，寇永平，掠民赀畜。指挥刘广率兵御之，时步兵多，骑兵少，广令步卒继后，独率四十余骑先至城北三十里蔡家庄，遇胡骑千余，即迎击之。兵少不敌，后军又不继，胡兵射广中马，马惊仆地，遂被杀，左右多战死，千户王辂被伤，褁创临阵，会后军至，阴令部下先分兵伏迁民镇、界陵等处，邀其归路，又分兵出燕河夹击之，胡兵败走，辂乘胜追至迁民镇，伏发，擒完者不花以归，乃儿不花遁去。广，蕲之罗田人，洪武初从征北，克永平，以广为指挥佥事，镇其地。广有胆略，善弓马，遇敌尝提双刀出入阵中，人莫御者，军号“双刀刘”，后以功升指挥同知。尝病且殆，语人曰：“战阵死王事，吾志也。居牖下，死儿女手，岂吾愿哉？”至是，以战死，上闻而惜之，遣使敕永平府，传送其丧至京，以钞百锭赐其家。长子荣先为城门都尉，至是，袭广职，未几亦病死。上念广之功，复命其次子贵袭职，使镇守陕西之岷州。

戊申，河州、凉州地震。

己酉，庄浪地震。

庚戌，升四川夔州为府，绵县、眉县俱为州，河南开封府睢阳县为睢州，陕西延安府葭县为葭州，广西南宁府之横县为横州，北平保定府安县为安州，复置四川保宁府剑州及直隶凤阳府滁州之来安、全椒二县、和州舍山县、河南睢州考城、柘城二县、卫辉府获嘉、胙城二县、南阳府镇平、秘阳、穰三县、汝宁府确山县、陕西延安葭州吴堡、神木、府谷三县、山东济南府青城、陵二县、济宁府定陶、寿张二县、山西太原府河曲县、浙江处州府庆元县、广西柳州府怀远县、南宁府宁浦、永淳二县隶横州、广东广州府连山县、北平香河、平峪、怀柔、保定四县、保定府满城、容城、高阳、新安四县、真安府赵州之隆平县、顺德府广宗县、河间府兴济、交河二县、景州东光县、四川成都府新繁、金堂、双流、井研、崇宁五县、绵州彰明、罗江二县、汉州德阳、什邡二县、重庆府南川、黔江二县、涪州武隆县、忠州酆都县、夔州府奉节、大昌、新宁三县、保宁府昭化、苍溪、南部、绵谷四县、剑州江油县、顺庆府西充、营山、仪陇三县、叙州府筠连、庆符、珙三县、眉州青神、彭山、丹棱三县、潼川州蓬溪、射洪、中江三县、雅州名山县、嘉定州威远、大邑二县。

癸丑，吏部奏重定功臣及常选官封赠等第。凡功臣没而加封者，公追封为王，侯追封为公；其封赠三代者，祖降父一等，曾祖降祖一等，父与子同，妻从夫贵；其命妇因子孙官爵而见封者，并加太字，追封者则止依本封称号。凡常选文官一品至七品，止封散官、职事，其合封赠三代、二代并父母及妻者，祖降父一等，曾祖降祖一等，父与子同，妻从夫贵；如有对品、散官而无对品职事者，则与其对品、散官授以次阶职事；其命妇因子孙品级而见封者，并加太字，追封者则止依本封称号。已上凡有申请，本部具闻，附书封赠爵职，用敕符御宝毕，然后颁降。上曰：“自今文官封赠必待三考其才能显著者，方许给授，若一概与之，则何以示劝惩？其著为令。”

赐京卫军士冬至节钱，以苏木代之。

丙辰，以儒士宋讷为国子学助教。

十二月丁巳朔，上命户部移文诸郡县，凡功臣之家有田土输纳税粮并应充均工夫役之外，如粮长、里长、水马驿夫等役悉免之。

戊午，登州卫指挥使司言：“海运之船经涉海道，遇秋冬之时，烈风雨雪，多致覆溺，继今运送军需等物及军士家属过海者，宜俟春月风和渡海，庶无覆溺之患。”从之。

庚申，皇第十孙高煦生，今上第二子也。

辛酉，以燕府左相费愚为燕山中护卫指挥使。

丁卯，日冠气。

己巳夜，广州府大风，雷雨电。

庚午，宴群臣于华盖殿。

壬申，以太仓卫指挥使朱文质、福州左卫指挥佥事陈文俱为后军都督府都督佥事。

甲戌，福州府地震。

广州府地震。

丁丑夜，河州地震。

戊寅，皇从曾孙赞仪生，靖江王庶长子也。

庚辰，召湖广试布政使李叔正为礼部试侍郎。

辛巳，赐出征将士钞锭：公侯百锭，都督五十锭，指挥三十锭，千户而下及军士有差。

癸未，改铸杂职衙门方印为条记。

乙酉，礼部奏南昌府进贺正旦表文不如式者，宜坐其罪。上曰：“臣子之于君父，固无所不致其谨，其间事或有疏略，出于失误，姑勿问，但录其过以示警。”

丙戌，享太庙。

是月，吏部奏天下郡县所举聦明、正直、孝弟、力田、贤良、方正、文学、才干之士至京者八百六十余人。上命各授以官，因谕之曰：“人之才能少得全备，如宽厚慈祥者使之长民，勤敏通达者使之集事，量能授官，庶有成绩，若使才不称职，位不达才，国家虽有褒德录贤之名，而无代天理物之实，非所以图治也。尔其审之。”于是授职各有差。

户部奏天下开垦荒闲田地五万三千九百三十一顷。

承敕郎曹仪等乞归省亲，及欲挈妻来京者。上可其请，因赐敕谕之曰：“朕闻古至智之士，所患者五焉，患同庶人而不超于庶人，患无学及学，患不齿于志学者，虽齿于志学者，患无官及官，患不忠于君，既忠于君患，不能尽孝于二亲。昔智人患此而豁然无患矣，此其所以智也。尔承敕郎曹仪等，初有司以生员选入国学，已异常民之子矣，未及数年，授之以官，不止齿于志学，又出于同学者矣。今各言归田，有云省亲者，有云家无尊长，往挈妻孥而来居者，斯二者，人之大伦也。前五患已畏而行，其三矣惟志与忠未审，若何果必欲患其志，则当思孟轲三五鼎之厚薄也。民之享也，无鼎乃微；官之享也，有鼎乃贵。智士既知有鼎食而贵，则必远寒微而忠君矣，尔往省悟之吉哉。”

重建天禧寺。初，吴主孙权赤乌四年，于长干建寺，孙皓时废。晋太康二年，沙门惠远复建，因名曰长干寺，南唐时又废。宋真宗天禧二年，又建寺，始名天禧，元末毁于兵。至是，重建焉，诏僧守仁住持。守仁字一初，尝从元杨维祯学，以诗闻于时。

遣使诏谕日本国王曰：“曩宋失驭，中土受殃，金元入至二百余年，移风易俗，华夏腥膻，有志君子孰不兴愤？及元运将终，英雄鼎峙，声教纷然，时朕控弦三十万，砺刃以观，未几，命大将军律九伐之征，不逾五载，戡定中原。蠢尔东夷君臣非道，四扰邻邦，前年浮辞生衅，今年人来匪诚，问其所以，果然欲较胜负？於戏！渺居沧溟，罔知帝赐，傲慢不恭，纵民为非，将必自殃乎？”

上以广东阳春诸县盗贼未平，命南雄侯赵庸往镇之，仍训练军马，随机征讨。








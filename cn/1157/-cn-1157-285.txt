●卷二百八十五　象纬考八

○月食月变（月煇　月晕）

《中兴天文志》或曰：日月犹水火也。火外光，水含景，故月之光生於日之所照，其魄生於日之不照也。故当日则光盈，照之全也，自是而阙，以日光之映其有不全，乃至於晦，愈相近而不之照故也。尝观诸水，日之所照，每借以为光，仰而映於屋梁，若一有掩焉，则向之光於屋梁者不复见也。月之借於日犹是。故夫月之光也，以日之光有照焉。则月之食也，亦其日之光有掩焉耳。人之於月，独见其光与食，岂知有借於日哉？太史迁曰："月食，常也；日食，不臧也。"是以《春秋》书日之食，不书月食，月食固无可书也。然尝试以前说推之於月之食，以知日之行於地中，其亦有食焉。不然，则日光之全，月与相望，其何食之有？月食所关岂细哉！夫日月者，象君臣也。咎繇称："元首明，股肱良；元首丛脞，股肱惰。"股肱良惰之分关於君德，月有光食顾不然乎？於是月食而书亦可也。《汤诰》曰："万方有罪，罪在朕躬。"古之畏天戒者，不以移於股肱。呜呼！书月食其亦足以戒乎。

又曰：孟康曰："星入月，而星见於月中，是为星食月；月掩星，而星灭不见，是为月食星。"《隋　天文志》曰："月食五星，岁以饥，荧惑以乱，填星以杀，太白以强国战，辰以女乱。"孝宣本始四年七月甲辰，辰星在翼，月犯之。地节元年正月戊午，月食荧惑，荧惑在角、亢。成帝建始四年十一月，月食填星。阳朔元年七月，月犯心。此其证也。

汉高祖七年，月晕，围参、毕七重。占曰："毕、昴间，天街也；街北，胡也；街南，中国也。昴为匈奴，参为赵，毕为边兵。"是岁，高皇帝自将兵击匈奴，至平城为冒顿单于所围，七日乃解。

成帝建始元年八月戊午，晨漏未尽三刻，有两月重见。京房《易传》曰："'妇贞厉，月几望，君子征，凶（师古曰："《小畜》上九爻辞也。几音钜依反。"）。'言君弱而妇疆，为阴所乘，则月并出。晦而月见西方谓之櫩，朔而月见东方谓之仄慝（孟康曰："櫩者，月行疾在日前，故早见。仄慝者，行迟在日後，当没而更见。"师古曰："櫩音吐了反。"），仄慝则侯王其肃，櫩则侯王其舒。"刘向以为櫩者疾也，君舒缓则臣骄慢，故日行迟而月行疾也。仄慝者不进之意，君肃急则臣恐惧，故日行疾而月行迟，不敢迫近君也。不舒不急，以正失之者，食朔日。刘歆以为舒者侯王展意颛事，臣下促急，故月行疾也。肃者王侯缩朒不任事（服虔曰："朒音忸怩之忸。"郑氏曰："不任事之貌也。"师古曰："朒音女六反。"），臣下弛纵故月行迟也（师古曰："弛，放也，音式尔反。"）。当春秋时，侯王率多缩朒不任事，故食二日仄慝者十八，食晦日櫩者一，此其效也。考之汉家，食晦櫩者三十六，终亡二日仄慝者，歆说信矣。此皆谓日月乱行者也。

哀帝时，李寻上疏言：月者，众阴之长，销息见伏，百里为品，千里立表，万里连纪（品，同也，言百里内度数同也。千里则当立表度其景，万里则继其本所起纪其宿度也），妃后大臣诸侯之象也。朔晦正终始，弦为绳墨，望成君德，春夏南，秋冬北。间者，月数以春夏与日同道（孟康曰："房有四星，其间有三道。春夏南行，南头第一星里道也。秋冬北行，北头第一星里道也。与日同道者，谓中央道也。此三道者，日月五星之所由也。"），过轩辕上后受气（轩辕南大星为后），入太微帝廷扬光煇，犯上将近臣，列星皆失色，厌厌如灭，此为母后与政乱朝，阴阳俱伤，两不相便。外臣不知朝事，窃信天文即如此，近臣已不足仗矣。屋大柱小，可为寒心。唯陛下亲求贤士，无疆所恶，以崇社稷，尊强本朝。

光武建武八年三月庚子夜，月晕五重，紫微青黄似虹，有黑气如雲，月星不见，丙夜乃解。中元元年十一月甲辰，月中星齿往来出入。

桓帝永寿三年十二月壬戌，月食非其时。延熹八年正月辛巳，月蚀非其时。

献帝兴平二年十二月，月在太微端门中，重晕二珥，两白气广八九寸，贯月东西南北。

魏文帝黄初四年十一月，月晕北斗。占曰："有大丧，赦天下。"七年五月，帝崩，明年即位，大赦天下。

晋怀帝永嘉五年三月壬申丙夜，月食，既；丁夜，又食，既。占曰："月食尽，大人忧。"又曰："其国贵人死。"

海西公太和四年闰月乙亥，月晕轸，复有白晕贯月北，晕斗柄三星。占曰："王者恶之。"六年，桓温废帝。

安帝隆安五年三月甲子，月生齿。占曰："月生齿，天子有贼臣，群下自相残。"桓元纂位之徵也。义熙九年十二月辛卯朔，月犹见东方，是谓之仄慝，则侯王其肃。是时刘裕辅政，威刑自己，仄慝之应云。十一年十一月乙未，月入舆鬼见而晕。占曰："王忧，财宝出。"一曰："月晕，有赦。"月掩犯五纬。

梁武帝太清二年五月，两月相承如钩，见於西方。占曰："其国乱，必见於亡国。"

简文帝大宝元年正月丙寅，月昼光於东方。占曰："月昼光，有隐谋，国雄逃。"又云："月昼明，奸邪并作，擅君之朝。"其後景纂弑。

西魏文帝大统十四年正月朔，两月并见。

周武帝天和五年正月乙巳，月在氐，晕，有白虹长丈所贯之，而有两珥连接，规北斗第四星。占曰："兵大起，大战，将军死於野。"是冬，齐师寇边。明年，诏齐公宪率师御之。自龙门渡河，攻拔其新筑五城。兵大起，大战之应也。建德五年十月己未、庚申，月连晕，规昴、毕、五车及参。占曰："兵起，争地。"又曰："王自将兵，天下大赦。"宣政元年正月丙子，月食昴。占曰："有白衣之会。"又曰："匈奴侵边。"其月，突厥寇幽州，杀掠吏人。五月，帝北伐。六月，帝疾甚，还京，次雲阳而崩。

隋炀帝大业九年正月二十七旦，两月并见。

唐太宗贞观初，突厥有三月并出。

高宗仪凤二年正月甲子朔，月见西方，是谓櫩。櫩则侯王其舒。

武太后时，月过望不亏者二。

元宗天宝三载正月庚戌，月有红气如垂带。

肃宗至德元载建子月癸巳乙夜，月掩昴而晕，色白，有气自北贯之。昴，胡也。白气，兵丧。建辰月丙戌，月有黄白冠，连晕，围东井、五诸侯、两河及舆鬼。东井，京师分也。

代宗大历十年九月戊申，月晕荧惑、毕、昴、参，东及五车，晕中有黑气，乍合乍散。十二月丙子，月出东方，上有十馀道如疋练，贯五车及毕、觜、觹参、东井、舆鬼、柳、轩辕，中夜散去。占曰："女主凶。"白气为兵丧，五车主库兵，轩辕为後宫，其宿则晋分及京师也。

宪宗元和十一年已未旦，日巳出，有虹贯月於营室。

文宗开成四年闰正月甲申朔、乙酉，月在营室，正偃魄质成，早也。占为臣下专恣之象。五年正月戊寅朔、甲申，月昏而中，未弦而中，早也。占曰同上。

昭宗景福二年十一月，有白气如环，贯月，穿北斗，连太微。天复二年十二月甲辰夜，月有三晕，里白、中赤黄、外绿。天祐三年二月丙申，月晕荧惑。

梁太祖开平四年十二月庚午，月食。

唐庄宗同光三年三月戊申，月食。九月甲辰，月食。

明宗天成三年十二月乙卯，月食。四年六月癸丑，月食，既。十二月庚戌，月食，既。

晋高祖天福二年七月丙寅，月食。五年十一月丁丑，月食。

出帝开运元年三月戊子，月食。九月乙酉，月食昴。

汉高祖天福十二年十二月乙未，月食。

宋太祖乾德六年十一月庚寅。开宝二年十月戊子。三年四月乙酉。五年八月壬寅。七年八月庚寅，验天不食。

太宗太平兴国二年六月甲辰，既。十一月壬寅、三年十月丙寅，雲阴不见。五年八月乙卯，既。九年正月丙寅、雍熙二年七月戊午，验天不食。四年五月丁丑、端拱二年三月丁酉，当食氐八度，既，验天不食。晁化元年三月庚寅。二年八月壬午，既。三年正月癸卯、八月丙子，雲阴不见。五年六月乙未，食九分。占云："后妃臣下灾。"明年，孝章皇后崩。十二月癸巳，既。占曰："大臣灾。"明年春，同知枢密院事刘昌言罢，夏，宰相吕蒙正、参知政事苏易简罢。至道元年六月己丑，雲阴不见。十二月丁亥。二年十月辛亥。

真宗咸平元年十月庚子。二年九月乙未。三年二月壬戌，八月庚申。四年八月甲寅。五年正月辛亥，七月戊申。六年正月甲辰，七月壬寅。占："羌夷有兵。"明年，契丹大举寇边。景德元年十一月乙丑。二年五月壬戌，十月庚寅。三年十一月癸丑。四年五月辛亥，雲阴不见。九月戊寅，验天不食。大中祥符元年九月癸酉。二年九月丁卯，验天不食。翼日上命辰也。三年闰二月甲子。五年正月甲申，阴翳不见；七月庚辰，十二月丁丑。八年十月辛卯。九年四月己丑，雲阴不见。天禧元年四月壬午，十月庚辰。三年二月壬寅。四年八月癸巳。

仁宗天圣二年五月壬寅，月当食不见。四年五月戊午。庆历二年六月丁亥，食六分，既，而入浊，不见复。五年四月庚子，晓漏初食。九月戊戌，食六分，欲复，入雲不见。六年九月壬辰食三分。皇祐二年七月庚子。四年十一月丙辰，食未复而尽。占曰："后妃臣下灾。"後二年，贵妃张氏薨。先是预诏日官，以唐《戊寅》、《麟德》、《大衍》、《五纪》、《正元》、《观象》、《宣明》、《崇真》及皇朝《应天》、《乾元》、《仪天》、《崇天历》，算此月太阴食分及辰刻分野。五年十月辛亥，食。至和二年九月庚午，食。三年八月甲子，食，既。占曰："后宫宜崇德以致福。"嘉祐二年二月壬戌，食三分复；八月戊午。三年闰十二月辛巳，食。四年六月戊寅，食几尽。十二月乙亥，食，既。占曰："月阴类后妃大臣之位，食则修刑及兵。今食既，宜恤刑以除咎。若三日有雨雪，则不占。"来年，二月赦天下，太子少傅王举正卒。五年十二月已巳、七年十月己丑皆食。八年十月癸未，食，既，卯初七刻食甚，已而入浊不见。

英宗治平元年四月庚辰，食。

神宗治平四年二月甲午，月食，丑之四刻，亏见西方，在翼十有五度，至六刻食甚，及八分疆，至酉地入浊不见。主飞虫多死，北夷有兵。熙宁元年七月乙酉，月食，丑之五刻，在危十度，亏见东北方，食及二分半入浊不见，食甚及复。主齐分，有丧，大臣忧。二年闰十一月丁未，月食，亥之一刻，亏见东方，起东北，至子之初刻，食甚，及八分弱，在井度中，至三刻复。主五榖不登。三年五月乙巳，月当食，雲阴雨不见。四年五月己亥，月食，戌之一刻，亏见东南方，出浊未圆六分，在东井度中，至五刻复。主大臣黜，或宫中宜崇福。十一月丙申，月食，卯之二刻，亏见西方，起东南，至六刻，食甚，及四分半弱，在东井一度少，至明入浊，不见复。占同上。六年三月戊午，月食，亥之一刻，亏见东南，六刻，食甚，及七分弱，子之四刻复。九月乙卯，月食，丑之四刻，亏见东北方，至寅之一刻，食甚，及六分，涉巳退未圆三分入浊，不见，复。七年九月己酉，月食，丑之一刻，亏见正东方，至六刻，食既，在娄二度弱，至明刻，不见复。九年正月壬申，月食，雲阴不见。十年正月丙寅，月食，子之三刻，亏见东南方，至七刻，食甚，及七，分在张度中，至丑三刻复。主后有忧，周地，贵人卒死及大战拔城。七月癸亥，月食，雲阴不见。元丰元年正月庚申，月食，有雲障之，至丑五刻，见西南方正东，食及四分半，寅初食既。晓刻雲映，不见复。主籴贵，周分，贵人死。六月戊午，月食，戌之一刻，雲间见正东方，食及七分半，至二刻，食既，在虚度中，至亥三刻半复。主後宫忧，大臣有咎，齐分有丧。二年六月壬子，月食，雲阴不见。三年十月甲戌，月食，既，因雲阴不见。四年四月辛未，月食，既，自戌之二刻出浊巳食甚，月体东退生光，一分正西，九分在尾度中，至六刻复。主后妃灾。十月辛巳，食於昏，出浊，食及七分，在毕度中，至二刻复。主有赦令，边臣有咎，赵分有兵，胡人有疫。五年十月癸亥，月食，自酉之二刻亏，见东北方，至七刻食甚，及三分在昴七度，太弱，戌之三刻复。主边兵起，或女主忧。六年八月丁亥，月食，验之不食。七年二月乙酉，月食，八月辛巳，月食，皆雲阴不见。八年八月丙子，月食，戌之三刻亏初，至七刻蚀既，子之一刻复。

哲宗元祐元年十二月戊戌，月蚀，雲阴不见。三年六月庚寅，月蚀，亥之五刻亏初，至子六刻食既，丑四刻复，在斗度中，吴分。主吴兵起，大臣有忧。十二月丁亥，月食，雲阴不见。四年五月甲申，月食，初雲阴不见，至丑初刻，食巳九分，在斗度中，吴分，至六刻复。主大臣忧，有小兵。五年五月戊寅，月食，雲阴不辨亏蚀。六年四月癸卯，月食，雲阴不辨亏蚀。七年三月戊戌，月食，亥初一刻亏初，至七刻食既，子七刻复食甚，在氐度中。主大臣有忧，十日内有风雨则解灾。八年九月己丑，月食，雲阴不见。绍圣三年七月癸卯，月食，雲阴不见亏蚀。四年正月庚子，月食，雲阴不见。初亏至酉七刻巳食三分，戌一刻食及四分，後复有雲障之。主贵臣後宫有忧，周分民饥。五年五月壬戌，月当食而不食。元符二年五月丙辰，月食，子之三刻至丑二刻食既，寅二刻复，在箕度中。主御者或掌乐人当黜，又为风。十月甲寅，月食，亥之四刻亏初，至子四刻食既，丑四刻复，在参度中。主兵官当黜。三年十月戊申，月食四分。

徽宗崇宁二年二月甲子，月食既主贵人当之。八月辛酉，月食既。主西方兵起。三年二月己未，月食三分。主贵人当之。八月丙辰，月食四分。主西方兵起。四年十二月戊寅，月食七分七。主王者宫室不安。五年六月乙亥，月食九分。主旱。十二月壬申，月食既。主有女丧。大观三年十月丙戌，月食五分。主有女丧。四年四月甲申，月食既。九月庚辰，月食既。政和元年三月戊寅，月食五分。九月甲戌，月食六分。三年六月丁酉，月食十分。七月甲午，月食八分。主其下君忧或兵起。四年正月辛卯，月食，主贱人当之。六年十一月乙巳，月食七分。七年十一月己亥，月食。八年五月丙申，月食九分。主旱。宣和二年三月丙辰，月食三分。主人主当之。六年正月癸亥，月食六分。主贱人当之。十二月戊午，月食，既。主有女丧。

高宗建炎三年二月壬午望，食於轸。　绍兴元年八月己卯望，当食，雲阴蔽之。二年二月十四日丙子，月体如食。太史言："是谓月未当阙而阙。"七月十六日甲戌，食之，既，在室。　三年七月戊辰望，食於危。　四年十二月庚寅望，食於井。五年十一月乙酉望，食於井，既。　六年五月十四日辛巳，食於南斗。十一月己卯望、八年三月辛丑望、九月丁酉望，月皆食，霒雲不见。　九年九月壬辰望，食於胃，既。　十二年七月丙午望，当食，霒雲不见。　十三年六月庚子望，食於虚，既。十二月戊戌望，当食，霒雲蔽之不见。　十四年六月甲午望，食於，食于女。　十五年五月己未望，当食，霒雲不见。十六年四月甲寅望，食於尾。　二十一年二月丙辰望，当食，霒雲蔽不见。二十五年五月壬戌望，月食，候之至酉，以山色遮映不见亏分。　二十七年九月丁丑望，食。史失宿次。　三十年正月甲午望。月当食，阴云蔽之。

孝宗隆兴二年五月己亥望、乾道元年四月甲午望，月当食，霒雲不见。四年二月望，食於轸。　五年二月辛丑望、六年十一月丁酉望、八年六月壬子望、晁熙元年四月壬申望，皆当食，霒雲不见。　二年四月丙寅望，食於房，既。九月癸亥望、三年三月庚申望、　五年二月己卯望，皆当食，霒雲不见。六年正月甲戌望，食於翼，既。　八年十一月丁亥望，食於井。　九年十一月辛巳望，食於井。　十年五月己卯望，食於箕。　十二年三月戊戌望，食於亢。九月乙未望、十三年三月壬辰望，皆当食，霒雲不见。八月丙寅，食於奎既十四年八月甲申望、十六年十二月辛丑望、光宗绍熙元年乙未望、二年六月壬辰望、三年四月乙巳望、五年九月癸卯望，皆当食，霒雲不见。　庆元二年八月壬戌望，食於壁。　三年七月己未望，食於翼，既。　四年七月庚戌望，食於危。六年五月庚午望、宁宗嘉泰二年五月已未望、　三年三月癸未望、　开禧元年三月壬申望、闰八月己巳望，皆当食，阴雲不见。　三年正月壬辰望，食於张。七月戊子望，食於危。　嘉定元年二月丙戌望，当食，既，雨不见。十二月庚辰望，食於星。　二年六月丁丑望，食於女。　三年十一月庚戌望，食於参，五年十月戊子望，食于昴，七年二月庚午望，食于角。八月丁未，食於奎。　八年八月辛丑望，食於壁。　九年二月己亥望、闰七月乙未望，皆当食，雲阴不见。　十年十二月戊午望，食於柳。　十一年六月乙卯望，食於牛。十二月壬子，食於井。十二年五月庚戌望，当食，既，霒雲不见。十一月丙午望，食於井。十三年五月甲辰望，食，霒雲不见。　十四年十月丙寅望，食於胃。　十五年三月癸卯望，食於氐，霒雲不见。　十六年三月丁巳望，当食，霒雲不见。

◎月煇月晕

建隆元年讫开宝未，凡珥一十九，煇气一十三，晕二十九，重晕一，半晕一十四，交晕二，纽气二。

太平兴国元年讫至道末，凡冠气一，珥六，煇气五，赤气二，抱气一，晕八，半晕二，背气一。

咸平元年讫乾兴末，凡重轮三，珥一百二十，冠气十一，煇气二，承气八，抱气三，戴气九，赤黄气十七，五色气十一，赤青气二，黄红气一，晕三百九十四，五色重晕二十，背气一。

天禧四年四月乙酉，西南方雨月重见。占："大臣争权，有诛。"又曰："有大水。"其年秋，宰相寇准以罪贬，滑州河决，京师大雨，坏庐舍。

天圣元年讫嘉祐末，月凡扬光一，光芒气一，红光煇气一，五色晕气一，晕二百五十七，周晕三十三，交晕四，连环晕一，珥七十三，冠气五，戴气一十三，承气五，背气一，白虹贯月一，黄虹贯月二。

治平元年讫四年，五色煇气一，五色晕气一，晕五十一，珥一十五，冠气一，戴气四，背气三。

治平四年讫元丰末，凡月五色煇气十一，五色晕气六，晕四百六十三，周晕二百四十七，交晕二，珥一百三十四，冠气七，戴气五十，承气五，背气一十，白虹贯月五，贯珥一。

元丰八年三月五日至元符三年正月十二日，凡月五色晕气九，晕八十九，周晕三百五十一，重晕一，交晕三，珥一百三，冠气十，戴气二十七，背气八，白虹贯月二，贯珥一。

元符三年正月讫靖康二年四月，凡月晕珥二，五色晕五，珥二，晕冠一，交晕一，白虹贯月一，五色晕一。

建炎四年十月己卯，月生五色晕。占："人主有後宫喜。"次年，张婕妤、吴才人进封。绍兴二年二月丙子，月未当阙而阙，体如蚀，色赤黄。占："大臣黜。"又曰："臣下不奉法，侵夺主势。"於是张浚专制於蜀，始议召归。　四年六月壬午，月晕而珥。占："期六十日兵起。"十一月壬申，月色无光。　五年正月戊午，月晕於东井。占："有胡兵。"一曰"夷狄求和"。

嘉泰三年七月壬午，白虹如半晕穿贯月中。占曰："白虹贯月，大兵将起，军战於野。"

凡日傍一珥军喜，二珥民寿，三珥后喜，四珥立侯王及子孙喜。戴者推德，抱者国降，承者臣承君喜，冠者封建，晕珥为忿争，半晕缨得地，直为自立，交为大战，背为背叛，戟为兵斗，贯刺君恶，若在月则应后妃，五色雲为庆雲太平之应，见则国有庆。

容斋洪氏《随笔》曰：历家论日月食，自汉初以来，始定日食，不在朔则在晦，否则二日，然甚少。月食则有十四、十五、十六之差，盖置望参错也。天体有二交道，曰交初，曰交中。交初者，星家以为罗〈日侯〉，交中者，计都也。隐谙不可见，於是为入交法以来之，然不过能求朔望耳。若馀日入交，则书所不载。由汉及唐二十八家，暨本朝十一历，皆然。姑以庆元丁巳岁五次月食考之，三月望为入交中，七月为交初，唯十月二十日、二十一日连两夜，乃以二更尽月食之既，才两刻复明，十一月十八夜复如之。按此三食，皆是交中。十月二十夜月在张五度，而计都在翼二度，次夜月在张十七度，计都未动，相距才四度耳。十一月十八夜，月在星五度，计都在张十九度，相距二十度。十二月十七夜五更，月在星二度，入交阳末，卯初四刻交甚，食六分半，八刻退交。十八夜四更，月在张六度，入交中阴初，至寅四刻交甚，食九分，卯五刻退交。其验如此。予窃又有疑焉：太阴一月一周天，必两值交道，今年遂至八食，一一如星官历翁之说，仍不拘月望，则玉川子之诗不胜作矣，当更求其旨趣云。顷见太史局官刘孝荣言："月本无光，受日为明，望夜正与日对，故一轮光满。或月行有迟疾先後，日光所不照处则为食。朔旦之日，日月同宫，如月在日上，掩太阳而过，则日光为所遮，故为日食。非此二日，则无薄蚀之理。"其说亦通。

又《夷坚志》：绍兴三十二年正月，予被命接伴北使，次旴〈日台〉，天文官荆大声随行，见向西边大星去月三寸许，指示予曰："此木星也，或食月，或为月所食，少刻便可决。"予质其义，曰："月体自若，而星居月上，此为星食月；月遇之而星隐不见，此为月食星。"既而仰视高空，失星所在，俄出於月东，问其兆应如何？唯唯不肯说。至四月半，予报聘，挟荆行，荆出一书，大抵皆星气占验。其一曰："月星相食，当有易主事。"时已窃闻将有尧禅舜之举矣。予按景祐《乾象新书》引《晋书》"月蚀岁星，野有逐相"。又引《天文总论》曰："主杀戮将相王侯之象，或其分有兵丧。"其说浅矣。五月十六日五更初，过临淮境，瞻月外有环晕五重，附近者紫红色，白者次之，青者又次之，黄者又次之，最外深红，各相去一丈，分寸不差，忒其圆如规。马上禘视起敬。荆驰至旁。附耳曰："是为月重轮，前史所纪，多不过两三重，而今五数，但太阴极盛，恐非太阳之利耳。"将晓乃没。未一月而高宗逊位。乾道二年六月，北极前星之左有小星，大声谓予："向者不记有此星，若本无而今有，惧为东宫祸三年。"又指轩辕星之侧客星曰："非中宫福。"已而皆然。八月中，蒙宣对便殿，孝宗圣意悲哽，迈辄奏大声之说，以为上穹默定久矣，乞少宽宸抱。上固素谙星象，惨然曰："朕亦见之。"时大声浮湛廛市，遂遭逢，今以春官大夫判太史局。








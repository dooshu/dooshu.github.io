吴琚


琚字居父，号云壑，汴（今河南省开封）人。宋高宗吴皇后之侄。乾道九年（1173），特授添差临安府通判，历尚书郎，除知明州、兼沿海制置使，寻知邓州，再知庆元。庆元二年（1196），以镇安节度使留守建康，嘉泰二年（1202）迁少保。卒谥忠惠。有云壑集。

念奴娇

题浮玉石簰山

我来浮玉，似凭陵沧海，蹑金鳌背。又若骑鲸游汗漫，飞入八荒之外。钟鼓传声，楼台倒影，不类人间世。徘徊吟眺，恨无陶谢酬对。

今古潮落潮生，问英雄多少，与江俱逝。直欲乘风归阆苑，疑是三生习气。未办鱼蓑，先盟鸥鹭，奈卜邻无地。从今清夜，梦魂应绕空翠。

柳梢青

元月立春

彩仗鞭春。鹅毛飞管，斗柄回寅。拂面东风，虽然料峭，毕竟寒轻。

戴花折柳心情。怎捱得、元宵放灯。不是今朝，有些残雪，先去踏青。

浪淘沙

云叶弄轻阴。屋角鸠鸣。青梅着子欲生仁。冷落江天寒食雨，花事关情。

池馆尽盈盈。人醉寒轻。一川芳草只销凝。时有入帘新燕子，明白清明。

又

岸柳可藏鸦。路转溪斜。忘机鸥鹭立汀沙。咫尺钟山迷望眼，一半云遮。

临水整乌纱。两鬓苍华。故乡心事在天涯。几日不来春便老，开尽桃花。

水龙吟

紫皇高宴萧台，双成戏击琼包碎。何人为把，银河水翦，甲兵都洗。玉样乾坤，八荒同色，了无尘翳。喜冰销太液，暖融鳷鹊，端门晓、班初退。

圣主忧民深意。转鸿钧、满天和气。太平有象，三宫二圣，万年千岁。双玉杯深，五云楼迥，不妨频醉。细看来、不是飞花，片片是、丰年瑞。

酹江月

玉虹遥挂，望青山隐隐，一眉如抹。忽觉天风吹海立，好似春霆初发。白马凌空，琼鳌驾水，日夜朝天阙。飞龙舞凤，郁葱环拱吴越。

此景天下应无，东南形胜，伟观真奇绝。好是吴儿飞彩帜，蹴起一江秋雪。黄屋天临，水犀云拥，看击中流楫。晚来波静，海门飞上明月。








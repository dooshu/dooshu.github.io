法王寺题名记

连雨三日夜重九适晴仰首嵩高湿云乍卷如仙人玉女晓起初出帷幕惟长风万里从西北来作崩岩坠石声猎猎逼人余借得鹤氅薄饮数杯笋舆藤杖直造大法王寺欲北登卧龙峯僧固止以径滑多灌莽故然青壁层削峭立千仞怅望久之计平生九日之游壬辰登匡庐瀑布泉上文殊塔庚子登金山絶顶夜月坐妙高台今年辛亥登嵩门法王寺看三面倚天铁壁可谓九日三大观矣


○执奏裴景仙狱表

臣某言：伏见武强县令裴景仙，犯乞取赃至五千匹，事发逃走，奉敕令集众决杀。伏以景仙缘乞取犯赃，罪不至死；又其曾祖故司空寂，往属缔构，首预元勋。载初年中，家陷非罪，凡有兄弟，皆被诛夷，惟景仙独存，今见承嗣。据赃未当死坐，准犯犹入请条。十代宥贤，功实宜录；一门绝祀，情或可哀。愿宽暴市之刑，俾就投荒之役，则旧勋不弃，平典斯允。


卷十六

[集部,别集类,汉至五代,柳河东集]

钦定四库全书

柳河东集卷十六

唐　柳宗元　撰

说一十一首

天说【考之昌黎集中不见与公论所谓天之说者观二公之出处亦相先後贬谪其同在朝之日亦不久作之年月于他文无见焉然刘禹锡云余之友河东解人柳子厚作天说以折韩退之之言文信美矣盖有激而云非所以尽天人之际故作天论三篇以极其辩则其说首出于韩不诬禹锡论三篇见其集兹不具载然公继与禹鍚书云发书得天论三篇以仆所为天说为未究欲毕其言始得之大喜谓有以开明吾志虑及详读五六日求其所以异吾说卒不可得凡子之论乃吾天说附注耳其言云云三君子之所言学者览其书当自得之也】

韩愈谓柳子厚曰若知天之说乎吾为子言天之说今夫人有疾痛倦辱饥寒甚者因仰而呼天曰残民者昌佑民者殃又仰而呼天曰何为使至此极戾也若是者举不能知天夫果蓏【鲁果切许慎说文在木曰果在地曰蓏张晏曰有核曰果无核曰蓏应劭曰木实曰果草实曰蓏一说有殻果无殻蓏也】饮食既坏虫生之人之血气败逆壅底为痈疡疣赘瘻痔【痈音邕说丈肿也疡音阳说文头疮曰疡疣音尤赘朱芮切谓赘肉也瘻音漏说文颈肿也一曰久创痔丈里切说文後病也】虫生之木朽而蝎中【蝎音葛木中虫非螫毒音歇者】草腐而萤飞【腐音辅烂也】是岂不以坏而後出耶物坏虫由之生元气隂阳之坏人由之生虫之生而物益坏食啮之【上倪结切】攻穴之虫之祸物也滋甚其有能去之者有功於物者也繁而息之者物之雠也人之坏元气隂阳也亦滋甚垦原田【垦音恳耕治也】伐山林凿泉以井饮窽墓以送死【窽音欵空也】而又穴为偃溲【音蒐溺谓之溲】筑为墙垣城郭台榭观游疏为川渎沟洫陂池燧木以燔【燧音遂燔音烦爇也】革金以熔陶甄琢磨悴然使天地万物不得其情【悴秦醉切】幸幸【音幸】冲冲攻残败桡而未尝息其为祸元气隂阳也不甚於虫之所为乎吾意其能残斯人使日薄岁削祸元气隂阳者滋少是则有功於天地者也繁而息之者天地之雠也今夫人【一有之字】举不能知天故为是呼且怨也吾意天闻而呼且怨则有功者受赏必大矣其祸焉者受罚亦大矣子以吾言为何如柳子曰子诚有激而为是耶则信辩且美矣吾能终其说彼上而玄者世谓之天下而黄者世谓之地混然而中处者世谓之元气寒而暑者世谓之隂阳是虽大无异果蓏痈痔草木也假而有能去其攻穴者是物也其能有报乎蕃而息之者其能有怒乎天地大果蓏也元气大痈痔也隂阳大草木也其乌能赏功而罸祸乎功者自功祸者自祸欲望其赏罸者大谬呼而怨欲望其哀且仁者愈大谬矣子而信子之仁义以游其内生而死尔乌置存亡得丧於果蓏痈痔草木耶

鹘说【韩昌黎志公之墓谓子厚少年勇於为人不自贵重頋藉谓功业可立就故坐废退既退又无相知有气力得位者推挽故卒死于穷裔观公鹘说必有当途者昔资子厚之气力而今不知报者也其末日孰若鹘者吾愿从之毛耶翮耶胡不我施寂寥太清乐以忘饥则其意昭然矣鹘胡骨切】

有鸷曰鹘者穴於长安荐福浮图有年矣浮图之人室宇於其下者伺之甚熟为余说之曰冬日之夕是鹘也必取鸟之盈握者完而致之以燠其瓜掌【燠乙六切热气】左右而易之旦则执而上浮图之跂焉纵之【跂兵弭去智二切举踵也】延其首以望极其所如往则背而去焉苟东矣则是日也不东逐南北西亦然呜呼孰谓瓜吻毛翮之物而不为仁义器耶【翮下革切羽茎也】是故无号位爵禄之欲里闾亲戚朋友之爱也出乎鷇卵而知攫【一有抟字】食决裂之事尔【鷇古侯切鸟子生而须哺曰鷇自食曰雏】不为其他凡食类之饥惟旦为甚今忍而释之以有报也是不亦卓然有立者乎用其力而爱其死以忘其饥又远而违之非仁义之道耶恒其道一其志不欺其心斯固世之所难得也余又疾夫今之说曰以喣喣而默【喣吁遇切又况羽切蒸也】徐徐而俯者善之徒以翘翘而厉炳炳而白者暴之徒今夫枭晦於昼而神於夜【枭坚尧切不孝鸟也音休鸟名博雅怪鸱也】鼠不穴寝庙循墙而走是不近於喣喣者耶今夫鹘其立趯然【趯音逖跳也】其动?然【?呼虢切皮骨相离声】其视的然其鸣革然是不近於翘翘者耶由是而观其所为则今之说为未得也孰若鹘者吾愿从之毛耶翮耶胡不我施寂寥太清乐以忘饥

祀朝日说【公贞元十八年为监察御史文正是时作礼记玉藻天子玄端而朝日于东门之外周礼王者搢大圭执镇圭藻五采五就以朝日国语鲁语天子大采朝日与三公九卿祖识地德少采夕月与太史司载纠?天刑注云朝日以春分夕月以秋分也朝音潮】

柳子为御史主祀事将朝日其僚问曰古之名曰朝日而已今曰祀朝日何也余曰古之记者则朝拜之云也今而加祀焉者则朝旦之云也【朝音昭】今之所云非也问者曰以夕而偶诸朝或者今之是乎余曰夕之名则朝拜之偶也古者旦见曰朝暮见曰夕故诗曰邦君诸侯莫肯朝夕左氏传曰百官承事朝而不夕礼记曰日入而夕又曰朝不废朝暮不废夕晋侯将杀竖襄叔向夕【国语平公射鴳不死使坚襄搏之失公怒将杀之叔向闻之夕以谏平公乃趣赦之注竖内竖襄名也闻之夕谓夕至于朝也】楚子之留乾谿右尹子革夕【左氏昭公十二年楚帅师围徐楚子次于乾谿以为之援仆析父从右尹子革夕王见之注子革郑丹夕莫见】齐之乱子我夕【史记齐简公四年春初简公与父阳生之在鲁也阚止有宠焉及即位使为政田成子惮之御鞅言诸简公曰田阚不可并也君其择焉弗听子我夕田逆杀人逢之遂捕以入田氏方睦使囚病而遗守囚者酒醉而杀守者得亡子我盟诸田于陈宗注阚止子我也夕省事也】赵文子砻其椽张老夕【国语赵文子为室斵其椽而砻之张老夕焉而见之砻卢红切】知襄子为室美士茁夕【国语智襄子为室美士茁夕焉注襄子智伯瑶也士茁智伯家臣茁仄滑切】皆暮见也汉仪夕则两郎向琐闱拜谓之夕郎亦出是名也【汉官仪故事黄门郎每日暮入对青琐门拜故谓之夕郎黄门郎今之给事中云】故曰大采朝日小采夕月又曰春朝朝日秋夕夕月若是其类足矣又加祀焉盖不学者为之也僚曰欲子之书其说吾将施于世可矣余从之

捕蛇者说【公谪永州时作当时赋歛之毒民其烈如此孔子过泰山侧有妇人哭于墓而哀夫子式而听之使子贡问之曰子之哭也一似重有忧者而曰然昔者吾舅死于虎吾夫又死焉今吾子又死焉夫子曰何为不去也曰无苛政夫子曰小子识之苛政猛于虎也公取夫子之言以证捕蛇者之说理诚相似者】

永州之野产异蛇黑质而白章触草木尽死以啮人无御之者然得而腊之以为饵可以已大风挛踠瘻疠【挛闾缘切踠音宛曲脚也瘻音漏说文颈肿也一曰久创疠音厉疾疫也】去死肌杀三虫其始太医以王命聚之岁赋其二募有能捕之者当其租入永之人争奔走焉有蒋氏者专其利三世矣问之则曰吾祖死於是吾父死於是今吾嗣为之二十年几死者数矣言之貌若甚戚者余悲之且曰若毒之乎余将告于莅事者更若役复若赋则何如蒋氏大戚汪然出涕曰君将哀而生之乎则吾斯役之不幸未若复吾赋不幸之甚也向吾不为斯役则久巳病矣自吾氏三世居是郷积於今六十岁矣而郷邻之生日蹙殚其地之出【殚音单尽也】竭其庐之入呼号而转徙饥渇而顿踣【音匐僵也】触风雨犯寒暑呼嘘毒疠往往而死者相藉也曩与吾祖居者今其室十无一焉与吾父居者今其室十无二三焉与吾居十二年者今其室十无四五焉非死则徙尔而吾以捕蛇独存悍吏之来吾郷【悍音旱】叫嚣乎东西【嚣虚娇切一音敖】隳突乎南北【突陀没切】譁然而骇者【譁音华骇下楷切】虽鸡狗不得宁吾恂恂而起视其缶【恂音荀】而吾蛇尚存则弛然而卧谨食之时而献焉退而甘食其土之有以尽吾齿盖一岁之犯死者二焉其余则熙熙而乐岂若吾郷邻之旦旦若是哉今虽死乎此比吾郷邻之死则巳後矣又安敢毒耶余闻而愈悲孔子曰苛政猛于虎也吾尝疑乎是今以蒋氏观之犹信呜呼孰知赋歛之毒有甚是蛇者乎故为之说以俟夫观人风者得焉

?说【礼记八蜡以记四方四方年不顺成八蜡不通以谨民财也顺成之方其蜡乃通以移民也郑注云其方?不熟则不通於蜡焉公贞元十九年时为监察御史主祀事因有是说蜡音乍】

柳子为御史主祀事将蜡进有司以问蜡之说则曰合百神於南郊以为岁报者也先有事必质於户部户部之词曰旱於某水於某虫蝗於某疠疫於某【疠音厉疫越壁切】则黜其方守之神不及以祭予尝学礼盖思而得之则曰顺成之方其?乃通若是古矣继而叹曰神之貌乎吾不得而见也祭之飨乎吾不得而知也是其诞慢怳【诞音但慢谟官反又莫半切齿两切怳诩往切怳惊貌】冥冥焉不可执取者夫圣人之为心也【一无心也字】必有道而已矣非于神也盖于人也以其诞慢怳冥冥焉不可执取而犹诛削若此况其貌言动作之块然者乎是设乎彼而戒乎此者也其旨大矣哉或曰若子之言则旱乎水乎虫蝗乎疠疫乎未有黜其吏者而神黜焉而曰盖于人者何也予曰若子之云旱乎水乎虫蝗乎疠疫乎【一无上十字】岂人之为耶故其黜在神暴乎眊乎【上音冒目少精】沓贪乎罢弱乎【罢音疲下同】非神为之耶故其罸在人今夫在人之道则吾不知也不明斯之道而存乎古之数其名则存其教之实则隐以为非圣人之意故叹而云也曰然则致雨反风【金縢周公居东天大雷电以风王出郊天乃雨反风禾则尽起】蝗不为灾虎负子而趋【宋均为九江太守郡多虎均到下令属县去其槛穽其後传言虎相与东游渡河又山阳楚沛多蝗其飞至九江界者辄东西散去】是非人之为则何以余曰子欲知其以乎所谓偶然者信矣必若人之为则十年九潦【郎到切】八年七旱者独何如人哉其黜之也苟明乎教之道虽去古之数可矣反是则诞慢之说胜而名实之事丧亦足悲乎乘桴说【公为是论以为道之不行其避世者当如圣人之言皆元和後废退穷裔时作】

子曰道不行乘桴浮於海【桴芳无切】从我者其由也与子路闻之喜子曰由也好勇过我无所取材说曰海与桴与材皆喻也海者圣人至道之本所以浩然而游息者也桴者所以游息之具也材者所以为桴者也易曰复其见天地之心乎则天地之心者圣人之海也复者圣人之桴也所以复者桴之材也孔子自以极生人之道不得行乎其时【极一作拯】将复於至道而游息焉谓由也勇於闻义果於避世故许其从之也其终曰无所取材云者言子路徒勇於闻义果於避世而未得所以为复者也此以退子路兼人之气而明复之难耳然则有其材以为其桴【一无其字】桴而游息於海其圣人乎子谓顔渊曰用之则行舍之则藏唯我与尔有是夫由是而言以此追庶几之说【追一作迨】则回近得矣而曰其由也与者当是叹也囘死矣夫或问曰子必圣人之云尔乎曰吾何敢以广异闻且使遁世者得吾言以为学其於无闷也揵焉而已矣【揵一作捷】

说车赠杨诲之【杨诲之凭之子也凭以元和四年自京兆尹贬临贺尉按地理志临贺在岭南道贺州之属邑公时已在永诲之道永之贺公作是说以送然诲之犹以为柔外刚中则未必不为弊车柔外刚中未必不为常人反复论辩有二书见於集具别卷】

杨诲之将行柳子起而送之门有车过焉指焉而告之曰若知是之所以任重而行於世乎材良而器攻圆其外而方其中然也材而不良则速坏工之为功也不攻则速败中不方则不能以载外不圆则窒拒而滞方之所谓者箱也圆之所谓者轮也匪箱不居匪轮不涂吾子其务法焉者乎曰然曰是一车之说也非衆车之说吾将告子乎衆车之说泽而杼山而侔【杼直吕切周礼考工记行泽欲杼行山欲侔】上而轾下而轩且曳【诗戎车既安如轾如轩轾音致】祥而旷左【礼记祥车旷左注葬之乘车也】革而长毂以戟【革革车也毂音谷】巢焉而以望【巢本作轈省作巢兵高车加　巢以望敌也春秋楚子登巢车】安以爱老【安安车也礼记大夫七十而致仕乘安车自称曰老夫】辎以蔽内【辎音菑说文軿车前衣车後也字林载衣物车前後皆蔽若今库车】垂绥而以畋【礼记武车绥旌】载十二旒而以庙以郊以陈于庭【周官巾车王之五路一日玉路建太常十有二旒以祀】其类衆也然而其要存乎材良而器攻圆其外而方其中也是故任而安之者箱【箱大车之箱也诗疏车内容物之处为箱】逹而行之者轮恒中者轴局而固者蚤【局音局戟持也蚤当为爪考工记注蚤谓辐入牙中者也】长而挠进不罪乎马退不罪乎人者辕【考工记大车之辕挚其登又难既克其登其覆车也必矣此无故惟辕直且无挠也】却暑与雨者盖【考工记轮人为盖注盖主为雨设也】敬而可伏者轼【轼音式车前横板隆起者也】服而制者马若牛然後衆车之用具今杨氏仁义之林也其产材良诲之学古道为古辞冲然而有光其为工也攻果能恢其量若箱周而通之若轮守大中以动乎外而不挛乎内若轴摄之以刚健若蚤引焉而宜御乎物若辕高以远乎汚若盖下以成乎礼若轼险而安易而利动而法则庶乎车之全也诗之言曰四牡騑騑六辔如琴孔氏语曰左为六官右为执法此其以逹于大政也凡人之质不良莫能方且恒质良矣用不周莫能以圆遂孔子於郷党恂恂如也遇阳货必曰诺而其在夹谷也视叱齐侯类畜狗不震乎其内後之学孔子者不志于是则吾无望焉耳矣诲之吾戚也长而益良方其中矣吾固欲其任重而行于世惧圆其外者未至故说车以赠

谪龙说【观其说不可谓无是理然其末曰非其类而狎其谪不可哉是盖有所激而云当在贬谪後作】

扶风马孺子言年十五六时在泽州与羣儿戏郊亭上顷然有奇女坠地有光晔然【晔音页光也】被緅裘白纹之里【緅将侯切帛青赤色】首步揺之冠贵游少年骇且悦之稍狎焉奇女頩尔怒【頩普丁切博雅艴頩怒色也】曰不可吾故居钧天帝宫下上星辰呼嘘隂阳薄蓬莱羞崑仑而不即者帝以吾心侈大怒而谪来七日当复今吾虽辱尘土中非若俪也【俪郎计切偶也】吾复且害若衆恐而退遂入居佛寺讲堂焉及期进取杯水饮之嘘成云气五色翛翛也【翛音霄羽敝也】因取裘反之化为白龙徊翔登天莫知其所终亦怪甚矣呜乎非其类而狎其谪不可哉孺子不妄人也故记其说复吴子松说【吴子武陵人也元和四年到永此文当继是而作然其说有及于为天子求士者披辞窥貌终不能知人则其说又非徒作云】

子之疑木肤有怪文与人之贤不肖夀夭贵贱果气之寓欤为物者裁而为之欤余固以为寓也子不见夫云之始作乎?怒冲涌【?蒲没切】击石薄木而肆乎空中偃然为人拳然为禽敷舒为林木嵑为宫室【嵑苦曷切鱼列切】谁其搏而斵之者【斵音卓】风出洞窟流离百物经清触浊呼召窍穴【上一作核】与夫草木之俪偶纷罗雕葩剡芒臭朽馨香采色之赤碧白黄皆寓也无裁而为之者【一无之字】又何独疑兹肤之奇诡【诡古委切】与人之贤不肖夀夭贵贱参差不齐者哉是固无情不足穷也然有可恨者人或权褒贬黜陟为天子求士者皆学於圣人之道皆以仁义为的皆曰我知人我知人披辞窥貌逐其声而核其所蹈者以升而降其所升常多蒙瞀【音务又莫候切目不明】祸贼僻邪罔人以自利者其所降率恒【一无恒字】多清明冲淳不为害者彼非无情物也非不欲得其升降也然犹反戾若此逾千百年乃一二人幸不出於此者徵之犹无以为告今子不是病而木肤之问为物者有无之疑子胡横许过诘扰扰焉如此哉

罴说【观其说云楚之南有猎者亦到永州後作然言四物之相畏不善内而恃外者未有不为罴之食则在当时必有所指而言也】

鹿畏貙【勑俱切释文貙刘也似狸能捕兽祭天】貙畏虎虎畏罴罴之状被髪人立絶有力而甚害人焉楚之南有猎者能吹竹为百兽之音昔云持弓矢罂火【上音鸎瓦缶也】而即之山为鹿鸣以感其类伺其至发火而射之貙闻其鹿也趣而至其人恐因为虎而骇之貙走而虎至愈恐则又为罴虎亦亡去罴闻而求其类至则人也捽搏挽裂而食之【捽昨没切说文持头髪也】今夫不善内而恃外者未有不为罴之食也观八骏图说【列子云周穆王不恤国事不乐臣妾肆意远游命驾八骏之乘右服骅骝而左緑耳右骖赤骥而左白羲次车之乘右服渠黄而左踰轮左骖盗骊而右山子驰驱千里至于巨蒐氏之国遂宿于崑仑之阿赤水之阳古书记穆王驰八骏莫此为详晋王嘉拾遗记又记八骏之名一曰絶地二曰翻羽三曰奔霄四曰越影五曰踰晖六曰超光七日腾雾八曰挟翼其图必本诸此云】

古之书有记周穆王驰八骏升崑仑之墟者後之好事为之图宋齐以下【一作来】传之观其状甚怪咸若骞若翔若龙凤麒麟若螳螂然其书尤不经世多有然不足采世闻其骏也因以异形求之则其言圣人者亦类是矣故传伏牺曰牛首女娲【公蛙切】曰其形类蛇孔子如倛头【倛音欺方相也】若是者甚衆孟子曰何以异於人哉尧舜与人同耳今夫马者驾而乘之或一里而汗或十里而汗或千百里而不汗者视之毛物尾鬛四足而蹄齕草饮水【齕下没切啮也】一也推是而至於骏亦类也今夫人有不足为负贩者有不足为吏者有不足为士大夫者有足为者视之圆首横目食谷而饱肉絺而凊裘而燠一也推是而至于圣亦类也然则伏牺氏女娲氏孔子氏是亦人而已矣骅骝白羲【音蚁马名】山子之类若果有之是亦马而已矣义乌得为牛为蛇为倛头为龙凤麒麟螳蜋然也哉然而世之慕骏者不求之马而必是图之似故终不能有得於骏也慕圣人者不求之人而必若牛若蛇若倛头之间【一作问】故终不能有得于圣人也诚使天下有是图者举而焚之则骏马与圣人出矣

柳河东集卷十六








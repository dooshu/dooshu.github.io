○黜陟内外官制

朕闻天为大者，孰先於育物；物最灵者，莫甚於爱人。故树之后王，以康兆庶，缅鉴前烈，深为远图。惧德之不修，化之未偃，寅畏夙夜，如临泉壑。然则畴咨命於四岳，黜陟在乎三载，既以百姓为心，明非一人独理。今之牧守，古称侯伯。贤者任之，则循良之迹著，不贤者任之，则怨苦之声作。每冀精於所择，委之俞往，岂时或颓靡，苟且尚多；何吏之殊尤，寂寞不嗣。静言政要，朕用怃然。间岁水旱，周於郡国，仓廪不蓄，闾阎荐饥。加以黜陟颇多，冗官增弊，至於处置，皆凭次举。当於京官内简宏才通识堪致理兴化者，量授都督、刺史等官，在外藩频有升进状者，量授京官。使出入尝均，永为常式。课最超等，必议升选，循默守常，必加黜免。昭昭赏罚，可不慎欤！昔子产相郑，以致和平；曹参相齐，贵於清静；清静则不扰，不扰则和平，和平则不争，不争则知耻。爱费而与休息，除烦而从简易。自当农者归陇亩，蚕者勤绩纺，既富而教，乃克有成。道德齐礼，不远期复，庶几在位，知朕此心。


刘吉甫婚词，时亲迎槎溪，余为执柯也（四首）


彩舟无恙出槎溪，报道新郎奠雁归。绿到江波红上烛，满船灯火夜熹微。

玉笙声和洞天箫，一曲歌成步步娇。灵鹊年来慵特甚，为君破格学填桥。

曾凭五彩结同心，从此兰闺静鼓琴。料得东风帘幕里，喁喁相对译乡音。1

鸾箫凤瑟赋催妆，曾是温柔别有乡。第一小登科最乐，颂词拟谱贺新郎。

1原注：刘，广州人，女族潮州人。






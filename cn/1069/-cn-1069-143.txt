卷一百六十三

永乐十三年夏四月戊辰朔享  太庙命皇太子行礼  册西城兵马指挥刘整女为汝阳王有煽妃  命英国公张辅佩征夷将军印充总兵官镇交阯

○庚午

○升吏科都给事兼司经局正字梁质为河南按察司佥事  命尚司释迦也失为妙觉圆通慧慈普应辅国显教灌顶弘善西天佛子大国师赐之诰命  赐都指挥佥事常贵致仕命其子保僧袭会州卫指挥使

○辛未  命故狭西都指挥佥事高瑛弟镛袭兄原职金吾右卫指挥使故都指挥佥事王彬子刚袭父原职大兴左卫指挥使金吾左卫指挥同知王贤子智袭职

○壬申

○设交阯演州府之葵州乂安府之茶笼玉麻二州定升华府之升华思义四州所隶县升州领黎江都和安备三县华州领万安具熙礼悌三县思州领持平白乌二县义州领义纯鹅杯溪绵三县

○甲戌

○夜有(（有）)[星]如鸡子大青白色光烛地出大角旁流丈余发光如盏大西南行至云中

○丁丑

○设府军前卫亲军指挥使司置官属初  上选幼军随侍  皇太孙至是立卫置指挥使五员指挥同知十员指挥佥事二十员卫镇抚十员经历司经历五员千户所正千户二十五员副千户五十员所镇抚五十员百户二百五十员  命交阯土人阮公倜为指挥佥事公倜镇夷卫土官阮如偶之子初如偶以擒贼首黎苍功升指挥佥事命还交州督运粮饷溺水死公倜来朝(（致）)[故]有是命  上以北京真定永平仓州卢龙连岁水灾民乏食命户部发所属及旁近军卫仓赈之

○戊寅

○北京河间县民刘驴儿妻郭氏一产三男事闻循例优给

○乙卯

○朝鲜国王李芳远遣陪臣赵镛等贡马及方物贺  万寿圣节  升行在钦天监冬官正皇甫仲和为本监副尚宝司丞董仪为本司少钦太医院御医刘观为本院判吏部员外郎陈杰为江西布政司左参议改兵科给事中周镐于吏科福建布政司右参议刘圭于山东布政司四川按察司佥事梁观于云南按察司

○癸未

○福余卫头目都赤并可牙秃彻彻秃等来朝奏愿居北京俱命为镇抚赐钞币牛羊  辽东总兵官都督刘江及河州等卫舍人旗军番进马赐赉有差

○甲申  万寿圣节  上御奉天殿受朝贺大宴文武群臣及四夷朝使  兵部尚书兼詹事府詹事金忠卒于南京忠浙江鄞县人自少慷慨负气谊其兄戍通州忠往省焉会  上举兵靖难以布衣入见论事称旨命署纪善日侍帷幄赞理军务升署长史事内难平升工部右侍郎赐白金文绮命赞守北京无何召升兵部尚书兼詹事府詹事忠博览史籍善谈论初议建储  上以问忠所对悉合  上意  上喜赐白金百两詹事之除盖旌其直云闲有诬人过失于  上者密令忠审察多为直之在  皇太子前尽诚赞辅居官以宽惠为心有官守者来谒必勉之恤民嫉苛刻吏如鬼魅于治公务恒推尚其同官之能或有阙失必引为己过人有片善称之不置未尝念旧恶赐赉有余以散宗族赈贫乏不靳至是卒  上及  皇太子皆赐祭给驿舟遣官归其丧命有司治祠坟仍复其家

○乙酉

○修湖广靖州通道县城垣

○丙戌

○琉球国中山王思绍并山北王攀安知俱遣使贡马及方物  升吏部左侍郎陈洽为兵部尚书赐钞二百锭彩币四表里仍往交阯参赞军务

○丁亥

○占城国王占巴的赖遣王孙舍阿那沙等奉表贡方物  朝鲜国使臣赵镛等陛辞赐钞币有差  命中军都督同知曹得孙勇为金吾左卫指挥佥事

○乙丑

○监察御史邓鉴等劾奏狭西掌都司事都督佥事  胡原非法拷讯窃盗费祥等七人至死并举其他罪  上曰御史言是朕尝敕戒武臣循法度毋作愆非而原所为皆悖但所犯在敕未下之先可姑宥之再犯不恕

○庚寅

○交阯布政司言本境官盐乞定例召商许以金银铜钱中纳于是户部定议金一两给盐三十引银一两铜钱二千五百文各给盐三引从之

○辛卯

○复吏部都给事中孙璘山西道监察御史梁逢吉北京道监察御史王振狭西道监察御史武信官璘等先坐事谪充办事官随征交阯至是交阯叛寇平悉复旧职  浙江桐庐西安二县民饥命发预备仓谷赈之凡户七千六百六十赈谷万三千四百石有奇  举人郭鲁自陈父履尝为栾城县儒学教谕以所教无中科者谪戍云南愿代其役辞甚恳切  上悯之命削履军籍复教谕职

○壬辰  敕交阯总兵官英国公张辅交阯人才有可用者敦遣赴京用之  命金吾前卫指挥佥事张林子荣袭父职

○甲午

○河南嵩县主簿张睿言岁歉民乏食乞以存留仓粟贷之俟秋成还官从之

○乙未

○升四川天全六番招讨司为天全六番招讨使司秩从三品给印章命招讨高敬让招讨使

○丙申  命故中军都督同知马旺子荣袭羽林前卫指挥使  狭西行都司都指挥同知金铭坐妖言下狱死  撒马儿罕所部失里湾回回者马力丁打剌罕等还赐之钞币  和宁王阿鲁台遣使臣脱火台等三十二人贡马








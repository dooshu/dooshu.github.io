朱耆寿


耆寿字国箕，闽人。约生政和初，乾道八年（1172）特奏名，监临安赤山酒。年八十馀而终。

瑞鹤仙

寿秦伯和侍郎

樱桃抄乳酪。正雨厌肥梅，风忺吹箨。咸瞻格天阁，见十眉环侍，争鸣弦索。茶瓯试瀹。更良夜、沉沉细酌。问间生、此日为谁，曾向玉皇、案前持橐。

龟鹤。从他祝寿，未比当年，阴功堪托。天应不错。教公议，细评泊。自和戎以来，谋国多少，萧曹卫霍。奈胡儿自若，惟守绍兴旧约。








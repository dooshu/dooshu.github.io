○文中子碑

天不能言，阴骘乎民。民不可纵，是生圣人。圣人之道德与命符，是为尧舜。性与命乖，是为孔颜。噫！仲尼之化，不及於一国，而被於天下。不治於一时，而霈於万世。非删《诗》《书》、定礼乐、赞《周易》、修《春秋》者乎？故孟子叠踵孔圣，而赞其道。出千世，而可继孟氏者，复何人哉？文中子王氏，讳通字仲淹。生於陈隋之间，以乱世不仕，退於汾晋。序述六经，敷为《中说》，以行教於门人。夫仲尼删诗书定礼乐赞周易、修《春秋》，先生则有《礼论》二十五篇，续诗三百六十篇，元经三十一篇，易赞七十篇。孟子之门人有高第弟子公孙丑、万章焉，先生则有薛收、李靖、魏徵、李、杜如晦、房元龄。孟子之门人郁郁於乱世，先生之门人赫赫於盛时。较其道与孔孟，岂徒然哉！设先生生於孔圣之世，余恐不在游夏之亚也，况七十子欤？惜乎德与命乖，不及睹吾唐受命而殁。苟唐得而用之，贞观之治，不在於房、杜、褚、魏、矣。後先生二百五十馀岁生日休，嗜先生道，业先生文。因读先生後序，尚阙於赞述，想先生封隧所在，因为铭曰：

大道不明，天地沦精。俟圣畅教，乃出先生。百氏黜迹，六艺腾英。道符真宰，用失阿衡。先生门人，为唐之桢。差肩明哲，接武名卿。未逾一纪，致我太平。先生之功，莫之与京。


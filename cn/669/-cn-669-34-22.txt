22　陳正父草寧皇服藥赦文　服藥赦文寫出寧皇心事


寧皇閻按：「『寧』當作『壽』，下同。」服藥赦文，陳正父閻按：「『陳』當作『倪』。」所草也。「雖不明不敏，有辜四海望治之心；然無怠無荒，未始一毫從己之欲。」天下誦之，謂寫出寧皇心事。

【全云】閻改亦未可據，俟考。

【元圻案】羅大經鶴林玉露十三載此一聯，亦謂陳正甫之辭。〇葉紹翁四朝聞見録乙集：「陳正甫，諱貴誼，以詞學中等。」〇盛如梓庶齋老學叢談下謂：「程學士坰寧宗遺詔云：『雖不明不敏，有慙四海望治之心；然無怠無荒，未嘗一日縱己之欲。』人以爲畫就一寧宗云云。」故謝山云閻改未可據。






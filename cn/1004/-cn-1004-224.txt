张耒　东园

堂中宴坐不妄出，堂外青春去如失。

小园十步绿如云，一时桃李事已毕，

犹有荼蘼数朵在，未觉尘沙污玉质。

金沙格俗终可怜，腻白娇红如欲滴。

老夫睡起听山禽，竹间林外纷嘲啧。

笋生渐惬子猷愿，梅熟未邀朱老吃。

翻书只作随睡具，倾壶屡进忘忧物。

今春风雨稍依节，上田麦穗过数尺。

但知洗眼看世涂，莫厌终身守蓬荜。

张耒

张耒　东园

荒园何所有，落叶与衰丛。

含芳未肯吐，惟有木芙蓉。

黄菊如佳人，纷萼包金茸。

并随重阳酒，娱此憔悴翁。

张耒

张耒　东园

浮云蔽亭午，白日成萧森。

余凉入坐隅，萧洒散烦襟。

孟夏爱吾屋，秀木成佳阴。

众果颇已成，永日鸣山禽。

杖履时亦到，逍遥忘滞淫。

举头天雨霁，落日低遥岑。

张耒


○代郑尚书贺登极表

臣某言：伏承皇帝光膺册命，践登宝位，率土臣子，庆滋深。中贺。臣闻天子之孝，以纂承为重；圣人之宝，以传授为公。伏惟皇帝陛下德合乾符，道光天宇，廓寰区以御历，洒渥泽而飞龙。上以代太上之忧勤，下以副群生之欣戴。溥传天旨，大洽人心，喜气腾辉，晴云动色，黎元率舞，将校传呼。即日而万姓欢康，累旬而四海清谧。臣职当统帅，寄重方隅，庆贺之诚，倍万常品。限以所守，不获奔赴阙庭。


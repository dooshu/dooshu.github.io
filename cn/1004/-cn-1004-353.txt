张耒　感事二首

投老益无趣，误为世尘婴。

飘然欲脱去，疲弱安能耕。

始谋苦不臧，妄欲事功名。

中路两不可，旁徨始嗟惊。

回辙怆已晚，悠悠事遄征。

万物各有求，我生安得宁。

张耒

张耒　感事二首

自古衣食勤，物生无时闲。

春耕望时雨，厚土常苦干。

举头呼天公，天远安得闻。

幸此中夜雨，潇潇洒中田。

天人两异情，相值良独难。

水旱与丰年，由来皆偶然。

愚夫苦多怨，智士即而安。

我歌宁独此，万事一嗟叹。

张耒


○勘報淮河海口疏 【 河工】

看得給事中陸樹德所疏、大約謂淮黃交會之所、每歲淤塞、亟宜濬之。而築隄亦不可廢。御史吳從憲所疏、大約謂黃水入海之口、恐有梗阻、亟宜濬之、而築隄似在所緩、為照我　國家相傳治河之策。不過濬淺以防淤塞。築隄以防潰決。舍此之外。別無策矣。然濬淺有二法。有漕河黃河之淺。有二水交會之淺。濬漕黃者。或逼水而衝。或引水而避。此以人力勝之者也。乃濬二水交會之淺則不然。如黃水與閘水相會。則在茶城。與淮水相會。則在清河。茶城清河之淺無歲無之。良以二水互為勝負。黃河水勝則壅沙而淤。水自淤而自通則人力易施及其消也淮漕水勝。則衝沙而通。要之人力居二三而水力居其七八此濬淺之大槩也築隄亦有二法。有截水之隄。有縷水之隄。截隄施於閘河。而不可施於黃河。盖黃河負悍湍之性。挾川潦之勢。投之所向何堅不瑕。乃欲以一隄當之。此鯀之所以方命而宋人之所以耗財也。乃若縷水之隄。則河自宋以來。由淮達海。我　朝資之為運。故於兩岸築隄者。正不使其從旁潰溢。始得遂其潤下。入海之性。非若戰國之疆界彼此。趙障之而入梁。宋障之而入齊。避害於國而委壑於隣。亦非若宋人之畿輔濱河。河趨東則排之使西。趨西則排之使東。及其末季。倡為回河之說。乃欲以人力勝水性。葢皆拂之而非順之也。昔禹之治水、非任水之所之、其決其疏、其排其瀹、皆自人力治之、特以順為治。故曰行所無事。　國家縷水長隄。寔存大禹遺智。故百六七十年賴藉而不變者。以此要之。築隄防水猶築臺禦虜有利亦有害□害小耳可縷水而不可截水此築隄之大槩也查得清河之淺每歲有之。應照茶城。行南河分司督同管河通判帶領官夫器具、遇黃水漲落之時。穹挑河潢。導令淮水衝刷。則雖遇漲而淤。必遇落而通抑何妨於舟楫之利涉。惟清江浦之水勢最弱。而出口處所。適與黃水相值。比因聽許民船由閘往來不閉。遂至沙淤而閘身卑矮。水每溢過。科臣所謂外水平高、閘座皆沒、汪然巨浸、盡成濁流、葢得於目擊者、既有妨於運道、復貽患於淮郡。誠當議處。至於海口。訪自隆慶三年海嘯之後。壅水倒灌。低窪之地。積瀦難洩。御史吳從憲所謂河潦內出。海潮逆流。停蓄奠聚。愈壅愈溢。葢亦得於目擊者。今勘得前水亦已消涸。居民云據今所見。與二年之前逈異。海中雖有沙灘。離海口二十餘里。土人稱係古跡。亦無積石淺堵。給事中雒遵謂不必加工。不能加工。二言蔽之矣所據目下固云無慮。但滄桑變態。勢難逆賭。亦當預防。伏乞　敕下該部行臣督行南河分司於清河淺比照茶城。每遇伏秋水發。督率管河通判。委能幹管河官。聚集淺夫。待水將落。既加挑穵。以助淮水衝刷之勢。仍同清江浦閘分司。每年黃水盛發之時。即將各閘下板禁止民船往來。免致河水灌入沙壅。直待黃水消落。方許民船通行。若遇　鮮貢船隻。聽令由閘。仍行山陽清河二縣掌印管河官、嚴督閘淺各夫。在於清江浦上下往來探視。如有帶入沙淤。俱即隨時爬撈。母使停滯。其海口尤宜時加試測。設有沙淤稍阻、管河通判即速具呈委官調夫設法疏濬、母致積塞、至於築隄通行各管河官、以後黃河止照今年縷水束河急溜衝刷深廣、不許仍以攔截為名、如御史吳從憲所稱徒費有害、再照科臣陸樹德、又稱連年塞口之費、如樁木草繩般運土石之類、盡取給於瀕河之民、尤為根本至慮巳經臣等多方調停酌處、一一具題、務使公與私而兩便、民與河而俱安、緣係目擊河患、懇乞　聖明重責成以濟河工事理、未敢擅便、為此具題、


卞太后誄（並序）


率土噴薄，三光改度，

陵頹谷踴，五行互錯。

皇室蕭條，羽檄四布。

百姓欷歔，嬰兒號慕，

若喪考妣，天下縞素。

聖者知命，徇道寶名。

義之攸在，亦棄厥生。

敢揚後德，表之旐旌，

光垂罔極，以慰我情。

乃作誄曰：



我王之生，坤靈是輔。

作合於魏，亦光聖武。

篤生文帝，紹虞之緒。

龍飛紫宸，奄有九土。

詳惟聖善，岐嶷秀出。

德配姜嫄，不忝先哲。

玄覽萬機，兼才備藝。

泛納容眾，含垢藏疾。

仰奉諸姑，降接儔列。

陰陽觀潛，外明內察。

及踐大位，母養萬國。

溫溫其人，不替明德。

悼彼邊氓，未遑宴息。

恆勞庶事，兢兢翼翼。

親桑蠶館，為天下式。

樊姬霸楚，書載其庸。

武王有亂，孔嘆其功。

我後齊聖，克暢丹聰。

不出房闥，心照萬邦。

年逾耳順，乾乾匪倦。

珠玉不玩，躬御綈練。

日昃忘飢，臨樂勿宴。

去奢即儉，曠世作檢。

慎終如始，蹈和履貞。

恭事神祗，昭奉百靈。

局天蹐地，祗畏神明。

敬微慎獨，報禮幽冥。

虔肅宗廟，蠲薦三牲。

降福無疆，祝雲其神。

宜享斯祐，蒙祉自天。

何圖凶咎，不勉斯年。

嘗禱盡禮，有篤無痊。

豈命有終，神食其言。

遺孤在疚，承諱東藩。

擗踴郊畛，灑淚中原。

追號皇妣，棄我何遷。

昔垂顧復，今何不然。

空宮寥廓，棟宇無煙。

巡省階途，彷彿櫺軒。

仰瞻帷幄，俯察几筵。

物不毀故，而人不存。

痛莫酷斯，彼蒼者天。

遂臻魏都，遊魂舊邑。

大隧開途，靈將斯戢。

嘆息霧興，揮淚雨集。

徘徊壒柩，號咷弗及。

神光既幽，佇立以泣。






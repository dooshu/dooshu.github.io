◎钱文敏公

钱梅溪云：余业师金安安先生（祖静）外孙中铣、中钰，俱家文敏公稼轩司冠之公子。乾隆甲午岁，余年十六，在安安先生家中见之。时中铣已得内阁中书，中钰亦议叙中书科中书。两公子俱年方弱冠，状貌魁梧，聪明绝世，能诗，工八法，真善承家学者。不数年后，俱无疾而死。中铣死于舟中，中钰死于车中，云皆遇鬼祟活捉。其事甚确而不知其何由致此，后余到扬州晤赵瓯北先生，谈及此事，云文敏公因奉旨查办贵州威宁州刘标亏空一案，缘前任廉访高积曾办公表侄蒋牧论绞，公挟此私恨，加意苛求，竟斩高以报复之。事隔十年，而两子俱为所祟，甚可惧也。先是，公出差贵州时，道经衡阳，知回雁峰有老僧名通慧者，善相人，公往访之，僧云："观公之相，必登台辅，两子亦得簪缨，然眉宇间稍露杀气，公能种德，则相可随心改也，公其勉之。"及返衡阳，复见此僧，僧大惊曰："可惜。"余无一语，公亦默然。公有两孙，余亦曾见之，一中副举人一有痰疾，不言不语，家道亦凌替矣。按：钱文敏公以少司寇丁忧回里时，梦见一大碑上书"哀哀"三字，心甚恶之，语其弟竹初明府。竹初曰："三口为品，兄将来当著一品衣耳。"未几卒，诏赠尚书衔，其验如此。


金鱼池歌仿杜乐游园体

时余将南归，荔裳、顾庵、绎堂、周量、西樵、阮亭、观玉、昆崙，方山诸公集饯同赋。

京华何处散愁疾，城里金鱼池第一。
相国园林尤豁爽，新秋遘会好风日。
诸公为我开金樽，预恐分襟聚俦匹。
鸣驺下直来及晨，曲宴论文坐从密。
菰蒲映水似江村，别馆连云纡石室。
烟中万树南郊青，屋角斜阳西岭出。
开怀不惜酒如渑，见面谁能发犹漆。
忆昔花时桃李新，倾城罗绮骄青春。
金鞍玉管杂无数，游女娇姬不避人。
今朝弥望转清旷，晴空无际莹心神。
白昼鱼龙忽起舞，沧洲鸥鹭閒相亲。
人生贵贱偶然事，好爱千秋万岁身。



潘阆　自诸暨抵剡

莫叹尘泥汩，且图山水游。

双峰天姥翠，一舸剡溪秋。

不见戴安道，有怀王子猷。

西风无限意，尽属钓鱼舟。

潘阆

潘阆　自诸暨抵剡

夷犹双桨去，暮不辨东西。

夕照偏依树，秋光半落溪。

风高一雁小，云薄四天低。

莽荡孤帆卸，水村杨柳堤。

潘阆

潘阆　自诸暨抵剡

秋渚涵空碧，秋山刷眼青。

排头烟树老，扑面水风醒。

上濑复下濑，长亭仍短亭。

夜船明月好，客梦满流萤。

潘阆

潘阆　自诸暨抵剡

出得云门路，风悽日夕曛。

船撑鉴湖月，路指沃州云。

山色周遭见，豨流屈曲分。

一觞还一咏，谁是右将军。

潘阆


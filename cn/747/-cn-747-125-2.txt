○授景范中书侍郎平章事制

朕自履宸极，思平泰阶，出一令虑下民之未从，行一事惧上元之罔，晨兴夕惕，终岁於兹。虽礼让渐闻兴行，而风雨未之咸若，岂刑政之斯阙，而德教之未敷哉？繇是进用良臣，辅宣元化，虽朕志先定，亦舆情具瞻，爰择嘉辰，诞敷明命。密院直学士中大夫尚书工部侍郎上柱国晋阳县开国男食邑三百户赐紫金鱼袋景范，昔佐先帝，每罄嘉谟，逮事眇躬，愈倾忠节，奉上得大臣之体，检身为君子儒。一昨戎辂亲征，皇都是守，赞勋贤於留府，副徵发於行营，军政所资。国用无阙。今则灵台偃革，宣室图功，思先朝欲用之言，成圣考得贤之美，俾参大政，仍掌利权。尔其明听朕言，往敷元化。予欲则垂象而清品汇，尔则顺天道以序彝伦；予欲恤刑名而息战争，尔则谨宪章而恢庙略。天人之际悬合，军民之事罔渝。则国相之尊，非尔孰处？邦计之重，惟才是臧。勉思倜傥以致君，勿效因循而保位。伫闻成积，用副虚怀。可正议大夫中书侍郎平章事判三司。


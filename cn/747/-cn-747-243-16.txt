○为纳言姚等贺破契丹表

臣某等言：伏见辽东都督高仇须承露布，逆贼孙万斩等驱率凶党，烧逼州城，城中出兵与其贼拒战。则有飞廉作气，回禄扬，起沙砾而薄天，助兹鼍鼓；吹烟火而涨日，燎彼鸿毛。灵应潜施，勇士皆奋，遂使妖徒震慑，乱辙而搴旗；善战横行，摧枯而拉朽。僵尸蔽於草芥，俘馘聚於辕门，善马咸牧，名王且絷。无假烧难之策，而观其自焚；不劳燧象之师，而扑其馀烬。又凶渠不逞，将窃号而假名；逆党未悛，止扌延妖而怙乱。或神摧其股，或夭厉其身，似安国之登车，同伯牛之自牖。故知高明辅顺，正直司愆，惟辟好仁，与乾坤而合德；惟狂乐祸，在神鬼而同诛：方看翦灭之期，行觌凯旋之奏。臣等叨延奖渥，谬奉轩墀，跃之情，实万恒品。无任庆快之至，谨奉表称贺以闻。谨言。


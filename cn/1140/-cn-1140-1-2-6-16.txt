两方先生七十双夀序

物贵者必孤生此语诚然乎古八元八恺各出一氏史不着其同生周之八士鲁论书之说者以为四乳殆纪异也後世谓之孪生气运寖薄厥类罕齐间有同乳同时并生而齐美者岂天之特私一门与抑山川扶舆蟠结之气并集使然与施子曰余游旌阳盖尝得两方先生两先生居梓山之阳隐龙之阿一曰季玉一曰五玉生同乳肩随而下闾里异之争持羊酒贺父母不能辨也则别以红緑缯其少时岐嶷同既冠为诸生高等同及壮而伯氏游太学仲氏为乡进士老而偕隐以夀也其出处年齿同两先生淑配皆偕老生子各六七人籍诸生者八九帝卜位三其最名者也是其妻子又同盖无乎不同者虽然古之孪生者衆矣世所称引吾无暇远徵嘉靖间顾氏合璧聨璧同乳生而同举於乡其父四举子而八人唐淮南程干妻茅氏八年而孪生十六子此古今之最奇者其行业无显闻则亦无足异也故曰同生易同贤难两先生少负才即数奇不第例当得一官顾谓诸子曰仕以牧民耳官卑则志不得行惧以一眚累大德吾宁田间老矣兄弟怡然奉两尊人懽尝後先客游闻乌啼心动遽归尊大人适病卧奉汤药侍含殓无憾平生服御不妄耗一钱为树德计即不问钱有无子孙既振振蕃矣两先生曰人蕃则贤不肖杂吾宁嗃嗃毋嘻嘻门以内无敢荒厥业是两先生之行也其尊甫曰见池翁魁梧有耆德举季玉昆仲五丈夫子今五人之孙以百数矣考其家乘方氏之先出汉黟侯储公九世孙笕为宣州太守因家梅谿历传至唐有博士德让宅为县治当时高其义以旌德名县盖旌方氏也史逸其事不载而隐龙地在县南山川郁深凭冈而頫溪远望黄岳近眺梓山吾尝乐从其游焉嘉平之朔为两先生七十初度知其嗜余言也强为歌诗使童子歌以进酒其词曰

梓山之峰午午兮维二叟所游处隐龙之曲潭潭兮维二叟以盘桓朱轮兮八驺不如叟也庭户诗书采芝兮劚术不如叟也色养酒肉荔为裳兮兰佩歌进酒兮既醉岁从君以游娱兮维山巅与水裔


○遗命



吾少不出身，顷虽见羁录，冠舄之饰，未尝加体。其角巾素衣，敛以时服。殡葬之事，务从简俭，亦不须苟取矫异也。（《晋书·杜夷传》）

葛洪

洪字稚川，丹阳句容人，吴方士玄从孙。惠帝时，吴兴太守顾秘檄为将兵都尉，迁伏波将军，後参广州刺史嵇含军事，含遇害还乡。元帝为丞相，辟为掾，以功赐爵关内侯。咸和初，司徒王导召补州主簿，转司徒掾，迁谘议参军，选为散骑常侍，领大著作。固辞，求为句漏令，刺史邓岳表为东官太守，又辞不就。卒年八十一。有《丧服变除》一卷，《抱朴子·内篇》二十一卷，《外篇》五十一卷，《神仙传》十卷，《肘後方》六卷，《神仙服食药方》一卷。




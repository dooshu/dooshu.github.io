即事


闻道花门破，和亲事却非。人怜汉公主，生得渡河归〔一〕。秋思抛云髻一作鬓，腰支胜一作剩宝衣。群凶犹索战，回首意多违。

〔一〕渡河：乾元二年，回纥从郭子仪战于相州城下，不利，奔于西京。四月，可汗死，其牙官都督等欲以宁国公主殉葬，公主亦依回纥法剺面大哭，竟以无子得归。八月，诏百官于明凤门外迎之。






卷二十六

后唐同光二年八月敕：“在京应有空闲地，任诸色人请射盖造，藩方侯伯、内外臣寮，于京邑之中，无安居之所，亦可请射，各自修营。其空闲有主之地，仍限半年本主须自修盖，如过限不见屋宇，亦许他人占射。”其月敕：“诸道观察防御团练等使、刺史，出司土宇，入觐朝廷，将壮宸居，须崇甲第，宜于洛京修宅一区。”

长兴二年六月八日，据左右军巡使奏：

诸厢界内，多有人户侵占官街及坊曲内田地，盖造屋舍，又不经官中判押凭据，厢界不敢悬使止绝，窃恐久后别有人户，更于街坊占射，转有侵占，不惟窄狭，兼恐久后别有人户，及至人户争竞。近日人户系税田地，多被军人百姓作空闲田地，便立封疆，修筑墙壁占射，又无判押凭据。及本主或有文契典卖，兼云占射年深。或有税额，及无税空闲，拦吝不令修盖。以此致有争竞，厢界难以止绝者。

其在京诸坊曲，应有空闲田地，先降敕命，许人户请射盖造。及见种莳公私田地，如是本主自有力，便令盖造舍屋；若无力，即许人请射修盖。自后相次诸色人陈状，委河南府勘逐。如实是闲田，及不侵占官街，然后指挥劈画交付。今所称诸色人侵占街坊，于见有主税地内占射盖造，必虑有妨车牛过往，及恐百姓互有争论，须定规绳，各令禀守。京城应天街内有人户见盖造得屋宇外，此后并不得更有盖造。其诸坊巷道两边，常须通得车牛，如有小小街巷，亦须通得车马来往，此外并不得辄有侵占。应诸街坊通车牛外，即日或有越众迥然出头，牵盖舍屋棚阁等，并须尽时毁拆，仍据撙截外，具留街道阔狭尺丈，一一分析申奏。此后或更敢侵占，不计多少，宜委地分官司量罪科断。其街道内除水渠外，不得穿掘取土。若已有穿掘，各勒逐地分人户速速填平。

京城内诸坊曲，除见定园林、池亭外，其馀种莳及充菜园，并空闲田地，除本主量力自要修造外，并许人收买。见定已有居人诸坊曲内有空闲田地，及种莳并菜园等，如是临街堪盖店处田地，每一间破明间七椽，其每间地价，宜委河南府估价收买。除堪盖店外，其馀若是连店田地，每亩宜定价钱七千，更以次五千，其未曾有盖造处，宜令御史台、两街使、河南府依已前街坊田地，分劈画出大街及逐坊界分，各立坊门，兼挂名额。先定街巷阔狭尺丈后，其坊内空闲，及见种田苗，并充菜园等田地，亦据本主自要量力修盖外，并许诸色人收买，修盖舍屋地宅。如是临街堪盖店处田地，每一间破明间七椽，其每间地价，亦委河南府估价准前收买。除堪盖店外，其馀连店田地，每亩宜定价钱七千。以次近外，每亩五千，更以次三千。未有人买处，且勒仍旧。远僻处或欲置菜园，任取稳便，兼应本主所留，诸色人置到田地等，并限三个月内修筑盖造，须见次第，仍不得两处收买田地。其地祇许修造宅院，并其间小小栽植竹木外，不得广作园圃，及种植田苗，仍令御史台常加觉察。如有故违，仰具姓名申奏，当行严断。

其所置田地，如是本主种田苗及见菜园，候收刈及冬藏毕，方许交割。据交割日限后修盖，其已买地内所有苗税等，宜令据亩数出除，其所买田地，除本主自要修盖外，有合卖数目，如妄托形势，辄有逗留，分外邀颉，固心占吝者，许买地人经台论诉。勘逐不虚，所犯之人，当行重断，其地仍准价例，尽时交与所买之人。其所买卖田地，仍令御史台委本处巡按御史，旋给与公凭，仍免税契。右宜令御史台、两街使、河南府专切依次第劈画晓示，或有利便，亦可临时详夺奏闻。

其月敕：“京城坊市人户菜园，许人收买，窃虑本主占佃年多，以鬻蔬为业，固多贫窭，岂办盖造，恐资豪滑，转伤贫民。若是有力人户，及形势职掌曹司等，已有居地外，于别处及连宅买菜园，令人主把，或典赁于人，并准前敕价例出卖。如贫穷之人，买得菜园，自卖菜供衣食者，即等第特添价值，仍卖者不得多吝田土，买者不得广占田地，各量事力，须议修营。”

周显德三年六月诏：“辇毂之下，谓之浩穰，万国骏奔，四方繁会。此地比为藩翰，近建京都，人物喧阗，闾巷隘狭，雨雪则有泥泞之患，风旱则多火烛之忧，每遇炎热相蒸，易生疾沴。近者开广都邑，展引街坊，虽然暂劳，终获大利。朕自淮上，回及京师，周览康衢，更思通济。千门万户，靡存安逸之心；盛暑隆冬，倍减燠寒之苦。其京城内街道阔五十步者，许两边人户，各于五步内取便种树掘井，修盖凉棚。其三十步已下至二十五步者，各与三步，其次有差。”

晋天福六年二月，置浮梁桥于德胜渡。

梁开平元年七月敕：“建国迁都，俾新其制，况山河之险，表里为防。今二京俱在，关东为内，仍以潼关隶陕州，复置河潼军使，命虢州刺史兼领之。”其月，敕改虎牢关为军。〈仍置虎牢关军使。〉

后唐天成元年十一月二十一日敕：“在京市肆，凡是丝绢、斛斗、柴炭，一物已上，皆有牙人。百姓将到物货卖，致时物腾贵，百姓困穷。今后宜令河南府一切禁断。如是产业人口畜乘，须凭牙保，此外并不得辄置。仍委两军巡使觉察，切加捉获。如违，并当严断。”

周广顺二年十二月，开封府奏：

商贾及诸色人诉称，被牙人店主引领百姓，赊买财货，违限不还，甚亦有将物去后，便与牙人设计公然隐没。又庄宅牙人，亦多与有物业人通情重叠，将产宅立契典当，或虚指别人产业，及浮造屋舍，伪称祖父所置。更有卑幼骨肉，不问家长，衷私典卖，及将倚当取债，或是骨肉物业，自己不合有分，倚强凌弱，公行典卖。牙人、钱主，通同蒙昧，致有争讼。起今后欲乞明降指挥，应有诸色牙人、店主人引致买卖，并须钱物交相分付。或还钱未足，祇仰牙行人、店主明立期限，勒定文字，递相委保。如数内有人前却及违限，别无抵当，便仰连署契人同力填还。如诸色人牙行人，内有贫穷无信行者，恐已后误累，即却众状集出，如是客旅自与人商量交易，其店主人、牙行人，并不得邀难遮占，称须依行店事例引致。如有此色人，亦加深罪。

其有典质倚当物业，仰官牙人、业主及四邻同署文契，委不是曾将物业。印税之时，于税务内纳契白一本，务司点检，须有官牙人、邻人押署处，及委不是重叠倚当，方得与印。如有故违，关连人押行科断，仍征还钱物。如业主别无抵当，仰同署契行保邻人，均分代纳。如是卑幼不问家长，便将物业典卖倚当，或虽是骨肉物业，自己不合有分，辄敢典卖倚当者，所犯人重行科断。其牙人钱主，并当深罪。所有物业，请准格律指挥。

如有典卖庄宅，准例，房亲邻人合得承当。若是亲人不要，及著价不及，方得别处商量，不得虚抬价例，蒙昧公私。有发觉，一任亲人论理。勘责不虚，业主、牙保人并行重断，仍改正物业。或亲邻人不收买，妄有遮吝阻滞交易者，亦当深罪。

从之。

后唐天成元年四月敕：“京都之内，古无郡城。本朝多事已来，诸侯握兵自保，张全义土功斯设，李罕之砦地犹存，时以扩清，固宜除刬。若特差夫役，又恐扰人，宜令河南府先分劈出旧日街巷，其城壕许占射平填，便任盖屋宇。其城基内旧有巷道处，便为巷道，不得因徇，妄有侵射。仍请射后，限一月，如无力平刬，许有力人户占射平填。”

周广顺二年正月，诏开封府修补京师罗城，率畿内丁夫五万五千，版筑旬日而罢。

显德二年四月，诏曰：“惟王建国，实曰京师，度地居民，固有前则。东京华夷辐辏，水陆会通，时向隆平，日增繁盛。而都城因旧，制度未恢，诸卫军营，或多窄狭，百司公署，无处兴修。加以坊市之中，邸店有限，工商外至，络绎无穷。僦赁之资，增添不定，贫乏之户，供办实难。而又屋宇交连，街衢湫隘，入夏有暑湿之苦，居常多烟火之忧。将便公私，须广都邑。宜令所司于京城四面，别筑罗城，先立标识，候将来冬末春初，农务闲时，即量差近甸人夫，渐次修筑，春作才动，便令放散。或土功未毕，即次年修筑。今后凡有营葬及兴窑灶并草市，并须去标识七里外。其标识内，候官中劈画，定军营、街巷、仓场、诸司公廨院，务了，即任百姓营造。”〈至三年正月，发畿内及滑、曹、郑之丁夫十馀万，筑新罗城，仍使曹州节度使韩通都部署夫役。〉

晋天福五年九月，改东京上源驿为都亭驿。

周广顺二年十二月，敕诸道所差知馆驿人，不得于州县别差人户贴助，致扰贫民。

显德四年四月，改赤仓驿为通吴驿。〈初，世宗始议图南，命于赤仓置驿，至是以其名识之。〉

五年五月，以城东新驿为怀信驿。〈待江南二使也。〉

后唐同光三年二月敕：“魏府每年所征随丝盐钱，每两与减放五文，逐年俵卖蚕盐、食盐、夫盐、甜次冷盐，每斗与减五十，栾盐与减三十。”

天成元年四月敕：“诸州府百姓合散蚕盐，今后每年祇二月内一度俵散，依夏税限纳钱。”

晋天福元年十一月敕节文：“洛京管内逐年所配人户食盐，起来年每斗减放十文。”

七年十一月，宣旨下三司：“应有往来盐货悉税之，过税每斤七文，住税每斤十文。其诸道应有系属州府盐务，并令省司差人句当。〈先是，诸州府除俵散蚕盐征钱外，每年末盐界分场务，约粜钱一十七万贯有馀。言事者称，虽得此钱，百姓多犯盐法，请将上件食盐钱于诸道州府计户，每户一贯至二百，为五等配之。然后任人逐便兴贩，既不亏官，又益百姓。朝廷行之，诸处场务且仍旧。俄而盐货顿贱，去出盐诸处州县，每斤不过二十文，近处不过一十文，掌事者又难骤改其法，奏请重置税焉。盖欲绝其兴贩，归利于官，场院粜盐虽多，人户盐钱又不放免，民甚苦之。〉

周广顺二年三月敕：“青、白池务，素有定规，祇自近年，颇乖循守。比来青盐一石，抽税钱八百，盐一斗；白盐一石，抽税钱五百，盐五升。访闻改法已来，不便商贩，宜令庆州榷盐务，今后每青盐一石，依旧抽税八百、八十五陌，盐一斗；白盐一石，抽税钱五百、八十五陌，盐五升。此外更不得别有邀求。”〈青、白盐池在盐州北。唐朝元管四池：曰乌池、白池、瓦窑池、纽顶池。今出税置吏，惟有青、白二池。〉

三年十二月敕：“诸州府并外县镇城内，其居人屋税盐，今后不俵，其盐钱亦不征纳。所有乡村人户合请蚕盐，所在州县城镇严切检校，不得放入城门。”

显德元年十二月，上谓侍臣曰：“朕览食末盐州郡，犯私盐多于颗盐界分。盖卑湿之地，易于刮咸煎造，岂惟违我榷法，兼又污我好盐。况末盐煎炼，搬运费用，倍于颗盐。今宜分割十馀州，令食颗盐，不唯辇运省力，兼又少人犯禁。”自是曹、宋已西十馀州，皆食颗盐。

三年十月敕：“漳河以北州府管界，元是官场粜盐，今后除城郭草市内，仍旧禁法，其乡村并不盐货通商。逐处有咸卤之地，一任人户煎炼兴贩，但不得逾越漳河，入不通商界。”

梁开平三年十一月敕：“听诸道州府百姓自造曲，官中不禁。”

后唐天成三年七月十三日敕：“应三京、邺都、诸道州府乡村人户，自今年七月后，于夏秋田苗上，亩纳麹钱五文、足陌。一任百姓造曲，醖酒供家，其钱随夏秋征纳，并不折色，其京都及诸道州府县镇坊界及关城草市内，应逐年买官麹酒户，便许自造曲，醖酒货卖，仍取天成二年正月至年终，一年逐户计算，都买麹钱数内十分祇纳二分，以充榷酒钱，便从今年七月后，管数征纳。榷酒户外，其馀诸色人亦许私造酒曲供家，即不得衷私卖酒。如有故违，便仰纠察，勒依中等酒户纳榷。其村坊一任估卖，不在纳榷之限。其麹敕命到后，任便踏造。如卖麹酒户中，有去年曾买官麹，今年因事不便买麹任开店者，则与出落。如观新敕，有情愿开店投榷者，则不计旧户、新户，便令依见纳钱等户例出榷。此后酒户中有无力开店卖酒者，亦许随处陈状，其旧纳钱并宜停废。应诸处麹务，亦仰十分减八分价钱出卖，不得更请官本踏造。”

长兴元年二月敕节文：“诸道州府人户，每秋苗一亩上，元征麹钱五文，今后特放二文，祇征三文。”

二年五月敕：“应三京、诸道州府，苗亩上所征麹钱，便从今年夏并放。其麹官中自造，委逐州减旧价一半，于在城扑断货卖。除在城居人，不得私造外，乡村人户，或要供家，一任自造。”敕既下，人甚便之。其年七月，三司奏：“诸道州府申论，先有敕命，许百姓造曲，不来官场收买。伏虑课额不迨，请准前麹法，乡村百姓与在城条法，一例指挥。”从之。仍据百姓已造到麹，务令送纳入官，量支还麦本。

周显德四年七月敕：“诸道州府麹务，今后一依往例，官中禁法卖麹，逐处先置都务处，候敕到日，并仰停罢。据见在麹数，准备货卖，兼据年计合使麹数，依时踏造，候人户将到价钱，据数给麹，不得賖卖抑配于人。其外场酒务，一切仍旧。应乡村人户，今后并许自造米醋，及卖糟造醋供食。仍许于本州县界，就精美处酤卖，其酒曲条法依旧施行。”〈先是，晋、汉已来，诸道州府皆榷计麹额，置都务以沽酒。民间酒醋皆漓薄，上知其弊，故命改法。〉

后唐长兴二年十二月敕：“今后不计农器、烧器、动使诸物，并许百姓逐便自铸造，诸道监冶，除当年定数铸办供军熟铁并器物外，祇管出生铁，比已前价，各随逐处现定高低，每斤一例减十文货卖，杂使熟铁，亦任百姓自炼。巡检、节级、句当卖铁场官并铺户，一切并废。乡村百姓，祇于系省夏秋苗亩内纳农器钱一文五分足，随夏秋税二时送纳。”

晋天福六年八月赦节文：“诸道铁冶三司先条流，百姓农具，破者须于官场中卖，铸时却于官场中买铁。今后并许百姓取便铸造买卖。所在场院，不得禁止搅扰。”

后唐长兴四年五月七日，诸道盐铁转运使奏：

诸道州府盐法条流元末，一概定夺，谨具如后：

一、应食颗盐州府，省司各置榷粜折博场院，应是乡村，并通私商兴贩。所有折博，每年人户蚕盐，并不许挟带一斤一两入城，侵夺榷粜课利。如违犯者，一两以上至一斤，卖买人各杖六十；一斤以上至三斤，买卖人各杖七十；三斤以上至五斤，买卖人各杖八十；五斤以上至十斤，买卖人各徒二年；十斤以上，不计多少，买卖人各决脊杖二十，处死。所有犯盐人随行钱物、骡畜等，并纳入官。所有元本家业庄田，如是全家逃走者，即行点纳。仍许搬载脚户、经过店主并脚下人力等纠告，等第支与优给。如知情不告，与卖盐人同罪。

一、其犯盐人经过处，地分门司、厢界巡检、节级、所由并诸色关连人等，不专觉察，委本州临时断讫报省。如是门司关津口铺捉获私盐，即依下项等第，支给一半赏钱。十斤以上至五十斤，支赏钱二十千；五十斤以上至一百斤，支赏钱三十千；一百斤以上，支赏钱五十千。

一、应食末盐地界，州府县镇所有榷粜场院，久来内外禁法，即未一概条流。应刮咸煎盐，不计多少斤两，并处极法，并许四邻及诸色人等陈告，等第支给赏钱。欲指挥此后犯一两以上至一斤，买卖人各杖六十；一斤以上至二斤，买卖人各杖七十；二斤以上至三斤，买卖人各徒一年；三斤以上至五斤，买卖人各徒二年；五斤以上，买卖人各决脊杖处死。如是收到咸土、盐水，即委本处煎炼盐数，准条科断。或有已曾违犯，不至死刑，经断后，公然不惧条流再犯者，不计斤两多少，所犯人并处极法。其榷粜场院员寮、节级人力、煎咸池客、灶户、搬盐船网、押纲军将、衙官、梢工等，具知盐法，如有公然偷盗官盐，或将货卖，其买卖人及过盐主人知情不告，并依前项刮咸例，五斤以上处死。其诸色关连人等，并合支赏钱，即准洛京、邢、镇条流事例指挥。

一、颗、末、青、白等盐，元不许界分参杂。其颗盐先许通商之时，指挥不得将带入末盐地界。如有违犯，一斤一两并处极法。所随行物色，除盐外，一半纳官，一半与捉事人充赏。其馀盐色，未有画一条流。其洛京、并、镇、定、邢州管内，多有北京末盐入界，捉获并依洛京条流科断。欲指挥此后但是颗、末、青、白诸色盐侵界参杂，捉获并准洛京条流施行。庆州青、白榷税院，元有透税条流，所有随行驴畜物色，一半支与捉事人充赏，其馀一半并盐并纳入官。欲并且依旧，一斗以上至三斗，杖七十；三斗以上至五斗，徒一年；五斗以上，处死。

一、安邑、解县两池榷盐院，河中节度使兼判之时，申到画一事件条流等，准敕牒，两池所出盐，旧日若无文榜，如擅将一斤一两，准元敕条并处极法。其犯盐人应有钱物，并与捉事人充赏者。切以两池禁棘峻阻，不通人行，四面各置场门弓射，分劈盐池地分居住，并在棘围里面，更不别有差遣，祇令巡护盐池。如此后有人偷盗官盐一斤一两出池，其犯盐人并准元敕条流处分，应有随行钱物，并纳入官。其捉事人依下项定支优给：若是巡检弓射、池场门子自不专切巡察，致有透漏到棘围外，被别人捉获，及有纠告兼同行反告，官中更不坐罪，陈告人亦依捉事人支赏。应有知情偷盗官盐之人，亦依犯盐人一例处断。其不知情关连人，临时酌情定罪，所有透漏地分官射及池场门子，如是透漏出盐二十斤以下，徒一年半。十斤以上至二十斤，支赏钱一十千；二十斤以上至五十斤，支赏钱二十千；五十斤以上至一百斤，支赏钱三十千；一百斤以上，支赏钱五十千。前项所定夺到盐法条流，其应属州府捉获抵犯之人，便委本府州检条流科断讫申奏，别报省司。其属省院捉到犯盐之人，干死刑者，即勘情罪由犯申上，候省司指挥。不至极刑者，便委务司准条流决放讫申报。

从之。








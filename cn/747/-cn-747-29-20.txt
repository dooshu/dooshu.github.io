○报裴漼等请封禅手诏

自中朝有故，国步艰难，天祚我唐，大命集於圣真皇帝。朕承奉丕业，十有馀年，德未加於百姓，化未覃於四海，将何以拟洪烈於先帝，报成功於上元？至若尧舜禹汤之茂躅，轩后周文之懿范，非朕之能逮也。其有日月之瑞，风云之祥，则宗庙社稷之馀庆也。天平地成，人和岁稔，则群公卿士之任职也。抚躬内省，朕何有焉？难违兆庶之情，未议封崇之礼。


梨

钱惟演

紫花青蔕压枝繁。秋实离离出上兰。东海圆珪无奈碧。嵰州甜雪不胜寒。已忧仙佩悬珠重。更恐金刀切玉难。自与相如解痟渴。何须琼蕊作朝餐。

杨亿

繁花如雪早伤春。千树封侯未是贫。汉苑漫传卢橘赋。骊山谁识荔枝尘。九秋青女霜添味。五夜方诸月溜津。楚客狂酲朝已解。水风犹自猎汀苹。

刘筠

玄光仙树阻丹梯。御宿嘉名近可齐。真定早寒霜叶薄。樊川初晓露枝低。先时樱熟烦羊酪。远信梅酸损瓠犀。宋玉有情终未识。蔗浆无奈楚魂迷。

丁谓

摇摇繁实弄秋光。曾伴青椑荐武皇。玄圃云腴滋绀质。上林风驭猎清香。寻芳尚忆琼为树。蠲渴因知玉有浆。多少好枝谁最见。冒霜丹颊倚邻墙。


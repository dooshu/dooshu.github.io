春日曹侍御秋岳斋中社集

春山犹寂历，客思浩纵横。
怀古愁难减，逢人泣欲平。
烟花开上苑，羽猎尚西京。
草浅中黄劲，天高大白明。
朱铙方度曲，赤县未销兵。
故国馀枚叟，当时忌贾生。
晨星劳数子，硕果赖群卿。
醉忆桃枝簟，歌残凤尾檠。
风尘迁裋褐，岁月偃柴荆。
折翼怜霜鹤，枯鳞想涸鲸。
无家恒惨澹，有梦怯逢迎。
陇笛参差孔，邕琴一再鸣。
长楸沙苑马，细柳建章莺。
归骑银筝促，危楼画角清。
感时滋迸泪，望远倍含情。
藷蔗操为杖，垂虹宛似旌。
松山彫旧垄，雨雪卧孤城。
乳燕堤堤柳，归鸿夜夜声。
乾坤双屐小，江海一槎轻。
寄语岩栖者，何须身后名。


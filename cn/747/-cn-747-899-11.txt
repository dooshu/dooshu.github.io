○新添毛诗序

大中年中，毛诗博士沈朗进新添毛诗四篇云：《关雎》后妃之德，不可为三百篇之首。盖先儒编次不当尔。今别撰二篇为尧舜诗，取虞人之箴为禹诗，取《大雅》文王之篇为文王诗，请以此四诗置《关雎》之前，所以先帝王而後后妃，尊卑之义也。朝廷嘉之。夫沈朗论诗，一何狂谬。新添四诗，为风乎？为雅乎？为风也，则不宜歌帝王之道。为雅也，则不可置《关雎》之前。非唯首尾乖张，实亦自相矛盾。其为妄作，母乃甚乎？


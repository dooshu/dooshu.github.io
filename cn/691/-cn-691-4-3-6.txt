◎左富翁

丹徒富翁有左姓者，偕其友往苏，买妾，看一女甚美，询其父为某营守备，以事谪戍，女愿卖身以赎父罪，索价千金。将立券，其友谓左曰："外貌虽美，不知其肌肤何如，有暗病瑕疵否，必看明方可成交也。"左亦以为然，商于媒，女泣曰："吾为父故死且不顾，何惜为人一看耶？"乃于密室中去其衣裙，呼左进，其友亦隔窗偷视，见腰下有黑疵一片，友谓左曰："此未为全璧也。"其事顿寝。女大哭曰："吾为父罪至于自卖，而羞辱至此，尚得为人乎。"遂自经死。未一年，其友见此女来索命，亦自经死。左后得一子，美丰姿而有洁癖，酷嗜书画珠玉玩好之属，但有微瑕，立弃之如土苴。尝造一园，工匠皆易以新衣，然后得进。楼台亭榭，稍沾一点尘土，则必改作。衣履一日一换，恐其污体，每日肴馔稍有不洁，即终日不食。以此破其家。今丹徒人无不能述之者。


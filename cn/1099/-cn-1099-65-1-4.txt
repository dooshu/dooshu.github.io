○論占城安南事宜疏 【 占城】

占城國乞差大臣往本國、將安南所侵境土、盡數退還、各衙門兩次會議皆以為不必請勑、續該司禮監傳示　聖意、欲准差官往諭臣等仰見　皇上一視同仁之心、不以夷夏而有間也、但臣等竊以事理揆之、春秋傳有曰、王者不治夷狄、葢馭夷之法、與治內不同、安南雖奉正朔。修職貢。終是外夷。恃險負固。違越侵犯之事。往往有之。累朝　列聖。大度兼包。不以為意若占城者尤小而疏臣等伏覩　皇明祖訓有曰、占城諸國來朝貢時、內帶行商、多行譎詐、故沮之自洪武八年、沮至洪武十二年、方乃得止、後於成化七年、為安南所侵累來奏訴　憲宗皇帝屢勑總鎮兩廣都御史、為之區處、而安南上奏彊辯、謂巳還其侵地、實未嘗輸情伏罪、今若降勑遣官遠至其國。徒掉口舌。難施威力。海島茫茫。無從勘驗。彼豈能翻然改悔。事体如此亦所當慮然朝廷何事欲遣使必是內臣有好大喜功者主之耳舉數十年之利。一旦棄之。小必掩過飾非。大或執迷抗令則使臣無以復命于朝邊將無以揚威于外致虧國體。貽患地方。當此之時。何以為處若置而不問。則損威愈多。若問罪興師。則後患愈大。臣等又覩　祖訓有曰、四方諸夷、皆限山隔海、僻在一偶得其地、不足以供給、得其民、不足以使令、若其自不揣量、來撓我邊、則彼為不祥、彼既不為中國患、而我興兵輕伐、亦不祥也吾恐後世子孫、倚中國富強、貪一時戰功、無故興兵、致傷人命、切記不可、大哉　聖言誠萬世如見之論也、况今國計之虛實何如。兵馬之強弱何如。而欲廢之貲之財。涉不毛之地。為無益之舉。尤不可也。且哈密為土魯番所奪。二三十年間。命官遣將。隨服隨奪。至今未寧。及各處土官互相讐殺亦不能槩以王法為斷葢夷狄相攻。乃其常性。今占城名號如故。朝貢如故。境土侵奪。有無誠偽尚未可知情雖可矜理難盡許得令有司行文諭之足矣。何必上厪　聖慮。特為遣官。况朝廷大事。未有不詢於羣臣者。令眾口一詞。以為未可但其所言不過據理而於利害得失之際尚恐文移傳播外國不敢盡言臣等居密勿之地。膺腹心之託。若不為　皇上言之。萬一事有乖張。死莫能贖。所以不避煩瀆者。實為　皇上計為宗社生民計。非敢苟同於眾也。如時勢可為。事理無害。臣等自當贊　皇上行之。何敢故為此逆耳之言哉


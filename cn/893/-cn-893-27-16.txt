泽畔吟序





《泽畔吟》者，逐臣崔公之所作也。公代业文宗，早茂才秀。起家校书蓬山，[一]再尉关辅，[二]中佐于宪车，因贬湘阴。[三]从宦二十有八载，而官未登于郎署，[四]何遇时而不偶耶?所谓大名难居，硕果不食。[五]流离乎沅、湘，[六]摧颓于草莽。

[一]《后汉书》：是时学者称东观为老氏藏室，道家蓬莱山。太仆邓康遂荐窦章入东观为校书郎。



[二]关辅，关中三辅之地，详十八卷注。



[三]湘阴，县名，隶岳州巴陵郡。



[四]《后汉书·马融传》：安帝亲政，召还郎署。



[五]《史记》：“大名之下，难以久居。”《周易》：“剥之上九，硕果不食。”孔颖达《正义》云：“处卦之终，独得完全不被剥落，犹如硕大之果，不为人食也。”



[六]沅、湘，谓沅水、湘水，二水俱经长沙入洞庭。详二十三卷注。



同时得罪者数十人，或才长命夭，覆巢荡室。崔公忠愤义烈，形于清辞。恸哭泽畔，哀形翰墨。犹《风》、《雅》之什，闻之者无罪，睹之者作镜。书所感遇，总二十章，名之曰《泽畔吟》。惧奸臣之猜，常韬之于竹简；酷吏将至，则藏之于名山。[一]前后数四，蠹伤卷轴。

[一]《汉书·司马迁传》：“仆诚已着此书，藏之名山，传之其人，通邑大都。”



观其逸气顿挫，英风激扬，横波遗流，腾薄万古。至于微而彰，婉而丽，悲不自我，兴成他人，岂不云怨者之流乎?余览之怆然，掩卷挥涕，为之序云。






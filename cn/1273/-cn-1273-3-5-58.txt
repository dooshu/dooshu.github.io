游西岩作　二首


路曲林幽别有天，出城岩翠接春田。孤云出树疑残塔，岩故有塔，故又名塔山。大海回潮应伏泉。扫墓人来东晋族，山下有晋郎官范昌谷墓。开山僧话盛唐年。宝通药地传灯冷，零落南宗六祖禅。

沧洲东望昼冥冥，一角荒山仗佛灵。夹径花霏连理树，海潮寺有连理树。断碑苔没读书亭。六时钟磬林光碧，万里帆樯海气青。坐对石头无法说，将诗吟与蛰龙听。






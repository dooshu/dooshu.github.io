○西幸改期请宣付史馆状

右：臣今日面奉进止，西幸有曰：“般运已去，仍闻京畿百姓，犹有未安。倘来岁未熟，下无所向，朕虽至彼，复有何情？欲延期至来冬，待看麦，卿等商度，以为何似？”臣等具奏：洛阳城阙，虽曰皇都，至於宫苑之，制度本狭，然风土气候，不甚宜人。陛下以万姓为心，万姓以陛下为命，亿兆所系，诚在圣躬，圣躬若安，何顾小小？陛下遂当宁动色，再降德音：“苟利於人，朕何顾惜？”发言恻隐，感动神。臣等幸闻至言，不觉承睫，圣恩爱育，遂及於此。又敕臣等商量进来者，湛恩至德，焉可使朝臣不知？圣君鸿名，不可令史官无述。臣望宣圣旨，改用来年十月幸西京，仍望具将本状，遍示朝列，并宣付史官等。臣不胜感戴踊跃之至。


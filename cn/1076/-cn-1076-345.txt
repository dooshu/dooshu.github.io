卷三百四十五

钦定四库全书

历代名臣奏议卷三百四十五

明　杨士奇等　撰

四裔

宋哲宗元佑元年门下侍郎司马光论西夏劄子曰臣伏见神宗皇帝以夏国主赵秉常为臣下所囚兴兵致讨奋扬天威震动沙漠敌携其种落窜伏河外诸将收其边地建米脂义合浮图葭芦吴堡安疆等寨此盖止以藉口用为已功皆为其身谋非为国计臣窃闻此数寨者皆孤僻单外难於应援田非肥良不可以耕垦地非险要不足以守御中国得之徒分屯兵马坐费刍粮有久戍远输之累无拓土辟境之实此衆人所共知也三师既收灵州不克狼狈而归卒疲食尽失亡颇多西人知中国兵力所至自此始有轻慢之心是以明年边臣筑永乐城敌潜师掩袭覆军杀将涂炭一城久之又举一国之衆攻围兰州期於必取将士坚守仅而得全敌自是鋭气小挫不敢轻犯边矣臣闻此数寨之地中国得之虽无所利敌中失之为害颇多何则深入其境近其腹心常虑中国一朝讨袭无以支吾不敢安居是以必欲得之不肯弃舍一年前敌尝专遣使者诣阙深自辨诉请臣服如故其志无他止为欲求其旧境而已朝廷既许其臣服敌来请旧境朝廷乃降指挥其前则云所以兴举甲兵本欲执取罪人救拔幽辱非有意侵取疆场土地而已其後乃云兵将已得些小边土聊示削罚岂可更有陈乞还复之理此则朝旨首尾已自相违又兴师本为振拔秉常拒命者国人之罪岂可更削秉常之地於理差似未安王者以大信御四海羌戎虽微恐未易以文辞欺也於是敌既失望愤怒怨怼移文保安军辞理不逊云今来贺正旦人使难议发遣自是正旦生辰乃至陛下继明皆不遣使入贺其不臣大矣然而去岁四遣使者诣阙吊慰祭奠告其母丧并进遗物理虽不备稍示屈服臣窃料敌意不出於三一者犹冀朝廷万一赦其罪戾返其侵疆二者阳为恭顺使中国休怠隂伺间隙入为边患三者久自絶於王国其国中贫乏使者往来得赐赉之物且因为商贩耳昔卫贰於晋晋取戚田及卫人既服郤缺曰日卫不睦故取其地今已睦矣可以归之叛而不讨何以示威服而不柔何以示怀非威非怀何以示德遂归戚田於卫今西人所为如此朝廷既不能拒絶勿受其使又不能招纳与之更始彼来则迎送馆糓以宾客待之不来则一无所问日复一日将踰二年臣窃意朝廷谓西人势巳衰弱心实内附故来则不拒去则不追置之度外不以为虞殊不思年前王师大举深入将士所过烈於猛火割其疆场屡请而不还彼怨毒欲雠报之心窥窬欲乘衅之意日夜不忘若渇者不忘饮盲者不忘视也譬如有虎狼在屋侧垂头熟寝人岂可见其不动狎而侮之循其头蹑其尾邪臣每思之终夕寒心以臣愚虑於今为之止有二策一者返其侵疆二者禁其私市何谓返其侵疆凡天子即位天地一新涤瑕荡秽小大无遗昔赵佗自称南越武帝倔强岭南汉文帝即位赦其大罪遣单使往谕之佗稽首请服累世为臣李继迁俶扰西陲十有余年关中困弊真宗皇帝即位赦其大罪割灵夏等数州除其子赵德明为定难军节度使由是边境安寜者四十年此乃前世及祖宗之成法非无所依?也今秉常之罪不大於继迁也米脂等寨不多於灵夏也陛下诚能於此踰年改元之际特下诏书数其累年不来贺正旦生辰及登宝位等不备之礼嘉其吊慰祭奠告国母丧进遗物之勤旷然推恩尽赦前罪自今巳後贡献赐予悉如旧规废米脂义合浮图葭芦吴堡安疆等寨令延庆二州悉加毁彻除省地外元系夏国旧日之境并以还之其定西城兰州议者或谓本花麻所居赵元昊以女妻之羁縻役属非其本土欲且存留以为後图犹似有名御敌国者不一而足俟其再请或留或与徐议其宜亦无所伤至於会州尚在化外而经略司遽称熙河兰会敌常疑中国更有辟境之心不若改为熙河岷兰经略司如此则西人忽被德音出於意外虽禽兽木石亦将感动况其人类岂得不鼓舞拚蹈世世臣服者乎议者或曰先帝兴师动衆所费亿万仅得数寨今复无故弃之此中国之耻也昔汉元帝弃珠崖诏曰朕日夜惟思议者之言羞威不行则欲诛之通於时变则忧万民夫万民之饥饿与远蛮之不讨危孰大焉遂弃之此乃帝王之大度仁人之用心如天地之覆焘父母之慈爱盛德之事何耻之有国家方制万里今此寻丈之地惜而不与万一西人积怨愤之气逞凶悖之心悉举乌合之衆投间伺隙长驱深入覆军杀将兵连祸结如曏日?迁元昊之叛逆天下骚动当是之时虽有米脂等千寨能有益乎不唯待其攻围自取固可深耻借使敌有一言不逊而还之伤威毁重固巳多矣故不若今日与之为美也此国大事伏望陛下留神熟虑更与执政详议以圣意断而行之不可後时失此机会悔将无及何谓禁其私市西夏所居氐羌旧壤地所产者不过羊马氊毯其国中用之不尽其势必推其余与佗国贸易其三面皆戎狄鬻之不售惟中国者羊马氊毯之所输而茶彩百货之所自来也故其民如婴儿而中国乳哺之矣宝元庆历之间元昊负恩僭乱屡犯边境大入则大利小入则小利中国未尝蹈其境破其军禽其将屠其城有害於社稷也而首尾六年元昊遣使因缘边吏卑辞纳欵顿颡称臣虽其恶积罪盈欲怀音革面原其私心未必不贪中国之财思私市之利故也旧制官给客人公据方听与西人交易传闻近岁法禁踈阔官吏弛慢边民与西人私交易者日夕公行彼西人公则频遣使者商贩中国私则边鄙小民窃相交易虽不获岁赐之物公私无乏所以得偃蹇自肆数年之间似恭似慢示不汲汲於事中国由资用饶足与事中国时无以异故也陛下诚能却其使者责以累年正旦生辰及登宝位皆不来贺何独遣此使者拒而勿内明勅边吏严禁私市俟其年岁之间公私困弊使自谋而来礼必益恭辞必益逊然後朝廷责而赦之许通私市待之如初然边民与西人交易为日积久习玩为常一旦禁之其事甚难何则若以常法治之则有司泥文动循绳墨追问证左逮捕传送之人停匿之家奏裁待报动涉半年如此则徒使边民丽刑者衆狱犴盈溢而私市终不能禁也夫三尺之限空车不能登峭峻故也百仞之山重载陟其上陵夷故也今必欲严禁边民与西人私市须权时别立重法犯者必死无赦本地分吏卒应廵逻者不觉透漏官员冲替兵士降配仍许人告捉获者赏钱若干当日内以官钱支给更不以犯事人家财充如此则缘边六路各行得一两人则庶几可以耸动人耳目令行禁止人不敢犯矣然人存政举此事全在边帅得人昔庞籍为河东经略使下令禁边民与西人私市有熟户犯禁籍斩於犯处妻孥皆送淮南编管一境?然无敢犯者其後施昌言为环庆路经略使亦禁私市西人发兵压境昌言遣使问其所以来之故西人言无他事只为交易不通使者惧其兵威辄私许之法遂复坏若边帅未能尽得其人则此法恐未易可行不若前策道大体正万全无失也

光又乞未禁私市先赦西人劄子曰臣於今月三日上言以西人未服中国不得无忧而边备不敢少弛不自揆其狂妄献二策上策欲因天子继统旷然赦之归其侵地与之更始下策欲严禁私市俟其屈服然後赦之然禁私市甚难立法极严又边帅得人然後能行不若前策之道大体正万全无失也今窃闻执政用臣下策止令禁私市又立法不严边帅未尽得人若边吏拘文获一漏百私市?滔如故或此路禁絶而彼路放行如堤防一存一亡将何所益如此适足以激怒西人使益发悖心安肯屈服万一微犯边境或表牒中形不逊语至时朝廷转难处置悔之无及不若用臣上策早相弥缝纵未欲还其侵地且下诏书责而赦之使彼此安心时难得而易失不可忽也况本欲因天子继统荡涤其罪今日行之巳为太晚若更迁延则赦之无名兹事系国安危若俟执政论议佥同恐失机会误国大事伏望圣意独断行之勿复有疑天下幸甚若有执政立异议乞令其人自入文字若依从其议他日因此致引惹边事当专执其咎

光又乞先赦西人劄子曰臣於今月十二日上言乞以天子继统旷然更始宜下诏数西人之罪而赦之纵未还其侵地且行此策以安边境至今闻执政议尚未决臣之愚意以为封内未安未可图外故欲急行臣前策以羁縻西人且可数年边鄙无事朝廷得休息戎兵安养百姓待国力完备家给人足然後奋扬天威讨贰柔服何所不可若行臣前策可以万全行臣後策有得有失岂可弃上策而用下策舍万全而就有失也太平兴国中李继迁反西陲不解甲者十余年关中困竭宝元庆历之间赵元昊叛屡入为寇覆军杀将自是中国虚耗不复富实今国家理财未得其道民力困穷於下府库窘乏於上又新遭大丧山陵才毕自去年十月初以来不雨雪旱势甚大若万一激怒西人微出一不逊语则并臣前策亦不可行矣今因天子即位未久西人外迹未有不顺故臣愿朝廷旦夕汲汲行之机会难得时不可失此臣所以惓惓进言不巳者也若万一激怒西人致生边患兵连祸结士卒殄尽於锋镝生民困竭於转饷饿殍蔽地盗贼蜂起为国家虑岂不危哉而执政方以为西人微弱不敢复动数遣使来诚心内附置之度外不以为虞今复因执先禁私市之议又立法不严边帅不才者不先易去行之太早不能中节一旦祸生所忽边鄙震惊乃始归罪西人岂不害国事乎臣於今月三日所上言措置两边事虽画二策固以还其侵地责而赦之为上策严禁私市待其数年贫困来服然後赦之为下策所谓絶私市非立法至严帅臣智勇此法恐未易可行不若前策道大体正万全无失非臣前後返覆静言庸违也朝廷比来擢臣於冗散之中使预闻国论盖亦误谓臣微有益於国家非徒采其虚名也臣之不敢终辞亦欲竭尽疲驽少酬大恩非苟贪於禄位也今尽忠谋国而为衆所挫臣尚留此有何所用此国大事伏望陛下早审察二议从其长者若圣意以臣言为然乞御批依臣前策若降付三省枢密院执政仍有固守已见争之最力者乞如臣前奏令自入文字言先禁私市保得他日必不致引惹边事如其不然身执其咎光又乞不拒絶西人请地劄子曰臣近具劄子奏乞於今月八日随执政延和殿进呈文字复蒙圣慈遣中使封还令依前降指挥臣不敢再三固违圣旨然臣区区之心所以欲於八日入对者窃见夏国宥州有牒称巳差人诣阙计会所侵疆土城寨窃虑其日进呈上件文字此乃边鄙安危之机生民休戚之本不可不察臣自今年二月初以来累曾上言乞因新天子即位西人恭顺之际早下诏书赦其罪戾待遇如故如此则控纵在我天子之体正休兵息民中外之心安不幸夏人有一语不逊一骑犯边则此诏不可复下无何臣在病假不得面论人心不同为衆所夺日复一日迁延至今彼先遣使来直求侵地指陈兵端辞意寖慢前所议诏书巳不可下矣既失此机会即日使至应答亦难若悉从其所请则彼益骄而无厌若悉拒而不从则边患由此而起今就二者之中宁为百姓屈巳少从所请以纾边患不可激令愤怒致兴兵犯塞以困生民所以然者灵夏之役本由我起新开数寨皆是彼田今既许其内附岂可犹靳所侵地而不与彼必曰我自天子新即位卑辞厚礼以事中国庶几归我侵疆今犹不许则是恭顺无益不若以武力取之彼小则上书悖慢大则攻陷新城当是之时不得已而与之其为国家之耻无乃甚於今日乎以小喻大譬如甲夺乙田未请而与之胜於请而後与若更请而不与则彼必兴闘讼矣此是非利害明如白黑臣窃虑进呈之际羣臣犹有见小忘大守近遗远惜此不毛无用之地结成覆军杀将之祸兵连不解为国家忧伏望陛下决自圣志勿听浮言为兆民计文彦博辅佐四朝熟知敌情此可谓军国重事愿陛下询彦博以决之

光又乞抚纳西人劄子曰臣先於二月中曾上言乞因新天子继统下诏悉赦西人之罪与之更始虽未还其侵疆且给岁赐待之如故此道大体正万全无失既而执政所见各有异同沮难迁延遂屏弃不行臣窃闻今来西人已有关报定使副诣阙贺登宝位国家若於此际又不下诏开而纳之万一西人蓄怨积愤肆其悖心或有一骑犯边或於表牒中有一语不逊当是之时虽欲招纳乃是畏其陆梁伤威毁重何耻如之臣之前策亦不可行矣伏望陛下令三省枢密院将臣三月三日十二日十六日并今来所上文字一处进呈臣愚欲为国家消患於未萌诚惜此机会夙夜遑遑废寝忘食陛下若俟询谋佥同然後施行则执政人人各有所见臣言必又屏弃凡边境安则中国安此乃国家安危之机伏望陛下察臣所言甚易行而无後害可使中外两安为利甚大断自圣志勿复有疑取进止

韩维论息兵弃地上奏曰臣窃见先帝时大兴甲兵西讨夏国始以问罪为名既亦收其土地遂致夏人有辞违失恭顺边境之俗以不报仇怨为耻今其国力渐复必来攻取故地若不幸复为夺去则先帝累年劳师所得一旦失之巳为可耻若兴师攻战则边隙自此复开兵连祸结未有已时臣窃思兵之不可不息者三地之不可不弃者五请为陛下陈之伏惟皇帝春秋尚富太皇太后深处九重岂尝习闻军旅之事万一宼兵犯塞调拨兵应接不暇或恐震惊上心焦劳圣虑此兵之不可不息一也自灵州之役永洛之败关陕之力凋耗士风未复今若再兴大役必有失律违命散而为盗贼者外虞方作内患又起臣恐朝廷之忧不在夏国此兵之不可不息二也绵地千里屯兵数十万必藉沈谋重望之臣为之统御忠义英勇之将出当战闘干事宣力之臣促办钱粮历数见在之臣复推近事之验恐未足以充此任者又器械皆捐弃之余帑庾有乏絶之忧此兵之不可不息三也先帝以秉常受朝廷爵命而图安擅行囚废故发兵问罪今梁氏巳死秉常复位所为恭顺有蕃臣之礼若复其故地则神宗问罪之名不为虚语嗣皇赐地之意实成先志此地之不可不弃一也朝廷自得熙河之地岁费缗钱五六百万以上所得愈多所费愈广拓地之无利亦巳明矣此地之不可不弃二也议者或以为兰州趋夏人巢穴至近最为形胜自余亦有要害可以增置城壁弃之非便陛下欲再兴师旅收复灵夏之地则存之可也若无此意劳人费财以奉空虚之地则是又添一熙河也陛下以清浄为心仁惠为政窃恐此事不当更兴於今日此地之不可不弃三也辽夏二国世有婚姻且有唇齿之势万一辽国移书援先帝兴师之意以梁氏死秉常复位为其请所失之地则先得我之义理而夺我之机会矣此时朝廷欲与地则是听辽国之命而恩归於彼若不与则是彰先帝之过亏大国之信而边患复兴矣此地之不可不弃四也中国之所以为可贵者为有礼义恩信也异域之可贱者以其多慾寡信也今操可贵以临所贱则中国尊与其所欲以成吾所不欲则远人服此地之不可不弃五也臣闻古公亶父居邠为敌国所攻欲得地与民民皆怒欲战古公不忍乃去邠而居於岐山之下邠人举国扶携老弱从公於岐山之下旁国闻古公行仁亦多归之古公周之先也其後世因其仁爱得民至於文武遂有天下今乃夺人之地又欲杀人之父兄而守之与古公异矣陛下试计修德行仁之效与用兵拓地之利孰为多少诚能於此时特降明诏尽以向者所得之地赐还夏国则其君长荷陛下之恩意人民感朝廷之惠泽至於隣敌闻中国之行仁政吾民与兵知人主之惜民命其懽忻之声戴荷之心将有甚焉伏惟陛下鉴古公之修德亮愚臣之忠计发自诚心断而行之臣料不独夷狄感悦上天鉴德助顺亦且福佑无疆矣书曰惟德动天又曰至諴感神矧兹有苖此皆前代帝王行之巳有成效愿陛下勿疑若夫计巳往之费恡难保之地耗金帛动兵甲以争不可知之胜负而且有後患皆世俗之常谈岂足为陛下道哉

维又乞息兵弃地劄子曰臣近具奏闻陈论兵之不可不息者三地之不可不弃者五利害甚明极有义理窃恐边防之机陛下或未尽经圣虑乃不避喋喋再有陈述且思当今所宜无出此策?陛下详览而深思之若争地用兵则向後患祸不可知矣陛下若发诚心以息兵爱民为意自足以动天感人亦不须待其来请地然後赐之也又古人以大度待远人但当自计利害不当与之校也臣窃谓朝廷今日未是用兵劳人之时前代圣王屈於远人非一皆是此意今之所处义理甚高非有屈也又臣今所言须及时为之乃可若夏国兴兵来犯塞北敌贻书为请地则失我机会不可用矣古人修德行仁不计一时利害何则修德行仁之功大世俗所计利害小相去如天地之远又臣此策可以实先帝问罪之意广陛下行仁之德内慰士民之心外消远人之患?圣意速行天下幸甚

司谏王岩叟论西人请地状奏曰臣累月前尝上疏论天下之大害曰莫如熙河兰会之坐弊中国?陛下早图之今闻西人入朝以请地为事陛下念生灵安乐远久之计深以此事属谋国大臣而闻大臣议论参差无一定之策窃度圣心惑之未有以处臣以谓听言之道必以事观之则一言可决国家未开拓以前唯以信义为重外国之心不敢轻侮故边患少边患少故民力纾民力纾故人心安人心安故兵威强兵威强所以能制外国而不坐弊中国开拓以来以有限之财供无穷之费以无穷之费贪无用之地国力已困而不可支人心巳危而不可保兵威已沮而不可恃於此时当修复信义为天下休息计岂可固执更增後日之患也昔汉桑弘羊辈请田轮台之田以威西国武帝下诏深陈既往之悔曰前有司奏请欲益民赋三十助边用是重困老弱孤独也今又请远田轮台是扰劳天下非所以爱民也今朕不忍闻乃封丞相田千秋为富民侯以明休息富养也今议者欲请留兰臯而田之何以异此惟陛下鉴武帝之所以悔於终者早悔之幸甚至宣帝时魏相请罢车师之田元帝时贾捐之请弃朱崖郡唐相狄仁杰亦请弃四镇立斛瑟罗为可汗又请弃安东却立高氏李德裕亦请勿保安西是数人皆一时之贤岂不为国家惜威灵重弃其地哉盖不欲贪外耗内疲竭生灵狗虚名受实弊遗国家之患也今穷荒之地於国家之势不以得为强不以失为弱识者皆曰去大患以自全乃所以强耳夫得地不如养民防人不如守已今因其有请而与之足以示怀柔之恩结和平之信又失此时後日兵连祸结中国厌苦而为腹心之患陛下虽欲举而弃之将不能矣臣度议者不过曰十余年间竭天下之力而得之宁忍一旦弃之乎此不知经远者之论也夫巳耗之民财已伤之民命既非悔可追矣而後日之患犹不处之於今则当何时而已耶又不过曰恐啓无厌之求益生边患不如勿与此不知自处者之虑也夫彼求者无名则我报者有辞无名之求势当自屈且彼虽异域既巳与之宁不知恩尚何无厌之请耶若有恩以结之犹恐其来则无恩以与之将如何哉臣闻开边之初其费不可以数言罢兵之後岁岁常费犹不减数百万一有骚动其将奈何陛下须念此皆出於中原生灵膏血夫中原者陛下据之以制四远者也而以生灵膏血涂穷荒不毛之地欲为垂世长久之计岂不误哉此事万万无可疑惟陛下留神早赐睿断天下幸甚元佑中殿中侍御史吕陶乞早定兰会议上疏曰臣闻朝廷之安危不系於疆土之广狭中国之盛衰不在於远人之违顺取与守难易不同其术内与外轻重各异其宜知守之为难则不敢易於所取知内之为重则不忍轻以事外此得失成败之机也昔之圣人大有为於天下者莫不欲震耀皇武以威四远空其巢穴絶其种类使之窜伏奔走而惟令之从其规模权略岂非恢宏深远哉然天下之势或至於不能成者此虽可为後世惜亦可为後世利也臣恭闻太祖皇帝尝出幽州图以示赵普普对曰此必曹翰所为翰往必可得幽州然陛下既得幽州则以何人代翰太祖於是默然持图归内臣又闻太宗皇帝太平兴国中既平汾晋车驾遂北征欲乘胜取范阳王师所至皆克捷降者亦衆竟以士卒疲顿转输回远乃班师而归雍熙中又尝诏欲亲征会有岐沟之败而止夫以二圣之睿谋英筭徘徊指顾而四海混合岂独一幽州而不能取哉盖不欲以大定之天下而耗其力以事一方也恭惟神宗皇帝圣智高广有削平敌国之志既取熙河又复兰会方将一举而灭西夏不幸弃四海矣则今日之计固宜权其轻重审其难易而决其予夺也夫元元之疲瘵可谓甚矣陛下深知其然加意惠养仁泽流行非特一事夙夜焦劳既勤且至然而边鄙有深忧国家有大费则生民何时休息哉所谓兰州定西城龛谷寨者久在封域之外一旦取而有之地不可耕而食人不可收而使废垣颓垒如狐兔之穴辇金帛以具版筑而郡县力困於馈挽驱士卒以严戍守而肝脑或至於涂地今日运镪数百乘明日致粟数百锺然後有累月之用环而视之则帑廪又空矣平居无事一岁之费凡二百万缗烽候忽惊安可胜计坐耗中国莫甚於斯如火销膏不自知觉非朝廷之福也臣尝观有唐之盛其君臣不勤远略不赏边功者盖不欲使国家掠虚名而生民受实害尔傥得无用之地终则舍之或因而封其酋长俾之自守请举一二以明之太宗既擒颉利剖其故地置都督以统之擢酋长为郎将者五百人又尝克平九姓册李思摩为可汗使率所部建牙於河北又尝以铁勒回纥等十三部内附遂置六府七州各以酋帅为都督刺史盖叛则诛之服则怀之得推亡固存之义无费财劳人之役何必利其土地然後为胜哉魏郑公褚遂良温彦博狄仁杰辈皆持此议莫不欲肥中国而绥生民也以今天下民力凋弊之後太母垂帘保佑圣君措置万事尤宜安静以享太平之福彼穷边荒徼无用之地固当割弃以赐其酋长如唐故事因而封之一则全恩信怀柔之体二则息馈运转输之劳三则免攻战死亡之忧朝廷大利莫过於此然则大臣之议迟迟而不决者必曰先帝神武圣机有鞭笞四远之意复数百年?没之地其功可谓大矣今辄弃之无乃隳大功损盛德乎臣愚窃谓不然夫中国之待远人惟恩威二柄而已方其未服则威以屈其力及其既从则恩以怀其心於是取与之权我尝两得於内而逆顺之势彼不能迯乎其外先帝昔取之者威也故其力屈陛下今与之者恩也故其心怀然则何累於功德哉亦足以成先帝之志矣向日大臣不能坚守誓书沮折敌使乃舍缘边数百里襟要之地而与北敌矣岂数百里之襟要则可捐而数城之孤虚则不可弃乎且彼数百里者存之未有损去之未有益而遂去之此一州二寨者去之则为利存之则为害而反存之又非通论也况守之与弃义不相须可与不可一归於必有必可守之策然後有必不可弃之理今一州二寨之地久?异域一日复归於我则事将至於必争争则有胜负是未可必守也处未必可守之势持必不可弃之论臣恐异时之悔有甚於今日矣昔贞观既平高昌披其地为郡县号西昌州魏郑公谏以谓不出十年陇右且空既而置安西都护府调兵徙罪人以戍褚遂良谏以谓宜择高昌可立者立之召其首领悉还本土书皆不报其後突厥宼西州太宗悔不用褚魏之计抑可为今日监也臣愿陛下参酌古今之迹早决兰州之议无使重困生民久生边患则天下幸甚

谏议大夫范纯仁乞诛果庄状曰臣近日亲闻宣谕欲留果庄在边以招其子臣等奏对不若且令到京再蒙德音三省密院且更商量止鬼章於沿路所到处别聼指挥臣有管见巳曾録与文彦博巳下看详亦合上渎圣聦具画一条件如左一朝廷获罪人若畏其子弟之强防其雠嫌而不诛则典刑废矣如梁乙逋之辈假设获之若有强子弟则亦将费豢养矣若止欲存果庄而招其子则有逐件利害一若存果庄以招其子必曰我父之存由我辈在我若皆往则父子俱死如此固无束身归朝之理若使复统部族効力伸报则果庄常宜存在忽然死亡则适足为其怨叛之资却贻後日之患一果庄本非君长止缘诱杀景思立而覆其军干犯先朝罪大而告于裕陵设若留之有用尚恐不快神明之怒今留之无益则告陵之典乃是虚行一果庄今巳七十余岁设使可系其子之心亦无多日况更囚处异乡忧愁寂寞其死朝夕可待既死之後其子必却归怨朝廷虽谕以善终亦必不信兼是解纷向罪人之子深损朝廷威重若任其疑恠则彼必曰既悞我降而杀我父则将怨叛有名一存果庄若不稍使寛足则必无聊而死若使之寛足则战士当星霜矢石之苦皆有不如之叹一果庄自先朝以来前後杀害中国兵将番汉人民万数极多死者寃愤莫伸其家孤寡穷独之人恨不脔食其肉今得朝廷生获日望藁街之戮以快存殁之寃而得存养供饲过於有功之人徒使激愤幽明有伤和气一朝廷赏功虽不繋果庄存殁然用命死战之人见朝廷将其所获怒而诛之则其心喜快若释而养之则其心愤郁今大宼未平尤当体察将士之情一果庄之获本由熙河蕃将怨其害巳故对游师雄愤怒请行今既冒死获之使其不得甘心亦恐惰其闘志一交趾方欲妄起事端若果庄戮於京师则四方易得传闻交人亦将寝谋兼使其他边人尊畏中国一阿里库见令嘉勒沁来求果庄俟得然後纳贡若存果庄近边不惟阿里库以不如所请迁延为名未肯纳贡兼其词巳曰果庄在汉在边一般若今留之在边厚加奉养恤其羸瘠则正行阿里库之言彼将市恩於果庄之子何暇复感朝廷哉一诛果庄则上可伸先帝之怒其次可正朝廷之法使远人知畏又其次可雪踏白南川之雠增战士之勇快人神之愤又可使阿里库知朝廷果於诛恶不敢侮慢邀求早肯纳贡此一举而数利从之也

纯仁为尚书右仆射论不当许阿里库与果庄相见疏曰臣窃见昨日文彦博与枢密院坚欲令阿里库来使与果庄相见欲其子结斡磋得知父在审实可以系累其心臣愚以为不然果庄是西蕃骁将身系其国轻重未擒之前敢与中国相抗既擒之後遂便狼狈纳欵则其要藉果庄灼然可见然其谢罪之始既已推过本人虽与刘舜卿蕃字中曾乞放还未敢便於朝廷陈请今若得与其使相见其心必猜朝廷别有意谓归国却须生心或请放果庄归国如夏国乞还城寨之类至时必须坚拒却致嫌怨复生若更於不与之间忽然病死则必谓朝廷因其请而杀之尤可为阿里库举兵之名则是今日使见未必为利适足为他日之害也又况大国举动当使远方难测使其知存足以示恩使其知亡不能生怨今区区欲悦其子悉使见我之情恐生轻慢之心亦似有亏大体若陛下以大臣之言须至依从则乞候将来常贡之使因事渐通消息则亦足以使知陛下容贷之恩伏望圣慈更将臣言子细审详庶於几事无害果庄就擒已久彼国自已絶望故於纳欵蕃字之内一切归罪果庄若却使之相见深恐复生觊望之心结斡磋等既知朝廷显示其父必以得见为期後若不遂其心而死却恐嫌隙再生更乞圣意深加详察

纯仁又论不当授果庄陪戎校尉疏曰果庄自先朝作过陷没将卒最多近日南川之围杀害边人亦衆百里之地为之一空边人素重怨雠发愤往报偶得擒获昭告裕陵阿里库失其强臣亦便纳欵既释先朝宿愤亦快天下人心陛下曲示至慈特贷其死足使族类怀感巳是国家权宜今更命之以官於事却恐过当伏惟陛下视民如子赏罚至公今杀匹夫者必就大刑杀衆人者乃获爵位不惟刑赏倒置有紊典常兼恐被害之家寃愤难诉人情天道两皆有违伏望圣慈特以臣言子细详察又言果庄曾授团练使仍赐金带尚自不顾恩义谋叛杀害边人今一校尉何足以收其子心若朝廷久远要与一官可俟他日不必太速以违人心兼已具劄子奏入昨日同枢密院进呈依巳得旨与官则恐臣言未能上动天听臣以备位宰执叨预朝廷国之刑赏尤当尽心窃缘果庄俘献之日亲受圣旨令招唤其子归汉或纳质之时与贷生命後来果庄并不曾肯依诏旨写蕃字招唤口称我惟一死如此悖慢违命朝廷尚贷其死巳是优恩今更与官恐伤信令所有枢密院关到圣旨未敢施行兼刘舜卿回报温希沁文字正用果庄曾?边将及昨来犯边且归罪果庄图得不见阿里库罪过为解今却与果庄官爵即是今来朝廷不以为果庄之罪不唯赦阿里库无名兼使边臣失辞令後难为应答又欲使阿里库人使略见果庄止欲使知生存审实今既有文字来乞则是彼国已知果庄之存今来人使自亦不消使见却恐诱引别生觊望勘会捉到西蕃大首领果庄昨引见日奉圣旨候亲书蕃字招唤得结斡磋等归汉或纳质时与贷生命仍免囚禁令於茶场安下其果庄後来虽写到蕃字到熙州及阿里库亦遣使诣阙谢罪兼朝廷已降囬诏讫乞赐详察

龙图阁直学士判庆州范纯粹乞不妄动以观成败之变奏曰臣准枢密院劄子诸路探报自秉常身死梁氏族人侵擅国事遂致诸部酋豪往往不伏变乱交攻日相屠害虽不住据逐处奏报终未见的确事情缘自来贼中事宜多是归顺人口通说事必真实虑两界近上酋首因此变乱离析各怀去就或欲?元有州城自守遥托朝廷应援或欲率其部族直谋归汉愿为近塞藩篱若从而开纳即虑展转生事难保成功若一切拒之又虑反为他国所有为国患转甚未审於当今边情合如何处置致不失事机右三省同奉圣旨令河东鄜延环庆泾原秦凤熙河兰会路帅臣密切指挥沿边官吏若有投来西人如审验得委知次第即仰相度可否收留仍更切厚与赏物募人远探所有西界首领若谋归向中国仰详前项所问各以目今边情向去利害?细详究措置条画实封入急逓闻奏亲自收掌不得下司今劄付臣准此右臣除已依朝命施行外伏详诏旨所问盖边防机事而系中外安危之本者如臣之愚頋何足以语此然臣蚤膺任使久在边陲采摭审料粗若有得伏见陕西诸路边防自元丰用兵之後未即解严乃者秉常失职诸酋并奋相与呑噬未有宁日方其自頋之不暇尚能为中国患耶在朝廷正宜安不妄动用观成败之变今诏旨以谓近上酋首或欲据元有州城自守遥托朝廷应援夫外裔辗转飘忽盛衰无常先王列於荒服之外弃而不扰縻而弗絶御戎之策无以过此今彼酋豪於变乱艰危之时欲以内附为名而请朝廷为应援苟可而许之臣不知一日急难有请则朝廷将真应而援之乎应援之举名正而理胜乎边兵之衆乐援而悦行乎不为之援则害大信乎凡此数者皆不可不虑也圣朝方以安静治天下息兵止杀重农务本太平之迹始於今日尚何此策之议哉又诏旨以谓或欲率其部族直谋归汉愿为藩篱昔汉武帝时降戎数万仰给县官天子出御府禁藏以赡之後日之害大不可救是知边境为欵附之名则中国受劳弊之实也今沿边诸路自元丰以来所纳降羌无虑二万口而老稚无用者十有七八增耗边廪为害已大其心之向背未可知故平日间有引而去者则警急之际安知其非谋也然则降羌之无益中国亦已明矣况彼之存亡兴衰有未可知者异时彼事既定复有君长必曰前日某部某族某人之亡归中国者我国叛人也奈何受之我今请之则朝廷将若为处乎岂不理屈而势沮乎此又不可不虑也或谓彼既附我奈何不受何辞以却之臣以谓不然彼之部酋若有以梁氏之祸来告者若请兵於朝廷者若?地而愿附者若挺身以降者朝廷当使边臣谕之曰若主不幸尔乃臣子当尽死节之义善为若主讨贼而已尚何来告耶何但欲脱身而内附耶我之边兵方备他盗耳不为尔捕宼也夫如是则中国岂不甚尊而名体岂不甚正乎如此则彼於异时必曰我变乱患祸之中朝廷不乘我之不幸而存我有德接我有道尚得志而负之乎夫如是则朝廷之义岂不甚胜而彼之德我岂不甚重欤又诏旨以谓若一切拒之虑为他国所有臣观戎人之性以种族为贵贱故部酋之死其後世之继袭者虽稚弱之子亦足以服老长之衆何哉风俗然也唯秉常父子有国绵久国人归心焉今诸路谍者之言虽曰秉常之死不明梁氏之族侵擅国事此特目今之势然耳若谓遂能灭李氏之宗而有其国则臣未之信也盖一国之衆岂无豪杰推李氏族子以继後者乎岂遂甘心为梁氏属乎臣以谓借使李氏遂有絶灭之祸尚当争夺反覆屠戮相仍旷日持久然後定也夫困兽犹闘者冀其或生也彼有力者方互为争夺各将以衆自守乘隙而奋观衅而动大必并小强必呑弱纵未敢统一诸部岂不据一隅以自全固愿束手为他国虏乎臣知他国未能遽有者断可识也借有亡命避患而他附者不过逋逃之余种耳頋何足道哉夫外敌相呑并者中国之利也若天佑圣世遂使此羌卒至离析凡力等而势均者各据土地自为一部则於时庶几有思附大国者矣虽然大河之南横山之地必附于中国大河之北贺兰之封必附于契丹酒泉武威之地必牵於西域盖势力远迩之异也昔呼韩裂为五单于匈奴分南北庭自是汉之边候遂无匹马之踪我之所利正愿如此故臣所谓在朝廷今日唯安不妄动用观成败之变者盖谓此也夫中国者礼义之所由出也臣愿朝廷静占往鉴处以礼义参稽古昔无蹈後患深敕诸边将吏使积粟养士励兵戒严从容无为坐观其变应夏国酋领及部族生口有欲归汉者并依前降诏旨一切约回决无收受以全中国尊大之体以破边人反覆之谋如此则诏旨所谓目今边情向去利害者臣愚妄意窃以为尽之矣若夫一得一失小利小权私已喜功为国生事者非臣所知也伏惟圣慈特赐省察五年纯粹为环庆路安抚使论息兵失於欲速疏曰臣伏见熙延两路与夏国所划封疆至今未决外议谓朝廷务在息兵失於欲速故狂宼要索日益滋彰虽圣朝怀来四远固为上策若边臣不究利害但务委随则国体事机不无亏失何以言之二圣临御之始夏人来朝继而秉常计衰乾顺嗣立使者往返五六贾贩贸易随巳丰富虽修好甚恭盖亦为自资之计耳在朝廷固宜开纳容彼自新然於处画土疆未经决议当徐观向背以察奸谋而朝廷即遣使人往加封册欲速之意为贼所窥果致侮慢使人不即称谢起兵入宼延渭被残反覆不恭宜在诛絶後日复有所请但可一委边臣与之要约示以闲暇使望望焉唯恐朝廷之拒而不纳也则轻重之权岂不在我乎所谓要约者凡疆界之地与夫後日之可虑者皆当条画具尽必使异日莫得而变也事既审决边人始以谢罪请盟之状闻於朝廷然後明诏中外贷其既往之罪听其乞盟之请归吾?贼之人赐汝既许之地如是则朝廷之体岂不甚尊而制宼之策岂不甚简欤昨不为此计而闻其有请即许造朝此又欲速之意为贼所窥者也使人既至朝廷凡朝夕议论往复酬对寜不知皆庙堂谋臣之言乎是頋接太重而许可太轻此又欲速之意为贼所窥者也朝廷既许以陷敌之衆易新造之垒人有品色多寡之异地有形势远迩之差约当素明谋当素定定必皆着见於书然後受人割地两相付与而彼尚何能为乎今谋不素定约不素明彼以疲残百余人塞命而已我乃不复较问亟以四垒付之则彼计固已行矣闻四垒付之即已平彻而熙延二境始议画疆固不晚乎欲速至是其理固然外议但见朝廷旌赏边臣窃意朝廷谓事巳平无足虑者岂以其目今贡奉不爽谓其无事乎彼贡奉不爽者是覆为贾贩计耳恐不足恃也前日事之已然者固不可追今日事之可为者若审计而徐图之未晚也如闻夏贼於塞门金城之地重有邀求之请声言与西隣为合从之谋将以动我外议恐朝廷不以为重而轻弃之信如是则欲速亦已甚矣朝廷所以谓金城塞门为不可弃者非以两孤垒之为利也谓其形势险阻足以藩篱边徼土田沃壤足以赡给边兵也利害所系他垒莫比故独不在给赐之限今画疆之议乃欲苟目前之小休弃形势之要地舍数千户巳耕之土断数百里斥堠之冲屏蔽无余出门遇敌道路梗塞运饷难虞孤垒仅存我将安用譬犹欲保一身而捐去四体是大不可也然则前日诏旨所不予之地徒虚名耳且彼之所求我必与之臣不知真足以厌其所欲而不为他日之患乎失要害之地济无厌之求亏国体势堕贼计谋养虎开端不可不谨臣伏思边隅设誓迨今十有余年不为不久也朝廷不惜十年之费不惮十年之劳而务为坚守者何哉为形势人民惜也今日之议信如所传是能久而不能近也前日诸路大举虽覆巢之计尚能为之今安以待敌而屑就如此是能大而不能小也能大而不能小能久而不能近弃前功於垂成开後艰於不测臣窃为朝廷惜之臣愿朝廷舍其浅近计於久长其所取予并以元降诏书从事如其偃蹇置而不问但饬边吏严备如昔希功造事则固所不可护边待敌则宜无甚难以区区内乱之小羌尚能与中国久抗乎期以岁年决可竟事在朝廷不惑而已臣闻自陕以西议者靡不知此而莫有为朝廷言者是亦以出位为诫耳虽朝廷前此议论边事专委鄜延他路边臣无得干预而臣任忝帅寄职在论思今以所得衆人之论妄进狂说则亦未为出位也伏惟圣心采择不胜大幸

历代名臣奏议卷三百四十五








◇答袁术书

昔秦末世，肆暴恣情，虐流天下，毒被生民，下不堪命。故遂土崩。今虽季世，未有亡秦苛暴之乱也。曹将军神武应期，兴复典刑，将拨平凶慝，清定海内，信有徵矣。以为足下当戮力同心，匡翼汉室，而阴谋不轨，以身试祸，岂不痛哉！若迷而知反，尚可以免。吾备旧知。故陈至情，虽逆于耳，肉骨之惠也。欲吾营私阿附，有犯死不能也。（《魏志·袁术传》，又见袁宏《后汉纪》二十八，少末二句。）


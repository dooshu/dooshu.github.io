张云南祥鸢一十五首

【秋晴泛舟过董家舍】

秋水碧如玉，秋树红于花。

酒船缘岸转，溪路逐村斜。

菱荇乱柔橹，凫<巾狎>浅沙。

所亲居近远，隔浦问人家。

【新秋泛舟过西庄听雨话旧三首】

放船秋水落，能载两三人。

坐爱清波影，轻摇白氎巾。

到门才系缆，藉草便垂纶。

野饭无兼味，嘉鱼色胜银。

蓬蒿长门径，客到旋教锄。

稚子炊菰米，邻家馈野蔬。

浦沙云淰淰，梧竹雨疏疏。

草阁昼如水，坐听儿读书。

历历龆年事，分明昨与今。

不因清话久，那悉故情深。

岁月且迟暮，官曹宁陆沉。

所欣同巷陌，伏腊每招寻。

【重阳后庭中晚步】

丛菊几枝吐，重阳昨夜过。

美人别我去，怀抱奈秋何。

月露闲阶砌，衣裳旧薜萝。

手携小儿女，顾影舞婆娑。

【五月望潞河舟夜】

潞水雨余涨，燕山云外微。

又圆篷底月，频换客中衣。

路近心逾急，乡遥梦亦稀。

汉京冠盖满，怀抱欲何依。

【渡淮春晓】

朝辞桐柏水，时序又殊方。

河抱中原转，天围远树苍。

绪风啼鸟变，红雨落花忙。

坐惜春芳晏，高歌西日黄。

【早春野望】

新水没渔矶，遥林收夕霏。

柴门堪小立，沙鸟自孤飞。

腊闰梅花早，官休宾客稀。

所欣元夕近，不夜月辉辉。

【园居】

人境重重隔，溪流宛宛分。

竹阴飞翠雨，花气结晴云。

篱缺牵萝补，园芜植杖芸。

禽言能细译，幽事赖先闻。

【同韩双湖泛舟访直峰昆季】

野航坐知己，尽日话闲情。

木落青山远，波澄白鸟明。

扬帆沙岸过，吹笛浪花生。

知近高人宅，横塘竹外清。

【初夏晓起】

已知无客到，亦复启晨扉。

刺水新秧长，从人乳燕飞。

书声隔篁竹，荷气透絺衣。

百亩欣常稔，无嗟生事微。

【雨晴晚步】

晚霁乘轻屐，溪遥步落花。

夕阳低草阁，烟水带渔家。

巢暖鸦雏长，风柔燕子斜。

无嗟红似雨，新绿喜交嘉。

【积雨】

积雨蓬门掩，连阴草阁凉。

荷香池上榻，云气竹间凉。

岸岸新流没，村村湿雾黄。

钓船迷去住，长系短篱傍。

【省夜】

袅袅明河带苑墙，萧萧乱叶下微霜。

风回寒柝沉遥堞，天近疏钟出未央。

共过汉庭方贵少，可知颜驷尚为郎。

一官无补思田里，岁晏南中橘柚黄。

【无题】

不见当年团扇郎，双垂红泪湿流黄。

楼空燕子怜无主，剩有歌尘在画梁。


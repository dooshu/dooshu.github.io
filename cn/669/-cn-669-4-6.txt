6　關雎或爲畢公作　范處義説關雎


近世説詩者，以關雎爲畢公作，謂得之張超，或謂得之蔡邕，未詳所出。

【元圻案】宋范氏處義逸齋詩補傳曰：「關雎詠太姒之德，爲文王風化之始，而韓、齊、魯三家皆以爲康王政衰之詩，故司馬遷、劉向、揚雄、范蔚宗並祖其説。近世説詩者，以關雎爲畢公作，謂得之張超，或謂得之蔡邕。畢公爲康王大臣，盡規固其職也，而張超、蔡邕皆漢儒，多見古書，必有所據。然則關雎雖作於康王之時，乃畢公追詠文王、太姒之事，以爲規諫，故孔子定爲一經之首。」〇惠氏九經古義引王氏此條云云，「案藝文類聚三十五卷，載張超誚青衣賦云：『周漸將衰，康王晏起。畢公喟然，深思古道，感彼關雎，德不雙侣。但願周公，妃以窈窕，防微消漸，諷諭君父。孔氏大之，列冠篇首。』〔一〕古文苑云：『蔡伯喈作青衣賦，志蕩詞淫，故張子並作此以規之。』邕賦亦載集中，無畢公作關雎語。」〇後漢書文苑傳：「張超，字子並，河間鄚人。有文才，又善草書。」

〔一〕按惠棟九經古義所引張超誚青衣賦一段文字，與今本藝文類聚卷三五人部婢載後漢張安超譏青衣賦文字完全不合，然兩書所引文字均見於古文苑所收録後漢張超誚青衣賦全文中。鑒於四庫全書總目古文苑「書録解題稱世傳孫洙巨源於佛寺經龕中得之唐人所藏所録詩賦雜文」之説，則古文苑所載張超之賦更爲可信。據此，可知藝文類聚在匯鈔中，或所據原本有誤，或誤改「張超」爲「張安超」、「誚青衣賦」爲「譏青衣賦」。






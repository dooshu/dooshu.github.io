○册突骑施黑姓可汗文

维天宝十二载，岁次癸巳，九月己亥朔六日甲辰，皇帝若曰：咨尔骨咄禄毗伽突骑施黑姓可汗特进登里伊罗密施，立国惟信，表贤在忠。既效信以推诚，亦旌忠而懋赏。卿才略备举，知勇兼资。强足抗敌，威能率下。故得甲兵孚训，族类怀仁，既响顺以移风，亦事大而知礼。是用载加荣秩，式崇锡命。今授卿特进，为突骑施可汗，卿敬勉良图，光昭盛典，保我疆场，恶我寇雠。俾业固山河，福绥种落，永弘恩宠，可不慎欤！


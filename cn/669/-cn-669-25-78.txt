106　洪氏言張釋之歷官事實


張釋之傳：「事孝文帝，十歲不得調。張廷尉事景帝歲餘，爲淮南王相。」洪氏全云：「景盧。」〇容齋續筆二曰：「漢百官公卿表：文帝即位三年，釋之爲廷尉。至十年，書廷尉昌、廷尉嘉又二人，凡歷十三年，景帝乃立，而張歐案：漢書作「敺」，師古曰：「讀與驅同。」爲廷尉。則是釋之未嘗十年不調，及未嘗以廷尉事景帝也。」

【何云】此論審。

【元圻案】吕成公大事記十解題曰：「漢百官表文帝前三年，書中郎將張釋之爲廷尉。按本傳，釋之事孝文帝十歲不得調，則拜廷尉不在前三年明矣。班固作表去文帝已二百年，恐簡編漫滅，誤以後三年爲前三年耳。今書於後三年之末。或曰表於後元年書廷尉信，孝景元年書廷尉歐，中間無爲廷尉者，豈可置釋之爲廷尉於後三年乎？曰：年表後元年雖書廷尉信，而後七年又書奉常信，則既徙爲他職矣。景帝元年議刑，復書廷尉信，安知非後三年以前，信已徙他官，而釋之補其處乎？又安知非景帝元年七月以前，釋之已出爲諸侯相，然後復用信，信就職未幾而易以張歐乎？」〇吴斗南兩漢刊誤補遺三：「按本傳，釋之初用，中郎將袁盎薦爲謁者。盎爲中郎將諫徙淮南厲王，事在六年。又載釋之爲中郎將從行至霸陵，事在九年，皆與表不合。又本傳明言釋之事文帝十年不調，自騎郎遷謁者僕射，歷公車令、中大夫、中郎將，最後乃爲廷尉。據此則釋之所歷歲月爲甚久，其爲廷尉似是後三年，表誤。」又曰：「漢紀載釋之爲廷尉在十三年，按釋之爲公車令，劾太子、梁王共車入朝不敬。文帝子有兩梁王，此謂孝王武也。文帝十二年始徙王梁，十四年入朝，後元年、二年比年入朝，釋之之劾當在十四年以後，是時方爲公車令耳，其爲廷尉決不在十三年。」據吕、吴之説，則漢表未足信也。元圻更考本傳，釋之爲廷尉在文帝幸霸陵之後。文帝年二十三，自代入即位，如幸霸陵在前三年，則其時帝方二十五歲，似不應遽興北山石槨之歎。且釋之官終於廷尉，其爲淮南相在景帝初年以前，劾太子不敬而出也。如文帝十年昌已代爲廷尉，則以後十四年釋之爲何官，本傳不容不書，而猶曰「張廷尉事景帝歲餘」也。






义盗记


山东向多剧盗，《水浒传》载宋江等驻梁山泊虽小说家言，而宋江名在正史，非虚构也。曹州一带，至今仍为盗薮。表兄祥符王幼安（学曾）曾游其地。归为余言：“曹州民、盗，无可区别，盖无一人非盗，亦无一人非民也。耕作垄畔，俨然农夫也；有孤客过，则辍锄挥刃，杀人以取其财，藁覆死者，而耕作如故，盖相习成风矣。”呜呼！岂民尽甘为盗耶？教育之不及，殆尸其咎矣！虽然，盗亦有可传者。

江阴张星繁直刺（文凤）于乙巳之冬归自山左，余于武进汤禹臣大令（诰）座中遇之。星繁知余有小说之作，为余言一事，人名、地名、年月纤悉具详。年来为衣食囚，楮墨劳形，记忆力尽失，已都遗忘矣，仅记其崖略而已。爰先记之如左方，姓氏里居，俟函询星繁，当再补录，非亟亟也。将记之以愧今之士夫也。

山左某邑获一盗，既递案，即直供无所隐。邑令例详省会。时汉军尚会臣方伯（其亭）陈臬山东，得详，檄星繁往复勘。星繁奉檄往，与邑令会讯。盗曰：“某同母兄弟凡三人，某其次也。兄某，犯案屡屡，于某年月日，由某案破获，已正法矣。弟某，亦犯案屡屡，于某年月日，由某案破获，亦正法矣。某今始递案，盖已晚矣。吾某年杀某人，某年劫某家，得财若干。某死犹有余罪，乞速正法可也。”

星繁廉知其为积年剧盗，若使之为眼线，破获必多。因谓之曰：“若反正，当充练勇，以缉盗自效，非独免罪，且可立功。汝愿乎？”则泥首曰：“敬谢公。凡盗，皆吾兄弟也。卖兄弟以求富贵，某宁死不为！”星繁曰：“盗，民患也，法当诛。诛有罪而立功，何不为？”又泣曰：“盗罪固当诛，然某非诛盗之人。卖兄弟，不仁；贪功以偷生，不义；伪为投诚而无可破获，不信。某宁死不为也。某明知行多不法，终当显戮，故就案即供，不敢烦长官刑讯，乞明公速决之。”

星繁益重其义，反复譬解，至再至三，矢口不移，惟求速死。及夜复讯，烛尽见跋，供如前。明日，遂定谳，当就地正法。传至案下，语以就死，则顿首泣曰：“死，吾罪也。小人有母，年八十余矣，乞公施法外仁，得归别母，死无憾矣。”星繁将许之，邑令不可，曰：“虞其遁也。”星繁曰：“是岂图遁者之所为耶？若遁，罪在我。”邑令不得已，以干役二人，严其桎梏，押使往。

盗归，见母，拜于堂下，曰：“儿不肖，不能奉母天年。今就法矣，谨辞。”母笑曰：“汝兄弟所为，吾固知必有今日。汝所遗，足以供吾终老。速往就汝法，毋以我为念。”再拜曰：“母不悲戚，儿心慰矣。后院某处，有窖藏金，乞母取五百以畀儿也。”母闻言，入内。少顷复出，曰：“窖藏不少哉！前此何以不语我？取五百金何为？”曰：“儿别有所用。余以为母天年之奉可也。”母曰：“老身年八十有一矣，谩藏诲盗，须多金何为？汝其以千金去，吾当别以百金酬二役也。汝好往就法，毋以我为念。”

盗泣谢。以百金与二役。怀千金复至案，呈于官，启曰：“盗之物，皆赃物也。赃获案，例归主人。虽然，小人此赃积有年矣，不复忆所从来，无主可归。谨以呈案，以表区区报效之忱，望明公速以此倡设警察。警察严，则盗自匿迹，无烦缉捕矣。数年前，官捕小人急，乃孑身逃之南洋，以为天地之大，何处不足以试吾技者。讵至其地，巡逻者无间昼夜，技不得展，乃废然返，然后知警察之足以弭盗也。东省捕务废弛，于平日则漠不关心；迨出一案，然后签差焉，购线焉，而所获不无冤者，似非恺悌君子爱民之道。明公苟以小人之言为然，举行警察，使民惮于法网之严，相率改行，东民受赐多矣。‘人之将死，其言也善。’惟明公鉴之。”星繁大感动，仍劝之反正，开导再三。盗瞋目曰：“公犹以狗彘目我耶？”自是不复再语。乃挥涕斩之。

趼人氏曰：“呜呼！叔季之世，道德沦亡；富贵热中，朋友道丧。以吾所见，盖多多矣！如此盗者，吾尝求之于士大夫中而不可得，不图于绿林豪客中见之，天壤间其犹有人乎？道德其犹未尽亡乎？何以草莽中崛出此义侠而明之人也？吾记此篇，不觉又有所感焉。吾感乎近日上海范高头之递案，获之者为范之同盟也。夫范罪当死，而同盟者非可死范之人，则此同盟者，视彼山左之盗为何如也？虽然，若此者，吾于冠裳中转屡见之矣，又乌能独责此同盟者哉？君子读此，当亦为世道人心一恸，而表我之同情也。






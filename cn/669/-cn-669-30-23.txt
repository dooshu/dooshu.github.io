23　檢覈墾田户口


建武十五年，詔州郡檢覈墾田户口。

【集證】後漢書光武紀：「建武十五年，六月庚午，詔下州郡，檢覈墾田頃畝及户口年紀。」百官志注，胡廣曰：「秋冬歲盡，各計户口墾田、錢穀入出，上其集簿。丞尉以下，歲詣郡課校。」





阡陌既弊又爲隱覈


通典食貨一曰：「自秦孝公隳經界，立阡陌，雖獲一時之利，而兼并踰僭興矣。阡陌既弊，又爲隱覈。隱覈之法，憑乎簿書；今本通典作「又謂隱覈在乎權宜，權宜憑乎簿書」。簿書既廣，必藉衆功。藉衆功，則政由群吏；政由群吏，則人無所信矣。」






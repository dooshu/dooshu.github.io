○怀忠赋（并序）

丙寅岁，因受谴，季冬之月，次于殷墟，历关龙逄墓焉。昔聆其风，未尝不回肠涕，睹夫茔垄，心又增伤，遂写愤于言，为赋以吊。先生以忠谏致命，故以怀忠命篇云。其辞曰：

天生彼辛兮，用歼覆于夏家。欲悠悠而罔极，毒浩浩而无涯。无幸殒身，肆市朝之若莽；有道并命，委炮烙以如麻。伊先生之谔谔，为酷烈之所加。尝披图于往载，每废卷以兴嗟。萧条旧邑，漭沧空陂。陷陵成坎，古木无枝。或人曰此其墓也，又一倍以增悲。呜呼！麟非腾噬之俦，讵豺狼之共穴。凤实仁灵之类，岂鹰之同列。惟玉石之明分，亦薰莸之自别。是以謇謇心兢，昂昂面折。彼炎炎之原燎，信扑扑而不灭。宁归死以申怀，不贪生而结舌。痛矣哉！古人有言：辅仁者天，福善者神。胡为是日，功不如人。使典章之不信，俾忠义之空勤。律中大吕，日临蒙谷。风飕飕于衰草，烟茫茫乎平陆。思凄凄而填臆，泪淫淫以盈目。义则非其知友，亲故远乎骨肉。节临危而不挠，行于艰而弥笃。惟其有之，是以伤之而恸哭。


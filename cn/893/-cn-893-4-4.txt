阳春歌





宋吴迈远作《阳春歌》，梁沈约作《阳春曲》，此诗似拟之而作。



长安白日照春空，绿杨结烟桑袅风。披香殿前花始红，[一]流芳发色绣户中。[二]绣户中，相经过。飞燕皇后轻身舞，[三]紫宫夫人绝世歌。[四]圣君三万六千日，岁岁年年奈乐何。

[一]《三辅黄图》：“未央宫有披香殿。”《雍录》：“庆善宫有披香殿。”



[二]鲍照诗：“文窗绣户垂罗幕。”



[三]《赵后外传》：飞燕缘主家大人得入宫召幸，自此特幸，号赵皇后。《独异志》：赵飞燕身轻，能为掌上舞。



[四]《西京赋》：“正紫宫于未央。”薛综注：“天有紫微宫，王者象之。”李善注：“《辛氏三秦记》曰：未央宫，一名紫微宫。然未央为总称，紫宫其中别名。”《汉书》：孝武李夫人，本以倡进。初，夫人兄延年性知音，善歌舞，武帝爱之。延年侍上起舞，歌曰：“北方有佳人，绝世而独立。一顾倾人城，再顾倾人国。宁不知倾城与倾国，佳人难再得。”上叹息曰：“世岂有此人乎?”平阳主因言延年有女弟，上乃召见之，实妙丽善舞。由是得幸。






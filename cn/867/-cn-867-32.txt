卷三十二（丁未至己酉、庚戌）


春日偶吟

萬里遊歸說武夷，江山成就六年詩。而今自笑無遊處，閑步柴門數竹枝。

三兩人家設綺筵，招儂同醉落花天。緣何不掃陳蕃榻？生性吳蠶怕獨眠。

春暮陰生滿苑苔，曉風吹急小窗開。濕煙繞瓦雨剛去，寒翠撲人山要來。

草木爭春各不同，碧桃文杏兩般紅。竹因葉密聲招雨，蘭為香多性愛風。

堅冰乍散水生煙，小草知春比樹先。荷葉自舒蕉自卷，性情生就總由天。

攏袖觀棋有所思，分明楚漢兩軍持。非常歡喜非常惱，不著棋人總不知。

明窗淨幾太嫌多，無計分身喚奈何。只好安排閑筆硯，聽憑老子自婆娑。

不獨憂除樂也除，衰年事事付空虛。聽來忽有心開處，鶯囀高枝兒讀書。

支頤閑坐可憐宵，何處旃檀遠遠飄？鼻觀氤氳心忽靜，方知香要別人燒。

白髮蕭蕭霜滿肩，送春未免意留連。牡丹看到三更盡，半為花憐半自憐。

浮生何必苦安排，隨意閑行心自開。失物每從無意得，懷人恰好有書來。

幾個傳人占古今，浮雲何處問升沉？杜家兄弟多榮貴，官小名高是阿欽。

逝者如斯喚奈何，桓伊何必定聞歌。數來傍曉星何少，過去飛鴻跡太多。

戒詩

戒詩如戒酒，屢戒復屢開。又如茹素人，欲炙涎流腮。

蠶絲一以抽，金刀不能裁。始知性所昵，一旦難相乖。江淹才已盡，白傅興方來。詩中有馮婦，叟其自號哉！

筍方作竹多有萎者，名之曰「竹殤」而弔以詩

群竹方淩雲，其中數枝傷。頗似楊家烏，無端忽暴亡。人世有嬰鬼，園林有竹殤。壽者是何幸，夭者是何殃？與其生不育，何如勿生良。栽培傾覆意，何處詢蒼蒼？〈「嬰鬼」見《易林》。）〉

裁袍

閑居無所事，緩步自逍遙。底事裁袍短，平生怕繫腰。

夕陽

水竹光雖滿，桑榆景已斜。夕陽不肯去，想是戀桃花。

灌花

久旱天無雨，呼童汲井陰。雖然杯水力，也表惜花心。

嘲畏熱者

君莫畏炎風，炎風期漸滿。不及待秋涼，除非君壽短。

冰

一片輕冰到，蒼蠅盡轉身。許儂登席上，能救熱中人。

六言四首

酬應則吾老矣，嬉遊則吾尚少。老少憑儂自為，不免旁人一笑。

夏五日長如歲，況兼無事閑居。傍晚回思早起，宛然三代唐虞。

一切總求徹底，便生無數疑端。不若半明半昧，人間萬事相安。

宣尼待子如客，想見胸襟灑然。不是趨庭獨立，聞《詩》聞《禮》何年？

題駱秀才《乞食歌姬院圖》

乞食平康一笑生，衲衣手板拜卿卿。此中定有憐才者，較勝王侯門下行。

冷炙殘羹味若何？妝樓行慣有誰嗬？只愁一碗桃花粥，中有佳人紅淚多。

造生壙

莫笑先賢造化台，何人不向此中來？譬如華屋身將住，可不梅花手自栽。三板暫教風月閉，一門且待子孫開。香山墳畔泥濘酒，先與群公醉幾回。

重赴泮宮詩（有序）

余以丁未年入泮，今又丁未矣，仿「重赴鹿鳴」故事作歌。

憶昔袁絲年十二，簪筆學趨童子試。門前已送好音來，階下還騎竹馬戲。其時學使王交河，面取經書諷倍多。李泌《圍棋》雖未賦，何郎雅樂已能歌。一番正試兩番覆，道路爭觀人簇簇。喧傳泮水出芹芽，豔說童蒙充棫樸。巍巍雙闕聖門開，將命疑從闕黨來。並行敢逐先生後〈（受業師史玉瓚先生同入學。）〉，倚寵仍眠大母懷。諸姑伯姊欣欣到，替我梳頭向我笑。看著青衿試短長，勸拖錦帶休顛倒。恭逢先帝御明堂，服采新頒詔數行。已入黌宮換短褐，更教雀弁耀銀光{{*|（雍正四年奉旨各官帽上加珊瑚水精諸頂，生監用銀。）。東家笞兒苦相羨，西家奪婿招相見。童子翻增滿面羞，佯采花枝弄筆硯。此事於今六十年，茫茫滄海過雲煙。阿婆喜說新婚日，羸馬驚聞上苑鞭。膠庠舊伴今誰在？孤花碩果真無奈。寄語新知眾秀才，老身願作同年待。特設隨園酒一卮，強顏首唱《泮宮》詩。從來白髮傷心處，最是青年得意時。

哭慶兩峰觀察（有序）

丁酉七月兩峰觀察赴任湖北，過隨園留別云：「交情共指青山在，別意相看白髮多。」餘讀而傷之。旋聞以孤身出鎮塞外，非其任也。不逾年，病還京師。又一年卒。餘賦詩哭之，即用其第四韻為起句。

別意相看白髮多，今朝永訣奈君何！平原自是佳公子，劉秩原非曳落河。翠竹淩霄難鬱抑，良金受鍛易消磨。可憐絕代風騷手，空把穠華委逝波。

假山成題曰巫山十二峰自嘲一首

看遍真山造假山，公然十二好煙鬟。如何老去風懷寄，還在高唐雲雨間？

書所見

人老惜分陰，一日如一歲。但問一歲中，幾度得心醉？人生行樂耳，所樂亦分類。但須及時行，各人自領會。我生嗜好多，老至亦漸忘。惟有兩三事，依舊歡如常。攤書傍水竹，隨手摩圭璋。名山扶一杖，好花進一觴。談文述甘苦，說鬼恣荒唐。七十苟從心，逾矩亦何妨。形神偶相交，忽然竟有我。及其既散時，空雲無一朵。來非我有心，去非我有意。物物有一生，人人有一世。所以達觀人，遊行在空際。來共雲卷舒，去隨風搖曳。不談佛與仙，恐受彼拘係。既已說長生，何以悠然逝？既已悟無生，何必又詞費？

水精屏歌（有序）

香亭弟假水精屏一架為老人消暑，喜賦一詩寄之。

六月溽暑天炎烝，阿連貽我千水精。為盤為盞為盆罌，高低錯落架作屏。使我老眼如再明，急陳座右當瓊英。蒼蠅遠望雙目瞠，側翅欲上飛又停。兒童聚觀喜且驚，欲摸怯寒手戰兢。我聞琉璃世界誇晶瑩，佛家妄語未可聽；又聞冰山雖高容易傾，誰能倚恃為長城？何如此寶羅階庭，如白龍皮掛迎涼廳，頃刻習習秋風生。峨嵋之雪萬古凝，藍橋之霜飛滿楹。陽烏欲鬥氣不勝，銀蟾下矚疑繁星。三更尚作長明燈，客來相對心怦怦，人人都化聖之清。我覺下筆尤空靈，頭銜豈止一條冰？

對書歎

我年十二三，愛書如愛命。每過書肆中，兩腳先立定。苦無買書錢，夢中猶買歸。至今所摘記，多半兒時為。宦成恣所欲，廣購書盈屋。老矣夜猶看，例秉一條燭。兩兒似我年，見書殊漠然。此事非庭訓，前生須夙緣。名將不兩代，文人無世家。可憐袁伯業，對書空歎嗟。

《荊楚歲時記》七月八日雨名灑淚雨蓋調牛女也戲和香亭五絕句

才過七夕雨如絲，說是雙星別淚垂。怪底淒淒聲不響，想應瞞著怕天知。

烏鵲橋空行路難，銀河風急起波瀾。織來雲錦三千匹，盡拭啼痕恐未乾。

惹他兒女盡消魂，都想乘槎一問津。侵曉夫妻兩行淚，不知先落是何人。

雨散雲飛夢易乖，人間多少別離哀。倘教都學黃姑樣，海水還愁天上來。

羨殺匏瓜樂未央，生來無匹影幢幢。有情便有年年恨，就作天星莫作雙。

極淨之室日光照處，濛濛然碎塵忙擾，感而有作

漫空野馬鬧紛紛，窗漏朝陽看便真。我覺伯夷清不必，人生一世在紅塵。

為花樹撩蛛絲有感於運氣之說

草木都須氣運扶，旁觀只少靜工夫。灰絲蛛網欺蒙處，病樹常多好樹無。

得玉尺詩（有序）

余失去案上玉尺尚不知也，忽陶怡雲持來相示，方知被客攫去，轉售陶家，怡雲素識此物，即以歸趙。餘歎造物之巧，感友誼之重，不能無詩。

一條玉尺廿年持，忽起波瀾匪所思。失去未曾三日別，得來如有六丁追。量才事業慚無分，返璧心情喜可知。不是曹公風義重，文姬歸漢是何時？

附陶怡雲和作

偶逢寶器落風塵，知是隨園席上珍。璧返相如原有數，珠還合浦豈無因？物多著意求難得，巧到無心樂更真。容易量才持玉尺，若除公外竟誰人？

九月五日招春圃、香亭觀芙蓉，兩弟俱以高官解組，乍見煙雲花草意倍欣然，各以詩見寄。餘賦七絕句答之

秋雲遮日樹遮風，同看芙蓉上短篷。難免芙蓉花一笑，弟兄三個白頭翁。

天邊消息近重陽，花正迎霜未拒霜。十斛胭脂千匹錦，秋娘臨水盡紅妝。

消遣閑情弄釣槎，招呼網戶挺魚叉。登時潑剌銀刀響，撲斷青蘆幾節花。

細雨濛濛濕小舟，貪看花色尚回頭。可知客把芙蓉戀，不是芙蓉把客留。

謝傅無官倍有情，愛拈棋子鬥輸贏。千秋乞墅添佳話，今日羊曇又外甥〈（兩弟與健葊甥對弈。）〉。

看罷芙蓉坐小齋，自家棠棣又花開。家常雞黍燈前供，也算紅雲宴一回。

送別殷勤語阿連，最難平地作神仙。希文經略西邊日，再憶圭峰定惘然。

題漪香夫人《采芝圖》（附來書）

月尊周氏端肅問隨園先生萬安：尊讀先生之書，十有餘年矣。又時時聞中丞道先生言論豐采，口無虛日。海內老師宿儒、奇才異能之士，至中丞左右者，莫不盛稱先生之才。其在先生同輩諸公，亦極口讚揚於無既。尊覺耳目所及，海內名流無若先生者矣。尊凡陋之質，叨侍上公巾拂，身世無復所憾。惟幼耽翰墨，妄生好名之心，不肯沕沕終世。乃生少聰明，兼多疾病，蛩寒蟬寂，終不成聲。於今悔歎廢棄，始信天限之弗可渝奪。又無絕技殊能高於輩行，可托傳於名人著述以垂永久。他日晏然隨化，懣然神傷而已！前在中州取義山「十年長夢采華芝」句作《采芝圖》，畫工既劣，更不能擇手題詠，誠無可觀。今特寄呈，求賜宏製。斯人斯圖雖不足當大方題品，誠欲藉傳姓氏於集中，則生平之憾始釋然也。小兒嵩珠年甫三歲，近已種花，以為遲郎福命宜兄弟所致。先生與中丞誼重交深，聞之必喜，用敢附及。冒昧幹請，臨啟惕然，附呈微物導意。

空山雪花飛滿地，雪中一葉仙書至。道有《真靈位業圖》，教儂小綴蠶眠字。開圖驚見魏夫人，蝶繞雲鬟花繞身。手采靈芝覓仙種，果然天上降麒麟〈（謂公子嵩珠。）〉。欣傳嫁得尚書婿，明珠九曲穿無數。朝衣熏罷便題箋，寶髻梳成還作賦。尚書愛士古人同，海內名流走下風。誰知日具千人饌，都是周家絡秀功！〈（尚書署中客無不頌夫人賢。）〉山人欲乞簪花格，特寄《隨園圖》一冊。上元靈笈未曾披，玉女真容已先得。〈（方以《隨園雅集圖》索夫人題，而夫人之圖先至。）〉急爇旃檀十斛香，拜幹阿奶喚蓉祥。〈（阿遲寄夫人膝下，取名蓉祥。）〉偷描一幅天人貌，供向慈雲大士旁。

答似村以詩見寄

屢接吟箋喜不勝，珍珠圓轉水雲清。心從天外來千里，人在詩中過一生。字寫燈前應落月，信傳江上正啼鶯。宛然不係舟邊立，當日郎君笑語聲。

海內何人不讚歎，雪中南北兩袁安。漁歌鎮日憑欄聽，棋局千盤袖手看。我已白頭遊五嶽，君方紅日臥三竿。巢由人物從來少，生長侯門隱更難。

題成嘯崖《夢遊清涼山圖》

人生惟有夢最好，千山萬山許搜討。縱有蕭何法律叔孫儀，難把夢魂管得了。金陵諸山清涼高，嘯崖公子人中豪。忽然夢到清涼頂，是誰相約誰相招？露戎戎兮鋪草，亭高高兮淩煙。松蒼蒼而蔽日，江遠遠以浮天。待天雞之喚醒，仍枕席之依然。清晨大笑告吳友，吳也驚疑但掩口。道是昨宵我亦夢來遊，底事路上雲遮不拱手？毋多談，且載酒，果肯尋夢夢還有。呼車同向清涼走，指看今日諸煙巒，還似昨宵光景否？雪泥鴻爪怕消亡，請付丹青傳不朽。我聞古莽之國以夢為是覺為非，列子此語不我欺，嘯崖此夢亦如之；又聞天姥之峰李白遊，夢中詩句傳千秋，得毋嘯崖前生即是李白不？我家清涼山腳下，山神昨日來相訝，說丁未孟秋詩人兩個都過隨園門，如何不速先生駕！

題吳秀才《醉竹圖》

竹醉露，人醉酒，詩人生在竹醉日，似與此君相識久。科頭獨坐萬竿中，奴捧酒壺不放手。把竹數一枝，取酒斟一斗。澆竹便為竹葉春，自飲便為竹林友。竹醉人扶竹不知，人醉竹扶人知否？是人是竹渾難分，一醉之外別無有。此之謂與天為徒與物化，君不見藕中之仙橘中叟？

插芍藥數枝詩示香亭

數枝紅藥膽瓶斜，頃刻蕭齋變館娃。心醉異香如中酒，眼驚神女轉忘花。翻階尚記中書省，多寵還輸小宋家。我亦將離人世客，賴卿相伴送年華。

香亭插芍藥三十六瓶，喜以詩賀

阿連春想一肩擔，羅致名花露正酣。三十六瓶香欲湧，百千萬朵色相參。藏嬌不惹諸姬妒，絕色何妨盡力貪！半世黃金擲虛牝，者番擲得最心甘。

左足病瘡作

雙趺虛左便無聊，欲走堂前怯路遙。甘把足拳師野鷺，只愁人老變山魈。千峰踏月心還在，七步成章興已消。何日浮圖重起躄，白雲紅葉一肩挑。

戲答香亭弟問足疾

知君手足最情多，問我蹣跚足若何。我學禽言吟向汝，道行不得也哥哥。

松頂立一白鷺，賦詩贈之

飄然白鷺鷥，風中不知冷。有意示人清，獨立青松頂。汝身閑若斯，汝立高若許。知否紗窗中，有人羨殺汝？

哭李猗南（諱開第）

君官石城北，我家小倉山。相離未三里，車騎常往還。君年逾花甲，須鬢未曾斑。疑有仙家術，遊戲在人間。春秋風月佳，彼此具盤餐。看花至日昃，說鬼到更闌。吏隱雖分途，言笑常同歡。不圖半月別，已作千年看！我在吳得信，驚駭摧心肝。願喚黃仙鶴，騎之叩天關。但許贖此人，百身非所難。

我昔遊珠江，迢迢五千里。歸來老妻言，李君真俠士。袖攜一笏金，來賜雙稚子。教以勤讀書，助其買果餌。我聞世俗交，分手便忘矣。君胡獨不然，體恤同毛裏？未受主人托，能使舉家喜。我忝長十年，而乃後君死。有如報恩雀，含環向誰視？感君不能忘，思君不能止。惟有淚兩行，彈入湘江水。

贈蘇州奇麗川方伯

皖江官舍接風標，桂嶺重蒙折簡招。衣上酒痕香未散，燈前花影夢難消。寒梅老更思春切，倦鳥飛偏怕路遙。恰好天心稱人意，一輪卿月照楓橋。

謝方伯贈春衣

清遊已屆嫩涼天，未帶春衣意惘然。偶漏一言緣酒後，竟蒙雙襲賜尊前。輕華似挹浮丘袖，長短剛宜子貢肩。惹得山人忘歸去，披來又泛五湖烟。

（下缺）








顾况勉乐天

白乐天少日以诗贽谒顾况。况见其名，戏曰：“长安米贵，居大不易。”及阅其诗，有云“野火烧不尽，春风吹又生”。曰：“有才如此，居亦不难。”宋薛奎未第时，贽谒冯魏公，首篇有“囊书空自负，早晚达明君”。冯掩卷谓曰：“不知秀才所负何事？”读至第三篇云：“千林如有喜，一气自无私。”乃曰：“秀才所负如此。”恭後登第，官至参政。王拱辰欧阳公皆其婿也。


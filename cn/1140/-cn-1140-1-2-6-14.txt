张甓斋七十序

儒者之称人以言也视乎其道余近稍从事文笔述当世贤有闻者尝仰而思曰安得如史传所载万一其人藉以伟吾文乎用是辍翰太息夫碔砆盈屋不若璞玉凡材蔽野不如松柏贵其尤出於物也大道既隐偏才独行往往见称莫尚於忠孝魁垒之士往有客言和州白洋张瑞寰殉州难遗事心壮其为人公官南京光禄寺大官署丞不过散秩既自免家居又无城守之责当流寇环州之日画地拒守独当北门要害礟杀贼豪贼怒而蚁附登城刃交颈背不为却卒以身殉夫人黄及仲季二子皆从於难惟伯子冒锋镝独存事在崇祯八年十二月天子闻而哀之赠鸿胪寺署丞与故殉城知州黎公弘业并祠於州久之伯子以诸生伏阙上书请改赠官阶血泪渍牍一时名人如杨公廷枢张公采论次为铭传张大其事州人叹荣之皆曰张公有子矣於是又知张伯子之为人是时和阳有戴敬夫鲁孺发两先生皆耆硕余尝欲渡江而北庶几得徧见之盖怀之二十年不可得乙卯嘉平月一日甓斋张先生登七十其戚党王伊皇黄宪叔来请序吾友沈及人以告曰甓斋先生即故光禄殉难张公之伯子伏阙上书者也盖戴鲁两先生之亲旧而又尝与家徵君游嗟乎老成零谢彼二君者余不及见而犹得藉文辞以交甓斋先生是可喜也当贼陷和州日甓斋以独生不殉父为恨然卒赖一人昌张氏光禄公殉城事虽较然亦赖其沥血上下号吁名蹟益显闻向微甓斋则几无张氏故知甓斋亦魁垒人也少时以文字交吴越贤豪既遭明乱便弃场屋立节槩好奬养人才族里有才而贫者资其下帷由是白洋左右多俊人家故不甚裕而人被其德者不可胜书也有子八人其二补弟子员余皆次第见颍授经之余看莳花竹不交公府殆可谓抱道而处者往既与徵君沈先生善徵言必先及今徵君既逝以属余椎无文者是岂徒以辞学见取哉磁石不引曲针琥珀不受腐草气类相感亦足见其梗槩矣甓斋盖唐司业文昌宋学士于湖两先生之裔家有二张集皆其网罗参校者云


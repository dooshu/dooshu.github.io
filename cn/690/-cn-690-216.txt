卷二百十六



卷之二百十六

洪武二十五年二月壬子朔，监察御史宫俊奏：“刑名不实，法司以面欺，例当斩。”上曰：“奏对不实，自有常律，何得一以例论？宜依律。”

云南布政使司贡生员杨嵩等六人入国子监，命月朔朝见，著于令。

诏：“自今凡传制、遣使、持节等仪，皆由东阶出入，无得径由中道。”

四川都指挥同知徐凯言：“成都六衞，西蜀重镇，其军士宜以十之六屯田，余皆守城，惟汉州地广民稀，宜全发二卫军士往彼，屯种自食。”从之。

癸丑，以大理寺卿周志清为都察院右副都御史，通政使张廷兰为大理寺卿，兵部右侍郎叶瓛为通政使。

甲寅，赐广西思明府土官知府黄广平钞百锭、文绮十疋。

云南前衞指挥佥事董赐、丽江府知府木初、景东府知府俄陶、临安府嶍峨县土官禄宁、马龙他郎甸长官普赐、大理府蒙化州判官左禾、赵州云南县丞杨奴、赵州千夫长自香、杨应百夫长弓抽、楚雄府镇云南州土官良定边、县丞阿鲁孙来朝，贡马，赐绮帛、钞锭有差。

乙卯，镇南衞卒六人造官船于韩桥，擅伐民树木为楼橹，民诉之。上曰：“辇毂之下尚如此，其他可知矣。”命斩其为首者一人以示众，余杖之，谪戍甘肃。

丁巳，遣官释奠于先师孔子。

山东青、兖、登、莱、济南五府饥歉，上命免徵今年鱼课，听民渔以助食。

戊午，祭太社、太稷。

诏在外公侯伯还京师。先是，命曹国公李景隆等往陕西等处练兵备边。至是，召景隆及凉国公蓝玉、开国公常昇、长兴侯耿炳文、东平侯韩勳、安庆侯仇政、西凉侯濮璵、定远侯王弼、江阴侯吴高、鹤庆侯张翼、全宁侯孙恪、渖阳侯察罕、徽先伯桑敬等凡十三人还京，仍命靖宁侯叶昇於河南衞，宣宁侯曹泰於平凉卫，安陆侯吴杰、指挥使陈义於岷州衞，驸马李坚於巩昌衞，都督汪信於临洮衞，都督宋晟於凉州衞，都督刘真於甘肃衞，指挥使严麟於庆阳衞，指挥朱铭於延安衞，徐质于宁夏衞，仍训练军马，以俟後命。

上谕刑部尚书杨靖等曰：“在京狱囚，卿等三覆奏，朕亲审决，犹恐不当。在外狱囚繁多，任官者安得人人尽职？所拟者岂能一一当罪？自今在外所上狱囚，卿等当加详谳，务得真情，然後遣官审决，有冤者即为伸理，毋致良善被诬，奸邪侥幸。惟云南道远，若俟遣官，必致淹滞，其令本处会官详审决之。”

初昏，太阴掩昂宿。

监察御史鲁德劾奏：“左佥都御史凌汉、大理寺丞曹瑾、应天府尹高、守礼府丞冯克昭祭先师孔子，既迎神而後入班，请正其罪。”上曰：“祭祀不谨固当罪，然既与祭，但後时耳，姑识之。”

後军都督佥事茅鼎等兵讨五开，获容江、巴黄、银赖等洞蛮寇，遣人献俘京师，诏戮其叛酋。

庚申，赐江夏侯周德兴田二十七顷六十亩。

晋王棡、今上、周王橚、楚王桢、湘王栢俱还国，赐其从官、侍衞衣钞有差。

辛酉，太白昼见。

夜，填星退犯太微东垣上相。

壬戌，赐致仕指挥荣贵等六十九人钞锭及文绮、帛各有差。先是，上以天下致仕武臣尝从征伐有功，命入朝，加以恩礼。自是，四方来者皆有赐。

四川都指挥同知徐凯遣其弟违禁市塩，又私逓文，引过期之人出関受麦百石。御史论凯罪当斩，其弟戍边。上曰：“凯为显官，享厚禄而违法营利。”遂免其职，寻复宥之。

癸亥，遣其使至甘肃，谕都督宋晟、刘真曰：“凡西番回回来互市者，止於甘肃城外三十里，不许入城。”先是，尝遣回回使西域诸国，留其家属居于西凉，逗留五年不还，其余回回居边上者又数为刼掠，为边将所获。事闻，上以回回王使者朝贡往来，恐其因生边衅，命徙居扬州。既而复有愿挈家还本地者，上始疑其为觇我中国。至是，命晟等：“自今西番回回来互市者，毋令入城。若朝贡之使，欲入城者听。”

甲子，命学校生员兼习射与书数之法。射遇朔望习於射圃，树鹄置射位，初三十步，加至九十步，每耦二人，各挟四矢，以次相継，长官主射，揖让升降皆有节文，中者饮之以爵。书习楷法日五百字，数习九章之法，务在精通，俟其科贡兼考之。

乙丑，命五军都督府以乃儿不花所领士马於北平都指挥使司点阅，遣往沙漠为边候。其真州、扬州、淮安、邳、徐所居鞑靼军士有家属者，令千、百户率赴北平编伍，听今上调用。

丙寅，躬耕籍田，遣官享先农。

云南府昆明县、澂江府河阳县地震。

夜，月食。

己巳，上谕户部以汉王、庆王护衞军士并家属就国，经过府、州、县驿，预备粮饷给之。

庚午，观察使章允载、胡伯机收集处州旧兵校千三人至京。

辛未，上敕中军都督府臣曰：“近内臣自河南还，言开封府大河济渡处，宽者二十里，狭者犹十余里，水势泛溢。或天气寒沍，舟人济渡者手足皲瘃，艰苦尤甚，且使传络绎，候渡者常数百人，舟才至岸，人争趋先登，既登而开，水工执橹未得措手足而舟已在急流中矣。非器坚利而人素习，少有不没溺者。而附舟强横之徒，又往往欀敓其器物以去，使束手无措，纵免没溺，而所损亦多矣。有司置而不问。朕已尝命给水工衣粮，使其专力於济渡之役。今其害若此，尔都府即移文都指挥使司、布政使司并开封府使，廵察以时，常修治舟楫。若怠其事，首领官与攘敓水工器物者皆论如律。”

癸酉，诏兵部：“凡将校流罪以下谪戍云南贵州者，俱复其官。”因谓侍臣曰：“将士始从行伍，助朕开创基业，平定天下，被坚执锐，万死一生，虽得一官，艰难甚矣。其有官之後罔知戒慎，犯法者多，朕复念其勳劳，不忍遽寘于法，但流之边境，以抑其非心。今既有年，必怀自新。古人言：‘人惟求旧。’朕岂忍终绝之乎？”侍臣皆曰：“陛下念功思旧如此，为臣者孰不改过自新？”

上以西凉、山丹等处远在西陲，凡诸军务宜命重臣专制之，乃命都督宋晟为縂兵，都督刘真副之，遣使制谕曰：“其西凉、山丹诸衞军马，凡有征调，悉听节制。”

丙子，置思州千户所及思南左、右千户所。

置宁夏左屯、右屯、中屯三卫。

置徐王祠祭署。奉祀一人，从七品，以守坟户武忠为之；祀丞一人，从八品，以武聚为之。二人皆孝慈皇后外戚也。

旌表安庆府怀宁县曹镛孝行。镛父早卒，事母龙氏至孝，家贫力作以供飬，朝夕温清，克笃敬爱，乡里称之。事闻，诏旌表其门。

己卯夜，填星行入太微左掖，荧惑犯垒壁阵。

给赏海运将士三千一百余人钞有差。

庚辰，户部奏：“苏州府崇明县滨海之田为海潮渰没，民无田耕种者凡二千七百户。”上命徙其民於江北屯种，官给牛粮资之。

户部尚书赵勉言：“陕西临洮、岷州、宁夏、洮州、西宁、兰州、庄浪、河州、甘肃、山丹、永昌、凉州等衞军士屯田，每岁所收谷种外，余粮请以十之二上仓，以给士卒之城守者。”上从之，因命天下衞所军卒自今以十之七屯种，十之三城守，务尽力开垦，以足军食。

命户部复开宝钞行用库於东市，置三库，设官以掌之，库给钞二万锭为钞本，倒收旧钞，则送于内府，工墨直仍依旧行之。踰年而复罢。

兖州府曹县主簿刘郁因事逮系，耆民杨德等诣阙言其廉勤爱民。上喜曰：“为政不难，得民心为难，主簿有善政及民，故民爱之。”即命复其官。因谓廷臣曰：“自古人君所患者，惟忧泽不下流，情不上达。今民以主簿之贤来言於朕，朕宥之，仍与治其民。上下之情，无所壅蔽矣。若使治民者皆得其人，天下何忧不治乎？”

上以松州、茂州山路崎岖，民间输运艰苦，逋逃者多，命本衞军士三分守御，七分屯种。其王府护衞，以三之二屯种，三之一扈从，以息其民转运之劳。仍令布政司别设法儹运，且招谕逃亡，使其复业，无重扰之。

赐凉国公蓝玉米千五百石。

监察御史张式奏徙山东登、莱二府贫民无恒产者五千六百三十五户就耕於东昌。

监察御史李谦言：“河东解州塩池西属解州，东属安邑，塩夫一万七千二百五丁，捞塩之所凡三百有四，岁办塩一十五万二千引。缘塩所产，本系一池，中分两界，而运司设於安邑，止於东池捞塩，然西池地高水浅，塩花易结，倍於东池。宜别设西塲於解州，於原额上再加一倍，其捞塩人夫除额定外，於附近州县人民内量拨丁夫恊办，如此则人力易，为公私两便。”从之。

辛巳，开平忠武王夫人蓝氏卒，诏赐钞百锭、绢百疋、米百石。

颍国公傅友德请怀远县官地九顷六十余亩以为田圃。上曰：“尔贵为上公，食禄数千石，而犹请地，独不闻公仪休事邪？”友德惭而退。

凉国公蓝玉奏：“凉州衞民千七百余户附籍岁久，所种田亩宜徵其赋，令输甘肃。”上曰：“凉州归附虽久，贫民至今未苏，俟年豊食足，然後徵之。”

是月，贵州宣慰使宋诚母刘氏赴京贡马，谢恩，赐刘氏银三百两、锦十疋、文绮十疋，从人、把事等钞有差。








定武功


《晋书·乐志》曰：“改汉《战城南》为《定武功》，言曹公初破邺，武功之定始乎此也。”

定武功，济黄河。河水汤汤，旦暮有横流波。袁氏欲衰，兄弟寻干戈。决漳水，水流滂沱，嗟城中如流鱼，谁能复顾室家。计穷虑尽，求来连和。和不时，心中忧戚。贼众内溃，君臣奔北。拔邺城，奄有魏国。王业艰难，览观古今，可为长叹。

《定武功》曲凡二十一句，其五句句三字，三句句六字，十二句句四字，一句五字。






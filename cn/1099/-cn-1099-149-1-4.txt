○與胡靜菴論土魯番書 【 區處土魯番】

廷相頓首靜菴先生、土魯番無印信番文、未見悔罪之實、議者誠是也、雖然、此非所難者、彼得通貢。則印信文書。轉首可得矣。余謂回夷狡詐反覆。縱有真正番文。取真正番文者非以制番之實在此也欲取以當廷議後日反覆可以諉責故也反異而作歹。亦其所有者。此亦何足憑據為哉其後興復哈密。此非所易言者。請以今之時勢難易緩急為執事陳之、夫哈密乃中國西鄙藩幹。誠不可棄而不省者。今據哈密國勢人力。果能與土魯番相拒乎。不然。雖得金印。雖還城池。終為彼之毆役耳。夫欲大舉興復。必得甘肅兵力。足以制彼之命。如齊桓之救邢復衛可也。今中國之力能然乎。縱有兵馬芻儲。足以一舉而恢復之。嘉峪關至哈密舊城。尚有半月之程。我兵既歸。彼兵即至。哈密殘困孱弱之族。能與之抗乎。此不待智者而後能料也。諺語云扶得竹竿。難扶井索。豈非此之謂乎。哈密之興復。恐不能如祖宗時矣。此外惟有許其通貢。挾彼還印。求哈密一酋長立之。以存其國。不至隳滅一策耳。然亦羈縻絡籠。少存中國制夷之體求其真能為我翰蔽固不可得矣其曰求諸夷之雄傑。立之為哈密之主。余嘗考之矣。祖宗之時。關外設立七衛以捍蔽西戎。今旦餘年來。漸以凋滅。無復生聚。阿端一衛。不知所往矣。曲先則南入烏思藏矣。赤斤安定罕東。或數百為族。數十為落。皆內附肅州境土。如野鳥懼物為害。依人居止。衰敗凋殘。厭厭游游。止存氣息。夫安望其振厲。惟罕東左衛。少壯可戰者僅有一二千人。即今亦來內附。而?沙空虗矣。其近西羈縻諸夷犬略無復可望。如此不知土番臨近。如天方撒馬兒罕諸國。何由可以間諜而使之破滅土番耶。此非僕淺近者所能計也。其牙木蘭來降。據其當日番文之詞。不滿與其弟滿刺天哥等六人入關耳。其云男婦老小約有五六千人。皆帖木哥土巴之族屬。今牙木蘭六人。甘肅守臣巳處之深入內地。彼土番雖欲求與通語而不可得况能有別謀乎。縱有之六人之力何為哉據彼之來降也。誠為速壇滿速兒之逼。非有他故。觀土巴帖木哥與之同來。其情狀可以類見。番文云速壇、滿速兒王子。把牙木蘭坐的羊阿沙城別饋了。頭目坐了。把牙木蘭的家當都抄了。觀此。則牙木蘭無復西望之意可知。肘腋之變。我亦非所憂矣。但土巴帖木哥不可令彼久弃沙州。當令守臣早行計處。促使之歸可也。不然。則?沙久虗。土番遣人竊據耕牧其地。一則可以為入寇之資。一則可以為開拓之計。甘肅愈益多事。而不可支矣。或帖木哥等族類內地處久。積習成俗。終宴安於所託。遂絕念於本州。?沙終於不守。是自撒藩籬。借寇勢而資盜圖矣。又烏乎可哉。


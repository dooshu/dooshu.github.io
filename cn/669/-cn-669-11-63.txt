124　隱公桓公時大雪之説


吕向注雪賦文選謝惠連雪賦曰：「盈尺則呈瑞於豐年，袤丈則表沴於陰德。」曰：「隱公之時，大雪平地一尺，是歲大熟爲豐年。桓公之時，平地廣一丈，以爲陽傷陰盛之證。」按左氏於隱公云「平地尺爲大雪」，不言是歲大熟。桓公事無所據，其説妄矣。桓八年冬十月，雨雪。建酉之月而雪，未聞其廣一丈也。

【元圻案】書録解題總集類：「六臣文選六十卷，唐工部侍郎吕延祚，開元六年表上，號五臣集注。五臣者，常山尉吕延濟、都水使者劉承祖男良、處士張銑、吕向、李周翰也。以李善注惟引事不説意義，故復爲此注。後人併與李善原注合爲一書，名六臣注。」






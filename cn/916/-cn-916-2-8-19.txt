【皇甫嵩歌】

〖《后汉书》曰：皇甫嵩。字义真。灵帝时。黄巾作乱。以嵩为左中郎将。讨贼数有功。拜左车骑将军。领冀州牧。嵩请冀州一年田租以赡饥民。百姓歌曰：〗

天下大（《御览》或无大字。）乱兮市为墟。母不保子（《御览》或误予。）兮（《类聚》或无此兮字。）妻失夫。赖得（《御览》或作有。）皇甫兮（《类聚》或无兮字。）复安（《类聚》、《御览》或作汝。）居。（○《后汉书》本传。《类聚》十九、五十。《御览》二百五十、四百六十五。《乐府诗集》八十五。《文选补遗》三十五作百姓歌。《诗纪》八。○逯案。此歌末句。《类聚》、《御览》所引谢承书均作复汝居。与续《汉书》、《后汉书》不同。汝字甚重要。曰复汝居。则统治者口吻也。皇甫嵩乃镇压黄巾军者。其免租乃一时权宜。未必有实惠於民。谢书作汝居者。近真。）


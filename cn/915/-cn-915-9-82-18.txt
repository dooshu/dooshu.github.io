◇答释法云书难范缜神灭论

辱告，惠示至尊所答臣下审神灭论。昔者异学争途，孟子抗周公之法，小乘乱道，龙树陈释迦之教，於是杨墨之党，舌举口张，六师之徒，辙乱旗靡。言神灭者，可谓学僻而坚，南路求燕，北辕首楚，以斯适道，千里而遥。圣上愍其迷途，爰奋天藻，钩深致远，尽化知神，俾此困蒙，均斯冰释，陈兹要道，同彼月照。弟子并以凡薄，沾窃恩纪，缨冕则天之朝，餐捉稽古之论，赞幸之诚，独知踊跃，猥颁告逮，谨用书绅。陆亻垂呈。（《弘明集》十。）


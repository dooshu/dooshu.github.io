卷二百六十二

钦定四库全书

历代名臣奏议卷二百六十二

明　杨士奇等　撰

理财

周厉王好利近荣夷公【荣国名夷諡也】芮良夫谏曰王室其将卑乎夫荣公好专利而不知大难夫利百物之所生也天地之所载也而或专之其害多矣天地百物皆将取焉胡可专也所怒甚多而不备大难以是教王王能久乎夫王人者将导利而布之上下者也使神人百物无不得其极【极中也】犹日怵惕惧怨之来也故颂曰思文后稷克配彼天立我烝民莫匪尔极大雅曰陈锡载周是不布利而惧难乎故能载周以至于今今王学专利其可乎匹夫专利犹谓之盗王而行之其归鲜矣荣公若用周必败也厉王不听

景王二十一年将铸大钱单穆公曰不可古者天灾降戾【降下也戾至也】於是乎量资币权轻重以振捄民民患轻则为之作重币以行之【民患币轻而物贵则作重币以行其轻也】於是乎有母权子而行民皆得焉【重曰母轻曰子以子贸物物轻则子独行物重则以母权而行之子母相通民皆得其欲】若不堪重则多作轻而行之亦不废重於是乎有子权母而行小大利之【堪任也不任之者币重物轻妨其用也故作轻币杂而用之以重者贸其贵以轻者贸其贱子权母者母不足则以子平而行之故钱小大民皆以为利也】今王废轻而作重民失其资能无匮乎若匮王用将有所乏乏则将厚取於民民不给将有远志是离民也【远志逋逃也】且夫备有未至而设之有至而後救之是不相入也可先而不备谓之怠可後而先之谓之召灾周固羸国也天未厌祻焉而又离民以佐灾无乃不可乎将民之与处而离之将灾是备御而召之则何以经国国无经则何以出令令之不从上之患也故圣王树德於民以除之夏书有之曰关石和钧王府则有【关门关之征也石今之斛也言征赋调均则王之府藏常有之】诗亦有之曰瞻彼旱麓榛楛济济恺悌君子干禄恺悌夫旱麓之榛楛殖故君子得以易乐干禄焉若夫山林匮竭林麓散亡薮泽肆既民力凋尽田畴荒芜资用乏匮君子将险哀之不暇而何易乐之有焉且絶民用以实王府犹塞川原而为潢污也其竭也无日矣若民离而财匮灾至而备亡王其若之何吾周官之於灾备也其所怠弃者多矣而又夺之资以益其灾是去其藏而翳其人也王其图之

齐桓公时管仲言通轻重之权曰岁有凶穰故谷有贵贱令有缓急故物有轻重人君不理则畜贾游於市乘民之不给百倍其本矣故万乘之国必有万金之贾千乘之国必有千金之贾者利有所并也计本量委则足矣然而民有饥饿者谷有所藏也民有余则轻之故人君敛之以轻民不足则重之故人君散之以重凡轻重敛散之以时则凖平使万室之邑必有万锺之藏藏镪千万千室之邑必有千锺之藏藏镪百万春以奉耕夏以奉耘耒耜器械种饟粮食必取赡焉故大贾畜家不得豪夺吾民矣桓公遂用区区之齐合诸侯显伯名【伯读曰霸】

汉文帝时钱益多而轻乃更铸四铢钱其文为半两除盗铸钱令使民放铸贾谊谏曰法使天下公得顾租铸铜锡为钱敢杂以铅铁为它巧者其罪黥然铸钱之情非殽杂为巧则不可得赢而殽之甚微为利甚厚夫事有召祻而法有起奸今令细民人操造币之埶各隐屏而制作因欲禁其厚利微奸虽黥罪日报其埶不止乃者民人抵罪多者一县百数及吏之所疑搒笞奔走者甚衆夫县法以诱民使入陷阱孰积於此曩禁铸钱死罪积下今公铸钱黥罪积下为法若此上何赖焉又民用钱郡县不同或用轻钱百加若干或用重钱平称不受法钱不立吏急而壹之虖则大为烦苛而力不能胜纵而弗呵虖则市肆异用钱文大乱苟非其术何乡而可哉今农事弃捐而采铜者日蕃释其耒耨冶熔炊炭奸钱日多五谷不为多善人怵而为奸邪愿民陷而之刑戮刑戮将甚不详奈何而忽国知患此吏议必曰禁之禁之不得其术其伤必大令禁铸钱则钱必重重则其利深盗铸如云而起弃市之罪又不足以禁矣奸数不胜而法禁数溃铜使之然也故铜布於天下其为祻博矣今博祻可除而七福可致也何谓七福上收铜勿令布则民不铸钱黥罪不积一矣伪钱不蕃民不相疑二矣采铜铸作者反於耕田三矣铜毕归於上上挟铜积以御轻重钱轻则以术敛之重则以术散之货物必平四矣以作兵器以假贵臣多少有制用别贵贱五矣以临万货以调盈虚以收奇羡则官富实而末民困六矣制吾弃财以与匈奴逐争其民则敌必怀七矣故善为天下者因祻而为福转败而为功今反退七福而行博祻臣诚伤之上不听

武帝时有司言曰古者皮币诸侯以聘享金有三等黄金为上白金为中赤金为下【白金银也赤金丹阳铜】今半两钱法重四铢【文为半两实重四铢】而奸或盗摩钱里取熔【音容冶器法谓之熔】钱益轻薄而物贵远方用币烦费不省乃以白鹿皮方尺缘以藻缋【藻一作紫】为皮币直四十万王侯宗室朝觐聘享必以皮币荐璧然後得行又造银锡为白金【杂铸银锡为白金也】以为天用莫如龙地用莫如马人用莫如龟故白金三品其一曰重八两圜之其文龙名曰白选直三千二曰重差小方之其文马直五百三曰复小撱之其文龟直三百令县官销半两钱更铸三铢钱文如其重盗铸诸金钱罪皆死

元狩中大农上塩铁丞孔仅咸阳言山海天地之藏也皆宜属少府陛下不私以属大农佐赋愿募民自给费因官器作煮塩官与牢盆【牢廪食也古者名廪为牢也盆者煮塩盆】浮食奇民欲擅管山海之货【若人执仓库之管龠或曰管固】以致富羡役利细民其沮事之议不可胜听敢私铸铁器煮塩者釱左趾【釱音徒计反釱以铁为之着左趾以代刖也】没入其器物郡不出铁者置小铁官【铸故铁】便属在所县使孔仅东郭咸阳乘传举行天下塩铁作官府除故塩铁家富者为吏吏益杂不选而多贾人矣商贾以币之变多积货逐利於是公卿言郡国颇被菑害贫民无产业者募徙广饶之地陛下损膳省用出禁钱以振元元寛贷赋而民不齐出於南亩【齐皆也】商贾滋衆贫者蓄积无有皆仰县官异时筭轺车贾人缗钱皆有差请筭如故【缗丝也以贯钱也一贯千钱出二十筭也诗云维丝伊缗】诸贾人末作贯贷买居邑稽诸物及商以取利者虽无市籍各以其物自占率缗钱二千而一筭【以缗钱为筭是储缗钱也故随其用所施施於利重者其筭亦多】诸作有租及铸【以手力所作而卖之】率缗钱四千一筭非吏比者三老北边骑士【非吏而得与吏比者官谓三老北边骑士也楼船令边郡选富者为车骑士】轺车以一筭商贾人轺车二筭【商贾有轺车使出二筭重其赋也】船五丈以上一筭匿不自占占不悉戍边一岁没入缗钱有能告者以其半畀之贾人有市籍者及其家属皆无得籍名田以便农敢犯令没入田僮元封元年桑弘羊为治粟都尉领大农尽代孔仅筦天下塩铁弘羊以诸官各自市相与争物故腾踊而天下赋输或不偿其僦费乃请置大农部丞数十人分部主郡国各往彼县置均输塩铁官令远方各以其物贵时商贾所转贩者为赋而相灌输置平凖於京师都受天下委输名工官治车诸器皆仰给大农大农之诸官尽笼天下之货物贵即卖之贱即买之如此富商大贾无所牟大利则反本而万物不得腾踊故抑天下物名曰平凖天子以为然许之

元帝时贡禹为御史大夫数上书言得失曰古者不以金钱为币专意於农故一夫不耕必有受其饥者今汉家铸钱及诸铁官皆置吏卒徒攻山取铜钱一岁功十万人以上中农食七人是七十万人常受其饥也凿地数百丈销隂气之精地藏空虚不能含气出云斩伐林木亡有时禁水旱之灾未必不由此也自五铢钱起以来七十余年民坐盗铸钱被刑者衆富人积钱满室犹无厌足民心动揺商贾求利东西南北各用智巧好衣美食岁有十二之利而不出租税农夫父子露暴中野不避寒暑捽草杷土手足胼胝已奉谷租又出藁税郷部私求不可胜供故民弃本逐末耕者不能半贫民虽赐之田犹贱卖以贾穷则起为盗贼何者末利深而惑於钱也是以奸邪不可禁其原皆起於钱也疾其末者絶其本宜罢采珠玉金银铸钱之官亡复以为币市井勿得贩卖除其租铢之律租税禄赐皆以布帛及谷使百姓一归於农复古道便

东汉章帝时谷帛价贵县官经用不足朝廷忧之尚书张林言今非但谷贵也百物皆贵此钱贱故尔宜令天下悉以布帛为租市买皆用之封钱勿出如此则钱少物皆贱矣又塩者食之急也县官可自卖塩武帝时施行之名曰均输於是事下尚书通议尚书朱晖议曰王制天子不言有无诸侯不言多少食禄者不与百姓争利均输之法与贾贩无异以布帛为租则吏多奸官自卖塩与下争利非明主所宜行

桓帝时有上书言人以货轻钱薄故致贫困宜改铸大钱事下四府羣僚及太学能言之士刘陶上议曰圣王承天制物与人行止建功则衆悦其事兴戎而师乐其旅是故灵台有子来之人武旅有鳬藻之士皆举合时宜动顺人道也臣伏读铸钱之诏平轻重之议访覃幽微不遗穷贱是以藿食之人谬延逮及盖以为当今之忧不在於货在乎民饥夫生养之道先食後民是以先王观象育物敬授民时使男不逋亩女不下机故君臣之道行王路之教通由是言之食者乃有国之所宝生民之至贵也窃见比年以来良苖尽於螟蝗之口杼柚空於公私之求所急朝夕之餐所患靡盬之事岂谓钱货之厚薄铢两之轻重哉就使当今沙砾化为南金瓦石化为和玉使百姓渇无所饮饥无所食虽皇羲之纯德唐虞之文明犹不能以保萧墙之内也盖民可百年无货不可一朝有饥故食为至急也议者不达农殖之本多言铸冶之便或欲因缘行诈以贾国利国利将尽取者争竞造铸之端於是乎生盖万人铸之一人夺之犹不能给况今一人铸之则万人夺之乎虽以隂阳为炭万物为铜役不食之民使不饥之士犹不能足无厌之求也夫欲民殷财阜要在止役禁夺则百姓不劳而足陛下圣德愍海内之忧戚伤天下之艰难欲铸钱齐货以救其敝此犹养鱼沸鼎之中栖鸟烈火之上水木本鱼鸟之所生也用之不时必至焦烂愿陛下寛锲薄之禁後冶铸之议听民庶之謡吟问路叟之所忧瞰三光之文耀视山河之分流天下之心国家大事粲然皆见无有遗惑者矣臣尝诵诗至於鸿鴈于野之劳哀勤百堵之事每喟尔长怀中篇而叹近听征夫饥劳之声甚於斯歌是以追悟匹妇吟鲁之忧始於此乎见白驹之意屏营傍偟不能监寐伏念当今地广而不得耕民衆而无所食羣小竞起进秉国之位鹰扬天下鸟钞求饱吞肌及骨并噬无厌诚恐卒有役夫穷匠起於板筑之间投斤攘臂登高远呼使愁怨之民向应云合八方分崩中夏鱼溃虽方尺之钱何能有救其危犹举函牛之鼎絓纎枯之末诗人所以眷然顾之潸焉出涕者也臣东野狂闇不达大义缘广及之时对过所问知必以身脂鼎镬为天下笑帝竟不铸钱

灵帝多蓄私藏收天下之珎每郡国贡献先输中署名为导行费中常侍吕强上疏谏曰天下之财莫不生之隂阳归之陛下归之陛下岂有公私而今中尚方敛诸郡之宝中御府积天下之缯西园引司农之藏中廐聚太仆之马而所输之府辄有遵行之财调广民困费多献少奸吏因其利百姓受其敝又阿媚之臣好献其私容谄姑息自此而进

晋安帝义熙间议欲废钱用谷帛西合祭酒孔琳之上议曰洪范八政以货次食岂不以交易之所资为用之至要者乎若使不以交易百姓用力於为钱则是妨其为生之业禁之可也今农自务谷工自务器四民各肄其业何尝致勤於钱故圣王制无用之货以通有用之财既无毁败之费又省运置之苦此钱所以嗣功龟贝历代不废者也谷帛为宝本充衣食今分以为货则致损甚多又劳毁於商贩之手耗弃於割截之用此之为敝着於自曩故锺繇曰巧伪之民竞藴湿谷以邀利制薄绢以充资魏世制以严刑弗能禁也是以司马芝以为用钱非徒丰国亦所以省刑钱之不用由於兵乱积久自至於废有由而然汉末是也今既用而废之则百姓顿亡其财今括囊天下谷以周天下之食或仓庾充衍或粮靡斗储以相资通则贫者仰富致之之道实假於钱一朝断之便为弃物是有钱无粮之民皆坐而饥困此断钱之立敝也且据今用钱之处不为贫用谷之处不为富又民习来久革之必惑语曰利不百不易业况又钱便於谷耶魏明帝时钱费谷用三十年矣以不便於民乃举朝大议精力达治之士莫不以宜复用钱民无异情朝无异论彼尚舍谷帛而用钱足以明谷帛之弊着於已试世谓魏氏不用钱久积累巨万故欲行之利公富国斯殆不然昔晋文後舅犯之谋而先成季之信以为虽有一时之勤不如万世之益于时名贤在列君子盈朝大谋天下之利害将定经国之远术若谷实便钱义不昧当世之近利而废永用之通业断可知矣斯实由困而思革改而更张耳近孝武之末天下无事时和年丰百姓乐业便自谷帛殷阜几乎家给人足验之事实钱又不妨民也顷兵革屡兴荒馑洊及饥寒未振寔此之由公既援而拯之大革视听弘敦本之教明广农之科敬授民时各顺其业游荡知反务末自牧固以南亩竞力野无遗壤矣於是以往升平必至何衣食之足恤愚谓救弊之术无取於废钱

宋武帝时言事者多以钱货减少国用不足欲悉市民铜更造五铢钱国子祭酒范泰谏曰流闻将禁私铜以充官铜民虽失器终於获直国用不足其利实多臣愚意异不寜寝默臣闻治国若亨小鲜拯敝莫若务本百姓不足君孰与足未有民贫而国富本不足而末有余者也故囊漏贮中识者不吝反裘负薪存毛寔难王者不言有无诸侯不言多少食禄之家不与百姓争利故拔葵所以明治织蒲谓之不仁是以贵贱有章职分无爽今之所忧在农民尚寡仓廪未充转运无已资食者衆家无私积难以御荒耳夫货存贸易不在少多昔日之贵今者之贱彼此共之其揆一也但令官民均通则无患不足若使必资货广以收国用者则龟贝之属自古所行寻铜之为器在用也博矣锺律所通者远机衡所揆者大夏鼎负图寔冠衆瑞晋铎呈象亦啓休徵器有要用则贵贱同资物有适宜则家国共急今毁必资之器而为无施之钱於货则功不补劳在用则君民俱困校之以实损多益少陛下劳谦终日无倦庶务以身率物勤素成风而颂声不作板渭不至者良由根基未固意在远略伏愿思可久之道賖欲速之情弘山海之纳择刍牧之说则嘉谋日陈圣虑可广其亡存心然後苞桑可系愚诚一至用忘寝食

文帝元嘉二十四年録尚书江夏王义恭建议以一大钱当两以防剪凿议者多同散骑常侍何尚之议曰伏覧明命欲改钱制不劳采铸其利自倍实救弊之弘筭增货之良术求之管浅犹有末譬夫泉贝之兴以估货为本事存交易岂假数多数少则弊轻数多则物重多少虽异济用不殊况复以一当两徒崇虚价者邪凡创制改法宜从民情未有违衆矫物而可久也泉布废兴骤议前代赤仄白金俄而罢释六货愦乱民泣於市良由事不画一难用遵行自非急病权时宜守久长之业烦政曲杂致远常泥且货偏则病民故先王立井田以一之使富不淫侈贫不过匮虽兹法久废不可顿施要宜而近粗相放拟若今制遂行富人赀货自倍贫者弥增其困惧非所以欲均之意又钱之形或大小多品直云大钱则未知其格若止於四铢五铢则文皆古篆既非下走所识加或漫灭尤难分明公私交乱争讼必起此?是其深疑者也命旨兼虑翦凿日多以致消尽鄙意复谓殆无此嫌民巧虽密要有踪迹且用钱货铜事可寻检直由属所怠纵纠察不精致使立制以来发觉者寡今虽有悬金之名竟无酬与之实若申明旧科禽获即报畏法希赏不日自定矣愚者之议智者择焉猥参访逮敢不输尽中领军沈演之以为龟贝行於上古泉刀兴自有周皆所以阜财通利实国富民者也历代虽远资用弥便但铄铸久废兼丧乱累仍糜散漂灭何可胜计晋迁江南疆境未廓或土习其风钱不普用其数本少为患尚轻今王略开广声教遐暨金镪所布爰逮荒服昔所不及悉已流行之矣用弥旷而货愈狭加复竞窃翦凿销毁滋繁刑禁虽重奸避方密遂使岁月增贵贫室日处暋作肆力之氓徒勤不足以赡诚由货贵物贱常调未革弗思厘改为弊转深斯实亲教之良时通变之嘉会愚谓若以大钱当两则国传难朽之实家?一倍之利不俟加宪巧源自絶施一令而衆美兼无兴造之费莫盛於此矣上从演之议遂以一钱当两行之经时公私非便乃罢

孝武帝即位又铸孝建四铢三年尚书右丞徐爰议曰贵货利民载自五政开铸流圜法成九府民富国实教立化光及时移俗易则通变适用是以周汉俶迁随世轻重降及後代财丰用足因条前宝无复改剏年历既远丧乱屡经堙焚剪毁日月销减货薄民贫公私俱困不有革造将至大乏谓应或遵古典收铜缮铸纳赎刋刑着在往筞今宜以铜铸刑随罚为品诏可

孝武帝时铸钱形或薄小轮郭不成於是民间盗铸者云起杂以铅锡并不牢固又翦凿古钱以取其铜钱转薄小稍违官式虽重制严刑民吏官长坐死免者相系而盗铸弥甚百物踊贵民人患苦之乃立品格薄小无轮郭者悉加禁断始兴郡公沈庆之立议曰昔秦币过重高祖是患普令民铸改造榆荚而货轻物重又复乖时太宗放铸贾谊致讥诚以采山术存铜多利重耕战之器曩时所用四民竞造为害或多而孝文弗纳民铸遂行故能朽贯盈府天下殷富况今耕战不用采铸废久熔冶所资多因成器功艰利薄絶吴邓之资农民不习无释耒之患方今中兴开运圣化惟新虽复偃甲销戈而仓库未实公私所乏唯钱而已愚谓宜听民铸钱郡县开置钱署乐铸之家皆居署内平其凖式去其杂伪官敛轮郭藏之以为永宝去春所禁新品一时施用今铸悉依此格万税三千严检盗铸并禁剪凿数年之间公私丰赡铜尽事息奸伪自止且禁铸则铜转成器开铸则器化为财剪华利用於事为益上下其事公卿太宰江夏王义恭议曰伏见沈庆之议听民私铸乐铸之室皆入署居平其凖式去其杂伪愚谓百姓不乐与官相关由来甚久又多是人士盖不愿入署凡盗铸为利利在伪杂既禁乐入必寡云敛取轮郭藏为永宝愚谓上之所贵下必从之百姓闻官敛轮郭轮郭之价百倍大小对易谁肯为之强制使换则状似逼夺又去春所禁新品一时施用愚谓此条在可开许又云今铸宜依此格万税三千又云严检盗铸不得更造愚谓禁制之设非惟一旦昧利犯宪羣庶常情不患制轻患在冒犯今入署必万输三千私铸无十二之税逐利犯禁居然不断又云铜尽事息奸伪自禁愚谓赤县内铜非可卒尽比及铜尽奸伪已积又云禁铸则铜转成器开铸则器化为财然顷所患患於形式不均加以剪凿杂以铅锡衆折耳越若止於盗铸铜者亦无须苦禁北中郎府主簿顔竣议曰货泉利用近古所同轻重之议定於汉世魏晋以降未之能改诚以货物既均改之伪生故也世代渐久弊运顿至因革之道宜有其术今云开署放铸诚所欣同但虑采山事絶器用日耗铜既转少器亦弥贵设器直一千则铸之减半为之无利虽令不行又云去春所禁一时施用是欲使天下丰财若细物必行而不从公铸利已既深情伪无极私铸剪凿书不可禁五铢半两之属不盈一年必致於尽财货未赡大钱已竭数岁之间悉为尘土岂可令取弊之道基於皇代今百姓之货虽为转少而市井之民未有嗟怨此新禁初行品式未一须臾自止不足以垂圣虑唯府藏空匮实为重忧今纵行细钱官无益富之理百姓虽赡无解官乏唯简费去华设在节俭求赡之道莫此为贵然钱有定限而消失无方剪铸虽息终致穷尽者曰应官开取铜之署絶器用之涂定其品式日月渐铸岁久之後不为世益耳时议者又以铜转难得欲铸二铢钱竣又议曰议者将为官藏空虚宜更改铸天下铜少宜减钱式以救交弊赈国纾民愚以为不然今铸二铢恣行新细於官无改於乏而人奸巧大兴天下之货将靡碎至尽空立严禁而利深难絶不过一二年间其弊不可复救其甚不可一也今熔铸有顿得一二亿理纵复得此必待弥年岁暮税登财币暂革日用之费不赡数月虽权徵助何解乏邪徒奸民意骋而贻厥愆谋此又甚不可二也民徵大钱之改兼畏近日新禁市井之间必生喧扰远利未闻切患猥及富商得志贫民困窘此又甚不可三也若使交益深重尚不可行况又未见其利而衆弊如此失筭当时取诮百代乎

南齐建元中太祖以南方钱少更欲铸钱奉朝请孔顗上言曰食货相通理势自然李悝云籴甚贵伤民甚贱伤农三吴岁被水潦而籴不贵是钱少非谷贱此不可不察也铸钱之弊在轻重屡变重钱患难用而难用为累轻轻钱弊盗铸而盗铸为祸深民所以盗铸严法不能禁者由上惜铜爱工谓钱为无用之器务欲数多而易成不详虑其为患也夫民之趣利如水走下今开其利端从以重刑是导其为非而陷之於死也汉铸轻钱巧伪者多及铸五铢民计其费不能相偿私铸益少此不惜铜不爱工之效也宋文帝铸四铢至景和钱益轻虽有周郭而熔冶不精於是盗铸纷纭而起不可复禁此惜铜爱工之验也凡铸钱与其不衷寜重无轻自汉至宋五百余年制度世有兴废而不变五铢者明其轻重可法得货之宜故也自铸四铢又不禁民剪凿为祻既博锺弊於今岂不悲哉自晋氏不铸钱後经寇戎水火所失岁多士农工商皆丧其业愚以为宜如旧制大兴熔铸钱重五铢一依汉法严断剪凿轻小破缺无周郭者悉不行得官钱小者销以为大利贫良之民塞奸巧之路钱货既均百姓乐业市道无争衣食滋殖矣太祖然之

後魏宣武帝践阼通直散骑常侍甄琛表曰王者道同天壤施齐造化济时拯物为民父母故年谷不登为民祈祀乾坤所惠天子顺之山川秘利天子通之苟益生民损躬无吝如或所聚唯为赈恤是以月令称山林薮泽有能取蔬食禽兽者皆野虞教导之其迭相侵夺者罪之无赦此明导民而弗禁通有无以相济也周礼虽有川泽之禁正所以防其残尽必令取之有时斯所谓鄣护虽在公更所以为民守之耳且一家之长惠及子孙一运之君泽周天下皆所以厚其所养以为国家之富未有尊居父母而醯醢是吝富有万品而一物是规今者天为黔首生塩国与黔首鄣护假获其利是犹富专口齗不及四体也且天下夫妇岁贡粟帛四海之有备奉一人军国之资取给百姓天子亦何患乎贫而苟禁一池古之王者世有其民或水火以济其用或巢宇以诲其居或教农以去其饥或训衣以除其弊故周诗称教之诲之饮之食之皆所以抚覆导养为之求利者也臣性昧知理识无远尚每观尚古爱民之迹时读中叶骤税之书未尝不叹彼远大惜此近狭今伪弊相承仍崇关鄽之税大魏恢博唯受谷帛之输是使远方闻者罔不歌德昔亶父以弃宝得民硕鼠以受财失衆君王之义宜其高矣魏之简税惠实远矣语称出内之吝有司之福施惠之难人君之祸夫以府藏之物犹以不施而为灾况府外之利而可吝之於黔首且善藏者藏於民不善藏者藏於府藏於民者民欣而君富藏於府者国怨而民贫国怨则示化有亏民贫则君无所取愿弛兹塩禁使沛然远及依周礼置川衡之法使之监导而已诏曰民利在斯深如所陈付八座议可否以闻司徒録尚书彭城王勰兼尚书邢峦等奏琛之所列富乎有言首尾大备或无可贬但恐坐谈则理高行之则事阙是用迟回未谓为可窃惟古之善为治者莫不昭其胜途悟其达理及於救世升降称时欲令丰无过溢俭不致弊役养消息备在厥中节约取足成其性命如不尔者焉用君为若任其生产随其啄食便是刍狗万物不相似矣自大道既往恩惠生焉下奉上施卑高理睦然恩惠既交思拯之术广恒思财不賙国泽不厚民故多方以达其情立法以行其志至乃取货山川轻在民之贡立税关市裨十一之储收此与彼非利已也回彼就此非为身也所谓集天地之产惠天地之民藉造物之富赈造物之贫彻商贾给戎战赋四民赡军国取乎用乎各有义已禁此渊池不专大官之御敛此匹帛岂为後宫之资既润不在已彼我理一犹积而散之将焉所吝且税之本意事有可求固以希济生民非为富贿藏货不尔者昔之君子何为然哉是以後来经图未之或改故先朝商校小大以情降鍳之流兴复塩禁然自行以来典司多怠出入之间事不如法遂令细民怨嗟商贩轻议此乃用之者无方非兴之者有谬至使朝廷明识聼荧其间今而罢之惧失前旨一行一改法若易棊参论理要宜依前式诏曰司塩之税乃自古通典然兴制利民亦代或不同苟可以富民益化唯理所在甄琛之表寔所谓助政毗治者也可从其前计使公私并宜川利无拥尚书严为禁豪强之制也诏琛参八座议事

灵太后时朝议铸钱以高谦之为铸钱都将长史乃上表求铸二铢钱曰盖钱货之立本以通有无便交易故钱之轻重世代不同太公为周置九府圜法至景王时更铸大钱秦兼海内钱重半两汉兴以秦钱重改铸榆荚钱至文帝五年复为四铢孝武时悉复销坏更铸二铢至元狩中变为五铢又造赤仄之钱以一当五王莽摄政钱有六等大钱重十二铢次九铢次七铢次五铢次三铢次一铢魏文帝罢五铢钱至明帝复立孙权江左铸大钱一当五百权赤乌年复铸大钱一当千轻重大小莫不随时而变窃以食货之要八政为首聚财之贵诒训典文是以昔之帝王乘天地之饶御海内之富莫不腐红粟於太仓藏朽贯於泉府储畜既盈民无困弊可以寜谧四极如身使臂者矣昔汉之孝武地广财丰外事四戎遂虚国用於是草莱之臣出财助国兴利之计纳税庙堂市列榷酒之官邑有告缗之令塩铁既兴钱币屡改少府遂丰上林饶积外辟百蛮内不增赋者皆计利之由也今羣妖未息四郊多垒徵税既烦千金日费资储渐耗财用将竭诚杨氏献说之秋桑儿言利之日夫以西京之盛钱犹屡改并行小大子母相权况今寇难未除州郡沦败民物凋零军国用少别铸小钱可以富益何损於政何妨於人也且政兴不以钱大政衰不以钱小惟贵公私得所政化无亏既行之於古亦宜效之於今矣昔禹遭大水以历山之金铸钱救民之困汤遭大旱以庄山之金铸钱赎民之卖子者今百姓穷悴甚於曩日钦明之主岂得垂拱而观之哉臣今此铸以济交乏五铢之钱任使并用行之无损国得其益穆公之言於斯验矣臣虽术愧计然识非心筭暂充钱官颇覩其理苟有所益不得不言脱以为疑求下公卿博议如谓为允即乞施行

孝明帝熙平初尚书令任城王澄上言曰臣闻洪范八政货居二焉易称天地之大德曰生圣人之大宝曰位何以守位曰仁何以聚人曰财财者帝王所以聚人守位成养羣生奉顺天德治国安民之本也夏殷之政九州贡金以定五品周仍其旧太公立九府之法於是国货始行定铢两之楷齐桓循用以霸诸侯降及秦始汉文遂有轻重之异吴濞邓通之钱收利遍於天下河南之地犹甚多焉逮于孝武乃更造五铢其中毁铸随利改易故使钱有小大之品窃寻太和之钱高祖留心剏制後与五铢并行此乃不刋之式但臣窃闻之君子行礼不求变俗因其所宜顺而致用太和五铢虽利于京邑之肆而不入徐扬之市土货既殊贸鬻亦异便於荆郢之邦者则碍於兖豫之域致使贫民有重困之切王道贻隔化之讼去永平三年都座奏断天下用钱不依凖式者时被敕云不行之钱虽有常禁其先用之处权可听行至年末悉令断之延昌二年徐州民俭刺史啓奏求行土钱旨听权依旧用谨寻不行之钱律有明式指谓鸡眼鐶凿更无余禁计河南诸州今所行者悉非制限昔来?禁愚窃惑焉又河北州镇既无新造五铢设有旧者而复禁断并不得行专以单?之缣踈缕之布狭幅促度不中常式裂匹为尺以济有无至今徒成杼轴之劳不免饥寒之苦良由分截布帛壅塞钱货实非救恤冻馁子育黎元谨惟自古以来钱品不一前後累代易变无常且钱之为名欲泉流不已愚意谓今之太和与新铸五铢及诸古钱方俗所便用者虽有大小之异并得通行贵贱之差自依乡价庶货环海内公私无壅其不行之钱及盗铸毁大为小巧伪不如法者据律罪之诏曰钱行已久今东尚有事且依旧用澄又奏臣猥属枢衡庶罄心力常愿货物均通书轨一范谨详周礼外府掌邦布之入出布犹泉也其藏曰泉其流曰布然则钱之兴也始於一品欲令世匠均同圜流无极爰暨周景降代亡新易铸相寻参差百品遂令接境乖商连邦隔质臣比奏求宣下海内依式行钱登被旨敕钱行已久且可依旧谨重参量以为太和五铢乃大魏之通货不朽之恒模寜可专贸於京邑不行於天下但今戎马在郊江疆未一东南之州依旧为便至於京西京北域内州镇未用钱处行之则不足为难塞之则有乖通典何者布帛不可尺寸而裂五谷则有负担之难钱之为用贯镪相属不假斗斛之器不劳秤尺之平济世之宜谓为深允请并下诸方州镇其太和及新铸五铢并古钱内外全好者不限大小悉听行之鸡眼环凿依律而禁河南州镇先用钱者既听依旧不在断限唯太和五铢二钱得用公造新者其余杂种一用古钱生新之类普同禁约诸方之钱通用京师其听依旧之处与太和钱及新造五铢并行若盗铸者罪重常宪既欲均齐物品?井斯和若不?以严法无以肃兹违犯符旨一宣仍不遵用者刺史守令依律治罪诏从之而河北诸州旧少钱货犹以它物交易钱略不入市也平二年冬尚书崔亮奏弘农郡铜青谷有铜鑛计一斗得铜五两四铢苇池谷鑛计一斗得铜五两鸾帐山鑛计一斗得铜四两河内郡王屋山鑛计一斗得铜八两南青州苑烛山齐州商山并是往昔铜官旧迹见在谨按铸钱方兴用铜处广既有冶利并宜开铸诏从之孝明帝时河东郡有塩池旧立官司以收税利是时罢之而民有富强者专擅其用贫弱者不得资益延兴末复立监司量其贵贱节其赋入於是公私兼利世宗即位政存寛简复罢其禁与百姓共之其国用所须别为条制取足而已自後豪贵之家复乘势占夺近池之民又辄障吝强弱相陵闻於远近神龟初太师高阳王雍太傅清河王怿等奏塩池天藏资育羣生仰惟先朝限者亦不苟与细民竞兹赢利但利起天池取用无法或豪贵封护或近者吝守卑贱远来超然絶望是以因置主司令其裁察强弱相兼务令得所且十一之税自古及今取辄以次所济为广自尔沾洽远近齐平公私两宜储益不少及鼔吹主簿王後兴等词称请供百官食塩二万斛之外岁求输马千匹牛五百头以此而推非可稍计後中尉甄琛啓求罢禁被敕付议尚书执奏称琛啓坐谈则理高行之则事阙请依常禁为允诏依琛计乃为绕池之民尉保光等擅自固护语其障禁倍於官司取与自由贵贱任口若无大宥罪合推断详度二三深乖王法臣等商量请依先朝之诏禁之为便防奸息暴断遣轻重亦凖前旨所置监司一同往式於是复置监官以监检焉

孝庄帝永安元年有诏废塩池税长孙稚上表曰臣前违严旨径解河东非缓长安而急蒲坂诚以一失塩池则三军乏食也略论塩税一年凖绢三十万疋昔高祖昇平之年犹创塩官加典护非与物竞利恐由利乱俗也况今国用不足徵六年之粟折来岁之资此皆夺人私财事不获已岂若宝天产之货而均赡以理乎臣已辄符所部依常收税

时用钱稍薄御史中尉高道穆表曰四民之业钱货为本救弊改铸王政所先自顷以私铸杂滥官司纠?挂网非一在市铜价八十一文得铜一斤私造薄钱斤余二百既示之以深利又随之以重刑罹罪者虽多奸铸者弥衆今钱徒有五铢之文而无二铢之实薄甚榆荚上贯便破置之水上殆欲不沈此乃因循有渐科防不切朝廷之愆彼复何罪昔汉文帝以五分钱小改铸四铢至武帝复改三铢为半两此皆以大易小以重代轻也论今据古宜改铸大钱文载年号以记其始则一斤所成止七十六文铜价至贱五十有余其中人功食料锡炭鈆沙纵复私营不能自润直置无利自应息心况复严刑广设也以臣测之必当钱货永通

东魏孝静帝武定六年齐文襄王以钱文五铢名须称实宜称钱一文重五铢者听入市用计百钱重一斤四两二十铢自余皆凖此为数其京邑二市天下州镇郡县之市各置二称悬於市门私民所用之称皆凖市称以定轻重凡有私铸悉不禁断但重五铢然後听用若入市之钱重不五铢或虽重五铢而多杂鈆鑞并不听用若有辄以小薄杂钱入市有人纠获其钱悉入告者其小薄之钱若即禁断恐人交乏絶畿内五十日外州百日为限羣官参议咸以时谷颇贵请待有年王从之而止

唐太宗贞观十年治书侍御史权万纪上言宣饶二州诸山大有银坑采之极是利益每岁可得钱数百万贯太宗曰朕贵为天子是事无所少乏惟须嘉言进善事有益於百姓者且国家賸得数百万贯钱何如得一有才行人不见卿推贤进善之事又不能按举不法震肃权豪唯道税鬻银坑以为利益昔尧舜抵璧於山林投珠於渊谷由是崇名美号见称千载後汉桓灵二帝好利贱义为近代庸暗之主卿遂欲将我比桓灵邪是日勅放令还第

武后时麟台正字陈子昂上疏曰臣闻王者富国强兵未尝不用山泽之利臣伏见西戎未灭兵镇用广内少资储外勤转饷山泽之利伏而未通臣愚不识大体伏见劔南诸山多有铜鑛采之铸钱可以富国今诸山皆闭官无采铸军国资用唯敛下人乃使公府虚竭私室贫弊而天地珍藏委废不论以臣所见请依旧式尽令劒南诸州凖前采铜於益府铸其松当诸军所须用度皆取於资给用有余者然後使沿江诸州逓运散纳荆衡沔鄂诸州每岁便以和籴令漕运委神都太仓此皆顺流乘便无所劳扰外得以事西山诸军内得以实中都仓廪蜀之百姓免於赋敛军国大利公私所切要者非神皇大圣谁能用之管仲云圣人用无穷之府盖言此也臣某言臣伏见圣母神皇陛下恭已受图遐想至理将欲制驭中外永安黎元不欲烦扰烝人故为无益贱臣朝不坐宴不预军国大事非臣合言伏见松当军粮费扰过甚太平百姓未得安居臣忝班一命庶几仁类不敢目见避讳忍之不言所以不惧身诛区区上奏冒越非次伏待显戮惶悚死罪死罪陈奏状以待罪谨言

玄宗开元二十二年宰相张九龄建议古者以布帛菽粟不可尺寸抄勺而均乃为钱以通贸易官铸所入无几而工费多宜纵民铸议下百官宰相裴耀卿黄门侍郎李林甫河南少尹萧炅秘书监崔沔皆以为严断恶钱则人知禁税铜折役则官冶可成计估度庸则私钱以利薄而自息若许私铸则下皆弃农而竞利矣刘秩请禁私铸钱议曰臣伏奉今月二十一日勅欲不禁铸钱更令百僚详议可否者夫钱之兴由来尚矣将以平轻重而权本末齐桓得其术而国以霸周景失其道而人用弊考诸载籍国之兴衰寔系於是陛下思变古以济今欲反经以合道而不改作询之刍荛臣虽蠢愚敢不荐其闻见古者以珠玉为上币黄金为中币钱刀为下币夫三币握之非有补於煖也舍之非有损於饱也先王以守财物以御人事而平天下也是以命之曰衡衡者使物一高一下不得有常故与之在君夺之在君贫之在君富之在君是以人戴君如日月亲君如父母用此术也是谓人主之权今之钱即古之下币也陛下若舍之任人则上无以御下下无以事上其不可一也夫物贱则伤农钱轻则伤贾故善为国者观物之贵贱钱之轻重夫物重则钱轻钱轻由乎物多多则作法收之使少少则重重则作法布之使轻轻重之本必由乎是奈何而假於人其不可二也夫铸钱不杂以鈆铁则无利杂以鈆铁则恶恶则不重禁不足以惩衆且方今塞其私铸之路人犹冒死以犯之况啓其源而欲之从令乎是设陷阱而诱之入其不可三也夫许人铸钱无利则人不铸有利则人去南亩者衆去南亩者衆则草不垦草不垦又隣於寒馁其不可四也夫人富溢则不可以赏劝贫馁则不可以威禁故法令不可行之不理皆由贫富之不齐也若许其铸钱则贫者必不能为臣恐贫者弥贫而服役於富室富室乘之而益恣昔汉文之时吴濞诸侯也富埒天子邓通大夫也财侔王者此皆铸钱之所致也必欲许其私铸是与人利权而舍其柄其不可五也陛下必以钱重而伤本工费而利寡则臣愿言其失以效愚计夫钱重者由人日滋於前而炉不加於旧又公钱重与之铜价颇等故盗铸者破重钱以为轻钱钱轻禁寛则多禁严则止止则弃矣此钱之所以少也夫铸钱用不赡者在乎铜贵铜贵在於采用者衆夫铜之以为兵则不如铁以为器则不如漆禁之无害陛下何不禁於人则铜无所用铜无所用则益贱贱则钱之用给矣夫铜不布下则盗铸者无因而铸无因铸则公钱不破人不犯死刑钱又日增末复利矣是一举而四美兼也惟陛下熟察之

代宗永奉元年河东租庸使裴諝入奏事上问榷酤之利岁入几何諝不对复问对曰臣自河东来所过见菽粟未种农夫怨愁臣以为陛下见臣必先问人之疾苦乃责臣以营利臣是以未敢对也上谢之拜左司郎中德宗即位杨炎拜门下侍郎同中书门下平章事旧制天下财赋皆入左藏库而太府四时以数闻尚书比部覆出纳举无干欺及第五琦为度支塩铁使京师豪将求取无节琦不能禁乃悉租赋进大盈内库天子以给取为便故不复出自是天下公赋为人君私藏有司不得计赢少而宦官以宂名持簿者三百人奉给其间根柢连结不可动及炎为相言於帝曰财赋者邦国大本而生人之喉命天下治乱重轻系焉先朝权制以中人领其职五尺宦竖操邦之柄丰俭盈虚虽大臣不得知则无以计天下利害陛下至德惟人是恤参计敝蠧莫与斯甚臣请出之以归有司度宫中经费一岁几何量数奉入不敢以阙如此然後可以议政惟陛下审察帝从之乃诏岁中裁取以入太盈度支具数先闻

兴元间於行在夹庑署琼林大盈二库别藏天下贡奉之物翰林学士陆贽上奏曰臣闻作法於凉其弊犹贪作法於贪弊将安救示人以义其患犹私示人以私患必难弭故圣人之立教也贱货而尊让远利而尚亷天子不问有无诸侯不言多少百乘之室不畜聚敛之臣夫岂皆能忘其欲贿之心哉诚惧贿之生人心而开祻端伤风教而乱邦家耳是以务鸠敛而厚其帑椟之积者匹夫之富也务散发而收其兆庶之心者天子之富也天子所作与天同方生之长之而不恃其为成之收之而不私其有付物以道混然忘情取之不为贪散之不为费以言乎体则博大以言乎术则精微亦何必挠废公方崇聚私货降至尊而代有司之守辱万乘以效匹夫之藏亏法失人诱奸聚怨以斯制事岂不过哉今之琼林大盈自古悉无其制传诸耆旧之说皆云创自开元贵臣贪权饰巧求媚乃言郡邑贡赋所用盍各区分税赋当委之有司以给经用贡献宜归乎天子以奉私求玄宗悦之新是二库荡心侈欲萌柢於兹迨乎失邦终以饵寇记曰货悖而入必悖而出岂其明效欤陛下嗣位之初务遵理道敦行约俭斥远贪饕虽内库旧藏未归太府而诸方曲献不入禁闱清风肃然海内丕变议者咸谓汉文却马晋武焚裘之事复见於当今近以寇逆乱常銮舆外幸既属忧危之运宜增儆励之诚臣昨奉使军营出游行殿忽覩右廊之下牓列二库之名惧然若惊不识所以何则天衢尚梗师旅方殷疮痛呻吟之声噢咻未息忠勤战守之效赏赉未行而诸道贡珍遽私别库万目所视孰能忍怀窃揣军情或生觖望试询候馆之吏兼采道路之言果如所虞积憾已甚或忿形谤讟或丑肆讴謡颇含思乱之情亦有悔忠之意是知甿俗昬鄙识昧高卑不可以尊极临而可以诚义感顷者六师初降百物无储外扞凶徒内防危堞昼夜不息迨将五旬冻馁交侵死伤相枕毕命同力竟夷大艰良以陛下不厚其身不私其欲絶甘以同卒伍辍食以啗功劳无猛制而人不?怀所感也无厚赏而人不怨悉所无也今者攻围已解衣食已丰而謡讟方兴军情稍阻岂不以勇夫恒性嗜货矜功其患难既与之同忧而好乐不与之同利苟异恬默能无怨咨此理之常固不足怪记曰财散则民聚岂其殷鍳欤衆怒难任蓄怨终泄其患岂徒人散而已亦将虑有构奸鼔乱干纪而强取者焉夫国家作事以公共为心者人必乐而从之以私奉为心者人必咈而叛之故燕昭筑金台天下称其贤殷纣作玉杯百代传其恶盖为人与为已殊也周文之囿百里时患其尚小齐宣之囿四十里时病其太大盖同利与专利异也为人上者当辨察兹理洒濯其心奉三无私以壹有衆人或不率於是用刑然则宣其利而禁其私天子所恃以理天下之具也舍此不务而壅利行私欲人无贪不可得已今兹二库珎币所归不领度支是行私也不给经费非宣利也物情离怨不亦宜乎智者因危而建安明者矫失而成德以陛下天资英圣倘加之见善必迁是将化蓄怨为衔恩反过差为至当促殄遗孽永垂鸿名易如转规指顾可致然事有未可知者但在陛下行与否耳能则安否则危能则成德否则失道此乃必定之理也?陛下慎之惜之陛下诚能近想重围之殷忧追戒平居之专欲器用取给不在过丰衣食所安必以分下凡在二库货贿尽令出赐有功坦然布怀与衆同欲是後纳贡必归有司每获珍华先给军赏瓌异纎丽一无上供推赤心於其腹中降殊恩於其望外将卒慕陛下必信之赏人思建功兆庶悦陛下改过之诚孰不归德如此则乱必靖贼必平徐驾六龙旋复都邑兴行坠典整缉棼纲乘舆有旧仪郡国有恒赋天子之贵岂当忧贫是乃散其小储而成其大储也损其小宝而固其大宝也举一事而衆美具行之又何疑焉恡少失多亷贾不处溺近迷远中人所非况乎大圣应机固当不俟终日不胜管窥愿効之至谨陈冒以闻谨奏

贽为兵部侍郎上奏曰岭南节度经略使奏近日舶船多往安南市易进奉事大实惧阙供臣今欲差判官就安南收市望定一中使与臣使司同勾当庶免隐欺希顔奉宣圣旨宜依者远国商贩唯利是求绥之斯来扰之则去广州地当要会俗号殷繁交易之徒素所奔凑今忽舍近而趋远弃中而就偏若非侵刻过深则必招怀失所曾无内讼之意更兴出位之思玉毁椟中是将谁咎珠飞境外安可复追书曰不贵远物则近人格今既狥欲如此宜其殊俗不归况又将荡上心请降中使示贪风於天下延贿道於朝廷黩汚清时亏损圣化法宜当责事固难依且岭南安南莫非王土中使外使悉是王臣若缘军国所须皆有令式恒制人思奉职孰敢阙供岂必信岭南而絶安南重中使以轻外使殊失推诚之体又伤贱货之风望押不出

贞元四年上尝谓李泌曰每岁诸道贡献共直钱五十万缗今岁仅得三十万缗宫中用度殊不足泌曰古者天子不私求财今请岁供宫中钱百万缗愿陛下勿受贡献及罢宣索必有所须降勅折税不使奸吏因缘诛剥上从之

九年户部侍郎裴延龄奏检责诸州欠负钱八百余万缗收抽贯钱三百万缗呈様物三十余万缗请置别库以掌之欠负皆贫人无可偿抽贯钱给用旋尽呈様染练皆左藏正物延龄徒置别库虚张名数以惑上上信之以为能富国而宠之左补阙权德舆奏曰延龄取常赋支用未尽者充羡余以为已功县官市物再给其直以充别贮边军自今春以来并不支粮陛下必以延龄孤贞独立时人丑正流言何不遣信臣覆视究其本末明行赏罚今衆口喧於朝市岂皆为朋党邪上不从德宗时擢韩洄为户部侍郎判度支洄上言曰江淮七监岁铸钱四万五千缗输京师工用运转每缗度二千是本倍於子今商州红崖冶产铜而洛源监久废请凿山取铜即冶旧监置十炉铸之岁得钱七万二千缗度费每缗九百则得可浮本矣江淮七监请皆罢又言天下铜铁冶乃山泽利当归主者请悉隶塩铁使从之

历代名臣奏议卷二百六十二








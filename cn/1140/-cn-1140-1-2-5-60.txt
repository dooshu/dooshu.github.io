庄简讨宛游草序

岁之初夏晋陵庄澹庵先生来宛陵辄同泛青溪登响山举酒赋诗驩竟日已属余曰曏尝客於斯与邦人士相昵游人系一诗篇什遂多距今未十年而旧游二三零谢抚卷增叹又得与诸君子驩也将合刻之以志不忘是为宛游艹惟君序之嗟乎余与澹庵兄弟同举礼闱官京师其兄弟年最少入直史馆时称双璧人南北聚散垂二纪动如参商曏过宛不及见见又不数会俯仰少壮忽忽将老吾郡交游风物又非昔时是可感也夫古人邂逅适愿歌诗赠答及其离思郁陶三致怀於蒹葭杕杜之间其诗具在世不古处尊酒未散弃之如履迹然去而不顾澹庵家世侍从门下士多名人钜公能自倾下所至无问识不识折节论交诗文书画脱手淋漓若忘其为贵人且去而思之纒绵不忘有足多者今又自泾川游水西将登匡庐度岭而南放乎罗浮其继此士大夫之游从赠答累帙不可胜纪也而独拳拳於吾宛何哉诗有友生伐木之篇骚有美人芳草之赠皆是物也澹庵所着书不一种重今昔游好离合之感故叙


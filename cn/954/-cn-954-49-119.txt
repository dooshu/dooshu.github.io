陈棣　又次韵冯文度春晚二首

花梢疏雨下巫阳，酒面新鹅拂嫩黄。

老去光阴春苦短，閒中气味日偏长。

方塘水满丙鳞跃，故垒泥空乙羽忙。

剩作篇章酬节物，忍令相背去堂堂。

陈棣

陈棣　又次韵冯文度春晚二首

春到穷檐分外和，典衣日日饮无何。

未陪蜡屐寻幽栾，已觉诗囊得句多。

颇喜醉乡无畔岸，从教平地有风波。

脱巾露顶君休问，倦客尘冠底用峨。

陈棣


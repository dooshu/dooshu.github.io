◇奏请三年之丧用郑义

郑玄注《礼》，「三年之丧，二十七月而吉。」古今学者，多谓得礼之宜。晋初用王肃议，祥衤覃共月，故二十五月而除，遂以为制。江左以来，唯晋朝施用之。缙绅之士，犹多遵玄义。夫先王制礼，以大顺群心，丧也宁戚，著自前训。今大宋开泰，品物遂理，愚谓宜同即物情，以玄义为制，朝野一礼，则家无殊俗。（《宋书·王准之传》。永初二年奏，又《南史》二十四，又《通典》八十，永初元年黄门侍郎王准之奏。）


●南疆绎史勘本卷二

霅川温氏原本

古高阳氏勘定

目录

纪略二

福王（下）

右南都纪略第二。

◎是年十月朔，我朝定鼎更始；明年，南京溃，大兵进守皇城：原本皆略。今凭正史勘补。其三月内审问伪太子、故妃两案，语多未备；今核入。凡纪中所不尽者，均于「书后」详之。如扬州从难乡官张伯鲸、抚臣卫胤文者，皆阙书；案胤文虽有妄劾史督辅事为清论所弃，然其死难则不可冺也。予诸「勘本」、「书后」之作，匪敢哆张议论也；盖纪传中所不足而疑似者，于此可以补证发明之耳。

纪略二

福王（下）

·福王（下）

冬十月乙卯朔，大清定鼎燕京。我世祖章皇帝即皇帝位，建元顺治；颁诏天下，普与臣民更始。是日，福王以郑芝龙为总兵官，镇守福建；罗联芳守贵州。命铸「弘光通宝」钱。

丁巳，钱谦益疏荐蔡弈琛、颂马士英功兼雪「逆案」阮大铖、杨维垣、贾继春、吴孔嘉、房壮丽、吕纯如等。以李沾为左都御史。

己未，张缙彦戴罪总督北直、山西、两河军务，便宜行事。

庚申，大学士高弘图罢。

甲子，凤阳地震。

丙寅，再震。遣司礼监太监孙元德督催直隶、浙江、福建岁收、缎价、内库一应钱粮；仍督两江漕粮、盐课、洋税并一切修练、储备事宜。加湖广巡抚何腾蛟兵部右侍郎，巡抚全省。赐北京死节太监王承恩等九人赠谥、祭葬，予荫有差。命于杭州选淑女。

壬申，中旨以张捷为吏部尚书。

癸酉，丁魁楚以原官总督两广军务。追复代宗生母贤妃吴氏为皇太后，谥曰孝翼温惠、淑慎慈仁，匡天锡圣皇太后。复建文弟允熥为吴王，谥「悼」；允熞为衡王，谥「愍」；允熙为徐王，谥「哀」；长子文奎曰恭愍皇太子；少子文圭为原王，谥「怀」；并附祀孝康陵。复江都、宜都、南平等四郡主为公主，耿睿、于礼为驸马都尉。

甲戌，以右春坊卫胤文兼兵科给事中，监高杰军。以张捷为吏部尚书。

乙亥，张秉贞为都察院右佥都御史，巡抚浙江。

丙子，命以来年正月上辛，仍遵洪武制，合祀天地于南郊。士英请令户部给直省印单，凡赎锾自杖以上俱注单内，解部充饷；其不入单内以赃论。从之。

丁丑，命王永吉暂驻河上，料理战守。北使回。以兵部左侍郎解学龙为刑部尚书。阮大铖纠雷铖祚，命严讯。

戊寅，加左良玉太子太傅。

壬午，命停今年决囚。予秦、楚殉难诸臣祭葬有差。定江北督抚四镇额兵三万、楚抚额兵一万、京营额兵一万五千。

癸未，以刘若金为佥都御史，提督闽、广沿海诸税兼理海防军务；刘安行为佥都御史，提督南直、浙江沿海诸税兼理海防军务。

是月，漳州贼破云霄，据于城；官兵讨之，贼走大浦。

十一月戊子，西宫成，锡名「慈禧殿」。续封邓文尧为定远侯。桂王薨。

已丑，凤阳皇陵灾，松柏皆烬。

庚寅，命开屯海中玉环等山。命唐庶人聿键居广西平乐。

辛卯，令生员纳银充贡。总兵官邱磊有罪，下狱死。

癸巳，左良玉奏华容、石首战捷。命辽王驻台州。

乙未夜，端门外火。时大清兵破海州，入宿迁；山东及丰、沛尽降。

丁酉，苏松巡抚祁彪佳罢。

庚子，以李永茂为佥都御史，巡抚南、赣、汀、潮等处。

丁未，张凤翔为兵部尚书兼副都御史，巡抚苏松。卢若腾为佥都御史，督理江北屯田，巡抚庐、凤。高起潜提督江北兵马粮饷。淮安地震。

己酉，九江总兵黄斌卿侦知左良玉难制，请改驻皖池；从之。

庚戌，命五军都督府左都督许定国充总兵官挂镇北将军印，镇守开封、河雒。椎酒税。

辛亥，监下江军兵部职方司郎中杨文骢请于金山圌山筑城；从之。高杰疏荐吴甡、郑三俊、金光辰、姜垛、熊开元、金声等；报闻。

壬子，复逃官御史苏京官，驻庙湾，联络海上。

自五月不雨至于是月。

十二月乙卯朔，命荆王驻九江府。

丁巳，进刘泽清为东平侯。刘孔昭亦进侯爵；辞，许之。禁巡按御史不许访拏。

辛酉，命何腾蛟以原官总督州、广、云、贵等处军务兼督粮饷，专理恢剿；召杨鹗回部。大清兵围邳州，凡三日。

甲子，命程世昌兼督上江粮务。

丙寅，改上孝宗后张氏谥曰孝成靖肃、庄慈哲懿、扶天赞圣敬皇后。大阅京军，命士英代。大清兵入河南府，总兵李际遇降。

戊辰，以高斗枢为佥都御史，巡抚湖广。

己巳，陈洪范北使还；左懋第不屈被执，马绍愉留，和议不成。行税契法。通政司杨维垣请重刊「三朝要典」；命礼部访求一部，宣付史馆。又奏「逆案」多枉；命吏部察明，分别复职起用。有颠僧大悲至京，自称齐王，又称潞王；下镇抚司鞫讯。

壬申，禁各官荐举。命王永吉专防江北、张缙彦专防河南。缙彦言定诸将各分汛地：王之纲自永城至宁陵、许定国自宁陵至兰阳、刘洪起自祥符至泛水。

癸酉，复逃官原任左春坊、左谕德韩四维官；工科给事中戴英劾之，命改别衙门用。

甲戌，遣士英视牲。

乙亥，复逃官兵科给事中时敏官。开屯海中大瞿等山。

丁丑，谕吏部：自天启以来诸臣有劳绩者，察明赠官，不得与荫。三法司奏解学龙等议从贼诸臣狱；王以诸臣拟罪太轻，命再议。开文武职官诰命事例。时大清兵自孟津渡河，李际遇既降，缙彦等并走沈邱；命高杰进屯归德以备之。魏国公徐弘基卒。

戊寅，以应天府府丞瞿式耜为佥都御史，巡抚广西；马体干为佥都御史，巡抚四川。

辛巳，罢南郊，改于明年冬至。

癸未，左良玉奏复公安。马士英请榷酤，从之。

大清顺治二年（乙酉）春正月乙酉朔，大雪。福王居南京，称弘光元年；日有食之，免百官朝贺。

庚寅，加史可法太师仍兼太子太师、建极殿大学士，马士英少师兼太子太师、中极殿大学士，王铎少保兼太子太保、武英殿大学士，予荫。以士英掌文渊阁印，充首辅办事。可法辞太师，许之。

壬辰，立春。流星入紫微垣。

癸巳，命黄得功、刘良佐率师进屯颍、亳；皆受命不行。命河南巡抚越其杰、巡按凌駉防守归、开。高杰提兵直抵关、雒，进据虎牢。

乙未，许定国伏兵诱杀兴平伯高杰于睢州。

丙午，杰部将攻城；定国惧，奔考城叛降。

戊戌，禁宗室入京朝见。

壬寅，命在京诸臣自陈。

癸卯，中旨以吏部左侍郎蔡奕琛兼东阁大学士，入阁办事。命裁监纪及将作官。

甲辰，命删定「三朝要典」。朱国弼、张孙振劾解学龙。

乙巳，夺学龙职。

丙午，召左都御史唐世济复官，命管右都御史事。

辛亥，加兵科给事中前监高杰军卫胤文为兵部右侍郎，总督兴平标下镇将兵马兼理本镇汛地，经略开、归防剿军务。张国维归省。

是月，大清兵取西安，李自成走襄阳。

二月甲寅朔，命于嘉兴、绍兴二府选淑女。

丙辰，王骥为佥都御史，巡抚湖广。

己未，阮大铖为兵部尚书兼都察院左副都御史协理部事，仍管巡阅江防事务。高倬为刑部尚书。人有上书言开化、德兴、玉山之间有云雾山为先朝封禁，开之可以助国；命太监李国辅往，会同抚按勘视。

辛酉，命五府察明勋臣世系，方许保选；戚臣不许滥请世袭。

癸亥，续封顾其谦为镇远侯。

甲子，谥思宗皇太子曰「献愍」、定王曰「哀」、永王曰「悼」。

乙丑，遣黄道周祭告禹陵。史可法请用高杰部将李本深为提督，不许。黄得功引兵趋扬州。裁九江额饷六万。张孙振奏劾礼部尚书顾锡畴。

丙寅，命于苏州织大婚冠服。

丁卯，锡畴免。荫方孝孺裔树节为翰林院五经博士。

癸酉，撤高杰部兵回，命刘良佐防归德；遣太监高起潜安抚兴平营将士驻扬州。

甲戌，进蔡奕琛礼部尚书、文渊阁大学士。

乙亥，追封皇弟由榘为颍王，谥曰「冲」。礼部请朝日，命俟南郊礼成行之。

丙子，更上先帝庙号曰毅宗（赵之龙奏「思」非美谥）。改封慈爚为崇王，命驻福州府。

丁丑，止滇、黔援兵。袁弘勋疏攻袁继咸；左良玉救之，并言「要典」宜焚。谕解之。

戊寅，李自成走承天。

已卯，命南京各衙门印尽去「南京」二字，改铸另给。

癸未，僧大悲伏诛。鸿胪寺少卿高梦箕密奏先帝皇太子自北来，遣内臣踪迹之。

「勘本」曰：顾宗伯锡畴之被劾也，因其论削温体仁谥事耳；原阙。「佚史」仅于三月丁亥大书曰：『复故少师、中极殿大学士温体仁谥』。此盖从张孙振之请也。案改铸各衙门印文尽去「南京」二字，因礼部管绍宁印被窃，谋诸士英，故有斯命。

三月甲申朔，内臣自杭州送北来太子至京，驻兴善寺；遣太监李承芳、卢九德等审视还报。夜五鼓，移至锦衣卫都督同知冯可京邸舍。

乙酉，御武英殿，命府部九卿科道及前东宫讲官中允刘正宗、李景濂、少詹事方拱干等审视太子真伪。问答有歧，大学士王铎直叱为假。再命严究主使之人；久之，自供为王之明，故驸马都尉王昺侄孙，曾侍卫东宫。家破南奔，高梦箕家丁穆虎教之诈称太子。奏上。

丙戌，下之明中城兵马司狱。

丁亥，复故少师、中极殿大学士温体仁谥。

戊子，命太监乔上总理两淮盐课、严察兵马粮饷。

己丑，大清兵取郾城，又取西平。李自成逼承天，左良玉遣使告急；命督臣何腾蛟等御之。

辛卯，大清兵取上蔡。耿廷箓为佥都御史，巡抚四川。

壬辰，命百官会审王之明、高梦箕、穆虎于午门外。王藩邸元妃童氏在河南自陈，刘良佐信之，具仪从送入京；前巡按御史陈潜夫遇诸涂，谒之。既至，王怒，目为妖妇，下锦衣卫狱，并逮讯潜夫妄谒妖妇罪。黄得功出疏争太子事。李自成兵寇潜江。

癸巳，遥祭诸陵。

戊戌，三法司以王之明狱上，再命严究往来踪迹。先是，太子之至也，都人皆喜谓王未有子，且以为嗣；至是，人情汹惧，指马士英、王铎共谋戕害太子。得功再疏保留。乃命养之狱中，勿遂加刑。封郑芝龙为南安伯。命黄斌卿以原官挂征蛮将军印，镇守广西；方国安挂镇南将军印充总兵官，驻防池口。刘良佐上疏，并言太子、童妃二事，谓上直为群臣所欺；王命法司先将二案审明情节宣布中外，以释群疑。然而流言日甚，称士英等朋奸导王灭绝伦理。

己亥，徙祟王居福州。上懿安皇后谥曰孝哀慈靖、恭惠温贞、偕天协圣晢皇后，更上皇考谥曰孝皇帝。命黄得功移镇庐州与刘良佐合力防御。

壬寅，思宗忌辰，王于宫中举哀；百官于太平门外设坛遥祭，以东宫、二王祔祭。

癸卯，高成自杭州解至（梦箕子也），命三法司覆审王之明等。命毁黄得功疏，以绝奸谋。

甲辰，封妃戚黄九鼎雒中伯。左良玉以李自成兵至潜江口，遣使告急。加朱大典为兵部尚书兼右副都御史，巡抚应天、安徽等处。

乙巳，大清兵从河南下，总兵王之纲走宿州。是日，取归德府；巡按御史凌駉及其子润生死之。

丙午，罢安庆巡抚。

丁未，许罪废诸臣输银复官。

戊申，左良玉举兵，以奉太子密旨诛奸臣马士英为名，黄澍主其谋；焚武昌东下。

已酉，赠故兴平伯高杰太子太保，荫一子锦衣卫百户。以钱继登为佥都御史，总理两淮盐法，兼督江防军务。罢巡盐御史。大清兵取颍州、太和。加李本深太子太保左都督，提督兴平标下兵马。

夏四月癸丑朔，命史可法驰扼徐、泗。

丙辰，左良玉兵陷九江府；寻死，其子梦庚自称留后。命阮大铖、刘孔昭率师出御。

丁巳，追恤三案诸臣刘廷元等二十人，并复原官，仍各荫赠有差。左梦庚兵陷建德。戊午，陷彭泽。乙未，陷东流。京师戒严，以公侯分守长安等门及都城十三门。征靖南、广昌、东平三镇兵入卫，命可法至江北调度。命阮大铖会同朱大典、黄得功堵剿。

庚申，戮光时亨、周钟、武愫于市，周镳、雷演祚赐自尽；其余从贼诸臣拟死罪者戍边、流罪以下为民。

辛酉，左兵前哨及采石，黄得功驻兵荻港扼之。大清兵自归德分道一趋亳州、一趋砀山，徐州总兵李成栋奔扬州。

壬戌，封常澄为襄王，命居汀州。是日，都督黄斌卿等与左兵战于铜陵之灰河，败之。明日复战，沉其船三十艘。命劳诸将银币。

乙丑，左梦庚陷安庆。大清兵取泗州；丙寅，渡淮。史可法退保扬州，刘良佐提兵入卫。

丁卯，选淑女于元辉殿。潞王在杭州上书，请僻静一郡；戊辰，命驻湖州，赐敕奖谕。且命移周、鲁二王于江西、广东。

庚午，王永吉总督防河兼巡抚凤、庐、淮三府，钱继登兼抚扬州。左兵至池州。诏暴良玉罪状。京口总兵郑鸿逵破乱兵于江中；奏闻，命黄得功移家太平。

辛未，大清兵围扬州，七日城破；丁丑，督师太傅、兵部尚书建极殿大学士史可法死之。扬州知府任民育、江都知县周志畏等不屈死，总兵官刘肇基等逆战死，原任兵部侍郎张伯鲸、都督兵部右侍郎卫胤文、监纪主事何刚先后俱殉难。城遂屠。

戊寅，追封于谦为临安伯。

五月壬午朔，进封黄得功为靖国公世袭，诸将各升荫有差；遣司礼监太监王肇基赍银币往劳。以李彬为佥都御史，巡抚河南。

癸未，移惠王于嘉兴。得功击左梦庚于坂子矶，败之。

丁亥，封郑鸿逵靖卤伯。分苏松、常镇为二巡抚。以杨文骢为佥都御史巡抚常镇二府，兼辖扬州沿海等处军务。

己丑夜，大清兵乘雾自七里江渡。

庚寅，援师悉溃；杨文骢走苏州，郑鸿逵以水师奔福建。

辛卯，我兵入镇江府；王出奔太平，刘孔昭斩关遁。

壬辰，马士英奉太后出奔，由广德至杭州。京城溃，乱兵拥立王之明。是日薄暮，王至太平，居察院公署；如得功营，旋御舟如芜湖。以扬州府同知李继晟为佥都御史，巡抚安庆。命阮大铖、朱大典兼东阁大学士督师。

甲午，总督京营忻城伯赵之龙、魏国公徐用爵、内阁大学士王铎、礼部尚书钱谦益具表迎降。

乙未，大清兵自丹阳趋句容；夜，前队至郊坛门。丙申，营于城北；之龙、谦益等尽率诸勋戚文武出降。刑部尚书高倬、礼部主事黄端伯、户部郎中刘成治、主事吴佳胤、中书舍人龚廷祥、钦天监博士陈于阶皆死之。吏部尚书张捷、右副都御史杨维垣走之不脱，亦就死。监生吴可箕、武举黄金玺、布衣陈士达俱殉之。

丁酉，刘良佐以所部至上新河降。

戊戌，大清兵奉豫亲王进守皇城。

癸卯，刘良佐引兵追王，左柱国太师靖国公黄得功死之。丙午，其将田雄、张杰等执王至南京。

秋九月甲寅，王北去。闽中唐王立，遥上尊号曰圣安皇帝。

明年五月，王殂，潞王等亦见杀。粤中永明王立，上谥曰安宗简皇帝。

「佚史」曰：按李清「南渡录」云：『上燕居深宫，徘徊诧叹，每谓诸臣「无肯为我用」。素少读书，章奏未能亲裁；故内阉、外臣相倚为奸，卒归过于上。如端门捕虾蟆，此宫人旧例；而加以秽言，且谓娈童季女死者接踵，以致内外腾谤。及国亡，宫人逸出，始得其真也。惟一为士英所挟，太阿旁落，乱政亟行，以沦胥于亡。盖仁厚有余，刚明不足。论者谓士英听大铖奸谋，欲以「三朝要典」大兴党人之狱，累请不允；亦可想见其为人矣』。

「勘本」曰：李暎碧之言，亦为其臣者卫其君耳。呜呼！王之考福恭王之死也，闯贼沥其血入酒杂鹿肉咽之，名曰「福禄酒」；较献贼借襄王头为尤惨矣。奈何南都立国，声色是耽，不共之雠置诸弗议？以北来太子为假，以故妃童氏为妖，疑案重重，五伦俱绝；忠言格格，一事无成。亦无惑乎后之人以赧王为伪也。

大兵南下，警报沓闻。王于除夕怃然不怡，亟传部院诸臣进见。众谓兵败地蹙上烦圣虑，各各顿首谢罪。王良久不答。既而曰：『吁！此非朕所及也。今之所急在后宫寥落，欲广选良家女充掖庭，且新春南部无新声耳。卿等盍早计诸』！或对曰：『臣等以陛下忧兵警、念先帝，故不俟驾而来，乃作此等想邪』！群起拂袖出。兴宁宫告成，命翰林官拟上楹帖俱不称旨，已闻王铎一联大获奖赏。或进内殿观之云：『万事不如杯在手，一年几见月当头』；旁注『东阁大学士臣王铎奉敕书』。钱东涧诗：『一年天子小朝廷』，其兆已见于斯；而赧王中心之藏亦可概矣。「金陵剩事」言：是秋有内竖奉旨采合媚药，需雀脑蟾酥；市中一夕踊贵，甚至乞儿手捉一虫一介亦贴黄书「上用」，而人不可犯。噫！如此作为，读史督辅三疏则不胜抱玉投珠之泣已。隐哉！

伪太子之狱，士英欲并倾姜、黄，令严究主使附逆者。寻有内员上密疏，王手示之；士英翻覆指驳。御史陈以瑞奏愚民观听易惑，将谓诸臣有意倾先帝血胤，请勿加刑。时李沾以左都御史会审午门，喝令上桚；乃号呼皇天上帝，声彻内廷。旧东宫伴读邱致中趋至，抱持大恸。夜有题诗皇城者曰：『海上扶苏原未死，狱中病已又奚猜』！一时中外沸腾。黄靖南具奏：『东宫之来，何人定为奸伪？先帝子即陛下子，岂有不明不白付之刑狱者』！左宁南疏：『吴三桂于东宫实有明验，朝廷诸臣但知逢君，罔顾大体。前者逆贼尚锡王封，何至一家视同仇敌。明知穷究必无别情，必欲展转诛求，使陛下忘屋乌之德、臣下绝委裘之义。亲亲而仁民，惟陛下省之』！湖督何腾蛟言：『马士英何以独知其伪？既云王昺侄孙，何以无一人确认，而泛云自供？高梦箕两疏何以不抄发？事关天下万世是非，可不慎邪』！江督袁继咸言：『太子气体非外间儿童所能假。王昺固系巨族，而高阳未闻屠害，岂无父兄群从，何至只身流转到南？望勿信及偏辞，使一人免向隅之泣，则宇宙享荡平之福矣』。案北都之变，太监栗从周、王之俊以太子、二王献于贼；贼系之军中，尝使侍宴，愤泣几凌于死，贼复幽诸刘宗敏家。后乃遯而之南。吴三桂谓凿凿有据，今无可考矣。

伪妃之狱，士英亦言『苟非至情所关，谁敢拚死与陛下为敌体』？刘良佐言：『南案未协舆论，恳求曲全两朝彝伦，毋贻天下后世口实』！考童氏为赧王继妃，生子已六岁矣。南渡后，王迎邹太妃而不召妃，妃乃自陈于官。巡按陈潜夫以闻，王勿报。刘良佐会同抚臣越其杰假仪卫送至京；王不悦，诃之为妖妇，即命付锦衣卫监候。妃从狱中自书入宫年月及乱离情事甚晰，王又弗顾。已而命严刑拷讯，血肉狼籍，人不忍看。妃初则徒跣诅骂，既则直声呼号，宛转于地下者不三日而死。夫史职所以传信也，不信不足以言史。两案若太子之伪，证之狱词、质之公论，虽百世亦未能创断；若童妃之冤，则彰彰可信者也。后之人因妃之死而更议赧王为不道、为伪托矣。佚史氏颇信王之为伪。甬上全氏题「戾园疑迹」云：『见诸「所知录」、「林太常蠒庵集」中证伪尤详』。吴兴杨氏跋语曰：『半壁荒朝，传闻滋谬。又有率臆凭胸者以好恶为增损事迹，真赝相参，是非混淆莫辨。其伪之甚者，为先帝，为太子，为永王、定王、齐王、福王之父恭王，为太后，为故妃，为皇姑、潞王之弟郡公，而犹有异论谓福王亦伪。堂堂留都，以史大司马之定策，且名贤林立其闻，而使卜者王郎辈践天子位邪』？今案当时致伪之说，其故有二：盖以马、阮济奸，将尽杀东林、复社诸君子。向后诸君子追憾其事，造词洿蔑；并恨王之任奸不悟也，乃奋而断之曰：『此马瑶草诡谋迎立，本非明室宗支也』。其说一也。次则童氏为糟糠故配，亦曾患难相依，有何大过，而必欲置诸死地。且弃其母并弃其子，妃则榜掠宛转以死；已而六岁孩提杳无下落，曾无一语及之焉。有自己骨血而忍残至此？始于太妃之至，有括取金钱充赏之举，极邀其驩。殆恐故妃入宫识破机关，因而必不与面，急灭其口也。其说二也。是皆甚疾之之词。而伪益言伪、疑更传疑，亦王之所以自致之尔。

杨氏言：『士英挟奔之太后为伪，固也。然据浙中之迎请、后从潞藩北去而跃入水中者，岂又伪之所能为邪』？附此以俟博考。








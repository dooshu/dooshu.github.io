○齐抗平章事制

敕：寅亮天工，缉熙王度。调阴阳以遂群品，敷教化以统百官。必得其人，乃济於理。是咨茂德，允式具瞻。中散大夫守太常卿上柱国赐紫金鱼袋齐抗，植操清贞，秉心谅实，精达政理，详明典彝。才器可以济时，忠正可以激俗。莅事惟肃，休声茂闻。宜入赞於中枢，俾发挥於景化。式是百辟，毗予一人。可守中书侍郎门下平章事，散官勋赐如故。於戏！政之得失，在於弼谐。尔其竭诚启沃，以广视听。尽规献纳，以赞谋猷。俾人叶中，时乃之绩。无替朕命，厥惟懋哉。


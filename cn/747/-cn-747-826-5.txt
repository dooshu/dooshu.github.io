○祭陈侍御（峤）

维光化三年岁次庚申正月庚寅朔十五日甲辰，将仕郎守国子四门博士黄滔，谨以清酌之奠，敬祭於侍御陈君延封之灵。伏以灵闽之江山，莆称秀绝。首武德之科级，自贞元之英哲，其後继生硕儒，鸿都，交怀荆璞，互握隋珠。皆指期於拾芥，终恸哭於弯弧。洎宣皇之後年，则夫子之斯出。持曾参之孝行，袖孟轲之文帙。荐赋诸侯，上书圣日。射宫而劲挺弦矢，艺圃而葳蕤华实。难亨者吾道，难偶者至公。管仲三奔，非战之过。孙宏十上，盖时未通。七千里而辛勤上国，二十年而惆怅东风。人皆一一以兴愤，我独孜孜而养蒙。既而凤阙飞尘，龟城挂榜。仪曹方急於中兴，权宦辄窥其上赏。殊不知杨吟诵於犬子，景荐延乎商鞅。古为不然，吾肯斯仿。谁不奇夫子之节，谁不高夫子之名。冰霜却污，松柏居贞。渭水之钓有守，武城之径宁行。逮夫岷峨岁改，岐雍烟清。天子复含元谒见，有司新都省权衡。巍巍令闻，赫赫嘉声。遂从寰海，回翥蓬瀛。振辉光於甲乙，开道路於孤平。望高而先脱麻衣，家远而须荣乡土。十二人林君茂躅，一百年莆邑大数。君侯设醴以前席，里巷拜尘而如堵。雷车监々，鹤贺翩翩。初命就门，见东周之三语。前程不日，候西汉之七迁。旋以孔樽引满，徐榻解悬。白璧黄金而叠矣，玳簪珠履以加焉。列藩所得者贤才，古人所重者知己。既将推珍於席上，岂独矜词於雪里。庄周说剑，则韩魏呈镡。郭隗升台，则乐邹觏止。绣衣曜日，骢马嘶烟。飞诏而宾阶次第，假途而棘寺盘旋。莫不汉帷驻策，薛石留笺。从容渥泽，宠异淹延。胡言薤露，忽败椿年。呜呼！石火风烛，惊波逝川。圣贤之不免矣，古今之共痛焉。滔江乡则中外亲姻，帝里则参差砚席。干名而後乎一纪，论友而仰乎三益。蝉槐给念，几同京洛之愁。莺柳看时，各署神仙之籍。别来辇下，归自瓯中。尘忝而郄诜桂绿，因依而王俭莲红。断金益固，投漆攸同。见行藏於柱史，论倚伏於塞翁。实期以始者文场之懿德，迩来使府之清风。伏蒲北省，起草南宫。更雪当时之冤滞，少为吾党之隆崇。是何天之丧，道之穷，匆匆大夜，默默元穹。滔复晓夕以思，江山之事，林君则以合浦垂名，夫子则以申秦得意。高步斯振，宏规靡异。前辈旷世，後来遂志。俱蟠使下之柏，俱擅乙中之二（林端公贞元七年首闽越之科第，以《珠还合浦赋》擅名。後十年莆邑许员外荣登。自此文学之士继踵，而悉不偶。时旷八十七年始锺於延封。其文以申秦续篇擅名，後六七年徐正字及第，兼滔尘忝。林端公同延封榜皆第十二人，皆开路於後人，皆终使府大判官。判官皆柏台。林荆南、延封闽中也）。推是言之，岂偶然耳。贤哲相望，今昔一致。呜呼延封，昨日而冰壶仙雾，今辰而丹刍灵。虽死生之理能一，终痛伤之恳罔宁。况以平生树德，幽宅刊铭。无惭郭泰之贤，笺毫曷措。爰枉赵岐之寄，涕泪交零。水咽云愁，风悲日暮。精灵一闭於泉壤，岁月空苍於垅树。椒壶略备，兰俎聊具。申永诀於斯言，庶冥感其诚素。呜呼哀哉！


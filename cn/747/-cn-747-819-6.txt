○授王搏威胜军节度平章事制

门下。朕闻有国家者，内则立四辅以贞百度，外则建群臣以宁八区。持吾重权，惟此二事。其有弼谐之道，已溢於简编。是期训抚之规，更满於方岳。中外迭处，古今所荣。扶危匡国致理功臣金紫光禄大夫门下侍郎兼户部尚书同中书门下平章事监修国史判度支诸道盐铁转运等使上柱国琅琊郡开国公食邑二千户王搏，长淮允庆，维岳降神，抱文行忠信以饰身，范璧瑞璜而为器。动多伟节，言必匪躬。自践历清华，汪洋令望，左垣謇谔之称，凛然古风。右掖丝纶之功，垂作雅诰。尔後恤刑著效，免赋推能。陟於梅霖，掌我金谷。果罄致君之道，无惭出相之门。忠谋必成，茂绩仍举。朕念於越，多罹凶狂。狡童既平，疲俗未泰。是思被我宽政，播之皇风。厚其浇漓，涤彼染。再造其任，求才惟艰。辍於三台，先以十乘。不改岩廊之任，用资垣翰之光。於戏！阻於重江，负於沧海。地号殷厚，属为剽轻。虽兵革乍销，而闾井犹弊。抚循之理，可不慎诸？副吾任贤，俟尔报政。可检校户部尚书同中书门下平章事，散官勋如故，充威胜军节度浙江东道管内观察处置宣抚等使使持节越州诸军事守处州刺史。


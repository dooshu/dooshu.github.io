卷三十四

[集部,别集类,汉至五代,柳河东集]

钦定四库全书

柳河东集卷三十四

唐　柳宗元　撰

书一十二首

与太学诸生喜诣阙留阳城司业书【新史阳城传城字亢宗德宗召为谏议大夫初城未起搢绅想见风采既兴草茅处谏诤官士以为且死职城闻得失且熟犹未肯言韩愈作诤臣论讥切之居位八年人不能窥其际及裴延龄诬逐陆贽张滂李充等帝怒甚无敢言城闻曰吾谏官不可使天子杀无罪大臣乃约拾遗王仲舒守延英阁上疏极论延龄罪且显语曰延龄为相吾当取白麻坏之哭於廷延龄不相城力也坐是下迁国子司业有薛约者狂而直言事得罪谪连州城引约饮食讫步至都外与别帝恶城党有罪出为道州刺史太学诸生何蕃季偿王鲁卿李谠等二百人顿首阙下请留城柳宗元闻之遗蕃等书云云即此书也蕃等守阙下数日为吏遮抑不得上既行皆泣涕立石纪德观传所载书之所言可见公勉励诸生之意也公作集贤正字在贞元十四年云】

二十六日集贤殿正字柳宗元敬致尺牍太学诸生足下始朝廷用谏议大夫阳公为司业诸生陶煦醇懿熙然大洽於兹四祀而已诏书出为道州仆时通籍光范门就职书府闻之悒然不喜非特为诸生戚戚也乃仆亦失其师表而莫有所矜式焉而署吏有传致诏草者仆得观之盖主上知阳公甚熟嘉美显宠勤至备厚乃知欲烦阳公宣风裔土覃布美化於黎献也遂寛然少喜如获慰荐於天子休命然而退自感悼幸生明圣不讳之代不能布露所蓄论列大体闻於执事冀少见采取而还阳公之南也翌日退自书府就车於司马门外闻之於抱关而掌管者道诸生爱慕阳公之德教不忍其去顿首西阙下恳悃至?乞留如故者百数十人辄用抚手喜甚震忭不宁不意古道复形於今仆尝读李元礼嵇叔夜传观其言太学生徒仰阙赴诉者【李元礼李膺也膺本传太学诸生三万余人郭林宗贾伟节为其冠并与李膺陈蕃王畅更相褒重学中语曰天下模楷李元礼嵇叔夜嵇康也以锺会之譛将刑东市太学生三千人请以为师弗许】仆谓讫千百年不可覩闻乃今日闻而覩之诚诸生见赐甚盛於戏【上音乌下音欷】始仆少时尝有意游太学受师说以植志持身焉当时说者咸曰太学生聚为朋曹侮老慢贤有堕窳败业而利口食者有崇饰恶言而肆鬪讼者有凌傲长上而谇骂有司者【谇苏内切】其退然自克特殊於衆人者无几耳仆闻之恟骇怛悸【恟许拱切怛当割切悸其季切】良痛其游圣人之门而衆为是????????也【????徒合切】遂退托乡闾家塾考厉志业过太学之门而不敢局顾尚何能仰视其学徒者哉今乃奋志厉义出乎千百年之表何闻见之乖剌欤【剌卢达切】岂说者过也将亦时异人异无向时之桀害者耶其无乃阳公之渐渍导训明效所致乎【渐子廉切渍疾智切】夫如是服圣人遗教居天子太学可无愧矣於戏阳公有博厚恢弘之德能并容善伪来者不拒曩闻有狂惑小生依托门下或乃飞文陈愚丑行无赖而论者以为言谓阳公过於纳污无人师之道是大不然仲尼吾党狂狷南郭献讥曾参徒七十二人致祸负刍孟轲馆齐从者窃屦【孔子在陈曰归欤归欤吾党之小子狂简斐然成章不知所以裁之荀子南郭惠子问於子贡曰夫子之门何其杂也孟子曾子居武城有越寇寇退曾子反左右曰寇至则先去以为民望寇退则反殆於不可沈犹行曰是非汝所知也昔沈犹有负刍之祸从先生者七十人未有与焉注沈犹行曾子弟子也尽心下孟子之滕舘於上宫有业屦於牖上舘人求之弗得或曰若是乎从者之廀也曰子以是为窃屦来欤曰殆非也】彼一圣两贤人继为大儒然犹不免如之何其拒人也俞扁之门不拒病夫绳墨之侧不拒枉材师儒之席不拒曲士理固然也且阳公之在於朝四方闻风仰而尊之贪冒苟进邪薄之夫庶得少沮其志不遂其恶虽微师尹之位而人实具瞻焉与其宣风一方覃化一州其功之远近又可量哉诸生之言非独为已也於国体实甚宜愿诸生勿得私之想复再上故少佐笔端耳朂此良志【朂音旭】俾为史者有以纪述也努力多贺宗元白

荅韦中立书【中立史无传新史年表唐州刺史彪之孙不书爵位观其求师好学之意公荅以数千言尽以平生为文真诀告之必当时佳士也其曰自京师来蛮夷间乃幸见取又曰余居南中九年此书元和八年在永作集又有送韦七秀才下第序言中立文高行愿而不録於有司当在此书後作】

二十一日宗元白辱书云欲相师仆道不笃业甚浅近环顾其中未见可师者虽尝好言论为文章甚不自是也不意吾子自京师来蛮夷间乃幸见取仆自卜固无取假令有取亦不敢为人师为衆人师且不敢况敢为吾子师乎孟子称人之患在好为人师由魏晋氏以下人益不事师今之世不闻有师有辄譁笑之以为狂人独韩愈奋不顾流俗犯笑侮收召後学作师说因抗顔而为师世果羣恠聚骂指目牵引而增与为言辞愈以是得狂名居长安炊不暇熟又挈淅而东如是者数矣屈子赋曰邑犬羣吠吠所怪也仆往闻庸蜀之南恒雨少日日出则犬吠予以为过言前六七年仆来南三年冬幸大雪踰岭被南越中数州数州之犬皆苍黄吠噬狂走者累日至无雪乃已然後始信前所闻者今韩愈既自以为蜀之日而吾子又欲使吾为越之雪不以病乎非独见病亦以病吾子然雪与日岂有过哉顾吠者犬耳度今天下不吠者几人而谁敢衒怪於羣目以召閙取怒乎仆自谪过以来益少志虑居南中九年增脚气病渐不喜閙岂可使呶呶者早暮咈吾耳骚吾心【呶尼交切咈音佛骚苏曹切】则固僵仆烦愦愈不可过矣平居望外遭齿舌不少独欠为人师耳抑又闻之古者重冠礼将以责成人之道是圣人所尤用心者也数百年来人不复行近有孙昌胤者独发愤行之既成礼明日造朝至外廷荐笏言於卿士曰某子冠毕应之者咸怃然【怃音武孟子怃然为间】亰兆尹郑叔则怫然曳笏却立【怫音佛】曰何预我耶廷中皆大笑天下不以非郑尹而快孙子何哉独为所不为也今之命师者大类此吾子行厚而辞深凡所作皆恢恢然有古人形貌虽仆敢为师亦何所增加也假而以仆年先吾子闻道着书之日不後诚欲往来言所闻则仆固愿悉陈中所得者吾子苟自择之取某事去某事则可矣若定是非以教吾子仆材不足而又畏前所陈者其为不敢也决矣吾子前所欲见吾文既悉以陈之非以耀明於子聊欲以观子气色诚好恶何如也今书来言者皆大过吾子诚非佞誉诬谀之徒直见爱甚故然耳始吾幼且少为文章以辞为工及长乃知文者以明道是固不苟为炳炳烺烺【音朗火明貌一作煜】务采色夸声音而以为能也凡吾所陈皆自谓近道而不知道之果近乎远乎吾子好道而可吾文或者其与道不远矣故吾每为文章未尝敢以轻心掉之【掉徒吊切】惧其剽而不留也未尝敢以怠心易之惧其弛而不严也未尝敢以昏气出之惧其昧没而杂也未尝敢以矜气作之惧其偃蹇而骄也抑之欲其奥扬之欲其明疎之欲其通廉之欲其节激而发之欲其清固而存之欲其重此吾所以羽翼夫道也本之书以求其质本之诗以求其恒本之礼以求其宜本之春秋以求其断本之易以求其动此吾所以取道之原也参之谷梁氏以厉其气参之孟荀以畅其支参之庄老以肆其端参之国语以博其趣参之离骚以致其幽参之太史公以着其洁此吾所以旁推交通而以为之文也凡若此者果是耶非耶有?乎抑其无取乎吾子幸观焉择焉有余以告焉苟亟来以广是道子不有得焉则我得矣又何以师云尔哉取其实而去其名无招越蜀吠怪而为外廷所笑则幸矣宗元复白

荅贡士元公瑾论仕进书【集有送元秀才下第东归序即公瑾也序所谓从计亰师受丙科之荐献艺春卿当三黜之辱与书所谓深寡和之愤积无徒之叹之意同书当在序之前贞元十七八年尉蓝田时作】

二十八日宗元白前时所枉文章讽读累日辱致来简受赐无量然窃观足下所以殷勤其文旨者岂非深寡和之愤积无徒之叹怀不能已赴诉於仆乎如仆尚何为者哉且士之求售於有司或以文进或以行达者称之不患无成足下之文左冯翊崔公先唱之矣秉笔之徒由是增敬足下之行汝南周頴客又先唱之矣逢掖之列亦以加慕夫如是致隆隆之誉不久矣又何戚焉古之道上延乎下下倍乎上上下洽通而荐能之功行焉故天子得宜为天子者荐之於天诸侯得宜为诸侯者荐之於王大夫得宜为大夫者荐之於君士得宜为士者荐之於有司荐於天尧舜是也荐於王周公之徒是也荐於君鲍叔牙子罕子皮是也荐於有司而专其美者则仆未之闻也是诚难矣古犹难之而况今乎独不得与足下偕生中古之间进相援也退相极也已乃出乎今世虽王林国韩长孺复生不能为足下抗手而进以取戮笑矧仆之龌龊者哉【龌音握龊测角切】若将致仆於奔走先後之地而役使之则勉充雅素不敢告惫【蒲拜切】呜呼始仆之志学也甚自尊大颇慕古之大有为者汩没至今自视缺然知其不盈素望久矣上之不能交诚明逹德行延孔氏之光烛於後来次之未能励材能兴功力致大康於民垂不灭之声退乃伥伥於下列【伥仲良切无见皃又音枨记曰治国而无礼犹瞽者之无相伥伥然】呫呫於末位【呫他协切】偃仰骄矜道人短长不亦冒先圣之诛乎固吾不得已耳抑势使然也谷梁子曰心志既通而名誉不闻友之过也盖誉知扬善圣人不非况足下有文行唱之者有其人矣继其声者吾敢阙焉其余去就之说则足下观时而已不悉宗元白

荅严厚舆秀才论为师道书【师友箴答韦中立书皆见於集荅中立书意与此答厚舆及此下答袁君陈书意大抵皆避为师之名而不欲当者故二书皆与答韦中立书言之可以互见集有送严公贶下第序厚舆岂即公贶耶韦中立书答於元和八年则此书又在後云】

二十五日某白冯翊严生足下得生书言为师之说怪仆所作师友箴与荅韦中立书欲变仆不为师之志而屈已为弟子凡仆所为二文其卒果不异仆之所避者名也所忧者其实也实不可一日忘仆聊歌以为箴行且求中以益已栗栗不敢暇又不敢自谓有可师乎人者耳若乃名者方为薄世笑骂仆脆怯尤不足当也内不足为外不足当衆口虽恳恳见廹其若吾子何实之要二文中皆是也吾子其详读之仆见解不出此吾子所云仲尼之说岂易耶仲尼可学不可为也学之至斯则仲尼矣未至而欲行仲尼之事若宋襄公好覇而败国卒中矢而死仲尼岂易言耶马融郑玄者二子独章句师耳今世固不少章句师仆幸非其人吾子欲之其有乐而望吾子者矣言道讲古穷文辞以为师则固吾属事仆才能勇敢不如韩退之故又不为人师人之所见有同异吾子无以韩责我若曰仆拒千百人又非也仆之所拒拒为师弟子名而不敢当其礼者也若言道讲古穷文辞有来问我者吾岂尝瞋目闭口耶敬叔吾所信爱今不得见其人又不废其言吾子文甚畅远恢恢乎其辟大路将疾驰也攻其车肥其马长其?【音策】调其六辔中道之行大都舍是又奚师欤亟谋於知道者而考诸古师不乏矣幸而亟来终日与吾子言不敢倦不敢爱不敢肆苟去其名全其实以其余易其不足亦可交以为师矣如此无世俗累而有益乎已古今未有好道而避是者宗元白

报袁君陈秀才避师名书【袁君集不复他见其避师名之意与前二书同其曰往在亰师後学到门日或数十人可见其作书时在永与前二书时相後云】

秀才足下仆避师名久矣往在亰都後学之士到仆门日或数十人仆不敢虚其来意有长必出之有不至必惎之【惎渠记切】其教也虽若是当时无师弟子之说其所不乐为者非以师为非弟子为罪也有两事故不能自视以为不足为一也世久无师弟子决为之且见非且见罪惧而不为二也其大说具荅韦中立书今以往可观之秀才貌甚坚辞甚强仆自始觌固奇秀才及见两文愈益奇虽在亰都日数十人到门者谁出秀才右耶前已异秀才可为成人仆之心固虚矣又何鲲鹏互乡於尺牍哉秋风益高暑气益衰可偶居卒谈秀才时见咨仆有诸内者不敢爱惜大都文以行为本在先诚其中其外者当先读六经次论语孟轲书皆经言左氏国语庄周屈原之辞稍采取之谷梁子太史公甚峻洁可以出入余书俟文成异日讨也其归在不出孔子此其古人贤士所檩檩者求孔子之道不於异书秀才志於道慎勿怪勿杂勿务速显道苟成则慤然尔久则蔚然尔源而流者岁旱不涸蓄谷者不病凶年蓄珠玉者不虞殍死【殍彼表切】然则成而久者其术可见虽孔子在为秀才计未必过此宗元白

荅韦珩示韩愈相推以文墨事书【退之之书不见於集而其略粗见於此深可惜者韦珩夏卿之侄正卿之子夏卿史有传正卿附见於传珩载於年表子厚谓马迁与退之固相上下而扬雄不若退之其相推逊亦至矣?书云足下封示退之书此当与公与退之论史事书相後先元和八九年间也集又有寄珩诗在别卷】

足下所封示退之书云欲推避仆以文墨事且以励足下若退之之才过仆数等尚不宜推避於仆非其实【一有可知】固相假借为之词耳退之所敬者司马迁扬雄迁於退之固相上下若雄者如太玄法言及四愁赋退之独未作耳决作之加恢奇至他文过雄远甚雄文遣言措意颇短局滞澁不若退之猖狂恣肆寓意有所作【一作猖狂恣睢肆意有所作】若然者使雄来尚不宜推避而况仆耶彼好奨人善以为不屈已善不可奨故慊慊云尔【慊音歉恨也】足下幸勿信之且足下志气高好读南北史书通国朝事穿穴古今【一作牢笼】後来无能和而仆稚騃【语骇切】卒无所为但趑趄文墨笔砚浅事今退之不以吾子励仆而反以仆励吾子愈非所宜然卒篇欲足下自挫抑合当世事宜固当【丁浪切】虽仆亦知无出此吾子年固甚少知已如麻不患不显患道不立耳此仆以自励亦以佐退之励足下不宣宗元顿首

荅贡士廖有方论文书【廖生书欲求公为序故其端见於此公既许之故集有诗人廖有方序见别卷有曰廖生为唐诗有大雅之道即书所谓观秀才勤恳欲以?文雅则吾曷敢以让其意同虽不见其作之时日书云自遭斥逐禁锢皆在永州作也】

三日宗元白得秀才书知欲仆为序然吾为文非苟然易也於秀才则吾不敢爱吾在京都时好为文宠後辈後辈由吾文知名者亦为不少焉自遭斥逐禁锢益为轻薄小儿譁嚣羣朋增饰无状当途人卒谓仆垢污重厚举将去而远之今不自料而序秀才秀才无乃未得向时之益而受後事之累吾是以惧洁然盛服而与负涂者处而又何赖焉然观秀才勤恳意甚久远不为顷刻私利欲以?文雅则吾曷敢以让当为秀才言之然而无显出於今之世视不为流俗所扇动者乃以示之既无以累秀才亦不增仆之诟骂也计无宜於此若果能是则吾之荒言出矣宗元白

荅贡士萧纂欲相师书【萧生不详其何许人?书云始者负戴经籍退托野庐不意足下曲见记忆此并非谪永州後文未为蓝田尉时作】

十二日宗元白始者负戴经籍退迹野庐块守蒙陋坐自拥塞不意足下曲见记忆远辱书讯贶以高文开其知思【二字并去声】而又超仆以宗师之位贷仆以丘山之号流汗伏地不知逃匿幸过厚也前时获足下灌钟城铭窃用唱导於闻人仆尝赧然【赧乃版然】羞其僭踰今览足下尺牍殷勤备厚似欲仆赞誉者此固所愿也详视所贶旷然以喜是何旨趣之博大词采之蔚然乎鼓行於秀造之列此其戈矛矣举以见投为赐甚大俯用忖度不自谓宜顾视何德而克堪哉且又教以芸其芜秽甚非所宜仆不敢闻也其他唯命宗元白

报崔黯秀才论为文书【黯一本作剪剪史集皆无见黯新史有传崔宁之子後擢进士第书云吾且不言是负吾子数千里不弃朽废者之意亦当是永州时作】

崔生足下辱书及文章辞意良高所向慕不凡近诚有意乎圣人之言然圣人之言期以明道学者务求诸道而遗其辞辞之传於世者必由於书道假辞而明辞假书而传要之之道而已耳道之及及乎物而已耳斯取道之内者也今世因贵辞而矜书粉泽以为工遒密以为能【遒音酋】不亦外乎吾子之所言道匪辞而书其所望於仆亦匪辞而书是不亦去及物之道愈以远乎仆尝学圣人之道身虽穷志求之不已庶几可以语於古恨与吾子不同州部闭口无所发明观吾子文章自秀士可通圣人之说今吾子求於道也外而望於予也愈外是其可惜欤吾且不言是负吾子数千里不弃朽废者之意故复云尔也凡人好辞工书者皆病癖也吾不幸早得二病学道以来日思砭鍼攻熨【砭悲廉切又陂验切鍼音针】卒不能去纒结心腑牢甚愿斯须忘之而不克窃尝自毒今吾子乃始钦钦思易吾病不亦惑乎斯固有潜块积瘕【何加切】中子之内藏恬而不悟可怜哉其卒与我何异均之二病书字益下而子之意又益下则子之病又益笃甚矣子癖於伎也吾尝见病心腹人有思啗土炭嗜酸咸者不得则大戚其亲爱之者不忍其戚因探而与之观吾子之意亦已戚矣吾虽未得亲爱吾子然亦重来意之勤有不忍矣诚欲分吾土炭酸咸吾不敢爱但远言其证不可也俟面乃悉陈吾状未相见且试求良医为方已之苟能已大善则及物之道专而易通若积结既定医无所能已幸期相见时吾决分子其啗嗜者不具宗元白

荅吴秀才谢示新文书【吴秀才不详其名字非武陵也书言秀才在叔父处蚤夜孜孜何畏不日新岂吴生者随柳公绰在湖南耶计其时则元和七年间也】

某白向读秀才书及文章类前时所辱远甚多荷秀才志为文章又在族父处蚤夜孜孜何畏不日新又日新也虽间不奉对苟文益日新则若亟见矣夫观文章宜若悬衡然增之铢两则俯反是则仰无可私者秀才诚欲令吾俯乎则莫若增重其文今观秀才所增益者不啻铢雨吾固伏膺而俯矣愈重则吾俯滋甚秀才其懋焉苟增而不已则吾首惧至地耳又何间疎之患乎还荅不悉宗元白

复杜温夫书【温夫集无他见书曰来柳州见刺史即周孔之公时已谪於柳也其曰道连而谒於潮之二邦连谓刘梦得潮谓韩退之也尝以年考之元和十年公自永召至京寻复谪刺柳州刘梦得亦同时改连州至元和十四年退之亦以罪谪潮州温夫来柳时梦得退之当皆在二邦故书及之也此书必四年春作云】

二十五日宗元白两月来三辱生书书皆逾千言意者相望仆以不对荅引誉者然仆诚过也而生与吾文又十卷噫亦多矣文多而书频吾不对荅引誉宜可自反而来徵不肯相见【肯一作日】亟拜亟问其得终无辞乎凡生十卷之文吾已略观之矣吾性騃滞多所未甚谕安敢悬断是且非耶书?吾必曰周孔周孔安可当也语人必於其伦生以直躬见?宜无所谀道而不幸乃曰周孔吾岂得无骇怪且疑生悖乱浮诞无所取幅尺以故愈不对荅来柳州见一刺史即周孔之今而去我道连而谒於潮之二邦又得二周孔去之亰师亰师显人为文词立声名以千数又宜得周孔千百何吾生胷中扰扰焉多周孔哉吾虽少为文不能自雕斵引笔行墨快意累累【伦追切】意尽便止亦何所师法立言状物未尝求过人亦不能明辨生之才致但见生用助字不当律令唯以此奉荅所谓乎欤耶哉夫者疑辞也矣耳焉也者决辞也今生则一之宜考前闻人所使用与吾言类且异慎思之则一益也庚枽子言藿蠋鹄卵者吾取焉道连而谒於潮其卒可化乎然世之求知音者一遇其人或为十数文即务往亰师急日月犯风雨走谒门户以冀苟得今生年非甚少而自荆来柳将道连而谒於潮途远而深矣则其志果有异乎又状貌嶷然【嶷鄂力切】类丈夫视端形直心无歧径其质气诚可也独要谨充之尔谨充之则非吾独能生勿怨亟之二邦以取法时思吾言非固拒生者孟子曰余不屑之教诲也者是亦教诲而已矣宗元白

上门下李夷简相公陈情书【新史李夷简传元和十三年召为御史大夫进门下侍郎同中书门下平章事书当在是时柳州作】

月日使持节柳州诸军事守柳州刺史柳宗元谨再拜献书於相公阁下宗元闻有行三涂之艰难而坠千仭之下者仰望於道号以求出过之者日千百人皆去而不顾就令哀而顾之者不过攀木俯首深矉太息【矉音宾恨视也】良久而去耳其卒无可奈何然其人犹望而不止也俄而有若乌获者持长绠千寻【绠古杏切汲井?也】徐而过焉其力足为也其器足施也号之而不顾顾而曰不能力则其人知必死於大壑矣何也是时不可遇而幸遇焉而不逮乎已然後知命之穷势之极其卒呼愤自毙【音弊】不复望於上矣宗元曩者齿少心鋭径行高步不知道之艰以陷乎大厄穷踬殒坠【踬职利切殒羽敏切】废为孤囚日号而望者十四年矣其不顾而去与顾而深矉者俱不乏焉然犹仰首伸吭张目而视【吭下浪切咽也】曰庶几乎其有异俗之心非常之力当路而垂仁者耶及今阁下以仁义正直入居相位宗元实拊心自庆以为获其所望故敢致其词以声其哀若又舍而不顾则知沉埋踣毙无复振矣伏惟心动焉宗元得罪之由致谤之自以合下之明其知之久矣繁言曼词只益为黩伏惟念坠者之至穷锡乌获之余力舒千寻之绠垂千仭之艰致其不可遇之遇以卒成其幸庶号而望者得毕其诚无使呼愤自毙没有余恨则士之死於门下者宜无先焉生之通塞决在此举无任战汗陨越之至不宣宗元惶恐拜

柳河东集卷三十四








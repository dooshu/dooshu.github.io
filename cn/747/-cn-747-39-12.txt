○册罽宾国王勃匐准文

维天宝四载，岁次乙酉，九月乙卯朔二十二日景子，皇帝诏曰：於戏！远方恭顺，襃锡宜优，累代忠勤，宠章斯及。咨尔罽宾国王男勃匐准，宿承信义，早竭款诚，宁彼下人，二蕃安静。继其旧业，万里来朝，秉节不逾，恳怀弥著。愿情之至，深可嘉焉！是用册命袭罽宾国王及乌苌国王，仍授右骁卫将军。往钦哉！尔其肃恭典册，保尚忠义。承膺於宠命，以率於遐蕃，可不慎欤！


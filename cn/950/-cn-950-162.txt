杨万里　池口移舟入江，再泊十里头、潘家湾，阻风不止

北风五日吹江练，江底吹翻作江面。

大波一跳入天半，粉碎银山成雪片。

五日五夜无停时，长江倒流都上西。

计程一日二千里，今踰灩澦到峨眉。

更吹两日江必竭，却将海水来相接。

老夫蚤知当陆行，错料一帆超十程。

如今判却十程住，何策更与阳侯争。

水到峨眉无去处，下梢不到忘归路。

我到金陵水自东，只恐从此无南风。

杨万里


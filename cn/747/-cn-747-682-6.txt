○养生论

僧孺尝读嵇康《养生论》曰：“导养得理，以尽性命。”下可数百年，至於调节嗜欲，全息正气，诚尽养生之能者。僧孺以养身之於养生，难与易相远也，所以康能著其论而陷大辟，荩能其易而不能其难者也。且天地禀生之道众，而贵之者寡，然而贵乎生，以有用於道也，生而无用，焉贵其生矣，而又况康不能养乎哉！且康居於是世，能忘名利之名，而不能使人忘其名，能忘其情欲之情，而不能自忘其情，能忘已喜怒於内，而不能防人之喜怒於外，虽其名利、情欲、喜怒之心，不改乎内，而能致其康宁焉，硕大焉？犹善豢者之犬彘肥盾，适足使屠侩之刃促乎己矣！出而处，语而默，是养其生者也；处而语，出而默，生其丧矣。沮焉溺焉。道无邪，行无诡，言中规，行中矩，而得其时，是养生於出处者也。孔焉孟焉。可而仕，否而退，是养生於出处语默之间者也。若中散者，栖乎下不可谓出，扬其名不可谓默，非出处则在用中於礼义人伦之道也。礼者道之器也，而肆情傲物，蔑弃冠服，是礼之大丧也。礼丧而道丧，则锺会欲无恶，晋王欲不刑之，不可得也。然康之为人，区区不列於中人，岂欲引而论之哉？以折文垂论，则人之中者引而惑必众，故不得不明也。先人无求生以害仁，有杀身以成仁，又有患难以相死，此则得死，此则得道得死而为寿，不以非道得生而为寿也。仁如比干而剖死，直如屈原而溺死，廉如介推而焚死，忠如萧望之而药死，而道存洋洋乎不已。予谓所存之生至遂大，是能养生者。若碌碌愚生，不以五常之道为人，予焉知其寿欤？焉知其昆虫欤？木石欤？灵蛇千年，予不知其寿也；石有时而泐，予不知其久也；葵能卫其足，予不知其全也。若康之养生，有类是也，适为下矣，又况不能类之者哉？呜呼！能养生於道者，生死长短可也。


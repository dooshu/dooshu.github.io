卷三百二十四

<史部,诏令奏议类,奏议之属,历代名臣奏议>

钦定四库全书

历代名臣奏议卷三百二十四

明　杨士奇等　撰

御边

宋仁宗时知延州庞籍论范仲淹攻守之策上疏曰臣近奉诏详范仲淹所上攻守之策及范仲淹近遣本州推官张问至具述延庆之间合力出兵之议臣窃谓虏衆之举齎粮不过十日而利於速战短於攻城彼攻我城则常多死伤我速与战则屡成挫衂若诸寨有楼橹矢石刍粮水泉之具即委之使攻既齎无久粮野无所掠就使十日不退我以重兵乘之观舋而动诚得全师御戎之体万一它路力不能支须至用仲淹之策然由德靖出师路沿洛河涉春泥泞步骑难进若久留贼界人心多摇川谷之险皆可以邀击我军意外之虑恐不能尽如豫筭或宼深入患大亦不免与仲淹合谋而入择地而攻也仲淹所陈守用土兵则安东兵则危今土兵之数无多而难於招募东兵亦未可去也且当抚驯训练兴营田减冗费为持久寛民之计贼来则力御之有隙则间之以俟其弊且西羌之俗岁时以耕为事略与汉同近年屡有点集人多失业每入宼边郡计其掠获仅足偿所费人尚不多若坚壁清野使无所得则势必益穷心必益怨岁月之间舋变必生心危势动然後招纳之策始可行焉仰料朝廷固不吝财货以安方隅但深思极虑事体有大於此者耳

康定元年仲淹为陕西都转运使乞严边城实关内上奏曰臣闻兵家之用在先观虚实之势实则避之虚则攻之今缘边城寨有五七分之备而关中之备无三二分若昊贼知我虚实必先胁边城不出战则深入乘关中之虚小城可破大城可围或东阻潼关隔两川贡赋沿边懦将不能坚守则朝廷不得高枕矣为今之计莫若且严边城使持久可守实关内使无虚可乘西则邠州凤翔为环庆仪渭之声援北则同州河中府扼鄜延之要害东则陕府华州据黄河潼关之险中则永兴为都会之府各须屯兵三二万人若宼至使边城清野不与大战关中稍实岂敢深入复命五路修攻取之备张其军声分彼贼势使弓马之劲无所施牛羊之货无所售二三年间彼自困弱待其衆心离叛自有间隙则行天讨此朝廷之上策也又闻边臣多请五路入讨臣切计之恐未可以轻举也太宗朝以宿将精兵北伐西讨艰难岁月终未收复缘大军之行粮车甲乘动弥百里虏骑轻捷邀击前後乘风扬沙一日数战进不可前退不可息水泉不得饮沙漠无所获此所以无功而有患也况今承平岁久中原无宿将精兵一旦兴深入之谋保难制之胜臣以谓国之安危未可知也然则唐汉之时能拓疆万里者盖当时授任与今不同既委之以兵又与之赋税而不求速効故养猛士延谋客日练月计以待其隙进不俟朝廷之命退不关有司之责观变乘胜如李牧之守边可谓善破虏矣惟陛下深计而缓图之

庆历元年仲淹为陕西安抚副使知延州论夏贼未宜进讨疏曰臣闻昨贼界投来山过尝在西界掌兵言其精兵才及八万余皆老弱不任战闘始贼衆深入盖为官军以分地自守既不能独御贼锋又不能并力掩杀彼得其便继为边患其虏劫生口牛羊亦不曾追夺故安然往来如蹈无人之境今延州东路合堤防之处已令朱吉与东路廵检驻军延安寨其西路亦委王信张建侯狄青黄世宁在保安军每日训练及令西路廵检刘政在德青寨张宗武在政县密令分布兵马候贼奔冲放令入界会合掩击若数路并入且并衆力御敌或破得一处即便邀击别路其环庆路已遣通判马端往报縂管司令一如鄜延路设俻如此则可以乘胜而破贼也今须令正月内起兵则军马粮草动踰万计入山川险阻之地塞外雨雪暴露僵仆使贼乘之所伤必衆况鄜延路已有会合次第不患贼先至也贼界春暖则马瘦人饥其势则易制及可扰其耕种之务纵出师无大获亦不至有它虞自刘平陷没之後修城垒运兵甲积粮草移士马大为攻守全胜之策非为小利而动如重兵轻举万一有失将何继之则必关朝廷安危之忧非止边患之谓也苟自今贼至不击是臣之罪也兵法曰战道必胜主曰无战必战可也战道不胜主曰必战不战可也臣昨於九月末至鄜延路便遣葛怀敏朱观入界掩袭族帐盖与今来时月不同非前勇而後怯今若承顺朝旨不能持重王师为後大患虽加重责不足以谢天下苟伺春暖举兵犹未为失策且元昊稔恶以来欲自尊大必被奸人所误谓国家太平日久不知战闘之事又谓边城无备所向必破所以恣桀慢之心侵扰不已今边鄙渐饬度其已失本望况已下敕招携族帐首领臣亦遣人探问其情欲通朝廷柔远之意使其不僭中国之号而修时贡之礼亦可俯从今鄜延是旧日进贡之路蕃汉之人颇相接近愿朝廷广天地包荒之量存此一路今诸将勒兵严备贼至则击但未行讨伐容臣示以恩意岁时之间或可招纳如先行攻掠恐未能擒其聚落如白豹之功官军既退戎类复居狼心重报增其怨毒边患愈滋无时敢暇若天兵屡动不立大功必为夷狄所轻臣又近召张亢到延州熟议亦称愿与戎人相见於界上臣所以乞存此一路者一则惧春初盛寒士气愈怯二则恐隔絶情意偃兵未期若施臣之鄙计恐是平定之一端苟岁月无效遂举重兵取绥宥二州择其要害而举之屯田营田作持久之计如此则横山一带蕃汉人户去贼昊相近者汉兵威迫可以招降或即奔窜则是去西贼之一臂拓疆制胜无轻举之失也

仲淹又改知庆州上攻守二策疏曰臣窃观西事已来每议攻守未见适中或曰必行进讨以期平定臣谓诸路进讨则兵分将寡气不全盛絶漠风沙迷失南北馈运辎重动有抄掠贼之巢穴夐阻河外非奇将不能袭至若宼边常并兵来扰一路每有朝旨令入界牵制其如将帅方略非有素定茫然轻进不知所图但求虚弱之处以剽窃为功既不能大振兵威又不能少分贼势此进讨牵制之无效也或曰宜用守策来则御之去则勿逐臣观今之守边多非土兵不乐久戍又无营田必烦远馈久戍则军情危殆远馈则民力将竭岁月绵久恐生他患此守御之末策也臣荷国重寄曾无寸劳夙夜营营思有所补而才踈迂昧终无发明今采边人而成末议固不敢谓其可用亦不敢望其必行在朝廷以衆议参之择其可否如无所取乞赐寝罢今具下项攻守之议依圣旨指挥交付梁适齎回赴阙

议攻

臣谓进讨未利则又何攻臣切见延安之西庆州之东有贼界百余里侵入汉地中有金汤白豹後桥三寨阻延州庆州经过道路使兵势不安策应迂远自来虽曾攻取无招降之意据守之谋汉兵才回边患如旧臣谓西贼更有大举朝廷必令牵制则可攻之地其在於此可用步兵三万骑兵五千【鄜延路步兵一万二千骑兵三千泾原路步兵九千骑兵一千环庆自过马步一万除宫军外蕃兵更可十八千人】军行入界当先布号令生降者赏杀降者斩得精强者赏害老幼妇人者斩拒者并力以戮之服者厚利以安之逃遁者勿追疑有质也居者勿迁俾安土也乃大为城寨以据其地【如旧城以险而增修非守地则别择要害之处以钱召带甲之兵熟户强壮兼其士役昨奉朝旨令修缘边城寨臣以兵方穑事将系官闲杂并劝令近上人户以雇夫钱散与助土兵士食钱其带甲兵士翕然情愿诸寨并以毕工】俟城寨坚牢当留土兵以守之方诸旧寨必倍其数使范全赵明以安抚之【范全令为麒麟副使庆州北都巡检赵明令为东头供奉官柔远寨都廵检使】必严其戒曰贼大至则明斥候召援兵【金汤东去德靖寨四十里西去东谷县六十里西南柔远寨八十里白豹西去柔远寨十里南去庆州一百五十里】坚壁清野以困之小至则扼险设伏以待之居常高估入中及置营田以助之如此则分彼贼势振此兵威通得延庆两路军马易为应援所用主兵官员使臣勇夫身死者居其前【王信狄青刘极范全刘贻孙张建侯】可用策应者居其次【任守王信逹王遇王文张宗武谭嘉震王守恩】使臣中可当一队者参於前队【张信张忠郭逹张怀忠】有心力干事者营立城寨【周美张璨李纬杨鄜刘兼济张继勲】臣观後汉段纪明以骑五千步万人车三千两钱五十四亿三冬三夏大破诸羌又观唐马燧引战车行则带甲兵止则为营阵或塞险以遏奔冲臣以此路山坡大车难进当用小车二十两银绢钱二十万以赏有功将吏及归降蕃部并就籴刍粟亦稍足用其环州之西镇戎之东复有胡芦泉一带蕃部与明珠灭藏相接阻环州镇戎经过道路明珠灭藏之居北接戎疆多怀观望又延州南安去故绥州四十里在银夏川口今延州兵马东渡黄河北入岚石却西渡黄河倒来麟府策应盖以故绥州一带贼界阻断经过道路【已上三处内鄜府一路臣不曾到彼更乞下本处访问及画图即见山川道路次第也】如此处下一处城寨平定则更图一处为据守之策比之朝去暮还此稍为便稳

议守

臣观西戎居絶漠之外长河之北倚远恃险未易可取建官置兵不用禄食每举衆犯边一毫之物皆出其下风集云散未尝聚养中国则不可远戍之兵久而不代负星霜之苦怀乡国之望又日给廪食月给库缗春冬之衣鞋馈输满道不絶国用民力日以屈乏羣情愁怨须务姑息此中原积兵之忧异於外国也臣谓戎虏纵降塞垣镇守当务经远古岂无谋臣观汉赵充国兴屯田大获地利遂破先零魏武於征伐之中令带甲之士随宜垦辟故不甚劳大功克举数年之中所在积粟仓廪皆满唐置屯田天宝八年河西收二十六万石陇西收四十四万石孙武曰分建诸侯以其利而利之使食其地之毛实役其人民之力故赋税无转徙之劳徭役无怨旷之叹臣昨在延州见青涧城种世衡言欲於本处渐兴田利今闻仅获万石臣观今之边寨皆可使弓手土兵以守之因置营田据亩定课兵获羡余中粜于官人乐其勤公收其利则转输之患久可息矣且使其徙家寨下重田利习地势顾父母妻子而坚其守比之东兵不乐田利不习地势复无怀恋者功相远【少田处许蕃部进纳荒田以迁资酬奨或量给与价直】傥朝廷许行此道则委臣与择官员约古之义酌今之宜行於边陲庶几守愈久而?愈充虽敌人时为边患不能困我中国此臣所以言假土兵弓手之力以置屯田为守制也然臣观前汉高帝之盛中有萧张决胜千里下有百战之师以四十万人之衆困于平城乃约匈奴和亲至高后文景代代如之不絶其好而匈奴虑变往往犯塞杀戮吏民不胜其酷至於书问傲慢下视中国而人主以生民之故屈已含容不为之动孝文即位将军陈武请议征讨以益封疆孝文曰兵凶器也虽克所愿动必耗病谓百姓远方何今匈奴内侵军吏无功边民父子荷兵日久朕动心痛伤何日忘之未能销距愿且坚兵设候结和通使休宁北陲为功多矣且无议兵故百姓无内外之徭得息肩於田亩天下富实鸡鸣犬吠烟火万里可谓和乐者乎司马迁以文帝能和乐天下协於大乐故着于律书为後代法臣谓国家用攻则宜取其近而兵势不危用守则必图其久而民力不匮然後取文帝和乐之德无孝武哀痛之悔则天下幸甚

二年仲淹再议攻守疏曰臣切惟国家太平日久而一旦西戎背德陵犯边鄙公卿大夫争进计策而未能副陛下忧边之心且议攻者谓守则示弱议守者谓攻必速祸是二议卒不能合也臣前至延安所谓复诸寨为守御之备次则幸其休兵辄遣一介示招纳之意朝廷以羣言之异未垂采纳今臣领庆州日夜思之乃知攻有利害守有安危何则盖攻其远者则害必至攻其近者则利必随守以土丁则安守以东兵则危臣谓攻远而害者如诸路深入则将无素谋士无素勇或风沙失道或雨雪弥旬进则困大河絶漠之限退则有乘危扼险之忧臣谓攻近而利者在延安庆阳之间有金汤白豹之阻本皆汉寨陷为贼境隔延庆兵马之援为蕃汉交易之市奸商往来物货丛聚此诚要害之地如别路入宼数百里外应接不及则当远为牵制金汤白豹等寨可乘虚取之因险设阵布车横堑不与驰突择其要地作为城垒则我无不利之虞至於合水华池凤州平戎柔远德靖六寨兵甲粮斛可就屯泊固非守备之烦也环州定边寨镇戎军乾兴寨相望八十余里二寨之间有胡芦泉今属贼泉为义渠朝那二郡之交其南有明珠灭藏之族若进兵据胡芦泉为军壁北断贼路则二族自安宜无异志又朝那之西秦亭之东有水洛城亦为之限今策应之兵由仪陇二州十驿始至如进修水洛断贼入秦亭之路其利甚大非徒通四路之势因以张三军之威也臣谓守以土兵则安者以其习山川道路之利怀父母妻子之恋无久戍之苦无数易之弊臣谓守以东兵则危者盖费厚则困于财戍久则聚其怨财困则难用怨聚则难保民力日穷士心日离他变之生出於不测臣所谓攻宜取其近而兵势不危守宜图其久而民力不匮招纳之策可行於其间今奉诏宜令严加扞御观舋而动与邻道协心而共图之又覩赦文谓彼无骄动则我不侵掠臣恐贼寇一隅远在数百里外应援不及须为牵制之策以沮贼气至时诸路重兵岂能安坐如无素定之画又无行营之备恐当牵制之时茫然无措虽见利而莫敢进观舋而莫敢动寇势愈盛边患愈深叛亡之人日助贼筭不可不大为之谋也愿朝廷於守策之外更备攻术彼寇其西我图其东彼寇其东我图其西宁有备而不行岂当行而无备也所谓备者必先得密旨许抽将帅便宜从事并先降空名宣敕之类恐可行之日奏请不及臣前曾遣人入界通往来之问或更有人至不可不答如朝廷先降密旨令往复议论岁年之间当有成事若谓边将之耻未雪而不欲俯就臣恐诸路更有不支其耻益大贼或潜结诸蕃并势合谋则御之必难且兵马精劲西戎之所长也金帛丰富中国之所有也礼义不可化干戈不可取则当任其所有胜其所长此霸王之道也臣前知越州每岁纳税绢十二万和买绢二十万一郡之入凡三十万傥以啖戎是费一郡之入而息天下之弊也

时文彦博经略泾原帝以泾原伤夷欲对徙仲淹遣王怀德喻之仲淹谢曰泾原地重第恐臣不足当此路与韩琦同经略泾原并驻泾州琦兼秦凤臣兼环庆泾原有警臣与韩琦合秦凤环庆之兵掎角而进若秦凤环庆有警亦可率泾原之师为援臣当与琦练兵选将渐复横山以断贼臂不数年间可期平定矣愿诏庞籍兼领环庆以成首尾之势秦州委文彦博庆州用滕宗谅捴之孙沔亦可办集渭州一武臣足矣帝采用其言仲淹又论元昊请和不可许者三大可防者三上疏曰臣等久分戎寄未议策勲上玷朝廷俯慙鄙怀心究利害目击胜负三年于兹?详本末今元昊遣人赴阙将议纳和其来人已称六宅使伊州刺史观其命官之意欲与朝廷抗礼臣恐不改僭号意朝廷开许为鼎峙之国又虑尚怀隂谋卑词厚礼请称兀卒以缓国家之计臣等敢不为朝廷思经久之策防生灵之患哉臣等谓继迁当时用计脱身窃弄凶器德明外示纳欵内实养谋至元昊则悖慢侮常大为边患以累世奸雄之志而屡战屡胜未有挫屈何故乞和虽朝廷示招纳之意契丹邀通好之功以臣等料之实因累年用兵蕃界劳扰交锋之下伤折亦多所获器械鞍马皆归元昊其下胥怨无所厚获其横山蕃部点集最苦但汉兵未胜戎人重土不敢背贼勉为驱驰尔今元昊知衆之疲闻下之怨乃求息肩养锐以逞凶志非心服中国而来也臣等谓元昊如大言过望为不改僭号之请则有不可许者三如卑辞厚礼从兀卒之称亦有大可防者三何谓不可许者三自古四远在荒服之外圣帝明王恤其边患柔而格之不吝赐与未有假天王之号者也何则与之金帛可节俭而补也鸿名大号天下之神器岂私假於人哉唯石晋藉契丹援立之功又中国逼小才数十州偷生一时无卜世卜年之意故荐号於彼坏中国大法而终不能厌其心遂为吞噬遽成亡国一代君臣为千古之罪人自契丹称帝灭晋之後参用汉之礼乐故事势强盛常有轻中国之心我国家富有四海非石晋逼小偷生之时元昊世受朝廷爵命非有契丹开晋之功此不可许者一也又诸处公家文字并军民语言皆呼昊贼人知逆顺去就之分尚或逋亡末由禁止今元昊於天都山营造所居已逼汉界如更许以大号此後公家文字并军民语言当有西帝西朝之称天都山必有建都郊祀之僭其陕西戎兵边人负过必逃其地盖有归矣至於四方豪士稍不得志则攘臂而去无有逆顺去就之分彼多得汉人则礼乐事势与契丹并立夹困中国岂复有太平之望邪此不可许者二也又议者皆谓元昊戎人也无居中国之心欲自尊於诸蕃尔臣等谓拓拔珪石勒刘聦苻坚赫连勃勃之徒皆戎人也并居中原近则李克用父子沙陁人也进据太原後都西洛皆汉人进谋诱而致之昨定川事後元昊有伪诏谕镇戍兵民有定关辅之言此其验盖汉家之叛人不乐处异域中心谋侵据汉地所得城垒必使汉人守之如契丹得山後诸州皆令汉人为之官守或朝廷假元昊僭号是将启之斯为叛人之助甚矣此不可许者三也何谓大可防者三元昊以累世奸雄之资一旦僭逆初遣人至犹称臣奉表及刘平之陷贼气乃骄再遣贺九言至上书朝廷便不称臣其辞顿慢而後屡胜当有大言过望乃人情之常也若卑辞厚礼便肯从兀卒之称皆隂谋也是果以山界之困暂求息肩使中国解兵三四年间将帅懈慢士伍骄堕边?不严戎政渐弛却如前暴发则中国不能支梧此大可防者一也又从德明纳欵之後经谋不息西击吐蕃回鹘拓疆数千里至元昊事势稍盛乃称尊悖礼背负朝廷结连北部情迹尽见大为边患偶未深入今复起诈端以欵我兵而休息其衆又欲并力专志并吞唃厮罗等诸蕃去秦州一带篱落为将来再举之利缘元昊初叛之时亲攻延州是本有侵陷郡国之志今复强盛岂便息心且朝廷四十年恩信所被一朝反侧岂有发既叛之谋蓄未挫之锐而能久守盟信者乎此大可防者二也又从德明纳欵後来使蕃汉之人入京师贾贩憧憧道路百货所归获中国之利充于窟穴贼因其事力乃兴兵为乱今兹五年用度必困乃卑辞厚礼迎合我意欲复图中国之利待其给用既毕却求舋兴兵以快本意狼子野心固难驯伏今若通和或再许灵夏蕃汉之人依前出入京师深为不便缘自前往来叛状未彰情无蠧害今既为强敌之虏稔祸未已必窥伺国家及夹带亡命入蕃或与奸人别有结连或使刺客窃发惊扰朝廷又此类必所在恣纵甚於昔时有事何以处置此大可防者三也臣等乞朝廷俟元昊所遣人至观其所请彼如大言过望坚求僭称则乞朝廷答云上畏天地宗庙不可私许大号坏中国之法彼卑辞厚礼止是求兀卒之称则按唐单于可汗故事有许之之理亦预防其隂谋严饬边臣修葺城寨训练军马储蓄粮草以俻虚诈俟一二年间见其表里及边?牢固方可那减戍兵於近里屯泊缘西戎自古翻覆朝廷不可休兵以启不虞之变如求割熟户则乞答云灵夏甚有汉户能割归朝廷否况横山蕃部安於内附一旦驱之则惊扰生事必不为西界之用彼如求至京师依前来出入贾贩则乞答云昨来战闘之後甚有军民没阵其子孙骨肉衔怨至深必恐道涂之中多有雠杀致西界相疑更却生事只於边上建置?场交易有无各得其所彼如邀我自今而後罢修城寨则乞答云边界熟户生有雠怨常相侵害须藉城寨驻兵方能镇静使各安居尔若自余更有非礼之求朝廷或难应副即且拒之不必从也但厚遣来人善词回答使迁延往来即逾四月贼不能举矣至秋则无足畏也何以言之臣等观朝廷信赏必罚今已明白帅臣奉诏得以便宜又旧将渐升前弊稍除将责实効约束将佐不令轻出训练军马率多变法但今极边城寨或未坚全新集之兵未可大战若贼今春便来以臣等计之尚可忧虑然大军持重奇兵袭击宜无定川之负也如候秋而来则城寨多固军马已练或坚壁而守或据险而战无足畏矣臣等已议一二年间训兵三四万使号令齐一阵伍精熟又能使熟户蕃兵与正军参用则横山一带族帐可以图之降我者使之纳质厚其官赏各令安居籍为熟户拒我者以精兵加之不从则戮我军鼓行山界不为朝去暮还之计元昊闻之若举国而来我则退守边寨足以困彼之衆若遣偏师而来我则据险以待之蕃兵无粮不能久聚退散之後我兵复进使彼复集每岁三五出元昊诸厢之兵多在河外频来应敌疲於奔命则山界蕃部势穷援弱且近於我自求内附内选酋豪以镇之足以断元昊之手足矣然乞朝廷以平定大计为意当军行之时不以小胜小衂黜陟将帅则三五年间可集大功仍诏中国臣寮不得讳言边事以沮永图我太祖太宗统辟四海创万世之基业今以三五年之劳再定西陲岂为晚邪契丹闻国家深长之谋必惧而保盟不复轻动然後中国有太平之期矣臣等所以言彼贼非礼之求不必从者盖有此议也或曰今王师不利者数四而未思戢兵何也臣等谓不然国家太平日久将不知兵兵不习战以致不利非中国事力不敌四远非今之军士不逮古昔盖太平忘战之弊尔今边臣中有心力之人鉴其覆辙各思更张将有胜贼之计昔汉楚之战不以多负罢兵而终有天下安禄山之乱所向无前郭子仪日夜谋虑王师复振而终灭大盗今国家以天下全盛之势岂有偶胜偶负而自谓中国不可振而边陲不可御邪斯惑之甚矣或曰兵不可久久则民困而财匮臣等谓不然争胜逐利之师则有巧迟拙速之异如其外御四远则自古未尝废兵是以山海之利皆归边用抑为此也况即目边上城垒经今春修葺渐以险固兵民力役自当减罢又每岁春夏之交军马甚可抽退於数百里间就食刍粮亦足省入中之费减馈运之劳庶乎民不困而财不匮非如西事之初人人畏惧未测虏情所屯军马不敢少退臣等更思兴利减费之筭以为之助臣等早蒙圣奨擢贰清班西事以来供国麄使三年塞下日劳月忧岂不愿闻纳和少图休息非乐职矢石之间盖见西贼强梗未衰挟以变诈若朝廷处置失宜他时悖乱为中原大祸岂止今日边患哉臣等是以不敢念身世之安忘国家之忧须罄刍荛少期补助其元昊来人到阙伏望圣慈於纳和御侮之间审其处置为圣朝长久之虑天下幸甚

仲淹又奏乞拣选往边上屯驻兵士疏曰臣窃见去年以来自京差拨禁军往陕西边上屯戍内有诸处乡军雇到经贩之人并向南诸处厢军拣上添填逐指挥内有小弱怯懦之人道路指笑及到边上不堪披带教閲虚破禁军诸般请受支赐今来又差发兵士五千人往秦州添屯并续有诸军发往边上替换欲乞指挥下殿前马步军司应在京及畿内诸军今来并向去合起发往边上兵士并须逐指挥依次勾来本司子细拣选下小弱不堪披带之人更不令发往边上其拣下小弱人数内元系在京诸司库务并外路厢军如却愿归本处旧指挥者并令送还内有身材比旧等様小三两指却少壮得力者即不得拣下所有年老病患之人即等第与剩员安排其逐指挥人员年老疾患不得力者亦便拣选别与安排却於本指挥向下人员十将内拣选得功并武艺高强人升一两资权管勾当候转员日依本资施行如本指挥人员十将内无可选拣即於以次指挥内选拣令权管补填勾当所贵在路便有干了军员部辖各得齐整不至依前作过其所差兵士本营在外州军府者即委逐处长吏都监监押依此拣选起发仍乞指挥诸路部署司将去年秋後差到屯驻驻泊并今後差到兵士并依此拣选施行讫逐旋开坐闻奏仲淹又乞散直等处拣有武勇心力人疏曰臣窃知散直并下班殿侍内甚有经历吃得辛苦之人可以边上使唤乞特降指挥下殿前司於散直下班殿侍内拣选或有心力并具姓名闻奏当议再行拣选内曾有过犯人如武勇出伦亦别具姓名闻奏本班人员不得抑遏漏落当行勘断其拣到人数别分等第内上等人及识文字者差在阙人员处权管勾当三周年无过犯得力者令逐处保明奏取旨使与转三班差遣权管与依转员例递迁安排有功劳者特行升擢大段胜於年老转员之人有误战敌缘西北事大常须先选人在军中使唤以备边事

五年仲淹为参知政事奏陕西河北攻守疏曰臣蒙圣恩非次奨擢待罪两府日夜忧迫恐负陛下委用之意臣等诚无所长但塞下初还粗知边事不敢有隐臣等闻三代以还皆有边陲之患以至侵淩中国被于渭洛齐晋逐之於前秦汉驱之於後中原始清人伦乃叙逮於西晋之弱各部纷争天宝之末石晋之际中国不幸皆罹其害自周世宗北征之後虽疆土未复夷夏稍分我祖宗奕世修俻大庇生民今西北二方复相交构夹困中国元昊率先叛命兵犯延安次犯镇戎煞伤军民曾无虚岁中国之兵讨伐未利而北敌举十万衆谓元昊是舅甥之邦责中国不当称兵此交构之迹更何疑哉国家以生民之故增物帛以续盟好彼既获利方肯旋师今乘西夏通顺之议又欲主盟邀功自尊大元昊屡战胜且倚北部事势虽求通顺实欲息肩亦如北部大获厚利候其物力稍丰可以举衆则必长驱深入有吞并关辅之志何以知之昨定川之战我师不利彼作伪诏诱胁边人欲定关中其谋不细盖汉多叛人陷於穷漠衣食嗜好皆不如意必以苻坚刘元海元魏故事日夜游说元昊是知非独元昊意在侵汉实汉之叛人日夜为贼之谋也朝廷若从其通顺则北敌邀功自为主盟下视中国邀求无厌多方困我而终於用兵矣若拒絶其意则元昊今秋必复大举北敌亦必遣使问我拒絶元昊之故或便称兵塞外张势胁我国家至时宁不疑惧必於陕西选将抽兵移于河北未战而西陲已虚元昊乘虚而来必得志於关辅此二敌交构之势何以御之臣等思度是和与不和俱为大患然则为今之谋者莫若择帅练兵处置边事日夜计略为用武之策以和好为权宜以战守为实事彼知我有谋有?不敢轻举则盟约可久矣如不我知轻负盟约我则乘彼之骄可困可击未必能为中国之患也臣等请画一言之

一和策

臣观西戎蓄祸积有岁年德明在时已闻僭拟元昊方壮遂肆凶骄外倚北戎内淩中国屡战屡胜未尝挫衂而乃辄求通顺实图休息所获者大利所屈者虚称然犹干请多端奸谋未测国家以生灵为念不可不纳如唐高祖太宗应天顺人百战百胜犹屈於突厥当戎王始亡为之举哀废朝三日遣百寮诣舘吊其来使其屈礼之甚也又太宗骑六骑於渭上见颉利与语复亲与之盟颉利既退左右劝击之太宗谓我击彼败惧而修德後患必深乃周旋俯就使之骄怠一旦遣李靖擒之威震四极此盛王之谋也陛下如唐高祖太宗隆礼敦信以盟好为权宜选将练兵以攻守为实事彼不背盟我则抚纳无倦彼将负德我则攻守皆宜如此则结好之策未有失也

二陕西守策

元昊自来通顺之时岁受恩赐朝廷抚纳甚厚未尝有失尚犹时扰边境杀戮将吏暨叛命以来累次大举曾无沮败乃求通顺实蓄隂谋非屈伏之志也朝廷若以权宜许之更当严作守?然陕西久屯大兵供费殚竭减兵则守俻不足不减则物力已困臣等请缘边城寨愈加缮完使戎虏之心无所窥伺又久守之计须用土兵各谙山川多习战闘比之东兵战守功倍然缘边次边土兵数少分守不足更当於要便城寨招置土兵若近里土兵愿改隶边寨者即迁其家而团集之况昨来庆州创起大顺城欲置振武保捷兵两指挥仍於永兴华耀土兵中召其愿守塞者而应募甚衆何则关内诸州土兵多在边上或得代归营而数月之间复出远戍岂徒星霜之苦极伤骨肉之恩征夫不保其家离妇颇多犯法人情不免久则怨起如得并迁其家於缘边住营更免出军父母妻子乐於完聚战则相救守则相安或谓若土兵携家居于塞下则全分请给其费尤多不然土兵月给差少人素号精强使之戍边於东兵数复可自今於逐路渐为增益二年已来方能整齐有非一朝可骤改也又陕西新刺保捷土兵其中尫弱不堪战阵者宜沙汰之使归于田亩既省军费复增农力然後东兵三分中一分屯边以助土兵之势一分移入次边或屯关辅以息馈饷之困一分归京师以严禁卫之防彼如纳欵未变则东兵三分中可更减退又缘边无税之地所招弓箭手必使聚居险要每一两指挥共修一堡以完其家与城寨相应彼戎小至则使属户蕃兵暨弓箭手与诸寨土兵共力御扞彼戎大举则二旬之前必闻举集我之沿边军马尽可勾呼驻於坚城以待敌之进退缘边山岅重复彼之重兵必循大川而行先求疾速俟其得胜使我师沮而不出方敢散兵虏掠过越险阻更无顾虑我若持重不战则彼之重兵行川路中粮草无所给牛羊无所获不数日人马困弊彼之重兵更不敢越险又未能决胜必不得已而散兵虏掠我於山谷村落中伏精锐以待之彼散掠之兵轻而寡弱可击可逐使散无所掠聚不得战欲长驱深入我则使诸将出奇以蹑其後欲全师以归我则使诸城出兵以乘其弊彼将进退有祸不三两举势必败亡此守策之要也

三陕西攻策

元昊巢穴实在河外河外之兵懦而罕战惟横山一带蕃部东至麟府西至原渭二千余里人马精劲惯习战闘与汉界相附每大举入宼必为前锋故西戎以山界蕃部为强兵汉家以山界属户及弓箭为善战以此观之各以边人为强理固明矣所以秦汉驱逐西戎必先得山界彼则远遁然後以河为限宼不深入傥元昊归欵则请假和策以待之如未通顺或顺而翻覆则有可攻之策非穷兵黩武角胜於絶漠之外也臣等尝计陕西四路之兵緫数几三十万非不多也然各分守城寨故每岁战兵大率不过二万余人坐食刍粮不敢举动岁岁设俻常如宼至不知贼人之谋果犯何路贼界则不然种落散居衣食自给忽尔点集并攻一路故貔貅之衆动号十余万人以我分散之兵拒彼专一之势衆寡不敌遂及散败且彼为客当劳而反逸我为主当逸而反劳我若复用此计彼劳我逸则取胜必矣臣等请於鄜延环庆泾原路各选将佐三五人使臣一二十人步兵二万骑兵三千以为三军以新定阵法训练岁余候其精勇然後观贼之隙使三军掠于横山更进兵降者纳质厚赏各令安土拒者并兵急击必破其族假若鄜延一军先出贼必大举来应我则退守边寨或据险要不与大战不越旬日彼自困彼势将溃归则我环庆之军复出焉彼若再图点集来拒王师则又有泾原之师乘间而入使贼奔命不暇部落携怨则我兵势自振如宥州绥州金汤白豹折姜等寨皆可就而城之其山界蕃部去元昊且远求援不及又我以坚城据之以精兵临之彼既乐其土复逼以威必须归附以图安全三五年间山界可以尽取此春秋时吴用三师破楚之策也元昊若失横山之势可谓断其右臂矣矧汉唐之旧疆岂今日之生事也

四河北?策

臣等於陕西缘边颇究利害所陈三策必可施用而国家御敌之计在北为大臣等敢不经心且北戎久强在後唐日以兵四十万送石高祖至洛阳立为天子而还遂与石晋为父子之邦邀求无厌晋不能支一旦舋起长驱南牧直抵京师虏石少主及当时公卿尽室而去幽燕遂陷为中原败绩之耻尚未能雪国家以生灵之故与之结和将休兵养民有所待也及天下无事人人怀安不复有征战之议前年北敌骤变诡谋称兵燕蓟有背盟之变割地之请国家仓卒无?难於用兵遂增重赂以续前好彼既获利方肯旋师今乘元昊通顺之议又欲邀主盟之功其势愈重苟不大为之?祸未可量臣等固请朝廷力行七事以防大患一密为经略二再议兵屯三专於选将四急於教战五训练义勇六修京师外城七密定讨伐之谋一密为经略者自河朔罢兵以来几四十年州郡因循武事废弛凡谋兴葺则罪其引惹昨朝廷选差转运使盖欲革去旧弊预为之防然既有本职则日为冗事所婴未暇周虑请选有材识近臣假以都转运使之名暂往经画使亲视边垒精究利害凡边计未?者皆条上而更置之不出半年归奏阙下更令中书枢密院子细询访熟议经久之计若敌情骤变则我有以待之矣二再议屯兵者自来真定府定州高阳关分为三路其所辖兵马未甚整齐乃有一州兵马却属两路之处又未晓本路将来於何处控扼合用重兵若干又甚处只宜固守合屯兵若干及三路互相应援次第须差近臣往彼密为经略方可预定法制临时不至差失或事宜未动亦当相度兵马合那减於何处驻泊使就刍粮以省边费庶免先自匮乏至用兵之日重困生民三专於选将者委枢密院於合门祗候使臣已上选人三班院使臣中选人殿前马步军司於军旅中选人或有智略或有材武堪边上试用者逐旋进呈据选到人数以籍记之候本路有阙则从而差授如此则三二年间得人多矣四急於教战者於陕西四路抽取曾押战队使臣十数人更授以新议八阵之法遣往河北阅习诸军使各知奇正循环之术应敌无穷五训练义勇者今河北所籍义勇虽约唐之府兵法制三时农务一时教战然未建府卫之官而法制不行号令不一须别选知州知县县令可治兵者并增置将校使人人各知军中之法应敌可用斯则强兵制胜之本矣六修京师外城者後唐无?契丹一举直?洛阳石晋无?契丹一举直?京师故契丹之心於今骄慢必谓边城坚而难攻京师坦而无备一朝称兵必谋深入我以京师无?必促河朔重兵与之力战战或不胜则敌马益骄更无顾虑直叩澶渊张犯阙之势至时遣使邀我欲以大河为界我既无?将何以御从之不可拒之必难又振逼京师何以为计若京城坚完则戒河朔重兵不与之战彼不能战则无乘胜之气欲谋深入则前有坚城後有重兵必将沮而自退退而不整则邀之可也是则修京城者非徒御寇诚以伐深入之谋也汉惠帝时起六里内男女城长安二年而毕唐明皇时城长安九十日毕考法於古择利于今京城之修盖无疑矣然须二年成之则民不劳苦人不惊骇矣七密定讨伐之谋者彼幽燕数州人本汉俗思汉之意子孙不忘太宗皇帝既克河东乘胜北讨数州吏民望风请命惟幽州未破我军虚惊班师以来岁月緜远如天限其北无复轻议一昨盟好已摇安保其往当训兵养马密为方略以待其变未变则我不先举变则我有後图指彼数州决其收复使彼思汉之俗复为吾民成太宗皇帝赫怒之志雪石晋千古之耻则陛下之功如天如日着于无穷矣

仲淹又奏元昊求和所争疆界乞更不问疏曰臣窃观史籍见前代帝王与外国结和通好礼意甚重非志不高而力不足也盖惧边事不息困耗生民用兵久之必生他变而为社稷之忧如汉高帝唐太宗身经百战大服天下不敢黩武而屈事外国者正为此也及其国力强盛将帅得人则长驱破敌以雪天下之耻今北敌西戎合谋并力夹困中原西兵数年未能平定近方遣使往复以议通顺而延州塞门并河东丰州之地旧有属户居之则为我利自元昊驱掠西去遂为隙地中国利害不系於此今衆议须欲复得塞门以全疆土借如祖宗朝北陷易州西失灵夏及其和好皆略而不言耻以前失之丑而求无用之地今西戎贪恡不足与争但名体已顺余可假借以成和好然後重议边事退移兵马减省粮草绥我生民勤我稼穑选将练士使国富民强以待四远之变此帝王有道之术社稷无穷之福也如欲与敌国理曲直决胜负以耗兆民以危天下语之则易行之实难臣?位二府当思安危大计不敢避人谤议上下共说累陛下包荒之德以重增宵旰之忧臣不胜恳迫惶恐之至

仲淹又奏乞宣谕大臣定河东扞御策疏曰臣窃见契丹遣使来朝廷言欲西征今边上探报皆称契丹大发兵马讨伐呆家族并夹山部落及称亦与元昊兵马相煞又报元昊亦已点集左厢军马既是二国举动大兵必有大事以臣料之夹山等蕃部小族岂二国尽举大兵攻讨此可疑一也又元昊自来惟倚契丹侵淩中原今无大故何敢便与契丹相絶而举兵相持此可疑二也自古圣贤议论皆称异域无信今朝廷便欲倚凭此可疑三也前来契丹邀中国进纳物帛欲屈伏朝廷元昊僭号扰边屡擒将帅如盟信可保何至此今日之举又可疑四也河东地震数年占书亦主城陷今二国之兵萃於彼方此又可大疑五也又边上探得契丹遣使二道至南山宁化军岢岚军後面觑步谷口道路此又可大疑六也设或二国不守盟信卒然奔冲以数十万衆乘不?而来河东军马不多名将极少衆寡不敌谁敢决战此大可忧一也契丹素善攻城今探得点集床子弩并炮手皆攻城之具与昔时不同况元昊界无城可攻如却入汉界并攻此两城破而屠之则其余城乘风可下此大可忧二也万一此度却未奔冲以取中国之信使安於疑为後举之策此大可忧三也今乞圣慈顾问大臣如契丹可以保信必不入宼亦不与元昊连衡则乞今日同署一奏纳於御前使中外安静不更忧疑他日或误大事责有所归如大臣不敢保信则乞指挥大臣今日更不归厅便画御扞之策抽何路军马用何人将帅添若干钱帛据何处要害如此定策犹恐後时不能当二敌之势或更因循度日直候大宼入境然後为谋则河东一倾危逼宗社臣待罪两府义当极论不敢有隐系圣断处之

仲淹又奏为契丹请絶元昊进贡利害疏曰臣窃见契丹来书称朝廷曾请契丹止遏元昊今闻名体未顺遂举兵讨伐又请朝廷絶元昊进贡契丹安肯为朝廷特举大兵以讨元昊此不可信一也若自与元昊有隙必行讨伐其人使即合坚请阻絶元昊何却只问杨守素往来次第是无必讨之意此不可信二也余靖等今有见契丹亲信须指挥夏州令杨守素入南朝勾当必是动有关报今来北使却言北朝并不知子细此不可信三也万一契丹必有深隙须行讨伐必坚要阻絶元昊岂暇问於南朝名体顺不顺显是契丹虚称为朝廷西征驻重兵於云朔如元昊以誓书未立入宼河东亦足相为声援得至则享厚利如元昊更不入宼纳誓书于朝廷则契丹自为因行讨伐使元昊入贡以此为功而驻兵云朔以邀重报是契丹进退有利而俱为我害也臣谓朝廷今日答书则易将报必难而专於致赂欲满其志则契丹大兵起肯虚举而善退愿朝廷孰虑此事先且大议俻边之策然後遣使往来使其知我有?无必胜之理则亦可以遏其邀功求报之心纵背盟好亦有以待之少减生灵之祸

仲淹又奏乞罢参知政事知边郡疏曰臣近与韩琦上言陕西边画略陈八事须朝廷遣使便宜处置方可办集又近覩手诏下问合用何人镇彼西方两府已奏见选人进呈即今西人议和变诈难信成与不成大须防将来之患臣久居边塞下诚无寸功如言镇彼西方保於无事则臣不敢当但稍知边情愿在驱策虽无奇効可平大患惟期夙夜经画措置兵马财赋及指踪诸将同心协力以御深入之虞今防秋事近恐失於後时愿圣慈早赐指挥罢臣参知政事知边上一郡带安抚之名足以照管边事乞更不带招讨部署职任

元年右正言孙沔论范仲淹答元昊书上疏曰臣伏自前月以来闻中外言昊贼使高延德持书至延州有归伏朝廷之意范仲淹以书谕之令去僭号方可纳欵仍闻大臣颇有异议或言忠义可赏者或言专命可戮者此数人皆平断天下事何是非智识其相远悖如是又臣寮上言者多相矛盾窃恐衆论纷挠以致惑乱视听臣朝夕思之未知孰得今偶有所见揣昊贼情伪之计原边臣得失之谋其理有三敢悉陈之万一上合圣聦亦愚人之极虑也一者以西陲蕃户久来贸鬻羊马药物岁数百万至於米?饮食皆资於内地自昊贼背逆凡二年谨察边防禁絶交易彼又驱率闘战杀害父子量其蕃族怨望者衆矣今忽来归顺者盖知中国必未纳其奸谋将绐其族类必曰我为尔请和通其有无朝廷未允耳此将以激怒其衆使为边患也二者近闻昊贼入宼泾原骑十余万此亦虑我知其尽锐离於巢穴而以别路攻其不?故使延德伪来贡欵而缓我鄜延一路之兵也三者范仲淹夙负时望多士归慕今处边任得将士心军民受赐中外所闻故昊贼未测其才谋因用延德为反间以谋挠我师使疑而退黜之贼得其计矣臣又谓仲淹移书有利害者三焉一者贼请归欵以我不许为激衆之谋今仲淹答而许之则贼之策不得行此亦我权其利也二者贼以计缓我鄜延一路入攻之兵则我本无深讨之策虽其诈来之意於边境之虑亦无害也三者贼谋挠我师而仲淹答其书虽於军政无损实亦自蹈先机今大臣果谓其专命或言其可斩者若有奸谋深利此言使贼知之因致悖慢之言伪为交结之意起市虎拾尘之说设并马草具之事冀朝廷疑仲淹而朋比有嫉害者从而媒糵之大则受诛灭之罪小则必窜逐其身使国家一朝失贤三军无帅去边地之长城开贼衆之大路此实可忧之甚者也臣又见前岁王德用被罪废黜本其事发之因亦由臣寮以?记之言形貌之肖章奏交上何止於三使曾参被杀人之名而不得自明也盖德用至公之节得军中之情有緫统之望为远人所知骤获忧疑忽然废弃使边鄙无大将而朝廷终不敢起德用岂非昊贼以密谋挟邪而中害良善也今仲淹尽诚许国立义忘躯独处远徼不顾危亡求之品流罕有伦拟在陛下圣哲推其本心令得尽节则天下之幸也臣恐昊贼即设奸计复答其书矫陷仲淹暗合臣说则望陛下念之以辩其诈使贤材不为贼所欺逐则昊贼亡灭可立俟矣或曰蕃宼小丑安有远图臣对曰预?则无患过虑则少失若昊贼实欲归欵料之虽过於事无损即如前岁贼使六十余人峨冠变服托以贡奉宣言僭称之意时宰执谋议固无异术但下诏削夺遣还而惟知制诰吴育上言以圣朝太平既久兵战不习乞且因而抚之然後?边练将以议攻取为便当日柄臣皆诮其怯今二年连陷将帅覆没兵衆岂复可以小宼待之然欲行吴育之策而未能也况仲淹以书移贼自是阃外事宜若昊贼因而归顺亦国家军事之利於朝廷有何累哉今韩琦督战无功败军杀将尚不欲黜削恐伤国体况仲淹以计策或有得失且於事未有大过岂宜辄加其罪谅陛下神机圣断尽在策中不待言而後知也臣与琦仲淹皆故旧深知今论事之际必尽公言决安危之计非爱憎之心也伏望陛下万机之暇乙夜详览幸甚

历代名臣奏议卷三百二十四








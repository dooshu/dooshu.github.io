152　五福言富不言貴


「五福」不言貴而言富，先王之制，貴者始富，賤者不富也。

【閻按】先師吴太易先生問余：「五福無貴，子知其説乎？」對曰：「未也。」先生曰：「蓋福乃人生受享之物。古者有一命，則有一命之責任，寒者與衣，飢者與食，凡不獲其所者與安，是以終身處乎憂患之域，而不遑暇。其在位也，如肩重負，其去位也，如釋重負。豈若後世之貴者，以位爲恣睢乎？故五福中不得有貴。」此論甚精。

【萬氏集證】載游氏禮記解曰：「五福不言貴而言富，蓋三代之法，貴者始富，言富則知貴，所謂禄以馭其富也。貧富貴賤，離而爲四，起於後世，不能制爵禄之失。」

【元圻案】曾子固洪範傳曰：「福極者，人君所以考己之得失於民。福言攸好德，則致民於善可知也。極言惡弱，則致民於不善可知也。視此以嚮威者，人君之事，未有攸好德而非可貴者也，未有惡弱而非可賤者也。故攸好德則錫之福，謂貴之所以勸天下之人，使協于中，固已見之皇極矣。於皇極言之者，固所以勉人，於福極不言之者，攸好德與惡弱之在乎民，則考吾之得失者盡矣。貴賤非考吾之得失者也。」〇孔氏武仲五福論曰：「貴者，所以嚴天下之分也。五福者，聖人所以與天下之民共也。均其勢，亢其等，使天下之民皆貴可乎哉？此貴所以不錫於民也。」〇元陳氏書集傳纂疏：「王氏曰：『福極不言貴賤者，貴賤有常分，使皆慕貴而不欲賤，則凌犯篡竊，何有終極？』」又：「顧氏臨曰：『不言貴，雖以嚴分，然貴未必爲福，賤未必爲極，故桀、紂貴爲天子而不得其死，顔回、原憲到今稱之。』」〇以上諸説所見不同，而皆有至理，可見先聖垂訓，如天地之無不覆載，後人尋味之而不能窮其際也，故備録之。






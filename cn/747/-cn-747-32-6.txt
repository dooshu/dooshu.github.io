○诛柳升诏

朕恭守丕业，临照百官，冀君臣一心，中外励节。长安县令柳升，往因推荐，寘彼周行，而乃禀性回邪，恣情聚敛，黩於货贿，紊我纪纲，是而可容，孰不可赦？故令鞠按，用致严刑。岂惟惩息奸源，抑欲庶寮知戒，况闻朝廷卿士，多与交游。比之匪人，门通赂遗。用宏宽典，咸为匿瑕。且古人以廉耻立名，清白贻范，苟亏斯节，谓忝前修。况身荷恩荣，家享重禄，陈力无纪，徇财已彰。取愧素餐，自投疏网，每念於此，良用怃然。凡在百寮，宜为殷鉴。仍宣示中外，令知朕怀。


○疾少瘳上疏



不图陛下以臣之命，而亏天地之德。开辟以来，未之有也。臣闻报德莫如尽言，谨以垂没之命，窃献遗款。伏惟陛下威烈振乎八荒，声教光乎六合，九州百郡，十居其七，平燕定蜀，犹如拾芥。夫善作者不必善成，善始者不必善终。是以古先哲王，知功业之不易，兢兢业业，如临深谷，伏惟陛下追踪前圣，天下幸甚。（《十六国春秋》三十七）




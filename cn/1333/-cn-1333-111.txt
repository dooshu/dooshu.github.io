羽毛讼


毛与羽争贵，羽曰：“必有军功者，乃得赏戴花翎，是羽贵也。”毛曰：“必官至四品以上，乃得服貂褂，带膆貂，非特赐，虽一品大员不得服，是毛贵也。”羽曰：“昭代右文轻武，凡文臣之补服皆羽属，武官之补服皆毛属，是羽贵也。”毛曰：“凡官署之垩其照壁及堂壁者皆毛属，是毛贵也。”二者争执不已，共讼于冥王。冥王不能断，乃叹曰：“不图堂堂人类，且人类中之做官者，其贵贱之间，乃以羽、毛为代表。”






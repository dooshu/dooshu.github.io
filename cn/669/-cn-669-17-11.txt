85　周宣王太史籀始變古文　十體書名稱


唐玄度十體書曰：「周宣王太史籀始變古文，著大篆十五篇。秦焚詩、書，唯易與史篇得全。逮王莽亂，此篇亡失，建武中獲九篇。章帝時王育爲作解説，所不通者十有二三。」按説文多引王育説，如亡部「天屈西北爲无」，秃部「蒼頡出，見秃人伏禾中，因以制字」。

【何云】育之言，大抵多不經。

【元圻案】宣和書譜：「唐玄度，不知何許人也。精於小學，作九經字樣，又爲十體書，曰古文，曰大篆，曰小篆，曰八分，曰飛白，曰薤葉，曰垂針，曰垂露，曰鳥書，曰連珠。」〇書録解題經解類：「九經字樣一卷，唐沔王友、翰林待詔唐玄度撰，補張參之所不載，開成中上之。」〇唐文宗太和十年改元開成。






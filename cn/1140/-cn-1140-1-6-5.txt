前嘉议大夫江西按察使司按察使刘公墓志铭

吾郡先逹名御史推工峰刘公累官江西按察使顺治八年正月十二日考终葬邑之千堆山郡人贤而思之请祀于乡既十五年曾孙举人楷来请曰先曾大父官侍御历三朝再起再屏终见疏外仕不究其志虽名存国史事列奏牍惧大不显于天下後世愿不靳一言铭其墓余生同郡相去不百里闻诸父老具言其行事公讳有源字仲开别号崐海南陵人也邑西有工山最高重公者以其地称工峰先生积学有文举万历三十五年丁未进士魁其经知浙江西安县县故孔道先是以供亿责农民力困则死徙公预给官费使治?传不匮三月一会计倌人马户不得为奸利其民徭计户等役贫者不能支公核田壤多寡上下为平准民大悦服又出私钱缮双溪舟梁在县五年以最闻四十一年入觐吏部题留考选诸臣皆候命京师公独念两尊人年八十驰归为夀明年诣阙考授贵州道试监察御史未拜命闻父病复请急归归而连居父母忧四十六年起补湖广道试御史时神宗末年倦勤凡行取改授科道者至是皆候考留滞考定入奏又留中久不下公由除服授官而同时徵入者数十人坐待六七年不得命甚且枚卜入阁及举经略边事者皆逾月不报国事日以壅废公上疏急谏以为羽书叠告朝宁空虚保邦制乱事莫亟于用人今不朝上夕下而若用若置中外皇皇莫知庙算夫重其官而用人则枚卜考选经略是支倾之木救焚之水也重其人而补官则起废徵贤是养人之菽粟卫生之药石也今国家非乏人啓事日满公车若复印刓不予石转为难臣恐天下事不待智者而知所终也书入不省边事日益坏请兵请饷皆莫应公又有措置军饷一疏言极危切皆可见诸施行又不报时御史既多缺官公一人兼充廵城十库监局等差多着劳绩而辇下豪猾亡命醵金植党动至数百人谓之把棍横恣不道莫能禽制公廵东城首治其豪贾永亨等中贵要人争为解不听卒请收捕籍其金以闻当是时人皆目属以为真御史然不悦者寖衆泰昌元年廵按广西惩贪雪枉抚辑诸土司事未竣例转四川参议公遂移疾不赴天啓五年荐起浙江参议备兵台绍廵抚大吏贤之疏请加衔久任会部推四川副使俄召还湖广道御史以外推而内召人皆以异数为公贺公喟叹曰时事棘矣吾能腼顔事中贵人哉留数月方行中道抗疏以病辞无一牍抵朝贵坐是忤旨免官闲住盖是时逆璫魏忠贤专政煽祸朝政如沸羮士大夫被啖以官者不染熏灼则诛殛窜逐祸且不可救而公以闲住洁身事外无他患崇祯改元奄党既诛召起废籍诸贤复补公陕西道御史条上兵饷事至再会持议不阿与用事者龃龉再出为山东参政备兵永平未任又改井陉道时畿辅戒严训练民兵三千以固边圉三年推陞江西按察使公年已六十知终不见用矣拂衣不待报即行廵按御史憾之外计疏末以老疾致仕公为人亷平内刚外和奉职循谨不务标榜在朝与贤士大夫交而不立党名尝慨然曰吾知朝廷而已既出在外又疎简无所问遗自以侍从旧臣不与人俯仰坐是孤立少援见挤于朝如此其于政事知大体廵视十库时察出解官库吏关通作伪及库物朽蠧相仍者建议改折充饷岁可得饷数十万及廵按广西壤瘠年饥疏请减免辽饷不遗余力所至民德之而西安被泽久民为立祠初赴官西安时请命于父推已田数十亩分让诸兄弟曰吾既有薄禄矣既归老则敦睦宗党筑石堰请除赋役羡例劖石作记为德于乡邦者多不胜书少时为诸生族兄某亡赖以睚眦辱公于市後某坐重法系狱公贵而多方脱之其他推贤排难不令人知人亦不得而尽知也公生前明隆庆戊辰六月享年八十四得微疾挥手却医药五日而卒其先河南罗山人在宋有提举讳祥者扈跸南渡徙南陵祥四传而为明初太医院判辅辅五传生贡士邦恩恩生公考讳维和耆硕有隐德今祖考并赠嘉议大夫公娶徐氏累封淑人先公六年卒副江氏谭氏子兰生笃生并例贡生笃材发宣并邑诸生女二人长适儒士叶同春早寡以节终次适繁昌中书舍人魏君?封儒人孙男芝瑞台瑞京瑞锡贵绳武文瑞景瑞州瑞用瑞鲤瑞禄瑞凡十一人多列庠序以文学称女孙十人曾孙男十五人曾孙女八人先是曾大父处士柯喜为诗自号浣溪钓隐公亦多咏歌不事雕饰所着有西台疏草涉园诗集若干卷举人楷台瑞之子也年少有学行是将世其家闰章嘉公名德着在御史故叙御史事为详铭曰

直以匡时卒撄物忌清以洁身仕不淹位中立无倚用鲜求忮宁为威凤勿为忿鸷衆醉独醒蝉脱肆志羣茅既抜嘅独中坠永啸且欹知希我贵有崇者丘有深者隧追铭表德厥声弗替


49　太宗詔脩三大書　三大書異説　三大書其一太平廣記　太平御覽之得名


景德真宗七年甲辰改元。二年，命王欽若、楊億脩歷代君臣事迹。六年上之，凡千卷，詔題曰册府元龜。周益公記文苑英華云：「太宗詔脩三大書，曰太平御覽，曰册府元龜，曰文苑英華，各一千卷。」今按御覽脩於太平興國二年，英華脩於七年，皆太宗時。若元龜乃真宗時脩，益公攷之未詳也。太宗實録：雍熙三年十二月，宋白等進文苑英華，有表，有答詔，當載於首卷。真宗景德四年八月，詔館閣分校。又以前編次未允，令擇古賢文章，重加編録。芟繁補闕，换易之，卷數如舊。祥符二年，命覆校。皆當備載於纂脩事始之後。【原注】太宗脩三大書，其一乃太平廣記五百卷。

【元圻案】王明清揮麈録：「朱希真曰：『太平興國中，諸降王死，其舊臣或宣怨言，太宗盡收用之，寘之館閣，使脩册府元龜、文苑英華、太平廣記。廣其卷帙，厚其廩禄，以役其心』云云。」遺太平御覽，而首册府元龜，亦誤也。惟宋敏求春明退朝録云：「太宗詔諸儒編故事一千卷，曰太平總類，文章一千卷，曰文苑英華。小説五百卷，曰太平廣記。總類成，帝日覽三卷，賜名曰太平御覽。真宗詔諸儒編君臣事迹一千卷，曰册府元龜。」爲得其實。






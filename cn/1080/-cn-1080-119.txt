●大明會典卷之一百二十

銓選三

武職襲替

武官世職歿者承襲。老疾者替。載在職掌。

累朝以來、事例益繁。武官多故絕、以旁枝繼。其族屬疏遠者、名曰犯堂、例不得襲。洪武中、五十以上者、許子替職。後皆以六十為限。未及者、名曰未六、例不得替。他如犯罪冒功之類、皆有減革。今備列焉

凡襲職、替職。洪武二十六年定、凡軍官亡故年老征傷、須以嫡長兒男承襲替職。或嫡長男早喪、及篤疾殘疾、則嫡孫襲替。如無嫡子嫡孫、則庶長子襲替。若嫡庶子孫俱無、方許弟姪襲替。其應合承繼弟男子姪。務要曾經操練、弓馬熟閒、並當該衛所正官保結呈送。其審供查黃引選等項緣由、並與除授官員相同

○永樂元年、令官捨旗軍餘丁、曾歷戰功、陞授職役、其子准承襲。無子、其父兄弟姪見授職役小者、俱准襲。職事相等、無應襲者、義子女婿不准襲。若先不曾立功、就與職役、後亦無戰功者、不准襲指揮千百戶子弟隨征有功、陞指揮千百戶、後征進有功陞職者、准承襲。不曾征進者、不准。若已致仕、後有功陞職、亡故並告代者、原替職或見支優給子孫職任小者、就與父兄所陞職事。若職事相等、不許以次子孫別襲

○二年題准、軍職正妻無子、其妾婢所生子、均為庶子、不論母之次序、止以年長者承襲

○成化八年、令武職原係帶俸者、子孫襲替仍帶俸。係管事者、仍管事

○十七年奏准、武職絕嗣、旁枝不許襲。如已襲者、不許再襲。義男女婿、詐冒承襲、不改正者、照例治罪

○二十二年題准、降級官見在、伊子暫替見降職事。父故之日、仍襲祖職。若子替職後病故、孫該承襲、降級之祖見在、亦准襲復祖職。若子替降職後獲功陣亡、孫又承襲、雖降級祖見在、亦准襲原祖職。仍加伊父陣亡一級。若子未替故、孫承祖、仍暫替所降職事

○弘治三年奏准、旁枝承襲例。如高曾祖原係功陞總小旗以後從曾伯叔祖、或從伯叔祖、堂伯叔、又立功陞官者、指揮革襲試百戶、千戶革襲署百戶、子孫准承襲。百戶革充冠帶總旗一輩、子孫止替旗役。其試職署職、如無軍功、雖遇例不許實授。若高曾祖止是軍役、不係功陞總小旗、旁枝子孫、不准承襲

○十二年、令一祖從軍代役立功之人絕嗣者、其親弟姪、並許相沿承襲。弟姪長房絕嗣、次房子孫為堂兄弟者、亦准襲。若隔一二輩不曾承襲。今來告者、其原立功之人係指揮、減襲試百戶。千戶、減襲署百戶。百戶、替冠帶總旗一輩、以後止替總旗。若堂伯叔兄弟旁枝子孫、不分已未襲替、俱不許襲

○十三年奏准、年未及六十。有告殘疾願替職者、在內從兵部驗實、在外從原衛勘明、兵部查照引奏附選

○十八年議准、立功之人故絕、親弟或親姪已經襲職者、許相沿承襲。或親弟姪原未經襲、其姪孫已下、及堂兄弟姪等旁枝、俱不許襲。保勘違例者、問罪調衛

○正德元年奏准、旁枝子孫承襲、如高曾以上、原無職役、親祖父襲替堂伯叔兄職者、後自得功、不分署職實授、凡一級者、併收總旗、子孫世與冠帶。二級者、世襲署百戶。其無功旁枝子孫、一體准收總旗

○嘉靖十年、申明弘治十八年例。立功人故絕、同時親弟親姪、應合承繼、及曾經襲過者、方許遵照律例保送。其姪孫以下、及堂兄弟姪、除親祖例前相沿、又立有軍功者、一體扣算保送。其餘無功、姪孫以下、至堂兄弟姪等項、及各祖沿襲職事之後、別無自立軍功、不許一概保送。違者、軍職問罪調衛。文職照例發落。遇例不宥。其旁枝子孫、革去職役者、在內從兵部、在外從巡撫衙門、照總小旗同宗之人皆得替補例、俱收充總旗。照例併鎗、有功、一體陞授○十三年題准、軍職患病、子替職後故絕、本官病痊、年未及六十、戶無應襲之人准復原職

○三十年議准、新官優養、不拘年限生子、准襲。舊官十年內生子、准襲。無子為民

○三十一年題准、各衛所官員、年六十以上、自知功次宗枝欠明、畏懼減革、或例無承襲、難以告替、俱行該衛所住俸。該襲替者、保送子孫襲替。不該襲替者、查革隨住

○三十七年題准、軍職官年滿六十、不行告替、減革半俸

○又例、軍職娶樂人之女為妾、生子、雖係長男、亦不准襲。令無礙庶次男承襲。如無庶次男、取大次房應襲之人承襲。戶無應襲之人、即行停革。其故官正妻、照例優養。家產仍歸所生親男

○凡立功未滿、患疾殘痼、不能應役者、許立功衛。分驗的、保送應繼兒男替職、仍隨營殺賊。扣算限滿、方回原衛支俸。其限未滿而逃者、不許替

凡襲替借職。正統七年、令武職故、而嫡長子孫年十歲以下者、許庶男弟姪借職。候嫡長出幼還職。違者充軍。十歲以上不許

○續定、惟老疾無子、方許弟姪借職。如後疾愈生子、借職之人不行退還者、問發邊衛充軍。其有子年幼、照例優給、雖稱有疾、亦不准借

○嘉靖十一年議准、應襲捨人果患殘疾、原無優給兒男者、許令相應之人借職。生子退還

○又例、借職後自立軍功陞級、後續生有子、將原借祖職退還。其自立之功、令本身子孫、扣算級數襲替

凡推用武官襲替。成化十三年、令在京帶俸選出兩廣等處衛所管事亡故、而所遺幼子單丁不願復任者、許留原處帶俸差操

○弘治十六年議准、京衛推選各都司都指揮官、遇有事故、子孫襲替、回原衛。願留在彼者聽。錦衣衛、仍照例改註京衛。其因事降調、不在此例

○嘉靖三十三年題准、在京各衛所調任官、管事年久、子孫襲替。該衛將調任生子來歷、移關原衛保送。如有不肯回衛、巧為影射、及扶同冒保者、照妄保例、一概罷職揭黃、永不許襲

凡陞職官舍襲替。景泰元年、令軍職獲功陞級、未任先故者、伊男准襲陞。若指揮使陞都指揮故者、雖未任、不准襲陞

○弘治十三年、令官捨人有功陞職、過於父祖者、子孫襲所陞職、開原職。如不及父祖者、襲原職、開所陞職。嫡長男已襲職、嫡次男有功陞職而絕嗣者、別枝不許襲。襲職官為事革罷者、子孫襲祖職

○正德二年、令武舉中式應襲捨人襲替、准加陞武舉署職。後子孫仍襲祖職

○嘉靖五年議准、凡父祖降級、後再立軍功、與祖職相等、或不及祖職者、止許襲祖職。若過於祖職者、方准襲陞

○十年令、凡軍職高曾祖原有官職、其伯祖並堂伯堂兄襲授之後、再立軍功陞職。子孫襲故絕、以後堂兄弟姪並姪孫等項襲替者、止該襲替祖職。其伯祖堂伯堂兄自立軍功陞職、不准襲

○三十□年題准、領軍官部下獲功陞級、子孫襲替、止襲祖職。若有擬陞、未任先故者、許其襲陞一輩。以後查革

○萬曆十二年題准、軍民本身立功、陞職故絕、如有的親弟姪保送赴部。查其功陞止一二級、照例准襲。三級以上、量減一級。七級以上、減二級。如無親弟姪、其伯叔弟姪、俱不准襲

凡陣亡武官承襲。正德十四年奏准、為事降級陣亡者、許襲陞陣亡一級

○嘉靖七年奏准、陣亡絕嗣、弟姪承襲祖職。或伯叔兄弟自立軍功、累至指揮使以上陣亡者、應襲之人、止許襲指揮使。本身加贈一級。係都指揮陣亡者、贈級仍加祭一壇

○凡都督陣亡、子孫襲陞祖職、加一級

○二十五年題准、都指揮及指揮使陣亡者、承襲之人、不拘子孫弟姪、只襲祖職、止於指揮使。若原襲指揮使以下軍功、有應減革者准扣算累陞、亦至指揮使而止

○又例、陣亡奉有欽依保送襲職者、許襲流官一輩。以後襲替、仍至指揮使而止

○二十七年題准、捨人奮勇遏敵陣亡、無子承廕者、准令兄弟姪承襲應陞職事

○三十九年題准、軍職獲功、累陞至都指揮以上對敵陣亡者、除本身卹典、長男承襲祖職外。仍廕一子指揮僉事世襲。年幼者、全俸優給。如無次子、即於長子承襲祖職上、加陞三級。至流官、不世襲

凡為事官舍承襲。洪武二十九年令、祖從軍、父為事典刑、襲祖職。父從軍、兄為事典刑、襲父職。父從軍、就為事典刑者、發充軍

○景泰五年、令犯竊盜掏摸搶奪盜官畜產者、問罪如律、仍革職、發原籍為民。聽應襲者襲

○成化十四年、令降調充軍者、本身在、不准襲

○二十二年、令逃官不知去向、三年准襲、無子准借。被告脫逃、該徒以上、問革為民者、至六十、乃許襲

○弘治七年令、強盜自首免死、及犯充軍、遇蒙恩宥者、各革職、發原籍為民。仍候身終、許令次房無礙子孫、保送襲職

○嘉靖十年、令凡充終身軍、及為民後、不分新舊官、十年以內生子者、准優給襲職。十年以外生子者、革發為民。另取次房襲職

○十三年題准、捨人充終身軍、及為民者不待身終年老、其子孫准襲祖職

○又題准、凡自己獲功、自己犯罪、除充軍降級革職為民不襲外。若犯該立功徒杖以下、曾經復職者、候子孫襲替之日、查照功次、應該世襲者、准世襲。如陣亡、一體襲陞。其自己獲功、又犯降級者、除該降級數不襲。仍有未降職級、查係軍功、照例承襲

○三十四年、令犯罪典刑、次房承襲、後自立軍功陞職者革祖職、扣襲軍功職

凡調衛武官襲替弘治十三年題准、軍官調衛者子孫襲替、不得還原衛

○正德十一年奏准、軍職犯該人命失機典刑宿娼等罪、或人命軍機律應至死、欽減充軍者、子孫襲替、照例調衛。其餘徒杖等罪、並雜犯律不應死、及勘問未結病故者、襲替免調

○嘉靖二年奏准、逃操降級調衛事故子孫、俱許告替祖職、聽回原衛

○五年奏准、王府護衛、並儀衛司軍職、止犯徒杖等罪、或因有過奏調、遇詔應回原衛者。子孫襲替、俱改註附近衛所帶俸差操

○萬曆十二年議准、軍職宿娼調衛、犯姦為民者、子孫襲替免調衛、錦衣衛及王府護衛官、仍照舊例改調

凡犯罪降襲。弘治四年令、軍官犯強盜窩主、不分贓、及不行者、襲職降一等

○九年令、應襲舍人犯劫盜者、弟姪照祖職降一級承襲。該優給者、依此例

○正德十年、令調衛不赴任十年之上病故者、子孫襲職降二級★萬曆十二年題、改降一級☆

○嘉靖十年題准、軍職犯該強盜、問招未明身故者、應襲之人、查照祖職上減襲一級

○十一年議准、軍職犯侵盜邊方錢糧、永遠充軍者、但係洪熙元年以後陞職子孫、不准襲。若係洪武永樂年間有功人子孫、不分監故發遣遇革免贓、除本犯子孫不准襲。許各衛所將有功人大次房無礙子孫、及備抄原犯招由、連人保送赴部查議、於祖職上量降一級、不待本犯身終承襲。如無次房、即行停革

○十五年題准、武職有犯知強盜後分贓未擬充軍者、子孫襲職、或優給、俱於應襲職事、查降三級

○又例、軍職失機誤事罷職、發邊遠充軍、遇宥蒙特恩降級者、身終年老之日、止許襲替所降職事、帶俸差操。不得復還祖職

○凡舍人犯宿娼、及和娶樂人為妻妾者、問罪附過、候承襲之日、降一級、調邊衛

○凡軍職已經替職閒住、犯該杖罪降級、本身例不降級、仍將替職弟男人等、各依父兄該降品級授職。待本官身終、仍復祖職

○萬曆十二年題准、洪永年間、軍職絕嗣、保送旁枝子孫襲替。照例駁查無礙、查係父祖四輩以下、姑准承襲。五輩以上、量革一級。若係永遠充軍、大次房子孫襲替、如係四輩以下、仍降一級。五輩以上、遞降二級。例前襲過者、候子孫襲替日減革。如大次房子孫降襲後、又犯永軍者、係再犯重罪之家、即行革襲揭黃

凡犯罪革襲。宣德四年令、武職及子弟有犯不孝、並敗倫傷化者、不許復職承襲

○五年令、守城失機貽患邊方者、不准襲

○正統十四年令、臨陣退怯、致所部失陷二十人者、不准襲

○成化十五年令、納粟招軍陞職者、自已立功陞官、後為事罷職及充軍者、革

○弘治七年令、犯劫盜問擬明白、不分典刑監故、子孫永不許襲

○十八年令、犯失機死罪、欽斷永遠充軍、雖遇恩宥、仍留殺賊、未經獲功贖罪復職、子孫不許承襲

○正德四年奏准、軍職輕信婢妾、謀殺正妻、除本犯依律問罪外、子孫不許承襲

○嘉靖十年奏准、軍職犯永遠充軍者、不分監故發遣、雖遇赦宥、子孫照舊不許承襲。數內追贓不完、未經發遣、或在途病故、未到配所、及遇恩例放回寧家者、官職雖不許襲、其軍役亦免解補。其犯侵欺邊海錢糧者、不在此例

○十八年令、爭襲官爵、謀殺親枝者、問罪揭黃、雖有族屬、永不許襲

○二十一年題准、武職有犯盜用印信、假與人官者、不問典刑監故、俱揭黃。發本衛隨住、子孫永不許襲

○又題准、犯該謀叛者、不問典刑監故、俱揭黃。子孫永不許襲

○三十三年題准、武職與土官夷人交結往來者、審有實跡、照交結夷人引惹邊釁例、問發邊衛永遠充軍。子孫不許承襲

○又題准、軍職犯該人命失機強姦真犯死罪、及饒死充軍、問擬明白、不分典刑監故、子孫俱不許承襲。其有例前襲過者。若係洪武永樂年間犯事、就在洪武永樂年間承襲過者、子孫照舊承襲。若係洪熙以後犯事、子孫雖經襲過、不拘三輩五輩、待後襲替之日、一體查革

○又題准、軍職有犯不孝、除極惡大逆、坐以本罪、及違犯教令、別籍異財等杖罪以下、應該還職差操者、俱不議外。如有犯毆罵祖父母、父母、並繼祖母、繼母、生母、但係問擬死罪、或典刑監故、或蒙恩饒死、或遇例革職充軍為民。雖經宥免、均屬不孝、不拘襲過輩數、無論本房次房、俱不許襲替優給。發回各衛所隨住。其捨人有犯、與職官同

○又例、凡舍人因父老疾、以活作死、襲職。照文職詐稱父母死亡、發口外獨石等處充軍例。其襲後盜支倉糧、監追完日發配。本犯子孫、不許承襲

○萬曆十二年題准、軍職犯強盜情真者、不拘典刑監故、脫逃自縊、俱照例揭黃。子孫及次房、概不准襲

凡功次減革。天順三年令、擒獲強盜陞職者、不准襲

○成化元年令、正統十四年守城有功陞職者、被虜走回、遇駕拏馬、及出使瓦剌乞陞者、天順初迎

駕陞者、擒獲妖言陞者、俱不准襲

○正德十三年奏准、成化四年建州、並弘治四年白鹼灘等處功次、內奮勇當先議賞、特恩准陞者、不准襲。其餘各年、當先被傷驗實擬陞者、准襲

○十六年詔、正德十二年、大同應州功次、除本邊官軍、自斬首級應陞外。其餘不分已未陞級、盡行查革

○嘉靖元年奏准、正統十四年、景泰元二三年、當先招募、及越陞官職者、查對

欽陞文簿、並內外黃相同、照舊不革。或例前曾經減革者、候子孫襲替改正。其餘前後各該年分、一體照例查革

○十年題定、歷年應襲應革功次。除永樂年間、瓦剌奴兒干等處地方招諭、及併鎗中箭陞級官旗、仍舊准襲。洪熙元年以後、瓦剌奴兒干等處公幹招諭、併鎗中箭陞級官旗、俱照正德十六年例、減革。宣德十年、四川松潘功次、斬首陞級官旗、准襲。內有越陞者、照嘉靖元年例、減革。正統元年、兀魯乃奇功陞二級官旗、准襲。正統六年、雲南麓川征苗賊、頭功奇功、及斬首陞級官旗、准襲。內有越陞者、照嘉靖元年例、減革。正統九年、迤北克列蘇擒斬賊級、陞授官旗、准襲。內有越陞者、照嘉靖元年例、減革。正統十四年、至景泰元二三年、大同、東嶽廟雷公山、黑峪口、石佛寺、宣府、東南二小門、洋河橋居庸關、山西偏頭關、代州、北直隸、文安、霸州、紫荊關、西直門、德勝門、彰義門、遼東、八裡莊、龜兒山、扣河空、背陰寨、佛僧洞等處、當先被傷、並殺賊有功、越陞職級、照嘉靖元年例、准襲。其召募陞職、及當先又越陞者、仍不准襲。正統十四年、至景泰元二三年、福建、浙江、征剿鄧茂七葉宗流等賊、獲功六次、並十二次、陞二級官旗、准襲。內有當先越陞者、照嘉靖元年例、減革。景泰三年、貴州香爐山、景泰五年、草場等處、擒斬賊級三名以上、陞級官旗、准襲。內有越陞者、照嘉靖元年例、減革。景泰四年、貴州開通道路、陞級官旗、照嘉靖元年例、減革。景泰四年、遼東登州營等處功次、內該陞一級給賞擒斬賊級官捨、准襲。內擒斬賊人男婦、及被傷當先交鋒、並前探賊營官旗、俱照嘉靖元年例、減革。景泰五年、雲南飛煉等處功次、陞二級陣亡官軍、准襲。內陞一級總領官、攻破賊寨、並督運糧餉、齎執旗牌、紀功督陣官、監生、俱照嘉靖元年例、減革。天順元年、山西偏頭關、斬首陞級官旗、准襲。其當先被傷為從、陞授官旗、俱照嘉靖元年例、減革。天順元年、大同磨兒山黑石崖、斬首陞級官旗、准襲。內有當先被傷、及越陞者照嘉靖元年例、減革。天順元年、大同楊家營等處功次、奮勇先入賊陣殺賊首級官旗、准襲內有奮殺賊被傷等項、陞一級者、俱照嘉靖元年例減革。天順元年、寧夏沙山兒等處功次、有擒達賊斬獲首級、並陣亡官軍、准襲。內敵退賊營當先殺賊首級者、照嘉靖元年例、減革。天順四年、延綏西黃梁等處功次、五次殺賊陣亡官旗。准襲。天順五年、四牌樓殺反賊曹欽有功、准襲。內有越陞者、照嘉靖元年例、減革。天順六年、至成化四年、兩廣功次、陸續斬蠻賊首八顆、陞一級、四顆、陞署一級、俱不准襲。天順七年、貴州東苗功次、擒斬苗賊賊級三名以上、陞級官旗、准襲。內有越陞者、照嘉靖元年例、減革。天順八年、兩廣功次、擒斬賊級三名顆以上、陞級官旗、准襲。內有越陞者、照嘉靖元年例、減革。成化元二年、廣西荔浦大籐峽、擒斬賊級三顆以上、陞級官旗、准襲。內有越陞者、照嘉靖元年例、減革。成化三年湖廣荊襄、斬首三顆以上、陞實授一級官旗、准襲。內有越陞、及斬首二顆陞署一級者、減革。六年、荊襄斬首四顆、陞實授一級、三顆、陞署一級者、不革。成化四年、貴州山都掌斬苗賊首三顆以上、陞級官旗、准襲。內有越陞者、照嘉靖元年例、減革。成化四年、遼東建州、擒斬虜賊首級、陞實授官旗、准襲。其斬首為從、奮勇當先被傷、俘獲賊屬所陞署級、俱照嘉靖元年例、減革。成化五年、固原石城兒等處、征剿土達滿四等、斬首陞級官旗、准襲。其當先又被傷、並先被傷、後擒斬一二名顆為從、陞署級者、俱照嘉靖元年例、減革。成化六年、榆林開荒川、斬首陞級官旗、准襲。其斬首為從、又陣傷、並當先、又陣傷、與管領旗牌催戰、及把總官殺賊一次、無部下首級數目陞級、及斬首一顆為從等項、陞署一級官旗、俱照嘉靖元年例、減革。成化九年、榆林征達賊、斬首陞級、准襲。其當先被傷、並斬首為從、又陣傷、及分投督陣、齎執旗牌、陞署級者、俱照嘉靖元年例、減革。成化年間、陜西魚兒河紅鹽池、斬首陞級官旗、准襲。其當先所陞署級、並越陞職役、照嘉靖元年例、減革。成化十二年湖廣荊襄、征進流賊、斬首三顆以上、陞實授一級、准襲。其斬首不及數、當先陞署級、及越陞職役、俱照嘉靖元年例、減革。成化十二年、兩廣征蠻賊、斬首三顆以上、陞級官旗、准襲。內有越陞者、照嘉靖元年例、減革。成化十五年、貴州西堡、斬首三顆以上、陞級官旗、准襲。內有越陞者、照嘉靖元年例、減革。成化十五年、遼東建州、斬首陞級官旗、准襲。內有三次當先、所陞署級、並越陞職役、俱照嘉靖元年例、減革。成化十六年、大同威寧海子、斬首陞級官旗、准襲。內有當先被傷、及斬首為從被傷、執旗督陣、所陞實授一級、並署級、及越陞職役、俱照嘉靖元年例、減革。成化十七年、白狐莊功次、一人自擒斬達賊一名顆、二人共擒斬賊級一名顆、俱准襲。內有當先衝鋒被傷、督陣三次當先、及哨探賊情等項、俱照嘉靖元年例、減革。成化十九年、朔州駝梁等處、斬首為首、部下斬首五顆上、並陣亡陞一級、回營身故陞署一級官旗、俱准襲。成化十九年、宣府韓家莊、斬首為首官旗、准襲。內有奮勇當先、督陣旗牌、陞署級者、俱照嘉靖元年例、減革。成化二十年、大同紅牆兒功次、陞二級、一人自斬首二顆者、准襲。內有當先被傷陞級、照嘉靖元年例、減革。弘治八年、甘肅涼州紅山兒功次、斬首為首、陞實授一級、擒斬賊子一名、陞署一級、內斬首為首、准襲。其擒斬賊子陞署級、係幼小達賊、已行給賞、例該減革。弘治九年、哈密蕃國、二人共斬賊級二顆、為首陞實授、並署職二級者、除實授一級、准襲。內署二級、准襲署一級、其幼小首級、並奪回婦女署級、不准襲。弘治十年、甘肅涼州、斬首為首、陞級實授、並戰傷回營身故、陞署級、俱准襲。弘治十一年、寧夏賀蘭柳溝、一人自斬賊級二顆、並斬首一顆、及二人共斬首為首、俱准襲。內有斬獲幼小達賊、並親執旗牌督陣殺賊、及三次當先被傷、陞署一級者、俱不准襲。弘治十二年、肅州鎖南卜、一人自斬首級一顆、又二人共斬賊級一顆、為首陞二級者、俱准襲。弘治十六年、陜西葉蘭、領軍官自殺首級一顆、陞一級者、照成化十九年例、減革。弘治十七年、遼東錄州沙河、一人自斬首級一顆、二人共斬賊級一顆、為首准襲。內二人共斬賊級一顆為從、陞署一級者、不准襲。弘治十八年、大同焦山兒、斬首為首、陞實授、陣傷回營身故、陞署一級者、俱准襲。正德元年、大同、一人自斬首一顆、為首並部下領軍、斬首及數、陣亡、及二人共斬賊級一顆、為首、各陞署一級、俱准襲。內先擬給賞、後陞授一級、同二人斬幼小達賊為首、陞署一級者、俱不准襲。正德三年、大同寧陽鋪、二人共斬首一顆、為首、領軍部下、斬首及數、俱准襲。內衝鋒破敵、又被傷陞署一級者、照嘉靖元年例、減革。正德三年、密雲黃崖、二人共斬賊級一顆、為首、陞實授一級、准襲。內二人共斬賊級一顆、為從陞署一級者、俱不准襲。正德三年、宣府獨石、二人共斬賊級一顆、為首、陞實授一級者、准襲。內有二人共斬賊級一顆、為從又被傷陞署一級者、俱不准襲

凡冗濫減革。景泰四年令、納粟軍職不准襲

○天順元年奏准、武職自永樂後、陞官不以軍功者、總小旗比試中箭陞職者。總小甲冒補總小旗、後有功陞職者。永樂年間、王府保陞官、無世襲者。

皇親及內官家人、傳奉陞職及保陞者。襲替俱革減

○成化十三年、令試職署職、遇天順元年、及八年例、實授者。襲替俱減革

○弘治十三年奏准、乞恩陞者、報捷陞者缺唇跛足矮短殘疾者、俱不准襲

○正德十六年詔、自正德元年以來、武職傳陞乞陞者、俱裁革。其皇親及公主所生子孫、推恩陞授者、不在此限

○又奏准、自正德十四年後、姪孫以下旁枝、違例冒襲者。若子孫襲替、一體減革

○嘉靖九年奏准、宣德年後武職、逐一查驗功冊、有總數混開斬首當先、而各人名下無斬首字者、凡巧立名色、以軍功為名、而實無軍功者、及領兵人部下斬首不及數、而得陞署級者。文武內臣子弟人等、非征進軍功、以技藝勤勞、傳乞陞職世襲者。俱查革。若

皇親駙馬一應戚畹子孫、以恩澤陞許世襲者、候子孫襲替、仍開具襲過輩數、與親誼來歷、奏請定奪

○十二年題准、皇親官員子孫襲替。備查黃選明白、若原奉欽依有世襲字樣者、許襲一輩。查無世襲字樣者、止榮本身、不准襲。其例前襲過者、候子孫襲替、照例查革

○三十一年奏准、各衛所官、有陞至都督指揮以上、後坐事革任者、但許食祖職俸。流職俸盡革。其起廢官、亦如今職支俸。冒前俸者革。內外衛所試職署職官、惟遇例實授者、如故。有署職獲功、止宜實授、而冒陞者、有傳乞越陞者、皆減革。武舉署職、遇例實授加俸、後來所陞職級過於所加、及折色改支本色者、皆改正。內外衛所官、有年六十以上、或例無承襲、或功次宗枝未明、而匿不以言者、一體查革。斬獲北虜一人、南賊三人者、陞一級。詐冒者革。騰驤等衛力士、間有因事發充、及兄為校尉、弟為力士、甚則一家三五役、及二三輩者、革。有因缺年久、吏書以姦徒冒名者、革

○萬曆元年題准、自嘉靖三十二年以後、至四十三年以前、凡係家丁名色陣亡、除應襲子孫、照舊襲陞外。若以伯叔弟姪冒併者、候襲替日、一體查革。其未經併陞者、雖係陣亡之人嫡親子孫、亦不准併

凡流官不襲。左右都督、及都督僉事、俱係流官。有缺、從朝廷陞調、不許世襲

○洪武二十二年、令都指揮係世襲指揮使者、出職仍授世襲指揮使。若指揮同知陞都指揮同知者、出職仍授指揮同知

○嘉靖十三年議准、都指揮以上流官、若有軍功、子孫襲替、遇有應革者。悉照嘉靖五年垛功事例、垛與承襲。至指揮使而止。其垛該都指揮流官、仍不許襲替。其例前有革過者子孫襲替查照改正

○萬曆五年題准、總兵官不分祖職行伍出身、果能設謀制勝、奮勇克敵、陞級奉有欽依世襲字樣者、雖無親斬之功、子孫並許承襲。至指揮使而止。或係流官、及無世襲字樣、即有世襲字樣、而非軍功者、子孫襲替、仍舊停革

凡恩廕世襲。文武大臣、及總兵參遊以下、領兵剿賊、如遇大敵、能運謀設伏、衝鋒陷陣、建立奇功者、撫按分巡官覈實具奏、兵部題奉欽依陞職廕子、有世襲字樣者、俱准襲

○萬曆十二年題准、大臣恩廕武職、必須世嫡。或嫡長子孫別有職事、方許次房借廕。次房亦有職事、方及再次。待後身終、及應替日、仍還嫡長子孫世襲。若一家二廕、或原有世職、則以職大小為序。職大者、與長房。次者、與次房。例前襲過者、候身終日改正

凡襲替保勘。洪武三十年、令子孫應襲替、而無文書來告者、不准

○永樂十五年、令委保襲替、詐冒不實者、本身及保勘官俱罷職揭黃。永不許襲

○弘治十一年、令妄保襲替者、不分受財不受財、及借職病故致仕、悉照永樂間例行

○十三年奏准凡保到應襲兒男弟姪、但有姻族並無干人、奏告姦生乞養、倫序不明等情、已經勘明繳報到部、而原告又行捏詞告奏者、問罪。軍調邊衛。民發口外。應襲者、即與入選。原詞立案不行

○正德十四年、令內外問刑衙門、凡應襲舍人犯行止有虧、敗倫傷化、例應革職為民者、備行本都司衛所、轉行兵部查照、不許保送襲替。仍別舉應襲之人、違者、以枉法論

○嘉靖十一年題准、通行各處巡按御史置立花欄號票、經由衙門、一一擬款、立定保勘起送限期、刊刻印刷、編立巡按半印字號、遇有告襲之人、令其先將原起送公文、赴巡按衙門掛號。酌量地裡遠近、填註限期。每名領給一張收執。各衙門照限保勘、完日銷繳。驗有不行依限者、查提治罪。中間如有患病事故等項、各衙門亦就具由回報。並追繳前票。待後病痊事結、或原起送之人病故、別係相應之人、另行填給。起送之日、照依兵部所議、將稽遲緣由、同原行卷案、並封送部查照。其有因貧不能告襲、及曾經具告、各該官吏人等刁難掯勒、不與保勘者、許被害之人陳告、以憑參究

○二十七年題准、遠方都司衛所保勘襲替官舍、但係次房子孫、祖父數輩未襲者、俱要明開未襲輩數、呈詳撫按審實、取具官吏鄰族人等甘結、並本捨的確供圖四本。一存本衛。二給本舍齎送府部。一呈都察院、咨部查對、以便收選。仍先責付巡按衙門查驗、於結狀年月後、明註駁查無違礙訖六字、用印鈐蓋。如無、不准

○二十九年題准、捨人親供、或有洗改字樣、兵部驗出、徑行駁查。若五府驗出、止照會本部。不得徑自行查。如違、指實參究

○三十一年題准、各都司衛所、保送曾經問罪軍職、子孫襲替、不論事情大小、及遇宥改擬釋放、俱要呈詳巡按御史。轉行原問衙門、備抄招由二本、用印鈐蓋。一給本舍齎投、一呈都察院、咨部查對收選。以省到部查駁之艱

○又題准、襲職舍人、如有未經提學官考校者、本舍並保勘官、參治

○隆慶四年題准、移文南京兵部、及各該撫按等官、如遇軍職正枝故絕、弟姪應襲者。各將原來情節、查照犯堂違限等項條例、就彼駁勘明確、印鈐保結宗圖起送。以憑准選減革

○又例、凡在京衛所、襲替優養等項。通狀告部送司、查戶口冊、若親兄弟伯叔、罰操三箇月滿日、收選。其未經報冊、及年歲不同有礙者、駁查

○凡襲替舍人、起送到部。如隱匿父祖參提、及犯立功以上罪名、事情未結、本身見在者、不准收選。駁查。如事已歸結、及本身已故、事情輕小者、查勘明白、准選

○凡在京、一輩未襲。孫承祖職、勿論。在外、二輩未襲者、駁查無礙、方准收選。在此曾經呈詳撫按審明、行令保送、封有文卷者、免駁

○凡軍職管運、曾經漕司參提、應追入官還官贓銀、或掛欠京通倉庫各項糧銀、或犯該充軍降級、曾否完結、果無違礙、方許保送。如有朦朧保送者、掌印官、及首先出結者、問罪帶俸差操。有贓、以枉法從重論。承襲之人、照舊監追、完日、降一級承襲。其有不係充軍降級、而家產已盡、不能辦納者、許其先行襲替。扣俸完卷

○凡用財買囑、冒襲軍職。保勘官、係原衛所首先保為重、該揭黃罷職。都司衛所掌印僉書連名保結、不知情者、末減。若有贓私、並以枉法論。其朦朧保送違礙子孫弟姪者、俱照常發落。仍不准襲替。保後能自檢舉者、免罪

凡襲替期限。正統二年、令應襲子孫、十年之內、人文到部者、准襲。若止文移往來、人不到部、雖稱患病事故、而月日在十年之外者、不准襲。若原籍行移回報、雖出十年、曾於限內告者、亦准襲

○弘治二年題准、應替舍人、選充儀賓、父亡、別無子孫承襲者、許令儀賓生子之日、保送赴部承襲。不拘十年之例

○十三年令、軍職應襲十年之外、人文不曾到部者、發回原籍為民。其經管官司查勘明白、過違二年、不與保送、并勒掯財物者、俱問發帶俸差操

○嘉靖四十三年題准、五府屬吏、如遇襲替官舍到府、五日之內、即與起文過部。如違至十日之外、聽武選司開送兵科、該吏徑送法司究問。首領官請旨處治

○隆慶三年題准、各處武官襲替。雲南、貴州、四川、廣東、廣西、福建、江西、浙江、俱限十五年之內。南北直隸、湖廣、陜西、河南、山東、山西、遼東、俱限十二年之內、許於撫按衙門給文赴部、准其襲替。中間果有祖父本身追徵錢糧未完、緣事提問未結、及年幼例不應襲。以事完出幼之日為始。扣至十年之內、但有撫按查給明文、及限內告有執照可據、到部者、照例准襲。此外再有耽延者、照例革發為民。若貧難無力、該管官司恣意刁難、不即保送以致違限。在京許於兵部、在外許於撫按衙門、具告查究

○又例、凡應襲捨人曾經優給、扣算住支年月、不行出幼、自住支年月日起、至赴部之日、違限十年之外者、比與徑襲舍人不同、查勘無礙、照例准襲

凡襲替禁例。弘治元年奏准、武職襲替、有請託內外權要、乞陞官職者、照姦詐犯法在逃例、革職為民。取應繼子孫承襲

○十三年奏准、軍職襲替、有不由軍功、例該減革。而捏奏官吏、沮壞選法者、問調邊衛帶俸

凡官舍選充儀賓。弘治七年奏准、護衛官有選充儀賓者、子孫仍襲本衛

凡侍衛將軍襲替。正統七年議准、侍衛將軍、係永樂年間世襲千戶者、子孫襲替、授百戶。係實授百戶、試百戶者、襲替授總旗

○嘉靖二十四年題准、將軍兒男告替、係應役十年以上者、許充校尉。不及者、止與力士

○四十二年議准、將軍兒男查係永樂年間、照舊世襲。正德以前、照舊補役。嘉靖二年以後、授有官職者、許充校尉一輩。其餘將軍、或選退、或身終、原係校力者、照舊校力。原係軍民、照舊軍民。例前襲過者、身終查革

○萬曆三年題准、將軍千戶百戶、侍衛三十年以上者、兒男許替冠帶總旗。將軍侍衛二十年以上者、許替校尉。二十年以下者、止與力士。俱止准一輩。其應役三年、五年、照舊查革








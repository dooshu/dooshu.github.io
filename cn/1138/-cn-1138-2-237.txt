送曹顾庵归槜李

其一


塞鸿又向蓟门飞，送客登楼怅夕晖。
虎豹九关书不达，莼鲈千里梦先归。
征帆南浦惊红叶，落日西山敛翠微。
君到当湖鸥鹭喜，银鱼何似薜萝衣。

其二

钱塘放棹月明时，不谓燕山共酒卮。
弟子青云多早贵，伶官白首乞新词。
论文赖有孔巢父，击筑今无高渐离。
方物最饶黄雀美，尺书珍重幸相贻。


赵蕃　以旧诗寄投谢昌国三首

昔在方斋老，南游为我言。

庐陵得佳士，康乐有贤孙。

许可渠不易，殷勤相与论。

元宾虽已矣，所与见如存。

赵蕃

赵蕃　以旧诗寄投谢昌国三首

我有江西役，清江公所乡。

放舟频下上，欲见苦参商。

扁榜书皆到，流传句必香。

何当仍大嚼，鼎味也先尝。

赵蕃

赵蕃　以旧诗寄投谢昌国三首

活法公家论，东莱盖有承。

先生真伯仲，小子愧云仍。

昧昧鼠为璞，纷纷虫语冰。

今朝方见佛，平日谩依僧。

赵蕃


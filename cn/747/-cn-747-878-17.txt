○右揆严续除司空兼门下侍郎平章事制

门下：天作司牧，必生丞弼。非君臣同体，道则不明。非律吕交感，功则不济。粤予眇质，负荷景重。不有时贤，岂戡多难。敬若先意，畴兹旧臣。某纯粹炳灵，惠和成性。袭台鼎之庆，连肺腑之亲。历奉累朝，亟更庶尹。忧国家之事，知无不为。经夷险之间，中立不倚。言必由於忠信，行必自於诚明。劳而弗矜，谦以自牧。先朝鉴其诚志，任以腹心。顷当巡守之初，俾贰主留之寄。尽规竭虑，夜思昼行。京辅以宁，时乃之力。及奉扬未命，以佑冲人。送往事居，礼无违者。忠勋茂绩，人无间然。今二後在天，万物思理。予方乃眷，民亦具瞻。是用命作司空，倚为左相。兼国史枢机之任，进升阶食赋之资。岂曰宠章，是同忧责。呜呼！受遗作弼，厥惟艰哉。尔其崇远大之谟，布简宽之政。询箴谏之士，塞便佞之言。满假自贤，则其智益蔽。虚怀接物，则其猷益光。念兹在兹，以底於道。可。


◇唐寓之贼起启

此段小寇，出於凶愚，天网宏罩，理不足论。但圣明御世，幸可不尔，比藉声听，皆云有由而然。岂得不仰启所怀，少陈心款。山海崇深，臣获保安乐，公私情愿，於此可见。齐有天下，岁月未久，泽沾万民，其实未多，百姓恃险，怀恶者众。陛下曲垂流爱，每存优旨。但顷小大士庶，每以小利奉公，不顾所损者大，扌适籍检工巧，督血阝简小塘，藏丁匿口，凡诸条制，实长怨府。此目前交利，非天下大计。一室之中，尚不可精，宇宙之内，何可周洗。公家何尝不知民多欺巧，古今政以不可细碎，故不为耳，为此者实非乖理。但识理者百不有一，陛下弟兄大臣，犹不皆能伏理，况复天下，悠悠万品，怨积聚党，凶迷相类，止於一处，何足不除，脱复多所，便成纭纭。久欲上启，闲侍无因，谨陈愚管，伏愿特留神恩。（《南齐书·豫章王嶷传》、《南史》四十二。）


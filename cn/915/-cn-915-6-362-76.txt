○奔赴山陵议



往者荡阴之役，群僚奔散，义兵既起，而不附从，主上旋宫，又不归罪。至于晏驾之日，山陵即安，而犹不到。自台郎御史以上，应受义责，加贬绝，注列黄纸，不得叙用。至于先有他故去职，或以丧疾免散，仍遇兵隐遁山泽者，宜与上牒异制。《春秋传》曰：“君子避内难，不避外难。”孙、宁之变，蘧瑗出关，陈力就列不能者止，未足多责也。及至奔赴，不及在哀，致身後于山陵，故当从时宜以立褒贬，依王政而正准绳，不可偏抗古义，以伤今实也。承诏书而制奔赴之期，以为分别远近，则典而不畅；捡校险易，则密而不弘。故拟七月之典，以议今事。达官名问特通者，过期不到，宜依退免法，注列黄纸，三年乃得叙用。又自非盟主所授，而诸侯州伯所以用，故不得奔赴，宜与下牒同罚。《春秋传》曰：“不以家事辞王事”，此上之行乎下也。诸侯州伯辄留应赴之人，而令失节于王庭，坐于《周官》九代之法，应在犯令陵政之条，诸台平处，正其削黜。（《通典》八十，惠帝崩，司徒左长史江统议奔赴山陵云云。）




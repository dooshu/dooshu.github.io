○經略中原疏 【 經畧中原】

臣惟中原之患妖民盜賊二者而巳。妖黨之興。始自數十年前。妖民假以詐術誑惑愚民。愚民所利福田利益。妖民所逐溷雜淫污而巳。人心一蠱。妖說遂行愚者求福。智者避禍富者傾家以結納。貧者以身為奴婢。然未有不與其邪謀者。此一變也。數年以來。民窮財盡。邑無安居之戶。里無樂業之家。於是妖言盛行。根盤枝蔓。此又一變也。往時山東之寇不入燕趙河北之賊不踰河南自虜變倭變。後盡徵各省之兵應援。而推埋惡少。亡命逋逃。往往竄入其中。異黨之人。邂逅相親一呼響應。此又一變也。中原數省。其人故多輕死尚氣。彼見各處狂狡相聚。而談其地方虛實攘臂喋血遂起逆謀。此又一變也。今群妖羣盜。合為一途。盜黨藉妖言以惑民而妖人倚羣盜以劫眾閃倏無常。不可踪跡此今日之大患也。故山東西河南北南北直隸陝西湖廣。漸成一黨。此盜賊延蔓所以不可制也盜賊往來所至有主所在成家逐捕之後莫知去向如近日林縣之賊。乍起乍散。他處亦有聞風而應者。則可驗巳。故南倭北虜之患有形。而中原之患無形。夫無形之患。不可以有形治也。要在破散奸謀。調護元氣。有萬全無失之策。而後可以保萬年無疆之業。臣謹條上八策、一屯重兵。近者師伍倡亂。不急趨省城。而睥睨他郡。大為群盜所笑為其虛可乘也今宣武一衞。屯伍皆空。堂堂鎮城。乃專恃游民悍賊不便。宜增兵守之、二收梟儁。北方長技。或揮?成風。或騰空若飛。或巧能穿楊。或力能超乘。皆自負其能。酣歌慷慨。欲有以用之。故梟儁不收則中原多敵昔漢有材官蹶張。羽林孤兒。六郡良家子之號。以錄異材。終得其用。此又長駕遠馭弭盜之基本也。三修城池、臣所擒大盜。得其所記各處城池簿籍。乃知中原保障莫要于此一勞永逸。不可不亟圖。四察險隘、如河南山東直隸之交。芒碭諸山。遠近排列。營壘天成。其間藏兵之洞。伏兵之處。成跡具在。真自昔用武之區而今為各省之邊略有司弃去不守。異日必為盜資。此當深慮五時巡歷、守巡兵備以送迎為職業。下邑偏州、車轍所未嘗。至於是禁防日疏。而盜賊滋起。臣願撫按之官。時巡一省。守巡兵備。時巡一方。以示彈壓。六選良、吏臣所獲諸盜。不服為盜而詭曰救民何者以貪官敺之也。夫中牟之化行則頴川之盜息。良吏者　聖明所以共理天下者也。故欲清中原。先清吏治。七處宗藩臣言中原事體。何與于宗藩宗藩省城之主省城四方之綱今湖南諸宗。飢窮巳甚。若使處之得所。則子孫千億。皆為皇室藩屏。何憂群盜。八議黃河黃河衝决其埶必興大工。大工興則聚眾必至數萬而中原危矣故經略中原者當以黃河為急。論黃河者。當以運道省城為急。論運道省城者。當為謹始慮終之計。而毋為目前倖免之謀。凡此皆臣愚日夜憂惧。不敢以得代為解而不言者也。

皇明經世文編卷之二百七十二終








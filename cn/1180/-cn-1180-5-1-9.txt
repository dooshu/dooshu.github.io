德灭祥桑


商史纪：大戊时，有祥桑与谷合生于朝，一暮大拱。大戊惧。伊陟曰：“妖不胜德，君之政，其有阙欤？”大戊于是修先王之政，明养老之礼，早朝晏退，问疾吊丧。三日而祥桑枯死；三年远方重译而至者七十六国，商道复兴。

商史上记：中宗大戊之时，有妖祥之桑树与谷树，二物相合生于朝中，一夜之间，就长得大如合抱。中宗见其怪异，心中恐惧，以问其臣伊陟。伊陟说道：“这桑、谷本在野之物，不宜生于朝。今合生于朝，又一夜即大如拱，诚为妖异。然妖不胜德，今朝中生这妖物，或君之政事有缺失欤？君但当修德以胜之，则妖自息矣。”

中宗于是听伊陟之言，修祖宗的政事，明养老的礼节，早朝勤政，日晏才退，百姓每有疾苦问之，有丧者吊之。大戊有这等德政，果然妖物不能胜，三日之间，那桑与谷自然枯死。三年之后，远方外国的人慕其德义，经过几重通事译语朝他的，有七十六国。商道前此中衰，至此而复兴焉。

夫妖不自作，必有所召。然德在当修，亦岂待妖？观大戊之祥桑自枯，益信妖不足以胜德，而为人君者，不可一日不修德也。






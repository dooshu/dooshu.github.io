○經略西陲解散群虜疏 【 解散羣虜】

此疏前後情事備載觀之了然

臣洛奉命經略、名雖七鎮寔重兩河。大要主於驅逐西牧諸虜。以平定甘固奠安關隴。任至重也。臣受事以來、恐恐焉不能奉揚　天威、善用撫剿、藉令策虜無術、秪憑用賄、則上辱國體、下喪身名、死且不贖矣故久駐湟中、力圖戰守、驅此驕虜、策其必去、决不輕易用撫、自褻　天威、第虜情變詐、遷延日久乃自七月以來、東虜順義王、套虜卜失鬼等酋、始自海上拔帳出邊各歸巢穴矣、其頭目部落馬駝牛羊大較之數、巳經陸續具報外、但虜之所以不肯速歸之故。與虜之所以不得不歸之故事狀多端。致淆觀聽。臣若不一明言、是使　皇上天威無由昭、而臣區區微衷亦無由白也、臣敢不惜避諱、據其始末、從實為　皇上陳之、為照青海地接崑崙僻在遐陬。祁連焉支。此為故壘。水草豐美。山川寥闊。自昔匈奴視為樂土。自漢開五郡。斷其右臂。然先零罕幵。時有勾引大都。青海番虜為巢。自昔記之矣。我　太祖斥逐北虜。經略西陲。即命宋國公馮勝取漢武帝所開河西諸郡。以復古斷臂之意。則此河西也東起金城西抵嘉峪。雖為一線之路。然北抗強虜、南護羌戎。豈不塹然華夏一大防哉成化以前。時亦闖入掠番。然旋即迯去。大防固未害也敘青海蹯據虜族殊為詳明自正德年間亦不刺徙居於此。破安定四衛竊據青海。併吞番族甘肅一鎮。遂稱多事乃始有海虜之名矣先臣彭澤王憲王瓊等。先後經畧。迄至嘉隆。弗克殄滅。然番犄其前。我角其後。大防亦未决裂也。未欵之先。虜王俺答。亦曾來牧遺有永邵卜一枝嗣後西牧又遺丙兔及火酋等部丙兔死。其子真相台吉。深入莽刺川。繼而火落赤結巢掜工川。然猶僅僅數枝耳。惟是甘肅假道不絕。松套二虜。往來自便。故河套之卜失兔莊禿賴抄忽兒青把都。松山之宰僧阿赤兔著力兔切盡黃台吉。大小各枝。數十酋長。引類呼朋。此來彼往。以海濱為貨利之藪。視仰華為極樂之國。仰華者俺答造寺祝釐之處也以致憩息兩川。窺伺河洮。是使匈奴之臂。已斷而復續。番虜之界。一撤而難防。甚至甘永之間。虜幕雜於城外。莊凉之地。道路幾于不通。浸淫不巳。則其禍殆不止於去年河洮之患而已。臣奉命經略、比至金城、面商督撫、咸謂兩川蒼莽。萬山險阻。且有諸番為虜心腹。為虜耳目。兵未集而先知。事欲舉而預報。羽翼既成。黨與難散。臣寔苦之是不惟西海流虜未易驅逐即兩川之虜實難解散也臣自去年十一月、率眾渡河、細察地利、又經由于沙井紅城莊浪武勝之間、見北虜南番。相望只尺。彼易馳驅。我難防範。在夷虜自謂坦途。在將領視為常事。臣竊謂堵截流虜必不客已也。然必開其返北之途。解我一面之網。庶幾乎非閉門擊犬也。於時闖邊之虜必殺。住內之夷必逐。抄忽等酋相繼引去。甘肅沿邊。似有界限矣。惟是卜酋率眾臨邊、欲趨青海、總兵張臣、提兵防範、且諭以明禁、冀其退還、犬羊獰猙、相持月餘、我軍暴露、極為苦楚、臣乃密帖總兵、謂卜酋諭既不從、縱又不可、即當撤兵回堡。歛跡暗伏。既以休息軍士。亦便攢喂馬匹。俟其闖邊。則併力一擊。以示懲創。庶火酋既堵。則群酋知懼。海上之路。或可斷絕耳。非得此一創則蟠結之勢不可得解既而此酋訌來、我兵奮起、舉其平素所恃獷悍、所積輜重、所張坐纛、盡行喪失、僅以身免、於是諸虜創者落膽、聞者驚魂、近塞諸夷、無不遠遁、北者欲南而畏我堵截南者欲北而畏我伏兵臣復遍發諭帖。曉諭在巢住牧之夷。使知卜酋自取之罪。以防其驚動。杜其連結。阻其借路。而後各虜馴然順服。於時莊酋新自套來。觀望卜酋之後。遂驚魂遠遁。匹馬不敢南窺。而虜王夫妻。共圖認罪。黃酋部落。互相怨尤。是以悔過之使再來。求歸之計始决。此時猶屯聚海上。逼近湟中。臣令贊畫僉事萬世德先入西寧、預行部署、臣今年正月十三日與員外梁雲龍偕行深入、時虜候騎夜驚、諸部紛擾、各携老小資囊畜產、木?女弃而迯、三日夜始定、其婦人孩提有驚悸凍餒而死者、虜王亦西徙二百里外、乃以洮河擄掠人口送還。且微覘我中動定。併以凍死人口為詞。臣復之曰、天兵集臨、方以剿殺勿赦、爾自驚潰而死、中國何預焉、虜唯唯而去、此時虜雖言歸、而住牧尚邇。臣乃鼓舞番族、多方作用張聲撻伐、謂將三路出兵。一由河州。一由洮州。一由西寧。大兵將至兩川。擒捕首先逆虜。又發露布於松藩、以防烏思之迯遁。傳羽檄於川蜀。以遏大山口之衝突。乃火真兩酋。自知罪大惡極、戀住不能、跳梁不敢、計窮力屈、遂夜弃兩川、渡河北遁矣。此皆道路一斷。水泉一殺為之也。當是時虜王既請乞歸路、送還人口、卜酋即認罪受罰進送馬匹、臣以為必去無疑故其請扁都則許其扁都。請川底則任其川底請鎮羌則與之鎮羌。只以威靈可恃。計虜必歸。不復逆其變詐。只以虜眾必歸。秋高無事。不復計其延遲。顧四月以前虜以草枯馬弱、委係真情、五月以後虜之屢乞支吾、原多事故、大都海上之虜。二十餘年。住居日久如松套酉長。雖時往時來。極言大虜之恋西海則其遲遲而歸亦足以為功然牛羊駝馬孳牧於斯部落子女生育於斯。甘泉可飲茂草堪芻回視北塞別是一大漠光景也葢大海以西至於大小鹽池。又西北至於哈密赤斤。又西南烏思西藏。延袤數千里廣漠無際。野牛野馬。易於打獵。而西藏之寶刀奇貨氆氌皮革服用所需種種皆西海所有而北塞所無也今一日逐而去之虜即畏威。不戀戀茲土。能不戀戀所服食也此猶其小也。兩河境外東西南北皆番也。番之徤男少女驪駒酥酪。皆虜有也。而又東窺秦隴。南望松籓。自大山口入川。其番族之富。視兩河倍蓰也。虜所垂涎時有摽掠也今一旦逐而去之。能不戀戀也。夫松套之酋。不能遽去。犬羊之群。此牽彼絆。虜王安得獨先歸乎。觀其過邊之日。牛羊駝馬。何酋不有數千。何部不有數萬虜最貪利此物安能弃之而去非深秋安能携之而行也考之傳說、胡有歌云奪我焉支山。使我婦女無顏色奪我祁連山。使我畜牧不得息則知匈奴戀住茲方今古同情也故去虜王易。去套虜難。去套虜易去松虜難何也以地益近巢益便也至如火真二酋。自我視之為罪魁。自虜視之為同類。當其犯河洮也。火酋挾虜王以為重。直欲要市河洮。以植其不拔之基。虜王藉火酋以為利。亦欲陰植黨與。以廣其難圖之勢。聲勢豈不相倚乎。虜王送還人口時。固欲為火酋綁獻罰服。火酋真酋。亦各自遣番僧密為哀訴。臣若肯聽其言則海陬盤結之群醜可解。虜王之歸。不俟今日矣。第臣奉有分別順逆之旨。不敢輕縱二酋耳夫既不與二酋之東歸而又不容其西牧犬羊依附。能保其與扯酋不牽絆乎。則其徘徊退託者。實欲俟秋高馬肥。便於馳騁。能敵則留。不敵則遁也。又如卜酋為套中名王。擁眾西行。榆林止之不能、寧夏止之不能、甘肅止之又不能督撫諭之不聽、總兵諭之不聽、經畧諭之又不聽、此何勢也、又何心也、乃重遭挫辱、又不能不俛首乞哀、認罰求歸者、是果何所見而來、何所見而罰、何所見而歸、亦可面目而見其套中部酋乎。則其趦趄進退。要搶瓦刺者。非真搶瓦刺也。不過捱遲時月。陰託講求。稍全其體面耳。此虜之所以不肯歸者非無故也且夷虜多算。其意葢以我兵既聚。難以持久。故延誤日期。冀我兵一解。猶可安牧如故。不知以臣愚料。各酋困居海上。無路可通此則以我之緩制彼之急且我兵原未多調計餉尚有贏餘虜知吾河東河西無處非兵而不知兵原未調餉原未費也若秋高馬壯。彼不敢逞。轉盻草枯。能不懼我乘之。臣計此酋既戀恩伏罪矣。任彼跳號。必不能出我牢籠也。臣細察情狀、則皆不敢臨邊、不敢搶番、其遣使往來、唯乞路東歸而巳、雖甘言不可盡憑、而真情亦自難掩、臣故居以整暇、坐以鎮定、惟修治器械。召買芻餉。以示持久之計。分布兵馬。廵塞打圍。以張欲伐之威、諸番赶馬則賞。殺級則賞。以明必誅之意。火酋所恃者紅帽刺卜。則誘而出之以剪其爪牙。永邵卜所依者阿爾力番族。則招而間之以斷其羽翼。至於松虜阿赤兔一部稱歸不歸。遣使乞哀。懼我伏兵。惟求番僧葛爾刺麻引路。乃敢出邊。臣遂招此番僧。引其速去。尚不意群虜商計。欲借此番講求行李也。臣窺見其奸、則大發震怒、斥逐此番、不許游說、而後虜技益窮、至於隨機籌應、頗得肯綮者、則莫要於收復諸番。解散虜黨。虗虗實實。傳播先聲。六月中。虜酋附番中馬。陰行窺伺。乃生番密報。盡數就擒。諸酋自是懾服。不敢內嚮。卜宰二酋。自逐去葛爾刺麻之後。益含羞忿。彼既不敢乞哀。我又不可遣使。此酋進退維谷。兩情不通。乃陰與火酋往來紏結。臣實憂之方籌思一策、令之解約、乃軍士廵邊、偶獲宰酋頭目擺言榜實、臣以為殺此一酋。何濟邊事。徒以深犬羊憤恨之心。固連結不解之謀耳。乃面解其縛。諭以不殺。而又陰陽其詞。操縱其事。此虜奔告宰酋。宰酋歸誠遣謝。遂携卜酋相率渡河。不復以行李為辭矣。虜王既討撫夷官王英護送、卻託王英領帶夷使四十人來講、欲引俺答故事、進貢方物、求開市賞、且請臣至邊講、臣面叱諸夷、歷數其爽約之罪、謂爾虜王要歸便歸、不歸明白聲說、此豈爾講求市賞之時、進貢方物之日、乃跽王英於庭、備極責詈、故將夷使、大為窘辱、而又授計西寧遊擊魯光祖、將夷使計龍乘隙箠楚、令魯家土達擐甲持?、環夷使欲殺之、左右皆為臣危、不知虜情在臣目中、不如此無以動其懼心、喝之速走也、此虜之所以不得不歸者。非無故也。乃虜王竟以臣之厲氣嚴辭、抱頭鼠竄、信宿不停、秋毫無犯、凡若此者、皆仰仗　皇上威靈遠讋、乾剛獨斷、寬臣文法、許臣便宜、臣是以得效區區耳、不然其能有濟乎哉、

皇明經世文編卷四百四終








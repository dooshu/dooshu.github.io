【小饮坐中赠别祖择之赴陕府〈嘉四年〉】

明日君当千里行，今朝始共一尊酒。岂惟明日难重持，试思此会何尝有。京师九衢十二门，车马煌煌事奔走。花开谁得屡相遇，盏到莫辞频举手。欢情落寞酒量减，置我不须论老朽。奈何公等气方豪，云梦正当吞八九。择之名声重当世，少也多奇晚方偶。西州政事蔼风谣，右掖文章焕星斗。待君归日我何为，手把锄犁汝阴叟。


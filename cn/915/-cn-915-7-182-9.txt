◇兄弟昭穆

大夫、士尊不相绝，故必宗嫡而立宗，承别子之嫡，谓之宗子，收族合食，纠正一宗者也。故特加齐三月之服。至四小宗则服无所加，唯昆弟之为人後，姊妹虽出，一降而已。《曾子问》：「宗子为士，庶子为大夫，以上牲祭於宗子之家。」郑云：「贵禄重宗也。」《小记》：「庶子不祭祢者，明其宗也。」至诸侯尊绝大夫，不得以太牢祭卿大夫之家。是以经无诸侯为宗服文，则知诸侯夺宗各自祭，不复就宗祭也。又诸侯别子封为国君，亦得各祭四代。何以知其然？诸侯既不就祭，人子不可终身不得享其祖考，居然别祭四代。或疑神不雨享，举鲁郑祭文祖厉足塞矣。徐以弟禄卑於兄，不得两祭。虞以为可两祭，由於父非诸侯，又未善也。（《通典》五十一。）


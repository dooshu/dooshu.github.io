钟情丽集（下）


一日，碧桃乘间谏瑜曰：「娘子懿德娇颜，为诸姊妹中之巨擘，然诸娘子俱适名门宦族，或统制黎民，或操驭军政，或田连阡陌，或金玉盈箱，娘子独许寒酸，妾辈甚不惬意。近见大人别缔良姻，甚喜，甚喜。娘子何故短叹长吁，减却饮食，损坏形容，而为伤感之甚耶？」瑜曰：「汝知其一，不知其二。古人有言：『今日之富贵，安知异日不贫贱乎？今日之贫贱，安知异日不富贵乎？』彼符氏虽富，而子弟之品不过一庸夫而已，纵有金玉盈箱，田连阡陌，生为无名人，死亦作无名之鬼，何足道哉！且辜生虽贫，丰姿冠世，学问优长，他日折丹桂如采薪，取青衿如拾芥，何患不至富贵乎？未受他人盟约，尚当求择其人，况先受其人之聘而负之，可乎？有死而已，誓无他志！」



一日，绛桃复谏曰：「自从定亲于辜生之后，一别三年，谅必他娶矣。娘子何故劳心苦志以思之乎？且符氏家道盛大，亦胜辜生百倍。而辜生徇迹儒门，他日远涉利途，未免离别之若。熟若符氏，优游自在，谐老百年，岂不快哉。」瑜曰：「汝勿多言，吾意已决，纵苏张更生，不能摇动。且辜生久不至者何哉！盖生之为人，孝心纯笃，乃翁捐馆，方泣血而不暇，况有心相忆乎！夫愿相守而厌相离者，淫妇之所为也；托终身而期远大者，贤女之所虑也。尔何以淫妇期我，而不以贤女期我也？」绛桃惭愧，拜谢而去。



琼娘亦劝瑜，瑜亦不听。且应之曰：「大人当时若以亲故不许，可也；以生贫寒故不许，亦可也。今既许之，而又背之，岂结亲结义之谓乎！以富以易盟，乃夷虏之所为也，我岂为之。汝亦当识之。」



未几，生家苍头忽持书至，密以一笺付瑜。瑜泣读之，乃叠韵诗一首，别无所言。读毕叹曰：「兄尚不余信也。」诗曰：



一自往年边扁便，无奈鳞鸿专转传。劝君莫把海山盟，移向他人擅闪善。



自是生既禫之后，夜就枕间，忽梦往黎家延至于春晖堂后新创亭上，坐，顾其额曰「剪灯西窗」，壁间所挂吹弹歌舞图画，上题有诗，附录于此：



谁家有女颜如玉，手持几竿昆仑竹。镂玉编云一片形，含商弄羽千般曲。一声迟，晓起丹山彩凤啼。一声疾，半夜孤母嫠妇泣。一声喜，秦楼仙侣同飞起。一声悲，异时忠臣乞食归。十分妙趣真无比，良工写入霜缣里。时人莫道是无声，仙声不入凡人耳。



右调《佳人品玉箫》



中虚外实木一片，吟向佳人怀里见。玎玎珰珰几点声，细细粗粗四调线。一声清，半夜天空万籁鸣。一声浊，八月秋风群木落。一声苦，昭君马上啼红雨。一声欢，妃子宫中洗禄山。风流画史龙眠老，笔端写出心机巧。劝君莫道是无声，仙声不入凡人耳。



右调《美人弄琵琶》



自是，生夜就枕间，心甚忧闷。正想间，忽见瑜至，相见之际，再拜再悲。遂相携手入于兰房之内，二人席地而坐，历道其梦想之苦、解盟之由，相对泣下。已而，瑜收泪言曰：「今日相逢。将以为可喜，则又可悲；将以为可悲，则又可喜。悲耶？喜耶？吾不得而知之。」生曰：「苦尽甘来，一定之理。前日之别固为可悲，今日之逢则又可喜。可悲者既已过矣，可喜者当与卿共之。」瑜遂命绛桃取酒，与生共饮；复命仙桃，歌以侑觞。仙桃请歌东坡《水调歌头》。生曰：「时势不同，情怀各异，彼调虽妙，非吾事也。」乃止。缀《念奴娇》一曲，命仙桃歌之，绛桃和之。



牵情不了，叹人生无奈别离多少。一自殷勤相送后，天际归舟杳。倩女魂消，崔徽梦断，瘦得肌肤小。寒闺深闭，肠断儿番昏晓。　怅望凤鸟不至，妖禽怪鸟，恣狂呼乱叫。悄悄忧心何处告，且喜故人重到。满酌流霞，浩歌明月，与尔开怀抱。等闲信笔，写出《念奴娇》调。



曲尽，二人相顾，泪洒数行。已而，复相谓曰：「今夜相逢，何啻梦中，可无述作以记之乎？」生请其题。女曰：「《如梦令》为题，不亦宜乎？」生遂援笔书于纸屏之上曰：



久别喜相会，春个何处来？四眼频相顾，双睛何快哉！对此一盏灯，如醉又如痴。大旱见云霓，和羹得盐梅。忧心冰似泮，笑脸天如开。呼童且奉酒，与君开此怀。



写毕，忽听角起谯楼，钟鸣梵宇，推枕少欠身，乃是南柯一梦。且忆其诗词，因起录之。始欲治装，竟寻旧约，奈何秋闱在迩，正吾人当发愤之际也，更兼有司催逼赴试甚急，生无奈何，只得起服回学肄业。故特命苍头北行，以申前好。岂知瑜父不以生为念，终无一言以及亲事，但厚赂以馈生耳。苍头临行之际，瑜乃以笺付之，令持以奉生。



苍头抵家复命，具言已结盟符氏，生心大恚。复闻瑜有书奉寄，生大喜，拆而视之，乃情札一纸，并诗十韵。生读之，叹曰：「清才丽句，虽李易安、朱淑真不过是也。」书曰：



妾瑜，盖尝因亲致亲，虽有惭于圣训，以义结爱，岂有负于初心，敬陈悃愊之诚，上达高明之听。伏念妾瑜三才末品，一介女流，愧无倾国倾城之姿，且有至愚至陋之累。叼蒙不弃，肯结契缘；复感纳聘，重申结好。知恩有自，报德无由。岂期凶变于门，山崩水竭，遂使信沉潮水，雁杳鸿稀。一别悠然，三年在迩。寸心千里，眼穷云海之微茫；一日三秋，肠断光阴之转递。前言难践，后会何时？风风雨雨不曾停，闷闷愁愁何日了！罄南山之竹简，写意无穷；决东海之洪波，流情不已。愁如云而常聚，泪若水而难干。春苑花开，怅满艳阳之景；夏凉燕乳，情嗟长养之天。秋观明月倍伤神，冬玩香梅增感慨。警于心，触于目，无非惆怅之时；俯乎人，仰乎天，尽是相思之处。一心怏怏，两泪汪汪。一日十二时，时时怅望；更更三四点，点点生愁。坐如尸，立如斋，形同枯木；瞻在前，忽在后，目若紫芝。簪折瓶沉，月下已辜向日约；香消玉减，镜中无复旧时容。密约成虚，怕过旧时游处；欢娱陈迹，难期后会何时。深怀千言万语，与谁说浼；决尽一心一意，惟子是从。愿若果乖，虽生无益；情如不遂，便死何妨！岂抛彩凤文鸾，去逐山鸡野鹭？父纵许盟于异姓，妾肯委质于他人？誓于此生，靡敢失节，皇天后土，实所鉴临！碧落黄泉，要同一处。天作比翼鸟，地成连理枝，允副王郎之愿；生为同室亲，死为同穴鬼，毋为居易之言。赵璧重完，尚希躬往；乐镜再合，早致良图。姑共挽桓君之车，庶免抱淑贞之恨。偿足死生之债，莫负锱铢；未终龟鹤之龄，长坚金石。诚能如此，妾虽垂首九原之下，亦且甘心矣。惟兄图之，毋使落他人之手也。临书肠断，不知所云。更有平日所作鄙句，并此奉呈。



朝朝暮暮忆崔徽，鬓雾蓬松泪两垂。蚕茧丝丝何日了，鹭鸶骨瘦几时肥！



西厢待月人何在？北里锵鸾事已违。肠断画梁双紫燕，飞来飞去又飞归。



相思相望泪频倾，欲化云娘恨未能。帘外厌闻无喜鹊，窗前愁伴有心灯。



千般娇媚颜何在？一种风流病又增。可惜佳期成阻隔，愁愁闷闷几层层。



红颜薄命古今同，不怨苍天只怨侬。松柏岁寒终不改，鸳鸯愿曰也相从。



要知赵客终完璧，莫学陈工只凤龙。今日西厢门下过，汪汪雨泪洒西风。



鸾凤分群失一友，朝思暮忆倍凄凉。　当时何啻鱼游水，今日方成参与商。



流泪泪流流尽泪，断肠肠断断无肠。风流有债难偿子，独对西风叹几场。



平生志愿未能酬，百岁姻缘一旦休。两股钗分诚有日，一根簪折整无由。



愁攒眉上铭难尽，泪落床头枕欲浮。倘若情缘中道绝，微躯此外复何求。



寂寂深闺尽日闲，伤情无语倚栏杆。恨从别后生千种，愁拥心头结一团。



藕断也知丝不断，烛干信是泪难干。他时若落庸夫手，璧碎珠沉也不难。



雨打梨花倍寂寥，几回肠断泪珠抛。睽违一载更三载，情绪千条有万条。



好句每从愁里得，离魂多自梦中消。香罗重解知何日，辜负巫山几暮朝。



两地相思各一天，可怜辜负月团圆。每盟金石坚孤节，生怕红尘随俗缘。



鸾鸟柔肠虽断尽，鲛绡鲜血尚依然。花开月白人何处，无奈千愁万恨牵。



蜀纸鲜鲜染泪红，遥传长恨寄匆匆。须知身在情终在，务要生同死亦同。



苏雁影沉传去后，秦萧声断月明中。云收雨散知何处，目断巫山十二峰。



如此钟情世所稀，这般心事有谁知？丁香到死香犹在，竹节经霜节不移。



有意有心常怅望，无言无语但呆痴。碧梧翠竹无由见，一日思君十二时。



生得书后，遂整饬再寻旧约，奈何秋闱在迩，有司催逼赴试急，生不得已，即时回学温习旧业。与友人数辈，虽朝夕同学共榻，然而思慕瑜娘之心，无时不然。他不暇及，集古人诗句十首，以思瑜焉。



岂是丹台归路遥，月魂潜断不胜招。何因得荐阳台梦，几度难寻织女桥。



惨惨凄凄仍滴滴，霏霏沸沸又迢迢。砌成此恨无量处，纵得春风亦不消。



丈夫身上泪沾襟，书尽谁怜得苦吟。紫府有缘同羽化，瑶台无路可追寻。



能消造化许多力，不受尘埃半点侵。惟有当时端正月，只应常照两人心。



花有清香月有阴，断肠魂梦两沉沉。才开暖律先偷眼，莫为游蜂便吐心。



薄雾浮云愁永昼，落花流水怨离琴。相思一夜梅花发，夕梦时时到竹林。



鱼在深渊月在天，魂归冥漠魄归泉。相思相见知何日，多病多愁损少年。



独坐独行还独立，相怜相爱莫相捐。两情宛转如心素，愿作鸳鸯不羡仙。



璧破云鬟金凤凰，离人别处倍堪伤。双双瓦雀行书案，两两时禽噪夕阳。



谁爱风流高格调，我怜真白重寒芳。而今往事谁重有，说与流莺也断肠。



路隔星河去往难，罗裳不暖午风寒。木经玉树三山祷，共待天池一水干。



阆苑有书难附鹤，碧桃何处共骖鸾。山长水阔人还远，春色无由得再看。



临高万丈日斜西，相望长吟有所思。白雪为肌玉为骨，笑蓉如面柳如眉。



鸳鸯被合抛何处，红叶蛾黄化未迟。独倚栏杆意难写，援毫一咏断肠诗。



云想衣裳花想容，美人千里思无穷。春从流水三分尽，心有灵犀一点通。



长乐梦回春寂寂，馆娃愁重雨蒙蒙。不堪吟罢重回首，更隔巫山几万重。



寄语麻姑借大鹏，琼台重密许飞琼。常疑好事皆虚事，谁识鸾声似凤声。



雾鬓云鬟差玉颈，云裾月风想娉婷。此时为汝肠肝断，一片伤心画不成。



月窟孀娥不惜栽，天花冉冉下瑶台。独教罗邺能吟毕，曾是刘郎再看来。



满眼春愁无处着，半生怀抱向谁开？此时愁望情多少，一寸相思一寸灰。



诗既成，乃命仆持书报黎，称「将赴试」，密付前诗，以寄瑜娘。瑜见之，不觉失声长叹，亦集古诗十首以复生曰：



故园东望路漫漫，泣血悲风翠黛残。去日渐多来日少，别时容易见时难。



春蚕到死丝方尽，沧海扬尘泪始干。　无可奈何花落尽，五更风雨五更寒。



玉容寂寞倚栏杆，抱得秦筝不忍看。桂树参天烟漠漠，月娥霜宿夜漫漫。



春花秋月何时了，暮雨朝云去不还。正是消魂时候也，金炉香烬漏声残。



残妆漏眼泪栏杆，睹物伤情死一般。三径冷香迷晓月，十分消瘦怯春寒。



黄花冷落不成艳，青鸟殷勤为探看。天若有情天亦老，可怜辜负月团圆。



黄菊枝头破晓霜，此花不与俗人看。车轮生角心犹转，蜡炬成灰泪始干。



云鬓懒梳愁折凤，晓妆羞对怕临鸾。故人信断风筝线，相望长吟泪一团。



暑往寒来春复秋，故人别后阻山舟。世间美事难双得，自古英雄不到头。



豆蔻难消心上恨，丁香空结雨中愁。欲知此后相思处，海色西风十二楼。



百岁中来不自由，同君身上属谁忧。金丹拟注千年貌，仙鹤空成万古愁。



岂有蚊龙曾失水，敢教鸾凤下妆楼。两身愿托三生梦，几度高吟寄水流。



枯木寒鸦几夕阳，自从别后减容光。遥看地色连空色，人道无方定有方。



披扇当年叹温峤，此生何处问刘郎。愁来欲唱相思曲，只恐猿闻也断肠。



天上人间两渺茫，天涯一望断人肠。多情不似无情好，尘梦那如鹤梦长。



沧海客归珠送泪，坠楼人去骨犹香。人生自古谁无死，烈烈轰轰做一场。



天涯海角有穷时，此恨绵绵无绝期。明月清风如有待，冷猿秋雁不胜悲。



曾听弄玉人间曲，只许高人个里知。寂寞日长谁问我，每因风景寄君诗。



真成命薄久寻思，独立沧浪自咏诗。粉面怕遭尘土浼，此心惟有老天知。



诗成夜月人何在，花落深宫雁亦悲。今日春风亭上过，寒猿晴鸟逐时啼。



写毕，令仆持报以复。



生见瑜诗，叹赏不已，思慕倍常，功名之心如雾之散，眷恋之意若川之流。不觉成疾，勿能言动。旁求长医，拱手默然，莫知所以。有一后至者，叹曰：「此必害相思之病也，虽卢扁更生，亦莫能施其术。诚能遂其怀，不治而自愈矣。」初，生之遇瑜，人莫知之也，至是，闻医者之言，举家失措，莫知其由。乃询诸仆，咸曰，「不知。」询之祐哥，始以实告。即时命仆亟至临邑，别以他事诣瑜父，而密以实告祖姑。祖姑得之，窃以言瑜。瑜即解玉戒指一枚并鱼笺一幅，以投仆曰：「饮之即愈。」仆回抵家，遂以玉戒指磨水，与生饮之，顿觉轻减，稍稍能言。仆乃以瑜娘所与之笺呈上。生拆视之，乃诗一首云：



妾即君兮君即妾，君今有恙妾何安。



凤凰倒了连云翼，松柏须宜保岁寒。



当日造端良不易，从今燃尾谅犹难。



天应怜悯人辛苦，破月应知自有圆。



生览诗数次，忽觉身健，渐渐病愈。时槐黄在迩，生以病故，不克赴试，始有重访旧游之意。



又月余，仍整装复抵黎室。既至，叔婶以生久别，眷待甚厚，延于宣抚外堂之西庑。生见颇有外之之意，意甚不快。又以瑜娘平昔敬重于生，疑其必有交通，每使瑜弟黎铭伴生。生自念负疾远来，思欲与瑜一致款曲，流连半月，竟莫能得，悒怏殊深。



忽值瑜母寿诞，夜间设席庆寿，生入伴斋，至三更后，遂轻步入瑜房中。瑜正忧间，见生突至，相与唏嘘，叹息久之。已而，细诉衷肠，论其间阻解盟之事、致病之由，不胜凄惨。言犹未尽，忽闻门外呼唤之声，生遂含泪而别。临行之际，瑜谓生曰：「兄姑留此，不数日父亲将有远行。」生曰：「诺。」



后数日，黎与子果去。生大喜。即日黄昏，外门未闭，生直至女室，相携玉手，同至剪烛西窗。生顾窗中诗画，宛如梦中，无有或异。于是始谋私奔之约，生深然之。既而，参横斗落，遂不复寝，乃相送而出。东方渐白，门犹未搭，二人相返于剪烛轩下。此轩远僻，人迹罕闻，乃制《南宫一枝花》一曲，按琵琶歌以赠生。瑜平昔善歌，恐闻于外，昔时生每强之不得，今请自歌之。生心欣听。响遏行云，声振林木，骇然惊服。词名《一枝花带过小梁州》。



春愁艳色中，夏景繁华里，秋悲霜降后，冬恨雪零时。触目攒眉，许多情意，心事有谁知？三年里只字不通，一日间百忧并集。



小梁州



碧碧天，茫茫不尽；念青鸾，杳杳无期。可怜辜负深盟誓。玉人何处？招之不至。乐昌镜破，凤钏双离。萧郎箫断，蔡琰茄悲。怪累朝鸟雀频啼，喜今宵玉手同携。漫把曲歌歌，大都来细把离情诉。声声短叹长吁。钟情到此，悲欢离合都经历。怅杀我无双翼，安得双双花并蒂，对对凤于飞？古人言：「在天愿作比翼鸟，在地愿成连理枝。」这言儿也君须记，死生随你。问我何归，相思而已。



歌毕，天明，生乃出。瑜遂书前曲，命婢持示生。



生制《耍孩儿》一曲，暮春同游，命瑜歌之，生拂弦以和之。并附于此。



耍孩儿



老天生我非容易，把俺置入花天月地。欢娱正值少年时，况两人貌美才奇。我便是琼瑶藏中无双宝，你便是紫阳场中第一枝。往古谁堪比？冠世才、风流曹子建，倾城色、窈窕太真妃。



五煞



虽二人，只一身，十分佳，一样齐，根如连理花同蒂。琪花瑶单相晖映，玉蕊金英好护持。谁知得，真情意。博山下深深密约，洞房中悄悄幽期。



四煞



情年深渐眤亲，头姤交又解携，回头间别三年矣。尔思予两行红粉泪，予思尔几句断肠诗。鳞鸿绝，书难寄。百样相思端绪，万般离况情思。



三煞



可胜叹嗟！椿树倒，痛在心，那堪岸泮严束系。欲重来，奈多修阻不克谐。我的心情秋冬春夏四时里，恨怨悲伤四字儿。此无聊不在心，便在眉。令那割人肠的花开月白，那更苦人心的燕语莺啼。



二煞




我只道破镜不圆，谁承望去璧重归。诉艰辛，一一从头起。耳才闻处肠先断，口未言时泪早垂。相对几声长吁气：哀哀怨怨，噫噫唏唏。



煞尾



此意儿重若山，此情儿融似泥。两人莫负平生志。情粘骨髓刀难割，病入膏肓药怎医？任生生死死，要一处相依



尾声



如此如此，永由伊，由伊。肯嫁情人，殒身做一个风流鬼。休独使崔张卓司马专美。



自是之后，多会于漱玉亭上。



次夜，生复至，且约以是月中秋，相与践东门之约。瑜允之。



次日，生将辞归，适黎亦回，乃设席以待生。酒至半酣，黎起，举杯谓生曰：「往日时误结丝萝，有乖国法，今思改正。且瑜娘，老夫所钟爱者，不欲外适，恐致相见之难，将求佳婿以赘之。况且子既泮于文林，必历乎仕路，但与瑜娘相呼为兄妹，不亦宜乎？」生听其言，唯唯从命。复以红罗一匹以与生，曰：「劳子远来，无以为馈，聊以表吾违约之过。子其纳之。」生亦受之不辞。宴罢，日暮，生回室，思欲与瑜一会，重申旧约，奈何无间可乘，转展反复，莫能成寝。既晓，瑜乃命碧桃以罗鳞趾一片并近体一首以别生云：



间别三年始得逢，才逢数日却匆匆。一身归去轻如叶，万恨生来重似蓬。莫把仙机轻漏泄，好教云翼早相从。向来言约君须记，只在中秋一月中。



生归家数日，复往践约。及至，不复露身，但寓于佃夫之家，阴使老妪为通情焉。至中秋夜，赏月罢散，俱已醉寝，瑜乃窃开后门走出。时生正伫立俟候，忽见瑜至，相与同到寓所。命佃夫抬轿，至海滨。时舟在岸，生乃抱瑜登舟，渡海而东。半月间，始得登岸。其程中所作《八景》，附录于此：



兰房寂寞



素娥今夜到蟾宫，鹤怨猿悲惆怅中。



香冷博山人不见，秋风秋雨泣寒蛩。



花槛萧条



绕栏浓艳四时开，都是区区手自栽。



此生莺花谁是主，故园猿鹤不胜哀。



仙门夜月



惨淡中秋半夜天，相期私出小门前。



回首见月颜何厚，步未移时泪已涟。



古道秋风



野草寒烟望眼荒，秋风飒飒树苍苍。



不知此地是何处，怕听猿声恐断肠。



博浦开船



平生不省出门前，今日飘零到海边。



同驾木兰从此去，鹤归华表是何年？



扁舟驾浪



一叶轻舟鼓浪行，摇摇摆摆几层层。



也知平日优游好，怎奈安从险处成。



孤棹摇风



苦爱风流不肯休，西风吹起浪波流。



人言舟里黄泉近，终日昏昏怕举头。



烈楼登岸



沙白茅黄海气腥，人言此地是丰盈。



岸头举目非吾土，两泪汪汪别二亲。



登岸之际，忽见仆夫在彼俟候，迎瑜归家。



既至，择日设花烛之会，行合卺之礼。二人交欢之时，不啻若仙降也。乃于枕上共成一词，以识喜云。词名《一剪梅》。



金菊花开玉簟秋，鸾下妆楼，凤下妆楼。新人原是旧交游，鱼水相投，情意相投。　举案齐眉到白头，千岁绸缪，百岁绸缪。顶香待月旧风流，从此休休，自此休休。



自是之后，符氏缉知，具状词告于郡。



时倅郡者由进士出身，博学好事，亦重风情，素闻生之才名、瑜之佳誉，勒生与瑜供状词。辂供曰：



伏以不告而娶，固知获罪于圣门；窃负而逃，未免有乖于国法。虽然有咎，未必无因。谨具状由，备陈始末。缘念我祖之妹，我父之姑，早适临邑之县，厥姓曰黎，厥官曰士，世居临邑之乡。所有孙女，正及可笄之岁；念予小子，先成结谊之盟。自是冰人亲断，千金一诺，复兼月老更交，礼于双璧。玉镜之台，吾已下矣；芙蓉之褥，余得隐焉。讵念人心不测，天地无常，俄焉时候，倏尔云亡。彼海翁遽然易虑，慕彼千金之值，欺予六尺之孤，弃旧好而结新欢，见小利而忘大义。父心母意虽欲更张，女愿男情粘滞不了。是以犯在色之戒，通和好之私。日盛月新，胶坚漆固，两情难舍，百计无由。万虑千思，惟恐破乐昌之镜；三更半夜，遂窃效卓氏之逃。自博浦而下船，至烈楼而登岸。艰于山，险于水，始克到家；寄诸东，转诸西，未遑宁处。冤家有头债有主，已被告明；官司无党亦无偏，从公勘审。今蒙唤问，所供是实，得罪惟甘。冀审缘由，果孰先而孰后；曲成斯美，俾有始而有终。望大人宽宏法之仁，小子遂宜家之乐。生则仰天而祈祷，死则结草以报恩。不在多言，伏乞台览。



瑜娘供状：



窃惟，告则不得娶，所以悖理而私奔；观过斯知仁，尚望容情而恕罪。荷申悃愊，上渎高明。伏念瑜，父生母育，忝处中闺，师顺婉闲，谨训内则。先时结谊，以缔好于辜生；近日解盟，复许亲于符氏。欲从乎先进，则不顺乎亲；欲适乎后人，则有伤于信。是以犹豫而莫决，未知定向以适从，三思于心，两端互执。出乎此则入乎彼，理势必然；舍乎利而取乎义，心情方慊。况且符氏，粗粗鲁鲁，孰若辜子，颙颙昂昂。泾渭判然，薰莸别矣；难离难合，不得不然。所以月下花前，预许偷香之约；更阑人静，竟为怀璧之逃。驾一苇之仙舟，凌千层之碧浪；渡蓬莱之仙境，抵琼馆之明区。谁想洞房之乐方深，而符氏诬词已下；枕度之欢未已，而府中胥吏来拘。自作自欢，事已发矣；吐情吐实，伏乞鉴焉。尚冀秦台之镜照临，孟母之刀剖析。庶俾一段良缘，始终美满；免丧三分微命，翕剡云亡。夫如是，则妾再生之辰也。谨具厥由，详情乎理。



郡倅览毕，以朱笔判曰：



盖闻，《易》备三才，贵阴阳之正义；《诗》称四始，开男女之及时。《春秋》著谨始之文，经书重大婚之礼。兹乃彝伦之大，实为风化之原。载于圣经昭昭者也；传诸后世，郁郁乎哉！矧今圣化，人物衣冠之盛，不异中州，尚期媲美于鲁邹，岂意犹存于郑卫。切照书生辜辂，初知文墨，略涉诗书。况能怀席上之珍，何患无书中之玉？处子瑜娘，生长富华，性质婉娩，何不韫匮藏之宝，待夫善价之沽？却乃逞己私情，污吾淳俗，非独有违于国法，抑且有叛于圣经。揆诸理而罪固难逃，原其心而情实可恕。再照，土官黎稠，蠢尔黎蛮，野哉羯老，不能修理帏幕，安能制服黎民？矧今背约欺孤，损贫就富，事由其始，罪所当先。原告符氏，猴头兽尾，狼子野心，不能揣己自量，却夺人匹配。且复捏虚词诬告，欺诳官司。理既有亏，法当坐罪。牵连之人数，各科断于本条。呜呼！一理所存，两端互执。欲断之符氏，恐开争占之方；欲断之辜生，虑起淫奔之路。是故，度以中正之道，所以归父母之家。风流案自此打开，陷人坑从今填满。旷夫怨女，永无间言；债主冤家，大家解结。一惟圣朝之律，深惩荡俗之非。凡诸后生，当鉴前辙。判语已毕，合属施行。



于是，命黎父领之回。



先是，二人淹滞囹圄，极情凄惶。乃至判断明白，将使瑜父领瑜前归，二人相语别曰：「妾与君历尽危险，备经辛苦，犹不得遂其美满之情，今日系于囹圄之门，此人之至恶者也。非缘兄，亦不出此。我父又将领妾远回，今夜与君在此，不知明日又在何处也。死则已矣，倘不死，庶毋相忘于患难之中。」二人抱头大恸，绝而复苏者数次。既而，拭泪立会数次，以极其情。不觉钟敲谯阁，日上三竿。女遂自摘其发系生之臂，生亦摘发以系瑜臂。仰天叹曰：「虽今生不得为同室人，亦当死为同穴鬼；纵有死生之殊，永无违背之异；皇天后土其证之焉！」瑜乃口念《沁园春》一阕，歌以别生。每歌一句，长哭一声。满狱闻之，莫不掩泣。歌曰：



夫为妻亡，妻为夫死，死又何难？念狼虎丛中，曾经险阻，镬汤狱里，受尽辛酸。有口难言，含冤莫诉，碎了心肠烂了肝，愁杀处，见君尤缧绁，我独生还。　恩情万种千般，誓死死生生永不单。这三世冤家无解结，一条性命惜摧残！生不同衾，死当同穴，付与符氏冷眼看。须记取，绵绵长恨，天上人间。



瑜及临去之时，生之婢女以酒送瑜。瑜出一笺以付之，使以与生。乃《醉春风》词一曲：



玉貌减容色，柳腰无气力。可怜好事到头非。啾啾唧唧，彩凤分飞。宝镜坠井，魂招不得。　回头长叹息，血点垂胸臆。乾坤有尽意无穷，恺恺愁愁，嗟嗟叹叹，相思罔极。



瑜娘既出，生亦疏放，然溺于所爱，恩愈厚而情愈深，终日不食，终夜不寝，痴痴呆呆，如醉如梦，动静语默，皆思瑜之心形也。甚至精神耗损，容有变色，所为之事，旋踵而忘，不知其与荀情崔魄，孰果先而孰后也。尝作《玉蝴蝶令》一阕云：



憔悴玉人去也，深盟已负，幽怨难招。终日昏昏，无赖无聊。恨如山，重峰叠嶂；愁若线，万绪千条。想娇娘，眼波波深恨，旆摇摇难招。　游魂飞散，金钗脱股，玉带宽腰。被冷香残，兰房寂寂，长夜迢迢。僧金袈，倩谁解结？风流案，何日能消？可怜宵，玉人何在，风雨潇潇。



又诗曰：



临风长叹息，好事到头非。一点心难朽，千年愿已违。离鸾终日怨，塞雁几时回？寂寂寒窗下，无言但泪垂。谁想凤和凰，翻成参与商。灯残心尚在，烛冷泪还长。当日同司马，如今似乐昌。相思成痼疾，自觉断中肠。



瑜娘自归之后，黎幽之冷室，使之自尽。瑜终日独自悲吟，欲殒命，然以未得与生诀别，尚不能忍，乃作哀词八首以自吊云：



暗室兮寥寥，长夜兮迢迢。欣欢兮今何在，天涯兮亦何遥。愁频结兮不能消，魂已飞兮不能招。风流债兮偿未了，鸳鸯颈兮何时交。



妾心兮悲又悲，皇天兮知不知？相思兮此际，相见兮何时？雁儿东去，燕儿西归，镜已分兮钗已离。心盟有在兮君应不违，灵神作证兮吾将谁依？在天愿作兮比翼鸟，在地愿为兮连理枝。天地兮无穷尽，此情兮无绝期。



日在兮青天，鱼在兮深渊。天与渊兮悬何绝，我与君兮合无缘！不怨父兮不怨母，不怨人兮不怨天。但怨红颜多薄命，倚门长叹泪涟涟。



幽室无人兮与鬼交亲，微喘苟存兮与鬼为邻。愁眉兮终日颦，幽恨兮几时伸。誓此生兮不惜身，即与子兮合其真。生当为兮同室人，死当为兮同穴尘。



春风桃李兮今何在，秋雨梧桐兮增感慨。填不平兮美满坑，偿未了兮风流债。香罗重解兮何时，佳期已失兮难再。



百年伉俪兮一旦分张，覆水难收兮拳拳盼望。倘若不遂所怀兮死也何妨，正好烈烈轰轰兮便做一场。莫教专美兮待月西厢，何必偃仰兮苦恋时光。



树欲静而风不休，鱼欲停而水长流。海纵枯兮心尚在，石虽烂兮情犹存。于今堪叹亦堪悲，无缘佳期不到头。甘向牡丹花下死，便为情鬼也风流。



只为君情兮苦牵缠，遂使今日兮受斯愆。窃负而逃兮真可慊，缧绁而拘兮犹可怜。父兮母兮不相见，兄兮弟兮不相援。与其苟生于人世，孰若饮恨于黄泉！



词成，黎以公干之县，祖姑乃乘间纵瑜潜而出。



时生家仆来探访消息，厚赂瑜家童，求以道意于瑜，瑜乃出一简付之，命送与生。生拆视之，不觉放声大哭。其书曰：



妾与君自交会以来，殆已四载于斯矣。吾兄与妾眷恋之心，始终弗替，绸缪之意，生死弗改。月下之盟，口血犹未干也；灯前之语，德音尚在耳也。妾拳拳是念，切切惟思，未尝一日而去怀，惟冀与子偕老而已。曩者中秋之行，始得遂志，自谓可以驯至百年，而不负灯前月下之心遂矣。奈何无知恶少，嫉妒顿生，构成官讼，遂至钗分镜破，簪折瓶沉。父母恶之，乡人贱之，臭秽彰闻，闺门贻笑，良可悲夫！妾今幽居别室，风月不通。正欲自尽也，则恐自轻沟渎，人莫知之；正欲苟存也，则将何面目去见父母？是以犹豫未决，思欲与子一诀而后殒身也。呜呼！百岁伉俪，一旦分张；千载佳期，时难再得。想迎风待月之时，握雨携云之会，其可得乎？呜呼，不可得也。此妾之所以长叹深悲者也，所以饮恨长逝者也。妾所以作哀词录之以奉呈焉，以表生死不忘之志。瑜泣血谨书。



生览毕，忽焉如有所失，乃作《嗟嗟凤侣》六章以自旷云：



嗟嗟凤侣，在天一方。思之不见，我心孔伤。嗟嗟凤侣，在天一涯。思之不见，我心孔悲。



嗟嗟凤侣，非梧不栖。胡为乎哉，一东一西。嗟嗟凤侣，非竹不食。胡为乎哉，一南一北。



嗟嗟凤侣，遭幽囚兮。一日不见，如三秋兮。嗟嗟凤侣，落樊笼兮。一日不见，如三冬兮，使我心忡忡兮。



生即日促装兼道而行，直抵黎之左右潜居焉。使人以密告祖姑，祖姑密以告瑜。瑜闻生至，思得一见而无由，乃作《首尾吟》二律以馈生云：



生不从兮死亦从，天长地久恨无穷。玉绳未上瓶先坠，金轸初调曲已终。烈女有心终化石，鲛人何术更乘风？拳拳致祝无他意，生不相从兮死亦从。



生不相从兮死亦从，吁嗟好事转头空。睽违已似河边柳，偶得全凭塞上翁。幽怨未消幽恨结，此身虽异此心同。拳拳致祝无他意，生不相从兮死亦从。



辜生是日又得此诗，越加忧惨。知瑜以死相许也，乃溺恨燥肠作赋，名曰《钟情》，密以馈女云：



予自与卿交合之后，悲欢离合，莫不备经。然后知吾二人钟情之至，亘古至今，天上人间所未有者也。自前寓此，埋身晦迹，一月余矣。思与子一会，以叙往昔之好，以成往昔之盟，以谐往日之愿，以践往日之言，不可复得，可胜叹哉！近得子所作《首尾吟》二律，感伤悲戚，怨恨凄惨，且以见吾子之无二志矣。读之再三，感之不已。呜呼！不知何时复得相见也。兹不揆愚鲁，强写情怀，作成鄙赋一篇，名曰《钟情》。盖情所钟者，皆吾与子经历之所履也，不待赘言已可知矣，然未有不因言而见心者也。吁！韩子所谓『物不得其平则鸣』，岂虚语哉！今因人便，敬述谬作以寄吾子，希吾子其采之。虽然，文笔虽工，无补于事，要在践言耳。




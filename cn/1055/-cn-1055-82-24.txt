【南京谢上表〈皇二年七月〉】

臣某言：伏蒙圣恩，就差臣知应天府兼南京留守司事，臣已于今月二十四日赴上讫者。守宫钥之谨严，敢忘夙夜？布政条之纤悉，上副忧勤。寄任非堪，兢营并集。臣某〈中谢。〉伏念臣赋才庸薄，禀数奇屯。毁誉交兴，两尝过实。宠荣逾分，动辄招尤。念报效之未申，敢不竭忠而尽瘁；因风波之可畏，则思远去以深藏。迨此六年，外更三守。学偷安而杜口，负素志以愧心。朽质易衰，已凋零于齿发；良时难得，尚希慕于功名。岂谓皇慈，未捐旧物，擢从支郡，委以名都。惟此别京，旧当孔道。簿领少勤于职事，厨传取悦于路人。苟循俗吏之所为，虽能免过；非有古人之大节，未足报君。


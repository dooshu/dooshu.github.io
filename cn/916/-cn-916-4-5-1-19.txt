【门有车马客行】

门有车马客。驾言发故乡。念君久不归。濡迹涉江湘。投袂赴（《类聚》作起。）门涂。揽衣不及裳。（《类聚》作装。）拊（六臣本《文选》作抚。）膺携客泣。掩泪叙温凉。借问邦族间。恻怆论存亡。亲友多零落。旧齿皆凋丧。市朝互迁易。城阙或丘荒。坟垄日月多。松柏郁芒芒。（乐府作茫茫。）天道信崇替。人生安得长。慷慨惟平生。俯仰独悲伤。（○《文选》二十八。《乐府诗集》四十。本集六。《诗纪》二十四。又《类聚》四十一引乡、湘、装、亡、长五韵。）


纪愁诗（癸未）

其一


追维客腊，偶留滞于江南；今复何时，乃栖迟于冀北。飘零霜霰，况当草木之衰；颠倒衣裳，空叹瓶罍之耻。悲号而闻陨箨，既自类于穷猿；涕泪而顾空巢，复何心于完卵。刘越石叹深疾疚，饮泣何多；陆平原悲及懿亲，言愁不尽。乡关云树，怕堕鸿书；梦里楼台，看成蜃市。仰天怨白日之行迟，入夜覆红炉而不暖。爰题激楚，用写羁愁。惟抒庾信之哀，莫罄江淹之恨。譬之虫鸣寒月，偷喙息于人间；庶几树靡咸阳，托音书于地下云尔。
丧乱人多履，怜予祸独奇。
鹡鸰原有泪，乌鹊竟无枝。
世短星辰徙，天高雨雪私。
弓裘一以没，愧杀学为箕。

其二

岂曰无兄弟，茕茕但觉孤。
未归深自恨，不死欲何图。
旧巷狐狸怒，空城鸟雀呼。
艰难思草木，何得寸心无。

其三

蒯屦遥瞻阙，麻衣罢倚庐。
愁从人去后，乱忆我生初。
郑国唯存笏，班家有赐书。
昨来经废邸，想像奉篮舆。

其四

兵火心犹栗，音书骨尚惊。
下殇怜弱子，肯构赖吾兄。
假寐时求夜，无言坐到明。
故园当此际，安敢问人情。

其五

霜雪夜萧萧，燕台客寂寥。
旧游人可数，新鬼赋难招。
世态疏任昉，交情望孝标。
少年同学者，若个已云霄。


纪愁诗（癸未）

其六


中夜起徬徨，胡为滞此方。
泪如浮枕去，梦不信家亡。
仰面霜盈屋，开扉月满梁。
曾闻飞海水，今日果沧桑。

其七

平安顷有信，吾弟近如何。
身屡供刀俎，魂犹怯网罗。
避人依海曲，瘗骨向山阿。
赖有良朋在，中宵共枕戈。

其八

骨肉仳离后，那能归去来。
寸肠能几许，一日必千回。
大泽龙初逝，桓山乌可哀。
此身甘隐逸，终剪墓边莱。

其九

纳纳乾坤内，难容七尺身。
楚囚差足拟，江赋未能陈。
敝宅唯三亩，高坟半六亲。
交衢逢故吏，相语泪沾巾。

其十

落日惨无晖，涕痕雪共霏。
愁来衣不解，怒与剑相依。
四海风尘苦，中原战伐威。
乡心一千里，应逐塞鸿飞。


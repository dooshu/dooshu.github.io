○对均输田判

〈吉泰将均输地，上已籍下，人告不合。〉

禹制初辟，周疆肇建，萧收汉阁，益掌虞邦。井田有差，径遂无紊。顺阳和以肃事，映秋霜以毕力。四时得业，万邦作（一作永）孚，岂容吉泰愚驽，致心诬妄，析言兴盗，乱名改作，革公田以入己，自犯严科；移私籍以安居，不知天宪。往闻匡子，今睹吉生。幸付司刑，以议其罪。

邱真孙


◇谢上降为开讲启

臣纲启，舍人徐俨奉宣敕旨，无碍大慈，不违本誓，来岁正月，开说三慧经。伏奉中诏，身心喜跃，饥蒙玉膳，比此未逾，贫获宝珠，方斯非譬。伏以元正庆流，大裘礼毕，慧云续润，法雨仍垂，出世洪恩，与阳春而布泽，俾兹含生，随药木而增长，欢同万国，福浃九围，岂直愚臣，得未曾有？谨宣今敕，驰报纶纪，具尔相趣，无辞上谢，谨启。（《广弘明集》十九）


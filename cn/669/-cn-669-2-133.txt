133　九家易之名氏　荀爽易傳解經意多卓見　周易集解采諸家名氏


説卦釋文引荀爽九家集解，得八卦逸象三十有一。朱子本義取之。隋、唐志「十卷」，唯釋文序録列九家名氏〔一〕，云：「不知何人所集，稱荀爽者，以爲主故也。其序有荀爽、京房、馬融、鄭玄、宋衷、虞翻、陸績、姚信、翟子玄爲易義注。内又有張氏、朱氏，並不詳何人。」荀悦漢紀云：「馬融著易解，頗生異説。案：漢紀此下有「及臣悦叔父故司徒」八字。爽著易傳，據爻象承應、陰陽變化之義，以十篇之文，解説經意。由是兖、豫言易者，咸傳荀氏學。」何云：「荀悦漢紀約班書爲之，又無『自敘』二字，蓋誤。」〇全云：「此在荀紀河平三年有此數語，何氏讀荀紀不審，而反以此爲誤。」今其説見於李鼎祚集解。若「乾升於坤曰『雲行』，坤降於乾曰『雨施』」；「雲行雨施，天下平也」注。「乾起坎而終於離，坤起離而終於坎。離、坎者，乾坤之家而陰陽之府，故曰『大明終始』」，「大明終始」注。皆諸儒所未發。

【元圻案】釋文敘録：「荀爽九家集注十卷。」又：「京房章句十二卷。」京房，字君明，東郡頓丘人，魏郡太守。「馬融傳十卷。」馬融，字季長，茂陵人，南郡太守議郎。「荀爽注十卷。」荀爽，字慈明，官至司空。「宋衷注九卷。」宋衷，字仲子，南陽章陵人，後漢荆州五等從事。「陸績述十三卷。」績，字公紀，吴郡吴人，後漢偏將軍、鬱林太守。「姚信注十卷。」姚信，字德祐，七録云字元直，吴興人，吴太常卿。翟子玄，不詳何人，爲易義。〇三國志陸績傳注載姚信集請褒績女鬱生爲義姑表一篇。〇翟子玄易義，隋、唐志皆不著録。〇經義考十：「陸德明謂九家易内有張氏、朱氏，不詳何人。按釋文載有張倫本，未審即其人否。」又曰：「李鼎祚集解引諸家易中，有朱仰之，疑即其人。」〇四庫全書總目易類：「周易集解十七卷，唐李鼎祚撰。鼎祚，唐書無傳。惟據序末結銜，知其官爲秘書省著作郎。據袁桷清容居士集載，資州有鼎祚讀書臺，知爲資州人耳。所採凡子夏、孟喜、焦贛、京房、馬融、荀爽、鄭康成、劉表、何晏、宋衷、虞翻、陸績、干寶、王肅、王弼、姚信、王廙、張璠、向秀、王凱沖、侯果、蜀才、翟玄、韓康伯、劉瓛、何妥、崔憬、沈驎士、盧氏、崔覲、伏曼容、孔穎達、姚規、朱仰之、蔡景君等三十五家之説。」〇陳振孫曰：「凡隋、唐以前易家諸書逸不傳者，賴此猶見其一二，而所取於荀、虞者尤多。」

〔一〕「列」，原作「引」，據元刊本、清嘉慶本改。






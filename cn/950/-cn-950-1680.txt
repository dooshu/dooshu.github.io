杨万里　送彭子山提刑郎中赴召二首

帝想丹青忆老成，公兼竹润更兰馨。

独追洙泗人无讼，再使成康世措刑。

召节自天回使节，即星朝斗作台星。

花边独坐黄昏句，剩寄江西白鹭汀。

杨万里

杨万里　送彭子山提刑郎中赴召二首

琼树初瞻二纪中，玉京再别一星终。

我随病鹤欹黄帽，公驾云鸿上碧穹。

寄径丝纶紫薇阁，押班冠剑大明宫。

锦园尚欠桃栽否，儿辈河阳待晓风。

杨万里


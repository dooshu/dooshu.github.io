别头及第



别头及第，始于上元二年钱令绪、郑人政、王悌、崔志恂等四人，亦谓之」承优及第」。



杨严等，会昌四年王起奏五人：杨知至、源重、郑朴、杨严、窦缄，恩旨令送所试杂文会翰林重考覆，续奉进。止杨严一人，宜与及第；源重四人落下。时杨知至因以长句呈同年曰：「由来梁燕与冥鸿，不合翩翾向碧空；寒谷谩劳邹氏律，长天独遇宋都风；此时泣玉情虽异，他日衔环事亦同；三月春光正摇荡，无因得醉杏园中。」




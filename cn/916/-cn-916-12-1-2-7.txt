【神仙篇】

浮生厌危促。（文苑作役。注云。一作促。）名岳共招携。云轩游紫府。风驷上（文苑作立。注云。一作上。）丹梯。时见辽东鹤。屡听淮（文苑作和。注云。一作淮。）南鸡。玉英持作宝。琼实采成蹊。飞策扬轻电。悬旌耀彩霓。瑞银光似烛。灵石髓如泥。寥廓鸾山右。超越（文苑作遥。）凤洲西。（文苑云。一作超遥凤渚西。）一丸应五色。持此救人（文苑作行。）迷。（○文苑英华百九十三。《乐府诗集》六十四。《诗纪》百二十二。）


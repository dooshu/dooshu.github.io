次韵奉答藕华　十首


何事天涯怨式微？六龙西幸不曾归。平生稷契空相许，茧足荒山素愿违。

缥缈碧云飞两凫，泥中久辱胡为乎？仙山楼阁不归去，万树桃花今在无？

天马何曾西极来，千金市骏枉燕台。不应河岳英灵尽，岁岁天门诏榜开。

黄麾立仗待头颅，一掷成枭注太孤。多怨天公不能笑，怜他玉女误投壶。

眼前绿转更黄回，如此天心也费猜。惊起希夷五龙蛰，胡尘蒙过华山来。

烈烈南风沙扑天，武陵安稳种仙田。桃花流水无今古，闲过苍鹅出地年。

伴食纶扉几日开？紫垣惊见坼三台。东门黄犬华亭鹤，都入香山感事来。

响遏珠尘落殿楹，瑶池春宴按歌情。不知零落云韶部，可向秦楼逐凤鸣。

啄屋乌多燕子稀，黑云如墨压城围。寻常百姓无家别，不独乌衣巷已非。

休向人间更赋哀，迢迢云汉待昭回。擎天各展黄人手，重捧红轮出海来。






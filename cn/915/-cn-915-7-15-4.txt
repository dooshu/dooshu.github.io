◇荐庾实等表

诏书畴咨群司，延及连牧，旌贤仄陋，拔善幽遐。伏惟陛下，惠哲光宣，经纬明远，皇阶藻曜，风猷日升，而犹询衢室之令典，遵明台之睿训，降渊虑於管库，纡圣思乎版筑，故以道邈往载，德高前王。臣敢竭虚暗，祗承明旨。伏见前临沮令新野庾实，秉真履约，爱敬淳深。昔在母忧，毁瘠过礼，今罹父疚，泣血有闻。行成闺庭，孝著邻党，足以敦化率民，齐教轨俗。前征奉朝请武陵龚祈，恬和平简，贞洁纯素，潜居研志，耽情坟籍，亦足镇息颓竞，奖勖浮动。处士南郡师授，才学明敏，操介清，业均井渫，志固冰霜。臣往年辟为州祭酒，未行其志。若朝命远暨，玉帛遐臻，异人间出，何远之有？（《宋书·临川王道规传》。）


○條上當事 【 都城防守】

一通州。此時無虜。當急為運粮計煤、取之西山猶可源源而入。萬一倉糧告匱萬口嗷嗷、何處告糴虜之不因粮于通此天奪其鑒也可委置不收乎。

一內外各門、內九門城高而厚、火器布列齊密、兼有礮石等佐之可恃無恐、外城則卑而薄、越數垜始置一砲老弱疲癃之輩、朽甲鈍戈失伍離次、若有薄外城而攻者、甚可慮也國家置重城以資保障。乃守外者既以為耳目點簡所不到離披渙散種種疏虜而守內者又以為城外有城尚不勞過計內外交諉而兩不足恃夫守內不如守外萬一重城不戒則人心動搖近來聖算增高外城亦是此見雖內有金湯之險恐不免瓦解故上下精神當以外城為主前偶到彰義右安永定三門自一二主政外、凡分派守門者、不見一人、惟有諸中貴警嚴阿衞而巳、何怪乎　上之重內而輕外也。

一城外掘品字坑以禦胡馬、言之屢矣此事極易辦起民夫本不難、今各門原不時啟閉即命守城軍暫下城為之、人掘一坑、可頃刻而就也、

一城外高可二丈、架砲其上、臨時施放、即舉砲下垂度其勢必高出一丈、內城之高又倍于外城虜一人一騎高不過八九尺。是砲多從頭上過何濟於事。若向下太垂則又打入地中。此事孫拱老條陳甚詳。必當預置城下挑壕築墻如拱老所議而築墻之土即取之于品字坑真一舉兩便。

一內使在城上。一切人俱不得上城啟閉極其謹嚴足以佐簪弁所不迨然慎重太過毫不通變有兵部調遣之檄而遲至數日不發。即昨日劉之綸所謂四難者。此亦其一焉將來悞事不小。所宜速為奏明以通軍情之往來。

以上數欵、皆城守之事、總末務也目今虜似退矣、退而不議剿襲使其飽所欲而去則無以創其後果其一一出口。而邊墻不修。遵化不復關門無重兵以為捍禦寧前無奇兵以為率制則無以杜其來。至於再來、而天下事萬不可收拾矣督師縱寇、豈曰無罪、但朔日一番舉動未免草草、至祖帥颺去、噬臍何及然念念欲招廻祖帥、而養成邊將驕蹇跋扈之氣、其禍更深、即今巳有調之不行、令之不前者矣、此事第當仰成樞輔使其隨宜措置似不當屈朝廷之體以驕悍帥之心関內関外日夜隄防。而速速挑勁兵委大師于良涿安霸之間躡醉飽滛虐之虜而殲之此機斷斷不可失亦斷斷不可緩也。


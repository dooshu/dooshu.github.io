○赐孟知祥诏

朕猥以眇躬，缵承丕构，赖忠良之共理，冀寰宇之永康。矧念元勋，早联懿戚，永保君臣之分，足论终始之心。卿出应贞期，生符闲气，洞晓圯桥之兵略，元通渭水之戎韬。重整汉仪，首参大计，再隆周道，迥立殊功，实有令名，载於良史。是膺朝奖，继领藩宣，外则覃声教於百蛮，内则效忠勤於双阙。交修职贡，备竭臣诚，方表率於诸侯，永维持於景运。不谓董璋，夙怀虿毒，潜贮狼贪，拟吞并於仁封，诈倾输於直节。密飞章奏，累述事机，或叙卿之短长，或报卿之动静，无非斗激，每欲攻侵。朝廷贵要协和，久从隐忍，表文具在，事状甚明，又知不纳其谗邪，乃去反陈於离间。仍於邻道，顿起衅端，只凭诳惑之词，便纵窥觎之暴，既干纪律，须举宪章，爰命帅臣，共平寇孽。此际遂委卿兼东川行管供馈应接使，如斯倚注，岂有猜嫌？渥泽方行，使车将发，旋属道涂之阻塞，复当边境之沸腾，繇是去意莫通，来音亦绝。偶致关防之多事，久闻分野之延灾。盖以朕至德未孚，纯风未洽，每自责躬罪已，敢忘旰食宵衣？况卿动禀箴规，深怀鉴识，从初料其操守，岂敢徇彼狂迷？只应屡中巧言，偶生疑论，遂且徐观其向背，终图自别於妍媸，其闲但务训兵，止期应敌，遐想勤王之力，讵移许国之心？所以中先令进奏官苏愿及进奉军将杜绍本等相次归还，式明安慰。朕又知董璋果谋鼠窃，转恣鸱张，辄侵岷益之崇封，俄越梓潼之末界。兹察诡计，究彼初心，附皮毛唇齿之欢，足明矫妄；窃郡邑金汤之利，可验包藏。朕乃寻遣近臣，径赍明诏，示其犄角，表此招怀，仍许优恩，别传密旨，果闻卿意，备体予怀。即决远图，亟回英断，驱锐旅而既歼寇党，取危城而方剿渠魁。爰效至忠，克全大节，尽倾衷素，叠贡封章，并往日之疑襟，细述此时之戎事。大朝正朔奉之不渝，列镇规程守之无易。仍厚支其馆谷，济（阙）过之王人载认恭勤，益明尊奖，尚未舛误，得以平持。今後协和，自然悠久，鱼水之情宛在，山河之任永居。足保勋荣，转期富贵，至於封赏，固不食言。凡在繁文，更宜宣力，嘉叹之外，注瞩斯深。








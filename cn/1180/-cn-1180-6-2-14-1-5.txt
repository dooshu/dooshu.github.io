五


伏承翰教谆切，嘉贶骈蕃，感镂肺腑。

此中势情，前启已备。当艰难之会，不自度德量力，欲以藐然之躯，负天下之重，诚为至愚。但以君父恩深，知己义重，故不敢为自全之计。拊心自誓，糜竭为期。若其济否，则有命矣。

答奉常徐云岩

叠辱翰贶，深荷雅情。

此中事势，前已备具。仆在此，君家之事，万无虑者。但多病之躯，其去留亦不能自必耳。

太翁尊师高年，宜朝夕奉进甘毳，娱悦其意，毋以世虑婴怀。

答应天巡抚朱东园

存斋老先生以故相家居，近闻中翁再相，意颇不安，愿公一慰藉之。

至于海刚峰之在吴，其施为虽若过当，而心则出于为民。霜雪之后，少加和煦，人即怀春，亦不必尽变其法以徇人也。惟公虚心剂量之，地方幸甚。

答冏卿徐敬吾

舍亲刘太常使至，传华翰，俱悉见念至情。

中玄再相，未及下车，区区即以忘怨布公之说告之。幸此翁雅相敬信，近来举动，甚惬舆情。区区在位一日，当为善类保全一日，但其中人心不同，而区区去留，亦不能自必也。

公遵养已久，宜夙戒征期，以副鄙望。






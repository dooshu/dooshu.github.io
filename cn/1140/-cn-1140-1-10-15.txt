梦愚堂铭

施子返自粤西载罹忧戚除服北征宿於青州之官舍庭月皎然酒酣就睡若有见焉颀然而长黝然而黑长袖青衣袒胸跣足持半刺署愚山道人四字余诧问曰子何为者岂古之愚公邪其柳愚溪之苗裔邪将山鬼木客之无名者邪抑游方之外不通姓名倨见士大夫者邪其人不对投刺而去觉而视之空庭无人月在高树时顺治乙未三月之望日也至京师以告侍读学士龙眠方先生答曰嘻殆子之前身也因呼余曰愚山子迄明年拜命督山东学抵青州驻节於斯开帙视郡志地故有愚公谷乃失笑曰向所梦者其斯人邪夫举世巧宦遇之以愚则无失足人情刻深与之以愚则无戒心惟口兴戎守之以愚则沈默而不争位高则危名盛则毁居之以愚则淡泊而无损至於幽忧之伤人思虑之耗精雕虫之漓大道抑之以愚则颓焉浩焉而得所归愚之义大矣哉余惟惧余之不克终愚也乃顔之曰梦愚堂铭曰愚为陋名哲人用耻人之所恶天之所喜梦邪觉邪神或予啓含醇抱朴将以没齿


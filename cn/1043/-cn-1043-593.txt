王安石　寄友人三首

万里书归说我愁，知君不忘北城幽。

一篇封禅才难学，三亩蓬蒿势易求。

欲与山僧论地券，愿为邻舍事田畴。

应须急作南征计，漠北风沙不可留。

王安石

王安石　寄友人三首

水边幽树忆同攀，曾约移居向此间。

欲语林塘迷旧径，却随车马入他山。

飞花著地容难冶，鸣鸟窥人意转闲。

物色可歌春不返，相思空复惨朱颜。

王安石

王安石　寄友人三首

一别三年各一方，此身漂荡只殊乡。

看沙更觉蓬莱浅，数日空惊霹雳忙。

渺渺水波低赤岸，蒙蒙云气淡扶桑。

登临旧兴无多在，但有浮槎意未忘。

王安石


洪咨夔　又和

风裹行云不自由，低眉重整玉搔头。

桃根纵有飞花渡，燕子宁无接翅楼。

洪咨夔

洪咨夔　又和

青女笼晴试小春，门前沙路净无尘。

平洲水竹因依好，白鹭飞来不避人。

洪咨夔

洪咨夔　又和

往来鱼虎涧流浅，出没鼠狼庭草荒。

宅近市傍人不到，独迎西日上东墙。

洪咨夔

洪咨夔　又和

柳亚溪桥几换条，鬓根添得雪飘萧。

清舑自信堪骑鹤，最喜无钱绊住腰。

洪咨夔

洪咨夔　又和

尔雅虫鱼已熟知，更将埤雅访农师。

投糟赤蟹真无价，荐饼黄鸡正及时。

洪咨夔

洪咨夔　又和

终朝聒得耳神飞，东舍西邻尽贩机。

百样攀花无我分，惯将帘作后堂衣。

洪咨夔

洪咨夔　又和

架上乱书儿自整，床头浊酒妇能谋。

只将翘足垂莲势，静对书窗课弈秋。

洪咨夔

洪咨夔　又和

寒灯芳炉发春红，读到豳诗继匪风。

吾道有消还有长，欲将此意写丝桐。

洪咨夔

洪咨夔　又和

蟹正肥时秋色老，鸦争噪处夕阳残。

未须多进玻瓈椀，满树霜红正好看。

洪咨夔

洪咨夔　又和

天时人事共流通，何用将冰语夏虫。

判为梅花多酿酒，春风裹着蜜翁翁。

洪咨夔


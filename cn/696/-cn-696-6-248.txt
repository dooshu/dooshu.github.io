刘户部九符谪理杭州与予雅相契也居无何以原官召还赋诗赠别


天下新知斗赫奕，多君赠缟如夙昔。
自古宦游苦不真，感君结绶同情亲。
安东侠客本豪迈，越州从事相追寻。
起舞何曾减越石，有酒每欲呼陈遵。
汉家此日军储促，召君还掌司农牍。
计相尚书领度支，户曹都尉名搜粟。
敖仓尘接建章秋，载笔郎官此运筹。
南省署中应见忆，西陵浦上不胜愁。





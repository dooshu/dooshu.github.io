齐按察之鸾三首

【将至花马池王参将郊迎设食】

岗岚回合日光斜，毳幕金罍坐剥瓜。

蔬径润含终伏雨，禾田青覆去年沙。

虏庭北徙边烽少，宾雁南飞朔气加。

驿使只今劳战马，两池愁听损盐花。

【过田州故城（即唐朔方军也）】

河外军藩麦秀中，唐兵昔数朔方雄。

韩公北辑三城路，至德中兴一旅功。

番刻劲销春藓碧，汉花秾映寺门红。

高云不罩田州塔，水鹤归巢戛暮空。

【赤木山下阅视新堑】

山灵受堑划龙沙，寡妇孤儿喜有家。

碧草暗斑遗镞血，黄云平覆战场花。

歌风畚锸穿林麓，接衽壶箪憩水涯。

心悦子来延伫久，唐渠秋树乱昏鸦。


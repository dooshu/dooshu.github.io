卷二百六十八

<史部,诏令奏议类,奏议之属,历代名臣奏议>

钦定四库全书

历代名臣奏议卷二百六十八

明　杨士奇等　撰

理财

宋?宗元佑初苏辙论青苗状曰臣伏以青苗之害民朝廷之所悉也罢而不尽废而复讲使天下之人疑朝廷眷眷於求利此臣之所深惜也向者朝廷申明青苗之法使请者必以情愿而官无定额议者以为善矣然以臣观之无知之民急於得钱而忘後患则虽情愿之法有不能止也侵渔之吏利在给纳而恶无事则虽无定额有不能禁也故自今年春诸县所散青苗处处不同凡县令晓事吏民畏伏者例不复散其闇於事情为吏民所制者所散如旧盖立法不善故使猾吏得依法为奸监司虽知其不便欲禁而不可得天下既已病之矣今朝廷复修夏料纳钱减半出息之法此虽号减息而使天下晓然知今日朝廷意仍在利虽有良县令臣恐其不能复如前日自必於不散矣且自熙宁以来吏行青苗皆请重禄而行重法受赇百钱法至刺配然每至给纳之际犹通行问遗不能尽禁今吏禄已除重法亦罢而青苗给纳不止臣恐民间所请钱物得至其家者无几矣伏乞追寝近降青苗指挥别下诏旨天下青苗自今後不复支散不胜幸甚

辙再论青苗状曰臣近奏乞罢支青苗钱兼访闻台谏官皆有文字论列至今并不蒙降出施行臣伏见熙宁之初王安石吕惠卿用事首建青苗之法其实放债取利而妄引周官泉府之言以文饰其事天下公议共以为非是时韩琦富弼司马光范镇等皆昌言其失恨不能救今二圣在上照知民间疾苦解去弊法既已略尽兼近日责降吕惠卿数其罪恶亦以创行青苗为首然天下俵散青苗其实至今未止民间疑恠以为朝廷仍有好利之意臣博采衆论云近有臣僚献议以国用不足为言由此圣意迟迟未决臣虽至愚窃为陛下深惜此计何者自古为国率皆禄养官吏廪给士伍崇奉郊庙镇抚四夷然而食租衣税未尝有阙今陛下力行恭俭前代帝王所有浮费一切不为今日之计但当戒饬天下守令使之安集小民若能稍免水旱之灾复无流亡之患则安靖之功数年自见谷帛丰羡将不可胜用何至复行青苗以与民争利也哉伏惟陛下圣性仁厚凡利民之事知无不为若非左右构此危语动揺圣听则何至为之废格羣言以成邪说然臣窃恐中外不知本末但见台谏之言皆留中不出妄意陛下甘於求利不恤细民远近传闻所损不细臣欲乞陛下尽将臣僚前後所上章疏付三省详议施行以弭斯谤

辙三乞罢青苗状曰臣等屡有封事乞罢青苗皆不蒙付外施行伏以王安石吕惠卿创行此法以来天下之士惟王吕党人欲以青苗进身者则以其法为是其他士大夫上自韩琦富弼中至司马光吕诲范镇下至臣等辈人未有一人以为便者方安石惠卿用事忠言壅塞不得施用小民无告饮泣受害今者二圣临御尽革衆弊天下欣欣日望青苗之去而近日删立旧法益更滋彰中外狐疑不晓圣意窃闻近日左右臣僚有以国用不足欲将青苗补其阙乏者圣心未察是以为之遅遅臣等虽愚以为自古为国止於食租衣税纵有不足不过辅以茶塩酒税之征未闻复用青苗放债取利与民争锥刀之末以富国强兵者也艺祖太宗之世四方未平中国土狭岁岁用兵其费不赀及真宗东封西祀游幸亳宋造立宫室仁宗结好契丹平定西戎翦灭南宼此皆非常大费而常赋之外无大增加未闻必待青苗以济国用今二圣恭俭安静无为四海之富与祖宗无异何忧何虑而欲以青苗富国乎臣等以为皇帝陛下富於春秋未尝接见多士太皇太后陛下览政帷幄未能博听羣议听纳之道於斯实难窃谓臣下每有献言宜一切折以公议彼既欲散青苗而臣等以为不可陛下受其所言而臣等封事遂留中不出臣等不知陛下何以断其是非而信之如此之笃乎陛下必欲决此深疑即当尽出台谏所言付之三省使之公议得失不当隐忍不辨是非而隂用其言也如衆议必以罢之为是即乞早赐裁断以慰民心必以罢之为非亦乞显行黜谪以惩臣等狂妄

辙为户部侍郎上疏曰准御史台牒五月一日文德殿视朝臣次当转对臣待罪地官以财赋为职朝夕从事於今半年耳目所接或干利病敢缘虞人守官之义庶几百工执艺以谏谨条具本职三事昧死上献

一臣伏见本部一月出入见钱之数率皆五十余万贯罄竭所得仅给经费而已稍加他用辄干求朝廷方能办事有司惴惴常有阙事之惧臣闻古之为国皆食租衣税而足降及近世始有盐铁酒税之利凡郊庙朝廷禄士养兵扞边睦隣百色取具於此盖天之所生地之所产足以养人自三代汉唐至於祖宗之盛未有舍此而外求者也今四海万里耕稼相属而以不足为忧臣实恠之孟子有言无政事则财用不足臣愚无知意者朝廷之政岂有所未立故耶臣观诸道监司自近岁以来观望上下无复厉精之实妄意朝廷以不亲细务为高以不察奸吏为贤於是廵历所至或不入场务不按有罪郡县靡然承风懦者颓弛权归於吏贪者纵恣毒加於民四方嗷嗷几於无告其他害理而伤化者非臣之职臣不敢议也若夫两税征商榷酤无故亏欠者比比皆是此臣之职也欲乞陛下特降指挥令本部左曹具诸路去岁三事增亏之数其非因水旱灾伤特以寛弛不职而致亏欠者择其?甚黜免转运使副判官罚一以劝百上意所向下之所趋也如此施行庶几财赋渐可治矣

一臣闻汉以九卿治事唐以六曹为政汉非无尚书而唐非无卿寺也盖事不在耳先帝法唐之故专任六曹故虽兼置寺监而职业无几量事设官其间盖有仅存者矣顷元佑之初患尚书省官多事少始议并省郎曹所损才一二耳而寺监之官如鸿胪将作旧不设卿丞者纷纷列置更多於旧中外之议以此疑惑以为朝廷为人设官非为官择人此言一出为损非细其於治体非臣所当议也而至於京师廪给之厚出於本部故臣愿明诏有司减去寺监不急之官以寛不赀之费而已

一臣闻财赋之源出於四方而委於中都故善为国者藏之於民其次藏之州郡州郡有余则转运司常足转运司既足则户部不困唐制天下赋税其一上供其一送使其一留州比之於今上供之数可谓少矣然每有缓急王命一出舟车相衔大事以济祖宗以来法制虽异而诸道蓄藏之计犹极丰厚是以敛散及时纵舍由己利柄所在所为必成自熙宁以来言利之臣不知本末之术欲求富国而先困转运司转运司既困则上供不继上供不继而户部亦惫矣两司皆困故内帑别藏虽积如丘山而委为朽壤无益於筭故臣愿陛下举近岁朝廷无名封桩之物归之转运司盖禁军阙额与差出衣粮清汴水脚与外江纲船之类一经擘划例皆封桩夫阙额禁军寻当以例物招置而出军之费罢此给彼初无封桩之理至於清汴水脚虽损於旧而洛口费用实倍於前外江纲船虽不打造而雇船运粮其费特甚重复刻剥何以能堪故臣谓诸如此比当一切罢去况祖宗故事未尝有此但有司固执近事不肯除去惟陛下断而与之则转运司利柄稍复而上供有期户部亦有赖矣

辙又论户部三弊疏曰臣以愚拙待罪户部右曹俛仰几岁讫无云补窃尝以祖宗故事考之今日本部所行体制既殊利害相远恐合随事措置以塞弊原谨昧死具三弊以闻其一曰分河渠案以为都水监其二曰分胄案以为军器监其三曰分修造案以为将作监前件三监皆隶工部则本部所专其余无几出纳损益制在他司顷者司马光秉政知其为害尝使本部收揽诸司利权然当时所收不得其要至今三案之事犹为诸司所擅深可惜也祖宗参酌古今之宜建立三司所领天下事几至大半权任之重非他司比推原其意非以私三司也事权分则财利散虽欲求富其道无由盖国之有财犹人之有饮食饮食之道当使口司出纳而腹制多寡然後分布气血以养百骸耳目赖之以为明手足赖之以为力若不专任口腹而使手足耳目得分治之则虽欲求一饱不可得矣而况於安且夀乎今户部之在朝廷犹口腹也而使他司分治其事何以异此自数十年以来羣臣不明祖宗之意每因一事不举辄以三司旧职分建他司利权一分用财无艺他司以办事为效则不恤财之有无户部以给财为功则不论事之当否彼此各营一职其势不复相知虽使户部得才智之臣终亦无益於筭矣能否同病府库卒空今不早救後患必甚昔嘉佑中京师频岁大水大臣始取河渠案置都水监置监以来比之旧案所补何事而大不便者河北有外监丞侵夺转运司职事转运司之领河事也凡郡之诸埽埽之吏兵储蓄无事则分有事则合水之所向诸埽趋之吏兵得以并功储蓄得以并用故事作之日无暴敛伤财之患事定之後徐补其阙两无所妨自有监丞据法责成缓急之际诸埽所有不相为用而转运司始不胜其弊矣近岁尝诏罢外监丞识者韪之既而复故物论所惜此工部都水监为户部之害一也先帝一新官制并建六曹随曹付事故三司事多隶工曹名虽近正而实非利昔胄案所掌今内为军器监而止隶工部外为都作院而止隶提刑司欲有兴作户部不得与议访闻河圵道顷岁为羊浑脱动以千计浑脱之用必军行乏水过渡无船然後须之而其为物稍经岁月必须蠧败朝廷无出兵之计而有司营职不顾利害至使公私应副亏财害物若使专在转运司必不至此此工部都作院为户部之害二也昔修造案掌百工之事事有缓急物有利害皆得专之今工部以办职为事则缓急利害谁当议之朝廷近以箔场竹箔积久损烂创令出卖上下皆以为当指挥未几复以诸处修造岁有料例遂令般运堆积以分出卖之计臣不知将作见工几何一岁所用几何取此积彼未用之间有无损败而遂为此计本部虽知不便而以工部之事不敢复言此工部将作监为户部之害三也凡事之类此者多矣臣不能徧举也故愿明诏有司罢外水监丞而举河圵河事及诸路都作院皆归之转运司至於都水军器将作三监皆兼隶户部使定其事之可否裁其费之多少而工部任其功之良苦程其作之遅速苟可否多少在户部则凡伤财害民户部无所逃其责矣苟良苦遅速在工部则凡败事乏用工部无所辞其谴矣利出于一而後天下贫富可责之户部而工部工拙可得而考矣事在本职在臣不得不言如果可采伏乞付外施行元佑二年平章军国重事文彦博奏曰臣以户部尚书乃昔之三司使之任专掌邦计财赋出入无不周知则国用取济今当以昔之三司使之任悉归户部财赋盈虚可以经制不误大计自尚书侍郎以下慎选而久用之庶几集事尚书侍郎即是三司使副之职郎中员外乃昔之判官之职此国之大计乞早留圣意

五年户部郎中黄廉上奏曰臣奉被使旨所至访求利害至熟?茶之法实有害於川陕之民盖官司不原朝廷立法本意希功幸赏以得为多於是禁网滋繁百姓受弊陆师闵立法?虐故取利?多上累国体下敛民怨中外臣僚所言茶事害民六科皆有事实若遽论之不若尽以予民使园户自卖商贾自贩官收税引及歇驮钱并复熙宁以前博马之策无交易之烦无脚乘之劳抉去故敝一从私便无复可议若致详於公私之际则先当议民其次商贾其次边计利害各有所在也蜀民通患币轻钱重商旅齎携息不偿费若捐?茶尽予商贾则百货未能通流脚乘未能猝备非唯园民之货欝滞絶其资生之路若蕃市交易万一不继亦足以害经久之法今若捐十一州之茶与商贾仍以川陕四路及关中诸路与之则受茶之地宜若可以尽泄川茶以补蜀民久困而官以善价取雅州兴元府所产以赡熙秦诸州酌中法以为边备於理为可

六年给事中范祖禹封还解塩专置使状曰凖中书省録黄尚书省送到白劄子勘会陕西制置解塩司元专设官緫领後来方令转运使一员兼管是致职务不专有害抄法契勘茶事司河圵籴便司已罢转运司兼领七月八日得画三省同奉圣旨依旧差官专充制置解塩使更不令转运使副兼领者右臣伏见仁宗庆历中以范宗杰为制置解塩使行禁榷法公私大受其弊於是范祥请变塩法至八年乃以祥为陕西提点刑狱兼制置解塩事尽革宗杰之弊课入亦增祥初建议当时论者争以为非而韩琦包拯等皆以祥法为便请久任祥以专其事乃擢祥为陕西转运使及李参代祥官课遂损嘉佑中张方平包拯请复用祥祥之塩法至今称之及祥卒薛向继其後祥与向皆?为能言利丰财之臣然皆以提转兼领祥之再使虽尝专领後卒归之转运司由此观之塩事修举在於得人不在置使也今诚得如祥向者而主之亦何必专若不得人虽专无益自仁宗嘉佑以来不置此使已数十年今一旦复之设官置吏别为一司公私先有劳费权轻则不足以动州县重则是又增一监司州县承禀不无烦扰又提转之外别置使者以主财利无不好相侵夺各求自便此人情之常也神宗熙宁中留意马政置监牧使数年而罢又置提举常平司官陛下即位而罢盖监司之外又置使则为冗长事理不安故不能久且治道贵於简便纲领尤不欲衆多也东南海塩不为不多然提刑司亦兼塩事解池塩在陕西转运司止一事尔若须置使则东南塩亦当设官矣若每事专设官则转运司遂无所用尚何以主钱糓为职哉茶事司本起於李?刘佐陆师闵之徒征利而为之议者皆以为非朝廷以熙河边用不得已而存之此不足为法也夫解塩利害非臣所知止以祖宗之旧及事理言之恐不必专设官今陕西有都转运使转运使副判官提点刑狱皆可以随资序用人若选择知塩事者一人为监司使之兼领亦岂敢不举职若在转运司於抄法有害则提刑司兼领亦范祥故事虽增监司一员犹愈於别置使之烦也古者利不百不变常朝廷方欲省官惜费苟无大利害则不若且如其故便臣愚切谓作事谋始所宜慎重故未敢行下伏望圣慈更与大臣详酌所有録黄谨具封还

祖禹为谏议大夫时论封桩劄子曰臣伏见近遣户部郎官往京西会计转运司财用出入之数自来诸路每告乏朝廷详酌应副其余则责办於外计今既遣郎官会计必见缺少实数若其数不多则朝廷可以应副若其数浩大不知朝廷能尽应副邪或止如常岁量事与之也若量事与之则朝廷既见其阙少之实而不尽与无以为说若尽数与之则恐他路援而为例朝廷视天下如一无有厚薄欲?应副则或有所不逮不悉应副则转运司无以为计不刻剥百姓何所取之如此则陛下赤子必受其弊不可不深虑也又朝廷既委转运使副以一路财计而不信其所言虚实必遣郎官然後可信是使诸路使者人人有不自信之心每遇缺少则倚望朝廷遣官会计愈不任责臣以为此不可为後法欲乞自今诸路凡有告乏只委转运司官会计保明闻奏如有不实即重行黜责其谁敢妄臣窃谓今诸路经费所以不足者由提刑司封桩阙额禁军请受钱帛斛斗万数不少此乃户部转运司本分财计先帝特令封桩以待边用盖恐仓猝调发不及故为此权宜之制今朝廷方务安边息民则封桩之法宜悉蠲除欲乞自熙宁十年初封桩以来已起发上京及今日已前未起发上京数目尽以赐尚书户部诸路转运司以佐经费今天下诸路例多穷乏而畜其财於无用之所坐视困竭而不为救济非均通有无足用裕民之政也缘自封桩至今已十余年一旦拨还诸路必稍舒缓其利害较然无疑伏乞早降指挥施行

贴黄臣恐议者或谓先帝以此备边今不当变改臣恭闻先帝尝有弛张之议盖自古权宜之法多不可久行时异事殊则後人必有更张三代以来无不如此若张而不弛不唯无以济国家之急亦非先帝圣意

祖禹再论封桩劄子曰臣近上奏乞以熙宁十年以来诸路提刑司封桩阙额禁军请受钱帛斛斗悉归之尚书户部诸路转运司以佐经费以纾困急臣窃以当今之患在於天下空虚朝廷不可不为之计封桩之与经费均出於民皆陛下一家之财也苟可以利国何所爱焉譬如移之於东而还之於西出之於内而归之於外也昔唐之制天下财赋皆纳於左藏库太府四时以数闻尚书比部覆其出入至代宗之时租赋悉进入大盈内库以中人主之天子以取给为便遂不复出以天下公赋为人君私藏有司不得窥其多少国用不能计其赢缩殆二十年及德宗即位宰相杨炎顿首於上前曰夫财赋邦国之大本生人之喉命天下理乱轻重皆由焉是以前代历选重臣主之犹惧不集往往覆败大计一失则天下揺动先朝权以中人领其职丰俭盈虚虽大臣不得知则无以计天下利害请出之以归有司如此然後可以议政德宗乃诏凡财赋皆归左藏库炎以片言移人主意议者美之以炎知为相之体德宗知为国之务也今封桩之法未至如唐之大盈陛下听言纳谏远过於唐之德宗若大臣有杨炎之请陛下岂有不从之者乎昔先帝有经略四夷之志是故别贮以待用今陛下垂拱守成志於无为畜聚於此将安用之昔汉高祖创业老於兵间日不暇给文帝躬修俭节劝课农桑则高祖之政文帝有所不用也武帝驱攘戎狄无岁不征昭帝轻徭薄赋与民休息遂罢塩铁议榷酤宣帝总核名实选用郡守则武帝之法昭帝宣帝有所不用也臣前所谓时异事殊则後人必有更张自三代以来无不如此非独汉唐也今诸路窘乏不可不救若其计穷岂免掊克是夺之於此而取之於民也惟陛下无疑於改先帝权宜之制则天下之民幸甚

绍圣初宝文阁直学士知成都府王觌上殿劄子曰臣元佑六年承乏刑部尝因转对言诸路监司移易频数习为因循苟简以幸替去弊事无所革污吏不知畏长久之策置而不讲故转运司财用日耗提刑司常平坊场之政浸以隳坏此不可以不恤也伏望朝廷立监司久任之法近者待罪户部亦尝具劄子上殿奏陈监司数易之弊今监司趣办目前不为远虑见大利在三二年之外吝小费而不为图近效於一两月之间贻後患而不恤欲职事无废财力有余难矣欲乞今後监司皆慎择其人而久任之信赏必罚而劝沮之朝廷必欲久任即须明诏诸路以久任之意使讲求一路生财足食之利害条例以闻而朝廷随宜应副责以远效不求近功如此则异能之士必罄竭以奋庸中才之人亦勉强而举职矣其劄子送三省未蒙施行臣愚窃谓近岁计司财用窘阙日甚一日理当深为之虑今欲不伤财不害民而使经费足备储蓄饶衍非慎择监司而久任之更无上策伏望圣慈详酌特赐旨撝检会前奏早赐施行

觌又劄子曰臣闻国无九年之蓄曰不足无六年之蓄曰急无三年之蓄曰国非其国也臣窃见京师之民素无蓄积日籴军粮以充食而比岁军粮仅有三年之备盖发运司上供年额虽名六百二十万石每遇灾伤除破或赈贷等借用之外多不及额故仓廪日耗非所以实京师为远虑也伏缘发运司见今虽有本钱一百五十万贯其所以籴米麦独可以准备诸路额斛未到间先次起发即不能补完实阙之数臣伏望圣慈详酌更以封桩钱二三百万贯付发运司於丰稔路分旋次收籴遇歉岁除破及他司借用过额斛即以所籴补其所阙使每岁上供常满六百二十万石候仓廪充盈军粮数多却裁减上供之数如允所奏乞旨撝下有司立法施行

?宗时觌为右正言上奏曰臣闻河东陕西诸路经略司旧有封桩钱斛甚多只自元丰四年用兵灵武之後边计窘急遂将经略司钱斛尽归转运司支用由此经略司仓库空虚近年虽因逐处帅臣奏请稍得钱斛封桩并为常平本钱而其数至少不足为缓急之备非计也盖转运司经费至广郡县等租赋仅充岁计而已何暇更为远虑臣闻上件诸路今夏二麦甚有丰稔之处近仍频得雨泽秋成有望臣欲乞朝廷出内帑金帛每帅路各赐三五十万匹两令变转收籴斛斗依旧法封桩转运司不得干预以广边储伏望圣慈特赐旨撝施行

贴黄守边之大计惟患积粟不多近者河圵措置籴便司斛斗议者省以变转为难矣今来本路水灾甚广其斛斗之助岂为小补何患变转之难也况陕西河东地高苦寒积粟可以经久当边事未宁之际尤须广为准备若稍有灾伤及添屯兵马即粮草便贵虽比平日增数倍多方籴买亦难遽集也内藏库钱帛祖宗蓄积本要淮备兵费若但倚办於漕司待其边计窘急难得粮草之後方行支赐不惟恐不及事兼见钱既不可津般所得金帛猝难变转且斛斗又贵则费用虽多为补至少若於平日支赐金帛令逐路帅臣得以旋次变转乘贱收籴斛斗其利十倍臣兼闻榷货务封桩钱物亦多与其间置於此不若分减量给帅路以广边计惟圣慈详酌

觌又上疏曰臣闻粜甚贵伤人甚贱伤农古今之通患也故李悝耿夀昌为平粜常平之法以救其弊不惟当时人以为便而後世有赖焉神宗临御之初柄臣建议废常平旧法以散青苗钱缙绅之公论莫不以为非而主议者持之甚坚先帝圣明心知其故虽重违之而至於数年之後乃奋然独断令常平钱斛存留一半遇斛斗价贵减市价出粜收成时添市价收籴此有以见先帝知常平旧法之不可废也然青苗钱未遂全罢者以建议之大臣犹在而附会者胶固其说未可以遽破而已今二圣临御善政无不行弊事无不革宜有以成先帝之志矣今年二月九日勅节文提举官钱谷委提点刑狱交割主管依旧常平仓法命下之日四方叹颂以陛下圣德隆厚前古之良法先帝之素志信可以行之於今日矣曾未数月遽复变易而所谓青苗钱者方且着为新令以重其事物论深以为骇而莫知其故臣窃料议者不过谓青苗既不立额而取人情愿坐而得息有利而无害云尔果如此议臣请言其不然也夫取债出息贫下无知之民所甚欲也初无故而得钱孰非情愿迨乎收敛之际即须追呼督促胁以鞭笞威以枷棝而後本息可得也且又将新盖旧积累浸多则以逃亡自捐之而虐及妻孥累及同保者相望於道路矣当太平无事之时而使其民无辜陷溺有至於此可不为之痛惜哉然则青苗之所谓利者果在於利民耶非民之所利则其说既见於前矣如曰利国则历古以来利不及民而国能独利者未之有也必民利而後国利焉此惟常平旧法有之而非青苗钱之所能致也夫粜甚贵伤人甚贱伤农人伤则离散民伤则国贫乃必然之理也人果伤而离散矣区区青苗之钱能使之不离散乎农果伤而国贫矣琐琐二分之息能使之不贫乎故不若谷贱不至於伤农而民敦本民敦本则田野辟而赋税增也谷贵不至於伤人则民乐业民乐业则百货出而无求不得也夫如是则下何假於借贷之物而上何慕於二分之息乎故曰民利而後国利惟常平旧法有之而非青苗钱之所能致也臣窃惟先帝存留常平一半钱斛以行旧法诚务在於平谷价矣然今天下郡县犹不免乐岁粒米狼戾价甚贱而不售凶年谷价腾踊民阻饥而死亡者何耶盖郡县之吏妄意朝廷之法惟急於为利故於青苗新令则竞务力行於粜籴旧条则仅同虚设而又常平钱斛既分以为青苗之本则可充粜籴者自己不多是以谷价低昂而终未见其平也臣伏望朝廷罢散青苗钱依今年二月九日勅行旧常平仓法以成先帝之素志无使郡县之吏以利心期朝廷而废善法也惟圣慈详酌蚤赐旨撝施行

觌为户部侍郎论财用疏曰臣闻何以守位曰仁何以聚民曰财理财正辞禁民为非曰义夫仁义大矣而理财在其间然理财之尤急者莫甚於食故洪范八政一曰食二曰货古者国无九年之蓄曰不足无六年之蓄曰急无三年之蓄曰国非其国也国家承平之久宜蓄积之充牣矣今天下郡县仓廪多空至有不能具三二月之储者若加之以师旅因之以饥馑虽有智者不能为谋矣夫西圵宿兵之重地也物价翔踊十倍数岁之前东南食货之渊薮也籴买上供仅足一年之计常平之物散在民间者歉岁亦难收敛士大夫习以为常而不知忧或忧之而不能言或言之而不足听故弊日益深公私之积日益耗焉昔贾谊言之於汉文曰生之者甚少而靡之者甚多天下财产何得不蹷汉之为汉四十年矣公私之积犹可哀痛安有为天下阽危若此而上不惊者夫积贮者天下之大命也苟粟多而财有余何为而不成何招而不至文帝感谊言始开籍田躬耕以劝百姓乃至衣弋绨示敦朴为天下先宫室苑囿无所增益有不便辄弛以利民遂有贯朽粟陈之效臣伏望圣慈留神於节用理财之道熟讲而深图之以消未然之患以固无穷之业

觌为刑部侍郎上疏曰臣伏见东南诸路曩岁财用?为充足故自祖宗以来军国之费多出於东南大中祥符三年九月江淮发运使李溥言今春运米六百七十九万石诸路各留三年支用更留准备上供及赈粜等米万数至多天禧元年正月赦江淮等路上供米特罢今年春运一次臣窃思祥符中诸路上供之外既有三年之蓄矣至天禧赦书又特罢春运一次者又有以见真宗皇帝深思远虑不惟闵漕运之劳而亦欲东南诸路蓄积常多也今东南财用窘耗日甚郡县鲜有兼岁之储两浙今岁苏湖秀三州水灾本路转运司及常平之物不足以充赈粜近取於江淮远籴於荆湖然後仅能稍苏三州之民则无备可谓甚矣淮南去岁今岁皆无大灾伤而转运司以军粮急阙诉於朝廷每年冬借发运司米二十万石以充军粮不幸有方数千里之水旱则何以为谋臣近者备员发运使在职岁余所领六路以上供钱粮不应期限而转运司官吏该勘劾者凡四路非独今岁也前此逐路欠数亦多彼转运司官吏宁不以失期冒法为惧哉盖力既不足虽重得罪无以避也缘此诸路但务为逃责浅近之计而不暇及生财长久之道深可嗟惜臣所见者虽止於东南诸路传闻其他路分亦多类此臣亦尝询访转运司财用日耗之因虽不能尽究其本末然有灼然易见者逐路用度浸广而朝廷封桩浸多也且以数事言之选人添俸逐路添将兵诸州添指使场务监官添员外置准备差遣添大使臣凡此虽政事所系适时之宜不得不尔然若计其费则皆祖宗时所未有也用度浸广既如此又所谓封桩者浸多若卖塩寛剩钱阙额禁军请受减省造船钱之类名目甚多本皆转运司之物而一切封桩归於朝廷者浸多则转运司安得而不窘乎臣固知封桩之物非以奉游宴广宫室饰苑囿侈舆马也不过欲蓄积稍多而有以待军国缓急之用而已然所谓蓄积者经费之外有余然後可以为蓄积岂可辍有司之经费使不足用而名之蓄积乎今所谓封桩者有司不得辄用彼经费既阙及致岁额上供之物公然负欠而不可诘又借贷於朝廷者虽经违限勘劾而竟亦不能偿此岂长久之计耶臣伏望朝廷熟讲而深图之凡上供封桩之物前日祖宗所不取者皆付之转运司使诸路转运司稍得自足乃天下之幸也

刘泾上疏曰臣闻财用空荒失助必有以所致空荒失助之处不困於费出必起於陷失此两者浮沈财用之海也朝廷讲此熟矣然知以遗利失财为忧而密网之置先及百姓此何道耶今内有计司市易外有拨运转运更相龙断迭相征取开阖之权归柄于上而天下之利尽矣尚何疑百姓之私蓄以抗国者哉天子仁圣赐民寛大此日为盛则理财之术但当究费出与失陷两者之源而已比年已前财用充阜求无不厌者非有真理财之意如今日也特无所事因循旷阔积稔告余而已自大兴废之後官曹以倍费徒吏以佣费田以修治费水以疏决费军械以预备费府寺以土木费蛮夷以问罪费於非常河渎以防虞费於不测此数者费出之源也敢妄谓陛下以宫廷犬马台池之故而费国毫发乎是则费出以民虽有智者无为奈何然臣意此数者容有可裁省消坏之实而未之尽得也夫城防百里溃於蚁壤太仓千斯匮於鼠穴朝廷虽广入之亦广出之虽日理之亦日费之尚何望陈腐贯朽之髣髴乎议者亦以谓朝廷急财如水火而不爱惜如尘粪事未有形迹而志於必成亡财失力又辄弗治故小人之奸亦敢率易举事而朝廷亦自悦从焉审诚如此则十口之家不能保贫况九州乎今朝廷内所储者具不能知外所储者惟坊场之入而已不亦太窭哉陛下毋忽铢铢之少有积而至於钧石者矣毋忽拳拳之微有积而至於邱山者矣则日朘月削使饱食无事之身不致於苦肥斯可也此费出之源所宜究也若陷失之害则无处不有然名举之则似不足言实考之则又不可废且以臣所见稽焉州郡理欠之职固陷失之权衡也彼居是职者有肯为朝廷一经意乎今折纳之法在州郡特理欠之一事尔自非重朝廷之遣使则名存实亡文具而已果谁咎哉至於坊场走利之幸胥史占佣之冗?罚细故也积及无筭而弗收情轻赎金可得也坏至万分而不敛税商不均而公私无据赋农不足而累岁无所归监司虽才力不及则弃为殚残郡邑畏事而意不经则以为汗漫以类推之则遗利失财无端缘而自沈者可赦也非不能为而卤莽灭裂不肯为者可诛也此陷去之源所宜究也天生有时地生有限人用之无穷而费出不塞其??陷失不寻其浸浸则期国之富强可得乎

殿中侍御史吕陶奏乞罢榷名山等三处茶以广德泽亦不阙备边之费疏曰臣伏见朝廷察知蜀中茶法贻害数路生灵受弊之深特遣使者按视本末意欲更张与民休息今黄廉遍诣诸郡及山场等处寻究弊端尽见其实累具奏列皆有条绪蜀茶之害十去七八疲民延?日望弛禁过於饥渇之待饮食而朝廷尚遅遅其决者盖为边费巨万仰给於茶虑或阙用不敢遽然与夺臣愚以谓持此说者知其一未知其二也夫陆师闵增岁课为百万贯而又献羡余百万贯者岂皆茶息哉盖勇为屠侩之事扼民之喉刮剔骨髄攘夺百货公为贩易其极至於典米豆鬻衣服虚为茶利以欺朝廷尔今日陛下忍为此事乎恭惟深仁博爱惠养万物惟恐一夫或失其所必不忍为此也既不忍为师闵之事则禁可以尽废利不可以过取虽黄廉之说犹未能尽副朝廷之意焉故臣愿少变其议广陛下之德泽以慰人望至於边备又岂敢阙而不计哉且黄亷所以欲榷名山油麻埧洋州三处者犹利榷买之贱觊出息之多尔然诸场不榷而此独榷则民有幸不幸榷法犹在则严刑滥赏随时复作譬如治病不去根本未可以言愈也为今之计莫若稍高三处之直如郡县和籴米谷民间交易之类就彼和买及其起纲运致比於榷法须费一倍每岁约以五万驮应副熙河仍设秦凤泾原两路卖茶之禁并如黄廉之请则自可得一百万贯以助边计以权马法亦不阙少又何必独榷三处以贻斯民之忧乎其他诸路所入素薄宜一切舍之以与商旅庶为招来之渐也又况蜀茶岁约三千万斤除和买五百万斤入熙河外尚有二千五百万斤皆属商贩流转三千里之内所谓住税翻税过税者亦可得五十万贯自榷法之行茶有牙税息脚头子笼索等钱皆为无名之敛今既解去罗网一切不问第以一贯之茶纳长引钱百文则人情简便必亦乐输又有十余万贯仍於六十余万贯中三分捐一以为未必皆然之数则四十万贯乃有其实而茶商诸货之税复在此外緫计其数则边防之费粗可足用三郡之茶不必禁榷利害愈明矣

陶又奏为乞放坊场欠钱事疏曰臣伏见近岁以来四海之利多归公上官司之积动计钜万私室之有十已九空恭惟圣政日新德泽流霈穷深极远蒙被生成其势如大病之後偶得良药以活其命有望更生然而腹肠空虚支体瘁弱喘息之气所存无几固宜调护抚养俾就安完天下之肥然後可得是以堆垜市易义仓抵当免行之类凡为聚敛者一切废罢此诚德惠及民之深而与之休息也独有出卖坊场一事?为深害亦愿体恤以慰其心其立法之初盖为官司事无纪极百费浮冗贪吏从而侵渔州郡衙前既勤力役而所得酒榷之利尽以奉於公家有至竭财破产而死於冻馁朝廷知其如此於是拘收坊场官自出卖所得浄利一以募人执?二以给公家之用行之渐久弊从而生盖小人之情竞利而不虑患实封投状务在必得既妄添所买之直又虚增抵产之数适值民间钱币阙乏酒货不售课利浄利抽贯税钱供给不足才出季限又有罚钱或委保百姓管押纲运其押纲之人往往盗窃官物走窜失陷则须勒保人陪填或元买价高界满无人交割转更拖欠缘此数事坊场多有破败乃至出卖抵产以偿官钱或抵产价高出卖不行则强责四邻承买或四邻贫乏承买不尽则摊及飞邻望邻之家抑令承买或本户抵产罄尽尚欠官钱则勒保人代纳亦须破坏产业或虚指债负妄起讼端昏赖论索郡县急於官课更不问有无逋欠遂使平人承认械?受箠道路相望囚系坐狱殊无虚日其甚者至於自经沟渎鬻及男女而犹不能免大率一县之内中户以上因买坊场或充壮保而破散者十常四五官方如此百计督责极力掊聚而逐界所得实钱十分只及五六一则因元买价高虚张其数二则为物轻钱重酒无厚利三则日趋困穷难於偿纳以此天下坊场钱积压少欠其数极多神宗皇帝深知其弊曾於元丰三年明堂大赦并八年正月赦文累行蠲放及与展限送纳诏令所至人皆鼓舞歌颂以谓天地大恩莫过於此除已蠲放外至今欠钱不下八九百万贯簿书之内虽有见欠之名刑狱之下必无可足之理方当陛下布政之初聚敛刻剥之事大半罢去天下臣庶欣戴称颂以为仁宗复生尤宜广霈德泽以慰其望臣愚伏愿陛下特降睿旨凡系今日已前因买坊场拖欠课利浄利并抽贯税钱及过月罚钱之类见勒买人或保人送纳并破卖抵产者并与除放庶几穷困之人普沾大惠复遂余生况皇帝陛下太皇太后陛下恭俭慈仁出於天禀内无土木华靡之费外无兵戈攻战之赏四海所入国用丰盈虽放免数百万贯逋欠如去泰山之一尘何阙於事且天下之务固有是非轻重惟聪明圣智能权而行遂中於理今放释逋负以安生灵与督责收敛以广用度何者为是何者为非何者为轻何者为重权而行之正在此日又况冬春以来雨雪愆候祈祷备至未闻沾足则除放欠负俾民免於冻馁亦可以感天地之佑召隂阳之和使风雨时若也臣又闻真宗皇帝尝御便殿亲阅三司逋欠放八万三千数盖真宗以逐次降赦放欠多为有司废格不行或根究追逮益为烦扰故按籍引对而释之臣愿陛下远法真庙之恤民近仿神宗之布惠断自圣意特行蠲放坊场欠钱天下不胜幸甚

陶又奏为天下欠坊场钱为害?大乞行蠲放疏曰臣伏谓天下凋瘵之端其一起於逋欠之弊天下逋欠之弊其大者莫如坊场盖始有实计增价虚估抵产之欺中有出限罚钱界满不替之患终有壮保纳官钱邻人买产业之禁期会迫切条例烦苛不惟酒户缘此困穷抑亦平民因而破荡或缧系或鞭挞或转徙道路或自经沟渎臣尝历陈其弊以闻於朝廷矣大率一县之内中户以上因买坊场及充壮保而失业破产者十常四五多者欠至数千贯少者亦有三五百贯以四海计罹此疾苦者凡几千家每家以十口为率凡几万人失所矣朝廷亦宜为之恻然也神宗皇帝深恤其弊曾於元丰三年明堂大赦并去年正月赦文累次蠲放及与展限送纳德泽之流非不深厚一则为有司废格诏令巧求过遏幸其少戾於法遂不蠲除二则为物轻弊重钱货乏絶又有灾伤去处或因征役相仍衣食尚且不完官钱何暇供纳岁月愈久逋负愈多虚挂簿书枉费刑箠钩考之际虽有见欠之名憔悴之余必无可足之理况陛下涖政以来以除弊恤民为急大至市易小至义窘皆蒙哀怜多为罢去独此一事其害?深赤子之心旦夕倾望伏愿特降睿旨霈发涣恩应今日已前天下坊场拖欠及保人代纳并出卖抵产填陪不足及破卖抵产未得者尽与蠲放仍令逐路转运司限一月具已放数目奏闻如此则朝廷实惠不为有司之沮抑天下疲俗尽知皇上之抚养下可以结人心之欣戴上可以感天地之太和倘蒙圣慈开允臣奏其见欠河渡钱亦乞依此施行

陶又奏乞诏有司再行裁定六曹人吏庶节冗费状曰臣闻尚姑息则不可革小人之侥幸长侥幸则不可节朝廷之冗费今日公患正在於此臣敢举一端而议之夫六曹吏人者始官制举行以三司审官东西院流内铨等处胥吏分隶诸部创法之初事未有叙曹局既广不免冗占朝廷知其如此尝差王震删定条勅欲议裁损震不能推至公举职事究繁简之实立衆寡之限辄任私意罔掠浮誉禄少者则减禄多者则添上以虚数欺昧朝廷下以实费牢笼羣小盖所谓行案手分者一人之食或四倍於贴司震减贴司虽多而添手分亦不少以旧校新一岁之费又数万缗乃是陛下欲省吏震则增之陛下欲损费震则益之怀情罔上何所信据震之罪虽可以赦原而朝廷法度不可以妄作伏请申诏有司再行裁定六曹吏人之数无或循仍故态滋长弊端庶几国家横费稍稍裁节

陶又奏乞相度逐界坊场放免欠钱疏曰臣伏见朝廷德惠及生民多矣臣下聚敛之态亦已悛革惟坊场一事根株深固条约交紊犹有余弊未尽蠲除盖累界放卖至今凡十五年其始则有实封投状竞利争占虚增估直诈通抵产之欺其中则有浄利过重月纳不足出限罚钱年满不替之患其终则有正名已败壮保纳官钱余欠尚存邻人买产业之禁期会严廹节目烦多不惟酒户缘此困穷抑亦平民因而朘削或系狱或受箠或转徙道路或自经沟渎天下郡邑无处无之大率一县之内上中等户因买坊场及充壮保而失业破产者十常四五多者欠至数千贯少者亦三五百缗以四海总计凡几千家罹此疾苦矣每家以十口为率凡几万人失所矣恭惟陛下至仁博爱亦宜为之动心矣昔者神宗皇帝通知此弊加意救恤於元丰三年明堂降赦及八年正月赦文累行蠲免外仍与展限二年送纳去岁大飨肆赦亦有权住催理指挥委监司保明闻奏当议等第蠲放德泽之流非不广厚然而此弊终未尽去者一则为有司违慢诏旨忘失法意少有疑似遂不保明二则为物轻币重钱货乏絶或灾伤所困或兵役相仍衣食之费尚且不完至於官钱何有以纳盖缘第一界至今已十五年第二界今亦十二年往往生业荡尽子孙沦散虚载簿书枉费刑挞岁月愈久重不聊生憔悴之余必无可得臣愚伏望陛下推广先志霈发异恩以远近之差为轻重之序应第一第二界见欠者并与除放其第三第四界亦乞量立分数蠲免如此则大法简易不为官吏之沮遏圣泽寛深遂除生灵之疲瘵谏院官右正言刘安世论陕西塩钞铁钱之弊疏曰臣伏见陕西塩钞铁钱之弊莫甚今日向者塩钞沿边及近里州军转卖至京随处价直增损不过三五百文是故塩货通行商贾获利今则关陕每钞一席价钱仅及十千才至西京所卖不及六贯或就解池请塩一席脚乘之费通约一十二千般至西京止卖七贯已上塩钞与般塩所折皆十分之四五此塩钞之弊也旧制大铁钱之法每一文当小铜钱二文今则用铁钱一贯五六百文换易铜钱一贯往往乘时尚或增长此铁钱之弊也二者弊源皆在官司自求赢余以补支计不详法度与民争利且钞法本欲沿边召人入中钱物给钞支塩以实边备随处或贱或贵客人趂时往来贩易公私两获其利今则官司自契勘价钱州军收买却於价高处出卖是以商贾不行有无不通陕右素无出产道路附带钱物之人惟用塩钞故不免竞添高价收买此塩钞与民争利也铁钱铜钱旧日相兼一等行用更无轻重之别止自近岁以来陕西官司计较鼓铸铁钱获利稍厚诸处钱监罢铸铜钱是以民间稍稍难得或须用铜钱出入即以铁铜加息一分换易日近官司又令应系支给请俸及买卖等只支一色铁钱依民间分数加息出换公私相竞渐次添价始自一分今至六七分矣此铜钱与民争利也陕西塩钞铁钱之法素?经久之利而今日之弊至於如此况陕右京西二路疆境相接每於界首计其米麦金帛之价仅争一倍皆以此也久而不革为害浸深权时之宜在所损益为今之计惟使陕西官司罢买塩钞止令民间贩易其解州塩池支给塩货并用熙宁以前旧法仍将诸司见在桩管铜钱尽数兑拨与转运司自今後应系支用并依旧日衮同铁钱中半支给其官中加息换易铜钱亦行禁山诸州钱监旧铸铜钱去处亦令兴复如此则塩钞与铁钱之法必行商旅复通公私共利亦理财裕民之道也伏望圣慈详酌特赐指挥施行

毕仲游上奏曰财用之不足者世无能用财之人也论事之小者当谕之大论事之大者当谕之小一家之所入犹昔日也一家之所出亦犹昔日也昔乃富今乃贫邻里乡党必以为不善用财矣今天下之所生犹昔天下也今天下之所费亦犹昔天下也昔乃有余今乃不足而莫有知其不善用财者殆未之思尔虽二边之岁赐大河之堤防兵屯之廪食宗室戚里之奉养颇有异於昔日而赋敛之厚力役之多塩铁酒榷征商之利凡增於昔日者亦足以当之矣而天下諰諰然常患财用之不足则财之理在得知财计者用之尔所谓用财者非特敛於公者可用凡天下之财我皆能用之虽非我用而实用之也饥穰天行也我能使之不饥匮乏时有也我能使之不匮左能使之右右能使之左远能使之近近能使之远所谓用财之人也三代之制漫不可考然冢宰制国用量入以为出通三年余九年之储而尧汤水旱国无捐瘠也则用财之大计亦可见矣盖汉兴接秦之弊天子不能具钧驷将相或乘牛车而孝文之时贾谊以谓公私之积犹可哀痛至晁错开说使民入粟塞下得以拜爵得以除罪曾不数年遂尽除天下之田税回哀痛之贫为富厚之俗岂天之生财独私於孝文之世而多邪亦能左右远近而用之故耳今试以一事求之天下衙前之繁重如公帑斋厨酒醪将输及使於远道之类既皆禁之矣其不免於费者榷酤工作三二事而已夏秋谷米布帛之税与和买征商祠庙厢镇之利州县皆有之以其利而对繁重殆以二而对一又积之岁月可以为身计则衙前之役不难议矣衙前之役既有定议则坊场河渡单丁女户之所入足以廪他役之重而支送迎之费然所谓坊郭者独无所与则可用之财良在於此昔汉高帝之时徙齐诸田椘屈景之族以实关中武帝之世又大徙富人於茂陵而羌胡之难不轻侵也今举天下坊郭之役钱无虑数十百万计捐而不取则太幸积於州县则无名如仿西汉迁徙之大意使以役钱入粟塞下及为大河之蒭茭十取其二三而以其余为道路之费要之比前日之役钱省其半则彼亦无所怨矣如是而采晁错之说令进纳之家与富民而罪可赎者亦皆入粟塞下已实则移之郡国郡国已实则移之京师三司之经费则自用周冢宰量入为出之法必使有余以备水旱而朝廷内外宗室戚里皆减於制度以适时变推此类而行之左右远近唯我之所欲用民不知所由岂惟国家无不足之患而富庶之俗太平之策必始於此事非甚难而近世以来莫有思之者故曰财用之不足无用财之人也

仲游又奏曰昔尝有兴作之说动朝廷朝廷信之而患财之不足也故散青苗置市易敛役钱变塩法凡政之可以得民财者无不举凡吏之可以得民财者无不用盖散青苗置市易敛役钱变塩法者事也而欲兴作患不足者情也苟未能杜其兴作之情而徒欲禁其散敛变置之事是以百说而百不行然则事之与情可不察哉今欲废青苗罢市易蠲役钱去塩法凡?为财利而伤民者一扫而更之则自尝用事於新法者必不喜矣不喜之人必不曰青苗不可废市易不可罢役钱不可蠲塩法不可去必探其不足之情修不足之说伺不足之隙而言不足之事以动上听夫以一家之计父子之亲欲安田里远市井从耕稼之常业辞商贩之末利而说以不足则犹相视扼腕而中止况以天下之广臣民之衆有郊庙朝廷祭祀宾客之奉有内外上下官吏廪稍之费有重兵宿卫边城守御之计有大河堤塞边方馈赐之劳前古之君固常患不足而又探不足之情修不足之说伺不足之隙而言不足之事则虽致石人而使听之犹将动也如是则青苗废而可复散市易罢而可复置免役蠲而可复敛塩法去而可复存使禹稷复出为天下争将无奈何为今之策当大举天下之计深明出入之数曰天下之不足其弊安在弊在边境转输之多也则弃无用之地省转输之繁其省几何弊在造作修营之多也则止造作辍修营其省几何弊在新法官吏廪给横费之多也则废吏禄行旧法其省几何弊在掖庭永巷妇人资用之多也则定职掌私身之数非先帝御幸者一出之其省几何天下之可已者无不已其省几何今诸路常平免役坊场河渡户絶庄产之钱粟无虑数十百巨万如一归地官以为经费可以支二十年之用则三司岁入之常半为赢余以天下之大而三司岁入半为赢余则数年之间府库之财仓廪之粟亦将十倍於今日而既省之後济之以恭俭则将如邱山河海之不可尽以此明言於中而精计乎外俾朝廷晓然知天下之余於财也则不足之情不生不足之事不起不足之隙不可伺而不足之论不得陈於前矣然故青苗免役市易塩法凡所谓新法者如可永罢而不复如既饱之人强以刍豢犹不肯进况藜藿菽黍乎问者曰患不足而新法兴何以实之曰曩者并军蒐卒封桩其钱粮又惧兵之少也故行保甲之法籍民为兵数年以来农夫去南亩者太半盗贼公行守令不得为治则保甲之利害无可言者而保甲之名至今未除岂非患兵之不足邪以兵不足而存保甲则知财不足而新法之患可以复兴也

侍御史刘摰上奏曰臣伏覩陛下即位听政以来嘉与天下休息於安治凡法令之弗宜于民者疏通损益之官吏之弗良于政者罢免放黜之中外欣戴人人如被大赉然事犹有在远方重地为害尤甚者则河北江湖之塩法福建川蜀之茶禁是也数路之害同而河圵江湖福建已蒙朝廷遣使亷治之独蜀之茶害未闻诏旨臣切尝博访於知其事者槩得其说曰蜀地陋而陿茶之所出不过十数州而已始时人赖以为生今茶司尽榷而市之大约园户有茶一本而官市之额已至数十斤矣官所给钱反以糜耗於公者名色不一如预借息钱验引钱头子钱打角钱税钱之类费去常已过半每岁春官司预以劵给借钱粮必以牙侩保任之及输入之日引验交称又牙侩主之故其费于牙侩者又不知几何则是官于园户名为平市而实夺之也园户有逃以免者有投死以免者已而其害犹及邻伍欲伐茶则有禁欲增植则加市故其倍谓地非生茶也地实生祸也茶场以茶为息始者息一出於茶也其後市之价愈下取之息愈多园户不胜为之也故作茶日少裁足以应官额而已於是主茶息者议不独赖茶而又为博易以充之也博易之事他货百物贸贩苛刻锥刀琐屑无不为者依茶为名通曰茶息商税务坐视漏失岁课而不敢有所论也至於商贾请筭者平时便私散之州郡茶地今则一集于成都之都场高其估以与之又总计平时所之州郡远近道里之费入之故都场之取息又如此此商旅之所以难行也官吏以息为功以功第赏既进官减年矣又以息额之余钱使与胥吏牙侩分取入已曰用市易法也市易之赏固非法也然其取息犹曰与民和市而茶之取息一用严刑重禁网罗致之亦为功异矣奈何均用一法赏之也今一任有分钱少者至数千缗而减年磨勘至有三十余年者此何理哉法亦可谓敝矣而朝廷遣使未之及者岂非以蜀之茶法与熙河兰会之经制相为用者欤蜀茶之利以给熙河兰会者天下十之三熙河兰会之费不止而蜀茶之害未可息也然熙河兰会之费今昔宜有不同昔者事边之外前有王韶後有李宪提兵革财用之大权朝廷捐金帛市租莫知纪极听其自用不领於有司无所会计非徒私二家也於是依倚苟合之客罔功兴事以利相市之徒公取公予莫见其迹则熙河兰会大费外又有以泄之者如此也今既制之於有司无二人者之横蠧若又於边计外凡冗名滥费一切大为之节约则蜀之茶虽未可以弛其禁而所谓十之三者殆必可损矣伏望圣慈选遣使指考茶法之敝欺者会计缘茶公家之所费与实息之数大减岁市之额稍增斤直之价削纳茶无名之钱以完养园户裁官吏之员牙侩之数以省冗给罢息赏之滥分钱之敝以革欺幸而以　事与转运司通治之如此则蜀民之困苦庶乎可以苏也臣待罪言路既有得於人之言敢不亟以上闻然此其大略至於利害纎悉则愿勅使者详究焉

历代名臣奏议卷二百六十八








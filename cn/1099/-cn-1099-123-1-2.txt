○賀憲長來先生漢南平盜班師敘 【 平盜】

皇帝既踐祚之四年、承　孝皇考豐亨豫大之後、民佚以康、崇極而圯、於時蜀有巨寇曰藍廷瑞鄢本恕者、始用父子兄弟相羽翼為暴亂、自後群盜煽集、黨與萬人、保寧而北、施于漢南、阻山負谷、險不可嬰、恣意殺掠行道皆梗、兩省官寮議曰、川陜重地也。不當有盜賊。茲蠢不靖。悖撓天常。吾等守臣不聞、更復奚待、亟馳奏之、會有詔切責職吏、跡捕甚急、廼以廵撫大臣特寄師旅、蜀以西。都憲高公主之陜以南。都憲藍公主之。總制其師。則今太子太保刑部尚書兼都察院左都御史洪公也。維我憲長來君伯韶、則又以二三大臣之請、奉命紀功、用事軍門、凡芻粮供億之費。轉戰調發之謀。靡事不任。宣勞為多焉。我師既集、僉曰姑諭之降、俾母干天刑、廼六年夏六月、本恕自率其魁三十餘人。皆一時有名字附和者。徑趨我壁、免冑首觸地曰。願伏辜。然其心實來覘我師虛實。欲闖其緩以肆不逞。來降而擒斬之恐非所以示後君既覺。率眾擒之。奏聞戮于市。傳首湖南、繇是其黨益震駭作虛聲自庇。君乘間密請於洪公曰、無及於變而勦民將焉用之、怒其叛而哀其愚、仁者之師也、叛而討之、服而許之、德刑成矣、故洪公用君議、卒下招撫之令、七年春二月、江津之盜曰曹甫者、眾號萬人、亦藍黨也、聞君威名、遂率眾渡河、詣溪中聽撫、然猶惧誅。復回保寧。君乃挺身即其壘。諭以利害。曰順成為臧。逆為否。汝尚自擇便利。朝廷豈盡汝戮邪。即汝不解。行且夾攻汝矣。夫鳥巢于幕魚游于鼎。豈久安之道邪、甫用是感泣下馬羅拜各散去、不難于賊降難于解散人給府牒一紙令止?帚復舊業。是年三月、朝廷用洪公薦、特進君按察使、仍往來督軍、六月、君廼再入保寧、指授方略、以戢以討、有忤必劉、有降必釋、故所至克捷、而投戈解甲之士、日以數千計、七月十五日、全師凱止?帚、我無傷焉、明日告成於學、燕賚有差、漢中兵備副使邊君本一、謂今日之奏功、雖一人之慶、二三股肱大臣恊和之休、而我憲長君宣勞任事、尤不可少也、屬予為文賀之、應登曰、夫兵者古以禁暴懲亂。非聖人之得巳也。獨怪夫世之喜談兵者。睹事扼腕。奮不顧生。若無能當。然一旦大敵在前。則首鼠兩端慄慄如墜淵。并其所談者而忘之矣。今憲長來君、生平如懦夫、口不能道辭、廼至臨利害、矢心殫力、三年不携家、彎弧挾槊、與士卒同坐起、用成仁義之師、其對賊數語。萬鈞為推。何慷慨也。豈非斷之以義哉夫惟斷之以義。則君臣之分明。而臣子之職盡矣。彼褒顯有功、固　明天子之所有事、非君之所敢望也、因書以為賀、


○鎮戎千戶所記 【 鎮戎千戶所】

陝西于天下為雄藩、臨戎控虜、而中國之警、自秦以來無虛歲、其間制御之術、攘卻之功、隨時代為強弱、可考見矣、開城在平凉為属邑、北去縣治若干里、其地衍沃肥厚、而居人多事耕牧、舊有城基尚存、相傳以為范文正公。禦李元昊諸砦堡之一、紀志雖無徵、要亦云然、南有黑水口、海刺都魏王城韋州花馬池、寧夏中衛、其北則接西安州乾塩池、打刺赤靖虜衛周圍險曠數百里、醜虜竊發、往往至此、亦實要害處、成化丙申、廵撫右副都御史西蜀余公子俊、建白欲設置千戶所、守禦于其地、事未舉、以兵部大司馬召赴京、越三年庚子、右副都御史阮公勤、為廵撫時、整飭兵備按察司副使王繼、以前事聞、　上以為然、未幾繼陞山西憲使去、而繼兵備者、副使翟廷蕙、實相與共圖之、方伯魯能、憲使左鈺、相與始終之、于是因遺址循定制築壘焉、甎瓦陶諸野、木石採諸山、兵民若干、並力偕作、晨夜罔倦、工未就緒、庭蕙丁內艱去、而副使孫逢吉、乃始繼成焉、城高凡三丈、圍僅三里、門止設其一。易防守也。千戶所置于街之中、而又置憲司行臺于所之東南隅、公舘倉塲營舍、皆以次而成之、又設墩臺若干、隨山就險、以便瞭望、以開城在宋属鎮戎軍、故仍擬其處曰鎮戎、其經始自壬寅夏四月、而告成之期、則癸卯秋八月也、阮公以城既修、而邊有備、不可不書、乃乞文于某、某嘗考宋史矣、昔夏人為患茲上、往往有可除之勢、然機每至而宋不之省、識者不能無憾焉、方繼遷不臣、勢猶未橫、固宜一奮而搗其巢穴。人心斯快。宋不能然。固矣。若乃繼遷中流矢待死。自度孤危。將不免于宋取。乃属其子德明。以歸宋為請。豈得巳哉。當是時。宜復合番漢之眾。而壓其境。覆其人。此機也。而宋失之。卒至元昊勢焰紛紛。橫不可遏。而寶元康定之間極矣。其後元昊死、諒祚幼弱、政專外族、當是時可行間說、捐數千金誘其親密、或許授節金?戊、以啖其部將。使內自分亂。乃引兵而促之。可以得志。此亦機也。而宋人失之。卒至于終宋之世不能去。或曰宋不敢有加于夏者。以有契丹也。是不然、契丹嘗以党項。故于夏有怨者累年。是時使宋外假契丹。而擁兵西向。責以負恩背約。叛服不常。不惟威夏而契丹亦有警。不知出此。而乃復加冊封、苟安目前、鳴呼惜哉、大抵宋之為國、武不勝其仁、疑不知其斷、而志不足以振其氣、是以隱忍飬寇不恥、葢宜矣、君臣之間、相與內修外防、孜孜求治、而仁宗得以賢君稱、亦可嘉哉、若夫我國家以武功定天下、混一疆宇、奄有甘凉、而戎虜不敢以犯天討、固非區區有宋者比、然余以為為文正公經畧處、故因以宋事言。以見我　朝廷之所以盛也。


瓶水解毒


粤中多祠堂，然惟祭时一辟门用之，余时闭门无所用。高堂大厦，置之可惜，遂有租与他人为学塾者。某祠所设塾，学生大小不一，多寄宿者。某夏日，师他出，及夜不归，学生相聚谋消夜。消夜者，粤中方言，夜间酒食之谓也。于是有谋酒者，有谋肉者。一学生建议曰：“祠后菜园，畜鹅甚夥，盍盗其一，以果我腹？”众韪之，相将秉烛入。某生瞥见一鹅，昂其首，遽前捕之。凡捕鹅者，必执其颈，使不得施其喙也。手甫下，噭然大号，扑地狂哭。众大惊，趋视之，则一巨蛇缠其臂，以尾刺腋下。盖蛇昂首吸夜露，彼误以为鹅也。众相视无策，不敢救，亦不能救。一小学生适持一针，戏以针剌蛇目，蛇负痛窜去。众舁此生归宿舍，置榻上，已奄奄一息矣，不知解救之法。相约苟有变，当以暴卒告其父兄而已。遂相率归寝。

夜半，此生忽苏，大渴，求茗不得，取水注之水饮之，各生之水注为之尽涸，渴仍不已。念大堂上一巨花瓶，或当有水。摸索往探之，有水半瓶。及倾侧罄饮之，渴始少解，后归寝。及天明，觉床席尽湿。自抚其体，则有汗如涎，触手滑腻。惊起拭之，霍然无病矣。或曰：“此瓶水能解蛇毒故也。”惜乎未及考察此水当日曾养何花者。恐未必养花之水，尽能解毒耳。






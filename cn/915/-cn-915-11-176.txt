◎杨椿

椿，字延寿。弘农华阴人。本字仲考，孝文赐改。初拜中散，典御厩曹。迁内给事，领兰台行职。改授中部曹，转授宫舆曹少卿，加给事中。出为安远将军、豫州刺史，迁冠军将军、济州刺史，免。后为宁朔将军、梁州刺史，寻假节冠军将军兼征虏将军。拜光禄大夫，假平西将军兼太仆卿，寻转正。加安东将军。永平中，除平北将军、朔州刺史，加抚军将军。入除都官尚书，除定州刺史。以私造佛寺除名为庶人。正光末，除辅国将军、南秦州刺史。转授岐州。复除抚将军、卫尉卿，转左卫将军兼尚书右仆射，加卫将军。除雍州刺史，进号车骑大将军、仪同三司，加侍中行台。以疾解归。建义初，迁司徒。永安初，进位太保侍中。寻致仕。普泰元年，为尔朱天光所害。太昌初，赠太师、丞相、冀州刺史。


卷二百八

永乐十七年春正月丙午朔  上御奉天殿受朝贺大宴文武群臣及四夷朝使

○戊申立春  上御奉天殿文武群臣行贺礼赐宴

○壬子享  太庙命皇太子行礼

○癸丑

○安定王尚炌至景先是西安中获卫百户张诚小旗孙成告王谤毁朝廷咒咀魇镇令夭巫问国休咎推筭已命意希望大位纵容军卒杀掠良民占官民田土强夺人妻女招纳逃亡私造印信编立字号付火者阮奉等招募人马许成功之日封公侯拟张景为军师张谅为大将军阮奉阮徐为正副总兵千户尚彬为保驾指挥合毒药谋杀秦王及兴平永寿二王以次擒杀狭西三司官夺潼关杀成侯往宁夏掩龙庆王及宁阳侯掠取人马等事至是  上面诘之尚炌皆引伏廷臣交章劾奏请诛之  上以秦愍王故不忍加刑但免为庶人令往泗州守  祖陵升告者张诚登州卫指挥同知孙成为义州卫指挥佥事赐冠带衣服

○甲寅

○以庶人尚炌逆谋条示诸王△鞑靼伯颜秃来归自陈愿居北京授所镇抚赐予如例

○乙卯

○以将祀南郊百官受誓戒于文华殿

○戊午

○大祀  天地于南郊  皇太子代行礼毕遣太常寺少卿王勉复命

○庚申

○元宵节观灯赐群臣文武宴及节钞有差

○辛酉

○罢铁岭卫辽河西双城等处烟墩筑鹊窝等处烟墩三所△同庶人尚炌谋逆内使阮奉等术者张景名等并狭西中护卫千户尚彬李谦百户刘瑜等二十八人皆伏诛教授李惟则指挥千百户石琦等知而不首亦斩余为从者发戍交阯

○丙寅

○监察御史李伟奏江西新淦县逃匠雷剑南等聚众拒捕  上命都指挥刘忠都督马聚领兵捕之未至而布政司按察司奏剑南等自诣归罪  上览奏谓侍臣曰民非甚不已孰肯以父母妻子罹死亡之祸此有司失于抚绥命皆宥之遣使驰名聚等还

○太监海童自瓦剌贤义王太平安乐王把秃索罗及其弟昂克遣使贡马顺宁王欢脱遣使贡马谢袭爵恩俱赐宴

○丁卯

○夜有星如盏大青白色光烛地出参旗西北行入天囷

○戊辰

○琉球国中山王思绍遣使邬梅柱尼等贡马及方物赐之钞币

○壬申

○北京行太仆寺言比岁马益蕃息而牧马少宜给与蓟州迤东各卫军士从之令都佥事吴成兵部尚书赵羾往视口北宜牧之地

○甲戌

○改山西按察使王王巳于浙江按察司

○乙亥  命平江伯陈瑄充总兵官率领舟师漕运粮储北京








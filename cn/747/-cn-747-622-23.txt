○为陕州卢中丞请朝觐第二表

臣某言：昨遣奏事官马元宗附臣口奏，请赴朝觐。马元宗回，奉宣进止，语臣云“君臣之情，不厌相见，朕与卿心无二，缘途路稍远，卿来後即不免朕忧。况乍收复州，士庶恐未安泰，须卿存恤。未能遂卿此志，且不须作来意”者。皇灵特降，天语密开，俯伏流汗，殒越无地，臣某中谢。臣内顾庸虚，谬居藩镇，日月云迈，倏然三年，空荷邱山之恩，未伸丝发之效。隳肝沥胆，岂尽愚诚，从顶至踵，皆承元造，夙夜祗惕，悼心失图。诚愿暂睹鸳鹭之行，获陪羔雁之列，特近宸眷，亲奉德音，则朝闻夕死，臣之甚幸。而军城初复，天意遥轸，恋结之至，尚仰恳诚。今疆埸无虞，干戈已戢，军储戎赋，幸有支持。伏望天意许臣，至冬末春初已来，暂赴朝谒，得申犬马之志，庶尽葵藿之心。碎首糜躯，死之无恨。

王蔼

蔼字望之，太原人，水部员外郎华子。


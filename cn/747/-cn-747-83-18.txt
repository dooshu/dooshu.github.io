○贬杨收端州司马制

人臣之节，莫重於忠良；氏族所修，无外於清顺。二者不立，何以正身？况乎居常伯之崇，应藩侯之寄，虽顾初终之体，当明惩劝之端。宣歙观察使检校工部尚书宣州刺史兼御史大夫杨收，始以文章，选在宥密，才历二岁，擢升台衡。谓其发自寒门，必有操守，行孤贞之道报国，用恭俭之理化时，夙夜励精，以酬恩遇。而乃贪默为业，沟壑难盈，逞其私怀，盗我名器，以官常为货利之径，持僣侈为暴横之资。田产遍於四海，台榭拟於中禁，而又结连奸党，听任憸人。险诈千端，回雅万状，欺罔弥甚，顾虑蔑闻。谓日月之照临，或所隐漏；意天地之奸慝，可以包容。殊不知过既不悛，孽无以逭。去岁验其事迹，未忍揭扬，委以察廉，冀塞愆咎。时闻缙绅之内，物论喧然，班列之中，怨讼未息。朕以宽恕驭下，仁闵为心，中外臣寮，悉明此志。负我既甚，其法何如？窜於遐陬，式示严宪。尔惟自弃，无或尤人。可守端州司马员外置同正员，仍驰驿发遣。


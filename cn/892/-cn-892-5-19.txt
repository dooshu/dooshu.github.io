东坡书传卷十九


吕刑第二十九


吕命，穆王训夏赎刑，作《吕刑》。

穆王命吕侯作此书，《史记》作“甫侯”。尧、舜之刑，至禹明备，后王德衰而政烦，故稍增重。积累世之渐，非一人之意也。至周公时，五刑之属各五百。周公非不能改以从夏，盖世习重法，而骤轻之，则奸民肆而良民病矣。及成、康刑措，穆王之末，奸益衰少，而后乃敢改也。周公之刑二千五百，穆王之三千，虽增其科条，而入墨劓者多，入宫辟者少也。赎者，疑赦之罚耳。然训刑必以赎者，非赎之锾数，无以为五刑轻重之率也。如今世徒、流皆折杖，非以杖数折，不知徒、流增减之率也。《吕刑》《孝经》《礼记》皆作《甫刑》，说者谓吕侯后封甫，《诗》之“申甫”是也。

惟吕命，王享国百年，耄荒度作刑，以诘四方。

刑必老者制之，以其更事而仁也。“耄荒度作刑”者，以耄年而大度作刑，犹禹曰“予荒度土功”。度，约也，犹汉高祖“约法三章”也。

王曰：若古有训，蚩尤惟始作乱，延及于平民，罔不寇贼鸱义，奸宄夺攘矫虔。

炎帝世衰，蚩尤作乱，黄帝诛之。自蚩尤以前，未有以兵强天下者。鸱义，以鸷杀为义，如后世所谓侠也。矫，诈；虔，刘也。凡民为奸者，皆祖蚩尤。

苗民弗用灵，制以刑，惟作五虐之刑曰法。杀戮无辜，爰始淫为劓、刵、椓、黥，越兹丽刑并制，罔差有辞。

蚩尤既倡民为奸，苗民又不用善，但过作劓鼻、刵耳、椓窍、黥面、杀戮五虐之刑，而谓之法。苟丽于法者，必刑之，并制无罪，不复以冤诉为差别。有辞无辞，皆刑之也。自苗民以前，亦未有作五虐之刑者，故举此二人以为乱始。

民兴胥渐，泯泯棼棼，罔中于信，以覆诅盟。

人无所诉，则诉于鬼神；德衰政乱，则鬼神制世。民相与反覆，诅盟而已。

虐威庶戮，方告无辜于上。上帝监民，罔有馨香德刑，

无德刑之香也。

发闻惟腥。皇帝哀矜庶戮之不辜，报虐以威，遏绝苗民，无世在下。

皇帝，尧也。分北三苗，迁其君于三危。

乃命重、黎，绝地天通，

民渎于诅盟祭祀，家为巫史，尧乃命重、黎授时劝农，而禁淫祀。人神不复相乱，故曰“绝地天通”。重、黎即羲、和也。

罔有降格。

虢之亡也，有神降于莘，盖此类也。

群后之逮在下，明明棐常，鳏寡无盖。

自诸侯以及其臣下，皆修明人事，而辅常道，故鳏寡无蔽塞之者。

皇帝清问下民，鳏寡有辞于苗。

国无政，天子欲闻民言，岂易得其实哉？故政清而后民可问也。

德威惟畏，德明惟明。

非德之威，所谓虐也；非德之明，所谓察也。

乃命三后，恤功于民。伯夷降典，折民惟刑。

失礼则入刑，礼、刑一物也。折，折衷也。

禹平水土，主名山川。稷降播种，农殖嘉谷。三后成功，惟殷于民。

殷，富也。

士制百姓于刑之中，以教祗德。

士，皋陶也。

穆穆在上，明明在下，灼于四方，罔不惟德之勤。故乃明于刑之中，率乂于民棐彝。典狱，非讫于威，惟讫于富；

讫，尽也。威，贵有势者。乘富贵之势以为奸，不可以不尽法。非尽于威则尽于富，其余贫贱者，则容有所不尽也。

敬忌，罔有择言在身。惟克天德，自作元命，配享在下。

修其敬畏，至于口无择言，此盛德之士也。何以贵之于典狱？曰：狱，贱事也，而圣人尽心焉。其德入人之深，动天地，感鬼神，无大于狱者。故盛德之士，皆屑为之。皋陶远矣，莫得其详，如汉张释之、于定国，唐徐有功，民皆自以为不冤，其不信之信，几于圣与仁者，岂非“口无择言、身无择行”之人哉！若斯人者，将与天合德，子孙其必有兴者。非“自作元命，配享在下”而何？汉杨赐辞廷尉之命，曰：“三后成功，惟殷于民，皋陶不与焉。”盖吝之也。《书》盖以为“惟克天德，自作元命”者，何吝之有？此俗儒妄论也，或然之，不可以不辨。

王曰：嗟，四方司政，典狱非尔，惟作天牧。

为天牧民，非尔而谁。

今尔何监，非时伯夷播刑之迪，其今尔何惩？惟时苗民，匪察于狱之丽。

丽于狱辄刑之，不复察也。

罔择吉人，观于五刑之中，惟时庶威夺货。

贵者以威乱政，富者以货夺法。

断制五刑，以乱无辜。上帝不蠲，降咎于苗。苗民无辞于罚，乃绝厥世。

言当以伯夷为监，苗民为戒也。

王曰：呜呼！念之哉！伯父、伯兄、仲叔、季弟、幼子、童孙，皆听朕言，庶有格命。

诸侯群臣，自其父行至于兄弟子孙，皆听朕言，庶以格天命。

今尔罔不由慰日勤，尔罔或戒不勤。

狱非尽心力，不得其实，故无狱不以勤为主。由，用也。尔当用狱吏慰安之而日愈勤者，不当用戒敕之而终不勤者。

天齐于民，俾我一日非终，惟终在人。

刑狱非所恃以为治也，天以是整齐乱民而已。盖使我为一日之用，非究竟要道也。可恃以终者，其惟得人乎。

尔尚敬逆天命，以奉我一人，虽畏勿畏，虽休勿休。

休，喜也。典狱者，不可以有所畏喜。

惟敬五刑，以成三德。一人有庆，兆民赖之，其宁惟永。

三德，《洪范》“三德”也。以刑成德，王有庆，民有利，则其安长久也。

王曰：吁，来。有邦有土，告尔祥刑。

祥，善也。

在今尔安百姓，何择非人？何敬非刑？何度非及？

罪非己造，为人所累曰及。秦、汉之间谓之逮。此最为政者所当慎，故特立此法谓之及。因有大狱，狱吏以多杀为功，以不遗支党为忠；胥史皂隶以多逮广系为利，故古者大狱有万人者。国之安危，运祚长短，或寄于此，故曰“何度非及”，度其非同恶者，则勿逮可也。

两造具备，师听五辞。

讼者两至，则士听其辞。

五辞简孚，正于五刑。

简，核也。孚，审虑也。简孚而无辞，乃正五刑。

五刑不简，正于五罚。

罚，赎也。

五罚不服，正于五过。

过失，则当宥也。

五过之疵：惟官，惟反，惟内，惟货，惟来。其罪惟均，其审克之。

刑之而不服则赎，赎之而不服则宥，无不可者，但恐其有疵弊耳。官者，更为请求也。反者，报也，报德怨也。内，女谒也。货，鬻狱也。来，亲友往来者为言也。法当同坐，故曰其罪惟均。克，胜也，胜其非也。

五刑之疑有赦，五罚之疑有赦，其审克之。简孚有众，惟貌有稽。

既简且孚，众证之矣。口服而貌不服，此必有故，不可以不稽也。

无简不听，

初无核实之状，则此狱不当听也。

具严天威。

所以如此者，畏天威也。

墨辟疑赦，其罚百锾，阅实其罪。

刻其颡而涅之曰墨。六两曰锾。

劓辟疑赦，其罚惟倍，阅实其罪。

截鼻为劓。倍之，为二百锾。

剕辟疑赦，其罚倍差，阅实其罪。

刖足曰剕。倍之又半之，为五百锾。

宫辟疑赦，其罚六百锾，阅实其罪。

宫，淫刑也，男子腐，妇人闭。

大辟疑赦，其罚千锾，阅实其罪。

大辟，死刑也。五刑疑则入罚，不降相因，古之制也。所谓疑者，其罪既阅实矣，而于用法疑耳。

墨罚之属千，劓罚之属千，剕罚之属五百，宫罚之属三百，大辟之罚其属二百。

墨、劓、剕、宫、辟，皆真刑也。罚者，罚应赎者也。属，类也。凡五刑、五罚之罪，皆分门而类别之也。

五刑之属三千。

《周礼》：五刑之属二千五百，而此三千，《孝经》据而用之，是孔子以夏刑为正也。

上下比罪，

比，例也。以上下罪参验而立例也。

无僭乱辞，

僭，差也。乱辞，辞与情违者也。

勿用不行，

立法必用，众人所能者，然后法行。若责人以所不能，则是以不可行者为法也。

惟察惟法，其审克之。

察，我心也。法，国法也。内合我心，外合国法，乃为得之。

上刑适轻，下服；下刑适重，上服。

世或谓大罪法重而情轻，则服下刑。此犹可也，不失为仁。若小罪法轻情重，而服上刑，则不可。古之用刑者，有出于法内，无入于法外。“与其杀不辜，宁失不经”，故知此说之非也。请设为甲乙以解此二言：甲初欲为强盗，既至其所，则不强而窃，当以窃法坐之。此之谓“上刑适轻，下服”。乙初欲窃尔，既至其所，则强，当以强法坐之，此之谓“下刑适重，上服”。刑贵称罪，报其所犯之功，不报其所犯之意也。

轻重诸罚，有权。

一人同时而犯二罪，一罪应剕，一罪应劓，劓剕不并论，当以一重剕之而已。然是人所犯劓罪应刑，剕罪应赎，则刑之欤？抑赎之欤？盖当其劓罪，而赎其余，何谓余？曰：劓之罚二百锾，既刑之矣，则又赎三百锾，以足剕罚五百锾之数。以此为率，如权石之推移，以求轻重之详，故曰“轻重诸罚有权”。

刑罚世轻世重，惟齐非齐，有伦有要。

穆王复古而不是古，变今而不非今，厚之至也！曰各随世轻重而已。民有犯罪于改法之前，而论法于今日者，可复齐于一乎？旧法轻则从旧，今法轻则从今，任其不齐，所以为齐也。伦者，其例也。要者，其辞也。辞例相参考，必有以处之矣。

罚惩非死，人极于病。

时有议新法之轻，多罚而少刑，恐不足以惩奸者。故王言罚之所惩，虽非杀之也，而民出重赎，已极于病。言如是亦足矣。

非佞折狱，惟良折狱，罔非在中。

佞，口给也；良，精也。辩者服其口，不服其心也。

察辞于差，

事之真者，不谋而同；从其差者而诘之，多得其情。

非从惟从。

囹圄之中，何求而不得？固有畏吏甚者，宁死而不辩，故因之言，惟吏是从者，皆非其实，不可用也。

哀敬折狱，明启刑书胥占，咸庶中正。

律令当令狱囚及僚吏明见，相与占考之，庶几共得其中正也。

其刑其罚，其审克之。狱成而孚，输而孚。

输，不成也。囚无罪，如倾泻出之也。孚，审虑也。成与不成，皆当与众审虑也。

其刑上备，有并两刑。

其上刑已有余罪矣，则并两刑从一重论。

王曰：呜呼！敬之哉，官伯、族姓，

呼其大官大族而戒之。

朕言多惧。

民命之存亡，天意之喜怒，国本之安危在焉，不得不惧。

朕敬于刑，有德惟刑。今天相民，作配在下，明清于单辞。民之乱，罔不中听狱之两辞，

欲济民于险难者，当竭其中，以听两辞也。

无或私家于狱之两辞。狱货非宝，惟府辜功。报以庶尤，永畏惟罚。非天不中，惟人在命。天罚不极，庶民罔有令政在于天下。

府，聚也。辜功，犹言罪状也。古者论罪有功、意。功，其迹状也。言狱货非所以为宝也，但与汝典狱者聚罪状耳。我报汝以众罪，而所当长畏者，天罚也。非天不中，惟汝罪在人命也。天既罚汝不中之罪，则民皆咎我，我无复有善政在天下矣。

王曰：呜呼！嗣孙，今往何监？非德于民之中？尚明听之哉！

王耄矣，诸侯多其孙矣。自今当安所监，非以此德为民中乎？

哲人惟刑，

古之哲人，无不以刑作德。

无疆之辞，属于五极，咸中有庆。

无穷之闻，必由五刑，咸得其中则有庆。五极，五常也。

受王嘉师，监于兹祥刑。

嘉，善也。王所以能轻刑者，以民善故也。






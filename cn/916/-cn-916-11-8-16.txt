【入摄山栖霞寺诗】

（并序）

壬寅年十月十八日。入摄山栖霞寺。登岸（广弘明集作崖。注云。明本作岸。）极峭。颇畅怀抱。至德元年癸卯十月二十六日。又再游此寺。布法司施菩萨戒。甲辰年十月二十五日。奉送金像还山。限以时务。不得恣情淹留。乙巳年十一月十六日。更获拜礼。仍停山中宿。永夜留连。栖神悚听。但交臂不停。薪指俄谢。率制此篇。以记即目。俾後来赏者。知余山志。（广弘明集作此志焉。注云。三本、宫本无焉字。）

净心抱冰雪。暮齿逼（广弘明集作迫。注云。明本一作逼。《诗纪》云。一作迫。文苑作通。）桑榆。太息波川迅。悲哉人世拘。岁华（广弘明集作聿。注云。明本作华。文苑云。一作聿。）皆采获。冬晚共（广弘明集作具。注云。明本作共。）严枯。濯流济八水。开襟入四衢。兹山灵妙合。当与天地俱。石濑乍深浅。（广弘明集云三本、宫本作浅深。）崖烟（文苑作烟岸。注云。一作崖。）递有无。缺碑横古隧。盘木卧荒涂。行行备履历。步步辚（文苑作怜。广弘明集云。明本一作怜。《诗纪》云。一作怜。）威（广弘明集作崴。注云。明本作威。宫本作葳。）纡。高僧迹共远。胜地心相符。樵隐各有得。丹青独不渝。（寺犹有朗诠二师、居士明僧绍、治中萧□亦塑像图。）遗风伫芳桂。比德喻生刍。寄言长往客。凄然伤鄙夫。（○广弘明集三十。文苑英华二百三十三作再游栖霞寺言志。《诗纪》百五。）


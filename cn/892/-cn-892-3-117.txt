文集卷一百一十七


霍光疏昌邑王之罪


观昌邑王与张敞语，真风狂不慧者尔，乌能为恶？废则已矣，何至诛其从官二百余人？以吾观之，其中从官必有谋光者，光知之，故立废贺，非专以淫乱故也。二百人方诛，号呼于市，曰：“当断不断，反受其乱。”此其有谋明矣。特其事秘密，无缘得之。著此者，亦欲后人微见其意也。武王数纣之罪，孔子犹且疑之。光等疏贺之恶，可尽信耶？卷六五





赵充国用心可重


始予观充国策先零、匈奴情伪，曰：“何其明也！”又观遣雕车行羌中告谕，阻辛武贤先攻䍐、开，守便宜不出师。画屯田十二利，专务以恩信积谷招降，以谓此从容以义用兵，与夫逞诈谖疲人于一战者绝殊。最末，观其语将校曰：“诸君皆便文自营尔，非为公家忠计也。”语郎中曰：“是何言之不忠也？吾固以死守之。”语浩星赐曰：“吾老矣，岂嫌伐一时事以欺明主哉！老臣不以余命为陛下言之，卒死，谁当复言之？”卒以其意白上云。呜呼！使有位君子皆用其心如充国，则古今天下岂有不治者哉！尝观于内，公卿士大夫之议曰：“法当然，奈何！”观于外，将之议曰：“诏如是，不当违诏也。”凡在我，一入一出，未有止障也。脱有能言一事，其言不用，则矜语于人曰：“某事吾尝言之，上不我用也，我则无负。”终不更犯颜色，往复论也，况于以死守而不欺，岂复有哉？而以余命受禄位者，并肩立也。岂特才不及充国，忠又不如，可叹也。夫充国之用心，人臣常道尔。然与充国同时在汉廷人，未闻皆然，而充国独然，故可重也。噫！今之人，不及往时远矣，则充国益可重也。予既观充国而感今之人，又观宣帝与之上下议论，而格排群疑用之，遂无劳兵下羌寇，不知其能功名，亦遇主然也。噫！宣帝、充国可重也，况三代君臣间哉！下不肯有欺上，上其容有间然乎？而观扬子云赞，不及此区区论功尔。功古今岂无大者哉，不若原其心以励事君也。班固又不出语。山东气俗，故著云尔。卷六五





史彦辅论黄霸


吾先君友人史经臣彦辅，豪伟人也。尝云：“黄霸本尚教化，庶几于富，而教之者，乃复用乌攫肉，小数，陋矣！颍川凤凰，盖可疑也。霸以鹖为神雀，不知颍川之凤以何物为之？”虽近于戏，亦有理也。故记之。卷六五





梁统议法


汉仍秦法，至重。高、惠固非虐主，然习所见以为常，不知其重也。至孝文始罢肉刑与参夷之诛。景帝复孥戮晁错，武帝暴戾有增无损，宣帝治尚严，因武帝之旧。至王嘉为相，始轻减法律，遂至东京，因而不改。班固不记其事，事见《梁统传》，固可谓疏略矣。嘉，贤相也。轻刑，又其盛德之事。可不记乎？统乃言高、惠、文、景、武、宣以重法兴，哀、平以轻法衰，因上言乞增重法律，赖当时不从其议。此如人少年时，不节酒色而安，老后虽节而病，便谓酒色可以延年，可乎？统亦东京名臣，然一出此言，遂获罪于天。其子松、竦皆死非命，冀卒灭族。呜呼悲夫，戒哉！疏而不漏，可不惧乎？卷六五





元成诏语


楚孝王嚣被疾，成帝诏云：“夫子所痛，‘蔑之，命矣夫’！”东平王宇不得于太后，元帝诏曰：“诸侯在位不骄，制节谨度，然后富贵离其身，而社稷可保。”皆与今《论语》《孝经》小异。“离”，附丽之“离”也。今作“不离”，疑为俗儒所增也。卷六五





直不疑买金偿亡


乐正子春曰：“自吾母而不用吾情，吾安所用其情。”故不情者，君子之所甚恶也。虽若孝弟者，犹所不与。以德报怨，行之美者也。然孔子不取者，以其不情也。直不疑买金偿亡，不辨盗嫂，亦士之高行矣，然非人情。其所以蒙垢受诬，非不求名也，求名之至者也。太史公窥见之，故其赞曰：“塞侯微巧，周文处谄，君子讥之，为其近于佞也。”不疑蒙垢以求名，周文秽迹以求利。均以为佞。佞之为言智也。太史公之论，后世莫晓者。吾是以疏解之。卷六五





邳彤汉之元臣


王郎反河北，独钜鹿、信都为世祖坚守。世祖既得二郡，议者以谓可因二郡兵自送，还长安。惟邳彤不可，以为：若行此策，“岂徒空失河北，必更惊动三辅。公若无复征战之意，则虽信都之兵，犹难会也。何者？公既西，则邯郸之兵，不肯捐父母、背城主而千里送公，其离散逃亡可必也。”世祖感其言而止。苏子曰：此东汉兴亡之决，邳彤可谓汉之元臣也。景德契丹之役，群臣皆欲避狄江南、西蜀。莱公不可。武臣中独高琼与莱公意同耳。公既争之力，上曰：“卿文臣，岂能尽用兵之利？”莱公曰：“请召高琼。”琼至，乃言避狄为便。公大惊，以琼为悔也。已而徐言，避狄固为安全，但恐扈驾之士，中路逃亡，无与俱西南者耳。上乃大惊，始决意北征。琼之言，大略似邳彤，皆一代之雄杰也。卷六五





朱晖非张林均输说


东汉肃宗时，谷贵，经用不足。尚书张林请以布帛为租，官自煮盐，且行均输。独朱晖文季以为不可。事既寝，而陈事者复以为可行，帝颇然之。晖复独奏曰：“王制，天子不言有无，诸侯不言多寡，食禄之家，不与百姓争利。今均输之法，与贾贩无异。盐利归官，则下人宿怨；布帛为租，则吏多奸盗。皆非明主所当行。”帝方以林言为然，发怒，切责诸尚书。晖等皆自系狱。三日，诏出之，曰：“国家乐闻驳议，黄发无愆，诏书过也，何故自系？”晖等因称病笃，尚书令以下惶怖，谓晖曰：“今林得谴，奈何称病，其祸不细！”晖曰：“行年八十，蒙恩得在机密，当以死报。若心知不可，而顺指雷同，负臣子之义。今耳目无所闻见，伏待死命。”遂闭口不复言。诸尚书不知所为，乃共劾奏晖等。帝意解，寝其事。后数日，诏使直事郎问晖起居状，太医视疾，太官赐食，晖乃起。元祐七年月二十一日，偶读《后汉书·朱文季传》，感叹不已。肃宗号称长者，诏书既已引罪而谢文季矣，诸尚书何怖之甚也。文季于此时强立不足多贵，而诸尚书为可笑也。云“其祸不细”，不知以何等为祸，盖以帝不悦后不甚进用为莫大之祸也。悲夫！卷六五





诸葛亮八阵


诸葛亮造八阵图于鱼复平沙之上，垒石为八行，相去二丈。桓温征谯纵，见之，曰：“此常山蛇势也。”文武皆莫识。吾尝过之。自山上俯视，百余丈，凡八行，为六十四。上圜，不见凸凹处，如日中盖影耳。就视皆卵石，漫漫不可辨。甚可怪也。卷六五





曹袁兴亡


魏武帝既胜乌桓，曰：“吾所以胜者，幸也。前谏我者，万全之计也。”乃赏谏者，曰：“后勿难言。”袁绍既败于官渡，曰：“诸人闻吾败，必相哀。惟田别驾不然，幸其言之中也。”乃杀丰。为明主谋而不忠，不惟无罪，乃有赏。为庸主谋而忠，赏固不可得，而祸随之。今吾知孟德、本初所以兴亡者。卷六五





管幼安贤于荀孔


曹操既得志，士人靡然归之。自荀文若盛名，犹为之经营谋虑，一旦小异，便为谋杀，程昱、郭嘉之流，不足数也。孔文举奇逸博闻，志大而才疏，每所论建，辄中操意，况肯为用，然终亦不免。桓温谓孟嘉曰：“人不可以无势，我能驾驭卿。”夫温之才，百倍于嘉，所以云尔者，自知其阴贼险狠，不为高人胜士所比数尔。管幼安怀宝遁世，就闲海表，其视曹操父子，真穿窬斗筲而已。既不可得而用，其可得而杀乎！予以谓贤于文若、文举远矣。绍圣二年十二月，与客饮，醉甚，归坐雕堂西阁，面仆案上。睡久惊觉，已三更矣。残烛耿然，偶取一册，视之，则《管幼安传》也。会有所感，不觉书此。眼花手软，不复成字。卷六五





周瑜雅量


曹公闻周瑜年少有美才，谓可游说动也。乃密下扬州，遣九江蒋干往见瑜。干有仪容，以才辩见称，独步江淮之间。乃布衣葛巾，自托私行，诣瑜。瑜出迎之，立谓干曰：“子翼良苦，远涉江湖，为曹公作说客耶？”干曰：“吾与足下州里，中间隔别，遥闻芳烈，故来叙阔，并观雅规，而云‘说客’，无乃逆诈矣乎？”瑜曰：“吾虽不及夔、旷，闻弦赏音，足知雅曲。”后三日，瑜请干同观营中，行视仓库军资器仗讫，还，饮燕，示之侍者服饰珍玩之物。因谓干曰：“丈夫处世，遇知己之主，外托君臣之义，内结骨肉之恩，言行计从，祸福共之。假使苏、张更生，郦、陆复出，犹将抚其背而折其辞，岂足下小生所能移乎？”干笑而不言，遂称瑜雅量高致，非言辞所间。中州之士以此多之。苏子曰：曹孟德所用，皆为人役者也。以子房待文若，然终不免杀之，岂能用公瑾之流度外之士哉！卷六五





贾充叛魏


司马景王既执王凌而归，过贾逵庙，大呼曰：“贾梁道，我大魏之忠臣也！”及景王病，见凌与逵共守，笞杀之。逵之子充乃叛魏事晋，首发成济之事。凌尝谓充：卿非贾梁道子耶？乃欲以国与人。由此观之，逵之忠于魏久矣，充岂不知也耶？予乃知小人嗜利，利之所在，不难反父。父且不顾，不知人主亦安用此物。故亡晋者，卒充也。予少时尝戏作小诗云：“嵇绍似康为有子，郗超叛鉴是无孙。而今更恨贾梁道，不杀公闾杀子元。”卷六五





唐彬


唐彬与王濬伐吴，为先驱，所至皆下。度孙皓必降，未至建邺二百里许，称疾不行。已而先到者争财，后到者争功。当时有识者，莫不高彬此举。予读《晋书》至此，未尝不废卷太息也。然本传云：武帝欲以彬及杨宗为监军，以问文立。立云：“彬多财欲，而宗嗜酒。”帝曰：“财欲可足，酒不可改。”遂用彬。此言进退无据。岂有人如唐彬而贪财者？使诚贪财，乃远不如嗜酒，何可用也。文立者，独何人斯，安知非蔽贤者耶？卷六五





阮籍


“世之所谓君子者，惟法是修，惟礼是克。手执圭璧，足履绳墨。行欲为目前检，言欲为无穷则。少称乡党，长闻邻国。上欲图三公，下不失九州牧。独不见夫群虱之处裈中乎？逃乎深缝，匿乎败絮，自以为吉宅也。行不敢离缝际，动不敢出裈裆，自以为得绳墨也。然炎丘火流，焦邑灭都，群虱处于裈中不能出也。君子之处域内，何异夫虱之处裈中乎？”此阮籍之胸怀本趣也。籍未尝臧否人物，口不及世事。然礼法之士，疾之如仇雠，独赖司马景王保持之尔，其去死无几。以此论之，亦虱之出入往来于衣裈中间者也，安能笑裈中之藏乎？吾故书之，以为将来君子一笑。戊寅冬至日。卷六五





阮籍求全


阮籍见张华《鹪鹩赋》，叹曰：“此王佐才也。”观其志，独欲自全于祸福之间耳，何足为王佐才乎？华不从刘卞言，竟与贾氏之祸；畏八王之难，而不免伦、秀之害。此正求全之过，失《鹪鹩》之本意也。卷六五





刘伯伦非达


刘伯伦尝以锸自随，曰：“死便埋我。”苏子曰：伯伦非达者也。棺椁衣衾，不害为达。苟为不然，死则已矣，何必更埋！卷六五





晋武娶妇


晋武帝欲为太子娶妇，卫瓘曰：“贾氏女有五不可，青、黑、短、妒而无子。”竟为群臣所誉，取之，卒以亡晋。妇人黑白、美恶，人人知之，而爱其子，欲为娶好妇，且使多子者，人人同也。然至惑于众口，则颠倒错缪如此。俚语曰：“证龟成鳖。”此未足怪也。以此观之，当谓“证龟为蛇”。小人之移人也，使龟蛇易位，而况邪正之在其心，利害之在岁月后者耶？卷六五





卫瓘拊床


晋惠帝为太子。卫瓘欲陈启废之言，未敢发。会燕陵云台，瓘托醉跪帝前曰：“臣欲有所启。”欲言之而止者三，因以手拊床曰：“此座可惜！”帝意乃悟，曰：“公真大醉。”贾后由是怨瓘。此何等语，乃于众中言之，岂所谓“不密失身”者耶？以瓘之智，不宜暗此。此殆邓艾之冤，天夺其魄耳。卷六五





石崇婢知人


王敦至石崇家，如厕，脱故着新，意色不怍。厕中婢曰：“此客必能作贼。”此婢乃知人，而崇令执事厕中，是殆无知耶？卷六五





裴之谄


晋武帝探策，当亦如签也耶？惠帝探策得一，盖神以实告。裴谄对，士君子耻之，而史以为美谈，鄙哉！惠、怀、愍皆不终，牛系马后，岂及二王乎？卷六五





王衍之死


王夷甫既降石勒，自解无罪，且劝僭号。其女惠风，为愍怀太子妃。刘曜陷洛，以惠风赐其将乔属，属将妻之。惠风拔剑大骂而死。乃知夷甫之死，非独惭见晋公卿，乃当羞见其女也。卷六五





孟嘉与谢安石相若


晋士浮虚无实用，然其间亦有不然者。如孟嘉平生无一事，然桓温谓嘉曰：“人不可以无势，我乃能驾驭卿。”桓温平生轻殷浩，岂妄许人者耶？乃知孟嘉若遇，当作谢安。谢安不遇，不过如孟嘉也。卷六五





贵戚专杀


王济以人乳蒸豚。王恺使妓吹笛，小失声韵，便杀之；使美人行酒，客饮不尽，亦杀之。时武帝尚在，而贵戚敢如此，以此知晋室之乱也久矣。卷六五





王述谓子痴


王坦之为桓温长史。温欲为子求婚于坦之。及还家省父，而述爱之，虽长大，犹抱置膝上。坦之因言温意，述大怒，即排下，曰：“汝竟痴耶！讵可畏温面而以女妻兵也？”坦之乃辞以他故。温曰：“此尊君不肯耳。”乃止。若以辞婚得罪于温，以至狼狈，则见述痴；若以婚姻从桓温者，则见坦之之痴。王述年迫悬车，上疏乞骸骨，曰：“臣曾祖父魏司空昶白文皇帝曰：‘昔与南阳宗世林，共为东宫官属。世林少得好名，州里瞻敬。及其年老，汲汲自谋，遂见废弃，时人咸共笑之。若天假其寿，致仕之年，不为此公婆娑之事。’其言慷慨，乃实训戒。”卷六五





英雄自相服


桓温之所成，殆过于刘越石，而区区慕之者。英雄必自有以相服，初不以成败言耶？以此论之，光武之度，本不如玄德；唐文皇之英气，未必过刘寄奴也。卷六五





庾亮不从孔坦陶回言


庚亮召苏峻。孔坦与陶回共说王导：“及峻未至，宜急断阜陵之界，守江西当利诸口，彼少我众，一战决矣。若峻未来，可往逼其城。今不先往，峻必先入，有夺人之心。”导然之。亮以为峻若径来，是袭朝廷虚也。不从。及峻将至，回又说亮：“峻知石头有重戍，不敢直下，必向小丹阳南道步来。若以伏兵邀之，可一战而擒。”亮又不从。事见二人传。峻果由小丹阳，经秣陵，迷失道。逢郡人，执以为向导，夜行无部分。亮闻之，深悔。吾以谓召峻固失计。然若从二人言，犹不至覆国几于灭亡也。晁错削七国，大类此。亚夫犹能速驰，行入梁楚之郊，故汉不败。吾尝谓晁错能容忍七国，待事发而发，固上策。若不能忍决欲发者，自可召王濞入朝，仍发大兵随之。吴若不朝，便可进讨，则疾雷不及掩耳。吴破，则诸侯服矣，又当独罪状吴而不及余国。如李文饶辅车之诏，或分遣使者发其兵，诸国虽疑，亦不能一旦合从俱反也。错知吴必反，不先未削为反备，既反而后调兵食，又一旦而削七国，以合诸侯之交，此妄庸人也。卷六五





郗方回郗嘉宾父子事


郗嘉宾既死，留其所与桓温密谋之书一箧，属其门生曰：“若吾家君眠食大减，即出此书。”方回见之，曰：“是儿死已晚矣。”乃不复念。予读而悲之曰：士之所甚好者，名也。而爱莫加于父子。今嘉宾以父之故，而暴其恶名；方回以君之故，而不念其子。嘉宾可谓孝子，方回可谓忠臣也。悲夫！或曰：嘉宾与桓温谋叛，而子以孝子称之，可乎？曰：“采葑采菲，无以下体。”嘉宾之不忠，不待诛绝而明者，其孝可废乎？王述之子坦之，欲以女与桓温。述怒排坦之曰：“汝真痴耶？乃欲以女与兵！”坦之是以不与桓温之祸。使郗氏父子能如此，吾无间然者矣。卷六五





郗超小人之孝


郗超虽为桓温腹心，以其父愔忠于王室，不令知之。将死，出一箱书，付门生，曰：“本欲焚之，恐公年尊，必以相伤为毙。我死后，公若大损眠食，可呈此箱。不尔，便烧之。”愔后果哀悼成疾。门生依旨呈之，则悉与温往返密计。愔大怒，曰：“小子死恨晚！”更不复哭。若方回者，可谓忠臣矣，当与石蜡比。然郗超谓之不孝，可乎？使超知君子之孝，则不从温矣。东坡曰：小人之孝也。卷六五






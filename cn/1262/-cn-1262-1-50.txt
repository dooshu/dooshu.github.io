勋嫡：

凡公侯伯最尊嫡长、其承袭世封者，举宗呼为「爵主」。一切吉凶大事以及争阋构斗，皆听爵主分剖曲直。其罪稍轻不必送法司者，得自行笞禁，不避尊行。亦犹天家规簿及郡王体制，最合古人宗法。然惟开国靖难诸故家为能，其它暴贵者不能尽听约束矣。又军中僚伍偏裨，以及幕宾稍为雅谈者，每呼正位总兵官为「兵主」，此惟大将专生杀者为然。副将以下即贵至横玉，仅呼为「帅主」耳，盖亦唐人以使主称节度大使意也。宋世使者出疆，亦名「正使」，为使主。其副使为「令」，虽得尊官，亦得用军法诛之。(沈德符《野获编》)




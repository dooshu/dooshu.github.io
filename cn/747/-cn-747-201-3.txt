○祥妖对

人虽至灵，而禀性含气，同於万类，故吉凶兆於彼，而祸福应於此。圣人受命，龙凤为佳瑞者，和气同也。故汉高斩蛇，而验秦之必亡；仲尼感麟，而知已之将死。夷羊在牧，殷纣以绝；鸲鹆来朝，鲁昭出奔。鼠舞端门，燕刺诛死；大鸟飞集，昌邑以败。是故君子虔恭寅畏，动必思义，虽在幽独，如承大事，知明神之照临，惧患难之及已也。雉鼎耳，殷宗侧身以修德；鹏止坐隅，贾生作赋以叙命：卒无患者，德胜妖也。

李俨

俨字仲思，陇西人，龙朔中官中台司藩大夫。


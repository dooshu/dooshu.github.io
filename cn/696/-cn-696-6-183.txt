寄怀吴来之大行


忆昔初辞春明门，吴卿掩涕为一言。
汝归江海足浩荡，我拥冠佩徒婵媛。
予云明时不易得，公等致身须努力。
宫中圣人方宵衣，海内苍生亦孔亟。
况君沈敏多英风，前有文若后道冲。
从容造膝断几事，剖别一扫云雾空。
别来万里江南树，五度寄书秋已暮。
上言猛虎欲噬人，下言蝮蛇更当路。
两人念乱天下稀，汉家使者吴布衣。
近来启事大不道，目中久矣忘天威。
公卿立身太草草，远引超然苦不早。
乱臣贼子何时无，吾曹百年共相保。





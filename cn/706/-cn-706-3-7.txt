·与林用圭书

弟自奉简书还越，虽投閒冷署，亦每以驰驱往来矢石间。否则，代庖制敕。坐是失疏候问，弟之罪也。

弟忧时冷眼、济世热肠，苟有利于国家、有益于桑梓，无弗竭蹶以告当事。纵未必尽为吾乡所知，总求无愧此衷足矣。每想盟翁具大学问、大经济，尚尔稳卧东山焉；得不令艰难困斗！所以区区说项者，不过仰藉老盟翁一起支拄南天耳。接手教，慰诲之情，泉涌飙髮；谬及揄扬，弟何克承此！若夫盟翁鹤举鸡群，弟所素谂；而复且抱膝长吟，惟占风于白水真人，更足羞投关抵璧一流！

昨见象老题疏，首列尊衔，殊增封事之色；但胪叙太繁，昼老殊费平章，再四与弟踌踟。如盟翁业拟覆于谒铨时优授京秩，此弟推毂前私，盖未纠合之先，遂有是议。然疏列百位，覆亦不上十人；惟卣一、勷朋两兄同预此例，他不及也。郡曹之谕，容再图之。

髮羽匆次，率勒上报；不文之诮，统恃盐在！弟名正具左裕。


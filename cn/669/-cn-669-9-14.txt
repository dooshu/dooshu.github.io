178　琴曲十二操名義　水仙操壞陵操並伯牙作


韓文公琴操十首。琴有十二操，不取水仙、壞陵二操。

【元圻案】初學記樂部琴類：「琴操曰：『古琴曲有十二操。一曰將歸操，孔子所作。孔子之趙，聞殺竇鳴犢而作此曲。二曰猗蘭操，孔子所作，傷不逢時。三曰龜山操，孔子作。季桓子受齊女樂，孔子欲諫不得，退而望魯龜山作曲，喻季氏若龜山之蔽魯。四曰越裳操，周公所作。五曰拘幽操，文王拘羑里作此曲。六曰岐山操，周人爲文王所作。七曰履霜操，尹吉甫子伯奇無罪見逐，自傷作此曲。八曰朝飛操，牧犢子所作。七十無妻，見雉朝飛，感而作此曲。九曰别鶴操，商陵牧子娶妻，五年無子，父母欲嫁之，其妻聞之，中夜悲嘯，牧子感之作此曲。十曰殘形操，曾子夢一狸，不見其首而作曲。十一曰水仙操，十二曰壞陵操，並伯牙所作。』」

【集證】按通志樂略：「十二操，韓愈取十操，以爲文王、周公、孔子、曾子、伯奇、牧犢子所作，則聖賢之事也，故取之。水仙、壞陵二操，皆伯牙作，則工伎之爲也，故削之。」






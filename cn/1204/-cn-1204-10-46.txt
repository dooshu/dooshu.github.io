◎陈继儒临江仙

吾家於陵及华山处士，世有隐德，余辈胶黏五浊，羁锁一生，每忆少年青松白石之盟，何止浩叹。几丁酉，始得筑婉娈草堂於二陆遗址，故有"长者为栽竹地，中年方惬住山心"之句。然山中亦不能如道家保链吐纳以啬馀年，即佛藏五千卷，随读随辍。惟喜与邻翁院僧谈接花、艺果、种术、苓之法。其馀一味安稳，本色而已。尝作临江仙一词云："婉娈北山松树下，石根结个岩阿。巧藏精舍恰无多。尚馀檐隙地，种竹与栽梧。 高卧不须愁客至，客来野笋山蔬。一瓢浊酒尽能沽。倦时呼鹤舞，醉後倩僧扶。"［陈继儒岩栖幽事］


答潘印川


前奉书，以河事请问。辱翰示，条析事理，明白洞悉，鄙心乃无所惑。然筹划固贵预定，兴作当有次第。今竢潦落之时，且急筑高堰，以拯淮、扬之溺。徐观淮流入海之势，乃议塞崔镇。至于萧县以北，上流之工，又当竢河、淮安流，乃可举事。盖此大役，不独措理经费之难，且兴动大众，频年不解，其中亦有隐忧。元季之事，可为大鉴。

今之进言者，喜生事而无远图，又每持此以归咎庙堂，坐视民患，不为拯救，不知当轴者之苦心深虑也。百凡幸惟慎重审处，以副鄙愿。






◇承制大赦（永熙三年八月）

晦为明始，乱实治基，爰著天道，又符人事。故姬祚终微，践土有市勤王之役；刘氏将倾，北军致左袒之举。用能隆此远年，克兹卜世。永熙之季，权佞擅朝，群小是崇，勋贤见害。官缘价以贵贱，狱因货而死生。宗┙飘若缀旒，民命弃如草莽。大丞相位居晋郑，任属桓文，兴甲汾川，问罪伊洛。群奸畏威，拥迫人主，以自蔽卫，远出秦方。虽车驾流移，未即返御，然权佞将除，天下延颈。魏邦虽旧，其化惟新，思与兆民，同兹更始。可大赦天下。（《魏书·出帝纪》。帝出于长安。八月，推司徒公、清河王为大司马，承制总万机，居尚书省。戊辰制。）



卷二十一


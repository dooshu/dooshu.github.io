112　甯戚歌碩鼠


吕氏春秋：「甯戚飯牛，居車下，望桓公而悲，擊牛角疾歌。」高誘注以爲歌碩鼠，不知何所據。【原注】三齊記載甯戚歌，所謂「南山矸，白石爛」者是也。

【元圻案】吕氏春秋離俗覽舉難篇：「甯戚欲干齊桓公，窮困無以自進，於是爲商旅，將任車以至齊，暮宿於郭門之外。桓公郊迎客，夜開門，辟任車，爝火甚盛，從者甚衆。甯戚飯牛車下，望桓公而悲，擊牛角疾歌。桓公聞之，曰：『異哉！之歌者非常人也。』命後車載之。」注云：「歌碩鼠也。其詩曰：『碩鼠碩鼠，無食我黍』云云。」畢氏沅校本載：「孫云：『後漢書馬融傳注引説苑曰：「甯戚飯牛於康衢，擊車輻而歌碩鼠。」與此正合。』梁仲子云：『今説苑善説篇云：「甯戚飯牛康衢，擊車輻而歌顧見，桓公得之霸也。」以上下文義求之，「顧見」當是「碩鼠」之誤。』盧云：『案史記鄒陽傳集解引應劭曰：「齊桓公夜出迎客，而甯戚疾擊其牛角商歌曰：『南山矸，白石爛，生不遭堯與舜禪。短布單衣適至骭，從昏飯牛薄夜半，長夜曼曼何時旦？』」』此歌出三齊記。藝文類聚又載一篇云：『滄浪之水白石粲，中有鯉魚長尺半。縠布單衣裁至骭，清早飯牛至夜半。黄犢上坂且休息，吾將舍汝相齊國。』李善注文選成公子安嘯賦又載一篇云：『出東門兮厲石班，上有松柏清且蘭。麤布衣兮緼縷，時不遇兮堯、舜主。牛兮努力食細草，大臣在爾側，我當與爾適楚國。』三歌真贋雖不可知，合之亦自成章法。」






南华山房歌赠张登子

越中山水秀天下君家山水越中无结庐已占卧龙麓别业重开贺监湖湖边系艇郎园子百年三径未荒芜草堂位置随丘壑闭门空翠生肌肤新荷绿浦鳬鷖乱古木层岩麋鹿趋主人交尽天下士坐客半是高阳徒袒裼竹林浮大白茶烹兰雪炊雕胡我饮既醉不能去欲眠不眠倚桐树击鉢催诗酒政严墨?满壁纷无数槛外鱼龙风浪生杳霭藤萝鬼神聚自是君家多异书禹穴金庭何足慕明朝更作天镜游扶筇踏尽山隂路


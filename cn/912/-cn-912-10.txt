卷十

钦定四库全书

翰林记卷十　　　　　　　明　黄佐　撰

大本堂授经

国初置大本堂取古今图书充其中召四方名儒教皇太子亲王用学士宋濓待制兼编修王禕修撰王僎耆儒陶凯辈分番夜直选才俊之士充伴读所授经书上亲督之尝命禕采故实韵为四言诗以授皇太子上时时赐燕赋诗商榷古今评论文字无虚日寻命勲旧之子执经入侍于是郑国公常茂曹国公李景隆蕲春侯康铎等与焉洪武元年十一月辛丑燕东宫官及儒士各赐冠服是日上命大本堂诸儒作锺山蟠龙赋置酒懽甚乃自作时雪赋故有是赐其後皇太子读书在文华殿而亲王则出就所居府十二年三月戊辰朔上御华盖殿皇太子侍上问比日所读何书对曰昨看书至商周之际上曰看书亦知古人为君之道否因谕曰君道以事天爱民为重其本在敬身人君一言一行皆上通於天下系於民必敬以将之而後所行无不善盖善天必鉴之一言而善四海蒙福一行不谨四海罹殃言行如此可不敬乎圣祖之始训如此真可谓得其大本矣诸儒授经惟奉行上意而已严君在上贤师友辅之睿德之懋斯可望矣

东宫师友

太祖始令宋濓为王世子师庚子年十月奉命入内授经遇纲常大义再三言之乙巳年三月濓以起居注告病诏还家调治仍赐金帛世子致赐有加焉六月濓上笺谢恩复奉书东宫勉以孝友恭敬谨敏读书无怠惰无骄纵修德进业以副天下之望上览书喜甚召东宫语以书意具赐书答之其略曰曩昔先生教吾子以严相训是为不佞也以圣人文法变俗言教之是为疏通也所守者忠贞所用者节俭是为得体也昔闻古人今则见之复以文绮侑书洪武元年设东宫师傅官令勲臣兼之十月以耆儒梁王仪为太子宾客秦镛卢明德张昌为太子谕德上以东宫师傅皆勲旧大臣当待以殊礼朝贺东宫难同庶僚命礼部考古定议礼部及翰林诸儒臣议令凡遇大朝贺前期设皇太子座於大本堂设答拜褥位於堂中设三师宾客谕德拜位於堂前赞礼二人於三师之北内赞礼二人於堂中俱东西相向至日皇太子常服陞座三师宾客谕德常服入位北向立皇太子起立南向赞礼唱鞠躬四拜皇太子受前二拜答後二拜礼毕而出五年太子赞善大夫宋濓辅导东宫一言一动皆以礼法讽谕使归於道每读书至切於政教及前代兴亡必拱手扬言曰君国子民之道当如是不当如彼且推人情物理以明其义皇太子每敛容嘉纳敬礼未尝少衰言则必曰师父师父云且书旧学二字以赐二十六年七月戊申选秀才张宗濬等随詹事府左右春坊官班分入直文华殿侍讲毕近前说民间利害田里稼穑等事开陈古今孝弟忠信文学材艺诸故事日以为常永乐二年春诏简东宫官属时詹事春坊司经局其长贰以廷臣兼之次简六科中书及大学郡县学官陞而用之於是以尚书蹇义兼詹事侍郎郭进等兼少詹事黄宗载兼府丞尚书李至刚内阁七人者皆兼春坊大学士庶子谕德等官修撰梁潜等兼赞善而国子博士徐善述助教晁铸等陞左右司直郎有差寻又以赞善王汝玉等兼编修善述暨汝玉东宫尤见亲礼尝令善述择选诗二十余首分类赋比兴以为法又与之书言欲作表卿可一如诗题立例具诗题与表题间日封进且问其疾劳慰备至且曰卿今年迈恐辅余为学有日似卿朴直苦口者百无一二面谀顺顔者比比有之趂卿康健无惮劳勩弼余成业惟望药石之言一日甚一日毋务犯鳞触讳之虑其所与书必字之曰好古或曰致书赞善好古先生云其与汝玉书有曰愿求致治之方又曰善政之音如至有如暗逐明之谕其望啓沃之切如此每遇节序燕劳东朝之臣起居慰问煦濡谆切一如家人父子焉然太宗常恐东驾亲近匪人每北廵必训戒之又命学士胡广杨士奇杨荣侍读学士王逹洗马杨溥等广求名儒分直讲读而典籍金寔郎中叶砥等与焉每讲罢必从容以正心务德亲贤去邪尚俭戒逸之言进及访以政事必陈其切要及先後缓急之序恳切无少避忌故仁宗之为皇太子也监国视朝之暇专意文字手不释卷被服寛博大类儒者畜经籍法书甚富云大明会典曰永乐初定东宫讲读仪春坊官与翰林院官日分二员讲书以四书春秋通监大学衍义贞观政要等书进讲须要纂其事之始终直述大义辑成篇章进呈御览毕然後赴文华殿讲说三师三少及詹事府官鸿胪寺并每科给事一员侍立进讲毕衆官齐出及有召问亦须前项官员一同进出如有独退并独员留者许给事中并鸿胪寺官并司直郎清纪郎纠劾凡讲读毕每遇五府军政六部紧要事务及抚谕四裔恩意其大经大法詹事府掌同春坊官将缘由於衆官未退之时一一敷陈为三朝圣谕录云永乐二年七月侍读学士王逹讲乾之九四举储贰为说讲毕东驾召杨士奇问曰於此恐无储贰之说逹不含讥否士奇对曰诸臣非正道不陈岂敢含讥此出宋儒胡瑗之说殿下曰对我言此常人得此爻亦用此说乎士奇因举程子云凡卦中六爻人人有用圣贤有圣贤用衆人有衆人用君有君用臣有臣用无所不通又举王昭素对宋太祖之言以对殿下说又对曰今翰林春坊诸臣分撰诸经讲章有上旨命内阁之臣閲校未当处悉与改正然後呈御览允当然後以讲内阁解缙专閲书胡广閲诗金幼孜閲春秋臣士奇閲易昨日进至此条上问储贰说有据否臣士奇对以胡瑗之说上甚喜盖讲臣非有据不敢妄出意见殿下喜自是讲义有疑处必召解胡等四人相与辩折畅而後已遂作数钜册命春坊司经局臣分録讲章以备常閲

东宫出阁讲书

凡东宫年八岁即出阁讲学永乐以前东宫皆年长英宗未及出阁遂登大宝故出阁之仪至天顺二年始定其讲学师友惟用东宫官及本院官分班讲读内阁提督之不别选他职其讲读侍班及教书正字官从内阁具名奏请每日讲书直解先送内阁看定讲毕补进与经筵同列以史官修撰编修兼校书正字则以制勅房官兼之会典载初出阁仪云是日早侍卫侍仪如常仪执事等官於文华殿行四拜礼毕鸿胪寺官请皇太子陞文华殿执事官导引至殿陞座师保等官於丹陛上行四拜礼毕各官退出内侍官导皇太子至後殿陞座以书案进每日侍班侍读讲官以次进读叩头而退每日讲读仪云一每日早朝退後皇太子出阁陞座内侍以书案进不用侍卫侍仪执事等官惟侍班侍读讲官入侍叩头礼毕分班向东西立内侍展书先读四书则东班侍读官向前伴读十数遍退复原班次读经或读史则西班侍读官向前伴读亦如之务要字音正当句读分明读毕各官退一每日巳时侍班侍读侍讲及侍书官俟皇太子陞座毕入东西向立侍班内侍展书先读早所读四书则东班侍讲官进讲一遍退复原班次讲早所读经史则西班侍讲官进讲亦务要直言解说明白易晓讲毕内侍收书讫侍书官向前侍习写字务要开说笔法点画端楷写毕各官叩头而退一午膳後从容游息或习骑射一每日晚读本日所授书各数遍至熟而止一凡读书三日後一温须背诵成熟遇温书日免授新书讲读官通讲须晓大义一凡写字春夏秋月每日写一百字冬月每日写五十字一凡遇朔望节假及大雨雪隆冬盛暑暂停讲读写字今按此仪稍变永乐之旧矣成化中孝宗出阁最勤学十九年御制文华大训成少詹事兼学士彭华进讲东宫加从二品禄左中允周经亦预讲是书东宫每起立拱听内阁大臣或以为劳谓经宜跪请坐听经不从竟得如礼盖将以隆君父之道也弘治中武宗在东宫学士吴寛率同僚上疏曰窃惟东宫讲学自寒暑风雨朔望令节外一岁之中不过数月一日之内不过数刻况其间又多间歇人生八岁出就外傅居宿於外诚欲离近习亲正人也庶民且然况有天下者乎借曰习读於内终不若出就外傅亲近儒臣讲明治道所得为多也其意甚美然讲读之後敷陈时政如永乐时最为要务惜寛建明未之及耳

东宫礼仪

凡东宫礼仪官詹事府者皆宜谙练洪武中定奏事之仪具有次第独於文华殿啓事则詹事府在先余依奏事次第每皇太子御文华殿官员人等承旨召入者方许入凡啓事者称臣会典载东宫朝仪云永乐二年定文武官员常朝行叩头礼毕三师三少詹事府官左右春坊官翰林院鸿胪寺官六科给事中锦衣卫官左右序立於文华殿门之外鸿胪寺序班通事舍人引文武百官於丹陛上丹墀内东西序立照依衙门资次啓事监察御史二员司直郎清纪郎日轮二员北向侍立纠仪啓事毕百官齐退及有召问亦须前项官员一同进出如独进并独员留後者许监察御史鸿胪寺官司直郎清纪郎纠核一合啓事务在京衙门止用奏本在外衙门务要奏本一本啓本一本其詹事府主簿録事同春坊司直郎清纪郎司谏分为六科将本内啓过事件同六科给事中逐一奏闻主簿録事司直郎清纪郎司谏仍於司礼监共关掲帖开写逐日啓过本内事件略节缘由六科给事中亦具题帖各另奏进凡遇正旦冬至节行庆贺礼并进历进春等事詹事府例啓皇太子知必先奏闻俟得旨方具啓本进凡遇皇太子千秋节行庆贺礼奏啓本同进侍班用坊局官见第六卷正旦冬至千秋节礼部官进笺并进历进春通事二员举案又有监国等仪以非常典故不悉记

皇太孙辅导讲读

皇太孙辅导讲读在洪武时无可考者太宗以东宫官僚兼之永乐六年七月命内阁胡广等辅导皇长孙赐勅曰朕为令德所成本乎天赋养正之学实弘圣功故有聪明纯一之资必有诗书礼乐之教所以充其德性而广其器识也朕嫡长孙天章日表玉质龙姿孝友英明寛仁大度年未一纪体具志寜动必中规言必中道好道之笃夙夜孜孜日诵万言心领要义朕尝试之以事辄能裁决得中斯实宗庙之灵上天锡庆笃生异质以福佑天下而基命於无穷然宏材之建必由匠石之功圭瓒之成必假琢磨之力卿皆茂简德艺职辅东宫东宫之子必资兼弼宜协同心志辅导於成推广仁义道德之源开陈二帝三王之治与太祖高皇帝之大经大法凡创业守成之难生民稼穑之事朝夕讲论以涵养本源恢弘智量充其盛大之器以为宗社生民之福国家有无穷之休卿等亦有无穷之闻钦哉九年九月皇太子命杨荣等侍诸皇孙读书文华後殿且谕诸皇孙曰此皇祖近臣汝辈当加礼敬又谓荣等曰他日学成即汝训廸之功也後皇太子复传上命召吏部翰林院官令举老成正大儒者侍皇太孙讲读明日东宫特召尚书蹇义及杨士奇问已得人否义对曰臣两人共举礼部侍郎仪智然衆鲜知之议尚未决东宫曰往者吾举李鼎大误後悔无及智甚端正但觉老矣士奇对曰智虽颇老然起家学官道理明执守正精神不衰目前廷臣中老成正大未见其比是日午朝上问东宫曰太孙处侍从讲读已得人否对曰已举礼部侍郎仪智然议尚未决上喜曰此得人矣虽年老然识朝廷大体能直言不阿向之元正日食吕震等皆欲行贺礼惟此老与杨士奇言宜免贺朕从之智诚可用遂召礼部翰林诸臣谕曰仪智甚好朕知之矣令侍太孙讲读又令尚书蹇义选廷臣行止端慎语音明正者以充讲官於是给事中林长懋张瑛陈山戴纶等得入侍皇太孙已而宣宗正储位长懋等俱授春坊左右中允其讲读仪虽不可考要之当与东宫无大异也

亲王出阁读书

洪武中亲王出阁命选儒士授本院博士等职事令於各王府讲说永乐中妙简宫僚以辅诸王於是以詹事府丞周孟简为襄王府左长史司直郎金寔为卫王府左长史俾辅导侍讲读其後亲王出阁止除进士之老成有学问者除检讨及王就封即拜长史不复陞转弘治三年进士被是选者恣出怨言吏部闻之实人情不堪之故也苟行通融之法陞转如常格自当无不効命者会典云诸王读书用内阁提督检讨等官讲读为拟定经书起止所习仿学每日进看其仪天顺二年定一初入书堂其日早王至右顺门之北书堂面东中坐提督讲读并讲读官行四拜礼毕内官捧书展於案上就案左立讲读官进立於案右伴读十遍叩头退每一日讲读清晨王至书堂讲读官行叩头礼伴读十遍出饭後复诣书堂伴读看写字毕讲书直说大意毕仍叩头退内侍以所写字送内阁点看

习书

习书虽六学之一艺然事属经筵颁为帝制亦不可以为末务洪武时无可考太宗喜楷书时典籍沈度书法丰润上深爱之每有大制作必命度誊写累迁至学士惟食学士俸仍事书办赐象笏镂金刻度姓名其上以宠耀之其弟粲亦起自书办累官侍读自此沈字盛行於朝然上习书尚未以度字为式宣宗自冲龄习古法帖宸翰妙絶盖始学赵孟頫而加以遒劲真所谓精能之至出神入化者孝宗亦爱沈度书宫中妙习焉尝求其後官之物色得其孙世隆授之中书舍人故今朝廷制诰犹用沈体云

翰林记卷十








【登庐山绝顶望诸峤诗】

山行非前期。弥远不能辍。但欲淹昏旦。遂复经盈缺。扪壁窥龙池。攀枝瞰乳穴。积峡（《书钞》作狭。）忽复启。（《书钞》作起。）平途俄已□。（《庐山记》作闭。《诗纪》同。）峦陇有合沓。往来无踪辙。昼夜蔽日月。冬夏共霜雪。（○《书钞》百五十八作登山绝顶诗。引穴、□二韵。《类聚》七、《诗纪》四十八并引□、辙、雪三韵。《庐山记》一作登绝顶望诸峤。引闭、辙、雪三韵。《文选》三十一杂体诗注作登庐山诗。引辍、缺二韵。○卮林七诠钟登庐山诗条云。诗归载谢灵运登庐山望诸峤《诗》曰云云。钟云。六句质奥。是一短记。谭云。他人数十句写来。必不能如此朴妙。又云。如此大题目。肯作三韵。立想不善。诠曰：江淹杂体诗注引谢登庐山《诗》曰：山行非前期。弥远不能辍。但欲淹昏旦。遂复经盈缺。盖即是篇发端也。不经昭明所选。代久篇残。何知雪後更无数十句乎。耳目难遍。胸臆易生。亦论古之大病也。又康乐游览诗绝无寂寥数语者。读其集自得之。逯案。卮林说是。今为凑成残篇如上。诗归从诗仅载积峡忽复启以下三韵六句。而以完篇论之。自不免贻讥後人。）


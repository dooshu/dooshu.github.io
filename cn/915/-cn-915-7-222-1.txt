◇驳王俭公府长史朝服议

制象德，损替因时，裁服象功，施用随代。车旗变於商周，冠佩革於秦汉，岂必殊代袭容，改尚沿物哉。夫边貂假幸侍之首，贱帻登尊极之颜，一适时用，便隆後制。况朱裳以朝，缅顷百祀，韦舄不加，浩然惟旧。服为定章，事成永则。其俭之所秉，会非古训。青素相因，代有损益，何事弃盛宋之兴法，追往晋之颓典。变改空烦，谓不宜革。（《宋书·礼志》五，元徽四年，仪曹郎中沈俣之议。）


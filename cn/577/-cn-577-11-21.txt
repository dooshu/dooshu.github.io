南邻


锦里先生乌角巾，园收芋粟一云栗不全贫。惯看宾客一云门户儿童喜，得食阶除鸟雀驯。秋水才深一云池虽四五尺，野航鲁直作艇恰受两三人〔一〕。白沙翠竹江村一作山暮一作路，相对一作送柴门一作篱南月色新。

〔一〕航：山谷云：航，方舟也，当以艇为正，音平声。《方言》云：小舟也。近时杨慎曰：古乐府：“沿江引百丈，一濡多一艇。上水郎担蒿，何时至江陵。”杜诗正用此音也。按《方言》云：舟自关而西谓之船，自关而东或谓之舟，或谓之航。又云：小艒䑿谓之艇。《释名》云：二百斛以上谓之艇，鲁直之改，用修之证。皆臆说也。






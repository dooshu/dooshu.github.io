【游仙诗十九首】

京华游（《类聚》作豪。）侠窟。（六臣本《文选》注云。五臣作客。《诗纪》同。）山林隐遁栖。朱门何足荣。未若托蓬莱。临源（韵补作泉。按原当作渊。）挹清波。陵冈掇丹荑。灵□（《御览》作溪。）可潜盘。安事登云梯。漆园有傲吏。莱氏有逸妻。进则保龙见。退为（六臣本《文选》注云。五臣作则。）触藩羝。高蹈风尘外。长揖（六臣本《文选》注云。五臣作挹字。）谢夷齐。（○《文选》二十一。《诗纪》三十一。又《类聚》七十八引栖一韵。《御览》七百六十五引梯一韵。）

青□（类书残卷作溪。《诗纪》同。）千馀仞。（类书残卷作仞馀。）中有一道士。云生梁栋（舆地纪胜作栋梁。）间。风出（舆地纪胜作吹。）窗户（舆地纪胜作牖。）里。借问此何谁。云是鬼谷子。翘迹企颍阳。临河思洗耳。阊阖西南来。潜波涣鳞起。灵妃顾我笑。粲然启玉齿。蹇修时不存。要之将谁使。（○《文选》二十一。《诗纪》三十一。又《类聚》七十八、鸣沙石室古籍丛残类书残卷神仙门并引士一韵。舆地纪胜十一引士、里、子三韵。）

悲翡翠戏兰苕。容色更相鲜。绿萝（《类聚》作罗。）结高林。蒙笼盖一山。中有冥寂士。静啸抚清弦。放情凌（《文选》作陵。）霄外。嚼蕊挹飞泉。赤松临上游。驾鸿乘紫烟。左挹浮丘袖。右拍洪崖肩。借问蜉蝣辈。宁知龟鹤年。（○《文选》二十一。文章正宗二十九。《诗纪》三十一。又《类聚》十九引山、弦二韵。七十八引弦一韵。）

六龙安可顿。运流有代谢。时变感人思。已秋复愿夏。淮海变微禽。吾生独不化。虽欲腾丹□。云螭非我驾。愧无鲁阳德。回日向（六臣本《文选》注云。五臣作令。）三舍。临川哀年迈。抚心独悲吒。（○《文选》二十一。《诗纪》三十一。）逸翮思拂霄。迅足羡远游。清源无增澜。安得运吞舟。□璋虽特达。明月难暗投。潜颖怨清（《文选》作青。《说文》诗系传同。）阳。陵苕哀素秋。悲来恻丹心。零泪缘缨流。（○《文选》二十一。《诗纪》三十一。又《说文》系传草部荧下。）

杂县寓鲁门。风暖将为灾。吞舟涌（《类聚》作踊。六臣本《文选》注云。五臣作浮字。）海底。高浪驾蓬莱。神仙排云出。但见金银台。陵阳挹丹溜。容成挥玉杯。□娥扬妙音。洪崖颔其颐。升降随长烟。飘遥戏九垓。奇龄迈五龙。千岁方婴孩。燕昭无灵气。汉武非仙才。（○《文选》二十一。《诗纪》三十一。又《类聚》七十八引莱一韵。○逯案。吴□或韵补一孩下引郭璞游仙《诗》曰：奇龄迈五龙。千岁方婴孩。□娥扬妙音。洪崖颔其颐。与此句次有别。或别有所据。）

晦朔如循环。月盈已复（李善本《文选》作善。）魄。蓐收清西陆。朱羲将由白。寒露拂陵苕。女萝辞松柏。□荣不终朝。蜉蝣岂见夕。圆丘有奇草。钟山出灵液。王孙列八珍。安期练五石。长揖当途人。去来山林客。（○《文选》二十一。《诗纪》三十一。）

□谷吐灵曜。扶桑森千（《诗纪》云。一作万。）丈。朱（《御览》作朝。）霞升东山。朝日何晃朗。回风流曲棂。幽室发逸响。悠然心永怀。眇尔自遐想。仰思举云翼。延首矫（《初学记》作桥。）玉掌。啸傲遗世罗。纵情在（《诗纪》云。一作任。）独往。明道虽若昧。其中有妙象。希贤宜励德。羡鱼当结网。（○《初学记》二十三。《诗纪》三十一。又《御览》八引朗一韵。）

采药游名山。将以救年颓，呼吸玉滋液，妙气盈胸怀。登仙抚龙驷。迅驾乘奔雷。鳞（《初学记》作鲜。）裳逐电曜。云盖随风回。手顿羲和辔。足蹈（《类聚》作逾。《初学记》作踏。）阊阖开。东海犹蹄涔。昆仑蝼（《类聚》作若。《诗纪》云。一作若。）蚁堆。遐貌冥茫中。俯视令人哀。（《初学记》二十三。三十一。又《类聚》七十八引雷、回、开、堆四韵。）

璇台冠昆领。西海滨招摇。琼林笼藻映。碧树疏英翘。丹泉溧朱沫。黑水鼓玄涛。寻仙万馀日。今乃见子乔。振发□（《书钞》作戴翠羽。《御览》同。）翠霞。（《书钞》作羽。）解褐礼（《类聚》、广《文选》、《诗纪》作被。《书钞》、《御览》作披。）绛霄。（《类聚》、广《文选》、《诗纪》作绡。）总辔临少广。盘虬舞云轺。永偕帝乡侣。千龄共逍遥。（○广《文选》九。《诗纪》三十一。又《书钞》百五十引霄一韵。《类聚》七十八引摇、翘、涛、乔、绡、轺六韵。《文选》二十八□天行注引霄一韵。《御览》八引乔、霄二韵。○逯案。《书钞》、《御览》皆在天部霄类引霄一韵。知作礼绛霄者是。）

吐纳致真和。一朝忽灵蜕。飘然凌太清。眇尔景长灭。（○韵补五。）

纵酒□汜滨。结驾寻木末。翘手攀金梯。飞上登玉阙。左顾拥方目。右眷极朱发。（○《类聚》七十八。《诗纪》三十一。）

四渎流如泪。五狱罗若垤。寻我青云友。永与时人绝。（○《类聚》七十八。《诗纪》三十一。○逯案。以上三则当为一篇。）

静叹亦何念。悲此妙龄逝。在世无千月。命如秋叶蒂。兰生蓬芭间。荣曜常幽医。（○《类聚》七十八。《诗纪》三十一。）

登狱采五芝。涉涧将六草。散发荡玄溜。终年不华皓。（《类聚》作浩。○《类聚》七十八。《诗纪》三十一。）

放浪林泽外。被发师严穴。仿佛若士姿。梦想游列□。（○《书钞》百五十八。）

翘首望太清。朝云无增景。虽欲思灵化。龙津未易上。（○韵补三。）

安见山林士。拥膝对严蹲。（○《御览》三百九十四。）

啸嗷遗俗罗。得此生。（○《文选》三十杂诗注。○逯案。得此生上当脱二字。）


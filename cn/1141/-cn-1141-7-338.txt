嵩阳汉柏

旧三株，相传汉武封三将军。大者围三丈五尺，次者三丈。昔人谓在汉已封，当是殷周时物。丁未冬，火其一矣。怪时人无敬护者，剥肤穿腹，行就摧朽，故作诗传诸父老。
海风折若木，阴火炎昆崙。
天地几反覆，礧砢君独存。
嵩高护劲干，河洛滋灵根。
鼎立势猗角，铁积藏踵跟。
彭亨腹臃肿，攫拿枝腾鶱。
平冈溟鹏奋，白昼苍龙蹲。
韶濩时铿戛，日月为吐吞。
汉武昔封禅，雷殷万乘喧。
维时盛宫观，金碧被丘樊。
上撑珠殿黑，下荫翠华翻。
天子动颜色，锡封匪滥恩。
陵谷改朝暮，连甍无寸垣。
数千年硕旧，惟尔留中原。
前有开元碑，屃赑立轩轩。
其辞出林甫，秽琐不足论。
典刑尔独古，正气司乾坤。
岱松大夫辈，俯视成耳孙。
自非阙里桧，不肯让称尊。
豚酒勤父老，叫啸来鸾猿。
其神长数丈，建纛拥朱幡。
左手佩钺斧，右手垂橐鞬。
出入卫中岳，自称臣大藩。
古道日隤替，瓦缶看玙璠。
我来肃长揖，将军向我言。
余已经百战，铠甲攒瘢痕。
近曾决刘项，远则从轩辕。
小人不解事，嬲慁群攀援。
剥肤肆黥劓，受侮心烦冤。
帝怒命祝融，收一先烧燔。
吾侪逝当化，蜿蜒升天阍。
子颇识文字，为我纪混元。
杜韩不再出，制笔谁飞鹍。
再拜陈荒辞，风起黄云昏。



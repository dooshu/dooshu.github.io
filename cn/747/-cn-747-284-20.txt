○敕伊吾军使张楚宾书

敕伊州刺史伊吾军使张楚宾：近得卿表，知沙ヌ入界。此为刘涣凶逆。处置狂疏，遂令此蕃，有迁转。今刘涣伏法，远近知之，计沙ヌ部落，当自归本处。卿可具宣朝旨，以慰其心，兼与盖嘉运相知，取其稳便。丰草美水，皆在北庭，计必思归，从其所欲也。卿可量事安慰，仍勿催迫，处置了日，具以状闻。夏中盛热，卿及将士百姓已下并平安好，遣书指不多及。


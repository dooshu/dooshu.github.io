○贺西内嘉莲表

臣某言：伏见今月九日，中书门下宣示百官西内池中嘉莲图，其莲一本两花者。臣闻明圣有作，天人合应，既彰化本，必降祥符，即事而推，昭昭可见。伏惟陛下储精要道，忧济群方，致理大同，犹惧不至，所以恢宏圣教，资福生灵，元造感通，嘉瑞屡降。况兹菡萏，儒释同称，经文但喻乎淤泥，诗人特歌於陂泽，岂比夫跃铜池（阙三字），传芳丹禁，濯影清流。特耸孤茎，以表清净之源一致；对敷双萼，是明内外之教齐兴。天虽不言，假物明意。臣仰披图牒，逖览古先，岂无祯祥，莫此昭著。望云就日，徒深跃之诚；舞德歌功，何报恩私之重。无任贺庆跃之至。


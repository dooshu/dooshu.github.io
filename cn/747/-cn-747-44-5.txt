○减省服膳敕

寇孽未平，务怀捴挹。自今已后，朕常膳及服御等物，并从节减，诸作坊造坊并停。比缘军国务殷，或宣口敕处分，今后非正宣，并不得行用。中外诸务，各归有司。英武军及六军诸使，比因论竟，便行追摄。今后须经台府，如处断不平，具状闻奏。自文武五品已上正官，各举贤良方正直言极谏一人，任自封进。两省官十日一上封事，御史台欲弹事，不须进状，仍服豸冠。残妖未殄，国步犹难，共体至公，以康庶政，朕推诚御物，与众共之，思与苍生，臻夫至道。宣示中外，知朕意焉。


豢龙

有献鲮鲤于商陵君者，以为龙焉。商陵君大悦，问其食，曰：“蚁。”商陵君使豢而扰之。或曰：“是鲮鲤也，非龙也。”商陵君怒抶之，于是左右皆惧，莫敢言非龙者，遂从而神之。商陵君观龙，龙卷屈如丸，倏而伸，左右皆佯惊，称龙之神。商陵君又大惊，徙居之宫中，夜穴甓而逝，左右走报：”龙用壮，今果穿石去矣。”商陵君视其迹，则悼惜不已，乃养蚁以伺，冀其复来也。无何，天大雨震电，真龙出焉。商陵君谓为豢龙来，矢蚁以邀之。龙怒震其宫。商陵君死。君子曰：“甚矣，商陵君之愚也，非龙而以为龙，及其见真龙也，则以鲮鲤之食待之，座震以死，自取之也。”’


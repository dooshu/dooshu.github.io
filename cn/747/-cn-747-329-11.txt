○对大夫祭判

〈有五品祭寝不祭庙，馔用索牛，御史劾於寝则已陋，於馔则已泰，诉云礼令无违。〉

国政通班，书崇明祀。朝则齿爵，戴分於羔雁；祭必毛牲，取类於豺獭。惟彼五品，荐於四时。笾豆聿修，履濡霜而或惕；寝门是祭，因扫地而致诚。克恭行苇之酌，或备采之奠。虽夫子立言，且去宁俭；而圣人行礼，必贵从宜。恭已习常，情称Τ下；因心达孝，事则由衷。属避马申威，出汉台而有问；索牛是劾，抚《周礼》而犹疑。馔取於丰，祭从於薄，过如不及，吾恐失之。必存著甲之令，请恕先庚之罚。


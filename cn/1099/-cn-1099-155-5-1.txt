○河間保定韃官 【 韃官】

予在代州試諸生、以河間保定韃官韃舍為問意欲為處置之策。顧事體重大。郭欽江統之論。不可不熟慮也。唐補闕薛謙光上疏葢謂戎夏相雜。自古所戒夷狄無信。易動難安。故斥居塞外。不遷中國。至謂冐頓彊盛。不能入中國者。非兵力不足也其所以解平城之圍。而縱高帝者。為不習中土之風。不安中國之美。生長磧漠之北。以穹廬堅于城邑。以毡??剡美于章紱。既安其所習。而樂其所生。是以無窺中國之心者。為生不在漢故也豈有心不樂漢。而欲深入漢者乎□子瞻亦嘗論之矣劉元海五部離散之餘。而卒能自振于中國者。為少居內地。明習漢法。非惟元海悅漢而漢亦悅之一朝背叛。四方響應。遂鄙單于之號。而竊帝王之寶。賤沙漠而不居。擁平陽而鼎峙者為居漢故也向使元海不內徙。止當刼邊人繒綵麯糵。以歸陰山之北。安能使王彌崔懿為其用耶。言甚剴質。可嗣徙戎。嘗觀遼金元與五季二宋相終始。卒為中華患者亦坐燕雲之外棄耳故曰。前事之不忘。後代之龜鑑也。


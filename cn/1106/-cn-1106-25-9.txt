○送方及师序

代之游民，（游民，闲民无职事者。）学文章不能秀发者，则假浮屠之形以为高；其学浮屠不能愿悫者，则又托文章之流以为放。以故为文章浮屠，率皆纵诞乱杂，世亦宽而不诛。今有方及师者独不然。处其伍，介然不逾节；交于物，冲然不苟狎。遇达士述作，手辄缮录，复习而不懈。行其法，不以自怠。至于践青折萌，泛席灌手，虽小教戒，未尝肆其心，是固异夫假托为者也。薛道州、刘连州，文儒之择也，馆焉而备其敬，歌焉而致其辞，（薛道州，伯高也。刘连州，禹锡也。公有《道州文宣王庙碑》，云“河东薛公伯高，由尚书刑部郎中为道州”。禹锡亦有《送僧方及南谒柳员外诗》，序云：“予为连州，居无何，而方及至，出衤戒中诗一篇以贶予，其词甚富。留一岁，观其行，结矩如教，益多之。”此序所云“馆焉而备其敬，歌焉而致其辞”，盖谓此也。）夫岂贷而滥欤？余用是得不系其说，以告于他好事者。


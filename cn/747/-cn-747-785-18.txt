○为留守郑侍郎祭凤翔张相公文

维年月日，某遣某官某，敢以牢之奠，昭告於故相国赠太子太傅张公之灵。呜呼！天之不可问也信矣。灾不避圣，祸不择贤。在昔禹、汤，实逢水旱。今我尧、舜，厥有羿浞。公如季路，终以结缨。盖君以避狄为仁，臣以死难为义。不朽是贵，全生曷荣。呜呼哀哉！公性本生知，学成全德。迹践教极，心游圣源。始以耕雍，终以咎稷。取其馀事，犹为龚、黄，用其末学，亦谓方、召。若昊天之将丧斯民也，则不当生德於公，锡公於主。既执其柄，载行其道。方俾我后，格於皇天。一夫不获，引以为咎。而夺我灵府，移於四支。使鱼烂自中，原燎斯及。主辱臣死，诚不在公。守位以终，是为不没。明明元首，始丧股肱。凡百缙绅，靡所冠冕。伏念平昔，交如弟兄。同则埙篪相和，异则韦弦迭佩。公顷自郎署，往莅东南。秦、楚相望，音容不隔。逮於晚岁，又忝ヘ戎。时迫登贤，事止中道。恩加前好，名在旧宾。今宠赠表荣，诏葬旌烈。官司是絷，吊哭无从。泣遣行人，哀将菲薄。孰云觞豆，可尽平生。呜呼哀哉！尚飨。


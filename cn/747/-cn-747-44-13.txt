○春令减刑敕

国之用刑，兼在於慎恤，王者布泽，亦贵於乘时。所以《大易》陈规，必议缓狱；《周官》设教，遵於中典。朕躬临宝位，忧念黎元，乾乾之心，日慎一日。况兵戎未息，征役尤繁，哀此下人，无忘夕惕。如闻州县之内，多有累囚，囹圄之间，动淹时序。每轸纳隍之虑，常怀解网之仁。属阳春布和，品汇咸达，宜覃在宥之泽，俾叶生成之化。其天下见禁囚徒，死罪降流，流已下一切放免。其十恶反逆，及伪造头首，强盗劫杀，官吏犯赃枉法等，害政既甚，在法难容，不在此限。其诸供司及作曹，非切要外，并宜减省。京畿诸色和籴，一切并停。其天下百姓，灼然单贫交不存者，缘租庸先立限长行，每乡量降十丁。犹恐编户之中，悬磬者众，限数既少，或未优矜。其实不支济者，宜令每乡量更矜放，待资产稍成，任依常式。以天下未宁，频申赦令，公私庶务，优恤盖多，载覃宥过之恩，庶及措刑之美。宣示中外，知朕意焉。


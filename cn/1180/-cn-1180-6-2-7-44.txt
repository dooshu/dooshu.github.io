答傅谏议


往者别时，曾以“守己爱民”四字相规，故屡辱厚惠，俱不敢受。盖恐自背平日相规之言，有亏执事守己之节。而执事乃屡却不已，俞至俞厚，岂以区区为嫌少而加益耶？至于腰间之白，允为殊异，顾此宝物，何处得来，恐非县令所宜有也。谨乃璧诸使者。若假之他人，可令返赵。执事从此，亦宜思所以自励焉。






○示学徒文

一从别後，相忆是常，未审朝暮用心，在何境界？得背尘合觉否？外境内心，觉了不相关否？定慧轻安悦否？修行若忘失菩提心，知之总是魔业否？数数觉察，勤勤观照，习气若起，当处即休，辄莫随之，亦莫灭之。何以故？阳焰之水不应趁故，不应灭故。不应趁故，免落凡夫纵情；不应灭故，免堕二乘调伏。圆宗顿教，毕竟如斯。但与本性相应，觉智自然无间。长时之事，难可具书。略标大分，自须努力，不多述也。

义叶

义叶，会昌中沙门。


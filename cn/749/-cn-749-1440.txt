方岳


岳，“全”已见。

满江红

壬子生日

晓傍苍崖，滴寒露、研朱点易。五十四卦为归妹，惟幽人吉。彼美人兮春上下，如吾徒者山南北。辨一生、坚壁卧烟霞，诗无敌。

人间世，胶中漆。功名事，刀头蜜。放乾坤醉眼，看朱成碧。曾共梅花相尔汝，尽教雪后无消息。莫怕寒、容易嫁东风，春狼藉。

水调歌头

癸丑生日

老子兴不浅，归矣复言归。不知归又何处，知我者何希。幸有青山一片，付与白云千载，便可乐渔矶。且尽一杯酒，春瓮晓生肥。

倩梅花，邀涧叟，醉林扉。五年今已如此，莫倚

健于飞。日月笼中双鸟，今古人间一马，五十五年非。归去不归去，未了北山薇。

满庭芳

甲寅生日

雨带苍烟，须粘残雪，几年今日秋崖。梅花篱落，不减旧情怀。更觉神仙有分，一条冰、羽客这阶。朝真外，研朱点易，风露滴松钗。

蓬莱。清浅未，吾将游戏，月坞云斋。已相期汗漫，鹤蜕青鞋。一念人间尘土，为雏孙、留醉茅柴。今而后，村书杂字，尽有老生涯。

江城子

几年诗骨雪槎牙。痼烟霞。老生涯。五十八翁，堪喜亦堪嗟。忽忆香山居士语，还失笑，较争些。

荒寒梅坞月横斜。短篱遮。野人家。枝北枝南，须有两三花。紧闭竹门传语客，那得暇，尽由他。

哨遍

括盘谷序

盘谷者何，环以两山，隐者盘旋。吾友人，惟李愿居之。曰人生我知之矣。大丈夫，名声昭于时世。庙朝归佐吾天子。其在外，旗旄呵前，弓矢塞途，供给如许。更争研列屋自闲居，有长袖飘风翳轻裾。便体轻声，半颊曲眉，取怜得意。

噫。吾岂逃之。是皆有命非吾事。吾退而野处，濯清泉坐嘉树。幸钓水有鲜、采山可茹，起居惟适之安耳。尽车服不维，谁加刀锯，熟如无毁无誉。彼公卿奔走口嗫嚅。贤不肖于人又何如。乃为歌、与之如醉。歌云：盘谷幽只。缭曲深而窈。其泉可濯可湘。清泚盘乐，乐无央只。膏我车只秣我驹，将于盘、从子游只。

水调歌头

和罗足赠示

醉石午阴合，高枕听松声。人间俯仰今古，一笑几亏盈。检校牛衣无恙，问讯鸥盟故在，身后底须名。甚矣吾衰矣，老气不能英。

酒犹堪，寻逸少，对公荣。帝乡知在何处，烟水老吟情。屋后屋前青嶂，村北村南黄犊，付于短歌行。留得荷锄手，未觉负平生。

浣溪沙

饯腊

太乙东皇欲转钧。玄冥连夜碾归轮。冰痕不动玉粼粼。

酒气力消寒气力，梅精神是雪精神。相将好去转头春。

又

迎春

看见娇黄拂柳芽。狠银幡谁亸髻蟠鸦。一帘睛色满天涯。

冰缕未醒连夜酒。雪篱留得去年花。东风也肯过吾家。

又

守岁

暖入屏炉一笑融。灯花成穟缀钗虫。醉微微莫睡匆匆。

宝炷烧残银鸭暖，雪花飞起玉麟红。春风不等五更钟。

又

贺正

晓色才分笑语喧。诏鸦飞下九重天。琼幡雪柳拜花前。

最后屠苏人老大，搀先菡萏玉婵娟。一年年胜一年年。

沁园春

和赵尉重九

渺渺西风，独产空山，吾亦快哉。尽两蓬霜雪，竹深藏径，半畦烟水，菘晚生台。看作么生，管他谁子，紧闭柴门不要开。且容卧，夕阳祓，秋雨蒿莱。

一筇两屦徘徊。也不问白衣来不来。莫向黄花，谈身外事。已将白日，付掌中杯。金悄琵琶，银街叱拨，毕竟面横三尺埃。之人者，断无诗问柳。有暇寻梅。

又

再和韵

客有谓予，野眺何如，予曰可哉。乃携酒怀鱼，共寻秋径，乘风化鹤，感慨荒台。能几重阳，已无老子，人世何妨笑口开。苍崖下，有二犁膏雨，十亩汗莱。

掉头只么低回。彼轩冕时来自傥来。夜半饭牛，无心扣角，霜前擘蟹，有手持杯。野屋云深，帝城书断，坚卧三年一砚埃。赢得底是，唐诗晋帖，潜菊逋梅。

又

和赵尉

冰雪之崖，云日之溪，有黄冠师。问北里南邻，谁家有酒。东冈西埯，何处无诗。骨相猿猱，心情鸥鹭，着在空山亦不辞。君知不，那贫犹易忍，懒最难医。

谓予何许人斯。也自恐梅花未必知。笑白日贯虹，

于今老矣，青山骑犊，何相如之。许大乾坤，亡无今古，不奈人生七十稀。谁与者，其天台种秫，地脉耘芝。

又

再和

五字其城，百斛其兵，吾能进师。笑半世虚名，虚逃处乎酒。一双闲手，聊寄于诗。老去离支，兴来硉兀，犹解高歌与楚辞。终未肯，放陶巾入务，阮屐寻医。

问君何取于斯。语鸥鹭莫令儿辈知。尽空谷烟寒，适堪高卧，闪村雨暗，子欲何之休上青冥，且烹黄犊，此味人间知者稀。吾与汝，是方干后叶，赵子灵芝。

又

春感

花汝知乎，风雨一春，岛瘦郊寒。笑红杏村庄，久狐山屐，缘杨溪寺，未识吟鞍。才有相携，径须醉

去，何必年时素所欢。且住持，荼蘼芍药，并与题看。

癯仙露吸风餐。尽雪白髭须颜渥丹。方唤觳觫，耕云半岛，号沉冥子，卧月三间。衮衮诸人悠悠千古，老眼观之匹似闲。苍崖外，但留些诗，付与方干。

最高楼

寿王贰卿

秋好处，晚节一篱香。几日又重阳。有老人。星现羲皇上。指癯仙、家近斗牛傍。久无心，青玉案，紫荷囊。

更五岁，伏生书始授。又五岁，武公诗始就。浑未觉，鬓眉苍。便宣麻文德谁云老，问挂冠武一何忙。要人知，霜髓换，碧瞳方。








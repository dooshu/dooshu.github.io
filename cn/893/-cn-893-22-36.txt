望鹦鹉洲怀祢衡





《一统志》：鹦鹉洲，在武昌府城南，跨城西大江中，尾直黄鹤矶，乃黄祖杀祢衡处。衡尝作《鹦鹉赋》，故遇害地得名。《海录碎事》：黄祖杀祢衡，埋于沙洲之上，后人因号其洲为鹦鹉洲，以衡尝为《鹦鹉赋》故也。二说不同，今并录之。



魏帝营八极，蚁观一祢衡。黄祖斗筲人，杀之受恶名。吴江赋《鹦鹉》，[一]落笔超群英。锵锵振金玉，句句欲飞鸣。鸷鹗啄孤凤，千春伤我情。[二]五岳起方寸，隐然讵可平。才高竟何施，寡识冒天刑。[三]至今芳洲上，[四]兰蕙不忍生。

[一]《后汉书》：祢衡少有才辩，而尚气刚傲，好矫时慢物。建安初，来游许下，孔融深爱其才，数称述于曹操。操欲见之，衡素相轻疾，自称狂病，不肯往，而数有恣言。操怀忿而以其才名，不欲杀之。闻衡善击鼓，乃召为鼓吏。孔融退而数之，因宣操区区之意，衡许往。融复见操，说衡狂疾，今求得自谢。操喜，敕门者有客便通，待之极晏。衡乃着布单衣、疏巾，手持三尺棁杖，坐大营门，以杖棰地大骂。吏白：“外有狂生，坐于营门，言语悖逆，请收案罪。”操怒谓孔融曰：“祢衡竖子，孤杀之犹鼠雀耳!顾此人素有虚名，远近将谓孤不能容之，今送与刘表，视当如何?”于是遣人骑送之刘表，及荆州，士大夫先服其才名，甚宾礼之。后复侮慢于表，表耻不能容，以江夏太守黄祖性急，故送衡与之，祖亦善待焉。祖长子射为章陵太守，尤善于衡。射时大会宾客，人有献鹦鹉者，射举卮于衡曰：“愿先生赋之，以娱嘉宾。”衡揽笔而作，文无加点，辞采甚丽。后黄祖在蒙冲船上，大会宾客，而衡言不逊顺。祖惭，乃诃之，衡更熟视曰：“死公!云等道?”祖大怒，令五百将出，欲加棰，衡方大骂，祖恚，遂令杀之。射徒跣来救，不及。乃厚加棺敛。衡时年二十六。



[二]梁简文帝诗：“千春谁与乐。”



[三]《三国志》：纠虔天刑，章厥有罪。



[四]《楚辞》：“采芳洲兮杜若。”



严沧浪曰：才高识寡，断尽祢衡。李榕村曰：前二句向皆错解，玩通章诗意，所痛惜于衡者深矣。虽有才高识寡之言，然至目为孤凤，则操与祖皆鸷鹗之群耳。起句盖言魏武经营天下，而视之直作蝼蚁观者，唯一祢衡也。如此“营”字方有照应，“一”字方有着落。且下句鄙薄黄祖，何故起处张大曹操乎?






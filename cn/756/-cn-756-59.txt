忆秦娥

暮云碧，佳人不见愁如织。愁如织，两行征雁，数声羌笛。

锦书难寄西飞翼，无言只是空相忆。空相忆，纱窗月淡，影双人只。

◎日暮碧云合，佳人殊未来。（南朝江淹《拟休上人怨别》）

◎武帝时丘仲之所作也……其后又有羌笛。马融《笛赋》曰：“近世双笛从羌起，羌人伐竹未及已。龙鸣水中不见己，截竹吹之声相似。剡其上孔通洞之，裁以当簻便易持。易京君明识音律，故本四孔加以一。”（《风俗通义·笛部》）

◎前秦窦滔镇襄阳，与宠姬赵阳台之任，绝其妻苏氏音问。苏悔恨自伤，因织锦回文题诗二百馀首寄滔。滔览锦字，感其妙绝，因具车从迎苏氏。（《说郛》本《侍儿小名录》）

◆结语简隽。（明卓人月《古今词统》）


【奉和赵王游仙诗】

藏山还采药。有道得从师。京兆陈安世。成都李意期。（《类聚》作其。）玉京传相鹤。太乙授飞龟。白石香新芋。（诗集误作竿。）青泥美熟芝。山精逢照镜。樵客值围棋。石纹如碎锦。藤苗似乱丝。蓬莱在何处。汉後欲遥祠。（○本集三。《类聚》七十八。《初学记》二十三。文苑英华二百二十五。庾开府诗集下。《诗纪》百十五。）


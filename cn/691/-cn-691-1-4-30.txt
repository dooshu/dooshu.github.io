◎与鬼说情

浙江某科，有温州某生在号舍中遇女鬼索命甚急，邻舍生颇负胆略，往诘其故，某生噤弗能语，鬼附某生代应曰："我本无邪念，彼百般挑我，正与目成，为夫所见，大遭诟辱。实未受污也，彼不但不为剖辩，反以风流自命，故作得意之状，使我无以自明，遂成短计。"邻生曰："此人诚可恶，但能容我一言否？"鬼曰："我自索命，彼自抵命，与君何干？"邻生曰："我平生专喜解冤释恨，凡事总求有益于人，鬼之情状，与人当不悬殊，徒以抵命为快，又何益乎？"鬼曰："然则君将何以处我？"邻生曰："汝有子否？"鬼曰："我有一子，今年十八。"又问："彼有子否？"则曰："彼有一女，已及笄矣。"邻生曰："今我令彼将女许汝为媳，汝愿从否？"则曰："此固所愿，但此人无良，难保其不翻悔，此次若放他去，则再遇又不知何时耳。"邻生慨然曰："我愿以一家保此事，如有翻悔，汝即向我索命可也。"鬼沉吟良久，日："姑从君命，切勿食言。"郑重而去，某生顿苏。邻生告之故，遂满口应承，惟恐鬼之复至也。是夜，邻生甫就寝，即梦前鬼来谢曰："蒙君为妾调停此事，已达神听，彼生本应此科中式，今已移与君，我特来贺，但一出闱，即当急了此事，勿因循也。"三场甫毕，邻生即寻至两家，各述颠末，数日之间，遂成吉礼。未几，榜发，而邻生已高标矣。盖邻生素在温州各属办理刑幕，亦微闻有此事，而未得其端倪，今既力为担承，如果翻悔，不难以访案竟其狱耳。此事为郭莲渚比部所述，时比部方随任浙中也。


毕良史


良史字少董，一字伯瑞，东平人。少游京师，四举礼部不第。南渡后为高宗鉴定古器书画真伪，补上州文学。和议成，知东明县。金人背盟，陷敌三年。后回南，以直秘阁知盱眙军。十七年（1147），升直敷文阁再任。二十年（1150）卒。

临江仙

席上赋

霜月穿帘乍白，蘋风入坐偏凉。麾灯促席诧时光。桃花歌扇小，杨柳舞衫长。

别乘平分风月，词人剩引觥觞。莫将幽恨搅刚肠。尽添金掌露，频注玉猊香。

好事近

席上赋

高会罢飞觞。方锦再移珍席。雷鼎乍烹甘液，试问侯苍璧。

翠虬宝钏捧殷勤，明灭粲金碧。宾主放怀谈笑，满华堂春色。








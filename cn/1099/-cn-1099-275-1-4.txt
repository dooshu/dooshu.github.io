○議處要害地方疏 【 防守獨石】

臣獲見邸報該巡按直隸監察御史欒尚約題稱獨石要害、視右衞遠近緩急、尤為不同、欲要行臣將應處之事、悉照右衞經略、奏請上裁等因、臣參詳所論、憂切邊陲、深得先則制人之義、節據降人口報、動以圍困獨石為詞、若候部咨到日、方行議處、未免緩不及事、臣不自揣量、早夜圖惟擇其最切要者、條為十款、大抵大同之事、禍巳燃眉、不得不為拯救之圖、宣府之事、患在厝薪、仍須急為蓄艾之計、臣於宣大防秋疏內言之巳詳、無容別議、如蒙敕下該部再加議擬、將臣所奏俯賜允行、仍乞嚴敕宣府鎮巡官李賢張鎬、廣集眾思、各上方略、不止防秋、先為防夏之圖、不止外防獨石、首為拱護京陵之計、臣雖庸鈍、亦不敢不共效狗馬之忠、臣無任屏營懸切之至、

計開

一穵運糧餉、臣議得防禦獨石、首當多積糧餉糧餉既充虜氣先奪、圍困之謀、不攻自破、先該巡撫都御史張鎬、屢疏請發帑銀、未見處分是非、該部漫不加意、寔以帑銀缺乏之故、後該臣博議發京倉粳米三十萬石於懷來等倉、卻以宣府年例銀兩、一半仍發本鎮、一半改發大同、連日再三籌度、庫無見銀、倉有見粟、救弊補偏、計恐無便於此、合無聽戶部將穵運一事、早為舉行、邊人不食粳米。止食粟米。若發粟米三十石萬。尤為得濟。此外再將宣鎮年例銀兩先發十數萬兩、以為腳價折支之費。穵運至日。聽鎮巡官設法轉運、其入衞兵馬、往來懷隆、供億之費、亦於此中取辦、

一更易將領、臣議得寇在門庭、北路則患切剝膚、東路則患在剝牀、二路將領、均為喫緊、若使匪人廁乎其間、緩急之際、誤事不淺、除獨石參將劉漢先巳具疏保留外、訪得分守東路懷來永寧等處參將劉環年已衰遲、志復灰冷、桑梓之地、終難展布、四海冶守備韓鑑、心本儒生、口談武略、衝險之所、豈其所長、合無蔣劉環革任聽候、別卷勘明奏請、韓鑑改用腹裏仍於近日九卿科道會薦諸臣內如尹秉衡者、推舉一人以代劉環、其韓鑑員缺、查得原任大同右衞守備張咸、洞悉虜情、慣經戰陣、不救隣兵、去之原非其罪、年方精壯、用之當及其時、以補四海冶守備、似堪任使、

一分布城守、臣惟大同右衞被虜圍困月久、中間調度處置、摠兵尚表也全藉廢將之力、葢各官妻孥生計、俱在危城利害切身、自當不賞而勸、所據獨石城守一事、正與右衞相同、合無聽參將劉漢、將在城官員、不拘見任廢弃、擇其威望、眾所信服如尚表、立為守城之主、其餘畫地分守、預為告戒一有警報、參將劉漢提兵出戰於外。主城將官環兵固守於內。聲相勢倚。互為犄角。方保萬全。

一預處援兵、臣議得北路獨石果有虜警、除本鎮兵馬刻期應援外、所據入衞各枝兵馬、俱在關內關外住劄、若候奏請至日、方行調用、未免坐失事機、合無聽臣等與鎮巡官李賢張鎬酌量賊勢、一面移文兵部、與薊遼總督知會、一面將前項兵馬隨宜調遣、各該遊擊、務要與主兵同心戮力、共建奇勳、如敢因循玩愒、自分彼此、應拏問者容臣拏問、應參究者參究重治

一撫輯属夷、臣議得属夷之於我也。乍臣乍叛。我之於属夷也。將信將疑。即如近日督撫建議。欲發銀五六萬兩於寧遠堡邊牆裏外。築堡二座。安插属夷老小。意非不美。觀近者昌平属夷之事不可不慎揆以夷夏大防。似猶未妥。兵部近奉　欽依行臣勘處、以臣愚見、謹始慮終、實不敢輕議、但撫賞銀兩。羈縻之策。委不可缺。合無聽巡撫都御史張鎬於戶部議准主兵銀四千兩內、扣數支出、委官買辦?布牛酒、將同力拒敵諸夷。照依原奏通行賞勞。虜去家小牛羊帳房者。查出另賞以結其心。以後虜入境內。果能先事哨探。為我之耳目。臨敵奮勇。為我之羽翼。雖優加賞賚。亦不為過。

一經理懷隆、臣議得經略之議、雖在北路獨石。丙子虜竟從東路以入而東路南山一帶。　陵寢在上。事體尤重。四肢腹心。不言可辨。居庸關以西、自石崖峪口起至合河口止。延長七十里。隘口一十四處。以東自張家起至渤海止。計長四十里。隘口一十三處。中間山勢平漫。可通大舉者九。林木稀疏。可通零騎者七。巖崖??歨峻。可通單騎者十一。??山王?年於大山口等處。酌量多寡。分派官軍。共六千名。大約俱在該鎮步軍於礦兵取用。除礦兵時非防秋。難以輕調外。合無聽鎮巡官李賢張鎬賊果突入。一面統兵應援北路。一面留兵防守東路。雖堪戰勁兵。亦當存留二枝。以防大虜壅隔之患。其新築臺軍。如果不敷。權於河南班軍內凑撥應用。

一激勵壯勇、臣議得北路地方人慣見虜。驍健絕倫。以故論什伍之軍其數甚少論比黨之軍其徒實繁陝西三邊官軍賴以鵰勦劫帳者大都雄邊子弟然其人願每願賞不願敘也先年雖有斬獲首級。與官軍同論之文。勘報每遲以歲時。雖有奪獲生畜給賞之文將領多見其剋取敵愾之氣。何由發作。忠義之志。因而消阻。深可痛恨。合無聽總兵官李賢公同參將劉漢將各城各堡壯丁、逐一查出、應守城者守城。願出戰者出戰。記名在官。不必拘以文法。不必束以紀律。斬有首級。總兵官先給印信小票。奪有生畜。即時盡數給賞。守摻等官。如敢刁難扣取。先以軍法重治。然後參奏拏問。其尋常無警之時。不許追呼以致騷擾。

一量給馬匹、臣議得各鎮奏討馬匹。動經數千。不行愛惜餧養。相繼倒失。無益實用。臣嘗痛惡其非。即如近日巡撫張鎬移咨到、臣、欲討四戶大馬三千餘匹給付家丁騎征、臣以標兵方在議革、不敢具奏、但宣鎮總副參遊之馬、見在各不及一半、往來追逐。似為未便。合無聽兵部量發官馬二千匹、分給各營、稍壯軍威、不敷之數、容臣督令各官動支樁銀、以次買補、

一添修墩臺、臣惟北路地方等、一當修飭城堡、其次則腹裏并接火墩臺。一方耳目。關係甚重。除原設不堪者。節行分巡口北道參議許用中見今督修外、仍於獨石城馬營溝通馬營大路胡家莊孔家莊議添空心墩臺二座。每座共高三丈三尺。上加女墻四尺、周圍越城一道。外挑圍壕一道。馬營堡議添上哨。通君子堡司家溝口李樹溝口羊奶子溝口二隊溝口。下哨通松樹堡馮家科小嶺兒本營迤南羊房堡?家衝西川九窠窖衝口東北獨石溝。通獨石城大路霍家莊共十座。雲州堡議添夜不收嶺一座。高低廣狹。悉如獨石之制。通共添墩一十三座。不惟足以制虜。居人行旅。均属便利。見今總兵李賢在彼設伏。合嚴行本官、督併參將劉漢及守摻等官刻期完報、

一協同薊鎮、臣惟大虜屯住獨石邊外。居庸以東南山一帶雖是宣府地界過險即属薊鎮而為兩督臣所轄故易于推諉也正係東西岐路。西則可犯宣府。逼近　陵寢。東則可犯薊鎮。驚擾畿甸。必須兩鎮鎮巡官交相傳報。事方克濟。葢宣府密邇虜巢常得其形薊鎮咫尺屬夷先得其情合無今後薊鎮一知虜欲西犯之訊。差人速報宣府。宣府一見虜欲東犯之跡。差人速報薊鎮。彼此相資。共伐虜謀。共消虜患。


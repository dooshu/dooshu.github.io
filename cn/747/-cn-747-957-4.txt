○三无私赋（以“平上去入”为韵）

天得一以清，地得一以宁，日月得一以明，圣人法之以化成。无私之谓，莫之与京，三者不忒，天下和平。天之道也，存乎至轻，潜运而三光是丽，不言而四时是行。夏以长，春以生，亭毒之德，以无私覆为名。地之义也，为利至广，大流百川，细包草莽。因金风而物成熟，遇木德乃气腾上。且无私载，坤德存乎《易》象。月之来，日之往，无幽不烛，有形斯仰。其照无私，实至明而称朗。若天地不能存之以信，则生成之理息；日月不能存之以明，则终古之道爽。苟不失历，羲和得其所掌。我天子今九有是御，用无私以成心。每宵衣以达曙，奉此三道，守而勿去。大象是执，选贤为急。昭昭为大，与天地而相参；明明鉴下，齐日月而出入。天光发乎幽滞，仁声振於潜蛰。俦阳之德，因时行而有阶；起予者商，想兹道而无级。苟志斯道，立之斯立。当轴者斯焉取斯，何忧乎地芥之难拾？


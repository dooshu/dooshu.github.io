◎安庆赵

安庆赵某，家小康，值母没，延徽州汪某代寻阴地。汪每自夸其堪与之术，醉后并言己之生圹可出状元、宰相，赵某闻之，暗中羡甚。未几，汪以病没于赵宅，赵为之殡殓。逾时，汪子来扶柩，赵即以己母之柩与之，而将汪柩葬于安庆，不知汪之术本不精，所言多欺人，其自定之生圹固水泉风蚁之窟也。汪子不知，已将赵母之柩葬入。赵以一念之贪，将亲骸轻弃此地，不久而赵祀遽斩，尚懵然不知其来由也。


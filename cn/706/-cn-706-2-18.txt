·奇零草序（壬寅五月）

余自舞象，辄好为诗歌。先大夫虑废经史，每以为戒，遂辍笔不谈；然犹时时窃为之。及登第后，与四方贤豪交益广；往来赠答，岁久成箧。会国难频仍，余倡大义于江东，敹甲敽干，凡从前雕虫之技，散亡略尽矣。于是出筹军旅、入典制诰，尚得于余閒吟咏性情。及胡马渡江，而长篇短什与疏草代言，一切皆付之兵燹中；是诚笔墨之不幸也！余于丙戌始浮海，经今十有七年矣。其间忧国思家、悲穷悯乱，无时无事不足以响动心脾。或提槊北伐，慷慨长歌；或避虏南征，寂寥低唱。即当风雨飘摇、波涛震盪，愈能令孤臣恋主、游子怀亲！岂曰亡国之音，庶几哀世之意。乃丁亥春，舟覆于江，而丙戌所作亡矣；戊子秋，移节于山，而丁亥所作亡矣；庚寅夏，率旅复入于海，而戊子、己丑所作又亡矣。然残编断简，什存三、四。迨辛卯昌国陷，而笥中草竟靡有孑遗；何笔墨不幸一至于此哉！嗣是缀辑新旧篇章，稍稍成帙。丙申昌国再陷，而亡什之三；戊戌又覆舟于羊山，而亡什之七。己亥长江之役，同仇兵熸，余以间行得归；凡留供覆瓿者，尽同石头书邮：始知文字亦有阳九之厄也！

年来歎天步之未夷、虑河清之难俟。思借声诗，以代年谱；遂索友朋所录、宾从所钞次第之。而余性颇强记，又忆其可忆者，载诸楮端，共得若干首；不过如全鼎一脔耳。独从前乐府歌行不可复考，故所订几若广陵散。嗟乎！国破家亡，余谬膺节钺；既不能讨贼复仇，岂欲以有韵之词求知于后世哉！但少陵当天宝之乱，流离蜀道，不废风骚，后世至名为诗史；陶靖节躬丁晋乱，解组归来，著书必题义熙；宋室既亡，郑所南尚以铁匣投史眢井中，至三百年而后出：夫亦其志可哀、其精诚可念也已！然则何以名「奇零草」？是帙零落凋亡，已非全豹；譬犹兵家握奇之余，亦云余行间之作也。

永曆十六年（岁在壬寅）端阳后五日，张煌言自识。


陆游　春日杂题

梅花三十本，围以疏竹篱，

入春甫十日，开遍南北枝。

少年轻节物，老大复苦衰，

坐见零落尽，一杯初未持。

陆游

陆游　春日杂题

春雨路易乾，雨止即可行。

梅花落无余，兰芽亦已生。

好鸟何山来，向我飞复鸣。

行矣东郊路，藉草作清明。

陆游

陆游　春日杂题

野水如棋枰，所至各成村。

炊烟出茆屋，碓声隔柴门。

树阴同戏儿，多已长子孙。

安居无暴歛，何以报国恩？

陆游

陆游　春日杂题

春阴不成雨，正作卵色天。

花开路无尘，杨柳摇轻烟。

佳哉冷淘时，槐芽杂豚肩。

长安堕胡虏，况说野狐泉。

陆游

陆游　春日杂题

客路行无穷，渔唱听不厌。

涛江西限吴，云岫南入剡。

蹇驴过小市，高柳拥孤店。

去去望前村，鸦归烟欲歛。

陆游

陆游　春日杂题

蒲柳深复淡，桃李白间红，

东皇一税驾，万物酣春风。

烟村在何许？小屏团扇中。

一笑唤稚子，相扶上短篷。

陆游


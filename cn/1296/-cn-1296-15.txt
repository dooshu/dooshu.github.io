○崔无隐

唐元和中，博陵崔无隐言其亲友曰：“城南杜某者，尝于汴州招提院，与主客僧坐语。忽有一客僧，当面鼻额间有故刀瘢横断其面，乃讯其来由。僧良久惨而言曰：‘某家于梁，父母兄嫂存焉。兄每以贾贩江湖之货为业。初一年，自江南而返大梁，获利可倍。二年往而不返。三年，乃有同行者云兄溺于风波矣。父母嫂俱服未阕，忽有自汉南贾者至于梁，乃访召某父姓名者。某于相国精舍，应曰：“唯。”贾客曰：“吾得汝兄信。”某乃忻骇未言。且邀至所居，告父母而言曰：“师之兄以江西贸折，遂浪迹于汉南。裨将怜之，白于元戎，今于汉南，虽缗镪且尽，而衣衾似给。以卑贫所系，是未获省拜，故凭某以达信耳。”父母嫂悲忻泣不胜。’翌日，父母遣师之汉南以省兄。师行可七八日，入南阳界，日晚，过一大泽中，东西路绝，目无人烟，四面阴云且合。渐暮，遇寥落三两家，乃欲寄宿耳。其家曰：‘师胡为至此？今为信：宿前有杀人者，追逐未获，索之甚急，宿固不可也。自此而南三五里，有一招提所，师可宿也。’某因言而往。阴风渐急，飒飒雨来，可四五里，转入荒泽，莫知为计，信足而步。少顷，前有烛光，初将咫尺，而可十里。方到，风雨转甚，不及扣户而入。造于堂隍，寂无生人，满室死者。瞻视次，雷声一发，师为一女人尸所逐。又出，奔走七八里，至人家。雨定，月微明，遂入其家。中门外有小厅，厅中有床榻。卧未定，忽有一夫，长七尺余，提白刃，自门而入。师恐，立于壁角中，白刃夫坐榻良久，如有所候。俄而白刃夫出厅东。先是有粪积，可乘而觇宅中。俄又闻宅中有三四女人，于墙端切切而言。须臾，白刃夫携一衣袱入厅，续有女人从之，乃计会逃逝者也。白刃夫遂云：‘此室莫有人否？’以刃绕壁画之。师帖壁定立，刃画其面过，而白刃夫不之觉，遂携袱领奔者而往。师自料不可住，乃舍此又前走。可一二里，扑一古井中，古井中已有死人矣，其体暖。师之回遑可五更。主觉失女，寻趁至古井，以火照，乃尸与师存焉。执师以闻于县。县尹明辩，师以画壁及墙上语者具狱，于宅中姨姑之类而获盗者，师之得雪。南征垂至汉南界，路逢大桧树，一老父坐其下，问其从来，师具告。父曰：‘吾善《易》，试为子推之。’师呵蓍，父布卦，嘘而言曰：‘子前生两妻，汝俱辜焉。前为走尸逐汝者，长室也。为人杀于井中同处者，汝侧室也。县尹明汝之无辜，乃汝前生母也。我乃汝前生之父。汉南之兄已无也。’言毕，师泪下。收泪之次，失老父所在。及至汉南，寻访其兄，杳无所见。其刀瘢乃白刃夫之所致也。”噫！乃宿冤之动作征应，委曲如是。无隐云：“杜生自有传，此略而记之。”（《太平广记》卷一二五）


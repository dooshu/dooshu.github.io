卷五十七

钦定四库全书

历代名臣奏议卷五十七

明　杨士奇等　撰

治道

宋光宗时彭龟年上论正始之道疏曰臣仰惟陛下嗣无疆大历服逾年改元於是奏告天地宗庙社稷非细事也臣尝推原古人纪年之意不谓之一而谓之元者元善也所以明人君体元之道在善其始也今日陛下继天地之德衍宗社之庆慰夀皇之心答臣民之望视始正本实在於此草茅小臣获对清光适际斯时区区愚忠偶有所见辄敢条列以上仰报圣明唯陛下财幸臣闻心者身之始身者家之始朝廷者天下之始元子者万世之始於其始而知所以正之体元之道无余事矣何谓心者身之始身听於心者也心一动而身随之不可不正也然圣人所谓正其心者亦去其所以害心者而已是以大学曰身有所忿懥则不得其正有所恐惧则不得其正有所好乐则不得其正盖感於物者稍偏则动於中者皆邪在常人尚且不可而况人君乎陛下圣学高明其於正心必有道矣臣犹?陛下日日察之念念察之使忿懥恐惧好乐之类皆不足以动其中则陛下之心即尧舜禹汤文武之心也使数者苟有一焉则其发用之间或有以害夫清明之体而於酬酢万变宰制万事统御万国恐亦难矣昔范纯仁有言君心欲如盘水常使平正而无所趋向则免偏侧倾覆之患斯言可谓得人君正心之道惟陛下念之何谓身者家之始大雅之歌文王曰惠于宗公神罔时怨神罔时恫刑子寡妻至于兄弟以御于家邦家之难齐也如此以文王之圣尚且待神无怨恫而後能使其家刑焉是必无一毫之愧於身乃可举一家之政于内故赐予私则侥幸之路啓宠幸私则嫉妬之害生用度不节则俭约衰法制不严则名分僭今日宫庭未必有是设或燕闲之际少懈堤防深虞间隙之开便难窒塞在陛下谨之而已耳何谓朝廷者天下之始大抵天下之事当出於一出於一则有所緫统而天子之势尊不出於一则无所緫统而天子之势?世言汉武帝以九卿之权间宰相宣帝以天下之务在中书为得驾御臣下之术不知政出二门实妨理道臣恭闻本朝仁宗皇帝英识伟度三代而下一君而已事出独断何所不可而权要请托每以大臣为辞实以此门一开奸徒百出深谋远计近世所无此陛下家法也崇宁奉行御笔乃小人盗权之术此陛下近监也臣窃闻陛下即位之初所施行事间出中旨虽睿智所及多中事情然忧国之臣未免过虑近日此涂渐塞朝纲寖清臣?陛下长守此意使朝廷政事常出於一得则功归於上而陛下受从善之名失则责在於下而陛下免徇私之谤体正事顺莫便於斯如此而後朝廷可正而天下之治可得而举矣何谓元子者万世之始臣闻诗曰君子万年永锡祚胤祚胤古人所甚重也是以自初生至于成人教之皆有方法古者父子虽曰异宫然文王之为世子也日问安於寝门之外则其相去当不甚远嘉王陛下之元子宗庙社稷所系非轻而今遽建邸於外自此居处之易察恩意之易浃教诲之易行当不如前日在陛下之侧矣陛下虽简择僚友谨选左右然傅相之士少侍御之人多傅相正而难亲侍御近而寡正从违之顷贤否便分皇子虽天资頴特敏於为善万一薰染积习之余或移岐嶷冲和之性臣恐不能不重陛下宗庙社稷之念也臣窃见司马光请以皇子伴读官提举左右前後侍御仆从之人如有巧佞谗谄者许令纠察其言极切事情臣?陛下举而行之大要使府僚之势重於侍御道义之训密於宴游则万世之本可得而正矣臣州县小吏不识忌讳辄肆狂妄轻议家国罪当万死惟陛下赦其愚戅龟年又上论车驾过宫愆期视朝爽节章奏壅滞疏曰臣备数校文自入锁闱不通外内财三十五日耳既出试院凡达於耳目之事乃有甚可骇者自一人之身至於天下之事或废而不举自内庭至于外朝若漫无纪纲之足恃自大臣至于百执事皆有栗栗不自安之意军达于行伍民达於闾阎其言至有不忍闻者虽不足尽信亦有不容不疑者也诘其所以然则不过陛下近不过宫及御朝爽节章奏不下此其可指者耳夫过宫事亲之小节也今两宫之情如春风和气安有微隙晨昏定省少或不讲在父子真情之间何尝较计此琐琐哉但有不可得而已者陛下事亲自视孰与周文王文王朝王季且日三焉而陛下历月不过宫可乎是不可委之以为偶然而已视此以为偶然则其它以偶然而罢者亦必犹是也陛下试观大廷朝会羣臣小不谨於礼此岂真有不畏其上之心而朝廷之仪不得轻贷者诚以上下之分恐因是遂陵迟故尔吾以是责人则人岂不以是望我而可谓吾天性之爱不翦翦於是可乎夫一不过宫直以为有损於孝固不可然今世之所谓孝者曾不过如此等事於此一有不谨无恠乎议已者之云云也何也吾之所谓实然者诚未有以大信于人则舍礼文之间抑何所见其果孝与否孝经曰敬一人而千万人悦夫敬之而能使人悦如此则反是岂不足以招其怨且尤乎窃闻近日臣僚抗章论奏如出一口彼诚不忍陛下父子初无纎芥而遽遭此籍籍口语故不惮斧鑕倾心告上非是羣臣看得此事太重自是陛下待得此事太轻此在陛下非有所难抑何惮而不为而忍以一己动天下之疑犯天下之议乎至于御朝之节自有法度内之起居则节於内侍外之起居则节於合门陛下近日斥责内侍微过必举所以此辈宁无异心陛下啓处之间傥或爽节不特避祸者畏陛下而不敢言怀奸者未必不幸陛下而不言也尝读庭燎之诗至夜如何其夜未央庭燎之光君子至止鸾声锵锵然後知古之人君固望其臣之来朝而数期以待之也至於罢朝则使人问大夫大夫退然後适小寝则古者人君动止皆以臣下为节今千官百辟垂绅搢笏俨然在廷侧耳警跸移晷不闻所谓敬大臣体羣臣之经果如是乎纵曰彼皆士大夫必不敢怨其上若持戟而卫殿阶操挺而扈属车者皆赳赳无识之徒尔吾之所以服役之者不特以利盖有义存焉彼但见陛下事亲在於过宫治政在於视朝陛下一不过宫便以为陛下不能事其亲一不视朝便以为陛下不能治其政纷纷之议此不足恠彼心一动邂逅之间直有可虑者陛下不可以此辈恋斗升之禄而以无能为轻之也若夫章奏所以达下情苟非大臣谁能日日进对其他臣僚所赖以献替者唯章奏耳汉制凡臣下奏事虽不行亦必报闻罢谓之报闻罢者盖欲其人知其言之已达也主父偃上书武帝朝奏莫召入其速如此近日臣下奏议多留中不出若使事事得彻睿览其间有所去取固未为害万一奏入去处或有留滞陛下既不得知臣下又直以为其言不行无从诘问因循积习渐致蒙蔽缓急之际岂不殆哉此事陛下尤不可不关圣虑也臣愚欲望陛下不间寒暑无爽过宫之期益严起居无失御朝之节凡有章奏悉下大臣平章事属机密者自当关防或有施行者令其覆奏如此而人心不安人言不息臣当受妄言之诛臣闻近日臣僚见陛下如此等事颇动人心往往多有谏疏此皆是爱君忧国之深唯恐陛下微有玷失故捐身开策不自顾惜自非忠实岂能如此陛下虽容受听纳未尝少忤然切身之事人所难言在朋友尚欲善道而况於君父臣虑它日小人或有指摘此等臣僚以为暴扬陛下之过则凡今日论谏皆足为罪万一出此则人心愈动将不止如今日而已此事尤系国家利害安危臣故於是复沥血以告唯陛下财择焉龟年又上论人主用心立德用人听言四事疏曰臣仰惟陛下始初清明宵旰图治用心恳恻视古?治之主不足多也万口一辞皆谓太平可以立致而臣区区之愚独有忧焉臣闻伊尹告太甲曰今王嗣厥德罔不在初召公告成王曰王乃初服若生子罔不在厥初生自贻哲命今天其命哲命吉凶命历年臣谓今日政陛下之初也如子之生或善或恶皆在今日是可不兢兢业业自贻哲命乎夫用心有义利立德有诚伪用人有邪正听言有是非此乃命吉凶命历年之所自出者陛下於此政当审所取舍一有不谨吉凶便分臣敢为陛下条列陈之惟陛下垂听臣所谓用心有义利者大学推明明德於天下要其极不过於正心而心之正不正则系乎所存义利之间耳何谓义曰出於吾心之诚然而不能自已者是也何谓利曰不出於吾心之诚然而有为为之者是已且如孝於父母是吾心之所不能已者也义也若以不孝於父母为父母之所谴责为天下之所讥议而後为之则是有为而然而非义矣以至亲亲尊贤子庶民临天下亦莫不尔故臣愿陛下凡所举措凝神熟思果非有为为之也则此心之动无非义矣涵养推广无使间断果有为为之耶则此心之动无非利矣抑遏止絶无使发露如此等事时时有之但当使一日之间一念之发有所为而为之事渐少无所为而为之事渐多积久习熟自然去王道不远矣何谓立德有诚伪诚者实理也凡事从实而为之则为诚不从实而为之则为伪书曰作德心逸日休作伪心劳日拙夫作德之所以日休者以其实也作伪之所以日拙者以其不实也唯其实故患难中为好事逸乐中亦为好事为之初不待勉强不为亦不必遮护此所以日休唯其不实故时暂为好事久则忘之矣见人则为好事无人则忘之矣虽勉强而终废虽遮护而终败此所以日拙不特如此而已也实则常自处以不足故听言纳谏唯恐不及不实则好示人以有余故文过饰非无所不至臣仰惟陛下纯实之性出於天禀与臣等语前後可覆此固有帝王之资矣然今日既登大宝则非前日比也声易恣於耳色易恣於目安逸易恣於肢体刍豢易恣於口腹耳目口体之欲一纵则唯恐迹着而人知人知而议已则前日之实反为不实不可知也此臣所甚虑也故臣谓陛下欲保前日之实必杜今日之欲欲不纵则君道实矣君道实则天下安矣何谓用人有邪正臣闻富弼曰人主无职事唯以辨君子小人为职於君子小人不能辨则人主之职废矣然自古人君孰不欲亲君子远小人哉卒之各贤其臣不自知觉以君子为小人以小人为君子如汉元帝者緫緫也仰惟陛下潜德王邸固以知人为难臣尝记陛下问臣毕竟君子小人如何辨臣告陛下曰中庸所谓取人以身修身以道修道以仁者此知人之要法也故人君必先治己之情性而後能知人之情性故情性与君子近则所用者必君子情性与小人近则所用者必小人人君欲辨君子小人莫急於治情性所谓治情性则臣前所陈是也何谓听言有是非甚矣言之难听也以为利而或害焉以为善而或恶焉人君如何其辨之也夫民衆听之则圣独听之则愚听言者能以是察之思过半矣故公共之言易识私独之言难信传曰公生明偏生暗又曰偏听生奸独任成乱政谓是也今人君出而与宰执议政既出则有给舍省审台谏论列何从而不公入而与近习论政既出则直以一人之意行之宰执不能回给舍不能缴台谏不能论何从而不私陛下天锡睿智超冠百工初临大祚想无此患但以舜之听明而犹堲谗说则在陛下其可不谨耶臣前日亲闻玉音宣谕讲筵事谓内侍辈有谅闇罢讲之说陛下却而不听此叶公所谓不以小谋乱大作真社稷之福也臣愿陛下听言一一如此则何忧天下之不治虽然臣之所陈虽曰四事其实一原陛下傥能立此心以义则养德必诚用人必正所听之言必无不是故臣谓陛下今日所最紧者在於以义立心而已然义最难精心最难正陛下方增置讲读缉熙圣学愿与诸儒熟究之日就月将以为惠福天下之本不胜幸甚

光宗以绍熙二年春有雷雪诏陈时政得失同知贡举兼侍讲陈騤上奏曰宫闱之分不严则权柄移内谒之渐不杜则明断息谋台谏於当路则私党植咨将帅於近习则贿赂行不求谠论则过失彰不谨旧章则取舍错宴饮不时则精神昏赐予无节则财用竭皆切於时病

吏部尚书赵汝愚上奏曰臣尝读书观舜命禹之辞曰克勤于邦克俭于家不自满假惟汝贤臣窃惟禹之神圣其功德岂易量哉然舜授受之际独以勤俭为称者何哉盖俭以约己勤以为人为圣为贤实本诸此故舜之命禹必以勤俭为首也天佑我宋三世揖逊如尧授舜如舜授禹克勤克俭陛下亦己亲传而密受之矣臣请论其目则朝廷之政事不可以不厉精几微不可以不深虑人才不可以不博访边备不可以不预修夜之所思旦之所行不忘乎是则勤之至矣陛下之饮食嗜好不可以不节岁时用度不可以不省民力不可以不惜赐予不可以不吝夜之所思旦之所行不异乎是则俭之至矣上以副重华付托之重下以为子孙万世之法岂不休哉惟陛下留神幸甚

陈亮对策曰臣闻人主以厚处其身而未尝以薄待天下之人故人皆可以为尧舜而昔人谓其以己而观之者天地之性本同也夫天佑下民而作之君作之师礼乐刑政所以董正天下而为之君也仁义孝悌所以率先天下而为之师也二者交修而并用则人心有正而无邪民命有直而无枉治乱安危之所由以分也尧舜二代之治所以独出於前古者君道师道无一之或阙也後世之所谓明君贤主於君道容有未尽而师道则遂废矣夫天下之事孰有大於人心之与民命者乎而其要则在夫一人之心也人心无所一民命无所措而欲论古今沿革之宜究兵财出入之数以求尽治乱安危之变是无其地而求种艺之必生也天下安有是理哉臣恭惟皇帝陛下谦恭求治常若不及深念夫人心之不易正而民命之未易生全也进臣等布衣於廷而赐以圣问曰朕以凉菲承夀皇付托之重夙夜祗翼思所以遵慈谟蹈明宪者甚切至也臣窃叹陛下之於夀皇莅政二十有八年之间宁有一政一事之不在圣怀而问安视寝之余所以察辞而观色因此而得彼者其端甚衆亦既得其机要而见诸施行矣岂徒一月四朝而以为京邑之美观也哉而圣问又曰临政五年于兹而治不加进泽不加广岂教化之实未着而号令之意未孚耶臣於是知陛下求治若不及之心如天之运而不已也臣闻禹立三年百姓以仁遂焉推其本原则曰克俭克勤不自满假而已今时和岁丰边鄙不耸亦几古之所谓小康者陛下犹察其治之不加进泽之不加广而欲求其所谓教化之实号令之意者盖深知人心之未易正民命之未易生全也臣请为陛下诵君道师道以副陛下求治不已之心焉夫所谓教化之实则不可以颊舌而动之矣仁义孝悌以尽人君之所谓师道可也所谓号令之意则不可以权力而驱之矣礼乐刑政以尽人君之所谓君道可也夫天下之学不能以相一而一道德以同风俗者乃五皇极之事也极曰皇而皇居五者非九五之位则不能以建极也以大公至正之道而察天下之不协于极不罹于咎者悉比而同之此岂一人之私意小智乎无偏无党无反无侧以会天下於有极而已吾夫子列四科而厕德行於言语政事文学者天下之长俱得而自进於极也然而德行先之者天下之学固由是以出也周官之儒以道得民师以贤得民亦以当得民之一条耳而二十年来道德性命之学一兴而文章政事几於尽废其说既偏而有志之士盖尝患苦之矣十年之间羣起而沮抑之未能止其偏去其伪而天下之贤者先废而不用旁观者亦为之发愤以昌言则人心何由而正乎臣?陛下明师道以临天下仁义孝悌交发而示之尽收天下之人才长短小大各见诸用德行言语政事文学无一之或废而德行常居其先荡荡乎与天下共由於斯道则圣问所谓士大夫风俗之倡也朕所以劝励其志者不为不勤而偷媠犹未尽革殆将不足忧矣若使以皇极为名而取其偷惰者而用之以阴消天下之贤者则风俗日以媮而天下之事去矣夫天下之情不能以自尽而执八柄以驭臣民者乃六三德之事也强弱异势而随时弛张者人主所以独运陶钧而退藏於密者也用玉食不可同之势而察威福之有害于家凶于国者悉取而执之此岂臣下之所得而?用乎沈潜刚克高明柔克以期刑法之适平而已吾夫子为鲁司寇民有犯孝道者不忍置诸刑其说以为教之不至则未庸以杀而少正卯则七日而诛之盖动摇吾民不可一朝居也周官之刑平国用中典盖不欲自为轻重耳而二三十年来罪至死者不问其情而皆附法以谳往往多至於幸生其事既偏而平心之人皆不以为然矣数年以来典刑之官遂以杀为能虽可生者亦傅以死而庙堂或以为公而尽从之使奏谳之典反以济一时之私意而民命何从而全乎臣?陛下尽君道以幸天下礼乐刑政并出而用之凡天下奏谳之事长案碎欵尽使上诸刑寺其情之疑经者駮就寛典至其无可出而後就极刑皆据案以折之不得自为轻重则圣问所谓狱民之大命也朕所以选任其官者不为不谨而寃滥之数或未尽除殆将不足忧矣若使以福威在已而欲一日尽去其寃滥人之私意固不可信而吾能自保其无私乎不如付之有司之犹有准绳也圣问又曰意者狃於常情则难变玩於虚文则弗畏乎臣以为人主厚处其身而未尝以薄待天下之人安有吾身之既至而天下之终不可化者乎臣?陛下明师道君道以先之而已此所谓教化之实号令之意者也臣伏读圣策曰且帝者之世贤和於朝物和於野俗固美矣然谗说殄行乃以为虑臣有以见陛下深知人心之未易正也昔者尧舜以师道临天下苟可以教之者无所不用其至矣而说之横入於人心者谓之谗说行之高出於人心者谓之殄行人心之危说有以横入之则受矣行有以高出之则伏矣此所谓震惊而尧舜之所忧也故必有纳言之官使王命民言交出迭入而得以同归于道而天下之学一矣及周之衰天下之学争起肆出不能相下而向之所谓谗说殄行者一变而为乡原务以浸润於人心自纳於流俗天下之学既不能以相一而其势不屈而自归孔孟盖深畏之以其非复尧舜之时所尝有也?陛下畏乡原甚於尧舜之畏谗说殄行则人心之正有日矣臣伏读圣策曰画衣冠异章服而民不犯刑既措矣然怙终贼刑必使加审何也臣有以见陛下深知民命之未易生全也方尧舜以君道幸天下禹平水土稷降播种民固已乐其有生矣而臯陶明刑以示之塞其不可由之涂使得优游於契之教伯夷之礼天下之人皆知禹夷稷契之功而臯陶之所以入於人心者隐然而不可诬也後世之为天下者刑一事而已矣寛简之胜於微密也温厚之胜於严厉也其功皆有言而臯陶不言之功则既废矣夫鞭作官刑朴作教刑金作赎刑眚灾肆赦怙终贼刑官刑既於彼教刑又於此情之轻者释以财情之误者释以令凡可出者悉皆出之矣其所谓怙终贼刑者盖其不可出者也天下之当刑者能几人後世之轻刑未有如尧舜之世者也?陛下考尧舜之所以轻刑之由则民命之全可必矣而圣策又曰得非薰陶训厉自有旨欤臣之所以反复为陛下言之者苟尽师道则薰陶在其中苟尽君道则训厉不足言矣尧舜之所以治天下者岂能出乎道之外哉仁义孝悌礼乐刑政皆其物也臣伏读圣策曰今欲为士者精白承德而趋向一于正为民者迁善远罪而讼诉归于平臣有以见陛下之未尝以薄待天下之人也彼亦何忍以异类自为哉而圣策又曰名宾於实而是非不能文其伪私灭於公而爱恶莫可容其情则圣意不免於小疑矣然而天下之学贵乎正天下之情贵乎平其终固未尝不归於厚也夫今日之患正在夫名实是非之未辨公私爱恶之未明其极至於君子小人之分犹未定也伊尹论有言逆于汝心必求诸道有言逊于汝志必求诸非道其说近矣而汉之谷永其言未尝不逆唐之李泌其言未尝不顺则人心庸有定乎孟子论国人皆曰贤必察见其贤而後用之国人皆曰可杀必察见其可杀而後杀之其说密於伊尹矣然为人上者何从而得国人之论也凡今之进言於陛下之前者孰不自以为是而自以为公哉陛下亦尝察舆论之曰贤者而用之矣然而人之分量有限其心未能尽平也未能举无私也小人乘间而肆言以为公力诋以为直陛下亦不能不惑之矣遂欲两存之以为平薰莸决无同器之理也名实是非当日以淆而公私爱恶未知所定何望夫风俗之正而刑罚之清哉陛下见其贤而用之举动之小偏则勿行而已耳君臣故当相与如一体也何至存肆谗之人以恐惧其心志而徊徨其进退哉陛下苟能明辨名实是非之所在公私爱恶之所归则治乱安危於是乎分而天下之大计略定矣风俗固不期而正刑罚固不期而清也清白承德迁善远罪直其细耳而圣策又曰节俭正直之谊兴行於庶位哀矜审克之惠周浃於四方果何道以臻此其要在於辨名实是非之所在公私爱恶之所归其道则以厚处其身而未尝以薄待天下之人而已陛下三载一策多士宜若以踵故事也宜若以为文具也草茅亦以故事视之以文具应之过此一节则异时高爵重禄陛下不得而靳之矣陛下图其名而草茅取其实此岂国家之所便哉正人心以立国本活民命以夀国脉二帝三王之所急先务也陛下用以策士则既不鄙夷之矣於其末又复策臣等曰子大夫待问久矣咸造在廷其为朕稽古今之宜推治化之本凡可以同风俗清刑罚成泰和之效者悉意而条陈之朕将亲览臣有以见陛下必欲正人心全民命以尽君师之道而自逹於二帝三王之治而後已顾臣何人岂足以奉大对臣窃观陛下以厚处其身而未尝以薄待天下之人既得正人心全民命之本矣而犹欲臣稽古今之宜推治化之本夫以厚处身之道岂有穷哉使天下无一人之有疑焉可也陛下之圣孝虽曾闵不过而定省之小夺於事则人得以疑之矣陛下之即日如故而疑者不媿其望陛下之以厚自处为无己也陛下之英断自天不借左右以辞色而废置予夺之不常则人得以疑之矣陛下之终无所假而疑者亦不媿其望陛下之以厚自处为无己也云上於天需君子以饮食宴乐而九五之需于饮食者待时以有为当於此乎需也岂以陛下之圣明而有乐乎此哉然而人心不能无疑也明两作离大人以继明照四方而六五之出涕沱若戚嗟若两明相照抚心自失而不敢以敌体也岂以陛下之英武而肯欝欝於此哉然而人心不能无疑也臣?圣孝日加於一日英断事踰於一事奋精明於宴安之间起心志於谦抑之际使天下无一人之有疑而陛下终为夀皇继志而述事则古今之宜莫便於此治化之本莫越於此同风俗以正人心清刑罚而全民命而明效大验可以为万世无穷之法其本则止於厚处其身而已诗不云乎维天之命於穆不已文王之德之纯而子思亦曰纯亦不已夫以厚处其身岂有穷哉臣昧死上愚对

祭戡上奏曰臣闻治道贵清静此先哲之格言也天下无事犹当以清静理之而况多事乎多事之时而处以无事则事自定苟惟不然徒为胶胶扰扰事日益繁去治愈远厥今天下可谓多事矣吉凶之礼迭举宫室之役并兴与夫使命往来之交驰诸军犒赏之频并是皆不得已者适丁歉岁生民艰食陛下发仓廪府库以赈救之此又大不得已者今太仓之粟左帑之金所余无几京府积镪漕司羡缗耗用略尽州县之间上下煎熬殆无生意人劳财匮莫甚於此时自今以往日幸无事犹惧不给万一饥馑洊臻盗贼窃发或有意外之费将何以支为今日之计要当於不得已之中求其可已者已之可缓者缓之朝廷之上镇之以静重百执事之间守之以靖共州县先於抚摩边鄙贵於宁辑休息生聚年岁之间国用稍裕民力稍苏然後兴滞补弊建利除害亦未为晚此国家根本之计惟陛下留神幸甚戡又奏曰臣窃见汉宣帝为西汉中兴之主侔德商周求其所以致治之迹不过信赏必罚综核名实枢机周密品式备具上下相安无有苟且之意而已考其成効至於威信夷狄功光祖宗业垂後裔何其盛哉恭惟陛下其仁如尧其孝如舜如禹之勤俭如汤之勇智又有文王之容德武王之义德兼二帝三王之美可谓盛德之君孝宣杂覇不足陈於前然今日之治未底孝宣之盛者臣窃惑之岂赏罚未尽信必名实未尽综核耶枢机未尽周密品式未尽备具耶何其上下未免有苟且之意也凡今之仕者无非苟且内而百执事志在爵位多方以图进计日以待迁不复以职业介意循常守故回陋就简避嫌畏讥之不暇何暇为国家远大之图外而监司令守志在利禄唯恐所入之不丰所求之不广至於职业能者不过趣办目前规求近效以逭责免戾而已何暇为国家经久之计又况任之不久责之不专人知其任之不久也唯脱去是期幸其责之不专也唯退避是务间有有志事功者经营规画未及就绪不以迁去即以罪罢矣乌能取効於旬月之间此所以苟且之俗尚炽而中兴之功未立也今纵未能一一久任而责成至如主计之臣掌兵之官与夫监司帅守似不可以屡迁数易使之尸素而逃责也要当以三年为任凡朝廷所欲为者如屯田牧马修城壁备器械课农桑兴水利之类除授之初临遣而面命之责成效於三年三年之中有过则削爵夺俸有功则增秩赐金无易其任三年之後然後核实之不愆于素则进用之因任之不如所言罪之可也窜之可也如此任之既久责之既专既不容苟且偷安以幸免亦不敢苟且欲速以应命三年之间何事不立何功不成孝宣之治亦不足进惟陛下留神省察

戡又奏曰臣闻人主以天下为忧乐天下以人主为休戚天下无事则人主享其乐人主万夀则天下同其休上下相関理之必然今日边鄙无虞盗贼不作亦可谓宁谧矣无强臣擅权无奸邪乱政朝廷亦可谓清明矣然而庙堂之上懦懦然常若有不测之忧百执事之间皇皇然不安厥职下而士民亦无和平之象陛下贵为天子富有天下当享天下之至乐臣窃料陛下亦未知所以为万乘之乐此中外休戚之所関也宰执之敷陈侍从之献纳给舍之封驳台谏之论列不无烦渎圣听皆其职分之所当然不能自已以臣观之今日之事不过数端而已非有甚难特陛下一颐旨之劳耳陛下何惜不於谈笑之间毕此数事使中外之人皆知陛下之心颂陛下之德以释天下之疑以召天下之和上恬下熙共臻康泰陛下端拱岩廊之上优游无为享天下之乐天下赖陛下一人之庆岂不韪欤臣不胜大愿戡又奏曰臣闻天人之势虽若辽邈而休咎之证如符节之合君民之分虽若隔絶而交感之理如影响之随天至高而卑民至愚而神人君一嚬一笑一言一话皆足以动天听感人心故一念之善则为祥风庆云一念之差则为迅雷激电一政令之美则民在春风和气之中一政令之失则民立烈焰层氷之上上下相应脉胳相贯有不期然而然者为天之子为民之父母其可忽诸粤自今夏以来灾异屡见星变地震山摧川竭黑子贯日赤氛亘天上天之所示戒者不一而足近则都邑远则畿甸闾阎无知之人兴讹造讪公肆谤讟幸灾乐祸唱言变乱无所忌惮人情詾詾朝不谋夕其势甚危乃十一月十有五日车驾过宫亲讲问安视膳之礼都人忻快天意顿回和气致祥瑞雪时降徧及淮浙罔不沾濡是月二十日皇太后册宝礼成流传四方举同庆拚化悍戾为柔顺变愁叹为懽谣气象霍然尽还旧观天下耄艾万口一词歌咏圣德易危而安反灾为祥在陛下一颐旨一举足之易孰谓天道之难知人心之难感乎臣滥将王命迓客淮壖得之见闻归美报上臣之职也臣所历淮浙八郡苏秀中熟常润所收仅六七分自江而北絶长补短大率不减六分斗米不过一百五六十金钱会流通民旅安便盗贼不兴边鄙帖然此正陛下垂衣拱手优游无为两宫交懽朝野多娱之日臣复何言臣区区愚衷窃谓陛下既鉴往事之明验必思将来之永图无以天幸为可常无以愚民为可忽曲尽事亲之道示仪刑於有衆深究保邦之术消变乱於未萌戒谕执政大臣条举天下滞务重地之阙帅者以时除授远方之待报者以次施行听任台谏以振纪纲保全臣下以励名节朝廷既正天下自化远人自宾中外廓清无事两宫万夀备天下之养享天下之乐足以夸当年而高後世书之史册传之无穷岂不韪欤臣不胜大?

戡又奏曰臣闻自古人君临御之初必谨其始为人臣者亦必以谨始之说告於其君盖国家安危之几天下治乱之原生民休戚之本君子小人消长之际实系於此可不谨诸春秋书元年春王正月公羊曰元年者何君之始也糓梁曰虽无事必书正月谨始也故伊尹告其君曰今王嗣厥德罔不在初召公告其君曰王乃初服若生子罔不在厥初生古之君臣相与警戒莫不以谨始为先盖人君体元居正南面以听天下龙飞之初万物之所争睹四海之所具瞻一命令之发一政事之施必有以竦动天下悦服人心则天下之人翕然向风从化不令而行无为而治始之不谨其後虽有仁心善政良法美意人不信也仰惟陛下嗣膺大宝躬临初政海隅苍生倾耳嘱目以观德化而傒太平是以陛下宵衣旰食不遑康宁於谨始之道尤加圣虑伏覩求言之诏既询访於旧弼又咨诹於近臣既俾中外之臣咸得条奏又俾在廷之臣每日轮对此正初政之当急天下之士莫不披肝胆布腹心输忠竭诚以副陛下?恻之意况臣世受国恩身为宰士若隐情惜已不为陛下极言臣则有罪臣谨采掇自古人君谨始之道人臣谨始之说槩举八事为陛下献一曰正心术二曰辨邪正三曰广圣学四曰来直言五曰戒游逸六曰崇节俭七曰恤刑罚八曰重名器皆随解释援古为证不敢饰为浮词以渎圣听伏望陛下清闲之燕垂精留神特赐省览或於初政可裨万一谨列如左

一正心术　臣闻尧之传舜舜之传禹见於书曰天之历数在尔躬尔终陟元后人心惟危道心惟微惟精惟一允执厥中见於论语曰尧曰咨尔舜天之历数在尔躬允执其中舜亦以命禹夫三圣相传心术之妙不过曰中而已汉武帝即位之初亲策多士董仲舒告以正心以正朝廷正朝廷以正百官正百官以正万民盖上天之灾祥下民之休戚人才之邪正天下之治乱系於人君之心一念虑之发虽若甚微幽显之间其应如响惟人君者当宅心於正道之中非正勿视非正勿听非正勿言非正勿动一心既正则邪佞谗谄不得而入声色货利不得而淫以视则明以听则聦言可为则动可为法举而措之则朝廷万事无不归於正四方远迩无不一於正天下不足为矣

二辨邪正　臣闻舜初即政首举十六相去四凶而天下咸服传以为有大功二十禹臯都俞之际亦以知人为先臯陶又陈九德谓人君能知九德之人考察其真伪而信之上可以抚五辰下可以凝庶绩盖知人人君之盛德人君无职事惟辨君子小人而进退之耳君子小人之难辨也久矣谗谄面谀似忠乘机投合似智胁肩谄笑似恭小廉曲谨似贤排斥小人者似乎谗汲引善类者似乎党面折庭争者似乎讦难进易退者似乎矫人君智不足以烛之则君子小人并用而杂处交争而互胜终必至於小人进而君子退此治乱之所由分也惟人君者要当精鉴详察审其贤者听任之而勿贰知其不肖者废斥之而勿疑内君子而外小人使之各安其分则人君之能事毕矣天下其有不治乎

三广圣学　臣闻商高宗嗣位之初傅说告之曰王人求多闻时惟建事学于古训乃有获又曰惟学逊志务时敏厥修乃来又曰惟斆学半念终始典于学厥德修罔觉诗人进戒嗣王曰日就月将学有缉熙于光明佛时仔肩示我显德行诗书所载臣之告其君必以学为先盖人君不可无学学者学治天下王者之事故尧舜禹汤汲汲仲尼皇皇此所以圣益圣明益明也昔唐太宗贞观之初引十八学士於禁中论古今成败讽诵诗书讲求典礼咨询忘倦以至夜分尝谓虞世南曰使我稽古临事不惑者公等力也臣?陛下於廷臣中遴选忠信端良博雅多闻之士使备劝讲无限员数无拘资格更番逓直退朝之暇引之便坐讲求经术咨询治道因访民间疾苦吏治得失假以温顔接以诚意俾尽其情如是则圣学日益圣政日新虽深居九重而周知四海岂小补哉

四来直言　臣闻舜受禅之初咨于四岳辟四门明四目达四聦傅说复于王曰惟木从绳则正后从谏则圣故元稹上书於宪宗初元谓自古人君即位之初必有敢谏之士君受而赏之则竞为忠谠苟拒而罪之则卷怀括囊又引太宗赏孙伏伽事以告之盖古者史为书瞽诵诗百工献艺庶人谤於道商旅议於市人人得以尽其言况以谏为官有言责者乎陛下自即位以来求言之诏屡下纳谏之诚未孚未闻赏一敢言之士而已轻去言事之臣此天下识者所以窃窥初政而重为之惜也臣?陛下广开言路增置谏官言之是则赏之言之非则置之狂妄者优容之抵讦者宽宥之怀奸罔上朋邪害正者黜之如是则天下之士莫不乐告陛下庶几直言日闻下情毕通而无壅蔽之患矣

五戒游逸　臣闻成王即政周公恐其逸豫作书戒之先曰君子所其无逸先知稼穑之艰难乃逸又言商中宗高宗之不敢荒宁祖甲之不敢侮鳏寡文王之自朝至于日中昃不遑暇食兹四君所以享国久长又戒以继自今嗣王则其无淫于观于逸于游于田以万民惟正之供无逸一篇反复数百言始终以逸豫为戒故古人以宴安为酖毒以无逸为元龟仁宗皇帝建迩英阁书无逸於屏间朝夕观览以示警戒夫昧爽丕显後世犹怠始而不勤後将若何古之人君朝以听政书以访问夕以修令未明求衣夜分乃寐者非欲焦心劳形以自苦也盖恐怠心一生则便佞之说乘间而入酖乐之事有时而为流而不返不惟荒政损德亦非所以养夀命惟人君者要当清心寡慾克己复礼终始惟一无荒无淫如此则夀齐尧舜享国百年岂不韪欤

六崇节俭　臣闻舜命禹緫朕师懋乃德嘉乃丕绩不过克勤于邦克俭于家不自满假惟汝贤孔子亦曰禹吾无间然矣菲饮食而致孝乎鬼神恶衣服而致美乎黼冕舜之所以传禹禹之所以继舜者莫不以俭德为先故唐玄宗开元之初焚珠玉锦绣于庭以示俭德及其末年犹以穷奢极侈乱天下其始可不谨乎唐太宗问禇遂良曰舜造漆器谏者十余人何也遂良对曰漆器不已必以金为之金器不已必以玉为之古人之必谏其渐若事已横流则无及矣盖天子者合天下之力而奉之凡宫室车马服食器用无非生民之膏血其作之甚劳其成之甚难安而享之必思其所自来思其所自来则不忍轻费民财重惜民力如此则子孙万世长享天下之奉矣

七恤刑罚　臣闻舜初嗣位首陈典刑之义以勅天下曰钦哉钦哉惟刑之恤哉又命臯陶作士戒以惟明克允故能好生之德洽于民心兹用不犯于有司恤刑之效於此可见汉景帝之元年减笞法定箠令唐太宗贞观之初观明堂图而除鞭背自古圣贤之君莫不以人命为重不敢轻於用刑故能享国长久庆流後裔恭惟祖宗二百四十余年之间深仁厚泽渐被四表诛戮之刑内不施於骨肉外不施於士大夫丽於法者一付有司虽天子不得轻重於其间故卜年卜世与周匹休又非汉唐之所能及臣?陛下遵守祖宗成宪谨於用刑宁失之宽不可失之急宁失之略不可失之详宁有佚罚不可及无辜庶几初政有以深结人心而为万世无穷之福天下幸甚

八重名器　臣闻商高宗即位傅说进于王曰惟治乱在庶官官不及私眤惟其能爵罔及恶德惟其贤夫爵赏天下之公器当与天下共之非人君所得而私昔韩昭侯爱一弊袴不以赐左右必欲待有功者且曰明主爱一嚬一笑袴岂特嚬笑哉唐宣宗重惜章服有司尝具绯紫衣数袭以备赏赐或半岁不用其一夫弊袴微物也章服虚文也二君恡惜如此盖物以寓意文以副实上之人爱之重之不以轻畀则得之者荣苟惟人人而与之则不足以为重矣而况一命以上人君所以励世磨钝无功者赏则有功者怠不肖者进则贤者退予夺废置可不谨诸惟人君者要当以天下为公凡高爵厚禄择天下之贤者有功者共之惟其人勿以踈远而废非其人勿以亲昵而用威权不可移於下名器不可假於人如此则上无滥赏下无幸人贵贱履位贤不肖袭情而天下治矣

右臣所言八事凡陛下之所优为者臣申言之所以坚陛下有为之心陛下之所不为者臣预言之所以防陛下欲为之渐此皆初政之急务若夫示好恶公毁誉以作人才尚名节黜贪鄙以厚风俗薄赋敛戒掊克以宽民力择将帅明赏罚以肃军政所当讲求次第而施行者臣不敢躐等以进位卑言高罪当万死惟陛下裁赦

历代名臣奏议卷五十七








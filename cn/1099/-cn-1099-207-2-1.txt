○與錢海石第二書 【 星變】

伏奉高論星變、仰觀愽古之學、憂時之誠、傾歎無已、僕嘗聞之師、中土文明火地每值歲之丙午。則火盛極而變。往往多事。皇初載籍未備、傳聞多訛、無庸強說、越稽春秋以來、凡當是歲。鮮不禍應。惟漢武帝世祖唐文皇宋真宗四朝獲免。而武帝征伐禱祠、幾續亡秦、世祖承王莽更始之亂、因天悔禍之初、文皇亦以末年征遼大役、武氏僣亂、亡將及矣、真宗差為太平、而契丹敗盟、天書誕妄、東封西祀、虛耗海內、未為全盛也。入我　天朝、初丙午為元亡。再丙午為　宣皇之元。三丙午丁未為憲朝之末。今值厄運、而聖德消弭、卒無其應、天下蒼生之福也、然比日靁電虹霓非時大變、頗駭群心、說者疑以海舶應之、夫海賈擾攘。自是付託非人。變通無術。張皇迫逐致然。所謂庸人擾之者也。然後倭寇為亂者數歲愚策特費一提舉司官吏監督互市。自可一疏而辦。所謂化盜賊使為良民。妄見殊不以是為意也。


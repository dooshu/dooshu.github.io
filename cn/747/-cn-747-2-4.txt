○楚王杜伏威进封吴王赐姓附属籍诏

五等列爵，茂绩超於恒典；四岳分官，连帅总其常赋。山河之赏，义在酬庸；方伯之任，实资贤哲。使持节和州总管和州刺史东南道行台尚书令上柱国楚王伏威，往因丧乱，纠合徒旅，绥静淮濆，缉宁江介。闾阎安堵，吏民率职，远禀朝化，具申忠款。仍请立功，扫除多难，诚节既表，志识可嘉。委以招怀，特宜受命，宠礼之序，式加常秩。可使持节总管江淮以南州诸军事扬州刺史东南道行台尚书令淮南安抚大使上柱国，进封吴王，食邑五千户。赐姓李氏，附属籍。


【永初三年七月十六日之郡初发都诗】

述职期阑暑。（《类聚》作兰署。）理棹变金素。秋岸澄（《类聚》作沉。）夕阴。火□（《类聚》作昊。）团朝露。辛苦谁为情。游子值颓暮。爱似庄念昔。久敬曾存故。如何怀土心。持此谢远度。李牧愧长袖。却克惭ε步。良时不见遗。丑状不成恶。曰余亦支离。依方早有慕。生幸休明世。（《类聚》作时。）亲蒙英达顾。空班赵氏璧。（《类聚》作圣。）徒乖魏王瓠。从来渐二纪。始得傍归路。将穷山海迹。永绝赏心悟。（六臣本《文选》注云。五臣作晤字。○《文选》二十六。三谢诗。《诗纪》四十七。又《类聚》二十七引素、露、暮、顾、瓠、路、悟六韵。）


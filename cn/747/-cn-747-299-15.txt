○水镜赋

利济者水，涵虚者镜：怀朗鉴遇物无心，处下流通而不竞，对清流则泛滥长游，开宝匣则蟠螭孤映。汾浍所及，泯众恶而无私；铨衡不遗，鉴群才而必正。清氵勺其味，坚贞其质，六气咸用，彼得於终亨；五材不愆，取其初吉。深则不竭，贞能象物，浮锦缆而花生，映瑶台而月出。若然者，体不自有，故受之於金；功不自居，推之於坎。昭昭神遇，必尽其妍蚩；泛泛随流，岂怀於舒惨？清必见底，明恒照胆，壅之则止，宁有谢於屯蒙；用之则行，竟无情於窥鉴。临万象而皆见，总百川而俱会，隐瑞鹊於光中，泛灵查於天外。混之不浊，含静质而终洁；覆之则昏，用明道而若昧。功虽一致，理或殊调，乘桴浮海，从我者岂测其深？赋蒙求徵，无欲者以观其妙。纳晴天而两日交丽，因红粉而双容俱笑，既不惮於惠风，亦何疲於屡照？加以向日冰静，澄流玉洁，声名未著，览鹤发而魂惊；功业後时，仰龙门而心绝。幸君子之惠鉴，庶流同而派别。


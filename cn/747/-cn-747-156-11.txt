○愚夫哲妇论

昔有愚夫者，家本大贾，积资巨万，既生豪门，长乃润屋，所以衣必极丽，食必穷珍。而禀性顽鲁，不闲货殖。既而父终兄丧，生计归之，每有货易，动多遗利。其妻敏而有识，常思叹曰：“若此子，家贫无日矣。”夫常市珠及玉，所费万计，唯获燕石鱼目而还，妻睹而诮之曰：“此非真也，何失鉴其若是乎？”於是愚夫乃作色虬须，攘袂目，顾而呵其妻曰：“吾访肆人，皆云美玉也；问诸吏，咸云美珠也。吾固先访而後市，先问而後买，岂吾不择而擅取哉？”其妻怒而复曰：“夫玉石异体，珠目珠状，虽色类相似，而明润悬绝，但子愚昧未详耳。若使人言是而随是之，人言非而随非之，此即取舍在彼，子何预焉？故有离珠之目者，不可惑之以色；有师旷之耳者，不可惑之以音。今若问人而後识者，此乃聋瞽之事也，岂有耳目者所为哉？”於是夫妻怨竞，累日不息。时邻家有寓居游士，闻而叹曰：“诚哉哲妇之言！可谓信而有徵。”


牟康民：

内江牟康民，少年抱异术，不知所从授。万历庚申正月，投牒于巡按御史黄陂吴之皞云：「明年辛酉九月，蜀变方作，方伯朱公能平之。今闻其入贺万寿，乞留任以拯我西人，其另择赍捧者。」方伯朱公，盖右辖山阴燮元也。之皞故好数学，年十四补诸生高等，累举不第，从豫章术士游，年四十五联第，至是览牒而异之。方伯当入贺，见之皞于夔州，勉留之不得。盖朱母夫人明年八十，便道兼寿也。之皞叹曰「蜀人无福」，请后期。朱曰：「今秋入贺还，因归省，明年正月进觞，三月当看花锦城矣。」之皞许之。濒别，以叱驭是望。明年春朱转左辖赴蜀，出黄陂访之皞里第。时之皞按蜀竣，过其里，饯朱于郊。出康民所投牒授之曰：「事甚异，君至蜀当物色其人。」而朱未即信。迨九月重庆之变，亟遣使报刘养鲲、武声华，驰访康民山中。距内江邑三十里，茆舍三楹。不受征，第曰：「有朱使君在何患？成都百日之围，可坚守也。」及围解，又征之。辞曰「牟生不是今朝人。」凡警辄遣使叩，叩辄验。朱进巡抚，后忧去。己巳三月，拜总督之命，开府黔中。康民先寄札云：「使君重莅黔蜀，诚地方之幸。八月安奢俱靖，从此造福十年。但乙丙年罡星正照燕都，仲冬金人内入畿南，白骨如麻，天下渐扰。」又云：「燕京黄气已尽，戊寅人大劫，倥偬三十五年，民不聊生。」丙子十月又札云：「康民已心厌凡世，远遁深山，不复再候。明年丁丑八月，使君刬度不佳，当乞休绿野，以保余龄，否则戊寅之春将返朴还真耳。」少师疾，迹康民，不知所往。先是秦抚刘汉、儒学使何阆中招康民署中，补诸生廪食。日长卧，语多不效，乃放归。康民自称又呆子，所著《兵机纂》等书。




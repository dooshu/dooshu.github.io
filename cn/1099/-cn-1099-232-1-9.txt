○甘肅論 【 甘肅】

河西地勢曠遠難于設險今日守禦方畧須倣趙充國留兵屯田之策斯善矣

甘肅即漢之河西四郡、武帝所開以斷匈奴右臂者。葢自蘭州為金城郡。過河而西歷紅城子。莊浪鎮羗古浪六百餘里。至涼州為武威郡。涼州之西歷永昌山丹四百餘里。至甘州為張掖郡。甘州之西歷高臺鎮夷四百餘里。至肅州為酒泉郡。肅州與前四郡皆隸甘肅西出嘉峪關。為沙?赤斤苦峪。以至哈密等處。則皆燉煌郡地也。洪武五年宋國公馮勝下河西。荒服之地雖難守胡得遽棄之乃以嘉峪關為限遂棄燉煌焉自莊浪岐而南。三百餘里為西寧衞。古曰湟中。自涼州岐而北。二百餘里為鎮番衛。古曰姑臧此河西地形之大畧也。夫以一線之路孤懸幾二千里。西控西域。南隔羗戎。北遮胡虜。經制長策。自古巳難。况茲凋敝之餘。非豪傑任事之臣其孰能為之。且哈密甘肅藩籬。諸番領袖。成化以來。陷於土魯番。恢復之議至廑　累朝。顧在今日有難者二。有當緩者四不可例以往日。何也。哈密累敗之餘。喪亡畧盡。譬之垂死之人。身不自持。縱令復國豈能固守。此一難也。恢復之計。曉諭不從。必煩聲討。虛喝謾恐。難以震動。深入不毛雖云遠畧萬一損威失望非徒無益且辱國矣試言今日可復為先襄毅深入之事乎。此二難也往建哈密以其能制諸夷為藩蔽也今不能矣。立之何益。是故哈密者昔為要區。今為散地。盛衰之會殊。強弱之形異。當緩一也。哈密轉徙之眾。巳長子孫。身事讐國、遺我以難。是彼無共天之義我有同舟之急此何為乎。當緩二也。　累朝以哈密之故。勞費萬狀。議論無巳。是以夷人視之為奇貨。以為中國一日不可無哈密也。今日索金幣。明日求進貢。今日送金印。明日還城池。譬之以果啗兒。舞弄在手。假令自今不復言哈密恢復事。彼當何為乎。以為將遂有哈密也則豈待中國棄之而後取之。以為不能則哈密猶舊也。况閉關絕貢可以制諸夷之命乎當緩三也。赤斤蒙古。安定曲先等衛。亦皆中國藩蔽。赤斤等衛破于土番安定衛破于海賊。何不聞為彼恢復。而切切于哈密乎。當緩四也。以上二難四當緩俱得中之論恢復之議可自息矣審于六者之間。則哈密可復不可復。宜復不宜復。圓機之士。必當破眾說而建長策矣。至于亦不刺者。迤北逋寇。盤據西海。吞并屬番。為西南患。頃歲巳許內附。尋因其敗弱而棄之。頗為失計。何也。甘肅之患。北虜倏去倏來。南番坐守之夷耳。惟土魯番自兩犯甘肅以來。累肆荼毒。漸不可長。乘其內附乃因其勢而利導之斯為安邊之善術議者反懷邊方啟釁之慮大失机會矣若收海上之虜置之哈密近境結以恩德。西制土番。北制瓦剌。此千載一時也。倘有成績。即令職西域之貢。何所不可。議者祗恐別起事端。而不思遠地無干。祗云夷心叵測。而不知窮虜易用。視今日自據西海。散處河岷何如邪。矧以虛縻得實用借虜地為干城得失利害。不較可知。又今河西屯田敝矣。二千里內計丁一萬七千耳。防守不設。耕種難也。累遭殘破。生聚難也。朘削無巳。休養難也。是故人益貧。口益耗。食益歉。兵益弱。而屯田益不興矣。近日差官添築新堡。廣招佃種似矣。豈有舊堡未充而更能實新堡者乎。豈有不為防守。而敢遠耕者乎。豈有將不休養。而人得生聚者乎。又譬之家政農桑薪水賓客祭祀之類。動必相連。豈有餘事皆廢。而一事獨舉者乎。是故有將而後有兵。有兵而後有人。有人而後有土。有土而後有財。有財而後兵益振。屯益舉矣。他如李淮之議曰。兵農相済緩急有賴效五丈原故事也此議真可云老成長慮欲將見堡量給以馬無事令其瞭望而耕耘有事得以聯絡而馳逐拯溺救焚。此其近策矣。蘭州舊有管糧郎中而不司支放。與宣大。事體稍異。已失事宜。或又令其歷在催徵不更遠乎。若以省參一官專駐蘭州以督邊課。如近時山東河南京運事例。而移郎中于甘州如宣大例。則稽察歸于戶部。催科便于本省是或一道也。西寧控十三番族。四堡六千戶所。近又益以海寇之擾亦要地矣不令屬莊浪。而另設參將。易瓚之議是也。若我　太宗以夷治夷建寺立僧之法葢有深意。西僧延入中國騷擾百端如大□法王一輩竟于國家何益今有講其故者乎。西域之貢。番文動數百紙。詐冒相仍。騷擾無益。若給符限年。勒以名數庶可久可繼之道也。嗚呼、病于塞而求通。傷于困而思起今日之甘肅。豈一事耶。舉其大者。聊以見緩急而巳。


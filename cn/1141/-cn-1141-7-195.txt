怀李旸若廉使

时自滇南报迁粤东右司，予在临江，晤言可待，俄复见留滇中。

国门置酒别，送子之蛮方。
留滞滇黔间，七载迅流光。
章服岂不贵，天末断人肠。
驾言改东粤，騑骖经豫章。
具舟戒津吏，迟君奉杯觞。
嘉会终难合，伫立心徬徨。
别时各壮年，倏忽须髯苍。
孤居日已老，九折路何长。
安得随越鸟，从子以南翔。



○陳邊情及守操戰車

竊以邊人大都五分類夷五分邊人拙者皆材魯黠者則游棍也有京師氣習其轉移非嚴不克。若任真到底。久亦自服。他日濟事者此也。否則無事之時。布言感恩。有事之際。仍襲玩套。送上司入朝廷斧鉞中。則餘皆束手高談。悻悻得計。其接任者。又復姑息。從未把前任誤事偏裨查究。以此人人得慣。一也。夫南兵南將。凡有條約。上下講讀。信而畏之。此間將領而下。十無一二能辨魯魚。復有自巳敕諭。不曾記得一字。如練兵條約。連坐保結。節制甚明其戍邊之吏士不識字者。固非得已。識字者且效白丁之習。二也。職又細詢邊情。皆云某年賊到、乃不信哨報之失、某年賊到、乃哨報遲悞之失、某年賊到、乃一時邊墻無人之失。又云若有兵到、無不阻截成功、然皆面言欺人。多飾妄說。凡大賊臨邊。幾曾不預得哨探。幾曾不分布兵馬。幾曾兵馬不到地方。緣東來山雖高聳。外面山梁延長。高下不峻。林石無碍。俱可馳馬。經至墻下。或外面山梁十餘道。而內之縈迴則數十里者。守兵數垛一人。援兵馳集不及。即有一二枝到。若照守邊之卒疏布。則無濟于事。必須密密布之。又要設疑高處。三千一枝。即分不過數里。虜騎數萬。首尾橫布百數里。分投亂攻。必有一處疏虞。此所以千方百計為守禦計。而攻無不入者也。至于戰陣一節。詢之舊格。凡諸軍教塲操習。以為觀美之具臨時一毫無用。惟挑濠固守者。便為上軍良將。斷斷然無鬪志也。職謂即今所操。便為戰虜實事。彼尤謂面前套數。且以面前套數應之。臨陣時謂不得不繇他耳。又戰車為萬全之策。人人知之矣。但狡虜傍山沿壑。擡營移走。非車所及。此節終不可免。亦須為之再計。近造小車一輛。樣如原車而輕且便利也。以上三項等情、乞亮職言不虛、留心區畫、而邊事庶或有濟也、


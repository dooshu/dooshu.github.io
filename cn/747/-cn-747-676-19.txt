○苏州南禅院白氏文集记

唐冯翊县开国侯太原白居易字乐天，有文集七帙，合六十七卷，凡三千四百八十七首。其间根源五常，枝派六义，恢王教而宏佛道者多矣，然寓兴放言，缘情绮语者，亦往往有之。乐天佛弟子也，备闻圣教，深信因果，惧结来业，悟知前非，故其集家藏之外，别录三本，一本於东都圣善寺钵塔院律库中，一本於庐山东林寺经藏中，一本於苏州南禅字千佛堂内。夫惟悉索弊文，归依三藏者，其意云何？且有本愿，愿以今生世俗文字放言绮语之因，转为将来世世赞佛乘转法轮之缘也。三宝在上，实闻斯言。开成四年二月二日，乐天记。


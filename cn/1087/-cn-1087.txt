史记集解 - (南朝宋)裴骃








一百三十卷。南朝宋裴骃撰。裴骃(生卒年不详)，字龙驹，河东闻喜(今山西闻喜县)人。历史学家。官至南中郎参军。他因为看了徐广的《史记音义》有独见，又认为过于省略了，于是采摘九经诸史和《汉书音义》等书为《史记》作注解，所以题名为《史记集解》，共一百三十卷。书的上半部很可观，下半部较简略，甚至一连几页不见一字的也有。原本为八十卷，后《集解》为毛氏汲古阁刊为一百三十卷。自明代与《索隐》、《正义》附入《史记》原书。后又有删削。如《五帝本纪》“昔高阳氏有才子八人”句下，脱“名见左传”四字，《项羽本纪》“其九月会稽守”句下脱“徐广曰尔时未言太守”九个字等。有汲古阁刊本、金陵局本、点石斋本。




提要

【臣】等谨案史记集解一百三十卷宋裴骃撰骃字龙驹河东闻喜人官至中郎外兵曹参军事迹附见宋书裴松之传骃以徐广音义麤有发明殊恨省畧乃采九经诸史并汉书音义及众书之目别撰此书其所引证多先儒旧説张守节正义尝备述所引书目次然如国语多引虞翻注孟子多引刘熙注韩诗多引薛君注而守节未着于目知当日援据浩博守节不能遍数也原本八十卷隋唐志着録并同此本为毛氏汲古阁所刋析为一百三十卷原第遂不可考然注文犹仍旧本自明代监本以索隐正义附入其后又妄加删削讹舛遂多如五帝本纪昔高阳氏有才子八人句下髙辛氏有才子八人句下均脱名见左传四字秦始皇本纪轻车重马东就食句下脱徐广曰一无此重字八字项羽本纪其九月会稽守句下脱徐广曰尔时未言太守九字武席纪祠上帝明堂句下脱徐广曰常五年一修耳今适二年故但祀明堂十八字然其效可覩矣句下脱又数本皆无可字七字河渠书岸善崩句下脱如淳曰河水岸六字司马相如传傍徨乎海外句下此引郭璞云青邱山名上有田亦有国出九尾狐在海外太史公自序易大句下此引张晏曰谓易系辞监本均误作正义至于字句异同前后互见如夏本纪九江入赐大句下孔安国曰出于九江水中监本作山中孝文本纪昌至渭桥句下引苏林曰在长安北三里监本多渭桥二字祁侯贺为将军句下引徐广曰姓缯监本多一贺字当有玉英见句下引瑞应图云玉英五帝并修则见监本作五常案此似以监本为是属国悍为将屯将军句下引徐广曰姓徐监本多一贺字孝景本纪封故御史大夫周苛孙平为绳侯句下引徐广曰一作应监本多一平字武帝纪自太主句下引徐广曰武帝姑也监本多太主二字防列传猬辱于句下引郭璞曰猬憎其意心恶之也监本作而心恶之凡此之类当由古注简质后人以意为增益己失其旧至坊本流传脱误尤甚如夏本纪澧水所同句下引孔安国曰澧水所同同于渭也坊本缺一同字项羽本纪乃封项伯为射阳侯句下脱徐广曰项伯名纒字伯九字是又出监本下矣惟货殖传蘖麴盐豉千瓵句下监本引孙叔敖云瓵器受斗六升合为瓵音贻当是孙叔然之讹此本亦复相同是校讐亦不免有疎然终胜元丰合并之本也乾隆四十六年十一月恭校上

总纂官【臣】纪昀【臣】陆锡熊【臣】孙士毅

总　校　官【臣】　陆费墀







史记集解序

班固有言曰司马迁据左氏国语采世本战国策述楚汉春秋接其后事讫于天汉其言秦汉详矣至于采经摭传分散数家之事甚多疏略或有抵捂亦其所涉猎者广博贯穿经传驰骋古今上下数千载间斯已勤矣又其是非颇谬于圣人论大道则先黄老而后六经序游侠则退处士而进奸雄述货殖则崇势利而羞贫贱此其所蔽也然自刘向雄博极羣书皆称迁有良史之才服其善序事理辩而不华质而不俚其文直其事核不虚美不隐恶故谓之实録骃以为固之所言世称其当虽时有纰缪实勒成一家总其大较信命世之宏才也考挍此书文句不同有多有少莫辩其实而世之惑者定彼从此是非相真伪舛杂故中散大夫东莞徐广研核众本为作音义具列异同兼述训解麄有所发明而殊恨省略聊以愚管增演徐氏采经传百家并先儒之説豫是有益悉皆抄内删其防辞取其要实或义在可疑则数家兼列汉书音义称臣瓒者莫知氏姓今直云瓒曰又都无姓名者但云汉书音义时见防意有所裨补譬嘒星之继朝阳飞尘之集华岳以徐为本号曰集解未详则阙弗敢臆説人心不同闻见异辞班氏所谓疏略抵捂者依违不悉辩也愧非胥臣之多闻子产之博物妄言末学芜秽旧史岂足以关诸蓄德庶贤无所用心而已








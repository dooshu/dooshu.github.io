○投郑尚书启

某启。某前月某日，辄以所为《谗书》一通，贡於客次。尚书俯怜羁旅，遽赐沾濡。既受厚恩，则宜前去。然而疆境有牵於感慨，风烟或轸於追思。所以公子亭边，重嘘懦气。侯嬴关畔，再转危肠。何昔时有殉义之人，而今日无死恩之士。辄复更弹冯铗，上指膺门。某也江左孤根，关中滞气。强学早亡其皮骨，趋时久困於风尘。福星不照於命宫，旅火但焚其生计。徘徊末路，惆怅危途。览八行之诏书，空仰圣人在上。咏五言之章句，未知游子何之。兴言而风至销魂，反袂而自然流涕。尚书蕴稷契皋夔之事业，负卿轲迁固之文章。入则藻镜冰壶，品量人物。出则油幢瑞节，控御山河。固已藏雷於伺蛰之时，待梦於驱羊之际。苟有一物未登其所，一夫不遂其怀，亦宜上下聪明，旁徨悯恻。傥或王衍之雌黄借润，仲尼之日月回光，则其人也，三千里之别离，免为虚滞。十五年之勤苦，永有所归。发自门阑，百生知感。谨启。


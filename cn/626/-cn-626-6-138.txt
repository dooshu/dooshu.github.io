盛贡士时泰三十七首

【拟古诗七十首（录一十三首）】

（万历改元，予因陪贡寓娄水，于俞仲蔚邂逅顾按察，投诗为赠，婉娈绸缪，不我遐弃。离筵既陈，贻以王凤洲先生《拟古诗，披省慨然，因次其韵，三日而毕。）

陈思王植赠友

往祚颓已久，大业缅方新。

仰视圣皇德，承胤为我亲。

暇日荷休明，高馆集众宾。

中厨列庖馔，水陆备鲜鳞。

凉风起天末，皓月照秋旻。

感此四海士，无言越与秦。

共生盛明世，矫矫如凤麟。

芳茵吐华烛，气蒸为烟云。

酒行不停觞，循转犹车轮。

挥毫赋诗篇，影落响必臻。

泛泛邺河水，同为藩翰臣。

忝承宗社寄，金圭积我身。

管弦娱耳目，佳人世所珍。

常恐远志促，有怀不及伸。

愿同慷慨士，居处得依仁。

庶以展节义，岁晏奉殷勤。

应文学玚侍集

华堂秉列炬，光景中夜全。

欣此良宴集，侍坐俱忘还。

自惭铅椠徒，得以厕芳筵。

四座尽妙士，醉后唱高言。

挥毫不停飞，侍女出邯郸。

年齿二八余，桃李为面颜。

促膝进旨酒，雕楹奏鹍弦。

一饮尽百卮，不惜年岁捐。

岂不念穷困，所托在芝兰。

馨香入怀袖，永矢愿弗刊。

张黄门协苦雨

凄凄三秋时，寒风夜及朝。

霖雨天中来，湿我旌与旓。

我本从征士，道路走已交。

飘飘如飞燕，不得归故巢。

腹饥衣又薄，海隅久飘飖。

盛年不可再，壮志日已消。

逆旅逢主人，四壁多矰蛸。

自我于役来，愁多欢弥劭。

况此观获时，中心感田苗。

漂泊不可拾，弃此东作劳。

双泪落已尽，私意犹自胶。

哀哀发短咏，聊以奏长谣。

居人如见和，丝竹奚相嘲。

郭弘农璞游仙

曾读海岳传，天地以为家。

岂羡人世荣，倏忽如蕣华。

三岛多奇峰，金银生异花。

不饮亦不食，但思餐云霞。

云霞结彩绣，文螭为轻车。

佐佑有玉女，婉娈成姻娅。

下视东陵生，空种青门瓜。

终身辞一侯，不解为丹砂。

丹砂信可学，仙路原非遐。

支道人遁赞佛

震旦值熙阳，首夏时清和。

缅怀鹫岭地，兹夕降奢摩。

明星一悟法，慈悲周九阿。

撚花陟宝座，花影何婀娜。

阿难笑传意，外道生障魔。

岂期一茎草，可为千丈柯。

历劫已无数，未来今已过。

嗟予禀夙愆，幸得渡慈波。

巍巍鸡足山，众宝何嵯峨。

一自法鼓息，昏夜徒吹螺。

禅解既已鲜，支离何众多。

空有澄观理，不聆帝子歌。

遂使阎屠人，终日疲婆娑。

真性了无取，千载如一俄。

颠倒识浪中，仡仡复蹉蹉。

哀哉此众生，忍闻修多罗。

渡海必以筏，无筏难涉河。

渡竟还自渡，由旬与刹那。

寄言后世士，讽诵无怠跎。

梁简文纲闺怀

罗衣空自熏，舟航不惭憩。

情知流水长，自恃剪刀利。

将刀欲割水，如花还引蒂。

欢悰自久蹔，侬情无难易。

朝旭忽杲杲，夜漏复丁丁。

妃子怀湘浦，文君问长卿。

何水部逊示寮

流英辞嫣红，芳苔敞初碧。

感兹春日晴，欣此夏云色。

高天下薰风，中林启瑶席。

闲怡众蔚舒，静悦清商激。

怀中瑶华音，门前车马客。

怀刺始见投，牵裳不假帻。

容辉一以遘，琴樽惬所适。

骂坐无往人，投辖有新迹。

幸此休沐闲，无言朝请迫。

明星方在户，鸡鸣以为则。

吴记室均春怨

春宵难孤眠，清晓易双曙。

既自未逢新，那能不怀故。

新欢犹水萍，故人似风絮。

寄衣今已迟，裁书昨复误。

祗对银缸花，不识金微路。

干戈信纵横，营垒几屯聚。

未见奏凯还，更闻代人戍。

岂忘君年衰，复恨妾颜暮。

流机积寸丝，剪刀惊尺素。

徘徊明月前，形影自相顾。

崔员外颢游侠

生长在大梁，好与侠少游。

侠少有骏马，银鞍千金锼。

晓日骑马出，夜听弹箜篌。

酒酣不自惜，掷与黑貂裘。

平生重然诺，不解轻为愁。

英风满人口，姓名遍皇州。

摴蒲名花下，挟瑟楼上头。

昨成辽海勋，得赐双旗斿。

肯学蓬累人，栖迟老一丘。

功名不解取，白首常多忧。

岂知公孙弘，终拜平津侯。

岑嘉州参塞宴

苜蓿遍原野，春来马多肥。

今日烽燧静，聊以解征衣。

置酒召朋侣，日暮不见归。

何处射猎去，貂裘间轻绯。

昨日已赐爵，前时初解围。

军中重胆略，无如君所为。

醉拥美人坐，不惜双珠琲。

门前罗金钲，庭中插羽旂。

锦瑟时一弹，空侯在中帏。

杯行不知算，入手如欲飞。

为谢众宾客，四座多光辉。

何以报天子，从今羽檄稀。

高常侍适咏途

孟渚多悲风，入夜复及朝。

春来渚水绿，爱此颜色娇。

凌晨骑马出，射落云中雕。

自从服官来，身得为下僚。

封丘一作尉，始觉身为劳。

归家视妻子，短发何萧萧。

入官已三日，暗觉秋风摇。

人生贵适意，何不归掷枭。

里中诸年少，安用折简招。

在昔马相如，曾题万里桥。

何如拥文君，犊鼻谢金貂。

始悔出门意，道途空寥寥。

李翰林白自明

从来解歌人，古时有秦青。

酌酒不得见，为我陶性灵。

空与龌龊士，拘然同一形。

红颜一以变，鬒发将成星。

狂来且须饮，罄此双玉瓶。

暂醉花下眠，忘此春冥冥。

葡萄夏初熟，颗颗如紫玉。

凉月夜不扃，遂向月中宿。

月中有嫦娥，应来下相逐。

携我上天去，姓名抛鬼录。

我愿为嫦娥，从新制歌曲。

一醉十万龄，翻嫌药杵促。

素娥不知数，一一向我瞩。

我把白榆浆，顷刻变醽醁。

素娥意不投，掷我下海舟。

长风三万里，知向何方游。

龙宫敞双阙，阍者反见求。

问我名与姓，身上云烟浮。

但知去所向，不计来何由。

我见长须宰，呼为人世囚。

送我上天界，焉能处中州。

海波遂腾沸，浪起如山丘。

杜员外甫述贬

自予来巴州，得继昔贤后。

游览锦官城，功名奚所取。

溪边一草堂，缚茅自吾手。

宾朋虽众多，性情无所偶。

醉来赋新诗，豪荡不复有。

建安与西京，肯为人轻售。

骑驴自暮归，秋风甘白首。

面目虽已黎，精神日抖擞。

丈夫抱经济，进则夔龙耦。

思以拯苍生，勋庸高北斗。

肯为升斗粟，易我平生守。

朝夕贵人前，奴颜效奔走。

皇天有深仁，兹贬意诚厚。

昨游孔明祠，眼见柏纹纽。

扶汉岂不劳，三分帝所受。

下视曹与孙，心术一何丑。

觊觎窃神器，不出汉廷授。

一时忠义人，粉身向齑臼。

譬彼大厦颠，一木焉能救。

我今濩落来，所赖惟亲旧。

君王恩未酬，交结得朋友。

于以栖余龄，没齿亦何咎。

所存喘息在，居然共田叟。

饥寒良切身，履穿还露肘。

在处与冷汁，聊以充吾口。

意气干云霄，自知未为负。

岂为活斯须，所贪在杯酒。

【园居赠客】

衡门稀客至，翛翛静读书。

疏帘映秋水，细藻浮游鱼。

款言落日下，酌酒凉风初。

出门见黄叶，相送随阶除。

【同金子坤陪群公登雨花台】

绀殿珠宫结驷行，登台共豁远游情。

林花雨霁双峰出，云木凉生一鸟鸣。

禁苑晡烟开树色，秦淮春水长潮声。

却因楚使夸云梦，愧作诸生赋帝京。

【福安院同慧生闲步】

玄晖曾弭节，太白亦题诗。

京邑非前事，新林似往时。

山深秋气重，谷远罄声迟。

不为逢支遁，幽怀孰与期。

【宿断臂岩】

群山回合处，栖息祇萝烟。

万木迎寒脱，孤灯入夜悬。

月同僧意寂，风与客怀牵。

林外双峰影，高楼对独眠。

【燕子矶】

渺渺寒潮带石矶，潮声山色两相依。

阴云翻浪明秋日，霞气蒸林生晚霏。

巴蜀船从巫峡下，荆吴人自海门归。

听歌酌酒银河曙，坐见高天一雁飞。

【城山六言四首】

微雨才沾麦脚，软风刚报花枝。

田舍春光几许，江南上巳临时。

禾黍平连远陌，牛羊半下重冈。

花影垂帘弄色，茶烟隔屋吹香。

樵语深林若啸，泉声隔树如雷。

少妇机丝未罢，老翁社饮初回。

曲涧鱼游碧藻，寒莎蛩响千林。

西社归因卖畚，东邻出为修琴。

【宝应朱公曾乞蒲团于僧润归榇江州润乃买舟赴葬挂树而去】

生前曾与结幽期，身后冥交独有师。

为挂蒲团思往日，因弹锡杖忆当时。

泪随雪片应难尽，情断风灯总自持。

法力护来还不灭，年年慧树长新枝。

【寄武林朱九疑】

湖上轻风拂柳条，美人吹笛向平桥。

欲知胥浦潮初退，正是秦淮雪半消。

【同李子馀过彬公兰若】

讲堂丛竹旧，相忆对香烟。

萚谢莺啼后，苔生燕乳前。

浮生看逝水，湿泪落空筵。

独有诗名在，应知满大千。

【偶然作】

酒醒闻雨响，况复在山村。

木叶知时序，鸡声识晓昏。

七弦频寄兴，二亩足为园。

清净元无字，逍遥剩有言。

未能离世网，聊且寄丘樊。

白足人为侣，玄同道作门。

茅茨临谷口，烟火出云根。

为报陶弘景，何时辞帝阍。

【过上庄访笪居士】

独行深树里，细路绕茅堂。

山色迎人出，梅花度水香。

燕泥留雨气，鱼藻入天光。

住近石桥畔，村沽夜可将。

【赠蔡公子】

桃花落尽客重来，明月高天照酒杯。

最爱主人年少日，淮阴市上钓鱼回。

【城山访邻叟】

独是躬耕处，相依亦有君。

山从千嶂绕，径向一林分。

水满渔竿觉，苔香屐齿闻。

从余深隐好，莫使勒移文。

【望凭虚阁外山色赠詹东图因寄陈仲鱼】

春云如黛点钟陵，湖水生波尽解冰。

几处东风回弱柳，千岩雨色润垂藤。

香筵宝座初闻梵，塔院莲龛正试灯。

阁上莫辞同醉酒，望中原草渐层层。

【松屋】

高松暑不侵，芭蕉堕新绿。

茅亭有高士，清溪时濯足。

天风吹葛巾，醉向亭中宿。

悠然忘市朝，醒来饭黄犊。

【和人游北固】

岁暮将何适，三山烟雨边。

日明知海气，云尽识江天。

古树开僧寺，寒潮荡客船。

登临殊有意，濡足祗堪怜。

【题史痴翁画】

老树丫牙铁作柯，乱竹纵横拂云起。

谁知一段秣陵秋，写在痴翁半边纸。

痴翁痴翁蓬莱精，有时拈笔人皆惊。

想见卧痴楼上景，狂歌醉舞鸣秦筝。

我本大城山里客，看君图画来君宅。

出门却被强题诗，坐对疏棚豆花白。

【贮香室（《山云馆杂咏）】

花开研池傍，花落研池底。

洗研译经时，斛尽龙池水。

【桧径】

苍色映池水，萧萧生暮寒。

有时秋雨中，遥见山僧还。

【张玄超自海上寄书问连城生消息】

若问青楼娼，芳年二八强。

轻罗不遮面，绣户自焚香。

对客时题句，怀君每断肠。

倘能贻锦字，犹胜梦高唐。

【酬梁伯龙】

寄迹山中漱碧泉，不将车马老华年。

青鞋迹遍川原底，《白苎歌传妓女先。

雨湿絮粘骄马辔，风吹酒绉玉鳞船。

秣陵秋老芙蓉发，迟向江头看月圆。


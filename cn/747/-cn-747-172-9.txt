○御史严宣前任洪洞县尉日被长史田顺鞭之宣为御史弹顺受赃二百贯勘当是实顺诉宣挟私弹事勘问宣挟私有实顺受赃不虚

田顺题舆晋望，让佩汾阳，作贰分城，参荣半刺，性非卓茂，酷甚常林。鞭甯越以振威，辱何夔而逞志。严宣昔为县尉，雌伏乔元之班；今践宪司，雄飞杜林之位。祁奚举荐，不避亲仇；鲍永绳愆，宁论贵贱？许扬大辟，讵顾微嫌？振白鹭之清尘，纠黄鱼之浊政。贪残有核，赃状非虚。此乃为国锄凶，岂是挟私弹事？二百镪坐，法有常科；三千狱条，刑兹罔舍。


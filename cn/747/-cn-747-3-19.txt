○举义旗誓众文

夫天地定位，否泰迭其盛衰；日月著明，亏昃贬其贞满。惟神莫测，尚乃盈虚，矧兹王道，能无悔吝？古先帝世，炎汉商周，拨乱乘乾，多历年所。厥嗣坠绪，时属艰危，则其股肱宰衡，藩屏亲戚，戮力同奖，推心翼戴。颠或可扶，糺合而奔官守；恶不可救，废放而安宗社。伊、霍、桓、文，并其人也。率尔踵武，代有其事，布在方策，可得而言。

日者苍精云谢，炎运将启，上天眷命，属乎隋室。于是我高祖文皇帝以后父之尊，周亲入相，豹变陕左，龙飞汉东。诛尉迥於韩魏，则神钲遏响；剿王谦於巴蜀，则灵山斯镂。四罪咸服，九有乐推，经纶帷幄之闲。揖让岩廊之内，造我区夏，不更期月，舜禹以来，受终未有如斯之易者。以故临朝恭已，庶绩为心，亲览万几，平章百姓，兢兢慎於驭朽，翼翼惧於烹鲜，齐六合为一家，等黔黎於赤子。有陈不率，殄虐政於江湖；獯丑相屠，降封虏於沙漠。其吊民也如彼，其和戎也若兹。散马牛於山林，铸剑戟为农器，求瘼恤隐，讼息刑清，轻徭薄赋，家给人足。仓库流衍於里闾，职贡委输於帑藏，岂独水衡贯朽。常平粟红而已哉！加以爱民治国，节用而敦本，深根固蒂，因河而践华。肆觐朝宗，止於京邑，元览纵观，弗逾岐下。遐迩叶和，内外禔福，凯泽洋溢，休祥绍至。一世之氓，咸赖仁寿，二纪之治，可谓隆平。扬榷往初，历选前辟，《诗》、《书》所美，莫之能尚。

然圣人千虑，失於知子，以正万国，轻易元良。废守器之长，立不才之庶，兆乱之萌，於是乎在。异哉今上之行己也，独智自贤，安忍忌刻，拓狂悖为混沌，苟鸩毒为恣睢。饰非好佞，拒谏信谗，敌怨诚良，仇雠骨肉。巡幸无度，穷兵极武，喜怒不恒，亲离众叛。御河导洛，肆舳舻而达江；驰道缘边，径长城而傍海。离宫别馆之所在，车辙马迹之所向，咸堑山而陻谷，毕结瑶而构琼。辽水屡征，歼丁壮於亿兆；伊谷转输，毙老幼於百万。禽荒罄於飞走，蚕食穷於水陆。征税尽於重敛，民力殚於劳止。十分天下，九为盗贼。荆棘旅於阙廷，豺狼充於道路。带牛佩犊，辍耕者连孤竹而寇潢池；锄耰棘矜，大呼者聚萑苻而起芒泽。青羌白狄，剽夷道而（阙二字）；黄巾赤眉，屠闾左而窃号。暴骸如莽，僵尸若麻。敌国满画鹢之舟，胡越绕和鸾之毂。四海波振而冰泮，五岳尘飞而土崩。踞积薪以待然，钳众口而寄坐。明明皇祖，贻厥无人，赫赫宗隋，灭为亡国。

某以庸虚，谬蒙嘉惠，承七叶之馀庆，资五世之克昌。遂得地居戚里，家称公室，典骁卫之禁兵，守封唐之大宇。义无坐观缀旒之绝，不举勤王之师，苟利社稷，专之可也。废昏立明，敢遵故实。今便兴甲晋阳，奉尊代邸，扫定咸雒，集宁宇县。放后主於江都，复先帝之鸿绩，固配天於圜寝，存司牧於苍生，岂谓一朝？言及於此，事不获已，追增感欷。凡厥士民，义旅豪杰，敏究时难，晓达权谋，家怨国耻，雪乎今日。从我同盟，无为贰志，有渝此盟，神其殛之。


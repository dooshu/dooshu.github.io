◇逊位启

臣顾惟凡薄，福过灾生，未能以正情自安，远惭彦辅。既内怀耿介，便觉晷刻难推。叨职未久，首岁便婴疾笃，尔来沈痼，频经危殆，弥深忧震。陛下曲存迟回。或谓佥议同异，此出於留慈每过，爱欲其荣。臣年四十有八，叨忝若此，以疾陈逊，岂骇听察。总录之任，江左罕授，上邻亚台，升降盖微。今受禄弗辞，退绌斯愿，於臣名器，非曰贬少，万物耳目，皎然共见，宁足仰延圣虑，稍垂矜惜。臣若内饰廉誉，外循谦後，此则宪书行劾，刑纲是肃。臣赤诚不能行，亦幽明所不宥。区区寸心，归启以实。自吝寸阴，实愿万倍尧世。昔王弘固请，乃於司徒为卫将军，宋氏行之不疑，当时物无异议，以臣方之，曾何足说。伏愿恢阐宏猷，赐开亭造，则臣死之日，犹生之年。（《南齐书·褚渊传》）


○长流程元振诏

族谈错立，法尚不容，同恶阴谋，议当从重，有一於此，情实难原。程元振性惟凶愎，质本庸愚，蕞尔之身，合当万死。顷以宽其严典，念以微劳，屈法伸恩，放归田里。仍乖克己，尚未知非，既忘含煦之仁，别贮觊觎之望。敢为啸聚，仍欲动摇，不令之臣，共为睥睨，妄谈休咎，仍怀怨望，束兵裹甲，变服潜行，罔顾君亲，将图不轨。按验皆是，无所逃刑，首足异门，未云塞责。朕犹不忘薄效，再舍罪人，特宽斧钺之诛，俾正投荒之典。宜长流溱州百姓，委京兆府差纲递送。路次州县，差人防援，至彼捉搦，勿许东西。纵有非常之赦，不在会恩之限。凡百寮庶，宜体朕怀。


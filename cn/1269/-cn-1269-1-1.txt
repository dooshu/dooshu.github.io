中：阳气潜萌于黄宫，信无不在乎中。

初一：昆仑磅礴，幽。测曰：昆仑磅礴，思之贞也。

次二：神战于玄，其陈阴阳。测曰：神战于玄，善恶并也。

次三：龙出于中，首尾信，可以为中庸。测曰：龙出于中，见其造也。

次四：庳虚无因，大受性命，否。测曰：庳虚之否，不能大受也。

次五：日正于天，利用其辰作主。测曰：日正于天，贵当位也。

次六：月阙其抟，不如开明于西。测曰：月阙其抟，贱始退也。

次七：酋酋，火魁颐，水包贞。测曰：酋酋之包，任臣则也。

次八：黄不黄，覆秋常。测曰：黄不黄，失中德也。

上九：颠灵气形反。测曰：颠灵之反，时不克也


【临终诗】

〖《书钞》作折杨柳行。〗

言多令事败。器（《书钞》作语。）漏苦（《书钞》作坐。）不密。河溃蚁孔端。（《书钞》作从蚁孔。）山（《书钞》作墙。）坏由猿（《书钞》作郄。）穴。涓涓江汉流。天窗通冥室。谗邪害公正。浮云翳白日。靡辞无忠诚。华繁竟不实。人有两三心。安能合为一。三人成市虎。浸渍解胶漆。生存多所虑。长寝万事毕。（○古文苑四。《诗纪》三。《书钞》百五十八引密、穴二韵。）


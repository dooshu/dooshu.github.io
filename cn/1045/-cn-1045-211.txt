王洋　寄何子楚

冬馀春晚未收书，一棹相过两日馀。

久拟从容来语旧，岂期盟约未寻初。

风随双鹿樵中隐，人似三闾泽畔居。

樱笋厨烟茶焙火，从来心事不相疏。

王洋

王洋　寄何子楚

江如净练山如幕，人道老何得真乐。

寒温语后再拜前，每得书来话寂寞。

米监细碎百虑宽，自昔仁贤学道难。

诗书可乐卷胸臆，啼号不救如饥寒。

去年嘉兴租不足，今年山田米炊玉。

稍须酒肉疗枯肠，雪老凌霜不从欲。

丈夫功名无后先，请翁拭眼看前贤。

西湖处士竦吟骨，饥乞僧饭纾长年。

香山居士箕尾客，东坡老子金銮仙。

生前千骑不招买，身后一盏同寒泉。

我意何翁亦如此，高人不饮无钱水。

忍饥彻老守清舑，它年配食赤松子。

王洋


杨守陈金坡稿：

鄞县杨文懿守陈《金坡稿》中，《无锡华孺人墓表》口志。又言孺人卒时，其族谓孺人之行备矣，盖节以一惠，而以贤孝称之，于是志之。书题与为传者皆如之，独予不能从。盖节以一惠者，周人之谥法也。在《礼》生无爵，则死无谥。爵为大夫是也。鲁庄公诔县贲父，《檀弓》载之。曰士之有诔自此始，记失礼之由也。后世士而私谥，若陈文范、陶靖节，君子犹或议之，而况妇人乎？妇人从夫之爵而已。谥惟后、夫人得之，虽大夫之妻未闻有谥，而况士民之妇乎？然则族称妇人而节以一惠，过矣，宜予之不从也。




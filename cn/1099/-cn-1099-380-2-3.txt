○答葉臺山相公一

近時事體。與往時大相懸絕。閣中開導斡旋。止憑揭帖。往時或奉御札。或令文書房口答。無中寢者。今答者什之二三。寢者什之七八。此一難也。往時六卿皆備。事體每相商確。皆得與聞。今疏上報可。絕無違駁。遂至不相関涉。此二難也。一時風尚。率先氣節。少年喜事。是時臺省實多虛論非文定私言也口語紛紜。前倡後隨。黨同伐異。狥之則不可勝從違之則便相仄目。此三難也。然其要則在　主上。一有轉移。便能改觀易聽矣茲其時矣。昔人有言至誠以感動之。盡力以維持之。此不易之定論。唯公與同事諸公。恊心共濟。太平可翹足而須者。衰朽闇劣、愛莫能助也。


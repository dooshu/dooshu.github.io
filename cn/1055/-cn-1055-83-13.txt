【辞转给事中札子〈嘉四年二月〉】

臣近曾陈乞外任差遣，伏蒙圣慈许臣解罢府事，兼授臣给事中。臣本以庸虚，误蒙奖任，不能陈力。况未及期，遽以衰病自求罢去，理当黜责，以励不才，岂宜非时，滥被恩赏？况臣权府之初，已蒙加以兼职，到今才及半年有余。不因朝廷别有差使，只是自以疾病求罢，岂可又转一官？虽圣恩优厚，过宠衰残；而臣自揣量，无容滥受。所有恩命，乞赐停寝，只许令臣归院供职，所贵少安疲病。今取进止。


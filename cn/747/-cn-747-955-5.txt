○对社中木鸠朔望秩酒判

〈甲旅食於人，饮三爵行。见社中木鸠斗，严驾而去。因告主人谋杀。又景朝朔望，所由供秩，酒不如法。〉

甲常寄食，同韩信之未遇；景朝朔望，拘孔光之暮年。王者优贤，仍存几杖之礼；主人爱客，遂陈觞酌之仪。三爵初行，未应醉止，上樽有阙，罪即司存。既而鸠斗社中，华佗於焉辞去；醴酒不设，穆生所以言归。非养老之恩有亏，乃起讼之徵斯验。害人无兆，本非谋杀之条；供秩乖仪，须遵阙养之律。罪归酒正，请送士师。诬告主人，应科反坐。

李杭


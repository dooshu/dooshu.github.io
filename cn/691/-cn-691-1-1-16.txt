◎李方伯冤狱

李许斋方伯（赓芸）之狱，主持者汪稼门制府（志伊），激成者涂瀹庄太守（以舫），左右委诺者王畹馨抚军（绍兰）。当狱急时，李本可自明，而涂承汪意指，必欲周内其事，当堂拍案呵斥，声色俱厉，李不能堪，遂自裁。奏入，上震怒，发二星使勘实其事。李清望久著闻，吾闽人又感其德政，有副贡生林（光天）者倡义合数百人讼其冤。星使据以上闻，狱遂白。涂谪戍，汪王皆罢斥为民，闽人快之。王一生宦迹不离闽省，由知县至巡抚皆汪一力扶持，而王故感汪至深，过于迎合，以有此错。汪则自命甚高，大有吃两庑特豚之意，而一意造作，群称为假道学。自以此案败，声名骤衰，将去任时，署中至白昼见鬼云。








◇光禄勋箴

经兆宫室，画为中外。廊殿门闼，限以禁卫。（《古文苑》作「界」）国有固（《古文苑》作「周」）卫，人有藩篱。各有攸保，守以不岐。昔在夏殷，桀纣淫湎。符牛之饮，门户荒乱。郎虽执戟，谒者参差。殿中成市，或室内鼓鼙。（《古文苑》作「或鼓或鼙」）忘其廊庙，而聚夫逋逃。四方多罪，载号载呶。内不可不省，外不可不清。德人立朝，义士充庭。禄臣司光，敢告执经。（《初学记》十二、《古文苑》。）


上书黏壁


唐史纪：太宗谓裴寂曰：“比多上书言事者，朕皆黏之屋壁，得出入省览。数思治道，或深夜方寝。公辈亦当恪勤职业，副朕此意。”

唐史上记：太宗一日向司空裴寂说道：“近日以来，上书奏事者条陈甚多。朕将各衙门条陈的章奏，取其言之当理者，都黏在墙壁上，庶一出一入，常接于目，便于朝夕省览。每思天下至大，治之甚难，如何才有利于民，如何才不病于国。思想起来，至不能寐，或到深夜时分才去安歇。此朕一念不敢怠荒之心也。公等为国大臣，分理庶政，亦当夙夜罔懈，恪供职事，以副朕惓惓图治之意可也。”

昔孔子说：“为君难，为臣不易。”古语说：“尧兢兢，舜业业。”夫以天下之广，兆民之众，若非为君者忧勤惕厉，主治于上，为臣者竭忠尽力，分治于下，欲求治平，岂可得哉！观唐太宗告裴寂之言，即虞庭君臣交相儆戒之意也。其致贞观太平之盛也，宜哉！






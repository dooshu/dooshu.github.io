○让皇太子表

臣性本凡愚，识无久远，夙承训诲，未达礼经，俾践元良，是轻主鬯，顾惟孱懦，何以克堪。然臣顷总戎麾，恭凭睿略，在臣何力，妄欲贪天。且五帝三王，立嗣殊制王者家天下以传子，帝者官天下以传贤。胡有居五帝之时，行三王之礼，臣虽不敏，窃谓非宜。乃知古之正统不以年，树后不以嫡明矣。若以臣居嫡而废德，在长而舍贤，恐大道淳风，隐而不见。伏以天下之公器，不可虚涉，宗庙之宏纲，不可轻举。伏惟陛下敦三善之本，审万国之贞，不可以私授为心，但可以推贤为虑，则陛下享唐虞之德，臣蒙伯邑之名。乞回圣慈，俯寝恩命。


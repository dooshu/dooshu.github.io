◇扬州梁安寺碑

窃以阳之有宗者，莫拟於灵鸟；夜之有光者，孰逾於阴兔。故以日门见羲和之色，月殿望奔娥之象。而合璧迢递，丈尺犹且莫量；朗镜悠远，积空之所不算。复有紫川青龙之水，却月朝霞之山。白圭、玄璧，饯瑶池之上；银阙、金宫，出瀛洲之下。空台四柱，随仙衣而俱扬；宝渐三重，映瑞园而涵影。旃檀散馥，无复圆觉之风；地涌神翕，皆成多宝之塔。（《艺文类聚》七十六）


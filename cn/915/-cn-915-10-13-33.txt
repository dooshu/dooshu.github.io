◇又为梁贞阳侯答王太尉书

姜常侍至，复枉去月三十日告，具公所怀，良以慨息。孤虽庸薄，不及通贤，犹曰生民，宁无心识？自皇家祸乱，亟积寒暄，九州万国之人，蟠木流沙之地，莫不行号卧泣，想望休平；何况于孤，预在宗室，家荷报雪之恩，身蒙鞠养之爱者，先皇之慈也；蒸尝不绝于私庙，子弟得嗣于南藩者，後主之惠也。朱方之地，建业之都，谁家丘陵，谁家宫庙，岂有为人臣子，荷此恩灵，亲执干戈，自殉家国？公之忠孝，信感人神，公之盟誓，事同悬象，虽复宗盟不造，骨肉为雠，安可相期，尽如萧邪？古者天子六军，是为万乘；今日凶荒，致阙斯礼，偏裨将校，尚握精兵，州郡官曹，各有交吏，未有居称座，行曰乘舆，遂无五尺之童，高谢千人之长，于公明允，意复云何？国家雕荒，既乏屯卫，皇齐与睦，幸惠优矜，何乃自起趑趄，苟违邻德？克勘祸乱，欲立功名，咸自军师，岂在刍隶？湛海珍等，前朝旧将，差匪齐人，分给羸兵，即是梁甲，非云背信，岂曰渝盟？朝野群雄，何所携贰？且公天资命世，再造皇家，梁代之桓文，萧宗之伊管，谁其远近，不禀英谟，如有奸苗，正速齐斧，尚何忧于共工，何畏于有苗哉？所览来书，既为疑难，上党王恭承朝旨，不敢相同，方笃邻和，不容全异，如须减损，更迟行人张廷尉种等所具，此无多及。萧渊明顿首。（《文苑英华》六百七十七。）


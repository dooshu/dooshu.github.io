90　南風之詩鄭云其辭未聞


南風之詩出尸子及家語，鄭氏注樂記云：「其辭未聞。」

【元圻案】鄭注：「南風，長養之風也，言父母之長養己，其辭未聞也。」正義曰：「如鄭此言，則非詩凱風之篇也。熊氏以爲凱風，非矣。按聖證論引尸子及家語難鄭云：『昔者舜彈五絃之琴，其辭曰：「南風之薰矣，可以解吾民之愠兮。南風之時矣，可以阜吾民之財兮。」鄭云「未聞」，失其義也。』今按馬昭云：『家語，王肅所增加，非鄭所見。』又尸子雜説，不可取證聖經，故言『未聞』也。」〇尸子綽子篇：「舜曰：『南風之薰兮，可以解吾民之愠兮。』」文選琴賦注引尸子曰：「舜作五絃之琴以歌南風：『南風之薰兮，可以解吾民之愠。』」均無「南風之時」二句。惟家語辨樂篇有之。〇漢書藝文志「雜家」：「尸子二十篇，名佼，魯人。秦相商君師之。」〇四庫全書目録「儒家」：「孔子家語二十一卷，魏王肅注。」家語雖名見漢志，而書則久佚。今本蓋即王肅所依託，以攻駁鄭學，馬昭諸儒已論之詳矣。〇琴操、通典一百四十五引帝王世紀，俱載南風之詩，與家語同。






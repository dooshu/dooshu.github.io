◇封鹿为定陶县子诏（孝昌元年六月）

日者，法僧父子，顽固自天，长恶不已，窃城外叛，职此乱阶，遂使彭宋名藩，翻为贼有。虽宗臣名将，挥戈于泗滨；虎士雄卒，竦剑于汴渚。然高墉峻堞，非可易登；广深隍，实为难践。是用日昃忘食，中宵愤惋者也。而衍都督、豫章王萧综，体运知机，欲归有道，潜遣密信，送款于都督临淮王。于时事同夜光，能不案剑。殿中侍御史监军鹿，不惮虎口，视险若夷，便能占募，入验虚实。誓盟既固，所图遂果。返地复城，息我兵甲，亦是之力焉。若不酬以荣禄，何以劝厉将来，可封定陶县开国子，食邑三百户。除员外散骑常侍。（《魏书·鹿传》。萧综降诏云云。）


○为白从事上陈许李尚书启

某启：伏奉公牒辟署节度巡官、兼伏奉荣示，赐及匹帛等。才异当仁，事从非望。拜受失度，跪捧难胜。某符彩无奇，局量有限。徒以杜林外氏，学富文华；谢朗举宗，皆亲儒墨。龆年有志，壮岁无名，瞻遗构以自惊，奉成书而未遂。重以零丁属衅，息类非蕃。决稚圭之甲科，则行有违离之苦；效敬通之却扫，则坐无供养之资。徘徊盛时，郁抑衷恳。敢思聘召，忽赐降临。尚书分戚天家，扬辉王国。攻文而丹青让巧，论兵而钩惭能。顷者言自执金，雄推受。河桥三垒，当弟子之舆尸；易水一城，值将军之下世。功深式遏，道著绥和。中间卫朔拒君，邢起乱，纪侯去国，汾晋挺灾。语其巢穴之间，在我封邻之侧。而又潜调远辔，密运良筹。轻敌残人，则勇於不敢；伐谋持重，则令在必行。今者赵北变风，淮南受赐，戎麾始至，宾驿初开。固合大选英髦，以充僚属。岂期思虑，遂及孱微。贲帛丰盈，寓圭重复。慈亲喜问，孀姊号惊。姓名遂列於群英，簪笏蘧光於单绪。感深肌骨，戴重邱山。未伸投刺之诚，已定糜躯之誓。伏以久将栖托，兼议扶迎。更涉旬时，方遂行李。漆园之蝶，滥入庄周之梦；竹林之虱，永依中散之身。莲幕含诚，金台结想。瞻仰恩顾，伏挠精魂，谨奉启陈谢。谨启。


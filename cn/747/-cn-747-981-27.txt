○对货有滞於人用判

〈货有滞於人用者，甲不时而买，请赊之。所由不与，云：“不过旬日，勒从其主。”云：“已从其有司。”〉

货有废居，政惟通变。以收以敛，实著於周经；或与或求，盖存乎《易·象》。苟罔率厥典，则其谁曰然？伊甲者何？不时而买。属蘩有荐，霜露盈怀。家迫屡空，曷求仁者之粟？国崇救乏，爰假所由之货。理宜给兹稽市，遵彼贸迁。期不过旬，将贫窭之是恤；勒夫从主，岂出纳而为吝？异乎（阙）吏孰曰均官，且济俗利人，操赢善贷，诚为体国之要，亦取随时之宜。如存理而无伤，何饰词而不与？遂使开仓长孺，徒归美於汉庭；饩粟子皮，独垂芳於郑志。请辨而以授，无质以为疑，仍旌泉府之规，用徵国服之息。傥从愚见，庶为式臧。


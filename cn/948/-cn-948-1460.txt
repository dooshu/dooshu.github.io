陆游　怀昔

昔遇高皇帝，华缨接俊游。

年光一弹指，世事几浮沤。

故国但青嶂，羁臣今白头。

平生笑李广，痴绝望封侯。

陆游

陆游　怀昔

昔者戍梁益，寝饭鞍马间。

一日岁欲暮，扬鞭临散关。

增冰塞渭水，飞雪暗岐山。

怅望钓璜公，英概如可还。

挺剑刺乳虎，血溅貂裘殷；

至今传军中，尚媿壮士颜。

岂知堕老境，槁木蒙霜菅。

泽国气侯晚，仲冬雪犹悭。

曩事空梦想，拥褐自笑孱。

胡星未靊地，大弓何时弯？

陆游

陆游　怀昔

偶住人间日月长，细思方觉少年狂。

众中论事归多悔，醉後题诗醒已忘。

鼍作鲸吞吁莫测，谷堙山堑浩难量。

老来境界全非昨，卧看萦帘一缕香。

陆游


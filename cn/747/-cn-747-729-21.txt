○荀子序

昔周公稽古三五之道，损益夏、殷之典，制礼作乐，以仁义理天下，其德化刑政存乎《诗》。至於幽、厉失道，始《变风》《变雅》作矣。平王东迁，诸侯力政。逮五霸之後，则王道不绝如线。故仲尼定礼乐，作《春秋》，然後三代遗风，弛而复张。而无时无位，功烈不得被于天下，但门人传述而已。陵夷至於战国，於是申商苛虐，孙吴变诈，以族论罪，杀人盈城。谈说者又以慎、墨、苏、张为宗，则孔氏之道，几首息矣。有志之士，所为痛心疾首也。故孟轲阐其前，荀卿振其後。

观其立言指事，根极理要。敷陈往古，掎挈当世。拨乱兴理，易於反掌。真名世之士，王者之师。又其书亦所以羽翼《六经》，增光孔氏，非徒诸子之言也。盖周公制作之，仲尼祖述之，荀、孟赞成之。所以胶固王道，至深至备。虽《春秋》之四夷交侵，战国之三纲弛绝，斯道竟不坠矣。

亻京以末宦之暇，颇窥篇籍。窃感炎黄之风，未洽於圣代。谓荀、孟有功於时政，尤所耽慕。而《孟子》有赵氏《章句》，汉氏亦尝立博士，传习不绝。故今之君子，多好其书。独《荀子》未有注解，亦复编简烂脱，传写谬误。虽好事者时亦览之，至于文义不通，屡掩卷焉。

夫理晓则惬心，文舛则忤意。未知者谓异端不览，览者以脱误不终。所以荀子之书，千载而未光焉。辄用申抒鄙意，敷寻义理。其所徵据，则博求诸书。但以古今字殊，齐楚言异，事资参考，不得不广。或取偏傍相近，声类相通，或字少增加，文重刊削，或求之古字，或徵诸方言。加以孤陋寡俦，愚昧多蔽，穿凿之责，於何可逃。曾未足粗明先贤之旨，适增其芜秽耳。盖以自备省览，非敢传之将来。以文字繁多，故分旧十二卷三十二篇为二十卷。又改《孙卿新书》为《荀卿子》。其篇第亦颇有移易，使以类相从云。时岁在戊戌大唐睿圣文武皇帝元和十三年十二月也。


○答宰臣请上尊号表批

伏以高祖太宗接千载之统，垂无疆之休；太上皇承九圣之烈，传莫大之庆。嗣德缵业，允文允武，宏帝尧之钦明，宗元元之清净，付朕天下，颐神保和，至道光於唐虞，至仁合於天地。卿等虔述休德，祗献鸿名，循省再三，允符朕意。朕获守宝位，丕承睿训，虽虔恭寅畏，不敢怠遑，而泽未洽於群生，理未臻於皇极，遽言徽号，何以当之？虽嘉乃诚，难遂来请。其上献太上皇尊号，宜依所奏。凡百卿士，当体至怀。


○湖防論

太湖古震澤也。延袤五百餘里。雄跨蘇常湖三境。自宣歙以東。富陽以北。諸溪山之水。咸吐納焉。全吳巨浸無大于此。論水利則三郡田賦豐歉係焉。論兵防則三郡封疆安危係焉。全吳利害亦無大于此。向來論經畧者多未之及。此無他圖志弗詳、阨塞無考故也、曾也遍閱史志、及訪耆艾、太湖圖古所未有、王文恪公始作之、曾覔而觀之、僅可以供賞鑒、考勝槩而巳、而險要防守、皆弗之載豈非古今一大曠典耶、乃操小艇、歷五湖、越半載、始有所得、凡港瀆通塞之迹、古今同異之名、何者為水利之所關。何者為兵防之所要。悉詳誌之而繪為二圖繪全湖之圖者昭形勝也。繪沿湖之圖者詳區畫也。庶司兵者得有所據、以便規畫矣、或曰東西洞庭、及濱湖諸山、古來兵燹莫及、奚必議守禦而圖之、曰、自古大兵之下江也。或從京口。或從三壩。志在城郭。則山林必在所遺若倭寇則不然。志在擄掠。棄無就有太祖與張士誠相持亦嘗□將戰于馬績山則湖中巳為用兵之地矣今腹內諸村鎮搜刮巳盡。其志必在未經兵燹之處則沿湖諸邑。非所當防者耶。况自宜興至金陵。為道甚捷。皆今日兵議所未及也。其可不思先事之防乎、或又曰湖中風波與江河異、若之何其禦之、曰、此非漁網船不可也。何也。江船與海船不同。海船與內河之船不同。內河之船與湖泖船又不同。內河之船。大者為川為襄。小者為滿江洪為擺渡之類。海船十餘種。曾各圖形于籌海圖篇、可覽而知、若湖泖之船。雖生長吳地者問之多不知。况以宦游之人而知用之乎。請詳言之、夫湖泖之船、大小不齊、運石者謂之山船。運貨者謂之駁船。民家自出入者謂之塘船。衛所廵司所用者謂之廵船。鄉夫水兵所駕者謂之哨船往來津口者謂之渡船。之六者雖皆習知湖中風濤之性。尤未若漁船之便利也。漁船莫大于帆罟。其桅或六道或五道或四道。無間寒暑。晝夜在湖。每二隻合為一舍。素為賊之所畏。雖蓄貲鉅萬。不敢近也。聯而舟?宗之。太湖攻戰。此其最善乎。此船小者亦可入港。桅三道二道是也。江湖中皆有之。若風息時。無問大小皆不適用。葢帆罟之所利者狂風怒濤也其尾無櫓。其傍無漿。風息帆弛即不如廵哨船之擊楫為有用矣。其次為邊江船。自五桅以至二桅。亦專使帆。無櫓與漿。其中號以下者可入港。最大者不可入港。若欲出楊子江。則由鍚山高橋下江水寬處行。然水重載壓。船喫水。方可過高橋也。其次為廠稍船。又其次為小鮮船。二者皆有帆而有櫓。邊江廠稍商賈賃之。遠遊荊襄。近往江北。小鮮船亦為通販之用。皆湖中之漁舟。而兼事乾沒者也。又其次為剪網船。船雖狹小。第一迅駛。又其次為絲網船。駕使不過三人。而風帆迅駛。人亦堪用。此二者各湖所共有也。又其最小者為剗船。三四人盪漿如飛。疾于剪網。但不用風帆。不利湖浪。用之以探報、諸舟所不及矣。其遇賊也以漿超淖泥潑賊舟。舟滑難立。大為賊之所憚。此船唯吳江長洲有之。他縣皆無。而吳江之三十九都者。慣一行刼。至為可惡。凡此皆漁船之可用者也。其他湖泖內港漁船。尚有輒網趕網逐網罩網江網溏網六者。皆遲鈍不適于用。所適用者惟鸕鷀船。出于吳江長洲二縣。其駕使不過二三人。其駃埒于剪網。善用之大為軍旅之助。或又曰、週湖港口、無慮百數、焉得港港而備之、曰、不然湖口雖多。通舟往來者。不過如吳江之非溪葉港雪落洪土?册關鮎魚口。吳縣之莫舍漊晉口港。無鍚之獨山蒲嶺吳塘門。武進之馬蹟山。宜興之荊溪東蠡河忻溪直瀆之類。可指而數也。各練鄉兵守之。而以廵哨船為之探報。帆罟邊江等船常居深水。賊豈能入湖也哉。然大小漁船。未經刷集。一旦用之。欲望其出死力不能也。須平時籍之于官。蠲其重役。專委一廉仁有司點閘之。則庶乎不敢規避耳


○除王亻必检校户部尚书充灵盐节度使制

门下：静边之要，选将为先。夫有统驭之才，然後授以节制之任，有抚备之略，然後镇以夷夏之冲，期乎攘遏寇虞，慎固封域。今予命尔，时谓得人。开府仪同三司检校刑部尚书兼右卫上将军宁塞郡王食实封二百五十户王亻必，忠厚立诚，果断效用，慎始终而行有枝叶，践夷险而道无磷缁。早练武经，果从军职，顷逢多垒，实佐元戎，节著临危，功参定难，位由劳致，名以忠闻。自列六卿，且司七萃，星霜屡变，金石弥坚。宜申命於北辕，俾遏戎於南牧，进地官以崇新命，极勋秩以褒旧功，中简朕心，外谐佥议。况五原重镇，诸夏长城，修戎政莫先於威声，牧边民莫尚於惠实，师杂昆夷之悍，训必在和，地为獯虏之邻，抚宜以信。勉率是道，往分朕忧，岁时之间，期於报政，委望斯在，尔其听之。可检校户部尚书兼灵州大都督府长史御史大夫充朔方灵盐定远城节度副使知节度事管内支度营田观察处押蕃落等使，仍赐上柱国，散官、食实封并如故。主者施行。


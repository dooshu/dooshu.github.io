○谕诸道州考察所属官敕

弛张刑政，兴化阜俗，使吏无贪汙之迹，下无愁恨之声，不惟良二千石，亦在郡主簿县大夫，亲其教训，举其纲目，条察善恶，惠养困穷，方伯得以考求殿最。故汉置刺史，临课郡国，周制官刑，纠绳邦理，其义明矣。朕思举旧典，以清时俗，频诏长吏，精择此官。如闻近日犹有奸滥，或未习政事，素无令问，因依请讬，尸旷禄位，邪枉附法，懦弱废官。人弊於下，怨归於上，闾井减耗，贿赂日闻，岂所谓建明职守共副忧勤者也。又别驾秩位颇崇。若郡守废阙，掌同其任。旧例补署，或匪其才。既不称职，则多伤害。自今后，别驾县令录事参军有犯赃私，并暗弱老耄疾患不称其职户口流散者，并委观察节度等使与本州刺史计会访察，闻奏与替。其犯赃私者，并禁身推问，具状闻奏；其疾患者，准式解所职；老耄暗弱及无赃私才不称职者，量资考改与员外官；馀官准前后敕处分。其刺史不能觉察，观察节度使具刺史名品闻奏。如观察节度管内不能勾当，郎官御史出入访察闻奏。


张文忠公改葬碑文


［明］石应嵩





相国江陵张公，飞文辔于世庙之年，亶王偶于穆皇之季。国疑主少，奠磐石之宴于盱衡；府肃宫清，消凭城之奸以指掌。贵而能降，抚揆席而轸念苍生；休焉有容，效平津而虚怀白屋。乃至振纲刷纪之计，诸凡安内攘外之谋，无不虑于针芒，剔蟊去蠹，防周户牖，息燧沈蠭。应嵩夙慕终游，曾委入关之传；偶从窦辟，亦挥勒燕之铭。历览边陲，思谭戚之功不朽；缅怀幄帷，识将相之付维艰。功既震而身危，狡兔良弓已矣；事盖久而论定，云台麟阁依然。顾起家当年，故吏咸吞声于太尉；而仆碑衢路，行人益掩泪于雍门。顷代匮兹邦，徘徊往事。簿书有衅，未敢效耿肓之议甘陈；冠剑如存，庶几慕孔融之表通德。庸巩片石，附缀里词：

三辰而亏，畴复之明；八柱而拆，畴挽之贞。其功不滓，其德无名；巍巍大人，终莫与京。昔在壬申，道扬末命；玉几青蒲，拥扶冲圣。负扆垂裳，万几改政；群睨云消，重雾忽净。衮衣在朝，赤舄在宁；多士汇征，休休罔距。言济时艰，倡予和汝；吐哺登筵，翘材与处。竈岂无炀，宫亦有妒；惟公岳岳，不渝吾故。六尺仰成，千官禀度；聿届荒遐，俾克畏慕。东氛不兴，南波不扬；狁孔棘，俺答一方。缚彼孽孙，慑彼犬羊。文墨甲胄，廷议猬持。公曰时我，独断不疑。和则修备，安讵忘危；羁以封市，华夏永绥。今皇式凭，春秋日懋；学有就将，资实天授。宠眷并隆，俾公善后；公惟无；是图是究。岌岌河防，绳绳宗叶；环顾九边，饥而待馌。如此谹谋，宵不承睫；百虑既周，万年斯帖。中兴大来，乃赓康哉；朝无骫职，野无遗材。一时宇宙，划然以开；公忠弥结，公志不回。冯河允济，明亡取忧；海覆天翻，世事相仇。台星中，前美波流；成功必代，人事何尤。社稷之勋，旂常之纪；四海阴沾，一人终倚。国是已明，家徽方趾；其在裔夷，犹询公祀。我行幽燕，谂所由然；然管兴叹，有后同先。昔过公乡，曾式公阡；踌躇四顾，陵谷桑田。事乃不虞，缘以偶契；今兹绾符，公邦是戾。汉阳园庐，文靖宅第；溘其芜矣，眷言出涕。名德未徂，贞妇于都；遄表其节，蕙郁兰敷。孝标有作，懿好不孤；日月重光，左券维吾。

万历四十二年十二月。






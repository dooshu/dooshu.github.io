●卷二百六十九　封建考十

○东汉列侯

汉旧制，列侯奉请在长安者，皆位次三公。中兴以来，惟以功德赐位特进者在三公下，次车骑将军；赐位朝侯，在九乡下，次五校尉；赐位侍祠侯，其次下土小国侯。以肺腑亲、公主子孙奉坟墓於京师，亦随时朝见，是为猥诸侯也（《汉官仪》曰："皇后父兄率为特进侯，朝会位次三公。"故章帝启马太后曰："汉典，舅氏之封侯，犹皇子之为王。"其功臣、四姓为诸侯、侍祠侯，皆在卿校之下）。明帝为四姓小侯开立学校，置五经师（外戚樊氏、郭氏、阴氏、马氏为四姓，以非列侯，故曰小侯）。列侯归国者，不受茅土，不立宫室，以户数租入为节；诸绍封者，皆为故国半租；罪侯归，不得臣吏民。初，汉制，皇女皆封县公主，仪服同列侯。其尊崇者，加号长公主，仪服同蕃王。诸王女皆封乡、亭翁主，仪服同乡、亭侯（《汉书》谓齐厉王姊为纪翁主，以纪氏所生，因以为号）。章帝惟特封东平宪王苍、琅琊孝王京女为县公主。其後安帝、桓帝妹亦封长公主，同之皇女。其皇女封公主者，所生之子袭母封，为列侯，皆传国於後。乡亭之封，则不传袭（永初元年，邓太后诏封清河孝王庆女十一人，皆为乡公主，分食邑俸）。列侯国置相（其秩各如本县主，治民如令长，不臣也。但纳租於侯，以户数为限），其官随国大小为增减，食邑千户以上置家丞、庶子各一人（此家臣也，使理家事）；不满千户，则不置家丞。旧置行人、洗马、门大夫等官，又悉省。诸公主各置家令一人（《东观书》曰："其主薨，无子，置傅一人守其家。"）。

◎功臣侯

太傅、高密侯邓禹，南阳新野人。以杖策从帝渡河，运筹，将兵入关，拜大司徒。建武元年，封酇侯，食邑万户。二年，更封梁侯，食四县。十三年，以功高定封为高密侯。永平元年薨，谥元侯。帝分禹封为三国：长子震为高密侯，袭为昌安侯，珍为夷安侯。少子鸿，永平中为小侯。

高密侯震子乾　成　褒子某嗣爵。　昌（某弟）袭母爵为舞阴侯。　昌安侯袭子藩。　夷安侯珍子良无後。　康（珍子）绍封。

中山太守、全椒侯马成，南阳棘阳人。世祖讨河北，从征伐，以击斩李宪功，建武七年封平舒侯。二十七年，定功全椒侯。三十二年卒。子卫　香徙封棘陵侯。　丰元　邑　醜，桓帝时以罪失国。　昌，延熹二年以成元孙复封为益阳亭侯。

大司马、广平侯吴汉，南阳宛人。世祖讨王郎，汉说渔阳太守彭宠以郡归，帝赐号建策侯。击群贼，先登陷阵，帝即位，拜大司马，更封舞阳侯。建武二年，封广平侯，食四县。十一年，讨公孙述，灭之。二十年薨，谥忠侯。子哀侯成嗣，为奴所杀。二十八年，分汉封为三国：成子旦为灌阳侯，奉汉嗣；旦弟盱为筑阳侯；成弟国为新蔡侯。汉兄尉为将军，从征战死，封尉子彤为安阳侯。帝以汉功大，後封弟翕为褒亲侯。吴氏侯者凡五国。　旦无子，国除。　盱子胜。

河南尹、阜成侯王梁，渔阳安阳人。为郡吏，与太守彭宠以渔阳归光武。从平河北，与寇恂南拒洛阳，北守天井关。帝即位，拜大司空，封武强侯。十三年，增邑，定封封阜成侯。十四年，卒官。子禹嗣。　禹卒，子坚石嗣。　坚石坐父弟与楚王英谋反诛。

左将军、胶东侯贾复，南阳冠军人。为县掾，下江兵起，复亦聚众数百人归汉。後北渡河，从光武击青犊、五校群盗，破之。帝即位，为执金吾，封冠军侯。渡河攻朱鲔，降之。建武二年，益封穰、朝阳二县。十三年，定封胶东侯，食郁秩、壮武、下密、即墨、挺胡观杨，凡六县。三十一年卒，谥刚侯，子忠嗣。忠卒，子敏嗣。敏坐诬告母杀人，国除。　高宗更立复少子邯为胶东侯，邯弟宗为即墨侯，各一县。　育（邯子）长参（宗子）建

琅琊太守、祝阿侯陈俊，南阳西鄂人。少为郡吏，光武徇河北，为安集掾。从击铜马、五校，破之。建武二年，封新处侯，破张步、董宪。十三年，增邑，定封祝阿侯。二十三年卒，子浮嗣。　专诸　笃

建威大将军、好畤侯耿弇，扶风茂陵人。父况，王莽时为朔调连率（莽改上谷郡曰朔调，太守曰连率）。莽败，更始立，弇奉奏诣长安，至宋子，会王郎起兵，乃驰谒光武，说帝发渔阳、上谷兵攻拔邯郸，诛王郎。为大将军，从击铜马、赤眉、青犊、尤来、大枪诸盗，破之。光武即位，拜建威大将军，封好畤侯，食好畤、美阳二县。定彭宠，取张丰、张步。十三年，增户邑。永平元年卒，谥愍侯。子忠嗣。　冯　良　协

隃麋侯霸，弇弟，况少子。况以上谷郡归光武，後封隃麋侯卒。　子霸嗣。　文

金　喜　显　援

牟平侯舒，弇弟，亦况子。况初封牟平，舒袭封。　袭　宝坐罪自杀，国除。箕复封牟平侯　恒别封阳亭侯

骠骑大将军、参蘧侯杜茂，南阳冠军人。归光武於河北，为中坚将军，常从征伐。帝即位，拜大将军，封乐乡侯。建武二年，封苦陉侯。击五校，平之，拜骠骑大将军，十三年，增邑，封脩侯。十五年，坐罪免官，削户邑，定封参蘧乡侯。十九年卒。子元嗣，坐罪，国除。　奉（茂孙）复封安乐亭侯。

执金吾、雍奴侯寇恂，上谷昌平人。王郎起，恂说上谷太守耿况以郡归光武，拜偏将军，号承义侯。从破群贼，拜河内太守，转输军粮。建武二年，拜颍川太守，封雍奴侯，邑万户。从讨隗嚣，拜执金吾。十二年卒，谥威侯。子损嗣。釐袭　恂同产弟及兄子、妹以军功封列侯者八人终其身，不传於後。

积弩将军、昆阳侯傅俊，颍川襄城人。世祖徇襄城，以县亭长迎军，从破王寻等。世祖讨河北，从军。建武二年，封昆阳侯。三年，破秦丰。七年卒，谥威侯。子昌嗣，坐罪贬关内侯。　铁（昌子）复封高置亭侯。

征南大将军、舞阳侯岑彭，南阳棘阳人。王莽时，守本县长。汉兵起，彭守宛，攻之数月，食尽乃降。大司徒伯升义之，封为归德侯。光武徇河内，彭与太守韩歆迎降，拜刺奸大将军，从平河北。帝即位，围洛阳，令彭说降朱鲔。建武二年，迁征南大将军，讨邓奉，击秦丰，破之，封舞阳侯。九年，讨公孙述，大破之。为述遣刺客所杀，谥壮侯。子遵嗣。　伉　杞　熙　福　世祖思彭功，复封遵弟淮为榖阳侯。

左曹、合肥侯坚鐔，颍川襄城人。世祖讨江北，署主簿。从平河北，击破大枪。帝即位，拜杨化将军，封〈氵隱〉强侯。与诸将攻洛阳，降朱鲔。六年，定封合肥侯。二十六年卒，子鸿嗣。浮　雅。

征西大将军、夏阳侯冯异，颍川父城人。汉兵起，异以郡掾监五县，城守拒汉，间出行属县，为汉兵所执。光武署为主簿，从渡河北，从破王郎，封应侯。与寇恂合势拒朱鲔，击鲔，破之。建武二年，封夏阳侯。入关，代邓禹，讨赤眉，大破之，定关中。击隗嚣，拜征虏将军。十年薨，谥节侯。子彰嗣。　普有罪，国除。　晨，安帝时复封。　世祖思异功，复封彰弟訢为祈乡侯。

上谷太守、淮阳侯王霸，颍川颍阳人。汉兵起，霸率宾客从光武，从击破寻、邑。从渡河北，讨王郎，斩之，得其玺绶，封都乡侯。建武二年，封富波侯。讨周建，击卢芳，破之。十三年，增邑户，更封向侯、上谷太守。三十年，定封淮阳侯。永平二年卒，子符嗣。　度　歆

建义大将军、鬲侯朱祐，南阳宛人。汉兵起，伯升拜大司徒，以祐为护军。从世祖讨河北，常力战陷阵，为偏将军，封安阳侯。世祖即位，拜建义大将军，更封堵阳侯。击邓奉、秦丰，降之。十三年，增邑，封鬲侯，食邑七千三百户。二十四年卒，子商嗣。　演　冲

信都太守、阿陵侯任光，南阳宛人。汉兵起，率众从军，与世祖破寻、邑。更始至洛阳，以光为信都太守。王郎起，郡国皆降之，光独以郡迎世祖，拜左大将军，封武成侯，共击郎，灭之。建武元年，更封阿陵侯。五年卒，子隗嗣。屯胜　世

征虏将军、颍阳侯祭遵，颍川颍阳人。光武破王寻等，署为门下史。从征河北，以为刺奸将军。建武二年，拜征虏将军，封颍阳侯。击张满、邓奉、张丰等，破之。六年，与诸将讨陇、蜀。九年卒，谥成侯。无子，国除。

豫章太守、中水侯李忠，东莱黄人。王莽时，为新博属长（莽改信都国曰新博，都尉曰属长）。更始立，忠与任光同，奉世祖，以为右大将军，封武固侯。建武二年，更封中水侯，食邑三千户。从平庞萌、董宪等。十四年，迁豫章太守。十九年卒，子威嗣。纯　广

骠骑大将军、栎阳侯景丹，冯翊栎阳人。为上谷属令，更始立，遣使者徇上谷，世祖引见丹，拜偏将军，号奉义侯。从击王郎，破之，从征河北。帝即位，拜骠骑大将军，封栎阳侯。二年薨，子尚嗣。　苞　临无子，国除。遽，苞弟，封监亭侯。

右将军、槐里侯万脩，扶风茂陵人。更始时，为信都令，与太守任光等迎世祖，拜偏将军，封造义侯，从平河北。建武二年，更封槐里侯。病卒，子普嗣，徙封泫氏侯。亲徙封扶柳侯，无子，国除。　丰（脩曾孙）复封曲平亭侯。　炽恭

虎牙大将军、安平侯盖延，渔阳要阳人。为彭宠护军，王郎起，与吴汉等同归光武，从平河北。帝即位，以延为虎牙将军。建武二年，更封安平侯。讨刘永、董宪、庞萌等，皆平之。十三年，增封，定食万户。十五年薨，子扶嗣。　侧坐谋反，国除。恢（延曾孙）复封卢亭侯。　遂

太常、灵寿侯邳彤，信都人。初为王莽和成卒正（莽分钜鹿为和成郡），世祖徇河北，彤举城降。王郎起，彤与信都独不附郎，以二郡迎世祖军，拜後大将军。拔邯郸，封武义侯。建武元年，更封灵寿侯，行大司空事。帝入洛阳，拜太常。六年卒，子汤嗣。　某无子国除。　音（彤孙）复封平亭侯。　柴

卫尉、安成侯铫期，颍川陕人。光武略地至颍川，召署贼曹掾，从徇蓟，拜偏将军。从击王郎，破之，拜虎牙大将军，击破铜马、赤眉、青犊等。帝即位，封安成侯，食邑五千户。五年，拜卫尉。十年卒，谥忠侯。子丹嗣。　舒　羽蔡帝复封丹弟统为建平侯。

骁骑将军、昌城侯刘植，钜鹿昌城人。王郎起，植与宗族聚兵数十人据昌城，迎世祖，以为骁骑将军。说降真定王刘扬，从平河北。建武二年，更封植为昌城侯。讨密县贼，战殁，子向嗣。　述坐与楚王英谋反，国除。　喜（植弟）与植同谋迎帝，以功封观津侯。　歆（植兄）亦同谋，封浮阳侯。二人皆传国於後。

东郡太守、东光侯耿纯，钜鹿骑都尉。世祖渡河，纯迎谒。王郎反，纯自邯郸率宗族从帝，封耿乡侯，从平王郎，破铜马。帝即位，封高阳侯，拜东郡太守。六年，定封东光侯。十三年卒，谥成侯。子阜嗣，坐罪，国除。　盱复封高亭侯。　腾　忠　绪植（纯从弟）为辅威将军，封武邑侯。　宿（纯从弟）至代郡太守，封遂乡侯。　訢（纯弟）为赤眉将军，封著武侯。

横野大将军、山桑侯王常（事迹已见更始所立诸王下）。

城门校尉、朗陵侯臧宫，颍川陕人。少为亭长、游徼，率宾客入下江兵中为校尉，从光武征战，至河北，以为偏将军，从破群贼，数陷阵却敌。建武二年，封成安侯，与岑彭、吴汉共灭公孙述。十三年，增邑，更封酇侯。十五年，定封朗陵侯。永平元年卒，谥愍侯。子信嗣。　震　松坐罪，国除。　由（松弟）绍侯。

大司空、固始侯李通（事迹见更始所立诸王下）。

捕虏将军、扬虚侯马武，南阳湖阳人。王莽末，入绿林中，遂与汉兵合。世祖破王寻，拜振威将军，与谢射等攻王郎，从击群贼，常为军锋。帝即位，以为侍中、骑都尉，封山都侯，讨刘永，击隗嚣。十三年，定封扬虚侯。永平四年卒，子檀嗣。坐兄与楚王英谋反，国除。　震（武孙）绍封漻亭侯。　侧

大司空、安丰侯窦融，扶风平陵人。王莽末，从王邑军败於昆阳，莽亡，以军降更始大司马赵萌，萌荐融为钜鹿太守。融见更始新立，东方尚扰，不欲出关，以累世在河西，乃辞钜鹿。萌为言，得为张掖属国都尉。更始败，武威、张掖、酒泉、金城、燉煌共推融行河西五郡大将军事。建武五年，遣使奉书献马於洛阳，与五郡太守会兵讨隗嚣。八年，帝西征，融朝见高平第一，诏以安丰、阳泉、蓼、安安风四县封融为安丰侯。陇、蜀平，与五郡太守奏事京师，莽大司空。永平二年卒，谥戴侯　穆坐罪死。　嘉　万全　会宗　武

骠骑将军、慎侯刘隆，南阳宗室。更始拜为骑都尉，从世祖於河内，与诸将共拒朱鲔等。建武二年，封亢父侯。四年，讨平李宪。十三年，增邑，封竟陵侯。坐罪免，明年，复封为扶乐乡侯，以击交趾功，更封长平侯。三十年，定封靖侯。中元二年卒，谥靖侯。子安嗣。

太傅、褒德侯卓茂，南阳宛人。初辟为丞相孔光府史，後迁密令王莽居摄，以病免。更始立，以茂为侍中祭酒，以年老乞骸骨。世祖即位，先访求茂，茂诣河阳谒，拜为太傅，封褒德侯，食邑二千户。建武四年卒，子崇嗣，徙封汎乡侯。　棽　訢隆无子，国除。

建武二年正月，悉封诸功臣为列侯，梁侯邓禹、广平侯吴汉皆食四县，馀各有差。下诏曰："诸将业远功大，诚欲传於无穷。其显效未酬，名籍未立者，大鸿胪趣上，朕将差而录之。"博士丁恭议曰："古帝王封诸侯不过百里，强幹弱枝，所以为治也。今封四县，不合法制。"帝曰："古之亡国，皆以无道，未尝闻功臣地多而灭亡者也。"乃遣谒者即授印绶，策曰："在上不骄，高而不危；制节谨度，满而不溢。敬之戒之。传尔子孙，长为汉藩。"阴乡侯阴识，贵人之兄也，以军功当增封，识叩头曰："天下初定，将帅有功者众，臣托属掖庭，仍加爵邑，不可以示天下，此为亲戚受赏，国人计功也。"帝从之。帝令诸将各言所乐，皆占美县。河南太守丁綝独求封木乡，或问其故，綝曰："綝能薄功微，得乡亭厚矣。"帝从其志，封新安乡侯。帝使郎中冯勤典诸侯封事，勤差量功次轻重，国土远近，地势丰薄，不相逾越，莫不厌服焉。

致堂胡氏曰："古之亡国，皆以无道，帝言是也。未闻以地多而亡者，则有中否焉。先王分土三等，自百里而杀，柄制轻重，足以有邦。小则财赋甲兵，亦能自守，大则礼乐征伐，不得僭行。自唐虞迄三代，袭为成法。汉初既不能复，光武再造，宜稽古以有为，因丁恭之言，详立善制，而又率意所欲，苟简建置。且是时以功勋锡茅土，岂皆有道之人邪？土宇既广，所人既厚，满而不溢，谁克臻兹？故圣王之法，必关盛衰焉。"

十三年，大飨将士，颁爵册勋，功臣增邑，更封凡三百六十五人。

范晔论曰："中兴二十八将，前世以为上应二十八宿，未之详也。然咸能感会风雲，奋其智勇，称为佐命，亦各志能之士也。议者多非光武不以功臣任职，至使英姿茂勋，委而勿用。然原夫深图远算，固将有以焉尔。若乃王道既衰，降及霸德，犹能授受惟庸，勋贤皆序，如管、隰之迭升桓世，先、赵之同列文朝，可谓兼通矣。降自秦汉，世资战力，至於翼扶王运，皆武人崛起。亦有鬻缯屠狗轻猾之徒，或崇以连城之赏，或任以阿衡之地，故势疑则隙生，力侔则乱起。萧、樊且犹缧绁，信、越终见菹戮，不其然乎！自兹以降，迄於孝武，宰辅五世，莫非公侯。遂使缙绅道塞，贤能蔽壅，朝有世及之私，下有抱关之怨。其怀道无闻，委身草莽者，亦何可胜言。故光武鉴前事之违，存矫枉之志，虽寇、邓之高勋，耿、贾之鸿烈，分土不过大县数四，所加特进、朝请而已。观其治平临政，课职责咎，将所谓'导之以政，齐之以刑'者乎！若格之功臣，其伤已甚。何者？直绳则亏恩丧旧，挠情则违废禁典，选德则功不必厚，举劳则人或未贤，参任则群心难塞，并列则其蔽未远。不得不校其胜否，即以事相权。故高秩厚礼，允答元功，峻文深宪，责成吏职。建武之世，侯者百馀，若夫数公者，则与参国议，分均休咎，其馀并优以宽科，全其封禄，莫不终以功名延庆於後。昔留侯以为高祖悉用萧、曹故人，而郭伋亦讥南阳多显，郑兴又戒功臣专任。夫崇恩偏授，易启私溺之失，至公钧被，必广招贤之路，意者不其然乎！永平中，显宗追感前世功臣，乃图画二十八将於南宫雲台，其外又有王常、李通、窦融、卓茂，合三十二人。故依其本第系之篇末，以志功臣之次云尔。"

廷尉、西华侯邓晨，南阳新野人，娶光武姊元。汉兵起，晨将宾客从。更始立，以为偏将军。从击破寻、邑。王郎反，与光武会钜鹿下，从击邯郸。帝即位，封房子侯，拜中山、汝南太守，徵为廷尉，封西华侯。二十五年卒，谥会侯。子棠嗣　固　国福无子，国除。　光武复封晨长子汎为吴房侯，奉公主之祀。

中郎将、征羌侯来歙，南阳新野人，光武祖姑之子。更始即位，以歙为吏，以病去。更始败，东诣洛阳，拜大中大夫。奉诏说隗嚣，遣子入质，嚣叛，与祭遵等征之。十一年，攻公孙述，破其兵，述遣刺客害之，赠中郎将、征羌侯。帝以歙有平羌、陇之功，故改汝南之当乡县为征羌国，谥节侯，子裒嗣。　历　定虎　帝嘉歙忠节，复封歙弟由为宜西侯。

伏波将军新息侯马援，扶风茂陵人。王莽时，为新成大尹。莽末，避地凉州，依隗嚣，说嚣归光武，嚣使援奉书洛阳，遣子入质。後嚣发兵拒汉，援谏不从。从帝西征嚣，平之，拜陇西太守。击羌，破之，交趾反，讨平之，拜伏波将军，封新息侯。後征武溪蛮病卒，为梁松所谮，收侯印绶。肃宗时，谥忠成侯。　子廖等见《外戚侯》门。

按：史言伏波辅佐中兴之功，不减雲台诸将，独以椒房之戚，不得预焉。然邓晨光武姊婿也，来歙光武祖姑之子也，晨之捨宗从义，歙之捐躯徇国，其功烈虽劣於寇、邓、冯、耿，而贤於臧宫、马武、邳彤、铫期之流远矣。盖三公者俱非泛泛之外戚，而徒以依乘取恩泽侯之比也，故叙其事於雲台功臣侯者之次。

庆吾，刘永将，建武三年，以斩永首来降，封列侯。

韩湛，为吴汉校尉，以击斩董宪封列侯。

安邱侯张步，王莽末，起兵据琅琊，既而受刘永命，後斩永将苏茂来降，封安邱侯。八年，坐谋反诛。

渔浦侯帛意，李宪军士。宪败走，帛斩其首来降封。

建忠侯彭宠，为渔阳太守。王郎之起，独以郡归光武，封建忠侯。後反诛。

不义侯子密，彭宠苍头。宠反，子密斩其首来降封。

镌羌侯隗恂，隗嚣长子。嚣遣入侍，拜胡骑校尉、甘侯。後嚣叛帝，数遣书谕之，不从，乃诛恂而讨之。

向义侯王遵，隗嚣将。数劝嚣归汉，嚣叛，谏辞甚切，不从，乃与家属东诣京师，拜大中大夫，封上洛侯。

阳部侯伏湛，琅琊东武人。建武三年，拜大司徒封，後徙封不其侯，邑三千六百户。十三年卒，子歙嗣。　光　晨　无忌　质　完为曹操所杀，国除。

则乡哀侯侯霸，河南密人。建武四年，拜大司徒。十三年薨，追封则乡侯，食二千六百户，子昱嗣。　建　昌

袁氏曰："汉初，丞相选用列侯，至武帝用公孙弘，起自疏远，未有爵邑，於是封平津侯，丞相封侯自此始。光武中兴，尚仍前制，伏湛代邓禹为大司徒，封阳都侯。湛免，以侯霸代之，止封关内侯，凡历九年而薨，帝始下诏曰：'汉家旧制，丞相拜日，封为列侯。朕以军师暴露，功臣未封，缘忠臣之义，不欲相逾，未及爵命，奄然而终。'因追封霸为则乡侯。其比西京之制，虽未镌削，亦淹缓矣。自是之後，位三公者，皆不复有茅土之封。惟灵帝初，陈蕃为太傅录尚书事，窦太后优诏，封为高乡侯，蕃固辞不受，自是宰相封侯之制遂废。"

扶阳侯韩歆，南阳人。以大司徒封，坐直言免，自杀。

恂邑侯宋弘，京兆长安人。建武二年，为大司空封，後徙封宣平侯。卒，无子国除。

节乡正侯赵熹，南阳宛人。建武二十七年，拜太尉。帝崩，受遗诏，典丧礼封。肃宗即位，进为太傅录尚书事。建初五年薨，子代嗣。　直　淑无子，国除。

阳舞侯朱浮，沛国萧人。以从光武定北边，建武二年，封舞阳侯，食三县，後徙封父城侯。二十年，为大司徒，徙封新息侯。永平中，坐单辞所告，赐死。

成义侯梁统，安定乌氏人。以武威太守与河西大将军窦融等同归汉封，後更封高山侯，後定封陵乡侯。子松嗣，坐诽谤下狱死，国除。

富平侯张纯，京兆杜陵人。高祖父安世为大司马，封富平侯。纯少袭爵土，遭王莽篡，封者多废，纯以敦谨保全前封。建武初，先来诣阙，得复国。二十三年，为大司空。中元元年薨，谥节侯，子奋嗣。　甫　吉无子，国除。

阳平侯桓焉，沛郡龙亢人，荣之孙。顺帝为皇太子被废，焉力争不能。顺帝既立，拜太傅，以前廷议守正封，後为太尉。　顺　典赐爵关内侯。

陵阳侯丁鸿，颍川定陵人。父綝，王莽末，世祖略地颍阳，綝说其宰降，後征伐有功，封定陵新安乡侯，後徙封陵阳，食邑五千户。建初四年，徙封鲁阳乡侯。和帝时，为司徒。六年薨，子湛嗣。浮　夏

平乡侯谢安，下邳人。顺帝末，群盗起，安率众斩盗首徐凤封邑三千户。

右乡侯度尚，山阳湖陆人。桓帝时，为荆州刺史，坐破平群盗封。

乌程东乡侯徐抗。丹阳人。为长沙太守，与度尚俱坐平盗封。

鄳侯邓邯，南阳新野人。中兴初，以功封，仕至渤海太守。子凤嗣。

安乡侯张禹，赵国襄国人。安帝即位，以定策功封。食邑千二百户。後拜太尉。子盛嗣。

龙乡侯徐防，沛国銍人。安帝即位，以定策封千一百户，拜太尉。卒，子衡嗣。

育阳安乐乡侯胡广，南郡华容人。以定策立桓帝封。梁冀诛，坐夺爵土。

安国亭侯袁汤，汝南南阳人，袁安子。以豫定策立桓帝封，後迁太尉。　逢基

定颍侯郭镇，颍川阳翟人，郭躬子。为尚书，坐与孙程等诛江京阎景、立顺帝功封，食邑二千户，拜廷尉。卒，子贺嗣。

福亭侯尹勤，南阳人。为司空，以定策立安帝封。无子，国除。

定远侯班超，扶风平陵人。坐使西域为都护安集诸国纳质内属功封邑千户。卒，子雄嗣。　始坐罪诛。

临晋侯杨赐，弘农华阴人，杨震孙。灵帝时，为太傅、司徒，以师傅恩封千五百户。薨，子彪嗣。建安十一年，夺封。

蓩亭侯杨众，震曾孙。献帝时，拜侍中，以步从帝东还封。

宜阳乡侯尹勋，河南人。为尚书令，坐预诛梁冀功，与仆射霍諝、尚书张敬、欧阳参、李伟、虞放、周永并封亭侯。

高阳乡侯蔡邕，陈留圉人。献帝时，以左中郎将从迁都长安封。後董卓诛，为王允所杀。

邟乡侯黄琼，江夏安陆人。桓帝时，为太尉。以师傅恩，不阿梁氏封邑千户。固辞，许之。後为司空。　孙琬，献帝初，为司徒，更封阳泉乡侯。

寿成亭侯皇甫规，安定朝那人。为度辽将军，坐平贼讨羌功封邑二百户。

新丰县侯段熲，武威姑臧人。为并州刺史，坐讨羌胡功封邑万户，後为太尉。王甫诛，熲下狱死。

逯乡侯刘宽，弘农华阴人。代段熲为太尉，以先策黄巾逆谋封六百户。子松嗣。

高阳乡侯陈蕃，汝南平舆人。灵帝即位，以太傅辅政封。与窦武谋诛宦官，为曹节等所杀。

温侯王允，太原祁人。献帝初，迁都长安，为司徒，以从迁功封二千户。後诛董卓，为卓部曲李傕等所杀。

槐里侯皇甫嵩，安定朝那人。以左中郎将讨平贼张角封食槐里、美阳两县八千户。徒拜太尉薨。

西乡侯朱隽，会稽上虞人。以右中郎将讨平贼张角功封，後更封钱塘侯。

漦乡侯董卓，陇西临洮人。灵帝中平元年，为破虏将军，坐讨羌功封邑千户。灵帝崩，大将军何进召卓将兵胁太后，诛宦官。卓既入，废少主，立献帝，迁太尉，更封郿侯，改拜太师，封弟旻为鄠侯。劫帝西迁，王允与士孙瑞等讨而诛之。

容邱侯刘虞，东海剡人。为幽州牧，以讨平反者张纯等功封。後拜大司马，进封襄贲侯。公孙瓒袭而杀之。

蓟侯公孙瓒，辽西令支人。为奋武将军，以讨黄巾有功封。後杀刘虞，取幽州，袁绍攻而杀之。

溧阳侯陶谦，为徐州刺史，以击破黄巾功封，迁徐州牧。後为曹操所击，败死。

邟乡侯袁绍，汝南汝阳人。为司隶校尉，与何进谋召董卓，以兵诛宦官。以事忤卓，出奔，卓拜绍渤海太守，封侯。绍以渤海起兵讨卓，领冀州牧。献帝都许，以绍为太尉，封邺侯。後拜大将军，兼督冀、青、幽、并四州，引兵攻许，为曹操所败，死。

武成侯刘表，山阳高平人。为荆州刺史，讨平宗贼。李傕入长安，表遣使入贡，拜荆州牧，封武成侯。建安十三年卒，曹操取其地。

温侯吕布，五原九原人。为董卓骑都尉，封都亭侯。司徒王允与布密谋讨卓，卓既诛，拜奋威将军，封温侯。後据衮州，曹操取其地而杀之。

被阳侯欧阳歙，乐安千乘人。王莽时，为长社宰。世祖即位，为河南尹，封被阳侯。九年，更封夜侯徵为大司徒。後坐赃下岳死。子复嗣，无子，国除。

褒成侯孔志，鲁人，父均。平帝时，以孔子後封。王莽败，失国。建武十三年，以志袭封。卒，子损嗣。　曜　完

◎外戚侯

寿张恭侯樊宏，南阳湖阳人，世祖舅。帝即位，拜光禄大夫，封长罗侯。十五年，更封寿张。二十七年卒，子儵嗣，徙封燕侯。　氾　时　建　盼　尚

射阳侯，丹宏。弟建武十三年封。

元乡侯寻，宏兄子。建武十三年封。

更父侯忠，宏族兄。建武十三年封。

平望侯茂，宏少子。建武二十七年封。

阳安节侯郭况，真定人，郭后弟。建武十七年封。永平二年卒，子璜嗣，窦宪诛，坐死。

新郪侯竟，后从兄。以从征伐功封。永平中卒，子嵩嗣。　勤无子，国除。

发千侯匡，竟弟。建武末卒，子勋嗣。　骏无子，国除。

南侯陈茂，郭后叔父梁之婿，以恩泽封。

原鹿贞侯阴识，南阳新野人，光烈皇后之前母兄。更始时，封阴德侯。建武元年，封阴乡侯。十五年，封原鹿侯。永平二年卒，子躬嗣。　璜　淑（璜弟）鲔

吴房侯纲，识侄孙，和帝阴后之父。後坐事，纲自杀。

鮦阳侯庆，识弟兴之子。永平元年封。卒，子琴嗣。　万全　桂

〈氵隱〉侯博，庆弟。永平元年封。

顺阳安侯马廖，明德皇后之兄。建初四年封。永平四年卒，子遵嗣，徙封程乡侯。卒，无子，国除。邓太后诏封廖孙度为颍阳侯。

颍阳侯防，廖弟。建初四年封，六千户。後坐罪，徙封翟侯。卒，子钜嗣。

许阳侯光，防弟。建初四年封，六千户。窦宪诛，宪奴诬告光罪，自杀。朗，光子，邓太后诏绍封合乡侯。

章帝建初元年，欲封爵诸舅，太后不听。明年夏，旱言，事者以为不封外戚之故，有司因此上奏，宜依旧典。太后诏曰："凡言事者皆欲媚朕以要福耳。昔王氏五侯同日俱封，其时黄雾四塞，不闻霪雨之应。又田蚡、窦婴，宠贵横恣，倾覆之祸，为世所传。故先帝防谨舅氏，不令在枢机之位。诸子之封，裁令半楚、淮阳诸国，常谓'我子不当与先帝子等'。今有司奈何欲以马氏比阴氏乎！吾为天下母，而身服大练，食不求甘，左右皆著帛布，无香薰之饰者，欲身率下也。以为外亲见之，当伤心自勑，但笑言太后素好俭。前过濯龙门上，见外家问起居者，车如流水，马如游龙，苍头衣绿褠，领袖正白，顾视御者，不及远矣。故不加谴怒，但绝岁用而已，冀以默愧其心，而犹懈怠，无忧国忘家之虑。知臣莫若君，况亲属乎？吾岂可上负先帝之旨，下亏先人之德，重袭西京败亡之祸哉！"固不许。帝省诏悲叹，复重请曰："汉兴，舅氏之封侯，犹皇子之为王也。太后诚存谦虚，奈何令臣独不加恩三舅乎？且卫尉年尊，两校尉有大病，如令不讳，使臣长抱刻骨之恨。宜及吉时，不可稽留。"太后报曰："吾反覆念之，思令两善。岂徒欲获谦谦之名，而使帝受不外施之嫌哉！昔窦太后欲封王皇后之兄，丞相倏侯言受高祖约，无军功，非刘氏不侯。今马氏无功於国，岂得与阴、郭中兴之后等邪？常观富贵之家，禄位重叠，犹再实之木，其根必伤。且人所以愿封侯者，欲上奉祭祀，下求温饱耳。今祭祀则受四方之珍，衣食则蒙御府馀资，斯岂不足，而必当得一县乎？吾计之熟矣，勿有疑也。夫至孝之行，安亲为上。今数遭变异，榖价数倍，忧惶昼夜，不安坐卧，而欲先营外封，违慈母之拳拳乎！吾素刚急，有胸中气，不可不顺也。若阴阳调和，边境清净，然後行子之志。吾但当含饴弄孙，不能复关政矣。"四年，天下丰稔，方陲无事，帝遂封三舅廖、防、光皆为列侯。廖等辞逊，不得已，受封爵而退。

武阳侯窦宪，章德皇后之兄。和帝即位，后临朝，拜大将军封，食邑二万户。後坐罪。自杀。

郾侯笃　汝阳侯景　夏阳侯瑰，皆宪弟，同时封。宪败，皆自杀。

乐平侯梁棠，和帝母梁贵人父竦之子。和帝亲政後封，卒，子安国嗣。

乘氏侯雍　单父侯翟，皆棠弟，与棠同时封。

上蔡侯邓骘，南阳人，和熹皇后兄。永初元年封，食邑万户。后崩，中黄门等诬告骘弟悝罪，坐徙罗侯死。

叶侯悝，骘弟，同时封。元初五年卒，子广宗嗣，封叶侯。后崩，中黄门谮而杀之。

西平侯张，骘弟，同时封。元初二年卒，子广德嗣。　甫德，广德弟，封都乡侯。

西华侯阊，骘弟，同时封。卒，子忠嗣。广德、甫德、忠并为中黄门谮死。

北宜春侯阎畅，安思皇后父。元初三年封，邑五千户。四年卒，子显嗣，更封长社县侯，食邑万三千五百户。後坐罪诛。

乘氏侯梁商，顺烈皇后之父。袭父雍封，子冀嗣，拜大将军。建和元年，益封万三千户。永兴二年，罪诛。

桓帝元嘉元年，以梁冀有援立之功，欲褒崇殊典，乃大会公卿，议其礼。特进胡广、太常羊溥、司隶校尉祝恬、大中大夫边韶等咸称冀之勋德，其制度赉赏，宜比周公，赐之山川、土田、附庸。司空黄琼独建议曰："冀前以亲迎之劳，增邑三千，又其子亦加封赏。昔周公辅相成王，制礼作乐，化致太平，是以大启土宇，开地七百。今诸侯以户邑为制，不以里数为限。萧何识高祖於泗水，霍光定倾危以兴国，皆益户增封，以显其功。冀可比邓禹，合食四县，赏赐之差，同於霍光。"朝廷从之。

颍阳侯不疑，冀弟。　颍阴侯马，不疑子。　襄邑侯允，冀子。　城父侯桃，允子　。

西平侯蒙，冀弟。冀败，并坐诛。

南顿侯邓演，桓帝邓后之兄。后立封，子康嗣。

沘阳侯康　昆阳侯统　淯阳侯秉，皆演兄弟，同时封。

槐里侯窦武，桓思皇后之父。后立，封，五千户。桓帝崩，灵帝立，辅政，拜大将军，更封闻喜侯。与陈蕃等谋诛宦官，为所害。

脩侯董重，河间人。灵帝母，孝仁董后兄子。帝即位封，帝崩，何进奏其罪，自杀。

不其乡侯宋酆，扶风平陵人。灵帝宋皇后之父。后立封，后废，坐死。

慎侯何进，南阳宛人。灵思皇后兄。后立，以功封。帝崩，为大将军，辅政，谋诛宦官，不克，为张让等所杀。

济阳侯苗，进弟。进败，俱死。

◎宦者侯

巢阝乡侯郑众，南阳犫人。和帝十四年，以诛窦宪功封，食邑千五百户。永初元年，和熹皇后益封三百户。元初元年卒，养子闳嗣。　安　石雠（众曾孙）封关内侯。

龙亭侯蔡伦，桂阳人。元初元年，邓太后以伦久宿卫封，邑三百户。安帝时，坐罪死，国除。

雍乡侯李润，安帝时，为小黄门，谮邓悝等，废平原王，坐是封三百户。

都乡侯江京，安帝时，与李润同封。帝崩，孙程等诛之而立顺帝。

浮阳侯孙程，涿郡新城人。安帝时，江京等谮废太子，帝崩，程等诛京，迎太子立之为顺帝，封万户。阳嘉元年卒，养子寿嗣。

华容侯王康，与孙程同立顺帝，功封九千户。

郦侯王国，与孙程同功封九千户。

湘南侯黄龙，与孙程同功封五千户。

西平昌侯彭恺，与孙程同功封四千二百户。

中庐侯孟淑，与孙程同功封四千二百户。

复阳侯李建，与孙程同功封四千二百户。

广宗侯王成　祝阿侯张贤　临沮侯史汎　广平侯马国　范县侯王道褒信侯李元　山都侯杨佗　下隽侯陈予　析县侯赵封　枝江侯李刚，俱与孙程同功，各封四千户。

夷陵侯魏猛，与孙程同功封二千户。

东阿侯苗光，与孙程同功封千户。是为十九侯。孙程卒，赐谥刚侯。王康、王国、彭恺、王成、赵封、魏猛六人皆早卒，黄龙、杨佗、孟淑、李建、张贤、史汎、王道、李元、李刚九人坐罪减租四分之一，惟马国、陈予、苗光保全封邑。

东乡侯籍建　都乡侯良贺二人，俱顺帝为太子时小黄门，帝立，以劳封。

费亭侯曹腾，沛国谯人。以预定策立桓帝功，与长乐太仆州辅等七人皆封亭侯。卒，养子嵩嗣。

新丰侯单超，河南人。以预诛梁冀功封二万户。

原武侯徐璜，下邳良城人。以预诛梁冀功封万五千户。

东武阳侯具瑗，魏郡元城人。以预诛梁冀功封万五千户。

上蔡侯左悺，河南平阴人。以预诛梁冀功封万三千户，後坐罪自杀。

汝阳侯唐衡，颍川郾人。以预诛梁冀功封万三千户。

诛梁冀时，又封小黄门刘普、赵忠等八人为乡侯。

高乡侯侯览，山阳防东人。以预诛梁冀功封，後坐罪自杀。

育阳侯曹节，南阳新野人。以预定策立灵帝功封长安乡侯。後以诬奏陈蕃、窦武等罪，将兵杀之，封育阳侯，邑三千户。又诬奏渤海王悝反，杀之，增封七千六百户。

冠军侯王甫，与曹节同恶诬杀陈蕃、窦武、渤海王悝等封，七千六百户。光和二年，司隶校尉阳球奏其罪，诛之。朱瑀　共普　张亮　王尊　腾是，皆以诬杀陈蕃、窦武功封，瑀华容侯，千五百户，普亮等五人各三百户。

都乡侯吕强，河南成皋人。灵帝时，例封宦者，以强为乡侯，强辞让恳恻，固不敢当，帝听之。後为赵忠等诬谮，自杀。

都乡侯赵忠，安平人。以预诛梁冀功封，後与张让等杀何进，作乱，袁绍勒兵诛之。

张让，颍川人。灵帝时，与赵忠同封列侯，後与赵忠作乱，杀何进，劫质天子，为追兵所急，投河死。

右，东汉列侯姓名之见於史传可考者。按《范史　世祖本纪》所载，建武十三年，功臣增邑更封者已该三百六十五人，外戚恩泽封者已该四十五人。今考之，自世祖至献帝十三传，凡二百年间，以功勋位望封侯者才一百二十九人，外戚四十一人，宦者六十五人，然则姓名之湮没无传者多矣。

◎王侯号

灵寿王（彭城靖王，未封，赐号灵寿王，未有国邑，取其美名）　重熹王（乐成靖王，未封，赐号重熹王）

承义侯（寇恂）　成义侯（梁统）　兴义侯（景贶）　奉义侯（景丹）　辅义侯（厍钧）　扶义侯（辛彤）　助义侯（竺曾）褒义侯（史苞）　褒亲侯（吴翕）　褒德侯（卓茂）　归德侯（刘讽）　褒成侯（孔志、孔僖）　显亲侯（窦友）　建策侯（吴汉）　建功侯（盖延）　宣恩侯（阴陆）　封奸侯（杜习）　折奸侯（燕广）　征羌侯（来歙）　破虏侯（须沈）不义侯（苍头子密）　破羌侯（榆鬼）　率众王（乌偷）　率众侯（其至鞬）

徐氏曰："按汉世封侯皆以县邑，其後或以乡亭，皆视其所食之邑而名之。至於功名显，著则有特加美名者，西都、信武、冠军、富民、博陆之类是也。东汉因之，时有美号。至於彭宠苍头以奴弑主而封之不义侯，夫果不义则不应封爵，使其功可封，则非可言不义矣，光武於是失之。"

按：秦汉以来，所谓列侯者，非但食其邑入而己，可以臣吏民，可以布政令。若关内侯，则惟以虚名受廪禄而已。然西都景、武而後，始令诸侯王不得洽民，汉置内史治之。自是以後，虽诸侯王亦无君国子民之实，不过食其所封之邑入，况列侯乎！然所谓侯者，尚裂土以封之也，至东都始有未与国邑，先赐美名之例，如灵寿王、征羌侯之类是也。至明帝时，有四姓小侯，乃樊氏、郭氏、阴氏、马氏诸外戚子弟以少年获封者。又肃宗赐东平王苍列侯印十九枚，令王子年五岁以上能趋拜者，皆令带之。此二者往往皆是未有土地，先佩侯印受俸廪，盖至此则列侯有同於关内侯者矣。








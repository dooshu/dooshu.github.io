○七月西征記 【 督遣粵兵】

戊午五月海寇既平、於是悉罷諸所入戍者、先是粵兵三千以丁巳十月徵至戍、省中督府至函下采金牛酒勞之、巳而寇至、檄其往不往也匿之民間而督府既巳檄閩兵勦賊歸矣、於是粵兵慙、會其酋長以千金為其二子取婦欲去、遂日夜請之督府、督府業巳厭之因請上罷去而檄余督之西、時七月六日也故事客兵餉金咸頒之酋長、酋長輒匿其、半而牛給之、以故任其掠不問、余於是召其酋長跽之庭誡之曰而提三千人食我四萬未聞其逐一賊也。若後匿羣酋金任其掠者吾且縛而千金婦致之闕下於是酋長大惧出則嚴戢其羣毋掠金至延平聞其不掠也輒厚遺其酋長牛酒是時汀守徐君使使來問粵兵狀、余報以尺牘、其詞曰歸自建安、則有護軍之檄矣、其人咸虎而戟、日夜繩之、僅不掠塗、然亦其塗之人徙其鷄犬孥孺而內之他所、故免、足下幸傳檄、塗居者毋縱鷄犬不收、毋不能一時去其孥孺、以為護軍使者憂也再二日至將樂羣酋之至也、咸舟至將樂則陸是時秋炎羣酋畏炎、不日馳而夜馳、余與之共馳、輿不鷄鳴不停也、葢十日而至石牛、石牛去汀百里、其地故有塾云塾師聞羣酋至輒匿之山中、而獨留其學子而髫者守笥、酋聣其笥不知其書笥也、持刅劈之、見其為書、則又碎其書、於是學子頓足而泣、亡何酋又網其池魚、學子業者業不知畏酋也、既巳忿、又闚其網魚輒大呼曰、客兵作賊、因裂其網投之、於是酋大怒、即手縛之、而訴之酋長曰、是子竊吾刀也、酋長信之、既巳縛之一夕、明日驛吏入言狀、余怒命從事往讓酋長、酋、長惧而詰人安在、則巳繫而去之三十里矣、於是追釋之又二日至汀、徐君、又大勞其酋長、及羣酋以去、自省抵汀、盖千里而二旬始至、其所經雖少焚刼、然鷄鴨魚鱉門屏廬竈蕭然矣、出瑞金遂益大掠、而余間從輿中問父老、父老輒為余泣曰、吾民之苦客兵。甚於盜也。夫當事者走千里召外兵擊賊。豈不至急民哉。及其至乃不肯發一矢。徒攖金而歸也。歲費帑金數萬。即道塗牛酒又半之矣。卒乃使其民憂嗟怨嘆。若覿賊焉。嗟乎後之談客兵者慎念哉。


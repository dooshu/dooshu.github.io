陆游　幽居书事

莫叹人间苦不谐，清时有味是归来。

已因积毁成高卧，更借阳狂护散才。

正欲清言闻客至，偶思小饮报花开。

纷纷争夺成何事，白骨生苔但可哀。

陆游

陆游　幽居书事

老人初起厌嚣喧，尘几从教鼠迹存。

赤脚平头俱遣去，倚墙危坐咽朝暾。

陆游

陆游　幽居书事

安命知天更不疑，幽居最爱早寒时。

手中书堕初酣枕，窗下灯残正剧棋。

鲜鲫每从溪女买，香菰时就钓船炊。

山阴清绝君须记，雪里骑驴未办诗。

陆游

陆游　幽居书事

买鱼赊酒皆高兴，野店溪桥图画中。

从此衰翁自行耳，不须多事唤蛮童。

陆游


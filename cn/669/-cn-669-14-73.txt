98　鄭校論語讀正凡五十事　魯齊古文論語傳人


鄭校周之本，以齊、古讀正，凡五十事。【原注】釋文。

【集證】釋文載：魯讀云「傳不習乎」，鄭注云：「魯讀『傳』爲『專』，今從古。」「治其賦」，鄭云：「軍賦。梁武云：『魯論作傅。』」「崔子」，魯論讀「崔」爲「高」。「無誨」，魯讀爲「悔」。「學易」，魯讀「易」爲「亦」。「正唯」，魯讀「正」爲「誠」。「蕩蕩」，魯讀「坦蕩」爲「坦湯」。「冕衣裳者」，鄭本作「弁」，云：「魯讀『弁』爲『絻』，今從古。鄉黨篇同。」「下如授」，魯讀「下」爲「趨」。「瓜祭」，魯讀「瓜」爲「必」。「鄉人儺」，魯讀爲「獻」。「賜生」，魯讀「生」爲「牲」。「車中不内顧」，魯讀「車中内顧」。「仍舊」，魯讀「仍」爲「仁」。「詠而歸」，鄭本作「饋」，魯讀「饋」爲「歸」。「折獄」，魯讀「折」爲「制」。「小慧」，魯讀「慧」爲「惠」。「謂之躁」，魯讀「躁」爲「傲」。「歸孔子豚」，鄭本作「饋」，魯讀爲「歸」。「矜也廉」，魯讀「廉」爲「貶」。「天何言哉」，魯讀「天」爲「夫」。「而窒」，魯讀「窒」爲「室」。「殆而」，魯讀「期斯已矣，今之從政者殆」。「不知命無以爲君子也」，魯論無此章〔一〕。今皆從古。又按論衡云：「仕宦爲吏，亦得高官將相長吏，猶吾大夫高子也，安能别之。」揚雄將作大匠箴云：「或作長府，而閔子不仁。」皆從魯讀也。

【元圻案】何晏集解敘：「魯論二十篇，太子太傅夏侯勝、前將軍蕭望之、丞相韋賢及子玄成等傳之。齊論語二十二篇，瑯琊王卿及膠東庸生、昌邑中尉王吉皆以教授之。古文論語凡二十一篇，唯博士孔安國爲之訓説，而世不傳。安昌侯張禹本受魯論，兼講齊説，善者從之，號曰張侯論。苞氏、周氏章句出焉。漢末大司農鄭玄就魯論篇章考之齊、古，以爲之注。」

〔一〕「章」，原作「篇」，據四庫本經典釋文卷二四論語音義改。






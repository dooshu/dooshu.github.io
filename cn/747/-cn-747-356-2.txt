○梓材赋（以理材为器如政之术为韵）

立政施教，能简则理，为器择材，惟良是视。政有孚而可大，器自斫而称美。学古入官，斯可已矣。故周公设诫，取鉴梓材；百工饬化以物作，万势曲成而象开。柏之可伐而取诸新甫，松之可断而美於徂徕。何备用之徵要，信崇功而大哉！观夫良匠抡木，知无不为；尽力以献艺，因材而合规。勤朴斫而去夫滥窳，尚俭素而昭於轨仪。知者相物，後人述器；得成风之妙，穷运斤之利。或经纬乎？阴阳，亦法象乎天地。上栋下宇，资丹ぬ之馀饰；从有之无，通舟车乎远致。嘉兹义之可分，而发昭乎在位。是寻是尺，其柽其椐；每从绳而则正，异投刃而皆虚。观梓匠之斫矣，吾是知为政之所如。材之既度，可施於政；若意匠以合则，必由庚而在咏。侯其而，念兹在兹；政有善人则不欺，山有木工则度之。材有常质，政则匪一；每呈器而受用，亦相时而陈术。夫如是，谐利贞，保元吉；信前贤之济代，岂小人之能悉？


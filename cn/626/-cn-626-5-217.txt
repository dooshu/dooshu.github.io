李给事鸣鹤五首

【杂兴】

朱阳媚初夏，庭宇生闲情。

幽禽奏新响，嘉木敷柔荣。

余寒逗春服，浮阴妨昼晴。

云颓山翠重，雨过林香清。

独步还独坐，取适夫何营。

兴至发高咏，澹然心自平。

【秋思】

烛暗夜已深，秋虫竞相语。

惊风洒蕉叶，冷露散如雨。

奈此留滞客，愁绪不可数。

白发日以繁，青山渺何许。

【山居（二首）】

石洞幽回处，深林下鹿群。

溪喧前夜雨，鸟语半山云。

树暗闻岚气，岩明见溜文。

藤花照潭水，风日共纷纷。

石壁日初上，春山风乍晴。

偶随黄犊出，闲傍绿溪行。

幽鸟淡无语，落花如有声。

回看飞瀑下，树杪白云生。

【题画美人】

一夜春风发，芳心不自持。

侵晨携女伴，花下对弹棋。


戊午四月初一日，贼党宋献策请停刑。

宋矮子陈民间病苦，宜加宽恤。又云：帝星失明，速宜登位。初三日，鸿胪官在系者悉复原官，习仪以候即位。牛金星云：大位未正，恐事有中变；劝自成命礼政府巩焴出示，定十七日举此大事：百官十二日午门前演礼，十三日皇极殿演礼。十五日，领诏。十六日，幸学宫行释菜礼，文武百官俱往圆邱候郊天、加衮冕并行祀庙、定功等礼。迁太祖神位于历代帝王庙，其余太庙神主尽行烧毁。此示一出，降臣巩焴不俟临期，竟于初四日入太庙，将太祖神主捧出，送入帝王庙；其余立时烧去。京师无不唾骂。








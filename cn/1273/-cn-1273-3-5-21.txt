牡丹诗　二十首

牡丹诗　二十首[88]

春风醉客，百感丛集。鼠姑花信，姗姗来迟。南中芳序，舛午异闻。羁怀无端，枨触绮绪。剪灯展素，裒然成咏。夫金萱忘忧，青棠蠲忿，草木何知，我闻如是。来者未已，歌匪告哀，亦曰聊借奇花，舒此郁抱云尔。

倚竹何人问永嘉？满城锦幄护香霞。自从谢客标名后，已占春风第一花。

何事天香欲吐难？百花方奉武皇欢。洛阳一贬名尤重，不媚金轮独牡丹。

唤回三十六宫春，万种千名色顿新。种遍长安无旧品，果然单父是花神。

一捻留红笑玉环，渔阳鼙鼓迫潼关。天教仙鹿先衔去，不许看花到荦山。

花发唐宫御宴稀，娇红如泣怨斜晖。临轩莫念元舆赋，更遣君王泪满衣。

春光占断几番风？更道花开顷刻中。谁信泥金书碧瓣，岭云关雪谶文公。

赏花人倚玉阑干，丽质天生欲品难。雪岭墨池才子笔，枉教来比李端端。

玛瑙盘盛金镂杯，重看浓艳锦城开。尚书只惯修降表，底事和酥赠客来。

带酒朝看国色酣，群芳管领此花堪。梃边惊艳降王长，无复强词说小南。

赏春不惜醉婆娑，琼岛奇花此一窠。留与子孙看亦得，偏教眼福老来多。

汴京纳土说钱王，陌上看花兴未忘。留得家风忠孝在，相公裁表进姚黄。

漫贾胭脂乱抹涂，吴公精鉴世间无。花阴一线猫儿眼，妙绝谁知《午景图》？

锦绣天街盆景新，十分红闹帝京尘。人间富贵终嫌骤，便作堂花不耐春。

看到奇花眼欲迷，不须惊走笑山妻。天津桥上闻鹃客，忍断残香付马蹄。

五云捧出缕金黄，欲遣陈州胜洛阳。自辟花中新世界，可怜人枉说妖祥。

绝代才人集影园，宫袍黄染墨香温。扬州风月群花笑，争捧金罍上状元。

爱教花里筑妆楼，霞彩云芳艳影留。传与姑苏新样好，春风扶上美人头。

花落花开怨别离，锦屏人更惜芳时。珊珊亭畔寻香梦，重唱风流玉茗词。

东来花种满西园，谁与乘槎客细论。从此全球作香国，五洲花拜一王尊。乘槎笔记云：英都牡丹，花大倍常，闻与月季、杜鹃皆自中华移植。询之洋客，则欧美通商各国均然，不独英。

漫说中人赋十家，春风争买走香车。梦中彩笔新传得，要代欧阳更品花。






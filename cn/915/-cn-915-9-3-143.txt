◇庄严法师成实论义疏序

夫事秉文辞，理通气象，涉之者尚迷，求之者或踬。是以问玄经於扬子，且云不习，奏古乐於文侯，犹称则睡，历校清台，寿王之课不密，气现斗牛，南昌之地或爽。况乎慧门深邃，入之者固希，法海波澜，仇之者未易，自使河济混淆，魔尘纷纠，皎皎毒霜，童童苦树，善田之苗不吐，意华之彩讵发，无常之楼互起，暗室之火无晖。是以餐蜜挫糟，俱珍异论，持牛卧棘，竞起邪宗。自佛日团空，正流荡垢，手擎四钵，始乎鹿园之教，身卧双林，终於象喻之说，含生弗等，开塞之义因机，感受不同，浅深之言或异，处处散说，本应根缘，有不次第，各随群品，金棺已掩，旃檀之炭无追，乳池且涸，白毡之灰斯尽，迦叶入定，欢喜智灭，末地之报已终，优波之身且谢。於是五部横流，八乾起执，寻源既舛，取著尤别，四相乃无常之刀，三聚为苦家之质，习续不断，称为集谛，无为有体，介然可求，等智能断，罗汉犹退，岂啻千里之舛，义起毫厘，三豕之书，谬符晋史，北辕趋郢，木末搴蕖，譬乎服子论丘，利害不识，胶柱鸣瑟，燥湿无变。自佛灭之後，八百馀年，中天竺国婆罗门子名诃梨跋摩，梁云师子铠，四种围陀，在家必习，三品慧藏，入道弥通，师事达磨沙门，事均反启。於是叹微言之已绝，伤颓风之不振，抗言动论，以朱紫为先，发意吐词，必泾渭繇己。於是标撮领会，商榷异端，删夷浮诡，搜聚贞实，造百有二品，以为斯论，成则据文，实则明理，举成对坏，称实形虚，欲令毗昙外道，二途皆废，如来论主，两理兼兴。若夫龙树马鸣，止荃大教，旃延法胜，萦缚小乘，兼而总之，无逾此说。故华氏之王，於兹顶戴，楼祛外道，结舌无辞，百流异出，同归一海，万义区分，总乎成实，岂止鼓腹涅，旗靡辙乱，鸡鸣真谛，丧精掩色？多历年所，复寡英才，粤我大梁，炎图启运，皇帝含天包地之德，春生夏长之仁，以本誓愿，率化斯土，梵轮常转，三宝现前，甘露聿宣，四部无厌。有庄严法师，羽仪鸾凤，负揭光景，深以通志，神以知来，其迹同凡，其源莫测。故以心包四忍，行合三空，慧比文殊，玄如善吉，总持均阿难之德，乐说有富楼之功，思媚我皇，起予正法，宣弘此论，大盛乎京师，负笈争趋，怀铅来远，无劳冠军之势，自倾卫客，固有华阴之德，人归成市，拟仪舍卫，超迈泗洙，西关自耻，南宫不竞，湘官寺智，笔札之功，不殊法汰之报安石，清辩之妙，何止道林之折子猷。凡如干卷，勒成一部。法师大渐，深相付嘱，岂直田生之亡，独卧施雠之手，马公之学，方由郑氏而陈其义云。（《广弘明集》二十）


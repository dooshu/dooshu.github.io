○求言诏

古者进善翘旌，蔽贤削地，苟异至公之选，适开浮党之门，要在拔奇，方资济理。昔贞观戡乱既久，理具毕张。而马周徒步献书，上犹前席；魏徵直言替否，下得竭诚。况朕久致履危，实惟懵道，欲新庶政，益赖群才。已诏中外臣僚，必使搜罗淹滞，仍令文武各陈所见，冀有可裨。苟申筹国之谋，是济同舟之患，非无上赏，伫称勤求。布告远近。咸使知悉。


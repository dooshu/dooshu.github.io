【朱家曲】

朱家曲，自许县北门上赤坂冈，分道西行，入小路三十里，有村市临古河，商贾之贩京师者，舟车皆会此。居民繁杂，宛然如江乡。予以事偶至此，宿旅邸，明日遂赴京师。

行人傍衰柳，路向古河穷。桑柘田畴美，渔商市井通。薪歌晚入浦，舟子夜乘风。旅舍孤烟外，天京王气中。山川许国近，风俗楚乡同。宿客鸡鸣起，驱车犹更东。


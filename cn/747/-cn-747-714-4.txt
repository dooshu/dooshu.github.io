○御史中丞赠太保李良臣墓碑

庚子岁，嗣天子即位，谓百执事曰：“先皇帝平定海内，中兴我唐，惟二三臣工孰为大？”佥曰：“帅司空光颜其尤者。始战於夏，又战於蜀，大战於蔡，终功於齐。皆著嘉庸，实为上将。”天子乃召至京师，礼之於庭，命为宰相，赐甲第，内宴以遣之，曰：“姑复而所，异日有事，吾与公图之。”居一年，燕、赵继乱。天子诏公以许昌精兵渡河北讨，未战而军罢，留镇於许昌。又数月，汴宋军反，逐其帅，立其次将以请。天子闻之怒，又诏公以全军征之。公既拜敕，自以麾下万人，昼夜兼行，一战而摧其锋，遂傅於城下。贼众惶骇，斩首以献。汴宋平，朝廷册功，拜公司徒兼侍中。师还，大飨劳，於是百城之长与三军之吏皆入贺，赞咏功德。公泣且曰：“此乃天子神灵，贤士大夫之力，光颜何有也？然光颜曾祖父，始自北土归於天朝，世总部兵，为国保障。先公太保，功烈尤多，而皆从事诸侯，止於裨将。储休委祉，集光颜弟兄。今先人盛德未彰，而光颜专享其报，光颜之罪也，何敢言功？”其军司马武功苏遇起而言曰：“公位冠群後，勋在王府，明著先公之美於後世，於古为可。宜得宏达博雅之士以文之，乃久而益传。”使使请铭於礼部侍郎宗闵。宗闵承命惶恐，辞不敢当。伏念百吏於宰相，皆僚属也，又何敢让？退视公行状而著其语曰：

太保讳良臣。其先皇帝之子曰昌，封於弱水之北，因其夷狄而王之，其後子孙世世为大人，号阿跌部，遂以为氏。至太保王父讳贺之，雄武而多大略，诸部君长争归之，尝思因事立功，以显名中夏。当此时，唐初受命，太宗文皇帝已即大位，公率其所统，南诣灵武，请为内臣。太宗召见与语，奇其材能。拜为银青光禄大夫鸡田州剌史，充定塞军使，赐车服器用以宠之，命筑城邑以居，始有宫庙官属之制，而族部滋益大矣，当西戎北虏之间，甚有威声。卒。皇考讳{辶氐}丰嗣立，袭鸡田州剌史，以功加开府仪同三司太常卿上柱国，卒赠工部尚书。太保素以宽厚勇敢为部下推服，既袭位，每谓其将校曰：“自吾祖归国，蒙唐厚恩，愿凭诸君，期以上报。”未几，安禄山用幽燕劲卒反，济河陷洛，而崤函不守，元宗幸巴蜀，肃宗幸灵武。公闻之，恸哭请於众曰：“吾生平志业，尝已布於诸君。今王室多故，是吾死节之日，诸君能从我乎？”众皆感激许诺，乃驰诣行在。肃宗嘉之，委以腹心。王师收两京，平剧贼，公之功居多，拜开府仪同三司鸡田州剌史，充朔方先锋左箱兵马使，事太尉汾阳王。汾阳王爱公沉默多断，军中之事，一以咨公。寻迁御史中丞，别职如故。以宝应二年七月二十三日，薨於河中理所。享年三十有六。以贞元十一年八月，葬於太原府城东南孝敬原。

太保少为阿史那可汗所重，以其贵女妻之，实生三子。长曰光比，为朔方都将，不幸早夭。次曰光进，朔方节度使刑部尚书，薨赠左仆射。少即司徒也，元和中，宪宗章武皇帝以仆射司徒功在第一，赐姓李氏，属籍於宗正，追封公为太保。夫人史氏为燕国太夫人。铭曰：

太保之先，盖出轩辕。奄有北狄，世为大人。绵绵千载，以至光禄。雄材多断，率众内属。是时（阙一字）帝，初有天下。实命光禄，定居朔野。锡之城邑，车服旌旗。北制猃狁，西当昆夷。尚书承业，克有威令。统部益繁，兵车尤盛。是生太保，两有忠孝。誓酬国恩，以承祖教。燕盗南叛，肃宗西巡。倾河陷洛，遂扰三秦。公闻恸哭，悉率骑士。驰诣行在，请先致死。帝用嘉叹，俾杂禁旅。夙夜勤劳，在帝（阙一字）所。帝收京阙，因定两河。摧锋陷阵，公实居多。（阙七字）位。品秩威仪，俾同三事。虽受嘉命，未登大臣。不（阙一字）其德，乃相後人。仆射继武，勇如吧虎。（阙二字）桓桓，殿兹西土。司徒特盛，为国上公。入持相印，出锡彤弓。（阙十六字）帝嘉元侯，追命祖考。既宠尚书，遂尊（阙二字）推功建德，赐姓命氏。籍于公族，同我宗子。存殁之荣，古今孰比。


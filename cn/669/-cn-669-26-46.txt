46　衞綰以戲車爲郎　戲車鼎躍之鼎躍釋


「衞綰以戲車爲郎。」師古注：「戲車，若今弄車之技〔一〕。」鹽鐵論除狹篇：「賢良曰：戲車鼎躍，咸出補史〔二〕。累功積日，或至卿相。」鼎躍，東方朔所謂「鼎官」，鄒陽所謂「鼎士」也。

【全云】鼎躍，或云承上文言之，猶云冶躍。

【元圻案】衞綰傳：「綰，代大陵人也，以戲車爲郎，事文帝，醇謹無它。景帝立膠東王爲太子，召綰爲太子太傅，代桃侯舍爲丞相。」〇東方朔傳：「夏育爲鼎官。」注：「今殿前舉鼎者也。」〇鄒陽傳：「夫全趙之時，武力鼎士袨服叢臺之下者一旦成市，而不能止幽王之湛患。」注：「鼎士，舉鼎之士也。」

〔一〕「技」，原作「役」，據中華本漢書卷四六衞綰傳師古注改。

〔二〕「史」，四庫本鹽鐵論卷七除狹作「吏」。






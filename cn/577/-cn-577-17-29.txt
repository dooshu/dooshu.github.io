奉贺阳城郡王太夫人恩命加邓国太夫人

阳城郡王，卫伯玉也。


卫幕衔恩重，潘舆送喜频。济时瞻上将，锡号戴慈亲。富贵当如此，尊荣迈等伦。郡依封土旧，国与大名新。紫诰鸾回纸，清朝燕贺人。远传冬笋味，更觉彩衣春。奕叶班姑史，芬芳孟母邻。义方兼有训，词翰两如神。委曲承颜体，骞飞报主身。可怜忠与孝，双美画骐。

鹤曰：《旧书》：大历初，伯玉丁母忧，朝廷以王昴代其任。讽将士请留，遂起复再任。则此诗当作于伯玉封王，母同受封之时。大约是大历元年前作。按《通鉴》：伯玉丁母忧，是大历五年。






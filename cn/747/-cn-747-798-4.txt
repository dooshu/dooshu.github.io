○鄙孝议上篇

有天地来，言乎孝者，大曰舜，小曰参。舜承顺父母之道，无不为也。虽俾食於亵器，寝於厕窦，犹将顺之，况夫修廪浚井哉？然犹避乎大杖也。虽尝以小杖为顺，则舜修廪可也，浚井可也，设死於大杖，谁养瞽叟哉？参承顺父母之道，无不至也。锄瓜伤根，曾皙杖之，几至於死。是以仲尼不以为孝也。何哉？有参则皙安，无参则皙孤。参顺锄瓜之罪，设死於杖，谁养夫皙哉？夫以二孝之不受重责，恐夫糜骨节隳肢体，有辱於先人也，岂有操其刃已肉以为孝哉？夫人之身者父母之遗体也。己之肉，由父母之肉也。言一不顺色，一不怡情，尚以为不孝，况父母之肉哉？故乐正子春丧足不下堂，汉景不吮孝文之痈。二贤卒成大孝，犹伤足不下堂，吮痈有难色，何者？伤己之足，伤父母之足也。吮父母之痈，吮已之痈也。伤之者不敬，吮之者过，是以圣贤不为也。今之愚民，谓已肉可以愈父母之病，必而饲之，大者邀县官之赏，小者市乡党之誉，讹风习习，扇成厥俗。通儒不以言，执政不以禁。昔墨氏摩顶至踵，断指存胫，谓之兼爱。今之愚民如是，其兼爱耶？设使虞舜糜骨节，曾参隳肢体，乐正子春伤足不爱，汉景吮痈无难，今之有是者，吾犹以为不可，况无是理哉？或执事者严令以禁之，则天下之民保其身，皆父母之身也，欲民为不孝也难矣哉。


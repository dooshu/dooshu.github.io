曹勋　端午帖子九首

非烟苒苒上宫云，嘉木团团午影分。

玉案琴书供燕适，五弦清韵助南薰。

曹勋

曹勋　端午帖子九首

怡颜无暑到新宫，一样珠帘广殿风。

角黍菖丝随丝物，旨甘时下五云中。

曹勋

曹勋　端午帖子九首

辟兵龙印篆神经，系臂香萦绣色轻。

自有微凉生玉宇，池光静照午阴清。

曹勋

曹勋　端午帖子九首

日华露重疏疏竹，宝砌风回楚楚松。

酪粉冰壶驱薄暑，瑶琴永日得从容。

曹勋

曹勋　端午帖子九首

朝下仙班晓景迟，步摇香认九华妃。

花藏窈窕知金屋，亭照回波在翠微。

曹勋

曹勋　端午帖子九首

曲槛榴花绛色鲜，博山一缕水沉烟。

奉华窗户清无暑，羽羽香传远岸莲。

曹勋

曹勋　端午帖子九首

参差台殿照祥云，叠雪含风彩缕新。

玉带轻纱迎令节，五云深处奉严宸。

曹勋

曹勋　端午帖子九首

下直归来阆苑游，椒风高转紫云楼。

冰盘纹簟清薰细，卷上珠帘白玉钩。

曹勋

曹勋　端午帖子九首

雨后风微荷芰香，顿驱初暑作疏凉。

黑云卷尽青天大，却倚湖光看夕阳。

曹勋


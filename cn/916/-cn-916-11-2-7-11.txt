【白头吟】

平生怀直道。（文苑云。一作白首。）松桂比真（文苑云。一作贞。）风。语默妍媸际。沈浮毁誉中。谗新恩易尽。情去宠难终。弹珠金市侧。抵玉舂（文苑误作泰。《诗纪》云。一作昆。）山东。含香老颜驷。执戟异扬雄。惆怅崔亭伯。幽忧冯敬通。王嫱没胡（乐府作故。文苑同。又注。一作胡。）塞。班女弃深宫。春苔封履迹。秋叶夺妆红。颜如花落槿。鬓似雪飘逢。此时积（文苑、乐府并云。一作即。）长叹。伤年谁复同。（○文苑英华二百七。《乐府诗集》四十一。《诗纪》百二。）


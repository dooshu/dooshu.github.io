○恶曲

元子时与邻里会，曲全当时之欢，以顺长老之意。归泉上，叔盈问曰：“向夫子曲全其欢，道然也，苟为尔乎？元子曰：“叔盈视吾曲其心以徇财利，曲其行以希名位，当过吾。吾苟全一欢於邻里，无恶然可也。”东邑有全直之士，闻元子对叔盈，恐曰：“吾闻元次山约其门人曰‘无恶我之小曲’，真昏鄙恶辞也。吾辈全直三十年，未尝曲气以转声，曲辞以达意，曲步以便往，曲视以回目，犹患於古人。古人有恶曲者，不曲臂以取物，不曲膝以便坐，见天下有曲於君、曲於民、曲於鬼神者，往劫而死之。今元次山苟曲言貌，强全一欢，以为不亵，其直哉！若能苟曲於邻里，旨全一欢，岂不能苟曲於乡县，以全言行？能苟曲於乡县，岂不能苟曲於邦国，以彰名誉？能苟曲於邦国，岂不能苟曲於天下，以扬德义？若言行、名誉、德义偕显，岂有锺鼎不入门、权位不在已乎？呜呼！曲为之，小为大之渐，曲为之也，有何不可？奸邪凶恶其国乎？”元子闻之颂曰：“吾以颜貌曲全一欢，全直君子之恶我如此。由有过於此者，何以自免？”


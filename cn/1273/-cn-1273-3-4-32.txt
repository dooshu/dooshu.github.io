侍香集题词为孝女许曼仪作　十二首


旌阳家世本神仙，拜月琼闺奏绿笺。欲跨紫鸾寻母去，芙蓉花满洞中天。

紫府沉沉太乙居，九天瑶简降新除。尘寰小谪期刚满，绛阙清衔亚侍书。

奏罢灵璈下玉清，瑶池仙侣忆飞琼。排云重定真灵位，新签孝女名。

九霄绛节引朝真，弹指人天隔几尘。亲捧玉符书凤诰，大年还乞与灵椿。

玉虚退直散仙班，宴罢红云洞府闲。阿母绮窗春昼永，观香姊妹话人间。

碧城缥缈驻飞鸾，弄玉吹笙翠袖单。夜半赤龙萧史去，满天明月凤台寒。孝女化后，女夫高君旋卒。

六铢轻惹玉垆香，俯瞰红尘下界忙。莫向麻姑问沧海，蓬莱清浅近栽桑。

蟠桃高会集灵媛，六甲飞符叩上元。凤篆螭章开秘笈，授书还念玉芝园。

静寄轩中祀玉容，绣床指盠半尘封。彩云捧出天人影，勾曲家风道气浓。

玉树风凋第六株，碧云宵冷一星孤。蜺旌南海春行部，苦向朱明念鲍姑。

瑶天株宿感年华，仙算难延怨帝车。休唱人间可哀曲，绛河吹泪湿昙花。

云驭迢遥怆孝思，仙心难写入新诗。谁知天上骖鸾去，金管争题《少女碑》。






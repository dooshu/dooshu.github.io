○洞庭献新橘赋（以“湖海清和，远人修贡”为韵）

皇帝垂衣裳而治万国，舞干戚而来九区。包之橘柚，至自江湖。岁以为常，知方物之咸有；时而後献，表庭实之何无。本其来则风秋洞庭，霜落寰海。元侯布教，下吏旁采。碧林冬生，大小异名。已去霜蒂，初辞绿茎。然後盛以潇湘之竹，束以江淮之菁。背楚塞以西走，望秦云而北征。上方端想元默，深居穆清。扇鸿钧而不宰，张大乐而无声。阅彼要荒之贡，得斯华实之英。乃明四目，乃停九歌。朱绂方来，以彰其道泰；硕果可食，以表其时和。时和在乎务本，道泰在乎柔远。一果熟，知百果之不荒；一方来，知万方之示晚。橘之名也则珍，橘之熟也惟新。越彼千里，献於一人。丹其实，体南方之正；酸其味含木德之纯。足以附荔枝於末叶，遗槟榔於後尘。然以出自荒陬，升闻莫由。烟波无已，岁月空流。岂知夫湮沈可达，职贡可修。辞草泽以孤往，入金门而见收。物之因人也，其则以众。人之象物也，岂不或中。傥草木之可俦，希成名以入贡。


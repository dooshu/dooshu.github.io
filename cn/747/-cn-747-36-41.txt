○戒县令敕

唐虞分理，命以子男，周汉建官，委以令宰。朕稽古前哲，寤寐全才，委之铨衡，慎择铜墨。至於上敷朝政，下字淳人，亲其农桑，均其力役，使茕嫠者视之犹父母，俾匮乏者赖之以安全，然后八使类能，六条举最，擢以含香粉署，奖以秋简霜台。是乃立身效官，移忠入仕，荣家报国，岂不美欤！若徇己冒私，扰人败政，有怀润屋，无惧害公，岂惟刑网贻忧，抑亦名节隳替，盖士君子之所耻，亦名教之罪人，鸿渐於磐，岂不勉哉！今卿等将欲赴官，朕之所言，提撕之耳，所谓“听讼，吾犹人也。必也使无讼乎！”况今之人也，与古人不殊；今之官也，与古官无别。谷璧铜印，其犹昔荣，而旧茂鲁恭，迥然无继。将劝奖之道不至，岂淳朴之风未还。抚事君临，载深厉惕。今者庶乎卿等，能副此心。赏既超伦，刑必当罪，各宜勉励，敷我皇猷。无谓天高，四听必达。并即於朝堂赐食，食讫好去。


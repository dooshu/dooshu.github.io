【离友诗三首】

〖并序〗

〖乡人有夏侯威者。少有成人之风。余尚其为人。与之昵好。王师振旅。送余于魏邦。心有眷然。为之陨涕。乃作离友之诗。其辞曰：〗

王旅旋（《类聚》作游。本集、《诗纪》同。）兮背故乡。彼君子兮笃人纲。（本集误作刚。）媵余（《御览》作腾驾。）行兮归朔方。驰原隰兮寻旧疆。车载（本集作载车。）奔兮以繁骧。涉浮济兮泛轻航。迄魏都兮息兰房。展宴好兮惟乐康。（○《类聚》二十一。本集二。《诗纪》十四。又《御览》四百十引乡、纲、方、疆四韵。）

凉风肃兮白露滋。木感气兮条叶辞。临渌水兮登崇（《类聚》作里。）基。折秋华兮采灵芝。寻永归兮赠所思。感离隔兮会无期。伊郁悒兮情不怡。（《诗纪》云。本集止载前一首。今考艺文附入。○《类聚》二十九。《诗纪》十四。）

日匿影兮天微阴。经回路兮造北林。（《诗纪》云。《初学记》载二句云云。当别有一首也。○《初学记》十八。《诗纪》十四。）


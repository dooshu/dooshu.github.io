赵康王四首

【百卉亭联句】

吾家亭子百花围，帘卷东风蝴蝶飞（枕易）。

斗酒十千须尽兴，满园春色照人衣（谢榛）。

迟日微风作好春，漫将诗句报花神（枕易）。

樽前特上河间颂，松柏千年伴主人（谢榛）。

【送句吴茂才顾圣少北上】

北去渡滹沱，春风一骑过。

入燕投刺少，留赵著书多。

明月频呼酒，青天独放歌。

他时望南国，湖上有烟萝。

【拟出塞】

都护行边日，胡天雪正飞。

朝传青海檄，暮解白登围。

龙虎行韬略，风云入指挥。

何当请长组，生系犬戎归。


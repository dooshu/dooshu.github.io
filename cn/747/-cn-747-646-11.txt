○论裴均进银器状

陛下圣明之德，超迈百王，英特之姿，跨越千古，察百役之繁猥，愍万姓之愁苦，念杼轴之积弊，知奸臣之徇私：外以进入为名，内以贿遗为计，厚敛於下，半入其家。所以特降鸿恩，大拯颓俗，罢方镇不时之贡，禁天下无艺之费，苏息下民，革除宿弊。颁宣理之日，遐迩必臻，感恩涕泣，仰听歌舞，更相谓曰：“不图今日，复睹圣时。”利泽布於四海，德施周於万类，家吟户咏，气舒目明。才及数月，今自废罢，受纳裴均所进银器。天下之人，皆谓诏书不信，必谓陛下以财货为先，此人非益於圣德也。且裴均行不繇道，奸以事君，固违制书，敢进银器，此是试陛下之意，若不容纳，必知英主不可以利，则须恭守典宪，尊朝廷，若为受领，则知圣怀必可以财动，因此厚敛於下，此不忠不诚之大罪也。倘陛下以裴均位当藩镇，官极崇显，未能行法，以惩奸人，伏望准制书令度支收纳，既不违敕文，又免入内库，无亏圣政，以示外方。


◇上书让费亭侯





臣伏读前后策命，既录臣庸才微功，乃复退述先臣，幽赞显扬，见得思义，屏营怖惧，未知首领所当所授。故古人忠臣，或有连城而不辞，或有一邑而违命，所以然者，欲必正其名也。又礼制，诸侯国土以绝，子孙有功者，当更受封，不得增袭；其有所增者，谓国未绝也。或有所袭者，谓先祖功大也数未极无故断绝，故追绍之也。臣自三省，先臣虽有扶辇微劳，不应受爵，岂逮臣三叶？若录臣关东微功，皆祖宗之灵，陛下之圣德，岂臣愚陋何能克堪！（《艺文类聚》五十一。）






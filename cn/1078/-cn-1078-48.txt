续集卷二十

钦定四库全书

东里续集卷二十　　　　明　扬士奇　撰跋

卫生宝监

东垣李氏之徒罗谦甫辑卫生宝监廿四卷内药误三卷名方十七卷药象一卷医验三卷末附补遗一卷论伤寒中暑则後人所述此书精粹明备家不可以阙者吴中陈有戒寄惠此本故识而藏之

用药真珠囊诗

澹庵杨公志仁君子也其事上以周孔之道而爱民为心尝坐累讼系闲暇无所用意则着此书盖甚有益学者昔文王演易羑里陆宣公谪居着方书圣贤处忧患未尝忘及人皆同此心吾观此书益重居位食禄之愧

拔萃方

右拔萃方十九卷自鍼经节要至杂方通十九类元杜思敬集洁古东垣一派传授以成此编君子论洁古医家之王道谓扶护元气为要也此编固在所重哉吾家市於书肆析为四册云

小儿医方一集【二首】

此书专为小儿医设凡四卷首卷陈氏痘疹方论後三卷皆钱氏药证吾所得者盖断简钱氏之说具存陈氏所述但存目録耳遂求诸医家録补于後然尝见朱丹溪格致余论极言二家得失盖谓钱氏之书备源流经络明表里虚实陈其活法使人触类长之可为无穷之用陈氏多用燥热间有偶中之效不思一偏之失故着论以为世戒吾既得此书遂附载朱说以告慈幼者钱陈皆治小儿钱氏不持议论而用药至当陈氏论议虽好而用药多误人此编阎氏论治伤寒医家所不取用药者皆当知之

汤液本草二集【二首】

此本比後録於盛御医者脱误多矣宜对过增入亦有此本有之而盛本无之者皆当参对

此本録於盛御医胜於旧所録者多矣然二本互有详略皆当参对增入旧録本有丹溪本草衍义补遗宜録於此此本虽无丹溪补遗然各条下间引丹溪之论又补遗中所未载者

东垣内外伤辨

右东垣内外伤辨苏州有刻板王守真得之以见惠者韩明善序云其说本内经而补仲景之缺盖为医者於究素问难经及越人长沙诸家之书之余宜必考於此

东垣用药真珠囊

古之良医师审病之源明药之用故临病制方百发百中後世浅陋之医二者皆不能通如之何其有济也此书嘉惠後人其功博矣刻板在苏州余亦得之守真御史

东垣试效方

余患後疾历数年更五六医皆不效而愈剧最後求治於蒋院判用文遂予秦芁白术圆未竟一剂顿愈既而并授此方曰此东垣试效方中所出也又从俞嘉言求得此书用之颇通医理见余此书甚喜以试无不效者盖得其论议之精故也世之庸医不能究病之源不知医之理守古方而不通愈差而愈远夫岂无所自哉

朱氏三书

右格致余论局方发挥丹溪医按三书皆金华朱震亨彦修着彦修儒者同郡许益之高弟有穷理之功於医得传授之正故所论极精所治多奇效其书近惟两淛为医者多用之然率秘之永乐乙未东宫殿下命刋印以赐中外广仁恩也余时侍经幄最初得赐云

医书

右医书二册有外科济隂劳损胎产惊风疮疹急救诸科胎产方屡试之屡效急救尤为切用远乡僻地猝然有急患不得医药诚得此亦可少济也刻板在朝天宫

袖珍方

袖珍方四册余初至京师时得之邓尚忠长史分门别类古方无所不有苟不明隂阳表里虚实不谙脉证而惟执此则非徒无益固将有失焉览者不可以易也

三元延寿书

右三元延寿书朝天宫有刻板其间论清心寡欲饮食避忌之类皆民生日用不可无者吾得之刘渊然云

外科杂方

右外科杂方録於宗豫学士云皆经验者後有从余録之以试亦往往有验

外科精要

吾家旧有江陵十书内外科精义及此书於论外科之理及掲示治法至精且备不可忽也

秘传证治类方

此册及证治要诀皆得之御史陈嶷陈云戴原礼所辑虽未有考然论证集方秩秩具有条理

五运时行证治録

番昜胡秉常闲暇过余相与论五运时行受病脉证治法厥有造诣他日特书见遗故志而藏之

眼科源流一集【一首】

吾少时目覩孟坚兄以医眼往来龙泉万安二邑皆神其术迎致无虚月尝问其所从授盖此书也且语余云亦在熟之而已近得之因识其说

近时医家书刻板多废往往出於庸人孺子之所抄録其谬误不可胜言殊可慨也

卫生易简方

此方礼部尚书胡源洁所辑於医家所用靡或不备仁民之心可谓溥矣夫医必究素难长沙诸书为本而参之近代洁古东垣丹溪之论虽不中不远此编极多良方如不识病源不明药性未可轻用

海底眼

右王鼒易卦海底眼附以何侁四言独步专用五行盛衰生尅制化论事之吉凶休咎颇为有理视世俗杂以神煞论者远矣

书法正宗

右书法正宗一册士奇少时舅氏白水县丞陈孔立先生出以见教者也先生教人学书必谨法度曰不精真楷不可以趋行草然先生为人卓荦不覊翛然绳检之外平生未尝作楷书而行书特佳士奇尝以质焉先生笑曰汝但为鲁男子不用说柳下惠也虽一时戱言要之至理不外是也谩志於此

书法三昧

书法三昧余初録於陆伴读既以与诸侄此本重録於朱舍人家余少未尝学书及与陆往还得尽窥其家所蓄书法甚富陆与余厚又为余言其意颇悉也余虽知之尝习之而讫於无成东坡云内外不一心手不相应不学之过非余之病乎曾南丰论羲之书亦精力所致非天成也盖凡艺虽有法非熟之则不精独书学哉陆名闓字伯阳高邮人朱名古字季宁崐山人皆有能书名

宋刘次庄法帖释文

右宋刘次庄法帖释文附以陈与义刋误余初録於武昌尹千户盖童子所写草草来京师重録之尹名昇余客武昌时已七十余致仕闲居与余厚其为人慷慨豁逹有侠气好草书明四声等字之学自着书已板行喜宾客尤喜接儒者所居直黄鹤楼之北面大别山江汉会其前鹦鹉洲带其左治隙地数十亩为园池作小亭其中杂植四时花卉烂然不絶而山川隂晴朝莫之景出於亭下者一望可数百里实据武昌胜处亭中嘉客无虚日余亦数日辄一往醉其间然自余去武昌尹亦往雷州以卒其地遂废因谩识此并及其人云

法书考

元盛熙明作法书考八卷首卷评品古书二卷述创字源流亦间及作字之法三卷至七卷皆论书法末卷附印章虞揭欧阳皆为之序学书者资於此亦庶几可以有得余録於中书舍人南昌陈古训

书史会要

书史会要松江陶九成编盖钞録史传及百家杂记所藏善书之人而为之者也其书无足取至纂述近事尤谬独书法一卷稍便初学耳此编庐陵王守真松江还以见遗者

碑目

中书舍人陈登思孝好聚古今石刻徧求博访志其所出之处以成此编余与用之皆録一本按此而索之亦屡有得惜乎其未能悉也

玉篇

玉篇一册考其图书云周阳侯世家盖吾族兄孟坚之书余得之宾畿弟宾畿得之萧子英子英孟坚内弟也孟坚多蓄书既死无子故遗书无为保藏悉散落不存尝诵刘长卿生子诗且免琴书与别人之句窃以为无後者之慨然今世儒之家子孙不肖往往取先人书籍及所为文章博易所好甚者用易酒食视弃之如弃土苴以?於不孝而为人所戮笑者吾见之多矣如此亦何贵乎其有後哉

广韵

广韵一册洪武庚午余市之其直五百文既为友人持去後十年复市之其直亦然凡今生民日用之物历十年之久率增直十数倍独书无所增岂售书者其操心独亷哉抑好而求之者寡虽欲增而不能耶

北谿字义

此书陈北谿先生着先生名淳字安卿朱文公高弟也近刘伯埙员外自闽归惠余二本遂以一寄稷子盖圣贤教人必先明理理明而後在我者有所持循而行之不差此编皆理之大而要者初学诚能熟复深究则本源端正无复有疑於其所行矣

韵会

欧阳永和在闽中寄惠此书凡五册於读书为文其助益多矣王介甫云人闲暇不若看韵书其有以哉

洪武正韵

洪武正韵我太祖皇帝命儒臣刊定之书一洗江左以来千载拘僻之陋而复诸古盛哉刻板在太学吾家所有总四册

五音集韵

右五音集韵三册礼部侍郎高密仪公所惠此书出北方学者不独於音韵易正亦可以多识字

汉隽

汉隽十卷天台林钺着隽以喻其味也刻本在象山县学余得之左司直郎王子沂

翰林要诀

真书非古锺王以後上下率用之然亦有法昧者不能造其至陈绎曾述此所谓法也得其法苟非积功之熟亦徒然已曾子固言羲之所能亦精力自致非天成也一艺之学犹必知行两尽况从事古圣贤之学者哉吾得此编不欲閟故识此语以示来学

文选双字

宋苏易简为此编易简一代名人而用志於此荆公选唐百家诗已而叹曰费日力於此盖愧辞云况此编哉史志静得此以见示其之南京也恐累行李遂留於余家

兰亭乐毅【二体二首】

此兰亭石刻在蜀或云义门郑楷所刻余得之姑苏刘绍盖赵松雪所临者古人行书惟羲之此帖第一然学书者必工楷而後可以及行而松雪所临羲之楷书又乐毅第一故附此於後

右兰亭刻板在蜀或云蜀府伴读浦江郑楷家所刻余得之行人刘绍盖赵松雪所临者视北京临本笔气微胜又得北京乐毅帖於钱习礼检讨亦松雪临者颇佳遂附於後云

绦帖

此帖得之定国徐公宜珍袭之

不完绦帖

右不完绦帖数纸洪武庚午在武昌旅邸得於隣舍弊箧中纸墨已甚昏烂不忍弃也表为一卷视泉汝盖远过之

隂符经

隂符此刻在蜀府余得於本之书法清婉遒丽本之云相传为虞永兴书余以为宋人书岂蔡忠惠之笔乎当求识者而质之

元瑞鹤记

右瑞鹤记元吴文正公撰虞文靖公书秦定二年所刻今在北京余得之谢靖真寺丞吴公此文甚佳而虞公之书温丽典则亦足以师表後进也

汉庐江太守范君碑

此碑得之大理寺丞孙时未有碑额其前後及下皆缺姓氏名字纪年皆不见陈思孝云汉庐江太守范式碑也然碑云为侍御史冀州刺史亦皆不见於史传或者史之略也碑在今济宁州学断裂多矣夹漈郑渔仲定为蔡邕书汉碑至今虽断裂讹缺其仅有者无不佳如此碑尤为难得也

汉修孔子庙器碑隂

右汉韩勑修孔子庙器碑隂具载修庙人出钱之数不尽者又载於碑之两侧出钱或二百三百或五百有至於三千者而不以所出多寡为先後亦见古人所重不在乎是也

汉郎中郑固碑

右汉郎中郑君碑君讳固字伯坚此碑今在济宁学中余得之给事中赵惟恭此碑前後无年月其中云延熹元年拜某官又云年四十二则知为桓灵时所建也但文字磨灭特甚欧阳公集古録跋尾犹载其中数语今多漫灭不见也

汉司隷校尉忠惠鲁君碑

右汉司隶校尉忠惠鲁君碑君讳峻字仲严忠惠其諡也碑在今济宁州学郑夹漈定为蔡邕书碑已断为二文字磨灭不可读者殆四之一此本得之大理孙寺丞

汉封龙山碑

右封龙山碑在元氏县汉延熹七年至今千二百余年石刻虽颇剥蚀而文字尚可寻究碑首云封龙山者北岳之英也此本得之刘智安主事

道因法师碑

唐道因法师碑中台司藩大夫李俨撰兰台郎骑都尉欧阳通书通率更令询之子书法出家学矩矱森严意度飘逸但少含蓄之趣耳

玄秘塔铭

右唐大达法师玄秘塔铭裴休文柳公权书石刻在西安府学会昌元年所建唐法书家前有欧虞褚薛後有顔柳而柳所论心正则笔正虽一时格君之言要为书法第一义也

多宝塔碑铭

顔鲁公书多宝佛塔碑亦在西安府学视他碑特完好虽书法至顔柳晋人之风几尽然公书端方刚劲凛然忠义之气故为世所贵而学书者必合公真行观之乃得其妙趣

八关斋碑

右八关斋碑顔鲁公书唐河南节度使田神功寝疾宋州刺史徐向等为禳祈报恩者也唐书神功传亦概见其事碑在今归德州城外僧寺中永乐丁酉秋进士尹崇高奉使河南为余致此本而每行下缺四字盖打碑时为夏潦所淹也

元文敏公墓志

右元翰林学士元文敏公墓志中丞马文贞公文学士虞文靖公书并篆文敏先待制延佑乙卯座主文贞为同年而文靖相交处尤深此帖余得之陈中书彝训宜珍袭也

永乐中视学碑後

视学之明日国子监官上表谢各赐衣一袭遂赐羣臣宴又明日羣臣请刻碑太学

晋平西将军周府君碑

右晋平西将军孝侯周府君碑陆士衡文王逸少书刻石在今常州宜兴县府君讳处义兴人义兴今宜兴也碑後题云唐元和六年义兴县令陈从谏重树琅琊承仕荣镌盖此碑至唐再翻刻也

岳麓寺碑二帖【二首】

右岳麓寺碑得诸礼部侍郎胡濙余晚喜北海书最後得此而凡前之所得者皆不及也近於中书舍人刘素家见北海秦望山法华寺碑温润清丽盖又特出也法华故在绍兴府寺及碑皆久毁甚可惜也

岳麓寺碑李邕书石刻在长沙余前後所得十数本皆纸墨糊涂甚至不可辨识盖打碑必得善工而湖湘善工尤难遇长沙同知李吉特为余致此本故视前所得差胜也

云麾将军碑

李北海云麾将军碑永乐丙申用之在北京以寄余者此碑出良乡县北海所书有两云麾将军碑其一在陕西陕西者李思训良乡李秀也陕西者书法差胜然余畜北海书独此及岳麓寺碑耳其纸墨又此碑差胜也

罗池庙迎享送神诗

右东坡书罗池庙迎享送神诗笔意甚佳然较沈传师所书碑不同者十数字当以柳碑为正亦得之长吾云

陶隐君茅山帖

右华阳陶隐君茅山帖後有庐山曹士冕跋顔鲁公大驾帖米南宫露筋碑文字皆完皆行书之佳者又有南唐李後主行书望故园赋略米南宫题十字在後疑皆士冕家所刻者余客武昌时得之湖广参议吴文家

四体千文

右周伯温四体千文刻板在鄱阳中书舍人朱季宁仲子为乐平教官以见贶者也苏州旧亦有刻板视此颇胜元之工篆书者多矣伯温最用功其作字结体盖出泰山李斯旧碑其着书发明斯义有说文字原六书正譌云

九成宫醴泉铭

右唐欧阳率更书九成宫醴泉铭石刻在西安府麟游县缺蚀多矣凡余平生所得数十余本此本得於给事中毘陵胡源洁纸墨特胜故独存也

哀册文

褚河南书太宗哀册文旧得之先友登州教授郭敬守先生书家论古名贤遗迹河南传世之佳者三龛碑儿寛赞及此帖耳三龛碑未得见尝见会稽邓宗经有儿赞墨迹真妙絶此帖亦今世所罕见者余家诸帖此当为冠

手植桧赞

右孔圣手植桧赞宋米芾撰并书碑在孔林余得之衍圣公彦缙陆伯易常为余言宋人书米为优而余家米书独此与露筋碑为优云

同知崑山州事杨公墓碑後

右元同知崑山州事杨公墓碑欧阳原功文杨友直书虞伯生篆崑山讳学文字节文吏部侍郎贑州路总管讳孖之子庐陵及安成之杨同出靖恭坊此云皆祭酒膳之後盖与掲曼硕忠节祠记同一误耳详见余忠节祠记跋尾此碑及祠记皆东平州守季琛先生所惠先生忠襄之世也

汉泰山都尉孔君碑

右汉泰山都尉孔君碑孔君名宙宣圣十九世孙此碑延熹七年其故吏门人所建视汉他碑稍完宙融之父也见汉书融传

泰山李斯篆四帖【四首】

右泰山石刻李斯篆今可见者惟此四十六字字画浑厚而结体差长余得之山东佥宪洪遵道尝见应天府学有石刻宋刘跂泰山秦篆谱跂自序其略曰初宋莒公欧阳文忠公得泰山斯刻皆止於五十许字高不过四五尺形制似方非方四面广狭不等所谓五十许字者在南面稍平故尝为人所抚搨其三面皆残缺蔽闇跂始刮摩垢蚀而抚搨之凡篆字二百二十有二可读者百四十有六其文起西面而北而东而南西面六行北三行东六行南七行行各十二字其末行制曰可三字复转在西南棱上总二十二行跂河间人此谱政和中所为然今人所得泰山斯刻惟止此四十余字岂其余今皆已磨灭欤抑复为垢蚀所蔽而士大夫未尝亲造其处抚搨之工又皆苟且塞责不肯尽力欤故余志跂所说以见大?云

右秦二世东行诏书李斯篆其篆甚佳余在两京廿余年求之不能得比连得於洪遵道而楮墨亦佳京师四方之所趋也而好古博雅之士皆在其所收畜周秦以来金石刻皆富然余独见邹仲熙高庭礼陈思孝有此刻固其难得如此也

余既得泰山秦篆又求得刘跂此谱遂附於後以见秦刻在泰山者其未磨灭盖不止於今之所传墨本也应天府学有此谱石刻余得之张士谦云

考史记所载始皇东游颂视刘跂小字谱不同者十字史记临位跂作临立二十跂作廿远方黎民跂作远黎休明跂作着明後世跂作後嗣躬圣跂作躬听礼顺跂作体顺後嗣跂作昆嗣余皆同郑文宝及各处峄山颂皆出徐鼎臣史记不载其书二世诏史记有之

松雪书

与稷文甚佳惜不见其全集此篇亦因松雪书而传

宝晋斋帖二帖【二首】

右宝晋斋不完法帖余客武昌时得於医士吾郡曾尚文者一日陆伯阳过余欣赏再三遂借临写伯阳卒其家不复见归其弟伯瞻官南京出以示余余语之故而索焉即閟不复出伯瞻卒於山东此帖竟莫究所在然时往来余怀也侍讲高谷为余言渠尝借临未久归其子後亦不知存否也伯瞻仲子瑄近膺荐来北京余间询之亦语之故瑄对曰自幼家笥中未尝见有也幸得还乡里当究索以奉纳不敢背德瑄既得官於浙便道归从乡人物色得之因顾谦主事使还寓至一展閲间恍若隔世盖不见四十有五年矣损坏馍糊不复往昔之明整盖沦落於俗人久矣欣喜复还继之感叹遂重表而识之若瑄之存心不同乃父尤可识也

无为州旧有宝晋斋帖石刻余索之久未得盖数遇州士子及官于彼者皆云无复存矣今年周恂如员外奉命督赋无为因托往问周还以此见遗盖石刻在州学今所存唯此廿帖耳皆右军书又得米方尺隶书数字良快余意今书学虽废然安有董治教於斯游学於斯而了不知者世间宝物往往蔽於庸人俗子如此甚可叹也

李北海书麓山寺碑

北海书矩度森严筋骨雄劲沉着飞动引笔有千钧之力故可宝也

玄静先生碑

右唐玄静先生碑柳识譔张从申书李阳氷篆从申书法出二王而与李北海彷佛昔人评其书独步江外此碑在茅山盖唐行书之得名者余得之道録司官袁止安

遗教经

右遗教经及兰亭序石刻在归德州遗教止二十三行本六朝人书或以为唐经生书此云王会稽非也余得之刘士皆因其有汝州之印故附於汝帖之後

汉谷城长张君碑

右汉谷城长张君碑未有碑额盖中平二年其故吏所立文辞字画皆古雅碑在今东平州学余得之宗丈东平州守季琛先生之子民服云

虞恭公碑题与翺孙

此碑最宜初学者师法然岁久碑石已缺其下三之一而字画甚好今附於此与翺孙习书不可懒惰也

汉溧阳校官碑

右碑建於灵帝光和四年盖长平人潘乾为溧阳长兴学修教其丞赵勲等为建此碑今在溧水县学余得於进士彭琉而字多漫灭不可辨识

白石神君碑

右白石神君碑得之子啓学士未有碑额盖汉灵帝光和六年所建文多剥落尚可读而字画甚佳

梦英千文

右梁周兴嗣次韵千文宋释梦英以篆体书之乾德三年刻石在今西安府学前此释之徒以书名者多矣而以篆古名始见於英也

扈从西廵诗

罗员外学古得余此诗刻置宣府学舍教授刘凖寄余此本盖越三月宫车晏驾览此岂胜永恸因题以授和侄

先曾祖碑铭重刻石後

自元季兵燹杨氏先世文字悉无存者欧阳公此文洪武乙丑余得之贑锡坑萧氏盖屡濒于毁殆有神物护持之洪熙乙已蒙恩赠曾祖祖考皆荣禄大夫少傅华盖殿大学士曾祖妣祖妣妣皆夫人时复作祠堂遂就北京买石求吏部郎中兼翰林侍书程君南云重书此文刻之还寘祠中用贻我後人而祠堂记附刻诸隂

鲜于伯几真草千文後

鲜于伯几书当时与赵文敏公齐名两人相与甚厚而鲜于蚤没故其遗迹之传者甚少此真草千文刻板今在南京太学所谓真草书盖兼行也

家刊千字文

右翰林侍书程南云写昔人有云字坏於晋谓坏六书之体也此本主六书如障鶤亯愯玅之类率正千载之误初学所当知也

劳略帖

唐太宗劳略帖余得之郭教授敬守盖曹士冕家所刻山谷评为佳物殆不虚矣

东里续集卷二十








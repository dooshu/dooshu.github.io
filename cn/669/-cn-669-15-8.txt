113　彭忠肅集格言爲五致録　司馬公家範以五致類事


彭忠肅閻按：「忠肅，名龜年，字子壽，清江人。嘗從朱子質疑。五致録，見宋史本傳。」公以致敬、致樂、致憂、致哀、致嚴裒集格言，爲五致録。司馬公家範亦以五致類事，忠肅之言本於此〔一〕。

【元圻案】樓攻媿彭忠肅神道碑曰：「公丁内艱，執喪盡禮。以致敬、致樂、致憂、致哀、致嚴裒集格言，類爲一書，名五致録。」〇四庫全書總目儒家類：「家範十卷，宋司馬光撰。首載周易家人卦辭及節録大學、孝經、堯典、詩思齊篇語，以爲全書之序。其後自『治家』至『乳母』凡十九篇，皆雜採史事可爲法則者，亦間有光所論説。」

〔一〕「言」，元刊本、清嘉慶本作「書」。






周师傅


陈澄波言其旅人卓溪家，忽妖魅大作。诸妇女夜坐谈笑，中一人忽失其履，遍烛室内外无有，谓诸婢误蹴之去矣。至次日，忽见履置其祖宗神主头上，大致诧怪。及会食，围坐甫定，忽一砖自室外飞至，掷几上，碗盏尽碎。自是每食皆然，昼夜不宁。而尤侮其神主。窃迁之于别室，魅亦随往侮之。或煮饭熟，启其釜，则粪秽满中。卓溪愤恨不已，而无如之何。或言里有周师傅善治鬼。卓溪聘之至，祈禳一日，魅果息。周师傅者，善治鬼病，应手辄愈，而殊不自炫，求治者亦不较值，一方称长者。巫觋中乃有君子，吾于此有慨于士夫矣。






志第六十二 舆服志一


孔子有言大矣哉，吴王未能言冠而欲冠也。宪宗二年，用冕服祭天于日月山，是时毡裘毳幕，百度草创，独汲汲然效先王之法服，与夫差之冠，何以异是。故用夏变夷，必自衣冠始焉。自宪宗以下，至世祖，始制祭服。至成宗，祭服始有法服、公服之别。至武宗，始议亲祀冕无旒，服大裘而加衮冕。至英宗，始服衮冕享于太庙，备卤簿，造五辂。至文宗，始服大裘衮冕，亲祀昊天上帝于南郊。《春秋》之义，予夷狄者不一而足也，岂不信欤。今为《舆服志》其类有四，曰冕服，曰玺宝，曰舆辂，曰仪卫队仗。观其因时损益，彬彬然以为一代之法，虽唐宋亦何以尚之哉。






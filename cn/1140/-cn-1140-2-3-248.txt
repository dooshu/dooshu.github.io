酌水歌赠张两水

酌水懽四坐请为两水歌昔时共学并年少今日相看鬓已皤鬓已皤可奈何甔石虽屡空令名一何多昔汝大父维尚书铨衡手握澄氷壶睥睨权璫能岳立早爱青山归五湖懿靖先生尤卓荦不官独嗣旴江学中年战胜兼逃禅鹿门妻子皆藜藿多君世胄贫不愁卖药街头韩伯休得钱供母苦不足便学何顒断酒肉避人蒿径隔山斋返哺乌巢傍茅屋尚书祠前水清妙锦树丹霞相照曜君家三世称贤豪万事浮云堪一笑请看阀閲存几家回头尽作风中花

关中房仪凡驾部初令新乡有殊绩及闻李贼陷京师痛哭山中不食死乡人私諡曰贞靖有表忠祠碑敬书短歌其後

文士绾符能杀贼罢官闻难仍殉国义愤填膺死独难吞声絶粒无人识盲风动地摧山邱如此孤忠那可得於乎鲸鲵得志龙髯悲正气哀歌又一时史不特书里有諡千人堕泪表忠碑君不闻清渭之涯太华麓墓上寒猿时夜哭


【赋得佳期竟不归诗】

〖七言〗

〖《诗纪》云。庾肩吾有所思曰：佳期竟不归。春物坐芳菲。〗

良人万里向河源。娼妇三秋思柳园。路远寄诗空织锦。宵长梦返欲惊魂。飞蛾屡绕帷前烛。衰草还侵阶上玉。衔啼拂镜不成妆。促柱繁弦还乱曲。时分（《类聚》作忿。）年移竟不归。偏憎寒（《类聚》作信。）急夜缝衣。流萤映月明空帐。疏叶从风入断机。自对孤鸾向影绝。终无一雁带书回。（《类聚》作飞。○《类聚》三十二。《诗纪》百三。）


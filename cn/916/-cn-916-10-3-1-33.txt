【奉和赵王西京路春旦诗】

直城龙首抗。横桥天汉分。风乌疑近日。露掌定高云。新渠还入渭。旧鼎更开汾。汉猎熊攀（诗集作扳。）槛。秦田雉失群。宜年动春律。御宿敛寒氛。弄玉迎箫史。东方觅细君。杨柳成歌曲。蒲桃学绣文。鸟（文苑作乌。）鸣还独解。花开（诗集作开花。）先自薰。谁知灞陵下。犹有故将军。（○本集四。文苑英华百五十七。庾开府诗集上。《诗纪》百十六。）


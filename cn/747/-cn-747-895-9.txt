○谗书重序

隐次《谗书》之明年，以所试不如人，有司用公道落去。其夏调膳於江东，不随岁贡。又一年，朝廷以彭门就辟，刀机犹湿，诏吾辈不宜求试。然文章之兴，不为举场也明矣。盖君子有其位，则执大柄以定是非。无其位，则著私书而疏善恶。斯所以警当世而诫将来也。自扬孟以下，何尝以名为？而又念文皇帝致理之初，法制悠久，必不以虮虱痒痛，遂偃斯文。今年谏官有言，果动天听。所以不废谗书也，不亦宜乎？


○送杜正字暂赴江陵拜觐叔父序

吾见骥子龆龀之时，爱其神清，知其才清，今果尔也。顷漂沦荆楚，既孤且贫，求食於谁？托身於谁？四海茫茫，未获所寄。及遇我陇西公，获所寄矣。公以故人之子，怜而收之，去沟壑而寄乎南山，罢转蓬而荫於桃李。君子曰：“陇西公在，正字为不孤已。”今离叔父颇久，归阮家之巷，感知已厚恩，寻赴李膺之门。华与临别，抚其背曰：“高门积庆，无忘乎聿修厥德！大名难继，宜其自︹不息！念哉！


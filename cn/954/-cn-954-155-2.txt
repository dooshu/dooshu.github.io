陈鹏飞　赠邕管察推陈仲辅

阑干一幅鹅溪绢，中有五箴排小篆。

古字今文认未了，火剂针铓俱瞑眩。

平生卷轴有膏盲，首尾年来逾错乱。

剩储药物走医门，掉头呕冷不下咽。

一落泥头千丈强，谢君欲拯非手援。

银钩小变科斗文，挂我床头星斗烂。

退之处士阳冰手，驱逐羽气车轮转。

光芒照耀肝胆醒，两眼频看泪如霰。

门前恶草锄又生，我病七年行复玩。

会须着意课儿童，日日床头诵千遍。

陈鹏飞

陈鹏飞　赠邕管察推陈仲辅

幕下谁人识杲之，微闻赞画向莲池。

登楼不恨乡关远，拄笏只言山色奇。

直道自能消鬼魅，高人何处不轩羲。

它年坐上话铜狄，可是蓬莱清浅时。

陈鹏飞


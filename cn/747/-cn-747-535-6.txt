○东渭桥铭（并序）

七年冬十一月，观自京师适高陵，经东渭桥，窥渭之清，骇桥之雄，故作《东渭桥铭》，因以识之曰：

天地不有大，孰见其小。圣人不有作，孰见其妙。惟渭之广，洪流浩渺。惟桥之永，赤龙夭矫。车者如户，舟者如徼。石成五色，天可补阙。木从绳直，地可梁绝。天地之险，舟梁之说。乃曰因人兴，不因人辍。鞭石既劳，架鼋更危。去危背劳，人莫之知。涂拥近郊，栋准绝涯。功成不争，道合其离。我去京矣，六府四维。不见钓璜，不遭坠履。牵牛独在，飞鹤双起。表其千年，涂归一指。故物有时行，功有时止。琢珉川上，日月终始。


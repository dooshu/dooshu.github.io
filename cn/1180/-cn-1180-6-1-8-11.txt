看详户部进呈揭帖疏


伏蒙发下票拟章奏内，有户部进呈御览揭帖一本。臣等看得，国家财赋正供之数，总计一岁输之太仓银库者，不过四百三十余万两。而细至吏承纳班、僧道度牒等项，毫厘丝忽皆在其中矣。

嘉、隆之间，海内虚耗，公私贮蓄，殊可寒心。自皇上临御以来，躬行俭德，核实考成；有司催征以时，逋负者少；奸贪犯赃之人，严治不贷；加以北虏款贡，边费省减；又适有天幸，岁比丰登；故得仓库积贮，稍有赢余。然闾阎之间，已不胜其诛求之扰矣。臣等方欲俟国用少裕，请皇上特下蠲租之诏，以慰安元元之心。

今查万历五年，岁入四百三十五万九千四百余两。而六年所入，仅三百五十五万九千八百余两。是比旧少进八十余万两矣。五年岁出，三百四十九万四千二百余两。而六年所出，乃至三百八十八万八千四百余两。是比旧多用四十万余矣。问之该部，云：“因各处奏留蠲免数多，及节年追赃人犯，财产已尽，无可完纳，故入数顿少。又两次奉旨取用及凑补金花拖欠银两，计三十余万，皆额外之需，故出数反多也。”

夫古者王制以岁终制国用，量入以为出。计三年所入，必积有一年之余，而后可以待非常之事，无匮乏之虞。乃今一岁所出，反多于所入。如此，年复一年，旧积者日渐消磨，新收者日渐短少。目前支持，已觉费力。脱一旦有四方水旱之灾，疆场意外之变，何以给之？此皆事之不可知，而势之所必至者也。比时，欲取之于官，则仓廪所在皆虚，无可措处；欲取之于民，则百姓膏血已竭，难以复支。而民穷势蹙，计乃无聊，天下之患，有不可胜讳者。此臣等所深忧也。

夫天地生财，止行此数，设法巧取，不能增多，惟加意撙节，则其用自足。伏望皇上将该部所进揭帖，置之座隅，时赐省览。总计内外用度，一切无益之费，可省者省之；无功之赏，可罢者罢之。务使岁入之数，常多于所出，以渐复祖宗之旧，庶国用可裕，而民力亦赖以少宽也。鄙谚云：“常将有日思无日，莫待无时想有时。”此言虽小，可以喻大。伏惟圣明留意。






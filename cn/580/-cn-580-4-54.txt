列传第五十四 刘秉忠〔秉恕〕　张文谦　窦默　姚枢〔炜　燧〕


刘秉忠，字仲晦，初名侃，因从释氏，又名子聪，拜官后始改今名。其先瑞州人，后徙于邢州。太祖十五年，木华黎取邢州，立都元帅府，以其父润为都统，事定改署州录事，历巨鹿、内丘两县提领。

秉忠风骨秀异，志气英爽不羁。八岁入学，日诵数百言。年十七为节度使府令史，居常郁郁不乐。一日，投笔叹曰：“吾家累世衣冠，乃为刀笔吏乎！丈夫不遇于世，当隐居以求志耳。”即弃去，隐武安山中。久之，天宁僧虚照招为弟子，使掌书记，后游云中，居南堂寺。

世祖在潜邸，僧海云被召，过云中，闻其博学多材艺，邀与俱行。既入见，应对称旨，屡承顾问。秉忠于书无所不读，尤邃于《易》及邵氏《经世书》，至于天文、地理、律历、六壬遁甲之属，靡不精通，世祖大爱之，海云南还，秉忠遂留藩邸。后数岁奔父丧，赐金百两，仍遣使送至邢州。秉忠初丁母忧，毁瘠骨立，衣一敝裘三年不易。及父卒，虽从天竺之教，然哀感几于灭性，与执通丧者无以异。服除，复召还和林，上书于世祖曰：

典章、礼乐、法度、三纲五常之教，备于尧、舜，三王因之，五霸假之。汉兴以来，至于五代，一千三百余年，由此道者，汉文、景、光武，唐太宗、玄宗五君，而玄宗不能有终也。然治乱之道，系乎天而由乎人，天生成吉思皇帝，起一旅降诸国，不数年而取天下，勤劳忧苦，遗大宝于子孙。愚闻之曰：“以马上取天下，不可以马上治之。”昔武王，兄也，周公，弟也。周公思天下善事，夜以继日，每得一事坐以待旦，以保周天下八百余年，周公之力也。今皇帝，兄也，大王，弟也。思周公之故事而行之，千载一时，不可失也。

君之所任，在内莫大乎相，在外莫大乎将，内外相济，天下之急务也。然天下之大，非一人所能及，万事之细，非一心所能察。当择开国功臣之子孙，分为京府州郡监守，督责旧官以遵王法，仍差按察官守，治者升否者黜，则贤能奋而人才出。

天下户过百万，自忽都那演断事之后，差徭甚大，加以军马调发，使臣烦扰，官吏乞取，民不能当，是以逃窜。宜比旧减半，或三分去一，就见在之民以定差税，招逃者复业，再行定夺。官无定次，清洁者不迁，污滥者不黜，可比附古例，定百官爵禄仪仗，使家给身荣，有犯于民，设条定罪。威福者君之权，奉命者臣之职。今百官自行威福，进退生杀，惟意之从，宜从禁治。

天下之民未闻教化，见在囚人宜从赦免，明施教令使之知畏，则犯者自少。教令既设，又不宜繁，因大朝旧例，增益民间所宜设者，十数条足矣。教令既施，罪不至死者，皆提察然后决，犯死刑者，覆奏然后断，不致刑及无辜。

天子以天下为家，兆民为子，国不足取于民，民不足取于国，相须如鱼水。有国家者，置府库仓廪，亦为助民；民营产业，亦为资国用也。今宜打算官民所欠债负，若实为应当差发所借，宜依合罕皇帝圣旨，一本一利，官司归还。凡赔偿无名虚契所负，及还过元本者，并行赦免。

纳粮就远仓，有一废十者，宜从近仓以输为便。当驿路州城，饮食祗待偏重，宜计所费以准差发。关市津梁正税十五分取一，宜从旧制，禁横取，减税法，以利百姓。仓库加耗甚重，宜令权量度均为一法，使锱铢圭撮尺寸皆平，以存信去诈。金银所出，淘沙炼石，实不易为，一旦以饰皮革涂木石，取一时之华丽，废为无用，甚可惜也，宜从禁治。除帝胄功臣大官以下章服有制外，无职之人不得僭越。今地广民稀，赋敛繁重，民不聊生，何力耕耨以厚产业？宜差劝农官二员，率天下百姓务农桑，营产业。

古者庠序学校未尝废，今郡县虽有学并非官置，宜从旧制，修建三学，教士以经义为上，词赋论策次之，兼科举之设，已奉合罕皇帝圣旨，因而举之，易行也。开设学校，宜择开国功臣子孙受教，选达才任用之。

关西、河南地广土沃，以军马之所出入，荒芜不治，宜设官招抚，不数年民归土辟，以资军马之用，实国之大事。移刺中书拘榷盐铁诸产、商贾酒醋货殖诸事，以定宣课，虽使从实恢办，不足亦取于民，已不为轻。奥鲁合蛮奏请于旧额加倍榷之，往往科取民间。科榷并行，民无所措手足，宜从旧例办榷，更或减轻，罢繁碎，止科征，勿任献利之徒削民害国。鳏寡孤独废疾者，宜设孤老院，给衣粮以为养。使臣到州郡，宜设馆，不得于官衙民家安下。

孔子为百王师，立万世法，今庙学虽废，存者尚多，宜令州郡祭祀，释奠如旧仪。近代礼乐崩坏，宜刷征太常旧人，教引后学，使器备人存，实太平之基，王道之本。今天下广远，虽成吉思皇帝威福所被，亦天地神明之祐也，宜访名儒，循旧礼，奠祭上下神祇，和天地之气，顺时序之行。

见行辽历，日月交食颇差，闻司天台改成新历，未见施行，宜因新君即位，颁历改元，令京府州郡置更漏，使民知时。国灭史存，古之常道，宜修《金史》，令一代君臣事业不坠于后世。国家广大如天，万中取一，以养天下名士宿儒之无营运产业者，使不致困穷。或有营运产业，应轮差税，其余大小杂泛并行蠲免，使自给养，实国家养才励人之大者。明君用人，如大匠用材，随其巨细长短，以施规矩绳墨。孔子曰：“君子不可小知而可大受，小人不可大受而可小知。”盖君子所存者大，不能尽小人之事；小人所拘者狭，不能同君子之量。尽其才而用之，成功之道也。

君子不以言废人，不以人废言，大开言路所以成天下安兆民。天地之大，日月之明，而或有所蔽，且蔽天之明者云雾也，蔽人之明者私欲佞说也。常人有之，蔽一心，人君有之，蔽天下，宜选左右谏臣，使讽谕于未形，防维于至密。君子之心一于理义，小人之心一于利欲，君子得位可容小人，小人得势必排君子，不可不辨也。孔子曰“远佞人”，又曰“恶利口之覆邦家者”，此之谓也。

今言利者众，非图利国，实欲残民而自利也，宜将国中场冶付各路课税所，以定榷办，其余言利者并行罢去。古者治世均民产业，自废井田为阡陌，后世遂不能复。今穷乏者益损，富盛者增加，宜禁居官在位者勿侵民利，商贾与民交易勿擅夺欺罔，真国家之利也。

笞瞂之制，宜斟酌古今均为一法，使无敢过越，禁私置牢狱及鞭背之刑，以彰好生之德。立朝省以统百官，分有司以御众事，以至京府州县亲民之职无不备，纪纲正于上，法度行于下，天下可不劳而治矣。

世祖览其书而善之，及即位多见施行。秉忠又言：“邢州旧万余户，兵兴以来，不满数百，凋坏日甚。得良牧守如真定张耕、洺水刘肃者治之，犹可完复。”世祖即以耕为邢州安抚使，肃为安抚副使，由是流民复业，户口日增。宪宗三年，秉忠从世祖征大理，恒以天地好生之德劝世祖，故克城之日不妄戮一人。从伐宋，复为世祖言之，所至全活不可胜计。

中统元年，世祖即位，问以治天下之大经、养民之良法，秉忠采祖宗旧典，参以古制之宜于今者，条列以闻。于是下诏建元纪岁，立中书省、宣抚司，金源旧臣及山林遗逸之士，咸见录用，文物粲然一新。秉忠虽居左右，犹不改旧服，时人称之为聪书记。

至元元年，翰林学士承旨王鹗奏言：“秉忠久侍藩邸，积有岁年，参幄帷之密谋，定社稷之大计，忠勤劳绩，宜被褒崇。圣明御极，万物惟新，而秉忠犹仍其野服散号，深所未安，宜正其衣冠，崇以显秩。”奏上，即日拜光禄大夫、太保、参领中书省事。诏以翰林侍读学士窦默之女妻之，赐第奉先坊，给以少府宫籍监户。秉忠既受命，以天下为己任，事无巨细，凡有关于国家大体者，知无不言，言无不听，帝宠任愈隆。燕闲顾问，辄推荐人物可备器使者，凡所甄拔，后悉为名臣。

初，帝命秉忠相地于桓州东滦水北，建城郭于龙冈，三年而毕，名曰开平府。继升为上都，而以燕为中都。四年，又命秉忠筑中都城，始建宗庙宫室。八年，奏建国号曰大元，以中都为大都。他如颁章服，起朝仪，给俸禄，定官制，皆自秉忠发之，为一代成宪。帝尝以钱币之制问秉忠，对曰：“钱用于阳，楮用于阴。国家龙兴朔漠，宜用楮币，子孙世守之。若用钱，天下将不靖。”帝从之。后武宗铸钱，旋废不用。惠宗再铸钱，而天下亡于盗贼。果如秉忠之言。

十一年，扈从至上都，其地有南屏山，筑精舍居之。秋八月，秉忠无疾端坐而卒，年五十九。帝闻惊悼，谓群臣曰：“秉忠事朕三十余年，小心慎密，不避险阻，言无隐情，其阴阳术数之精，占事知来若合符契，惟朕知之，他人莫得闻也。”出内府钱具棺敛，遣礼部侍郎赵秉温护其丧还葬大都。十二年，赠太傅，封赵国公，谥文贞。成宗时，赠推诚协谋同德翊运功臣、太师、开府仪同三司、上柱国，谥文正。仁宗时，又追封常山王。

秉忠自幼好学，至老不衰，虽位极人臣，而斋居蔬食，终日澹然，不异平昔。自号藏春散人。每以吟咏自适，其诗萧散闲淡，类其为人，有文集十卷。无子，以弟秉恕子兰璋后。

秉恕，字长卿。好读书，受《易》于刘肃。秉忠事世祖，以荐士自任，嫌于私亲，独不及秉恕。左右以闻，召见，遂同侍潜邸。世祖尝赐秉忠白金千两，辞曰：“臣山野鄙人，侥幸遭际，器服悉出尚方，金无所用。”世祖曰：“卿独无亲故遗之邪？”辞不允，乃受而散之，以二百两与秉恕，秉恕曰：“兄勤劳有年，宜蒙兹赏。秉恕无功，敢冒恩乎！”终不受。

中统元年，擢礼部侍郎、邢州安抚副使。二年，赐金符，迁吏部侍郎。三年，升邢为顺德府，赐金虎符，为顺德路安抚使。至元元年，改嘉议大夫，历彰德、怀孟、淄莱、顺天、太原五路总管。淄莱府有死囚六人，狱已具，秉恕疑之，详谳得其实，六人赖以不死。召除礼部尚书。出为淮西宣慰使，会省宣慰司，历湖州、平阳两路总管。平阳饥，辄开仓以赈之，全活者众。年六十，卒于官，赠礼部尚书，谥文定。

张文谦，字仲卿，邢州沙河人。父英，金邢州军资库使。文谦幼聪敏，与刘秉忠同学。既而欲习吏事，英召而责之，谢曰：“仰衣食于父母，窃不自安，故勉为此。今闻命矣，愿改业。”乃专心儒术。太宗十年，试天下儒士，文谦中选，免本户徭役。

世祖居潜邸，受邢州分地，秉忠荐文谦可用，召见，应对称旨，命掌王府书记，日见信任。邢州初分二千户为勋臣食邑，岁遣人监领，征求百出，民不堪命，或诉于王府，文谦与秉忠言于世祖曰：“今民生困弊，莫邢为甚。盍择人往治之，责其成效，使四方取法，则天下均受王之赐矣。”世祖从之，选安抚使张耕、副使刘肃及李简往。三人协心为治，流亡复归，户增数倍。由是世祖益重儒者，任之以政，其端实自文谦发之。

世祖征大理国，其相高祥拒命，杀信使遁去。世祖怒，将屠城，文谦与秉忠、姚枢谏曰：“杀使拒命者高祥尔，非民之罪，请宥之。”大理之民赖以全活。世祖伐宋，文谦与秉忠言：“王者之师，有征无战，当一视同仁，不可嗜杀。”世祖曰：“期与卿等守此言。既入宋境，分命诸将毋妄杀，毋焚人室庐，所获生口悉纵之。

中统元年，世祖即位，立中书省，首命王文统为平章政事，文谦为左丞。文统素忌克，议论之际，屡相可否，文谦遽求出，诏以本官行大名等路宣抚司事。临发，语文统曰：“民困日久，况当大旱，不量减税赋，何以慰来苏之望？”文统曰：“上新即位，国家经费止仰税赋，苟复减损，何以供给？”文谦曰：“百姓足，君孰与不足！俟时和岁丰，取之未晚也。”乃蠲常赋什之四，商酒税什之一。二年春，来朝，复留居政府。三年，阿合马领左右部，总司财用，欲奏请不关白中书，诏廷臣议之，文谦曰：“分制财用，古有是理，中书不预，无是理也。若中书弗问，天子将亲莅之乎？”帝曰：“仲卿言是也。”

至元元年，诏文谦以中书左丞行省西夏中兴等路。羌俗素鄙野，文谦得蜀士陷于俘虏者五六人，使习吏事，旬月间簿书有品式，子弟亦知读书，俗为一变。浚唐来、汉延二渠，溉田十数万顷，人蒙其利。三年，入朝，诸势家言有户数千，当役属为私奴者，议久不决。文谦谓：“以乙未岁户帐为断，奴未占籍者，归之势家可也，其余良民无为奴之理。”议遂定。四年六月，裁执政，降为参知政事。五年，淄州妖人胡王惑众事觉，逮捕百余人，丞相安童以文谦言奏曰：“愚民无知，为所诳诱，诛其首恶足矣。”诏即命文谦往决其狱，惟三人坐弃市，余皆释之。

七年二月，立司农司，以参知政事兼司农卿。十二月，改为大司农司，复拜大司农卿，奏立诸道劝农司，巡行劝课，请开籍田，行祭先农先蚕等礼。复与窦默请立国子学，诏以许衡为国子祭酒，选贵胄子弟教之。时阿合马议拘民间铁铸农器，高其价以配民；创立行户部于东平、大名，以造钞；及诸路转运司蠹政害民，文谦悉于帝前极论罢之。十三年，迁御史中丞。阿合马虑文谦发其奸，乃奏罢诸道按察司，以风示台臣，文谦奏复之。然自知为奸臣所忌，力求去。会修新历，乃授文谦昭文馆大学士，领太史院，以总其事。十九年，复拜枢密副使。首议肃兵政，汰冗员，选择将士而优恤其家，未及施行，二十年三月，以疾卒，年六十七。

文谦蚤从刘秉忠，洞究术数，晚交许衡，尤粹于义理之学。为人刚明简重，数忤权幸，不以为意。中统初，国学之育人才，司农之勤民事，太史之授人时，凡出于文谦规画者，皆为一代成宪。成宗即位，赠光禄大夫、大司徒，谥忠宣。累赠推诚同德佐运功臣、太师、开府仪同三司、上柱国，追封魏国公。

二子。晏，侍裕宗于东宫，为府正司丞。世祖以宴功臣子，选充刑部郎中，累迁大司农丞。成宗即位，命进讲经史，擢集贤侍读学士、参议枢密院事。迁大学士、枢密判官，出为陕西行台御史中丞。卒，赠陕西行省平章政事，追封魏国公，谥文靖。次子杲，侍仪司进使。

窦默，字子声，初名杰，字汉卿，广平肥乡人。幼力学，毅然异于常儿。大兵伐金，默与同行三十人俱被俘，惟默得脱归，南走渡河。医者王翁妻以女，使业医。转客蔡州，遇名医李浩，授以铜人针法。金主迁蔡州，默恐兵且至，又走德安，孝感令谢宪子以伊洛性理之书授之，学日进。适中书杨惟中招集儒、道、释之士，默乃北归，隐于大名，与姚枢、许衡讲学，至忘寝食。

世祖在潜邸，遣召之，默变姓名以自晦，使者从其友人往见，默不得已乃拜命。既至，问以治道，默首以三纲五常为对，世祖曰：“人道之端，孰大于此。失此，则无以立于世矣。”默又言：“帝王之道，在诚意正心，心既正，则朝廷远近，莫敢不一于正。”一日凡三召见，奏对称旨，自是敬待加礼，不令去左右。世祖问今之明治道者，默荐姚枢，即召用之。俄命皇子真金从默学，赐以玉带钩，谕之曰：“此金内府故物，汝老人，佩之为宜，且使真金见之如见我也。”久之，请南还，命大名、顺德各给田宅，有司岁给衣物。

世祖即位，召至上都，问曰：“朕欲求如唐魏徵者，有其人乎？”默对曰：“犯颜谏诤，刚毅不屈，则许衡其人也；深识远虑，有宰相才，则史天泽其人也。”天泽时宣抚河南，帝即召拜右丞相，以默为翰林侍讲学士。时初建中书省，平章政事王文统颇见委任，默上书曰：“臣事陛下十有余年，数承顾问，与闻圣训，有以见陛下急于求治，未尝不以利生民安社稷为心。时先帝在上，奸臣檀权，总天下财赋，操执在手，贡进奇货，衒耀纷华，以娱悦上心。其扇结朋党，离间骨肉者，皆此徒也。此徒当路，陛下所以不能尽其初心。今天顺人应，诞登大宝，天下生民莫不欢欣踊跃，引领盛治。然平治天下，必用正人端士，唇吻小人一时功利之说，必不能定立国家基本，为子孙久远之计。其卖利献勤乞怜取宠者，使不得行其志，斯可矣。若夫钩距揣摩，以利害动人主之意者，无他，意在摈斥诸贤，独执政柄耳。此苏、张之流也，惟陛下察之。伏望别选公明有道之士，授以重任，则天下幸甚。”

他日，默与王鹗、姚枢俱在帝前，复面斥文统曰：“此人学术不正，久居相位，必祸天下。”帝曰：“然则谁可相者？”默曰：“以臣观之，无如许衡。”帝不悦而罢。文统深忌之，乃请以默为太子太傅，默辞曰：“太子位号未正，臣不敢先受太傅之名。”复为翰林侍讲学士，事具《许衡传》。未几，默谢病归。及文统伏诛，帝追忆其言，谓近臣曰：“曩言王文统不可用者，惟窦汉卿一人，向使更有一二人言之，朕宁不之思耶？”召还，赐第京师，命有司月给廪禄，国有大政，辄访之。

默与王磐等请分置翰林院，专掌蒙古文字，以翰林学士承旨撒的迷底里主之；其翰林兼国史院，仍旧纂修国史，典制诰，备顾问，以翰林学士承旨兼修起居注和礼霍孙主之。默又言：三代所以风俗淳厚，历数长久者，皆设学养士所致。今宜建国学，博选贵族子弟教之，以示风化之本。”帝并从之。默尝与刘秉忠、姚枢、刘肃、商挺侍上前，默言：“君有过举，臣当直言，都俞吁咈，古之所尚。今则不然，君曰可臣亦以为可，君曰否臣亦以为否，非善政也。”明日，复侍帝于幄殿，猎者失一鹘，帝怒，近侍扬言宜加罪责，帝恶其迎合，命杖之，释猎者不问。既退，秉忠等贺默曰：“非公，安能感悟至此！”

至元十二年，默年八十，公卿皆往贺，帝闻之，拱手曰：“此辈贤者，惜老矣。安得请于上帝，常留事朕，共治天下。”怅然者久之。默虽不视事，帝数遣中使以珍玩及诸器物存问之。十七年，加昭文馆大学士，卒，年八十五。帝嗟悼厚加赠赐，皇太子亦赙以钞二千贯，命有司护丧归。

默为人乐易，平居未尝臧否人物，与人居，温然儒者也。至论国家大计，面折廷诤，人谓汲黯无以过之。帝尝谓侍臣曰：“朕求贤三十年，惟得窦汉卿及李俊民二人。”又曰：“如窦汉卿之心，姚公茂之才，合而为一，斯可谓全人矣。”后累赠太师，封魏国公，谥文正。

子履，累官中书左丞、集贤大学士，方直有父风。卒，有遗腹子弃于外，集贤大学士王约奏宜收养归宗，为履后，诏窦氏收养之。

姚枢，字公茂，本柳城人，后迁河南洛阳。少力学读书，夜分不辍，其母恐过劳止之，乃塞窗不使见烛，漏三下方就枕。金末，内翰宋九嘉有当时重名，一见枢称其有王佐之才。太宗选儒者十八人，即长春宫教之，使杨惟中监其事，枢与惟中有旧，往从之。五年，惟中偕枢觐太宗于和林，帝甚重之。大军南伐，诏枢从惟中即军中求儒、道、释及医卜之士，至拔德安，获名儒赵复，始获见程颐、朱熹之书。十三年，赐金符，为燕京行台郎中。时行台牙鲁瓦赤黩货，以枢幕长分及之，枢一切拒绝，因弃官去。携家至辉州苏门山，为庙奉孔子及宋儒周、程、张、邵、司马诸贤，刊群经惠学者。许衡在魏州，至苏门就录程、朱著述以归，谓其徒曰：“曩所授受皆非也，今始闻进学之序。”

世祖在潜邸，遣赵璧召枢至，大喜，待以客礼。询及治道，枢为书数千言以进，首言治国平天下之大经，汇为八目，曰：修身、力学、尊贤、亲亲、畏天、爱民、好善、远佞。次及救时之弊，为条三十，曰：立省部，则庶政出于一途；辟才行，举遗逸，慎铨选，汰职员，则不专世爵而人才奋；班俸禄，则赃秽塞而公道开；定法律，审刑狱，则收生杀之权，诸侯不得而专；设监司，明黜陟，则善良奸窳可得而举刺；阁征敛，则部族不横于诛求；简驿传，则州郡不困于需索；修学校，崇经术，旌节孝，以为育人才、厚风俗、美教化之基；重农桑，宽赋税，省徭役，禁游惰，则民力纾且不趋于浮伪；肃军政，使田里不知行营往复之扰攘；周匮乏，恤鳏寡，使颠连无告者有养；布屯田，以实边戍；通漕运，以廪京都；倚债负，则贾胡不得以子为母，破称贷之家；广储畜，复常平，以待凶荒；立平准，以权物估；却利便，以塞幸门；杜告讦，以绝讼原。各疏张弛之方于下。世祖嘉纳焉。

宪宗即位，诏凡军民在赤老温山南者，听世祖领之。世祖既奉诏，宴群臣，酒罢遣人止枢，问曰：“顷者诸臣皆贺，汝独默然，何耶？”对曰：“今天下土地之广，人民之殷，财赋之阜，有加于汉地者乎？军民吾尽有之，天子何为？异时廷臣间之，必悔而见夺。不若但总兵权，供亿之需，取之有司，计之上者也。”世祖大悟，曰：“此吾虑所不及者。”枢又请置屯田经略司于汴，以图宋；置都运司于卫，以转粟于河南。世祖俱从之。宪宗大封同姓，敕世祖于南京、关中自择其一，枢曰：“南京土薄水浅，不若关中古称天府。”于是世祖愿有关中。

宪宗二年夏，从世祖征大理。至曲先脑儿之地，夜宴，枢陈宋曹彬取南唐不杀一人，市不易肆事。明日，世祖据鞍呼曰：“汝昨言曹彬不杀，吾能为之。”枢贺曰：“圣人之心仁明如此，民之幸也！”明年，王师入大理，饬枢裂帛为旗，书止杀之令，分布城中，由是民获完保。六年，宪宗遣阿蓝答儿置局关中，以百四十二条钩考经略宣抚司官吏，下及征商，曰：“俟终局日，入此罪者惟刘黑马、史天泽以闻，余悉诛之。”世祖闻之不乐，枢曰：“帝，君也，兄也；大王，为皇弟，臣也。事难与较，莫若卒王邸妃主自归朝廷，疑将自释。”世祖初难之，后思之数日，乃谓枢曰：“从汝，从汝。”时宪宗在河西，闻之不信，曰：“是有异心，日来诈也。”及世祖见宪宗，相持泣下，竟不令有所白而止，因罢钩考局。

世祖即位，立十道宣抚使，以东平严忠济强横难制，乃命枢使东平。既至，置劝农、检察二司以监之，均赋役，罢铁官，忠济不敢抗。中统三年，拜太子太师，枢固辞，改大司农。枢奏曰：“昔孔子五十一代孙元措袭封衍圣公，卒，其子与族人争求袭爵，讼之潜藩，帝曰：‘第往力学，俟有成德达才，我则官之。’又曲阜有太常雅乐，宪宗命东平守臣辇其歌工与俎豆祭服至日月山，帝亲临观之，饬东平守臣，员阙充补，勿废肄习。且陛下闵圣贤之后与凡庶等，既命杨庸选孔、颜、孟三族俊秀者教之，乞真授庸教官，以成国家育材之美。王镛练习故实，宜令提举礼乐，使不致崩坏。”皆从之。

诏赴中书议事，兼修条格，谕曰：“姚枢辞台司，朕甚嘉焉。省中庶务，须赖一二老成同心赞画，可与尚书刘肃往尽乃心，其尚无隐。”及条格成，与丞相史天泽奏之。李璮叛，帝问：“卿料何如？”对曰：“使璮乘吾北征之衅，濒海捣燕京，闭居庸关，惶骇人心，为上策；与宋连和，负固持久，数扰边，使吾罢于奔命，为中策；如出兵济南，待山东诸侯应援，此成擒耳。”帝曰：“今贼将安出？”对曰：“出下策。”初，帝尝论天下人材，及王文统，枢曰：“此人学术不纯，以游说干诸侯，他日必反。”至是，文统果与璮通谋伏诛。时回回人乘间上言：“回回虽盗国家钱物，不至如秀才敢为叛逆。”帝曰：“昔姚公茂尝言王文统必反，窦汉卿亦屡发其奸，秀才岂尽反者！”然文统之相，实商挺荐之，至是费寅讼挺为文统羽翼，引陕西行省部事赵良弼为证，于是囚挺上都，而系良弼于狱。会遣阿脱行枢密院于成都，使省臣择其副枢，奏惟商挺与赵良弼可，幸陛下宽其前罪用之。帝乃赦良弼，用为行院副使。至元三年，行省事于西京、平阳、太原诸路。

四年，拜中书左丞，奏罢世袭官，置牧守。或言中书政事大坏，帝怒，大臣罪且不测。枢上言：“太祖开创，跨越前古，施治未遑，自后数朝，官多刑滥，民困财殚。陛下天资仁圣，自昔在潜，听圣典，访老成，日讲治道。如邢州、河南、陕西皆不治之甚者，为置安抚、经略、宣抚三使司，颁俸以养廉，去污滥以清政，劝农桑以富民，不及三年，号称大治。诸路之民，望陛下之拯已如赤子之求母。先帝陟遐，国难并兴，天开圣人，缵承大统，即用历代遗制，内立省部，外设监司，自中统至今五六年间，外侮内叛，相继不绝，然能使官离债负，民安赋役，府库粗实，仓廪粗完，钞法粗行，国用粗足，官吏迁转，政事更新，皆陛下信用先王之法所致。今正宜上答天心，下副民望，睦亲族以固本，建储副以重祚，定大臣以当国，开经筵以格心，修边备以防虞，蓄粮饷以待歉，立学校以育才，劝农桑以厚生，乃可以光先烈，成帝德，遗子孙，流远誉。以陛下才略，行此有余。迩者伏闻聪听日烦，朝廷政令日改月异，如木始栽而复移，屋既架而复毁。远近臣民不胜战惧，窃恐大本一废，远业难成，惟陛下图之。”帝为霁怒。

十年，拜昭文馆大学士，详定礼仪事。其年，襄阳下，遂议取宋，枢奏如求大将，非右丞相安童、知枢密院伯颜不可。伯颜既渡江，遣使奏事至，世祖夜召见枢，忧形于色，曰：“昔朕济江而家难作，今伯颜虽济江，天意与否，尚未可知。宋家三百年天下，天命未在吾家先在于彼，勿易视之。所有事宜，可书以进。”枢请严兵守鹗，勿使荆阃断阳逻渡，先遣使责负岁弊、留行人之罪。帝从之。十一年，枢言：“陛下降不杀人之诏，伯颜济江，兵不逾时，降城三十，户逾百万，自古平江南，未有如此之速者。今自夏徂秋，一城不降，皆由军官不体陛下之深仁，利财剽杀所致。扬州、焦山、淮安人殊死战，我虽克胜，所伤亦多。宋之不能为国审矣，而临安未肯轻下，好生恶死，人之常情，盖不敢也。宜申止杀之诏，使赏罚必立，恩信必行，则圣虑不劳，军力不费矣。”又请禁宋鞭背、黔面之刑，帝并从之。十三年，拜翰林学士承旨。诏亡宋侍从之臣入见者，先使谒枢，询其学行，以备异日之任用。十七年，卒年，七十八，谥曰文献。成宗即位，加赠嘉猷程世旧学功臣、太师、开府仪同三司，追封鲁国公。子炜，枢从子燧、燉。燉，官至佥江西湖东道提刑按察司事。

炜，字光甫，累官河南行省左丞。泰定二年，奏请禁屯田吏蚕食屯户，及勿进增羡，以废裕民之意。又以河屡决，请立行都水监于汴梁，仿古法扞御，濒河州县正官，皆兼知河防事。从之。迁陕西行台御史中丞。三年，奏请集世祖嘉言善行，以时省览，帝嘉纳之。炜议论侃侃，为当时名臣。拜陕西行省平章政事。卒，赠推忠秉德佐治功臣、光禄大夫、河南行省平章政事、柱国，追封鲁国公，谥文忠。

燧，字端甫。生三岁而孤，育于伯父枢，枢教督甚急，燧不能堪，杨奂驰书止之曰：“燧，令器也。长自有成，何以急为！”且许妻以女。年十三，见许衡于苏门，十八，始受学于长安。时未尝为文，视流辈所作，惟见其不如古人，则心弗是也。年二十四，始读韩退之文，试习为之，人谓有作者风。稍就正于衡，衡亦赏其辞，且戒之曰：“弓矢为物以待盗也，使盗得之，亦将待人。文章固发闻士子之利器，然先有能名，何以应人之役！非其人而与之，与非其人而拒之，均罪也，岂周身之道乎！”

至元八年，衡为国子祭酒，奏召弟子十二人，燧自河内驿致馆下，时年三十八，由秦王府文学授奉议大夫，兼提举陕西四川中兴等路学校。十二年，以秦王命安辑四川。明年，汉嘉新附，入谕其民。又奉命招王立于合州。又明年，抚循夔府。凡三使蜀皆称职。十七年，除陕西汉中道提刑按察司副使，录囚延安，逮系诖误，皆纵释之，人服其明决。调山南湖北道。二十三年，自湖北入朝。明年，为翰林直学士。二十七年，授大司农丞。

元贞元年，以翰林学士召修《世祖实录》。初置检阅官，究核故事，燧与侍读高道凝为总裁，书成。大德五年，授中宪大夫、江东道廉访使。九年，拜中奉大夫、江西行省参知政事。未几，谢病归。仁宗居藩邸，开宫师府，燧年已七十，遣正字吕洙如汉征四皓故事，起燧为太子宾客，寻拜太子少傅。武宗面谕燧，燧拜谢曰：“昔臣先伯父枢除是官，尚不敢拜，何况于臣！”明年，授荣禄大夫、翰林学士承旨、知制诰，兼修国史。四年，告归，中书以承旨召；明年，复召，燧以病俱不赴。卒于家，年七十六，谥曰文。

燧与绛州姬文龙友善，遗命丧礼勿徇流俗，使文龙主其丧，悉遵古礼焉。燧之学得于许衡，为世名儒。其文豪而不宕，刚而不厉，春容盛大，有西汉之风。三十年间，将相名臣懿行硕德，皆燧所书。时高丽沈阳王父子，连姻帝室，倾资求燧诗文，燧靳不与，至奉诏乃与之。王赠谢弊帛、金玉、名画五十筐，燧即时分于属官及胥吏，金银付翰林院为公用，燧一无所取。人问之，燧曰：“彼小国之君，惟重货利，吾能轻之，使知大朝不以是为意。”其器识豪迈如此。著有《牧庵文集》五十卷。子三：埙、圻、城。

史臣曰：刘秉忠、张文谦、窦默、姚枢皆世祖潜邸宾僚，赞帷幄之谋，以成大业。默请罢王文统相；许衡，世祖不用其言，而事后思之，又蔽于阿合马之奸，不相衡；而文谦亦为阿合马所挤。呜乎！君子难进易退，自古则然矣。




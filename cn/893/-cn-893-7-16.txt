横江词六首





《太平寰宇记》：横江浦，在和州历阳县东南二十六里。孙策自寿春欲经略江东，扬州刺史刘繇遣将樊能、于糜屯横江，孙策破之于此。对江南岸之采石，往来济渡处，随将韩擒虎平陈，自采石济，亦此处也。



人道横江好，侬道横江恶。[一]一风三日吹倒山，白浪高于瓦官阁。[二]

[一]胡三省《通鉴注》：吴人率自称曰侬。



[二]《幽怪录》：上元县有瓦棺寺，寺上有阁，倚山瞰江，万里在目，亦江湖之极境，游人弭棹，莫不登眺。《江南通志》：升元阁，在江宁城外，一名瓦官阁，即瓦官寺也。阁乃梁朝所建，高二百四十尺，南唐时犹存，今在城之西南角。杨、吴未城时，正与越台相近，长干之西北也。唐以前江水逼石头，李白诗“白浪高于瓦官阁”，以此。





其二





海潮南去过寻阳，[一]牛渚由来险马当。[二]横江欲渡风波恶，一水牵愁万里长。

[一]唐时江南西道有九江郡，即江州也，治浔阳县。天宝元年改名浔阳郡，乾元初复为江州，今为江西之九江府。江水经其中，下至扬州入海。



[二]《方舆胜览》：牛渚山，在太平州当涂县北三十里。山下有矶，古津渡也，与和州横江渡相对，隋师伐陈，贺若弼从此北渡。六朝以来，为屯戍之地。陆放翁《入蜀记》：采石，一名牛渚，与和州对岸，江面比瓜州为狭，故隋韩擒虎平陈，及本朝曹彬下江南，皆自此渡。然微风辄浪作，不可行。刘宾客云“芦苇晚风起，秋江鳞甲生”，王文公云“一风微吹万舟阻”，皆谓此矶也。《太平府志》：牛渚矶，屹然立江流之冲，水势湍急，大为舟楫之害。《元和郡县志》：马当山，在江州彭泽县东北一百里，横入大江，甚为险绝，往来多覆溺之惧。《太平御览》：《九江记》曰：马当山，高八十丈，周回四里，在古彭泽县北一百二十里。其山横枕大江，山象马形，回风急击，波浪涌沸，舟船上下多怀忧恐，山际立马当山庙以祀之。





其三





横江西望阻西秦，汉水东连扬子津。[一]白浪如山那可渡，狂风愁杀峭帆人。

[一]汉水出汉中之嶓冢山，至汉口与岷江合流，东至扬州为扬子江，入海。胡三省《通鉴注》：扬子津，在今真州扬子县南，是往来横渡处。





其四





海神来过恶风回，浪打天门石壁开。[一]浙江八月何如此，涛似连山喷雪来。[二]

[一]《方舆胜览》：天门山，在太平州当涂县西南三十里，又名蛾眉山，夹大江对峙，东曰博望，西曰梁山。



[二]《水经注》：钱塘县东有定、已诸山，皆西临浙江，水流于两山之间，江川急浚，兼涛水昼夜再来，来应时刻，常以月晦及望尤大，至二月、八月最高，峨峨二丈有余。木华《海赋》：“波如连山。”





其五





横江馆前津吏迎，[一]向余东指海云生。郎今欲渡缘何事，如此风波不可行。[二]

[一]《太平府志》：采石驿，在采石镇，滨江，即唐时之横江馆也。在明为皇华驿。按《唐书·百官志》：津尉，掌舟梁之事。永徽后，废津尉置津吏，上关八人，中关六人，下关四人，无津者不置。



[二]梁简文帝诗：“采菱渡头拟黄河，郎今欲渡畏风波。”范德机云：绝句，一句一绝，乃其大本。其次，句少意多，极四咏而反复议论。此篇气格合歌行之风，使人咏叹而有无穷之思，乃唐人所长也。诸家诗非不佳，然视李、杜，气格音调特异，熟读自见。





其六





月晕天风雾不开，[一]海鲸东蹙百川回。[二]惊波一起三山动，[三]公无渡河归去来。[四]

[一]日晕主雨，月晕主风。



[二]木华《海赋》：“鱼则横海之鲸，突扤孤游，噏波则洪涟踧踖，吹涝则百川倒流。”



[三]山谦之《丹阳记》：江宁县北十二里，滨江，有三山相接，即名为三山，旧时津济道也。《永乐一统志》：三山，在应天府西南五十七里，下临大江，三峰排列，故名。



[四]《古乐府》：“公无渡河，公竟渡河。”






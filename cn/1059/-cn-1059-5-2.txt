○芭蕉女子

冯汉字天章，为吴学生，居阊门石牌巷一小斋。庭前杂植花木，潇洒可爱。夏月薄晚，浴罢坐斋中榻上，忽覩一女子，绿衣翠裳，映窓而立。汉叱问之，女子敛+拜曰：「儿焦氏也。」言毕，忽然入户，熟视之，肌质鲜妍，举止轻逸，真绝色也。汉惊疑其非人，起挽衣将执之，女忙迫，绝衣而去，仅执得一裙角，以置所卧席下，明视之乃蕉叶耳。先是，汉尝读书邻僧庵中，移一本植于庭，其叶所断裂处，取所藏者合之，不差尺寸，遂伐之，断其根有血。后问僧，云：「蕉尝为怪，惑死数僧矣。」 【 满■〈耳周〉说。】


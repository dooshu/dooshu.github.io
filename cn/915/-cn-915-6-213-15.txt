◇宜男花赋

淑大邦之奇草兮，应百则之休祥。禀至真之灵气兮，显嘉名以自彰。冠众卉之挺生兮，承木德于少阳。体柔性刚，蕙结兰芳。结纤根以立本兮，灵渥液于青云。顺阴阳于滋茂兮，笑含章之有文。远而望之若丹霞照青天，近而观之若芙蓉鉴绿泉。萋萋翠叶，灼灼朱华。晔若珠玉之树，焕若景宿之罗。充后纪之盛饰兮，登紫微之内庭。回日月之晖光兮，随天运以盈虚。（《艺文类聚》八十一）


【秋歌四首】

绣带合欢结。（玉台作炬。《类聚》作给。）锦衣连理文。怀情（玉台作情怀。）入夜月。含笑出朝云。（○玉台新咏十。《乐府诗集》四十四。《类聚》四十三。《诗纪》六十四。）

七彩紫金柱。九华白玉梁。但歌云（乐府作绕。）不去。含吐有馀香。（○玉台新咏十。《乐府诗集》四十五作王金珠子夜变歌。《诗纪》六十四。）

吹漏（玉台作蒲。）未（乐府作不。）可停。弦断当更续。俱作双丝（乐府作思。）引。共奏同心曲。（○玉台新咏十。《乐府诗集》四十四作王金珠春歌。《诗纪》六十四。）

当信抱梁期。莫听回风音。镜中（玉台作上。乐府同。）两入（《诗纪》作人。）髻。分明无两心。（○玉台新咏十。《乐府诗集》四十四。《诗纪》六十四。）


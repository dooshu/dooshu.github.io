张耒　冬日杂兴六首

小园晴自扫，曝日坐前轩。

野鼠穿山叶，寒乌啄草根。

短篱藩隙地，别径入孤村。

幽趣供岑寂，淹留不复论。

张耒

张耒　冬日杂兴六首

水落桥痕在，沙干岸草枯。

霜余槐老壮，风际竹清疏。

啄木高逾响，鹡鸰飞且呼。

二年亲友绝，惟有对禽鱼。

张耒

张耒　冬日杂兴六首

池馆留余雪，西山照夕曛。

腊催梅蕊迸，春向鸟声新。

愁思供多病，风光欲近人。

年年桃李树，相对只伤神。

张耒

张耒　冬日杂兴六首

空山身欲老，徂岁腊还来。

愁怯年年柳，伤心处处梅。

绿蔬挑甲短，红蜡点花开。

冰雪知何有，东风日夜回。

张耒

张耒　冬日杂兴六首

南壁苍崖壮，穷冬井落闲。

风声先老树，日色避诸山。

落雁饥相向，啼乌夕自还。

微微寒月影，蓬户已深关。

张耒

张耒　冬日杂兴六首

击柝山城闭，疏灯野店扃。

疾风鸣夜谷，晴水动浮星。

霜翼归何晚，邻机织未停。

短歌时自和，愁绝更谁听。

张耒


○飞骑将军刘恭膂力轶群弓马超众眇其一目恐不堪侍奉欲放归乡里又惜其身材

主上股肱，是为心膂。汉高之得樊哙，廓去妖氛；曹公之有典韦，克宁寰宇。刘恭力齐乌获，勇若专诸，非无孟悦之才，实兼任鄙之状。登城断布，所向无前；荷石投人，谁当馀勇？越稷门之宇，俊健有闻；举大国之关，骁雄可尚。昔子夏丧目，犹授讲於河西；左邱失明，亦修书於东鲁。殷堪虽眇，作牧於江滨；丁仪止婚，兴嗟於魏帝。用大掩小，弃短从长。川泽纳，山薮藏疾。蛇衔辉乘，不以细类为嫌；虹气连城，不以微瑕致损。大材可录，小疹何伤？既要所须，宜依旧定。


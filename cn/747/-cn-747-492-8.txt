○送右龙武郑录事东游序

予弱岁时从师於党塾，郑生已用经术上第，诵古先格言，圆冠绅带，绰绰温雅。里侨居，年辈为长。迨今逾二纪，三徙官至亲军纪纲掾，青袍化缁，班鬓如艾。徐道旧故，悲欢相因。以郑生之理文修行，而职业未称得不为大来之将然欤？抑食浮於人者或腊毒欤？予不知也。今则请急於环列，遵途於江介，怀旧游也。吴中多贤士君子，居易求志，为子多谢之。


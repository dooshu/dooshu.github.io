振鹭

一章八句


首节讲：此二王之后来助祭之诗。若曰：容之在人也，难敬而易肆；誉之在人也，难得而易失。此均不足称也。今我周肇祀，而先代之来助祭也，其容与誉深有足嘉者矣。





振鹭于飞，于彼西雍。

振，群飞。鹭，白鸟。西雍，水泽也。振振然群鹭之飞也，则爰止西雍之水焉。其清标之资，盖有极其洁白之至矣。





我客戾止，亦有斯容。

我客，夏、商之后。戾，是至。容，乃动容之容。我客之来助祭，而至止周庙之庭也，则以洁白之心著于容貌之间，进退升降无不中礼，其修整之至，亦有如鹭之洁白矣，容何异美耶！

末节讲：然不时容之美已也。





在彼无恶，在此无斁。

彼，指彼本国。恶，憎也。此，指周邦。斁，厌也。且其在彼国也，善政善教，有以宜大夫士庶之心，则皆爱之而不忍忘，而无有恶之者矣。其在此国也，令仪令色，有以孚天子公卿之心，则皆敬之而不忍亵，而无有厌之者矣。





庶几夙夜，以永终誉。

庶几，是幸词。夙夜，无间断意。誉，声名。夫人心所在，声名所起也。人心无间，爱敬大同，岂不庶几自夙而夜，循环不穷，永终此誉者乎？誉何其隆耶！

夫容者德之符，其容盛者，其德充；名者实之宾，其名大者，其实宏，而人之贤可想矣。周人既拟其容之盛，又幸其誉之久，则于二代之后所以爱之也，不亦至乎？






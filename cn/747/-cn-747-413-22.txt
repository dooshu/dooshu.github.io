○授李昌巨辰锦等州团练使制

敕：强楚之裔，古之蛮方，杂武溪之种落，通夜郎之边壤。唐蒙开道，马援南征，即其地也。国朝旧制，方数千里，悉统於连帅，今以遐阔难守，遂分督以绥之。正议大夫试光禄卿前兼海州刺史李昌巨，素有识略，达於事体，刚柔相济，文武中立。居职可纪，实浮於名，乃者以干时之才，刺濒海之郡，惠和简洁，所谓理平。思我远人，眷求良吏，抚辰阳之旧俗，攘县道之多虞。训戎数州，俾尔专任，参领中宪，式荣按部。可试秘书监使持节都督辰州诸军事辰州刺史兼御史中丞充辰溪巫锦业等五州都团练守捉使，散官如故。


王迈


迈字实之，仙游人。生于淳熙十一年（1184）。嘉定十年（1217），以第四人登第，官教授，为郑清之所知。因论事镌秩，历通判外州。清之再相，召入为右司郎官，淳祐八年（1248）卒，年六十四，赠司农少卿。有臞轩集，永乐大典辑出。

水调歌头

寿黄殿护母

天上一灯满，引起万灯明。不知今夕何夕，平地有蓬瀛。西母瑶池称寿，南守锋车催觐，二美一时并。一点魁星现，长侍老人星。

心事好，天与寿，鬓长青。不将钟鼎为乐，念念在朝廷。此母宜生此子，须有医时良策，寿国福苍生。子自坐黄阁，母自课黄庭。

沁园春

尹和靖，宣政间，不为权臣诎，隐于洛

中。及兵起，全家受祸，老先生独以身免。

贤者之不出如此。杨龟山屡出，不合又去，

未几又出。靖康之变，以谏识大夫从驾入金

营。贤者之出，竟如此。谨详二先生出处之

节，求质正于西山真先生，遂成此词以呈

人物渺然，蕙兰椒艾，孰臭孰香。昔尹公和靖，与龟山老，虽同名节，却异行藏。尹在当年，深居养道，亲见兵戈兴洛阳。杨虽出，又何畀于蔡，何救于章。

公今为尹为杨。这一著须平心较量。正南洲潢弄，西淮鼎沸，延绅噤舌，举国如狂。招鹤亭前，居然高卧，许大乾坤谁主张。公须起，要擎天一柱，支架明堂。

贺新郎

呈刘后村，时自桂林被召到莆，又遭烦言

出了罗浮洞。有多情、梅花雪片，殷勤相送。见说翛然琴鹤外，诗压牛腰较重。去管甚、群儿嘲弄。岭海三年持翠节，料无时、不作家山梦。驰玉勒，归金凤。

一门朱紫环昆仲。看阶庭、森森兰玉，慈颜欢动。宰相时来须著做，且舞莱衣侍奉。却不信、大才难用。时事多艰人物少，便中兴、谁辨浯溪颂。为大厦，要梁栋。

又

丁未守邵武，宴同官

此是河清宴。觉朝来、薰风满入，生绡团扇。太守愁眉才一展，且喜街头米贱。且莫管、官租难办。绕砌苔钱无限数，更莲池、雨过珠零乱。尽买得，凌波面。

家山乐事真堪羡。记年时、荔枝新熟，荷筒齐

劝。底事来寻蕉鹿梦，赢得乾忙似箭。笑富贵、都如邮传。做了丰年还百姓，便莼鲈、归兴催张翰。看卿等，上霄汉。

又

送赵伯泳侍郎守温陵

忆昔同时召。正青山、亲提玉尺，量材廊庙。当日班行比元祐，北玉西珠照耀。一转首、宫南移调。君自鸟台登骑首，觉精神、风采增清峭。数贤者，一不肖。

酒酣耳热惟长啸。便翩翩、辍班荷橐，一麾闽峤。堪笑狂生无用处，垂老云耕月钓。这富贵、非由人要。畴昔评君如玉雪，好翛然、琴鹤风尘表。清献后，又有赵。

又

为后村母夫人寿

璎珞珠垂缕。看花冠、端容丽服，补陀岩主。只坐尘缘蹉一念，朱紫丛中得度。人世福、夫人兼五。银鹿诸孙来定省，对金屏、绣幕辉云母。人顶礼，柳行路。

朝朝口诵琅函句。觉从来、寿人福善，老夭无误。消得天恩封福国，锦诰鸾翔凤舞。听来岁、日边佳语。上殿肩舆帘蹙绣，遣佳儿、扶掖天应许。笑陈媪，三题柱。

摸鱼儿

闽漕王幼学作碧湾丹嶂堂，歌此词，以

墨本见寄，依韵和之

昔元城、一生清峭，南都高卧坚壁。留耕便是元城样，何肯枉吾寻尺。曾直笔。说社稷安危，屡叩龙墀额。明时逐客。却惠顾丹山，来持翠节，对此一湾碧。

澄清暇，无奈登临有癖。梅山时访仙迹。神仙偏喜公心事，一见莞然前席。闲不得。有先见蓍龟，消得君王忆。天阍不隔。要济险孤舟，支倾一柱，公外向谁觅。

沁园春

迎方右史德润

首尾四年，台省好官，都做一回。便前头更有，合当做底，何妨且恁，猛省归来。甲第新成，开尊行乐，脆管繁弦十二钗。回头笑，这狂生无用，削尽官阶。

狂生真个狂哉。泼性气年来全未灰。有龙鳞凤翼，不能攀附，牛衣渔具，早已安排。烂煮园蔬，熟煨山芋，白髮苍颜穷秀才。官休做，莫狂无处著，送去琼崖。

念奴娇

熙春台宴同官

层台云外，阅古今、多少兴衰成败。老木千章，若个是、南国甘棠遗爱。群籁号风，繁阴蔽日，有此清凉界。宾朋在坐，朗然心目明快。

更向会景亭前，登高吊古，此景何人会。岁岁春来春又去，独有灵台春在。早稻炊香，晚禾摇穗，管取三登泰。酿成春酒，把杯行乐须再。

沁园春

寿史君黄少卿

一笑樽前，数雄甲辰，几位上台。有唐裴相，徜徉绿野，我朝富老，游戏崑台。淮蔡功成，惊天动地，似胜单车和虏回。谁知道，活流民数万，赛过平淮。

君侯初度奇哉。五百岁、三贤前后来。任朱幡西向，不妨为富，义旗北指，也解为裴，将相功名，时来便做，且醉红蕖三百杯。相期处，要千年汗竹，名

节崔嵬。

贺新郎

寿右史正月初七

曾侍螭头立。吐危言、婴鳞编虎，扶持熬极。谁炼精金铸刚卯，气节毅然镇国。肯顾恋、眼前官职。碧水丹山持翠节，这幅星、特为吾闽出。发义廪，无难色。

如今世道难扶植。直远他、温公德量，魏公风力。此事又关宗社福，仍系苍生休戚。且称寿、公生人日。炼得内丹成熟后，看河车、常运方瞳碧。五百岁，作良弼。

瑞鹤仙

寿叶路钤二月初一

芳菲春二月。正软红尘里，踏青时节。山川孕人杰。好赤城丹洞，丰姿奇绝。云霄阀阅。个精神、清如玉雪。看谈兵议论，风霆舞剑，刚肠如铁。

闻说。年方英妙，已向城边，飞书驰捷。誓清击楫。宁久此，淹车辙。对花朝称寿，朱颜未老，尽有功名事业。便张韩刘岳传名，何如一叶。

满江红

寿黄殿讲母正月十四

明日元宵，蔼佳气、清凉金粟。人道是、史君寿母，宴瑶池曲。九十春来萱草茂，三千年后蟠桃熟。看鳌头、名字未多时，分符竹。

熏宝篆，张银烛。佳庆事，人人祝。况平反阴德，在长生箓。最喜芸香怀玉燕，安排锦帐骑银鹿。待雕轩、文驷上堤沙，如天福。

又

寿赵宰二月初一

轻暖轻寒，正春满、河阳花县。谁报道，金铃声响，百花开遍。天上谪仙人瑞世，佛中有宰官身现。好看承、金母上瑶池，开华宴。

争捧取，金樽劝。更把取、丹砂炼。要朱颜长对，舞裙歌扇。准拟来年称寿日，沉香亭里春生面。有安期、大枣伴蟠桃，年年献。

念奴娇

寿洪运管五月初五

见山堂上，画帘卷、犹是清和天气。绿水江莲，雅称得、瑶碧冰壶标致，名在丹台，籍通紫府，游戏人间世。三洪华阀，自应生此人瑞。

好是佳旦称觞，班衣拜舞，有鹓雏相对。后院婵娟争劝酒，端午彩丝双系。管取来年，雪罗风葛，荣被君恩赐。黑头公相，直须眉寿千岁。

水龙吟

寿刘无竞十月三十

橙黄橘绿佳期，诘朝又报阳来复。笼葱瑞气，天教蟠绕，名门乔木。上界仙人，来游西塾，骖鸾跨鹤。有如椽彩笔，笺天万字，□呈了、琅玕腹。

不愿班行鸣玉。问君王、再分符竹。棣华辉映，庭萱春好，举杯相属。伯氏乘轺，诸公须又，安排除目。这堆床牙笏，人人道是，太夫人福。

沁园春

孟守美任

臞老今朝，载酒渡红，关孟吉州。遇舟之人士，来前问政，此公官去，莫也宜留。老子日嘻，我游宦海，几度遭他风打头。君休问，但正因遇坎，行则乘流。

江皋一叶惊秋。雁过也、严明白鹭洲。笑如今体顾，从前堕甑，无心相逐，等是虚舟。啄黍鸡肥，新酒熟，且作山中万户侯。林泉好，却输公一著，先我归休。

南歌子

谢送菊花糕

家里逢重九，新熟浊醪。弟兄乘兴共登高。右手茱杯、左手笑持螯。官里逢重九，归心切大刀。美人痛饮读离骚。因感秋英、饷我菊共糕。

沁园春

凤山出二宠姬歌余词

夜来斗庵，左顾绿云，右盼素娥。好态浓意远，随宜梳洗，轻轻莲步，艳艳秋波。妒宠争妍，娇痴无际，齐劝诗翁金叵罗。翁微笑、□一时饮尽，谁少谁多。

月娥。唱后颜酡。莫也怕、浮云妒月么。问苏州刺史，旧欢如梦，江州司马，衫湿如何。翠幕空垂，唾花无迹，忍听樽前飞燕歌。销凝处，正潇潇烟雨，偏恼东坡。








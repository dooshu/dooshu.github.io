○让侍中及进封郡公第一表

臣性实至愚，才非出众，幸以逢时之命，久为尸禄之人。顷自艰难，累职中外。取之於武，无逐寇之勋；用之於文，乏经邦之略。不能陈力，而犹冒进，岂谓天眷，擢居台衡？时已涉於炎凉，政无裨於尘露。上惭报国，内愧妨贤，身无所容，况加重寄。既统师律，又镇方隅，翔飞徒及於戾天，蹇足不可以逐日，致寇非远，害盈必征。窃念才微位高，福过衰至，忧惧所切，晷刻为年。特乞圣慈，察臣不逮，退侍中及郡公等，还臣旧官本封，使赴前途，或冀成事。不然，坐致颠沛，取笑远迩。


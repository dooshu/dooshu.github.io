○議處善後事宜疏 【 平番善後】

該臣會同廵按四川監察御史陳瑫、看得各寨番蠻、自春夏蕩平之後凡經剿僅、存者、既讋維揚之武咸栗股而改圖、有納降全活者、尤懷不殺之恩、悉輸稞以明感、爭助新城之木石、節還舊虜之人民目前景象若茲、似可無煩過慮者、顧犬羊之性、恒苦無常、蜂蠆、之驚、每生不意誠戒覆轍於巳往、其隄防之補葺宜勤、若乘未雨於方今、則戶牖之綢繆遏緩、因將司道所呈後計、逐一審籌、可革可因、務求允當、除事體得以權宜通變者、一面查照徑行。所有增置勸懲調更團練四事、俱關係於邊疆重大、相應開列款條、以請　上裁

計開

一添置守備、以專彈壓、照得松潘南路黃沙壩、當諸番環列之衝、最稱要害、為左右皆羊腸一線而獨此寬平約二里餘故每肆猖狂。必於斯焉糾聚。兼以往來松疊隔程悉百里之遙。據險阻途。聲援立絕頃念噤喉最急、勢應先奪以制人、故令立功原任總兵郭成、提卒數千、長驅直入、因為壘營其上用張衡擊之形。雖全捷實收於諸路星羅、而拊背搤吭、匪黃沙為甚重哉、使不及茲柔服、城守亟圖、是以二百年未竟之功、巳成復棄也、隨趁有餘之兵力、稍恢新定之址基、委估興工、不三月而石城鼎建、諸番所恃。我實居之矣。然須在本處添設守備一員見於原留修守兵內、挑選三千名、再於該路抽撥主戍軍兵五百名、相為恊守仍請　欽定守備司名及請　敕責成專一提調西寧關起、至平定堡止、一十五關堡、往來廵視管束漢土夷民、一遇有警相機策應、各項事宜、聽兵備該道及副總兵節制、使地有專責。而事無他虞、

一定期舉刺以圖實效、照得政體莫先於責成人情恒競乎懲勸、若以地之苦辛、與彼樂土、才之優裕、與彼具官、俱混為一途、而不加旌別、欲其致理難矣、况松潘設在極邊。環以羌酋險寨。故每年正旦有大賞仲春有小賞意唯恩結諸夷。使之效順歸誠。受羈縻以安障徼耳。儻羌酋搖動則松州必危蜀失松州則羣虜直侵內地。是城設垣墻之外。勢巳其孤。而地為脉絡所關。機尤非細。使兵總官信義不孚於平日。隄防又弛於賞時。指顧之間夷心頓變。即能撲滅傷損巳多。以事權重大若茲。勞劇自不同乎內地矣。矧雪山寒沍。五穀不生。風氣弗宜。如拘桎梏。此惟意在苟延歲月。徼地方之無事以待遷耳。安望申威令而肅紀綱、以馴服羌酋為巳責哉。臣等以為自後振新之急務。莫若將兵備副總兵二官。慎選而用之。既得其人又定為三載一行考覈之典、如自十五年為始則於十七年春賞畢後。撫按官備查三年之內。有無失事。而會疏舉剌之。如一年無事、兵總二官、俱請紀錄二年無事、則副總兵請紀錄、而兵備官請賞賚、三年無事、則副總兵請賞賚、而兵備官請陞俸一級遷轉仍照常格、兵備官又有卓然經濟、人與地宜。而夷酋懷畏交殷者、更請加銜久任、若總歷至五年、勞績益深、許得疏請陞級、又歷至七年、亦如之儻其愒玩長奸、乖張憤事、即行參治以警將來、其各路參遊守備等官、亦併附疏中舉刺、使守備賢者即可備此中參遊之選。參遊賢者。即可備此中副總之選。而不肖者。又不至於倖留。如是行之而邊政有不克修者否也至於各關堡把守掌貼指揮千百戶官舊以一歲一更。用均勞逸。邇年承委者視如傳舍。屈指滿班。甚則闒茸無為。眠同猫鼠。又其甚則貪淫罔忌。慾恣虎狼沿襲為常。邊患葢不惟羌毒巳也。當此更新之會。亦宜立法變通。如松潘之三路。威茂之七路。各把守掌貝?古官應於軍政之年。同衛所官一併考選。必其謀勇超羣、熟諳邊務者方充前任、限以五年更替、果有操弗朘軍、惠能恤士、勞徵守禦、蠻部歸心、許得於三年查覈疏內、併敘以備擢用、諸凡生事剋軍、激夷啟釁者並聽從實參拏重處、則所以鼓舞人心者、益無滲漏矣

一訓練民兵以壯軍威、照得儼矢將來、貴於有盾、操珠野宿、曷可無弓、言思患預防、道莫先於修備也、故食無備粟、則不能待饑、心無備謀、則不能應卒、彼事至而後為取辦者、與拾瀋奚殊乎、蜀地瀕夷、尤多雜處、米鹽生競、釁竇易開。苟懲創之不以時。遂至披猖而難制。如今之吐蕃西獗。夷猓南驚。皆由威武不揚是以釀成大患耳。夫兵不預練。而卒然有事。其勢不容不旋調於土司豈惟道里闊遼土官之驕縱由官兵之不足用而有急必調之故也若望越人以救溺且赴令而途難不擾成功而氣易生驕。即藉以助威猶非得巳。顧因而專倚焉。為策不益疏哉、查得先年都御史譚綸。曾銳意整修武備遴選民兵之精壯者。分道責成而居中提調團操邊寨。頗皆畏懾。漸因日久頹廢不行。舊籍徒存成規俱失、每言演習。竟成虛套。甚至州縣有司、因節年裁役過多。而直撥以私充迎送。益非設立民兵之初意也。臣思前此未加軍務之先。猶舉練兵之政。矧邇既奉　命提督。四川廵撫向來無提督官銜可令武備因循不亟為先事之圖哉該臣業督布政司、將通省民兵。查以舊編名數為主。經減者量復。經增者量裁務在不逾舊額。挑選精強之卒。以充練兵。酌抽閒役之需以資衣甲。在外住劄各道有衛所者。則益以軍兵。就聽該道督各操捕官團操。省會則益以成都等衛軍兵。委一、將職。專理團操。亦聽分廵川西道為之監督顧兵期實練。統之必有定員而事匪專司。終難責以成效。臣請　皇上准將四川都司。操捕僉書一員、改充臣標下遊擊官、聽臣督飭專司團練、著實舉行。使處處養有精兵、而一呼可以百應。卒當有警、將殷若雷霆之出地、而莫測沉機、雖處無虞。亦隱然虎豹之在山、而潛消惡念、此又固本之勝籌也。


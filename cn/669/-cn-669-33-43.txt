43　諸言人生如寄如寓　古詩人生忽如寄所本


吴語：「越王告吴王曰：『民生于地上，寓也。』」老萊子曰：「人生於天地之間，寄也。寄者固歸。」案：此尸子引老萊子語，見文選魏文帝善哉行注〔一〕。又陸士衡弔魏武帝文注亦引之，「固歸」作「同歸」。古詩十九首「人生忽如寄」，本於此。

【元圻案】淮南子精神訓：「禹曰：『我受命于天，竭力而勞萬民。生寄也，死歸也，何足以滑和？』」〇猗覺寮雜記乃謂：「『人生如寄』，出高僧傳。南齊劉善明云：『人生如寄，來會幾何。』樂天感時云：『人生詎幾何，在世猶如寄。』秋山云：『人生無幾何，如寄天地間。』東坡云：『人生如寄爾，嶺海亦閒遊。』多用此事云。」豈偶未考耶？

〔一〕「善哉行」，原作「善者行」，據上古本文選卷二七詩戊樂府上善哉行改。






料简类例

且人之冒风也，轻则为伤，重则为中，盖风散气，动于阳，腠理开，故自汗而恶风。其色诊，皆随脏气而言，六腑无论，惟胃有中者，盖饮食所致。故孙真人曰：新食竟取风，为胃风。疟论亦然。然六腑经络邪既能中，岂不能中诸腑也。虽曰转输，在大小肠则有胀，在胞则有转戾，在胆则有摄缩，但文缺不论。或谓竟中诸脏，故不论诸腑，此亦一说，故两存之。诸方论中，所谓左瘫右痪者，盖邪气中人，邪气反缓，正气即急，正气引邪，僻不随。为风懿者，以心肺间闭不能言，但噫噫作声，盖肺气入心则能言，邪中心肺，涎潮逼塞，故使然也。四肢缓纵，为风痱者，以风散涎，注于关节，气不能行，故使四肢不遂也。舌强不能言者，以风入心脾经，心之别脉，系于舌本，脾之脉络胃，挟咽，连舌本，散舌下，风涎入其经络，故舌不转，而不能言也。四肢拘挛者，以中风冷，邪气入于肝脏，使诸筋挛急，屈不可伸也。风柔者，以风热入于肝脏，使诸筋弛张，缓而不收也。故《经》云：寒则挛急，热则弛张。风颤者，以风入于肝脏经络，上气不守正位，故使头招摇，而手足颤掉也。风喑者，以风冷之气客于中，滞而不能发，故使口噤不能言也，与前所谓涎塞心肺同候，此以口噤为瘥耳。猥退风者，半身不遂，失音不语，临事不前，亦偏中于心肺经所致也。诸证类例，可推而治之。


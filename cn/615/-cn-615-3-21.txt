纪二十一 宣宗宣德六年辛亥至十年乙卯


明通鉴卷二十一 明通鉴卷二十一
纪二十一起重光大渊献，尽旃蒙单阙，凡五年。
宣宗章皇帝
7 宣德六年
春，正月，丁丑，大祀南郊。庚辰，大雨雷电。
是月，罢湖广采木之役。先是命侍郎黄宗载往湖、湘采宫殿大材，又发民运旧所采木赴南京。至是上闻湖广旱灾，军民艰苦，遂罢之。
礼部尚书胡淡兼掌户部。
兵部尚书张本卒，以工部侍郎许廓代之。廓寻以明年六月卒。
二月，丁酉，命工部侍郎罗汝敬督陕西屯田。时陕西参政陈瑛言：“宁夏、甘肃膏腴之地，皆为镇守官及各卫豪横官旗所占，并不报官输租。其卑下瘠地，则分与屯军，致屯粮亏欠，军土饥困。乞遣宫巡视以均之。”乃命汝敬往同三司经理。
己亥，浚封邱县金龙口，引河水达徐州以便漕运。时河南布政使又请浚祥符抵仪封黄陵冈淤道四百五十里，从之。【考异】金龙口之浚，始于永乐九年，至宣德间渐淤，宣德十年，以御史李懋言浚之。此见于《河渠志》者。《志》中所载宣德六年，则言“河南布政使请浚616
纪二十一
祥符抵仪封黄陵冈故道”。惟“运河条”下，言“宣德六年用御史白圭言，浚金龙口、引河水达徐州以便漕”，与《本纪》六年二月所书合，而云“用御史白圭言”、误也。圭以正统六年成进士，授御史，此时安得有浚河之奏？且《圭传》中亦无请浚金龙口之语。若李懋之请，事在宣德之末，不可合而为一.《纪》、《志》参差，必有一误。今据《纪》书之，仍增入《志》中浚黄陵冈事，而附刊其误于此。
是月，下巡按御史陈祚于狱。祚以永乐中言建都北京不便谪均州，上即位，命宪臣即均州试诸谪戍者，祚策第一，寻试吏部，复第一。遂擢御史，巡按福建，方面大吏，多被弹击。寻按江西。时天下承平，上颇事游猎，祚驰疏劝勤圣学。其略曰：“帝王之学在明理，明理在读书。陛下虽有盛德，而经筵未甚兴举，讲学未有程度，圣贤精微，古今治乱，岂能周知洞晰？真德秀《大学衍义》一书，圣贤格言，靡不具载，愿陛下干德政之暇，命儒臣进讲，非有大故，无得间断。使知古今若何而治，政事若何而得，必能开广聪明，增光德业，而邪佞之以奇巧荡圣心者自见疏远，天下人民受福无穷矣。”上见疏，大怒曰：“竖儒谓朕未读《大学》邪？薄朕至此，不可不诛。”学士陈循顿首曰：“俗士处远，不知上固无书不读也。”上意稍解，乃下之狱。又逮其家人十余口，隔别禁系者五年，祚父竟瘐死。其时刑部主事郭循谏拓西内皇城，修离宫，逮入，面诘之，循抗辩不屈，亦下狱。【考异】下陈祚狱事，《明史·本纪》不载。证之《祚传》，“祚以巡按江西，驰疏劝勤圣学，触怒下狱”，正在是年。《吾学编》《明书》皆系之是年二月，又言“祚禁锢五年”。故《三编》于宣德十年九月记陈祚之释，并记其宣德间劝勤圣学之事，今据之。
三月，乙亥、命吏部考察外官，自布政、按察二司始，著为令。时巡抚江西侍郎赵新奏言：“今方面官虽出身不同，皆由资格升擢，有临政略无施设者，有贪虐为非者，名与实异，行与言违。近吏部勘合令其考察郡县官吏，已不能正，焉能正人！是以
617 明通鉴卷二十一
好恶不公，去取多谬。乞令吏部先察布、按二司贤否，分别留黜，然后可以责令考察属吏。”上是其言，遂有是命。
夏，四月，戊戌，有星孛于东井，长五尺余。
已酉，遣兵部侍郎柴车经理山西屯田。时巡按御史张勖言：“大同地虽寒，平原旷野，种粟麦有收。其地多为官军所据，民无地可种，日以贫困。请遣官往视，占多者分与军民便。”从之，故有是命。
是月，户部尚书郭敦卒。
溧阳妖人钱成，诈言“子死复生，云见李老君，谓其有福，可图大事”，遂聚众谋叛。有司捕之不获，襄城伯李隆以闻。上曰：“道家贵清净，绝嗜欲。后来小人诈言祸福以诳惑愚民，谓不忠不孝，诵经皆可免罪，愚民无知，倾心向之，是以奸人多托以举事。前代祸乱，不可悉举。今此辈又欲为张角耶！”敕隆发兵捕之，至是悉就获。械成至，斩诸市。
五月，丁卯，交阯黎利遣使谢罪，复以前谕访陈氏、归军民二事饰词对，仍进头目耆老奏，为利乞封，上乃许之。
六月，已亥，遣礼部右侍郎章敞、右通政徐琦赍敕印命利权署安南国事。
是月，浑河溢，决徐家等口，顺天、保定、真定、河间二十九州县俱水。又河决开封，没八县。
秋，七月，已巳，录囚。
壬午，遣锦衣指挥赍敕谕朵颜等三卫，许其来朝及往来市易。初，上即位，三卫掠永平、山海间，上将亲讨之，三卫头目悉谢罪人贡。至是仍抚纳之如初。
是月，上幸大学士杨士奇第。【考异】《明史·本纪》不载，事见本传。《三编》系之是年七月《目》中，所记与《吾学编》、《宪章录》同，今据之。时上好微行，一日，漏下十二刻，从四骑至士奇宅。士奇仓皇出迎，顿首曰：“陛下奈何以宗庙社稷之身自轻？”上曰：“朕618
纪二十一
欲与卿一言，故来耳。”越日，遣中官问士奇：“微行有何不可？”对曰：“陛下尊居九重，岂能遍洽幽隐！万一冤夫怨卒，窥间窃发，诚不可不虑。”后旬余，获二盗，有异谋，上召士奇告之曰：“今而后知卿之爱朕也。”
八月，赵王高燧薨。高燧自上禽高煦后，宥其罪，自是稍敛戢，遂以善终。谥曰简。
九月，荧惑犯南斗。【考异】据《明史·天文志》在是月，《吾学编》、《宪章录》同，今据增。
宛平民以地施崇国寺，户部请蠲其税，上曰：“地为小民衣食之资，乃以施僧，又求免税，甚无谓。”令还之民。
冬十月，甲辰，都督陈怀复讨松潘叛蛮，平之。【考异】《明史稿》系之十月庚子。今据《明史·本纪》作甲辰。
丙午，上巡近郊，庚戌，还宫。【考异】巡近郊及还宫事，《明史·本纪》不载。惟《吾学编》书于是月“丙午，上巡近郊，庚戌还宫”。《明书》则云“丙午上巡近郊，五日还”，五日正庚戌也。疑《本纪》漏脱，今据增。
十一月，丙子，始命官军兑运民粮。初，平江伯陈瑄行支运法，军民两便。后以官军多所调遣，仍用民运，而道远数愆期。上即位之四年，命尚书黄福佐瑄经略漕运，因建议复支运法。乃令江西、湖广、浙江民运粮百五十万石于淮安仓，苏、松、宁、池、庐、安、广德民运粮二百七十四万石于徐州仓，应天、常、镇、淮、扬、凤、太、滁、和、徐民运粮二百二十万石于临清仓，令官军接运入京，通二仓，民力稍减。至是瑄复上言：“江南民运粮诸仓，往返几一年，有误农业。若令民兑与附近卫所官军，运载至京，给与路费耗米，则军与民尤为两便。”是为“兑运”。上命群臣会议。吏部尚书蹇义等上“官军兑运民粮则例”，其加耗以路之远近为差，每石湖广八斗，江西，浙江七斗，江以南六斗，江以北五斗，民有运至淮安兑军者，止加四斗。如有兑
619 明通鉴卷二十一
运不尽，仍令民自运赴仓，其不愿兑者，听其自便。自此兑运与交运参行。而军既加耗，又给轻赍银为洪闸盘拨之费，且得附载
它物，皆乐从事，而民亦多以远运为艰。自是兑运者多而支运者少。
乙酉，中官袁琦等坐赃事觉，分遣御史逮治。
是月，以书戒谕伊王颙炴，并逮其官属长史以下治之。颙炴，太祖第二十五子伊厉王柳之子也。嗣位后，纵中官扰民，洛阳人苦之。时河南知府李骥稍持以法，遂诬奏骥罪。上廉得其实，谓都御史顾佐曰：“此必王府谗邪小人教之辱骥耳。”遂诛其官属数人而宥骥。
十二月，乙未，诛中官袁琦，并逮其党十余人，皆弃市。琦自幼侍上，恃恩纵肆，擅遣内官内侍，以采办为名，虐取官民财物。事觉，下锦衣卫狱。籍其家，金宝千万计，服用僭侈非法，上怒，命磔之。先是上以其党所遣在外者尚多，遣太监刘宁、御史张骏、李灏等，分往直隶、福建、湖广、江西、广东、广西、河南、南京、云南等处捕之。时裴可烈在苏、松诸郡，贪暴尤甚。巡按御史林硕将绳以法，可烈遂诬硕毁诏书，被逮。上询得其实，敕责可烈。方欲治之，而琦事适发，遂命械系至京师，狱死。内使马俊公差还京，至良乡，闻琦事自经，有司以闻。上曰：“此正与袁琦同恶害民者。”命僇其尸，枭首于市。又中官唐受，以公差南京，纵恣贪酷。事闻，捕至，具服，械赴南京，磔枭于市，其它宦党阮巨队、阮诰、武莽、武路、阮可、陈友、赵淮、王贵、杨四保、陈海等十人，皆下狱论死。寻命都察院榜琦等罪示天下。【考异】《明史·本纪》书袁琦等十一人弃市，《三编·质实》据《宣宗实录》，载之甚详，盖唐受与阮巨队等凡十一人，其马俊先自经于良乡，故不在十一人之内，今据《三编》。
丁未，大学士金幼孜卒。
幼孜历事三朝，眷遇虽隆，而自处益谦、简易静默，以功名620
纪二十一 终。赠少保，谥文靖。
庚戌，遣御史二人巡视宁夏、甘州屯田水利。七年
春，正月，辛酉朔，日有食之。诏免朝贺，并敕群臣修省。癸酉，大祀南郊。
是月，赐司礼太监金瑛、范洪免死，诏词极褒美。上既罪琦等，以此示赏罚之公。于是中官之宠任者如故。【考异】赐中官免死诏，事见《明史·宦官传》、《三编》据《实录》系之是年之正月，今从之。
二月，甲午，以春和，命法司录囚。内午，修南京太庙。
是月，上御文华殿，谓大学士杨士奇曰：“恤民诏下，已逾二岁，今更有可恤者乎？”对曰：“前诏减官田租，而户部征如故。”上怫然曰：“今当首行之，废格者论如法。”士奇复请“抚逃民，察墨吏，举文学武勇之士，令极刑家子孙皆得仕进”。又请“令廷臣三品以上及在外二司官，各举所知，备方面郡守之选”。上皆从之。
三月，庚申，复下宽恤之诏。
辛酉，谕兼户部尚书胡淡曰：“朕以官田赋重，十减其三。乃闻异时蠲租诏下，户部皆不行，甚至戒约有司，不得以诏书为词，是计臣壅遏膏泽，使不下究也。自今令在必行，有壅遏者罪之。”乃出《减租诗》示廷臣。
章敞等自交阯还。黎利遣使赍表及金银器方物，随敞等人贡，以前月至京师，是月，遣还，利及使臣皆有赐。然不遽封也。
夏，四月，辛丑，以山西早，蠲逋赋二百四十万石有奇。壬寅，募商中盐输粟人边。初，洪武时，定开中盐法例，召
621 明通鉴卷二十--
商输粮而给以引盐。始行之于山西，其后各行省、边境皆仿之。成祖即位，以北京诸卫粮乏，悉停天下中盐、专于京卫开中、惟云南金齿卫、楚雄府、四川盐井卫、陕西甘州卫开中如故。数年之后，京卫粮米充羡。会安南用兵，转饷难继，于是诸所复召商中盐，他省边地亦以次及之。
洪熙初，尚书夏原吉以钞法不通，请令有钞之家纳钞给引。上即位，寻罢之。原吉请更定旧则，仍召商纳米北京。至是户部请椎之边境，以十分为率，六分支与纳米京仓者，四分支与辽东、永平、山海、大同、宣府、万全、甘肃纳米者。又以甘肃等处道险远，趋中者少，许寓居官员及军余有粮之家皆纳米豆中盐。上以开中旧制，军储、盐法、边计，相辅而行，其法至善，故复之。
己酉，增建国子监房舍，诸生有家室者给月粮，如南京例。五月，上御便殿，阅《宋史》，谓侍臣曰：“宋有国三百余年，武事终于不振，何也？”对曰：“宋太祖、太宗以兵定天下，其子孙率流于弱，致武备不饬。”上曰：“宋之君诚失之弱。然其将帅，虽才亦不得展，盖为小人所蔽耳。大抵宋之亡，柄用小人之过也。”
六月，癸卯、录因。
时御史孙纯，刑部主事王镇，以监决重囚，误斩首为凌迟。法司论纯等罪应斩，上宥之，命罚役以赎。既而谕侍臣曰：“凌迟本律之文，命斩首者，盖出于朕一时之不忍。纯等依律处之，非故人之比，但不能宣朕德意，故姑以此示薄罚耳。”
癸丑，罢遣中官入番市马。
是月，太原河、汾并溢，堤坏。镇守都司李谦、巡按御史徐杰，以便宜修治，然后驰奏，上嘉奖之。
巡按湖广御史朱鉴上言：“洪武间，天下各郡县皆置预备仓，积谷多者万余石，少亦四五千石。仓设老人监之，富人守之，遇
622
纪二十一
水旱以贷贫民。今皆废毁，宜遵旧制，俾旱潦有资。”从之。于是始诏天下府、州，县修预备仓。
御制《官箴》，以戒百官。谕曰：“朕抚绥兆民，实赖中外文武群臣，同心同力，兴起治功。远臣既不得数见而人谕之，近臣朝夕相接，亦不能数以言谕。因取古人箴儆之义，凡中外诸司，各著一篇，使揭之听事，朝夕省览，庶几有裨。然古之君臣，有交儆之道，凡在位之君子、有以嘉谟告朕者，尤朕所乐闻也。”《箴》凡三十五篇，内自六部、九卿以及主事、行人，外自布、按二司，各府、州、县以及儒学，武职则自都督府以及各都指挥、内外诸卫，各著其职之所宜以为鉴戒。
秋，七月，庚辰，御制《豳风图诗》，揭之殿壁。时上阅内库书画，得元赵孟频所绘《豳风图》，因作诗一章，命儒臣书子图右。谕曰：“此周公陈公刘、后稷之所由兴以告成王，使知稼穑之艰难，实为万世人君之鉴。朕非爱其图绘之精，欲以此朝夕省览，庶几无忘农事。”寻又制《织妇词》示廷臣，以见蚕事之劳苦。
八月，乙未，谕京官三品以上举贤才，吏部、都察院黜方面有司不职者。谕曰：“近惟少傅杨士奇荐举交阯南灵州知州黎恬等，诸臣旷旬积月，无一人焉。岩薮窟穴，岂皆虚哉！”先是上作《招隐猗兰诗》以示廷臣，意在荐贤以自辅。比见推举者少，而有司贪暴不职者亦不闻有所纠劾，故降敕责之。恬以进士授御史、因上章力诋大臣，出为南灵知州。黎利反，恬始北归，至是以士奇荐人翰林。士奇尝称恬在内为良御史，在外为良郡守云。
是月，有男子大呼西华门外，语涉诽讪，守门者执至上前，呼仍不已。群臣请下法司，上曰：“古圣王设诽谤木以来谏者，此人宁可罪邪！其释之。”
改户部尚书黄福为南京户部尚书。时上于宫中览福奏《漕事便宜疏》，出以示大学士杨士奇曰：“福言智虑深远，六卿中无伦
623 明通鉴卷二十一
比者。”对曰：“福受知太祖，正直明果，一志国家。永乐初，建北京行部，绥辑凋瘵，及使交阯，总藩宪，具有成绩，诚六卿所不及。然福年七十矣，诸后进少年，高坐公堂，理政事，福四朝旧臣，乃朝暮奔走劳悴，殊非国家优老待贤之礼。”上曰：“非卿不闻是言。”士奇又曰：“南京根本重地，先帝以储宫监国。福老成忠直，缓急可倚。”上曰：“然。”是时大臣多希旨承顺，福持正不阿，上海疏福，士奇亦忮之。【考异】事见《明史·福传》，《七卿表》改南京户部尚书在是年八月，今据之。惟据福本传，言“改南京系杨士奇所请，以均劳逸”。而《吾学编》及李贤《天顺日录》，则言“福以刚直见疏干宣宗”。《琐缀录》记其“不看剧不著棋”等语，虽不足据，而《吾学编》则直云“诸大臣皆依违承顺，福独持正不阿，故以改南去”。然则“均劳逸”之语亦士奇希旨奏也。今参《吾学编》书之。寻有是命。
释故城县丞陈铭，使复任。初，上以太监刘宁清谨，命随御史驰赴各省，捕袁琦党解送京师。宁事毕还，道经故城，铭素恶内官，闻宁至，不问所由来，辄奋前捽宁，手击之。御史奏丞无状，逮至、上曰：“丞固可罪，然一时偏于所恶，姑宥之。”仍遣复任。内臣有言其“酗酒擅击，纵宥之，亦宜罢黜为民”，上曰：“朕既释之，彼当因此改过也。”
九月、庚午，命诸将巡边。
是月，苏州知府况钟奏言：“苏、松、嘉、湖、湖有六，日太湖、庞山、阳城、沙湖、昆承、尚湖，永乐间，夏原吉浚导，今复淤，乞遣大臣疏浚。”上命巡抚周忱与钟治之，并计其所用工役以闻。
是秋，免两畿及嘉兴、湖州水灾税粮。
上以江南岁稔，诏令诸府县出官钞平籴，以备振贷。时苏州官钞所籴，得米二十九万石。故时公、侯禄米，军官月俸，皆支于南户部，苏、松民转输南京者，石费六斗。巡抚周忱，奏令就各府支给，与船价米—斗，所余五斗，通计米四十万有奇，并官624
纪二十一
籴米共得七十余万石，与钟悉心计议。会修仓诏下，乃合所余所籴置仓贮之，名曰“济农”。振贷之外，岁有余羡，以代民间杂办及逋租，皆依时借给，约以秋成抵还。是时宽恤备豫之诏屡下，有司率视为具文，其以实心行实政者，惟忱与钟二人。终忱在任，江南数大郡小民，不知凶荒，两税未尝逋负云。
冬，十月，八百大甸宣慰司刁之雅遣使来贡方物，因奏“波勒土酋常纠土雅之兵人境侵掠，乞发兵讨之”。上曰：“八百大甸去云南五千余里，波勒、土雅皆未尝归化。此等荒服之地，岂宜劳中国为远人役！”不许，止降敕抚谕而已。
十一月，辛酉，召督漕平江伯陈瑄、巡抚侍郎赵新等岁终至京师，会议粮赋利弊。时瑄等方奏行兑运法，上以户部所定则例，恐有利于军而不便于民者，故令议之。
十二月，修祖陵孝陵。
是岁，巡抚南畿工部侍郎周忱、苏州知府况钟奏减苏州官田租七十二万余石。初，太祖籍苏、松、嘉、湖官田赋额，而四府之粮，皆以积重，逋赋独多。苏赋又比它府独重，核计官、民田租共二百七十七万石，而官田之租乃至二百六十二万石，民不能堪。上即位，屡下诏减之。去年二月，用杨士奇言，诏“旧额亩一斗至四斗者各减十之二，四斗一升至一石以上者减十之三，著为令”。其年九月，特擢忱巡抚江南，命总督税粮。时钟守苏州，奏：“所属昆山诸县，民以死徙从军除籍者，凡三万三千四百余户，所遗官田二千九百八十余顷，应减税十四万九千余石。其它官田没海者，赋额犹存，宜悉除之。臣所领七县，秋粮二百七十余万石，民粮止十五万三千余石，其他悉为官田，有亩征至三，石者，轻重不均如此。”又请“属县四年逋赋凡七百六十余万石，量折以钞”，皆为部议所格。会忱至，与钟曲算累月，奏减七十二万余之巨数，民困获苏。
625 明通鉴卷二十
八年
春，正月，丁卯，大祀南郊。
己巳，上元节、张灯西苑。上奉皇太后往观，皇后、皇太子咸侍，称觞上寿，并敕文武诸臣及四夷朝贡之使，皆得往观。大学士杨士奇撰《圣德诗》十章以献，诸学士儒臣皆有奏御之作。
陈建口：大臣以陈善格君，匡国宁民为职，不以阿谀媚悦为恭。杨文贞前讥塞义，谓不当言天下太平及劝上微行以取媚，似矣。今乃因张灯之盛，作《太平圣德诗》，去蹇何能以寸！噫！当时林长楙、陈祚之囚数年矣，诸公上《太平圣德》之诗，何如上申救二人之章之为贤耶？宜乎李文达追忆解缙之能为魏征，而谓诸人之不及，深美黄福之持正不阿，而谓诸人依违承顺之不暇也。
赐文武群臣游于西苑。时致仕大学士黄淮，以父丧赐葬祭，诣阙谢，会灯节赐宴、亦预焉，并诏乘肩舆登万岁山，时以为荣。
是月，天下朝觐官集京师。上问吏部尚书郭琎曰：“前擢任九人为知府，亦有来者不？”琎以何文渊等七人对，乃召人便殿，命中使传旨奖劳。寻赐文渊等宴于廷，以御制《招隐诗》赐之。
二月，壬子，录因，凡宥免五千余人。
是月，礼部会试，命致仕大学士黄淮主试。试毕，辞归，饯之太液池，上自制长歌送之，且曰：“朕生日，卿其复来。”
三月、丙辰、赐曹鼐等进士及第、出身有差。鼐初举乡试，中乙榜，授代州学正，辞以“年少不堪为人师，愿改别职”，得泰和典史。时以督所部工匠至京，乞预会试，至是南宫廷试，遂膺首选。
庚辰，谕卫所优恤军士，并敕内外风宪官察其苛虐者罪之。是月，初宴新进士于礼部，遂为令。
是春，以两京、河南、山东、山西久旱，灾民乏食，遣使发626
纪二十一 官仓粮振济。
夏，四月，戊戌，以旱灾，诏“蠲京、省被灾逋租杂课，免今年夏税，赐复一年。军民乏食者、有司验口给官粮。如无官粮，劝有粮大户借贷，俟丰稔按数偿之。”敕“直隶巡抚御史、在外按察使理冤狱，减殊死以下，赦军匠在逃者罪。有司各举贤良方正一人，巡按御史、按察使纠贪酷吏及使臣生事者”。
上留意文雅、是月，建广寒、清暑二殿，悉置书籍贮之。
五月，丁巳，总兵官都督萧授讨贵州乌罗蛮，平之。初，乌罗知府严律己奏：“所属治古、答意二酋长石各野等，聚众劫掠、出没铜仁、平头、瓮桥等处，诱胁蛮贼石鸡娘及筸子坪长官吴毕郎等共为乱，招抚不从。请调官土军分据要地，且捕且抚。”事闻，诏授及镇、巡诸司议。授乃筑二十四堡，环其地守之，而兵力分，卒难捍御。贼四出劫掠，杀清浪卫镇抚叶受，势益张。去年，巡按御史陈斌奏言：“生苗之地，不过三百余里，乞别遣良将督诸军殄灭。”授言：“残苗吴不尔等遁人算子坪，结生苗龙不登等攻劫湖广五寨，宜令川、湖、贵州接境诸官兵、土军，分路并力攻剿。”上敕谕曰：“遣将调兵，恐暴师日久，转为寇玩。或抚或剿，朕观成功，不从中制也。”至是授果平蛮，奏言：“臣受命统率诸军进攻贼巢，破新郎等寨，前后生禽贼首吴不跳等二百一十二人，斩吴不尔，王老虎等五百九十余级，皆枭以徇，余党悉平。还所掠军民男妇九十八口，悉给所亲。获贼妇女幼弱一千六百余口，以给从征将士。并械吴不跳等至京师。”上览奏，谓侍臣曰：“蛮苗好乱，自取灭亡。然于朕心，不能无恻然也。”授在镇前后二十余年，威服南荒。
丁卯，总兵官山云讨宜山蛮，平之。先是云讨平桂林蛮，上斩剿首级之数，上曰：“蛮寇害我良民，辟之蟊贼害稼，不可不去。然杀之过多，亦所不忍。”赐云敕，戒谕之。至是获贼首苏公夏等，悉散其胁从之余党。是月，四川盗起，命副都御史贾谅讨
627
明通鉴卷二十一 平之。
六月、乙酉，祷雨不应，作《闵旱诗》示群臣。辛丑，诏中外疏决罪因.
两京、河南、山东、山西等处，自春徂夏不雨，有司以闻，上复命振之，又以湖广饥，免税粮。
是夏，日本国来贡。初，上念四方蕃国皆来朝，独倭久不贡，去年，命中官柴山使琉球，令其王转谕日本，赐之敕。至是日本国王源义教始遣使来，上报之，赉白金彩币。
秋，七月，壬申，诏免江西税粮。时江西自六月以后，天雨不止，濒江八府，江水涨溢，漂没民田，溺死男妇无算。
八月，癸巳，汰京师冗官，凡户、兵、工三部，大理、鸿胪、光禄、太仆及顺天府官共七十七员。
是月，交阯黎利复人贡，上命兵部侍郎徐琦等与其使偕行，谕以顺天保民之道。未儿，利卒。利虽受敕命，未得封，然已自帝其国，纪元顺天。建东、西二都，分为十三道，东都在交州府，西都在清华府，皆置百官，设学校，以经义、诗赋二科取士，彬彬有华风焉。
闰月，辛亥，西域贡麒麟。
壬子，有彗星出天仓，长丈许。
戊午，有三星见西北方天门，青、赤、黄各一、大如碗，明朗清润，良久聚半月形。大学士杨士奇奏：“稽之载籍，云＇四气和为景星＇。又云：天子至孝，任贤使能，法令清明，制作合天，四海欢悦，则景星见。＇又云：德至于天，则景星见于天门。＇”于是礼官胡淡等请表贺，上虽不许，然文臣自士奇以下皆献颂。【考异】《明史·本纪》系之闰月戊午，《天文志》亦云，“戊午景星三见。”证之《通纪》、《纪闻》等书，言“少詹王直进颂，士奇言稽之载籍当为景星，于是自士奇以下皆献颂。”据此，则以为景星者，亦臆度耳。而是年闰八月彗星凡三见，二十四日乃没，今皆据实书之。
628
纪二十一 己巳，彗人贯索，扫七公。
丁丑，有黄赤色见东南方，似星非星，如云非云，天文家以为归邪星云。【考异】《明史·本纪》不载，具见《天文志》中。李淳风以归邪、含誉为瑞星，故明臣之献媚以此，实亦天文家臆度耳，今据书之。
己卯，彗星复入天市垣，扫晋星，凡二十有四日而灭。
九月，乙酉，遣官分赴各省录重囚。谕三法司曰：“朕体上帝好生之德，惓惓夙夜，惟刑之恤。今法司所决重囚，凭案牍耳、外间所具，岂能保其无锻炼文致者？人命至重，死者不可复生。其遗廉明官分临各处，同三司、巡按、御史及府州县公同详细审实。如情有可矜，狱有可疑及审讯不服者，仍监候具奏，与之辩理，切勿轻率致人冤抑。慎之，慎之！”
已亥，阿噜台部昝卜寇凉州，总兵官刘广击斩之。
是秋，日本国复贡。先是洪熙时，倭久不贡，而沿海奸民辄为向导，寇掠频闻。自奉敕之后，时复窥伺。性最黠，常载其方物戎器，出没海滨，得间则张其戎器而肆侵掠，不得则陈其方物而称朝贡。自是遂为东南海滨之患。
冬，十月，平江伯陈瑄卒。十一月，命右军都督佥事王瑜充左副总兵官，督理漕运，镇淮安，代之。
命内阁礼部选本科及前两科进士，御文华殿亲试之。拔其尤者郑建等二十八入，进文渊阁，与修撰马愉、曹鼐等同命詹事王直教之。其优礼给赐，一如永乐甲申之例。又命内阁试吏部就选外官六十余人，录其优者知县孔友谅等七人，以备任用。
十二月，乙亥，谕法司宥京官有过犯者。
是岁，天方、默德那国始来贡。天方者，回回之祖国也，其地在西印度之西。印度者，汉之身毒国，一曰天竺，皆译音之异也。印度凡五，曰中，日东、西、南、北。中印度者，佛国也。佛灭度六百年，而西印度之耶稣出，是曰天主教。耶稣生后又六百年，而西印度之穆罕默德出，是曰天方教。穆罕默德生于默
629 明通鉴卷二十--
加，今《四洲志》作麦加，在利未亚洲界，即今所称小西洋。行教于天方，而葬于默德那。又自纪其最初之祖曰阿丹，为肇生人类之始，故其国总名天方。而阿丹、默德那则其所分之国，皆奉回教者也。先是上遣郑和七使西洋，行至古里国，始知天方在其西南。会古里遣人往天方，和因遣人赍货物附其舟偕行，往返经岁，市奇珍异宝及麒麟、狮子归。于是天方、默德那等随朝使人贡，上喜，赐赉有加。时回人居中国者，遍于各省，自元以来，用其历法以参校《授时》。洪武之初，令设科，隶钦天监，与《大统》参用。其推算始于隋开皇十四年甲寅，盖穆罕默德辞世之岁也。【考异】《明史·本纪》，天方来贡，系之是年之末，《外国传》同，盖天方是年始贡也。《明书》系之七年，今从《明史》。《史》分天方、默德那、阿丹为三国，其实皆回教之国，同部异名耳。
九年
春，正月，辛卯，大祀南郊。
户部员外郎罗通奉诏理宣府军饷，奏言：“朝议储饷开平，令每军运米一石，又当以骑士护送。计人马资费，率二石七斗而致——石。今军民多愿输米易盐，请捐旧例五分之二，则人自乐输，饷足而兵不疲。”报可。
二月，庚戌，振凤阳、淮安、扬州、徐州饥。乙卯，申两京，河南、山东，山西宽恤之令。
是月，南京刑部侍郎段民卒。民以山东参政召还，擢南京户部，逾年，改刑部。上以民廉介端谨，特赐敕令考察南京百官。是时以诏书宽恤，凡罪囚自十恶外，并减一等。有重囚三十余人，例不得赦，民亦减其罪。后有旨报决，乃复追还；而逃已数人。民自陈状，给事中年富劾民，上知民贤，不问。至是卒于官，贫不能敛，都御史吴讷裞以衣衾。事闻，诏有司为营葬事。三月，戊寅，文武群臣朝皇太子于文华殿。
630
纪二十一
甲申，交阯谅山府土宫阮世宁，七源州土官阮公庭，各帅所部来归。时黎利已死，三子阁弱，奸臣黎问、黎察等构党仇杀。世宁等请徙居广西龙州等处，总兵官山云以闻，诏听随宜居住，并敕云戒饬边兵，严谨守备。
是月，山云讨思恩叛蛮、平之。时蛮首覃公砦等累年作乱，云遣都指挥彭义率兵剿捕，斩贼首梁公成、潘通天等，枭之，仍督官军搜捕余党。捷闻，上赐敕慰劳云。又以庆远、郁林苗、猺非大创不服，请济师，诏发广东兵千五百人，委都指挥一员赴广西，听云调用。【考异】《明史稿》又于三月甲午书“山云讨平浔、柳叛蛮”、证之《明史·云传》言“云先后讨平浔、柳、桂林、宜山.思恩诸蛮”。见于《纪》者，平柳，浔在四年四月，平宜山在八年五月，讨思恩在九年三月，与《传》中先后次序合。《明史》删甲午平浔，柳蛮事，是也，今据《传》增人讨庆远蛮事。
以王骥为兵部尚书。骥以侍郎屡署兵部事，至是实授。
夏，四月，己未，徐琦自安南还。黎利子麟遣使来告其父之丧，诏麟权署安南国事。利僭位六年，私谥太祖。子麟，一名龙。自是其君长皆有二名，以一名奏天朝，仍贡献如常制。上命侍郎章敞、行人侯琎赍敕往，复遣行人郭齐、朱弼赐吊祭。
戊辰，录因。
五月，壬午，诏瘗暴骸。
六月，甲子、雷震大祀坛外西门兽吻。【考异】《明史·本纪》不裁，《吾学编》系之是月。证之《五行志》，乃是月甲子也，今据书之。
是月，山西霍州学正曹端卒。端字正夫，河南渑池人，以永乐戊子举于乡，明年登乙榜第一，授霍州学正，历九年。丁优，庐墓终丧，起复，补蒲州。会洪熙元年考绩，两学诸生皆请复任，而霍州章先上，遂许之。至是以朔之明日卒于霍，诸弟子号哭，一州人为之罢市。端自少笃志正学，见元儒谢应芳《辨惑编》，悦而好之、故于轮回、祸福、巫觋、风水、时日世俗通行
631 明通鉴卷二十-
之说，毅然不为所动。父为善于乡，而勤行佛、老之善，信其所谓因果报应者，端乃为《夜行烛》一书进之，谓“佛氏以空为性，非天命之性，老氏以虚为道，非率性之道”，父欣然从之，为诸生，上书邑宰，请毁淫祠百余，为设里社，里谷坛，使民祈报，年荒劝振，存活甚众。其任霍州学正，前后凡十六载，修明圣学，诸生服从其教，即一州之人皆化之，耻争讼。知府郭晟问为政，答曰：“其公、廉乎！公则民不敢谩，廉则吏不敢欺。”晟拜受。州有樵者，拾金钗，以还其主，人以为异，樵曰：“第不欲愧曹先生耳。”有高文质者，往观剧，中道而返，曰：“此行岂可使曹先生知也。”其学以力行为主，守之甚确，一事不容假借。盖立基于敬，体验于无欲，而归宿于心性。尝曰：“欲至乎圣人之道，须从太极上立根脚。”又曰：“天下无性外之物，性即理也。理之别名日太极，日至诚，曰至善、日大德，日大中，名不同而道则一。”初，伊、洛之学，自河南许衡、洛阳姚枢倡道于北，北方之学者翕然宗之。元亡，历鼎革三十余载，而端起崤、渑间，倡明绝学，论者推为一朝理学之冠。尝作《川月交映图》以拟《大学》，学者称月川先生。【考异】曹端之卒，证之《儒林传》在是年，《纪闻》系之七月，《宪章录》系之九月。按南雷《明儒学案》，言“先生卒于六月朔之二日”，此必据其门人所记，今改系之六月下。
秋，七月，两京、山西、山东、河南诸州县，蝗蝻覆地尺许，伤禾稼，有司以闻。甲申，分遣给事中、御史督捕之。
八月，庚戌，振湖广饥。
甲子，敕两京、湖广、江西、河南巡抚官及三司巡按御史行视灾伤，蠲秋粮十之四。乙丑，罢工部诸采办。
已已，卫喇特顺宁王托欢攻杀阿噜台，来告捷。初，阿噜台驻牧塞下，为故元之后托克托布哈旧作脱脱不花所袭。妻子死、孳畜略尽，独与其子硕尼堪等徙居穆纳山。“穆”旧作“母”。至是托欢复袭阿噜台，并其子硕尼堪皆杀之，遣使来献捷，且请献传国玺。
632
紀二十1
上赐敕曰：“王能克复世仇，甚善。至玉玺传世久近，殊不在此，王得之，王自用之可也。”仍赐综丝五十表里遣之。
是月，宁国长公主薨。主，梅殷妻也。初，文皇举兵，主贻书责以大义、不答。及至淮北，贻主书，命迁居太平门外，勿罹兵祸，主亦不答。然文皇故推重主，及殷之死，恩礼尤厚云。
晋杨溥礼部尚书兼学士，直内阁。【考异】溥进尚书，见《宰辅表》，在九年八月，《本纪》不书，以其直内阁如故也。诸书以溥自四年丁优起复，并未入阁，故九年进尚书，但兼学士而已，十年正月，始入内阁。原修《三编》据之，后修则仍据《明史》纪、传，删去“十年入内阁”之文，今从之。
九月，谕曰：“天下虽安，不忘武备。今穑事既成，朕将亲帅六师，行边塞，饬武备。”命杨士奇，杨荣、杨溥、胡濙等扈从。癸未，车驾发京师。乙酉，度居庸关。丙戌，猎于坌道。
乙未，阿噜台子谔博尔济延旧作阿卜只俺请纳款内附。上以其丧败无依，怜而抚之。
丁酉，车驾至洗马林。诸将言：“卫喇特猎所去此不远，袭之必大克。”上以问杨荣，对曰：“陛下屡遣人招谕，令其近边猎牧，故感恩而来。若击之，是前敕诱之矣。且彼闻上至，必先遁，虽击何益，徒失戎心。”上曰：“然。”乃谕诸将曰：“朕此来饬边备耳，非为捕寇也。”已亥，大猎。庚子，车驾发洗马林。
冬，十月，丙午，还宫。
丙辰，总兵官方政、参将蒋贵讨四川松潘叛蛮，平之。初，总兵陈怀镇松潘，讨平诸蛮。寻为御史及按察使所劾，谓“怀日荒于酒，不饬边备，且僭侈逾分”。上怒，召怀还，遂以政代贵副之。至是诸蛮复叛，政谕以祸福，皆听命。惟任昌等寨梗化，政等分道进剿，以次平三十余寨。捷闻，进政都督同知。
甲子，罢陕西市马。
丁卵，以两京、浙江、湖广、江西饥，发应运南京仓米及临
633 明通鉴卷二十一
清仓米振之。
十一月，戊戌，停刑。
庚子，免四川被灾税粮。时四川奏旱涝不一，所种无收，命户部分别蠲其租。
十二月，命监察御史巡视各仓。时大学士杨士奇言：“南方运粮至京，人力甚艰。而仓廪无关防，奸人盗窃，动辄千万，前者就执，后者复继，恬无警畏，请命风宪官关防巡察。”从之。自是御史巡仓，一年一代，著为令。
是月，甲子，上不豫，命卫王瞻埏摄享太庙。十年
春，正月，癸酉朔，上以疾不视朝，命群臣朝皇太子于文华殿。甲戌、大渐，罢采买营造诸使。乙亥，帝崩于乾清宫，年三十有八。遗诏：国家重务白皇太后。帝幼为文皇所钟爱，及既冠，立为皇太孙，巡幸征讨皆从。仁宗在东宫，以谗故，失爱于文皇，其危而复安，太孙盖有力焉。即位以后，吏称其职，政得其平，纲纪修明，仓庾充羡，闾阎安乐，岁不能灾。自开国历年六十，民气渐舒，蒸然有治平之象焉。
壬午，太子即皇帝位，大赦天下。诏以明年为正统元年。时上方九龄，外廷传言，太后取金符入内，欲召立襄王。大学士杨士奇、杨荣率百官人临，请见太子，太后即至乾清宫，携上泣曰：“此新天子也。”士奇等伏谒呼万岁。于是浮议始息。
丁亥，吏部尚书蹇义卒。先是义以新君即位告祭，斋宿得疾，上遣医往视，问所欲言、对曰：“陛下初嗣大宝，望敬守祖宗成宪，始终不渝耳。”遂卒，年七十三。义历事五朝，质直宽和，善处僚友间，未尝一语伤物。杨士奇常言：“张咏之不饰玩好，傅尧俞之遇人以诚，范景仁之不设城府，义盖兼之。”仁，宣之间，政在三杨。义虽掌铨衡，辄依违其间，无所匡拂，时亦以此少634
纪二十一 之。卒，赠太师，谥忠定。
庚寅，罢十三布政司镇守中官，惟南京守备诸边镇守及徐州、临清收粮、淮浙巡盐者如故。
丁酉，上大行皇帝尊谥日章皇帝、庙号宣宗。
辛丑，晋户部尚书黄福少保，参赞南京机务。留都文臣参机务自福始。
二月，戊申，尊皇太后为太皇太后。庚戌，尊皇后为皇太后。时左右有请太皇太后垂帘听政者，太后曰：“毋坏我祖宗法！”第罢一切不急务，斥宫中玩好之物，时时勖皇帝向学而已。朝廷大政，群臣白太后，太后悉令送内阁，俟杨士奇等议决然后行。太后兄彭城伯昶，都督升，惟令朝朔望，毋得与闻国事。时杨士奇等荐升贤，宜加委任，太后不许。
辛亥，封弟祁钰为郕王。甲寅，罢诸司冗费。
是月，封平阳王美圭为晋王。晋自济熿废后，不立王者已八年，至是始以美圭绍封。
释前郁林知州林长懋、御史陈祚、主事郭循于狱，复其官。【考异】诸书皆在二月.《三编》书之九月，盖据其复官之月分也，今牵连记之、并据《明史·列传》增人林长懋。
三月，戊寅，放教坊司乐工三千八百余人。辛已，罢山陵夫役万七千人。
丙申，谕三法司：“死罪临决，必三覆奏，然后加刑。”是月，江西乐安大盗曾子良等作乱，据大盘山，众至三万，诏都督佥事彭森讨之。时陈本深为吉安知府，与森设伏，大破之，斩子良，余众溃散。本深治吉安，政举大纲，不屑苛细。大猾既歼，府中无事，晨起，鼓升堂，吏无所白，辄鼓而休。间有所讼，呼至榻前，析其曲直遣之，亦不受状。有抑不伸者，虽三尺童子皆得往白。久之，人耻争讼，无告讦者。
635 明通鉴卷二十-
夏，四月，丁卯，以久旱，考察天下布、按二司及府、州、县官。
戊辰，畿南、山东、河南蝗，遣给事中、御史督捕之。
五月，庚辰.录因。壬午，户部言：“浙江苏、松荒田及旧额官田减除税粮二百七十七万余石，请加覆核。”谕曰：“减除税粮，以苏民困也。又令核实，必增额为民患。”不许。
是月，大学士杨士奇等上言：“去年十月，奉先皇帝谕：“明年春暖，东宫出学讲读，宜慎选贤良端谨之士以为辅导。＇今遗言犹在耳，皇上冲龄，此为第一重事。伏望山陵毕日，早开经筵以进圣学。”太皇太后嘉纳之。
诏：“自今初任者不得除风宪官。”六月，丁未，令天下瘗暴骸。
辛酉，葬章皇帝于景陵。【考异】诸书多作是月戊申，今据《明史·本纪》。证之《甲子会纪》，所载月日亦同。
秋，七月，丙子，蠲山西夏税之半。
丁亥，太白经天。【考异】《明史·天文志》，“是月丁亥，太白昼见”。《三编》则去“太白经天”，今据之。
是月，进刑部侍郎魏源为本部尚书。
八月，丙午，诏减光录寺膳夫四千七百余人。
是月，以宁阳侯陈懋为平羌将军，镇甘肃。上初践阼，以懋勋旧，命偕英国公张辅参议朝政，至是以边警出之。
九月，庚寅，龙州宣抚司以瑞麦献，有一茎六穗、七穗者。诏曰：“今四方旱蝗相望，一方称瑞，如天下饥民何！自今有若此类者，毋进献。”
壬辰，诏：“督漕总兵及诸巡抚官岁以八月至京师，会廷臣议漕运事宜，著为令。”
是月，诏修《宣宗实录》。命英国公张辅为监修官，大学士杨士奇等为总裁。
636
纪二十一
以王振为司礼监。振少选入内书堂，侍上于东宫，为局郎，狡黠得上欢，遂越金英等数人任之，时辅臣方议开经筵，而振乃导上阅武将台，集京营及诸卫武职试骑射，殿最之。有纪广者，尝以卫卒守居庸得事振，大见亲昵，遂奏广第一，超擢都督金事。自此招权纳赂，诸大臣自士奇以下，皆依违莫能制。
冬、十月，壬寅，遣使谕鞑靼阿尔台、旧作阿台。多尔济巴勒。旧作朵儿只伯。先是阿噜台死，其故所立王子阿尔台及所部多尔济巴勒等复为托克托布哈所窘，窜居鄂齐讷路，外为纳款，而数入甘、凉为寇。甘肃守臣以闻，上犹欲招抚之，故有是谕。
辛亥，诏天下卫所皆立学。十一月，戊辰朔，日有食之。
十二月，壬子，阿尔台、多尔济巴勒犯凉州之镇番卫，将军陈懋御之于平川，败之，追至苏武山，遂还。时上命兵部左侍郎柴车协赞甘肃军务，兵部右侍郎徐晞巡抚甘肃，儆边备也。
是岁，广西总兵官山云讨大藤峡贼，平之。先是云奏请济师，剿除庆远郁林叛蛮，朝廷遣广东都指挥田真帅兵助之。会浔州等处蛮寇劫掠良民，云遣真率兵御之于大藤峡，前后斩首九十六级，归所掠男妇二百三入。云在镇，先后大战十余，斩首万二千二百六十，降贼酋三百七十，夺还男女二千五百八十。筑城堡十三，铺舍五百，陶砖凿石，增高益厚。自是猺、獞屏迹，居民安堵。论功，进都督同知，玺书褒劳。云谋勇深沉，而端洁不苟取。广西镇帅初至，土官率馈献为故事，帅受之，即为所持。云始至，闻府吏郑牢刚直，召问曰：“馈可受乎？”牢曰：“洁衣被体，一污不可湔也。”云曰：“不受，彼且生疑，奈何？”牢曰：“黩货法当死。将军不畏天子法，乃畏土夷乎？”云曰：“善！”尽却馈献，严驭之。由是土官畏服，调发无敢后者。云所至询问里老，抚善良，察诬枉，土人皆爱戴之。上即位，云坠马伤股，上遣医驰视，以病请代，优诏不许。进右都督。






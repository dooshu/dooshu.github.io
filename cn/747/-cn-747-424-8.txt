○为柳州郑郎中谢上表

臣某言：臣伏奉某月日制书，授臣某官，即以今月日到任上讫。臣某中谢，臣绪承旧族，师事通儒，万里成功，虽无壮志；九夷不陋，庶纂前踪。二纪蛮陬，三提郡印，惟贞苦节，以奉休辰。牙管一双未尝关虑；竹书兼两，何敢轻怀？渭水之阴，弊庐斯托，每还初服，常慊上农。今者又即殊方，复临杂族，固蒙声教，终远文明。谨当宣举诏书，抚安县道。媒官学舍，毕纳於人伦；蓄蛊带牛，尽移於地利。至於因遐弄法，挟远生情，纵漏严科，必贻阴责。山兼象县，江带宠城，抚心天，敢忘元造？举头望日，何处皇居？凭宵梦以衔诚，托归飞而结恳。无任瞻天恋阙之至！


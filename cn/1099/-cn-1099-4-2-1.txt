○錢清江浮橋記 【 水利】

錢清江。古名浦陽江、俗名小江、在山陰東北五十里江北則蕭山境也、禹貢三江既入、韋昭注三江者松江錢塘江浦陽江也。十道志云、婺州浦江、一名浦陽江、?江之導源。實出於此。北流一百二十里入諸暨溪。又東北流繇峽山直入臨浦灣。以達于海。十三州志云、江水至會稽、與浙江合、自臨浦南通浦陽江、亦謂繇臨浦而北。則達浙江而入海也。而酈道元水經注云、浦陽江導源烏傷、東逕諸暨、東流南屈、又東廻北轉逕剡縣、又云浦陽江東北逕始寧、又云東逕上虞烏傷、今義烏浦江。乃其故地。謂之導源信矣。始寧即上虞、剡縣今嵊縣、信如其言。以為東廻北轉。則是自山陰會稽泝曹娥江繇上虞至嵊縣也。非也。又云、餘暨之南、餘姚西北浙江與浦陽江同歸海、餘暨即諸暨距餘姚二百餘里、謂餘姚西北浙江入海。亦非也。又云臨平江上通浦江、下注浙江、臨平在浙江之西。其源殊別。謂浦陽江與之通尤非也。?道元之論。以謂東南地卑。萬流所湊。故川舊漬。難以取悉。道元北人故敘江南諸水皆?又未嘗身履浙江以東故其誤如此案地理志、柯水東北逕永興東與浙江合。謂之浦陽江。永興即蕭山。而山陰北二十里有柯橋。其下為柯水。注于江。然則浦陽江發源浦江。逕諸暨入臨浦。而後合柯水。繇蕭山以達於浙江。而為海。古今?不易也其復名錢清者。後漢劉寵作守。郡中大化。及去山陰。有五六老叟人齎百錢送寵。寵為人選一大錢受之。尋投諸江。故後人因名江曰錢清今俗唯稱錢清。而不復道其為浦陽者。地因人而著也。江自臨浦而東若干里。是為柯水所注。即所謂錢清。其地控驛道。而江流至是勢以益大。又潮汐之所經。操舟而渡。動致覆溺舊有浮橋。?比舟為梁以濟不通。而近歲廢不治。厲深濟盈。涉者告病。至正十七年秋、寧夏吳君、以憲臺行軍都鎮撫分鎮蕭山山陰兩縣、覩橋之廢、慨然歎曰、是不亦有司之缺失歟、亟命裒民戶之義助、斥公帑之羡儲、計其物力、度程而新作之、凡為舟十有二、上架板庋相屬以為梁、其長三百有六十尺、廣十有七尺、聯之以鐵絙絙如橋之長。而維其兩端於南北隄使梁常比而梁常屬與波濤相上下雖水湍悍。而往來者固無虞。人莫不以為利也。橋成眾欲書其事於石、以永君惠、而又以文屬之禕、古者宸角見而雨畢。則除道。天根見而水凅。則成梁。橋梁之修。有司之常事耳、今會稽憲臺治所號稱會府、而錢清當四會之衝、橋以濟人、厥繫斯重乃皆坐視其廢曾弗之顧、君方挈兵民二枋以護臺治、威望素著、而且以惠利及物為先務、故茲橋以廢為成、有所不難、夫焉可以有司之常事例論乎、是故門關道路、廬館舟梁、修除以時、非直為觀美也、凡以通國野、敬賓旅、恤老幼、遷有無、實三代為政之法、而周官又謹著之、當時覘陳議鄭、皆不越是而近世亦有以驛傳橋道觀人者。今君之于橋役、不以諉之有司、而汲汲力成之、其可謂善為政矣、君名買里古思、字善卿、起家進士、調紹興錄事司達魯花赤、今擢江東建康道肅政廉訪司經歷、仍留鎮山陰蕭山云、


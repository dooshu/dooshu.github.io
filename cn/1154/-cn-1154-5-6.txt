卷三十六　陈杞世家第六

陈胡公满者，虞帝舜之後也。昔舜为庶人时，尧妻之二女，居于妫汭，其後因为氏姓，姓妫氏。舜已崩，传禹天下，而舜子商均为封国。

【索隐】：按：商均所封虞，即今之梁国虞城是也。

夏后之时，或失或续。

【索隐】：按：夏代犹封虞思、虞遂是也。

至于周武王克殷纣，乃复求舜後，

【索隐】：遏父为周陶正。遏父，遂之後。陶正，官名。生满。

得妫满，封之於陈，

【索隐】：左传曰：“武王以元女太姬配虞胡公而封之陈，以备三恪。”

以奉帝舜祀，是为胡公。

胡公卒，子申公犀侯立。申公卒，弟相公皋羊立。相公卒，立申公子突，是为孝公。孝公卒，子慎公圉戎立。慎公当周厉王时。慎公卒，子幽公宁立。

幽公十二年，周厉王奔于彘。

二十三年，幽公卒，子釐公孝立。釐公六年，周宣王即位。三十六年，釐公卒，子武公灵立。武公十五年卒，子夷公说立。是岁，周幽王即位。夷公三年卒，弟平公燮立。

【正义】：燮，先牒反。

平公七年，周幽王为犬戎所杀，周东徙。秦始列为诸侯。

二十三年，平公卒，子文公圉立。

文公元年，取蔡女，生子佗。

【正义】：徒何反。

十年，文公卒，长子桓公鲍立。

桓公二十三年，鲁隐公初立。二十六年，卫杀其君州吁。三十三年，鲁弑其君隐公。

三十八年正月甲戌己丑，桓公鲍卒。

【索隐】：陈乱，故再赴其日。【正义】：甲戌、己丑凡十六日。

桓公弟佗，其母蔡女，故蔡人为佗杀五父及桓公太子免而立佗，

【集解】：谯周曰：“春秋传谓佗即五父，世家与传违。”【索隐】：谯周曰“春秋传谓他即五父，与此违”者，此以他为厉公，太子免弟跃为利公，而左传以厉公名跃。他立未逾年，无谥，故“蔡人杀陈他”。又庄二十二年传云“陈厉公，蔡出也，故蔡人杀五父而立之”。则他与五父俱为蔡人所杀，其事不异，是一人明矣。史记既以他为厉公，遂以跃为利公。寻厉利声相近，遂误以他为厉公，五父为别人，是太史公错耳。班固又以厉公跃为桓公弟，又误。

是为厉公。桓公病而乱作，国人分散，故再赴。

【集解】：徐广曰：“班氏云厉公跃者，桓公之弟也。”

厉公二年，生子敬仲完。周太史过陈，陈厉公使以周易筮之，卦得观之否：

【集解】：贾逵曰：“坤下巽上观，坤下乾上否，观爻在六四，变而之否。”

“是为观国之光，利用宾于王。

【集解】：杜预曰：“此周易观卦六四爻辞也。易之为书，六爻皆有变象，又有互体，圣人随其义而论之。”

此其代陈有国乎？不在此，其在异国？

【正义】：六四变，内卦为中国，外卦为异国。

非此其身，在其子孙。

【正义】：内卦为身，外卦为子孙。变在外，故知在子孙也。

若在异国，必姜姓。

【正义】：六四变，此爻是辛未，观上体巽，未为羊，巽为女，女乘羊，故为姜。姜，齐姓，故知在齐。

姜姓，太岳之後。

【集解】：杜预曰：“姜姓之先为尧四岳。”

物莫能两大，陈衰，此其昌乎？”

【正义】：周敬王四十一年，楚惠王杀陈湣公。齐简公，周敬王三十九年被田常杀之。

厉公取蔡女，蔡女与蔡人乱，厉公数如蔡淫。七年，厉公所杀桓公太子免之三弟，长曰跃，中曰林，少曰杵臼，共令蔡人诱厉公以好女，与蔡人共杀厉公

【集解】：公羊传曰：“淫于蔡，蔡人杀之。”

而立跃，是为利公。利公者，桓公子也。利公立五月卒，立中弟林，是为庄公。庄公七年卒，少弟杵臼立，是为宣公。

宣公三年，楚武王卒，楚始彊。十七年，周惠王娶陈女为后。

二十一年，宣公後有嬖姬生子款，欲立之，乃杀其太子御寇。御寇素爱厉公子完，完惧祸及己，乃奔齐。齐桓公欲使陈完为卿，完曰：“羁旅之臣，

【集解】：贾逵曰：“羁，寄；旅，客也。”

幸得免负檐，君之惠也，不敢当高位。”桓公使为工正。

【正义】：周礼云冬官为考工，主作器械。

齐懿仲欲妻陈敬仲，卜之，占曰：“是谓凤皇于飞，和鸣锵锵。

【集解】：杜预曰：“雄曰凤，雌曰皇。雄雌俱飞，相和而鸣，锵锵然也。犹敬仲夫妻有声誉。”

有妫之後，将育于姜。

【集解】：杜预曰：“妫，陈姓。姜，齐姓。”

五世其昌，并于正卿。

【集解】：服虔曰：“言完後五世与卿并列。”

八世之後，莫之与京。”

【集解】：贾逵曰：“京，大也。”【正义】：按：陈敬仲八代孙，田常之子襄子磐也。而杜以常为八代者，以桓子无宇生武子开，与釐子乞皆相继事齐，故以常为八代。

三十七年，齐桓公伐蔡，蔡败；南侵楚，至召陵，还过陈。陈大夫辕涛涂恶其过陈，诈齐令出东道。东道恶，桓公怒，执陈辕涛涂。是岁，晋献公杀其太子申生。

四十五年，宣公卒，子款立，是为穆公。穆公五年，齐桓公卒。十六年，晋文公败楚师于城濮。是岁，穆公卒，子共公朔立。共公六年，楚太子商臣弑其父成王代立，是为穆王。十一年，秦穆公卒。十八年，共公卒，子灵公平国立。

灵公元年，

【正义】：谥法云“乱而不损曰灵”。

楚庄王即位。六年，楚伐陈。十年，陈及楚平。

十四年，灵公与其大夫孔宁、仪行父皆通於夏姬，

【正义】：列女传云：“陈女夏姬者，陈大夫夏徵舒之母，御叔之妻也，三为王后，七为夫人，公侯争之，莫不迷惑失意。”杜预云：“夏姬，郑穆公女，陈大夫御叔之妻。”左传云：“杀御叔，弑灵侯，戮夏南，出孔、仪，丧陈国。”

衷其衣以戏於朝。

【集解】：左传曰：“衷其衵服。”穀梁传曰：“或衣其衣，或中其襦。”

泄冶谏曰：“君臣淫乱，民何效焉？”灵公以告二子，二子请杀泄冶，公弗禁，遂杀泄冶。

【集解】：春秋曰：“陈杀其大夫泄冶。”

十五年，灵公与二子饮於夏氏。公戏二子曰：“徵舒似汝。”二子曰：“亦似公。”

【集解】：杜预曰：“灵公即位十五年，徵舒已为卿，年大，无嫌是公子也。盖以夏姬淫放，故谓其子多似以为戏也。”

徵舒怒。灵公罢酒出，徵舒伏弩厩门射杀灵公。

【集解】：左传曰：“公出自其厩。”

孔宁、仪行父皆奔楚，灵公太子午奔晋。徵舒自立为陈侯。徵舒，故陈大夫也。夏姬，御叔之妻，舒之母也。

成公元年冬，楚庄王为夏徵舒杀灵公，率诸侯伐陈。谓陈曰：“无惊，吾诛徵舒而已。”已诛徵舒，因县陈而有之，群臣毕贺。申叔时使於齐来还，独不贺。

【集解】：贾逵曰：“叔时，楚大夫。”

庄王问其故，对曰：“鄙语有之，牵牛径人田，田主夺之牛。径则有罪矣，夺之牛，不亦甚乎？今王以徵舒为贼弑君，故徵兵诸侯，以义伐之，已而取之，以利其地，则後何以令於天下！是以不贺。”庄王曰：“善。”乃迎陈灵公太子午於晋而立之，复君陈如故，是为成公。孔子读史记至楚复陈，曰：“贤哉楚庄王！轻千乘之国而重一言。”

【索隐】：谓申叔时之语。【正义】：家语云：“孔子读史记至楚复陈，喟然曰：‘贤哉楚庄王！轻千乘之国而重一言之信。非申叔时之忠，弗能建其义；非楚庄王之贤，不能受其训也。’”

八年，楚庄王卒。二十九年，陈倍楚盟。三十年，楚共王伐陈。是岁，成公卒，子哀公弱立。楚以陈丧，罢兵去。

哀公三年，楚围陈，复释之。二十八年，楚公子围弑其君郏敖自立，为灵王。

三十四年，初，哀公娶郑，长姬生悼太子师，少姬生偃。

【索隐】：按：昭八年经云“陈侯之弟招杀陈世子偃师”。左传“陈哀公元妃郑姬生悼太子偃师”。今此云两姬，又分偃师为二人，亦恐此非。

二嬖妾，长妾生留，少妾生胜。留有宠哀公，哀公属之其弟司徒招。哀公病，三月，招杀悼太子，立留为太子。哀公怒，欲诛招，招发兵围守哀公，哀公自经杀。

【集解】：徐广曰：“三十五年时。”

招卒立留为陈君。四月，陈使使赴楚。楚灵王闻陈乱，乃杀陈使者，

【索隐】：即司徒招也。一作“苕”也。

使公子弃疾发兵伐陈，陈君留奔郑。九月，楚围陈。十一月，灭陈。使弃疾为陈公。

招之杀悼太子也，太子之子名吴，出奔晋。晋平公问太史赵曰：“陈遂亡乎？”对曰：“陈，颛顼之族。

【集解】：服虔曰：“陈祖虞舜，舜出颛顼，故为颛顼之族。”

陈氏得政於齐，乃卒亡。

【集解】：贾逵曰：“物莫能两盛。”

自幕至于瞽瞍，无违命。

【集解】：贾逵曰：“幕，舜後虞思也。至于瞽瞍，无闻违天命以废绝者。”郑众曰：“幕，舜之先也。”骃案国语，贾义为长。【索隐】：按：贾逵以幕为虞思，非也。左传言自幕至瞽瞍，知幕在瞽瞍之前，必非虞思明矣。

舜重之以明德。至於遂，

【集解】：杜预曰：“遂，舜後。盖殷之兴，存舜之後而封遂，言舜德乃至於遂也。”【索隐】：重音持用反。按：杜预以为舜有明德，乃至遂有国，义亦然也。且文云“自幕至瞽瞍，无违命，舜重之以明德”，是言舜有明德为天子也。乃云殷封遂，代守之，亦舜德也。按：系本云“陈，舜後”。宋忠云“虞思之後，箕伯、直柄中衰，殷汤封遂於陈以祀舜”。

世世守之。及胡公，周赐之姓，

【集解】：杜预曰：“胡公满，遂之後也。事周武王，赐姓曰妫，封之陈。”

使祀虞帝。且盛德之後，必百世祀。虞之世未也，其在齐乎？”

楚灵王灭陈五岁，楚公子弃疾弑灵王代立，是为平王。平王初立，欲得和诸侯，乃求故陈悼太子师之子吴，立为陈侯，是为惠公。惠公立，探续哀公卒时年而为元，空籍五岁矣。

【索隐】：惠公探取哀公死楚，陈灭之後年为元年，故今空籍五岁矣。一云籍，借也，谓借失国之後年为五年。

十年，陈火。十五年，吴王僚使公子光伐陈，取胡、沈而去。

【索隐】：系本云“胡，归姓；沈，姬姓”。沈国在汝南平舆，胡亦在汝南。

二十八年，吴王阖闾与子胥败楚入郢。是年，惠公卒，子怀公柳立。

怀公元年，吴破楚，在郢，召陈侯。陈侯欲往，大夫曰：“吴新得意；楚王虽亡，与陈有故，不可倍。”怀公乃以疾谢吴。四年，吴复召怀公。怀公恐，如吴。吴怒其前不往，留之，因卒吴。陈乃立怀公之子越，是为湣公。

【索隐】：按左传，湣公名周，是史官记不同。

湣公六年，孔子適陈。吴王夫差伐陈，取三邑而去。十三年，吴复来伐陈，陈告急楚，楚昭王来救，军於城父，吴师去。是年，楚昭王卒於城父。时孔子在陈。

【索隐】：按：孔子以鲁定公十四年適陈，当陈湣公之六年，上文说是。此十三年，孔子仍在陈，凡经八年，何其久也？

十五年，宋灭曹。十六年，吴王夫差伐齐，败之艾陵，使人召陈侯。陈侯恐，如吴。楚伐陈。二十一年，齐田常弑其君简公。二十三年，楚之白公胜杀令尹子西、子綦，袭惠王。叶公攻败白公，白公自杀。

二十四年，楚惠王复国，以兵北伐，杀陈湣公，遂灭陈而有之。是岁，孔子卒。

杞东楼公者，夏后禹之後苗裔也。

【索隐】：杞，国名也，东楼公号谥也。不名者，史先失耳。宋忠曰“杞，今陈留雍丘县”。故地理志云雍丘县，故杞国，周武王封禹後为东楼公是也。盖周封杞而居雍丘，至春秋时杞已迁东国，故左氏隐四年传云“莒人伐杞，取牟娄”。牟娄，曹东邑也。僖十四年传云“杞迁缘陵”。地理志北海有营陵，淳于公之县。臣瓚云“即春秋缘陵，淳于公所都之邑”。又州，国名，杞後改国曰州而称淳于公，故春秋桓五年经云“州公如曹”，传曰“淳于公如曹”是也。然杞後代又称子者，以微小又僻居东夷，故襄二十九年经称“杞子来盟”，传曰“书曰子，贱之”是也。

殷时或封或绝。周武王克殷纣，求禹之後，得东楼公，封之於杞，

【集解】：宋忠曰：“杞，今陈留雍丘县也。”

以奉夏后氏祀。

东楼公生西楼公，西楼公生题公，题公生谋

【集解】：徐广曰：“谋，一作‘谟’。”【索隐】：注一作“谍”，音牒。

娶公。

【索隐】：娶音子臾反。

谋娶公当周厉王时。谋娶公生武公。武公立四十七年卒，子靖公立。靖公二十三年卒，子共公立。共公八年卒，子德公立。

【集解】：徐广曰：“世本曰惠公。”【索隐】：系本及谯周并作“惠公”，又云惠公生成公及桓公，是此系家脱成公一代，故云“弟桓公姑容立”，非也。且成公又见春秋经传，故左传庄二十五年云杞成公娶鲁女，有婚姻之好。至僖二十二年卒，始赴而书，左传云成公也，未同盟，故不书名。是杞有成公，必当如谯周所说。

德公十八年卒，弟桓公姑容立。

【集解】：徐广曰：“世本曰惠公立十八年，生成公及桓公；成公立十八年，桓公立十七年。”

桓公十七年卒，子孝公匄

【索隐】：音盖。匄，名。

立。孝公十七年卒，弟文公益姑立。文公十四年卒，弟平公郁

【索隐】：一作“郁釐”，谯周云名郁来，盖“郁”“郁”“釐”“来”并声相近，遂不同耳。

立。平公十八年卒，子悼公成立。悼公十二年卒，子隐公乞立。七月，隐公弟遂弑隐公自立，是为釐公。釐公十九年卒，子湣公维立。湣公十五年，楚惠王灭陈。十六年，湣公弟阏路弑湣公代立，是为哀公。

【索隐】：阏音遏。哀公杀兄湣公而立，谥哀。谯周云谥懿也。

哀公立十年卒，湣公子敕立，

【集解】：徐广曰：“敕，一作‘?’。”

是为出公。出公十二年卒，子简公春立。立一年，楚惠王之四十四年，灭杞。杞後陈亡三十四年。杞小微，其事不足称述。

舜之後，周武王封之陈，至楚惠王灭之，有世家言。禹之後，周武王封之杞，楚惠王灭之，有世家言。契之後为殷，殷有本纪言。殷破，周封其後於宋，齐湣王灭之，有世家言。后稷之後为周，秦昭王灭之，有本纪言。皋陶之後，或封英、六，

【索隐】：蓼、六，本或作英、六，皆通。然蓼、六皆咎繇之後也。据系本，二国皆偃姓，故春秋文五年左传云楚人灭六，臧文仲闻六与蓼灭，曰“皋陶、庭坚不祀忽诸”。杜预曰“蓼与六皆咎繇後”。地理志云六，故国，皋陶後，偃姓，为楚所灭。又僖十七年“齐人徐人伐英氏”。杜预又曰“英、六皆皋陶後，国名”。是有英、蓼，实未能详。或者英後改号曰蓼也。

楚穆王灭之，无谱。伯夷之後，至周武王复封於齐，曰太公望，陈氏灭之，有世家言。伯翳之後，至周平王时封为秦，项羽灭之，有本纪言。

【索隐】：秦祖伯翳，解者以翳益，则一人，今言十一人，叙伯翳而又别言垂、益，则是二人也。且按舜本纪叙十人，无翳而有彭祖，彭祖亦坟典不载，未知太史公意如何，恐多是误。然据秦本纪叙翳之功，云“佐舜驯调鸟兽”，与舜典“命益作虞，若予上下草木鸟兽”文同，则为一人必矣，今未详其所由也。

垂、益、夔、龙，其後不知所封，不见也。右十一人者，皆唐虞之际名有功德臣也；其五人之後皆至帝王，

【索隐】：舜、禹身为帝王，其稷、契及翳则後代皆为帝王也。

馀乃为显诸侯。滕、薛、驺，夏、殷、周之间封也，小，不足齿列，弗论也。

【索隐】：滕不知本封，盖轩辕氏子有滕姓，是其祖也。後周封文王子错叔绣於滕，故宋忠云“今沛国公丘是滕国也”。薛，奚仲之後，任姓，盖夏、殷所封，故春秋有滕侯、薛侯。邾，曹姓之国，陆终氏之子会人之後。邾国，今鲁国驺县是也。然三国微小，春秋时亦预会盟，盖史缺无可叙列也。

周武王时，侯伯尚千馀人。及幽、厉之後，诸侯力攻相并。江、黄、

【索隐】：按系本，江、黄二国并嬴姓。又地理志江国在汝南安阳县。

胡、沈之属，不可胜数，故弗采著于传。

太史公曰：舜之德可谓至矣！禅位於夏，而後世血食者历三代。及楚灭陈，而田常得政於齐，卒为建国，百世不绝，苗裔兹兹，有土者不乏焉。至禹，於周则杞，微甚，不足数也。楚惠王灭杞，其後越王句践兴。

【索隐述赞】盛德之祀，必及百世。舜、禹馀烈，陈、杞是继。妫满受封，东楼纂系。阏路篡逆，夏姬淫嬖。二国衰微，或兴或替。前并後虏，皆亡楚惠。句践勃兴，田和吞噬。蝉联血食，岂其苗裔？








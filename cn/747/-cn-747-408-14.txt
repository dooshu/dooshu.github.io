○对燕弓矢舞判

〈燕师国子以弓矢舞，乐师巡列，将挞之。曰氐诏来瞽皋。〉

国有燕礼，式明慈惠之德；政资和乐，爰修歌舞之容。所以崇仁厚之诚，省威仪之节，先王作则，顾礼文而可徵；君子守官，瞻主掌而何阙？且宗伯列位，旧章不妄，司弓设班，周经未弃。是以舞而习射，抑有前闻，用斯义而燕饮，孰明其趣？而乃帅兹国胄，乱我王猷，静言越樽，何以率职？相师之道，在氐而何伤；失礼之辜，伊瞽蒙之或忝。乐师所罚，雅符灭鼻之刑；诉者无辞，尚劳滕口之说。徒有来皋之诏，终贻获戾之忧。

李

官京兆府员外参军。

粤若稽古，徵诸陈迹，虽年移代谢，而损益昭然。是以宋玉《高唐》之辞，盛传於南国；曹王《洛神》之赋，永播於东周。莫不事载图画，名标史册。河东之美者，有妒水之祠焉，其神周代之女，介推之妹。初文公出国，介推从行，有割股之恩，无寸禄之惠。誓将毕命，肯顾微躯，仪形飘殒於（阙一字）烟，名迹庶几於不朽。後纵深悔，前路难追，因为灭焰之辰，更号清明之节。妹以兄涉要主，身非令终，遂於冬至之後日，积一薪烈火焚之，为其易俗。谚云：“百日斫柴一日烧”，此之谓也。阖境之内，畴敢不恭？顺之则风雨应期，违之则雷雹伤物。兄则运心以求合，我则处室以全真；兄则禁火以示诚，我则焚柴以见志。惟兄及妹，与世殊伦。《传》曰：“介之推终不言禄，禄亦弗及。”《浑天记》曰：“著寒食者，为助阳气，用厌火星。”所说不同，互有得失，其来远矣，安可阙如？纵因事之宜，亦自我作古。《祭法》曰：“其有废之，莫敢举也；其有举之。莫敢废也。”东北至土门之口，西南踞磐石之山，方圆百里，别成一境。天宝中，以贼臣背化，国步犹艰，涂炭生灵，焚烧甲第，伊我遗庙，岿然独存。簪裾迭叶於当时，庭宇更新於往日，性惟孤直，虚见授於妒名；行本坚贞，实堪垂於仙范。

今幸边尘不动，海水无波，最尔小戎，曷足为患？昔虞舜至圣，尚有苗人之诛；殷汤至明，岂无葛伯之伐。盖以君为元首，臣作股肱，飘辕门，藩屏王室。乃命河东节度副大使兼工部尚书太原尹北京留守萨公讳兼训警此禁闱，公掌握衡镜，心韫韬钤，势若转规，谋如泉涌。运筹帷幄，孙吴讵可比其能；料敌戎旃，卫霍不足方其妙。浙江遗爱，但羡还珠，汾浦来苏，惟欣去兽。申命我承天军使节度副使前永平军节度右厢兵马使银青光禄大夫试鸿胪卿同山南东道节度经略副使上柱国党公讳镇兹巨防，公天子忠臣，元戎外<区月>，志惟清而惟谨行不谄而不骄。往任滑台，职居总统，近归本道，位处专城，投醪之义远闻，挟纩之情久著。爰自至止，星管再周，路不拾遗，人皆乐业。长筵继日，士忘其劳，细柳垂阴众歌其美。水碾成而永逸，聚米难俦；军井达而常，伏波不竭。君依神以徼福，神依君以庇躬，事势相因，理亦条贯。固宜书其已往，播於将来，贞石既磨，斯文可作。尔其泉涌祠下，蓄为碧潭，飞入大河，喷成瀑布。氵崩氵砉荥氵爵，杂雷霆之声；荡云沃日，类风水之会。经Ё寒而气蒸万象，处炎燠而清润一川，灌木扶疏，引柔条而接影；纤苗び靡，夹高岸而随风。自古及今，非军则县，未尝不揆月撰日，备其享礼。春祈秋赛，庶乎年登，巫觋进而神之听之，官僚拜而或俯或仰。既而坎坎伐鼓，五音於是间克谐；峨峨侧并，三军以之相悦。公之德也如此，神之应也如彼。且河北数州，山西一道，或衣以锦绣，或奠以珍羞，无昼夜而息焉，岂翰墨之能谕。咸以商者求之而获利，仕者祷之而累迁，蚕者请之而广收，农者祈之而多稔。不然，则奚能遐迩奔凑，奉其如在。盖闻有而不言谓之隐，无而言之谓之谀；又闻夸目者尚奢，惬心者贵当。承命述事，敢不勉旃，谨因退食之馀，窃比陈其梗也。铭曰：

凡有异行，宗之曰神，匪害於物，实利於人。兄则禁火，妹乃积薪，其为佳节，在乎芳春。今古千龄，方圆百里，德音无攵，尝不已。祭具珍羞，服先锦绮，所求必应，高山仰止。将军塞下，细柳营边，晴开朝镜，雾杂炉烟。神理昭昭，灵草芊芊，纪诸令范，光我承天。井陉西南，太原东北，妒祠之水，澹为黛色。跳彼喷浪，如有可则，古往今来，源流不忒，兴致雨，侔造化力，禺禺昂昂，粤君之德。或祈或祷，永无休息，神之歆之，福善宁极。

左光嗣

光嗣，天宝时擢书判拔萃科。


螺川章氏谱序

往予闻万历中九龙陈先生倡学宛陵从者辄数百人是时螺川章氏德操伯辅仲辅诸君子皆从其游而先大父中明公与仲辅尤善往来讲学章氏聚族瞻听蒸蒸然多善类一时宛陵推螺川有邹鲁风予稽其先世相传出姜姓国於鄣以国为氏其源殆不可考而开国忠宪公仔钧大显於唐族甲闽浦城其後文通公令吾宣遂家於宣之北郭在宋贵显多名人着声实天子数降敕褒美而徙居螺川则自国华公始以螺川负山带河故耕渔地可永久也今历四百余祀族益蕃滋衣冠之胄相望盖章氏之明德远矣史称忠宪公用兵时有二将得罪当死夫人练氏俾亡去後二将还攻建州将屠城授夫人旗免其家夫人报曰君幸念旧德乞全此城即不听请先衆死义不忍独生二将感泣城获全其後忠宪公十五子显者八人皆夫人出夫脱二将於垂死之地而卒不惜一家之死全建州一城之衆忠宪夫人之德厚矣其世居浦城者无论予过会稽道墟章氏称膴仕者接迹问其祖则忠宪他如霅溪及吾邑崑山寒亭草湖所在多章姓亦无不祖忠宪者岂其支裔散处使然与土之沃者生必蕃源之深者流必长章氏之明德远矣宜其子孙殷庶贵盛蔓衍至不可殚极矣今螺川自明以来虽不多显者而诗书理学之风绳绳不替盖无愧其先世者吾友章子圣修行谊笃谨仲辅先生子也以予习其家世能不妄言故出其谱牒使予序而藏之


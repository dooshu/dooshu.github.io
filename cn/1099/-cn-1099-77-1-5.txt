○止給度疏 【 度牒】

我朝定制、每府僧道、各不過四十名、每州各不過三十名、每縣各不過二十名、今天下一百四十七府、二百七十七州、一千一百四十五縣、共該額設三萬七千九十名、成化十二年、度僧一十萬、成化二十二年、度僧二十餘萬、以前各年所度僧道、不下二十萬、共該五十餘萬、以一僧一道一年食米六石論之、共該米三百六十餘萬、可勾京中一年歲用之數、况有不耕而食、不蚕而衣、且又不當本等差役、可謂食之眾而為之不舒矣、其軍民壯丁私自披剃、而隱于寺觀者。不知其幾何。民食不足、府藏之空、職此之由、若不通查僧道之數、以示再度之禁、則遊食之徒、何有紀極、如蒙乞敕禮部通查天下并在京寺觀、共若干處僧道共若干名、如果數多、既巳關有度牒、難以追奪明白具奏、不許額外再度僧道、直至額數不足之時。方許各該有司具結照數起送、關給度牒、敢有無故再言度僧者、許六科十三道官糾劾拏問等因、前件本部查得永樂十六年十一月二十七日、節該欽奉　太宗皇帝聖旨、今後為僧道的、府不過四十名、州不過三十名縣不過二十名、額外不許濫牧、續于天順二年五月十五日、節該欽奉　英宗皇帝聖旨、今後有願為僧者、務從有司取勘、戶內三丁以上、年十五以下、方許出家、如額外有缺、許照正統十四年榜例保送赴部考通經典、然後給與度牒、亦以消其貪競之心使知法度仍定與則例每十年一次開度、許照缺依期來關、敢有故違、悉發邊衛充軍、又查得成化二年給度過僧道一十三萬二千二百餘名、成化十二年一萬三千三百餘名、成化二十二年二十二萬四千五百餘名、為因十年一度。兼且各處納銀賑濟等項、多有不查額數、不由有司保送、一槩請給、以此額外增添、數將十倍、是以軍民之籍日削、異端之徒日盛、侵奪民食。耗費民財。其為治道之蠹莫此為甚。誠有如都御史馬文升所言者、合無准其所奏、行移兩京僧道錄司、并各布政司直隸府州縣各邊衛有寺觀去處通查給度過僧道共若干、備造文冊送部存照、以後各年有為事病故等項追繳度牒者、照名開除、仍將十年一度之例請乞停止、待後各處額數不足之日、方許所在官司照依額內名缺、起送赴部考中、給與度牒、再不許內外衙門、指以救荒納粟為由、奏請給度、庶得不致虧損國體、僧道官亦不敢貪圖僥倖、敢有故違、許科道官糾劾拏問等因、具題、節該奉　聖旨准議、已經欽遵通行去後、到今數年之間、各處文冊少見繳到、誠恐無知小人、止以十年一度為期、不知巳有前項禁例、以致各處僧道行童、互相扇誘、輒便預先來京潛住各寺宮觀、投禮僧道官住持、以圖至期可以夤緣請給、一時不免蚕食京師、將來米價日漸湧貴、未必不由于此、查得成化十二年節有奏准預期出榜禁約僧道不許來京騷擾事例理合早為照例查處、案呈到部、看得天下各處地方、災傷數多、民不聊生、盜賊竊發、刼財殺人、在在有之、中間　到賊徒、多有僧人在內、皆因先年給度泛濫所致、及查先該錦衣衛指揮朱驥等、奏稱奉敕廵捕盜賊、今為盜之人、多係各處無籍僧徒、晝則沿街乞食。夜則相聚刼掠。得賍即分各行遠遁雖有廵捕人員無從追捕等因、奏行都察院出榜禁約、此為明騐。况天下僧道額數、不過三萬有餘而成化年間、所度巳該三十五萬有餘此非天地別生一種之人不過出于軍民匠籍之家即今天下軍衛有司工役衙門。軍多缺伍。匠多缺役、里甲籍冊日見凋耗皆由此等之徒、躲重投輕、捨此入彼、若不早為限量、將恐天下之人。皆流而為僧道之止?帚。其為貽患。不可勝言。合無本部、查照先、次奏准事理、及累朝奉有欽依事例、通行天下司府州縣掌印官督属查勘、原先給度過僧道數目、見在若干、事故等項若于比與欽定額數有無多少、務照先次奏准事理、造冊繳報、除額數尚多去處外、果有額數不足去處、許待豊年有收之日、徑自具奏本部、查照成化十二年奏准給度事例、另行奏請定奪施行仍要通行禁約、各處寺觀僧道行童、不許指以請給為由、預先來京攪擾、各該關津把截去處、嚴加盤詰阻當、仍行錦衣衛五城廵視監察御史嚴督各兵馬司僧道錄司、逐一挨查、各處寺觀、不許容留在外僧道行童在內潛住、取具住持人員、不致扶同容隱結狀繳報、違者坐賍問罪、無度牒之人發回原籍當差、京城內外官員軍民之家、亦不許容留僧俗混雜、有壞風俗、事發一體究治、其有內外衙門及僧道人員或假救荒等項為由、妄行奏擾者、仍聽科道官指實參劾問罪、奉　聖旨是


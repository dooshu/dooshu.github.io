卷一百十二

永乐九年春正月壬戌朔  上御奉天殿受朝贺大宴文武群臣及四夷朝使

○甲子  上谓兵部尚书方宾等曰建文时赋役繁重两江广西福建多有啸聚作乱为害乡里朕初即位不忍捕戮遣官招谕悉能听从各还生业今天下平宁朝廷纪纲法度已定尚虑愚昧者不知为善之乐或因有司暴虐或为豪富凌偪乘其小忿輙入山林啸聚劫掠于法必应剿捕然兵戈所加伤及善人此徒岂无良心当预为开导尔兵部即榜谕之自今务须遵守朝廷法度赋役一体应当以尽为民之分如有司分外科徵非理虐害或豪势之家恃强凌弱许赴所在官司自下而上陈告若不准理许赍大诰赴京陈诉如乡里有顽恶无赖之人扇诱作耗其良善者能擒之解官朝廷量加赏赐岂不胜于胁从受祸果能遵守朕训永远安吉违则有祸悔将无及

○丙寅立春  上御奉天殿文武群臣行贺礼赐宴  太常寺丞袁廷玉卒廷玉浙江宁波府鄞县人少游海上遇异人授相术论人寿夭穷达休咎有验  上在潜邸闻其名召之一见再拜稽首曰  殿下太平天子也龙质凤姿天高地广大明丽中年踰四十万方仰照焉  上既正大统追忆廷玉言遣内侍召至以为太常寺丞赐赉甚厚暨巡狩北京复召至行在恳以老乞归田里至是卒讣闻遣宗赐祭赠中顺大夫太常寺少卿廷玉家居有孝行性伉直与人处能辅之于义云

○丁卯享  太庙  开平备御成安侯郭亮等奏开平卫新立军中什物皆缺请给金鼓二十九夜巡铜牌十旗五十二起马符验三命所司悉给之

○己巳脩江西吉安府安福县陂等处塘堰

○庚午工部言浙江处州府丽水县古有通济堰障截松阳遂昌二县溪水入渠分上中下三源流为四十八派溉田二千余顷后缘洪水冲积沙石渠不通上源之民私泄水利使下源渠堰绝流洪武间尝加脩筑三源旁近之民均沾其利经今岁久土堰复圮渠流浅狭乞如旧脩筑从之  赐暹罗国使臣曾寿贤四川长河西刺麻长巴监藏东阳使人李宥等宴

○辛未以天祀南郊  上御奉天殿文武群臣受誓戒  升锦衣卫百户马贵为本卫指挥同知录其使西洋古里等处劳绩也

○壬申老挝宣慰使司宣慰使刀线歹遣人贡方物赐赉其使仍命礼部遣中官杨琳往赐刀线歹绒锦金织文绮等物

○甲戌大祀  天地于南郊  上还御奉天殿文武群臣行庆成礼

○乙亥以郊祀礼成大宴文武群臣及四夷朝使

○丙子元宵节赐文武群臣宴

○丁丑谷王橞第四子生赐名赋焴  命安远伯柳升佩平羌将军印充摠兵官领狭西河南山西所调备御军马镇守宁夏

○己卯  命英国公张辅佩征虏副将军印充总兵官往交阯会合征夷将军黔国公沐晟剿捕叛寇敕四川广西江西湖广云南贵州六都司安庆等十四卫发兵二万四千随征  敕交阯都司布政司按察司凡有犯重罪而情可矜者发英国公张辅处立功赎罪

○庚辰  上闻蜀王椿病赐书令椿加意调摄平复来京相见  敕甘肃总兵官驸马都尉西宁侯宋琥曰得报鞑贼失捏干剽掠黄河东岸宁夏都指挥王俶无谋轻敌为贼所陷尔受任总边务非王俶比尤宜昼夜谨慎堤备时刻不可怠忽  中军右都督郭义都督佥事徐膺绪左军都督佥事周长前军都督佥事费义后军都督同知曹隆坐旷职发交阯立功寻复宥之

○辛巳顺天府香河等县民奏所收官草因雨浥(烂)[澜]而法司坐以侵欺责偿甚急乞宽恤  上曰北京近县之民朕昔用兵始终供馈虽劳不厌今国家无事纵有侵欺犹当以前劳宥之况无侵欺可枉之乎特命释之赐钞五锭为道里费遣还

○壬午吏部言明年天下官员皆应朝觐交阯新附宜命布政司按察司掌印官一员来朝余令在任治事以安远人从之命礼部凡守边将帅当朝者止勿来  巡按狭西监察御史刘璧言潼关等卫补造军器科买铜铁丹漆牛觔鱼鳔生丝黄麻动以万计有司难于卒办况物非土产价值腾贵病请令所司系本土所产者先办其余官给价钞于出产处收买为便从之

○甲申  上念将士复征交阯命户部全支其俸粮以米  修湖广襄阳卫护城堤及樊城西堤  浙江绍兴府上虞县言境内通明埧旧在七里滩河北河道淤塞舟楫不通民间别开小港取埧纡阻请改置于郑鉴山为便从之

○乙酉建孝陵门如大祀坛南天门之制  命郑允厚为光禄寺少卿允厚朝鲜人掖庭之亲因其来朝特授是职而不任事  右春坊右庶子兼翰林院侍讲杨荣奏乞奔母丧先是荣闻母丧当丁忧时  车驾巡狩北京命荣扈从特谓荣曰俟朕北京还令汝奔丧至是荣申前请赐钞一千贯命中官宋成驰传送归且敕荣速来

○丙戌  命丰城侯李彬充右副总兵平江伯陈瑄充参将率领浙江福建官军剿捕海寇  命都督费义率舟师运卫辉府所储粟三十二万四千四百石赴北京  是日扬州府高邮州言城北张家沟塘岸三十里旧用砖石包砌防遏甓社等九湖及天长诸水近因夏雨浸淫山水暴涨冲决塘岸九百八十丈又自张家沟北至宝应县南至江都县东至兴化县界塘岸百余里间有坍塌乞发丁夫如旧修治  皇太子命工部核实脩筑

○戊子升北京道监察御史陈琰为湖广按察司副使  命都督吴允诚紫秉义等月俸并全支米时内外官俸俱米钞兼支  上以允诚等从征有功故优之  中军都督同知蔡福坐私卖官马谪戍边自效

○己丑免北京保定府祈州被水灾田租  刑科右给事中耿通等言旧制轮班工匠役满即遣归今有满役一岁工部仍留不遣使之栖栖饥寒道路此皆尚书宋礼等不体朝廷恤下之意所致请罪之  上曰居官享禄温饱有余不恤下人此何可宥命锦衣卫自郎中以下悉执而鞫之宋理令戴罪理事

○庚寅北京行后军故都督佥事平安之子宏陈乞优给  特命月给指挥使禄








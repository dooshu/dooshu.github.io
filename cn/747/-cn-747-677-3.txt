○画大罗天尊赞（并序）

道用无穷，统之者大圣；神化不测，感之者至诚。非图像无以示仪形，非供养无以展严敬。故一念一礼，而福随之。画大罗天尊者，奉为顺宗至德大圣大安孝皇帝忌辰之所造也。皇帝祖元元之风，嗣清净之理，志在善继，心惟孝思，申命工人，彰施绘事，粹容俨若，真相炳焉，凭志诚而上通，垂景福而下济。词臣奉诏，恭为赞云：

真通之象，孝感之心。率土瞻仰，在天照临。蓄为精诚，发为图画。如从大罗，应念而下。


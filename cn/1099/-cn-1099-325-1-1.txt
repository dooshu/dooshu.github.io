○請裁抑外戚疏 【 武清伯墳價】

伏蒙發下工部覆武清伯李偉請價自造墳塋一本該文書官孫斌口傳　聖旨該部折價太薄、從厚擬來、欽此、臣等看得李偉乃　皇家至親、與眾不同、　皇上仰體　聖母篤念外家之意、禮宜從厚、但昨工部尚書郭賓等見臣等言先朝賜賚外戚恩典、唯玉田伯蔣輪家為最厚、正與今　聖母家事體相同、故本爵亦遂據蔣輪例以請、及查嘉靖二年蔣輪乞恩造墳、原係差官葢造、未曾折價、該部處辦木石等料、當時估計該銀二萬兩、卷案具存、該部因本爵自比蔣輪例、故即查蔣輪例題覆、其做工班軍及護墳田土另行撥給、原不在此數、今奉聖諭欲令從厚、臣等敢不仰體　皇上孝心、且臣等犬馬之情、亦欲借此少效微悃于　聖母之家、但該部查照舊例、止於如此、今欲從厚、惟在　皇上奏知　聖母此亦不可開發自宸衷、特加優賚、固非臣下所敢擅專也、臣等又惟昔玉田伯、乃　世宗皇帝親母家也。當時　章聖皇太后母儀天下。世廟奉事　母后。篤厚外家。何所不至。而其所給乃僅于此數。想　祖宗以來相傳恩例如此。有難以踰越耳。今　皇上孝事　聖母。世傳江陵假威於母后尚能以禮事君豈能有加于　世廟而　聖母之篤厚外家。亦豈有能踰于　章聖皇太后乎。今以　世宗皇帝之所不能加。　章聖太后之所不可踰。而　聖母與　皇上必欲破例處之。此臣等所以悚惧、而不敢擅擬者也。夫孝在無違。而必事之以禮。恩雖無窮。而必裁之以義。貴戚之家。不患不富貴。至今武清之富為貴戚而好禮無聞患不知節。富而循禮。富乃可久。越分之恩。非所以厚之也。踰涯之請。非所以自保也。臣等待罪輔弼。不敢不盡其愚、伏惟　聖慈垂鑒、


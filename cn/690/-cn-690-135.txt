卷一百三十五



卷之一百三十五

洪武十四年春正月丁亥朔，上御奉天殿受朝贺，宴文武群臣于谨身殿，命妇朝皇后于坤宁宫，锡宴。

戊子，故元平章乃儿不花等寇边，上命魏国公徐达为征虏大将军，信国公汤和为左副将军，颍川侯傅友德为右副将军，率诸将士往讨之。

复改湖广岳州为岳州府。

户部试尚书范敏以不称职免。

命新授官各举文学、贤良、方正、聪明、正直、孝弟、力田及才干之士，凡五等。

己丑，赐长兴侯耿炳文钞百定。

上与吏部臣论任官。上曰：“树艺非其土则不蕃，授官非其才则不任，任官之务，当取方正之士，凡邪侫者必去之。”吏部臣对曰：“人之邪正，实亦难办。”上曰：“众人恶之，一人悦之，未必正也；众人悦之，一人恶之，未必邪也。盖出于众人为公论，出于一人为私意，然正人所为，治官事则不私其家，当公法则不私其亲，邪人反是，此亦可办。”

龙州知州薛文胜等六十四人来朝，诏赐文绮钞锭有差。

凉州地震。

乙未，大祀天地于南郊。

以给事中傅复为浙江布政使司左参政，韩昭为福建布政使司左参政，荣志铭为右参政。

置松潘等处安抚司，以龙州知州薛文胜为安抚使，秩从五品；又置阿昔洞等十三簇长官司，秩正七品，曰勒都簇、阿昔洞簇、北定簇、牟力结簇、蛒匝簇、祈命簇、小洞簇、麦匝簇、者多簇、占藏先结簇、包藏先结簇、班班簇、白马路簇，以土酋傅益、雪南等为各簇副长官。

丙申，上谕礼部臣曰：“人君操赏罚之柄，以御天下，必在至公，无善而赏是谓私爱，无过而罚是谓私恶，此不足以为劝惩。朕观汉高帝斩丁公、封雍齿，唐太宗黜权万纪、李仁发而赏魏徵之直，皆至当可以服人，所谓赏一君子而人皆喜，罚一小人而人皆惧。朕于赏罚，未尝敢轻，若一时处分或有未当，卿等宜明白执谕，宁使赏厚于罚，但不可滥及，使小人侥幸耳。”

赐永昌侯蓝玉钞五十锭，都督郭英马五匹、钞五十锭。

黎州安抚使芍德遣使贡马，诏赐芍德钞五十四锭、文绮七匹。

戊戌，享太庙。

庚子，以户部郎中徐辉试本部左侍郎。

敕谕苏、松、嘉、湖及浙江、江西有司：“凡民间女子年十三以上、十九以下，妇人年三十以上、四十以下无夫者，不问容貌妍丑，但无恶疾，愿入宫备使令者，女子人给钞六十锭，妇人给钞五十锭，为道里费，送赴京师。”

壬寅，置各处承宣布政使司左、右参议各一员，秩正四品。

癸卯，以右正言张翼为广西布政使司右参政，教谕杨盘为江西布政使司右参政。

甲辰夜，太阴犯角宿。

乙巳，以国子学助教赵新为山西布政使，郝仲诚为陕西布政使司左参政，马懿为江西布政使司左参议，王景范为湖广布政使司右参政，试司业张励为山东布政使司右参议。上谕之曰：“今布政使司视古之州牧，其任甚重，所以重者何？重在承流宣化，通达民情也。若上德不下究，则欝而不彰；下情不上达，则塞而不通。为政欝塞，则远迩乖隔，上下不亲，得失无所，闻美恶无所见，如此则弊政百出，民不可得而治矣。卿等所学，常怀致君泽民之志，朕所以用卿等，冀儒术之有异于常人也，尚宜勉之。”

命吏部凡郡县所举诸科贤才至京者，日引至端门庑下，令四辅官、谏院官与之论议，以观其才能。

丙午，诏赐西宁卫指挥佥事朵儿只失结等文绮十四疋、钞一百二十四锭。

夜，暴风自东北来。

丁未，近臣有言国家当理财以纾国用者，言之颇悉。上曰：“天地生财以养民，故为君者当以养民为务。夫节浮费，薄税敛，犹恐损人，况重为徵敛，其谁不怨咨也？”近臣复言：“自天子至于庶人，未有不储偫而能为国家者。”上曰：“人君制财，与庶人不同，庶人为一家之计，则积财于一家，人君为天下之主，当贮财于天下，岂可塞民之养而阴夺其利乎？昔汉武帝用东郭咸阳、孔仅之徒为聚敛之臣，剥民取利，海内苦之；宋神宗用王安石理财，小人竞进，天下骚然。此可为戒。”于是言者愧悚，自是无敢以财利言者。

辛亥，征虏大将军魏国公徐达发燕山等卫屯兵万五千一百人，修永平、界岭等三十二关。

壬子，日有珥，白虹贯之。

罢造兵器。时天下府县卫所岁造甲胄、弓矢之属，民多劳扰。上以四方宁谧，当与民休息，故命罢之。

癸丑，上谕公侯及诸武臣曰：“吾观自古将臣皆被坚执锐，备历劳苦，以有爵位，子孙世袭，其后或骄悖恃功，不循礼法，致先人勤苦之业一旦倾败，由其不知读书故也。卿等皆有功于国家，身致爵位，子孙世袭，夫生长膏粱，不知礼教，习于骄惰，鲜有不败，当念得之甚难而失之甚易也。宜令子弟入太学，亲明师贤士，讲求忠君亲上之道，监古人成败之迹，庶几永保爵禄，与国同久。”于是诸公使武臣皆遣子弟入国子学受业。

甲寅，以承敕郎余熂为通政使司右参议。

乙卯，大河卫请建旗纛庙。上曰：“大河、长淮二卫共一城，今长淮已立旗纛庙，春、秋之祭，二卫共之，不必重建，以劳民力。”

丙辰，诏求贤。诏曰：“自古有志之士，屈身寒微之时，未见其为贤智也，一旦遇君，则贤知称焉。朕常诏求天下贤才，其来者虽众，而贤智者甚寡，岂君子怀韬椟之志而内美不自见乎？今再诏寰宇之内，果有才高识广之士，隐于耕钓，困于羁旅，虽有至智，一时不能自伸者，有司以礼敦遣，朕将尊显之。於戏！智人潜光，常处寒微而阅世，天道成人，使之忍性动心而所为拂乱，斯世之上贤。朕虚心延伫，毋重自困焉。”

升礼部侍郎李叔正为本部尚书。叔正，南昌靖安人，性聪敏，年十三以能诗名。既长，博通诸子百家之言，江西十才子，叔正其一也。及陈友谅陷南昌，妻夏氏投井死，叔正终身不再娶。洪武四年，徵至京，除国子学正，迁渭南县丞，升兴化知县、礼部员外郎。年老乞骸骨，不许，除国子学助教，迁监察御史、湖广参政，升布政使。召还为侍郎，至是擢为尚书。

是月，命天下郡县编《赋役黄册》。其法：以一百一十户为里，一里之中推丁粮多者十人为之长，余百户为十甲，甲凡十人，岁役里长一人、甲首十人，管摄一里之事。城中曰坊，近城曰厢，乡都曰里，凡十年一周，先后则各以丁粮多寡为次。每里编为一册，册之首总为一图。其里中鳏寡孤独不任役者，则带管于百一十户之外而列于图后，名曰畸零册。成为四本，一以进户部，其三则布政司、府、县各留其一焉。

命刑官听两造之辞，果有罪验，正以五刑。议定，然后入奏，既奏，录其所被之旨送四辅官、谏院官、给事中覆核无异，然后覆奏行之，有疑谳则四辅官封驳之。著为令。

二月丁巳朔，遣礼部尚书李叔正释奠于先师孔子。

浙江、江西粮长千三百二十五人输粮于京师，将还，上召至廷，谕劳之，赐钞为道里费。

戊午，祭太社、太稷。

以文学李亨鲁为谏院右正言，赐以冠带。

己未，改北平府漷州为漷县。

庚申，以胡昱为江西布政使司右参议。昱，蓟州遵化人，以故元枢密副使来归，故有是命。

壬戌，朝日。

罢王府孳牲所及司酝。

赐谏院右司谏石时中、判禄司左司副夏守中钞，人十锭，以其公直敢言也。

甲子，以郑湜为福建布政使司左参议。湜，金华浦江人，郑绮八世孙，郑氏素以孝义闻，上每加褒异，或为人所诬，辄赦不问。时有诉其家交通胡惟庸者，湜兄弟六人，吏捕之急，诸兄争欲行，湜曰：“弟在，其忍使诸兄罹刑辟乎？”自诣吏请行，仲兄濂先以事留京师，暨弟至，迎谓曰：“吾家长，当任其罪，弟无与焉。”湜曰：“兄年老，吾自往辩之，万一不直，弟当服辜。”二人争入狱，上闻之，俱召至廷，劳勉之，谓近臣曰：“有人如此而肯从人为非者耶？”即宥之诏，赐酒食，擢湜为参议，赐冠带、袭衣。

赐信国公汤和子輹马二匹。

乙丑，遣官祀历代帝王。

柳州府融州猺民作乱，官军讨平之。

夜，太阴犯井宿。

丙寅，祭太岁、风云雷雨、岳镇、海渎、山川、月将、城隍诸神，遣官祭先农及旗纛。

诏楚王桢之国，赐银二万两、黄金一千六百两、钞二十万锭，其护卫官军赐钞二千二百锭。

暹罗斛国遣其臣陈子仁等表贡方物，命赐子仁钞二百四十锭。

辛未，以试户部侍郎徐辉试本部尚书。辉，常州武进人，由小吏有才干，擢户部仓部郎中，寻升左侍郎，至是升尚书。

敕建扬王坟享堂，命中军都督府以卒五千给其役。

癸酉，命刑部更定徒罪煎盐炒铁例。凡徒罪煎盐者，福建、广西之人发两淮，河南、山东、广东之人发两浙，直隶江南、浙江之人发山东，直隶江北之人发河间，湖广之人发海北；凡徒罪炒铁者，江西之人发泰安、莱芜等处，山西之人发巩昌，北平之人发平阳，四川之人发黄梅，海南、海北之人发进贤、兴国。

乙亥，以儒士郑孔麟为河南布政使司右参议，王德常为广东布政使司右参议。

丁丑，命礼部申明乡饮酒礼。上谓之曰：“乡饮之礼，所以叙尊卑，别贵贱。先王举以教民，使之隆爱，敬识廉耻，知礼让也。朕即位以来，虽已举行，而乡闾里社之间恐未遍习，今时和年丰，民间无事，宜申举旧章。其府、州、县则令长官主之，乡闾里社则贤而长者主之，年高有德者居上，高年淳笃者次之，以齿为序。其有违条犯法之人列于外坐，同类者成席，不许杂于善良之中。如此则家识廉耻、人知礼让、父慈子孝、兄友弟恭、夫和妇顺之道，不待教而兴，所谓宴安而不乱，和乐而不流者也。孔子曰：‘吾观于乡而知王道之易易。’政谓此也。”

己卯，更设各处承宣布政使司左、右布政使各一人。先是，止设布政使一人，至是更定其制。以浙江布政使王铎、广西布政使孙用、山东布政使吴印、河南布政使王兴宗、北平布政使朱瑛、四川布政使朱守仁、湖广布政使徐铎皆为左布政使，江西布政使高隽、山西布政使赵新、陕西布政使朱裕、福建布政使韩文辉皆为右布政使。

庚辰，命户部核实天下官田。

改明州府为宁波府，卫为宁波卫。

甲申，诏刑官：“自今武官三品以上有犯者，必奏请得旨乃鞫之；四品以下有犯，所司就逮问定罪议功，请旨裁决。若文职有犯，干涉武官三品以上者，亦须奏请，毋擅问。”

乙酉，日中有黑子，自壬午至于是日。

给事中刘逵言：“议刑司奏劄，谏官覆审讫，又署名劄尾而后行，恐他日有窥伺沽恩者，乞自今谏官无令署名。”制从之。








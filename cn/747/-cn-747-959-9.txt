○请以诸太子神主庄恪庙奏

伏以惠昭太子庙（元和七年立）、悼怀太子庙（太和四年立）、怀懿太子庙（开成三年入惠昭太子庙）、庄恪太子庙（开成三年立）、前件太子四室，共置三庙。每当修饰，其费用极多。四时奠享，所司未必丰洁；三处行事，人力实为劳烦。将欲求其便宜，莫若移就一庙。且今太庙九室，尚在一处，太子各置庙宇，礼实非宜。伏以庄恪太子庙地实高敞，建立又新，只添一间，可容三室。所费益寡，其利实繁，非止即安，可以永逸。请待修理毕，择日备礼，迁诸太子神主，皆庄恪庙中。列位次居，匪失彝伦之叙；祀事同享，无亏长幼之仪。其废庙瓦木极多，诸庙添修，计亦合足。其废庙官等未得资者，望许非时参选。臣官守绵，职忝参详，事关礼文，合当举请。

石山辉


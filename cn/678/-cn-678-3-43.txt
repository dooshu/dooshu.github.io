荊公鍾山東坡餘杭詩

山谷云：「天下清景，初不擇賢愚而與之遇，然吾特疑端為我輩設。荊公在鍾山定林，與客夜對，偶作詩曰：『殘生傷性老耽書，年少東來復起予。各據槁梧同不寐，偶然聞雨落階除。』東坡宿餘杭山寺，贈僧曰：『暮鼓朝鐘自擊撞，閉門欹枕對殘紅。白灰旋撥通紅火，臥聽蕭蕭雪打窗。』」人以為山谷之言為確論。


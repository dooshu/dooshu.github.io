26　野望詩所涉地名考　西山白雪三奇戍　南浦清江萬里橋　老杜所讀之書不能盡見


野望詩：「西山白雪三奇戍，南浦清江萬里橋。」按唐地理志，彭州導江縣有三奇戍。韋皋傳：「遣大將陳洎等出三奇。」西南備邊録所謂三奇營也。一本作「三年」，趙氏本作「三城」，當從舊本「三奇」爲是。何云：「當作『三城』，地理不可好新奇也。」潏水李氏云：「老杜讀書，多不曾盡見，其所讀之書，則不能盡注。其間又用方言，如『岸溉』、『土銼』，乃黔、蜀人語，須是博問多讀。」

【集證】仇滄柱杜詩詳註：「唐氏云：『西山在成都府西，一名雪嶺。三城戍，即松、維、堡三城。』」又杜集箋云：「西山三城，界於吐蕃，爲蜀邊要害，屢見杜詩，正不必作『三奇』也。」






○寒松赋

松之生也，於岩之侧。流俗不顾，匠人未识，无地势以容，有天机而作色。徒观其贞枝肃矗，直干芊眠。倚层峦则捎云蔽景，据幽涧则蓄雾藏烟。穹石盘薄而埋根，凡经几载；古藤联缘而抱节，莫记何年。於是白露零，凉风至。林野惨栗，山原愁悴。彼众尽於元黄，斯独茂於苍翠。然後知落落高劲，亭亭孤绝。其为质也，不易叶而改柯；黄为心也，甘冒霜而停雪。叶幽人之雅趣，明君子之奇节。若乃确乎不拔，物莫与隆。阴阳不能变其性，雨露所以资其丰。擢影後凋，一千年而作盖；流形入梦，十八载而为公。不学春开之桃李，秋落之梧桐。乱曰：负栋梁兮时不知，冒霜雪兮空自奇。谅可用而不用，固斯焉而取斯。


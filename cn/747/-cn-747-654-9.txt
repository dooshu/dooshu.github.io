○唐故使持节万州诸军事万州刺史赐绯鱼袋刘君墓志铭

岁长庆之癸卯五月日乙亥，处士禄汾以予友保极丧讣於予，且告保极遗意，欲予志卒葬。予哭泣受妻子宾友吊，又哭泣退叙事。

保极讳颇，姓刘氏。汉燕王子孙之在其国者，皆称昌平人。後世有清夷军使拯，为清夷军使时，会侯希逸叛，辽海侧近军郡守将皆弃走，拯独不弃军，军乱，害及拯，朝廷忠之，以平州刺史告其第。平州生表里，表里官至深州长史，亦用忠战死於军。长史生子骞，子骞官至银青光禄大夫唐州刺史，与周增等谋溃李希烈，觉皆杀之。君实唐州之长子，希烈不忍其幼，养之麾下，凡攻战必携去。年十四、五，始读书。希烈死，得脱，举进士。文咏词调，有古时人气候，不肯学蹙蹙近一题者，试一不中，遂不复试。复田於唐，唐刺史愿得君为婿，君不顾为刺史婿，刺史怒，暴租其田。君乃大集里中诸老曰：“刺史谓田足以累我耶？”由是火其居，出契书投火中，尽畀诸老田，弃去汝上，读书赋诗，厚自期待。刺史陆长源器异之。

三十馀试授秘书省校书郎，复以协律郎从事於。元和初，高崇文方下蜀，宰相杜黄裳以君为大理评事画於君，後为寿安主簿。适乌重允以怀、汝之师来伐蔡，请君为监察御史判怀、汝营田事，寻改节度判官，赐章服。是时贼始盛，陈、许、怀、汝之众，怯怯未振举，都统韩宏在大梁，君乃请於乌曰：“青陵故城地高，要得之，可以据贼矣。公能使我於韩，可以得。”乌使之。韩一见奇之，竟夕与语，遂命陈、许、怀、汝大梁之众据青陵，克日遂据之。自是官军乃大振。凡乌之战陈、谋取、案牍、书奏之事，皆咨之。常为乌启事京师，宪宗皇帝语及阵法，曰：“卿何以知战？”对曰：“臣固淮西之战者也，读书馀事耳。”

遭太夫人丧，服阕，以从从来所赋诗投宰相令狐楚，楚屡吟赏於有文章者。宰相段文昌在蜀时，爱君之磊落，善呼吸人，遂相奏天子，以君为殿中侍御史银州长史知刺史事。先时，银之长不命於朝数十年矣，诸将摄理，夺其马牛，夷人苦，益复叛远。君始受命，指赢输之白四足者谓予曰：“君为我识之，此马苟无死，不复易矣。”至所治，党项诸羌来会聚，君告以忠信廉俭，皆出涕，无敢违告者。岁馀受代，酋长拓拔建宗等七百馀众遮拥不欲去，君驰去之。建宗等稍稍随至境，果以赢输之白四足者归京师，自外无馀畜。及君之没，诸羌之长不绝聘。寻授河西令，侍中宏方在蒲，得君喜甚，因请自贰，朝廷以水部员外郎兼侍御史充河中节度副使。又岁馀，君所善元稹为宰相，朝谓君曰：“君将展矣。”亟荐之，稹竟不能用。寻除万州刺史，病於汝竟，以长庆三年某月日卒所寓，年若干，以某月日葬某所。

君五男二女，李氏妇洎处子，皆女也，统明、既明、越明、坎明、聪明，皆男也。处士禄汾，始终视其丧。始君善交人，凡气志豪健尚功名者多师之，投分誓且死为收。长用慈俭，闾里皆爱惜。少为陆尚书长源、李尚书元素、郑司徒馀庆、杜司空黄裳所知，群公更处重位，君亦不能遂所欲。乌之知且委也，事以丧废，韩之器且荐也，卒不能获用，命也已！予为监察御史时，始与君更相许与为将相，予果为相，而不能毫发加於君，非命也，予罪也。抑不能专善善恶恶之柄耶？不然，何二世死忠之家，既生如是之杰，而卒不能成就之？呜呼！铭曰：

气成郁噎，必为风云。有志不泄，死当能神。神固不昧，故吾有云。天子思我，朋嫉我恩。虽我感，心我不泯。誓致尧舜，封山侍巡。恸告君墓，报君知人。


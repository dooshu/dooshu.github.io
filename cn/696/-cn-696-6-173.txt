白靴校尉行


宣武门边尘漠漠，绣毂雕鞍日相索。
谁何校尉走复来，矫如饥鹘凌风作。
虎毛盘项豪猪靴，自言曾入金吾幕。
逢人不肯道名姓，片纸探来能坐缚。
关东仕子思早迁，走马下交百万钱。
一朝失策围邸第，贵人尚醉侯家筵。
归来受赏增意气，鸣锣打鼓宫门前。
呜呼，男儿致身何自苦，翻令此曹成肺腑。
万事瓦裂岂足怜，至今呼吸生风雨。





续集卷五十九

<集部,别集类,明洪武至崇祯,东里集>

钦定四库全书

东里续集卷五十九　　　明　杨士奇　撰诗【七言律】

静安亭诗沙溪刘伯川先生席上作时年十二

处士年将六十齐作亭偏爱屋之西连床图史孙勤读四壁碁琴客倦嬉鵞鼻峯高松鹤唳鸡潭波静水禽啼向来翠竹江村路弄月吟风醉不知

和伯阳池上梅花

扬州宅里旧看花南楚频年不到家岁暮岂愁千里隔雪残还对数枝斜闲临渌沼宜相映略洗幽篁不谩遮彩笔清诗自堪赏银缾香酒讵须賖

奉和陆伴读元日雪中早朝韵

高阁余锺己罢喧绕廊明烛洞无昏墀中戒晓初排仗殿上迎春正启门云气密含香缥缈天花低舞雪翩翻当时授简推能赋未数相如在兎园

和萧伴读秋夜有怀雷道夫时雷从朝京

北极迢遥直帝京故人离阔渺修程望随流月秋俱满思触凉颸夜转生一派笳箫川上合九重宫殿日边明从知谢眺怀西府对景题诗并有情

次韵吴孟勤先生中秋有怀府中诸公并自和之作

桂花香满鹄山头山下开轩称及秋月色纷当清斚落凉风轻拂画檐流微微玉漏明河上隐隐金门湛露浮爲忆邹枚裁雅曲连篇能倡复能酬

雷道夫随侍朝京还见示途中诸诗辄用奉柬

帝子趋朝归上国儒臣随侍历修程渌波不动听鼍鼓白鴈纷回避羽旌逦迤关河千嶂出参差宫阙五云明非因此去游观乐谁识当时赋颂声

舟泊匡庐次韵荅胡生

泊舟遥望匡庐寺惟听微钟响曙撞日射紫烟霏灔灔风飘高瀑洒淙淙常因来往怀香阁未得登临蹑石矼时遇乡园文翰侣又椉湖艇下双双

寄题贻厥堂【二首】

南平郭里东西住曾见名家六世来前辈风流皆寿俊後人文采发英才春深栏槛云生竹岁晚阶除雪映梅贻厥堂中最潇洒四时清景隔浮埃

堂前兰桂艳春荣堂上衣冠老更清自倚诗书传世业每持义利振乡评故家宦谱行当续前代文章叠有声同学少年俱白首几时相聚慰平生

送锺啓晦南雄训导

试艺晨趋秘合前看君文采冠诸贤葩经早得尚书学藻泮重登博士筵五月承恩辞北阙一程冲暑向南天过家想见宁亲处喜说梅关近贑壖

送康孔高

云南南望不须忧千里零陵赴旧游复职亲承当宁命过乡先慰倚门愁数家渔舍连江郭尽日山光满郡楼博士到家多雅趣弦歌声里度春秋

送李思益沭阳教谕

长乐踈钟应晓晴千门杨柳动春莺重来拜命瞻龙阙又促携书出凤城驿路看山经几处县庠端笏见诸生十年一会还分手未尽乡园间濶情

送永嘉秀才赴福宁教谕

博士承恩出九重小车晨发凤台东遥知海道连乡郡喜说山城有学宫雨过千家榕叶緑秋清满县木犀红何幸明经逢圣代须看扬铎振儒风

送王所存会昌训导

一棹之官路已賖连天新涨更无涯遥看贑岭知何处蹔过文江喜是家县郭晴飞青嶂雨讲堂秋对白鸥沙到家应际重阳节清洒华筵粲菊花

送董海州

述职三回谒帝京喜缘葭玉见深情退朝屡枉高轩过儤直常孤倒屣迎淮浦落潮随去棹海天凉露拂归旌伤心一掬鴒原泪洒翰烦君寄楚城

挽李处士

不受遗金世共知至今乡里系遐思贤郎已擢科名贵太史新题孝友碑碧水园林违翫赏青松丘垄閟容仪朝来晚翠堂前过惟有家人哭素帷

和胡祭酒对雪韵

清旦同云閟彩霞帝城又见雪飞花青林缀玉真看画银沼分氷好试茶欲放剡舟乘逸兴竞传郢曲到西家丰年有兆占三白总觉新来喜气嘉

挽李孔目

词苑清华近禁闱幕宾如子眼中稀庭无私谒惟看竹官有闲时尽掩扉每喜枫宸同晓觐忽惊薤露已朝曦凄凉南浦来时路秋雨铭旌逐鴈归

挽苏检讨伯厚

輀车晨发大江东归葬闽山马鬛封千载交游悲坠露百年心迹逐飘风空余海内诗名在无复朝端禁直同藉是词林知己旧铭文光映九原中

送刘廸哲吉水训导

乡郡知名逾十载初承荐剡谒彤闱李邕识面仍难遇刘向传经喜得归腊雪浑飘征袂湿江鸿遥逐去帆飞青春想见沾时雨桃李花开映讲帷

送陈公余赴高安训导兼柬本之

两家姻好托斯文杨氏贤甥复有孙经学已能傅世业儒官何幸拜君恩从知备养依微禄且喜移家近故园还共郡庠梁博士朝朝来往事清论

送许子谟博士归北京

邂逅京华岁欲阑尊前论旧杂悲欢十年离别空相忆万里驱驰只独难已喜骅骝归御廐远随鸳鹭拜金銮明朝又过长淮去玉雪纷纷扑马鞍

挽括苍樊处士【二首】

早辞荐剡乐山居荷芰纫衣草结庐欢奉慈顔登寿考恩沾同气到遗孤秋云绕屋常看竹夜月临轩或据梧惆怅佳城今郁郁只应来往奠生刍

黄金散尽爲怜贫芳誉流传满缙绅倒槖屡分行路客买舟遥送望乡人少微云际冥冥色棠棣原头寂寂春世泽不忘天道直银台今睹凤毛新

送周茂才

盛世科名推小宋故家孝弟重元方一春听雨同覊舘千里看云忆旧乡淮水路边芳草合桑园径里落花香到门五彩承欢处遥想从容话玉堂

送晁司直景范致仕归济宁

春坊辅导集羣英清德多闻最老成天上归来投散逸道傍祖送叹光荣圣朝雨露涵濡厚晚节功名去住轻共羡行年今伏胜遗经还待教诸生

题菊赠鵷侄【有序】

旧得闽人苏季雅写菊鵷侄走二千里来京师省余病其归也以此赠之且书述怀一诗于上并示弼艮云耳

南望家山无尽情衰年一病死兼生春风远道怜贤侄夜雨他乡梦老兄千载诗书存世业几家忠信重乡评从来明逹安时命珍重诸郎在矫轻

送尹自道

新安二守辞朝日积雨初收暑顿轻秋尽平芜凉露满月明长浦夕潮生片帆浩荡催行色斗酒殷勤寄别情还有梅花可持赠岁寒氷雪照同清

送胡孔时省亲丰县

遥瞻淮岫隔亲闱初下锺陵过帝畿岂惮驱驰前路远不禁消息近时稀渡江飞絮迎行棹到县鲜桃艶舞衣慈父喜来慈母望肯缘闻礼久忘归

袁中书陞尚宝少卿其父同日受诰命桂修譔索诗

早从潜邸识龙顔白日青云翥翠鸾久典丝纶唐近职又陞符玺汉郎官全家父子光荣重千载君臣际遇难帝德如天深化育报恩须倚寸心丹

题梅寄刘仲兼老侄

故家遗泽根株盛素蕊含香吐正齐雪後曾寻珠浦侧春来先映白桥西十年去邑心相念千里披图手自题珍重岁寒贞操在水南清鹤待重携

次韵荅耐轩学士病中见寄

龙河初暖动春波久病文园近若何知有官曹频问讯自惭隣舍少经过茶香永夜分能数诗句新年写渐多雪茧乌丝烦屡寄闲烧红烛和清哦

得第二子

【四月五日得家书报二月十四夜生第二子翼日昭告祖考以後仲殷】

素蟾未满一分圆正照垂弧竹下门因报添丁徵近梦翻悲生我重慈恩箕裘倘解传弓冶水木端期继本源百世奉尝今日始敢伸?告荐苹蘩【二月十四夜余宿试院梦侍辰斋府君既觉已三鼓盖此儿初生之时也遂取梦中语名之曰科云】

樊通政守一斋【有序】

樊通政守一以其字扁斋居属予赋诗夫一之义若老?庄周管仲韩非之言或虚而无实或杂而非正惟出於大舜伊尹孔子之训者吾辈之所当务辄赋五十六字於斋扁之下云

衆万之源纯不杂还因表字掲斋名已知要道无岐路所贵专心事笃行大学工夫由主敬古人勲业自存诚始终表里恒无失此是斋中座右铭

送熊昱御史

丰城熊昱元天慵先生曾孙太古先生之孙举进士爲监察御史持身守官笃实不衒今满三年其尊府先生春秋九十余矣即谒告归省余重名贤有後赋诗赠之且庆其尊府先生之寿云

故家文献驱前代金榜科名起圣朝宪府飞霜持白简绣衣炫日近丹霄归程万里秋随鴈挂席三山晓带潮春酒还家酌茰菊高堂眉寿等松乔

次韵袁止安太常南归留别

文雅人推贺监贤承宣数近九重天优闲有幸沾荣命宠禄无心及暮年自斸紫芝充服食闲骑白鹿傍云泉挂冠神武谁无意迟我洪厓玉笥边

送兖州郡学教授

兖府诸生久待师广文新去拥皋比閟宫旧有周公祀泮水今传鲁国诗清泗流源千古在尼丘佳气五云微讲余时出城东郭瞻仰从知重所思

送尹御史

久住南京共接隣北京爲别已经春每怀乡邑踈欢聚又向都门送故人万里云霄鵰翮健九苞文采凤毛新一身上有君亲望珍重芳名在缙绅

挽彭处士

溪园修竹映桃花负郭幽居逸趣賖自惜世家存礼乐时过隣曲看桑麻堂余素简人何在墓绕青山世共嗟因读铭文思往事感怀况是旧通家

送陈素行

去年相别萧藤县此日重看博士行桂岭迢遥怀二儁榕隂潇洒对诸生雨肥丹荔浆堪挹霜下黄茆瘴已清知有少游文字在倘摹遗刻寄都城

黄友文教授解官归建宁

京华十载托隣居朝夕相从意不踈屡接宾筵同唱咏静闻师舘授诗书青云倦翮能辞宠白首闲情乐遂初一片烟霞人境外幅巾萧散有谁如

追送江仲隆纪善兼寄罗思程博士【二首】

来朝京国遂悬车老去王门罢曳裾白髪苍顔归旧里青山红树托幽居闲穿竹迳行携鹤更傍荷塘坐看鱼道在未应全散逸诸生须授伏生书

京华相忆几经春颇恨重来不问人行舘空寻深巷曲归舟先发大河滨到家闾里争迎劳避俗林泉近隐沦想共湖西罗慱士小车来往似荀陈

送陈文璧赴石首知县

金榜青春有令名玉堂高步接羣英爱民自倚平生志作县新承宠命荣蓟北霜清寒木落岳阳烟浄晚山横六年相聚还相别不尽秋风送客情

送陈彛训赴湖广参议【洪武中吴文郑赐同爲参议至今民思之】

三十年前过鄂城藩垣吴郑最知名人怀遗爱至今日子继贤声在此行梦渚茫茫连汉沔岳阳渺渺望荆衡九重夙夜思民瘼应展忠勤荅圣明

会稽章友让半村居

半山亭子江南畔又说幽居擅半村十里松隂隔城郭几家茅屋接田园朝闻鸿鴈琴中落秋对芙蓉镜里繁投老他年定相覔欲寻禹穴访云门

送刘公潜郁林知州

万里边南望郁林故人五马去駸駸传家自昔春秋学用世平生氷檗心岐路寒风惊岁晏衰年短鬓各霜侵朝来相送都门外矫首云鸿思不禁

挽周孟简长史

翰苑飞腾二十春同乡同署更情亲灯前对酒觥筹数竹里聨诗兴韵新梁苑延枚心不展湘江吊屈叹何频俄闻瘗玉桑园上老泪潸潸爲故人

送袁尚宝

把酒临分惨不骄嗟君此别渐难招交游托好踰三纪近侍聨班及四朝赐服晓沾天阙露归帆秋带浙江潮白云沧海东鄞道矫首冥鸿怅望遥

送刘丕武纪善致事

白首王门懒曳裾青山归去爱吾庐天恩已赐双龙勑家计犹存万卷书林下栖迟芝可茹泉头来往鹿随车蹇予苦被浮名系矫首看君愧未如

寄袁止安

十年不见袁高士知在云山若个边已识道心尘外净少将仙篆世间传秋清白鹤下珠树春暖华芝长玉田早晚归来访真舘晴牕共阅紫霞编

送本之赴鲁府纪善

泗水尼山天下名衣冠何幸此中行云浮海岱苍茫合树接靑徐缥缈清圣主惇亲过文帝贤王爲善继东平碧堂赐醴多恩遇全胜长沙着贾生

寄胡祭酒【二首】

豫章先生厌轩冕归来物外托闲身青山江上迢迢郭碧树泉头淡淡春岁暮丹砂和玉屑日长羽扇映纶巾城中冠盖多如雨解识尧夫有几人

渺渺南州属望劳玉堂金马旧同袍篇章富拟杜工部才思清於何水曹京国几年嗟间濶江村何日共游遨古来同舍多秦越最忆先生独处高

存仁堂

肘後名方直百金越人带下业精深功多爲有江湖迹世远皆存天地心橘叶香浮苏氏井杏花春蔼董家林凤楼东畔新堂构大扁光华衆所钦

题竹送顾都御史还太康【二首】

腰佩犀鞶首廌冠肃将风采振台端心如明月涵秋水操比清氷凛夏寒凤勑五文盘玉玺龙光千载出金銮从来嵩洛多耆寿坐绕琅玕共岁寒

潞渚初晴涨未消衣冠祖饯出河桥登名科第踰三纪奉职京华已四朝肯以暮龄孤宠禄永怀幽兴在渔樵岂知衰疾淹留者怅望冥鸿不可招

送陈正伦太守考绩复任

久别南阳陈太守十年犹是旧青袍路人共说循良政荒岁深知抚字劳白髪交游吾最老青云勲业子能高明时有志应须奋九万扶揺看羽毛

题熊尚初经历茂恩堂

五花金诰出金门白髪庭闱拜帝恩当宁褒词明日月全家庆泽戴乾坤椿阴谖彩晴逾好桂馥兰馨暖更繁乌府幕中何以报只应忠孝道弥敦

寄王格非

玉堂分手七年余萧散林泉乐遂初乡里共高王烈行家庭常授伏生书穿云采药常携鹿傍水持竿亦钓鱼南北相望六千里一缄聊用慰离居

送清河尹

家住澄江北渚滨清朝兄弟起彬彬同时作宰辉双璧异县能官见几人采采黄花滋夕露萧萧白鴈度秋旻相逢未久还相别珍重声华在缙绅

送吕大理致仕兼寄王孟坚

得谢青云向白云绯袍象简拜天恩从来荣宦心如水况是名家学有源日对沃州兼禹宂时寻兰渚及云门往还知共王修譔几杖从容足细论

潘赐主事陞鸿胪少卿赴南京

紫泥诏下九重天曾向榑桑海外宣使者旌旗轻万里郎官词赋欲千篇归朝已荷君王宠进职今推近侍贤应到南京公事简朝朝清趣在韦编

沈处士夫妇挽诗

临安处士休文後萧散春秋七十余荒岁恤人频发廪平生爱子只收书眼看兰茁森如玉身着荷衣乐饭蔬同德相辉更同穴後来凭轼有高车

题竹酬正安友

【正安老友自庐山寄惠仙洞松因便以写竹酬之幷题诗其上寓思忆之意云】

别去京华今十载仰高堂上趣如何曾孙近有含饴乐使客频闻舣棹过坐对匡庐延爽气门临彭蠡挹清波陶公祠里春秋社醉看传芭舞且歌

送袁旭知府复任

三年奏最谒彤闱五马翩翩又赋归风撼长河氷欲合霜凋连树叶分飞从知辛苦苏民瘼富有声名出帝畿坐对敬亭公事简吟诗还似谢玄晖

题周孟德淳斋卷

性情澹澹葛天民斋舍清幽迥絶尘玄酒大羮忘世味闲云流水任天真农谈暇日同邻叟经训当年对古人岂有机心到机事青松翠竹四时春

送况伯律太守

还捧天书辞玉陛东风五马去悠悠十年不愧赵清献七县重迎张益州杨柳翠迷湖上寺杏花红映水滨楼到官正及劝农日郊郭歌謡拥道周

题竹寄陈有戒都宪

关塞秋风霜叶飞又闻跨马出边陲多卿爲国忘劳瘁老我怀贤惜别离万里屡勤鸿鴈信一缄遥荅凤凰枝保民有志坚如石想见西人载路碑

送广西佥事黄孟清【有序】

皇上嗣大宝之初以兴学育才爲第一事茂简文学之贤授之宪职加赐玺书俾分督各道学校之教期厥成功於时如江西王孟坚湖广刘公濳广东彭毓敬四川康仲正及之山东西陕洛诸君子皆能祗德意明教条焯有成绩孟清虽後至广西其所设施功效一与前之诸君子等由是其学者咸趣於实渐革往昔浮虚之弊此皆圣明之赐也而比来言者犹有乞罢督学校之官虽或其因一人失当而发夫因噎止餐岂理也哉亦可谓不明大体而易其言者矣君子敬其职惟知尽吾诚人言无足恤哉孟清考绩来北京将归索诗故并及此以致勉励之意云

昭代光华起一经手提文印广西行三年宦绩看书最八桂人才属有成白简重辞金阙去黄花纷映绣衣明相逢乍语还相别勉尽忠诚答圣情

吴廷用侍郎挽诗

十载南京住接隣北京相与更情亲朝端恩宠陞官数江上贤劳奉使频圣主亲垂君子誉近臣谁复古人真分携未久遄闻讣感悼题诗涙满巾【仁庙监国时尝谕廷臣曰吴廷用是君子盖知之最深云】

送吕从周平江教谕

荆岳东西路不賖数程来往洞庭沙承恩典教重辞阙得禄娯亲喜近家江上夜虹书棹远津头春树酒旗斜从知子佩趋迎日玄燕将雏柳正花

送张敏赴四川都司经历

同是青原郡里人京华邂逅最情亲贤关出拜君前命帅阃行充幕下宾万里桥边连远徼九江城外泝通津临期无奈匆匆别矫首飞蓬各怆神

寄金文鼎

锦袍新照鬓毛斑归住吴淞三泖间天上已颁金诰重林中不遣緑尊闲画图世儗王摩诘词赋人高庾子山无限离情写相寄明年春鴈待书还

送干子楫中书谢恩还新淦

万里趋朝上九关紫宸前殿谒龙顔天章已赐封官勑雪鬓荣看衣锦还淮上春波连碧草湖边晴黛拥青山他时归老须相覔知在金川玉笥间

送进士赴南京刑部主事

一经登第拜金銮六品升朝授好官自昔有家依帝阙即今得禄奉亲欢英年郎署丹霄近圣代秋官白昼寒立志长同氷雪厉扶揺万里恣鹏抟

送郭鼎贞致仕还临江

郎官爲政清如水旧有清名远近闻天上拜辞丹凤阙江南还覔白鸥羣夫容杨柳零秋露彭蠡匡庐渺暮云无数归帆背人去不禁乡思日纷纷

送吕仲贤赴南京户部主事

柳色含金春正融御沟氷泮玉波通读书有志逢千载承命之官拜九重河上好山连济北淮南佳气望江东朝廷邦赋存恒典能秉廉勤亦是忠

题竹赠王澄渊归

握手临分思不禁都门十日雨涔涔荒州远邑存遗爱蜀岭黔江见越吟万里客途堪白首三朝臣节只丹心清风潇洒安成郭未许投闲坐竹林

送王邦彦大理归蜀

春坊二十余年旧此日同朝见几人老我论思愧臣职多君谳议副皇仁西风岐路明红树秋渚离情对白苹万里天恩荣昼锦到家应及岁华新

题何太守画

宜阳太守弹琴处潇洒苍筠白石妍半夜波涛乱春雨一拳苔藓出晴烟郡中旧有房韩政林下那无白阮贤直节看渠清似玉姓名琬琰後宜镌

送清河知县

当宁仁民秉至诚濒淮今岁少丰登忧勤屡下明廷诏抚字深资令尹能共爱温如玄圃玉直须清比监池氷清河未必长淹骥云路他年看尔升

胡祭酒宅秋菊盛开仆携酒就赏胡有诗因次其韵【二首】

庭菊芬芳五色并每因来看得怡情共怜覉旅增多病太息交游减旧盟万事不如闲处乐一樽聊就故人倾爱花欲种嗟无地凭有清诗爲借赓

秋风客里百愁并春雨江南万里情时序未忘黄菊兴江湖犹梦白鸥盟况於衰病淹留际岂有襟怀浩荡倾何怪相过旧同舍一觞易醉句难赓

寿蹇少卿【二首】

先皇亲制忠贞号甲第新开宠更深周倚仲山能补衮商需傅说解爲霖春筵的皪梅舒玉寿斚芬芳醴泛金圣代文臣公第一承恩堂上盍华簪

天上星光照锦袍满堂春色醉仙桃燮调四序勲庸盛辅翼三朝德望高咸使华夷慕丰采屡膺纶綍重华褒不才谬沗夔龙後惟祝南山酌翠涛

寿建安少傅【二首】

两扶红日上青天盛有高名海外传黼黻鸿猷才胜锦发挥龙诰笔如椽三朝并倚忠勤德二气还需燮理贤九曲武夷尘境外功成归作地行仙

每挹天瓢润九区蓬山高处领文儒梅花献寿作香雪竹叶迎春开翠壶阙下引囘鸳鹭侣堂中看舞凤凰雏同官同姓同清健应数耆英笑老迂

连景贤修譔南归书此识别

万里闽关边岭海送归晓发道傍车蹔辞金马玉堂直久忆丹山碧水居鴈影将秋先驿骑桂香含露袭衣裾到家想及寒梅节觞酒花前会里闾

从游西苑【三首】

宫城西畔接蓬莱金饰飞楼玉饰台辇路前瞻双凤引銮舆中驾六龙来时康道泰韶音奏雪净天清瑞景开何幸羣臣皆侍从山呼捧献万年杯

太液丹霞漾緑波荣光五采贯银河牙樯锦缆移黄繖凤羽龙旓拂翠荷武士威随严卤簿儒臣謌颂续卷阿天王万岁天同寿岁岁升平乐事多

壶洲阆苑五云迷紫殿彤楼衆岫低日射飞甍金署榜虹连合道玉爲梯流觞宛转清波送赐扇煇煌御墨题欲报宠恩何以祝皇图帝寿与天齐

寄宗豫

翰苑同袍三十载忧懽何事不相联论思无补惭予甚经济多能忆子贤竹簟茅檐宜晚岁白云沧海别经年闲居未用浑忘世尚想题诗到日边

送罗知州之广德

金殿传胪起一经青春爲郡引双旌晴瞻岱岳连齐甸晚带淮潮过楚城千里桑麻相映緑诸生弦诵有余清州侯旧说孙莘老想见怀贤系远情

和胡祭酒见寄韵【二首】

自昔襟怀淡荡春老来幽趣更清新竹门松巷闲临水书几琴牀夐絶尘归隐已无青琐梦交游时念白头人黄庭一卷消长日座有云山未当贫

分携又是十经春喜见文章刻布新不待黄金论高价共怜白璧净纎尘赓歌每忆同中禁名姓频看慨故人国有贤王重耆彦从知道在不忧贫

次韵行俭移居【四首】

移住城西半亩寛接隣俱是旧交懽中朝文采推王粲别墅风流儗谢安应似诗人歌伐木会筵嘉客醉焚兰新居更爲长年祝玉屑云英好试餐

移住城西半亩寛喜於幽处托盘桓九苞威凤人争识五色华芝世共看流水清弦闲屡奏秋风长铗未须弹也应晏岁劳相慰却愧阳春和独难

移住城西半亩寛闲居萧散欲忘官隣园树色青连屋露井苔痕碧映阑东观有书秋後校西山如画雨余看同乡同客兼同调日日过从得共懽

移住城西半亩寛相过隣曲尽衣冠南州文物终存古北地风霜屡涉寒万里能无乡井意数家相倚客居安匏壶载酒闲常会竹笥藏书也易干【隣居皆江右人】

送王筹【汝玉之子】

不见青城十五年春宫曾共侍经筵早乘鹤去归三岛应从龙游近九天海内朋俦悲益减客中岁月苦频迁秋风又与王郎别爲话高堂重惘然

寄题旴江郑氏隆寿堂

与君俱住西江上往往清名听客传六十生年同甲子寻常行乐似神仙厨供吏部曹中禄酒酿麻源谷里泉盛世天恩锡隆寿龙光长照绮筵前

奉勑?谒皇太子谢恩诗【有序】

钦蒙皇上圣恩赐臣等拜谒东宫殿下敬惟殿下天章日表凤彩龙姿气宇雍容有广大寛仁之度威仪恭肃有纯和中正之资睿知聪明出乎天性所以系万年之邦本所以正万国之元良诚由祖宗皇太后之洪庆皇上中宫之大德有以膺天眷之隆而生将来太平之令主也臣等深切懽拚之至恭各赋诗一章以上爲国家宗社下爲海宇生民之贺谨録上进伏惟圣览焉

华夷一统戴洪恩庆衍皇家万万春縂为太平隆景运正生仁圣福斯民德如文武成康继世沐乾坤雨露新龙凤之姿天日表大明高祖圣玄孙

送王秉逊侍郎归益都

爱子儒林氷玉清大廷文选佐持衡昔闻天语曾称孝久侍经帷只用诚恩命已沾鸾诰重乡人今看锦衣荣况逢青社烟氛净共感皇仁说治平

午醒闲述

边方喜迓翠华来风扫飞烟雨浥埃日暖营门喧鼓吹秋清庐帐引尊罍诸公并有平戎策贱子惭无奏赋才忽听六军传好语龙舆今已办东囘

怀柔旅次【一生能执经请益】

古树萧条?县门县前民舍似山村何如荒歉频年後犹有承平旧俗存爱客别延林外舘多情还倒炕头尊不徒行役能相慰兼复诗书可共论

归至清河【时彦诸公约载酒土城见候】

二月随銮三月归近瞻城阙五云飞桃蹊深浅红相间麦垄高低緑渐肥出郭故人期载酒迎门稚子候牵衣登山临水多高兴未抵抽毫侍禁闱

寄寿胡祭酒七十

八年不见颐庵面楚树燕云思独悬宝气常腾山浦上文光高烛斗牛边緑尊酒共幽人酌锦字诗从过客传七十韶华还七十重新甲子记流年

元宵侍宴万岁山【五首】

彩映鳌山近紫霄王正嘉节属元宵九衢星斗珠灯灿一统乾坤玉烛调处处阳和融动植家家欢乐合笙箫臣民仰戴君恩泽万寿齐天祝帝尧

宝炬华缸潋灔红参差回合粲夫容九重殿上春先到万岁山前月正中天意总看新岁好圣情乐与兆民同频年边壤氛埃净况是田畴稼穑丰

帝德承天景运新三阳开泰布和春典章礼乐隆昭代玉帛梯航聚远人致乐天伦承圣母均恩海宇霈皇仁太平元夕仙韶奏率舞跄跄总凤麟

大地山川明景象连城灯火照笙歌月当华盖杠前好春在蓬莱顶上多凤阙光辉含瑞霭龙河浩荡溢恩波时平幸遇唐虞主圣德无爲保泰和

诏书已下息黎元远迩欢忻戴颂言节序适逢端正月阳春偏感圣明恩三山瑞彩明黄道五纬华星绕紫垣敬效嵩呼祝当宁太平天子万年尊

送曹都御史赴甘州

绣衣骢马引双旌手捧纶章出帝城满路桃花飞乳燕夹堤杨柳带流莺关西旧识霜威肃塞上今传氛祲清昭代有才当显用会看竹简记勲名

寄杨寿夫

七十年华两须霜九重恩旨赐还乡?成国史登金匮归去官衔带玉堂碧水丹山从散策春兰秋菊对浮觞别来缱绻怀君子故写琅玕远寄将

欧阳员外归省以山水画索题

去春我过蜀江曲今春尔望蜀江归六一宗家有余庆椿庭萱砌交晴辉旨甘犹是秋官禄绣锦新裁莱子衣一幅萧闲乡闾趣白头相送念相违

送柴尚书归浙江

万里胡氛泛扫清中台新拜夏官卿平生节比秋霜劲此日光添昼锦荣乡国几人乘传入江亭八月看潮生钱塘蠏熟鲈堪脍谁共芳醪白玉觥

喜雨诗【有序】

今夏自五月五日不雨至六月十八日上念田谷将实而生意枯瘁命有司致祷越三日大雨沾足圣情欣悦赐侍臣酒馔臣士奇预被荣恩喜而赋诗

好雨连朝苏久旱无边喜意动宸衷皇天洞鉴圣仁德臣子深惭燮理功每念升平均九土已知舞蹈出三农骈繁宠鍚身难报何幸衰年际屡丰

送王日初

抚州太守温如玉自昔论交在两都壮岁文章看擢桂明时勲业遂分符临川野外春风满华盖峰前皓月孤邂逅相欢又相别天寒氷雪柰长途

送赵侍郎廵抚江西

圣主龙飞矜下土天官鹄立侍彤庭九重北面承亲命一道西江仰福星吏治还应察泾渭农田须用去蝗螟使车所过从容驻留取甘棠久远青

送陈教授归临江

腊雪都门三雨花广文辞阙理归车从来宦逹心如水此去优闲鬂始华瑟瑟蒹葭寒景暮萧萧鸿鴈朔风斜碧桃开满金川县无限春光属到家

送万太守还严州

圣皇临御求贤日太守趋朝奏最时兴学已闻千里化爱民今荷九重知离亭雨霁花薰勺驿路风清柳拂旗缱绻同乡又分袂好音频慰别来思

送恂如侍郎循拊苏淞

秋来为别思难禁况复平生契谊深循拊独先祗帝命贤劳深见爱民心也知瑞玉须荆产信是长才出邓林何幸遭逢明盛代春风行处散棠阴

送任敬让主事省亲

潞河二月春氷泮河上仙郎载画船金勑已颁褒命下绣罗新制舞衣鲜晓经锺阜龙承日夕望丰城剑烛天白髪高堂荣具庆华觞拜跽祝长年

寄李昌祺

故人久别李方伯不尽交情忆洛中氷檗心坚真比石松筠节老不随风共嗟禄秩縻三纪渐喜云泉属两翁已办这头青若笠鸥江鹭渚往来同

送黄叔志布政致事归吴兴

拜赐归闲出九重都门祖送雪寒中考功郎署三朝远敷政藩垣二品崇金盖云山足怡悦鸥波亭沼更从容扁舟还约玄真子来往苕西与霅东

挽余正安

词垣分手十年余霜鬂萧萧未渐踈朱绂早辞金殿直草堂还傍碧山居一壶常共隣翁席四马频囬过客车闻道翛然奄乘化砚松空对涕涟如

送乐善郎中梅

万木凋残春欲回年年开擅百花魁连松傍竹堪论契缀玉联珠不染埃寒暑芳华清莫敌幽人风致数能来还应一段氷霜意宜向秋官署里栽

遵化行营夜梦金少保有作【时奉使庆府】

故人迢递梦分明星转周庐夜二更金马玉堂三月别白云红树两乡情关山道路瞻持节藩府衣冠迓拥旌奉使西行足高兴锦囊归日为君评

书张御史和唐诗後【有序】

诗自三百篇後历汉晋而下有近体盖以盛唐为至杨伯谦所选唐音粹矣比年用力於此者尠御史张楷取唐音中七言律悉和其韵可谓有志间出示余因取其首篇和以答之前四句以髣髴盛唐诸公之趣後四句特以励楷诗虽学者余事然昔人有曰若不能升其堂者非可易言也发乎情止乎礼义优柔以求之讽咏以得之造之之方也朂哉乎楷他日闻浙水东以唐诗名者其子也欤楷朂乎哉

骊珠光彩玩堪怜白玉蓝田生煖烟粲粲芙蓉出秋水跄跄金石奏宫悬从容柏府霜台暇吟咏开元大历前壮志盛年期努力方将洗耳伯牙弦

送原之参政归山西

【余以旧得夏中书墨竹赠别并题诗云】

凤沼春生翰墨香一枝晴翠写潇湘清姿早濯薇垣露劲节曾凌柏府霜共爱鸾翔拂霄汉还思金奏恊琳琅匆匆相见难为别赠置徽之君子堂

送杜御史山东参议【有序】

孟清御史廉洁端厚持大体余虽素未识然闻之士君子熟矣今陞山东布政司参议始遂一见故作诗送其行云

御史班中第一流由来清誉重琳璆储无甔石门如水胷贮阳和面带秋海岱藩垣腾宠命氷霜道路戒行輈十载同朝始相见篇诗持赠当吴鈎

送杜宁侍讲

玉署十年登近侍白云沧海望天台归宁荣捧天恩下行道争看昼锦回济北九河冲暑过浙江八月看潮来升堂正及高秋节丹桂吹香溢寿盃

姚克修御史挽诗

荆湖才行登乌府念子于今第一人节操从来烱氷雪抚循随处播阳春陵夷古道伤心後太息清风洒泪频最是蜀人怀厚德不知谁复继音尘

题胡御史家四老图

四人行共三百岁兄弟俨若商顔翁皎皎鬓华晴雪白怡怡容色曙霞红松间步引仙岩鹿花外看回宪府骢南极分明当几席星光长映酒杯中

张鸣玉郎中父挽诗

兰禕荷带不言贫?贮诗书遗後人禄养曾荣二千石寿筭高登七十春青山墓树秋云冷紫诰龙章宠命新尚有耆人说遗行至今清俭表乡民

送徐良玉侍郎复职还南京兵部

昭代多才少司马中台六载住南都楩楠自昔升梁柱瑚琏于今用瑾瑜天阙九重看奏最秋风八月戒归途交情又属匆匆别强对离歌写翠壶

邝侍郎父挽诗

人传能孝似参骞儒行公才两克全三邑曾承博士教庶民长诵大夫贤青山墓道松楸冷锦诰褒词日月悬况有显扬千岁托中台五采凤毛鲜

题云山送萧德葵南归

一别桃源四十春高斋回首思纷纷清溪两道通仙谷翠壁千寻护白云少暇焚香时鼓瑟半酣停酒更论文何日承恩谢簪绂寅宾楼上再寻君

挽张逢吉

平生潇洒湖海意晚岁宠召升朝行小儿皆爱秦扁鹊侠士亦让龎安常可怜厌世忽已远何限怀人今未忘凤毛池上悲陟岵我为赋诗增慨慷

送魏侍郎奉使江西

西江寇盗本王民命切艰危有弗驯初拜殿廷承玉旨肃将斧钺下天津道途阴曀须清涤沟壑呻吟赖抚循盛世长才当大用勉宣皇武布皇仁

送袁忠彻少卿归四明

早从云海识真龙冠绂三朝侍九重彩笔曾书丹凤诏玉章亲视紫泥封九河花落春波暖千里莺啼树色浓遥想到家明昼锦越山晴绕翠芙蓉

送何孟焕检讨归会稽

词垣荣被宠恩新朱绂朝来拜紫宸抗手暂违丹禁侣驰心长恋白头亲关山鸿鴈随秋色江岸芙蓉映晓云想见升堂嘉庆日银缾满贮洞庭春

送崔彦俊太守归徽州

潇洒宗之清似玉专城五马翼双旗政如召父南阳日教拟文翁蜀郡时京国三年重邂逅关山万里又分离同乡同道相期远千载新安去後思

送何太守归宜阳

豫章南上二王城宜水宜山绕郭清太守远凭熊轼下老夫犹记凤台生三年北阙重趋觐正月东风遽戒行氷泮龙河春浩荡临分无那故交情

送彭参议致事归崇明

榴花时节出都门语燕啼莺緑树繁近侍十年趋殿陛旬宣两浙佐藩垣青云高步承昭代白首闲居感圣恩冠带光华动闾里清游多在海边村

赠吴布政归福建

昔岁京华联近侍柴门相对日相过宪台藩府升迁数西陕南闽越历多氷雪满怀知节操阳春行处想讴謌重来未尽欢娯意又送骊驹白玉珂

奉柬宗载尚书

同乡同岁还同道玉笋联班历四朝近晓天星俄落落经霜庭柏故萧萧庙廊特逹升元恺海宇光华荷帝尧已办从公舵楼底西江归去狎渔樵

题南浦上人竹石

南浦上人氷雪意平坡古刹幽栖深琅玕翠拂曼陁石玛瑙森立旃檀林虎丘说法曾点首玉版参师今在心何时坐我清风侧试聼海潮扬梵音

寄汴中广哲佥事

手提文印中州去洛水嵩山岁屡经庠序育才元不易道途揽辔未曾停岂无贾谊闲怀策恐有尧夫隐在垧圣代咨询凭使者封章会见逹明庭

题吴郎中展墓卷

天官当代公衡鍳翼赞人推选部郎白昼乡闾瞻衣锦青松丘垄艳焚黄天朝恩重何由报风树情深独自伤画史能传心曲事从知忠孝两难忘

呈澹斋少保并诸学士【有序】

二月四日澹斋置酒阁中会诸学士主宾七人而仆以最老预席顾桑榆之已廹念丘园之久违辄成五十六字以写鄙怀用呈同席诸公云

无能有幸接英僚翰苑经帷共四朝时泰独嗟年岁暮力衰转觉道途遥风含御柳春犹浅波溢龙河冻尽消阳德方亨仁泽霈会容白髪返渔樵

挽曾翬主事父

钓水耕原计不踈娟娟修竹荫庭除家隣清节先生里案有蒙庄傲吏书闲对青山成逸趣遽传丹旐引灵车明时有子光朝署宠赠终当贲墓庐

闲题

翠柏参差荫满庭雪晴青草傍阶生门无车马昼方永座有图书心自清绦县老人方并岁青州从事未忘情故园尚有渔竿在惟叹归舟计未成

馆合真率会诗

曾闻东洛集耆英想慕高人物外情白玉堂中千载会紫薇垣畔七星明朝廷有道公多暇尊俎相娯老益清衰朽自知难并列拟循緑野看春耕

送裵修譔归侍亲

早岁超宗有凤毛天门金榜映宫袍官联朝苑三迁後庆衍慈闱八袠高昼锦新荣当宁赐秋帆遥泝大江涛升堂拜献长生爵更捧氷盘五色桃

送周员外致事兼简巽溪长史

司成馆下职频迁一擢中台遂十年官烛晨昏劳简牍使车南北历山川朝廷有道成高致冠带无营胜散仙应共邻庄杨长史碧松阴里酌丹泉

送夏仲昭归省

天恩初拜出皇州红树青山驿路秋鹤髪几年违定省凤池长日叹淹留谷亭水满平通牐瓜步潮囘稳放舟遥想升堂嘉庆日绮筵春酒玉为瓯

题孙公器医士梅竹

娟娟庾梅氷雪蕊翛翛嶰竹青琅玕梅熟兼?调鼎鼐竹老垂实来凤鸾画史高情真絶俗丹房闲对可忘餐董家岂乏庐山杏此植清贞经岁寒

吴参政挽诗

初持彩笔趋龙陛遂入霜台着廌冠西蜀几年分使节南闽万里佐藩翰历官中外贤劳久归老林泉乐趣寛闻讣忽嗟成永别接隣空忆旧交欢

送陈逊用员外致事

圣主需贤赞万几看君未老决然归十年朝署氷霜操五色文林锦绣衣岩迳松萝余旧隐海天鸿鹄遂高飞白头别有相知者潦倒不归伤远违

送太守刘永之荆州

丹桂飘香满玉除秋高云净鴈来初朱衣拜别双龙阙皂盖行乘五马车天子勤民需召杜郡侯为政用诗书荆州况是频荒歉急待阳春惠化舒

送尹自道太平同知

霜华初满碧梧枝贰守之官彩鷁移宦绩十年劳抚恤客途千里厌驱驰江清采石长宜酿雪净青山足赋诗此去殷勤宣上德太平民物縂春熙

送周参政赴福建【有序】

工部郎中鄱阳周君廉慎君子也奉国爱人明於大体独恒不得於其长官盖所存所由之不相契也皇上亲擢为闽藩参政赐之壐书励其职业朝士大夫皆为之喜余与之同出江右故作诗送之

五色天书照紫泥晓承玉旨下彤墀薰莸自昔嗟同器鵰鹗于今喜及时逦迤桂香迎驿路飘翩云彩动旌旗太平勲业资才俊莫负清朝圣主知

时彦行俭习礼入山观玉泉想见佳致故作诗奉寄

万顷西湖一监澄玉泉淠沸泻泠泠昔年两度游曾徧此日三贤兴共乘石畔漱流仍命酒山中瀹茗定逢僧从知登历多高咏还对苍崖第几层

宴杨氏南园并和【二首】

杨家别墅南园好水色山光画障开花连杜曲东头发人自蓬山顶上来共傍林塘分绮席频教丝竹送琼盃尽日香风清不断披襟何处得纎埃

南亭比似东亭远三月好花无数开一水绕园如练浄羣峰当座送青来清歌屡引蹁跹舞高兴频流潋灔杯归路斜阳拥车骑淡云将雨浥轻埃

夏日馆合假寐梦澹庵写竹笔势翩翩以求余题觉而有作

日长假寐图书府梦见挥毫写竹枝三月都无鸿鴈信九霄如睹凤凰仪空怜意惬关飞动亦拟诗成寄别离淇水湘川渺南北清风翘首已多时

夏日馆合赋柬马学士曹侍讲

九重盛夏净炎氛停讲经帷已二旬馆合退朝无一事衣冠坐论只三人大官致馔循常典中使传宣锡异珍视草堂前新雨过锦葵承日不胜春

题画寄远法师

久别山中远法师春风洒落凤凰枝八窗花雨谭经处一榻松云入定时出世人高了元法名家我识惠休诗几时同坐曼陀石瀹茗焚香慰所思

闻远法师新作山居

从知城市厌尘凡近傍西山草结庵心静故思幽境住道高不遣俗人参玉泉洗鉢时分磵石匮藏经别在岩檐匐绕林花似雪飞香常满佛前龛

次韵答远法师

诗成粲粲素霞开比似花光月映梅色相已清犹是幻性根元好不须培堂中明镜常澄澈天上浮云任去来盛世樷林数耆俊远公端合斗间魁

送何文渊【二首有序】

吾友刑部侍郎何君文渊於爱君恤民志如金石且其高才远识无所施而不宜而遽引疾得归於别也予尤不能无情故赋诗二章送之

晓承恩诏出皇京行李萧萧一叶轻梁柱楩楠希世有云霄鸿鹄使人惊从来政挟阳和布况复心涵秋水清共忆江乡今独往都门分手若为情

我重何乡过瑾瑜清风素节有谁如同乡同志?知己直道直言多啓予圣主方今图致治长才安得遂闲居到家渐及阳和候春鴈来时应寄书

追和周侍郎大雪赐宴诗【有序】

宣德己酉正月大雪皇心悦怿赐廷臣宴时周侍郎有诗後五年出示索和追念天恩不胜感怆勉次韵塞责云

先朝瑞雪兆丰年一体君臣喜可言已勑大臣颁玉馔更宣中使出金尊伤心何处攀仙驾洒泪清诗忆旧思满目当时肱股在共摅忠恳答乾坤

题竹寄曾士弘郎中

朝绅归里絶尘事爱尔廉声逹两京萱堂日庆慈闱寿棘院秋荣令弟名俗辙扫除无一迹芳醪闲暇尽干觥聊寄一竿淇上緑更看氷雪岁寒清

寄李学士

别来无日不思君渺渺燕山望楚云到县几多知识在入门强半死生分乡闾叙齿应皆让子舍添丁或未闻氷泮龙河候兰楫须知同馆重离羣

送宗载尚书复任南京吏部

又拜明恩下九霄騑騑四牡出河桥从知素志怀乡邑且尽丹诚答圣朝氷雪晓行嗟老大关山南望向迢遥金陵已熟春前酿应有梅花候翠鞗

梦觉作

翰苑词林雨露边不才何幸接时贤故乡迢递六千里归计蹉跎四十年宝勑恭承明主赐白头深荷宠恩怜行来夜夜蓬窗梦只在龙墀玉陛前

过沛县悼顔伯玮【有序】

庐陵值夏顔伯玮其先出唐鲁公之後伯玮为沛令太宗皇帝举师北平所过郡县皆归附伯玮度不支不出时惟一子在侧预送之出走遂入衣冠南望拜自经其子不忍去父复还父已死亦死之事具国史仆於伯玮有故过沛悼之

平生金石见临危就义从容子亦随千载河山遗蹟在一门忠孝史官知故乡住近文丞相先德传从鲁太师欲酹丘坟何处是离离芳草泪空垂

过匡南重悼正安侍讲

玉署聨官二十春超然归去乐闲身醉吟丽句浑忘老坐对青山不厌贫经年江海鱼书断落日郊原马鬛新惆怅仰高堂寂寂寻君不见泪盈巾

题梅赠显仁刘修譔

五年不见刘修譔长在蓟门劳远思此日归来重晤对清风潇洒旧襟期香和鼎俎春调膳影上帘屏夕咏诗别後看梅相忆处阳和独擅最南枝

题竹酬顔仲平【有序二首】

仆与顔仲平别五十有二年今年春归自北京仲平见访澄江之上仆适以事先出阻风雨於外夕归寻仲平之舟已行矣怅怏不已辱仲平留诗披诵感愧旧得黄中书写竹用以奉寄并步仲平韵二章其一赋竹其一述鄙意云

移植成阴历岁时虚心劲节几人知临风每听龙吟好待月常看凤翥迟嘉客频游蒋诩迳高情闲咏武公诗何时君子堂中坐共看扶踈霁景熙

五十年前握手时清怀雅度两相知衡茅昨枉过临重风雨深惭出迓迟剡曲子猷俄反棹市南摩诘更留诗高山素仰陈夫子氷玉于今见缉熙

与鵷稷别

落日萧萧江上寒临江对酒不成懽君臣义重惭违久父子情深欲别难春水白鸥闲泛泛烟皋芳草緑漫漫客程渐与乡关远回首天南何处看

挽欧阳洙父

家住烟霞蜀洲曲苍苍乔木百年余读书行义承先世流水青山护隐居荣养已沾乌府禄褒恩曾锡锦绫书浮生何必登耆耋谁有铭文载令誉

罗侍郎挽诗

金鱼洲北相过日【前年春余还乡汝敬自文江来访留一宿而去】玉峡楼前执别时【四月余北上汝敬先期於玉峡见候会食顷而别】匆促共嗟情不尽幽冥遽恨见无期【别数月而汝敬捐馆】尚存简册书成绩不断轺车赋载驰【汝敬自陞侍郎奉诏赦两浙民赋理甘肃宁夏边饷】最是边西来往数至今遗爱後人思【汝敬遗绩在峡西者最着迨今循用其法】

送刘不息【有序】

刘诚不息草意先生之孙也吾十五六时识草意於海桑槎翁之宾席计其时不息始生盖今六十余年矣不息纯质可重举进士下第入胄监今得临淮簿专理邑之马政将行索诗孔子不为乘田乎曰牛羊茁壮长而已矣仕无崇庳一惟尽诚焉耳不息勉之

两京相见屡经年束髪为儒到白颠恩命晓颁双阙下帝乡南望五云边夹河杨柳含清雾新水鳬鷖发画船好及明时展材用临岐为诵鲁駉篇

送曾振新除潜江簿

两家白下东西郭尔叔童年日往还进士怜渠继乡榜除官复此出贤关淮南晓棹沙边月江上晴看雨後山荣捧恩书行素志莫将离思动愁顔

送道亨王侍郎致政还乡【二首】

平生操节比琼瑶身荷天恩到五朝为国一心常耿耿历官双鬓已萧萧西人每见谈仁政故吏频闻诵教条独恨相逢各迟暮白驹那复永今朝

萧散高情早息机衣冠祖送出都畿六官守道如公少七袠辞荣自古稀沃野秋风黄黍熟长河春水白鱼肥不才苦被樊笼系翘首冥鸿叹愿违

东郭草堂宴集

帝城南畔寻韦曲浩荡风光三月中衢路尘埃过雨净林园花树竞春红主人置酒兴非浅衆客题诗欢不穷一杯一曲日西下莫待银蟾生海东

挽竹轩刘嘉会先生

闲占云霞隐鹿门一朝厌世隔嚣喧儒林共惜斯文丧乡邑谁知古道惇鵰鹗登庸夸令子文章为县见贤孙何时归到螺川上为泻椒浆奠一尊

送廖教谕自谦之任沅江

平生孝友江乡重一别蹉跎二十年紫诰新求盘谷里乌纱远上洞庭船秋风秔稻家家熟楚水鯿鱼处处鲜想见斋居倚修竹弦歌长满緑云边

送周崇式贰尹赴东莞

河梁秋叶堕萧萧送客之官道路遥淮上月明潮正满岭南霜下瘴全消从知苦学持先志会有忠谟逹圣朝邑宰于今望贤佐过家少驻木兰桡

赠本深还吉安

宴罢琼林酒一盃鞭催五马出蓬莱金章紫绶恩重拜皂盖朱幡喜复来带得一天新雨露扫除九邑旧尘埃螺川城外人千亿争看神明太守回

七言长律

公安王氏慈夀堂

堂中寿母八十余慈顔和悦身安健俯看兰桂春绕膝坐听诗书喜生面慈竹隂浓云密垂谖草花齐锦相炫地近菊潭泉可酿门倚荆江鱼足馔甘味时邀隣媪同轻轩晴涉家园徧玉堂禄养共所荣锦诰恩封会当看耆耋争看人瑞好康宁本自皇极建中天南极一星明岁岁长年照华宴

挽赵尚书

五朝遗老今无几卓荦高才不可覊钦恤晚承虞帝命旬宣早出缙云司中台优秩升圻父三礼清心慕伯夷屡挟地仙穷眺覧更携田畯看耘耔甘从白首辞官去曾以丹衷结主知竹簟茅檐真散逸药畦花迳足栖迟过从每忆频开醖朝退兼怀共论诗一别三年遂终古无由持绋送灵輀

联句

夜梦与故冕庵胡公泛舟自鸥江至鹭洲对酒聨诗公起首句余续第二第三句公续第四第五句余复续第六第七句公结末句既觉而忘第五至第七三句怆然怀旧因补之如左

金螺潇洒对芙蓉鹭渚鱼洲窈窕通远树白云秋色净故人清兴酒船同河山梦冷讴吟後生死交深感慨中犹想胜缘如夙昔并骑黄鹄过江东

东里续集卷五十九








○谏制狱酷刑疏

顷者小人告讦，习以为常，内外诸司，人怀苟免，姑息台吏，承接强梁，非故欲其然，规避诬构耳。又推劾之吏，皆以深劾为功，凿空争能，相矜以虐。泥耳笼头，枷研毂，摺胁签爪，县发薰鼻，卧邻矢溺，曾不聊生，号为制狱。将或累日节食，连宵缓问，昼夜摇撼，使不得眠，号曰宿囚。此等既非木石，且救目前，苟求赊死。臣窃听舆议，皆称天下太平，何苦要反？岂被告者尽是英雄以求帝王耶？只是不堪楚毒自诬耳。何以核之？陛下试取所告状，酌其虚实者，付令推之，微讯动以探其情。所推者必上下其手，希圣旨也，愿陛下察之。今满朝侧息不安，皆以为陛下朝与之密，夕与之雠，不可保也，闻有追摄，与妻子即为死决。故为国者以仁为宗，以刑为助。周用仁而昌，秦用刑而亡，此之谓也。愿陛下缓刑用仁，天下幸甚。

郑思齐

思齐，武后朝官刑部员外郎。


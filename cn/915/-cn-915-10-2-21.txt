◇下诏讨留异（天嘉二年十二月丙戌）

昔四罪难弘，大妫之所无赦，九黎乱德，少昊之所必诛，自古皇王，不贪征伐，苟为时蠹，事非获已。逆贼留异，数应亡灭，缮甲完聚，由来积年，进谢群龙，自跃于千里，退让首鼠，恒持于百心，中岁密契番禺，既弘天网，赐以名爵，敦以国姻，傥望怀音，犹能革面，王琳窃据中流，翻相应接，别引南川之岭路，专为东道之主人，结附凶渠，唯欣祸乱，既祆氛荡定，气沮心孤，类伤鸟之惊弦，等穷兽之谋触，虽复遣家入质，子阳之态转遒，侍子还朝，隗嚣之心方炽。朕志相成养，不计疵慝，披襟解带，敦喻殷勤，蜂目弥彰，枭声无改，遂置军江口，严戍下淮，显然反叛，非可容匿。且缙邦膏腴，稽南殷旷，永割王赋，长壅国民，竹箭良材，绝望京辇，萑蒲小盗，共肆贪残，念彼馀，兼其慨息。西戎屈膝，自款重关，秦国依风，并轮侵地，三边已，四表咸宁，唯此微妖，所宜清殄。可遣使持节、都督南徐州诸军事，征北将军、司空、南徐州刺史、桂阳郡开国公安都指往擒戮，罪止异身，馀无所问。（《陈书·留异传》）


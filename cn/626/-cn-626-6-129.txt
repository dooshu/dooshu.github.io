吴山人扩五首

【桐江夜泊】

系舟人语静，纤月映江波。

木叶秋交下，山烟晚更多。

隔云孤磬杳，照水一萤过。

渔子间相狎，中宵发浩歌。

【同白平溪宿古竺】

天竺古名林，幽期晚共寻。

涧阴藏宿雨，松籁答鸣琴。

曲笕分泉细，荒除落叶深。

中宵无一语，愈觉契禅心。

【怀伯兄】

老至无家别，飘零何处边。

音书常不定，生死竟谁传。

朔雁伤秋思，阴虫搅夜眠。

空庭孤月下，顾影一潸然。

【同华许诸君横塘舟中漫兴】

四月溪深花气微，远烟明灭闪晴晖。

柳条蘸水碧于染，麦穗连云黄不稀。

双燕掠波分画浆，片霞生雨洒春衣。

同舟况是高阳侣，汗漫三江未拟归。

【赠水帘周道人】

洞锁千峰紫气蒸，峭厓珠瀑乱漰腾。

道人结屋云深处，自捣茶油供佛灯。


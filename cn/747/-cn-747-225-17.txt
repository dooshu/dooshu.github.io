○孔补阙集序

唐会稽孔歼，字季和，识真之士也。弱冠制举，授校书郎，转国子主簿，年三十一，卒於左补阙。祖绍安，中书舍人。考桢，绛州刺史。季和清规素业，有奕代之训；依仁游艺，其圣者之後。永昌之始，接迹书坊，有广汉陈子昂、钜鹿魏知古、高阳许望、信都杜澄、昌乐倚、广陵马怀素、东莱王无竞、河南元希声、临淄李伯鱼、谯国桓彦范，佥谓季和神清韵远，析理探微，卫叔宝之比也。呜呼！人斯云亡，世阅多故，十年之外，零落将尽。而後来者皆首华金，步鸣玉，负玺丹地，挥毫紫宸，何尝不拜职之日，叹在刘王乔；临坛之时，恨无谢益寿者矣？顷见许州之子，风裁可观：潘子之门有尼，夏侯之学传建，集作者五卷以示子，称从弟四人皆良器。怆相如之遗草，幸公业之不亡，因叙曩意，存之篇首云尔。








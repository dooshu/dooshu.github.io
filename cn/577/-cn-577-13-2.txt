送梓州李使君之任

故陈拾遗，射洪人也。篇末有云。


籍甚黄丞相，能名自颍川。近看除刺史，还喜得吾贤。五马何时到，双鱼会早传。老思笻竹杖一云笻杖拄，冬要锦衾眠。不作临歧恨，唯听举最先。火云挥汗日，山驿醒心泉。遇害陈公殒〔一〕，于今蜀道怜。君行射洪县，为我一潸然。

〔一〕陈公：《旧书》：子昂父在乡，为县令段简所辱。子昂闻之，遽还乡里，简乃因事收系狱中，忧愤而卒。《云溪友议》：或谓章仇大夫兼琼为陈拾遗雪狱，高适侍御与王江宁昌龄申冤，当时用为义士也。






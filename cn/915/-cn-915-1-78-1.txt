◇以从楚告于晋

君命敝邑：「修而车赋，儆而师徒，以讨乱略。」蔡人不从，敝邑之人不敢宁处，悉索敝赋，以讨于蔡，获司马燮，献于邢丘。今楚来讨曰：「女何故称兵于蔡？」焚我郊保，冯陵我城郭。敝邑之众，夫妇男女，不遑启处，以相救也。翦焉倾覆，无所控告。民死亡者，非其父兄，即其子弟。夫人悉痛，不知所庇。民知穷困，而受盟于楚。孤也与其二三臣不能禁止，不敢不告。（《左传》襄八年：「子驷曰：「请从楚，也受其咎。」乃及楚平，使王子伯骈告于晋。」案上文及九年《盟戏载书》，知此为子驷之词。称孤者，假君命。是时郑简公仅六岁，子驷当国，摄君事。）


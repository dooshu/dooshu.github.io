○鄂政记

高平公以今皇帝三年春出镇鄂，实泽国，地连大别梦洞庭穆陵，控扼胜势，号为东南巨镇，与江陵会府不侔。来临者苟能惠百姓，军旅必咨怨；苟能富军旅，百姓不堪命。二德既不易备，朝廷亦难其材。

自高平公为政，颛以诚信惠和抚下，军旅受其抚，勇知方；百姓受其抚，耻且格。繇春到秋，政与稼且成。至明年，公知民心安，军心雄，乃次视闾井，城隍有陋狭不快人心者皆开张。治本鄂城，置在岛渚间，土势大凹凸。凸者颇险，凹者潴浸，不可久宅息，不可议制度。公命削凸堙凹，廓恢闾巷，修通衢，种嘉树，南北绳直。拔潴浸者升高明，湖泽瘴疠，勿药有愈。郡城旧制，陋屋骈联，自十二戟南直，土地隘塞，若人胸次不开。将佐序宇，次第甚牢落，州佐掾署亦牢落。公正立戟间，指吏徒拆去陋屋，南抵城墉下，南面北向立射侯军容佐，西翼东向立牙门料将院，东翼西向立州佐六掾院。长廊联轩，万门呀呀。中央广除得以讲校戎律，班布等列，霜戟洞启，公堂耽耽。每至朔望日，军吏毕谒，威容大修，有以见堂堂仪观，不可触犯也。然後知皇唐诸侯王之为贵耶。鄂之军实三万，先时营宇皆曲陋低下，岁有垫溺，师徒患之。公心亦患之。引车出郡垒东门之外，良地伏在莽下，公自得心识，手开画之，创新营凡一十五所，合三千间，瓦鳞鳞，檐盈盈，轩门对开，欲呀风雷，若有神物借助其功。观人骇目，目不前见。居人庐舍先不如法者，皆自我如法，肯与琐琐胸臆，经营细碎，不副大君委重柄之意者齐肩乎！则知公之为政，不专於鄂，枝郡亦犹鄂。复明年，巡封略，问遐迩，一若门门有公。犹（疑）将校僚吏，卒伍元元，咸不胜公惠，熙熙相贺，自谓长庇公德宇下。道路合声，王人中贵闻。政声到阙下，天子闻。

至五年冬十二月，下诏徵公尹河南。河洛人贺声动河洛，江汉人唁声动江汉。天子又闻二地人贺唁声，愈知公仁深。不三月，复迁公福上党。上党父老喜跃，携壶浆簟食，逾太行迎。太行素险，鄂人闻上党父老迎我公过太行去，若火入肠脏，相与自相尤曰：“我曹皆公庇荫贻惠，父母生我，公实活我。今公去郡，恨无史氏记，不书我公德，不光照本邦，是我曹负公也，非公负我曹也。胡不率大宣声音，咏思我遗爱，使隘衢陋巷，几采教化者闻，必寓於风雅，立（疑）则天子史官得详载史策。遗爱遗惠，岂谢古人耶！”是心愈见公德如卿云景星，所出必为国瑞，所至必为人福，不颛在一方而已。

某声名陋小，未縻人爵，不敢擅断石，惧累公德。但直录鄂人咏思之言，将上告天子史官，厌塞鄂人望。若河南遗爱，洛多君子，因以为民（疑）详矣。上党新政方大，未可测酌，非陋文褒述也。


○老人星赋

赫赫宗周，皇天降休；丽哉神圣，皇天降命。开纲布网，发号施令。河出图兮五集，天垂象兮三光映。南极之庭，老人之星，煜煜，煌煌荧荧。秋分之旦见乎丙，春分之夕入乎丁。配神山之呼万岁，符德水之兆千龄。晃如金粟，粲若银烛。比秋草之一萤，状荆山之片玉。浑浑熊熊，悬紫贝於河宫；奕奕，曜明珠於汉水。其光也如丹，其大也如李。

稽元命之攸述，按星经之所纪。见则化平主昌，明则天下多士。经始灵台，嵯峨崔嵬。星则唐都讲艺，气则王朔呈材。书观物，夜察昭回。睹南郊之炳，欣北极之康哉！三公辅弼，庶官文武。献仙寿兮祝尧，奏昌言兮拜禹。瞻太霄而踊跃，伏前庭而俯偻。万人於是和歌，百兽於焉率舞。穆穆神皇，受天之祥。邈矣台州之北，然汾水之阳。贞明也者，日月同光；贞观也者，天地为常。有混成之独立，运元气之茫茫。

若夫大虹流渚，金天当宁；大电绕枢，轩辕受图；殷馗则黄星见楚，雷焕则紫气临吴。青方半月，东井联珠。辰极之齐七政，泰阶之平六符。虽前皇之盛德，又何以加於此乎？至若甘露溢，醴泉出，荚生，嘉禾实。凤凰丹彩，驺虞白质，南海无波，东风入律。比夫皇穹之锡寿，何足以谈其万一？圣上犹复招列仙，择群贤，日慎一日，元之又元。兵戈不起，至德承天。臣炯作颂，皇家万年。


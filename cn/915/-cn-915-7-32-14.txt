◇与竺道生释慧观书论踞食

外国风俗，还自不同，提婆始来，义观之徒，莫不沐浴钻仰，此盖小乘法耳。便谓理之所极，谓《无生》《方等》之经，皆是魔书，提婆未後说经，乃不登高座。法显後至，泥洹始唱，便谓常住之言，众理之最，般若宗极，皆出其下。以此推之，便是无主於内，有闻辄变，譬之於射，後破夺先，则知外国之律，非定法也。偏坐之家，无时而正，高座说法，亦复企踞。外国食多用手，戒无匙，慧义之徒，知而不改，至於偏坐，永为不惭。固自为矛盾，其谁能解，弟子意常谓与人同失，贤於自代其是，推心乐同，非敢许以求直。今之奉法白衣，决不可作外国被服，沙门何必苦守偏俗。（《弘明集》。）


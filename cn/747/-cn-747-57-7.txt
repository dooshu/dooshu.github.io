○复授武元衡门下侍郎平章事制

门下：邦国之兴，将相是资，选众而举，思贤俾乂。故有台臣外抚，宣力已靖於四方；衮职迭居，懋功复凝於庶绩。允兹崇践，爰属上才。前剑南西川节度副大使知节度事管内支度营田观察处置统押近界诸藩及西山八国云南安抚等使银青光禄大夫检校吏部尚书兼门下侍郎同中书门下平章事成才都上柱国临淮郡开国公食邑二千户武元衡，粹厚端庄，简易常壹。有诚明之道以致用，有宏茂之略以佐时，贞方自得於性术，操尚不愆於风雨。加以懿文合雅，聚学承师，通礼乐刑政之源，达古今治变之要。历登华贯，休闻穆然；洎处钧衡，中立不倚。致君思尧舜之盛，修职以邴魏为宗，翼戴之勤，夙夜弥亮。彝伦攸叙，鼎饪载和，益部大藩，比仗兼济。而能布宣威惠，抚苻蛮髦，县道辑宁，疲黎安息。推心而下皆率附，正己而人自响方，临之累年，理有殊等。朕以出纳王命，缉熙帝图，总庶官之职业，为百度之扃键，惟此重任，属於黄扉。分忧遂辍於殿邦，具瞻再归於硕望，尔尚行之以中正，煦之以和平。毗於一人，膏润天下，祗膺礼命，无替徽猷。可守门下侍郎同中书门下平章事兼崇元馆大学士充太清宫使。


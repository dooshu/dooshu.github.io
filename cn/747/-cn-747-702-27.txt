○论刘稹状

右，臣适见度支报状，王宰已似纳其情款，发使之时，不以先闻，便受表章，欲自擅招抚之功。昔韩信破田荣，李靖擒颉利，皆是纳降之後，潜兵掩袭。只可令王宰失信，岂可损朝廷武威，建立奇功，实在今日，必不可以太原小扰，失此事机。缘内养寻常充使，恐节将未便承禀，优望降供奏官，今日便赴行营。自首进军，掩其无备，兼许三军倘立殊勋，必比诸军倍加赏赐。如刘稹已出潞府，须令全家面缚，兼郭谊、刘公直、张谷、陈扬庭、车仲京等，面缚即受领。如刘稹自来，却令送回，辄不敢受。兼要降供奏官至晋绛行营，密谕石雄：若王宰已纳刘稹，即石雄无功可纪；累经大阵，自当矢石，垂成之际，须自取奇功，便看齐入，勿失此便。


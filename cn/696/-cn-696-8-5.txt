初观政刑部自励


睿哲维明，皇王广运。
景曜遐畅，玄风内蕴。
求俊遂良，匪遗幽隐。
荡荡玉除，肃肃龙衮。
爱咨嘉言，宁我邦本。
宏收土壤，授禄不返。
授禄维何，视予秋卿。
维王建国，六官允成。
赫赫宪府，载明且贞。
五服不愆，六典既平。
祇承懿训，夙夜屏营。
我思唐虞，迈种作士。
疆无逆命，荒裔同轨。
朝无谗说，百工燕喜。
勉尔台保，纳沟是耻。
伊我先人，刚塞自持。
孔武司直，典狱于兹。
克敏克宽，率乂棐彝。
帝眷令问，降宠不迟。
先民有言，明发怀思。
矧瞻遗矩，永慕常悲。
维余小子，性丽于愚。
早岁孤露，希尚不模。
乐我狂简，任我驰驱。
矜负壮往，雕虫是都。
岂无良朋，范以德隅。
顾承嘉命，被此章服。
怵惕未遑，其何能淑。
水亦有涯，车亦有幅。
慎尔话言，敬共维谷。
毋曰道远，服勤者长。
毋曰圣希，舍己者良。
大人含弘，敦厚流光。
载渊载澜，实润芬芳。
质以外清，文以内丽。
处物冲损，当机果锐。
好是正直，若金就砺。
仪刑前修，黾勉济世。
国誉馨闻，家声遐继。
敢告君子，辅兹不逮。





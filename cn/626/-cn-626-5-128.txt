田司务汝鳷八首

【过故沈丘王废苑】

寂寞何王苑，荒凉废寝孤。

月临还玉砌，风振自金铺。

春暖狐交窜，天昏鹳独呼。

可怜台下柳，还对古城隅。

【御苑秋砧】

露结金扉冷，霜凄绣幕深。

搴罗出素手，乘月响清砧。

高入宫云断，低随阁漏沈。

无言为谁苦，永夜助蛩音。

【秋兴（四首）】

宫梧殒翠下承明，御水流寒绕帝京。

北极天连鳷鹊观，西山云起凤凰城。

露凝仙阙开金掌，月照千门锁玉衡。

惟有伶俜梁苑客，旅魂零落不胜情。

山盘万岁倚妆楼，异代君王此地游。

积翠中天通复道，隔湖倒影入寒流。

月沉舞榭虚环佩，帘卷歌梁近斗牛。

惟有彩云长不散，飞来飞去凤城头。

西山龙藏郁巑岏，闻说先皇此驻銮。

百道泉光飞宝地，万年松影静瑶坛。

绮罗香寝天花落，剑佩声沉曙月寒。

玉蕊琼枝长不老，空余辇路石漫漫。

西苑迢迢隔绛河，遥瞻禁御渺烟波。

天临偏甸开仙仗，日下平芜散玉珂。

宫漏漫从三殿报，炉烟别向九霄多。

龙池会有承恩处，谁唱清平第一歌。

【天王寺春望】

招提春望尽烟霞，绿竹青松老衲家。

门对三山纡宋苑，碑传二帝狩胡沙。

云边虚阁流清磬，树里寒僧演《法华。

人代几回登眺处，空余辇道夕阳斜。

【旅夜忆郁子南归】

月上高梧风露清，疏灯旅夜忆君行。

孤舟深傍芦花宿，鱼火潜依浦屿明。

江上雁过乡思剧，天涯人去梦魂惊。

含情无那江皋晚，愁听寒更断古城。


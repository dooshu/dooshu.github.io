与蓟辽督抚


向有人告仆云，戚帅求望太过，志意太侈，虽公亦甚苦之，故仆以为问。今奉来教，知昔之所怏怏者，徒以削其总理旧衔耳。今既力为光复，更将何求？近屡得渠禀帖，极为感奋，颇务收拾人心，渐图实事。仍望公时时教督之。虽然，仆何私于戚哉！独以此辈，国之爪牙，不少优假，无以得其死力。今西北诸将如赵、马辈，仆亦曲意厚抚之，凡皆以为国家耳。缕缕之忠，惟天可鉴。若此辈不为国家尽力，是负天矣。

郭琥之贤，诚如来教。即召至，面谕以公相知之意。嗟乎！人诚难知，知人亦未易也。






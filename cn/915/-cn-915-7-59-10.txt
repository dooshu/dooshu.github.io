◇为宋公修楚元王墓教

纲纪，夫褒贤崇德，德载弥光，尊本敬始，义隆自远。楚元王积仁基德，启藩斯境，素风道业，作范後昆，本支之祚，实隆鄙宗，遗芳馀烈，苗乎百世。而丘封翳然，坟茔莫翦，感远存往，慨然永怀。夫爱人怀树，甘棠且犹勿翦，追甄墟墓，信陵尚或不泯。况瓜瓞所兴，开元自本者乎。可蠲复近二家，长给洒埽，便可施行。（文选，又《艺文类聚》四十，《御览》五百六十。）


○露台遗基赋（并序）

武皇郊天明年，作望仙台於城之南。农事方殷，而兴土工，且有糜於县官也。樵东过骊山，得露台遗基，遂作赋以讽之。

骊横秦原，东走盘连。其土如积，其高逾尺。隐於修冈，屹若环堂。徘徊山下，问於牧者。对曰：“惟其汉文为天下君，守以恭默，民无怨慝。天下大同，帝驾而东。经营相视，兹山之址。乃因其崇，以兴土功。兹台之基，轸於帝思。既命其吏，校之经费，乃下诏曰：‘朕以凉德，君於万国。唯日兢兢，如蹈春冰。高祖惠宗，肇启我邦墉。作此宫室，庶几无逸。逮夫朕躬，孰敢加隆。矧糜府财，以经此台。周为灵台，成乎子来。文王以升，以考休徵。此台以平，周德惟馨。章华虽高，楚民亦劳。灵王宣骄，诸侯不朝。民既携贰，王遂以死。岂朕不惩，斯役实兴。鸠材集工，以害三农。斯岂文王灵台之不日哉？’宣诏有司，亟令罢之。此遗基之所以存者乎？”卒歌而去之。且曰：“彼通天兮，鞅埃之巍巍。此灵台兮，蔽秋草之离离。已而已而，世无比兮，吾孰知其是非。”


○对主司徵算探卵窥邻判

〈得主司徵算，癸诉未冠。又毋邶三儿，登木探卵，邻人以窥见室家，遂缚之。〉

轻徭赋则人安，不覆巢则凤集。有司徵算，诚远符於汉主；毋邶探卵，斯近慕於晋臣。癸且有词，实庸人之告诉；邶为无赖，何小子之猖狂！若国用耗虚，自七岁而宜算；宅居邻里，思一顾而便窥。亦何限於冠年？须发怒於登木。况为无事，讵藉税钱之敛；既幼而小，何处望风之责。甲宜释放，癸请不徵。

仪崇哲


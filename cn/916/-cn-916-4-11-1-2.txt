【扶风歌】

〖艳歌行〗

南山石嵬嵬。松柏何离离。（《御览》作摧摧。事类赋同。）上枝拂青云。（乐府作雪。）中心十数围。洛阳发（广《文选》作乏。按当作伐。）中梁。松树（《御览》作柏。事类赋同。）窃自悲。斧锯截是松。松树东西摧。特（《类聚》作持。《诗纪》同。）作四轮车。载至洛阳宫。观者莫不欢。问是何山材。谁能刻镂此。公输与鲁班。（事类赋作般。）被之用丹漆。薰用苏合香。本自（《诗纪》作是。）南山松。（《御览》作柏。事类赋同。）今（事类赋作采。）为宫殿梁。（○《类聚》八十八作古艳歌。《乐府诗集》三十九作艳歌行。不署作者。广《文选》十二作艳歌行。《诗纪》六。又《御览》九百五十三作扶风歌。引摧、围二韵。九百五十四引摧、围、悲、班、香、梁六韵。事类赋柏赋注引摧、围、悲、般、香、梁六韵。○逯案。古《诗纪》此篇编入汉诗。然据《御览》及事类赋。知为刘越石作。今编之於此。）


书幸

才薄无能役，穷途不意全。



得书娱晚暮，遇药起沉绵。



漂母能分食，偷儿肯恕毡。



不知从此去，更度几流年？



书幸

土盎常余菜，山庖不绝烟。



罢医翻少疾，无术自长年。



小舴烟波宅，闲身陆地仙。



东窗最佳处，日对坐忘编。



书幸

谋身从昔本迂疏，岂料余年却晏如。



盘箸无时阙鲑菜，道途随事有舟车。



故衣已敝月三浣，短发虽残日一梳。



里巷浮沉亦何憾，见贤犹及渡江初。



书幸

破屋颓垣鬼笑穷，暗中调护赖天公。

频年得疾身犹健，百种无营饭不空。



书幸

富贵不可为，祸机发须臾，贫贱不可为，饥寒死路衢。



我亦贫贱者，死期幸少纾。

春雨两耕犊，西畴破烟芜；秋风一钓舟，南浦宿菰蒲。



辛勤异退之，亦复有屋庐。

堂北凿明窗，可以陈琴书。



文章不传世，自适亦有余。



书幸

我身匪兕虎，岂是旷野物？



生非洪水时，胡为在巢窟！

向来三入朝，薄命不黔突，未尝识许史，况敢交平勃。

沧波渺黏天，远逐轻鸥没。



今年君恩厚，幸许赐骸骨。



既逃申公钳，又异卞和刖。



放怀歌呜呜，宁暇书咄咄？




邾经一首

【奉陪志学彦鲁仲原三君同登虎丘漫赋长句就呈居中长老】

虎丘山前新筑城，虎丘寺里断人行。

胡僧自识灰千劫，蜀魄时飘泪一声。

渐少松杉围窣堵，无多桃李过清明。

向来游事夸全盛，曾对春风咏太平。

附见

☆曾朴（一首）

【次韵】

阖闾冢上见新城，无复游人载酒行。

山雉听经依塔影，树鸦争食乱钟声。

剑池龙去泉空冽，茶灶僧闲火独明。

我欲投簪营小隐，佛香终日祝升平。

附见

☆刘本原（一首）

【次韵】

一春不到阖闾城，花事阑珊却此行。

万佛阁深留塔影，小吴轩静度莺声。

松林月暗山精泣，石磴人稀磷火明。

野衲那知兴废事，只将经卷了生平。


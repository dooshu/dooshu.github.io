○酌陳備邊末議以廣屯種疏 【 邊外種樹】

竊惟邊人能安其居而樂其業、在內地則生聚益繁、而田廬日闢、在邊關則藩垣孔固、而烽堠夜寧、故食足兵強、為久安長治之計、誠莫踰此、臣職專屯務、巳別有疏請自　上裁、其事隸兵部掌行者、合另具　題以　查議、該鎮邊事、在諸臣夙夜焦勞、羣策畢舉、臣復何言、但念屯牧所關、義當建白、謹效一得之愚、備　聖明採擇、　一固邊防以興農業、查得薊昌二鎮。重岡複嶺。蹊徑狹小。林木茂密。官軍可以設伏。胡馬不得直馳。故先年東路、惟設廵撫一員、兵備一員、戶部管糧官一員、歲費不過數萬緡而止、近來增設文武大臣、及沿邊官軍、其兵費視三十年前□□數十倍、兼以脩邊建寨、舉無遺策、而虜人犯塞、迄無寧時、其故何哉、葢由嘉靖廿年間。沿邊諸臣。以營繕之故。輒伐木取材。不思為邊關萬世慮。其後積習相仍。遂弛厲禁。燒柴為炭。折枝為薪。益無復顧忌。馴致今日。殆有甚焉。或伐木徧搜於絕嶠。以給脩邊之工。或採薪貿易於通衢。以供撫夷之費。斧斤剝削。萌蘖殆盡。無惑乎蹊徑日通。險隘日夷也。夫脩邊之役。固為備禦長策。然勢不能敵。則潰牆而入。拒之為難。邊牆之外。深濬長溝。遠者數百里。自謂神馬亦難飛渡。然虜人擁眾數萬。捧土填之。即十里深溝。俄頃皆為平地。雖有擺邊將士。地里寥曠。豈摶擊所能及乎。惟繁植林木。其利比於築長城。其勢壯於十萬師。其險踰於山川丘陵。邊臣莫不知之。而竟莫有毅然身任其責。而嚴禁樵採者。何耶。葢脩邊工程。歲無虛日。給賞屬夷。動費鉅萬。沿邊將士利害所關。悉竭其膏脂為之。雖嘗給以官銀。其間豈能十一。非借樵採。兼扣月糧。將安取給乎。且邊工以丈尺分殿最。即將領而上。皆藉口於此為功能以避詰責。而何暇於林木之愛乎。就令從今栽植。邊備廢弛葢為止計目前不為他時接管者地耳計其效當在數年之後。任勞於巳而不能必其成於旦夕之間。故皆置諸度外。自今日觀之。得失利害。較然甚明。胡馬數入。即不獨屯田蕪穢。而民間耕鑿。亦豈能安其業乎。臣愚謂修邊固不可廢。而植木為急。近日周行境上。見邊牆率多完固。其間所未備者。特補葺之工耳。乞行督撫衙門、通行備總參等官、各照原分信地、凡邊牆之外、山崖空曠去處。廣種樹木。如榆椰之類。皆易生之物。如棗柿之類。皆北土所宜。彼此聯絡。各橫闊十餘里。每年以種木多寡為邊功之優劣廵關御史、通行委官查驗、分別勸懲、仍嚴示禁約、凡有故違樵採者、民則引例發遣、軍調烟瘴地面、所部將官、不能禁緝、一體重究則數年之後。千里成林。而虜人絕南牧之路矣其視今日脩邊之勞逸難易。相去豈特倍蓰耶。况邊牆歲久。未免傾頹。復勞脩葺。若林木培其根抵。日漸長養。不待十年。即隱然有虎豹在山之勢。邊塵不動。徧野皆農。何患屯政之不舉乎。至於邊牆以裏。各有險隘之地。如兩山對峙。峭壁危立。僅可單騎通行。即相度地宜。厚植林木。若虜既內犯。或扼其初至。或擊其惰歸。或遮其前、或掩其後。據險設伏。皆可恃以用吾之長技矣。或曰遵化鐵冶。及撫賞脩邊。皆於樵採不可缺。□之何其能巳乎。夫　國家兵政。備邊為急。若能制禦胡虜。即百鐵冶。皆設法區處。當亦不難。撫夷諸費。久累軍丁。巳非優卹之道。獨不可悉為酌議乎。是在任事諸臣一注厝之間耳。


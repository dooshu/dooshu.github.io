○宰周公

葵丘之会，献公将如会，（鲁僖公九年，齐桓公盟诸侯于葵丘。）遇宰周公，曰：“君可无会也。夫齐侯将施惠出责，是之不果，而暇晋是皇。”公乃还。宰孔曰：“晋侯将死矣。景霍以为城，而汾、河、涑、浍以为渊，戎狄之民实环之，汪是土也，苟违其违，谁能惧之？”（上违，违去也。其违，违道也。）是岁，献公卒。（自“君可无会”至“是皇”，自“景霍”至“惧之”新附。）

非曰：凡诸侯之会霸主，小国，则固畏其力而望其庥焉者也；大国，则宜观乎义，义在焉则往，以尊天子，以和百姓。今孔之还晋侯也，曰“而暇晋是皇”，则非吾所陈者矣。又曰：“汪是土也，苟违其违，谁能惧之？”则是恃乎力而不务乎义，非中国之道也。假令一失其道以出，而以必其死，为书者又从而征之，其可取乎？


○大唐剑南东川节度观察处置等使户部尚书兼御史大夫梓州刺史鲜于公为故拾遗陈公建旌德之碑

公讳子昂，字伯玉。梓州射洪县人也。其先居於颍川。五世祖方庆好道，得墨子五行秘书白虎七变，隐於郡武东山，子孙因家焉。生高祖汤，汤为郡主簿。汤生曾祖通，通早卒。生祖辩，为郡豪杰。辩生元敬，瑰伟倜傥，弱冠以豪侠闻。属乡人阻饥，一朝散粟万斛，以赈贫者，而不求报。年二十二，乡贡明经擢第，拜文林郎。属青龙末，天後居摄，遂山栖饵术，殆十八年。元图大象，无不达尝。学术拟张平子，风鉴比郭林宗。

公即文林元子也。英杰过人，强学冠世。诗可以讽，笔可以削。人罕双全，我能兼有。年二十四，文明元年进士，射策高第。其年，高宗崩於洛阳宫，灵驾将西归于乾陵。公乃献书阙下，天後览其书而壮之，召见金华殿，因言霸王大略，君臣明道。拜麟台正字。由是海内词人，靡然向风。乃谓司马相如、杨子云复起於岷峨之间矣。秩满，补右卫曹。每上疏言政事，词旨切直，因而解罢。稍迁右拾遗。属契丹以营州叛，建安郡王武攸宜亲总戎律，特诏左补阙属之。迨及公参谋帏幕，军次渔阳，前军王孝杰等相次陷没，三军震忄。公乃进谏，感激忠义，料敌决策，请分麾下万人，以为前驱，奋不顾身，上报於建安。建安愎谏，礼谢绝之，但署以军曹掌记而已。公知不合，因登蓟北楼，感昔乐生燕昭之事，赋诗而流涕。及军罢，以父年老，表乞归侍。至数月，文林卒。公至性纯孝，遂庐墓侧。杖而後起，柴毁灭性。天下之人，莫不伤叹。年四十有二，葬於射洪独坐山。有《正声集》十卷，著於代。友人黄门侍郎范阳卢藏用为之序，以为文章道丧，五百年得陈君焉。由是太冲之词，纸贵天下矣。

有子二人，并进士及第。长曰光，官至膳部郎中商州刺史；仲曰斐，历河东、蓝田、长安三尉，卒官。光有二子。其长曰易甫，监察御史；次曰简甫，殿中侍御史。斐生三子，长曰灵甫，次曰兢甫、众甫，皆守绪业，有名於代。

剑南东川节度使兼御史大夫梓州刺史鲜于公自受分阃之征也，初年谋始立法，二年人富知教，三年鲁变於道。乃谓幕宾曰：“陈文林散粟万斛，以赈乡人。得非司城子罕贷而不书乎？拾遗之文，四海之内，家藏一本，得非臧文仲立没而不朽乎？於戏陈君！道可以济天下，而命不通於天下；才可以致尧、舜，而运不合於尧、舜。悲夫！昔孔文举为郑元署通德门，蔡伯喈为陈立大邱颂，异代思贤之意也。况陈君颜、闵之行，管、乐之材，而守牧之臣，久阙旌表。何哉？”爰命末学，第叙丰碑，表厥後来，是则是效。其颂曰：

有妫之後，封於陈国。根深苗长，世载明德。文林大器，质非雕刻。学术钩深，风鉴诣极。代公耿光，乔元藻识。施不求报，退身自默。岷峨降灵，拾遗挺生。气总三象，秀发五行。才同入室，学匪猎精。明明天後，群龙效庭。矫矫长离，轩飞梁益。封章屡抗，矢陈刑辟。匪君伊顺，惟鳞是逆。九德未行，三命惟锡。帝命建安，远征不伏。咨公幕画，骋此骥足。唯王玩兵，愎谏违卜。忠言不纳，前军欲覆。遂登蓟楼，冀写我忧。大运茫茫，天地悠悠。沙麓气冲，太阴光流。义士食薇，人谁造周（嗟乎！道不可合，运不可谐，遂放言於《感遇》，亦阮公之《咏怀》。已而已而，陈公之微意在斯）。表辞右省，来归温清。如何风树，不宁不令。庐墓之侧，柴毁灭性。管辂之才，管辂之命。惟国不幸，非君之病。我鲜于公，忠肃恭懿，光明不融。为君颂德，穆如清风。日月运安，江汉流东。不闭其文，永昭文雄。

长孙亻参

亻参长庆时人。


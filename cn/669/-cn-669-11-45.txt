106　匠慶以小君喪不成責卿


匠慶謂季文子曰：「子爲正卿，而小君之喪不成，不終君也。君長，誰受其咎？」襄四年。吕文靖全云：「吕申公夷簡。」於李辰妃之喪，其意本於此。

【元圻案】李辰妃，仁宗生母也。王鞏聞見近録曰：「李太后薨，未發喪，將以妃禮葬之。執政對，吕文靖留身，曰：『昨夕聞有宫嬪薨。』章獻皇后即引仁宗起，過屏後，獨坐簾下，曰：『相公欲間諜人家子母耶？』文靖曰：『陛下爲劉氏血食計，則早正典禮。』后默不語，遂遷於皇儀殿，以后禮葬之。及章獻上仙，間言不入者，文靖力也。」又曰：「仁宗初撤簾聽政，一日遽出，詣奉先寺〔一〕，發李太后棺視之〔二〕，其顔如生。上慟而後改卜，由是群疑悉亡。」

〔一〕「先」，原作「仙」；「李太后」，原脱「太」字，皆據四庫本聞見近録校正。

〔二〕「先」，原作「仙」；「李太后」，原脱「太」字，皆據四庫本聞見近録校正。






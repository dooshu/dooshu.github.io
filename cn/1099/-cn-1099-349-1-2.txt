○議分薊區為十二路設東西恊守分統其路建製車營配以馬步兵而合練之 【 薊鎮分守】

初薊鎮舊疆、止有東西二區、分為左右二偏、後因虜犯多事、始增為十區、既又减為九區、復裁為七區、又立為十一路、沿革靡常、今乃度邊隘衝緩、道里遠近分為十二路、時松棚喜峰山海臺頭四路、皆提戎任事、未設路將、乃以建昌營遊擊、改恊守東路副總兵、分理松棚太平燕河臺頭石門山海等處、而以廵撫標兵属之。則當兩防之際、俱赴建昌合練、而後以一營駐建昌、一常駐燕河、以備燕石東西之警。就近首先迎敵次則鎮營。次則西恊。次則昌鎮。各標兵以次而至。以石匣營遊擊改恊守西路副總兵、分理馬蘭墻子嶺曹家寨古北石塘等路、而以總督標兵属之。則當兩之際、俱赴密雲合練、而後以一營駐密雲、一營駐石匣、以備墻古石三路之警。就近首先迎敵。次則本鎮。次則昌平。次則東路恊守。各標兵以次而至。其本鎮營標兵、則駐練三屯、當兩防之際、俱在鎮以備馬松太三路之警。先期馳赴截擊、在東則東恊、在西則西恊、各就近首先迎敵。次則昌鎮各標兵以次而至。仍每路設一將領、各統兵三千餘人、舊兵不足、益以新兵、犬牙相制以為犄角之勢。凡遇調遣、每營路各以騎兵二千先馳赴邊拒敵、兵車隨進、至本路各要口拒截以待接戰、其各路策應、於各鎮入衛之軍、次第前進、皆以調兵文到為始違期者以逗遛論、其器械舊可用者更新之、不堪者改設之、原未有者創造之、若藤牌長刀鳥銃神鎗火箭佛郎機虎蹲砲六合銃百子銃等器、皆禦虜利器、仍遣教師于各路訓練、設專官督之、又立車營七座、以東路副總兵一營、合廵撫標下一營駐建昌遵化、以西路副總兵一營、合總督標下一營駐石匣密雲、薊鎮總兵二營駐三屯、昌平總兵一營駐昌平、凡攻戰用之環衞、一則可以束部伍、一則可以為營壁、一則可以代甲冑、虜馬擁眾、無計可逼、我得以展其所長實為禦虜之長策、此車之堪用一也、行則為陣、止則為營、以車為正、以馬為奇、進可以戰、退可以守、此車之堪用二也、車不費芻糧、兵不用甲冑、省費不貲、而車中馬步以車為蔽、此車之堪用三也、往虜入內地、四散標掠、莫之誰何、今車兵與戰、虜既不敢分掠、又不敢久住此車之堪用四也、薊昌地勢險阻、車利扼塞邀截、使虜失利、當有終身之創此車之堪用五也、今議每營重車一百二十八輛、輕車二百一十六輛、步兵四千、騎兵三千、駕輕車馬二百一十六匹、馳不蒭之飛騎。運有足之長城。且馬有從容飲秣之便。而人無挑濠抉塹之勞。步騎迭用。而出奇無窮。且戰且前。且虜自不支矣。


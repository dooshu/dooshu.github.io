◇奏理张华、裴、解系等

臣闻兴微继绝，圣主之高政；贬恶嘉善，《春秋》之美义。是以武王封比干之墓，表商容之闾，诚幽明之故有以相通也。孙秀逆乱，灭佐命之国，诛骨鲠之臣，以斫丧王室；肆其虐戾，功臣之後，多见泯灭。张华、裴各以见惮取诛於时，解系、解结同以羔羊并被其害，欧阳建等无罪而死，百姓怜之。今陛下更日月之光照，布惟新之命，然此等诸族未蒙恩理。昔栾隆在皂隶，而《春秋》传其违；幽王绝功臣之後，弃贤者子孙，而诗人以为刺。臣备忝在职，思愚诚。若合圣意，可令群官通议。（《晋书·张华传》。又见《解系传》。）


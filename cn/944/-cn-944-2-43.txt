译经光梵大师

杨亿

薪火灭双林。谁传七佛心。译筵香篆绝。经叶蠹鱼侵。猊座云雷歇。龙宫岁月深。青莲流半偈。白马度千岑。大士招提启。明君羽葆临。对翻天竺字。助发海潮音。空界花成雨。仁祠地布金。九旬谈妙理。三接简宸襟。净社延居士。生台集野禽。琅函香拂袂。柰苑树交阴。文字蹄求兔。机缘芥值针。龙华他日会。应记洛生吟。

刘筠

汉梦通西域。逍遥广旧园。竺干方演教。金粟岂忘言。砚滴寒蟾吐。台香瑞兽喷。挥毫花满祴。隐几雪盈门。大士清歌发。南宗密印存。纵横十二部。慧日破重昏。


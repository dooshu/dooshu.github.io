二十六


比者，赖天地之灵，国家无事，主德日明，内外清晏。正猥以菲庸，谬膺重任，得免愆尤，实老师教庇所及。酌水知源，敢忘衔结？

老母暮龄，暂承上意，迎养京师，然北土苦寒，终非老人所宜。一二年间，国事少间，尚当乞骸归侍，并得伸补先人庐次之日也。

令孙长公，差回敬候。闻令孙大兄锦旋，有娶妇之喜，计一二年后，老师又见玄孙矣。古来名相福泽深长如我师者，宁多见哉？不肖昨夏至今，亦连得三孙，目下尚有就娩者。老母高年，粗足自慰。谅台念所注，敢以奉闻。

承教，许道长忠信端雅，不肖心尝器之，兹老师奖鉴，倍增光价矣。偶病不能书，口占达上。

重阳届节，为师翁岳降之辰。不肖门生，不得与于诸兄献觞之末，谨修岁事，寄献寿筵，不腆之仪，附令孙致上。天增岁，人增寿，益添海屋之筹；年弥高，德弥劭，茂锡天申之福。






◇太子妃丧不举祭议

《礼》「缌不祭」，盖惟通议。大夫以尊贵降绝，及其有服，不容复异。《祭统》云：「君有故使人可」者，谓於礼应祭，君不得斋，祭不可阙，故使臣下摄奉。不谓君不应祭，有司行事也。晋咸宁四年，景献皇后崩，晋武帝伯母，宗庙废一时之祀。虽名号尊崇，粗可依准。今太子妃至尊正服大功，非有故之比。既未山茔，谓祠宜废。寻蔚之等议，指归不殊，关为允，过卒哭庙，一依常典。（《宋书·礼志》四，大明五年十月，右丞徐爰议。）


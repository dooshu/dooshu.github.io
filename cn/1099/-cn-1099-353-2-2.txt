○與廵海道副使張鳳來密柬 【 督發舟師】

初二日辰時、得蔣伯清報、午時得王參將報、二鼓得張遊擊自泉州發來報、俱言賊犯深澳之事、皆大略也、未得其細、據王將先日之報、尚言念五日賊出船至蓮澳。且云其勢稍向下。何為至念六日。即北向我境也。賊之敢於犯境。其謀必周。我兵猝然接之。恐未必全勝。向嘗料之如此。昨見王將之報、意亦似之、茲則兵法避銳擊惰之策不可不知也不知彼二將者知此意否。今初三日午、得貴道念七日公文、尚未言及此事、想駐漳城、稍遠玄鍾、事尚未聞也、漳州所造百子銃火箭鳥銃火藥鏢鎗火炮之類、不知果足用否、須多多辦料、多多召匠、日夜催造、仍多委能幹有司佐貳雜職等官管之以濟急用。此事不可全靠府官。今該府掌印者、既非唐比、海防者又非鄧比、惟貴道可以媲美於周、須不厭瑣細、一一親任其勞、為司道者果能事必躬親則督撫得以省力此本院任司道。所身體而力行者。葢必如此而後可以濟事。必如此而後可以盡人臣之職。必如此而後可以副士民之望也。將來督撫司馬出將入相基業在此非敢謬也。廣賊窺伺巳久。我閩所以畫界自守。不行加兵。止為廣中自分彼此始而凌辱戚將周道於過境追賊之日、繼則裁革南澳參將於未經會題之憾、終則兩廣吳軍門廣東李軍門、又為分界自保、不許越境以驚撫賊之咨、是以致令閩中兩年、坐費糧餉、悶悶株守、其實本院與貴道。及諸將士之心。實不樂於坐守之費也。今彼賊既犯境。方猖之氣。勢難遽勝。勦逆之師。義不中止。今行監軍道催南日船、星夜南下、計連日北風正發、今到漳地矣、小埕船一二日、亦即出洋、又新調海口大塩船、大民船三十隻、并新募三千、亦行李總鎮初三日由鎮東督發出洋南下、計月半前後亦可到漳矣、但兵多船多。費用必多。取辦必廣該道其悉心預圖之。此係大舉必期滅賊而後巳者也。今之局面、與前不同、幸勿惜小費。勿拘文法。一面施行、一面詳報、可也、


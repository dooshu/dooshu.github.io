○遣使宣抚河南北道诏

顷秋夏之间，水潦方降，闾阎损坏，稼穑漂沦。尝恐一物之违，况乃数州之弊。故发中使，巡于外台，章奏屡闻，州乡稍辑。朕视之如子，若纳诸隍，于再于三，情犹驭朽，审求人瘼，更遣信臣。中丞兼户部侍郎宇文融，忠文竭诚，夙夜匪懈。当安人之任，有利简之能。眷彼使乎，宜膺其选。可往河南河北道遭水诸州宣抚，仍审察有不支济者，宜更量加赈贷。若屋宇损坏，牛畜俱尽，及征人之家不能自存立者，量事助其修葺。其有官吏纵舍，赈给不均，亦须纠正。回日奏闻。


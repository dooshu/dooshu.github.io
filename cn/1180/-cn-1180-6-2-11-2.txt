答操江胡玉吾


承示任犯之狱，不胜骇异！诈传诏旨，律有明条。彼自罹于辟，谁得而贳之！但详其伪疏之意，不过以海君为世望人，故托之以阴鼓异类，窥窃虚名，而不自知先陷于大辟之罪。所谓喷血以自污，求名而不得，可恶也，亦可哀也。

近年以来，人心不正，邪说横行。包藏祸心，欲伤善害正者何限，特斯人不幸而败露耳。大疏一上，主上必且震怒，根求党与，其所芟除，将恐不止斯人。虽群小自作之孽，无所归咎，然于宇宙太和之气，得无少损乎！

吾闻国君不仇匹夫，虮虱之流，杀之不武。公若不以告我，死生惟命，不敢与闻。今既已知之，则愿以解网之仁，乞之于左右。大疏特令差人停进，唯高明裁之。






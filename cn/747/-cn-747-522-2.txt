○朝散大夫使持节常州诸军事守常州刺史赐紫金鱼袋独孤公行状

仲尼述《易》道，於《坤》曰：“君子敬以直内，义以方外。《诗三百》，一言以蔽之，曰思无邪。”公天生懿德，外方内直，气茂才全。发为诗文，得大易之中，诗人之正，邈乎其不可及已。七岁诵《孝经》，先秘书异其聪敏，问曰：“汝志於何尚？”公曰：“立身行道，扬名於後，是所尚也。”後博究五经，举其大略，而不为章句学，确然有可大之业。知者益器之。十五秘书捐馆，公茹血在疚，逾时而後杖，由是乡党称孝。二十馀以文章游梁宋间，通人颍川陈兼、长乐贾至、渤海高适，见公皆色授心服，约子孙之契。

天宝十三载应诏至京师，时元宗以道莅天下，故黄老教列於学官。公以洞晓元经，对策高第，解褐拜华阴尉。故相国房方贰宪部，请公相见，公因论三代之质文。问六经之指归，王政之根源，宪部大骇曰：“非常之才也。”赵郡李华、扶风苏源明并称公为词宗。由是翰林风动，名振天下。及函洛寇扰，公违难於江南，上元初授左金吾兵曹，掌都统江淮节度书记，非其好也。未几，徵拜右拾遗，因上疏陈便宜，及方镇有冒於货贿，举直错枉，大者十馀事。不行，皆焚其藁。

时大盗之後，百度草创，而太常典故，尤所坏缺。公为博士，祗考古道，酌沿革之中，凡有损益，莫不悉当。新平公主之子裴仿，尚永清公主，公实相礼。初以裴仆射遵庆主婚，中诏长主後夫姜庆代焉。公奏曰：“婚姻人道之大。使异姓主之，非礼也，且无以示天下。臣不敢奉诏。”上从之。又议定谥法，公以为谥者，盖迹其事业邪正而贬之，举一字可使贤不肖皆劝，故其议吕、卢弈、郭知运等谥，皆参用典礼，约夫子之旨。其事核，其文高，学者传示以为式。时有上议谓景皇帝未升尊位，不宜为太祖。诏下百寮，公按《礼经》，以为王者其祖之所自出，而以其祖配之，故三代皆以受命始封之君配昊天上帝。唯汉氏崛起丰沛，丰公太公皆无位无功德，不可为祖宗，故以高帝为太祖。若景帝肇启王业，建封於唐，高祖因之，遂以有天下之号，天所命也，宜百代不迁。因具故事条奏，从之。於是郊庙之礼遂定。逾月，拜公尚书礼部员外郎，迁吏部。每岁以书判试多士，而朝列有以文学称者，必参校辨论，定其甲乙丙科。

至是公分其任，求为郡守，以行其道，除濠州刺史。公下车，以淮士轻剽，承兵革之後，率多不法，长吏不能制。遂先董之以威，格之以政；然後用恺悌宽厚，渐渍其俗。三年而阖境大化。优诏美，移拜舒州刺史。又以理行闻，玺书就加朝散大夫检校司封郎中，赐金印紫绶。其明年，吴楚大旱，饿夫聚於萑蒲者十七八。唯舒安阜近者悦，远者来；犬牙之境，草窃不入。上闻之，诏曰：“断狱岁减，流庸日归。以人俗之丰给，当淮湖之灾旱。尔守之力也。”擢拜常州刺史本州都团练使。常州为江左大郡，兵食之所资，财赋之所出，公家之所给，岁以万计。公削其烦苛，均其众寡，物有制，事有伦，刑罚罕用，颇类自息。公又谓安人之道，清而静之则定。为而察之则扰，故宽以居之，仁以行之。一变，而百姓不知其理；又一变，知其理而不知理之所由。比及三年，吏不忍欺，路不举遗；年谷屡熟，灾害不作。甲辰岁冬十月二十日，甘露降於庭树，二十七夕乃止。

呜呼！公庇斯人，人方仰公。彼天不惠，降此大厉。为郡之四载，大历十二年四月壬寅晦，暴疾薨於位。行路恸哭，罢市者相吊逾月。又吁嗟之声相闻，自寮属相吏，下逮乡老里尹，皆率以备斋祭。及葬之日，缌衰送葬者数千人。

唯公体黄老之清净，包大雅之明哲，尊贤容众，而交不谄渎。本仁祖义，而文以礼乐，乃至温良能断，应用不滞。达识足以表微，厚德足以载物。善而不伐，光而不耀。内不机巧，外无缁磷。ㄨ然中立，豁若虚受。其长人也，先教爱而後法禁，不迁怒以临下，故威而不猛；不私己以欺人，故易而无备。其茂学博文，不读非圣之书。非法之言，不出诸口；非设教垂训之事，不行於文字。而达言发辞，若山岳之峻极，江海之波澜，故天下谓之文伯。有集二十卷行於代。若艺文之士，遭公发扬盛名，比肩於朝廷。则有故中书舍人吴郡朱巨川，中书舍人渤海高参，今尚书左丞天水赵，职方员外郎知制诰博陵崔元翰，考功员外郎颍川陈京，礼部员外郎北海唐次，苏州刺史高阳齐抗，其章章者也

其睦亲与善，自内姻及朋友所知之家，振穷分灾，恤孤哀丧，颁禄归，必加於常人一等。故启手足之日，室无馀财，惟待赐然後乃敛。议者於是谓公有文子之清，子产之仁，史鱼之直，平仲之与人，贾生之行义，文翁之政事，叔子之遗爱；而不跻岩廊，不享期颐，阙致君论道之美，以遗史册，故凡百以为痛。

在昔孔文子以敏而好学为文，公叔发以恤卫国凶饥为惠，矧公功存於人，言垂於代，有文有质，不忝前烈者与？易名之礼，请从令典。谨状。

尚书考功，伏以德尚贤：设教之崇轨；加谥易名，饰终之令典。谨按故朝散大夫使持节常州诸军事守常州刺史赐紫金鱼袋独孤某，蕴黄裳之服，协中庸之德，正词复礼，施化为邦。清风存乎省寺，遗爱结於黎庶，具美之道，何以尚兹？窀穸既安，音徽日远，请追公叔之谥，式播臧孙之烈。谨上。


○谢太常卿并举官自代表

臣郢言：伏奉今月二十七日敕，除臣太常卿。曲降殊私，猥被凡器，非才荷宠，闻命自惊。臣闻太常者，舜臣秩宗之任，周室春官之职。其所典者礼乐，所奉者郊祀。故班冠九棘，选重历代。臣学识凡近，遭逢圣明。管库无遗，久尘贡士之列；疲驽不逮，常献避贤之疏。特蒙天鉴，俯及容光。煦妪之仁，允前请而既幸；绸缪之宠，沐今授而增忝。将何以钦承睿奖，备举官司？顾惭匪服之嗤，上累能官之谤。恩深命浅报效无阶。伏准建中元年正月五日制，常参官授讫上表让一人自代者。臣窃见银青光禄大夫守太子宾客上柱国郑县开国公杜黄裳，识度深远，志业忠厚，达於大体，练於故实，群而不党，和而不流，与臣同在周行，臣颇知其优裕。伏请准制，举以自代。臣郢无任感戴欣惕之至！


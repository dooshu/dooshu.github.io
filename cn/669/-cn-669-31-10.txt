10　雕龍論英華出於性情


文心雕龍謂英華出於性情〔一〕：「賈生俊發，則文潔而體清；子政簡易，則趣昭而事博；子雲沈寂，則志隱而味深；平子淹道，則慮周而藻密。」

【全云】以簡易稱中壘，亦未確。

【又云】子雲沈寂，其如「清浄符命」之謡何？

【元圻案】文心雕龍體性篇云：「八體屢遷，功以學成。才力居中，肇自血氣。氣以實志，志以定言。吐納英華，莫非性情。」此云「英華出於性情」，蓋節取其意。

〔一〕「性情」，元刊本、清嘉慶本作「情性」。






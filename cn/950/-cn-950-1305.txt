杨万里　陪留守余处恭、总领钱进思、提刑傅景仁游清凉寺，即古石头城三首

山自新亭走下来，化为一虎首重回。

平吞雪浪三江水，卧对雨花千丈台。

点检故城遗址在，凄凉浩叹宿云开。

六朝踪迹登临遍，底事兹游独壮哉。

杨万里

杨万里　陪留守余处恭、总领钱进思、提刑傅景仁游清凉寺，即古石头城三首

万里长江天上来，石头却欲打江回，

青山外面周如削，紫府中间划洞开。

苏峻战场今草树，仲谋庙貌古尘埃。

多情白鹭洲前水，月落潮生声自哀。

杨万里

杨万里　陪留守余处恭、总领钱进思、提刑傅景仁游清凉寺，即古石头城三首

已守台城更石城，不知并力或分营。

六师只遣环天阙，一垒真成借寇兵。

向者王苏俱解此，冤哉隗愶可怜生。

若言虎踞浑堪倚，万岁千秋无战争。

杨万里


○封皇太子大男宁平原郡王等制

王者嗣统，必上尊祖庙，中立人纪，下及孙谋，所以光赞鸿猷，发挥大典者也。皇太子大男宁等，温敏茂淑，依仁游艺。龆龀之岁，自降其心，《诗》、《书》之言，夙盈於耳。朕初建储两，永固宗祧，既当知子之明，弥称抱孙之慰。是用依方建邑，籍土疏疆，俾奉邦家，式崇藩屏。本支百代，冀迈於周诗；子弟毕封，更高於汉室。於戏！承紫极之庆，禀青宫之训，惟师友是敬，惟忠孝是凭。以乐善为心，好贤为德，古有成范，尔其钦哉！


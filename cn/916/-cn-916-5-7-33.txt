【幽兰五首】

倾辉引暮色。孤景留思（本集作恩。乐府作流恩。）颜。梅歇春欲罢。期渡往不还。（○本集四。《乐府诗集》五十八。《诗纪》五十。）

帘委兰蕙露。帐含桃李风。揽带昔何道。坐令芳节终。（○同上）

结佩徒分明。抱梁辄乖忤。（本集、乐府作互。）华落知不终。空愁坐相误。（乐府作忄吴。○同上）

眇眇蛸挂网。漠漠蚕弄丝。空惭不自信。怯与君画（乐府作尽。注云。一作画刂。）期。（○同上）

陈国郑东门。古今共所知。长袖暂徘徊。驷马停路歧。（○同上）


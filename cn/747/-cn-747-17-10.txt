○答敬晖请削武氏王爵表敕

朕尝因暇景，博览前修，帝籍皇图，略稽其迹。至若二灵肇判，三才聿兴，骊连栗陆之辰，尊卢大庭之日，时犹朴略，未著图书。洎乎出震应期，画八卦而成象，炎皇御历，播百谷以兴农。车服创於轩辕之朝，历象建於唐尧之代。封建之事，阙尔无闻。自周汉己亚，方崇藩屏，至於三微更王，五运迭兴，以古揆今，事迹有爽。

比者别宗抚历，异姓兴邦。伏以则天大圣皇帝内辅外临，将五十载，在朕躬则为慈母，於士庶即是明君。往者垂拱之中，嗣皇临政，当此之际，鲁卫并存。及乎全节兴妖，琅琊构逆，灾连七国，衅结三监，既行大义之怀，遂有泣诛之事。周唐革命，盖为从权，子侄封王，国之常典。卿等表云：天授之际，武家封建，唐家藩屏。岂得并封者？至如千里一房，不预逆谋，还依姓李，无改旧惠，岂非善恶区分，申明逆顺矣。今以圣上乖豫，高枕怡神，委政朕躬，纂承丕绪。昨者二月之首，攸暨等屡请削封。朕独断襟怀，不依来请。昔汉祖以布衣取天下，犹封异姓为王，况朕以累圣开基，岂可削封外族。群公等以天无二日，土无二王，抗表紫庭，用申丹恳者。然以赏罚之典，经国大纲。攸暨三思，皆悉预告凶竖，虽不亲冒白刃，而亦早献丹诚。今若却除旧封，更虑有功难劝。


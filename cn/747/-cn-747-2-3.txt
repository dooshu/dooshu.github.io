○断屠诏

有隋失驭，丧乱宏多，民物凋残，俗化踰侈。耽嗜之族，竞逐旨甘；屠宰之家，瓷行刳杀。刍豢之畜，靡供肴核之资；胎夭之群，莫遂蕃滋之性。伤财堕业，职此之繇，敓攘穿窬，因兹未息。《礼》曰：“君无故不杀牛，大夫无故不杀羊，士无故不杀犬豕，庶人无故不食珍。”非惟务在仁爱，盖亦示之俭约。方域未宁，尤须节制，凋弊之后，宜先蕃育。岂得恣彼贪暴，残珍庶类之生，苟循目前，不为经久之虑。导民之理有未足乎？其关内诸州，宜断屠杀。庶六畜滋多，而民庶殷赡。详思厥衷，更为条式。


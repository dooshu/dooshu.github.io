○神仙传论

予尝览葛洪所记，以为神仙之道，昭昭焉足徵已。试论之曰：夫人之生，与万物同，彼由妄而生，由生而死，生死相沿，未始有极。圣人知其本虚也，其体无也，示以大道，俾性其情无妄，而反诸本焉。反本则不生，不生则不死。然後能周游太虚，出入万变；朝为羲农，暮为尧舜；或存而亡，或亡而存。天地莫能覆而载也，阴阳莫能陶而蒸也。寂然不见其关，党乎不识其门，是之谓至神。至神也者，视天地四海，若毫末而已；万古之前，亿载之後，若一息而已。列御寇谓不生者能生，不化者能化，盖谓彼也。不性其情者则不然，其用有际，其动有待，存亡相制，倚伏相系，其道有数，数穷则坏。故列御寇谓生者不能不死，死者不能不化，盖谓此也。

彼仙人之徒，方窃窃然化金以为丹，炼气以存身，觊千百年居於六合之内，是类龟鹤大椿，愈长且久，不足尚也。噫！後之人迭为所惑，不思老氏损之之义，颜子不远之复，乃驰其智用，以符药术为务，而妄於灵台之中，有所念虑。其末也，谓齿发不变，疾病不作，以之为功。而交战於夭寿之域，号为道流，不亦大哀乎！按《神仙传》凡一百九十人，予所尚者，唯柱史、广成二人而已，馀皆生死之徒也。因而论之，以自警云。


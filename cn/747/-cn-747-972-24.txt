○请准段禺修斋坛屋宇奏（天福三年四月详定院）

太常博士段禺进封事云：“臣窃见雒京四面所有祠祭诸坛等，自近年以来，相次官员祭告，不住芟扫除，渐似低平，久亏增饰。今乞下太常寺，牒河南、雒阳两县，应有管系坛所，方以农务未兴之时，各勒逐近量差三十人功，添补修泥，须及原格尺丈高阔。其斋宫虑有经费，据难修营，稍候秋登，亦望条理。自然百灵允集，万福攸归。”臣等参详，大凡祀祭，事在敬恭，惟於斋坛，最宜崇饰。


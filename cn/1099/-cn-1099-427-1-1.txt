○為川民採木乞酌收餘材以寬比累事

公于大事無不言而言之皆有根據此其一端也

竊惟四川採木一役、先後經歷五年、三運就途、原額已足、據撫按類報之疏、似可無他議矣、臣等聞川人言、則謂採木之苦、在召派猶未甚。而在驗收之後。則甚也。在責辦猶可支。而在比併之日。則難支也。葢召派之始、買運有價、賞夷有格雇夫有值、毋累之　旨、屢申、陸續之期旋定、商民領銀、在手採買自由、有責辦于一年之內者。有責辦于二三年之內者。雖一時估給。未必盡足所費。而目前之利。人猶樂趨之也。雖殷實人戶。未必樂于就役。而慣商豪民。猶攘臂爭來也。操斧入山、巨材實少、圍圓丈尺、合式為難、自該部議准通融酌收、而民始安心採運矣。惟幸其可酌取也。則務多採以中之。又慮出險達江之難也。則益多採以備之。原額估銀、十充一二、其間無名之賠販、萬狀之艱辛、有惻然不忍聞者、迨鱗集水次、而者收棄者棄矣。收者入運。而棄者比銀還庫矣。夫木非他物等也、商民供應、他物一不中程、貴辦者賤鬻。輕領者重賠。猶云得自便也。惟茲　皇木禁用極嚴、既不收之于官又不敢售之于市以為有木也則尺寸之材何曾属巳以為有銀也則分毫之費盡令還官始之以監追、繼之以捶楚、于是有傾貲者矣、有破產者矣有鬻妻子者矣。不則奄奄待斃耳、痛哉川民、何不幸而重罹此酷也臣等聞嘉靖年間、採木事完、害亦如此、迄今閭左蕭條、僅存殘息、道旁枯朽、悉是良材、毋論遺害堪傷、兼之遺材可惜、　皇上持身以儉、恤下以仁、罷不急之工、戒無益之作、非時採辦、料其必無萬一廠儲告虛役非得已、臣等恐罷民不堪重騷。而見材不可輕擲也。合無將巳出水次、及在山可出之木、或楠或杉、堪備營構者、酌價揀收。勿以巳足額。而漫為棄損。勿以未合式。而過為刁减。收一木則民免一木之賠。筭一分。則民受一分之惠。抵除領價。徐俟解京。?進之三廠。則合抱干霄。固梁棟之具。即寸長尺短。亦榱梲之資。若罄錙銖而取之。委泥塗而蠹之。又椎膏髓以償之。民其何堪。國亦何賴焉。況杉楠上材、非同樗櫟、伐之甚易。生之甚難。採之甚難。棄之甚易。忙時督辦、孰若閒時鳩惜之為得哉、該省郡縣之吏、不敢擅抵者。重庫積也。撫按之臣、不敢廣收者。遵部咨也。惟奉有　明旨、則公私兩便、臣等于此亦計之審矣、所費者應動之銀、而非損及內帑、所救者無辜之眾、而非惠及奸頑、所集者已伐之材、而非重行採取所儲者將來之用而非近見眉睫、倘言有可採取、伏乞勑下工部、覆議施行、一方幸甚、奉　聖旨工部知道、


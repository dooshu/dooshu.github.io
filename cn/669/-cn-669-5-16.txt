16　以九式均節財用　膳服賦止關市　經言不會者五


王之膳服雖不會，而九式有羞服之式，冢宰所均節也。案：天官太宰：「以九式均節財用。四曰羞服之式。」鄭注：「式謂財用之節度。」待王之膳服，不過以關市之賦，天官大府：「關市之賦，以待王之膳服。」則其用簡矣。

【全云】唐人誤會「世子不會」之説，而啓承乾之僭越，吾故曰：「唐太宗非能知周禮者。」

【元圻案】楊龜山與胡康侯第八書曰：「惟王及后、世子不會，特膳服之類而已。有不如式，雖有司不會，冢宰得以式論之矣。世儒以爲至尊不可以法數制之，非正論也。」〇止齋陳氏曰：「古者關幾而不廛，市廛而不征，其歲入視地賦至薄也，至不常獲也。以富有四海，而一人之奉，特居經費之九一，又取其至薄者，不常獲者，如是足矣。」〇東萊吕氏曰：「膳服雖不會，要不出關市之賦而已。」〇易氏祓周禮總義曰：「經言不會者五，裘與皮事，惟王不會；服與飲酒膳禽之不會，則后與焉；膳則世子亦不會。」又曰：「古者關市雖有征，然凶荒札喪則關門無征，而作布非常賦也。以之待膳服，足以見先王薄於自奉〔一〕。」

〔一〕「王」，原作「生」，據叢書集成續編本周禮總義卷一之三天官大府改。






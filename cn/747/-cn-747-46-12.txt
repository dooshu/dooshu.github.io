○追封华阳公主制

周汉之仪，汤沐之制，车服次於王后，容卫荣於戚藩。其淑德竟夭於茂年，成礼未主於同姓。则加其懋荣，举於前典。是以东汉追平原之封，西晋崇宸献之命。故第五公主，天纵柔和，性成聪敏，爰自辨识，秀於人伦。仁义切於衷诚，怡顺适於师训。先意承旨，不待明言，省醴适馔，每加丰洁。送迎匪惮於寒暑，温扇无待於傍人。甘去繁奢，乐闻礼教，将有词请，必候温颜。或遇忧劳，辄形焦色。周旋六行，讽咏七篇，霁威怒以拯危，伺欢愉而进善。常求惠下，聚请求贤，而龆龀之辰，清羸多疾。沈绵衽席，弥历纪年，针艾婴身，药饵在口。异在殊常之命，实有兼爱之慈，与之名都，假以荣号。（阙）筑馆之盛，乃从受邑之期，优典未彰，幼龄已谢，追怀既往，痛悼滋深。方展礼於旧章，稍申哀於备物。叶予素志，厚尔饰终。可追封华阳公主。


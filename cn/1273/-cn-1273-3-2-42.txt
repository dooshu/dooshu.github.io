联仙蘅观察元和怀古诗韵次答　二首


义旗风卷海东头，浪迹来为汗漫游。亡宋地难存岛国，瞻韩人喜到潮州。

论交文字三生业，凭吊江山万古愁。满眼狂澜嗟已倒，待公重障百川流。

剩水残山夕照中，星旙无力御东风。麻姑去后桑栽海，箕子归来黍满宫。

缩地有人工幻术，笺天何处效愚忠？与公欲话千秋恨，待剪衙斋烛泪红。






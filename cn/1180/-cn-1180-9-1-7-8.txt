女曰鸡鸣

三章，章六句


首章讲：此诗人述贤夫妇相儆戒之词。言：人情莫不耽于逸乐而忽于忧勤，惟我贤夫妇则不然。





女曰鸡鸣，士曰昩旦。

女，是妇。士，是夫。昩旦，天将旦之时。吾观女语于夫曰：鸡鸣而起，人事之常。以吾所闻，则鸡既鸣矣，尚可以安寝乎？夫答于女曰：昩旦载兴，人道之常。以吾所见，殆已昩旦矣，岂止于鸡鸣而已乎！





子兴视夜，明星有烂。

子，妇指其夫。明星，先日而出者。烂，光明。于是女又语其夫曰：夫既昩旦而不止于鸡鸣，则决非安寝时也。子可起而视夜之何如？意者启明之星已出而烂然乎。





将翱将翔，弋凫与雁。

弋，射也。则当翱翔而往，弋取凫雁而归，以修其职业可也。若宴昵情胜而犹安寝焉，岂吾二人相与有成之道乎？

二章讲：射者男子之事，而中馈乃妇人之职。





弋言加之，与子宜之。

加，中也。宜，和其滋味。子苟弋言加之，既得凫雁以归，则我当烹而调之，以和其滋味之所宜。盖子既服事乎外，而治内固吾职也，吾亦安敢以自怠乎？





宜言饮酒，与子偕老。

由是以其所宜之凫雁，相与饮酒焉，而协献酬之欢；以期偕老焉，而结百年之爱。





琴瑟在御，莫不静好。

若是则为夫妇唱随而不相忤，欢慕而不相乖，既安静而和好矣。吾见以和召和，而琴瑟在御者，一搏一拊之间，自将节奏成文而不乱，声音和乐而不乖，亦莫不安静而和好矣。使子不服勤其业，则我虽欲与子宜言饮酒以相乐，不可得矣，又何琴瑟之静好哉？

末章讲：然不特勤其职业已也，而亲贤友善，以助成其德业，又我之所期于子者。





知子之来之，杂佩以赠之。

故有以风声感召而至者，子所来之友也。我苟知子之来之，则解此杂佩以赠之，使有以结来者之心，而永为来也。吾何吝一佩耶？





知子之顺之，杂佩以问之。

在意气相孚而无间者，子所顺之友也。我苟知子之顺之，则解此杂佩以问之，使有以固顺者之心，而永为顺焉。吾又何爱一佩耶？





知子之好之，杂佩以报之。

有志意向慕而不已者，子所好之友也。我苟知子之好之，则解此杂佩以报之，使有以得好者之欢，而永为好焉。吾又何靳一佩耶？

盖丽泽之益成之于子，则衣被之光归之于我矣。即无杂佩，奚损于章身之文乎？当此鸡鸣昩旦之际，尤其所惓惓者，岂特弋凫与雁为足，以毕吾事哉？信当夙夜以兴，而不可狃于宴安矣。吁！以郑风淫靡而有贤夫妇如此，可谓不溺于流俗者矣。






卷十六

后唐长兴二年八月敕：“御史台每月支钱三百千，充曹司人力纸笔粮课。其大理元支二百千，刑部一同，未曾支给，宜于两班罚钱及三京诸道赃罚钱内，每月支钱一百千，赐大理寺、刑部两司。其刑部官吏不多，兼使纸笔校少，宜于所赐钱内，三分支与一分。”其月二十九日敕：“刑部、大理寺宜各置法直官两人，仍召晓法令者充。”

四年四月敕：“刑部、大理寺、御史台奏：‘三司官每推断案牍时，特与免朝，恐滞推覆。’法官推覆时，不得私行人事。公事毕日，朝参如常。”

晋天福三年三月，详定院奏：“前守晋州洪洞县主簿卢粲进策：‘伏以刑狱至重，朝廷所难，尚书省分职六司，天下谓之会府。诸道决狱，若关人命，即刑部不合不知。’欲请诸州府，凡断大辟罪人讫，逐季具有无申报刑部，仍具录案款事节，并本判官、马步都虞候、司法参军、法直官、马步司判官名衔申闻。或有案内情曲不圆，刑部请行覆勘。”从之。

梁开平三年十月敕：“过所先是司门郎中、员外郎出给，今寇盗未平，恐漏奸诈，宜令宰臣赵光逢专判。凡出给过所，先具状经中书点检，判下，即本司郎中据状出给。”

晋天福三年六月敕：“应管关令丞等，宜准唐天成四年四月敕，本司不得差补，祗委关镇使钤辖。今日已前差补者，宜令画时勒停讫奏闻。”

汉乾祐元年七月六日敕：“左司员外郎卢振奏请：‘应有经过关津州府诸色人等，并须于司门请给公验，令所在辨认，方可放过。’宜依所陈，颁示天下，仍令司门准向来旧规，合施行事件，子细条举奏闻。”

后唐天成三年十一月二十一日，尚书礼部员外郎和凝奏：

臣当司补奏斋郎，今重起请如后。

一、应请补斋郎等，旧制，当司衹凭都省发到状，便给补牒。旋团甲申奏：“伏缘当司已前久无正官，多是诸司权判，或有投状多时并不团奏，或有才投文状即先团奏，遂致积聚人数不少。自同光二年二月后至今年十月已前，共计二百一十人未曾团奏。”今臣点检，除有碍格条、一官并补两人三人，并使祖荫者落下外，犹有一百七十馀人。人数既多，虚谬不少。若取年深者团奏，终成积滞。今欲限一月内，并须正身将已前所受补牒，到当司磨勘后，委是正身及是嫡子，年颜人材不谬者，团甲引过中书门下引验后，一齐申奏。

一、合使䕃官，请自今后若遇改官，须是转品，即许更补一人。明言是长子、次子，仍须不得过三人。其所补斋郎，五品已上荫太庙斋郎，六品荫郊社斋郎，仍须是嫡子。以侄继院者，即初补时状内，言某无子，今以侄某继院为子使荫。

一、应补斋郎等，祇凭都省发状，便给补牒。请自今后，须得正身斋状到当司比试呈验。除三省官外，并引验告敕，及取保任官状，委是亲子，即给补牒。每年旋于八月上旬，具状解送赴南曹。仍团奏时，别具子细三代乡贯、使官荫状，赍赴中书门下引验，候无差谬，即得团甲申奏。仍每年祇限团甲奏，一年一甲三十人，以为常式。

一、按六典，所补斋郎，并两试小经，取粗通文义者充。奏补之后，非久为官，若不达经书，则难通吏理。请自今后，斋郎所投文字状，并须亲书，仍须念得十卷书者，即得补奏。

一、使父皇任官荫者，并须将前任告敕呈验，仍取在朝三员清资官充保，及移牒所曾任官、台、省、寺、监，勘有此官及年月日同否，委无虚谬，即得补奏。仍准千牛、进马例，不得过十年。其所使祖皇任官荫者，年月深远，难知子细，今后请不许补奏。

从之。

长兴二年十月敕：“应千牛、进马、斋郎，遇有员缺，据资荫合得，先受官者先与收补，后受官者据月日次第施行。如或徇私，公然越次，本人及官吏当行责罚，仍令御史台常加察访。”

周广顺元年八月，吏部南曹先为去年冬集选人年满，室长季溥、张宗义为奏补不依年限驳放后，便值兵火，失坠补牒，优牒申中书门下取裁。欲判依选人失坠文书例，出给公凭。奉敕：“宜令所司各出给失坠文书公凭，候参选日磨勘理本官选限外，仍各殿两选。应乾祐元年已来及自今，如有斋郎奏补后，年限满，合定冬集及改补室长时，有违格条不依年限者，违一年，殿两选；违二年，殿三选；二年已上，不在施行之限。”

后唐长兴二年七月敕：“天下州府，应有载祀典神祠破损者，仰给公使钱添修。”

周显德二年五月六日敕：“两京诸州府，每年造僧帐两本，一本申奏，一本申祠部。逐年四月十五日后，勒诸县取索管界寺院僧尼数目申州，州司攅帐，委录事参军本判官点检，至五月终已前，文帐到京。如出限不到及漏略僧尼、寺舍，申奏卤莽，其本判录事参军、州县官典，并等第科断。今后僧尼籍帐内无名者，并勒还俗。如有身死、还俗、逃亡者，旋申报逐处州县，次年帐内开脱，其馀巡礼行脚，出入往来，一切取便。”〈其年，诸州供到僧帐，见存寺院二千六百九十四所，废寺院凡三万三十六，见在僧四万二千四百四十四，尼一万八千七百五十六。〉至五年七月敕：“今后僧帐，每三年一造，其程限准元敕施行。”

三年十一月诏：“废天下淫祠，仍禁擅兴祠宇。如有功绩灼然，合建置庙貌者，奏听敕裁。”

后唐长兴元年十月，国子尚书博士田敏奏：“请依春秋藏冰颁冰之义，以消阴阳愆伏之沴。”敕：“藏冰之制，载在前经；献庙之义，废于近代。既朝臣之特举，按典礼以宜行。田敏所奏祭司寒献羔事，宜依。其桃弧棘矢，事久不行，理难备创；其诸侯亦宜准往制藏冰。”

周显德五年闰七月，秘书省奏：“奉今年七月七日敕节文，删集见行公事，送中书门下者。当省逐季准祠部牒到，画日，预先牒著作局修撰祝文，兼牒太常礼院详定神名首尾。及准太常寺牒到逐季五岳四渎，牒著作郎修撰祝文，牒太常礼院详定神名。候太常、宗正两寺供到祝版及献官名衔，省司帖着楷书修写。”

汉乾祐三年八月，殿中省奏：“当司仪仗，车驾都洛京时所差，至今管系，逐年分番祇候，执擎仪仗。昨京兆府奏，依平户例差使。伏恐忽有大礼，无人供应。”敕：“殿中省执擎仪仗，关西道色役人员，地理遐遥，分番劳扰。宜据姓名，并还州县。今后执擎人缺，别奏取裁。”

后唐同光元年十一月，以左监门卫将军判内侍省李绍宏兼内句。〈绍宏在庄宗皇帝潜龙日，为中门使。及即位，命潞州监军张居翰与郭崇韬为枢密使，以绍宏为宣徽使，心常不足。崇韬知之，乃置内句之名，凡天下钱谷簿书，悉委裁决。州县供帐烦费，议者非之。〉

天成元年四月，中书门下奏：“请废诸道监军使，并内句司。”从之。

后唐长兴三年正月，太常卿刘岳奏：“先奉敕删定郑馀庆书仪者。臣与太子宾客马缟，太常博士段颙、田敏、路航、李居浣，太常丞陈观等，同共详定，其书送纳中书门下。奉敕：‘宜差左散骑常侍任赞、右散骑常侍杨凝式、兵部尚书梁文矩、工部尚书崔居俭、太子宾客裴高、尚书左丞王权、尚书吏部侍郎姚𫖮等七人，与刘岳再于郑馀庆书仪内子细检详。除文臣起复及士庶冥婚准敕不行外，应篇目一一立出元旧条件，据有合定者，逐件别书出。’今详定式様，其不可改易者，亦须具言请仍旧施行。”

周显德五年闰七月，太常寺奏：“准敕节文，删集见行公事，送中书门下者。谨具如后：每有四季祇应，诸郊坛庙御署祝版，并是牒三司起请，却于少府监请祝版，差人吏部抄写细名衔，牒秘书省写文牒，阁门进署讫，赍赴祠所。遇銮驾巡省，准堂判于留守衙书御名祇应。逐年四季诸州府祭岳镇海渎祝版，当司于进奏院抄写本州细名衔，具录牒秘书省撰文书写，牒阁门进署，分付本州。如銮驾巡省，亦于留守衙书御名。四季诸郊坛庙粢盛礼料，诸般物色，并是逐季计算申请，牒省支给，逐处请领，纳太庙礼料库。逐月却于礼料库请领，逐祭分擘十数升合，赍赴坛庙祇应，兼句当诸处焚奠火龙。”

周显德五年闰七月，宗正寺奏：“准敕节文，删集见行公事，送中书门下者。谨具如后：见管斋郎室长，逐季候大飨，捧馔行礼，及出给每年行事历子，见管礼料库收贮。诸司纳到诸郊坛庙祠祭礼料，逐月给付。逐季太庙并别庙祠祭祝版，当寺于少府监请领，送秘书省书写讫，却将应奉祠祭，候年满则将斋郎室长，于每年八月印发文字，解送赴南曹。”

周显德五年闰七月，光禄寺奏：“准敕节文，删集见行公事，送中书门下者。谨具如后：逐年四季诸坛郊庙祠祭，大祠、中祠、小祠并朔望告庙等，逐季所请礼料，并牒省于诸库务请领，送纳入礼料库，逐月旋具祭数请领，于本库寺封记，赴祠部造馔供应。四般肉酱并鹿脯，诸司元指挥在御厨年支制造，合使升合斤两，请领供应。皇帝亲拜南郊，自太庙朝飨至郊坛供备，并銮驾巡幸，准例，城门外軷祭，告天地、社稷、太庙，各合申请礼料供应。”

周显德五年闰七月，太仆寺奏：“准敕节文，删集见行公事，送中书门下者。谨具如后：诸郊坛庙祠祭昊天上帝、〈上辛一祭无羊。〉太社、太稷、皇地祇，逐祭各供犊子一头、羊一口。神州地祇、朝日、夕月、百神，已上四处，并太庙，逐祭元供犊子一头、羊一口。准显德二年八月敕，皆不用犊，今逐祭供羊一口。黄帝、青帝、赤帝、白帝、黑帝，元逐祭祇供犊子一，今亦准敕用羊一口代。九宫贵神、先农、风雨五龙、文宣王、武成王，逐祭各供羊一口。司寒逐祭供黑羊一口。先牧、马祖、马社、马步、灵星、中溜，逐祭各供羊肉一斤半。司中、司命、司人、司禄，逐祭各供羊肉六斤。太庙朔望祭，逐祭供羊肉七斤、羊心肝肺一副。銮驾出宫，城门外軷祭，别供羝羊一口，差寺丞一员充献官。禘飨逐祭供羊二口。已上犊子，寺司申省，准指挥下开封府收买，交付当寺。其羊并肉等，亦准省牒于牛羊司请领供应。”

后唐长兴二年八月敕：“今后大理寺官员，宜同台省例升进，其法直官比礼直官任使。兼御史台每月支钱三百千，充曹司人力、纸笔、粮课。其大理寺先支二十千，与台中比类钱少，宜于两班罚钱及三京诸道赃罚钱内，每月支钱一百千，与大理、刑部两司。其刑部人力不多，所使纸笔校少，仍与所赐钱内三分支与一分。”其月十一日，大理卿李廷范奏：

当寺今有要切事节，谨具逐件如后：

一件，寺司每奉敕旨断案，准格须委法直司据罪人所犯，检定法条，本断官将所犯罪名，并所检法律及法书本卷，对验不差，然后逐件于法状上署名，下法定断。伏见寺司案内，每将法直官所检条件法状，备录在详断案。伏准格文，法直官祇合录出科条，备勘押入案，至于引条判断，合在曹官，仍不许于断状内载法直官姓名者。自今已后，其法状，臣欲落下留充寺司案底，不录在奏状中，冀免元敕法状三重在案。其本断官仍于断状后具言，臣所断前件文案，皆是将法直司所验条法，一一周细详认，悉是罪人所犯科条；或言将某色律条，比附详断，逐件参检，并无漏落法律，及无欠少案内事节。

一件，格文内太和四年十二月三日，刑部员外张讽奏，大理官结断刑狱，准旧例，自卿至司直诉事，皆许各申所见陈论。伏以所见者是消息律文，附会经义，以谳正其法，非为率胸臆之见，骋章句之说，以定罪名。近者法寺断狱，例皆缉缀词句，漏略律文。且一罪抵法，结断之词，或生或死，遂使刑名不定，人徇其私。臣请今后各令寻究律文，具载其实，以定刑辟。如能引据经义，辨析情理，并任所见详断。若非礼律所载，不得妄为判章，出外所犯之罪。

一件，详刑定罪，实在法律一科，须是犯人本条，或取比附详断。自今后大理寺详断文案，祇得以本犯一条法律断罪，不得更将稍似格律，于本条前后安排。如是罪人合以官品减等、官告赎罪之类条件，即许于法状内次第区分。

右奉敕：“大理寺每有详断刑狱案牍，准律须具引律令格式正文。”又称：“准格详狱，一切取最后敕为定，后敕合破前格。今后凡有刑狱，先引律令格式有无正文，然后检详后敕，须是名目条件同，即以后敕定罪。敕内无正条，即以格文定罪。格内又无正条，即比附定刑。先自后敕为比，事实无疑，方得定罪。或虑律令难明，录奏取裁，仍当比事平情，取法直官不隐法文状在案。本断官祇据愆状书法定罪，不得辄使文章，及有征引。刑部详覆官、法直官亦准此。兼自此御史台、大理寺准推断刑狱之际，刑法官及诸朝臣，不得以见所推断人罪名合使条格，奏请改易。刑法中或有不便于事者，任具奏闻。馀依李廷范所奏。”

四年二月，大理正张瑑奏曰：“臣伏见咸通十年二月二十九日，大理少卿刘庆初奏，请于法寺置议狱堂。每寺丞详断刑狱毕，集大卿、二少卿、二正、六丞、四司直、八评事、十司，于议狱堂参详，令依典式。其法官中能辨雪冤狱、迹状尤异者，二人已上者请书上下考，三人、四人已上者超资与官。今欲望依庆初所奏，法寺置议狱堂，凡断公事，并集法官详议，然后连署奏闻。天下诸州案牍，亦望本判官与副使已下，督厅会议。”敕：“法寺议狱，宜且于寺卿厅内；法官赏罚，宜依所奏。天下州府有疑者，判官集议；寻常案款，则准法施行。”

晋天福五年六月二十七日，大理寺申：“当寺自前每月公案一道，除断状外，须全写三本，内一本申奏，一本送刑部，一本下本道者。伏缘近年诸处公案并多，寺司常虑淹延，况所行断遣案文，此已举明条法，况本道已有元推公案，固不烦备录施行。今欲祇录断状，连敕颁宣，亦不碍于规矩。况刑部、大理寺亦是已有具案，元祇以断覆词降敕归司，其诸道元推司，今欲乞准刑部例，祇降断状，连敕施行，所贵将来免滞刑狱。”从之。

周广顺三年八月敕：“汉睿陵、颖陵，今后系鸿胪寺管。”

周显德五年七月，太府寺奏：“准敕节文，删集见行公事，送中书门下者。当寺见管铜斗一只，铜秤一量，䤪子一十只，铜升一只，铜合一只，五尺铁度一条，应斗、升、尺给付诸道州府，及在京货卖，收系省钱。斗每只省司支作料钱三百五十文，依除官卖九百文，八十陌。秤每量支作料钱二百三十五文，依除官卖六百二十文，八十陌。升每只支作料钱五十文，官卖一百三十五文，八十陌。尺每条支作料钱三十文，官卖一百八十文，八十陌。”

周显德五年闰七月，司农寺奏：“奉敕节文，删集见行公事，送中书门下者。当寺每年季冬祠祭，合供使芹、韭、菁、葱、葵菹等五件，准例至浥藏之时，牒三司支给。寺司请领藏浥，准备一冬供应。”

后唐同光三年正月敕：“少府监铸造印文，元属礼部，两司互有推注，及诸道使臣，广征铜炭价钱。自今后凡铸印，宜令本司限敕到五日内进呈，不计诸道、在京，并不得征纳铜炭价直。所破物料，于租庸院请领。”

晋开运三年二月，诏少府监：“今后凡修制亲王婚礼法物并册文，出降公主九树花钗、箱盝等，宜令不得用龙凤红绦帕。”

梁开平三年十二月，国子监奏：“修建文宣王庙，请率在朝及天下见任官，俸钱每贯克留一十五文。”

后唐天成三年正月，中书门下奏：“伏以祭酒之资，历朝所贵，爰从近代，不重此官。况属圣朝，方勤庶政，须弘雅道，以振时风。望令宰臣一员兼判国子祭酒。”敕：“宜令宰臣崔协兼判。”其年八月十一日，宰臣兼判国子祭酒崔协奏：“请国子监每年祇置监生二百员，候解送至十月三十日满数为定。又请颁下诸道州府，各置官学，如有乡党备谙文行可举者，录其事实申监司，方与解送。但一身就业，不得影庇门户，兼太学书生，亦依此例，不得因此便取公牒，辄免本户差役。又每年于二百人数内，不繋时节，有投名者，先令学官考试，校其学业深浅，方议收补姓名。”敕：“宜依。”

五年正月五日，国子监奏：“当监旧例，初补监生有束脩钱二千，及第后光学钱一千。窃缘当监诸色举人及第后，多不于监司出给光学文抄，及不纳光学钱，祇守选限年满，便赴南曹参选。南曹近年磨勘选人，并不收䜿监司光学文抄为凭。请今后欲准往例，应诸色举人及第后，并先于监司出给光学文抄，并纳光学钱等，各自所业等第，以备当监逐年公使。”奉敕：“宜准往例，自今后凡补监生，须令情愿于监中修学，则得给牒收补，仍据所业次第，逐季考试申奏。如收补年深，未闻艺业，虚占补牒，不赴试期，亦委监司具姓名申奏。”

清泰三年五月敕：“国子监每岁举人，皆自四方来集，不询解送，何辨是非？其附监举人，并准去年八月一日敕，须取本处文解。如不及第者，次年便许监司解送。若初投名，未曾本处取解者，初举落第后，监司勿便收补。其淮南、江南、黔、蜀远人，不拘此例。”

周显德元年十一月敕：“国子监所解送广顺三年已前监生人数，宜令礼部贡院收纳文解。其今年内新收补监生，并仰落下。今后须是监中受业，方得准令式收补解送。”〈近年有诸州府不得解举人，即投监请补。〉








卷一百七十三

二月甲子朔

○丁卯

○遣官释奠先师孔子

○戊辰祭  大社大稷  命皇太子行礼  遣官祭先农

○庚午

○东昌府临清县临清坝成置坝官一员裁减浙江昌化县县丞主簿

○乙亥

○浙江布政司左参议李彬坐赃乞死输作

○己卯

○代世子逊煓第二子生赐名仕墰

○辛巳

○设交阯顺为县之仆江口三巡检司

○壬午

○升蜀府教授郑楷本府左长史致仕楷浦江义门郑氏从蜀王椿之请也  赐和宁王阿鲁台使哈剌因等及建州左卫指挥猛哥帖木儿等宴

○丁亥

○火州土鲁番使马黑木等辞还赐之钞币

○戊子

○中军都督佥事徐膺绪卒膺绪中山武宁王达之子  仁孝皇后之弟也洪武二十三年擢尚宝司卿二十八年升大同中护卫指挥佥事三十一年调金吾前卫三十五年附骠骑将军中军都督佥事膺绪为人质实无矫饰  皇太子以舅氏甚敬礼之盖  仁孝皇后既崩诸舅惟膺绪在每见必命坐款语移时退必自送之有公事常启者命首领官代之至是卒遣人致祭厚赙赠之尤厚恤其家

○己丑

○夜有星如鸡子大青白色有光出渐台东北行至近浊

○辛卯

○赐庆王木旃钞三千锭  哈密忠义王免力帖木儿及都指挥木纳法虎儿丁使臣辞还赐免力帖木儿彩币及绢各百疋其母及故忠顺王脱脱母彩币绢各十疋升木纳法虎丁为都督佥事赐彩币表里各十疋








○夏州加兵议

兵虽不厌多，多则费广。降人既纳甲仗，固亦无虞，虽欲纵之，其将何往？况夏州旧有马二千匹，兵一千三百人，苟能用之，足堪镇遏，待一二年後，更量宜处分。

薛稷

稷字嗣通，蒲州汾阴人。第进士，累迁礼部郎中中书舍人，景龙末为谏议大夫昭文馆学士。睿宗立，以翊赞功迁太常少卿，封晋国公，累拜中书侍郎兼黄门侍郎，与崔日用数争事帝前，罢为左散骑常侍，历工礼部尚书，除太子少保。窦怀贞构逆，稷以知其谋，赐死万年狱，年六十五。


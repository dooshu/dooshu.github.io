纪炮异

过台州见城楼官廨多摧裂盖山贼攻城时飞炮所击也问之父老有可记者一匠人治庐舍好斵木作鬼物隂藏为祟炮从稠人中击之洞其心腑一贫家父子共牀卧炮着牀前横木其子正当牀面间不容寸父惊曰几杀吾子不若以我当之移卧其子牀内其子若甘委老父於炮也翌日炮子坠地复跃起越父而中其子人皆谓不孝之报又有陈氏者性行平恕椟藏其衣服器皿一女距椟尺许坐炮飞坠梁间大如鵞卵正落空处陈氏泣曰使炮稍左右移不毁椟则杀女此炮殆恩我也举而祀之以为神比邻皆笑之然自是飞炮如雨卒不犯陈氏宅父老又言凡敌所发炮丸我军拾得谓之逆子多弃辱之阬溷中不复用若用以击贼不前反自击或壅塞炮口致炮裂贼拾我炮丸亦然施子闻之流涕曰异哉铅铁至顽无知也顾若辨贤奸识恩怨且一为主者驱使即不中讫无贰心彼顷刻向背甘反面事仇敌者何人哉於乎岂其智出铅铁子下邪


○建木赋

广都有建木焉，大五千围，生不知始；高八千尺，仰不见颠。过雷电，遗烟；倚白日，摩青天。靡蟠桃於度索之上，毫若木於沧海之边。斯未足奇者！天收寸，日在午位；明白宇宙，光皎烛秘。枝枝攒太虚外青，叶叶积元气闲翠；无一点之影，落之於地。故自当玉京之要，得天下之中。左右仙翁，前後玉童。润露，祥风；五翼之而斐，八景含之而玲珑。帝或自天而降天，宁假羽翼；帝或自地而还地，不乘虚空。以我有飞陆之力，以我有太阶之功。必我之由，忽乎遂通。如此见其真宰之意。生巨材而不易；上帝之心，寄巨材而亦深。不然，奚至是哉！俗人生代，重叠诡谲。其或不闻，闻之或不信境之绝；信之或不往，往之或不到智之劣。自非天付洞微，神与明哲。树杳杳而何在？身纷纷而已灭。士有以广都为帝王之宅，以建木为台阶之臣。自谓未达，仰慕斯人；仿佛霄，徘徊风尘。若巨材之一见，希谒帝之有因。


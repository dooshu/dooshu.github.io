于少保谦一十三首

【古意】

妾颜如花命如叶，嫁得良人伤远别。

别来独自守空闺，夜夜焚香拜明月。

月缺重圆会有期，人生何得久别离。

愿将身托蟾蜍影，照见良人不寐时。

【采莲曲】

朝采莲，暮采莲，莲花艳冶莲叶鲜。

花好容颜不常好，叶似罗裙怨秋早。

秋风浩荡吹碧波，绿怨红愁将奈何。

年年采莲逞颜色，采得莲花竟何益。

莲花虽好却无情，夫婿有情常作客。

万里关河归未得，争如池上锦鸳鸯，

双去双来到头白。

采莲复采莲，采莲还可怜。

愿比莲花与莲叶，不论生死根相连。

【落花吟】

昨日花开树头红，今日花落树头空。

花开花落寻常事，未必皆因一夜风。

人生行乐须少年，老去看花亦可怜。

典衣沽酒花前饮，醉扫落花铺地眠。

风吹花落依芳草，翠点胭脂颜色好。

韶光有限蝶空忙，岁月无情人自老。

眼看春尽为花愁，可惜朱颜变白头。

莫遣花飞江上去，残红易逐水东流。

【题画】

江村昨夜西风起，木叶萧萧堕江水。

水边摐蓼正开花，妆点秋容画图里。

小舟一叶弄沧浪，钓得鲈鱼酒正香。

醉后狂歌惊宿雁，芦花两岸月苍苍。

【秋闺】

深闺夜胜年，刀尺如冰冷。

缝纫不成眠，辘轳响金井。

【惜春】

无计留春住，从教去复来。

明年花更好，只是老相催。

【春晓】

昼静暖风微，帘垂客到稀。

画梁双燕子，不敢傍人飞。

【春日登楼】

柳条如翠线，万缕织春愁。

遮断东风路，无缘入画楼。

【暮春小雨】

霏霏小雨不沾衣，细逐斜风密又稀。

好湿香尘粘柳絮，莫教零落送春归。

【夏日忆西湖】

涌金门外柳如烟，西子湖头水拍天。

玉腕罗裙双荡桨，鸳鸯飞近采莲船。

【拟吴侬曲（三首）】

忆郎直忆到如今，谁料恩深怨亦深。

刻木为鸡啼不得，元来有口却无心。

忆郎忆得骨如柴，夜夜望郎郎不来。

乍吃黄连心自苦，花椒麻住口难开。

侬在西边郎在东，深堂宅院几重重。

浮麦磨来难见面，厚纸糊窗不透风。


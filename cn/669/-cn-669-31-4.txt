4　江離生海水似亂髮　江離芎藭麋蕪藳本辨


江離，史記司馬相如列傳索隱引吴録曰：「臨海海水中生，正青似亂髮。」廣志爲「赤葉紅華」。今芎藭苗曰江離，緑葉白華，又不同。案：後漢書張衡傳注：「本草經曰：蘪蕪一名江蘺，即芎藭苗也。」藥對以爲麋蕪，一名江離。【原注】芎藭、藳本、江離、麋蕪並相似，非是一物也。淮南子云：「亂人者若芎藭與藳本。」顔師古曰：「郭璞云：江離似水薺，今無識之者，然非麋蕪也，藥對誤耳。」楚辭補注、集注皆缺，讀詩記：「董氏曰：『古今注謂「芍藥，可離」，唐本草「可離，江離」，然則芍藥，江離也。』」

【集證】唐志：張勃吴地記一卷，郭義恭廣志二卷，徐之才雷公藥對二卷。

【元圻案】吴仁傑離騷草木疏曰：「扈江離與薜芷，王逸注：『江離，香草名。』洪慶善云：『司馬相如賦「被以江離，糅以蘪蕪」，乃二物也。本草：蘪蕪，一名江離。江離非蘪蕪也。猶杜若一名杜蘅，杜蘅非杜若也。』顔師古注引郭璞云：『江離似水薺。張勃云江離出海水中，正青似亂髮；郭義恭云江離赤葉，未知孰是。今無識之者。』仁傑案：説文：『江離，蘪蕪也。』郭璞山海經注：『芎藭，一名江離。』則芎藭也，江離也，蘼蕪也，三者異名而同實。慶善以相如賦疑之。按淮南子云『夫亂人者，若芎藭之與藳本，蛇牀之與蘼蕪』，亦以芎藭與蘼蕪並稱。相如賦又云『芎藭昌蒲，江離蘼蕪』，泥此則芎藭、蘼蕪亦不得爲一物矣。」〇爾雅釋草：「蘄茝，蘼蕪。」邵氏爾雅正義曰：「蘪蕪，一名蘄茝。史記索隱引樊光云：『藳本一名蘪蕪，根名蘄茝。』案：蘪蕪，非藳本也。索隱又引藥對云：『蘪蕪，一名江離，芎藭苗也。』離騷云『扈江離與薜芷兮』，江離爲芎藭之苗，則亦非蘪蕪也。本草云『芎藭生山谷』，『蘪蕪一名薇蕪，生川澤』，自分二種。今以大葉者爲芎藭，小葉者爲蘼蕪。管子地員篇云『五沃之土生蘼蕪』是也。」






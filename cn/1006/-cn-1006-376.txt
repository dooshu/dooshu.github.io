张嵲　游下岩寺先是刘宝学约於此相聚既而先进舟遂失胜业

时危适远县，卧疴蔽疏篷。

浮舟难计程，一听水与风。

今日出江口，划见天边峰。

维舟邀胜士，杖策凌穹崇。

绝壁迤崩貀，可验秋涛雄。

镌崖佛像古，凭虚楼殿工。

泇泇窗外江，落落阶前松。

涧响雨滂濞，云生树玲珑。

揽胜欣远游，抚身悲转蓬。

忧乐未相偿，林霏生晚容。

却纵中流棹，回望青莲宫。

秋晚山萧寂，云散烟空濛。

舟行转沙尾，微闻林外钟。

惜哉李膺船，去若孤征鸿。

晨暮一相失，云峤何年同。

若纵金门步，永遗尘外踪。

张嵲


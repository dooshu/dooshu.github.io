答两广殷石汀论平古田事


积寇荡平，黎庶安堵，此不世之功也。乃呶呶者犹有事后之议，虽圣明远瞩，功罪不淆，然亦足乱人意。闻其说皆柳州士夫倡之，以此见丈之暂留数月，不独为地方计，亦所以为丈计也。

近来人心不古，好生异议。以其媢嫉之心，而持其庸众之见，惟欲偏徇己私，不顾国家便否。即如昨年虏孙之降，举朝骇惧，以为不可纳。仆曰：“纳之而索吾叛人，可尽得也。”贵州之事，抚臣请兵请饷，众皆曰：“可许。”仆曰：“此渠叔侄间争杀耳，不足以烦朝廷。”古田密迩会省，蕞尔小丑，敢戮天子之命吏，不容不讨。众皆曰：“剧贼据险，兵力所不能加，即欲除之，非集数省之兵，费五六十万不可。”仆曰：“不然，吾知殷公必能办此，诸君但观其破之。”此三策者，皆大违群议，而仆独以身任其事，主上用仆之策，幸而时中矣。乃异议者，犹欲搜求破绽，阻毁成功，以快私指。嗟呼！人臣为国家忠计，可如是乎？若仆则诚愚矣。

前承教广盐议，凿凿可行，然必得丈处置有绪后，人乃可持循，恐终为异说所坏也。

南明，磊落伟奇之士。昨即欲引置部堂，以其夙蒙訾议，今初召起，声实未著，故暂借敝省抚台，旋当与丈先后登进耳。同年在仕籍可用者无几，他日为国家柱石，在丈与南明公。新安一郡，产此连璧，敬羡，敬羡。

先后领华翰，或不能尽复，大都具此，统惟鉴原。






◇铸五熟釜成与锺繇书

昔者黄帝三鼎，周之九宝，咸以一体便调一味，岂若斯釜五味时芳？盖鼎之烹饪，以飨上帝，以养圣贤，昭德祈福，莫斯之美。故非大人，莫之能造；故非斯器，莫宜盛德。今之嘉釜，有逾兹美。夫周之尸臣，宋之考父，卫之孔悝，晋之笋颗，彼四臣者，并以功德勒名锺鼎。今执事寅亮大数，以隆圣化。堂堂之德，于斯为盛。诚太常之所宜铭，彝器之所宜勒。故作斯铭，勒之釜口，庶可赞扬洪美，垂之不朽。（《魏志·锺繇传》注引《魏略》，又见《御览》七百五十七）


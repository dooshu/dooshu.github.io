○崇胜寺丁思礼造像记

若夫乾元有象，大道难量，无广乘则不知其永归，无渐教则莫详其肇发。亦如夫川之相也，初浅而後深；足之行也，（阙）爰有清信士丁思礼，硕德纯孝，谅直彰仁。贤彩若丹，词林历客，早扬儒训，曷际释流，宿殖善芽，一门深入。妻朱氏，芳兰佳秀，智炬恒晖，虽染世尘，常乐（阙）离。往因东迈，路届灰沟，遇见石碑，隳坏弥极。於时稽颡，遂发愿言，敬镌阿弥陀佛一铺，《蜜多心经》一卷。愿则彼作，碑在此修。竭力尽忠，继踵前迹。坚虽殊异，功乃无差，百福庄严，檀波为一。是时也，惠风梵响，曙色舒辉，缁黄骈阗，衣冠雾集。且以珠投浊水，便乃澄清；日出浮，皎然开霁。发於内而应乎外，起於微而至乎极。休哉幽元，宝相标德，克为碑板，永赞不息。其词曰：

（阙一字）士修兮圣作悟，立灵相兮灵觉路。标丰碑兮色身求，了心澄兮登净土。


○奉內閣吏兵諸公書 【 勦虜】

某經理寧夏事務幾兩月、粗有次第、付之鎮廵、遂西出廣武、抵于中衞、簡閱士馬、申明號令、遵草地而南、八月初六日至靖虜衞、竊見黃河以西。無處無寇。時出抄掠。居人既不得耕牧。過客復不敢經行。甘凉重鎮儼然成一外境。食乏兵寡。守臣僅僅自保。虜橫而驕。無復忌憚。甚非好消息、河凍之後、變態難測、此某節制中事、不得不繫懷抱、欲增兵防守。正墮無所不備之戒。師老財匱。卒恐無成。必得大舉一番。用袪生人患害。此田中之禽利以摶執而无咎者也但倉廩一空。倉卒無下手處事在河東者。一面區處。河西餉道阻塞。不知彼處鎮廵。何以為計。及今不圖。將來非惟客兵不可調。雖主兵亦難枵腹待斃。季孫之憂又不專在戎狄間、他日必有任其咎者矣、詳具奏牘、惟主張國是者裁之、所論事恐命下之後、粮草未辦、或逼近冬寒、亦難輕舉、鄙見第謂先事題有成命、則可以相機、而動、必待臨期取旨、往來須兩閱月、機會間不容髮、奈何奈何、若廟堂別有高見、明以指授、使有所依據而行他日勿謂夷簡不進言、斗膽亦復云爾、千萬加詧、


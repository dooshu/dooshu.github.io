○收葬道殣诏

自隋室不纲，政刑荒废，戍役烦重，师旅荐兴。元元无辜，堕於涂炭，转死沟壑，暴骨中原。宗党沦亡，邑居散逸，坟陇靡讬，营魂无归。朕受命君临，为民父母，率土之内，情均亭毒。一物失宜，寝兴轸虑，念兹道殣，义先吊恤。虽复令已颁下，普遣葬埋，犹恐吏不存心，收葬未尽。宜令州县官司，所在巡行，掩骼埋胔，必令周悉。使邮亭之次，无复游魂，窀穸之下，各安所厝。姬文惠化，恩及枯骸，庶踵於前，此焉非远。


第八十被绞卦〔群阴浸盛坤地西南〕：四上四中宜速之象

象曰：悬急如绞，救不能至。鲁望高子，不足为比。

颜曰：阳德俱消，群阴浸盛，叛乱之象。若鲁闵公遇贼季子，以僖适邾，其年冬，齐高子来盟，遂平鲁乱。此卦行军先败而后喜。

何曰：口舌是非，纷扰聒聒。病者瘥迟，行人未至，军旅不胜，家宅慎防奴婢。官事先忧后得，行事宜速则成，不然必有鬼贼。此卦凡事不宜迟也。

陈曰：上下群阴，祸变危急，急宜救之，故曰云云。

刘曰：悬急如绞，穷之极也。救不能至，祸已遂也。以无下位，故为高悬之象。

此课群阴上行，必至败乱，而望救于他人，困之甚也。占者得之，凡事凶。

诗曰：阴极凶危甚，生民已倒悬。若无救护力，未得保生全。


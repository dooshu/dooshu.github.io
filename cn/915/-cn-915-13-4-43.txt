◇毁撤齐国园台诏（正月辛丑）

伪齐叛涣，窃有漳滨，世纵淫风，事穷雕饰。或穿池运石，为山学海，或层台累构，概日凌云。以暴乱之心，极奢侈之事，有一于此，未或弗亡。朕菲食薄衣，以弘风教，追念生民之费，尚想力役之劳。方当易兹弊俗，率归节俭。其东山南园及三台可并毁撤。瓦木诸物，凡入用者，尽赐下民。山园之田，各还本主。（《周书·武帝纪下》）


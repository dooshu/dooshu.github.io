○为荥阳公进贺正银状

伏以运当圣日，节在王春。近则入金门而排玉堂，欢于上寿；远则梯重山而浮涨海，务以献琛。臣受国恩深，守藩地阻。明珠大贝，南异于百蛮；翠羽屏皮，北殊于三楚。前件银出非大冶，货在中金，敢以元正，式陈方贿。望阙忆银台之峤，尚隔仙寮；瞻天仰银汉之流，莫阶霄露。驰心献祝，因物达诚。干冒宸严，不任兢越。


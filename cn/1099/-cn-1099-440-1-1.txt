○為災異疊見時事可虞懇乞聖明謹天戒憫人窮以保萬世治安疏 【 諫止礦稅】

臣等竊見九月中、太白太陰、同見於午、又聞狄道山崩成坑更於平地湧出大小山五座、公在禮宗具疏因災異獻替者數篇大抵皆言稅礦事也詳宛切□無過此篇及旱災異常一篇故存其二太陰經天、太白晝見、相近相犯、巳為極異、乃至山陷成谷、地湧成山、則自開闢以來、惟唐垂拱中有之、而今再見也、臣等欲有陳說、懼涉煩凟顧身為九列、同國休戚、安見災變若此、而恬不動心、心知其危、而不以告君父者、竊聞帝天之命、主于民心、民安則天示禎祥、民不安則天示譴告、欲承天意、當順人情、近來天下賦稅之額比二十年以前、十增其四、天下殷實之戶、比二十年以前、十減其五、東征西討、蕭然苦兵、自礦使出而百姓之苦更甚于兵、稅使出而百姓之苦更甚于礦、加以水旱蝗災、流離載道、畿輔近地、夥盜公行、至殺職官家屬十餘人、而地方官不敢以盜聞、臣等以為此非細故也　皇上憫念小民、不忍加派、德意甚盛、第奉差諸使、各圖其私、跟隨奸徒、動以千百、　皇上欲通商而彼專欲困商　皇上欲愛民而彼專欲害民皇上戒以勿信撥置而撥置愈多。　皇上責以不許騷擾而騷擾愈甚。　論事剴切中情皇上之心但欲裕國不欲病民羣小之心必先瘠民方能肥巳葢近日有神奸二種其一專務窺探　上意具有成奏。假武弁之手以上之其一專務剝害小民。畫有成謀。假中官之手以行之。運謀如鬼蜮取財盡錙銖。遠近同嗟貧富交困。貧者家無宿儲。止憑營運。但奪數錢之利。巳扼其一日之喉。至于富民。更被傾害。誣以漏報國稅。誣以盜賣礦砂。誣以私販官鹽。誣以偷藏禁木。粧成局面。聲勢赫然。及其得財寂然無事需求不遂。立見傾家。無地可容。有天難訴。利歸羣小。怨歸朝廷。假令民閒不窮而怨。民力猶堪。不怨而窮。民心猶固。今以刺骨之窮。抱傷心之怨。一呼易動。易動難安。今日猶是承平。民心洶洶不定。一有風塵之警。誰心為可保者。夫哱拜誅。關白死。此皆用人丁以為兵。用民財以為餉。若一處小民倡亂。各處小民應之于何取兵。于何取餉乎。皇上神聖。洞知今古。自秦漢以來。天下危亂之由。惟有四字。曰人人嗟怨而巳。臣不敢言其遠、　皇上試差親信忠實之人。訪問都城內外里巷歌謠。令一一具實陳奏。則民之怨否。居然可睹。天心仁愛、明示咎徵、誠欲　皇上翻然改悟、坐弭禍亂、乃禮部修省之章、未蒙批發、而奸民搜括之奏、又見允行、即如何其賢欲徧解天下無碍官銀一節、各處錢糧。皆有定額所謂無碍云者。不過支剩羨餘。近日征調太頻。征求太急。正項錢糧。尚多拖欠。羨餘支剩。何處得之。此令一下。急如星火。宋熙寧変法留便留州諸公用皆輦歸京師而州郡始困不但指有碍為無碍亦將指無銀為有銀必將正項公銀半充進獻公用無措又派民間庫藏既空。閭閻既敝。有司一有爭執、輒謂阻撓。身且不保。何有于官。官且不安。何有于民竊謂天下之財宜散置天下譬如一身營衛當流布一身若盡括肢體之血。置之心腹之間。四肢既巳空虗。心腹亦將脹滿。又如仇世亨奏徐鼐掘墳一節、事之有無。誠難懸斷然以理論之。豈有一墓而有黃金巨萬之理。即使有之。亦當先下撫按覈勘虗實。分別首從。先正其掘墳之罪。而後以掘墓之財入官未有罪狀未明。而先沒入資財者也。片紙朝入。嚴旨夕傳。即有深寃。誰敢辨理。不但破此等諸族。又將扳及多人。但有株連。立見夷滅輦轂之下。尚須三覆萬里之外。止據單詞。遂令奸猾至賤之流操此生殺極重之柄此風一倡。誰不效尤。何地不可為金穴。何人不可為撲滿。巳同告緡之令。又開告密之端。臣等方欲陳奏、而高時夏戴君恩之奏又得旨矣、五日之內。搜取天下公私金銀。巳二百萬。傾府庫之藏。豈無盡日。窮天地之產。寧有足時奸內生奸例外創例臣等前日。猶望其日減。今日乃更患其日增不至民窮財盡。釀成大亂。必不肯止。伏望　皇上穆然深思、超然遠覽、上天可畏下民可憐、亟與廷臣共圖修弭、杜中臣攘奪之路、絕羣小窺伺之萌無令四海蒼生之眾、結怨清朝、無令千秋青史之編、貽累聖德、臣等有心恤緯、無力回天、所望者　九廟之神靈、所恃者九重之英斷耳、


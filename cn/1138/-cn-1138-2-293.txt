至月望日同刘雪舫李镜月张邺仙金六吉堵羽三沈右文诸君登金山妙高台玩月听吴伶度曲达旦作

其一


惊涛如雪送扁舟，绝顶登临共倚楼。
返照焦山孤屿出，晚潮瓜步万帆收。
东流白浪悲前代，西上青天赋远游。
来岁与君相望处，瞿塘峡口月轮秋。

其二

润州美酒近如何，双桨酤来泛绿波。
哀笛数声惊宿鹭，空江终夜吼鸣鼍。
上方月满松杉冷，下界人疑笙鹤过。
高咏南飞乌鹊句，醉挥甘蔗代银戈。



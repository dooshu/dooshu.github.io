○故温县主簿韩君墓志

（贞元十六年作。）

有唐故温县主簿韩慎，字某，汉弓高侯其先也。（韩王信子颓当，封弓高侯。）徙于南阳，传世至今唐侍中讳瑗，（瑗，字伯玉，高宗时为相。）克用贞亮，奋于国难。侍中兄子郢州刺史讳某，某生御史著作郎讳某，某生尚书库部郎中、万州刺史讳某，（郢州、著作郎、万州刺史，史皆不详其名字。）嗣以文行大其家业。君，万州长子也，（万州三子：慎、丰、泰。）以父任为建陵挽郎，（肃宗山陵。）累调授王府参军、襄州襄阳尉，至于是邑。贞元十六年，又调于天官署河阳丞，未拜，十有一日，暴病，卒于长安永崇里先人之庐。又十有二日，龟策袭吉。（袭，因也。谓龟筮皆吉。）于咸阳洪渎原先人之墓，礼也。先三日，外姻家老（《左氏传》：士俞月，外姻至。）谋为之志。季弟泰（泰字安平，亦为祠部郎中。）哀不能文，故托于友焉。呜呼！生也以其弟之恭，知君之为友。没也以其弟之戚，知君之为爱。惟友爱出于孝，移于忠，施于人事，无往不达。余故得受其辞，书于石曰：

友而爱而，忠孝宜之。貌称其行，行称其词。贱而不寿，为善是悼。于祖考，初筮攸告。（《易》：初筮告。）季也之纯，置哀无垠。终窭且贫，（《诗》：终窭且贫。窭，郡羽切。）控于仁人。备物称家，（《礼记》：仲由问丧具，子曰：“称家之有无”。）其仪式陈。爰相其悲，载刻兹珉。


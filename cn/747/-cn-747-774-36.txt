○为河东公上李相公状

伏见今月某日制书，伏承相公假道版图，正位机密。俞膺帝曰，歌叶臣哉。动植具荣，飞沈咸若。爰稽往诰，载考前经。齐定霸威，由皆以告仲父；汉兴王道，常谓不如萧何。此所以显重辅臣，光昭宰匠。以今况古，千载一时。且温峤累迁，尚见让而不拜；张华叙进，亦闻久始即真。斯实重难，常劳倚注。苟非才标栋干，味极和羹，莫可比肩，孰能接武。六戎倾首，百辟寄心。某早被荫庥，常闻咳唾。今者适从亭障，方事鼓鼙，不敢擅弃虎符，辄趋凤诰。下情云云。


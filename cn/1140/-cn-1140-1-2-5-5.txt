邢孟贞宛游草序

往余癸未春读孟贞诗慕之过石湖与之游已孟贞两过宛陵必造余双溪信宿甚驩孟贞贫故抗直其论诗不善媚人余独心是之故乐为余言且以告顾子与治曰施子真诗人也又数年余交与治甚驩孟贞老益踯躅旅食白门余间从与治所一立谈辄别去郁郁不自得今年冬余读礼家居贻书招孟贞与治迟十许日与治以事不果孟贞独棹小艇至则衰鬓皤然几不相识又脾病不能强匕箸惟噉糜高卧客至则举手如是者弥月余亦患寒喘息益急辄相对无一语嗟乎余交孟贞十年握手不数四而孟贞已老病世尝谓诗人少达而多穷不知其易散而难聚幸而聚焉必有一二人不能俱又且使之憔悴呻吟局蹐无一日懽何天之穷诗人者如不我克也然主客既病门庭閴如间苦吟出数语一时同志者属而和之用相娯乐孟贞之疾其庶有瘳乎遂命刻之为宛游诗集


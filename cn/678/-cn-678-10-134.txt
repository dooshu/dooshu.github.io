蠹文不通辨譯

景祐中，光梵大師惟淨以梵學著聞天下。皇祐中，大覺禪師懷璉以禪宗大振京師。淨居傳法院，璉居淨因院，一時學者依以揚聲。景靈宮鋸鏞解木，木既分，有蟲鏤紋數十字，如梵書字旁行之狀，因進之。上遣都知羅宗譯經潤文，夏英公竦詣傳法院導譯，冀得祥異之語以讖國。淨焚香導譯逾刻，乃曰：「天竺無此字，不通辨譯。」右璫恚曰：「諸大師且領上意，若稍成文，譯館恩例不淺。」而英公以此意諷之，淨曰：「幸若蠹紋稍可箋辨，誠教門光也。異日彰謬妄，萬死何補！」上又嘗賜璉以龍腦鉢盂，璉對使者焚之，曰：「吾法以壞色衣，以瓦銕食，此鉢非法。」使者歸奏，上佳歎之。


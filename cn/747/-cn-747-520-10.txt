○睦王墓志铭

王讳述，有唐代宗睿文孝武皇帝之第几子，令皇帝之爱弟也。某年封睦王。春秋若干，以贞元七年某月日，薨于京师。皇上震悼，命有司筮宅兆，选吉日，以明年二月某辰，葬王某县某乡之原，礼也。惟天序于皇家，惟王承庆于祖宗。方之有周，康叔实文王之子；拟诸炎汉，河间称武帝之弟。天钟秀气，幼挺全德。清明在中，淳耀发外。禀先圣之严训，则乐善不倦；奉吾王之深爱，则敬顺日跻。至乃因心之孝，率性之道，温良惠和，敏肃端懿。学无不探，艺无不至，固以邈焉殊伦，焯于生知者已。洎夫备物典策，启土建封，桓之重，盘石之宗，守以清净，行以谦冲。不然者，何名之茂？何宠之丰？方将朋三寿以用五福，故乃天不而命不融？此圣人所以深津门之恸，凡伯所以惜东之终。臣肃奉铭石，元壤之中，所以纪兹坟之永固，以表王德于无穷者也。铭曰：

圣帝介弟，于维睦王。令闻令望，于邦有光。惟王之贤，懿德日宣。爱福于天，胡不永年。东门之路，西靡之树。万有千古，贤王之墓。


○黄帝阴符注序

阴符自黄帝有之，盖圣人体天用道之机也。经曰：“得机者万变而愈盛，以至於王；失机者万变而愈衰，以至於亡。厥後伊吕得其末分，犹足以拯生灵，况圣人乎？”其文简，其义元。凡有先圣数家注解，互相隐显，後学难精，虽有所主者，若登天无阶耳。近代李筌，假妖巫，妄为注述，徒参人事，殊紊至源，不惭窥管之微，辄呈酌海之见，使小人窃窥，自谓得天机也。悲哉！臣固愚昧，尝谓不然，朝愿闻道，夕死无悔，偶於道经藏中得《阴符传》，不知何代人制，词理元邈，如契自然。臣遂编之，附而入注，冀将来之君子，不失道旨矣。


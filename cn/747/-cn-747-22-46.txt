○授庆王潭等诸州都督制

朕钦承丕绪，司牧黎元，讼息刑清，远安迩肃。思宏备位，式树藩维，列镇而考其政声，谋帅而训其戎旅。徵皇汉之故事，并建亲贤；采分陕之遣尘，化行江汜。爰崇磐石，永固宗祧。庆王潭等，并禀秀玉林，分华琼苑，夙彰韶誉，久践义方。阅《礼》敦《诗》，好贤乐善，履忠肃而无替，遵法度而不愆。器蕴谋猷，才兼文武。任兹连帅，统彼元戎，干略攸归，贤能是择。分麾作镇，授钺专征，式茂朝章，宜恭嘉命。以庆王潭为凉州都督兼河西节度大使，忠王浚为单于大都护朔方节度大使，棣王洽为太原以北军州节度大使，鄂王涓为幽州大都督兼河北诸州节度大使，荣王滉为京兆牧兼陇右节度大使，光王为涺广州都督兼岭南经略大使，仪王潍为河南牧，颖王沄为安东都护平卢军节度大使，永王泽为荆州大都督，寿王清为益州大都督兼剑南节度大使，延王洄为安西大都护兼四镇节度大使，盛王沐为扬州大都督。


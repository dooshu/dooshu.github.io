○猫虎说

农民将有事於原野，其老曰：“遵故实以全其秋，庶可望矣。”乃具所嗜，为兽之羞，祝而迎曰：“鼠者吾其猫乎？豕者吾其虎乎？”其幼戚曰：“迎猫可也，迎虎可乎？豕盗於田，逐之而去。虎来无豕，馁将若何？抑又闻虎者，不可与之全物，恐其决之之怒也。不可与之生物，恐其杀之之怒也。如得其豕，生而且全，其怒滋甚。射之护之，犹畏其来，况迎之耶？噫！吾亡无日矣。”或有决於乡先生。先生听然而笑曰：“为鼠迎猫，为豕迎虎，皆为害乎食也。然而贪吏夺之，又迎何物焉？”由是知其不免，乃撤所嗜，不复议猫虎。


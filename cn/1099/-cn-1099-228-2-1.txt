○岷梁實記 【 川陜平寇】

嘉靖乙未、天水盜起、廵撫大中丞安厓黃公討平之、尚書兵部以績聞、　帝心喜悅、乃錫命晉階、貺金加服、以勵天下、觀風侍御。採縉紳里巷之歌、載諸方冊、以傳諸後、藩臬諸君、親逢盛弗、又足志足言、以紀輿論而宜陽王某記曰、會寧馬興者、少負膂力、習刺射、狡獷慓悍、猿騰鶻擊、與其兄銳、依阻山谷中、以剽刼為事、里人康六私其母、有子曰康黃狗、即驍鷙與興埒、約為兄弟、遠近無賴多附者、所居山。遂為亡命藪。浸浸滋蔓。眾至數百人。有王俠客者。旅喪其資。亦往從興。俠客有智謀。善計畫。因推興為長。稍稍以兵法治賊事。相與結巢山中。憑高據險巉巖山?截嶫。峰連嶺互。崖谷阻絕。茂林蒙密。蛇緣魚貫。微逕詰曲。出入鄉導。惟賊知之。時每乘隙突出。縱橫隴蜀之間。居民行旅。咸被荼毒。風流鬼逝。莫之敢攖。及遇遣捕勝則戰敗則走一夫當關萬石雨落我軍雖集。弗可仰擊。曠日弛備。流毒輒興。是以彼逸我勞。攻難守費。三省繹騷。道路梗塞。且近山聚廬、首當賊虐、朔之郡縣、既莫殲除、而賊又賂以厚利、居民通賊者一以避其害一以餌其利故近山民皆陰通賊。為寄耳目。供芻糗。通消息。凡官府有令下。必奔告賊。得早為備。根盤蔕結。數年於茲。至是猖獗益甚。漸不可長。公乃毅然議討、惻然遣兵、而山民紿師。遂戕主將。公於是赫然怒曰。茲賊不可赦矣。乃布檄飾車。命將選卒。躬親秉金?戊。六月陳師。以窮殺不可不戢也。故亟令以招降。以奔逸不可不遏也。故分兵以扼隘。以陰謀不可不伐也。故徙近民以斷餉。以飛石長技不可不拒也。故創木障以排山。以隣壤不可不協也。故徵兵湖蜀以周防。以巢穴不可不盡也。故焚蕩以夷險。於是算無遺策。兵不血?。談笑之間。群賊就縳。昔樊崇黃巢之亂也。涓流爝火。幾何人哉善于頌功始焉不剪至病人國矧夫天水密邇羌胡。覘我強弱。內寇不除。外變且至而養虎患成。集烏漸眾。將南走松潘。東延江漢。其禍不可勝言。公蚤見豫謀。料敵制勝。絕番虜之覬覦。納岷梁於袵席。厥功偉矣。是豈偶然之故哉、葢天下之事、起於謀、成於斷、初公之行也。西人咸曰。公且無行。馬興黃狗者。天下之至狡也。麒麟寺溝黑鷹山者。天下之至險也。急則禍烈。緩則師鈍。公且無行。請撫焉爾矣。公笑而不納。既至秦州賊曰爾有萬騎我有萬山。爾攻我守。爾守我攻。請撫焉爾矣。公佯許之。先遣諜者圖山川險易之形。料群醜之數。廉虗實之故。解濳結之黨。諸賊情狀。盡在目中。既而勁兵四集。列戍環圍。計定於必誅。志堅於必克。小挫不慴。群議不動、釜魚穽獸。焉所遁逃。非公之斷。安能有此捷耶。於戲、天下之事。惟仁者能謀。惟義者能斷。仁而不義。是曰煦煦。義而不仁。是曰孑孑。非聖賢之全學。謀國之要術也、故聖王制兵、為寇賊姦宄而巳。後世議論、每守其偏、或遇卒然危險難處之務、紛紛憧憧、計巳利害、大率以姑息為良策。故機會愆於猶疑、是非亂於衡决、至有損威隳法、偷安醞禍者、是以藩鎮誤唐、和虜危宋、皆姑息之過耳、可不鑒哉、

皇明經世文編卷之二百二十八終








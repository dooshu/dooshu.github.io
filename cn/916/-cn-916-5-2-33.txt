【过始宁墅诗】

束发怀耿介。逐物遂推迁。违志似如昨。二纪及兹年。缁磷谢清旷。疲{艹尔}惭贞坚。拙疾相倚薄。还得静者便。（六臣本《文选》注云。五臣无此二句。）剖竹守沧海。枉帆过旧山。山行穷登顿。水涉尽洄沿。岩峭（草堂诗笺作崤。）岭稠叠。洲萦渚连绵。白云抱幽石。绿筱媚清涟。葺宇临回江。筑观基曾巅。挥手告乡曲。三载期归旋。且为树□□贾。无令孤愿言。（○《文选》二十六。三谢诗。文章正宗二十九。《诗纪》四十七。又草堂诗笺十五秦州诗注引一句。）


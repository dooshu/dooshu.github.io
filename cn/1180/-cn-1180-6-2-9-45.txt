答滇抚王凝斋


向奉书云云，恃在世讲至爱，故敢直献其愚，猥辱采纳，地方之幸也。

莽酋事，昨罗大参来，问之，皆如察院言。且谓此酋有兵百万，战象万余，西南诸夷，尽为所并，交趾亦半属之，将来必为滇人忧。具言不知何所据也。大抵修内治，饬武备，虽边圉无虞，亦不可懈，岂视外夷强弱以为缓急乎？自今该道兵宪及州县正官，宜慎选其人，俾如意整饬，使远至迩安，则有备无患之道也。






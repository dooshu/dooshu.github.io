20　守氣不與守約對


周子静【原注】端朝。爲學官，小司成襲蓋卿以「守氣不如守約」命題。子静曰：「『氣』不與『約』字對，兩『守』字著略點。晦翁注甚明，豈可破句讀孟子？」

【全云】永嘉周子静，官至侍郎，即慶元六君子之一。襲蓋卿，南軒弟子。

【元圻案】朱子語類：「今人把『守氣不如守約』命做題目，此不成題目。氣是實物，約是半虚半實字，對不得。守約只是所守之約。言北宫黝之守氣，不似孟施舍守氣之約。孟施舍之守氣，又不如曾子所守之約也。」〇葉紹翁四朝聞見録甲集：「趙忠定横遭遷謫，去國之日，天爲雨血，京城人以盆盎貯之，殷殷然。太學諸生上封事，叩麗正甚急。侂胄欲斬其爲首者，寧皇只從聽讀。當時同銜上者六人，世號爲『六君子』，曰周端朝、張衟、徐範、蔣傅、林仲麟〔一〕、楊宏中，皆併出，惟周受禍略備。」〇周端朝，字子静，永嘉人，從朱子學。嘉定進士，官至刑部侍郎，謚文忠。〇元董真卿曰：「襲蓋卿，字夢錫，衡陽人。」

〔一〕「麟」，原作「鱗」，據中華本四朝聞見録甲集慶元六君子改。






项安世　次韵王少清告归七首

莲幕斑衣底，何因有旅愁。

锦官城里客，云上泽边州。

夜夜还乡梦，年年异县秋。

鹡鸰怜羽翼，鸿雁忆朋俦。

便作刀头去，关山亦阻修。







卷424

项安世

项安世　次韵王少清告归七首

塞垣秋易觉，八月索衣裘。

露熟千株橘，风高百尺楼。

人多宋玉赋，边倚卫公筹。

水落鱼方贱，年丰酒易求。

少留元不恶，三峡正幽幽。

项安世

项安世　次韵王少清告归七首

何处秋光好，田园占一邱。

短鎌朝刈秫，长笛暮归牛。

酒熟邀人饮，鸡肥与妇谋。

傍篱开竹径，插竹护蔬畴。

试上西郊望，翛然此兴悠。

项安世

项安世　次韵王少清告归七首

短檠今幸限，文社得同修。

何处撩乡思，催君发棹讴。

路径行雨峡，签数报程邮。

客路看如许，交情可耐不。

殷勤江上水，长为送离忧。

项安世

项安世　次韵王少清告归七首

江陵虽未惯，已作一年留。

料得到锦里，剩须谈橘洲。

枫槠夹堤岸，荷芰匝城沟。

南入湖潮橹，北通襄汉舟。

逢人问风土，说与话难周。

项安世

项安世　次韵王少清告归七首

生平俱异县，相与忽同矛。

钝质铅逢错，芜心草赖耰。

每思难话别，却恨莫同游。

到日应残腊，来时却顺流。

高才日壬里，再见愈难侔。

项安世

项安世　次韵王少清告归七首

有美不自啬，相于常暗投。

舂容惊巨轴，错落眩双眸。

君已文如凤，吾方拙似鸠。

早知归峡口，亦欲下沙头。

卒卒偿诗债，惭无玉案酬。

项安世


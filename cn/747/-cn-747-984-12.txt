○对造削判

〈丙居鲁造削，迁郑而不良。所由科罪。诉云：“非地气。”〉

圣人丰功，明著能事，作程无资於苦窳，为度必禁於回邪。俾夫越燕函，人能为也；宋斤鲁削，器得良焉。丙隶百工，人居肆业。炉开夜火，已流朱雀之辉；灶发晨烟，将视赤龙之术，所以洗削之妙，精奇於土风；迁徙之殊，理暌於分野。郑刀岂同於鲁削？难以厚诬；周令将入於汉刑，实乖中典。观乎独断，未息群疑，请宽书牍之辞，谓审悬衡之要。


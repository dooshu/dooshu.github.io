○刘穆

刘穆，字公岸，浙江山阴人。貌修伟，善大刀及射，宽而爱人。崇祯中，以武进士授上海把总。南兵部尚书史可法知其才，补应天副将。穆虽为将，家贫，推食食士有气节者。邑人刘翼明、余姚邵应斗、萧山朱伯玉，从知府于颖转运南都，穆深结焉。

乙酉五月，南都败，归里，与颖及郑遵谦谋匡复。闻方国安溃而东，抄掠宁国、广德，可急抚为用，穆身往迎之。未还，遵谦已起郡中。武进士沈振东说遵谦，悉取江北船，系南岸，由是杭州兵不得渡。国安至，义师亦集，鲁王备物典策，筑坛西兴巅，拜国安大将军，封镇东侯。诸帅橐鞬列山下，以次上，旌旗数十里，戎卒十万，发令声动江谷，杭城望之震骇。浙东军倚以自强，由穆始议也。

穆封威北伯，受王之仁节度。明年丙戌，晋侯爵，用翼明左军都督。翼明亦善大刀，忠果敢战，尝为军锋。国安爱翼明才勇，欲请致之，翼明不肯，曰：“吾终不负威北恩。且同国事，何分彼此？”穆深得将士心如此。

穆子九，短而悍，有胆义，得徽人毕昆阳枪术，穆自以为不如。及兵起，九枪所向无敌，战于清风岭，独杀锐兵数百人，应枪辄倒。县骑益集，合围取九，乱斫死，南军为之夺气。乙酉六月，穆东奔舟山。是月六日卒，葬于岑港口。


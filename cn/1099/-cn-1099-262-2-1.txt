○贈黃僉事兵備遼東序 【 遼東兵備】

天子踐阼之二十年、虜酋大入、寇太原、其明年復入更進趣利、守臣不能禦、令得志引去　天子怒、悉法守臣、有司奏自今緣邊置守咸以西北人承之、謂西北人忠敢有濟。遇難不回。不專以習邊云。當是時秦人為刑部員外郎者、二人、蒲子仁伯、黃子叔卿、於是遂用仁伯為山西按察僉事、二子有友王生維楨、謂黃子曰、仁伯固晉往、然且及子、居無何、遼東兵備缺吏部遂以叔卿請疏曰、臣觀虜寇晉鄙、再得利甚鉅今聞守不至、然性貪、意必窺覬、得所欲、夫遼東者國左臂也、北鄰東胡虜如要約東胡合兵內嚮、則禍中遼東、遼東若守虜既阻于西、復閉于東、勢不絕漠而北不得也。然本在任人。臣謹擇可者。莫若黃員外。令員外為僉事。以山東銜備遼東。寬則聽訟儲糧。練兵課勇。急則從軍擊胡。逆來遮往。如此則官省而政一。事豫而變消。於計便。疏　上、乃詔僉事往。舉職盡如吏部請。然黃子深中篤厚、眾心比附、蒲子哲偉有猷受事輒立、二人者性行雖異、於今拜咸稱、王生曰、余聞諸邊人云、漢掠在虜者、率安土忘歸、其能者反為胡攻漢問之則謂漢賦法繁重。人無寧處。而胡俗自便。以故苦漢而安胡。不嫌負德。不羞逆節。夫胡至犯夏用夏制胡。夏化為胡。胡何制哉。是故隆城浚湟、易踰也、利劍長戟、易折也、卒不得恃、誠欲保境攘亂、興造緒業、唯在愛養拊循哉。唯在愛養拊循哉、其時蒲子使在外、乃即使所拜僉事、不得與語獨以語黃子、諸與黃子游者、多謂王生言是。黃子秦之咸寧人。咸寧人。有何氏許氏。並為都御史罷歸。有靖虜材。乃因黃子而感及二氏。黃子先為工部。後歷刑部。皆有狀不著。著今所以命官者云。


后卷








叙



余丁年罹于忧患，投闲二十载，杜门却扫于苕溪之上，心无所事，因网罗元祐以来群贤诗话，纂为六十卷，自谓已略尽矣。比官闽中，及归苕溪，又获数书，其间多评诗句，不忍弃之，遂再采摭，因而攫收群书，(“因”字原无，今据宋本、徐钞本校补。)旧有遗者，及就余闻见有继得者，各附益之，离为四十卷。噫，前后集共一百卷，亦可谓富矣！余尝谓开元之李、杜，元祐之苏、黄，皆集诗之大成者，故群贤于此四公，尤多品藻；盖欲发扬其旨趣，俾后来观诗者，虽未染指，固巳能知其味之美矣。(“能”字原无，今据宋本、徐钞本校补。)然诗道迩来几熄，时所罕尚，余独拳拳于此者，惜其将坠，欲以扶持其万一也。嗟余老矣，命益蹇，身益闲，故得以编次，终日明窗净几，目披手抄，诚心好之，遂忘其劳，盖穷人事业，止于如斯，虽有覆瓿之讥，亦何恤焉。丁亥中秋日，苕溪渔隐胡仔元任叙。







○築堡 【 內地築堡】

近邊之地築堡以為清野之計可也若內地防他盜則聽豪大家自為之可耳官督責之恐益滋擾

本兵初駭邊警、採宣羣議、令海內西北閭閻村落、遍得築堡禦虜、所在撫臣、如法督促、急如星火、每州邑剏堡數區、制若城隍、盈燕趙齊晉魯衛魏韓、無不屹然剏起、窮二年民力、制未得盡備、而氣巳索矣、愚切謂堡法可施于邊陲。不可施于腹裏。足以病民。不足以禦戎。足以致寇。不足以忠國。其說二十有五。邊陲土曠民稀。人鷙猂而俗尚首功也。土曠本戎馬之地旦暮出沒。沸梗彌逸得堡焉星羅其間。瞷敵之去。彌野耕作。賊至倉卒亟有藏寓。敵縱攻堡。吾姑暫支。大軍瞬息。可哨援也。敵或深入。則羣堡後躡。卒莫逞矣。民稀則利曠土之饒。相卹為命。視所寓堡。不得不羽毛之惜。人鷙猂則得堡為穴。養銳而息足焉。隱然得其虎豹在山之勢。發罔測矣。俗尚首功。則人自為戰。家自為計。不匱官中之憂。而比比可牙爪也。此謂堡法可施於邊陲者也。其四說如右。何謂堡法不可施於腹裏。生齒之繁。里巷散處之廣。州邑城池聯絡之多。法網牽制束縛之密。夫生齒之繁。則何地非肺腑。曷盡待而堡囿。里巷散處之廣。則備東遺弛西之源。釋實或攻虗之便。民曷得而置心。州邑城池聯絡之多。只如真定一府。地誠幾何。三十二州邑。棊布孔邇。又每州邑。贅數堡焉。每堡如城之大而備其制。勢誠美矣。法網牽制束縛之密。只如真定每州邑。儘民之力。驅之守城。驅之捍府又驅之戍西山隘口之險。又驅之并力諸堡之中。虗坐無警。歲月之久。此謂堡法不可施於腹裏。其四說如右。何謂足以病民。其始工也。拘集數十村民而築一村之堡。則興爾汝之嗟。其就績也。以數月積累之勞。而或一旦傾圯剝落之易則復動衆之窘。其憂後患也。不難於築。難於修。不難於修。難於守。州城尚不易修。不易守也。而况於草率之堡乎。其彼程督也。今日須丈尺若干。明日又須丈尺若干。今日造冊之府不如式則駁。明日上冊未備制又駁。今日委官某促責。明日委官某較量。今日委官某檢正。明日某覆覈奔走文移之凟。吏人戴罪之嚴。迎送夫馬之費。動輒掣肘之艱。民曷為而不告病耶。此謂堡法足以病民。其四說如右。何謂不足以禦戎。兵法守城之道有五敗。一曰壯夫寡小弱衆。二曰城大而人少。三曰糧寡而人衆。四曰蓄財積於外。五曰豪強不用命。夫州選義勇民壯義兵而投之。官搜窶夫羈之堡。一不守也。邊陲堡小。室廬輳密。人不必衆而力齊以專。腹裏則不然。二不守也。携糧當守堡之役。人衆畢來。則無室以居。廢耕乏餉。可立而餒。三不守也。邊陲無堡外之家茲以外族遠趨他堡。為之守焉。而其資產老弱。則外懸。此四不守也。州城有司為主之。然而守非君子不能也。堡乏統領之職而望豪強之用命難矣。五不守也。此謂不足以禦戎。其五說如右。何謂足以致寇。兵法曰善守者藏於九地之下。今有堡形而無禦之具。則知其堡之中有大姓焉邊警未必來。而寇之招矣。又曰無借人利器。中原草寇。游沒無迹。苟信宿而風靡焉。是授之寓矣。又曰田里相伍。其約束符信也。里有周垣。不得相過其隊分也。今議守道驅集四鄉。棄其室家之衆。而歛之一堡之怨。身內而情外。義分而勢必潰也。盜之藪矣。此謂足以致寇。其三說如右何謂不足以忠國。禦戎之道。古雖無上策也。未聞其以堡也。今議中原皆堡。畿甸皆堡。又議京城築外羅城。臨清州築外羅城。敵未門屏之瞷。而捫首室奧之早。太平一統之秋。而跼踖歉餒之甚。此不使聞於虜庭也。此一說也。古者城制未遑。干城有士。近代城垣倍蓰古世。而戰士謀夫。萬一不古若也。乃釋不講而務立堡焉。消人敵愾之心。而形此狐鼠之態。何示人以無氣也。此二說也。九邊之限。天設之險不此之恃而縱虜入我之深其關隘又何在也而何有於堡。此三說也。古人有曰聖人居之不以室宅。守之不以城郭。兵法亦言守具未足。薪水不供。雖有高城。宜棄勿守。然則守道在人不在城。有城而弗人也。城無為也。矧有堡無人城耶。此四說也夷姓不善攻城。前世名將必以奇制之。今不中國之智之技是求。而動縮千里之首。苟敵之果迫。又安策耶。此五說也。此為不足以忠國。其五說如右。


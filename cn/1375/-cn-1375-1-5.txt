沧浪亭记


予以罪废无所归，扁舟南游，旅于吴中，始僦舍以处。时盛夏蒸燠，土居皆褊狭，不能出气。思得高爽虚辟之地，以舒所怀。

一日过郡学，东顾草树郁然，崇阜广水，不类乎城中。并水，得微径于杂花修竹间，东趋数百步，有弃地，纵广函五十寻，三向皆水也。矼之南，其地益阔，旁无民居，左右皆林木相亏蔽。访诸旧老，云：“钱氏有国，近戚孙承祐之池馆也。”坳隆胜势，遗意尚存。予爱而裴徊，遂以钱四万得之。构亭北埼，号沧浪焉。

前竹后水，水之隅又竹，无穷极。澄川翠干，光影会于轩户之间，尤与风月为宜。予时榜小舟，幅巾以往。至则洒然忘其归。觞而浩歌，踞而仰笑。野老不至，鱼鸟共乐。形骸既适，则神不烦；观听无邪，则道以明。反思向之汩汩荣辱之场，日与锱铢利害相磨戛，隔此直趣，不亦鄙哉。

题记：全文仅三百余字，作者始述建亭原因，继叙觅地经过，终言游亭逸趣。叙事井然，状景宛然，抒情悠然，于淡泊忘机中，寓追悔往昔、鄙薄官场之意。

作者简介：苏舜钦（1008-1048），字子美，梓州铜山（今四川中江县南）人，生于开封。少慷慨有大志，初以父任补太庙斋郎，举进士，迁大理评事。范仲淹荐为集贤校理，监进奏院。因参加范仲淹为首的政治革新集团被除名，退居苏州，买水石作沧浪亭，自号沧浪翁。与穆修好为古文歌诗。其诗与梅尧臣齐名，风格豪健，甚为欧阳修所重。有《苏学士文集》。





●宋朝


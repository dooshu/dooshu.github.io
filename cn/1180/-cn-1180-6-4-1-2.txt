恭励圣学首一首


元后辅万邦，绥猷良不易。
若稽古哲王，多闻乃建事。
尧舜帝者宗，精一阐微义。
夏禹既祗德，殷高亦逊志。
成后务缉熙，周《诗》咏《小毖》。
猗欤休烈光，英声播来嗣。
今皇体睿明，冲龄纂神器。
爰当访落初，即敞金华秘。
书帷简儒彦，艺圃覃文思。
朝昃不遑暇，寒暑靡暂离。
寰宇仰休明，风云庆遭际。
顾以谫陋质，无能补天地。
愿言崇圣功，问学登纯懿。
勿云天聪明，无为事博识。
图书足自娱，兼之益神智。
勿云富春秋，茂叶聊可诿。
寸阴重逾璧，居诸易流驶。
勿云履崇高，优游保天位。
君心苟纵逸，万几遂颠坠。
勿云当燕闲，可以快志意。
一暴而十寒，细行终为累。
戒彼鸿鹄心，专精道乃致。
亵御必端良，勿狎于非类。
为山九仞崇，成功归一篑。
慎初惟克终，永保无虞治。
愚臣职司规，敢以告中侍。






十六


立嫡以长，常道也。若长者未克负荷，而众子英贤可立，则周太王、文王行之矣。此自人主家事，且创业之君计虑深远，未可拘寻常，引故事以争也。

汉惠帝仁柔，高祖以赵王为类己，故欲立之，未必尽由戚姬之宠，故留侯不强争。其后为建成所劫，不得已为之画计。武帝舍其诸子而立少，使霍光传之，竟以安汉。光武舍东海而立明帝，东海未有失德也。晋武早从卫瓘之言，必无永嘉之祸。唐之基业，实太宗所造。高祖庸暗，不定计于先，致使禁庭喋血，兄弟相戕。宋王成器鉴之，力辞储副，以让玄宗，终身友爱，长保福禄。斯其得失之效，略可睹矣。

创业之初，天下甫定，反侧未尽归服，威德未尽周洽，其所建立，未能尽当乎人心，非如奕世之后，势有常尊，而人有定志也。诚得长君英主，世及相承，数十百年之后，威德洽于海内，国势奠于久安，反侧者已尽，觊觎者不萌，即有庸主中佐，天下宴然可无事也。周之先世，积德累功。武王既没，成王幼冲，殷民放于外，三叔鬨于内。当此之时，若无周公，姬氏之业犹未可知也。而况崛起于草莽，角逐于群雄者乎？殷家传弟，世有长君，故国势最强。元魏高欢，二子相继为帝，而娄后主之。彼虽妇人，亦有远识，非书生竖儒所能窥也。

高皇帝自失懿文之后，实属意于成祖。而刘三吾等老儒，乃谓置秦、晋二王于何地。不以社稷为重，而牵于长幼之情，此世俗之见也。嗟呼！建文之时，国本挠弱，强宗并峙，非成祖之雄略，起而振之，天下之势岂不危哉？此非寻常之人所可语也。






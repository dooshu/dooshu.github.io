广陵醉後赠陈曼仙同年【陈旧官蜀自免归】

拂衣不采商山芝草堂不羡浣花溪暖老争看人似玉把诗自劝醉如泥开轩种竹江云入素甆酌酒嘉宾集洞箫铁笛相和鸣玉柱檀槽杂歌泣芙蓉含雾暗氤氲婀娜吴姬娇出羣轻讴缓唱四坐静不动朱唇声遏云十年契濶今良会宦游忽叙巴西事羌村蛮洞畏豺狼哀角腥风动天地万里生还信偶然衔杯且称平生意主人潇洒良得计有客风尘早憔悴柴桑夙昔无宦情东山偶起怜苍生昔何勇健今何老归卧双溪弄月明


吴芾　二月晦日劝耕石城三首

春晓喜新晴，聊为野外行。

残花红雨乱，垂柳绿丝轻。

路入藏云寺，山围走马城。

空余怀古意，往事与谁评。

吴芾

吴芾　二月晦日劝耕石城三首

经年萦吏役，今日作春游。

梅雪随风去，桃花逐水流。

已惊时节晚，还叹物华休。

扰扰终何补，归与老一丘。

吴芾

吴芾　二月晦日劝耕石城三首

兀坐无聊赖，所期怀抱开。

偶驱千骑出，还得十朋来。

遣兴非无句，消愁亦有杯。

此心终不乐，只是忆天台。

吴芾


卷四



卷之四

丙申春二月壬子朔，张士诚陷平江。

丙子，上率常遇春等击蛮子海牙于采石。时敌舟联络江上，势甚盛。乃命遇春设疑兵以分敌势，而以大兵薄之。及战，遇春率舟师冲其中敌，舟分为二。我师左右纵击，飞礟中敌舟，輙糜碎。自辰至午，战益急，敌大败，俘获万计，尽得其舟舰。蛮子海牙以余众走集庆。

三月辛巳朔，上率诸军取集庆，自太平水陆并进。癸未，至江宁镇。先攻陈兆先营，大破之。进拔其栅，擒兆先，尽降其众，得兵三万六千人。择其骁勇者五百人置麾下，五百人者多疑惧不自安。上觉其意，至暮，令其悉入卫，屏旧人于外，独留冯国用侍卧榻旁。上解甲，酣寝达旦。疑惧者始安，乃相语曰：“既活我，又以腹心待我，何可不尽力图报？”及攻集庆，多先登陷阵。

庚寅，上进兵集庆。未及城五里，诸军鼓噪而进。元兵皆破胆。行台御史大夫福寿督兵出战，我师击败之。福寿闭城拒守。大军傅城下，将士以云梯登城。城中莫能支，遂克之。福寿犹督兵巷战，兵溃，坐伏龟楼前指挥左右，更欲拒战。或劝之遁，福寿叱而射之，督战不已，遂死于兵。平章阿鲁灰、参政伯家奴及集庆路达鲁花赤达尼达思等皆战死，获其御史王稷、元帅李宁等三百余人，蛮子海牙走投张士诚水寨元帅康茂才。苗军元帅寻朝佐、许成、刘哈剌不花、海军元帅叶撒及阿鲁灰部将完都等各率众降，凡得军民五十余万。上入城，悉召官吏父老人民，谕之曰：“元失其政，所在纷扰，兵戈并起，生民涂炭。汝等处危城之中，朝夕惴惴不能自保。吾率众至此，为民除乱耳。汝宜各安职业，毋怀疑惧。贤人君子有能相从立功业者，吾礼用之。居官者慎毋暴横以殃吾民。旧政有不便者，吾为汝除之。”于是城中军民皆喜悦，更相庆慰。

辛卯，上周览城郭，谓徐达等曰：“金陵险固，古所谓长江天堑，真形胜地也。仓廪实，人民足。吾今有之，诸公又能同心协力以相左右，何功不成！”达曰：“成功立业，非偶然。今得此，殆天授也。”乃改集庆路为应天府，置天兴建康翼统军大元帅府，以廖永安为统军元帅，命赵忠为兴国翼元帅，以守太平。得儒士夏煜、孙炎、杨宪等十余人，皆录用之。

置上元、江宁二县。

上既定金陵，欲发兵取镇江。虑诸将不能禁戢士卒，为民患。明日，召诸将，数以尝纵士卒之过，欲寘之法，李善长恳救乃免。于是命徐达等将兵以往，戒之曰：“吾自起兵未尝妄杀。今汝等将兵往，当体吾心，戒戢士卒。城下之日，毋焚掠，毋杀戮。有犯令者，处以军法，纵之者，罚无赦。”诸将皆顿首曰：“谨受命。”

丙申，徐达、汤和、张德麟、廖永安等进兵攻镇江。丁酉，克之。苗军元帅完者图出走，守将叚武、平章定定战死。达等自仁和门入，号令严肃。城中晏然，民不知有兵。

己亥，以镇江为淮兴镇江翼元帅府，命徐达、汤和为统军元帅，改镇江路为江淮府。

置秦淮翼元帅府，以俞通海为元帅。

夏四月辛亥朔。

壬子，张士诚将赵打虎陷湖州。

乙丑，克金坛县。

五月庚辰朔，太平府当涂县民献瑞麦一茎二穗者，凡二本。

六月庚戌朔。

乙卯，元帅邓愈、邵成、总管汤昌率兵攻广德路，克之。改为广兴府，置广兴翼行军元帅府，以邓愈、邵成为元帅，汤昌为行军总管。

辛未，置行枢密院于太平，以总管花云为院判。

元帅汤和、总管吴德兴等帅广兴、淮兴二翼兵攻加山富庄寨，平之。

壬申，降人陈保二叛降于张士诚，诱执詹、李二将以去。保二，常州奔牛坝人。初，聚众以黄帕首，号“黄包头军”。汤和等兵下镇江，徇奔牛吕城，保二以众降。至是，复叛。

乙亥，遣儒士杨宪通好于张士诚。书略曰：“近闻足下兵由通州，遂有吴郡。昔隗嚣据天水以称雄，今足下据姑苏以自王。吾深为足下喜。吾与足下东西境也。睦邻守国，保境息民，古人所贵，吾甚慕焉。自今以后，通使往来，毋惑于交构之言，以生边衅。”士诚得书不悦，拘留宪不遣。

秋七月己卯朔，诸将奉上为吴国公。以元御史台为公府，置江南行中书省，上兼总省事，以李善长、宋思颜为参议，李梦庚、郭景祥为左右司郎中，侯原善、杨原杲、陶安、阮弘道为员外郎，孔克仁、陈养吾、王恺为都事，王璹为照磨，栾凤为管勾，夏煜、韩子鲁为博士。

置江南行枢密院，以元帅汤和摄同佥枢密院事。

置帐前总制亲兵都指挥使司，以冯国用为都指挥使。

置左右等翼元帅府，以华云龙、唐胜宗、陆仲亨、邓愈、陈兆先、张彪、王玉、陈本等为元帅。

置五部都先锋，以陶文兴、陈德等为之。

置省都镇抚司，以孙养浩为镇抚。

置理问所，以刘祯、秦裕为理问。

置提刑按察使司，以王习古、王德芳为佥事。

置兵马指挥司，讥察奸伪，以达必大为指挥。

置营田司。

辛巳，张士诚诱我斥候以舟师，攻镇江。统军元帅徐达等御之，败其军于龙潭。上闻使谕徐达曰：“张士诚起于负贩，谲诈多端。今来寇镇江，是其交已变。当速出军攻毗陵，先机进取，沮其诈谋。”于是达帅师攻常州，进薄其垒，且遣使来告：贼已窘迫，请益师以破之。 上复遣兵三万往助之。于是达军于城西北，汤和军城北，张彪军于城东南。士诚遣其弟张九六以数万众来援。达曰：“张九六狡而善斗，使其胜势不可当。吾当以计取之。”乃去城十八里，设伏以待。仍命总管王均用率铁骑为奇兵。达亲督师与九六战，锋既交，均用铁骑横冲其阵，阵乱。九六退走，遇伏马蹶，为先锋刁国宝、王虎子所获，并禽其将张、汤二将军。九六即士德，枭鸷有谋。士诚陷诸郡，士德力为多。既被禽，士诚气沮。上欲留士德，以诱致士诚。士德间遗书，士诚俾降元，以谋我，乃诛之。

八月己酉朔，张士诚元帅江通海来降。

庚午，上以陈保二之叛由诸将不戢，士卒虐取保二赀，致怨而叛。及攻常州，又久不下。命自元帅徐达以下，皆降一官。以书责达等曰：“虐降致叛，老师无功。此吾所以责将军，其勉思以补前过。否则，必罚无赦。”

九月戊寅朔，上如江淮府，入城先谒孔子庙。分遣儒士告谕乡邑，劝耕桑，筑城开堑。命总管徐忠置金山水寨，以遏南北寇兵。上遂还。

冬十月丁未朔，以常遇春为管军总管，寻升为统军大元帅。

戊申，张士诚兵既败于常州，又以其弟九六被禽，士诚惧，遣其下孙君寿奉书，来请和曰：“始者，窃伏淮东，甘分草野。缘元政日弛，民心思乱。乘时举兵，起自泰州，遂取高邮，东连海堧。番官将帅，并力见攻，自取溃散，杀其平章实理门、参政赵伯器，遂成深讐。彼乃遣翰林待制乌马儿赍诏抚谕，饵以爵赏，却而不受。今春据姑苏，若无名号，何以服众？南面称孤，势使然也。伏惟上贤以神武之资，起兵淮右，跨有江东。金陵乃帝王之都，用武之国，可为左右建立大业之贺。向获詹、李二将，礼遇未遣，继蒙遣使通好。愚昧不明，久稽行李。今又蒙遣兵逼我毗陵，昼夜相攻，咎实自贻，夫复何说！然省己知过，愿与讲和，以解困厄，岁输粮二十万石、黄金五百两、白金三百斤以为犒军之资。各守封疆，不胜感恩。”上复书曰：“睦邻通好，有邦之常。开衅召兵，实由于尔。向者，用师京口，靖安疆场，师至奔牛吕城，陈保二望风降附。尔乃诱其叛逆，绐执我詹、李二将；暨遣儒士杨宪赍书通好，又复拘留。构兵开衅，谁执其咎？我是以遣将帅兵，攻围常州，生禽张、汤二将。尚以礼待，未忍加诛。尔既知过，能不堕前好？归我使臣、将校，仍馈粮五十万石，即当班师。况尔所获詹、李乃吾偏禆小校，无益成败。张、汤二将，尔左右手也，尔宜三思。大丈夫举事当赤心相示，浮言夸辞，吾甚厌之。”士诚得书不报。

十一月丁丑朔。

壬午，徐达兵围常州，久不下。上复益达精兵二万人围之。士诚守将诱我长兴新附义兵，元帅郑佥院以兵七千叛去。初，我师四面围常州。及郑佥院叛，我师四面去其三。达营于城南，常遇春营于城东南三十里外。士诚兵挟郑佥院攻徐达、汤和垒，达勒兵与战；常遇春、廖永安、胡大海自其垒来援，内外夹击，大破之，生禽其将张德，余军奔入城。士诚复遣其将吕珍驰入常州，督兵拒守。达复进师围之，城中益困。

丁亥，皇第二子生，孝慈皇后出也。

十二月丙午朔，复以江淮府为镇江府。

以王志为怀远将军、右副元帅，郭子兴为管军总管。

宁国路长枪元帅谢国玺寇广兴府。元帅邓愈击败之，禽其总管武世荣，获兵千余人。








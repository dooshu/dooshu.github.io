●卷三百三十　四裔考七

○骠国

唐贞元十八年春正月，南诏使来朝，骠国王始遣其弟悉利移来朝。华言谓之骠，自谓突罗朱，闍婆人谓之徒里拙。古未尝通中国，魏晋间有著《西南异方志》及《南中八郡》者云："永昌，古哀牢国也。传闻永昌西南三千里有骠国，君臣、父子、长幼有序。然无见史传者。"今其闻南诏异牟寻归附，心慕之，乃因南诏重译，遣子朝贡。东北距南诏咩苴城六千八百里，凡去上都万四千里，在永昌故郡南二千里馀。其国境东西三千里。往来通聘者，迦罗婆提等二十国；役属者，道林王等九城；食境土者，罗君潜等二百九十八部落。东邻真蜡国，西接东天竺国，南尽溟海，北通南诏些乐城界。其王姓困没长，名摩罗惹。其国相名摩诃斯那。其王近適则舆以金绳床，远適则乘象。嫔御甚众，侍御常数百人。其罗城构以砖甓，周一百六十里，壕岸亦构以砖，相传本是舍利佛城。内有居人数万家，佛寺百馀区。其堂宇皆错以金银，涂以丹彩，地以紫矿，覆以锦罽。其俗好生恶杀。其土宜菽粟稻粱，无麻麦。其理无刑名桎梏之具，犯罪者以竹五十本束之，伏犯者挞其背，数止五，轻者止三，杀人者戮之。男女七岁则落髪，止寺住桑门，至二十五悟佛理，乃复为居人。其衣服悉以白傆与朝霞绕腰而已，不衣缯帛，云出於蚕，为伤生也。献其国乐凡二十二曲，与乐工三十五人来朝。乐曲皆演释氏经论之词意。二十一年四月，封弥臣国嗣王道勿礼为弥臣国王焉。咸通三年二月，遣使贡方物。

○西原蛮

西原蛮，居广、容之南，邕、桂之西。有甯氏者，相承为豪。又有黄氏，居黄橙洞，其隶也。其地西接南诏。唐天宝初，黄氏强，与韦氏、侬氏唇齿为寇害，据十馀州。韦氏、周氏耻不肯附，黄氏攻之，逐於海滨。至德初，首领黄乾曜、真崇郁与陆州、武阳、朱兰洞蛮皆叛，推武承斐、韦敬简为帅，僭号中越王，廖殿为桂南王，莫淳为柘南王，相支为南越王，梁奉为镇南王，罗诚为戎成王，莫浔为南海王，合众二十万，绵地数千里，署置官吏，攻桂管十八州。所至焚庐舍，掠士女，更四岁不能平。乾元初，遣中使慰晓诸首领，赐诏书赦其罪，约降。於是西原、环、右等州首领方子弹、甘令晖、罗承韦、张九解、宋原五百馀人请出兵讨承斐等，岁中战二百，斩黄乾曜、真崇郁、廖殿、莫淳、梁奉、罗诚、莫浔七人。承斐等以馀众面缚诣桂州降，尽释其缚，差赐布帛纵之。其种落张侯、夏永与夷獠梁崇牵、覃问及西原酋长吴功曹复合兵内寇，陷道州，据城五十馀日。桂管经略使邢济击平之，执吴功曹等。馀众复围道州，刺史元结固守不能下，进攻永州，陷邵州，留数日而去。湖南团练使辛京杲遣将王国良戍武岗，嫉京果贪暴，亦叛，有众千人，侵掠州县，发使招之，且服且叛。建中元年，城溆州以断西原，国良乃降。贞元十年，黄洞首领黄少卿者，功邕管，围经略使孙公器，请发岭南兵穷讨之，德宗不许，命中人招谕，不从，俄陷钦、横、浔、贵四州，少卿子昌沔偟勇，前後陷十三州，气益振。乃以唐州刺史杨旻为容管招讨经略使，引师掩贼，一日六七战，皆破之，侵地悉复。元和初，邕州擒其别帅黄承庆。明年，少卿等归款，拜归顺州刺史，弟少高为有州刺史，未几复叛。又有黄少度、黄昌瓘二部，陷宾、蛮二州，据之。十一年，攻钦、横二州，邕管经略使韦悦破走之，取宾、蛮二州。是岁，复屠严州，桂管观察使裴行立轻其军弱，首请发兵尽诛叛者，徼幸有功，宪宗许之。行立兵出击，弥更二岁，妄奏斩获二万，罔天子为解。自是邕、容两道没伤疾疫死者十八以上，调费阙亡，繇行立、阳旻二人，当时莫不咎之。及安南兵乱，杀都护李象古，擢唐州刺史桂仲武为都护，逗留不敢进，贬安州刺史，以行立代之。寻召还，卒。长庆初，以容管经略使留後严公素为经略使，上表请讨黄氏。兵部侍郎韩愈建言曰："南讨损伤，岭南人希，贼之所处，洞垒荒僻。假如尽杀其人，得其地，在国计不为有益。容贷羁縻，比之禽兽，来则捍御，去则不追，未有亏损朝廷。愿因改元大庆，普赦其罪，遣官以天子恩意宣谕，必能听命。乃选材用威信者，处以经略，处理得方，宜无侵叛。"不纳。後黄贼更攻邕州，陷左江镇；攻钦州，陷千金镇。明年，又寇钦州。是岁，黄昌瓘遣其党陈少奇二十人归款请降，敬宗纳之。黄氏、侬氏据州十八，经略使至，遣一人诣治所，稍不得意，辄侵掠诸州。横州当邕江官道，岭南节度使常以兵五百戍守，不能制。太和中，经略使董昌龄遣子兰讨平峒穴，夷其种党，诸蛮畏服。有违命者，必严罚之。十八州岁轮贡赋，道路清平。其後侬洞最强，结南诏为助。懿宗与南诏约和，二洞数构败之。邕管节度使辛谠以从事徐雲虔使南诏结和，赍美货啖二洞首领侬金勒等与之通欢。金勒听命。宋时侬氏世为广源州首领，州在邕州西南郁江之源，地峭绝深阻，产黄金、丹砂，颇有邑居聚落。自交趾蛮据有安南，而广源虽号邕管羁縻，其实服役於交趾。初，有侬全福者，知傥犹州，其弟存禄知万涯州，全福妻弟侬当道知武勒州。一日，全福杀存禄、当道，并有其地。交趾怒，举兵虏全福及其子智聪以归。其妇阿侬本左江武勒族也，转至傥犹州，全福纳之。全福见虏，阿侬遂嫁商人，生子名智高。生十三年，杀其父商人，曰："天下岂有二父邪？"因冒侬姓，与其母奔雷火峒，其母又嫁特磨道侬夏卿。久之，智高复与其母出据傥犹州，建国曰大历。交趾复拔傥犹州，执智高，释其罪，使知广源州，又以雷、火、频、婆回峒及思浪州附益之。居四年，内怨交趾，袭据安德州，僭称南天国，改年景端。皇祐五年，寇邕州。明年，交趾发兵讨之，不克。广西转运使萧固遣邕州指使并贇往刺候，而贇擅发兵攻智高，为所执，因问中国虚实，贇为陈大略，说智高内属。乃遣贇还，奉表请岁贡方物，未听。又以驯象、金银来献，朝廷以其役属交趾，拒之。後复赍金函书以请，知邕州陈琪上闻，不报。智高既不得请，又与交趾为仇，且擅山泽之利，遂招纳亡命，数出敝衣易榖食，绐言峒中饥，部落离散。邕州信其微弱，不设备也。乃与广州进士黄玮、黄师宓反其党侬建侯、侬志忠等日夜谋入寇。一夕，焚其巢穴，绐其众曰："平生积聚，今为天火焚，无以为生，计穷矣。当拔邕州，据广州以自王，否则必死。"四年四月，率众五千沿郁江东下，攻破横山寨，遂破邕州，执知州陈琪等害之。智高僭号仁惠皇帝，改年启历。时天下久安，岭南州县无备，一旦兵起仓卒，守将多弃城遁，故智高所向得志，相继破横、贵、龚、浔、藤、梧、封、端、康九州。所至焚府库，杀官吏，进围广州五十馀日，不克，解去。又破昭、宾二州，复据邕州。陈晓等兵败，朝廷命狄青为宣抚使，督诸军进兵绝昆仑关。智高悉众拒战，大败，夜焚城遁，由合江口入大理国。智高自起至平几一年，暴践一方，吏民不胜其毒，朝廷为下赦令，拊疮痍。智高既败，其母阿侬入保特磨，依其夫侬夏卿，收残众三千馀人，复欲入寇。安抚使余靖督部吏发峒兵入特磨，掩袭之。获阿侬及智高弟智光等槛送京师，弃市。智高不知所终。侬氏又有宗旦者，知雷、火峒，稍桀黠。嘉祐二年，尝入寇，知桂州萧固招之内属，补以官。七年，宗旦父子请以所属城洞，永为王民。诏各还一官。赐赉有差。是岁，侬夏卿、侬亮亦自特磨来归，皆其族也。

石湖范氏《桂海虞衡志》曰："侬智高反，朝廷讨平之。因其疆域，参唐制，分析其种落，大者为州，小者为县，又小者为洞，凡五十馀所。推其长雄者首领，籍其民为壮丁，以藩篱内郡，障防外蛮，缓急追集备御，制如官军。其酋皆世袭，分隶诸寨，总隶於提举。左江四寨二提举，右江四寨一提举，寨官，民官也。知寨、主簿各一员，掌诸洞财赋。左江屯永平、太平，右江屯横山，掌诸洞烟火民丁，以官兵尽护之。大抵人物犷悍，风俗荒怪，不可尽以中国教法绳治，姑羁縻之而巳。有知州、权州、监州、知县、知洞，皆命於安抚若监司，给文帖朱记。其次有同发遣、权发遣之属，谓之官典，各命於其州。每村团又推一人为长，谓之主户。馀民皆称提陀，犹言百姓也。洞丁有争，各讼诸酋。酋不能决若酋自争，则讼诸寨或提举。又不能决，讼诸邕管，次至帅司而止。皇祐以前，知州补授，不过都知兵马使，仅比徽校。智高之乱，洞人立功，始有补班行者，诸洞知州不敢坐其上，视朝廷爵命尚知尊敬。元丰以後，渐任中州官。近岁，洞酋多寄籍内地，纳粟补授，无非大小使臣，或敢诣阙陈献利害，至借补閤职，与帅守抗礼。其为招马官者，尤与州县相狎，子弟有入邕州应举者，招致游士，多设耳目，州县文移未下，巳先知之。舆骑、居室、服用皆拟公侯。如安平州之李棫，田州之黄谐，皆有强兵矣。民田计口给民，不得典卖。惟自开荒者由己，谓之祖业口分田。知州别得养印田，犹圭田也。权州以下无印记者，得荫免田。既各服属其民，又以攻剽山獠，及博买嫁娶所得生口，男女相配，给田使耕，教以武伎，世世隶属，谓之家奴，亦曰家丁。强壮可教勒者，谓之田子、甲丁，亦曰马前牌，皆青布巾，跣足，总谓之洞丁。旧一州多不过五六百人，今有以千计者。元丰中，尝籍其数十馀万，老弱不与，此籍久不脩矣。洞丁往往劲捷能辛苦，穿皮履，上下山不顿。其械器有桶子甲、长枪、手摽偏刀逷〈釒辜〉牌山弩竹箭桄榔箭之属。其相仇杀，彼此布阵，各张两翼以相包裹，人多翼长者胜，无他奇。民居苦茅为两重棚，谓之麻阑，上以自处，下蓄牛豕。棚上编竹为栈，但有一牛皮为僽席，牛豕之秽升闻栈罅，习惯之。亦以其地多虎狼，不尔则人畜俱不安，深广民居亦多如此。洞人生理尤苟简，冬编鹅毛木绵，夏缉蕉竹麻紵为衣。抟饭掬水以食，家具藏土窖以备寇掠。土产生金、银、铜、铅绿、丹砂、翠羽、洞緂、练布、茴香、草果诸药，各逐其利，不困乏。今黄姓尚多而侬姓绝少，盖智高乱後，侬氏善良许从国姓，故今多姓赵氏。举洞纯一姓者，婚姻自若。酋豪或聚数妻，皆曰媚娘。洞官之家婚嫁，以粗豪汰侈相高，聘送礼仪，多至千担，少亦半之。婿来就亲，女家於五里外结草屋百馀间与居，谓之入寮。两家各以鼓乐迎男女至寮，女婢妾百馀，婿僮仆至数百，成礼之夕，两家各盛兵为备，小有言，则兵刃相接，成婚後，婿常抽刃，妻之婢妾迕意，即手杀之。自入寮，能多杀婢则妻党畏之，否则谓之懦。半年而後归夫家。人远出而归者，止於三十里外，家遣巫提竹篮迓，脱归人帖身衣，贮之篮以前导还家，言为行人收魂归也。亲始死，披髪持瓶罋，恸哭水滨，掷铜钱、纸钱於水，汲归浴尸，谓之买水，否则邻里以为不孝。此州县虽曰羁縻，然皆耕作省地，岁输税米於官。始时，国家规模宏远，以民官治理之，兵官镇压之，以诸洞财力养官军，以民丁备招集驱使，上下相维，有臂指之势。洞酋虽号知州、县，多服皂白布袍，类里正、户长。参寨官皆横梃，自称某州防遏盗贼。大抵见知寨如里正之於长官，奉提举如卒伍之於主将，视邕管如朝廷，望经略、帅府则如神明。号令风靡，保障隐然。比年不然，诸洞不供租赋，故无粮以养提举之兵。提举兵力单弱，故威令不行。寨官非惟惰不举职，且日走洞官之门握手为市，提举官亦不复威重，与之交关通贿，其间有自爱稍欲振举，诸洞必共汙染之，使以罪去，甚则酖焉。原其始，皆边吏冒法徇利致然，此弊固未易悉数也。故事，安抚、经略使初开幕府，颁盐采遍犒首领，以公文下教，谓之'委曲'。大略使固守边界，存恤壮丁云。邕州守臣旧不轻付，屯卒将五千人，京师遣人作司大兵城，边备甚饬。比来，邕州经费匮阙，触事废弛，但存羸卒数百人，城壁器械颓坏不脩，安抚、都监司事体朘弱，州洞桀黠无所忌，至掠省民客旅，缚卖於交趾诸蛮。又招收省民不遑及配隶亡命者，以益田子、甲丁反，隐然平视安抚、都监司，此非持久计。庆历广源之变，为鉴岂远哉。"

○焦侥国

焦侥国，後汉时通焉。明帝永平中，西南夷焦侥贡献。安帝永初中，永昌徼外焦侥种夷陆赖等三千馀口举种内附，献象牙、水牛、封牛。其人长三尺，穴居善游，鸟兽惧焉。其地草木冬落夏生。

○椫国

椫（音擅）国，後汉时通焉。和帝永元中，其国王雍由调遣译奉国珍宝，和帝赐金印紫绶。安帝永宁初，复遣使朝贡，献乐及幻人，能变化吐火，自支解，易牛马头。又善跳丸，数乃至千。自言我海西人。海西即大秦也。椫国西南大秦。明年元会，安帝作乐於庭，封雍由调为汉大都尉。

○两爨蛮

两爨蛮，自曲州、靖州西南昆川、曲轭、晋宁、喻献、安宁距龙和城，通谓之西爨白蛮；自弥鹿、升麻二川，南至步头，谓之东爨乌蛮。西爨自云本安邑人，七世祖晋南宁太守，中国乱，遂王蛮中。宋元帝时，南宁州刺史徐文盛召诣荆州，有爨瓒者，据其地，延袤二千馀里。土多骏马、犀、象、明珠。既死，子震玩分统其众，隋开皇初，遣使朝贡，命韦世冲以兵戍之，置恭州、协州、昆州。未几叛，史万岁击之，至西洱河、滇池而还。震玩惧而入朝，文帝诛之，诸子没为奴。唐高祖即位，以其子弘远为昆州刺史，奉父丧归。而益州剌史段纶遣俞大施至南宁，治共范川，诱诸部皆纳款贡方物。太宗遣将击西爨，开青蛉、弄栋为县。爨蛮之西，有徙莫祇蛮、俭望蛮，贞观二十三年内属，以其地为傍、望、览、邱、求五州，隶郎州都督府。白水蛮，地与青蛉、弄栋接，亦录郎州。亦隶弄栋西有大勃弄、小勃弄二州蛮，其西与黄瓜、叶榆、西洱河接，其众完富与蜀将，无酋长，喜相仇怨。永徽初，大勃弄杨承颠私署将帅，寇麻州，都督任怀玉招之，不听。高宗以左领军将军赵孝祖为郎州道行军总管，与怀玉讨之。至罗仵侯山，其酋秃磨蒲与大鬼主都于以众塞菁口，孝祖大破之。夷人尚鬼，谓主祭者为鬼主，每岁户出一牛或一羊，就其家祭之。送鬼迎鬼必有兵，因以复仇云。孝祖屡破降诸部，西南夷遂定。元宗时，诸爨互相并起攻，稍离弱。贞元中，置都督府於峰州，领羁縻州十八。乌蛮与南诏世婚姻，其种分七部落，土多牛马，无布帛，衣皮。俗尚巫鬼，无拜跪之节。其语四译乃通中国。大部落有大鬼主，百家则置千鬼主。勿邓部，地方千里，有邛部六姓。又有东钦蛮、粟蛮、雷蛮、梦蛮散处黎、嶲、戎数州之鄙，隶勿邓。其南七十里，有两林部落。其南有丰琶部落。两林地虽狭而诸部推为长，号都大鬼主。勿邓、丰琶、两林皆谓之东蛮，天宝中，皆受封爵。及南诏陷嶲州，遂羁属吐蕃。贞元中，复通款，以数为吐蕃攻猎。乃遗韦皋书，乞兵攻吐蕃，皋遣兵大破吐蕃於北谷，获其铠仗、牛马。诏封其鬼主苴那时等皆为郡王，给印章、袍带，岁给其部盐采。後唐天成中山，後两林蛮遣其大鬼主来贡。宋开宝二年，两林蛮王子及印部川蛮都鬼主入贡。诏嘉纳之，赐以器币。由黎州南行七百里至其地，又一程至嶲州，今废，空城中但有浮图一。又二程至建昌城，又十七程至雲南。三年七月，又朝贡。八年，又入贡。太平兴国初，遣使贡名马方物，乞颁正朔。诏加其官优奖之。淳化元年，黎州蛮乞互市，诏增给其直。自是讫真宗朝，入贡不绝，每优诏加官厚赐，遣之。天圣八年十月，邛部川蛮王黎在遣使入贡。时占城、龟兹、沙州亦皆入贡，至以家自随。晏殊因请图其人物衣冠，并访道里风俗，以上史官，诏可。明道元年，黎在请三岁一贡，诏谕道路遐远，许五年一至。邛部於诸蛮中最骄悍狡谲，招集蕃汉亡命，侵攘他种，闭其道以专利。熙宁三年，首领苴克遣使来贺登极，自称"大渡河南邛部山前、山後百领，"赐敕书、器币、袭衣、银带。苴克死，诏以其子韦则袭封怀化校尉、大渡河南邛部川都鬼主。乾道九年，诏以崖袜承袭兄蒙备金紫光禄大夫、怀化校尉、都鬼主如故。从西川宣抚司请也。淳熙元年，吐蕃种落侵犯边境，崖袜率众掩杀，诏令四川宣抚司具功状闻奏。二年，制置使范成大奏两林蛮王第笼畏、首领崖来等攻邛部川之袭瓮城。不克。虏掠而去．崖袜遣人追逐，已下黎州隄防之。七年，枢密院编脩官李嘉谋言："黎州边面近则有曰邛部川，曰河南蛮，曰女儿城蛮，曰青差，口吐蕃，曰五部落，远则大、小雲南州之三边，大抵诸蕃环列。今以马故，日至太守之庭，彼既狎玩，始有内侮之心。自今宜令通判专任市马，太守专任边事。"诏市马令通判专任外，馀守臣措置。八年，崖袜死，其侄墨崖承袭。依例授官。诏自今黎民屯戍，土军、禁军并听黎州守臣节制，其西兵遇有边事，亦听守臣节制，从编修官李嘉谋之言也。宁宗嘉定九年，邛部川为雲南所逼，折归雲南。初，邛部鬼主部库，与其亲族崖则内自攻，崖则结两林蛮为援，部库闻之惧，求救雲南，喜其附己，遂起兵攻两林蛮灭之。蛮族素忠顺，自国初以来，蔽遮雲南之路，故雲南与中国绝。及是，黎州失藩篱之蔽矣。自黔、恭以西，至涪、泸、嘉、叙，自阶、文折而东，南至威、茂、黎、雅，被边十馀郡，绵亘数千里，刚夷恶獠，殆千万种。自治平之末，讫於靖康，太抵皆通互市，奉职贡，虽时有剽掠，如鼠窃狗偷，不能为深患云。

○松外诸蛮

松外诸蛮数十其部，大者五六百户，小者二三凡百，凡数十姓。赵、杨、李、董、为贵族，皆擅山川，不能相君长。有城郭、文字，颇知阴阳历数。自夜郎、滇池以西，皆庄蹻之裔。有稻、麦、粟、豆、丝、麻、薤、蒜、桃、李。以十二月为岁首。布幅广七寸。正月蚕生二月熟。男子毡革为帔，女衣絁布裙衫，髻盘如儙。饭用竹筲抟而啖之，鸟杯贮羹如鸡彝。徒跣，有舟无车。死则坎地，殡舍左，屋之，三年乃葬，以蠡蚌封棺。父母丧，斩縗布衣不澡者四五年，近者二三年。为人所杀者，子以麻括髪，墨面，衣不缉。居丧，婚嫁不废，亦弗避同姓。婿不亲迎。富室娶妻，纳金银牛羊酒，女所赍亦如之。有罪者，树一长木，击鼓集众其下。强盗杀之，富者贳死，烧屋夺其田；盗者倍九而偿赃。奸淫，则强族输金银请和而弃其妻，处女、嫠妇不坐。凡相杀必报，力不能则其部助之。祭祀，杀牛马，亲联毕会，助以牛酒，多至数百人。唐贞观中，嶲州都督刘伯英上疏言："松外诸蛮，率暂附亟叛，请击之，西洱河天竺道可通也。"居数岁，太守以右武候将军梁建方发蜀十二州兵进讨，酋帅双舍拒战，败走，杀获十馀万，群蛮震骇，走保山谷。建方谕降者七十馀部，户十万九千，署首领蒙和为县令，馀众感悦。西洱河蛮，亦曰河蛮，道繇郎州走三千里，建方遣其兵自嶲州道千五百里掩之，其帅杨盛大骇，欲遁去，使者好语约降，乃遣首领十人纳款军门，建方振旅还。二十二年，西洱河大首领杨同外、东洱河大首领杨敛、松外首领蒙羽皆入朝，授官秩。显庆元年，西洱河大首领杨栋附显、和蛮大首王罗祁、郎昆梨盘四州大首领王伽冲率部落四千人归附，入朝贡方物。其後茂州西南筑安戎城，绝吐蕃通蛮之道，生羌为吐蕃乡导，攻拔之，增兵以守，西洱河诸蛮皆臣吐蕃。开元中，首领始入朝，授刺史。会南诏蒙归义拔大河城，乃北徙，更羁制於浪穹诏。浪穹诏巳破，又徙雲南柘城。黎州，领羁縻奉上等州二十六。开元十七年，又领羁縻夏梁、卜贵等州三十一。

○尾濮

尾濮，汉、魏以後在兴右郡（今雲南郡地）西南千五百里徼外。其人有尾，长三四寸，欲坐，辄先穿地为穴，以安其尾，尾折便死。居木上，食人。俗又啖其老者。唯识母不识父。其俗，有宾客，杀老以供厨，故宾婚有日，老者必泣。其地有稷及陆稻，多盐井，饶犀象，有弓矢，革铠以赤猱猴皮。垂锡珠、翡翠为冠帻。按：木濮即尾濮也（又按《南土俗传》云："拘利东有蒲罗，中人人有尾，长五六寸。其俗食人。"按：其地并西南，蒲罗盖尾濮之地名）。

○木绵濮

木绵濮，土有木绵树，多叶，又生房甚繁，房中绵如蚕所作，其大如卷（音拳）。

○文面濮

文面濮，其俗劖面，以青画之（劖，音谗）。

○折腰濮

折腰濮，其俗，生子皆折其腰。

○赤口濮

赤口濮，在永昌南，其俗，折其齿，劖其唇使赤。又露身无衣服。

○黑僰濮

黑僰濮，在永昌西南，山居耐勤苦。其衣服，妇人一幅布为裙，或以贯头；丈夫以榖皮为衣。其境出白氾牛、犀、象、琥珀、金、桐华布。又诸濮之域，皆出楛矢。《尔雅》曰："南至於濮铅。"《周书　王会》"卜人丹沙"，注云："卜人，西南之蛮，丹沙所出。"今按：卜人，盖濮人也（按：诸濮与哀牢，地相接，故附之）。

○交趾

交趾，本汉初南越之地，汉武帝平南越，分其地为儋耳、珠厓、南海、苍梧、郁林、合浦、交趾、日南、九真，凡九郡，置交趾刺史以领之。後汉置交州，晋、宋、齐、因之，又为交趾郡，陈亦因之。隋平陈，废郡置州。炀帝初，废州置郡。唐武德中，改交州总管府。至德中，改安南都护府。朱梁正明中，土豪曲承美专有其地，送款於末帝，因授承美节钺。时刘陟擅命岭表，遣将李和顺伐承美，执之，乃并其土宇。後有杨廷艺、绍洪皆受广南伪署，继为交趾节度使。绍洪卒，州将吴昌岌遂居其位。昌岌死，其弟昌文承袭。宋乾德初，昌文死，其参谋吴处玶、峰州刺史矫知护、武宁州刺史杨晖、牙将杜景硕等争立，管内十二州大乱，部民啸聚，起为寇盗，攻交州。先是，杨廷艺以牙将丁公著摄驩州刺史兼御蕃都督，部领即其子也。公著死，部领继之，至是，部领与其子琏率兵击败处玶等，贼党溃散，境内安堵，部民德之，乃推部领为交州帅，号曰大胜王，署其子琏以为节度使。凡三年，琏袭父位。立七年，闻太祖克平岭表，遂遣使贡方物，上表内附。制授琏检校太师、静海军节度使、安南都护。其进奉使皆命以官。八年，遣使贡犀、象、香药。是岁秋，制授开府仪同三司、检校太师，封交趾郡王。太宗即位，琏又贡方物。琏死，弟璿尚幼，嗣立，大将黎桓擅权，劫迁璿於别第，举族禁锢，代总其众。太宗闻之，怒，议举兵吊伐。太平兴国五年，诏孙全兴，张璿、崔亮以陆路兵自邕州路入；刘澄、贾湜、王僎等以水路兵自广州路入。是岁，黎桓遣使贡方物，仍为丁璿上表乞袭位。上察其欲缓王师，寝不报。是时，王师进讨，破贼万馀众，斩首万馀级。六年春，又破贼於白藤江口，斩首千馀级，获战舰二百艘，甲胄万计。转运使侯仁宝率前军先进，全兴等顿兵花步七十日以俟澄，仁宝累促之，不进。及澄至，并军由水路至多罗村，不遇贼，复擅回花步。桓诈降以诱仁宝，遂为其所害。转运许仲宣驰奏其事，遂班师。上遣使就劾澄、湜、僎，澄寻病死，湜等具伏，并戮於邕州市。全兴至阙，亦下吏坐诛，馀抵罪有差。仁宝赠工部侍郎。七年，桓惧朝廷终行讨灭，复以丁璿为名，遣使贡方物，上表谢罪。八年，桓自称权交州三使留後，遣牙将入贡，上表自陈。上赐诏书，因而抚之，仍谕以遣丁璿母子及其亲属尽室来归，当降制授卿节麾。时黎桓巳专据其土，不听命。是岁五月上言，占城国水陆象马数万来寇，蛮以部兵击走之，击斩千计。雍熙二年，复遣使贡方物，上表求正领节镇。三年秋，又遣使入贡。儋州言，占城国人蒲罗遏率其族百馀众内附，言为交州所逼故也。是岁十月，制授桓检校太保、使持节、都督交州诸军事、安南都护，充静海军节度使、交州管内观察处置等使，封京兆郡侯，赐食邑、功臣号。端拱元年，加检校太尉。淳化元年，加特进，遣左正言直史馆宋镐往使。镐归阙，上令条列山川形势事迹以闻。镐等具奏曰："去岁秋末抵交州境，桓遣牙内都指挥使丁承正等以船九艘，卒三百人至太平军来迎，由海口入大海，冒涉风涛，颇历危险。经半月至白藤径，入海汊，乘潮而行。凡宿泊之所有茅舍三间，营葺尚新，目为馆驿。至长州渐近本国，桓张皇虚诞，务为夸诧，尽出舟战擢，谓之耀军。自是宵征抵海岸，至交州仅十五里，有茅亭五间，题曰茅径驿。至城一百里，驱部民畜产，妄称官牛，数不满千，扬言十万。又广率其民，混为军旅，衣以杂色之衣，乘船鼓噪。近城之山，虚张白旗以为陈兵之象。俄而拥从桓至，展郊迎之礼，敛马侧身，问皇帝起居毕，按辔偕行，时以槟榔相遗，马上食之，此风俗待宾之厚意也。城中无居民，止有茅竹屋数十百区，以为军营。而府署湫溢，题其门曰明德门。桓质陋而目眇，自言近岁与蛮寇接战，坠马伤足，受诏不拜。信宿之後，乃张筵饮宴。又出临汊，以为娱宾之游，桓跣足持竿，入水标鱼，每中一鱼，左右皆叫譟欢跃。凡有宴会，预坐之人悉令解带，冠以帽子。桓多衣缬及红色之衣，帽以真珠为饰，或自歌劝酒，契能晓其辞。尝令数十人扛大蛇长数丈，馈於使馆，且曰："若能食此，当治之为馔以献焉。"又羁送二虎，以备纵观。皆却之不受。士卒殆三千人，悉点额曰"天子军"，量以禾橞日给，令自舂为食。兵器止有弓弩、木牌、梭枪、竹枪，弱不可用。桓轻脱残忍，昵比小人，腹心阉竖五七辈错立其侧。好狎饮，以手令为乐。凡官属善其事者，擢居亲近左右，有小过亦杀之，或鞭其背一百至二百。宾佐小不如意，亦捶之三十至五十，黜为阍吏；怒息，乃召复其位。有木塔，其制朴陋，桓一日请同游览。地无寒气，十一月犹衣夹衣挥扇。"四年，进封桓交趾郡王。五年，遣牙校费崇德等来脩贡。然桓性本凶狼，负阻山河，屡为寇害，渐失藩臣之礼。至道元年春，广西路转运使张观、钦州如洪镇兵马监押卫昭美皆上言，有交趾战船百馀艘寇如洪镇，掠居民，劫廪实而去。其夏，桓所管苏茂州，又以乡兵五千寇邕州所管禄山，都巡检杨文杰击走之。太宗志在抚宁荒服，不欲问罪。既而遣李若拙赍诏并美玉带往赐。既至，桓出郊迎，然辞气尚悖慢，谓若拙曰："向者劫如洪镇乃外境蛮贼也，皇帝知此非交州兵否？若使交果叛命，当首攻番禺，次击闽、越，岂止如洪镇而巳！"若拙从容以语折之，桓顿首谢。真宗即位，封南平王兼侍中。桓遣使来贡，赐诏书慰奖。先是，使至交州，桓即以贡赋为辞，因缘赋敛。上闻之，止令疆吏召受纶命，而不复专遣使者。景德元年，遣其子摄驩州刺史明提来贡，恳加恩使至本道慰抚遐裔，许之。三年，桓卒，立中子龙钺，兄龙全劫库财而遁，其弟龙廷杀龙钺自立。兄明护率扶阑寨攻战。明提以国乱不能还，诏广州优加资给。乃以邵晔为沿海安抚使，令晓譬之。晔贻书交州，谕以朝廷威德，如其自相鱼肉，久无定位，偏师问罪，则黎氏尽灭矣。明护惧，即奉龙廷主军事。欲脩贡，诏许之。乃遣弟峰州刺史明昶等入贡，诏授龙廷检校太尉、静海军节度处置等使、安南都护、御史大夫、上柱国、交趾郡王，赐食邑、功臣号，仍赐名至忠。又追赠桓中书令、南越王。官其进奉使。太中祥符元年，东封毕，加同平章事，增食邑、功臣号，至忠遣使入献。三年，求互市於邕州，诏止。仍旧制止许於廉州及如洪寨互市。盖以邕为边隅，控扼之所，或直趋内地，事非便故也。至忠裁年二十六，苛虐不法，国人不附。大校李公蕴尤为至忠亲任，尝令以黎为姓。其年，遂图至忠，逐杀其弟明提、明昶等，自称留後，遣使奉贡。上曰："黎桓不义而得，公蕰尤而效之，甚可恶也。"然以蛮俗不足责，遂用桓故事，授公蕴检校太傅、节度、都护、御史大夫、上柱国、交趾郡王，实封功臣号，後加同平章事，开府仪同三司，又官其进奉使。其後，或间岁，或仍岁，以方物入贡。天禧中，进封南平郡王，检校太尉。仁宗即位，入贡，加检校太师。天圣六年，卒，子德政遣使告哀。诏命使吊祭，赠公蕴侍中、南越王，授德政袭爵。明道初，加同平章事。景祐初，部人陈公永等六百馀人内附，德政遣兵千馀境上捕逐之。诏遣还，仍诏德政毋辄诛杀。寻遣使入贡，加检校太师。三年，其甲峒及谅州、门州、苏茂州、广源州、大发峒、丹波县等蛮寇邕州之思陵州、西平州、石西州及诸峒，略居人马牛，焚室庐而去。下诏责问，且令捕酋首正其罪以闻。宝元元年，进封南平王。康定元年、庆历三年、六年、七月，俱遣使入贡，诏官其贡使。初，德政发兵取占城，朝廷疑其内蓄奸谋，乃访自唐以来所通道路凡十六处，令转运使杜杞度其要害而戍守之，然其後亦未尝寇边。前後累贡驯象。皇祐二年，邕州诱其苏茂州韦绍嗣、绍钦等三千馀人入居首地，德政表求所诱，诏尽还之。仍令德政约束边户，毋得侵犯。其後，侬智高反，德政率兵二万，由水路欲入助王师，朝廷优赐而却其兵。至和二年，德政卒，子日尊遣人告哀，诏遣使吊祭赠官，及命日尊世袭如故事。嘉祐三年，贡异兽。四年，寇钦州思廪管。五年，与甲峒贼寇邕州，诏知桂州萧固、转运使宋咸、提刑李师中同议掩击，之诏安抚使余靖等发兵讨捕，靖遣谍诱占城同广南两路兵甲趋交趾，日尊惶怖，上表待罪。诏未得举兵，听其贡奉。八年，入贡。四月，以仁宗皇帝遗留物赐日尊，加同平章事。神宗即位，进封南平王，加开府仪同三司。二年，表言："占城国久缺贡，臣亲帅兵讨之，虏其王。"诏官其使。自是，日尊自帝其国，僭称法天应运崇仁至道庆成龙祥英武睿文尊德圣神皇帝，尊公蕴为太祖神武皇帝，国号大越，伪改元宝象，又改神武。五年，日尊卒，子乾德嗣，来告哀。诏遣使吊赠，授乾德袭封如故。乾德幼，母黎氏号太妃与宦人李尚吉同主国事。於是知桂州沈起籍溪峒丁为王民，擅纳知恩倩州侬善美於内地，帝虑其妄发以激蛮祸，亟罢之，代以刘彝。乾德乞还善美，并其属民七百人，不许。彝又言广源州刘纪以兵略邕管归化州侬智会率其子进安逆战，有功。诏授进安供奉官。初，广西屯北兵二十指挥，交人畏之，彝奏罢正兵而用枪仗手分戍，听偏校言，以为安南可取，大治戈船，交人来互市，率皆遏绝，表疏上诉亦不得通。八年冬，遂分三道入寇，一自钦州，一自广府，一自昆仑关，连陷钦、廉二州。廉土丁八十守城，皆驱令负担登舟，已而尽杀之。又陷邕州，杀李将苏缄，屠其民五万馀口。诏以赵过为安南道行营都总管经略，招讨使李宪为副使，帅大军南征。寻罢宪而以宣徽南院使郭逵为招讨使，改过副之。九年十二月，破蛮决里隘，次富良江。蛮以精兵乘船逆战，逵击破之。杀其王子洪真，乾德惧，遣使奉表诣军门纳款。富良去其国不远，逵不敢渡，官军八万，死者什六，得其广源州、门州、思浪州、苏茂州及桄榔县而还。逵、过皆得罪。诏改广源为顺州。命西上閤门使陶弼知州事，馀皆即用其酋长。乾德乞再修职贡，还所夺州县。诏报之曰："卿抚有南交，世受王爵，而乃背德奸命，切暴边城，弃祖考忠顺之图，烦朝廷讨伐之举。师行深入，势蹙始归。迹其罪尤，在所绌削。今遣使修贡，上章致恭，详观辞情，灼见悛悔。朕抚绥万国，不异迩遐。但以邕、钦、廉之民迁劫炎陬，久失乡井，俟尽送还省界，即以广源等赐交州。"乾德初约归三州官吏千人，久之，才送民二百二十一口，男子年十五以上皆刺额曰"天子兵"，二十以上曰"投南朝"，妇人刺左手曰"官客"，以舟载之而泥其户牖，中设烛烛，日行一二十里则止，而伪作更鼓以报，凡数月乃至，盖以绐示海道之远也。顺州落南深，置戍镇守，被罹瘴雾多病没，陶弼亦终於官。朝廷知其无用，乃悉以四州一县还之。然广源旧隶邕管羁縻，本非交趾所有也。元丰五年，献驯象二、犀角象齿百。六年，以追捕侬智会为辞，犯归化州。又遣其臣黎文盛来广西辨理顺安、归化境界，经略熊本遣左江巡检成卓与议，文盛称陪臣，不敢争执。诏以文盛能遵乾德恭顺之意，赐之袍带及绢五百疋。仍以八隘之外保乐六县，宿、桑二峒予乾德。哲宗立，加同中书门下平章事。元祐中，又数上表求勿恶，勿阳峒地，诏不许。二年，遣使入贡，进封南平王。徽宗时，累加开府仪同三司、检校太师。大观初，贡使至京乞市书籍，有司言法不许，诏嘉其慕义，除禁书、卜筮、阴阳、历算、术数、兵书、敕令、时务、边机、地里外，馀书许买。政和末，又诏以交人自熙宁以来，全不生事，特宽和市之禁。宣和元年，加乾德守司空。建炎元年，乾德上表乞禁本道边兵逃入省地。诏令广西经略司约束。四年，入贡，边事未宁，免使人诣阙，所进方物，除华靡不受，馀就界所交从本路提刑司依例计价回赐，其表递进，令学士院降敕书回答。自後，每遇入贡，即行之。绍兴二年，乾德卒，子阳焕立。八年，阳焕卒，子天祚立，俱遣使吊祭，赠官袭封如故事。九年，广西帅司言乾德有侧室子奔入大理，改姓赵名智之，自号南平王。知阳焕死，大理遣还，欲与天祚争位，天祚与之敌。又闻赵智之欲进奉借兵，见巳说谕约四，诏却之。自後贡奉不绝，累加功臣号。二十六年，加检校太师，增食邑。孝宗即位，加功臣号。隆兴二年，遣使尹子思等入贡。九年，复遣入贡。自上即位，每遣使来，边吏以闻，谕使归国。至是，恳忱备至，上录其善意，许焉，至馆於怀远驿。礼部以安南使久不至，移文客省，询访土俗人物图画衣貌如旧制焉。淳熙元年正月，引见安南进奉副使。二年，诏安南入贡，礼意可嘉。令有司讨论，赐国名典故以闻。於是特赐安南国名制，南平王李天祚特授依前官，封安南国王，仍加守谦功臣。上以天祚嗣位四十年，故厚其礼，封以安南国焉。旧日章奏行移，止称安南道，加封之後，浸自尊大，文书称国，不复可改矣。押伴安南进奉梁偅言："安南入贡，所过州县，差夫数多。自静江水路可至容州。又自北流遵陆一百二十里至郁林自郁林，州水路可至广州，皆有回脚盐船，运盐牛车可顾。自廉航海一日之程即交趾，则从静江而南二千馀里，可不役一夫而办。"诏遂路帅臣，详其陈行。既而尹子思等以为涉夏水溢，乞依例由钦州路以归。安南国请印，以安南国王之印六字为文，赐之。其印比附枢密、尚书省印，方二寸，仍给牌，皆以铜铸涂金为饰。三年，赐安南国历日。有司言天祚已薨，其子未有封爵，欲作赐安南国王嗣子龙翰敕书从之。四年，授龙翰袭爵。故事，其王初立，即封交趾郡王，久之，进南平王，死则赠侍中、南越王。时，词臣周必大行制，曰："即乐国以肇封，既从世袭；极真王而锡命，何待次升？"言不复封郡王，盖异礼也。五年，上表进方物，称谢。九年，广西经略司言，安南国巳办方物投进。上曰："象乃无用之物，经由道路，重扰吾民。"却不受。其入贡之物，十受一。光宗登极，经略司言安南国修章表备土宜贡贺。诏受一分於界首交割。本司言："绍兴中，寿皇登极，贡物尽行收受。今若止受十一之数，却恐本国致疑。"礼部勘，当如隆兴例，全受，不回赐。宁宗嗣位，依例赐器币，加食邑功臣号。嘉定五年，龙翰薨，诏遣吊祭，赠官如故事，以子昊旵袭封其爵位，给赐如龙翰始封之制。自李公蕴篡夺之，後至昊旵，传八世，其名曰日、曰乾、曰阳、曰天、曰龙皆有僭上之意，而累朝以其僻在海隅，不复与较也。

石湖范氏《桂海虞衡志》曰："今安南国地接汉九真、日南诸郡。及唐驩、爱等州，东南薄海接占城，占城，林邑也。东海路通钦、廉，西出诸蛮，西北通邕州。在邕州东南隅，去左江太平寨最近。自寨正南行至桄榔、花步，渡富良、白藤两江，四程可至。又自寨东南行，过丹特罗小江，自谅州入六程可至。自右江温润寨则最远。由钦州渡海一日至，历代为郡县，国朝遂在化外，丁氏、黎氏、李氏代擅其地。熙宁间，乾德初立，其大臣用事，嗾之叛。八年，遂入寇，陷邕、钦、廉三州。朝廷命郭逵等讨之，贼驱象拒战，官军以大刀斩象鼻，象奔却，自蹂其徒，大兵乘之，贼溃，乘胜拔桄榔县。知县，交主之婿，逃伏草间，窥见王师获贼，擘食之，以为天神。归报其主，曰："苟可逃命，子孙勿犯大朝。"大军次富良江，去都护府四十里，杀伪太子，擒其大将。乾德大惧，奉表乞降。会北兵多病瘴，乃诏赦交趾，还其五州。朝廷以逵不能遂取交州，黜为武卫上将军。是役也，调民夫八十七万有奇，金榖称是，迄无骏功。大率自端拱迄嘉祐以来，两江州洞数为蛮所侵轶，潜举以外乡，苏茂、广源、甲洞等处入交趾者六十二村，故至今长雄诸蛮。乾德死，子阳焕立。阳焕死，乾德有遗腹子，属之占城，奉而立之。或云有黎牟者，乾德妻党也，尝为李氏养子，杀遗腹子而立，冒姓李氏名天祚，实绍兴九年，其国人犹称黎王。二十六年，遣使入贡，朝廷因以李氏官爵命之。天祚貌丰皙，今生三十九年矣。有兄尝知谅州，谋夺其位，事觉，流雪河州髡为浮屠。凡与广西帅司及邕州通讯问，用二黑漆板夹系文书，刻字於板上，谓之木夹文书。称安南都护府，天祚不列衔而列其将佐数人，皆僭官称。有云金紫光禄大夫、守中书侍郎、同判都护府者，其意似以都护府如州郡签厅也。帅司边州报其文书，亦用木夹。桂林掌故，有元祐、熙宁间所藏旧案，交人行移与今正同，印文曰南越国印。近年乃更用中书门下之印，中国之治略荒远，边吏又惮生事，例置不问，由来非一日矣！其国之官称，王宗族称天王班，凡族称承嗣，馀称支嗣。有内职外职内职、治民，曰辅国太尉，犹宰相也。左右郎司空、左右郎相、左右谏议大夫、内侍员外郎，以上为内职。外职治兵，曰枢密使、金吾太尉、都领兵、领兵使，又有判及同判安南都护府，皆为外职。仕者或科举，或任子，或入赀。科举最贵。工技奴婢之子孙不许应举，入赀始为吏职，再入赀补承信郎，可累迁为知州。在官者无俸给，但付一方之民，俾得役属耕渔以取利。胜兵卸龙、武胜、龙翼、蝉殿、光武、王阶、捧日、保胜等，皆有左右。每军止二百人，横刺字於额曰"天子兵"。又有雄略、勇捷等九军充给使，如厢军。兵士月一践更，暇则耕种、工艺自给。正月七日，人给钱三百，紬绢布各一疋。如紬纲而蒙之以绵。月给禾十束。以元日犒军，人得大禾饭一柈，鱼鮓数枚。其地多占米，故以大禾为贵。正月四日，酋椎牛飨其臣。七月五日为大节，人相庆遗，官僚以生口献其酋。翌日，酋开宴酬之。酋居楼四层，上以自居，第二层御宙居之，中人也，第三层个利就居之，老铃下之属也，第四层军士居之。又有水晶宫、天元殿等诸僭拟名字门。别有一楼，犹榜曰安南都护府。层皆朱漆，柱画龙、鹤、仙女。交人无贵贱，皆椎髻跣足，酋平居亦然，但珥金簪、衣黄衫紫裙，馀皆服盘领四裙，皂衫不系腰，衫下系皂裙，珥银铁簪，曳皮履，执鹳羽扇，戴螺笠。皮履，以皮为底，施小柱，以拇指夹之而行。扇编鹳羽以辟蛇。螺笠，竹丝缕织，状如田螺，最为工緻。妇人多皙，与男子绝异，好著绿宽袖直领，皆以皂裙束之。酋出入以人鞔车。贵僚坐幅布，上挂大竹，两夫舁之，名"抵鸦"。岁时不供先，病不服药。夜不燃灯。上巳日，男女集会，为行列，结五色采为球，歌而抛之，谓之飞駞。男女自成列，女受駞，男婚以定。宫门有大钟楼，民诉事即撞钟。大辟或付仇家，使甘心。盗贼斮手足指。逃亡断手足。谋叛者，埋身土中，露其头，旁植长竿，挽竹系其髻，使其颈伸，利锸一划之，其头剡标竿杪。客死境外，鞭尸大骂，以为背国土。产生金及银、铜、朱砂、珠贝、犀、象、翠羽、车渠、诸香，及盐、漆、吉贝之属。果惟有甘橘、香圆、槟榔、扶留藤。新旧县隔一小江，皆出香。新州故真腊地，侵得之。不能造纸笔，求之省地。其人少通文墨。闽人附海舶往者，必厚遇之，因命之官，咨以决事。凡文移诡乱，多自游客出。相传其祖公蕴亦本闽人。又其国土人极少，半是省民。南州客旅，诱人作婢仆担夫，至州洞则缚而卖之，一人取黄金二两，州洞转卖入交趾，取黄金三两，岁不下数百千人。有艺能者，金倍之。知文书者，又倍。面缚驱行，仰系其首，俾不省来路。既出其国，各认买主，为奴终身，皆刺额上为四五字，妇人刺胸乳至肋，拘系严酷，逃亡必杀。又有秀才、僧道、伎术及配隶亡命逃奔之者甚多。不能鼓铸泉货，纯用中国小铜钱，皆商旅泄而出者。按：掠卖婢奴，与士人游边，及透漏钱宝出外界，三者法禁具在。今玩弊如此，盖安抚、都监、沿边溪洞司不得人，边政颓靡，奸宄肆行所致，日滋月长未艾也。及边吏多无财用植立，窃斗升疠土，苟活待尽而巳，何暇顾边防国事者，宜痛心疾首焉。然交人自熙宁败降後，亦不复敢猖獗，南陲奠枕且百年。绍兴十二年，妖人谭友谅窜入思浪州，诈称奉使，谕下州洞，天祚大恐。巳而，帅司檄安南捕友谅，邕州又以伪官告身招之，友谅与归顺首领二十馀人，各奉其铜印、地图、土物诣横山。知邕州赵愿缚友谅赴帅司，斩之，首领悉送还安南，皆死。交趾安居至今，无议之者。乾道八年春，上言愿朝贺圣主登极。诏广西经略司，贡使来者免至廷，方物受什一。其秋，复有诏下经略司买驯象十，以备郊祀卤簿。经略李德远浩用木夹事移交趾买之。蛮报不愿卖，愿以备贡。明年春，余至官，屡引前诏，却其贡，祀期浸近，朝命督象若星火，蛮复款塞："六象及方物将至塞下，若不许贡，皆引归。小蕃宁敢与朝廷为市。"余以其状闻，且移书时相，谓欲却其贡并象，勿须可也。祀以一纯二精，宁乏此。俄有金字牌下，差官押伴至阙，比及桂林，巳秋末。以十象为贺登极纲，五象为进奉大礼纲，表字如蝇头仅可见。其象饰礼物，则有金御乘象罗我，罗我如鞍架之状，及金装象牙销、金象额、金银里象钩连同心带、金间银装象额、金银装朱缠象藤条、金镀铜装象脚铃、装象铜铎连铁索、御乘象绣坐簟、装象犛牛花朵、御乘象朱梯、御罗我同心龙头带等。馀物则有金银钞锣，沈水香等。大使称中卫大夫尹子思、正使承议郎李邦正、副使忠翊郎阮文献，其下有职员、书状宫、都衙、通引、知客、监纲孔目、行首、押衙、教练、象公、长行、防授官之属。此等入朝则稍更其服器，使者幞头、靴、笏、红鞋、金带、犀带，每夸以金箱之，又以香膏沐髪，如漆裹细摺乌纱巾，足加履袜。使者乘凉轿，钉较髹漆甚饬，盖得至中国，尽变椎髻徒跣抵鸦之制。先是，绍兴二十六年尝入贡，参知政事施公大任帅桂，循旧例以刺字报谒，且用行厨宴於其馆。余悉罢之，使者私谓衙校曰：'施参政惠顾厚今柰何悉罢去'。余使人谕之曰：'经略使司与安南都护府埒，经略使与南平王比肩，使者是都护府小官，才与桂林曹掾官比，法当廷参，不然不见也。'使者屈伏，遂廷参。其归也至欲列拜，余使人掖之曰：'免拜。'余奏其事，且著於籍以为定制。又辨今安南非古交趾（己见《舆地考　交州》条下，不再录）。"








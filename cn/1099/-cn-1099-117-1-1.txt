○為條陳鹽池開中事 【 鹽池開中】

竊惟靈州大小鹽池鹽法、祖宗朝、本供各邊買馬之用、後因中馬有弊、改議納銀、輪發各邊買馬、立法未嘗不善、柰何正德年間、當事者各出意見、奏行新例、紛紜變亂、新舊混淆、弊端百出、後任者不體前官之意。新納者罔念舊商之苦。以致各年各項報中。俱未支掣完足。鹽引堆積多至二十餘萬。商人虧陷資本。節次召中。並無一人報納。郤乃搜刷舊商。勒報新課監禁箠楚。如追逋負。在情與法俱不相應。夫天地自然之利。人自失之。而徒為姦人私販之資。深為可惜。查得近該戶部題奉欽依、革去納銀、專令中馬、固係舊例、但先年中馬弊多、始改納銀、且各鎮官員、趨向不同、行事亦異、如是禁防疏濶或因將官之要求、或狥勢豪之請託、將中下不堪馬匹、捏作上等、支鹽一百引、以致物議沸騰、若欲於腹裏地方納馬解邊、則秣飼屬之何人、運送不勝其擾、似皆未便、臣愚以為不若仍納銀兩解邊易馬。則事省人便。官商兩為有益。且如鹽馬舊例。上馬一匹。給鹽一百引。中馬一匹。給鹽八十引。二池舊課。止有一萬四千三百三十七引。盡納上馬。止該馬一百四十三匹。兼納中馬。大約不過一百五十餘匹。正德元年、臣召報納過七萬二千五百引。每引價銀二錢五分。共得銀一萬八千一百二十五兩。每馬一匹。用銀十兩。可買馬一千八百一十二匹。正德二年、臣召納未完去任、今查納過鹽三萬八千七百引。每引價銀如前。該銀九千六百七十五兩。以後年分多者萬餘兩。少亦不减數千兩。嘉靖元年、延綏超前召報納馬。止是一百二十六匹。較其所得多寡之數。昭然可知。致將正德十四年十五十六三年、俱誤召納、今據副使高公韶所呈、在池未放鹽引既多、欲再設法另召商人必少、欲暫停新課以疏通舊引、不無虧損額課、遲悞邊儲一節查得節年報納商人、歲月既多、頭項不一、中間展轉影射、冐支盜賣等弊、難保必無、本當通行革罷、但念各商俱巳奉例、出其資本、助我邊儲、此是名言官本失信商則何辜况前菊既巳失利後商愈加疑阻誰肯以固有之財。而希覬不可必得之利哉。緣前事該部巳經題有明命。臣當具奏上請定奪、乃敢施行、但六七月間、正在放鹽之際、誠恐又誤一歲額課、巳經遵照欽奉敕諭便宜處置事理、劄仰副使高公韶、備文出給告示曉諭、自正德元年以前鹽引俱各革罷不許放支、仍令將引自赴官投告燒燬、若仍留在身以圖影射、許各項商人、并鄰佑里長旗甲首告挐問治罪、自正德二年、至正德十二年止、俱為舊引正德十三年見開未完、并以後年分開中者俱作新引另召不拘新舊商人、許令告報、每引照正德元年事例、納銀二錢五分、到于卸鹽處所、仍納臥引銀一錢、願中商人、俱於環慶兵備處報名、銀兩發慶陽府收貯、取實收類赴布政司填給引目下池、舊引三分、新引七分、俱挨次開放、止論鹽引數目。不拘商人多寡。如上名不到。下名挨支。每引照鹽一車、以六石為則、外有多餘、依律掣墊追問去後、近據副使高公韶、呈稱示出之後、召納過鹽引一萬一千餘引、作正德十三年之數、餘尚召納未完、臣聞之先正云、法立而能守。則德可久。業可大。天下之事皆然。如總制尚書秦紘等、先年所擬。循而行之。於三邊馬政。實有禆益。改法以求一切之利而大信既虧則報中者不來官私俱困矣惟是接管官員。專務更張。以致法無定守。官無依據每更一官輒奏改一例出于巳者患其不多出于人者惟欲其止行之未久。他官相繼。又復如是。且納銀納馬。所取既殊。買馬買糧。所用各異。乍行乍革。倏舊倏新。規近利以失大信。前車之覆。後車之戒。宜商人之不樂從也。但前此納銀。各該衙門。往往借取別用。有妨馬政。見今三邊多警。正在缺馬之際。乞敕戶兵二部查議、合無依臣所擬、照舊施行、所收銀兩、仍照例正德十三年為始先延綏、次及寧夏、次及甘肅、輪年解發前去、專備買馬、不許別項支用、再照靈州二池。夏秋之間。水面凝結。如雪如霜。隨取隨足十餘萬之課亦不難辨但地隣邊境。或聲息緊急。鹽路不通。又或旱澇相仍。鹽花不結。照臣先年議奏新課明白除豁。不可膠于一定。歲歲取盈。但行鹽地方、舊例止在平慶一府、及寧夏等衛、榆林寧塞營迤西城堡、似乎大狹、鹽生者多。民食者少。鹽商何從售賣。而私販固未嘗絕。以此尚書秦紘御史王錯、先後具奏、俱要將靈州鹽課。與河東行鹽地方。相兼發賣。正為此也。


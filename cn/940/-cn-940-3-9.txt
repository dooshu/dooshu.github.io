○用笔（元）王思善

使笔不可反为笔使，用墨不可反为墨用。笔墨，人之浅近事，二者且不知所以操纵，又焉得臻于绝妙？此亦非难。近取诸书法，正类此。故说者谓王右军喜鹅，意在取其转项，如人之执笔转腕以结字。此正与论画用笔同。世之善书者多善画，由其转腕用笔之不滞也。（此条一作宋郭熙画诀）

山水中用笔法，谓之筋骨。有笔有墨之分。用描处糊突，谓之有墨，水笔不动描法，谓之有笔。此画家紧要处，山水树石皆用此。（此条一作元黄公望山水诀）


○赐少林寺僧书

暑候将阑，炎序弥溽，山林静寂，梵宇清虚，宴坐经行，想当休愈。弟子前随凤驾，过谒鹫岩，观宝塔以徘徊，睹先妃之净业。薰修之所，犹未毕功，一见悲惊，万感兼集。攀光宝树，载深风树之哀；吊影珠泉，更积寒泉之思。弟子自惟薄祜，镇切茕怀。每届秋期，倍轸摧心之痛；炎凉递运，逾添切骨之哀。未极三旬，频锺二忌，恨乘时而更恨，悲践露而逾悲，惟讬福田，少申荒思。今欲续成先志，重置庄严，故遣三思赍金绢等物往彼，就师平章。幸识斯意，即务修营，望及讳辰，终此功德。所冀罄斯诚恳，以奉津梁，稍宣资助之怀，微慰茕迷之绪，略书不意，指不多云。


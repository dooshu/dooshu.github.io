卷八



卷之八

庚子春正月己丑朔。

己亥，夏煜自庆元还，言方国珍奸诈状，非兵威无以服之。上曰：“吾方致力姑苏，未暇与校。”乃遣都事杨宪、傅仲彰往谕之曰：“吾始以汝为豪杰，识时务，不待征讨，幡然归命。嘉汝之意，命以高官，兄弟显荣，自制一面。岂效他人阳交阴备，徒为羁縻之国而己。诚欲汝为吾腹心，效股肱之力，共立大功，以垂后世，为方氏子孙之福。岂意汝自迷惑，昧远大之图，为覆灭之计。外虽纳降，内实反覆。欲觇我虚实，则遣质子；欲郤我官爵，则称老病。此何为者夫？以蕞尔之地，而忽事大之礼；舍其垂成之功，更造无穷之祸，此岂汝之得计也？吾宁不能遣一偏裨将十万众，直穷海岛，以取汝耶？顾以汝率先来归，姑忍须臾，待汝自改耳。汝及今能涤心改过，不负初心，则三郡之地庶几可全，福禄庶几可保。不然，吾恐汝兄弟败亡，妻子为僇，徒为人所指笑夫！智者转败为功，因祸成福，汝其图之。”国珍不省。

乙卯，复以宁越府为金华府。

二月戊午朔。

庚申，元守福宁州、福建行省参政袁天禄遣古田县尹林文广以书来纳款。初，己亥岁，福建义兵万户赛甫丁阿里迷丁据泉州。陈友谅兵入杉关，攻陷邵武、汀州、延平诸郡县。群盗乘势窃发，闽地骚动。天禄辈知元国势不振，故遣文广来纳款。文广以其年六月由海道出温，为方国珉所邀留。至是，脱身得达。时福清州同知张希伯亦遣其属张景仁、李世忠来请降。上皆厚赏之，遣还招谕。

三月戊子朔，改淮海翼元帅府为江南等处分枢密院，以缪大亨同佥枢密院事，总制军民。大亨有治才，，宽厚不挠，多惠爱及人。至于禁戢暴强、剖析狱讼皆当其情，民甚悦之。

徵青田刘基、龙泉章溢、丽水叶琛、金华宋濂至建康。初，上在婺州既召见宋濂，及克处州又有荐基及溢、琛者。上素闻其名，即遣使以书币徵之。时总制孙炎先以上命请基。至是，四人同赴建康入见。上甚喜，赐坐，从容问曰：“四海纷争，何时而定？”溢起对曰：“天道无常，惟德是辅。惟不嗜杀人者能一之。”上善其言，甚礼貌之。

召常遇春于杭州。初，遇春之出师也，上戒之曰：“克敌在勇，全胜在谋。昔关羽号万人敌，为吕蒙所破者，为无谋也。尔宜深戒之。”及攻杭州，战数不利，元帅刘忙古歹及掾史商尚质又皆战死，城不得下，故遣使召之还。

乙卯，元遂安达鲁花赤马某作乱，率群盗入龙游、开化，杀县官，据邑治。县吏杨文祥募众击败之，斩马某首以献。上命都事王恺抚慰其民，赏文祥以下有差。

夏四月丁巳朔。

癸酉，皇第四子生，即今上皇帝，孝慈皇后出也。

五月丁亥朔。

是月，陈友谅兵寇池州，徐达等击败之。先是，友谅既杀赵普胜，即有窥池州之意。上察知之乃，遣佥院常遇春往池州与徐达共御之，仍使谓达、遇春曰：“友谅兵旦暮且至。尔当以五千人守城，遣万人伏九华山下。俟彼兵临城，城上扬旗鸣鼓，发伏兵往绝其后，破之必矣。”至是，友谅兵果至，其来甚锐，直造城下。城上扬旗鸣鼓，伏兵悉起，缘山而出，循江而下，绝其归路，城中出兵夹击，大破之，斩首万余级，生擒三千余人。常遇春欲尽杀之，谓达曰：“此皆勍敌也，不杀将为后患。若以上闻，上必不杀。”达不从，遂以闻。上谕使者曰：“亟还谕诸将：今战争方始，不可纵杀，以绝人望。三千精锐宜释之，使为后用。”及使者返，遇春已杀之，止存三百人。上闻之不怿，命悉放还。友谅遣使来曰：“此战非我意，乃巡边者偶战耳。”其矜诈如此。

闰五月丙辰朔，陈友谅率舟师攻太平，守将枢密院判花云与朱文逊等以兵三千拒战，文逊死之。友谅攻城三日不得入，乃引巨舟泊城西南，士卒缘舟尾，攀堞而登，城遂陷。云被执缚急，怒骂曰：“贼奴，尔缚吾，吾主必灭尔，斮尔为鲙也！”遂奋跃大呼而起，缚皆绝，夺守者刀，连斮五六人。贼怒缚云于舟樯，丛射之，云至死骂贼不绝口。院判王鼎、知府许瑗俱为友谅所执，亦抗骂不屈，皆死之。云，怀远人，少孤随母嫁张氏，体长大，面铁色，骁勇绝人。岁癸巳，谒上于临濠，上奇之。俾将兵略地，所至辄克。破怀远城，虏其帅以归。进拔全椒，夜袭缪家寨，群寇散走。上之取滁州也，单骑前行，中途猝遇贼数千人，顾后骑尚未至，欲退不可。云独提剑卫上，横冲其陈而出，贼披靡不敢逼。既而克滁州，有功。甲午，从上取和州，得兵三百人，以功授管勾。明年乙未，上渡江，云率众先济，克太平。上以云材勇重厚，可属以事，因命宿卫，常在左右。丙申，从克集庆，云得兵千人，升总管，以兵徇镇江、丹阳、丹徒、金坛诸县，皆下之。过马驮沙，剧贼数百人遮道要战。云且行且斗，擒杀甚众，授前部先锋。从攻常州，拔其城，驻兵守牛唐营。夏六月，立行枢密院于太平，以云为院判，阶安远大将军。丁酉春，克常熟州，卒万余人。秋七月，命云领兵三千人趋宁国。时群盗蟠结山泽，营垒相望，路稍梗。云操戈前行，遇敌即斗，或经其营垒，辄击之，斩首数百级，而身未尝中一矢，被一创。经榛莽泥淖中，八日始达宁国，寻命还守太平。至是，死于难，年三十九。妻郜氏，一子炜，生始三岁。战方急，郜氏会家人，抱儿拜家庙，泣谓家人曰：“城且破，吾夫必死敌。夫死，吾宁独生？然花氏惟此一儿，为我善护之。”云被执，郜氏赴水死，年三十五。侍婢孙氏收其尸，瘗之，抱儿欲逃他所，为陈氏兵所虏。至九江，陈氏军中恶儿啼。孙氏恐儿被害，以簮珥属儿渔家妪鞠之。及陈氏败，孙氏脱身至渔家见儿，遂窃负之夜出，宿陶穴中。明日，出江浒，僦舟以渡。适陈氏溃卒还争舟，捽孙氏及儿，投之江。方出没波中，有断木自上流至。孙氏挟儿附木浮入芦渚中，渚有莲实。孙氏取舀儿，凡七日，得不死。忽夜半，闻人呼之。一老父令与俱行，得达上所。上闻花云儿也，即呼入见。孙氏抱儿拜且泣，上亦泣，置儿膝上曰：“此花云子，将种也。”命赐老父衣，老父已不见，追之无所得，众以为神云。炜既长，命以为水军卫指挥佥事。上教炜以云平日所服衣冠葬云上元县南五十里。文逊，上餋子也。瑗字栗夫，饶之乐平人，读书聪敏强记。元至正中，两以易经举于乡，皆第一。及会试不第，放浪吴越间，每醉辄大言自负，人未有知之者。上取婺州，瑗进谒，因言于上曰：“方今元祚垂尽，四方鼎沸。豪杰材勇之士，势不能独安。夫有雄略者乃可驭雄材，有奇识者然后能知奇士。阁下欲扫除僣乱，平定天下，非收揽英雄，难以成功。”上曰：“今四方纷扰，民困涂炭。予思英贤有如饥渴，方当广揽群议，博收众策，共成康济之功。”瑗曰:“如此，实帝王之道，天下不难定也。”上喜，因留帷幄中，参预谋议。以太平乃建康股肱之郡，遂命瑗为知府。鼎初为赵忠餋子。忠，仪真人，从上起兵为总管。随渡江，克太平，为行枢密院判，移镇池州。赵普胜寇池州，忠出战被获，上乃命鼎袭忠职，守太平，寻复姓王氏。至是，与瑗被执，死之。后上追悼云等死事，追封云为东丘郡侯，瑗高阳郡侯，鼎太原郡侯，立忠臣祠于太平，命有司岁时祭享。

戊午，陈友谅弑其主徐寿辉于采石。初，友谅之犯太平，挟寿辉以行。既陷太平，志盈满，急谋僣窃，乃于采石舟中。先使人诣寿辉前，佯为白事，令壮士持铁檛自后击碎其首，弑之。寿辉死，友谅遂以采石五通庙为行殿，舁庙中神像颠倒置门外，而僣位其中，国号汉，改元大义，仍以邹普胜为太师，张必先为丞相，张定边为太尉。群下草次行礼于江岸，又值大雨，冠服皆濡湿，略无仪节，识者知其必无成。寿辉，蕲州罗田县人，一名真一，体貌魁岸，木强无他能，以烧香聚众起。初，袁州慈化寺僧彭莹玉以妖术惑众，其徒周子旺因聚众欲作乱。事觉，元江西行省发兵捕诛子旺等，莹玉走至淮西，匿民家，捕不获。既而麻城人邹普胜复以其术鼓妖言，谓弥勒佛下生，当为世主，遂起兵为乱。以寿辉相貌异众，乃推以为主。举红巾为号，攻破蕲水县，进陷黄州。寿辉僣称皇帝，国号天完，改元治平，据蕲水为都，以普胜为太师，时岁辛卯八月也。壬辰正月，遣其伪将丁普郎、徐明达陷汉阳、兴国，普胜陷武昌，曾法兴陷安陆，又陷沔阳及中兴路。二月，陷江州南康路，分兵陷岳州、房州、归州。三月，遣欧普祥陷袁州，陶九陷瑞州，项普瑞陷饶州、徽州、信州。闰三月，遣陈普文陷吉安，乡民罗明远引义兵击却之。已而普文反兵，复陷其城。岁癸巳，元兵既复其所陷诸州路，十月进兵，讨寿辉于蕲水，大破获伪官四百余人，复武昌、汉阳诸路，寿辉遁去。乙未五月，寿辉伪将倪文俊复陷沔阳中兴路。七月，复陷武昌、汉阳，遂围岳州。丙申正月，倪文俊建伪都于汉阳，迎寿辉居之。五月，倪文俊陷澧州。八月，陷衡州。丁酉二月，倪文俊陷峡州，破鹿卢关；明玉珍又进陷州蜀诸郡，因据守之。八月，文俊谋杀寿辉于汉阳不果，奔黄州，友谅因袭杀文俊，尽领其众，而自称平章。戊戌正月，友谅领兵陷安庆。四月，陷龙兴，复陷瑞州，遣康泰赵宗、邓克明等寇邵武，使别将陷吉安，而自以兵陷抚州。八月，陷建昌。九月，陷赣州。十一月，陷汀州。己亥正月，陷信州。三月，遣兵陷襄阳，复遣兵略衢州，破杉关，而自引兵至江州迎寿辉。初，寿辉闻友谅破龙兴，欲徙居之。友谅忌其来不利于己，不从，寿辉不得已而止。至是，寿辉复欲往，友谅遣人止之。寿辉不听，引兵发汉阳，十二月至江州。友谅阳出迎而伏兵于城西门外，寿辉既入，门闭伏发，尽杀其部属，惟存寿辉，乃以江州为都，奉寿辉居之。友谅遂自称汉王，立王府于城西门外，置官属。自是，事权一归于友谅，寿辉但拥虗位。至是，友谅挟寿辉以兵犯太平，遂弑之。

庚申，陈友谅既僣号，乃潜遣人约张士诚来侵。建康群议皆欲先复太平，以牵制之。上曰：“不可。太平，吾新筑垒，濠堑深固，向使彼陆地来攻，必不能破。乃以巨舰乘城，遂为所陷。今彼既居上流，顺势来寇，舟师十倍于我，猝难敌也。”或劝上自将击之，上曰：“此亦不可。敌知我出以偏师，缀我。我欲与战，彼不交锋，而以舟师顺流直趋建康，半日可达。吾步骑亟回，非一日不至。纵能得达，百里趋战，兵法所忌，皆非良策也。吾有一计，足以破之。”于是，召指挥康茂才喻之曰：“有事命汝，能之乎？”茂才曰：“惟所命。”上曰：“陈友谅欲来为寇。吾欲速其来，非汝不可。汝与友谅旧，且佯欲为叛，遣人致书约其来，当为内应，彼必从。”茂才曰：“诺。吾家有老阍者，尝事友谅，颇信之，且忠谨不泄，具书令赍以往，则必达信。来无疑。”将行，所以谋问李善长。善长曰：“方以寇来为忧，何为更诱致之也？”上曰：“此策不可失。失今不为，久则患深，使二虏相合，吾何以支？先破此虏，则东寇胆落矣。”遂遣阍者持书乘小舸，径至友谅军。友谅见阍者，即呼问曰：“尔何为来？”阍者曰“康相公令我来。”友谅曰：“康公何言？”阍者出书进之，友谅观书毕，甚喜，问阍者曰：“康公今何在？”曰：“见守江东桥。”又问江东桥何如，曰：“木桥也。”乃与酒食遣还，谓曰：“归语康公：吾即至，至则呼老康为号。”阍者诺，归具以告，上曰：“虏落吾彀中矣。”乃命李善长撤江东桥，易以铁石，通宵治之。及旦，而桥成。适有富民自友谅军逸归，言友谅问新河口道路。又令于新河口跨水筑虎口城，以兵守之。命冯国胜、常遇春率帐前五翼军三万人伏于石灰山侧，徐达军于南门外，杨璟驻兵大胜港，张德胜、朱虎帅舟师出龙江关外，上总大军于庐龙山。令持帜者偃黄帜于山之左，偃赤帜于山之右，戒曰：“寇至则举赤帜，举黄帜则伏兵皆起，各严师以待。”

乙丑，友谅果引舟师东下，至大胜港，璟整兵御之。时水路狭隘，仅容三舟入港，友谅以舟不得并进，遽引退出大江，径以舟冲江东桥，见桥皆铁石，乃惊疑，连呼老康，老康无应之者，始知阍者之谬。己即与其弟号五王者率舟千余向龙湾，先遣万人登岸立栅，其势锐甚。时暑酷热，上衣紫茸甲，张盖督兵，见士卒流汗，命去盖。众欲战，上曰：“天将雨，诸军且就食，当乘雨击之。”时天无云，众莫之信。忽云起东北，须臾雨大注。赤帜举，上下令拔栅，诸军竞前拔栅。友谅麾其军来争战，方合，适雨止。命发鼓，鼓震，黄帜举，冯国胜、常遇春伏兵起，徐达兵亦至，张德胜、朱虎舟师并集，内外合击，友谅兵披靡不能支，遂大败，溃兵走趋舟，值潮退，舟胶浅卒不能动，杀溺死者无算，俘其卒二万余人。其将张志雄、梁铉、俞国兴、刘世衍等皆降，获巨舰名混江龙、塞断江、撞倒山、江海鳌者百余艘及战舸数百，友谅乘别舸脱走。于其所乘舟卧蓆下得茂才所遗书，上笑曰：“彼愚至此，诚可嗤也。”张志雄者，故赵普胜部将，善战，号长张。尝怨友谅杀普胜，故龙湾之战无斗志。及降，言于上曰：“友谅之东下，尽并安庆兵以从。今之降卒皆安庆之兵，友谅既败走，安庆无守御者。”上乃遣徐达、冯国胜、张德胜等将兵追友谅，又命元帅余某等将兵取安庆。德胜追及友谅于慈湖，纵火焚其舟。至采石，又与大战，德胜死之，国胜以五翼军蹴之。友谅与其将张定边出皂旗军号黑旋风者迎战，又败之。友谅昼夜不得息，遂收余兵弃太平，遁去，达率舟师追至池州而还。余元帅遂进取安庆，守之。德胜，字仁辅，庐州梁县人。元末，集众千余据巢湖。乙未，率舟师迎上渡江，克采石、太平，授太平兴国翼管军总管。破陈野先、蛮子海牙等水陆二寨。丙申，克建康、镇江，升秦淮翼元帅。丁酉，取常州，权枢密院判官。攻宣州，下宜兴。戊戌，取马驮沙及石牌，败张士诚海舟，升佥枢密院事。己亥，进攻赵普胜枞阳水寨，破其兵。至是，战死。

丁卯，置儒学提举司，以宋濂为提举，遣世子受经学。

庚午，录破陈友谅功，赐赉诸将士有差。

戊寅，克信州。陈友谅之寇龙江也，上命佥院胡大海出兵捣广信，以牵制之。大海遣元帅葛俊率兵以往，道过衢州，都事王恺止俊，乘驲至金华谓大海曰：“广信为友谅门户。彼既倾国入寇，宁不以为重兵为守？非大将统全军以临之不可，今出偏师，设若挫衄，非独广信不可下，吾衢先绎骚矣。”大海从之，乃亲率兵攻信州。至灵溪，城中步骑数千出迎战，大海击败之，督兵攻城，守者不能御，众溃，遂克之。

甲申，改信州路为广信府，以叚伯文为知府；立龙虎翼元帅府，以葛俊为元帅，周隆为副元帅，守之。

命罢各郡县寨粮。初，招安郡县将士，皆徵粮于民，名之曰：寨粮，民且病焉。至是，佥院胡大海以闻，上亟命罢之。

六月丙戌朔，以安庆总管童敬先为省都镇抚兼安庆翼统兵元帅。

辛亥，更筑太平城。初，太平城西南俯瞰姑溪，故为陈友谅舟师所破。及是，友谅败走，常遇春复其城，乃命移筑城西南隅，去姑溪二十余步，增筑楼堞，守御遂固。

壬子，枢密院判耿再成败石抹宜孙兵于庆元县。初，上克婺州，获其弟石抹厚孙并其母，令以书招宜孙，不至。及克处州，宜孙遁入建宁，收集士卒，欲复处州，因叹曰：“处州，吾所守之地。今以失之，无所往矣。城可复则复，不可复则死，死则归为处州鬼耳。”遂攻庆元县，知县曾寿不屈，遇害。俄而再成兵至，击败之。宜孙走竹口，遇乡兵叶德新，接战，兵溃，欲还福建。道经桃花坑，又为乡兵叶月岩等所邀击，宜孙力战而死。其部将李彦文收其尸，葬于龙泉县。都事孙炎以闻，上嘉其尽忠死事，遣使祭之，复处州民所立生祠。

甲寅，命总管程辉守铜陵，时号宗起为铜陵知县，招抚居民，皆来复业，禁官军不侵扰，民甚安之。

秋七月乙卯朔。

乙丑，陈友谅守浮梁院判于光、左丞余椿与饶州幸同知有隙。出兵攻之，幸同知走，光等遂遣人以浮梁来降，命光等仍守其地。既而，友谅遣其参政侯邦佐复攻，陷浮梁，于光等败走。光独乘轻骑谒上于龙江，授行枢密院判官，令戍徽州永平翼，赐衣冠金环而遣之。

九月乙卯朔，以亲军左副都指挥朱文忠同佥枢密院事。

张士诚兵侵诸全，元帅袁实战死。

元江浙郑同佥率其部兵来降。郑同佥者，苗军杨完者部将也。

张士诚遣同佥吕珍、元帅徐义率舟师自太湖入陈渎港，分兵据下新桥、五里牌、蒋婆桥三路进兵以寇长兴。守将耿炳文御之，遣左副元帅刘成出五里牌，总管汤泉出蒋婆桥，张珙出下新桥。泉、珙皆战殁，成与相拒一昼夜，胜负未决，炳文乃亲率精兵与成合，遂大破之，获甲仗船舰甚众。

戊寅，故徐寿辉将袁国公袁州欧普祥及参政刘敬遣人来降。

冬十月甲申朔。

甲午，陈友谅采石之败，其溃卒有潜匿泥氵义港者复集舟舰，剽掠无为州。上闻，命揭榜宥其罪，官复故职，给以田宅，廪饩士卒，则赡餋之。由是，其众皆来降。

十一月甲寅朔，江阴守将枢密院判官吴良被召，至建康入见。上劳之曰：“吴院判保障一方，使吾无东顾忧，其功大矣。”命儒臣宋濂等为诗，以美之。

十二月甲申朔，复遣博士夏煜、陈显道谕方国珍曰：“福基于至诚，祸生于反覆。谲诈者亡，负固者灭，隗嚣、公孙述之事可以鉴矣。汝首致甘言，终怀反覆，大军一出不可以甘言解也。尔宜深思之。”国珍始惶惧，对使者谢曰：“鄙人无状，致烦训谕。”使者归，国珍遂遣人谢过。

癸巳，中书省请征酒醋之税，从之。

陈友谅闻袁州欧普祥降于我，遣其弟友仁往攻之。普祥与部将刘仁黄彬战败其众，获友仁，鞭而囚之。友谅惧，乃遣其太师邹普胜与普祥和约，各守其境，普祥乃释友仁归。

是岁，以仇成为秦淮翼元帅府副使。

筑龙湾虎口城。








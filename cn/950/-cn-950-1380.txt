杨万里　秋日早起

我眠亦甚安，梦中初无惊。

如何作梦语，反侧意不平。

起来不复寐，郡楼挝五更。

窗纸尚昏昏，看到渐次明。

卷帘启后户，披衣步中庭。

汲井漱新泉，满面吹寒冰。

仰看天宇旷，微白复淡青。

犹挂烂银梳，未升紫金钲。

砌蛩余夜唧，数鹊作晓鸣。

群动俱扰扰，竞若有所营。

而人居其间，独欲免夙兴。

出山三见秋，一年一征行。

今兹秋又至，归心捺还生。

会当挂其冠，高卧听松声。

杨万里

杨万里　秋日早起

鸡鸣锺未鸣，不知乡晨否。

起来恐惊众，未敢启户牖。

残灯吐芒角，上下雨银帚。

定眼试谛观，散作飞电走。

杨万里


○甘泉普济禅寺灵塔记

故甘泉禅院大师讳晓方，苏州常熟县人。师事五泄山灵默大师，慈悲以济物，勇猛以化人。横身塞河决之波，举手正山冈之势。碎裂魔网，高张法，得岸抛舟，不师文字，上天烧尾，别创风雷，方岳公侯，连城守宰，偃风渴道。靡不皈依，百草滋甘露之芽，三兽极浅源之渡。皇哉巍乎，则置院之碑详矣。咸通十一年三月十日，迁神於此山，报龄七十七，僧夏五十八。门人法顺等，肇建灵龛於院西南百步盘龙山首焉。咸通十二年岁次辛卯闰八月，卢龙节度卫前兵马使前朝议郎试大理司直中山郎肃记。

柏虔冉

虔冉，咸通时官抚州兵曹参军。


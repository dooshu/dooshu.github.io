◇陈兵势

人众敌者当任智谋，钧者当任势力，故强者所以制弱，富者所以兼贫，今大齐之比关西，强弱不同，贫富有异，而戎马不息，未能吞并，此失于不用强富也。轻兵野战，胜负难必，是胡骑之法，非深谋远算，万全之术也。宜立重镇于平阳，与彼蒲州相对，深沟高垒，运粮积甲，筑城戍以属之，彼若闭关不出，则取其黄河以东，长安穷蹙，自然困死，如彼出兵，非十万以上，不为我敌，所供粮食，皆出关内，我兵士相代，年别一番，谷食丰饶，运送不绝，彼来求战，我不应之，彼若退军，即乘其弊，自长安以西，民疏城远，敌兵来往，实有艰难，与我相持，农作且废，不过五年，彼自破矣。（《北齐书·卢叔武传》，叔武劝讨关西，画地陈兵势。）


十八


○记（二）

【讲德书院记】

国家受天显命，丕冒九有，重惟江南，经赋奧区，保釐得人，实资材杰，爰畴咨卿士，妙选盈廷之俊，而我蒲州韩公特膺简畀，以来敷惠泽于兹土，其职任甚巨。先是江南逋额未登，令下钩考，而中吴初议驻兵，天子之命公，若曰：“方事之殷，所亟兵赋，良出于不获已，闵念吾民疲瘵，其悉乃心，怀柔辑和，俾克全济。”公拜命，蒇饬惟谨，越视事再期，有诏蠲十五年以前旧赋，又三阅月，撤姑苏驻防之兵还京师。公奉扬德意，送往劳来，细大毕协，吴民欢欣凫藻，拜首和门者日累万人。公推让不居，曰：“此朝廷如天之赐，抚臣何力之有？”父老怀不克展，退而谋于诸生某等曰：“其何以报公哉？唯即湖山绾毂之区，创为讲院，岁时嘉会，来游来观，黄发鲵齿，循阶及序，相与论说尊君事上之礼，庶无负公之教育，亦公所以仰答朝廷之盛心也。”伟业忝荷帡幪，乐闻斯举，爰从诸父老后，拱揖而言曰：

吾吴通都望国，被海带湖，田有肥瘠淳卤，民有愿巧柔嚣。议曹书佐，人竞锥刀；隧正闾师，工为螟蟘。豆区釜锺，收不中算；更繇赋调，输或溢程。文簿牛毛，奇羡铢两，先负未集，来逋总至。下虽累入，吏固弗除，非甚简括，曷繇丕𫍯于理？军府之立也，无崇山广泽雉兔麋鹿之区以供射猎，无林麓洲渚灌栵萑之产以给薪樵，无鱼盐铁冶丝纩梓漆之利以澹军实；地湫而隘，人稠以𫏋，主客狎处，愚黠异数，一以为网罝，一以为窟宅，民是用重困。吾公有忧之。

其始至也，劝力田，务东作，数疆潦，置町防，申版图，息奸诡，赡鳏寡，戢豪右，乃进其耆老而告焉，曰“逋尔蠲”，曰“役尔均”，曰“讼尔平”，曰“荒尔恤”。“天子命我弛征已责，尔其量入修赋，毋缺于租挈以负诏条。天子命我赦过肆眚，尔其力农惇行，毋嚣于斗诤以丽挞罚。黄绶以下，攘夺矫虔，我其为尔案劾之；掾史之属，贪婪放横，我其为尔殄歼之。”既而曰：“设兵所以卫民也，储偫委积，必豫必充，脯资饩牵，告丰告备，夫乃可以肃军制。”则又曰：“保民所以养兵也，候奄致训，刍荛不淫，啬夫设枑，鼓褷时警，夫乃可以帖民生。”于斯时也，公之威德，流闻逖迩，鲸鲵收迹，光于有截。廷议戢矢橐弓，帅归朝请，士还卒伍。惟是三军启行，屦糇粮，繄公是赖。公乃收合艅艎，传饬津吏，庶人一苇勿得苛留。浃辰之间，峨艑云集。赤泥连樯，假诸邻境；黄头鼓舵，雇以官钱。无不衔尾叩舷，舣于水涘。供张如法，办严有期，大会射堂，劳飨加礼。已而便时出舍，饮饯都亭，介驷千群，革车百乘，门不皞互，路绝嚣呼。属城厨传，载燧先驱；隶人牧圉，陈刍置顿；绋缡维之，烝徒引筰；为粥于路，役夫其休。民于是乎爰居爰处，爰笑爰语，既安既乐，或咢或歌。

始吴之人，抱布贸丝，见夺于市，畜鸡种黍，被掠于鄙。一童鞭驱，斑白负担，抶而大诟，呼声嗷嗷。与屠争言，饮羊无直；椎破卢罂，酒流沟中。始吴之人，投缿怨家，告缗恶子，搔瓜沤麻，戟手致死。负毛带铃，突入搜牢，斧斩门关，捽头以去。始吴之人，倅马就草，腾入良苗，敦丘甗山，其颠濯濯。栎社弗享，鸟亡其巢，提旄挈倪，负墙而号。今也门唐个寝，由公而复，粪除宗祧，涂塈垣屋。父兄闾党，由公而亲，肥牡旨酒，进醵西邻。田畴禾黍，公为膏雨，斥彼蝗蝝，谷我士女。关梁涂术，公为安车，逾度险阻，即此康衢。民如弃婴亡子，匍匐失路，公也父母，提携乳哺；民如痀瘘尪，搔把尘垢，公也俞跗，洗沐营救。膴々其原，匀々其隰，山霭而青，水环而碧，陂塘烟火，庶物蕃殖。我行于野，以嬉以敖，鱼泳禽飞，卉夭木乔。谁将风谣，被之管箫，谁翦蓬蒿，望其羽旄？乃取厉锻，乃勤畚挶，乃陶瓴甓，乃施朴斫。圬人改涂，工师度木，三筵六寻，讲堂夏屋。弦颂之馆，羽龠之房，歌诗习礼，衿佩锵锵。盘辟雅仪，读法亮章，忠顺事长，式训无忘。春秋都试，严鼓在室，熊旗豹侯，张帷置帟。负弩抱，持幢夹戟，从公至止，孔武有力。

厥初相国，命世作辅，故吏诸生，熟于掌故。谓公其来，赖天之祐，国计民瘼，讨求有素。公今政成，著于旗常，允文允武，令闻令望。帝鉴其忠，修我纪纲，赐金进秩，殿此大邦。岳牧屏虞，维舜之哲；周宗燕喜，吉甫陈力。公在南国，克釐庶绩，告于有众，小心翼翼。再拜稽首，归上之德。伟业以为是举也，道合于忠孝，和于人民，宜伐贞瑉，刻兹令猷，垂示来祀俾勿坏，故不可以无记。

【赠监察御史汉阳顾公开明祠堂记】

山东道御史汉阳顾公如华，字西𪩘，以国恩赠其父开明先生讳应历如其官，汉阳之人相与追表其懿行而俎豆之学宫矣。又明年，西𪩘奉使吴中，将归而立庙于家，修其敬宗收族之礼，而丽牲之石，不可无辞，爰以命之伟业曰：“吾先世故吴徙也。练塘之丘陇，访求之不可复识，岂无懿德？繇当时鲜大书深刻以著之，故世远而莫之能考也。今汉阳之顾占名数于氵义川，已近百所，吾子孙赖先人之名德，以膺休命，苟不表其所自，镵诸乐石，俾岁时烝尝，有所观感，其何以告司祏，而示来祀俾勿斁？”伟业受其请而书之曰：

古者自诸侯以降，卿大夫以及于士，皆有田以供祀享，牲牢笾豆，歌锺羽舞，事为之节文而定其度数，其无庙者，不过庶人祭于其寝而已。自井赋采地之制不行，虽贵为公卿，不立庙以祀其祖父者，固已多矣。夫顾公亦犹行古之道也。《礼》：大夫三庙，一昭一穆，与始祖之庙而三。始祖谓别子之始受爵者，此在三世之后，其子孙追而本之者也。今顾氏以御史始贵，而公首追封，然则始受爵未有逾乎公者也，可得云先祢后祖，而必远求之高圉亚圉也哉？《礼》曰：“支子不祭。”法当为宗子立庙，大夫供其牲物以从，俾宗子主其事。祝嘏之词曰：孝子某，为介子某荐其常事。此礼之常也。开明先生有三子，伯如芝，仲如兰，而西𪩘其季也。西𪩘为余言：先生下帷讲授，则长君为之都讲，率诸弟以孝友，有邹、鲁之遗风。自仲氏先亡，流离世故，渴而葬先生于祖墓，仰见烽火烛天，尝惧祖宗之禋祀遂坠于地。比家门通显，为其先人立庙，而伯兄已不及待矣。每春秋时享，执笾释爵，呜咽而将事，此仁人孝子之用心，所谓礼之变而得其正者也，又何疑焉！

先生于经史皆有论著，其最嗜者蒙庄之学。夫庚桑楚之居畏垒山也，其人相与尸而祝之，社而稷之，庚桑楚闻而不释然曰：“吾闻至人居环堵之室，而百姓不知所往。今以畏垒之细民，而窃窃然欲俎豆予于贤人之间，我其杓之人耶？”然则先生将糠秕尘垢乎当世之事，又安在乎庙食之尊，而必为文以著之也？余窃闻先生内行修饬，事两尊人及其伯兄备极孝敬，设义田以敦族，死丧必收，饥荒必恤，又推其恩以及里党，汉阳之人至今称之。彼其读书行道，厚自期待以有用于斯世，既屡困锁院，感愤抑塞，蒙庄之学，殆有托而逃焉者尔。夫士之蕴德抱义者，不于其身，则于其子孙。然则西𪩘处丧乱之后，修箕裘而隆孝享，其裨益于风教当何如耶！余辱西𪩘之知，追考公行事为悉，敢备着之于石，而系之以颂曰：

惟顾之先出自吴，系分族显来赤乌。练水灵异肇厥初，中更播越谱牒亡。百馀岁徙氵义川居，蜀江蜿蜒连湘巫。奕世载德生醇儒，执经屦满罗生徒。诞厥贤胤称大夫，绣衣骢马声赫都。揽辔蚕丛及鱼凫，岳岳光气腾谏书，按行两浙民徯苏。溯源顾本常踟蹰，箕裘庆泽追良谟。立庙割牲荐清酤，我将我享盥濯乎。子孙宗老咸来俱，授罍奠斝翼翼趋，裳衣弁陟俨如。镵之金石庶不渝。

【崇明平洋沙筑海堤记】

自古人臣，勋在专征，以劳定国者，非特战胜攻取已也。无亦审地利，准水形，筑堤防，端径术，俾我制其胜，彼失其险，夫然后百世赖焉。如是即天吴、阳侯，支祈、罔象，沉玉刑牲，无不允格，况于趋功乐事之人乎？虽然，江、淮、河、济，障遏时闻；泾、渭、淄、渑，堰埭未改；而独于海难言之也，岂以沃焦穷发，浩汗无垠，非人力所得而施者哉？

吾吴郡东南渐海，崇明逾绝津堠而为域，诸沙逦迤者七百里，平洋直亘其南，实旧县，故隶扬州，缘陁崩不常，乃迁新邑，属之吴，而分其地以为鄙。烟火聚落，千有馀家。界以小洪，阔远难理。浙中勾章诸岛对峙，若聚棋置块。海师张帆捩舵，踔绝万里，亡命出没，升平时且以为忧。自逆氛大作，郑成功、张名振鲸奔鳄噬，连舻如云，尝一窥金、焦，兵至佚去。既归，狡谋再逞，谓平洋沙外接沧溟，内连港泊，有深岸可以下杙，有遗秉可以因粮，图根株窟穴于其中，而亟肄以疲我。朝议移苏州大帅于其邑以御之，固垒严兵，亦未有以靖也。

会关中梁公有克复宣、云之功，分阃江左，著威名于芜湖、采石，换任宛陵，于顺治十一年再被浙东之命，未及行，而大帅罢政，镇督府以公江、湖、忻、代著有成绩，欲倚其才办寇，先用便宜俾之摄理。八月之三日，公渡海入其军中，申号令，固封守。甫十日，而张名振以三千人犯堡镇，又十日，以数万人围高桥洪土城，公皆迎击破之，先后两战，凡斩千有八百馀级，生得二十馀人。公谍知其恇扰将遁，决计于十一月二十六日从小洪进兵，身率步骑以火攻，烧屯拔栅，中军李廷栋等蒙冲夹击，碎其五舟，贼大溃走，此平洋沙所繇复也。公为人沉勇有智略，在宣大之日，马上以鞭稍筹算，能识其山川险易，故所向有功。其渡平洋也，召诸将指示之曰：“从此去县沙十五里，常以潮之进退为广狭，浅者淤绝淖泥，深者渟泓、水潦，马遇泞而骇，人厉涉而艰，我多留兵则不能，少留兵则不足，贼至发奔命赴之，非长策也。吾视其水势非甚湍悍，若下竹落，捷石菑，负薪捧土以填之，即小洪可塞，长堤可成，寇至不得突，而我骑逞于康庄之衢矣。”亟条上，与行省诸大臣商其事。时督府马公鸣佩、中丞张公中元，谓公所建于地方计甚深，出俸金赎锾相佽助，而邑宰陈侯慎克佐其劳，将吏诸生，啬夫版尹，询谋佥同。揆日戒众，鼛鼓方集，恍惚若有神教之者，见糠秕扬著水面，如切绳墨，辄循其迹，用赋厥功。畚挶既下，土缜而坚，水回而洑，登登冯冯，缩版斯就。公喜曰：“天所赞也。”躬亲为植，量高庳，揣厚薄，度远迩，计徒庸，属役赋丈已定，而后授之有司与裨校，曰：“庀汝而不在者，且致其罚。”

先是浙抚累檄趣公，而堡镇、高桥洪二战，督府列上功次，请必留公于江南，有诏报可。明年春，天子命公以都督佥事充江南总兵官，寻设水师一万五千以属之。公仰思委任，图有以遂其前劳也，在堤事不敢怠遑，日营月画，筑城以固屏障，设戍以严徼巡，列树以表道途，置亭以休逆旅，凡可以左右于堤之功者，次第修举。于是大陈兵卒，五骑为伍，方驾齐辔，自郊及牧，以达于新堤。邑之耋耄童孺，来游来观，三里一休，五里一顿，无断溪绝阪之艰，无渐裳濡轨之苦，皆惊顾叹喜，以为此造物者鞭山驱海以为之，非版筑之所可及。公乃思夫龙者，实司溟渤，效神灵，不可莫之报也，命作特庙，以时祀享，而堤之事毕溃于成。是役也，起于十一年甲午之腊月，迄于十四年丁酉之三月。其长也以里而栽，其广也以寻而度，高则视广而加赢焉。薪茭土石，救筑削屡之工，十而居八；垣墉瓴甓，缮完修除之工，十而居二：皆如公所料之素。今督府郎公廷佐自中事以观厥成，共兹规画，乃分条其经始月日，并诸人之与有劳者，以告竣于朝，玺书下所司褒宠焉。伟业史臣也，家近东海，于是堤实有嘉赖，故徇诸护军及邑人之请，为文以记实示远。

窃尝闻古之为将者，防山窦泽，堕高堙卑，多有其人矣。或决水以灌城，沦于鱼鳖，或驱人以填堑，视同沙虫。夫五行各有其官，四渎节宣其气，若挈瓶口而壅之，俾坻伏沉滞，郁堙不宣，则溃溢从此而生，灾疹由是而作。惟我梁公因土之宜，顺水之性，从民之欲，今堤成之后，其堧耕为沃壤，荷锸如云，固不止萑苻屏迹而已。以此视彼，其为利害，相去岂不远哉！自中原罹黄巾之害，汴渠沸腾，生民昏垫，本朝治河之绩，比隆宣房，政平人和，能使海若咸率其职，东南黔首，实受其赐。昔人见河、洛而念禹功，顾周道而思文德，此孰非国家之福，邀天之灵，而我公大有造于兹土，不可忘也。公讳化凤，字沣源，陕西西安府长安县人，由顺治三年进士历今官。伟业辱公之知，敢备着其事而系之颂曰：

厥初吾人，龙蛇为伍，既定震泽，至于淮浦。楚师夹汉，越再五湖，李斯刻石，杨仆虎符。山越未宾，江、湘或扰，溟、渤无波，楼船莫讨。在晋之季，孙、卢乃猘，沪渎严烽，蔡洲舍戍。渺矣一粟，为姚刘沙，蒲蠃之国，鼋鼍之家。呀然深渊，锯牙奋鬛，我张其罝，彼入其穴。桓桓将军，鹳鹅置阵，陷井奚逃，蔓草务尽。秦鞭叱石，钱弩争潮，蛟龙畏铁，䗖𬟽成桥。精卫空衔，爰居大骇，水由地中，剑倚天外。囊沙非智，蹈冰亦危，宁烦息壤，岂假芦灰？涡口堤高，灅津流浅，白马波平，黄牛道远。士女婆娑，是用作歌，黍禾谷口，杨柳江沱。台骀障泽，召伯树埭，如坻如矢，亿载勿坏。

【湖州岘山九贤祠碑记（并颂）】

记曰：“凡释奠必有合，有国故则否。”国故者，若唐、虞之有伯夷、后夔，周之有周公。有则自奠之，无则合于邻国，此郡国得祀其先贤所自始也。《月令》以孟春祷祀山川及古之卿士有益于人者，汉元始四年举此礼，蜀郡以文翁、九江以召父应诏书。然则二千石之重，凡有功德于民者，可无祀哉？

湖州地称西吴，自周历汉为侯国，孙吴宝鼎中立为吴兴郡。郡置废不一，其改名湖州，则隋仁寿二年始也。当南渡六朝，士大夫之过江者乐其山川，吴兴遂为大府。王逸少羲之、谢文靖安皆起家郡守，逸少迁会稽内史，文靖至宰相；柳文畅恽仕萧梁，加秘书监、右卫将军，再为吴兴守，终于其官；唐大历十一年，诏以颜真卿为刺史，迁刑部尚书，封鲁国公，以忠死；杜樊川牧连为黄、池、睦三州刺史，其授湖州在会昌中，以司勋员外郎乞外补也；宋孙莘老觉从谏院出知广德军，熙宁四年十一月改湖州，终御史中丞；苏子瞻轼以翰林学士请外，初判杭州，改密，又改徐，元丰二年四月再移湖州，到官未三月罢；王龟龄十朋绍兴廷对第一，乾道中，以侍御史改吏侍郎，力辞请外，任湖州，先后凡历四郡；明陈筠塘幼学以万历三十二年守湖州，已去复留，居六载，迁副使以去。此九贤之载在典册，次第可考者也。

岘山之有祠始于三贤。三贤者，有颜氏、苏氏、王氏，而他弗及。岘山在襄阳，羊叔子所遗爱，今岿然于碧浪、浮玉之间者，此名显山，考诸掌故，避唐庙讳而改。湖人之思太守者不啻叔子，乃即其地置祠，树之碑，以仿佛襄人之意。祠岁久敝挠，居人支釜甑炊焉，则以名贤之俎豆，辱于屠沽庖湢者有之矣。

本朝康熙中，广陵吴公讳绮字园次，由工部郎守此郡，见而叹曰：“祀以揭虔，可若是其渎耶？”亟命属徒鸠工，重作其事。考湖守之多贤，阙而未备，乃下教询咨，得王逸少而下贤守有六，合前匦之藏主，定为九贤而书其官。舍太守无位尊而有德斯土者乎？曰：“此祠为贤守而作，不得跻于其列，礼也。”于是士庶欢欣，戒期荐力，筑墉树宇，改檐易磩，丹涂白盛，有翼有严，未浃旬而祠成，妥神之房，合食之几，罔不蠲洁。都人士秋月之望，来游来观，进而言曰：“我公刬暴去慝，远绩前人而庇吾民，今又搜扬废堕，克有此举，吾侪小人，何可不昭所报？”相与谋作宫而肖公像焉。既两祠俪美，走望交集，而岘山于是乎益胜。

越明年三月，伟业于太守宗亲为睦，用兄弟来继旧好，宴于兹山，为赋《甘棠》，园次再拜辞曰：“某不堪也。诚得畀之一言，愿焜耀昔贤之令德，以无忘景行，某也实与有宠绥。”余乃不揣固陋，泚笔作颂，爰纪湖人千百年之命祀。其辞曰：

右军清鲠，推迁仕进，深源北伐，忧时强诤。东土赈荒，为民请命，省赋轻租，名高计听。龙矫鸿惊，八法之圣，垂之千年，倾心万乘。进忤怀祖，退谐支遁，栖迟名山，服食养性。

谢傅沉敏，雅量高风，放情丘壑，骤致三公。顾命受遗，辑穆元功，宣武窥鼎，苻秦连烽。功济苍生，镇物雍容，经远无竞，善让克终。此邦去思，西州是同，播之丝竹，东山故封。

柳氏将家，妙解谈义，文畅好学，多才多艺。新诗斐然，马射无对，尺牍素工，围棋尤最。焦桐雅奏，白𬞟高会，感怀父曲，清商别制。苕水洋洋，弹琴而治，载其清静，终古弗替。

鲁公正直，书法坚凝，浯溪刂石，忠孝收京。弟兄死国，家庙丹青。射堂有碣，抒山有亭。志和钓罢，鸿渐诗成，清风百世，缅怀典刑。白首抗节，握爪如生，神仙仿佛，重过山城。

牧之少年，才大卓荦。记室风流，司勋落拓。《战论》《罪言》，泽潞魏博，措置失宜，姑息势弱，苟用吾谋，足扫河朔。晚乞江湖，登高有作，水嬉旧游，政成民乐。少陵稷契，缵彼家学。

莘老素执，左官再召，廷诤故人，守正不挠。为郡作堤，以捍水潦，振廪劝分，生民是造。政剧才高，宾朋燕笑。收拾残碑，筑亭墨妙。故相山中，回车慰劳，向争国事，此全友道。

子瞻旷代，致主时遭，制策相才，兄弟挥毫。龃龉执政，新法青苗。河决御灾，湖堤便漕，草诏逐奸，魑魅安逃？簿书鱼鸟，谪仙逍遥，道场禅学，碧浪诗豪，岭海崎岖，衰白归朝。

龟龄对策，晁、董天人，廷击殿帅，面折宰衡。奏起老成，决策用兵。符离师溃，噂遝繁兴，正色抗言，拂衣固争。移守三州，礼士下民。温诏下召，老犹加恩，给扶减拜，旧学之臣。

嗟我陈公，在明中叶，三版不没，胥为鱼鳖。筑防决渠，驾以虹霓，亩乃一锺，民不病涉。豺虎是擒，稂莠必拔，夜无吠厖，枹鼓不发。五纪于兹，讴吟稚耋，祀之太常，配食往哲。

我禾既耔，我蚕既丝，率彼父老，献韭荐粢。济济先正，顾飨在兹，邦人君子，是式是思。石相为社，季子置祠，东吴旧史，作为此诗。击鼓吹笙，歌以奏之，比德告虔，庶无愧辞。

【修孙山人墓记】

太白山人何以名？曰：“太白秦之望，山人秦人，尝隐焉，故名也。”或曰：“山人不知何许人，自谓孙姓，名一元，字太初，莫能得其邑里。”或曰：“太初安化王之苗裔。”则又并其姓名而疑之。

昔者东汉之季，宦竖擅朝，扶风梁鸿伯鸾挈其妻子出关，适吴会，为人赁舂自给，其卒也葬于吴，妻子归扶风。阅千百年，太初再以秦人入吴，先后用隐遁终，不归葬。然太初之出关，踪迹遍衡、湘、泰岱间，既而买田吴兴，栖迟不去。为人渥颜飘须，携铁笛鹤瓢以自随，费相国一见之南屏山寺，为敛容叹服。其诗与李献吉、何仲默、郑善夫齐名，何、李未相见，而特厚善夫。晚乃与高士长兴吴君充、绍兴守安仁刘公麟、按察使建业龙公霓、御史吴兴陆公昆为苕溪五隐。刘公后官司空，实志君墓。此岂鸿之变姓名、杂佣保，所知仅一皋伯通耶？鸿以《五噫之歌》见猜时主，故深自晦匿；太初顾得隐居，放言无所忌。乃《东汉逸民传》至今读之，犹识伯鸾为扶风人，而太初莫能详其所自出。彼其蝉蜕变化，自全尘壒之表者，讵偶然已乎！

太初善饮，好谈论，切名实，醉则引人说时事，扼腕慷慨。友人方豪称之曰：“太初非隐者，知兵，晓吏事，使之用于世，不减王景略。”其推之不无太过。夫谓太初有用世才则可，谓太初非一意于隐，此不足以知太初也。《易》曰：“君子见几而作，不俟终日。”古之肥遁者，先乱形之未成，引领绝迹，得以行其所志；不幸濡忍，一底于沦胥，求为逄萌、梅福，难已！在明之中叶，武宗戏渝驰驱，举天下事委之嬖幸近习之手，而宗藩草泽之祸大作，赖孝皇馀烈未泯，国以不亡，其大势去东汉之季盖无几矣。刘公、龙公辈引身以退，太初一布衣，弃家狂走，其中岂复有所恋哉！后百馀年，云间白石山人者复出。当海内无事，积薪厝火，中外宴安，山人得于其间交王公，营声誉，自比于陶弘景、戴安道为通隐。未几椓人再窃柄，党祸兵祸，纷纠于不可解，山人仅而获没。不数年，天下大乱，贤人君子虽欲远引高蹈，龙不能潜鳞，凤不能戢翼，每罹于矰<矢敫>网罗之患，唯有读太初之书，上下其盛衰，而有感于前贤之不可及，为唏嘘太息已耳。太初绝婚宦，自称有羽化术。晚娶于湖之张氏，无子，年三十七以没。病革，属刘公以志铭，而曰：“葬我必于道场山之麓。”会郑善夫来唁，偕苕溪四隐者封哭而去。今改卜竁于归云庵东，则又学使者汪公相此土足安山人体魄，且去旧冢不数武，以无忘末命，故与刘公谋而迁焉。归云，太初所挂瓢处，善夫以是名其堂，而墓屋陊圮不存，此若堂若斧者，跛羊已牧于其上矣。康熙纪元之七载，太守吴公讳绮字园次，政事之暇，憩于兹山，慨然曰：“吾忝司牧，而前贤之丘陇茀秽不治，其谓之何！”乃命拨时度址而庀工焉。

余于太守，兄弟也，以春日来省视，而山人之太白亭适溃于成，爰戒期出郊，酹酒于其墓。墓绕长松数千株，有残碑三尺没草中，字剥蚀不可读，余与园次手扪摸，得其中一二事，叙致颇甚奇。太初尝大醉，取幅巾挂树，抽碧玉导刻松身，作“严光徐稚陶潜”数字，已而就其根熟睡，抵黄昏乃起。夫山中诸松，其合围者率数百年，太初之刻字，其存与不存不可知；若墓门之树，幸未剪伐，太初魂魄必游于此无疑也。呜呼！太初死，人皆以为仙去。江山周光禄曰：“太初固不死，试与公等发其冢，必空棺。”吴兴同隐者则以太初学道未必得冲举，其人与文自不凡。今归云僧犹藏刘、陆诸君手迹，皆追惟平生、宿草犹哭之语。二者言不同，其爱太初一也。嗟乎，以是可以观太初矣！

园次曰：“是亭也，都人士之出游者将以为休憩之所，子其为我纪太初，并识此山之胜，吾将镵诸石。”余曰：“太初不名一德，自同时之友，且不能定其出处，而余又乌乎言？”虽然，以太初之为人，又得诸君子代之谋永久，乃没未二百年，非遇贤刺史如吴公者为之谋修复，则此荒基榛梗，野鼠冲人而走者，几不辨其处。然则作为文字，用诏来者，俾此亭长守而勿替，庸可已乎！吴公以诗文重天下，其出守是邦，修前人之名迹而光大之，无废弗举，务大利益乎斯民。是亭之作，过之者将有脱屣富贵、摆落尘坌之想，于以弘长风流，训世励俗，不为无助，何可以不书？

吴公繇工部郎为吴兴守，江南之扬州人。共事者有郡丞大兴于公琨、通守静乐姚公时亮。是日同游者：御史歙县方涟吴公雯清、司理长洲既庭宋君实颖、孝廉江宁仲调白君梦鼐、昆山原一徐君干学、贵阳辰六越君闿，而余则太仓吴伟业梅村也。戊申三月廿六日记。

【云起楼记】

无锡吴侯为治之三年，政成化浃。始用事于惠泉之山亭，导壅去堙，墄平甃洁，因旧亭之制，而易檐改涂焉未也。斗折而上，筑楼三楹，崇阶广阿，有严有翼。既成，侯亲题其颜曰“云起”而张具以落之。其明年，余以宗人来谒，偕都人士之萃止者登焉。客有谂于余曰：“子可得其说乎？是楼也，为惠泉而作也。《易》曰：‘井冽寒泉食。’《诗》曰：‘觱沸槛泉，维其深矣。心之忧矣，匪自今矣。’夫泉者，始而泛觞，继而澎濞，其蓄也有本，其行也有渐，类夫幽人君子，忧愁抑塞，蝉蜕乎泥滓之中，或乍伏乍鸣，或一见一否，潏潏然、淈淈然，郁挠潎冽，而不能以遽出。岂独其性然哉？此亦水之势也。若夫应龙蚴蟉天际而云从之，絪缊乎无垠，布乎无外，其为观也大矣。《传》曰：‘泰山之云，肤寸而合，不崇朝而雨天下。’斯侯之谓乎！而吾何足以窥之？”

余曰：“是则然矣，抑余更有进焉。夫天地之道，其犹鼓龠，虚而不屈，动而愈出。自其有形者观之，云有变化起灭焉，泉有流行坎止焉；自其无形者观之，洪纤高下，混茫乎一气而已。今夫无锡，望县也，地大气浮，锺水丰物，而侯以人事节宣其间，政教之盛，风俗之淳，文章宾从之雅，凡蒸动而丕变者皆云也，滋液而渗漉者皆泉也，又乌得而分之乎？吾闻诸侯之为台榭也，大可以容宴豆，高可以占嘉祥。今以侯之昼考夕省，劬劳庶政于不遑，乃得高明爽垲之地，以遂其优游伴奂。虽以吾徒之憔悴，而暂寄乎此，乐其水泉之甘，云物之美，若似乎其不忍去，而况锡之人乎！侯之所以嘉惠斯土者，亦足以见矣。是可书也。”

侯讳兴祚，字伯成，绍兴之山阴人。余则梅村居士伟业也。康熙七年九月十七日记。








荔枝：

弘治壬戌，沈石田有《白茆顾氏种荔枝成树诗》。云常熟顾氏自闽中移荔枝数本，经岁遂活。石田使折枝验之，翠叶芃芃，然不敢信也。以示闽人，良是。因作《新荔篇》。

按吴地荔枝难种，往闻吾西湖马太仆三才墓舍有荔枝树垂实，为俗子伐去。偶见沈氏诗，后人独不为继美耶？

龙眼荔枝二种，广东止于韶州，南雄则无。福建止于福州，至延平则无。大都近海之郡则生，不近海不生。闽俗女子将嫁，男家先一年送荔枝红。




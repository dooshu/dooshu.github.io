沈与求


与求字必先，德清人。元祐元年（1086）生。政和五年（1115）进士。历知潭州、镇江府、荆湖南路、两浙西路安抚使，除参知政事、知枢密院事。绍兴七年（1137）卒，赠左银青光禄大夫，谥忠敏。有龟溪集。

浣溪沙

和郑庆袭雪中作

云幕垂垂不掩关，

落鸿孤没有无间。

雪花欺鬓一年残。

欲把小梅还鬥雪，

冷香嫌怕乱沉檀。

恼人归梦绕江干。

又

花信催春入帝关。

玉霙争腊去留间。

不禁风力又吹残。

客舍不眠清夜冷，

萦愁一缕袅栴檀，

空庭月落斗阑干。

江城子

葛使君示书，有元夕寒厅孤坐之叹。昨

日石林寄示所和长短句，辄亦次韵和呈，因

以自见穷寂之态

华灯高宴水精宫。浪花中。意无穷。十载江湖，重绾汉符铜。应有青藜存往事，人缥缈，佩丁东。

卧听萧寺响疏钟。渡溪风。转空濛。月上孤窗，邻唱有渔翁。追念使君清坐久，歌一发，恨千里。

又

和叶左丞石林

鱼龙戏舞近幽宫。乱山中。似途穷。绿野堂深，门敝兽铺铜。无限青瑶攒峭壁，花木老，映西东。

消磨万事酒千钟。一襟风。鬓霜濛。忧国平生，堪笑已成翁。惟有经纶心事在，承密诏，看重重。








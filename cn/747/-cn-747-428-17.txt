○送从舅赴阳翟序

昔者秦赋《渭阳》之诗，盖孟公子之出祖也。绵历千祀，颂声不泯。幼失慈爱，於斯为苦。未尝不废卷抚膺，书绅自勉，以为罔极之报，祭在如存之礼，不其然欤？自幽燕称乱，伊洛内覆，爰我舅党，举族东迁。室无祀，名园何在？永怀展敬，渴日无缘。叔舅十年过江，三命作吏，庆垂必复，休有令闻。使车斯来，辄不自意，阳翟骏选，天书宠光，思同昼游有日矣。伯舅京剧先鸣，曷游偕往；小子江华罢守，未离系滞。指途惜别，卜胜初筵当献岁之方春，对上林之晴雪。与酣景晏，欲罢不能，则叔舅之慈惠锺於我也，良可知矣。望钧台旧都，返伊川故里，出鄢郢长道，控河淮要冲。於焉驰名，於以在我。况清白以世业留遗，贞干以天资自许，鸿鹄之举，霄可期。惭无酷似，拜命之辱，叙离道念，庸不喻乎？司勋员外郎郑昌缔，邵同等也。实为首倡，其或继之者，则以多为贵尔。


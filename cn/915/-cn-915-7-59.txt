◎傅亮

亮字季友，北地灵州人，晋司隶校尉傅咸玄孙。初为建威参军，历桓谦中军行参军。桓玄篡位，选为秘书郎，未拜，义兵起，丹阳尹孟昶为建威参军。义熙初除员外散骑侍郎，转领军长史。未拜，遭母忧。服阕，为刘毅抚军记室参军，又补领军司马，迁散骑侍郎，转中书黄门侍郎。寻为太尉从事中郎，掌记室。宋国建，除侍中，领世子中庶子，徙中书令。武帝受禅，迁太子詹事，中书令如故，封建城县公，转尚书仆射。少帝即位，进中书监尚书令，领护军将军，寻行废立。文帝即位，加散骑常侍、左光禄大夫、开府仪同三司，进爵始兴郡公。元嘉三年伏诛，有集三十一卷。（案，《南史·傅亮传》云，高祖登庸之始，文笔皆是参军滕演。北征广固，悉委长史王诞。自此之後，至於受命，表策文诰，皆亮辞也。张溥本有《进刘裕侍中车骑将军诏》，《封豫章郡公诏》，《封宋公诏》，《进宋王诏》，《禅策》，《禅宋诏》，《禅宋玺书》。今考前二诏必非亮作，唯《宋公》《宋王》当属亮，而无左证，禅代诏策，则王韶之作也。）


◎吴鲁于和稼轩词

吴鲁于孝廉能诗善书，筑墅南郭，尽泉池涧石亭台花竹之胜。小词潇洒绝俗，自比稼轩。有和稼轩卜算子词云："性懒不衣冠，地僻无车马。谁与山翁作往还，五月披裘者。高枕石为床，剧饮盆为瓦。不让义皇已上人，五柳先生也。""倦放林逋鹤，懒策山公马。千尺长廊水一方，犹羡舟居者。 地僻藓侵阶，屋老松生瓦。门外人来问主人，山水之间也。"［词衷］


61　詩失於齊魯之詩當作論


「詩失於齊、魯」，當從龔氏本云「論失於齊、魯」，謂論語也。上文已言「齊、韓、毛、鄭，詩之末也」，不當重出。

【元圻案】中説天地篇：「齊、韓、毛、鄭，詩之末也。大戴小戴，禮之衰也。書殘於古、今，詩失於齊、魯。」〇唐李行修請置詩學博士書云：「書殘於古、今，論失於齊、魯。」正用文中子語，可以證龔本之不誤。然其意則「論」爲「論詩」也，故其下云「漢有毛、鄭，師道可觀」。






◇笑赋

有度俗之公子，总万物之细故。心仿佛乎巢由，以得意为至乐，不拘恋乎凡流。会亲戚于高宇，结宗盟于绸缪。所以交颈偃仰，推匈指掌，亢洪声于通谷，顺长风以流响。气参谭以相属，若将颓而复往。或蹙亻免首，状似悲愁，怫郁唯转，呻吟郁伊；或携手悲啸，嘘天长叫，迟重则如陆沈，轻疾则如水漂。徐疾任其口颊，圆合得乎机要；或中路背叛，更相毁贱，倾倚叵我，雕声迄乎日晏。信天下之笑林，调谑之巨观也。（《艺文类聚》十九）


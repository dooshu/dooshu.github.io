○謹申一得以保萬全疏 【 城守臺銃】

本年四月該吏部題為緊急軍務等事、內奉　聖旨少詹事徐光啟即令回京、欽此、臣原以疾請告、奉　旨回籍、恐途中醫藥未便。暫居天津調理、旋巳戒行、不意東事敗壞、仰蒙　皇上念臣犬馬之忱、期臣溲渤之用。雖病體末痊、而義無反顧、遂於本月十六日輿疾就道、十八日到京、二十六日　陛見、念臣本以腐儒、叨官翰墨東事之初、全無責任、何為多口招尤、自棄於日月之側乎。實知此事必未能了。必須盡用臣言。然後可濟又念此時不言俟再敗而後言之、不惟無及於事、亦非人臣之義也、故汲汲建議、議雖不用、由今思之臣無不早言之悔矣臣昔年諸疏、大都言戰勝守固。必藉強兵。欲得強兵。必須堅甲利器。實選實練。鼂錯曰、器械不利、以卒予敵也、卒不可用、以將予敵也、今之兵將。皆明知以我與敵、誰肯向前。既不能戰。便合嬰城自守。整頓大砲。待其來而殲之。猶為中策。列營城外亦是一策然必須強兵而後可既有強兵便可戰於塞外何止城下哉奈何盡將兵民砲位。置之城外。一聞寇至。望風瓦解。列營火砲。皆為敵有。返用攻城。何則不克。陴無守兵。人知必破。合城內潰。自然之勢是諱嬰城自守之名而甘喪師失地之辱臣不能為在事諸臣解也。從前再敗。病根易見。及今不思變著。雖徵調招募。更如前日。而奴之勝勢。巳十倍於昔矣。况未必能如前日乎。今欲求堪戰之兵、必悉用臣言、日夜營辦、遲之數月、然後可得、而寇在門庭、又不能待、臣之愚見以為廣寧以東一帶大城。只宜堅壁清野。整備大小火器。待其來攻。憑城擊打。一城堅守。必不敢驀越長驅。數城堅守。自然引退。關以西只合料簡大銃。製造火藥。陸續運發。再用厚餉招募精兵。能守城放砲者。令至廣寧前屯寧遠諸城。助之為守。萬勿如前二次列兵營火砲於城壕之外。列營城外亦須據險駐擺教塲萬無此理也糊塗浪戰。即是目前勝算矣。待兵力果集。器甲既精。度能必勝。然後與戰可也至如都城固守。尤為至急。凡兵家之法近攻者先剪其枝葉遠攻者必圖其根本根本一固。敵必不敢深入重地。自取覆敗。今京師固本之策。莫如速造大砲。葢火攻之法無他以大勝小以多勝寡以精勝粗以有捍衛勝無捍衛而巳連次喪失。中外大小火砲。悉為奴有。我之長技。與賊共之。而多寡之數。且不若彼遠矣。今欲以大以精勝之。莫如光祿少卿李之藻所陳。與臣昨年所取西洋大砲。欲以多勝之。莫如即令之藻與工部主事沈棨等鳩集工匠。多備材料。星速鼓鑄。欲以有捍衛勝之。莫如依臣原疏建立附城敵臺。以臺護銃。以銃護城。以城護民。萬全無害之策。莫過於此。若能多造大銃。如法建臺。數里之內。賊不敢近。何况仰攻乎。一臺之強可當雄兵數萬。此非臣私智所及。亦與薊鎮諸臺不同。葢其法即西洋諸國。所謂銃城也。臣昔聞之陪臣利瑪竇後來諸陪臣皆能造作、閩廣商民、亦能言之、而刑部尚書黃克纘、浙江按察使陳亮采、知之尤悉。亮采遺書克纘又展轉致書於兵部尚書崔景榮、力主此事、當在亟圖、亦非獨臣一人。知之言之也、此功一成、真國家萬世金湯之險、不止一時禦寇之利、即奴賊聞之、决不敢肆行深入、都人見之、必肯安心固守、南行之人、皆將返首來歸、海內姦雄、亦且潛消異志、若不營此事、臣轉展思維、別無應急之算、更復悠悠忽忽、坐待敵來、倉皇無計、必且出於至下之策、而大事去矣、臣建此議今巳三年、近日同朝諸臣、如刑部侍郎鄒元標等數臣、力主臣說、其餘面相咨問、皆以臣言為是也、昔者晉楚爭鄭、鄭之大夫、或欲從楚或欲待晉、公子騑曰、發言盈庭、誰敢執其咎、請從楚、騑也任其咎、所云任咎者。謂誤國則伏其誅也。今日之事。若盡用臣言。造臺造砲。悉皆合法。而它日有一賊一馬。橫行城濠之外者。臣請以身執其咎矣。都城既安。就用此法行於邊境各處。守城甚易。兵數必然减省。省兵之餉。并以厚戰士。以精器甲。自然人人賈勇。何至如今畏敵如虎。視營伍如陷阱乎。伏望　皇上决意行之、宗社生靈、無不幸甚至論此事經費、未曾量度、估算恐亦無多、就令多費乃是萬年本計、古所謂金城鐵甕、倍勝積金於庫藏而它日所省養兵之費。又且不貲。豈比遼左千百萬金錢、委諸逝波。而又以土地人民殉之者乎。此外強兵决勝之計、略具前上諸疏中、容臣即日再行摘取緊要事宜、恭請欽命施行、今未敢盡陳仰凟聖聽也、

按東事數年。既未能戰。又不肯守城外列營。寇至則潰。遂為膏肓之疾。袁經略在永平、曾遣親吏來咨求守禦之策、深相憑信、遼陽之行、意謂足可倚仗、及寇至之日、與張忠烈高監軍定議守城、分派信地矣、俄然變計、城陷身亡、葢有必死之忠。而為必生者所悞也。曾不思必生之道。無過於守。且戰者自戰。守者自守。兩不相待也。奈何言戰則盡撤守備。而聽之一敗。即以城予敵耶。惟邇年寧遠之守、屹然不惑、遂得以抔上障滔天、嗟乎封疆之臣鑒之哉【自記】

世言惟能戰而後能守者、於賊初入境之時、遣奇兵扼要設伏以擊之、使不敢近城耳、若夫賊既臨城之後、惟有大治守具、使我備既定、然後分遣壯士、或縋城、或鑿門、或刼之、或誘之、使之多損士卒、不能久攻可也、若列大營於城外平衍之區、待敵之來、為背城之舉、萬一敗北、無論城陴盡撤守禦、即守禦粗備者、一見敗形、眾情便異、并城不可全矣、


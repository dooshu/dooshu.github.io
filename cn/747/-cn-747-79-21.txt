○除郑朗工部尚书同平章事制

门下：云因龙兴，龙非云无以施膏泽；臣由君用，君非臣无以播皇猷。信乎际会相须，以康天下。永念良弼，常切寤思，详求国桢，乃获时杰。通议大夫守御史大夫上柱国赐紫金鱼袋郑朗，间代应期，禀灵作瑞，王室髦彦，士林菁英。温华凝圭玉之姿，磊落负栋梁之任。谏垣兰省，常推谠正之风；廉俗登坛，克懋抚循之绩。洎领剧务，益见尽忠。杜邪径而启公途，惩奸吏而绝私讬，馈军无阙，赡国有经。委以宪纲，尤彰直道，是宜毗赞大业，翊宣景化。朕以区区齐晋，取霸诸侯，率由三贤叶心，五臣同德，况今四海为宅，百辟盈庭，未能寇靖塞陲，人归寿域，岂无长策，俾及升平。惕然疚怀，莫知攸措，肆予命汝，往践台阶，勉宏济代之功，罔致旷官之诮。善调兵食，以备我边虞；慎举典章，以贞我庶品。敬戒於位，惟其有终。可工部尚书同中书门下平章事，散官勋赐如故。主者施行。


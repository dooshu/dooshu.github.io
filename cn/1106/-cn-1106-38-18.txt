○为桂州崔中丞上中书门下乞朝觐状

（中丞，崔咏。一本作“上宰相状”。次前《请朝觐表》作。）

右某幸遇文明，叨承委寄，理戎典郡，十有四年，瞻恋阙廷，神魂飞越。顷在邕州，（注见前表。）累陈诚恳，谬尸进律之宠，（《礼记》：有功德于民者，加地进律。）未遂执之愿。（《左传》：朝聘有圭。《诗》：以其介圭，入觐于王。）相公膺贤辅圣，大叙彝伦，（《书》：彝伦攸叙。）中外之臣，出入更践。某自领桂管，（元和八年十二月，咏迁桂管。）又逾再周。（注并见前。）企鸾鹭于紫霄，独无羽翼；仰星辰于黄道，（《浑天图》：天有黄赤二道。《礼记》疏：日月四时游于黄道，其方不同。）徒竭丹诚。（“丹”一作“精”。）况正月会朝，远夷皆至，六岁来见，要服有期。（《书》：六年，五服一朝。《国语》：要服者贡。注云：要服，六岁一见。）岂使班超之望长悬，（《东汉·班超传》：超以久在绝域，年老思归。十二年上疏曰：太公封齐，五世葬周。狐死首丘，代马依风。夫周、齐同在中土千里之间，况于远处绝域，小臣能无首丘依风之思哉！）子牟之恋空积。（《庄子》：魏公子牟曰：“身居江湖之上，心驰乎魏阙之下。”）伏乞特申微愿，录受冗员，征故事而不遗，揆夙志而斯毕。入天子之国，愿附礼于小侯；拜丞相之车，（袁盎为吴相，告归，道逢丞相申屠嘉，下车拜谒。）敢希荣于下客。（“下”，一作“上”。）无任恳祷屏营之至。轻渎威重，战汗伏深。谨状。（一本止于“下客”，无后数句。）


其一 澹妆

客吟闺中诗，大都值秋风之摇落，感归妹之愆期。无聊矜其冶容，热中流乎冷韵。故不及亲卿懊侬之情，捣衣织锦之事。陈子感其辞，慨然和之。乃其事多不雅，情属太露，甚有荡跌为青楼者，为裁其体，命曰《闺词》，以附《閒情赋》之末云。
堕马新妆碧玉簪，秾华未便称幽襟。
寻常梳掠无人见，独自盈盈出镜心。


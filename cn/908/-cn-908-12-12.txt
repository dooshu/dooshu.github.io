澄江懒渔说

暨阳之江有隐君子尝渔其上朝不缗夕不罛泛景逐波漫漫以嬉人见其不事其业因名曰嬾渔众渔每得鱼而返集扵浦溆之间炊鲜漉清饮唱为乐视彼独枵然则相与笑之且譲之曰夫农不勤则饥商不勤则匮百工不勤则无以成其器今我皆自力尔独于逸我皆率常尔独用荒不劳尔躬不朂尔志则何以厚尔利乎懒渔曰吾终日渔而子以为未尝渔惑哉诗书吾渔之具也羣圣人之学吾渔之地也义理之潜道徳之腴吾渔之所得也吾渔视子亦大矣何名为嬾乎众渔惭而退高子闻之曰此善渔者也世之习常务得而不知大人之事者其众渔之徒哉


○送蔺舍人兼武州长史序

舍人丈以元昆尹京之明月，始为西府连辟。将展骥足于广西之地，所以惩彼叛乱，与人休息。君子谓此举也，得於治理，失於屈贤，譬诸污地而集凤矣。然则国家多故，亭障犹虞。不为利迁，可以道进。所居则化，我何在焉？况环姿伟望，约之以礼，兄友弟悌，必因子心。无终食之闲违仁，矧三州之与四海云尔哉！勉此于迈，怡然告别。群莺尚啭，四月犹花，长江一望，翠屏如画。佳兴满目，曷唯宦游？监察御史杨公，特进兼鸿胪吴公。慰相宴接，情言不尽。诸公陪欢，各以义洽。邵野人也，实忝中表。趋风自允，渴日增勤。俄然仳离，如失羽翼。郊之送，惜也何言？


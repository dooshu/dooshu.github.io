答蓟镇总督谭二华言边事


即月三日，得大同密报，言把都儿于月中旬领三十骑来俺酋营，约抢京蓟。俺酋遂率众于二十等日，徙营威宁海之东，调集诸部，日渐东行云云。据此，与公所遣侦探相符，则虏之东犯必矣。闻虏中荒旱，饥疲马弱，诸部东西相牵，必不齐一，或未能深入，然不可不为之备。

今议者咸谓蓟人疲于工作，决不能战。公诚督励诸将，鼓率士气，并力一决，则呶呶之口，不攻自息。其南兵三千，宜置之前行当虏，即有损失，人能谅之。若令北卒居前，而己择利便，则愤怨愈不可解也。

年来困于蓟议，心焉如捣，苦庙堂不能担当，视听疑惑，奈何，奈何！京兵已促之赴镇。本兵懦弱，甚可虑也。






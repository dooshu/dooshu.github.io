92　孔子説詩之法　韓子説詩由繁入簡


孔子於烝民，加四字而意自明；於緡蠻曰：「於止知其所止，可以人而不如鳥乎？」此説詩之法。韓子於菁菁者莪，屑屑訓釋，蓋少作也。晚歲引詩，言「老成人重於典刑」，簡而當矣。

【何云】若庸人不得不申重反覆，非少作故。

【全云】既庸人矣，何必與申重反覆以求一遇？

【元圻案】昌黎集上宰相書曰：「詩之序曰：『菁菁者莪，樂育材也。君子能長育人材，則天下喜樂之矣。』其詩曰：『菁菁者莪，在彼中阿。既見君子，樂且有儀。』説者曰：菁菁者，盛也。莪，微草也。阿，大陵也。言君子之長育人材，若大陵之長育微草，能使之菁菁然盛也。『既見君子，樂且有儀』云者，天下美之之辭也。其三章曰：『既見君子，錫我百朋。』説者曰：百朋，多之之辭也。言君子既長育人材，又當爵命之，賜之厚禄，以寵貴之云爾。其卒章曰：『汎汎楊舟，載沈載浮。既見君子，我心則休。』説者曰：載，載也。沈浮者，物也。言君子之於人材，無所不取，若舟之於物，浮沈皆載之云爾。『既見君子，我心則休』云者，言若此，則天下之心美之也。君子之於人也，既長育之，又當爵命寵貴之，而於其才無所遺焉。」案年譜，公時年二十八。又論孔戣致仕狀曰：「七十求退，人臣之常禮，若有德及氣力尚强，則君優而留之，不必年過七十，盡許致事也。詩曰：『雖無老成人，尚有典刑。』此言老成人重於典刑，不可不惜而留之也。」公時年五十六。〇邵氏博聞見後録曰：「退之於文，不全用詩、書之言，如田弘正先廟碑曰：『昔者魯僖公能遵其祖伯禽之烈，周天子實命其史臣克作駉、駜、泮、閟之詩，使聲於其廟，以假魯靈。』其用詩之法如此。如上宰相書，解釋菁菁者莪二百餘字，蓋少作也。」〇讀詩記一引謝氏曰：「明道先生善言詩，未嘗章解句釋，但優遊玩味，吟哦上下，使人有得處。曰：『「瞻彼日月〔一〕，悠悠我思。道之云遠，曷云能來？」思之切矣。「百爾君子，不知德行，不忮不求，何用不臧。」歸於正也。』」只兩言而意已盡矣，足以推廣王氏之説。

〔一〕「日月」，原作「洛矣」，據四庫本吕氏家塾讀詩記卷一綱領改。






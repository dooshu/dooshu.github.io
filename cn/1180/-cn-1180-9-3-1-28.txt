烝民

八章，章八句


首章讲：宣王命樊侯仲山甫筑城于齐，而尹吉甫作诗以送之。曰：贤才之生，不偶然也，以禀赋则无不全，以事业则无不尽。吾尝求瑞于天，而知山甫之有异于人矣。





天生烝民，有物有则。

烝，是众。物，是有形者。则，是理。彼天之生众民也，气以成形，理亦付焉。故有是物，必有是物之则，如有耳目则有聪明之德，有父子则有慈爱之德之类，是其则也。





民之秉彝，好是懿德。

秉，是执。彝，是常。好，是爱。懿，是美。是物则也，乃一定不易之理，而纯粹至善之精，是乃所谓彝而为天下之懿德者也。故人之生，莫不禀此一定不易之理，而为秉执之常性，其性不亦善乎？性善则情亦善，是以发之为情，无不好此懿德，而于纯粹至善之精有同然焉。是天之生物，而厚于人如此。





天监有周，昭假于下。保兹天子，生仲山甫。

监，是视。昭，是明。假，是至。保，是佑。天子，指宣王。仲山甫，是樊侯字。然则天之生人，不尤厚于圣贤哉？盖天监视有周，能以昭明之德感格于下，故保兹天子，以为中兴之主，而遂为之生贤侯曰仲山甫焉。凡其辅天子之德，而佐天子之业者，皆于斯人有托矣。是仲山甫之生矣，为天子而生也，则所以钟其秀气而全其美德者，岂特如凡民已哉？

二章讲：夫仲山甫之生，既出于天矣，则其德之全为何如哉？





仲山甫之德，柔嘉维则。

嘉，是美。则，是法。但见仲山甫之德，妙柔嘉之休，而无过则之愆，盖沉潜刚克，不偏于柔，故不过则如是也。使过则，焉得谓之柔嘉乎？





令仪令色，小心翼翼。

令，善也。仪，威仪。色，颜色。翼翼，敬慎。以言其动容，则仪色之皆善；以言其存心，则恭敬之不忘，表里盖交修也。





古训是式，威仪是力。

古训，先王遗典。式，法也。力，黾勉。以言其学问，则取法于古训，而无自足之心；以言其进修，则致力于威仪，而有践履之实，知行盖并进也。





天子是若，明命使赋。

若，顺也。明命，天子之命。赋，布也。且其发挥于事业也，则猷为协九重之心，而天子之是若经营；宣德意之美，而明命之是赋体用，盖兼全也。仲山甫之德曷有一之不备哉？

三章讲：仲山甫之德既无不备，岂不足以膺全职也乎？





王命仲山甫，式是百辟。

式，法也。百辟，诸侯。使之居冢宰之位，而式是百辟，外有以总领诸侯矣。





缵戎祖考，王躬是保。

缵，继也。戎，汝也。祖考，山甫之祖考。躬，是身。保，调护。缵戎祖考之职，而王躬是保，内有以辅养君德矣。





出纳王命，王之喉舌。

出，是为而布之。纳，是入而复之。喉舌，是言所出入者。王之明命赖之以出纳，而为王之喉舌，非入则典司政本者乎？





赋政于外，四方爰发。

发，发而应之。王之德政赖之以敷布，而使四方之丕应，非出则经营四方乎？仲山甫之职曷有一之不全哉？

四章讲：以仲山甫之尽职者言之。





肃肃王命，仲山甫将之。

肃肃，是严。将，奉行也。彼肃肃王命，未易将也。惟仲山甫则奉行惟谨，悉副乎九重之托，为能将之焉。





邦国若否，仲山甫明之。

若，是顺。顺否，如言臧否。明，是明察。邦国若否，未易明也。惟仲山甫则旌别不忒，莫逃洞监之精，为能明之焉。





既明且哲，以保其身。

明，明于理。哲，察于事。保身，即守身。人臣之身，天子是毗，不保之，非智也。彼则明于理焉，察于事焉，顺事理以推行，自足以保身而不陷于凶咎矣，何待趋利避害以全躯也？





夙夜匪解，以事一人。

解，是怠。一人，指天子。人君之身，人臣是辅，不事之，非忠也。彼则夙而兴焉，夜而寐焉，效处恭于匪懈，于以事一人而不私于其躬矣，何尝怠惰荒宁以废职也？仲山甫之职业，宁有一之不尽哉？

五章讲：故尝合而观之，而知仲山甫柔嘉之德，与夫举德举职者，果有以异于常人者矣。





人亦有言，柔则茹之，刚则吐之。维仲山甫，柔亦不茹，刚亦不吐。

人言，是世俗之语。茹，是吞啗之意。吐，是畏避之意。人亦有言，柔者易制，人则茹之；刚者难御，人则吐之，此常情之偏也。惟仲山甫，柔亦不茹，刚亦不吐。





不侮矜寡，不畏强御。

侮，侵侮。矜寡，即鳏寡。强御，刚强之人。惟不茹柔，故柔莫柔于矜寡也，则仁以抚之，而皆在保恤之中，何尝陵而侮之乎？惟不吐刚，故刚莫刚于强御也，则义以裁之，而皆归节制之内，何尝慑而畏之乎？刚柔合德，中正不偏，则仲山甫之柔嘉维则者于此可见，而其保身亦何尝枉道以徇人也哉？

六章讲：





人亦有言，輶德如毛，民鲜克举之。

輶，是轻。鲜，是少。克，是能。举，是尽。人又有言曰：德輶如毛。夫其德之甚轻如此，若易举也。然凡民不免溺于拘蔽，而鲜有能举之。





我仪图之，维仲山甫举之，爱莫助之。

仪图，是度谋也。我仪图其能举之人，则惟仲山甫独得乎天性之厚，而不亏其物则之良，所以举之者全尽而无遗焉。盖其内外交修，知行并进者，实所以全其美德也。故我也，心诚爱之，虽欲助之而不能者矣，何也？彼固能举之也，而我奚所庸其助？是其举德，不亦异于人乎？





衮职有阙，维仲山甫补之。

职，王职。阙，缺失。补，是使之复于无过之意。人君一身万机系焉，不能以无缺失也。常人既不能举其德矣，又孰能补王之缺乎？仲山甫既能举德，则以己之善，格君之非，至诚以感动之，尽力以扶持之，为能补衮职之阙，悉复于无阙之地焉。是其举职，不亦异于人乎？即人言观之，信乎天生人而厚于圣贤，果非如凡民已也！

七章讲：夫仲山甫能举德尽职如此，则城齐不易易哉？





仲山甫出祖，四牡业业，征夫捷捷，每怀靡及。

祖，是出行祭祖道之神。靡及，即不及。惟兹仲山甫当出行之时，举祖道之祭，四牡则业业而健矣，征夫则捷捷而疾矣。斯时也，仲山甫念才力之弗堪，思职业之难称，每怀靡及之心，而不能自已焉。





四牡彭彭，八鸾锵锵。王命仲山甫，城彼东方。

城，干城。东方，即齐地。所以然者，盖以驾四牡之彭彭，鸣八鸾之锵锵。是行也，乃王命之以城东方，域民固国在此一举，其职盖甚重矣，乌得无靡及之怀哉？

末章讲：虽然此亦仲山甫敬谨之心，自不容已耳，以我观之。





四牡骙骙，八鸾喈喈。仲山甫徂齐，式遄其归。

遄，速也。四牡骙骙而强盛，八鸾喈喈而和鸣，仲山甫乘之以徂齐也。吾知以举德如斯人，尽职如斯人，则一指顾之下可以集事，不旋踵之间可以言归，而仲山甫之心于保王躬、补王阙者得以自尽矣，夫岂久于齐哉？





吉甫作诵，穆如清风。

诵，《烝民》之诵。穆，深长。清风，清微风。然此惟我能谅之，而心怀靡及者不自知也。故我吉甫作为《烝民》之诵，原其降生之异，道其德职之全，其意味之深长足以动人，殆如清微之风，有足以动物者乎！





仲山甫永怀，以慰其心。

永怀，远有所思也。慰，是安。此其意非有他也，盖以仲山甫远行，有所怀思，故作此诵以送之。使彼闻言之下，知城齐之事，乃其才之所优为而无有不及者，于以慰其永怀之心耳。

是则非仲山甫不能承王命之重，非尹吉甫不能慰仲山甫之心，君臣之间，僚友之情，两得之矣，其一时相与之盛何如哉？






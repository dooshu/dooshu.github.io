182　遜一而善惡異　君體剛用柔臣體柔用剛


「有言遜于汝志」，艮之「不拯其隨」也；「惟學遜志」，謙之「卑以自牧」也。遜一也，而善惡異。君體剛而用柔，臣體柔而用剛。君不遜志，則爲唐德宗之彊明；臣而遜言，則爲梁丘據之苟同。

【元圻案】洪範「高明柔克」，孔傳曰：「喻臣當執剛以正君，君亦當執柔以納臣。」〇唐書德宗紀：「贊曰：德宗猜忌刻薄，以彊明自任，恥見屈于正論，而忘受欺于姦諛。」






◇报衡阳王义季诏（二十年）

谁能无过，改之为贵耳。此非唯伤事业，亦自损性命，世中比比，皆汝所谙。近长沙兄弟，皆缘此致故。将军苏徽，耽酒成疾，旦夕待尽，吾试禁断，并给药膳，至今能立。此自是可节之物，但嗜者不能立志裁割耳。晋元帝人主，尚能感王导之谏，终身不复饮酒。汝既有美尚，加以吾意殷勤，何至不能慨然深自勉厉，乃复须严相割裁，坐诸纭纭，然後少止者。幸可不至此，一门无此酣酒，汝於何得之？临书叹塞。（《宋书·衡阳王义季传》，义季自彭城王义康废後，遂为长夜之饮，太祖累加诘责，义季引愆陈谢。上诏报之，义季虽奉此旨，酣纵如初。）


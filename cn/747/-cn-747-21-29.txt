○授宋璟吏部尚书苏颋同平章事制

门下：虞廷称盛，任於夔龙，周邦以宁，属於闳散。是知出纳惟允，必藉英奇，启沃有光，实资茂彦。银青光禄大夫守刑部尚书上柱国广平郡开国公宋璟，宇量凝峻，执心劲直。银青光禄大夫行紫微侍郎兼知制诰上柱国许国公苏颋，风检详密，藻思清华。或掌宪南宫，持平邦典；或代言西掖，匡辅政途。咸竭奉上之心，俱尽匪躬之节。九流俟其澄序，众务资其弼谐。宜委铨衡，兼侍帷幄。璟可守吏部尚书兼黄门监，颋可同紫微黄门平章事，散官勋封，并各如故。


○請勑兵工二部速議修造戰車火器疏 【 戰器火車】

竊惟京營額設戰車火器。不獨以供操演。所以備緩急。預不虞之用也。查得軍營十枝。額該戰車一千四百輛。自三十六年間已多破壞。移文工部。先修二百五十輛。至今止修完二十輛耳。其二百三十輛。尚未修造。續又破損三百五十九輛。因該部前項車輛未經造完、臣等與巡視衙門計、權借京營積貯修理營房銀一千九百三十餘兩。併拾取舊車木料分委中軍等官周基命等、見在修造、其餘損折不堪者尚多也、又雙輪火車。禦虜最得力。每具費不過五六兩邊地嘗用之。營中不當添造乎。火器鎗砲。原額七萬九百九十二具。內查堪用者。止四萬六千餘、近以遼左告急、借發三千六百具、止存堪用者四萬二千餘耳、往有發廠修造者。苐加火漆以為新物。其實皆舊器也。營中操演、間有炸裂、職此之由、至如盔甲十萬五千餘頂副、亦十餘年不更製矣、內破壞者一萬八千餘、而選鋒之明盔甲七千頂副、則大半多破壞者也、其帽兒盔紫花甲九千零二十頂副、則什有三破壞者也、此在平時操演、且不足以壯軍容、脫或有事此敝車朽器、何足以供禦侮之用乎、又內庫所貯銅鑄火器。如滅虜砲佛郎機之類。略一試用。便即炸碎。此亦須逐一試驗。另行改造者也。抑戒之詩曰、修爾車馬、弓矢戎兵、用戒戎作、用逷蠻方、夫無事之時。且為戎作之備。况今遼左之患。漸迫于門庭乎。此事隷工部、日見該部爭執大工錢粮一疏、亦諄諄以修造戰車火器為言、但工費煩多、尚無成議、伏乞敕下兵工二部、刻日會議、前項器具、應修造者若干、應另造者若干、合用錢粮若干、兵部特選一才幹司官、會同工部廠司官監督工作、而騐視良楛、則属之巡視京營科道、庶官有專責、工無冐破、至于製造員役、務選巧心慣手之人、舊時廠役工拙居半。而乾沒成習。慎擇而精覆之。是又在監督部臣矣。


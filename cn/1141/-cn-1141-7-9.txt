怀友

其一
严霜下乔木，落叶随风扬。
飘摇转无极，万里越川梁。
客游何慷慨，道路险且长。
仗剑久徒步，雨雪沾衣裳。
层霄置网罗，健翮将摧伤。
破巢思危卵，挥泪遥相望。

其二
中肠已断绝，之子归无期。
豺狼蹲大路，行人延颈啼。
飓风拔山树，海陬多蒺藜。
仰天中夜叹，双泪暗交颐。
时无孙宾石，谁当藏赵岐。
知命苟不忧，努力待来兹。



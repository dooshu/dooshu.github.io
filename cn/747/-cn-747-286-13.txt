○敕剑南节度王昱书

敕剑南节度使益州长史王昱：近得卿表，知蒙归义等效命出力，自讨西蛮彼持两端，宜其残破，苟非生事，定是输忠，亦卿等指麾，更张远略。诸部所请朝贡，及蒙归义等立功，并委卿料，若合行赏，岂有不来？时尚炎蒸。路且修阻，邮传之弊，公私可知，亦云重劳，非是有惜，想卿临事，思其所宜。缘蛮落初宁，当须计议，若欲入奏，亦任来。春晚极暄，卿比如宜，遣书指不多及。


霍存


霍存，洺州曲周人也。少从黄巢，巢败，存乃降梁。存为将骁勇，善骑射。秦宗权攻汴，存以三千人夜破张晊栅，又以骑兵破秦贤，杀三千人，败晊于赤冈。从朱珍掠淄青、庞师古攻时溥，皆有功。朱珍与李唐宾俱死，乃以庞师古代珍、存代唐宾以攻溥，破砀山，存获其将石君和等五十人。梁攻宿州，葛从周引水浸之，丁会与存战城下，遂下之。从攻潞州，与晋人遇，战马牢川，存入则当其前，出则为其殿，晋人却，遂东攻魏，取淇门，杀三千人。梁得曹州，太祖以存为刺史，兼诸军都指挥使。梁攻郓州，朱瑾来救，梁诸将或劝太祖纵瑾入郓，耗其食，坚围勿战，以此可俱弊。太祖曰：“瑾来必与时溥俱，不若遣存邀之。”存伏兵萧县，已而瑾果与溥俱出迷离，存发伏击之，遂败瑾等于石佛山，存中流矢卒。太祖已即位，阅骑兵于繁台，顾诸将曰：“使霍存在，岂劳吾亲阅邪！诸君宁复思之乎？”佗日语又如此。






●大明會典卷之二百四

抽分

客商興販竹木、設抽分之例、各有分數、以資工用、亦以防過取。今備載於後洪武十三年、罷天下抽分竹木坊

○二十六年定、凡龍江、大勝港、俱設立抽分竹木局。及令軍衛、自設場分、收貯柴薪、按月給與禁軍孤老等燒用。竹木等物、推垛在場、令各局按旬奏申知數、遇有用庶以憑計料、揀定數目、度量關填勘合支撥。如營造數多、抽分不敷、奏聞給價收買。或差人砍辦

三分取一

蘆柴　　　　　　茅草

稻草　　　　　　茭苗草

蔂草

三十分取一

杉木　　　　　　軟篾

棕毛　　　　　　黃籐

白籐

十分取二

松木　　　　　　松板

杉篙　　　　　　杉板

檀木　　　　　　黃楊

梨木　　　　　　雜木

簷柸　　　　　　鋤頭柄

竹掃帚　　　　　茭苗苕帚

貓竹　　　　　　水竹

雜竹　　　　　　木炭

煤炭　　　　　　竹交椅

筀竹　　　　　　黃籐鞭桿

木柴　　　　　　箭竹

永樂六年、設通州、白河、盧溝、通積、廣積抽分五局。十三年、令照例抽分

三十分取六

松木　　　　　　柏木

椵柴　　　　　　椵木

長柴　　　　　　把柴

雜木塊柴　　　　鞭桿

松木板　　　　　煤炸

木炭　　　　　　檀木

片柴　　　　　　杉木板

貓竹　　　　　　水竹

筀竹　　　　　　杉木篙

車軸　　　　　　車輞

車輻　　　　　　雜竹

箭竹　　　　　　黃籐鞭桿

雜木簷板　　　　茭苗苕帚

竹掃帚　　　　　芒苗苕帚

石竹篾　　　　　稍柴

三十分取三

稯毛　　　　　　蒿柴

豆楷　　　　　　蜀秸稈

三十分取二

石灰　　　　　　石炭

杉木　　　　　　磚瓦

黃籐　　　　　　白籐

軟竹篾　　　　　黃楊木

三十分取一

茅草　　　　　　稻草

蔂草　　　　　　茭草

榖草　　　　　　雜草

雜柴

三十分取五

蘆葦

三十分取十五

蘆葦柴

凡通州等五處抽分竹木局。成化六年、令每處差主事、給事中、御史各一員、按季更換。每月初六日、各造冊、與本局官同復命

○七年、令每處止差御史一員

○弘治四年奏准、龐村、北新安、磨石口三廠、於盧溝抽分局官二員內、每季輪差一員管理

○嘉靖元年奏准、通州抽分竹木局、凡商販黃松等木、曾經真定府九一抽取。有印信執照者、止用九一抽分、通前合為二八。其未經真定抽分者、仍用二八抽取

○六年、裁革白河抽分竹木局。官吏軍人、撥回原衛所差操。例該抽分竹木柴炭磚瓦等項、行令廣積抽分竹木局帶管。仍聽直隸巡按監察御史督察

○十年題准、盧溝抽分竹木局、堆積木植朽壞。每年終、本部委官查盤、變賣銀兩解部、作正支銷

○又奏准、今後煤炸、已經盧溝橋抽分、給有小票、未曾過限者、通積等局不許重徵

○十四年題准、煤炸每三十分、抽取三分

○二十四年題准、煤炸免抽分

○隆慶四年題准、通州等抽分五局、除商販竹木板枋等項、照舊抽分外。其馱運木炭柴草、俱免抽稅

○五年題准、裁革通州等各局官吏巡軍。通州局原設大使一員、攢典二名、內革一名。巡軍三十名、內革六名。盧溝橋原設大使副使各一員、內革副使。攢典二名、內革一名。巡軍三十二名、內革十二名。通積局原設副使一員、巡軍十四名。內革六名。廣積白河二局官吏巡軍、俱革、令通積局官吏兼管

○又題准、裁革通積局原設三廠攢典三名、巡軍、每廠四名、內革二名

凡真定抽分。正統元年、設本府稅課司、帶管木植、三十分抽四分。編號印記、從滹沱河、運至通州抽分竹木局交收。其後本府坐委通判一員、監督稅課司官吏抽分。每年終、內官監差官印烙起解

○成化四年、內官監奏准、每年差太監一員、往真定府、會同本府委官、抽印木植、造辦家火

○正德十三年題准、真定委本府佐貳宮抽分。內臣著回京、再不必差

○嘉靖十一年、以各工木植缺用。內官監奏准、仍差官抽印、不許生事害民

○二十二年、差內臣於真定滹沱河、督同該府稅課司官、抽印木植、運赴張家灣料磚廠。內官監委官驗收

○四十五年題准、真定府選佐貳官一員、協同抽分廠太監抽分。止抽松杉等木。其餘雜木荊條竹籃等項、及窮鄉下邑、不得縱令下人、妄行抽稅

○又題准、真定抽分木植、撫按官嚴行該府同知、會同該監、親自查核抽驗。逐日記數明白。年終、儘見在木數、以三千根解監外。餘木盡數起解本部山臺二廠、以備工用

○隆慶二年議准、真定抽分廠、免差內官。以後每歲首、發一印信號簿、與撫按官。令真定府掌印官、委同知、逐日將抽到各木登記、隨時變賣銀兩貯庫。候冰合之日呈繳。聽本部酌量題請、行府查發

○萬曆二年題准、真定抽分就便專委易州山廠主事帶管。每年水發之時、商木輳集、督同該府同知、照例抽分。所抽木植、照時估變賣價銀貯庫。候冰合、通行解部、送節慎庫收貯、以備該監木植之費。如遇各邊緊急添造、奏請動支。不許別項那借

○三年、內官監奏准、真定抽分廠、仍差內官抽印

凡杭州、荊州、太平抽分三廠。成化七年設。每歲、本部都水司、差官各一員管理。凡竹木等物、每十分抽一分。選中上等、按季送清江、衛河、二提舉司造船。次等、年終運至通州、送器皿廠造器皿。餘賣銀聽用。後以竹木解運不便、各折抽價銀。建昌連二杉板、每副抽銀五兩。清江連二杉板、每副抽銀三兩。連二松木板、每副抽銀八錢。雜板、每副抽銀四錢。真杉平板、每片抽銀三錢。瓦杉板、每片抽分二錢。荊竹、每根抽銀三釐。筀竹、每根抽銀二釐。(上□下毫)竹、每根抽銀一釐。白竹、每把抽銀五釐。梳柸、每箍抽銀四分。桃花洞短杉板、每片抽銀三錢。背陰板、每片抽銀二錢。南竹、每根抽銀五釐。該送清江衛河二提舉司者、徑與支領。該送器皿廠、並原該賣銀者、解部、召商

買料、轉發該廠、及貯庫聽用 【 後題差、請□、月報、解課等項、俱都水司掌行。杭州主事、兼管造船、太平抽分、改隸南京工部】

凡保定抽分。天順間設。唐縣委官一員、前去倒馬關、會同抽分木植。三十分抽六分。本部差賣銀、發唐縣、官庫、收貯聽用

凡蘭州抽分。成化十七年設。本州衛掌印官會同、將河橋上岸捉獲木植、每十分抽二分。過河橋捉獲者、盡數入官。俱送本處官廠、收貯公用凡各處抽分。宣德九年、令蔚州、及美峪、九宮口、五福山、龍門關等處山場、除成材大木、不許採取。其小木及椽枋之類、聽人採取貨賣。經過抽分去處、每十根抽三根

○正統二年奏准、大通關、並廣利閘、遇有軍民人等、告拆船隻、相料明白無礙逐隻放過閘口、至本局河下、照數拆收、不許私拆

○成化五年、令京城九門、並通州等處抽分局廠、例不該抽之物、不許擅取

○又令、順天、保定、河間等府、凡皇親、公主、並內外官員名下管莊佃戶人等占守水陸關隘抽分、勒取財物、挾制把持害人者、都發邊衛永遠充軍








卷四十七

<史部,诏令奏议类,奏议之属,历代名臣奏议>

钦定四库全书

历代名臣奏议卷四十七

明　杨士奇等　撰

治道

宋高宗时中书舍人胡安国上时政论曰臣闻保国必先定计定计必先建都建都择地必先设险设险分土必先遵制制国以守必先恤民夫国之有斯民犹人之有元气不可以不恤也除乱贼选县令轻赋敛更弊法省官吏皆恤民之事也而行此有道必先立政立政有经必先核实核实者是非毁誉各不乱真此致理之大要也是非核而後赏罚当赏罚当而後号令行人心顺从惟上所命以守则固以战则胜以攻则服天下定矣然致此者顾人主志尚何如耳尚志所以立本也正心所以决事也养气所以制敌也宏度所以用人也宽隐所以明德也具此五者帝王之能事备矣

其定计曰臣闻自昔拨乱兴衰者必有前定不移之计而後有举必成大功可就修内政张四维率师不遣上卿伐国不动大衆教民怀生示信讨贰此齐侯晋文前定之计也取关中据河内大封同姓以惩孤立减省官吏以息百姓抑制将帅保全功臣此高帝光武前定之计也斩高德儒叱宇文士及以远佞人赏孙伏伽礼王魏以开言路宣示好恶使民向方薄赋轻徭选用廉吏此唐太宗前定之计也其成覇王之业宜矣陛下緫师履极于今六年而谋议纷纭计画未定以建国都则未有一定必守不移之居以讨乱贼则未有一定必操不变之术以立政事则未有一定必行不反之令以任官吏则未有一定必信不疑之臣奕者举棋不定不胜其耦况立国而不定乎难乎者事也易失者时也舍今不图悔後何及惟人主广览兼听而不可以自专惟宰相择材使能而不可以自用伏望特命大臣条具方今拨乱兴衰之策各尽底蕴画一进呈先示台谏从臣许令疏駮仍集凡百执事议于朝堂询谋佥同靡有异论然後断自宸衷定为国是颁诸中外以次施行申饬攸司各严遵奉坚如金石勿复变移庶几观听有孚一新耳目可见中兴之兆矣

其建都曰臣闻有家者必作室立国者必建都必据形势握轻重之权必居要津观方来之会如北辰在天而衆星拱如沧海在地而百谷朝安於其所不可动也陛下昨自应天初登宝位维扬驻跸仓卒渡江考卜相攸莫如锺阜矧以旧邸号称建康已降诏书传播天下为受命之符此可都者一也自刘先主吴孙氏诸葛武侯一代英雄周游吴楚皆称建康龙蟠虎踞王者之居此可都者二也北据大江之险外有长淮之卫隔絶奔冲难於超越此可都三也有三吴以为东门有荆蜀以为西户有七闽二广风帆海舶之饶以为南府此可都者四也诸路朝觐郡县贡输水舟陆车道里适等此可都者五也凡都北者必辟境於南周世宗取江北是也都南者必略地於北吴孙氏争淮南是也昨者銮舆时迈狩于吴越则王导所谓望实俱丧而晋不果迁之地也三省百司寓于南昌则李煜避周徙自秦淮卒不能振之所也国势一统不可以数分国都一定不可以数动与匈奴居穹庐逐水草无城郭宫室市朝之礼者异矣今敌国凭陵叛臣僭窃濒海诸郡僻在东隅宜还都建康比关中河内为兴复之基环诸路而中持衡焉则人心不摇大事可定矣

其设险曰凡立国建都必设险以守而後国可保按春秋书晋师伐虢灭下阳邑不言灭而此独书灭者下阳虞虢之塞邑也塞邑既举则虢己亡矣圣人特书示後世设险守邦之法故三国时魏人都许不以方城为险而守襄阳蜀人都益不以劒门为险而守汉中吴人都秣陵不以大江为险而守荆渚夫荆渚江左上流也北据汉沔西通巴蜀东连吴会真用武之国故楚子初自秭归徙都荆渚因其地利日以富强近并谷邓次及汉东下收江黄横行淮泗遂兼吴越之地传六七百年而後止此虽人谋亦地势使然也後逮东汉之衰刘表牧之坐谈而伯先主假之三分天下关侯用之威震中华孙氏有之抗衡曹魏晋宋齐梁?为重镇财赋甲兵当南朝之半其为江东屏蔽犹虞虢之有下阳也昨降诏令定都建康而六飞巡狩暂驻杭越乃以湖北为分镇恐失古人设险守邦之意矣近日虽复荆湖南北而分镇地分仍旧未改即与不复亦等耳按湖北十有四州其要会在荆峡故刘表时则军资寓江陵先主时则重兵屯油口关侯孙权则并力争南郡陆抗父子则协规守宜都晋大司马温及其弟冲则保据渚宫与上明此皆荆峡之封境也以荆南言则诸邑在江北者三在江南者四以峡州言则大都险要皆在南岸今以二州为分镇跨据长江下临吴会犹居高屋建瓴水也独无虞虢下阳之虑乎又朝廷近弃湖北远留川陕者固谓秦甲可以强兵蜀货可以富国取其资力以自助也而使荆峡分镇於其间假令万分一有桀黠者得之守峡江之口则蜀货不得东阻长林之道则秦甲不得南譬犹一身束其腰膂而首尾不相卫则非计之得也臣窃以谓欲保江左必都建康欲守建康必有荆峡不以为分镇然後全据上流地形险固北可出秦中之甲西可下蜀江之货血气周流首尾相应矣又曰昔人谓大江之险天所以限南北而陆抗以为长江峻山限带封域此乃守国末务非智者之所先何也杜预尝袭乐乡矣胡奋尝入夏口矣贺若弼尝济广陵矣曹彬尝度采石矣则其险信未足恃也虽未足恃然魏武困於居巢而不得渡曹丕困於濡须而不得渡拓跋困於瓜洲苻坚困於淝水而不得渡则其险亦未可弃也盖设险以得人为本保险以智计为先人胜险为上险胜人为下人与险均乃得中策方今所患在於徒险而人谋有未善耳地有常险则守亦有常势欲固上流者必先保汉沔欲固下流者必先守淮泗欲固中流者必以重兵镇安陆此守江常势虽有小变而大槩不可易者也当孙氏时上流欲争襄阳而不得故以良将守南郡与夷陵下流欲争淮南而不得故以大衆筑东兴与皖口中流欲争安陆而不得故以三万劲卒戍邾城邾城今之黄冈是也凡此三者皆要害必争之地故孙氏保有江东而魏人不能犯今强敌侵河朔叛臣扰山东淮北京畿诸镇处危疑之地大江设险未可轻弃上流在荆峡其利害臣既言矣中流在安陆而守臣陈规长於帅衆凭城短於劝民耕种宜遣一军兴置屯田为规外护以蔽武昌而下流则命江浙帅司各选官吏渐往江北经营淮泗若委任得人其上者使人胜於险其次者使人与险均俟以岁时无轻改易而孙氏欲争而不得者皆自治焉不特可保江左而恢复之势亦在目中矣

其制国曰凡制国者不能周知山川道里形势险易与夫土地之宜足食足兵之具则不可与谋以贻後患荆州在沮漳江汉之间地兼水陆土力沃衍平时利入犹未尽也与江湖之南硗瘠之土倍百不侔矣募民力耕可以积粟此一利也自畿西河朔诸郡每?必资耕牛於川峡军兴已来道路艰阻不过汉沔六年矣耒耜之设服牛引重圣人所作以利天下若出峡牛至于荆渚则门墙之内耳此二利也而又中握上流舟楫往来之柄西通秦蜀之路乃足食足兵富强要地江左六朝所以必争而不肯失也弃为分镇其害甚明然改之则为诏令反复无以示信遂之则形势危削无以自守苟有几会未害於信何惮而不改乎凡分镇者节制境中则法得自立专征阃外则兵得自用转移物货则财得自理废置属寮则官得自命合此四事与战国诸侯无异即非上世封建之法而京西淮甸多使暴客错杂居之独湖北一路安陆命陈规则左选之文吏也荆南归峡差解潜则右选之武臣也若降指挥以湖北一路与诸镇事体不同宜有更张独仍旧制即此二人考其绩效因任改移【陈规宜因任解潜宜改移】无不可者但通荆湖漕宪二司治盗理财而以襄阳隶湖北扼汉沔之道以岳阳隶湖南通三江之口以鄂渚隶江西接洪抚之境则地里连属形利势便合於魏武置都督不欲相远之意亦於今日事宜颇为相协若襄阳已令分镇时方用兵几会之来何有穷已乘便分割亦无不可然後上流之势全矣又曰夫变更旧制不稽今古肆其胷臆则事不可行况挟奸计乎近?湖北变更旧制多矣初用唐慤为安抚统十有四州参详官高卫者建言乞以鼎州守臣带鼎澧制置使辰沅靖并听节制不隶湖北是削其五郡也又乞以荆南公安县升为军额兼带石首松滋巡检使应军兵器械并不许荆南那移是又削其所治三邑也是?敌人声言数路入寇正当经画防秋之际而一旦削其五郡与三邑其间多兵赋重地所存者残破之余耳或以卫与慤有怨故特献此策以倾之审如所言大不忠也不然画此谬计不智亦甚矣又前日改湖南为东西路於朝廷形势利害初无加损徒困全邵武冈三郡之民耳今既复荆湖南北两路宜罢荆峡分镇仍旧置帅司於荆南一便也公安军自系内地宜仍旧废为属邑二便也靖州置郡在崇宁元年自鼎澧应副钱粮?费二十七万今此二州既皆残毁宜仍旧废为渠阳寨三便也武冈置军在崇宁四年自邵衡永州应副费亦不赀今此三州既皆空乏宜仍旧废为武冈县四便也凡此四者悉仍旧贯州县官吏省并什八创添窠阙悉从除削裁损文书俾归简便有所谓刀弩手有所谓博易务有所谓营田司事皆欺罔殃及百姓驱之转为盗贼者也宜依往年禁止保马茶盐法施行以戒误国害民之贼然後国制定民心安矣又曰制国宜於仍旧贯乃欲以襄阳隶湖北岳阳隶湖南鄂渚隶江西者昔祖宗宅都于汴其势当自内而制外是故置京西路而襄州在汉水之南则以制湖北也置湖北路而岳鄂在荆水之南则以制湖南与江西也今建都江左未能恢复中原则当自南而制北与祖宗宅都于汴自内而制外其事虽殊其意则一耳置於江西者治南昌而分兵屯鄂置於湖南者治长沙而分兵屯岳置於湖北者治荆南而分兵屯襄皆自南制北恢复中原之势也古者有属长有连帅有卒正有州伯今安抚大使则州伯之比而形势必相属而後能相援有无必相资而後能相成五岭之外财赋盛於东禺兵马出於西桂宜置大帅一员兼统二广帅司以殿南服荆湖并经残破而北路尤甚若置大帅必兼领夔府出峡中资力使之经画庶能兴复盖峡中有盐米耕牛而无旷土荆渚有沃衍桑田而无余民若弛瞿塘之禁懋迁有无商旅自西而入物货沿江而下不越数年荆州富盛形势可成古者大国三卿命於天子则朝廷所自命者也小国二卿命於其君则奏辟而命之者也控制大邦优假小国之意深矣今置大使乃古州伯而参谋议者皆自奏辟则非古意继今以往宜自堂选每路二人其大使和厚者辅之以健决之佐刚果者与之以审详之属其余许自辟置则事可久行乃轻重相权之义也

其恤民曰保国以得民为本固本以恤民为务恤民以除暴为先蛮夷猾夏自外为暴者也寇贼奸宄自内为暴者也近岁已来外阻内讧除外暴者多主通和之议竟为金人所误不敢用兵而金人用兵毒遍中国常自若也除内暴者多用招安之策又为盗贼所误不敢用兵而盗贼用兵毒遍天下常自若也夫春秋之法荆舒乱华则是膺是御不与结盟乱贼肆恶则是诛是讨不列於会以此见圣人之情矣葛伯杀一馈饷童子汤往征之天下信服而寇贼所至杀人盈野为民父母安得若是恝况以重赏招之又觊其弭也李成马进侵犯江西陛下断自宸衷命将出师要令殄灭自是江西一路商旅夜行范汝为弄兵闽峤肆其残毒三载于兹又遣辅臣副以上将罙入其阻尽扫除之而後遗种余民复还农业可谓得恤民之道矣然其余类尚稽天诛暴横湖湘之间百姓引领王师如大旱之望雨也今诸将既西而师行安重陆运粮饷民力疲劳夫恤民者不自病民除暴者不自为暴曹成反覆直犯帅司刘忠残虐涂炭数郡固无可赦之理宜专委岳飞掩捕曹成及早进师勿令越逸亟命大军直趋潭州合於春秋救兵欲速之义事得便宜无更申禀以致迁延重失几会仍以先声促令马友拣汰老弱及元系耕种之民各从其欲并力一心水陆俱进追撃刘忠勿留後患招收杨华余党肃清江湖之盗然後精择良吏悉意抚绥则善政可行膏泽可下百姓安堵邦本固矣又曰保国以得民为本固本以恤民为务恤民以择县令为先县令亲民百里之主宰也且据应副军期一事言之凡粮饷转输器械百物应干军旅之用莫不资民力而後足也主军期者取足於县为县令者责办於民得人则科敛必当多寡必均数目必实有无必通期约必信须索必办民不怨咨公无乏事苟非其人因公循私恣为侵扰剥民膏血甚於寇贼公家所急往往阙供缓急之间又无预备民情怵迫无所控诉乃有转而为盗矣而县令其可以不择乎近?此官冗滥已极宜以五说稍革其弊汉世郎官出宰百里自崇宁扫除资格收擢天下之士不历县邑径跻台省及其补外不为监司必为郡守事不谙历权归胥吏此大弊也宜籍中外曾为台省寺监官依仿汉制分宰百里试以民事俟有声绩不次超擢此一说也古者建侯分土不过一同今亲民之官比古侯壤而军兴巳来日见陵辱师徒所至非特将校至於走卒贱人皆得肆行无礼以百里令长而有不免捶楚之忧此洁廉自重者皆欲远引顽顿忍辱者犹安其职而不顾也宜增重事权优假其礼许借服色厚给廪饩凡军马屯驻本县者并听节制其经由悉从阶级此二说也据今八路诸县户口赋入多寡重轻分为三等上县自朝廷选差中县吏部注拟下县许帅臣监司通共奏辟立为定格不许交互此三说也依宋元嘉法定以六期为断革去三年为任两考成资与堂选数易之弊使吏无苟免民有所系此四说也凡三等县皆以四条纠正税籍团结民兵劝课农桑敦勉孝悌俟及三年考其绩効已就绪者就加旌赏未有伦者严行程督此五说也而命侍从官各举二人之能任县令亦各刺二人之奸?不法者皆书於籍俟核其真以次施行宣示好恶使知劝沮举刺不实者必罚无赦庶几百里得人百姓安堵邦本固矣又曰保国以得民为本固本以恤民为务恤民以轻赋为先鲁哀公时遭值凶年国用空乏什二而税犹患不足而谋於有若则请行什一之法夫二犹不足又损其半疑若戏言也至谓百姓不足君孰与足乃知其识微虑远虽圣人不能易矣夫焚林而田非不得兽而明年无兽竭泽而渔非不得鱼而明年无鱼厚赋重敛困乏不足转而之他则无百姓谁与供常税乎且以近事验之如京东西路岁入二税约七百万课利杂收约三百万其余山泽之利在祖宗时捐以予民不尽取也百姓归戴无有二心及李彦等取之凡西城课利及乾泺为田穷竭民力敛积无筭其时若有言罢此掊克然後国用充足则必指为谬说也然百姓愁苦转而为盗今此四路常赋所入不归於王府五年矣乃知百姓不足君孰与足信不诬也又如荆湖南北岁入二税约四百万课利杂收约一百万自二税外岂无余利在祖宗时捐以予民不尽取也百姓归戴无有二心及部使者取之折变则有一折两折三折收籴则有均籴敷籴补籴散引则有麴引茶引盐引受纳则有一加再加倍加而犹以为未足其时若有言罢此诸色然後国用充足亦必指为谬说也然百姓愁苦转而为盗今此两路常赋所入不归於王府三年矣乃知百姓不足君孰与足信不诬也今朝廷所自治者封境益蹙赋敛益重百姓益贫田莱益荒谋国之臣不为陛下深思远虑更欲扰之何不以京东西湖南北为覆辙之鉴也夫为川驱鱼者獭也为丛驱雀者鸇也为敌国驱民者今日之贪吏与弊法也伏愿明诏计臣速讲轻赋恤民之事为生财足用之原而以京东西湖南北为至戒庶几百姓安堵邦本固矣又曰保国以得民为本固本以恤民为务恤民以革弊为先凡为国以利不及义者皆自小人始谓其所见者小不知大体法所以弊也祖宗时以义为利盗贼不作坐享九州四海之奉其所利者大矣且如盐法行於西者与商贾共其利行於北者与居民共其利行於东南者与漕司共其利大计所资均及中外所谓以义为利也崇宁初谋国之臣以利为利首变盐法利出自然者禁而不得行则解池是也利在居民者皆入於官府则河朔是也利通外计者悉归於朝廷则六路是也诸路空乏乃至横敛诛求百种犹不能给民穷而为盗遂失岁入常赋以谷千万计则盐法实致之也靖康改元用事大臣昧於远见其弊不革陛下绍兴宜鉴前失亟议改更久而未及何也略以湖南一路言之旧日岁课一百万缗本路得自用者五十万故敛不及民而岁计充足变法已来盐利悉归朝廷矣本路诸色支费已皆出於横敛至如上供旧资盐息者犹不蠲除民所以益困也略以道州一郡言之岁认上供钱二万贯往时本州岁卖盐钱四万余贯以此盐息桩充故敛不及民而自足今上供钱依旧而无盐息至以麴引均科人户民所以益困也又略以耒阳一邑言之有未变法之前官所自运盐有既变法之後客所拘纳塩封桩日久既缘军期支给矣而塩香司再欲追索朝旨亦令拨还不知此当自何而出急则不免取於人户民所以益困也比闻榷货务所入未满一年至六百余万其利非不厚何不遍下诸路并令检会若此类悉行蠲免以活百姓使稍安业不致为盗长纳二税存国家大利之源也又如榷酤法己极弊尚仍旧贯不亟改更何也略以道州言之课额既高?有亏欠即抑勒专知牙校令兼管州仓俾因受纳取足税民弊可见也又以邵阳言之酒课约二万余贯而?折税米为糯凡六千石每?中价约五百足只此一色已几倍费其他未论也比虽行下诸处会计而州县往往利此为造弊之端不以实闻何不断在必行令逐路应系官监酒务许百姓衆共买扑入纳浄利收官务递年所费米麦等拨归朝廷专充赡军费用还所得浄利与转运司及本州县支使利济公私以活百姓使稍安业不至为盗长纳二税存国家大利之源也夫琴瑟不调甚者必解而更张之乃可鼓也为政而不行甚者必变而更化之乃可理也惟陛下早更弊法以幸天下则百姓安堵邦本固矣又曰保国以得民为本固本以恤民为务恤民以省官吏为先光武中兴并废吏员裁减文书什存一二天下遂平盖有民然後有事有事然後有官今遗民既寡事亦少矣官吏日增而不减此何理也自崇宁以来中外创添员局重以滥赏不胜其冗蠧国病民遂至於乱渡江之後北地衣冠接袂而南矧值军旅之兴赏典超越滥冒滋衆江左吴楚例经残破而诸司州县添差不已兵官旧系两员者或至於七员八员而未止也监当旧系一员者或至於四员五员而未止也?仗推委不任其责请给人从互相攘占此弊不革虽有恤民之心而民岂被其泽乎又如江北荒余郡县皆膏腴之地虏骑不来盗贼已去而民无归业城市不建者缘所遣经理镇抚之官略无存恤兴复之意未有百姓先置官司诸州县镇旧时员阙一一差填又所用之人全不选择贪残暴虐甚於寇盗垦辟一亩者即抄一亩之地布种一硕者即收一硕之入民不聊生无缘复业此弊不革虽有恤民之心而民岂被其泽乎夫为民有官不设官以病民为事有官不因官以废事今添差所在依势倚法侵渔须索耗蠧无穷民所以病也一羊而羣牧其委不专一职而衆官其任不一事所以废也考於春秋以民为重而大夫次之考於孟子以民为贵而社稷次之故尧舜禹以天下相受而其言曰衆非元后何戴后非衆罔与守邦言君与民一体也而可以不恤乎今朝廷添置官吏尽出於恩宠诸路所自差委多及其亲故不虞废事而病民也大失先王之意矣望陛下特降指挥并省官吏以建武为法稍捐禄廪养之使居闲地无执事权则百姓安堵邦本固矣

其立政曰立政者人主宰臣之事而必先明其所职然後政可立也选择忠贤以为辅相委任不疑者人主之职荐进人材布列中外赏罚不私者宰臣之职唐太宗既黜封德彞邪说任房乔杜如晦为宰相矣又勅尚书细务并属左右丞而责二公以广求贤人随才任使此委相臣以其职者也陈平既不答文帝决狱之问自谓所主佐天子理隂阳矣而召河南守吴公为廷尉吴公治平为天下第一其能致民无寃可知此使九卿各得其职者也而政有不立乎陛下即位于今六年念宰相不可数非其人也而特有选任置诸左右可谓得人主之职矣然而政事未立者窃恐责宰相以其职异於太宗之不以吏事劳之也宰相之所以自任未若陈献侯之能使九卿各得其职也昨者虽并东西二省而宰臣依旧受接词诉判决狱讼终日营营弊精力於簿书之末而进退人材布列中外赏功罚罪或有未加察焉则失其职矣政何由立乎夫审於音者聋於官明於小者暗於大天地之有四时百官之有六职天下万事尽备於此愿陛下特降指挥自今以往宜令庶事并决於六曹仍命六曹官长皆得专达并如元佑大臣所请自非事关大体更不咨白则宰相之事简矣然专责以慎柬六部长官及其贰以举中台之职则又专责以慎柬诸路帅臣及部使者以举外台之职则又专责以慎柬诸郡守臣及上县令宰以举郡邑之职此乃周公立政有司牧夫之大意也昔者冉有退朝而晏以为有政仲尼曰其事也如有政虽不吾以吾其与闻之夫诸侯之国大夫与政而陪臣与事为天下者其可不使宰臣与政而侍从治事乎惟陛下明诏宰臣各行其职则政之大经立矣又曰三纲军国政事之本人道所由立也三纲正则基於治以兴三纲沦则习於乱以亡按春秋华督有不赦之恶鲁郑齐陈同会于稷以成其乱受赂而归而天子不讨方伯不征咸自以为利也不知百官象之有大不利焉未几陈有五父之乱齐有无知之乱郑有祭仲子突亹仪之乱鲁有叔牙庆父般闵之乱数十年间四国舛逆几至丧亡则以昧於履霜坚氷之戒不能辨之於早也春秋备书于策明三纲之重为後世鉴深切着明矣昨者边尘犯阙邀请二圣而立张邦昌僭窃名号援引契丹立晋事迹用为证例分遣使人宣谕诸路直下赦令倍行恩赏原其用心与华督动於恶无异陛下嗣膺宝历特施宽典未正其罪奉行天讨与衆弃之置在远郡赐死于隐而不尸诸市朝已失刑矣及敌骑南骛銮舆渡江黄潜善及其党悉皆震恐事穷计迫无所从出乃指邦昌为金人所立而迫之至死遂以致寇欲解其迷国误朝之罪至其宗族皆命以官是训诱乱臣贼子之心使利於为恶此臧哀伯所谓百官象之其又何诛焉者也故不踰旬月苗传刘正彦敢有无将之心陛下既正典刑顺承天意而近臣乃有抗章乞行湔涤者敢肆奸言无所忌惮故比日诸方羣盗所在焚刼至有官吏入其队中肯为之用末流至此可不戒乎伏望特降指挥昨在围城有职当守御视城垂破而端坐不救忘庙社之危者有草表章上及君父取媚敌人受其妇女者有起自闲散特仕伪朝长其谏省者有於苖刘自肆并建节旄所除制命极意称美者及昨来乞用邦昌苖传正彦之党者审其轻重不过此数人依法施之以正人心息邪说则三纲不沦而军国政事得以时立矣

其核实曰政事纪纲莫大於赏罚赏罚福威必当於功罪功罪善恶必审於毁誉毁誉是非必要於真伪故直言不闻毁誉乱真康澄以为可畏甚於三辰失行水旱虫蝗之变也可不核实乎陛下昨降赦书推尊仁宗盛德大业应举行法度并欲上遵嘉佑德意甚美臣尝考其大要特在於直言数闻毁誉核实而己丁谓以奸邪为宰相矣雷允恭传达外议擅权矣黄德和以监军诬奏边将矣或斥或诛或投诸四裔而狱情审克卒无寃滥是毁誉不得乱真而邪说息也寇准以忠正遭远贬矣范仲淹以危言屡获罪矣欧阳修以讥斥佞人招难明之谤矣或辨明诬枉或擢陞侍从或遂迁执政是毁誉不得乱真而直道行也邪说息直道行则恶人有所惮而不为善类有所恃而不恐其致至和嘉佑之治以此陛下自初即位思建中兴而将相大臣黄潜善汪伯彦等不能奉令承教乃广引废忠毁信靖谮庸回服谗蒐慝之党变乱名实颠倒是非以上惑朝听贬马伸於关市出许翰杨时於闲散如孙觌刘观郑?辈流并居迩列维扬奔溃无所归咎恐陛下讨其误国之罪也复指结余堵杀邦昌为致寇之由特下赦音元恶大憝皆得原涤而李纲独不与焉此虽假借朝廷诏令行之安能掩天下之公论乎颠倒是非变乱名实莫斯为甚矣及范宗尹当轴又欲汲引失节鄙夫如李擢等以盖其北面伪楚之恶是非邪正出於人心如辨白黑焉可诬也其为计不忠亦甚矣陛下好恶无私克遵王道上追仁宗审核之政毁誉必要其真赏罚必当其实使邪说不作直道得行其继嘉佑至和之治亦何远之有夫邪正是非莫易辨於今日惟陛下断在必行以扶正论实天下之幸又曰凡核实者必自大臣与台谏始大臣定功罪施赏罚於上台谏论功罪主毁誉於下不可不先核也仁宗即位信王曾之正任吕夷简之才终以富弼韩琦为宰相而余靖蔡襄贾黯吕诲等迭居台谏此真伪所由核也陛下嗣承宝历渡江以前所用三相而言者攻李纲以六不可贷之罪谓人臣有一于此必伏斧鑕而远窜之於鲸波南海之表人皆以为郑?盖纲以建炎二年冬十有一月朔日远贬而?以是日峻迁故知为此言者必?也然谓纲大兴诬谤干誉庸俗言已去朝暴乱斯起欲平定之舍我其谁传呼宰相响震山谷讽谕羣小令上封章翺翔道途以俟诏命凡此等语验於奏议则无据按於施为则无迹特以譔造文致之语倾陷大臣为不可贷之罪而当时遂信行之又以美官激励之是赏劝谗谄之人欲其毁誉乱真而不核也若言潜善伯彦措置乖方人皆以为马伸盖伸自言官黜为监当而其言则有状矣不慎命令则以下还都之诏也广布私恩则以复祠宫教官之阙也黜陟不公则以罢卫肤敏而用孙觌不祥之人也杜塞言路则以贬吴给张誾邵成章也妨功害能则以沮宗泽与许景衡也私收军情则以各置亲兵千人请给独优厚也同恶相济则以力庇罪人王安中也凡举一事必立一证皆衆所共知亦衆所共见不敢以无为有亦不敢以是为非而当时不信其言而罢之反以为言事不实而重责之是罚沮忠谠捐躯为国之人恶其毁誉之核实而不乱也邪说何由息公道何由行乎今?虽已死恤典哀荣礼意隆厚公论不允伸既远贬虽有诏命不闻来期君子闵焉比虽贲以龙阁未尽襃劝之礼按春秋之法治奸恶者不以存没必施其身所以惩恶奬忠善者及其子孙远而不泯所以劝善伏望圣慈特留聦听按此二人情状追正刑赏奉承天意使天下知惩劝之方以息邪说开公道则三代之所以直道而行将复见於今日矣

其尚志曰臣闻自昔帝王应时而作者必以立志为先在草昧时必立志而後能创业垂统在衰微时必立志而後能兴衰拨乱时者事之几志者事之本欲定大事而志不先立则无本矣焉能有成汉高帝西入咸阳见秦宫室帷帐狗马重宝妇女之盛意欲留居樊哙一言即还霸上范增由此畏之说其主曰沛公入关财物无所取妇女无所幸此其志不在小故能灭秦取项以成帝业光武破寻邑之师举雒南之地取河北定山东既得陇复望蜀顾谓耿弇曰建此大策虽落落难合然有志者事竟成也故能祀汉配天不失旧物靖康改元胡尘犯阙用事臣僚不効责难之节首以立志为本而即安屈辱至使亲王出质城下结盟此齐国佐宋华元请合余烬背城借一誓死力争有以国毙而不肯从者也当时国势何异措火积薪寝卧其上而宰相徐处仁遽进谀言以为金人出境社稷再安由圣德俭勤致有天人之助遂陈八说谓如今日可比唐虞之盛而臣主俱荣抑何所志之卑陋也故庙堂聚讼颠沛末流未及朞年卒招失国之祸夫立志者本也行事者用也本则不立而急於行事虽有远猷宏议必格而不得施矣陛下天资神武自初即位慨然发愤志殄寇雠而当时亲信近臣又不能助成大美乃至因循坐消?月国日益削六载于今然上天之所以启悟圣情日跻盛德陛下之所以深惩既往克励将来可谓卓然有立於万物之表矣伏望坚持此志断以不移仍饬群臣各致法家拂士之义必志於恢复中原只奉陵寝必志於扫平边境迎复两宫必志於得四海之欢心以格宗庙必志於致九州之美味以养父兄然後告功皇天明示德意则文武百僚六军万姓丕应徯志亦皆震慴奔走各修厥职奚为而不成奚欲而不遂矣

其正心曰治天下者法也制法者道也存道者心也心者身之本也身者家之本也家者国之本也国者天下之本也曰家曰国曰天下者皆心之所体也曰道曰法者皆心之所运也能正其心则朝廷百官下至万民莫不壹於正安与治所由兴也不正其心则朝廷百官下至万民莫不习於不正危与乱所由致也故有虞氏以天下授禹其所传付者首曰人心惟危道心惟微而周公作立政称述乃考文王亦不过克厥宅心而已然心有所忿怒而弗能忍则不得其正有所贪欲而弗能窒则不得其正有所蔽惑而弗能断则不得其正有所畏怯而弗能自强则不得其正故欲正其心者必本於诚意致知而人主所以不可不学也昔光武中兴息马投戈必先讲艺蜀先主从事行陈之间而乐闻儒生郑康成等启告治乱之道吴王孙权分命诸将緫兵御敌戒以当途掌事不可不学而自谓读书大有所益者盖戡定祸乱虽急於戎旅之务而裁决戎务必本於方寸之间不学以致知则方寸乱矣何以成霸王之业乎今陛下日亲典策博考古今往行前言固以畜德又经变故备尝险阻虑患益深必无邪念至诚所发通贯幽明固有人不及知而天独知之者矣伏望更选正臣多闻识有智虑敢直言者置诸左右日夕讨论以克厥宅心远继周文之美则朝廷百官下至万民莫不壹归於正而无回邪欲乱之心奚危之不安奚乱之不息矣

其养气曰凡用兵胜负系於军旅之强弱军旅强弱系於将帅之勇怯将帅勇怯系於人君所养之气曲直何如耳接战者兵也主兵者将也将将者君也人君以直养气自反而缩则曾子之所谓约也狐偃之所谓壮也壮则强以曲丧气自反而不缩则孟子之所谓馁也狐偃之所谓老也老则弱纣师如林阵于牧野武王数其不事宗庙贼虐谏辅之罪则商曲而周直矣故周胜项羽兵震天下威服诸侯汉祖数其九罪与杀义帝之负则楚曲而汉直矣故汉胜凡曲直者兵家之大要制胜之先几也金人诈邀二圣迁徙六宫残杀老幼刼掠货财立臣代君悖逆天理肆行无道曲亦甚矣陛下以上皇之子孝慈之弟自大元帅入践宸极檄书初下而伪楚归班赦令一行而四方响应又自比来克勤听政追赏直士优恤其家登用谠言置诸要列令闻四达圣德日跻可谓直矣以直对曲胜负已分中国士气宜不待鼓而自强强敌暴横宜不待挫而自弱然敌兵每动四方震慴奔走逃遁莫与抗衡者以兵家之略制胜之几未有以明之也今欲强中国之兵鼓将士之勇使人人知我直彼曲以作其衰败不振之气更在陛下强於为善益新厥德近而信於诸夏者无曲可议外而闻於夷狄者无曲可指则守为刚气可塞于两间震为怒气可以安天下何忧於羣盗何慑於敌人将帅必听命而不敢骄军伍必畏威而不敢惰不待两兵接刃而百胜之筭已坐决於九重之上矣

其宏度曰人主以天下为度明当并日月不可私照临德当配天地不可私覆载所好当遵王道不可以私劳行赏所恶当遵王路不可以私怨用刑其喜怒则当发必中节和气絪緼而万物育也故能理其情而君道备矣然人情易发而难制者惟怒为甚克已然後可以治怒顺理然後可以忘怒书曰必有忍乃其有济此治怒不迁之法也忍者隐忍不发之称迁者自此迁彼之谓能隐忍而不迁则事必济矣齐侯忍於射钩而相管仲九合诸侯晋文忍於斩袪而见寺人披免於内难楚昭忍於私怨而赏鬭辛终以复国汉高帝忍於有故怨者而封雍齿忍於数窘辱者而赦季布忍於比己为桀纣者而用周昌至如丁公短兵相接而免己於厄可谓有再生之恩矣及其即位丁公来谒乃斩以殉其不赏私劳如此故能五载而成帝业凡此数君於道槩乎其有闻者矣如袁绍不忍於田丰许攸而弃策士卒无所成德宗不忍於萧复姜公辅而疎贤相终以衰削盖亦未之思耳陛下圣度虚明仁心广大固当不以私喜亲佞谄之士亦当不以私怒远正直之臣中外百执其有迷国误朝罪恶昭着衆所指目不可掩者虽有私劳愿陛下与衆弃之不使幸而得免以致天下之疑也至如抱忠守正犯顔逆耳公论所归不可掩者虽遭谗谤愿陛下与士共之不使退而穷处以失天下之心也然後赏而必当是谓天命罚而必当是谓天讨可以拨乱反正建中兴之业矣

其宽隐曰自昔创业兴衰与增光洪业之君待遇臣下恩礼虽一而崇高严恪常行於爪牙介胄之夫以折其悍骄难使之气柔逊谦屈必施於林壑退藏之士以砺其廉靖无求之节故能驾驭人材表正风俗汉高帝立能召齐王田横於海岛中而自恨终身不能致四皓世宗踞见大将军卫青至汲黯奏事或时不冠则走避帐中使人可其请光武制御功臣不相假借而招延处士如会稽严光足加帝腹辞其爵位山阳王成使者再聘不肯就车太原周党陛见帝廷伏而不谒虽范升有夸上求高之奏不以为然各从其志夫此三君者内平四海外讋百蛮可谓英雄之主矣然高祖之威能行於暴秦强楚而不行於四皓世宗之威能行於匈奴西域两越东夷而不行於汲黯光武之威能行於寻邑王郎赤眉铜马陇蜀之君而不行於严光周党惟公孙述独行之述招聘蜀人李业之流或刼以兵或迫以酖或械其妻子业等皆死疑若最能行其威令矣然述之威能行於李业等而不能行於吴汉何也威有所当加势有所当屈加於所当加以立威则强屈於所可屈以忘势则昌反是道者难乎免於乱亡之祸矣陛下尊德乐道如古贤王屡下诏书详延遗逸而羣臣有不能钦承美意以增盛德之光者凡所宣召或有未至不原情实略见宽假即肆谗谤以谓违於君命召不俟驾之义被之以偃蹇之名而欲加之以不恭之罪虽陛下大度并包不从其说而造此谤者亦云甚矣夫召而不至者其本心岂乐贫贱恶富贵哉其必有以也或其齿早衰而不能至或其身负疾而不能至或其志气已经沮伤而不能至或其才力不足以当任使而不能至或其所见与时不同而不能至若听顺所守寝息恩命下全隐居之操上有好善之美两得之矣乃欲施雷霆之威於一介之士何也渡江以来四月八日所下赦书首欲上遵仁宗法度谨按康定间尝以词馆招张俞矣辞而不受至于四五其後又以修起居注用王安石矣辞而不受至于八九皆从其欲又优奬之以励风俗未尝加以雷霆之威而权纲不缘此而不立命令不缘此而不行威加於西则臣服元昊威加於北则削平王则威加於南则扫荡智高柔巽屈於隐士而德愈隆刚克伸於四夷而威愈震可谓知所用矣此其所宜遵者也侍从近臣不有忠言奇策上动圣听奋扬天威殱灭雠敌顾请施於疾病退藏之臣其意安在伏望特降诏书申明此旨凡被召有不能赴者悉从其欲不强致之独以威刑外施暴横之戎内扫贪残之贼与悍骄不可使之将谗说殄行之臣则天下归心而治道成矣

秘书正字张孝祥上奏曰臣恭惟陛下天纵神圣身济兴运兢兢行道余三十年以陛下之心行陛下之政唐虞三代宜不足进而怀忠之士以今揆古容欲有议者何哉羣臣负陛下使令也自建炎以来朝廷之治盖尝一再更张方陛下厉精於中兴之初则执事者立异相高隆虚名而略实用逮陛下於恭已修好之後则专国者怙权植党废公议以窃主威夫君天也父也事天事父若此尚何暇望其他哉今陛下收还威柄人才用舍蔽自圣志先时二者之弊固已革去然臣之愚犹欲冒昧自竭者诚愿陛下清闲之燕密谕迩臣使之无苟目前益务远略而已夫事有可为当各进所闻岂必拘形迹之疑政或偏敝当勿惮改作不宜习见闻之旧翫岁月则将失投机之会饰文具则必盭责实之旨使群臣精白以承休德则陛下高拱而昭成功永辑隆平无有纪极惟陛下留神财幸

殿中侍御史章谊应诏上言曰右臣伏读今月二十六日圣训闵国难之日深念政治之未洽臣有以见陛下虑患之切而求治之劳也仰惟陛下怀宵旰惕厉之心思祖宗基业之重眷礼臣工敷求切务使悉意有为之时降虚已力行之诏德音下逮朝野忻懽如臣謏闻诚不足以仰酬清问然幸以狂愚得备言责不敢以学识凡陋为辞臣以为欲国难之弭则莫若以谋为先欲政治之洽则莫若以人为急孟子曰尧舜之智而不徧物急先务也尧舜之仁不徧爱人急亲贤也陛下诏臣以寇敌充斥污瀦於齐鲁宋卫之郊而盗贼跳梁株连於江鄂洪抚之地闽中屡扰淮上多虞此四者臣知国难之深有在於此也陛下又诏臣何道而可以保民何术而可以弭盗何策而可以遏强敌何行而可以生国财此四者臣知政治之洽有在於此也陛下用谋以济四者之难则所谓尧舜之智也用人以行四者之政则所谓尧舜之仁也臣请得别白而详言之圣诏曰敌兵充斥污瀦於齐鲁宋卫之郊此陛下念宗庙社稷之所在而愤刘豫之未擒也陛下谓刘豫之僭窃在敌人愿为之乎两者皆出於不得已也敌人穷兵深入去国万里攻刦焚荡固知中原之空虚而不能有也故不得已而用刘豫若刘豫者失身兵革之间贪恋朝夕之命彼虽屈膝於北庭实可屏卫於中国盖亦不得已而为之也诚遣辩士动其心徐遣间谍密赐诏旨许之为外藩贷之以不死则兵革可以暂息边境可以少宁然後专委重臣经营北伐异时王师继进由清河者入京东由汴路者入京畿由襄汉者入陈蔡与李齐要结於登莱之境与张浚翟兴会兵於河洛之上陛下用谋诚出於此则齐鲁宋卫之郊可得而复矣圣诏曰盗贼跳梁株连於江鄂洪抚之地此陛下念江左生灵之涂炭而愤李成马进之未讨也陛下固尝遣周虎臣往谕李成使之归镇李成既听命矣其後抚谕之使不继丐粮之请不答外之将臣大败则匿而不言小捷则矜而自功至于今日猖狂四出江鄂洪抚兵拏不解臣固尝乞江东之池饶信抚江西之洪州荆湖之鄂州三路分兵以守矣又尝乞令吕颐浩朱胜非兼荆湖江南四路之地尽护诸将两师统兵以战矣陛下试用此谋则兵将之心力必果臣旅之号令必一财用则无所分争士卒则无所窜伏江鄂洪抚之地可全而有也圣诏曰闽中屡扰淮上多虞此陛下念守帅之非才而思镇抚之未效也闽中之扰始於范汝为结集之初福建帅守监司任非其人不能擒捕朝廷遣谢向招安之後虑有谴诃於是共为飞语声言刘时举死非其罪冀以中伤谢向而揺动汝为陛下诚能灼知情状尽行罢黜别选能臣则闽中屡扰非所患也淮南诸镇初皆得人合势并力以扞残敌大江之南藉为藩篱自赵立被围朝廷不能遣兵应援以致陷没於是薛庆李彦先相继丧亡岳飞郭仲威迤逦失守今日固当统以重帅给以刍粮使之四面攻袭殄灭余寇促其归镇务耕稼之业养疲瘵之民招徕流亡缮备守御则淮上多虞非所患也凡此四者臣以为尚谋而不尚力则国难可得而弭矣圣诏曰何道而可以保民臣谓保民无他道也去奸贪残虐之吏则可以保民矣今夫劝农桑惩游惰薄税敛省刑罚鳏寡孤独遂其生饥凶疾病得其养保民之道不过如此而陛下矜恤之意渗漉之仁形於诏音见於赦令非不谆复也然而民不获安者奸贪残虐之吏未尽去也圣诏曰何术而可以弭盗臣谓弭盗无他术也得循良廉平之吏则可以弭盗矣今夫遣绣衣直指之使用柱後惠文之吏施虎穴屠伯之酷任射声迹步之士重孥戮之科连保伍之坐弭盗贼之术不过如此而陛下警察有巡尉之官惩艾有刀锯之辟大则陈诸原野小则肆诸市朝然而盗不可息者循良廉平之吏不进也圣诏曰何策而可以遏强敌臣谓甲坚兵利城高池深形势便利山川险阻得利则战不利则守此强敌之所以可遏也国家兼而用之矣然而犹复凭陵者以陛下未得折冲御侮之臣也圣诏曰何行而可以富国财臣谓布帛刍粟之征关市榷酤之利度僧鬻爵之牒摘山煮海之饶此国财之所由以生也国家兼而用之矣然而经费不足者陛下未得长财心计之臣也凡此四者任人而不任法则政治可得而洽矣夫尚谋智也任人仁也陛下持仁智之大端优游法宫之中天下才智之士为陛下奔走陈力以济艰难之业则祖宗丕基为不坠矣陛下缕数政治之目固可槩见其得失然不若诏执政侍从之臣各举俊杰之士使至行在审其智谋考其议论共佐中兴以康庶事臣得为陛下察其忠邪而警励之臣闻舜之绍尧寇贼奸宄蛮夷猾夏洪水横流民不粒食舜举十六相去四凶舞干羽而有苗格於是地平天成万邦作乂此诚急务亲贤仁智之效也当陛下忧勤图治之时臣敢终始以尧舜之事为言陛下力行是道其於尧舜夫何远之有臣不胜区区之诚

谊又上奏曰臣闻人主之职在论一相夫宰相之任既专则得以持危扶颠为己任今天下之势可谓颠且危矣正赖宰相总率百官扶持大业若政事之因革官吏之废置刑赏之重?军师之进退悉断於宸衷而取决於宰相使宿将功臣戚里近习不得夤缘干请而一切退听然後朝廷之势尊而治功成矣伏望陛下安行此道责成宰相苟一物不应许谏官御史论列绳察而百执事之人各守其职以尽规於上庶几政无多门朝无幸位保护安全共成中兴之美不胜天下之幸

谊又上奏曰臣伏见朝廷全盛之时尚书为外省受四方之讼牒都堂在禁中议天下之政事士大夫之以职任往来於四方与夫省台寺监以职任建白於宰执者并晨诣都堂朝服谒见於是宰执受其事目察其人材可否佥谐乃为进退自旦及午閲天下之务不少置也巡幸以来三省都堂不复异处宾从络绎仅能应酬文书纷纭无暇省决又复分厅对客日晏未罢左右司有所禀议逡巡而不得前堂吏抱案牍趑趄户外而退虽有经济之才弥纶之志何暇措意哉唐制丞郎见宰相须少间乃敢通郎官非公事不敢谒异时宰相往往通宾客至有所善载酒集合酣醉而去及李德裕为相则喻御史有以事见宰相者必先白台乃听自是罢朝百官由龙尾道趋出无辄至合者观今日之事以考德裕之所为盖有谓而为之也伏望睿慈明赐戒谕都堂议事稍遵旧制庶几多事之时经纶之地不为宾客清谈燕坐之所仰副圣主责成仰治之意不胜幸甚

右正言陈渊上奏曰治天下有万世不易之道有一时解纷之计不易之道犹饥渴之於饮食不可一日而无解纷之计若病之用药已则去之战国之世诸侯以诈力相吞所患者国之不富兵之不强耳是以当时谋臣策士非富国强兵之说不进於其君而孟子则鄙之曰仲尼之徒无道齐晋之事者是以後世无传焉故虽如管仲之於桓公九合诸侯一匡天下其功可谓盛矣而孟子犹不为也岂以管仲之所成就者可以济一时之急而不可行之万世乎方梁惠王以天下莫强之国东败於齐西丧地於秦南辱於楚欲以一洒其耻问於孟子宜其有甚高絶异之谋转祸於立谈之顷而成功於反掌之易者而孟子则对之以施仁政於民省刑薄敛深耕易耨修其孝悌忠信而已又何其不切欤盖济一时之急者不过富国而强兵行万世而无弊者非仁政不可也夫仁政得民之术也得天下有道得其民斯得天下矣得其民有道得其心斯得民矣彼所谓富国者困民之本也所谓强兵者毒民之资也以是而欲得民之心不亦难乎虽然不言富国非委货财而不取也不言强兵非消甲兵而不用也治其本而末从之矣本之如何得民心是己民心既得以之足食则君孰与不足以之治兵则效死而民弗去此汤武之王所以无敌於天下也今为兵而理财取财而虐民民不堪命将转而为盗贼奸宄莫禁饥馑乘之其患有不可胜言者矣愿思孟子之言修仁政以固民心毋以祖宗之德泽未替为言而忽於恤民则天下幸甚

左司员外郎王信转对论士大夫趋向之弊居官者逃一时之责而後有所不恤献言者求一时之合而行之可否有所不计集事者以趣办为能而不为根本之虑谋利者以羡余为事而不究源流之实持论尚刻薄而寖失祖宗忠厚之意革弊务烦碎而不明国家宽大之体因循玩习恬不为怪愿酌古之道当时之宜示好恶於取舍之间使天下靡然知乡而无复为目前苟且之狥又论朝廷有恤民之政而州县不能行恤民之实近岁不登陛下轸念元元凡水旱州郡租赋或蠲放或倚阁住催然倚阁住催之名可以并缘为扰愿明与减放上皆纳其说

历代名臣奏议卷四十七








○送庐岳处士符载归蜀觐省序

旄头光明，垂三十载，不习俎豆，化为侯王者，十有八九焉。由是隐逸憔悴，羔雁不行，苍山沈沈，侧陋不显。建中初，有峨嵋客符君，发六籍，棹三湘，深入匡庐，绝迹半纪。学窥颜子之门阈，文绍陈君之骨鲠，逸慕严光之垂钓，志效管宁之不欺，结庐熙熙，人不知其然也。顷予奉命江西，三年往复彭蠡，未尝不咏湖月，漱天倪，造符君云扃，宿五老峰下，动更晦朔，不理还棹。偶丹霄至人，白鹤羽客，搴灵芝，跪天坛，相顾永息乎蓬瀛，岂复又萦於尘网。睹君超澹怆，兴旧游，虽笑语饮食如常，终忽忽若居大梦。君家在岷蜀，展爱高堂，将圣贤典籍，充人子币帛，斯所以激衰俗，扇清风，方伯地君不以厚礼迟吾子，予未之信。秋九月，楚人歌《采兰》以送之。


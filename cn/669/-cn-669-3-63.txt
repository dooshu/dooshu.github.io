63　孔注不及鄭玄書注處


鄭康成

書注間見於疏義，如「作服十二章」、「州十二師」，孔注皆所不及。

【元圻案】林氏尚書全解曰：「十二章，説者不同，當以鄭氏之説爲正。其説以爲華蟲，雉也；宗彝，虎蜼也；粉米，白米也。絺讀爲黹，紩也。畫以爲繪，紩以爲繡，畫與紩皆有六。日也，月也，星辰也，山也，龍也，華蟲也，此六章者，畫以爲繪，施之於衣。宗彝也，藻也，火也，粉米也，黼也，黻也，此六章者，紩以爲繡，施之於裳。此有虞氏之十二章也。大勝孔氏之説。蓋孔氏之説，其失有二：以『日月星辰山龍華蟲作會宗彝』爲句，而曰五采成此畫焉，宗廟彝尊亦以山龍華蟲爲飾。據此經云『予欲觀古人之象』，而以『五采章施于五色，作服汝明』結之於後，則是此言專爲作服而云爾，豈於其中雜入宗廟之彝尊者哉！此其失一也。又曰：『絺，葛之精者。』凡葛非可繡之物，自古未聞有以爲裳。唐孔氏云：『暑月則染絺爲纁，而繡之以爲祭服。』豈暑月染葛爲服而冬月則弃而不用耶？此其失二也。又以華蟲爲二物，粉米爲二物，其説考之制度，皆齟齬而不合，不若鄭氏之説爲善。」又曰：「『州十有二師』者，孔、鄭之説不同。孔氏以爲一州用三萬人功，九州二十七萬庸。薛氏云：『大司馬法二千五百人爲師，此蓋兵制也。禹之治水，豈故用此師也哉？』以是知孔氏之説爲不可用。鄭氏云：『每州立十二諸侯爲之師，以佐牧也。』此則正與下文『外薄四海，咸建五長』相應，其説爲長。」王氏此條，蓋從林説。今案：少穎之説尚有未盡核者。孔氏所數十二章與鄭不同者，惟宗彝、粉米耳，孔以「宗彝」爲宗廟彝尊，故分「粉米」爲二物，以足十二章之數。至於「華蟲」，孔傳云：「華象草，華蟲，雉也。」正義云：「草木雖皆有華，而草華爲美，故云『華象草，華蟲雉也』。雉五色，象草華也。」據正義之文，孔特以草華象雉之文采耳。若孔氏既以「華蟲」爲二物，又以「粉米」爲二物，則十三章矣。






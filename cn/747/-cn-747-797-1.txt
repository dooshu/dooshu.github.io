○襄州孔子庙学记

天地吾知其至广也，以其无所不覆载。日月吾知其至明也，以其无所不照临。江海吾知其至大也，以其无所不容纳。料广以寸管，测景以尺圭，航大以一苇，广不能逃其数，明不能私其质，大不能忘其险。伟哉夫子，後天地而生，知天地之始。先天地而没，知天地之终。非日非月，光之所及者远。不江不海，浸之所及者溥。三代礼乐，吾知其损益。百王宪章，吾知其消息。君臣以位，父子以亲，家国以肥，鬼神以享。道未可诠其有物，释未可证其无生。一以贯之，我先师夫子圣人也。帝之圣者曰尧，王之圣者曰禹，师之圣者曰夫子。尧之德有时而息，禹之功有时而穷，夫子之道，久而弥芳，远而弥光。用之则昌，舍之则亡。昔否於周，今泰於唐。不然，何被衮而垂裳，冕旒而王者哉？


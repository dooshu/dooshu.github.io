○太祖之庙及不迁之主

《礼》云：“天子始受命，诸侯始受封，为太祖之庙。”国初以景皇帝始封唐公，庆延奕叶，高祖虽拨乱以定天下，其实因唐以为有国之号，改尊皇帝为太祖。然前代诸儒，亦议者非一。愚臣窃以谓高祖神尧皇帝顷在隋季，民实坠涂，而濡足救人，乘时启运，天命允集，历数在躬，丰功厚德，比崇三代。洎奸凶僭逆，皇祚中微。九有之民，犹思唐德。本枝百世，贻厥孙谋。故烈祖高皇帝再造丕基，光宅大宝。升元初以高祖有克定之业，实受命之君，尊居太祖之位，是为不易之典。酌中考古，允得其宜。太宗文武皇帝定策济时，戡难立极，惠周四海，道冠百王。烈祖考高皇帝仗义中兴，应期继统，功逾嗣夏，化洽重熙。以二圣有大造於人，故两室居不迁之地，自馀亲亲之庙。存者四焉。


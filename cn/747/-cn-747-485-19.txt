○第五表

臣言：臣以庸愚，累叨爵命。大行皇帝拔擢非次，列於宰辅岁时浸深，尘露无补。太上皇践祚听政，宠登三公。而臣寝疾所婴，已在床枕，沉疴日剧，气力渐微。自春涉秋，四表陈乞，伏遇陛下继明纂统，临照万方，澄清化源，朝野相庆。但臣百疾所凑，四支不任，岂使将尽之人，犹处具瞻之地？私诚所迫，上黩宸严，既非饰让，期在听纳。无任恳款迫切之至！谨奉表陈乞以闻。


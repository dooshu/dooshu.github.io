○授宋晦谏议大夫制

敕：通议大夫检校尚书兵部郎中兼侍御史上柱国宋晦，忠洁简惠，和而不流，理畅思精，适於群务，位以才达，政以礼成。往者理军岐阳，赞我戎事，重艰贞之操，义有可怀。台阁更拜，久於清秩，外掌邦赋，任居其艰。底慎均节，以资经费，事皆求当，虑不及私。积劳可书，责实当进，加以亮直，行之有恒。属谏臣之高选，参髦士之大用，以匡不逮，无伏嘉言。可行谏议大夫，散官勋如故。


○遗诏

朕以寡昧，祗承丕业，慕贞观之至化，希开元之中兴，十有五年，勤劳宵旰。虽俗未臻於仁寿，而物或近於乂守，斯乃群后叶心，岂朕独致。自谓励精未已，理平可期，诚不感通，宿疾重遘。药石无补，至於弥留，惟怀懿图，宜有顾托。是用审训，其听予言：皇太弟瀍，睿哲明裕，孝友温文，忠正宽仁，博达周敏。必能笃祖宗之休烈，阐皇王之令猷，宜於柩前即皇帝位。仍以门下侍郎平章事杨嗣复摄冢宰。军国务殷，岂可久旷，以日易月，宜遵旧章。皇帝三日而听政，二十七日释服。天下节度观察防御等使及监军诸州刺史，职守非轻，并不得离任赴哀。天下人吏百姓，告哀后出临，三日皆释服。无禁婚嫁祠祀饮酒食肉。释服之后，无禁举乐。文武官等朝晡临事，皆十五举音。宫中当临者，非时毋得擅哭。汉文薄葬，朕实慕之，奉营山陵，务从俭约，无以金银锦彩缘饰丧具。医术之徒，夙夜劳苦，深可矜念，不须加罪。仙韶乐官，放归本司，五坊鹰犬，并宜解放。呜呼！生死常期，今古无异，予素知远，何足甚哀。咨尔将相卿士，内外腹心爪牙之臣，其敬保我太弟，辑宁邦家，成朕素怀，克厎于道。布告遐迩，咸使闻知。








◇奏驳介登贬秩居官事

臣闻立法垂制，所以齐众检邪，非必曲寻事情，而理无所遗也。故所滞者寡，而所济者众。今如登郡比者多，若听其贬秩居官，动为准例，惧庸才负远，必有黩货之累，非所以肃清王化，辑宁殊域也。臣愚以为宜听鉴所上，先召登还，且使体例有常，不为远近异制。（《晋书·李重传》。司隶校尉石鉴奏郁林太守介登役使所监，求召还。尚书荀恺以为远郡非人情所乐，奏登贬秩居官，重驳云云）


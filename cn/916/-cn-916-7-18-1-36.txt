【若阝】

〖《诗纪》从《类聚》作郗。误。〗县遇见人织率尔寄妇诗妖姬含怨情。织素（本集作纬。注云。一作素。）起秋声。度梭环玉动。踏蹑佩珠鸣。（《类聚》作明。）经稀（本集作移。）疑杼涩。纬断恨丝轻。葡萄始欲罢。鸳鸯犹未成。云栋共徘徊。纱窗相向开。窗疏眉语度。纱轻眼笑来。□□（本集作笼笼。《诗纪》同。）隔浅纱。的的见妆华。镂玉同心藕。（本集作带。《诗纪》云。一作带。）杂（玉台作列。）宝连枝（本集作树。）花。红衫（类聚作巾。）向後结。金簪临鬓斜。机顶挂流苏。机旁垂结珠。青丝引伏兔。黄金绕鹿卢。艳彩裾边出。芳脂口上渝。百城交问遗。（玉台作道。）五马共踟蹰。直为闺中人。守故不要新。梦啼渍花枕。觉泪湿罗巾。独眠真自难。重衾犹觉寒。愈（玉台作逾。本集、《类聚》作玄。）忆凝脂暖。（本集作缓。《类聚》同。）弥想横陈（《类聚》作尘。误。）欢。行驱金络骑。归就城南端。城南（《类聚》作南端。）稍有期。想子亦劳思。罗襦（本集作衤韦。《诗纪》作衣。）久应罢。花钗堪更治。新妆莫（本集作不。《类聚》同。）点黛。余还自画眉。（○本集。玉台新咏八。《类聚》六十五作在郄县遇见人织寄妇诗。《诗纪》八十八。）


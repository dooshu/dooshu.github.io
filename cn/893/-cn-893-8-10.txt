玉真仙人词





胡震亨曰：玉真公主，睿宗女也。太极元年出家为道士，筑观京师以居。魏颢言：太白为公主所荐达，而太白亦有《客公主别馆诗》，此词岂其所献于公主者欤?



玉真之仙人，时往太华峰。[一]清晨鸣天鼓，[二]飙欻腾双龙。弄电不辍手，[三]行云本无踪。几时入少室，[四]王母应相逢。[五]

[一]《元和郡县志》：太华山，在华州华阴县南八里。



[二]《云笈七签》：《九真高上宝书神明经》曰：扣齿之法，左相扣名曰打天钟，右相扣名曰槌天磬，中央上下相扣名曰鸣天鼓。若卒遇凶恶不祥，当打天钟三十六遍；若经凶恶辟邪威神大咒，当槌天磬三十六遍；若存思念道致真招灵，当鸣天鼓，以正中四齿相扣，闭口缓颊，使声虚而深响也。



[三]《汉武帝内传》：东方朔昔为太上使，令到方丈助三天司命收录仙家。朔到方丈，但务游戏，了不共营和气，擅弄雷电，激波扬风，风雨失时，阴阳错迕。谢灵运诗：“弄波不辍手，玩景岂停目。”



[四]《元和郡县志》：少室山，在河南府告成县西北五十里，登封县西十里，高十六，周回三十里，颍水源出焉。



[五]《太平广记》：西王母者，九灵太妙龟山金母也，位配西方，母养群品，天上天下三界十方女子之登仙者、得道者，咸所隶焉。






◇诣阙上书

臣父执节如苏武，守死如谷吉，遂不书之良史，甄之褒策，万代之後，谁死社稷？建元四年，车僧朗衔使不异，抗节是同，诏赠正员外郎，此天朝旧准，臣父成例也。今僧朗反葬冢茔，臣父湮弃绝域，语忠烈则亦不谢车，论荼苦则彼优而此剧，名位不殊，礼数宜等，乞申哀赠。（《南史》七十三《丘冠先传》，永明中，使蠕蠕见杀。武帝以冠先不辱命，赐其子雄钱一万，布三十匹，雄不受，诣阙上书云云，书奏不省。）


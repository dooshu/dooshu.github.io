纪一 太祖洪武元年戊申


纪 明通鉴卷一
纪一著雍涒滩，尽一年。
太祖开天行道肇纪立极大圣至
神仁文义武俊德成功高皇帝洪武元年元至正二十八年
春、正月，壬申朔，四日，乙亥，太祖祀天地于南郊，即皇帝位。定有天下之号曰明，建元洪武。
追尊高祖考日元皇帝，庙号德祖；曾祖考曰恒皇帝，庙号懿祖；祖考曰裕皇帝，庙号熙祖；皇考曰淳皇帝，庙号仁祖。妣皆皇后。
立妃马氏为皇后，世子标为皇太子。以李善长、徐达为左、右丞相，诸功臣进爵有差。
丙子，颁即位诏于天下。追封皇伯考以下皆为王。
丁丑，大宴群臣于奉天殿。宴罢，谓御史中丞刘基曰：“尧、舜圣人，处无为之世，犹且忧之。况德匪唐，虞，处天下者，其得无忧乎！朕赖诸臣辅佐之功，尊居天位，每念天下之广，生民之众，万几方殷，中夜思之、辄寝不安寐，忧悬于心。”
辛巳，御史中丞刘基、翰林院学士陶安言于上曰：“适闻仿元旧制设中书令，欲奏以太子为之。”上曰：“取法于古，必择其善者而从之。苟为不善而一概是从，譬犹登高冈而却步，渡长江而回
127 明通鉴卷一
楫，岂能达哉！且吾子年未长，学未充，更事未多，所宜尊礼师傅，讲习经传，博通古今，识达机宜。他日军国重务，皆令启闻，何必效彼作中书令乎！”
时带刀舍人周宗、上书请教太子，上因谓起居注詹同等曰：“朕今立东宫官，取廷臣勋德老成兼其职，新进之贤者亦选择参用。夫举贤任才，立国之本；崇德尚齿，尊贤之道；辅导得贤，人各尽职。故连抱之木，必以授良匠；万金之璧，不以付拙工。同对曰：“陛下立法垂宪之意，至深远矣！”
于是以李善良兼太子少师，徐达兼太子少傅。【考异】《明史·达传》及《潜庵史稿》皆作“少傅”，惟《诸王传》作“太傅”，误也。按之上下文，师、保、傅皆无加“太”者，今从《达传》。常遇春兼太子少保。其詹事、左右率府、谕德、赞善、宾客等，并以朝臣兼领。谕曰：“昔周公教成王，告以克诘戎兵；召公教康王，告以张皇六师；此居安虑危，不忘武备。盖继世之君，生长富贵，昵于安佚，军旅之事，多忽而不务，一旦缓急，罔知所措。二公之言，不可忘也。”【考异】置东宫官，《明史·本纪》系之辛巳，《纪事本末》作“辛丑”，误也。至陶凯请置东宫宫属在三年，见《明史·礼志》。盖凯以三年七月为礼部尚书，请置东宫官当在其时，诸书并系之是年正月下，盖牵连并记耳，今分书之。
初，皇后马氏从上军中，躬习劳苦，亲缉将士衣鞋。值岁大歉，上又为郭氏所疑。尝乏食，后窃炊饼怀以进，肉为之焦。居常储糗糒脯修供上，无所乏绝，面己不宿饱。及贵，上比之芜蒌豆粥，滹沱麦饭，每对群臣述后贤同于唐长孙皇后。退以语后，后曰：“妾闻夫妇相保易，君臣相保难。陛下不忘妾同贫贱，愿无忘群臣同艰难。且妾何敢比长孙皇后也。”
至是以诸臣进秩，上欲访后族人官之。后曰：“爵禄私外家，非法。且妾家亲属未必有可用之才，一旦骄淫，不守法度，前代外戚之覆败，皆由于此.陛下加恩妾族，厚其赐予，使得保守足
128
纪
-
矣。若非才而官之，恃宠致败，非妾所愿也。”上遂止。
上朝罢，从容谓刘基，章溢曰：“朕起淮右，以有天下。战陈之际，横罹锋镝者多，常侧然于怀。夫丧乱之民思治安，犹饥渴之望饮食，若更（殴）［驱］以法令，辟以药疗疾而加之以鸩，民何赖焉！”溢顿首曰：“陛下及此，天下苍生之福也。”时溢与基同拜御史中丞，廷臣多伺上意，务严苛，溢独持大体。或以为言，溢曰：“宪台百司仪表，当养人廉耻，岂恃搏击为能邪！”
甲申，诏遣周铸等一百六十四人往浙西核实田亩。
谕中书省臣曰：“兵革之余，郡县版籍多亡，过制之取，民多病焉。夫善政在于养民，养民在于宽赋。今遣铸等往定税额，此外毋令有所妄扰。”
是时处州之粮，以军加征至十倍，章溢屡以为言。至是，请定处州七县税粮，视宋制亩加五合，余悉除之。上多刘基功，命青田县勿有加，曰：“使刘伯温乡里子孙世世传为美谈也。”
一日，问基以生息之道，基曰：“在于宽仁。”上曰：“不施实惠而概言宽仁，亦无益耳。以朕观之，宽民必先阜民之财，息民之力。不节用则民财竭，不省役则民力困，不明教化则民不知礼义，不禁贪暴则民无以遂其生。”基顿首曰：“此所谓以仁心行仁政也。”
丁亥，上御东阁，陶安、章溢等侍，因论前代兴亡事。安谓：“丧乱之源，由于骄侈。”上曰：“居高位者易骄，处佚乐者易侈。骄则善言不人而过不闻，侈则善道不立而行不顾，如此者未有不亡。卿之此论，深契予心。”
又与群臣论学术，安进曰：“道之不明，邪说害之也。”上曰：“邪说之害道，犹美味之悦口，美色之眩目，自非豪杰，鲜不为所感。战国之时，纵横捭阖之徒，肆其邪说，游说诸侯，人主急于功利，多中其说，往往事未就而国随以亡。夫邪说不去，则正道不兴，天下安得而治！”安曰：“陛下所言，可谓深探其本。”上
129 明通鉴卷-·
曰：“仁义，治天下之本也。贾生论秦之亡，不行仁义之过。夫秦袭战国之余弊，又安得知此！”【考异】《明史·安传》两事并记，无月日。证之《学士集》首所载刘辰《国初事迹》、作“是月丁亥”，捡《洪武宝训》同，惟《宝训》论学术别书“癸巳”，今仍据《学士集》牵连记之。
征南将军汤和，既克福州，遣人招谕兴化、漳、泉诸路，其福宁等州县之未附者，分兵徇之、遂进攻延平。
初，上既平方国珍，欲遣使招谕友定。使者至延平，友定置酒，大会诸将及宾客，杀使者、沥其血酒罂中，与众酌饮之，酒酣，誓于众曰：“吾曹并受国厚恩，有不以死拒者，身磔，妻子僇！”及福州之败，友定自帅精锐守延乎。和复遣人招谕之，不答。【考异】《纪事本末》言：“汤和进兵延平，垂发，先遣使招谕友定。友定杀使者，沥血饮酒，酌众将及宾客。”证之《明史·友定传》，言“太祖发兵伐闽，而别遣使至延平招谕友定”，因有杀使者沥血取饮之事。据此，则友定所杀乃太祖所遣之使者，与《纪事本末》异。又按《明史·汤和传》，言“和驻师南台，使人谕降，不应”，是谕友定降恰是两次。然当友定执至应天，太祖面诘之，言“杀我胡将军，又不纳使者”云云，按胡将军谓胡深也，事见至正二十五年。太祖责之以杀胡将军，而但言不纳使者，似太祖所遣之使，友定未尝杀也。然则《纪事本末》言“杀汤和之使”者，亦似不误。盖和使人谕降，或即闽中人，且与朝使有别，故太祖不深诘也。今合两次谕降，并系之是年，仍据《明史·友定传》书之，而附识其异于此。
时平章胡美、左丞何文辉攻建宁，克之，元守将同佥达里玛旧玛作麻夜潜至何文辉营纳款。美怒其不诣己，欲屠其城，文辉不可，曰：“与公同受命至此，为安百姓耳。今城降而欲以私忿杀人，可乎？”乃止。
壬辰，美等整军入建宁，秋毫无犯，民大悦。执元参政陈子琦送京师，遣指挥费子贤守之。
汤和兵至延平，隔水而陈。分一军渡河，攻其西门。友定战不利，谋于众曰：“敌兵锐，难与争锋，不如持久困之。”乃日夜勒130
纪一
将士击刁斗，被甲偶立，不许更番稍休，守者怨甚。会诸将请出战，不许，数请不已，友定疑其携贰，收萧院判，杀之，于是军上解休，多出降者，围十日，忽军器局火，城中炮声震地。我师乘变，亟攻城，庚子，遂克延平。友定见事迫、乃与元枢密副使谢英辅、参政文殊哈雅旧作海（呀）〔牙〕诀曰：“公等善为计、吾一死以报国耳。”退入省堂，按剑仰药饮之。英辅与达鲁噶齐巴哈玛勒旧作白哈麻皆具服北向拜，自缢死。哈雅及所部兵争开门迎降。
大军人，趋视友定，气未绝也、舁出水东门。俄，天大雷雨，友定复苏。会友定子自将乐来，自首军门，请从父死，俱械送京师。上面诘之曰：“元已亡，若为谁守？杀我胡将军又不纳使者，今何惫也！”友定厉声曰：“死耳，尚何言！”遂并其子诛之。友定子名海，一名宗海，工骑射。元末，所在盗起，民间起义兵，保障乡里，称元帅者不可胜计，元辄因而官之。其后或事元不终，或去而为盗，惟友定父子死义，时人称完节焉。
友定以农家子起佣伍，目不知书。及据八郡，数招致文学士知名者、如闽县郑定、庐州王翰之属，留置幕下。粗涉文史，习为五字小诗，皆有义理。其子亦喜礼文士，有儒将风。
陈氏既灭，郑定浮海入交、广间，久之，迁居长乐。上即位，征之至，累官至国子助教。
唯王翰自友定败，以黄冠隐栖永泰山中者十年，上闻其贤，强起之，自刎死。
平章胡美等进兵克兴化、遣建阳降将曹复畴招谕汀州及宁化、连城等县，元汀州守将陈国珍纳款。于是泉州以南郡县，皆望风归附，惟漳州路达噜噶齐迪里密实旧作迭里迷失引佩刀刺喉而死。
时称“闽有三忠”，谓陈友定、迪里密实及福州拜特穆尔也。拜特穆尔见《前纪》。
131 明通鉴卷一
以右御史大夫邓愈为征戍将军，帅兵略定南阳以北州郡。
是月，湖广行省平章杨璟进兵攻永州，元全州平章阿思兰遣兵来援、逆击，败之，遂薄州城下。守将邓祖胜出南门拒战，不克，闭城而守，进兵围之。
又分兵攻宝庆，元守卫百户周迪战死，遣官祭之。
上既即位，元丞相伊苏旧作也速上书元主，颇言库库悔悟，元主乃谕之曰：“省伊苏奏卿来意，良用恻然。朕视卿犹子，卿何惑于俭言，不体朕心，隳其先业！今能自悔，固朕所望，其思昔委任肃清江淮之意，即将冀宁、真定诸军，就行统制渡河，直捣徐、沂，康靖齐、鲁，则职任之隆，当悉还汝。但无以摩该为名，纵兵侵暴耳。”
时元太子仍以库库拒命为词，命图鲁、李思齐及关保、摩该合兵讨之。【考异】元主谕库库之语，见《元史·顺帝本纪》，系之至正二十八年正月辛巳。《辑览》谓尽削库库官爵在谕书后，《明史》不载，今系之是年正月之末。
初，上克集庆，罢诸翼统军元帅，置武德、龙韬等十七卫。后又罢元所设平章、总管等名，定以所部兵五千人为指挥，千人为千户，百人为百户，五十人为总旗，十人为小旗。
至是复用中丞刘基议，更定卫制，大率度要害地，系一郡者设所，连郡者设卫。卫五千六百人，所千一百二十人为千户所，百十有二人为百户所。所设总旗二，小旗十，大小联比以成队伍，抚绥操练，务在得宜。凡有事征伐，则诏总兵官佩将印领之、既还则上所佩印于朝，单身归第，军士亦各归其卫。权皆出自朝廷，不敢有所擅调。
又定取兵之法，有从征，有归附，有谪发。从征者诸将留戍之兵，归附则胜国及僭伪诸降卒，谪发则以罪迁隶为兵者，其军皆世籍。此其大略也。【考异】《明史·本纪》不载，《纪事本末》系之二月。证之宋文宪《洪武圣政记》，书“洪武元年正月”，且言“出太史令刘132
纪
- 基所奏”，与《基传》合，今从之。
天下府州县官来朝，陛辞，谕曰：“天下新定，百姓财力俱困，如鸟初飞，木初植，勿拔其羽，勿撼其根，惟廉者能约已而爱人，贪者必骏人以肥己。况人有才敏者或尼于私，善柔者或昧于欲，皆不廉致之也。尔等宜戒之！”
二月，壬寅朔，定郊社宗庙礼。初，学士陶安充议礼总裁官，大祀之礼多出安所裁定，至是与中书省臣李善长等始进其议。
其论圜丘、方丘曰：“王者事天明，事地察。故冬至报天，夏至报地，所以顺阴阳之义也。祭天于南郊之圜丘，祭地于北郊之方泽，所以顺阴阳之位也。
《周礼·大司乐》“冬日至礼天神，夏日至礼地祇。礼曰：享帝于郊，祀社于国，又曰：郊所以明天道，社所以神地道。＇经典所载，或以社对帝，或以社对郊，是祭社所以亲地。又，《书》言＇敢昭告于皇天后土＇，是知古曰地祇，日后土，日社，皆祭地，则皆对天而言也。此三代之正礼而释经之正说。
自秦立四時，汉增北時，遂有五方色帝之名。武帝又增立滑阳五帝、甘泉太乙之祠，而昊天上帝之祭则未尝举行。魏、晋以后，宗郑玄者，以为天有六名，岁凡九祭。宗王肃者，以为天体惟一，安得有六！一岁二祭，安得有九！虽因革不同，大氏多参二家之说。又自汉武立后土祠于汾阴雅上，礼如祀天，而后世因于北郊之外仍祠后土。郑玄又惑于纬书，谓＇夏至于方丘之上祭昆仑之祇，七月于泰折之坛祭神州之祇＇，析而为二，后世又因之一岁二祭。
若夫合祀天地，始于王莽元始间。莽奏罢甘泉泰時，复长安南北郊，以正月上辛若丁，天子亲合祀天地于南郊。由汉历唐千余年间，皆因之合祭。其亲祀北郊者，唯魏文帝、周武帝、隋高祖、唐玄宗四帝而已，宋元丰中议罢合祭，故政和之专祭北郊者
133 明通鉴卷一
凡四，南渡以后，唯用合祭之礼。元成宗始合祭天地五方帝，已而立南郊，专祀天，泰定中又合祭。文宗至顺以后，唯祀昊天上帝，中间惟仁宗皇庆间议夏至专祭地，未及施行。
今当以经为正，依周制分祭南北郊，冬至则祀昊天上帝于圜丘，以大明、夜明、星辰、太岁从祀；夏至则祀皇地祇于方丘，以五岳、五镇、四渎从祀。”
其论宗庙曰：“周制，天子七庙，而《商书》曰：七世之庙，可以观德。则知天子七庙，自古有之。太祖百世不迁，三昭三穆，以世次比，至亲尽而迁，此有天下之常礼。若周文王、武王以有功当宗不祧，故皆别立一庙，谓之文世室、武世室、亦百世不迁。
汉每世辄立一庙，不序昭穆，又有郡国庙及寝园庙。
光武中兴，于洛阳立高庙，祀高祖及文、武、宣、元五帝，又于长安故高庙中祀成、哀、平三帝，别立四亲庙于南阳春陵，祀父南顿君以上四世。至明帝，遣诏藏主于光烈皇后更衣别室，后帝相承，皆藏于世祖之庙。由是同堂异室之制，至于元莫之改。
唐高祖尊高、曾、祖、考，立四庙于长安。太宗议立七庙，虚太祖之室。玄宗创制，立九室，祀八世。文宗时，以景帝受封于唐高祖，太宗创业受命，百代不迁，亲尽之主，礼合桃迁，至禘袷则合食如常、其后以敬、文、武三宗为一代，故终唐之世，常为九世十一室。
宋自太祖追尊僖、顺、翼、宣四祖，每遇禘则以昭穆相对，而虚东向之位。神宗奉僖祖为太庙始祖，至徽宗时，增太庙为十室，而不祧者五宗。崇宁中，取王肃说，谓二祧在七世之外，乃建九庙。高宗南渡祀九世，至于宁宗，始别建四祖殿，而正太祖东向之位。
元世祖建宗庙于燕京，以太祖居中，为不迁之祖。至泰定134
纪
-- 中，为七世十室。
今请追尊高、曾、祖、考四代，各为一庙。庙皆南向，以四时孟月及岁除凡五享。”从之。
安等又言：“古者四时之祭，三祭皆合享于祖庙，唯春秋于各庙。自汉而下，庙皆同堂异室，则四时皆合祭。今宜仿近制，合祭于第一庙。”上亲加裁定，命以孟春特祭于各庙，三时及岁除则袷祭于德祖庙。
又定制：大祀圜丘、方丘、宗庙，皆天子亲祀，岁以为常。
癸卯，命平章汤和提督海运。时大军北伐，使造舟于明州，运粮输之直沽，以给军食。
以平章廖永忠为征南将军，浙江行省参政朱亮祖为副将军，由海道取广东。
谕之曰：“王者之师，顺天应人以除暴乱。朕昔平定武昌，荆、湘诸郡望风款附，常遇春克赣州，南安、岭南数郡亦相继来归。此无它，师出以律，人心悦服故也。两广之地，远在南方，彼此割据，民困久矣。今闻八闽不守，湖、湘已平，中心震慑。若先遣人宣布威德，必有归款迎降者。不得已而举兵，则扼其险要，绝其声援。闻广东要地，惟在广州，广州既下，则循海诸郡可以传檄而定。海南海北，以次招徕，留兵镇守，仍与平章杨璟合兵取广西。肃清南服，在此一举。”
丁未，诏以太牢祀先圣孔子于国学，仍遣使诣曲阜致祭。戊申，上亲祀社稷。
先是中书省进《社稷议》曰：“周制，小宗伯掌建国之神位，右社稷，左宗庙。社稷之祀，坛而不屋，社以祭五土之祇，稷以祭五谷之神。其制在中门之外，外门之内，尊而亲之，与先祖等。然天子有三社，为群姓立者日大社，其自为立者日王社。又，胜国之社屋之，国虽亡而存之，以重神也。后世天子唯立大社、大稷，社皆配以句龙，稷皆配以周弃。汉高祖除亡秦社稷立
135 明通鉴卷一
官，大社大稷一岁各再祀。光武立大社大稷于洛阳，在宗庙之右，春秋二仲及腊、一岁三祀。唐因隋制，并建社稷。玄宗升为大祀，仍以四时致祭。宋制如东汉时。元世祖营社稷于和义门内，以春秋二仲上戊日祭，今宜因之。”
是日，上亲祀社稷，服皮弁服省牲；祭，服通天冠，绛纱袍，行三献礼。
初，上命中书省翰林院议创屋备风雨，学士陶安言：“天子大社，必受风雨霜露。亡国之社则屋之，不受天阳也。建屋非宜。若遇风雨，则请于斋宫望祭。”从之。
论日：明初议礼，始于吴元年召陶安为翰林学士充议礼
总裁。是元年所进者，即安议礼时所定之大祀，而事由中书省，故李善长，傅瓛之名在前，盖瓛时为中书省参知政事也。《明史》陶安等传赞曰：“明初之议礼也，宋濂方家居，诸仪率多陶安裁定。大祀专用安议，其余参汇众说，从其所长。袷禘用詹同，时享用朱升，释奠耕精用钱用壬，五祀用崔亮，朝会用刘基，祝祭用魏观，军礼用陶凯，皆能援据经义，酌古准今，郁然成一代休明之治。”
伯兄弢甫《陶学士年谱》云：“明初以圜丘、方泽、宗庙、社稷、朝日、夕月、先农为大祀，而证之《明史》，学士所议之大祀，圜丘、方泽、宗庙、社稷而已。圜丘、方泽，用《周礼》冬夏至分祭。至洪武九年，太祖感斋居阴雨，览京房灾异之说，谓分祀天地，情有未安，乃作大祀殿，定为正月南郊并祀天地，于是天地之分祭者，变而为合祭矣。宗庙则立四亲庙，以德祖为高祖，是德祖即始祖也。嘉靖四年，奉德祖于祧室，则祖之百世不祧者变而祧之矣。社稷则据古礼，异坛同壝，以句龙配社，后稷配稷.至洪武九年，用礼部尚书张筹之议，请合祀社稷，罢句龙、后稷之配而易以仁祖，以成一代之盛典，于是社稷之异坛者变而同136
纪
-
坛，祖之不配社者变而配社矣。一代休明之治，不得与明为终始，可胜慨哉！”
按学上议礼，谓社稷之社与郊社之社异。社与郊对举，则天地分祭之本义也；社与稷异名，则社稷异坛之本义也。考洪武元年之制，社稷本为中祀，一以示二社之分，一以明配祖不配祖之异。自九年配以仁祖，而社稷不得不升之上祀，于是先农、朝日、夕月之等反降而为中祀矣。此则议礼之疏也。
夫以仁祖配南郊合祭之社，又以配五土之社，而二社隆杀之义淆矣。社稷同坛，则既以仁祖配社者复以仁祖配稷。而配祀之制，稷与先农本无区别。后稷以配稷，又以配先农，是先农即稷也。以五谷言则曰稷，以农祈言则曰先农。二种之祭、常祭也，故与社同日，农祈之祭，因祭也。故与稷异名.今以罢句龙、后稷之配，遂并先农之配位而罢之。岂知先农者固始为稷之人，议礼之初，列之上祀，具有精义。今以配祖之故，跻社稷于先农之上，则何以解于逆祀之讥哉！
然则学士议礼，诚为酌古准今，而不谓太祖已及身而尽变之。彼张筹者，固不足论，何以宋文宪之默无一言也！壬子，诏衣冠悉如唐制。
癸丑，副将军常遇春克东昌，元平章申荣自经死。茌平等县皆降。
甲寅，湖广平章杨璟克宝庆。先是璟分兵取宝庆，下之，复为陈友谅将周文贵所陷。至是璟遣千户王廷进兵茱萸滩，贼众千余据险拒战，廷击败之，文贵遁走，遂复宝庆。
己未，学士陶安等请制五冕，上曰：“五冕礼太繁，今唯祭天地宗庙服衮冕，社稷等则服通天冠、绛纱袍，余四冕皆不用。”【考异】《明史·礼志》系之是年，无月日，今据《陶学士集》卷首所载《国史》，作“二月已未”。
137 明通鉴卷一
壬戌，敕赣州卫指挥使陆仲亨等帅师会廖永忠取广东。
上谕仲亨等曰：“近命平章杨璟等由湖南取广西，廖永忠等由福建取广东，今特命尔等自韶州直捣德庆、三方进兵，为犄角之势，必无不克。广东既平，合兵取广西，先声既振，势如破竹。但当抚辑生民，毋纵杀掠。”
乙丑，命中书省定役法。
上以立国之初，经营兴作，恐役及贫民，乃议验田出夫。于是省臣议：“田一顷，出丁夫一人，不及顷者，以别田足之，名曰“均工夫＇。”寻编应天十八府、州、江西九江、饶州、南康三府《均工夫图册》。每岁农隙，赴京供役三十日遣归。其田多而丁少者，以佃人充夫，而田主出米一石资其用。非佃人而计亩出夫者，亩资米二升五合。
上又谕省臣曰：“民力有限而徭役无穷，自今凡有兴作，不获已者，暂借其力。至于不急之务，浮泛之役，宜悉罢之。”
丙寅，大将军徐达克乐安。
先是达未至乐安、俞胜纳款，礼而遣之。胜归，复叛。会常遇春克东昌，将会师济南，与达合兵追击胜，败之。距乐安五里，为土河所隔、命军土填坝以进。郎中张仲毅出降，达遣指挥华云龙帅兵守之。
庚午，命选国子生国琦、王璞、张杰等十余人，【考异】“国琦”，《潜庵史稿》、《典汇》皆作“周琦”，今仍据《明史·兴宗传》。侍太子读书禁中。琦等人对谨身殿，仪状明秀，应对详雅。上喜，因谓殿中侍御史郭渊友等曰：“诸生于文艺习矣。然与太子处，当端其心术，不流浮靡，庶储德亦有裨助。”因厚赐之。
三月，辛未朔，命儒臣修《女诫》。
时朱升方进翰林学士，命总其事，谕之曰：“治天下者，正家为先。正家之道，始于谨夫妇。后妃虽母仪天下，然不可俾预政事。至于嫔嫱之属，不过备职事，侍巾栉，恩宠或过，则骄恣犯
138
-
纪
分，上下失序。历代宫壶，政由内出，鲜不为祸。唯明主能察于未然，下此多为所惑。卿等其纂《女诫》及古贤后妃事可为法者，使后世子孙知所持守！”于是升等编录上之。【考异】《明史·本纪》作“三月辛未”。按是年二月小建，故辛未乃三月之朔也。《纪事本末》作“丁未”，二月无丁未，误，今据《本纪》。
杨璟既克宝庆，遣左丞周德兴、参政张彬帅师取全州。壬申，克之，元平章阿思兰遁去。子是道州莫友逊、宁远州李文卿、蓝山县黎元帅相继降。
甲申、大将军徐达奏上所获山东土地甲兵之数。时近臣因进言：“山东有银场可兴举者。”上曰：“银场利于官者少，损于民者多。今凋擦之余，岂可以此重劳民力！”不许。
戊子，命中书省给榜抚安山东郡县，并令所在访贤才，凡仕元者，皆予录用。
辛卯，彗星出昴北、大陵、天船间，长八尺余，扫文昌，近五车，逾月始没。【考异】《元史·顺帝纪》作“庚寅”，按《明史·天文志》作“辛卯”，又云“己酉乃没”。辛卯则是月二十一日，已酉则四月初九日，《潜庵史稿》云“十九日乃没”者是也。今据《明史·天文志》，又孙之騄《二申野录》同，
丙申，征戍将军邓愈帅襄、汉兵攻唐州，克之。进兵南阳，败元兵子瓦店，逐北抵城下。丁酉，克南阳，禽元史国公等二十六人。
徐达引舟师溯河克永城、归德、许州、至陈桥。己亥，左君弼以汴梁降。
初，君弼自唐州走安丰，又自安丰走汴梁，元汴梁守将李克彝使守陈州。上遣使谕以书曰：“天下兵兴，豪杰并起，岂惟乘时以就功名，亦欲保全父母妻子于乱世。今足下以身为质而求安于人，既已失策，复使垂白之母，糟糠之妻，天各一方，度日如岁。足下纵不念妻子，忍忘情于老母哉！功名富贵，可以再图，
139 


明通鉴卷一
生身之亲，不可复得，幸留意焉！”君弼得书，犹豫不能决，上乃归其母于陈州，君弼感泣。
至是大兵下山东，西指汴、洛，李克彝夜驱军民遁入河南，君弼乃与元将珠展等珠展译见《前纪》帅所部诣达纳款。达遣都督金事陈德守汴梁，帅步骑自中湾进取河南。
是月，遣官祭告仁祖陵。
夏，四月，辛丑朔，蕲州进竹簟，却之。令四方无妄献。【考异】《纪事本末》系之三月乙酉，今据《明史·本纪》作“辛丑”，盖是年四月之朔也，
廖永忠舟师发福州，先以书招谕广东行省左丞何真。
真，东莞人。元末盗起，真聚众保乡里。元至正十四年，县人王成、陈仲玉作乱，真攻之，不克。会惠州入王仲刚，与叛将黄常据惠，真击走常，杀仲刚，以功授广东都元帅，守惠州。海寇赵宗愚陷广州，【考异】赵宗愚，《潜庵史稿》“赵”作“邵”，诸书又有作“邓”者，今据《明史·列传》。真以兵破走之，复其城，擢广东分省参政，寻擢左丞。赣州熊天瑞引舟师数万欲图真，真迎之胥江，天大雷雨，天瑞舟樯折，真乘间击走之，广人赖以完。因举兵再攻王成，诛仲玉，而成卒固守，遂围之，募禽成者予钞十千。成奴缚成以出，真予之钞，命具汤镬趣烹奴，号于众曰：“有奴叛主者视此！”于是缘海之叛者皆降。
时中原大乱，岭表隔绝，有劝真效尉佗故事者，不听。
至是闻上定天下，得永忠书，遂航海趋潮州。永忠至潮，真遣其都事刘克佐籍郡县户口，奉表诣军门。永忠以闻，诏褒真曰：“朕惟古之豪杰，保竟安民以待有德，若窦融，李勣拥兵据险，角立群雄间，非真主不屈，朕实嘉之！今尔真，连数郡之众，乃不烦一兵，不折一镞，保境来归，汉、唐名臣何多让焉！”
是日，永忠至东莞，真帅官属迎谒虎头关，遂入广州。元将卢左丞亦降。时分遣指挥陆仲亨等徇英德、清远、连州、皆下140
纪
一
之。永忠人城，首禽赵宗愚，数其残暴，斩以徇，广民大悦。遣使驰谕海南、海北诸道，令纳印请降。
事闻，诏真驰驿人朝。谕之曰：“天下纷争，所谓豪杰有三：易乱为治者，上也；保民达变者，次也；负固偷安，身死不悔，斯其下矣。卿输诚纳土，不逆颜行，可谓识时务者。”擢江西行省参知政事。【考异】《明史》永忠本传，“驰谕九真、日南、朱崖、儋耳等郡”，《重修三编》以为此皆汉郡，非元，明间地名，乃易为“海南、海北诸道”，今从之。
丁未，袷享太庙，奉懿祖以下皆合祭。德祖妣居中，南向；懿祖妣东第一位，西向；熙祖妣西第一位，东向；仁祖皇考妣东第二位，西向。
先是诏制太庙祭器，上曰：“礼顺人情，可以义起，所贵斟酌得宜，随时损益。近世泥古，好用古笾豆之属以祭其先。夫生既不用、死而用之，甚无谓也！孔子曰：＇事死如事生、事亡如事存。其制宗庙器用服御，皆如事生之仪！”
戊申，命诸臣图古孝行及身所经历艰难起家战伐之事以示子孙，谕之曰：“朕本农家，祖父皆长者，积善余庆，以及于朕。今图此者，欲令后世子孙知王业之艰难，不敢以富贵骄也。”
徐达帅大军自虎牢关进次河南塔儿湾，元库库弟托音特穆尔以兵五万陈于洛水北。常遇春单骑突人其陈，敌发二十余骑，攒梁刺之。遇春发一矢，殪其前锋，大呼驰人，麾下壮士从之，敌大溃。脱音收散卒，走陕州，我军追奔五十余里。
达遂进，营于洛阳城北门，李克彝复走陕西。元梁王阿抡降，旧作阿鲁温，《辑览》译改阿哩衮，今据《重修三编》。察罕特穆尔之父也，余皆望风降遁。达遣左丞赵庸守之。
壬子，常遇春克嵩州，元守将李知院降。甲寅，入其城，分兵下未附诸山寨。
丙辰，禁宦官预政典兵。
141 明通鉴卷-
上谓侍臣曰：“史传所书汉、唐宦官之祸，亦人主宠爱自致之耳。《易》称开国承家，小人勿用＇。此辈在宫禁，止可使之供洒扫、给使令而已。若使宦官不预政，不典兵，虽欲为乱，其可得乎！”
杨璟围永州，久不下，乃命指挥胡海洋等筑垒困之，复造浮桥于西江上，练习军士，示以必克。至是城中食尽援穷，邓祖胜仰药死，参政张子贤等犹率众拒守。百户夏升缒城诣璟降，因言祖胜死状。璟趣军士四面亟攻之，丁已，夜三鼓，胡海洋等逾城人，子贤复帅众巷战。天明，众溃，子贤与元帅邓思诚等俱就执，获其全城士马。璟调衡州卫指挥同知丁玉守之。于是耒阳等州皆相继降。
戊午，元巩县孟夏寨参政李成降。
庚申，福昌知院张兴钧，州守将哈刺鲁，许州右丞谢李，陈州知院杨崇，皆遣人诣大军降。
辛酉，参政傅友德分兵取福昌山寨，元右丞潘莽儿降。常遇春下汝州，又分兵徇郏县，于是河南悉平。
壬戌，都督同知冯宗异克陕州，元脱音特穆尔复遁，以都督同知康茂才守之。
人军徇裕州。守将郭云，以义兵保其城，累迁至平章。时河南郡县皆下，唯云独为元坚守，徐达遣指挥曹谅围之。云出战被执，大将军呵之跪，云植立嫚骂求死。胁以刃，不动。大将军壮之，送之京师，上奇其状貌，释之。
会上方阅《汉书》，问云：“识字否？”对曰：“识之。”因授以书，诵其语甚习，上大喜，厚加赏赐，寻用为溧水知县，有政声。
诏免山东夏税秋粮。凡中原经兵乱流离失业者，遣使分振之。
甲子，上发京师，幸汴梁。时有言：“汴梁居天下之中，宋之142
--
纪
故都在焉。”上方欲与大将军谋取元都，遂以视师行，留左丞相李善长，御史中丞刘基居守。
丙寅，冯宗异克潼关。
方大军之下河南也，元将李思齐、张思道合兵守潼关，会火焚思道营，思齐移师退守葫芦滩，遣其部将张德钦等驻关。至是闻大军至，思齐弃辎重走凤翔，思道走鄜城。宗异人关，引兵西至华州，元守将望风奔溃。
方宗异克陕州，上遣使谕曰：“若克潼关，勿遽乘胜而西。今徐达方有事北方，宜选将守关以遏西路之援，事毕且帅所部兵回汴梁。”
是月，曲阜孔克坚来朝。
克坚，先圣五十五世孙也、元至正间，袭封衍圣公，有荐其明习礼乐者，征为太常同知礼仪院事，以其子希学袭封。未几，克坚迁国子祭酒，寻谢病归。时天下方乱，起为集贤学士、山东廉访使，皆不赴。
方大军之定山东也，克坚称疾，遣希学来谒，大将军达送之京师。希学奏父病不能行，上敕谕克坚，末有“称疾则不可”之语。会克坚奉建元诏下，将入朝，行至淮安，闻命皇恐，兼程而进。
至是进见子谨身殿，上问其年，对曰：“臣年五十有三。”上曰：“卿年未迈而疾婴之，今不烦尔以官。惟先圣子孙，不可不学，尔子温厚，宜俾之进德修业以副朕怀。”克坚顿首谢。即日，赐宅一区，马一匹，米二十石。明日，复召见，命以训厉族人。因顾侍臣曰：“先圣后裔，宜优礼之，养以禄而不任以事也。”命暂留京师。
初置山东行省，以江西参政汪广洋调任山东，参政翰林学上陶安为江西参政。
上之即位也，进安知制诰，兼修国史。安事帝十余岁，视诸
143 明通鉴卷-·
儒最旧，及官侍从，宠愈渥，御制门贴子赐之曰：“国朝谋略无双士，翰苑文章第一家。”时人荣之。
至是以江西参政阙，谕安曰：“朕渡江，卿首谒军门，敷陈王道。及参幕府，裨益良多，继入翰林，益闻谠论。江西上游之地，抚绥化导，宜莫如卿。”安辞，上不许，遂之官。【考异】据《安传》，擢知制诰兼修国史在是年授江西参政之前，《潜庵史稿》系之元年正月庚子，证之《学士集》首册命之文，则同在是年四月，无日，盖一··月先后间事也。赐帖子在知制诰时，今并系之四月授江西参政之下。
五月，庚午朔，冯宗异请益兵守潼关，谋于大将军达，达曰：“此三秦之门户，目前健将，无如郭兴者。”乃令兴将庆阳卫指挥于光、威武卫指挥金兴旺兵守之。宗异回师至陕州，与达俱还河南。达分遣指挥王臻讨平虢州山寨，指挥丰谅、任亮讨平巩县鸡翎山寨并天堂、王山等寨，参政傅友德取凌青、黑山二寨，悉收叛民降之。
己卯，征南将军廖永忠、参政朱亮祖等兵至梧州，元达鲁噶齐拜珠旧作拜住率官吏父老迎降。
时元吏部尚书布延特穆尔旧作普颜粘木儿、张翱，以奉诏便宜行事人广西，行次藤州，大兵适至。募民兵迎战，无应者。既而藤州守将吴镛出降，布延帅所部百余人走郁林，先亮祖勒兵追之，布延战没，翱赴水死。亮祖驻师藤州。【考异】“翱”，《纪事本末》作“翔”，今据《三编》。
庚寅，车驾幸汴梁，召大将军达等诣行在。辛卯，改汴梁路日开封府。
副将军常遇春、都督冯宗异自河南来谒行在，上授宗异为征虏右副将军，留守汴梁。
癸已，置中书分省于开封。
甲午，朱亮祖引兵至容州，克之，于是郁林、浔、贵诸郡悉平。寻会杨璟之师于靖江。
144
纪
丁酉，以江西行省左丞何文辉扈从，授河南卫指挥使，都督同知康茂才留守陕州，任亮守嵩州。
六月，庚子朔，徐达朝行在。【考异】据《明史·本纪》，达朝行在在是月庚子，而《纪事本末》言：“五月庚寅召达等，辛卯，常遇春，冯宗异至行在。”是二人之至行在在先，达以在河南部署留守事宜，故迟十日始行也。诸书并系之五月，盖牵连记之耳，今分书之。其徐达至之月日，仍据《明史》。上置酒劳之，且谋北征，问计，达曰：“臣自平齐、鲁，扫河、洛，王保保逡巡太原，观望不进。及潼关既克，张、李失势西窜，元之声援已绝。今乘势直捣元都，可不战有也。”上据图指示曰：“卿言诚是。然北土平旷，利骑战，宜选裨将提兵为先锋.将军督水陆之师继其后，下山东之粟以给馈饷，使彼外援不及，内溃自生，必可克也。”
达复进曰：“使元都克而其主北走，将穷追之乎？”上曰：“元运已衰，行自澌灭，不烦穷兵。出塞之后，固守封疆，防其侵轶可也。”达顿首受命。
壬寅，上躬祀开封府诸神，仍遣官祭境内山川。癸卯，徐达辞行在，会副将军之师，议北征。
甲辰，元海南、海北道元帅罗福等及海南分府元帅陈乾富等，皆遣使纳款归附。
初，杨璟克永州，先遣左丞周德兴分兵扼靖江险要，绝其声援。大军至，直薄靖江，屯北关，分遣参政张彬屯西关。会朱亮祖自广东来，屯东门象鼻山下，四面围攻，凡二旬不下。璟谓诸将曰：“彼所恃者、西濠水耳，决其堤，破之必矣。”乃遣指挥邱广引兵攻闸口关，杀守堤兵，尽决濠水。水涸，筑土堤五道，傅于城。城中固守，又两阅月。元守将额尔吉纳旧作也儿吉尼等势蹙，驱兵出南门战，指挥胡海洋击败之。
璟乃阴遣人构其总制张荣，荣以书系矢射璟营，期以是夜降。壬戌，漏二鼓，荣遣其戏下裴观缒城出，备言城中乏食可取
145 明通鉴卷
状。璟乃给白皮帽百余，俾归为识，约四鼓，从宾贤门人，至期，命诸将帅众径进。额尔吉纳闻变仓卒走，追至城东伏波门，禽之。时靖江都事赵元隆、陈瑜、刘永锡，廉访使佥事特穆尔布哈、旧作帖木儿不花。元帅约尼图们，旧作元秃蛮。万户董绰哈，旧作董丑汉。府判赵世杰，皆先后力不支自杀。【考异】据诸书所记克靖江事，但言禽也儿吉尼，而自帖木几不花以下四人之死皆不具，今据《明史·陈友定传》及《重修三编》补人。
先是张彬攻城，为守者所诟，恚曰：“城下，当悉屠之。”比克城，璟先下令曰：“杀人者死！”彬惧而止，众心遂安。
乙丑，诏赐北征将士夏衣。
戊辰，廖永忠进兵南宁，元土浪屯田千户宋真执其守将平章耀珠等旧作咬住，遣使降。永忠悉收诸司印，命真守其城，送耀珠至京师。
是月，定国子学官制，增设祭酒、司业等官，以太子宾客梁贞兼祭酒掌监事。
遣使祭元故平章察罕特穆尔。
秋，七月，已巳朔，广西左江太平路土官黄英衍，右江田州路土官岑伯颜，遣使赍印诣平章杨璟军纳款。
元平章阿思兰，自全州遁后，帅余众退保象州，廖永忠遣指挥耿天璧等讨之。师至宾州界，阿思兰遣其部将李左丞拒战，天璧击败之。阿思兰穷迫，乃遣其子僧保诣永忠纳款，许之。
征戍将军邓愈克随州，降元右丞王诚。于是叶、舞阳、鲁山等州县皆相继下之。
壬午，分遣指挥吴复讨平牛心、光石、洪山诸叛寨，均、房、金、商之地悉定。
戊子，永忠下象州，阿思兰帅所部自诣军门，上元所授银印三，铜印三十七。
庚寅，命振恤中原贫民。146
纪
一
辛卯，上将还京师，大将军徐达等自陈桥入辞。上谕之曰：“中原之民，久苦兵革，朕欲拯之水火，故命卿等北征，非得已也。唯是元之祖宗，入主中国，天实命之。及其子孙，罔恤民艰，始厌弃之。君则有罪，民复何辜！每观前代革命之际，屠僇如仇，违天虐民，朕不忍也。诸将克城之日，勿虏掠，勿焚荡，必使市不易肆，民安其生，凡元之宗戚，宜善待之。庶几上答天心，成朕伐罪吊民之志。”
丙申，上发开封。
丁酉，杨璟徇地至郴州，元守将左丞杨以诚诣大军送款。是时广西悉定，璟自靖江振旅还。
是月，带刀舍人周宗上疏，请天下府州县开设学校，上嘉纳之。
广东既平，有南海贼冯简等作乱，邑入关敏，倡义击贼、死之。官兵讨贼既平，以其事闻，上曰：“敏生未授官，而能仗义讨贼，没于王事，朕甚轸之！”诏特赠敏敦武校尉、兵马司副指挥，表其乡曰忠义，命立祠祀之。
闰月，已亥朔，大将军徐达，副将军常遇春会师于河阴，遣诸将分道徇河北地。
庚子，右丞薛显、参政傅友德兵至卫辉，元平章龙二弃城走彰德，辛丑，克之。癸卯，至彰德，二复走，降其部将陈同知等。
甲辰，龙二部将杨义卿以船八十艘来归，遂下磁州。进攻广平，元平章周显弃城遁，邯郸尹都文玉帅父老迎降。进攻赵州，获元将侯金院等。凡所克城邑，皆遣裨将守之，友德等各帅师会于临清。
丁未，车驾至京师。
己酉，大将军达师次临清，议以水陆之师分道并进，遣人诣东昌檄都督同知张兴祖，诣乐安檄指挥华云龙，皆以师来会。
147 明通鉴卷一
庚戌，令傅友德帅步骑以开陆道。会友德游骑获元将二人，以为乡导。又令都督副使顾时浚闸，以通舟师自临清至通州之路。【考异】顾时浚闸通舟师，见《明史》徐达及时传。而《纪事本末》乃书朱亮祖勒民夫浚河，知府方克勤祷雨之事，此大误也。克勤授济宁知府乃在洪武四年，至朱亮祖勒民夫浚河，乃洪武八年镇北平事。是时克勤方自京师朝觐归、其年十月罢官，则朱亮祖之至及克勤之祷雨，正八年五六月间事也。且是年亮祖征广西，何尝从大将军北征耶！今删去，改入洪武八年。癸丑，平章韩政，都督副使孙兴祖俱以师会临清。大将军达遂帅马步舟师刻期北发，命政守东昌并镇抚临清。会副将军常遇春已先驱陷德州，遂合兵取长芦。
戊午，元守将左佥院遁，遂克长芦。扼直沽河，得海艘七，比桥以济师。于是遇春与张兴祖各帅舟师并河东西以进、大军统步骑在前，水陆辐凑。元丞相伊苏左次海口，望风而逃，燕都大震。
癸亥，大军至河西务，败元平章之兵，禽其知院等三百余人。丙寅，遂克通州，元知枢密院事布颜特穆尔旧作卜颜帖木儿力战死之。
是日，元主闻报，大惧，集后妃太子议避兵北行，曰：“今日岂可复作徽、钦！”于是诏以淮王特穆尔布哈旧作帖木儿不花监国，庆通旧作庆童为中书左丞相，同守京城。时左丞相实勒们旧作失烈门及知枢密院事赫色旧作黑厮、宦者赵巴延布哈旧作伯颜不花皆谏，以为不可行，不听。巴延布哈恸哭曰：“天下者，世祖之天下，陛下当死守，奈何弃之！臣等愿帅军民及诸集赛岱旧作怯薛歹出城拒战，愿陛下固守京城！”卒不听，遂以夜半开建德门，由居庸关北走。
先是元主诏李思齐等东出关，与摩该合攻库库，而令关保以兵戍太原。库库愤甚，引军据太原，尽杀朝廷所置官吏，于是元主下诏尽削库库官爵，令诸军四面讨之。时大军方进兵潼关，思148
纪一
齐等仓皇西遁，而摩该、关保等寻为库库所禽杀。元主大恐，乃悉复库库官，令与思齐等分道捍御。诏下而思齐等会诸将于凤翔，总关、陕、秦、陇强兵十余万，不急国难，犹日与库库干戈相寻。未及一月而大军直薄都城，救援不及，以至于亡。
是月，诏定军礼。中书省会儒臣议亲征遣将礼奏之。诏征天下贤才至京，授以守令。
谕中书省曰：“布衣之士，新授以政，必先养其廉耻，然后责其成功。定制，自今除府州县官，赐白金十两，布六匹。”
又谕新授北方守令曰：“新附之邦，生民凋瘵，不有以安养之，将复流离失望矣。尔等宜体联意，善拊循之，毋加扰害，简役省费以厚其生，劝孝励忠以厚其俗。能如朕言，不特民有受惠之实，即汝亦获循吏之名，勉之！”
诏免吴江、广德、太平、宁国、和、滁水旱灾租。
八月，庚午，徐达等兵至元都，次齐化门，将士填濠乘城而人。达登齐化门楼，执其监国宗室淮王特穆尔布哈、中书左丞相庆通、平章德尔毕什旧作迭儿必失，保赛音布哈旧作卜赛因不花及右丞张康伯、御史中丞穆辰旧作满川等，不降，死之，余不僇一人。封府库图籍宝物，令指挥张胜以兵千人守宫殿门，宫人妃主，皆令其宦者护视。禁士卒毋侵暴，吏民安堵，市肆不移。寻下令，凡在元大小诸臣，皆令送告身。
时元翰林待制黄殷仕欲投井，为其仆所守，乃绐仆取酒，乘间投井死。左丞丁敬可、郭允中皆死之。达遣人赴京献捷，仍令薛显、傅友德等分守古北诸隘口。又，所获宣府镇南威顺王子六人，皆送京师。
壬申，以京师火灾，四方水早，诏中书省集议便民事。
甲戌，徐达遣人诣东昌，令韩政分兵守广平，又遣华云龙经理故元都新筑城垣。
张兴祖徇永平路，下之。
149 明通鉴卷-·
丁丑，始定六部官制。
初，中书省设四部，掌钱谷、礼仪、刑名、营造诸务，至是分吏、户、礼、兵、刑、工为六部，每部设尚书、侍郎等官，仍隶中书省。又各部设郎中、员外郎、主事等官，以资佐理。
御史中丞刘基致仕。
初，上幸汴梁，基与丞相李善长居守。基谓“宋，元宽纵失天下，今宜肃纪纲”，令御史纠劾无所避，宿卫宦寺有过者，皆启皇太子置之法，人惮其严。中书省都事李彬，坐贪纵抵罪，善长素昵之，请缓其狱，基不听，驰奏，报可，方祈雨，即斩之，由是与善长忤。
上归，善长诉“基僇人坛壝下，不敬”，诸怨基者亦交谮之。
会上以旱求言，基奏：“士卒物故者，其妻悉处别营，凡数万人，阴气郁结。工匠死，胔骸暴露，吴将吏降者，皆编军户，足干和气。”上纳其言。旬日，仍不雨，上怒。会基有妻丧，遂请告归，许之。
已卯，以元都平，下诏：“大赦殊死以下。将士从征者恤其家，逋逃许自首。新克州郡毋妄杀。输赋道远者，官为转运。灾荒以实闻。免镇江租税。避乱民复业者，听垦荒地，复三年。衍圣公袭封并授曲阜知县，如前代制。有司以礼聘致贤士。学校毋事虚文。平刑，毋非时决囚。除书籍田器税。民间逋赋免征，蒙古色目人有才能者许擢用。鳏寡孤独废疾者存恤之。民年七十以上，一子复。他利害当兴革不在诏内者，有司具以闻。”
壬午，上幸北京。
初，上欲营都于汴梁，不果。及平元都，下诏曰：“朕观中原土壤、四方朝贡，道里适均、其以应天为南京，开封为北京，朕将以春秋往来巡守。”又命徙北平民于北京。
寻改大都路曰北平府，置六卫。改飞熊卫曰大兴左卫，淮安卫日大兴右卫，乐安卫日燕山左卫，济宁卫曰燕山右卫，青州卫150
纪
一
日永清左卫，徐州五所曰永清右卫。留兵三万人，分隶六卫。命都督副使孙兴祖、佥事华云龙守北平。
癸未，诏大将军徐达、副将军常遇春帅大军往取山西，又授平章汤和为偏将军，与右副将军冯宗异、平章杨璟等从行。
甲午，放元宫人。
是月，以滕毅为吏部尚书，钱用壬为礼部尚书，杨思义为户部尚书、周桢为刑部尚书。
毅，镇江人。上初平吴，毅以儒士见，留徐达幕下，寻除起居注。吴元年，出为湖广按察使，寻召还。至是擢居吏部。一月，改江西行省参政，卒。
用壬，广德人。元故翰林院编修，奉使至平江，为张士诚所留。大军下淮、扬，来归，累官御史台经历。预定《律令》、寻佐陶安定郊庙社稷诸仪。至是授为礼官，凡礼仪、祭祀、宴享、贡举诸政，皆专属之，又诏与儒臣议定乘舆以下冠服诸式。时儒生多习古义，而用壬考证，尤为详确云。
思义，未详其籍里。吴元年设司农卿，以思义为之。至是擢居户部，凡请令民间植桑麻及奉诏设立预备仓诸善政，皆其所经画者，时称其能。
桢，江宁人。上平武昌，用桢为江西行省佥事、历大理卿。与李善长、刘基、陶安等定《律令》，书成，上览之称善。至是遂擢刑部，寻改治书侍御史。
初、上将即位，召同知南康府事王祎还，与诸儒臣议礼，寻坐事忤旨，出为漳州府通判。
至是上疏曰：“人君祈天永命之要，在忠厚以存心，宽大以为政。昔周家忠厚，故垂八百年之基；汉室宽大，故开四百年之业。盖上天生物之心，春夏长养、秋冬收藏，其间雷电霜雪，有时搏击肃杀，然可暂而不可常。若使雷电霜雪无时不有，则上天生物之心息矣。臣愿陛下法天道，顺人心。今浙西既平，科敛当
151 明通鉴卷
减、幸陛下留意焉！”时上反元政，尚严厉，故祎以为言，上嘉纳之，然不能尽从也。
诏征元故官至京师。
九月，癸卯，江西行省参政陶安卒。
安前守黄、饶，有政声，擢为监司，益修其职。莅任数月，遂卒于官。病剧，犹草《时务十事》以上，上览而惜之，亲为文以祭，追封姑孰郡公。
安，字主敬，少敏悟，博涉经史，尤长于《易》。元至正初，举浙江乡试，授明道书院山长，避乱家居。上克太平，安一见识为真主，慨然以身许之。凡事上十有四年，所陈皆王道，所论皆圣学，故君臣契合，自刘基、宋濂外，罕有其比。若其宠遇不衰，始终一致，则基与濂尚不及也。
初，安人为侍从，信任方专，有御史忌之，言其隐微之过于上，上曰：“朕素知安，安岂有此！且尔何由知之？”对曰：“闻之道路。”上曰：“御史但取道路之言以毁誉人，以此为尽职邪？”命黜之。时中书省臣谓：“御史职居言路，有失宜容之。”上曰：“不然。夫植佳木者必去蟫蠹，长良苗者必芟稂莠，任正大者必绝邪人。凡邪人之事上，必先结以小信而后逞其大诈，此人尝有所言，朕不疑而听之，故今日乃敢为此妄言。夫去小人，当如扑火，及其
未盛而扑之，则易为力，不则害滋大矣。”卒黜之。【考异】学士之卒，《三编》书之九月，《潜庵史稿》书九月壬寅之下。证之《学士集》，但
云“是月戊戌朔”，伯兄撰《年谱》，定为癸卯初六日。又“草《时务十事》”，《明史》本传作“十二事”，今悉据本集书之。御史言安过，《洪武宝训》在八月甲午，则安卒前一月事也，今牵连记之。
癸亥，诏曰：“天下之治，天下之贤共理之。今贤士多隐岩穴，岂有司失于敦劝欤？朝廷疏于礼待欤？抑朕寡昧不足致贤，将在位者壅蔽使不上达欤？不然，贤士大夫，幼学壮行，岂甘没世而已哉？天下甫定，朕愿与诸儒讲明治道，有能辅朕济民者，152
纪- 有司礼遣。”
乙丑，副将军常遇春下保定，留指挥李杰守之。丁卯，下中山，以指挥董勋守之。遂帅师趋真定，元守将孙平章弃城遁。
达噜噶齐济农实克章旧作钑纳锡彰闻大兵已取元都，朝服投崖死。【考异】取真定，达鲁花赤银纳锡彰死，诸书不载。今据《明史·陈友定传》及《三编》详改补入。
是月，定正旦朝贺之仪。
初，登极朝贺仪注，皆中书省会礼官奏定，至是大略仿之。又定中宫朝贺之仪。
冬，十月，戊辰朔，大将军徐达遣广武卫镇抚刘聚守河间，兼领府事，令右副将军冯宗异、偏将军汤和帅师自河南渡河，由武陟取怀庆。庚午，克之，元平章白素珠弃城遁。我军遂逾太行，破碗子关，元兵奔溃。进取泽州，元平章贺宗哲弃城遁。进克潞州，分兵克雄州。
丁孔，车驾还京师.
戊寅，以元都平布告天下。
甲午，司天监进元所置水晶刻漏，备极机巧，中设二木偶人，能按时自击钲鼓。上览之，谓侍臣曰：“废万几之务，劳心于此，所谓作无益害有益也。”命左右碎之。
是月，置京畿漕运司，以龚鲁、薛祥为都转运使。
时薛祥转漕河南，夜半，抵蔡河，贼骤至，祥不为动，好语谕散之。上闻，大喜。以方用兵，供亿艰，故设官专职其事。祥分司淮安，浚河筑堤，自扬达济数百里，徭役均平、民无怨言。时元都方下，官民南迁，道经淮安、祥必多方存恤之。
十一月，已亥，诏征天下贤才，特遣起居注詹同、魏观、侍御史文原吉等分行各府州县访求以闻。【考异】《明史·本纪》言”遣使分行天下”，不言其入。《潜庵史稿》云“遣文原吉等”，《纪事本末》云“命学士詹同等十人”。今证之《同传》，有同与文原吉、魏观等，《观传》
153 明通鉴卷---
则云“偕詹同，吴辅、赵寿等”，有名者凡五人，《重修三编》备列之。惟是年十一月建大本堂，有命起居注魏观侍太子读书之事，《观传》同。其下文云“未儿，偕文原吉、詹同等分行天下”，则是二事同在十一月，盖所召有先后之不同耳。今并系之十·月，其干支仍据《本纪》及《潜庵史稿》。
庚子、冬至，始祀上帝于圜丘。坛二成：第一成昊天上帝，南向；第二成东大明星辰、西夜明太岁，用李善长、陶安等议也。
有司请配祀，上谦让不许，先期亲为文告太庙曰：“历代有天下者，皆以祖配天，臣独不敢者，以臣功业有未就，政治有阙失。去年上天垂戒，有声东南、雷火焚舟击殿吻。早暮兢惕、恐无以承上帝好生之德，故不敢辄奉以配。惟祖神与天通，上帝有问，愿以臣所行善恶奏帝前无隐。候南郊竣事，臣帅百司恭诣庙廷，告成大礼，以共享上帝之锡福。”
辛丑，建大本堂，取古今图籍充其中，征四方名儒以教太子、诸王。谓太子宾客梁贞、王仪等曰：“笵金砻玉，所以成器；尊师重傅，所以成德。朕命卿等辅导太子，必先养其德性，使进于高明。然后于帝王之道，礼乐之教，及往古成败之迹，民间稼穑之事，朝夕与之论说，日闻谠言，使无非僻之干。积久而化，它日为政，自能合道。卿等勉之！”义令广选才俊之士充伴读官。
上时临幸堂中，商榷古今，评论经史。尝御文楼，太子侍，问：“近与诸臣读何史？”对曰：“汉七国事。”问：“曲直安在？”对曰：“曲在七国。”上曰：“此讲官一偏之说。景帝为太子时，以博局杀吴世子，及为帝，又轻听晁错，黜削诸侯，七国之变、实由于此。若为诸子讲此，则宜言藩王当上尊天子，无挠天下公法。如此，则为太子者，知敦睦九族，隆亲亲之恩，为诸子者，知夹辅王室，尽君臣之义。”
甲辰.诏以孔子五十六代孙希学袭封衍圣公，进二品秩，赐银印。置衍圣公官属，曰掌书，日典籍，日司乐，曰知印，日奏154
纪
差，日书写，各一人。立孔、颜、孟三氏学，日教授，日学录，日学司，各一人。又立尼山、泗水二书院，各设山长一人。复孔氏子孙及颜、孟大宗子孙徭役。又授其族人希大为曲阜世袭知县。
癸丑，徐达克赵州。薛显败元脱音特穆尔之兵，师次保定，取七垛寨。将分兵与汤和、冯宗异等徇山西。会元库库特穆尔遣其骁将哈扎尔旧作韩扎儿来攻泽州，平章杨璟等往援之。遇元兵于韩店，我师失利，璟大败而返。
方元帝之北走也，库库谋援大都，不及。会元帝至开平，仍趣库库引兵出雁门，由保安径居庸以攻北平。大将军达闻之，谓诸将曰：“王保保全师远出，太原必虚。北平孙都督总六卫之兵，足以御之。今我军乘其不备，直捣太原，彼进不得战，退无所依，此兵法所谓批亢捣虚者也。彼若西还自救，此成禽耳。”诸将皆曰：“善。”乃引兵径趋太原。
癸亥，上手诏召刘基还。
方基之告归也，濒行，奏曰：“凤阳虽帝乡，非建都地。王保保未可轻也。”时上方锐意灭库库，又欲营中都，故基言及之。洎闻库库阻大兵，颇思基言，乃手诏叙其勋伐，趣赴京师。基既至，赐赉甚厚。又追赠基祖、父皆永嘉郡公。【考异】按基以八告归，越三月即手诏召还。证之《基传》，“基言王保保未可轻，已而定西失利、库库竟走沙漠，卒为边患”，是基之召还，正以此也。然明兵出塞，凡失利两次，一本年韩店之败，一五年大将军定西之败，皆如基言，则当韩店失利，太祖已悟、故亟亟召之也。韩店之败在是月癸丑，去癸亥十日，则正失利奏至之时。今系之本月召还之下，为得其实。
十二月，丁卯，徐达帅诸军攻太原，克之。
时库库出师，行次保安，闻之，亟还军自救。前锋万骑突至，傅友德、薛显帅敢死士数十骑冲却之。副将军遇春言于达曰：“我骑兵虽集，步卒未至。骤与之战，必多杀伤。若夜劫之，
155 明通鉴卷一
可以得志。”达曰：“善。”
会库库部将呼必勒玛旧作豁鼻马潜遣人约降，请为内应，乃选精骑乘夜衔枚袭之，举火为号，内外相应，大军继进。敌闻鼓噪声，自相惊扰，不战而溃。库库方然烛治军书，仓卒不知所出，跣一足，乘孱马，以十八骑走大同。呼必勒玛以其众降，得兵四万，遂下太原。遇春帅轻骑追至忻州，不及，得行人汪河还。库库走甘肃。【考异】据《潜庵史稿》，汪河还在十月辛卯。按库库据太原，河被拘在彼，至十二月克太原，库库走，始得河归。《纪事本末》系之十二月克太原之下，今从之。
已已，置登闻鼓于午门外，日令御史一人监之。凡民间词讼冤抑，府、州、县及按察司不为伸理，及有机密重情，许击登闻鼓，由御史引奏。其他户婚、田土及斗欧、军役等件，但许具状赴通政衙门及当该衙门告理，不许径自击鼓。守鼓官不许受状。有军民人等故自伤残恐吓受奏者，由守鼓官校执奏，追穷教唆主使之人，一体治罪。其后又移设于长安右门外，六科给事中派一人监之。
庚午，徐达遣傅友德、薛显邀击贺宗哲于石州，拔白崖、桃花诸山寨。友德又败元将图鲁卜于宣府。
副将军冯宗异克猗氏，禽元右丞贾成。进攻平阳，禽元右丞李茂等。进攻绛州，禽元左丞田保保等，又分遣裨将陆聚等讨平诸山寨。于是阳曲、榆次、平遥、介休皆以次下，山西悉平。
辛未，诏中书省会礼官定官民丧服之制。
时御史高原侃奏言：“京师人民，循习元俗，凡丧葬，设宴会亲友，作乐娱尸，唯较酒肴厚薄，无哀戚之情。流俗之坏至此，甚非所以为治。且京师者天下之本，万民之所取则，一事非礼，则海内之人转相视效，弊可胜言！况送终大事，尤不可不谨，乞禁止以厚风化。”上是其言。
寻又诏中书省定官民房舍服色等第，谕之曰：“昔帝王之治天156
纪
下，必定礼制，以辨贵贱，明等威，是以汉高初兴，即有衣锦绣绮觳操兵乘马之禁，历代皆然。近代风俗相沿，流于奢侈，闾里之民，服食居处与公卿无异，贵贱无等，僭礼败度，此元之所以失也。宜明立禁条，颁示中外，俾各有所守以正名分。”【考异】定官民丧服制，见《明史·礼志》，盖洪武元年御史高原侃所奏。《潜庵史稿》、《纪事本末》皆系之十二月辛未，今从之。
壬辰，遣使以书谕伪夏明升归命。是月，行人汪河至京师。
河奉使库库，被拘六年，上甚嘉之，擢为吏部侍郎，陈西征方略。逾年，改御史台侍御史，后迁晋王左相，居数岁卒。
七以东宫师傅皆勋旧大臣，当待以殊礼，命礼官定三师朝贺东宫仪。
议曰：“唐制，群臣朝贺东宫，行四拜礼，皇太子答后二拜，三公朝贺，前后俱答拜。今拟凡大朝贺，设皇太子座于大本堂，设答拜褥位于堂中，设三师、宾客、谕德拜位于前，仿唐制行四拜礼，皇太子答后二拜。”从之。
是冬，以崔亮为礼部尚书，钱唐为刑部尚书。
亮，藁城人，平吴归附，授中书省礼曹主事，迁济南知府，以母忧归。至是尚书钱用壬请告去，起亮代之。方亮居礼曹时，即位大祀诸礼，多所条画，由是知名。及擢本部尚书，一切礼
制，凡用壬先所议行者，亮皆援引故实以定其议，而考证详确过之。
唐，象山人，上即位，以明经对策称旨，特授刑部尚书以代周桢。
是岁、方国珍人朝，上以其谢书恳诚，弗罪也。居数月，授广西行省左丞、食禄，不之官。国珍卒以善终京师。其时国珍官属降者，皆徙滁州，独赦邱楠，以为韶州知府，嘉其曾劝方氏归诚，识天命也。
157 明通鉴卷一
詹鼎以代草谢书，为上所赏。鼎，宁海人，有才学，为国珍府都事。判上虞，有治声。既至京，未见用，乃草封事万言，候驾出献之。上为立马受读，欲官之，而为省臣杨宪所沮，盖忌其才也。宪败，除留守经历，迁刑部郎中，坐累死。
北征之役，令浙江、江西及苏州等九府运粮三百万石于汴梁，已而大将军又令忻、崞、代、坚、台五州运粮大同，又令发莱州洋海仓，于是始定于辽东、北平由海运输饷。
改太史院为司天监。征元太史张佑、张沂等十四人至京师。有黑的儿者，回回国人也，上询以元定历之官。兼设回回历科。逾年，复召回回司天台官郑阿里等十一人至，于是始定历法，兼设回回司天监。
陈友定之灭也，闽中悉定。平章胡美请置延平卫，以部将蔡玉守之。
是年，六月，友定故将金子隆、冯谷保等复帅众寇延平，玉击败之。追至沙县青云寨，子隆负险拒守。会建宁指挥沐英攻铅山，上命会平章李文忠进兵夹剿，禽子隆、谷保等，诛之，余党遂平。
上自为吴王时，命考《周礼》五辂制。以玉辂太侈，用博士詹同言，常乘皆用木辂。至是即位，有司奏乘舆服御应以金饰，诏用铜。有司复言：“万乘尊严，此小费，不足惜。”上曰：“朕富有四海，岂吝乎此！第俭约非身先无以率下，且奢泰之习，未有不由小而致大者也。”卒不许。
一日，上退朝还宫，太子诸王侍，上指宫中隙地谓之曰：“此非不可起亭台馆榭为游观之所，诚不忍重伤民力耳。昔商纣琼宫瑶室，天下怨之。汉文帝欲作露台，惜百金之费，当时国富民安，犹不欲耗中人之产以为一身之娱。尔等宜以为法鉴！”






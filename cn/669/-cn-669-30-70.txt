70　詔諸儒正五經文字


靈帝熹平四年，詔諸儒正五經文字，刻石立太學門外〔一〕。

【元圻案】此後漢書靈帝紀文。





五經刻石蔡邕書丹於碑


水經注十六：「光和六年，刻石鏤碑，載五經，立於太學講堂前東側。蔡邕自書丹於碑。洛陽記：高一丈許，廣四尺。」

【閻按】洪氏隸釋曰：「蓋諸儒受詔在熹平，而碑成則光和年也。」余故以杜詩「苦縣光和尚骨立」，光和指石經言，下即承以「蔡不復得」，益明。

【元圻案】熹平四年乙卯至光和六年癸亥，凡九年。

〔一〕「太」，原脱，據元刊本、清嘉慶本補。






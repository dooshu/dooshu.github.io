○代崔冀公贺登极表

臣某言：今月五日寅时，大理少卿马炫至，未时，监军使判官奚官局丞程仙望至，累承恩命，宣慰臣及军府将吏僧道百姓等。半日之间，二使连至；六辰之内，五奉诏书。恩旨便繁，顾问稠叠；感惧交集，兢陨失图。中贺。臣闻元穹降灾，吉凶常数；储后继立，周汉旧仪。伏惟陛下纂八叶之重熙，叶千龄之广运。以为四海务重，不可以一日而无君；九庙礼崇，不可以一朝而乏飨。是以顺先皇三日之诏，允群臣五表之请。克遵古训，虔奉国经；俯抑圣情，以临宝位，大颁新命，再造寰区。海内悲欢，天下幸甚。臣谬司节制，职守方隅，不得与万计连行，同参盛礼；千官并列，称庆阙庭。无任跃哀荣之至。


◇即位诏（延兴元年七月）

太祖高皇帝英谋光大，受命作齐；世祖武皇帝宏猷冠世，继晖下武；世宗文皇帝清明懿铄，四海宅心，并德漏下泉，功昭上象，声教所覃，无思不洽。洪基式固，景祚方融，而天步多阻，运锺否剥。嗣君昏忍，暴戾滋多，弃侮天经，悖灭人纪，朝野重足，遐迩侧视，民怨神恫，宗祧如缀。赖忠谟肃举，霄汉廓清，俾三后之业，绝而更纽，七百之庆，危而复安。猥以冲人，入纂乾绪，载怀驭朽，若坠诸渊，思与黎元，共绥戬福。（《南齐书·海陵王纪》）


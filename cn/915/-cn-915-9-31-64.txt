◇为柳世隆让封公表

臣闻悬旌玉塞，贰师尚黜其功；伐鼓炎州，伏波犹惧其赏。徒以兼委之施，或难固辞，抽心之情，必无双夺。是故免容青阁，愿还慈於裂壤；窃步丹墀，希收宠於开赋。昔窜命穷雉，难迫势孤；沈板未难，负户非切。及顾温清之馆，惧结尊慈之怀，累叶喁喁，举门惴惴。臣事逼君亲，理非外奖。实赖朝谟谨肃，宰略遐震，奔鲸上剿，臣何力焉。幸得扶老携弱，重出幽堵，还轴归骖，再践乡路。岂可资国眚以邀其功，因众功而飨其报。遂使甘霜受电之心，有同於饰请；皎日大河之志，匪殊於貌谒。（《艺文类聚》五十一）


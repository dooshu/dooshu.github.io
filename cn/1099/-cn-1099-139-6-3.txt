○送平賊將軍右都督時公序 【 破四川流寇】

七年壬申春河南廬鳳諸郡盜起、是時九思同知壽州、會有歸命弗果行、繼聞延綏諸將南出擊賊、戰甚苦、而將軍都督僉事時公驍勇特甚夏五月將軍駐節于壽、九思上軍門謁拜壽、又一月賊平、而四川諸郡盜賊復起、逼于漢中、聲震關輔、門庭之寇。其憂又甚大也。未幾時公用河南功、掛印平賊將軍、進秩右都督、賜蟒衣玉帶、以步卒三千佐太子少保彭公、西出擊賊、當是時四川諸盜、先後以次平定獨廖麻子者、眾至數萬、攻刼郡邑、殺害憲臣、禍患深至、不可撲滅、我軍既至、少保公曰、賊乍降乍叛、或言撫吾以為攻之便。于將軍何如。將軍大聲曰賊之罪、上通于天巴蜀之民肝腦塗地。恨不噉其肉。又戕殺憲臣。兵法不云、賊賢害民則伐之故曰殺人安人殺之可也。竊以為攻之便。少保曰、如計不可不早為戰。于是將軍下令軍中曰。吾與若等去家數千里深入擊賊賴　陛下神靈、少保之威德、宜取之易、雖然無敢或怠。怠則殺汝矣當是時乘河南之勝。三軍皆勇氣百倍。與賊戰于漢州潼州之間。賊眾大潰。追亡逐北。凡生得若干、斬首若干級。獲老幼男婦若干人。計其終始。財十有五日云。捷聞于漢中。而廵撫陜西都御史藍公命九思紀之、九思受命而賀曰、廼者河南之役、兵殊死戰、民不憚擾成功則甚速斬獲則尤多、意者兵因險而愈奇、勢勝而易揚歟。將軍嘗言我武人不讀書惟是委身以報國。誠心以卹下。推斯言也、雖古名將何以過也。

皇明經世文編卷之一百三十九終








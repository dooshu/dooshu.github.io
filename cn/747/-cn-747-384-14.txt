○贺栎阳县醴泉表

臣等言：伏见京兆尹李勉奏，栎阳县有醴泉涌出，饮之者痼疾皆愈。臣闻王者泽周庶类，则神降百祥，天地之心，去人不远。陛下厚德载物，与坤同符，以善利人，如水润下，故后土献瑞，涌泉疗疾。灵源酌而不竭，沈痼饮而皆痊，勿药之喜，万人是赖。仰窥天意，岂不以是彰陛下之德施乎？不然，何众庶禺禺，强名圣水？彼丹井朱草、白麟赤雁，徒称太平之瑞，未闻功施於人，方之圣泉，岂逾神异？臣等无任喜庆之至。


○为宰相论月应蚀状

臣近者特奉玉阶，亲承圣旨，伏知今月十四日夜月蚀当尽，此验非远，即胡灭之祥。臣以为太阴之蚀，必在於望，太史司占，不言迩日，圣人同契，果应先天。而不测为神，前知者圣，臣昨宵将暝，精虑仰观，初则桂魄正圆，俄见枝遂缺，乙夜之後，所蚀便既。臣载欣载跃，闻所未闻，但恐默啜祸盈，命危势蹙，百年之运，晷刻当穷，三象之微，蔽亏先肇。臣等忝阶近侍，喜万恒情，无任欣跃之至。


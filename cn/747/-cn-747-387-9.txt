○送贺若员外巡按毕归朝序

今年春，上以富人侯为丞相，百揆时叙，九州赋错。方欲齐职贡之法，崇底慎之典，使六府修，九叙成。谓尚书吏部郎贺若公贞明直躬，特达公器，才足以茂功藏事，政足以宏道救物。故俾绣衣持斧，巡抚江介，分王命也。公电发神机，霜淬智刃。其始至也，问谣俗，省疾苦，命司书示年数之上下，削郡县之版图，且为之实其多与寡，以差等井赋焉。然後劳之来之，安之集之，俾其有宁宇而族聚，以宣天子之宏恩而煦之。於是乎民之乐矣，如饥者之得以食也，寒者之获以纩也。乃使苞茅之贡必叙，而杼轴之诗亦不作。冬十一月，爰命郡吏致事，言旋於京师，且将捧府檄於南陔，侍版舆以西上。事有成而功不伐，以是觐扬天子，以尽考绩之事，礼也。夫其由家以及於国，资事亲以事君，甘旨之未遑，勤於王家；奔走之不暇，以显亲身。斯真能奉慈训不废陈力，将君命不违色养，忠孝之大者，又人子人臣之所难及也。而况奸宄已弭，干戈将戢天子方以律令章程，责成三府。然则操六辔，骤四骆，周爰咨询，以成天下之务，在是行乎？翰飞方骋，瞻望何及？唯献酬东阁，弼成大猷，使人粒海水静，农夫高枕。及亦预焉，凡执手於路者，请偕赋《鸿雁》，取“之子于征，劬劳于野，爰及矜人，哀此鳏寡”，以为善颂。


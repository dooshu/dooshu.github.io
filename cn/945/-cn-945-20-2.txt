代仆射李相公待罪表

臣某言臣前日幸参法从获奉宸游侍龙衮以当阳属羽觞之无算遂成沉醉乃至先归陪高宴以未终辱具瞻而斯甚臣某中谢伏念臣齿髪将暮已踰知命之年血气既衰夙抱负薪之疾念筋骸之如此固杯杓之不任矧乃奉属车之清尘沾玉斚之余沥挹千日之味但觉沉迷瞻八彩之眉自成殒越况任当於衡轴而位冠於簪缨忽贻倒载之羞深负厚顔之媿省循斯极啓处靡遑敢不铭座自规覆觞为戒慕顔回之不饮同蘧瑗之知非庶贰过之或无冀已然之可赎仰祈玄造俯鉴下诚


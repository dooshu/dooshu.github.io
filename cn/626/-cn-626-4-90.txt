吴涿州文泰三首

【青楼曲】

青楼少妇悬明榼，软金刺绣罗衣裳。

纤歌宛转声绕梁，围屏狎坐飞琼觞。

流苏锦帐双鸳鸯，梦魂醉入温柔乡。

东风破暖吹红香，落花点点更漏长。

游丝飞絮春茫茫，柔肠一寸生秋霜。

吴山青青江水绿，燕语莺啼空断肠。

【横塘采莲词】

采莲度横塘，荷花远近香。

花间擘莲子，多半是空房。

【送人从军之永州】

嗟君此别向南州，驿路迢迢万里秋。

愁断猿声非故国，梦回月色在孤舟。

湘潭水落鱼龙远，衡岳云开雾雨收。

闻说从军还有乐，不须怀土更登楼。


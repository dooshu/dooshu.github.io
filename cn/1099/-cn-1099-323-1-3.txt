○覆陳飭武備事宜 【 飭武備】

其一議兵、言今足兵之策、不過勾補團練而巳、　祖宗朝九邊兵以百萬計、今尚存六十萬有奇、其逃亡者、若能設法清補、原額亦可盡復、至于團練之法、當令各鎮選編見在軍士、五人為伍、五伍為一隊、各立之長、長各擇教師、教以武藝、兵備官每季一閱視、以報督撫、督撫官每歲一閱視、以報本部、凡將領黜陟、視此為差、隊伍中有罪。罰及其長。賞亦如之。其一議食、言兵與食相為表裏、冗兵汰則冐替之糧減。主兵練則客兵之餉省。守邊于既勝之後其易數倍我兵能戰而虜一遭挫則必數年不擾而行糧可免虜既遠遁。則我之威力能制属夷之死命而撫賞亦可罷是足兵之方巳寓于練兵之中矣至于興屯鹽以復本色。視豐儉以為折支。又在戶部酌計施行。其一議將、言將才難得亦難任。今邊臣莫肯效死者。獘在操切太過。爵賞太輕。請令督撫兵備官。一切閫外之務。悉聽總兵而下。自擇進止。不得拘以文法。各官果建奇功。即超格封拜。亦不得指摘小疵率爾論劾。本部查稽三年無過者。酌量險易。奏請加恩。至于承委府佐以下官員。非禮凌辱。許將官具揭送部。定行降罰。其一議選擇邊吏。言各邊守令凡地方兵食之計。悉賴處分。近雖議調議補紛紛奏報。若從中題覆。則在吏部持衡秉公。務得真才。其一議團練鄉兵言九邊控弦之士。雖稱六十萬有奇。然大邊延袤萬里。以六十萬眾分布其間。聚散異形。攻守異宜。亦恐力分勢弱。難以禦敵。請自通行各邊督撫轉檄兵備守巡等官、凡沿邊郡縣。不分城市村堡軍餘民舍。皆列為鄉兵。如邊軍隊伍之制。十隊為司。司有長有副十司為哨。哨有總有正。其村堡寡不及數者。止五十人為一隊。每堡中設一堡長一堡副領之。各不妨農務。隨時訓習。有司歲以冬春間按視。其有勞者量加獎賞。遇有虜報。則督撫移檄諸郡縣傳相告諭。各率鄉兵乘城防守。以五色旗為號。其賊退而鄉兵有斬獲者。仍照官軍例陞賞。雖無斬獲而防守無失者。亦量犒之。哨總司總堡長等役。各給冠帶。至于鄉兵練成、督撫兵備及府州縣官。亦皆計功陞轉。不得徒具彌文其一議併守城堡、言虜賊臨墻不能拒之邊外。則當急入收保。而邊內城堡。又不能盡守。則當擇適中之處將附近小堡。併入大堡。修城浚濠務俾堅固其軍民有自願包砌者。聽官量助之其一議整飭京營、言　祖宗設立京營、屯兵數十萬凡遇各邊有警輒令出征葢所以居重馭輕、而固天下之本也、歲久逃亡者眾、見存僅九萬餘人、而九萬餘人中、又多四方竄籍之人、有以一人而應三五役者。即春秋操演。亦虛文耳。今宜盡核逃亡之數、報冊有名者。行衞查補。無名者發單清勾。兵數既足。先是江陵公六事疏請大閱兵部囚以覆請三年八月舉行仍行戎政大臣從實操練李終會同巡視科道閱視勤惰以聞至于大閱之禮　宣宗嘗行之兔兒山。　英宗嘗行之北郊。又嘗行之西苑。其成憲具在。今　皇上聖性英資。同符　烈祖。當戎務廢弛之秋、正四方改觀易聽之會、伏望自隆慶三年為始、于季冬農隙之候、恭請　聖駕親臨校閱、一以甄別將官、騐其教練之多寡、以為黜陟之次第、一以考校軍士、視其技藝之高下、以為賞賚之等差、但有老弱即行汰易、以後間歲一舉、如此不惟京營卒伍、可變弱以為強、即邊塞諸軍、亦望風而思奮矣


○代州太守贺赦表

臣某言：伏奉月日制书，大赦天下，鸿恩至德，旷古无邻，喜气休声，韶光共茂。化流海内，泽及荒陬，震雷作解於九霄，涣汗沾敷於万国，生灵交感，动植增荣。中贺。伏惟陛下天覆地载，昭升圣，执契垂衣，财成庶品，搜百王之坠礼，举三代之嘉猷，明达四门，骏奔九有。揭天纲以齐众理，运斗极以示群方，精微於元造之源，拯救於苍生之弊。释缧械於囹圄，徵遗逸於邱园，矜水旱所之方，慎牧宰重难之选。蠲苛已责，崇德报功，有典必，无文咸秩。普天率土，飞翔所加，俱臻仁寿之乡（一作场），共载乾坤之德。臣忝承戎寄，职列藩隅，雨露之恩，草木同庆。


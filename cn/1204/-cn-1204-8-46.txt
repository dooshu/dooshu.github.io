◎刘过天仙子

词有如张融危膝，不可无一，不可有二者。如刘改之天仙子别妾词云："别酒醺醺浑易醉。回过头来三十里。马儿不住去如飞，行一憩，牵一憩，断送杀人山共水。 是则功名真可喜。不道恩情抛得未。村雪店酒旗斜，去也是，住也是，烦恼自家烦恼你。"又小说载曹东亩赴试步行，戏作红窗迥慰其足云："春闱期近也，望帝卿迢迢，犹在天际。懊恼这一双脚底，一日赶不上五六十里。争气。

扶持我去，博得官归，那时赏你穿对朝靴，安排你在轿儿里。更选对宫样鞋儿，夜间伴你。"此等词後人再若效颦，宁非打油恶道乎。然改之"村雪店酒旗斜"，固非雅流不能作此。曹太俚俗，去之甚远。至无名氏青玉案曰："落日解鞍芳草岩。花无人戴，酒无人劝。醉也无人管。"语淡而情浓，事浅而言深，真得词家三昧，非鄙俚朴陋者可冒。［词筌］


75　桑榖之祥事諸説不一


桑榖之祥，太戊問伊陟。韓詩外傳以爲「榖生湯之廷，三日而大拱，閻按：「吕氏春秋亦同。」湯問伊尹」，誤也。漢五行志劉向以爲「殷道既衰，高宗承敝而起，怠於政事，故桑榖之異見」，又誤也。書大傳謂「武丁之時，先王道虧，刑罰犯，桑榖俱生于朝，武丁問諸祖己」，劉向蓋襲大傳之誤。

【閻按】説苑記於太戊世，又記於武丁世。

【元圻案】書序：「伊陟相太戊，亳有祥，桑榖共生于朝。伊陟贊于巫咸，作咸乂四篇。」孔傳：「伊陟，伊尹子。太戊，沃丁弟之子。祥，妖怪。二本合生，七日大拱，不恭之罰。贊，告也。巫咸，臣名。皆亡。」〇韓詩外傳三：「有殷之時，榖生湯之廷，三日而大拱。湯問伊尹曰：『何物也？』對曰：『榖，樹也。榖之出澤，野物也，今生天子之廷，殆不吉也。臣聞妖者禍之先，祥者福之先。見妖而爲善，即禍不至；見祥而爲不善，則福不臻。』湯乃齋戒静處，夙興夜寐，弔死問疾，赦過振窮，七日而榖亡。」〇漢書五行志下：「書序曰：『伊陟相太戊，亳有祥，桑榖共生。』劉向以爲殷道既衰，高宗承敝而起，盡涼陰之哀，天下應之。既獲顯榮，怠於政事，國將危亡，故桑榖之異見。」師古注曰：「據今尚書及諸傳記，桑榖自太戊時生，涼陰乃高宗之事。而此云桑榖即高宗時出，其説與尚書大傳不同，未詳其義也。」〇吕氏春秋記湯事，見仲夏紀制樂篇，其辭與韓詩外傳略同，惟「伊尹曰」爲「卜者曰」耳。説苑記太戊事，見君道篇。又記武丁事，曰：「高宗者，武丁也。高而宗之，故號高宗。成湯之後，先王道缺，刑法違犯，桑榖俱生乎朝。」又敬慎篇引孔子曰：「殷王武丁之時，先王道缺，刑法弛云云。」與大傳略同。〇書大傳：「高宗之訓：湯之後，武丁之前，王道不振，桑榖俱生于朝，七日而大拱。武丁召其相而問焉，其相曰：『吾雖知之，吾不能言也。』問諸祖己，曰：『桑榖，野草也，野草生于朝，亡乎？』武丁側身修行，思先王之政，興滅國，繼絶世，舉逸民，明養老之禮。諸侯重譯來朝者六國。」案：今本無「先王道虧刑法犯」七字，而説苑有之。厚齋或誤記爲大傳歟？






贵妃张氏


贵妃张氏，镇州真定人也。祖记，成德军节度判官、检校兵部尚书。父同芝，事赵王王熔为谘呈官，官至检校工部尚书。熔死，镇州乱，庄宗遣幽州符存审以兵讨张文礼，裨将武从谏馆于妃家，见妃尚幼，怜之，而从谏家在太原，遂以妃归，为其子妇。久之，太祖事汉高祖于太原，杨夫人卒，而武氏子亦卒，乃纳妃为继室。太祖贵，累封吴国夫人。太祖以兵入京师，汉遣刘铢戮其家，妃与诸子皆死。太祖即位，追册为贵妃。






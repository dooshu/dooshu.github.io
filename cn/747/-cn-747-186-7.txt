○议释道不应拜俗状

形表二气，严父称莫大之尊。资用五材，元后标则天之贵。至於擎跪曲拳之礼，陶化之侣同遵；服勤就养之方，怀生之伦共纪。凡在君父，理绝名言。而老、释二门，出尘遗俗；虚无一旨，离有会空。瑞见毗耶，阐慈悲之倡；气浮函谷，开道德之篇。处木雁之间，养生在虑；罢色声之相，寂灭为心。执礼蹈仪者靡穷其要妙，怀忠履孝者未酌其波澜。理存太极之先，事出生灵之表。故尊其道则异其服，重其教则变其礼。爰自近古，迄乎末叶，虽沿革暂乖，而斯道无坠；洎哀缠双树，恸结三号。防後进之亏风，约儒宗以控法。故当辅成旧教，岂应裁制新仪？诚宜屈宸之严，申方外之旨，委尊亲之重，纵寰中之游。愚管斟量，遵故为允，谨议。

李敬贞

敬贞，麟德时罗含府果毅。


简方吉偶同年索画

故人能诗复能画，胸中丘壑笼十洲。
丹青磅礴浑漫兴，人言君是顾虎头。
我有鹅溪绢一疋，领取烟峦挂蓬室。
五日一石十日水，如何三月不下笔。
祇今我病愁蹉跎，江上青山归梦多。
安能突兀置我层岩绝壑间，使我青鞋黄帽影婆娑，与君酌酒为君歌。
闻君宦游气豪壮，曾踏龙湫与雁宕。
不妨泼墨为此图，卧游想像一惆怅。



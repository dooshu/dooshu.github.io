次和王侍读喜诸子夜过

其一
老眼勌读书，瞑坐罢然烛。
新月复櫩端，凉风鸣槛竹。
同心礼数宽，隔巷招寻熟。
忽忆临清溪，渔灯照蓬屋。

其二
养疴人事稀，幽兴无主客。
虚庭落疏影，乔柯挺百尺。
安用持尊酒，高谈已中夕。
露气滋苔痕，惟应馀鹤迹。

其三
秋虫尚未鸣，飒已秋声变。
凉夜惜清晖，急景如奔电。
时俗贵铅刀，宁知刚百鍊。
且欢襟抱开，谁言儒素贱。



82　論學之本　慮之發必謹志之趨必辨　爲善不爲利爲己不爲人　爲君子儒不爲小人儒


學記以「發慮憲」爲第一義，謂所發之志慮合於法式也。鄭注：「憲，法也，言發計慮當擬度於法式也。」「一年視離經辨志」，一年者，學之始；辨云者，分别其心所趨嚮也。鄭注：「離經，斷句絶也。辨志，謂别其心意所趨向也。」慮之所發必謹，志之所趨必辨：爲善不爲利；爲己不爲人；爲君子儒，不爲小人儒，此學之本也。能辨志然後能繼志，故曰「士先志」。

【元圻案】衞氏集説八十八：「慶源輔氏曰：『發慮憲，謂所發之志慮合乎法式。』朱子曰：『辨志者，自能分别其心所趨向，如爲善爲利，爲君子爲小人也。』」






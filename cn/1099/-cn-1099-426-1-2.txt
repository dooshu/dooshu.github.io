○恭請聖明敕儒臣開書局纂輯本朝正史以垂萬世疏 【 纂輯本朝正史】

我朝名公修史之奏多有此作條貫精該良所難及

臣嘗誦漢臣王充有言、帝王建鴻德者、須鳴筆之臣、褒誦紀載、鴻德乃彰、萬世乃聞、至擬為國之舩車雲雨、載主德、恢國奇、宣示萬世與日月俱懸、功至鉅也夫史以徵往詔來、垂法著誡、即上古先代之書、猶當網絡遺墜、采掇精要、以弘鑒觀之益、况昭代之史、　祖宗昭為謨訓、列聖奉為矩矱、百官遵為法守、萬世率為彝憲、所關係國家治體甚重、顧使冊牘未備于編摩、文獻莫覩其彙評、斯非職禁近、司筆橐者之責哉、臣考史家之法大者有二、一曰編年之體、以事繫日月而統之年者是已、一曰紀表志傳之體、凡君臣事跡、朝家大政各自為始終者是巳、左馬以來代有述作、兩者並行、而宋世去我朝為近。制度尤彪炳可考。自建隆後、編年之書。謂之日曆。即所稱采百司奏對事實為時政紀。取柱下見聞為起居類。次而潤色之為日曆。修而成之為實錄。以備史官之采擇者是巳。其紀表志傳之書謂之正史。如真宗祥符間。王旦等撰進太宗兩朝正史、為紀六卷。志五十五。列傳五十九。仁宗天聖間。呂夷簡等增入真宗朝。名三朝國史。為紀十卷。志六十。列傳八十者是巳。此外又有輯錄　祖宗宏謨要政。分門析類。以便御覽。禆帝學之書。如王曾取三朝聖語政事。分政體聽斷謹災省費等類為寶訓三十卷。范祖禹撰仁皇訓典六卷。自聖孝至愛物凡三百十七條。以備邇英進讀、與國史寶錄並行者是巳。以上三書。體裁殊致。各有取義。乃有國之不可闕者。洪惟　我朝建立法制。事事超越前代。而史書獨有列聖實錄。藏之金匱石室。似只依倣宋世編年日曆之體。但可謂之備史未可謂之正史至于　大明會典。屢修頒布。凡六曹政務。因革損益之宜。雖已該載。而廟堂之謨謀冊誥。臣工之議論文章不與焉。但可謂之國家典制百司遵行之書而非史家之體葢本朝紀表志傳之正史。經二百餘年來。學士大夫踵襲因循闕畧不講。在今日不可不亟圖者。然斯事體固甚大。亦非有獨刱特起之難。何者國家著書、自實錄會典外、玉版琅函、鏤之尚方、播在寰??禹者、焜燿日星、未易悉舉、其諸朝野名家、撰次典故之書、高文竑議、可備正史采擇者、又無慮數十百種、臣本虜學、見聞寡陋、畧以耳目所覩記者言之、如實錄有聖德之總敘、寶訓皆列聖之淵猷、此外有御製文集、有聖政記、有皇明詔制、及諸臣所編、如大政記、昭代典則、孤樹裒談、憲章錄、鴻猷錄之類、參以三朝聖諭錄、前後北征錄、天順日錄、燕對宣召視草宸章等錄、更加采輯藻潤、即可以為　列聖大紀、帝系宗譜、有玉牒、公侯紹封有兵曹底簿、封爵考、參以吾學編、同姓異姓玉侯內閣典銓表、及列卿表之類、更加考訂增益、即可以為累朝年表制書、如一統志、官制、大明令律例、大明集禮、洪武禮制、明倫大典之類、諸司列布者、如宗藩軍政條例、會計錄、太倉考、漕河圖志、海運編、太學馬政鹽法志之類、四方形勢、如廣輿圖、九邊圖說、星槎勝覽、瀛涯勝覽、炎徼紀聞、殊域周谷錄之類、折衷以實錄會典所紀、載參以衍義補、名臣經濟錄疏議諸書、吾學編中天文地理三禮百官四夷北虜諸考述、即可以為國家諸大志、實錄中、有后妃事跡、廷臣自三品以上有小傳、益以開國靖難功臣錄、羣志備遺錄、名品言行錄、名臣紀、殿閣詞林記、琬琰錄、文獻備遺之類、其諸高逸學節等目、更采摭于郡國志、即可以為國史之列傳、特諸書散佚浩瀚、未經裒聚檃括、茫無統紀、是以昭代久虛之典必須　聖明在上、力為表章整輯、然後可以苞舉藝文、總一流畧、勒成鉅編、垂著萬世、此真千載一時也、臣愚伏思本朝得國之正、功高千古、卜曆之長、將綿萬??冀、　聖祖躬造而臨御最久、　列聖纘紹而謨烈重光、以是禮樂規摹、明備閎遠、品式樞機、精詳周慎、掞天揭日之文、煥焉足述、銘鍾書帛之賢、不可勝載、今且二百三十年、奎章玉簡。傳之萬世者。即在冊府麟臺之上。未得盡觀。遂使　聖德鴻猷、辭多散見而無統、名賢舊德、事或湮墜而不收、豈所以昭聖朝之景鑠、宣國美于無疆哉、此其當修者一、我　皇上祗繹舊章、宮中之觀省不輟、一時諸臣工、恪守畫一、故事之奉行惟謹、但訓錄則緘藏甚閟、而卷帙太多、會典則條目雖詳、而謨議未具、即使九重乙夜。欲函讀一朝之事蹟。殊覺要領之難稽。百司庶府。將熟究一事之初終。尤苦津涯之莫竟、若正史既成。則世自為編。事自為志。人自為傳。一檢閱而綱條燦然。指歸備具。可以裨輔聰明潤色鴻業。甚盛美也。此其當修者二、方今人文稱盛、秘閣藏書、故遺籍煥爛畢備、宜網羅收采、綴葺穿貫、以成不刊之典、萬一歲月浸邈、板刻湮墜、卷帙散脫事跡無以究其始末、日月無以考其先後、將至如先臣儲瓘所嘆、即有立言之士、起任編摩之責、疏畧抵捂、秉筆安據其當修者三、前代野史家乘、雖可補正史之漏佚、然其間多有山陬草澤、剽襲見聞、曲學宵人、私騁胸臆、覽之若瑰異可喜、而于事實茫無根據者、尚賴故老之惇誨如存、先哲之月旦不爽、亥豕輿車?奎、猶幸無誤竊恐耆舊漸彫、後進駕說、舊籍罕傳、新刻滋多、未免疑信史而誤後世此其當修者四、臣竊惟諸制書、及朝野傳布收藏之書、或請給于內府、或斂借于士紳、計日可以取具、即有事體闕佚者、內訪之諸曹、外采之各省、亦計月可以就辨、惟是國之正史、必以列聖實錄為主、今累朝修成、及嘉靖間與近日重錄者、俱尊藏　皇史宬、不敢輕易請發、內閣雖存副本。不便傳觀。若付史局。即可給筆札于蘭臺羣官僚于禁署。議定規程。刻晷成書、臣愚以為修正史之序。當以國家諸大志為先。請將郊廟禮樂律曆天文災祥五行藩封郡國、與夫學挍選舉職官經籍藝文賦役食貨漕運鹽法屯田兵制馬政刑法河渠四夷之類、量分為二十餘目、修輯成書、使朝廷之上、經制典法、炳然可考、實為要務、志成之日、即宜恭纂　列聖大紀、次之則后妃及諸王公侯之表傳、又次之則名臣良將循吏儒林文學高行列女之傳、隨修完者、即以進呈、大都起于開國之初、至隆慶末年而止、其進讀節要之書、查得洪武七年、宋濂詹同等纂日曆成。請更輯聖政。為分四十類。自敬天以至蠻夷。名曰皇明寶訓列傳。實錄修完之日。各有纂成寶訓。近日閣臣奉旨纂訓錄類編。亦分四十類。始創業艱難終飭武御夷。已經進呈。恐尚未備、宜倣此例。推廣成書。不俟正史成日。先以奏御。恭備九重燕閒之覽。御文華。臨講日。儒臣得以執帙進讀如此則本朝史書。諸體具備　聖祖神宗之豐功峻德懸日月而無窮。明君良臣之鴻猷嘉謨。炳天壤而不朽。豈非我　皇明之丕業。萬世一鉅觀哉。或疑紀表志傳之史、　祖宗憲令、先臣條議未及、有類今之刱起者、臣惟　聖祖注意史事。設有專官。列聖纘承。謹修實錄。藏之匱室。亦以整齊潤飾。傳信萬年之事。望之後來。而不謂因循至今也。今士民之家、承其先業、尚欲論撰表章、不遺餘力、而况聖天子靈承萬年之緒、獨操制作之柄、安可更遜讓、虛此不為乎、臣考漢明帝永平中、命班固為大漢獨立一史、紀表志傳凡百篇。其時距漢初二百三十年。若宋代則太祖太宗兩朝一修。至真宗合三朝一修。仁英兩朝一修。神宗後四朝一修。此皆以本朝君臣自修本朝正史之証又詞林記載大學士丘濬之議。令內閣書辦等官。抄謄累朝實錄、各一部于閣中。建一儲書之所。凡國家大事文書。悉行收貯。以備異日纂修一代全史之用。此臣愚所見實相符合。安可謂先臣未嘗議及也或又疑國史藏在禁閟非人可得觀。世所得傳者。然則以實錄為禁書者非也臣以為今實錄之書。士大夫繕寫收藏亦不少。所不欲傳者。止慮諸臣傳中。偶有褒貶。懼生嫌怨耳。若列聖功德。自宜昭布寰區。誰能掩之。至于國家大政正當使臣工察究熟習。寧須藏秘。今請書成之日。或止以大政諸志鏤版頒示諸司。自于紀傳多留副禁閣。其正本仍尊藏匱室以存焚草之意。亦未為不可也。臣世守史官。幸際右文之朝、仰見　皇止覃精問學、于四子六籍、歷代史要、講繹幾徧、乃先朝所未嘗有者、獨本朝正史。表章未及。方今政府名儒。皆秉如椽之筆。詞垣侍從。亦有如林之彥。昔先臣何瑭言內外百司。各有職守。惟史官獨若無事者。日受俸錢月支廩食。在朝廷似為虛設之官。在人臣難免素餐之愧。夫使史事無可編摩。史臣無可效勞者。猶可諉也乃茲一代鉅典。久闕不圖。草創未聞。汗青何日。伏望皇上幸察芻言、以為可行、乞下內閣、會同禮部詳酌事宜、草具儀式、先將實錄抄謄、次議命官分局、受事編纂、期以數年之間、完此鉅典、于以闡　聖朝明盛之業、垂千載懿鑠之觀、斯亦　九廟所欣聞、四海所快仰也、若謂方隅未輯。軍國事殷。以此為非急之務。則昔晉臣王導。當偏安草創之辰。尚能啟立史官。加意典籍。豈以今、文明在旦。雅頌充庭在事諸臣。肯出導下哉。

皇明經世文編卷四百二十六終








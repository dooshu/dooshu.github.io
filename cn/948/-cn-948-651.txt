陆游　村居书事

困厄难希饱暖家，未妨随事作生涯。

白盐赤米已过足，早韭晚菘犹恐奢。

鸭放竞浮新涨水，牛归正及暝栖鸦。

年逾七十方辞禄，敢望高人挂齿牙。

陆游

陆游　村居书事

过门车马谁曾入，塞路蓬蒿不复锄。

雨漏日惟支败屋，鼠余时自缉残书。

陆游

陆游　村居书事

矮缾煮粥犹难继，小甑蒸糕岂解常。

偶得盐醯便豪侈，晨餐满舍野蔬香。

陆游

陆游　村居书事

架桥筑路村翁事，裂网伸　老妪心。

自笑年来足衰态，轩昂故步嬾重寻。

陆游

陆游　村居书事

书收鼠啮犹堪读，柿拾鸦残亦自甜。

动念不如姑省事，智谋老健恐难兼。

陆游

陆游　村居书事

修身世世诗书业，营利明明市井人。

安得後生俱自好，百年门户本来贫。

陆游

陆游　村居书事

文辞苦思徒妨睡，官职虚名不疗饥。

垂老始知安乐法，纸鸢竹马伴儿嬉。

陆游


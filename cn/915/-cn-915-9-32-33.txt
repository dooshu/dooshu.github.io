◇构象台

曰上妙兮道之精，道之精兮俗为名。名可宗兮圣风立，立圣风兮滋教生。写经记兮寄图刹，画影象兮在丹青。起净法兮出西海，流梵音兮至素溟。网紫宙兮洽万品，冠璇寓兮济群生。余汨阻兮至南国，迹已徂兮心未扃。立孤台兮山岫，架半空兮江汀。累青杉於涧构，积红石於林。云八重兮七色，山十影兮九形。金灯兮江篱，环轩兮而池。相思兮豫章，载雪兮抱霜。栽异木而同秀，锺杂草而一香。苔藓生兮绕石户，莲花舒兮绣池梁。伊日月之寂寂，无人音与马迹。耽禅情於云迳，守息心於端石。永结意於鹫山，长憔悴而不惜。


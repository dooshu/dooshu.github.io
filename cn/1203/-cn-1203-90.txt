卷九十

钦定四库全书

御选历代诗余卷九十目録【一百十四字】

沁园春【中】

洪咨夔【三首】

卢祖皋

汪莘【三首】

李昴英

陈经国【二首】

赵以夫【二首】

方岳【六首】

张榘

冯取洽【六首】

蒋捷

欧良

姚勉【九首】

王鼎翁

何梦桂【二首】

吴潜

陈草阁

葛长庚【三首】

元好问

御选历代诗余卷九十目録

钦定四库全书

御选历代诗余卷九十【一百十四字】

司经局洗马掌局事兼翰林院修撰加二级【臣】王奕清奉旨校刋

沁园春【中】

沁园春【夀俞紫微】　　　　　　　　　洪咨夔

诗不云乎蒹葭苍苍白露为霜看高山乔木青云老干英华滋液亦歛而藏匠石操斤便游林下一举采之充栋梁须知道是天将大任翕处还张　薇郎玉佩丁当问何时午桥花竹庄又星回岁换腊残春浅锦熏笼紫栗玉杯黄唤起东风吹醒宿酒甲子从头重数将明朝去趁传柑宴近满袖天香

前调　　　　　　　　　　　　洪咨夔

秋气悲哉薄寒中人皇皇何之更黄花吹雨苍苔滑屐阑空鬬鸭牀老支龟静里蛩音明边眉睫蹴踏星河天脱鞿清谈久顿两忘妍丑嫫姆西施　濂溪家住江湄

爱出水芙蓉清絶姿好光风霁月一团和气尸居龙见神动天随着察工夫诚存体段个里言语文字非君家事莫空将太极散打图碑

前调　　　　　　　　　　　　洪咨夔

归去来兮杜宇声声道不如归正新烟百五雨留酒病落红一尺风妒花期睡起緑牕销残香篆手板搘颐还倒持无人解自追游仙梦作送春诗　风流不似年时把别墅江山供奕棋空一川芳草半池晴絮歌翻长恨赋续怀离桃叶渡头沉香亭北往事悠悠难重思徘徊处看鸣鸠唤妇乳燕将儿

前调【双溪狎鸥】　　　　　　　　　　卢祖皋

几叶雕枫半篙寒日傍桥系船爱洞门深锁人间福地双溪分占天上星躔破帽敧寒短鞭敲月此地经行知几年空赢得似沈郎消痩还欠诗篇　沙鸥伴我愁眠向水驿风亭红蓼边有村醪可饮且须同醉溪鱼堪鱠切莫论钱笠泽波头垂虹亭上橙蟹肥时霜满天相随否算江南江北惟有君闲

前调【自题方壶】　　　　　　　　　　汪　莘

春至伤春秋至悲秋谁在华胥叹谪仙才气飞扬跋扈渊明心事慷慨欷歔自我少时如今晩境行半人间真有余都休问且一觞一咏吾爱吾庐　南皋境界何如舍明月清风谁与居望蓬山路杳万株翠桧方壶门掩四面红蕖中有佳人绰如姑射一炷清香满太虚尘寰外被鸣鸾报客飞鹤传书

前调【忆黄山】　　　　　　　　　　汪　莘

三十六峰三十六谿长锁清秋对孤峰絶顶云烟竞秀悬崖峭壁瀑布争流洞里桃花仙家芝草雪後春正取次游亲承见是龙潭白画海涌潮头　当年黄帝浮丘有丹枕玉牀犹在不向天都月夜遥闻凤管翠微霜晓仰盼龙楼砂穴长红丹炉已冷安得灵方问蚤修谁知此只原头白鹿水畔青牛

前调【挂黄山图十二轴恰满一室】　　　　　　汪　莘

家在柳塘榜挂方壶图挂黄山觉仙峰六六满堂峭峻仙溪六六遶屋潺湲行到水穷坐看云起只在吾庐寻丈间非人世但鹤飞深谷猿啸高岩　如今双足蹒跚向画里嬉游卧里看甚花开花落悄无人见山南山北谁似余闲住个庵儿了些活计月白风清人倚阑山中友类先秦气貌後晋衣冠

前调【监司元宵招饮不赴】　　　　　　　　李昴英

才到中年节物浑闲赏心顿轻据随分东风瓶簪柳雪应时灯夜棚缀莲星自一家春也三杯酒巧茧堆香笑语声又何须听西楼弦管南陌箫笙　平生黄卷青灯肯珠翠奢华八尺檠欲趁队闲嬉雕鞍宝马回头猛忆破案囊萤邻曲渔歌庭除鹤舞尘外冰轮彻骨清人闲处这炯然方寸一点长明

前调　　　　　　　　　　　　陈经国

把酒西湖花月三年不见粲山想荆州座上消磨岁月唐风集里收卷波澜鹤邑朝帆鲈乡夕棹来往菰蒲何处间应思我似骑驴杜甫长在长安　相逢依旧开顔听玉屑霏霏当暑寒笑髯生如许尚夸年少心忙未了浪说身闲鹿梦无凴菟裘堪老付子声名我欲还斜阳外把平生心事同倚阑干

前调　　　　　　　　　　　　陈经国

过了梅花纵有春风不如早还正燕泥日暖草緜别路莺朝烟淡柳拂征鞍黎岭天高建溪雷吼归好不知行路难龟山下渐杨梅初熟卢橘犹酸　名塲老我间关分岁晩诛茆湖上山叹龙舒君去尚留破砚鱼轩人老长把连环镜影霜清衣痕尘暗赢得狂名传世间君归日见家林旧竹为报平安

前调【次刘後村韵】　　　　　　　　　赵以夫

秋入书帏漏箭初长熏鑪未灰向酒边陶写韩情杜思案头料理汉蠧秦煨天有高情世无慧眼刚道先生是不材人都笑这当行舖席又不成开　忘怀物外徘徊与鸥鹭同盟两莫猜似龙蛇匣里光涵牛斗凤凰台上声挟风雷宝汞一钱冰衔三字浮利浮名安在哉太平也要泥金镂玉除是公来

前调【次方时父韵】　　　　　　　　　赵以夫

自笑生来骨相无奇壬三甲三觉紫宸班里都忘故步维摩室内添个新参壮也不如老之将至何止嵇康七不堪江湖客况诗肥贾岛骨痩王昙　纷纷纡紫拖蓝送水北山人又水南喜支离得佚散材为夀一丘自足万象中涵脍炙功名膏肓富贵举世黄粱梦正酣知谁健且茹芝商岭饮菊胡潭

前调【赋子规】　　　　　　　　　　方　岳

尽为春愁尽劝春归直恁恨深况雨急黄昏寒欺客路月明夜半人梦家林店舍无烟楚乡寒食一片花飞那可禁小凝竚点红蔫翠老江树隂阴　汀洲杜若谁寻想朝鹤怨兮猿夜吟甚连天芳草凄迷离恨拂帘香絮撩乱深心汝亦知乎吾今倦矣瓮有余春可共斟归来也问渊明而後谁是知音

前调【櫽括兰亭序】　　　　　　　　　方　岳

岁在永和癸丑暮春修禊兰亭有崇山峻岭茂林修竹清流激湍暎带山阴曲水流觞羣贤毕至是日风和天气清亦足以供一觞一咏畅叙幽情　悲夫一世之人或放浪形骸遇所欣虽快然自足终期於尽老之将至後视犹今随事情迁所之既倦俛仰之间迹已陈兴怀也将後之览者有感斯文

前调【和宋令致苔梅】　　　　　　　　　方　岳

有美人兮铁石心肠寄春一枝喜藓生龙甲那因雪痩月横鹤膝不受寒欺云卧空山梦回孤驿生怕渠嗔未敢诗江头路问销魂几许索笑何时　赋成字字珠玑君莫倚家风旧解题叹水曹安在飘然欲去逋仙已矣其与谁归烟雨愁予江山老我毕竟岁寒然後知微酸在尽危谯斜倚残角孤吹

前调【用梁权郡韵饯春】　　　　　　　　方　岳

莺带春来鹃唤春归春緫不知恨杨花多事杏花无赖半随残梦半惹晴丝立尽碧云寒江欲暮怕过清明燕子时春且住待新篘熟了却问行期　问春春竟何之看紫态红情难语离想芳韶犹剩牡丹知处也须些个付与荼蘼唤取娉婷观教春醉不道五更花漏迟愁一晌笑车轮生角早已天涯

前调【和赵司户红药】　　　　　　　　　方　岳

把酒问花茧栗梢头春今几何笑身居近侍阶翻万玉面匀菩萨髻拥千螺一一牙籖英英碧字占定花间甲乙科归来也傍紫薇吟处揉作阳和　祗今花事无多看几许风烟付与他待围将翡翠怕蜂黏粉织成云锦遣凤衔梭谁翦并刀赠之燕玉莫负双蛾娇溜波花应道尽花强人面厎用能歌

前调【和林教授】　　　　　　　　　　方　岳

子盍观夫商丘之木有樗不才纵斧斤睥睨何妨雪立风烟傲兀怎问春回老子似之倦游久矣归晒渔蓑羮芋魁村鉏外闻韭今有子芥已生台　天於我辈悠哉纵作赋问天天亦猜且醉无何有酒徒陶陆与二三子诗友陈雷正尔眠云阿谁敲月不是我曹不肯来君且住怕口生荆棘胸有尘埃

前调【夀吴履斋】　　　　　　　　　　张　榘

緑野归来筇杖角巾岂不快哉有清泉白石东西岩岫翠隂红影高下楼台况是蕤宾槐庭暑薄照眼葵榴次第开轻薰里翦香蒲为夀一笑传杯　栽培多少英材更霖雨看看徧九垓算支撑厦屋正资梁栋调和钧鼎须用盐梅旒冕兴思搢绅顒望应有天边丹诏催依还是为苍生一起重位元台

前调【次韵四友】　　　　　　　　　　冯取洽

我爱之君结屋屏山友松竹梅有倦游孤剑暂悬素壁醉吟行屦时印苍苔得失不惊知恬交养浩浩胸中何壮哉须知道似骅骝万里道路方开　相期湖上舒怀莫放过花枝与酒杯况上天已办河东新赋圜桥乐得海内英才矍铄溪翁据鞍一笑画饼功名赋傥来长堤上看柳花荷气尽可追陪

前调　　　　　　　　　　　　冯取洽

一雨沛然六合全清空无点埃喜秋容新沐为谁媚妩凉蟾留照政尔徘徊蜡屐清游渔蓑淡话富贵於余何有哉双溪上緫旧盟鸥鹭来往无猜　烟霞竹石松梅更无数幽花陆续开渐黄鸡啄黍肥堪一箸浮蛆拍瓮美可三杯儿解应门翁方索句俗客来时莫放来青山好尽从今日日闼不妨排

前调【用前韵谢魏菊庄】　　　　　　　　冯取洽

举世纷纷风靡波流名氛利埃有幽人嘉遯长年修洁寒花作伴竟日徘徊餐荐夕英杯迎朝露世味何如此味哉扬扬蝶尽弄芳来往我又奚猜　双溪约玉林梅拟直到庄门一扣开奈衢山风急勒教回驾横塘水弱未许浮杯恨结停云神驰落月白雪风前急堕来教儿唱侑衰翁一醉无闷堪排

前调【再用前韵答吕柳溪】　　　　　　　　冯取洽

问讯柳溪溪上柳容胡为带埃叹阳春陡变孰为披拂赏音难遇谁与徘徊好在湖山吾容不辱寄径垂条岂偶哉休揺荡且深根宁极免俗人猜　何妨傍竹依梅待青眼春回一笑开尽攀丝弄叶效颦施黛笼韀拂帽窃?传杯未碍飞緜一高千丈风力微时稳下来天难问便陶门汉苑一任安排

前调【和玉林韵】　　　　　　　　　　冯取洽

人事好乖云散风流暗思去年记竹舆伊轧报临村里筇枝顚倒忙返溪边翦韭新炊寻桃小酌取次懽謡俱可编难忘处是阳春一曲羣唱尊前　新晴又放花天况家酿堪携不用钱想有人如玉已过南市无人伴我重醉西阡旧约难凭新词堪赋乐事赏心那得全归来也命儿将此意写似朱弦

前调【赠锦江歌者何琮】　　　　　　　　冯取洽

有孤竹君音节拂云諡曰洞箫纵柳郎填就周郎顾罢欠伊品藻律也难调惭媿何郎呜呜嫋嫋翻入齶唇齿舌喉谁知道是郭郎亲授共贯同条　後来一辈枵枵甚声响都如鹦鹉娇叹秦青已往嘉荣何在念奴骨朽李八魂销试向君前听君一曲前辈风流未觉凋冯郎老但点头咽唾?解金貂

前调【书南堂壁】　　　　　　　　　　蒋　捷

老子生平辛勤几年始有此庐也学那陶潜篱栽些菊依他杜甫园种些蔬除了雕梁肯容紫燕谁管门前长者车怪近日把一庭明月却借伊渠　鬓边白雪纷如又何苦招宾纳客欤但夏榻宵眠面风敧枕冬檐昼短背日观书若有人寻只教僮道这屋主人今自居休羡彼有揺金宝辔织翠华裾

前调【未开梅】　　　　　　　　　　欧　良

我善观梅识梅妙处舍我其谁待裁冰翦雪已无足道凝酥弄粉愈不为奇枉费心神廵檐索笑点校南枝并北枝梅应道似这般题品未是相知　分明有个端倪遮莫把人间凡眼窥那精神全在半含蕊处风流全在未有香时万木丛边两三点白此是生生化化机花开也又怎生消得个様词儿

前调【夀同年陈探花】　　　　　　　　　姚　勉

忆昔东坡秀夺眉山生丙子年盖丙离子坎四方中气宜当此岁间出英贤河岳锺灵星辰再孕来自赤城中洞天新秋霁萃一襟爽气风露澄鲜　玉阶同听胪传伴宝马如龙丝袅鞭正椿庭未老同跻荣路萼楼争耀相照魁躔即似坡公金莲夜对身作玉堂云雾仙怜同岁但乞如梦得分买山钱

前调【夀婺州陈可斋】　　　　　　　　　姚　勉

四海中间第一清流惟有可斋看平生践履真如氷玉?文光焰不涴尘埃元佑诸贤纷纷台省惟有景仁招不来狂澜倒独中流砥柱屹立崔嵬　挂冠有请高哉但清庙正需梁栋材便撑舟野水出航巨海有官鼎鼐无地楼台制菊龄高看萸人健万顷秋江入夀杯经纶了却驭风骑气阆苑蓬莱

前调【夀张府判室】　　　　　　　　　姚　勉

梅笑东风只两日间又新岁华有玉龟阿母献三蟠实蕊宫仙子飞七香车春满鰕帘雪晴鸳瓦牕户非烟笼翠纱萱堂上看衣翻戏彩觞捧流霞　君家元是仙家几度看菖蒲九节花来劒池丹井平分风月一溪流水犹泛胡麻夀庆千秋荣封两国緑鬓犹深杨柳鸦长生药在蓬莱顶上不必丹砂

前调【送权倅许帐干】　　　　　　　　　姚　勉

万里清风吹送锦帆入南浦云看拂天旌斾攀留不住迷津舸舰歌舞相迎二许家声三洪地望今代风流第一人蜚英早合词林视草藜阁翻芸　飞刍远饷三军特借作红莲入幕宾把西山暮雨暂时收卷荷山明月小试平分苏醒枯鱼剔除深蠧个是人间有脚春难淹久看诏催入侍香案麒麟

前调【七月朔夀卢守】　　　　　　　　　姚　勉

一叶新凉又是西风吹转素商揽玉壶英气锺为人物银河精采融作文章司巧天公搀先七夕分付天孙云锦裳骑龙凤自九霄飞至万丈光芒　早年奏赋长杨饱挹尽瀛洲风露香问石渠天禄借将班马荷山锦水暂作龚黄兰省春风薇垣夜月合佩仙花侍玉皇明年里饮夀椒何处宣劝持觞

前调【夀杨帅参次日将之官】　　　　　　　姚　勉

摘玉蕊梅泛金叶蕉祝公夀龄算今年比似常年迥别翠烟红雾香霭门屏凤诏云霄龙光牛斗辉射南州孺子亭看看是伴元戎小队花柳郊垧　传家有子明经浑不要黄金遗满籯向月中传与一枝仙桂斓斑衣上更着袍青明日瓜期今朝椿夀玉树芝兰羡满庭公知否老人星一点映泰阶星

前调【夀赵倅】　　　　　　　　　　姚　勉

道骨仙风海上骑鲸端是後身把银河天巧锺为文采劒津宝气融作精神壶玉储氷掌金擎露胸次全无一点尘年年里早花朝六日长庆生申　箳篁濯锦江滨人尽道如公清最真合沉香亭北金笺奏曲恩披兽锦醉拭龙巾泥紫颁来渠黄飞去自是八花甎上人从今後看大钧播物万象皆春

前调【饯张倅】　　　　　　　　　　姚　勉

明月扁舟轻逐江鸥翩然赋归任颠风掀舞涛山浪屋少须平定一碧琉璃柳絮浮云有无根蔕到底不磨真是非呵呵笑看人情如纸世事如棊　宜堂事事皆宜把杯酒论文更有谁记风云满席吟情浩荡龙蛇满壁醉墨淋漓别後相思有书寄否春在梅花第一枝重相见约柳堤撑舫竹阁寻诗

前调【送友人归蜀】　　　　　　　　　姚　勉

拂劒整装光射斗牛色正芒寒大丈夫不作儿曹离别何须更唱三叠阳关昼锦还乡油幢佐幕谁道青天行路难从今去听声名焰焰飞动岷山　征途少饮加餐要做取功名久远看卷长风吹醒劒关云气更须砥柱三峡惊湍闻道槐庭已登安石此去须弹贡禹冠明年里踏梅花有分相见长安

前调　　　　　　　　　　　　王鼎翁

又是年时杏红欲吐柳緑初芽奈寻春步远马嘶湖曲卖花声过人唱牕纱暖日晴烟轻衣罗扇看徧王孙七宝车谁知道又十年魂梦风雨天涯　休休何必伤嗟漫赢得清清两鬓华且不知门外桃花何代不知江左燕子谁家世事无情天公有意岁岁东风岁岁花?一笑且醒来杯酒醉後杯茶

前调　　　　　　　　　　　　何梦桂

老去无心看尽青山山前暮云问重来海燕乌衣安在乍归辽鹤华表空存世路悠悠风尘渺渺白髪相催乌兔频浮生事算天涯海角谁是闲人　几番甲子庚申看青草年年秋又春笑武陵源上桃花未实崑仑山下瑶树长新霓羽飘零蛾眉萧飒欲觅神仙隔两尘草堂在但休教猿鹤夜半移文

前调【夀何逢原北堂】　　　　　　　　　何梦桂

孔盖霓旍月佩云裳人间女仙问韶光九十何如今日花朝百五好是明年戏舞称觞一堂家庆眼见儿孙曾又玄奇絶处看菱花白髪不改朱顔　当年手种红莲笑几度桑田沧海乾想蟾胎链就紫皇灵药龙髯飞堕玉女云軿青鸟重来红霞俨在一曲云和犹未闲羞尘世把蛾眉蝉鬓空为谁妍

前调【梅】　　　　　　　　　　　吴　潜

十月江南一番春信怕凭玉阑正地连边塞角声三弄人思乡国愁绪千般草草村墟疎疎篱落犹记花间曾卓庵茶瓯罢问几回吟遶冷淡相看　堪怜影落溪南又月午无人更漏三虽虚林幽壑数枝偏瘦已存鼎鼐一点微酸松竹交盟雪霜心事断是平生不肯寒林逋在倩诗人此去为语湖山

前调　　　　　　　　　　　　陈草阁

霜剥枯崖何处邮亭玉龙夜呼唤经年幽梦悠然独觉参横璇汉漏彻铜壶漠漠风烟昏昏水月醉耸诗肩骑瘦驴孤吟处肯寻香吊影搔首踟蹰　古心落落如予悄独立高寒凌万夫对荒烟野草浅溪沙路班荆三嗅此意谁如高卧南阳归来彭泽借问风光还似无难穷处待凭将妙手作岁寒图

前调　　　　　　　　　　　　葛长庚

乍雨还晴似寒而暖春事已深是妇鸠乳燕说敎鱼跃豪蜂醉蝶撩得莺吟鬬茗分香脱单衣裌回首清明上已临芳菲处在棃花金屋杨柳璚林　如今诗酒胸襟对好景良辰似有姙念恨如芳草知他多少梦和飞絮何处追寻病酒时光困人天气早有新秧吐嫩鍼兰亭畔渐流觞曲水修禊山隂

前调　　　　　　　　　　　　葛长庚

吹面无寒沾衣不湿岂不快哉正杏花雨嫩红飞香砌柳枝风软緑映芳台燕似谈禅莺如演史犹有海棠连夜开清明也尚隂晴莫凖蜂蝶休猜　朝来应问苍苔甚几日都成锦绣堆念四方宾客不堪渭树一年春事已属庭槐宿酒难醒多情易老争奈传杯不放杯如何好看秋千戏剧蹴踘诙谐

前调　　　　　　　　　　　　葛长庚

嫩雨如尘娇云似织未肯便晴见海棠花下飞来双燕垂杨深处啼断孤莺緑砌苔香红桥水暖笑捻吟髭行复行幽寻嬾就半牕残睡一枕初醒　销凝次第清明渺南北东西草又青念镜中勲业韶光冉冉梦前今古银髪星星青鸟无凭丹霄有约独倚东风无限情谁知有这春山万点杜宇千声

前调【除夕】　　　　　　　　　　元好问

腐朽神奇梦幻吞侵朝昏变迁怅残灯旧岁鸡声竞早春风归兴鴈影相先南渡崩奔东屯留滞世事悠悠白髪边虚名误徧人间浪走恰到求田　青红花柳争妍意醉眼天公也放颠更云雷怒卷颓波一注冰霜冷看老桂千年园令家居陶潜官罢无酒令人意缺然从敎去付青山屋上明月尊前

御选历代诗余卷九十








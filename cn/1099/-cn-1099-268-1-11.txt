○與右轄胡栢泉 【 水利備倭】

前逓中得公論水利書、感公不遺之意、自昔三江入而震澤定、禹功尚在吳淞、與岷江皆通、所不通者、惟浙江耳、吳淞上源、全仰于吳江之垂虹、而堙塞亦甚功利在所必講者也、安定先生之在湖學、特設水利一齋不以此乎、今東下垂虹之利幾廢。乃至於全委、白茅塘於北。疏吳興各凟於南。南風則水歸於蘇。驅入岷江。北風則水返於各瀆。而驅入黃浦東去。惟有寶帶橋下。直注夾浦。以泄於婁江而巳。其吳淞之水。上源不决。竟為潮沙壅塞。此今時太湖之大略也。若論其大體。先疏鑿垂虹。以注於吳淞。北浚白茅孟瀆等塘。以注於岷江。南向流通近杭諸溪。以入於浙江。斯可以復禹蹟。而興全吳之利也。但垂虹之疏鑿。巳大費工力。而浙江之通。亦駭人觀聽。以為迂論。既無任事之人。不免泥於因循之轍。吳人稅額既重。而田功卒無可興。旁立之人。不免長歎而巳。又承問及國初取湖之策。自大錢港由毗山而入。此用奇之算也。今大錢巳設立廵撿司。以守其潛透之路。惟大錢之北。地名小梅港。雖稍縮於大錢。而為要路則一也。有事時。必先築塞小梅。專守大錢。斯為長計。大率邊河漊港。共計三十八。惟大錢小梅為大。故餘皆置閘。而二港獨不置。以其深且濶也。然以備倭之路言之。因備倭之路故此後專論禦倭之道則別有說。湖之南境。德清為要。故唐末之亂。辛敬順築城於金鵝山以守。侯景之亂。右軍沈恪據東主山以守。二山形勢可據。至其入湖之間道。則石門皂林。可通烏鎮雙林。近來丙辰之亂。二鎮罹其毒。以石門皂林透入故也。石門之透入者。又由於嘉興之守不堅也。雖然。此特形勢耳。倭人陸戰。往往不敵者。以其善擊刺也。今衛所之兵。所習者。不過疊陣法。疊陣法者。堂堂之陣。整整之旗。止於坐作進止。所謂不過五步六步七步而止齊焉。不過五伐六伐七伐而止齊焉。兵之正者也。今倭人跳梁輕捷。設伏用奇能為不敗者正兵也而欲以正兵應之未有不潰敗也故當以正兵而結營以奇兵而取勝葢澤國以舟航為馬。以火藥為弓弩。至於登陸則以長鎗為短兵。以小伍代陣法。長鎗可制其衝突。小伍甚便於策應。近年南匯嘴往往收功。葢以是也。倭夷所以棄柘林而趨乍浦者。實畏南匯之制兵也。更得良將撫機合變。設三覆之法以臨之。何敵之不可破耶。承問以區區條答、惟公采之、


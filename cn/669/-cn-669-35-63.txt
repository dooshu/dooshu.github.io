63　後魏閶闔門上梁祝文　上梁文始閶闔門　兒郎偉兒郎懣之破解


後魏温子昇閶闔門上梁祝文云：「惟王建國，配彼太微。大君有命，高門啓扉。良辰是簡，枚卜無違。雕梁乃架，綺翼斯飛。八龍杳杳，九重巍巍。居辰納祜〔一〕，就日垂衣。一人有慶，四海爰歸。」此上梁文之始也。【原注】兒郎偉，猶言「兒郎懣」，攻媿嘗辨之。

【元圻案】此條本吴曾能改齋漫録。〇樓攻媿跋姜氏上梁文云：「上梁文必言『兒郎偉』，舊不曉其義，或以爲『唯諾』之『唯』。或以爲『奇偉』之『偉』，皆所未安。在敕局時，見元豐中獲盜推賞刑部，例皆節元案，不改俗語，有陳棘云『我部領你懣厮逐去深州』，邊吉云『我隨你懣去』，懣音悶，俗音門，猶言輩也。獨秦州李德一案云『自家偉不如今夜去』，余啞然笑曰：『得之矣。』所謂『兒郎偉』者，猶言『兒郎懣』，蓋呼而告之，此關中方言也。上梁有文尚矣，唐都長安循襲之。嘗以語尤尚書延之、沈侍郎虞卿、汪司業季路諸公，皆博洽之士，皆以爲前所未聞。或有云用相兒之郎偉者，殆誤矣。」〇宋葉大慶愛日齋叢抄亦載能改齋漫録及樓攻媿之説，又曰：「予記吕氏春秋月令『舉大木者前呼與謣，後亦應之』，高誘注爲『舉重勸力之歌聲也』。『與謣』注或作『邪謣』，淮南子曰『邪許豈偉』，亦古者舉木隱和之音。」

〔一〕「辰」，元刊本、清嘉慶本作「宸」。「祜」，元刊本、清嘉慶本作「祐」。






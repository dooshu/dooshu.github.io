夏鲁奇


夏鲁奇，字邦杰，青州人也。唐庄宗时，赐姓名曰李绍奇，其后庄宗赐姓名者，皆复其故。鲁奇初事梁为宣武军校，后奔于晋，为卫护指挥使。从周德威攻刘守光于幽州，守光将单廷珪、元行钦以骁勇自负，鲁奇每与二将斗，辄不能解，两军皆释兵而观之。晋已下魏博，梁将刘鄩军于洹水，庄宗以百骑觇敌，遇鄩伏兵，围之数重，几不得脱，鲁奇力战，手杀百余人，身被二十余创，与庄宗决围而出。庄宗益奇之，以为磁州刺史。从战中都，擒王彦章，庄宗壮之，赐绢千疋，拜郑州防御使。迁河阳节度使，为政有惠爱。徙镇忠武，河阳之人遮留不得行，父老诣京师乞留，明宗遣中使往谕之，鲁奇乃得去。唐师伐荆南，以鲁奇为招讨副使，无功而还。徙镇武信，东川董璋反，攻遂州，鲁奇闭城拒之，旬月救兵不至，城中食尽，鲁奇自刎死，年四十九。






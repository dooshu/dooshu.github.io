脉经序

学医之道，须知五科七事。五科者，脉病证治及其所因；七事者，所因中复分为三，博约之说，于斯见矣。脉为医门之先，虽流注一身，其理微妙，广大配天地，变化合阴阳，六气纬虚，五行丽地，无不揆度。是以圣人示教，有精微气象之论；后贤述作，为《太素》《难经》之文。仲景类集于前，叔和诠次于后，非不昭着。六朝有高阳生者，剽窃作歌诀，刘元宾从而解之，遂使雪曲应稀，巴歌和众，经文溺于覆瓮，正道翳于 辞，良可叹息。

今乃料简要义，别白讨论，分人迎气口，以辨内外因；列表里九道，以叙感伤病。六经不昧，五脏昭然，识病推因，如指诸掌，类明条备，文略义详，倘能留神，则思过半矣。


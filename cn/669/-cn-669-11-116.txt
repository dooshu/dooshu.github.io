177　鄭語依歷莘之莘字釋


鄭語「依、、歷、莘」，史記鄭世家注「莘」作「華」。水經注：「黄水逕華城西。史伯曰：『華，君之土也。』韋昭曰：『華，國名。秦白起攻魏，拔華陽。』司馬彪曰：『華陽在密縣。』」案：此水經二十二「洧水又東過鄭縣南」注文。括地志：「華陽城在鄭州管城縣南。」可以證今本之誤。【原注】按下文「前華後河」，則上文當作「華」。

【閻按】此證致精。朱鬱儀反以酈注「華」字誤，誤矣。

【何云】明道本「前華後河」，正作「華」。

【方樸山云】據今本國語，「華」字雖俱作「莘」字，然其上云「若克二邑」，韋昭注云：「二邑虢、鄶。」其下云「鄢、蔽、補、丹、依、、歷、莘，君之土也」，注云：「言克虢、鄶，則此八邑皆可得也。」下又云「若前莘後河，左洛右濟」，注云：「莘，莘國也。」按此上下注語，則兩「莘」字明是兩地，一爲邑，一爲國，不得合并。且其注「莘」字係於「前莘後河」句下，而又云「莘，莘國也」，與酈氏所引亦不同。酈氏改竄韋注，割截國語，以兩爲一，而王氏從之。愚亦有疑。

【集證】鄭氏詩譜引史伯作「依、、歷、華」，太平御覽一百五十九州郡部引鄭語亦作「依、、歷、華」。今河南開封府鄭州，周爲管叔封邑，後爲鄭國。漢置中牟縣，隋置管城縣。華陽城，在今鄭州南。

【元圻案】史記鄭世家「虢、鄶果獻十邑」注：虞翻曰：「十邑謂虢、鄶、鄢、蔽、補、丹、依、、歷、華也。」索隱曰：國語云：「太史伯曰：『若克二邑，鄢、蔽、補、丹、依、、歷、華，君之土也。』」可知國語古本「華」不作「莘」矣。






送梁公昌从信安王北征





《册府元龟》：开元二十年正月，以朔方节度副大使、礼部尚书信安郡王祎，为河东、河北两道行军副大总管，知节度事，率兵讨契丹。率户部侍郎裴耀卿诸副将，分道统兵出范阳之北，大破两蕃之众，擒其酋长，余党窜入山谷。



入幕推英选，[一]捐书事远戎。高谈百战术，[二]郁作万夫雄。起舞莲花剑，[三]行歌明月宫。将飞天地阵，[四]兵出塞垣通。[五]祖席留丹景，[六]征麾拂彩虹。[七]旋应献凯入，[八]麟阁伫深功。[九]

[一]《世说》：郗生可谓入幕宾也。



[二]《史记》：外黄徐子谓太子曰：“臣有百战百胜之术。”



[三]《汉书音义》：晋灼曰：“古长剑首，以玉作井鹿卢形，上刻木作山形，如莲花初生未敷时。”吴均诗：“玉鞭莲花剑。”



[四]《六韬》：武王问太公曰：“凡用兵为天阵、地阵奈何?”太公曰：“日月、星辰、斗柄，一左一右，一向一背，此谓天阵。丘陵、水泉，亦有前后左右之利，此谓地阵。”



[五]塞垣，边墙也。《后汉书》：秦筑长城，汉起塞垣。



[六]杨齐贤曰：丹景，日也。



[七]张衡《思玄赋》：“前祝融使举麾兮。”自注：“《尚书》曰：右秉白旄以麾。”案：执旄以指麾也。秦、汉以来，即以所执之旄名曰麾，谓麾幢曲盖者也。范宁《谷梁传注》：“麾，旌幡也。”《古今注》：“麾，所以指麾。武王右执白旄以麾是也。乘与以黄，诸公以朱，刺史二千石以纁”。沈佺期诗：“天人开祖席，朝采候征麾。”



[八]刘子玄诗：“将军献凯入，歌舞溢重城。”



[九]《通鉴·汉纪》：甘露三年，上以戎、狄宾服，思股肱之美，乃图画其人于麒麟阁，法其容貌，署其官爵、姓氏。霍光、张安世、韩增、赵充国、魏相、丙吉、杜延年、刘德、梁丘贺、萧望之、苏武，凡十一人，皆有功德，知名当世，是以表而扬之，明着中兴辅佐，列于方叔、召虎、仲山甫焉。陈子昂诗：“单于不敢射，天子伫深功。”






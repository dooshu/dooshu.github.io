○请停四季节日起居诸陵奏

臣伏以既安宅兆，礼不祭墓。止谓送形而往，山陵为幽静之宫；迎精而返，宗庙为享荐之室。但以春秋仲月，命使巡陵，卤簿衣冠，礼容必备。自天授以後，时有起居，因循至今，为常事。起者以起动为称，居者以居止为名。详起居之义，非陵寝之法。生事以礼，必勤於定省；死葬以礼，当於安厝。岂可以事居之道，行之於送往之时？敢辞命使劳繁，但恐不安灵域。又降诞之日，穿针之辰，皆以续命为名，时人多有进奉。今圣灵日远，仙驾难追，进止起居，恐乖先典。况京畿传驿，机速极繁，加以诸陵往来，其马便多死损。望停四季及忌日、降诞并节日起居，陵使但准式二时巡陵，庶得义合礼经，陵寝安谧。


送舍弟频赴齐州三首

《草堂》本作颖赴齐州三首


岷岭南蛮北，徐关东海西。此行何日到，送汝万行啼。绝域惟高枕，清风独杖藜。危时暂相见，衰白意都迷。

风尘暗不开，汝去几时来？兄弟分离苦，形容老病催。江通一柱观，日落望乡台。客意长东北，齐州安在哉！

诸姑今海畔〔一〕，两弟亦山东。去傍干戈觅，来看道路通。短衣防战地，匹马逐秋风。莫作俱流落，长瞻碣石鸿〔二〕。

〔一〕诸姑：鹤曰：公作《范阳太君卢氏墓志》，审言之女，薛氏所出者。适魏上瑜、裴荣期、卢正均，皆前卒。卢氏所出者，适京兆王佑、会稽贺㧑。会稽濒于海也。

〔二〕碣石：《淮南·览冥训》：遇归雁于碣石。《广绝交论》：轶归鸿于碣石。






○上晋成帝表



臣究观前代昏明之主，若能亲贤并建，则政致升平；若亲党后族，必有倾辱之祸。是以周之申伯，号称贤舅，以其身藩于外，不握朝权。降及秦昭，足为令主，委信二舅，几至乱国。逮于汉武，推重田分，万机之要，无不决之。及分死後，切齿追恨。成帝暗弱，不能自立，内惑艳妻，外恣五舅，卒令王莽，坐取帝位。每览斯事，孰不痛惋！设使舅氏贤若穰侯、王凤，则但闻有二臣，不闻有二主。若其不才，则有窦宪、梁冀之祸，凡此成败，亦既然矣。敬能易轨，可无覆坠。



陛下命世天挺，当隆晋道，而遭国多难，殷忧备婴，追述往事，至今楚灼。迹其所由，实因故司空亮居元舅之尊，势业之重，执政裁下，轻侮边将，故令苏峻、祖约，不胜其忿，遂致败国。至令太后发愤，一旦升遐。若社稷不灵，人神无助，豺狼之心，当可极邪？前事不忘，後事之表，而中书监、左将军冰等，内执枢机，外拥上将，昆弟并列，人臣莫俦。陛下深敦渭阳，冰等自宜引领。臣常谓世主若欲荣显舅氏，何不封以藩国，丰其禄赐，限其劳利，使上无偏优，下无私论。如此，荣辱何从而生！尊沓何辞而起！往者惟亮一人，宿有名望，尚致召变，况今居之者，素无闻焉！且人情易惑，难以户告，纵令陛下无私于彼，天下之人，谁谓不私乎！



臣与冰等，名位殊班，出处悬邈，又国之戚昵，理应降悦，以适事会。臣独矫抗此言者，上为陛下，退为冰计，疾苟容之臣，坐鉴得失。颠而不扶，焉用彼相！昔徐福陈霍氏之戒，宣帝不从，至令忠臣，更为逆族，良由察之不审，防之无渐。臣今所陈，可谓防渐矣。但恐陛下不明臣之忠，不用臣之计，事过之後，更处焦烂之日耳。王章刘向，每上封事，未尝不指斥王氏，故令二子，或死或刑。谷永、张禹，依违不对，故容身苟免，取讥于世。臣被发殊俗，位为上将，夙夜惟忧，罔知所报，惟当外殄寇仇，内尽忠规，陈力输诚，以答国恩。臣若不言，谁当言者。（《晋书·载纪·慕容传》，又《十六国春秋》二十五。）




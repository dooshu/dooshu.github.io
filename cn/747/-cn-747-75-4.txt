○讨郑注优赏军士德音

门下：王者之御天下也，推至诚以格物，委大信以任人，故能邦家用宁，上下交感，所以诏爵禄而不吝，待臣下而无疑。岂谓变起股肱，患生毗倚，寤寐兴叹，难弭於怀。且负德背恩，干纪悖戾，古今未有能济者，盖人神之所不容。逆贼郑注，气本凶狂，志怀奸逆，害时蠹政，卜射张皇。行诈而径术多端，黩货而谿壑难满，情惟点白，口可铄金，罔冒包藏，为恶滋甚。朕九重之内，不得备闻，擢於妄庸，骤列华贯，入司喉舌，出总爪牙，惟务废忘，不思报国。弃生成之恩义，乱君臣之纪纲，稔慝兴祅，前古未有，罪同枭獍，法在必诛。况诏旨既追，已离城堞，险谋且败，中路遽回。又迤逦使人，迎接逆贼李训，稽之国法，岂逭常刑。其郑注在身所有官爵，并宜削夺。

将士如有能奋扬义勇，执戮渠魁者，先是六品已下官者，便授三品正员官。其先是五品已上官者，节级超奖，仍赐庄田各一区，钱二万贯。如有能率所管兵马，以州郡来降者，超三资与官，便正授岳牧，仍赐钱帛。诸道将士，虽各守疆土，非为进攻，如被侵掩，因事立效者，亦准前例节级处分。贼如能知义悔过，束身归朝，并与洗雪，仍加宠奖，幽明可鉴，朕不食言。但有款诚自通，即委诸道与奏；若不能悛改，自取诛夷，罪止一身，其馀胁汙，一切不问。其有迫於凶威，曾著失节，顾存家族，事出权时，待其平宁，并从宽宥。将士如有潜谋立功效顺，被其屠戮，并优加追赠，并赐钱帛，仍与一子官。应州县百姓，陷在暴虐，莫保性命，诚可哀矜。诸军环境，不得妄加杀戮，并焚毁庐舍，掠夺资产，及有拘执，以为俘囚。如有归投者，委诸道据丁壮老弱，量加优恤，仍给与空闲田地，使就生业，事平之后，愿归本贯者亦听。凤翔一军，素著忠义，每临霜雪之际，实见松筠之心，凛然义风，简在朕志。其大将及军士，并宜坦怀自处，勿以为忧，兵革既平，宠待如故。郑注初到镇日，闻有优赏，军将常事，不足为疑。州县百姓，亦当优给复，勉於自效，以保令图。

於戏！佳兵者，圣祖之所戒；文德者，前哲之所崇。肆予寡昧，敢忘丕教。然以齐四方者号令，立人纪者君臣，斯言苟违，大伦安设？今则绝其奔轶，示以申严，怀柔诚贵於止戈，执恶何惭於用武？布告中外，咸知朕意。


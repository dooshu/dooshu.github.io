陆游　秋兴

节物喜更新，清秋最可人。

徐行曳藤杖，小立岸纱巾。

烟雨迷衰草，汀洲老百苹。

鹤巢时托宿，猿果每分珍。

羽客期烧药，毛人约卜邻，

兰亭故不远，千载见清真。

陆游

陆游　秋兴

秋眠怯簟冷，晨饭喜蔬香。

宁使衣百结，肯储钱一囊。

杜门虽局促，负气尚轩昂。

死去真无憾，曾孙似我长。

陆游

陆游　秋兴

扶衰又见素秋过，未死其如造物何？

破屋颓垣那敢议，浊醪麤饭已为多。

佩刀但可偿黄犊，作字安能博白鹅？

龟紫拜恩如梦寐，残年其实一渔蓑。

陆游

陆游　秋兴

巢燕无情不更回，门庭日日落楸槐。

新凉渐喜偿碑债，多病还忧欠药材。

社近家方簄浊酒，客来身自扫苍苔。

道心已熟机心尽，寄语鸬鷷莫苦猜。

陆游

陆游　秋兴

无处逢秋不黯然，驿前斜日渡头烟。

吟肩雅与寒驴称，归梦频争社燕先。

百岁犹穿几两屐，千诗不及一囊钱。

故应身世如团扇，已向人间耐弃捐。

陆游

陆游　秋兴

秋风又满会稽城，有客飘然万事轻。

久向林间得佳趣，不知身外有浮名。

蒲萄雨足初全紫，乌臼霜前已半趚。

欲把一杯终觉嬾，老来怀抱为谁倾？

陆游

陆游　秋兴

樵风溪上弄扁舟，濯锦江边忆旧游。

豪竹哀丝真昨梦，爽砧繁杵又惊秋。

坠枝橘熟初堪翦，浮瓮醅香恰受簄。

莫道身闲总无事，孤灯夜夜写清愁。

陆游

陆游　秋兴

去秋尚十日，轩窗夕已凉；

露草黏湿萤，坏壁啼寒蟩。

丈夫志四海，临书慨以慷。

白发忽如此，惟有归耕桑。

药饵且枝梧，邻曲相扶将。

岂无瓮中酒，老病不能觞。

南山有归处，岁晚柏已行。

下从吾亲游，此事岁月长。

陆游

陆游　秋兴

晨兴秋色已凄凄，咿喔犹闻隔浦鸡。

说与膺门谢来客，要乘微雨理蔬畦。

陆游

陆游　秋兴

秋风吹我夜，植杖溪桥侧。

木叶虽未凋，惨澹无颜色。

陆游

陆游　秋兴

楸槐雨霋霋，凫雁水拍拍。

晓行城南路，落叶满阡陌。

新霜上衰鬓，吾死亦已迫，

那将有限身，常作未归客！

长吟侧纱帽，万里一秋色。

世俗不足论，天岂无皁白？

陆游

陆游　秋兴

白发萧萧欲满头，归来三见故山秋。

醉凭高阁乾坤迮，病入中年日月遒。

百战铁衣空许国，五更画角只生愁。

明朝烟雨桐江岸，且占丹枫系钓舟。

陆游

陆游　秋兴

修蔓丛篁步步迷，山村东下近鱼陂。

钓归恰值秋风起，棋罢常惊日景移。

病叶辞枝应有恨，侯虫吟壁故知时。

残年我亦悲摇落，薄暮空囊又有诗。

陆游

陆游　秋兴

流光冉冉迫崦嵫，常抱秋风宋玉悲。

才尽已无枫落句，身存又见雁来时。

自怜闭户庞眉叟，初对还家大耳儿。

一盏青灯照寒影，不妨细举别来诗。

陆游

陆游　秋兴

谁敢轻他万户侯，一生赋分在沧洲。

屋穿况值雨骑月，路恶更堪风打头！

此世极知同逆旅，吾身亦自是悬疣。

乞钱买取青芒屦，烂醉三条二华秋。

陆游

陆游　秋兴

满簪白发不胜繁，窃禄偷安媿主恩。

东馆烟波秋渐瘦，北山雾雨昼多昏。

功名蹭蹬身长弃，筹策澜翻舌幸存。

堪笑此生虚过尽，一秋闭合听啼猿。

陆游

陆游　秋兴

天遣幽人尽放狂，醉眠无复客为妨。

墨蛟飞下剡藤滑，苍璧碾成官焙香。

老境虽深身更健，清秋欲半日犹长。

闭门莫道都无事，又了移花一段忙。

陆游

陆游　秋兴

拒霜惨淡数枝红，石竹凋零不满丛。

小蠂一双来又去，与人都在寂寥中。

陆游

陆游　秋兴

朝先鸣鸡兴，夕殿栖鸦还。

符檄积几案，寝饭於其间。

榜笞督租赋，涉笔騢我颜。

忽忽过白日，胡能慰惸鳏？

叶脱横林疏，发鬱溪南山。

岂无一杯酒，吾事何时闲？

陆游

陆游　秋兴

功名不垂世，富贵但堪伤。

底事杜陵老，时时矜省郎？

陆游

陆游　秋兴

孤城寂寞近江干，处处疏磚送早寒。

水落才余半篙绿，霜高初染一林丹。

民租屡减追胥少，吏责全轻法令宽。

偶有一樽聊独醉，强挼黄菊助清欢。

陆游

陆游　秋兴

村酒甜酸市酒浑，犹胜终日对空樽。

茅斋不奈秋萧瑟，蹋雨来敲野店门。

陆游

陆游　秋兴

无食苦日长，无衣念秋近。

虽云老农圃，未害乐尧舜。

士生要弘毅，病在堕骄吝。

得丧才几何，哀哉以身徇！

平生最耐事，霜雪亦满鬓。

忧患一洗空，吾道其少进。

陆游

陆游　秋兴

八十仍当过二时，加餐安寝岂前知。

晨梳脱发虽无数，社瓮新醅已有期。

偶为买花经废圃，时因蹋藕下清池。

尚余一事终关念，安得儿孙少别离。

陆游

陆游　秋兴

歛尽残云见夕阳，门前罢亚渐登场。

经年都得几回醉，一雨顿惊如许凉。

耐事尚能心似铁，放歌仍忘发成霜。

颐生底用从人问，此是山翁肘後方。

陆游

陆游　秋兴

世事元看等一毫，纷纷宠辱陋儿曹。

雁行横野月初上，桐叶满庭霜未高。

细考虫鱼笺尔雅，广收草木续离骚。

更余一事君知否，卧听床头滴小槽。

陆游

陆游　秋兴

蓬蒿门巷绝经过，清夜何人与晤歌？

蟋蟀独知秋令早，芭蕉正得雨声多。

传家产业遗书富，玩世神通醉脸酡。

如许痴顽君会否？一毫不遣损天和。

陆游

陆游　秋兴

足力蹒跚少迎客，目视昏短常废书。

赖是门前秋水长，沙鸥未遽与人疏。

陆游

陆游　秋兴

暮境何堪与病遭，西风落叶拥亭舥。

极知世上人情恶，且放江边醉眼高。

应俗纷纷何日了，咏诗混混寄吾豪。

碧油金锁平生意，未许人言学楚骚。

陆游

陆游　秋兴

秋暑势已穷，风雨纵横至。

白鹭立清滩，与我俱得意。

陆游

陆游　秋兴

囷储赤米枝梧饭，箧有青毡准拟寒。

政使堆金无处用，不须常贮一钱看。

陆游

陆游　秋兴

五十年来住镜湖，白头仍是一舑儒。

朝眠每恨妨书课，秋获先令入酒逋。

江路伶俜形吊影，草庵寂默我忘吾。

雨窗忽有高谈兴，筮叟医翁亦可呼。

陆游

陆游　秋兴

老子虽贫未易量，风流犹在小茆堂。

蒲萄锦覆桐孙古，鹦鹉螺斟玉瀣香。

千点荷声先报雨，一林竹影剩分凉。

秋来便有欣然处，新种蓴丝已满塘。

【卷46】

陆游

陆游　秋兴

胸中万卷书，一字用不著。

归休始太息，竟是为农乐。

陆游

陆游　秋兴

病起残骸不自支，旋烹藜粥解饥羸。

一编蠹简青灯下，恰似吴僧夜讲时。

陆游

陆游　秋兴

世事何曾挂齿牙，只将放浪作生涯。

有时掬米引驯鹿，到处入林求野花。

邻父筑场收早稼，溪姑负笼卖秋茶。

等闲一日还过却，又倚柴扉数暮鸦。

陆游

陆游　秋兴

酌酒桑阴下，邠风入醉歌。

何须绳检外，名教乐还多。

陆游

陆游　秋兴

莫笑门庭草棘荒，也能随事答年光。

半瓶野店沽醇碧，一畚邻园饷矮黄。

陆游

陆游　秋兴

白头韭美腌虀熟，趚尾鱼鲜斫鱠成。

却对盘餮三太息，老年一饱费经营。

陆游

陆游　秋兴

淹速从来但信缘，襟怀无日不超然。

唤船渡口因闲立，待饭僧床得蹔眠。

陆游

陆游　秋兴

惩羹吹齑岂其非，亡羊补牢理所宜。

白头始访金丹术，莫笑龟堂见事迟。

陆游

陆游　秋兴

赫赫能令京兆死，沾沾正坐魏其愚。

何如陆子山行乐，胪膊常悬酒一壼？

陆游

陆游　秋兴

放翁老矣欲何之？采药名山更不疑。

但入剡中行百里，姓名颜状有谁知？

陆游

陆游　秋兴

樵客高僧两断蓬，偶同烟搒泛秋风。

栖贤雪夜匆匆别，岂意相逢在剡中。

陆游

陆游　秋兴

鼍鼓华鲸响寺廊，残芜落叶弄秋光。

蹇驴系著门前柳，闲觅题名拂败墙。

陆游


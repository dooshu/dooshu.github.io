赵蕃　寄黄子耕

谁能一枉林间寺，君独屡过湖上村。

先世文章出遗逸，当家句法有渊源。

平生所识盖无几，盛意若何如见存。

元佑兰台妙人物，我今寂寞愧诸孙。

赵蕃

赵蕃　寄黄子耕

野寺已黄昏，高轩辱过门。

交游夫岂乏，情义独能敦。

我已家声愧，君今风气存。

一官何未试，多鸡亦成屯。

诗本吾家事，经从达者论。

明知有传受，未易测渊源。

近访湖边宅，犹余涨水痕。

如闻江上郡，欲觅隐居园。

邂逅空题句，飘零难具言。

折梅无以赠，三嗅鬓霜繁。

赵蕃


◇因风灾上疏谏微行

臣闻瑞由德至，灾应事生。传曰：「祸福无门，惟人自召。」天不言语，以灾异谴告，是以孔子迅雷风烈，必有变动。《诗》云：「敬天之威，不敢驱驰。」王者至尊，出入有常，警跸而行，静室而止，自非郊庙之事，则銮旗不驾。故《诗》称「自郊徂宫」，《易》曰「王假有庙，致孝享也」。诸侯如臣之家，《春秋》尚列其诫，况以先王法服，而私出游！降乱尊卑，等威无序，侍卫守空宫，绂玺委女妾，设有非常之变，任章之谋，上负先帝，下悔靡及。臣奕世受恩，得备纳言，又以薄学，充在讲劝，特蒙哀识，见照日月，恩重命轻，义使士死，敢惮摧折，略陈其愚。（《后汉·杨震传》，又见袁宏《后汉纪》二十一，有小异。）


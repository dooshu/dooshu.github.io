寶刀賦（并序）


建安中，家父魏王命有司造寶刀五枚，三年乃就，以龍、虎、熊、鳥、雀為識。太子得一，余及余弟饒陽侯各得一焉。其余二枚，家王自杖之。賦曰：

有皇漢之明後，思明達而玄通。

飛文藻以博致，揚武備以禦兇。

乃熾火炎爐，融鐵挺英。

烏獲奮椎，歐冶是營。

扇景風以激氣，飛光鑒於天庭。

爰告祠於太乙，乃感夢而通靈。

然後礪以五方之石，鑒以中黃之壤。

規圓景以定環，攄神思而造象。

垂華紛之葳蕤，流翠采之滉瀁。

故其利陸斷犀革，水斷龍角。

輕擊浮截，刃不纖流。

逾南越之巨闕，超西楚之泰阿。

實真人之攸禦，永天祿而是荷。






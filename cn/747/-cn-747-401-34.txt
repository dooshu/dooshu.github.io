○对父在凶门判

〈乙父在丧，母立凶门。或告一家不合二门。乙诉云：虞而无主，以重当轻。〉

陟屺缠哀，终天永慕。形神訾毁，有切於何会；流恸伤神，讵惭於吴隐。於是牛山卜兆，鱼岫开茔。帝轩辕之乘龙，衣冠作隧；王子晋之御鹤，剑舄成坟。因班牛而动祥，树石马而旌贶。既而元门告掩，丹云飞，聊申虞祀之仪，方则夏殷之礼。立主之义，自有常条，以重当轻，终乖礼式。既无亏越，何爽公途？

裴广

广，开元时擢书头目拔萃科。


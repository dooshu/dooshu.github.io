○復張半洲總督 【 禦倭機宜】

半洲知兵惜為忌者所搆

聞公親出督師、備極勞苦、主客不協、未克成功、而傍觀者不相諒、致搖聖心、中間委曲、計使者能道、然公今日受任既專、則施為自易。此賊旦夕殲平、論功大拜固當不遠如目前之事、不足道也、鄙見一二條附呈別楮、可否統望尊裁、餘不盡、

一聞督府新開。文武吏士。只知撫按。而不知有督府。此須一大振作。往年陸水村討流賊過江之日。公素主寬大然其論用兵亦爾首斬指揮二人。其下乃用命。夫殺人之事。本非所以勸公。然行兵在威。不如此則威不立。又動調軍馬、原奉　旨抗遲者參奏拏問、公於此等處、恐亦不能做人情、新奉　旨責公甚重、不可不仰體也、

一敝鄉雖素稱無兵、近來亦稍稍習武事、至於沙兵。又嘗用之而有効者。今調來客兵。原非素練。又於地方利害。不甚切身。徒費錢糧。無益戰守。似宜揀其不足用者。次第罷去。而加意作興鄉兵沙兵。不惟眼前可得力。亦永久之計也。

一聞蘇松濱海小民。頗與賊往來貿易。賊因而賄之。使為耳目。故我之動靜。賊無不知者。夫使賊深溝高壘。絕不與我相通。我則無可奈何矣。今既與吾民往來無間。彼能用吾民吾顧不知用之何耶濱海大家。久巳搬入城中。凡居海上者。皆其佃戶家人。若郡縣肯留心。就大家中訪求豪傑。深結而厚勞之。使通其佃戶家人以為我用不惟可得賊情。亦可使為內應也。

一任兵憲素得民心。俞大猷素稱將才。望公同心與謀信而任之。毌使憸人肆其讒間、緊要緊要、


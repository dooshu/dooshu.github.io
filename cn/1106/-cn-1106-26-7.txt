○岭南节度飨军堂记

（一本有“使”字。公时为永州司马，记是时作。）

唐制，岭南为五府，（五府，谓广州、安南、桂管、邕管、容管。岭南节度治广州。）府部州以十数。（部，犹管也。）其大小之戎，（大戎小戎，皆兵车也。《诗》：元戎十乘，以先启行。又曰：小戎亻戋收，五梁舟。元戎所乘之车，谓之大戎。从后行者，谓之小戎。）号令之用，（号令，一作“名”字。）则听于节度使焉。其外大海多蛮夷，由流求、诃陵，（流求、诃陵二国，皆南番。）西抵大夏、康居，（大夏、康居，西域二国名，见《西汉》。）环水而国以百数，则统于押蕃舶使焉。（岭南节度兼押蕃舶使。舶，音白，大舟也。）内之幅员万里，（幅员，注见前。）以执秩拱稽，时听教命（《左传》僖二十七年：作执秩以正其官。执秩，主爵秩之名。《吴语》曰：拥铎拱稽。注云：拱，执也。稽，计兵名籍也。一本作“以就执秩拱玉稽”。）外之羁属数万里，（“外”下，一有“境”字，谓所管羁糜州。）以译言贽宝，岁帅贡职。合二使之重，（“合”下，一有“外”字。）以治于广州，故宾军之事，（《周官》五礼，吉、凶、宾、军、嘉。）宜无与校大。且宾有牲牢饔饩，（《诗》：虽有牲牢饔饩，不肯用也。注：牛羊豕为牲。系养者曰牢。熟曰饔。腥曰饩。一曰饔，熟食也。饩，馈饷也。）嘉乐好礼，（《左传》：嘉乐不野合。）以同远合疏；军有犒馈宴飨，劳旋勤归，（《诗》：《出车》以劳还，《大杜》以勤归。）以群力一心。于是治也，闳阶序，（，闾也。《尔雅》：╉门谓之闳，东西墙谓之序。，音旰。╉，即巷字。）不可与他邦类，必厚栋大梁。（一作{亡木}，屋栋。）夷庭高门，然后可以上充于揖让，下周于步武。

今御史大夫扶风公廉广州，（元和四年，马总兼御史中丞，充岭南都护本管经略使。八年，自桂管观察使为广州刺史、岭南节度使。）且专二使，增德以来远人，申威以修戎政。大飨宴合乐，从其丰盈。先是为堂于治城西北陬，（子侯切，隅也。）其位，公北向，宾众南向，（一作“公北向面宾，众宾南向”。）奏部伎于其西，视泉池于其东。隅奥庳侧，（《尔雅》：西南隅谓之奥。）庭庑下陋，（一作“漏”。）日未及晡，（日加申时曰晡。晡，音逋。一作“昃”。）则赫炎当目，汗眩更起，而礼莫克终。故凡大宴飨、大宾旅，则寓于外垒，仪形不称。公于是始斥其制，为堂南面，横八楹，从十楹，向之宴位，化为东序，西又如之。其外更衣之次，膳食之宇，列观以游目，偶亭以展声，弥望极顾，莫究其往。泉池之旧，增浚益植，以暇以息，如在林壑。问工焉取，则师舆是供；（舆，众也。）问役焉取，则蛮隶是征；问材焉取，则隙宇是迁。或益其阙，伐山浮海，农贾拱手，张目视具。乃十月甲子克成，公命飨于新堂。幢牙茸纛，（幢，幡。牙，旗纛，古用犁牛尾，今军中大皂旗名纛。幢，传江切。）金节析羽，（《周礼》：山国用虎节，泽国用龙节，皆以金为之。）旆旗┸，（《周礼》：军吏载旗，百官载；。又曰：熊虎为旗，鸟隼为，全羽为，析羽为旌。┸，音遂。“旆”，一作“”。）咸饰于下。鼓以{卉鼓}晋，（{卉鼓}，音坟。）金以铎铙。（《周礼·夏官》：诸侯执贲鼓，军将执晋鼓，卒长执铙，两司马执铎。《鼓人》曰：以贲鼓鼓军事，以晋鼓鼓金奏，以金铙止鼓，以金铎通鼓。注：大鼓谓之贲，长八尺。晋鼓长六尺六寸。铙如铃，无舌有秉，执而鸣之，以止击鼓。）公与监军使，肃上宾，延郡僚，将校士吏，咸次于位。卉裳衣，（卉，皆蛮夷所服。《书》：岛夷卉服。卉，草也。，毡类，织毛为之。盖西胡毳布，若今及氍毹皆是。，音计。）胡夷蛮，（，音诞，南方夷曰。）睢盱就列者，（睢盱，张目貌。《字林》：睢，仰目。盱，张目。睢，火佳切。）千人以上。鼎体节，（，盛羹之器。体，谓全体。节，谓支节。，音刑。）燔炮炙，（，大脔也。炙，炙肉。，侧吏切。炙，之夜切。）羽鳞狸互之物，沉泛醍盎之齐，（《周礼》：酒正辨五齐之名，一曰泛齐，二曰醴齐，三曰盎齐，四曰缇齐，五曰沉齐。注云：泛者，泛泛然。盎，犹翁也，成而翁翁然。醍者，色红赤。又云：沉者，成而滓沉。醍，他礼切。齐，才诣切。）均饫于卒士。兴王之舞，（谓《七德舞》、《九功舞》之类。）服夷之伎，（唐有西凉伎、天竺伎、龟兹伎、安国伎、疏勒伎、康国伎之类。）击吹鼓之音，（，先结切。亦作“戛”。吹，去声。）飞腾幻怪之容，（幻怪，如鱼龙曼延之戏。“幻”，一作“眩”。）寰观于远迩。礼成乐遍，以叙而贺，且曰：“是邦临护之大，五人合之，（岭南节度兼五府讨击使。）非是堂之制不可以备物，非公之德不可以容众。旷于往初，肇自今兹，大和有人，以观远方，古之戎政，其曷用加此！”

华元，名大夫也，杀羊而御者不及；（《左传》宣二年：宋华元御郑。将战，华元杀羊食士，其御羊斟不与。及战，曰：“畴昔之羊，子为政，今日之事，我为政。”与入郑师，故败。）霍去病，良将军也，余肉而士有饥色。（汉霍去病为侍中，贵不省士。其从军，上为遣太官赍数十乘。既还，重车余弃粱肉，而士有饥色。）犹克称能，以垂到今。矧兹具美，其道不废，愿访于金石，（“访”，一作“勒”。）以永示后祀。遂相与来告，且乞辞。某让不获，乃刻于兹石云。（一无“云”字。）


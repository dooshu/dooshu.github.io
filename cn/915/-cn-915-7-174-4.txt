◇殷祠议

按《礼记》云「天子袷袷尝，」依如礼文，则夏秋冬三时皆殷，不唯用冬夏也。晋义熙初，仆射孔安国启议，自泰和四年相承，殷祭皆用冬夏。安国又启，永和十年至今五十馀年，用三十月辄殷祠，博士徐乾据《礼》难安国。乾又引晋咸康六年七月殷祠，是不专用冬夏。於时晋朝虽不从乾议，然乾据礼及咸康故事，安国无以夺之。今若以来四月未得殷祠，迁用孟秋，於礼无违。（《宋书·礼志》三，大明七年二月，领军长史周景远议，又见《通典》五十。）


卷三百二十

<史部,诏令奏议类,奏议之属,历代名臣奏议>

钦定四库全书

历代名臣奏议卷三百二十

明　杨士奇等　撰

御边

汉文帝时太子家令晁错言守边备塞急务曰臣闻秦时北攻胡貉筑塞河上南攻扬粤置戍卒焉其起兵而攻胡粤者非以卫边地而救民死也贪戾而欲广大也故功未立而天下乱且夫起兵而不知其势战则为人禽屯则卒积死夫匈奴之地积隂之处也木皮三寸氷厚六尺食肉而饮酪其人密理鸟兽毳毛其性能【读曰耐下同】寒扬粤之地少隂多阳其人疏理鸟兽希毛其性能暑秦之戍卒不能其水土戍者死於边输者偾於道秦民见行如往弃市因以讁发之名曰讁戍先发吏有讁及赘壻贾人後以尝有市籍者又後以大父母父母尝有市籍者後入闾取其左发之不顺行者深怨有背畔之心凡民守战至死而不降北者以计为之也故战胜守固则有拜爵之赏攻城屠邑则得其财卤以富家室故能使其衆蒙矢石赴汤火视死如生今秦之发卒也有万死之害而无铢两之报死事之後不得一筭之复天下明知祸烈及已也陈胜行戍至於大泽为天下先倡天下从之如流水者秦以威刼而行之之敝也匈奴衣食之业不着於地其埶易以扰乱边境何以明之匈奴鞍马为居射猎为业非有城郭田宅之归不费屯集挽运之力美草甘水则止草尽水竭则移以是观之往来转徙时至时去此匈奴之生业而中国之所以离南畮也今使匈奴数处转牧行猎於塞下或当燕代或当上郡北地陇西以候备塞之卒卒少则入陛下不救则边民絶望而有降敌之心救之少发则不足多发远县才至则敌又已去聚而不罢为费甚大罢之则敌复入如此连年则中国贫苦而民不安矣陛下幸忧边境遣将吏发卒以治塞甚大惠也然令远方之卒守塞一岁而更不知匈奴之能不如选常居者家室田作且以备之以便为之高城深堑具蔺石布渠荅【蔺石城上雷石也渠荅铁蒺藜也】复为一城其内城闲百五十步要害之处通川之道调立城邑毋下千家为中周虎落【虎落外蕃也若今时竹虎也一说以竹篾相连遮落之也】先为屋室具田器廼募辠人及免徒复作令居之不足募以丁奴婢赎罪及输奴婢欲以拜爵者不足廼募民之欲往者皆赐高爵复其家予冬夏衣廪食能自给而止郡县之民得买其爵以自增至卿其亡夫若妻者县官买予之人情非有匹敌不能久安其处塞下之民禄利不厚不可使久居危难之地匈奴入驱而能止其所驱者以其半予之县官为赎其民如是则邑里相救助赴敌不避死非以德上也欲全亲戚而利其财也此与东方之戍卒不习地埶而心畏敌者功相万也以陛下之时徙民实边使远方亡屯戍之事塞下之民父子相保亡系虏之患利施後世名称圣明其与秦之行怨民相去远矣上从其言募民徙塞下错复言陛下幸募民相徙以实塞下使屯戍之事益省输将之费益寡甚大惠也下吏诚能称厚惠奉明法存恤所徙之老弱善遇其壮士和辑其心而勿侵刻使先至者安乐而不思故乡则贫民相募而劝往矣臣闻古之徙远方以实广虚也相其隂阳之和尝其水泉之味审其土地之宜观其草木之饶然後营邑立城制里剖宅通田作之道正阡陌之界先为筑室家有一堂二内门户之闭置器物焉民至有所居作有所用此民所以轻去故乡而劝之新邑也为置医巫以救疾病以修祭祀男女有昏生死相恤坟墓相从种树畜长室屋完安此所以使民乐其处而有长居之心也臣又闻古之制边县以备敌也使五家为伍伍有长十长一里里有假士四里一连连有假五百【五百帅名也假音假借之假大也】十连一邑邑有假候皆择其邑之贤材有识习地形知民心者居则习民於射法出则教民於应敌故卒伍成於内则军政定於外服习以成勿令迁徙幼则同游长则共事夜战声相知则足以相救昼战目相见则足以相识驩爱之心足以相死如此而劝以厚赏威以重罚则前死不还踵矣所徙之民非壮有材力但费衣粮不可用也虽有材力不得良吏犹亡功也陛下絶匈奴不与和亲臣窃意其冬来南也壹大治则终身创矣欲立威者始於折胶来而不能困使得气去後未易服也愚臣亡识唯陛下财察宣帝元康三年先零遂与诸羌种豪二百余人解仇交质盟诅【羌人无大君长而诸种豪逓相杀伐故每有仇雠往来相报今解仇交质者自相亲结欲入汉为寇也】上闻之以问赵充国对曰羌人所以易制者以其种自有豪数相攻击埶不壹也往三十余岁西羌反时亦先解仇合约攻令居与汉相距五六年廼定至征和五年先零豪封煎等通使匈奴【煎读曰翦】匈奴使人至小月氐传告诸羌曰汉贰师将军衆十余万人降匈奴羌人为汉事苦【事使役也】张掖酒泉本我地地肥美可共击居之以此观匈奴欲与羌合非一世也间者匈奴困於西方闻乌桓来保塞恐兵复从东方起数使使尉黎危须诸国设以子女貂裘欲沮解之【设谓开许之也沮坏也欲坏其计令解散之】其计不合疑匈奴更遣使至羌中道从沙隂地出塩泽过长阬入穷水塞南抵属国与先零相直臣恐羌变未止此且复结聨他种宜及未然为之备後月余羌侯狼何果遣使至匈奴藉兵【藉借也】欲击鄯善敦煌以絶汉道充国以为狼何小月氐种在阳关西南埶不能独造此计疑匈奴使已至羌中先零?开廼解仇作约到秋马肥变必起矣宜遣使者行边兵豫为备敕视诸羌毋令解仇以发觉其谋於是两府复白遣义渠安国行视诸羌分别善恶安国至召先零诸豪三十余人以尤桀黠皆斩之纵兵击其种人斩首千余级於是诸降羌及归义羌侯杨玉等恐怒亡所信乡遂劫略小种背畔犯塞攻城邑杀长吏安国以骑都尉将骑三千屯备羌至浩亹为羌所击失亡车重兵器甚衆安国引还至令居以闻是岁神爵元年春也时充国年七十余上老之使御史大夫丙吉问谁可将者充国对曰亡踰於老臣者矣上遣问焉曰将军度羌人何如当用几人充国曰百闻不如一见兵难隃度【隃遥也】臣愿驰至金城图上方略然羌人小国逆天背畔灭亡不久愿陛下以属老臣勿以为忧上笑曰诺充国至金城须兵满万骑欲渡河恐为敌所遮即夜遣三校衔枚先渡【衔枚者欲其无声使敌不觉】渡辄营陈会明毕遂以次尽渡敌数十百骑来出入军傍充国曰吾士马新倦不可驰逐此皆骁骑难制又恐其为诱兵也击敌以殄灭为期小利不足贪令军勿击遣骑候四望陿中亡敌夜引兵上至落都召诸校司马谓曰吾知羌人不能为兵矣使敌发数千人守杜四望陿中兵岂得入哉【杜塞也】充国常以远斥候为务行必为战备止必坚营壁尤能持重爱士卒先计而後战遂西至西部都尉府日飨军士士皆欲为用敌数挑战充国坚守捕得生口言羌豪相数责曰语汝亡反今天子遣赵将军来年八九十矣善为兵今请欲壹鬪而死可得邪充国子右曹中郎将卬将期门佽飞羽林孤儿吴越骑为支兵至令居敌并出絶转道卬以闻有诏将八校尉与骁骑都尉金城太守合疏捕山间敌【疏搜索也】通转道津渡初?开豪靡当儿使弟雕库来告都尉曰先零欲反後数日果反雕库种人颇在先零中都尉即留雕库为质充国以为亡罪廼遣归告种豪大兵诛有罪者明白自别毋取并灭天子告诸羌人犯法者能相捕斩除罪斩大豪有罪者一人赐钱四十万中豪十五万下豪二万大男三千女子及老小千钱又以其所捕妻子财物尽与之充国计欲以威信招降?开及劫略者解散敌谋徼极廼击之【徼要也要其倦极者也】时上已发三辅太常徒弛刑【弛刑谓不加钳?者也弛之言解也】三河颍川沛郡淮阳汝南材官金城陇西天水安定北地上郡骑士羌骑与武威张掖酒泉太守各屯其郡者合六万人矣酒泉太守辛武贤奏言郡兵皆屯备南山北边空虚埶不可久或曰至秋冬乃进兵此羌在境外之册今羌朝夕为宼土地寒苦汉马不能冬【能读曰耐】屯兵在武威张掖酒泉万骑以上皆多羸瘦可益马食以七月上旬齎三十日粮分兵并出张掖酒泉合击?开在鲜水上者羌以畜产为命今皆离散兵即分出虽不能尽诛亶夺其畜产虏其妻子【亶读曰但】复引兵还冬复击之大兵仍出羌必震坏【仍频也】天子下其书充国令与校尉以下吏士知羌事者博议充国及长史董通年以为武贤欲轻引万骑分为两道出张掖回还千里【回谓路纡曲也】以一马自佗负三十日食为米二斛四斗麦八斛又有衣装兵器难以追逐勤劳而至羌必商军进退稍引去【商计度也】逐水草入山林随而深入羌即据前险守後阸以絶粮道必有伤危之忧为异域笑千载不可复而武贤以为可夺其畜产虏其妻子此殆空言非至计也又武威县张掖日勒皆当北塞有通谷水草臣恐匈奴与羌有谋且欲大入幸能要杜张掖酒泉以絶西域【要遮也杜塞也】其郡兵尤不可发先零首为畔逆它种刼略故臣愚册欲捐?开闇昧之过隐而勿章先行先零之诛以震动之宜悔过反善因赦其罪选择良吏知其俗者捬循和辑此全师保胜安边之册天子下其书公卿议者咸以为先零兵盛而负?开之助【负恃也】不先破?开则先零未可图也上廼拜侍中乐成侯许延夀为强弩将军即拜酒泉太守武贤为破羌将军赐玺书嘉纳其册以书敕让充国曰皇帝问後将军甚苦暴露将军计欲至正月廼击?羌羌人当获麦已远其妻子精兵万人欲为酒泉敦煌宼边兵少民守保不得田作今张掖以东粟石百余刍槀束数十转输并起百姓烦扰将军将万余之衆不早及秋共水草之利争其畜食欲至冬敌皆当畜食【此畜读曰蓄蓄聚积也】多藏匿山中依险阻将军士寒手足皲瘃【皲圻裂也瘃寒创也皲音军瘃音竹足反】宁有利哉将军不念中国之费欲以岁数而胜微【久历年岁乃胜小敌也数音所具反】将军谁不乐此者【言凡为将军者皆乐此】今诏破羌将军武贤将兵六千一百人敦煌太守快将二千人长水校尉富昌酒泉侯奉世将婼月氐兵四千人【服?曰婼音儿羌名也苏林曰婼音儿遮反师古曰苏音是也】亡虑万二千人【亡虑大计也】齎三十日食以七月二十二日击?羌入鲜水北句亷上【句亷谓水岸曲而有廉棱也】去酒泉八百里去将军可千二百里将军其引兵便道西并进虽不相及使敌闻东方北方兵并来分散其心意离其党与虽不能殄灭当有瓦解者已诏中郎将卬将吴越佽飞射士步兵二校益将军兵今五星出东方中国大利蛮夷大败【五星所聚其下胜羌人在西星在东则为汉】太白出高用兵深入敢战者吉弗敢战者凶将军急装因天时诛不义万下必全勿复有疑充国既得让以为将任兵在外便宜有守以安国家廼上书谢罪因陈兵利害曰臣窃见骑都尉安国前幸赐书择羌人可使使?谕告以大军当至汉不诛?以解其谋恩泽甚厚非臣下所能及臣独私美陛下盛德至计亡已故遣开豪雕库宣天子至德?开之属皆闻知明诏今先零羌杨玉此羌之首帅名王将骑四千及煎巩骑五千阻石山木候便为宼?羌未有所犯今置先零先击?释有罪诛无辜起壹难就两害诚非陛下本计也臣闻兵法攻不足者守有余又曰善战者致人不致於人【致人引致而取之也致於人为人所引也】今?羌欲为敦煌酒泉宼宜饬兵马练战士以须其至坐得致敌之术以逸击劳取胜之道也今恐二郡兵少不足以守而发之行攻释致敌之术而从为敌所致之道臣愚以为不便先零羌敌欲为背畔故与?开解仇结约然其私心不能亡恐汉兵至而?开背之也臣愚以为其计常欲先赴?开之急以坚其约先击?羌先零必助之今敌马肥粮食方饶击之恐不能伤害适使先零得施德於?羌坚其约合其党敌交坚党合精兵二万余人廹胁诸小种附着者稍衆莫须之属不轻得离也【莫须小种羌名也】如是敌兵寖多诛之用力数倍臣恐国家忧累繇十年数不二三岁而已臣得蒙天子厚恩父子俱为显列臣位至上卿爵为列侯犬马之齿七十六为明诏填沟壑死骨不朽亡所顾念独思惟兵利害至熟悉也於臣之计先诛先零已则?开之属不烦兵而服矣先零已诛而?开不服涉正月击之得计之理又其时也以今进兵诚不见其利唯陛下裁察六月戊申奏七月甲寅玺书报从充国计焉充国引兵至先零在所虏久屯聚解弛望见大军弃车重欲渡湟水道阸狭充国徐行驱之或曰逐利行迟充国曰此穷宼不可廹也缓之则走不顾急之则还致死诸校皆曰善敌赴水溺死者数百降及斩首五百余人卤马牛羊十万余头车四千余两兵至?地令军毋燔聚落刍牧田中?羌闻之喜曰汉果不击我矣豪靡忘使人来言愿得还复故地【靡忘羌帅名也】充国以闻未报靡忘来自归充国赐饮食遣还谕种人护军以下皆争之曰此反羌不可擅遣充国曰诸君但欲便文自营【苟取文墨之便而自营卫】非为公家忠计也语未卒玺书报令靡忘以赎论後?竟不烦兵而下其秋充国病上赐书曰制诏後将军闻苦脚胫寒泄【胫膝以下骨也寒泄下利也言其患足胫又苦下利胫音下定反泄音息列反】将军年老加疾一朝之变不可讳朕甚忧之今诏破羌将军诣屯所为将军副急因天时大利吏士锐气以十二月击先零羌即疾剧留屯毋行独遣破羌强弩将军时羌降者万余人矣充国度其必坏欲罢骑兵屯田以待其敝作奏未上会得进兵玺书中郎将卬惧使客谏充国曰诚令兵出破军杀将以倾国家将军守之可也即利与病又何足争一旦不合上意遣绣衣来责将军将军之身不能自保【绣衣谓御史】何国家之安充国叹曰是何言之不忠也本用吾言羌人得至是耶往者举可先行羌者吾举辛武贤丞相御史复白遣义渠安国竟沮败羌金城湟中糓斛八钱吾谓耿中丞籴二百万斛糓羌人不敢动矣耿中丞请籴百万斛廼得四十万斛耳义渠再使且费其半失此二册羌人故敢为逆失之豪厘差以千里是既然矣今兵久不决四裔卒有动摇相因而起虽有知者不能善其後羌独足忧邪吾固以死守之明主可为忠言遂上屯田奏曰臣闻兵者所以明德除害也故举得於外则福生於内不可不慎臣所将吏士马牛食月用粮糓十九万九千六百三十斛盐千六百九十三斛茭槀二十五万二百八十六石难久不解繇役不息又恐它夷卒有不虞之变相因并起为明主忧诚非素定庙胜之策且羌人易以计破难用兵碎故也臣愚以为击之不便计度临羌东至浩亹羌人故田及公田民所未垦可二千顷以上其间邮亭多坏败者臣前部士入山伐材木大小六万余枚皆在水次愿罢骑兵留弛刑应募及淮阳汝南步兵与吏士私从者合凡万二百八十一人用糓月一万七千三百六十三斛塩三百八斛分屯要害处氷解漕下缮乡亭浚沟渠治湟陿以西道桥七十所令可至鲜水左右田事出赋人二十畮至四月草生发郡骑及属国敌骑伉健各千倅马什二就草为田者游兵以充入金城郡益积畜省大费今大司农所转糓至者足支万人一岁食谨上田处及器用簿唯陛下裁许上报曰皇帝问後将军言欲罢骑兵万人留田即如将军之计敌当何时伏诛兵当何时得决孰计其便复奏充国上状曰臣闻帝王之兵以全取胜是以贵谋而贱战战而百胜非善之善者也故先为不可胜以待敌之可胜蛮夷习俗虽殊於礼义之国然其欲避害就利爱亲戚畏死亡一也今敌亡其美地荐草愁於寄托远遯骨肉离心人有畔志而明主般师罢兵万人留田顺天时因地利以待可胜之人虽未即伏辜兵决可期月而望羌人瓦解前後降者万七百余人及受言去者凡七十辈此坐支解羌人之具也臣谨条不出兵留田便宜十二事步兵九校吏士万人留屯以为武备因田致糓威德并行一也又因排折羌人令不得归肥饶之地贪破其衆以成羌人相畔之渐二也居民得并田作不失农业三也军马一月之食度支田士一岁罢骑兵以省大费四也至春省甲士卒循河湟漕糓至临羌以眎羌虏扬威武传世折冲之具五也以闲暇时下所伐材缮治邮亭充入金城六也兵出乘危徼幸不出令反畔之虏窜於风寒之地离霜露疾疫瘃堕之患坐得必胜之道七也亡经阻远追死伤之害八也内不损威武之重外不令敌得乘间之势九也又亡惊动河南大开小开使生它变之忧十也治湟陿中道桥令可至鲜水以制西域信威千里从枕席上过师十一也大费既省繇役豫息以戒不虞十二也留屯田得十二便出兵失十二利臣充国材下犬马齿衰不识长册唯明诏博详公卿议臣采择上复赐报曰皇帝问後将军言十二便闻之敌虽未伏诛兵决可期月而望期月而望者谓今冬邪谓何时也将军独不计敌闻兵颇罢且丁壮相聚攻扰田者及道上屯兵复杀略人民将何以止之又大开小开前言曰我告汉军先零所在兵不往击久留得亡效五年时不分别人而并击我其意常恐今兵不出得亡变生与先零为一将军熟计复奏充国奏曰臣闻兵以计为本故多筭胜少筭先零羌精兵分余不过七八千人失地远客分散饥冻?开莫须又颇暴略其羸弱畜产畔还者不絶皆闻天子明令相捕斩之赏臣愚以为敌破坏可日月冀远在来春故曰兵决可期月而望窃见北边自敦煌至辽东万一千五百余里乘塞列隧有吏卒数千人敌数大衆攻之而不能害今留步士万人屯田地势平易多高山远望之便部曲相保为壍垒木樵校聨不絶便兵弩饬鬪具?火幸通势及并力以逸待劳兵之利者也臣愚以为屯田内有亡费之利外有守御之备骑兵虽罢敌见万人留田为必禽之具其土崩归德宜不久矣从今尽三月敌马羸瘦必不敢捐其妻子於它种中远涉河山而来为宼又见屯田之士精兵万人终不敢复将其累重还归故地是臣之愚计所以度敌且必瓦解其处不战而自破之册也至於虏小宼盗时杀人民其原未可卒禁臣闻战不必胜不苟接刃攻不必取不苟劳衆诚令兵出虽不能灭先零亶能令敌絶不为小宼则出兵可也即令同是而释坐胜之道从乘危之势往终不见利空内自罢敝贬重而自损非所以视蛮夷也又大兵一出还不可复留湟中亦未可空如是繇役复发也且匈奴不可不备乌桓不可不忧今久转运烦费倾我不虞之用以赡一隅臣愚以为不便校尉临衆幸得承盛德奉厚币拊循衆羌谕以明诏宜皆乡风虽其前辤尝曰得亡效五年宜亡它心不足以故出兵臣窃自惟念奉诏出塞引军远击穷天子之精兵散车甲於山野虽无尺寸之功媮得避嫌之便而无後咎余责此人臣不忠之利非明主社稷之福也臣幸得奋精兵讨不义久留天诛罪当万死陛下寛仁未忍加诛令臣数得孰计愚臣伏计敦甚不敢避斧钺之诛昧死陈愚唯陛下省察充国奏每上辄下公卿议臣初是充国计者什三中什五最後什八有诏诘前言不便者皆顿首服丞相魏相曰臣愚不习兵事利害後将军数画军册其言常是臣任其计可必用也上於是报充国曰皇帝问後将军上书言羌人可胜之道今听将军将军计善其上留屯田及当罢者人马数将军强食慎兵事自爱上以破羌强弩将军数言当击又用充国屯田处离散恐羌犯之於是两从其计诏两将军与中郎将卬出击强弩出降四千余人破羌斩首二千级中郎将卬斩首降者亦二千余级而充国所降复得五千余人诏罢兵独充国留屯田明年五月充国奏言羌本可五万人军凡斩首七千六百级降者三万一千二百人溺河湟饥饿死者五六千人定计遗脱与煎巩黄羝俱亡者不过四千人羌靡忘等自诡必得请罢屯兵奏可充国振旅而还

元帝竟宁元年以後宫良家子王嫱字昭君赐单于单于驩喜上书愿保塞上谷以西至敦煌传之无穷请罢边备塞吏卒以休天子人民天子令下有司议议者皆以为便郎中侯应习边事以为不可许上问状应曰周秦以来匈奴暴桀宼侵边境汉兴尤被其害臣闻北边塞至辽东外有隂山东西千余里草木茂盛多禽兽本冒顿单于依阻其中治作弓矢来出为宼是其苑囿也至孝武世出师征伐斥夺此地攘之於幕北建塞儌起亭隧筑外城设屯戍以守之然後边境得用少安幕北地平少草木多大沙匈奴来宼少所蔽隐从塞以南径深山谷往来差难边长老言匈奴失隂山之後过之未尝不哭也如罢备塞戍卒示匈奴之大利不可一也今圣德广被天覆匈奴匈奴得蒙全活之恩稽首来臣夫匈奴之情困则卑顺强则骄逆天性然也前以罢外城省亭隧今裁足以候望通?火而已古者安不忘危不可复罢二也中国有礼义之教刑罚之诛愚民犹尚犯禁又况单于能必其衆不犯约哉三也自中国尚建关梁以制诸侯所以絶臣下之觊欲也设塞儌置屯戍非独为匈奴而已亦为诸属国降民本故匈奴之人恐其思旧逃亡四也近西羌保塞与汉人交通吏民贪利侵盗其畜产妻子以此怨恨起而背畔世世不絶今罢乘塞则生嫚易分争之渐五也往者从军多没不还者子孙贫困一旦亡出从其亲戚六也又边人奴婢愁苦欲亡者多日闻匈奴中乐无柰候望急何然时有亡出塞者七也盗贼桀黠羣辈犯法如其窘急亡走北出则不可制八也起塞以来百有余年非皆以土垣也或因山岩石木柴僵落谿谷水门稍稍平之卒徒筑治功费久远不可胜计臣恐议者不深虑其终始欲以壹切省繇戍十年之外百岁之内卒有它变障塞破坏亭隧灭絶当更发屯缮治累世之功不可卒复九也如罢戍卒省候望单于自以保塞守御必深德汉请求无已小失其意则不可测开异域之隙窥中国之固十也非所以永持至安威制百蛮之长策也对奏天子有诏勿议罢边塞事

光武建武九年隗嚣死司徒掾班彪上言曰今凉州部皆有降羌羌人蛮夷荒服而与汉人杂处习俗既异言语不通数为小吏黠人所见侵夺穷恚无聊故致反叛夫蛮夷宼乱皆为此也旧制益州部置蛮夷骑都尉幽州部置领乌桓校尉凉州部置护羌校尉皆持节领护理其怨结岁时循行问所疾苦又数遣使驿通动静使塞外羌夷为吏耳目州郡因此可得儆备今宜复如旧制以明威防光武从之即以牛邯为护羌校尉持节如旧

时辽西乌桓大人郝旦等九百二十二人率衆向化诣阙朝贡献奴婢牛马及弓虎豹貂皮是时四裔朝贺络绎而至天子乃命大会劳飨赐以珍宝乌桓或愿留宿卫於是封其渠帅为侯王君长者八十一人皆居塞内布於缘边诸郡令招来种人给其衣食遂为汉侦候助击匈奴鲜卑彪又上言曰乌桓天性轻黠好为宼贼若久放纵而无縂领者必复侵掠居人但委主降掾史恐非所能制臣愚以为宜复置乌桓校尉诚有益於附集省国家之边虑帝从之於是始复置校尉於上谷甯城开营府并领鲜卑赏赐质子岁时互市焉

和帝时安定降羌烧何种胁诸羌数百人反叛郡兵击灭之悉没入弱口为奴婢时西海及大小榆谷左右无复羌宼隃麋相曹凤上言曰西戎为害前世所患臣不能纪古且以近事言之自建武以来其犯法者常从烧当种起所以然者以其居大小榆谷土地肥美又近塞内诸种易以为非难以攻伐南得锺存以广其衆北阻大河因以为固又有西海鱼塩之利缘山滨水以广田畜故能强大常雄诸种恃其权勇招诱羌人今者衰困党援坏沮亲属离叛余胜兵者不过数百亡逃栖窜远依发羌臣愚以为宜及此时建复西海郡县规固二榆广设屯田隔塞羌人交关之路遏絶狂狡窥欲之源又殖糓富边省委输之役国家可以无西方之忧於是拜凤为金城西部都尉将徙士屯龙耆

安帝时北部与车师连兵入宼河西朝廷不能禁议者因欲闭玉门阳关以絶其患延光二年敦煌太守张璫上书陈三策以为北部呼衍王常展转蒲类秦海之间专制西域共为宼钞今以酒泉属国吏士二千余人集昆仑塞先击呼衍王絶其根本因发鄯善兵五千人胁车师後部此上计也若不能出兵可置军司马将士五百人四郡供其犂牛谷食出据柳中此中计也如又不能则宜弃交河城收鄯善等悉使入塞此下计也朝廷下其议尚书陈忠上疏曰臣闻八蛮之宼莫甚北部汉兴高祖窘平城之围太宗屈供奉之耻故孝武愤怒深惟久长之计命遣虎臣浮河絶漠穷破敌庭当斯之役黔首陨於狼望之北财币糜於卢山之壑府库单竭杼柚空虚算至舟车赀及六畜夫岂不怀虑久故也遂开河西四郡以隔絶南羌收三十六国断匈奴右臂是以单于?特鼠窜远藏至於宣元之世遂备蕃臣关儌不闭羽檄不行由此察之戎狄可以威服难以化狎西域内附日久区区东望扣关者数矣此其不乐匈奴慕汉之效也今北敌已破车师势必南攻鄯善弃而不救则诸国从矣若然则敌财贿益增胆埶益殖【殖生也】威临南羌与之交连如此河西四郡危矣河西既危不得不救则百倍之役兴不訾之费发矣议者但念西域絶远恤之烦费不见先世苦心勤劳之意也方今边境守御之具不精内郡武卫之备不修敦煌孤危远来告急复不辅助内无以慰劳吏民外无以威示百蛮蹙国减土经有明诫臣以为敦煌宜置校尉案旧增四郡屯兵以西抚诸国庶足折冲万里震怖匈奴帝纳之

顺帝时大将军梁商以氐羌新反党衆初合难以兵服宜用招降乃上表曰匈奴宼畔自知罪极物当穷困皆知救死况种类繁炽不可单尽今转运日增三军疲苦虚内给外非中国之利窃见度辽将军马续素有谋谟且典边日久深晓兵要每得续书与臣策合宜令续深沟高壁以恩信招降宣示购赏明其期约如此则远人可服国家无事矣帝从之乃诏续招降畔敌商又移书续等曰中国安宁忘战日久良骑野合交锋接矢决胜当时敌人之所长而中国之所短也强弩乘城坚营固守以待其衰中国之所长敌人之所短也宜务先所长以观其变设购开赏宣示後悔勿贪小功以乱大谋续及诸郡并各遵行於是右贤王部抑鞮等万三千口诣续降

桓帝时以陈龟世谙边俗拜为度辽将军龟临行上疏曰臣龟蒙恩累世驰骋边陲虽展鹰犬之用顿毙敌人之庭魂骸不反荐享狐狸犹无以塞厚责荅万分也至臣顽驽器无鈆刀一割之用过受国恩荣秩兼优生年死日永惧不报臣闻三辰不轨擢士为相蛮夷不恭抜卒为将臣无文武之才而忝鹰扬之任上慙圣朝下惧素餐虽殁躯体无所云补今西州边鄙土地塉埆鞍马为居射猎为业男寡耕稼之利女乏机杼之饶守塞候望县命锋镝闻急长驱去不图反自顷年以来匈奴数攻营郡残杀长吏侮略良细战夫身膏沙漠居人首系马鞍或举国掩户尽种灰灭孤儿寡妇号哭空城野无青草室如悬磬虽含生气实同枯朽往岁并州水雨灾螟互生稼穑荒秏租更空阙老者虑不终年少壮惧於困戹陛下以百姓为子品庶以陛下为父焉可不日昃劳神垂抚循之恩哉唐尧亲舍其子以禅虞舜者是欲民遭圣君不令遇恶主也故古公杖策其民五倍文王西伯天下归之岂复舆金辇宝以为民惠乎近孝文皇帝感一女之言除肉刑之法体德行仁为汉贤主陛下继中兴之统承光武之业临朝听政而未留圣意且牧守不良或出中官惧逆上旨取过目前呼嗟之声招致灾害敌人凶悍因衰缘隙而令仓库单於贪婪之口功业无铢两之効皆由将帅不忠聚奸所致前凉州刺史祝良初除到州多所纠罚太守令长贬黜将半政未踰时功效卓然实应赏异以劝功能改任牧守去斥奸残又宜更选匈奴乌桓护羌中郎将校尉简练文武授之法令除并凉二州今年租更寛赦罪隶埽除更始则善吏知奉法之佑恶者觉营私之祸敌马可不窥长城塞下无候望之患矣帝觉悟乃更选幽并刺史自营郡太守都尉以下多所革易下诏为陈将军除并凉一年租赋以赐吏民

灵帝时西羌反边章韩遂作乱陇右徵发天下役赋无已司徒崔烈以为宜弃凉州诏会公卿百官烈坚执先议议郎傅燮厉言曰斩司徒天下乃安尚书郎扬赞奏燮廷辱大臣帝以问燮燮对曰昔冒顿至逆也樊哙为上将愿得十万衆横行匈奴中愤激思奋未失人臣之节顾计当从与不耳季布犹曰哙可斩也今凉州天下要冲国家藩卫高祖初兴使郦商别定陇右世宗拓境列置四郡议者以为断匈奴右臂今牧御失和使一州叛逆海内为之骚动陛下卧不安寝烈为宰相不念为国思所以弭之之策乃欲割弃一方万里之土臣窃惑之若使乌合之衆得居此地士劲甲坚因以为乱此天下之至虑社稷之深忧也若烈不知之是极蔽也知而故言是不忠也帝从燮议

谏议大夫刘陶上疏曰臣闻事之急者不能安言心之痛者不能缓声窃见天下前遇张角之乱後遭边章之宼每闻羽书告急之声心灼内热四体惊竦今西羌逆类私署将帅皆多段熲时吏晓习战陈识知山川变诈万端臣常惧其轻出河东冯翊钞西军之後东之函谷据阸高望今果已攻河东恐遂转更豕突上京如是则南道断絶车骑之军孤立关东破胆四方动摇威之不来叫之不应虽有田单陈平之策计无所用臣前驿马上便宜急絶诸郡赋调冀尚可安事付主者留连至今莫肯求问今三郡之民皆以奔亡南出武关北徙壶谷氷解风散惟恐在後今其存者尚十三四军吏士民悲愁相守民有百走退死之心而无一前鬬生之计西宼寖前去营咫尺敌骑分布已至诸陵将军张温天性精勇而主者旦夕廹促军无後殿假令失利其败不救臣自知言数见厌而言不自裁者以为国安则臣蒙其庆国危则臣亦先亡也

吴孙权时吕岱从交州召出薛综惧继岱者非其人上疏吴主曰昔帝舜南廵卒於苍梧秦置桂林南海象郡然则四国之内属也有自来矣赵佗起番禺怀服百越之君珠官之南是也汉武帝诛吕嘉开九郡设交址刺史以镇监之山川长远习俗不齐言语同异重译乃通民如禽兽长幼无别椎结徒跣贯头左衽长吏之设虽有若无自斯以来颇徙中国罪人杂居其间稍使学书粗知言语使驿往来观其礼化及後锡光为交址任延为九真太守乃教其耕犂使之冠履为设媒官始知聘娶建立学校导之经义由此已降四百余年颇有似类自臣昔客始至之时珠崖除州县嫁娶皆须八月引户人民集会之时男女自相可适然後禀命父母以为婚交址縻泠九真都龎二县皆亲戚死辄娶其妇世以此为俗长吏恣听不能禁制曰南郡男女杂?不以为嫌由此言之可谓虫豸有腼面目耳然而土广人衆阻险毒害易以为乱难使从治县官羁縻示令威服田户之租赋裁取供办贵致远珍名珠香药象牙犀角瑇瑁珊瑚琉璃鹦鹉翡翠孔雀奇物充备宝玩不必仰其赋入以益中国也然在九甸之外长吏之选类不精核汉时法寛多自放恣故数反违法珠崖之废起於长吏覩其好髪髠取为髲及臣所见南海黄盖为日南太守下车以供设不丰挝杀主簿仍见驱逐九真太守儋萌为妻父周京作主人并请大吏酒酣作乐功曹番歆起舞属京京不肯起歆犹廹强萌忿杖歆亡於郡内歆弟苗帅衆攻府毒矢射萌萌至物故交址太守士燮遣兵致讨卒不能克又故刺史会稽朱符多以乡人虞褒刘彦之徒分作长吏侵虐百姓强赋於民黄鱼一枚收稻一斛百姓怨叛山贼并出攻州突郡符走入海流离丧亡次得南阳张津与荆州牧刘表为隙兵弱敌强岁岁兴军诸将厌患去留自在津少检摄威武不足为所陵侮遂至杀没後得零陵赖恭先辈仁谨不晓时事表又遣长沙吴巨为苍梧太守巨武夫轻悍不为恭服所取相怨恨逐出恭求步隲是时津故将夷廖钱博之徒尚多隲以次鉏治纲纪适定会仍召出吕岱既至有士民之变越军南征平讨之日改置长吏章明王纲威加万里大小承风由此言之绥边抚裔实有其人牧伯之任既宜清能荒流之表祻福尤甚今日交州虽名粗定尚有高凉宿贼其南海苍梧郁林珠官四郡界未绥依作宼盗专为亡叛逋逃之薮若岱不复南新刺史宜得精密检摄八郡方略智计能稍稍以渐能治高流者假其威宠备之形势责其成効庶几可补复但如中人近守常法无奇数异术者则羣恶日滋久远成害故国之安危在於所任不可不察也窃惧朝廷忽轻其选故敢竭愚情以广圣思

晋武帝时吴既平普减州郡兵冠军将军陶璜上言曰交土荒裔斗絶一方或重译而言连带山海又南郡去州海行千有余里外距林邑才七百里夷帅范熊世为逋寇自称为王数攻百姓且连接扶南种类猥多朋党相倚负险不宾往隶吴时数作宼逆攻破郡县杀害长吏臣以尫驽昔为故国所采偏戍在南十有余年虽前後征讨翦其魁桀深山僻穴尚有逋窜又臣所统之卒本七千余人南土温湿多有气毒加累年征讨死亡减耗其见在者二千四百二十人今四海混同无思不服当卷甲消刃礼乐是务而此州之人识义者寡厌其安乐好为祸乱又广州南岸周旋六千余里不宾属者乃五万余户及桂林不羁之辈复当万户至於服从官役才五千余家二州唇齿唯兵是镇又宁州兴古接据上流去交址郡千六百里水陆并通互相维卫州兵未宜约损以示单虚夫风尘之变出於非常臣亡国之余议不足采圣恩广厚猥埀饰擢蠲其罪舋改授方任去辱即宠拭目更视誓念投命以报所受临履所见谨冒瞽陈

孝武帝时徵益州刺史郭铃犍为太守卞苞於坐劝铃以蜀反殷仲堪斩之以闻朝廷以仲堪事不预察降号鹰扬将军尚书下以益州所统梁州三郡人丁一千番戍汉中益州未肯承遣仲堪乃奏之曰夫制险分国各有攸宜劒阁之隘实蜀之关键巴西梓潼岩渠三郡去汉中辽远在劒阁之内成败与蜀为一而统属梁州盖定鼎中华虑在後伏所以分斗絶之势开荷戟之路自皇居南迁守在岷卭衿带之形事异曩昔是以李势初平割此三郡配隶益州将欲重复上流为习坎之防事经英略历年数纪梁州以统接旷远求还得三郡忘王侯设险之义背地势内外之实盛陈事力之寡弱饰哀矜之苦言今华阳乂清汧陇顺轨关中余烬自相鱼肉梁州以论求三郡益州以本统有定更相牵制莫知所从致令巴宕二郡为羣獠所覆城邑空虚士庶流亡要害膏腴皆为獠有今远虑长规宜保全险塞又蛮獠炽盛兵力寡弱如遂经理乖缪号令不一则劒阁非我保丑类转难制此乃藩扞之大机上流之至要昔三郡全实止差文武三百以助梁州今俘没蛮獠十不遗一加逐食乌散资生未立苟顺符指以副梁州恐公私困弊无以堪命则劒阁之守无击柝之储号令选用不专於益州虚有监统之名而无制御之用惧非分位之本旨经国之远术谓今正可更加梁州文武五百合前为一千五百自此之外一仍旧贯设梁州有急蜀当倾力救之书奏朝廷许焉

桓冲为荆州刺史持节将军既到江陵欲移阻江南乃上疏曰自中兴以来荆州所镇随宜回转臣亡兄温以石季龙死经略中原因江陵路便即而镇之事与时迁势无常定且兵者诡道示之以弱今宜全重江南轻戍江北南平孱陵县界地名上明田土膏良可以资业军人在吴时乐乡城以上四十余里北枕大江西接三峡若狂狡送死则旧郢以北坚壁不战接会济江路不云远乘其疲惰扑灭为易臣司存阃外辄随宜处分於是移镇上明使冠军将军刘波守江陵谘议参军杨亮守江夏

宋文帝时索虏南侵遂至瓜步太祖使百官议防御之术御史中丞袁淑上议曰臣闻函车之兽离山必毙絶波之鳞宕流则枯边宼微么趋致畿甸乌合云屯闻已崩殪天险岩旷地限深遐故全魏戢其图盛晋辍其议情屈力殚气挫勇竭谅不虞於来临本无怵於能济矣乃者燮定携远阻违授律由将有?拙故士少鬪志围溃之衆匪宼倾沦攻制之师空自班散济西劲骑急战蹵旅淮上训卒简备靡旗是由绥整寡衷戎昭多昧遂使栲潞入患泉伊来扰纷殄姬风泯毒禹绩腾书有渭阴之廹悬烽均咸阳之警然而切揣虚实伏匿先彰校索伎能谲诡既显绵地千里弥行阻深表里踬硋後先介逼舍陵衍之习竞湍沙之利今虹见萍生土膏泉动津陆陷溢痁祻洊兴蒭藁已单米粟莫系水?衿带进必倾霣河隘扁固退亦堕灭所谓栖乌於烈火之上养鱼於丛棘之中或谓损缓江右寛缮淮内窃谓拯扼闽城旧史为允弃远凉土前言称非限此要荒犹弗委割况联被京国咫尺神甸数州摧扫列邑殱夷山渊反覆草木涂地今邱赋千乘井笇万集肩摩倍於长安缔袂百於临淄什一而籍实慊氓愿履亩以税既协农和户竞战心人含锐志皆欲赢粮请奋释纬乘城谓宜悬金铸印要壮果之士重币甘辞招推决之将举荐板筑之下抽登台皂之间赏之以焚书报之以相爵俄而昭才贺阙异能间至戎贪而无谋肆而不整迷乎向背之次谬於合散之宜犯军志之极害触兵家之甚讳咸畜愤矣佥策战矣称愿影从謡言缗命宜选敢悍数千骛行潜掩偃旗裹甲钳马衔枚会稽而起晨压未阵旌噪乱举火鼔四临使景不暇移尘不及起无不禽铩兽讋氷解雾散扫洗哨类漂卤浮山如有决罦漏网逡窠逗穴命淮汝戈船遏其还迳兖部劲卒梗其归涂必剪元雄悬首麾下乃将只轮不反战轊无旋矣於是信臣腾威武士缮力缇组接阴鞞柝聨响若其伪遁羸张出没无际楚言汉斾显默如神固已日月蔽亏川谷荡贸负塞残孽阻山烬党收险窃命凭城借土则当因威席卷乘机芟剿泗汴秀士星流电烛徐阜严兵雨凑云集蹷乱桑溪之北摇溃瀚海以南絶其心根勿使能植衔索之枯几何不蠧是由涸泽而渔焚林而狩若峻风之儛轻箨杲日之拂浮霜既而尉洽荷掠之余望吊网悲之鬼然後天行枢运猋举烟升青盖西廵翠华北狩经啓州野涤一轸策俾高□再勒燕然後铭方乃奠山沈河创礼辑策阐燿炎昊之遗则贯轶商夏之旧文今衆贾拳男而将术疎怯意者稔泰日积承平岁久邑无惊赴之急家缓馈战之勤□阅训之礼简参属之饰且亦荐采之法庸未蔇欤若乃邦造里选攉论深切躬擐尽幽斩带寻远设有沈明能照俊伟自宣诚感泉雨流通金石气慑飞贲知穷苴起审邪正顺逆之数达昏明益损之宜能暌合民心愚叡物性登丹墀而敷策蹑青蒲而扬谋上说宸鉴下弭素言足以安民纾国救灾恤患则宜抜过宠贵之上褒升戚旧之右别其旗章荣其班禄出得专誉使不禀命降席折节同广武之请设坛致礼均淮阴之授必有要盟之功窃符之捷夷裔暴狠内外侮弃始附之衆分茷无序蛊以威利势必携离首顺之徒靡然自及今涞绎故典瀍土缨緌翦焉幽播折首凶狡是犹眇者愿明痿之思出动商遄会功终易感刼晋在於善觇全郑实寄良谍多纵反间汨惑心耳发险易之前抵兴丧之术冲其猜伏拂其嫌嗜汨以连率之贵饵以析壤之资罄笔端之用展辞锋之锐振辩则坚围可解驰羽而岩邑易倾必府鬲土崩枝干瓦裂故燕乐相悔项范交疑矣或乃言约功深事迩应广齐圉反驾赵养还君尽舆诵之道毕能事之効臣幸得出内层禁游心明代泽与身泰恩随年行无以逢迎昌运润饰鸿法今涂有遗镞刃未息锋敢思凉识少酬闳施但坐幕既乏昭文免胄不能致果窃观都护之边论属国之兵谟终晁之抗辞杜耿之言事咸云及经之棘犹?上笇烛郛之敬裁收下策自耻懦木智不综微敢露昧见无会昭采

虏自彭城北归复求互市顔竣议曰臣愚以为与虏和亲无益已然之明效何以言其然敌人之欲侵暴正苦力之不足耳未尝拘制信义用辍其谋昔年江上之役乃是和亲之所招历稔交骋遂求国婚朝廷羁縻之义依违不絶既积岁月渐不可诬敌心无厌重以忿怒故至於深入幸今因兵交之後华戎隔判若言互市则复开曩敝之萌议者不过言互市之利在得马今弃此所重得彼下驷千匹以上尚不足言况所得之数裁不十百邪一相交关卒难闭絶寇负力玩胜骄黠已甚虽云互市实觇国情多赡其求则桀慠罔已通而为节则必生边虞不如塞其端渐杜其觖望内修德化外经边事保境以观其衅於事为长

御史中丞何承天上安边论凡陈四事曰伏见北蕃上事掳犯青兖天慈降鉴矜此黎元博逮羣策经纶戎政臣以愚陋预闻访及率其管窥谨撰安边论庶或开引羣虑延尽衆谋短长毕陈当否可见其论曰宼虽习战来久又全据燕赵跨带秦魏山河之险终古如一自非大田淮泗内实青徐使民有赢储野有积谷然後分命方召总率虎旅精卒十万使一举荡夷则不足稍勤王师以劳天下何以言之今遗黎习乱志在偷安非皆耻为荒服远慕冠冕徒以残害剥辱视息无寄故繦负归国先後相寻敌既不能校胜循理攻城略地而轻兵掩袭急在驱残是所以速怨召祸灭亡之日今若遣军追讨报其侵暴大翦幽冀屠城破邑则圣朝爱育黎元方济之以道若但欲抚其归附伐辠吊民则彼必轻骑奔走不肯会战徒兴巨费无损於彼复奇兵深入杀敌破军苟陵患未尽则愤激思鬪报复之役将遂无巳斯秦汉之末策轮台之所悔也安边固守於计为长曾孙之霸才均智敌江淮之间所居各数百里魏舍合肥退保新城江陵移民南涘濡须之戍家停羡溪及表陵之屯民夷散杂晋宣王以为宜从江南以北岸曹爽不许果亡柤中此皆前代之殷监也何者斥候之郊非畜牧之地非耕桑之邑故坚壁清野以俟其来整甲缮兵以乘其敝虽时有古今势有强弱保民全境不出此涂要而归之有四一曰移远就近以实内地今青兖旧民冀州新附在界首者三万家此宼之资也今悉可内徙青州民移东莱平昌北海诸郡大山以南南至下邳左沐右沂田良野沃西阻兰陵北厄大岘西塞之内其号险固民性重迁闇於图始无事之时喜生咨怨今新被钞掠余惧未息若晓示安危居以乐土宜其歌忭就路视迁如归二曰浚复城隍以增阻防旧秋冬收歛民人入保所以警备暴客使防卫有素也古之城池处处皆有今虽颓毁犹可修治粗计户数量其所容新徙之家悉着城内假其经用为之闾伍纳稼筑场还在一处妇子守家长吏为师丁夫匹妇春夏佃牧宼至之时一城千室堪战之士不下二千其余羸弱犹能登陴皷噪十则围之兵家旧说战士二千足抗羣敌三万矣三曰纂偶车牛以饰戎械计千家之资不下五百偶牛为车五百两参合鈎连以卫其衆设使城不可固平行趋险贼所不能干既已族居易可检括号令先明民知夙戒有急徵发信宿可聚四曰计丁课仗勿使有阙千家之邑战士二千随其便能各自有仗素所服习铭刻由己还保输之於库出行请以自卫弓干利铁民不办得者官以渐充之数年之内军用粗备矣臣闻军国异容施於封畿之内兵农并修在於疆场之表攻守之宜皆由其习任其怯勇山陵川陆之形寒暑温凉之气各由本性易则害生是故戌申作师远屯清济功费既重嗟怨亦深以臣料之未若即用彼衆之易也管子治齐寄令在民商君为秦设以耕战终申威定霸行其志业非苟任强实由有数梁用走卒其邦自灭齐用技击厥衆亦离汉魏以来兹制渐絶蒐田非复先王之礼治兵徒逞耳目之欲有急之日民不知战至乃广延赏募奉以厚秩发遽奔救天下骚然方伯刺史拱手坐听自无经略唯望朝廷遣军此皆忘战之害不教之失也今移民实内浚治城隍族居聚处课其骑射长吏简试差品能不甲科上第渐就优别明其勲才表言州郡如此则屯部有常不迁其业内护老弱外通官途朋曹素定同忧等乐情由习亲艺因事着昼战见貌足相识夜鬪闻声足相救斯教战之一隅先哲之遗术论者必以古城荒毁难可修复今不谓顿便加功整丽如旧但欲先定民营其闾术墉壑存者因而即之其有毁缺权时栅断足以御彼轻兵防遏游骑假以方将渐就只立车牛之赋课仗之宜攻守所资军国之要今因民所利导而率之耕农之器为府库之宝田蚕之氓兼扞城之用千家总倍旅之兵万户具全军之衆兵强而敌不戒国富而民不劳比於优复队伍坐食廪粮者不可同年而校矣今承平来久边令弛纵弓簳利铁既不都断往岁弃甲埀二十年课其所住理应消坏谓宜申明旧制延加禁塞诸商贾往来幢队挟藏者皆以军法治之又界上严立关候杜废间蹊城保之境诸所课仗并加雕镌别造程式若有遗镞亡刃及私为窃盗者皆可立验於事为长又钜野湖泽广大南通洙泗北连青齐有旧县城正在泽内宜立式修复旧堵利其埭遏给轻舰百艘宼若入境引舰出战左右随宜应接据其师津毁其航漕此以利制车运我所长亦微彻敌之要也

後魏太武帝延和中薄骨律镇将刁雍表曰臣闻安不忘乱先圣之政也况绥服之外带接边城防守不备无以御敌者也臣镇所管河西爰在边表常惧不虞平地积谷实难守护兵人散居无所依恃脱有妖姧必致狼狈虽欲自固无以得全今求造城储谷置兵备守镇自建立更不烦官又欲三时之隙不令废农一岁二岁不讫三岁必成立城之所必在水陆之次大小高下量力取办诏许之

帝蒐于河西诏司徒崔浩诣行在所议军事浩表曰昔汉武帝患匈奴强盛故开凉州五郡通西域劝农积糓为灭贼之资东西迭击故汉未疲而匈奴已弊後遂入朝昔平凉州臣愚以为北敌未平征役不息可不徙其民案前世故事计之长者若迁民人则土地空虚虽有镇戍适可御边而已至於大举军资必乏陛下知此事阔远竟不施用如臣愚意犹如前议募徙豪强大家充实凉土军举之日东西齐势此计之得者

孝文帝延兴中尚书奏以敦煌一镇介远西北宼贼路冲虑?不固欲移就凉州羣官会议佥以为然给事中韩秀独谓非便曰此蹙国之事非辟土之宜愚谓敦煌之立其来已久虽土隣强寇而兵人素习纵有奸窃不能为害循常置戍足以自全进断北狄之觇途退塞西夷之闚路若徒就姑臧虑人怀异意或贪留重迁情不愿徙脱引宼内侵深为国患且敦煌去凉州及千余里舍远就近遥防有阙一旦废罢是启戎心则边人交构互相往来恐卒徒协契侵窃凉土及近诸戍则关右荒扰烽警不息边役烦兴艰难方甚乃从秀议

时车驾南伐以李冲兼左仆射留守洛阳车驾渡淮别诏安南大将军元英平南将军刘藻讨汉中召雍泾岐三州兵六千人拟戍南郑尅城则遣冲表谏曰秦州险厄地接羌夷自西师出後饷援连续加北人叛逆所在奔命运粮擐甲迄兹未巳今复豫差戍卒悬拟山外虽加优复恐犹惊骇脱终攻不尅徒动民情西北连结事或难测辄依旨密下刺史待军尅郑城然後差遣如臣愚见犹谓未足何者西道险厄单径千里今欲深戍絶界之外孤据羣党之口敌攻不可卒援食尽不可运粮古人有言虽鞭之长不及马腹南郑於国实为马腹也且昔人攻伐或城降而不取仁君用师或抚民而遗地且王者之举情在拯民夷宼所守意在惜地校之二义德有浅深惠声已远何遽於一城哉且魏境所掩九州过八民人所臣十分而九所未民者惟漠北之与江外耳羁之在近岂急急於今日也宜待大开疆宇广抜城聚多积资粮食足支敌然後置邦树将为吞并之举今锺离寿阳密迩未抜诸城新野跬步弗降所克者舍之而不取所降者抚之而旋戮东道既未可以近力守西蕃宁可以远兵固若果欲置者臣恐终以资敌也又今建都土中地接宼壤方须大收死士平荡江会轻遣单寡弃令?没恐後举之日衆以留守致惧求其死效未易可获推此而论不戍为上高祖从之

尚书中书监高闾上表曰臣闻为国之道其要有五一曰文德二曰武功三曰法度四曰防固五曰刑赏故远人不服则修文德以来之荒狡放命则播武功以威之民未知战则制法度以齐之暴敌轻侵则设防固以御之临事制胜则明刑赏以劝之用能辟国宁方征伐四克北敌强悍勇而寡谋长者野战所短者攻城若以敌之所短夺其所长则虽衆不能成患虽来不能内逼又敌散居野泽随逐水草战则与家产并至奔则与徒衆俱逃不齎资粮而饮食足是以古人伐北方攘其侵掠而已历代为边患者良以倏忽无常故也六镇势分倍衆不鬪互相围逼难以制之昔周命南仲城彼朔方赵灵秦始长城是筑汉之孝武踵其前事此四代之君皆帝王之雄杰所以同此役者非智术之不长兵衆之不足乃防狄之要事其理宜然故也易称天险不可升地险山川丘陵王公设险以守其国长城之谓欤今宜依故於六镇之北筑长城以御北敌虽有暂劳之勤乃有永逸之益如其一成惠及百世即於要害往往开门造小城於其侧因地却敌多有弓弩敌来有城可守有兵可扞既不攻城野掠无获草尽则走终必惩艾宜发近州武勇四万人及京师二万人合六万人为武士於苑内立征北大将军府选忠勇有志干者以充其选下置官属分为三军二万人专习弓射二万人专习戈楯二万人专习骑矟修立战场十日一习采诸葛亮八阵之法为平地御宼之方使其解兵革之宜识旌旗之节器械精坚必堪御宼使将有定兵兵有常主上下相信昼夜如一七月发六部兵六万人各备戎作之具敕台北诸屯仓库随近作米俱送北镇至八月征北部率所领与六镇之兵直至碛南扬威漠北敌若来拒与之决战若其不来然後散分其地以筑长城计六镇东西不过千里若一夫一月之功当三步之地三百人三里三千人三十里三万人三百里则千里之地强弱相兼计十万人一月必就运粮一月不足为多人怀永逸劳而无怨计筑长城其利有五罢游防之苦其利一也北部放牧无抄掠之患其利二也登城观敌以逸待劳其利三也省境防之虞息无时之备其利四也岁常游运永得不匮其利五也又任将之道特须委信遣之以礼恕之以情阃外之事有利辄决赦其小过要其大功足其兵力资其给用君臣相体若身之使臂然後忠勇可立制胜可果是以忠臣尽其心征将竭其力虽三败而踰荣虽三背而弥宠

历代名臣奏议卷三百二十








○答許參政論常熟水利 【 常熟水利】

奉讀來翰仰諗臺下憂民之切、而所謂濬吳淞疏支河築圍禦水三說、皆吳中今日急務、臺下一言而要策畢舉矣、水利之說、不才究心于此、亦巳數年、第恨徒得之策簡中、無能一身履其地、詧度形勢、相視脉絡故不敢輕意肆口、然至今日所言治最當先及疏洩襟喉要處、往往不出古人所巳試、如吳淞為上流所急是矣、考宋史張獻叔、及本朝錢溥、皆云松江東南高仰。西北窪下。其受水分流之大者。曰吳淞黃浦。今臺下巳濬吳淞於此兩公之說、盍再加詧、恐上流應濬者。不止吳淞一江而巳。自此巳下。其流益分。其入海之道。亦益縷折。所不及詳數。賢常熟人。則一邑水道。所身歷而可指數者、請為臺下略陳之、敝邑居吳郡城東北。太湖之水。一由長洲而下。一由巴澄而下以常熟崑山為尾閭。而常州諸流。則自無錫百瀆望亭宛山蕩而下。無慮數十道。亦皆以常熟為匯。故唐宋治水。言上流必于吳淞言下流必于白茅七浦實稱並重。考之趙霖、嘗云自田圩既廢。水通為一。遇東南風。則太湖淞江與崑山積水。盡奔常熟。北風反。則常熟水之東赴者亦然。是見敝邑形勢。最關諸水衝要。其後任古陳彌作相、繼相度、論水利甚明悉皆言常熟之浦二十四悉北入于江崑山之浦十有二悉東入于海葢昔人患淞江不能獨勝太湖之注、而獨重于敝邑如此。及詳治水諸策。莫精于錢武肅。宋三百年。大抵因之。其所設開江指揮。專以一駐常熟。范文正時稍益卒至二千餘。則其重又可知。今欲盡復四十四浦之舊。必非力所可及若所謂白茅許浦福山黃泗四浦。則似與吳淞江之勢。相為聯絡。必不可緩。葢此四浦者。元人嘗資為運道。至張士誠據吳。不憚勞民大發卒濬之。故我　聖祖平吳。因置四廵檢于四港之口。以當時四港最大懼鹽盜之出沒也。百餘年後漸至湮塞。弘治中都御史何公、員外祝惟貢、大加開滌、今又百餘年、湮塞等于平陸矣、夫此四浦者。白茅居邑之正東。折而入于海百二十里。稍紆東北曰許浦。入江八十里。當邑城之北曰福山港。入江最近。三十六里。西北則曰黃泗浦。入江九十里。白茅往為海公略加疏濬、雖未迄工、海口尚未大利。然今流幸稍通、數年巳來、亦賴其利、乃其最逕而切、又稍近而易為工者、則莫若福山一港而巳、此港受東來直注之水。到江最易。宜與白茅稱亞。其旁多糧田。頃者漸瘠鹵不堪矣。然而未有言及之者以白茅昔時稱為運道。其名最著。故言者往往先之。又福山之湮久矣。有勢力之家。不蓄產于此。小民徒咨嗟于窮檐封蔀之下。誰則知之。日者敝邑所議開。乃皆在三丈浦奚浦。所費亦不貲。則以此二港有三四要人田廬盡在其間。故出力得首從事耳。不知二港所洩者乃自無錫膠山陸墅諸水會于大河。而播于此。二港於常熟實無與焉。乞臺下於吳淞竣功之後、移節敝邑、按視四港、及遍考羣說、如果愚言、或有根據、即賜度工興事、且舊籍所載福山港所開工食、大約不過四千二百有奇、以易具之費。而成三吳最急之工。臺下於施工先後。取效遲速。亦宜少神留焉。不才又閒聞言今海口俱高于內地、即加開治、終亦無利、此近孩童不解事語、昔范仲淹上呂相書。其辯江流若高必無姑蘇一語足破千古。又瀕海之地。特高于他處謂之岡身。葢天地之氣至邊則少結以限海潮。惟不濬則海口之日壅。望之似高耳。惟臺下先燭此說之謬、然後循次修舉、他若開方挑工均工散銀、諸所規條、在臺下巳得良法、不敢喋喋、


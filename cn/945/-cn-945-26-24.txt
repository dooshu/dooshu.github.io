谢门下李相公启

伏蒙台慈特示及苏州重玄寺弥陀院新大藏经碑草本者盥手捧持洗心讽诵醍醐灌顶顿觉清凉箫韶在悬自忘滋味岂嗟叹之所及固鑚仰以弥坚恭惟相公以无碍辩才住第一义谛千方游戏聊现宰官之身万行圆成自是法王之子盖以灵山付嘱实托大臣震旦流传雅资外护受佛真印为世导师运悲智以济羣生体忠贞而翊明主心如金石功等尘沙一念不生诸相皆离推求靡得若环之无端应接忘疲犹钟之待扣且以十二分之教五千轴之文始乃一事之因缘终由五性之差别舍文字而非法深念浄名之言会权实以归宗思阐大雄之旨因苾刍之勤请值廊庙之余闲退食宴居虚室生白乘兴洒翰涌思如泉焕乎文章所以耸动颓俗历然境智所以诱掖迷途掲慧炬於昬衢指宝藏于贫宅祗园四衆诚所归依秦市千金固难增损式护持于末法用佐佑于能仁又何必内史翻经广译五天之语长者着论深谈九会之因谅简妙之攸资非拟议之能及某谬窥教典殊懵端倪每咨事于合中幸拜尘于牀下或因更仆之顷必聆出世之谈既觉悟于轮回方咨嗟于孤露入弥勒之阁顿获圆通升阙里之堂敢希殆庶而相公怜其可教许以知言雄文才絶於麟毫副本遽传于蜗舍非子期之善听岂辩流水之音虽野人之至愚亦识负暄之快然学道须资于勇猛至理岂尚于撝谦况蒙印可之私益励勤行之志踊跃无巳得闻半偈之指归主伴是期愿见一生之补处庆幸之至倍万常情


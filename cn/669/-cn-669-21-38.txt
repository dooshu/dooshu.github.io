38　奇章縣取奇章山爲名


隋牛弘封奇章公，僧孺其後也。奇章，巴州之縣，梁普通六年置，取縣東八里奇章山爲名。隋唐志、通典、九域志、輿地廣記皆云「其章」，誤也。續通典作「奇章」。

【全云】續通典，宋白作。

【又云】柳公綽呼牛僧孺爲奇章公以此。

【元圻案】太平寰宇記一百三十九：「巴州其章縣，本漢葭萌縣地。梁武帝普通六年置，取縣東八里其章山爲名。其章山一名隆城山。」是寰宇記亦誤作「其章」。近刻輿地廣記三十二，原闕利州路，據宋刻本補云：「巴州曾口縣其章鎮，本梁置其章縣。熙寧五年省入曾口。有奇章山。」縣名誤而山名不誤。〇隋書牛弘傳：「弘，字里仁，安定鶉觚人。在周襲封臨涇公。開皇初，授祕書監，進爵奇章郡公。」〇唐書牛僧孺傳：「僧孺，字思黯，隋奇章公弘之裔。工屬文，第進士，相穆宗。敬宗立，進封奇章郡公。」






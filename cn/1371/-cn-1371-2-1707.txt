郊行

小雨东郊气象新，萧萧清吹爽衣巾。



并溪密竹巧藏寺，爽道新麻高没人。



老厌簿书愁欲睡，病疏杯酌渴生尘。

桐君山路无多远，元自知津莫问津。

郊行

凄风吹雨过江城，缓策羸骖并水行。



古路初惊秋叶堕，荒郊已放候虫鸣。



壮心耿耿人谁识？

往事悠悠恨未平。



斜日半竿羌笛怨，西陵寂寞又潮生。



郊行

春郊无处不堪行，满路人家笑语声。



卖剑买牛知盗息，乞浆得酒喜时平。



西村日落川云暝，东岭虹收海气清。



农事方兴戒游惰，为君来往主齐盟。

郊行

山色扫石黛，江流涨麴尘。



春晴不终日，老病动经旬。



竹密有啼鸟，村深多醉人。



东阡与南陌，处处寄闲身。


陆游　白首

白首归来老故园，索居情味更堪论！

关河悠邈梦魂到，亲旧凋零书札存。

身病自怜诗思退，家贫客笑酒醅浑。

昏昏只欲投床睡，儿劝孙扶强出门。

陆游

陆游　白首

白首元无一事成，朝来大笑绝冠缨。

花飞早已知春减，漏尽宁容更夜行？

萧散且为无算饮，猖狂未免不平鸣。

玉关青海今安在，麦野桑村送此生。

陆游

陆游　白首

白首称祠吏，清时作幸民。

招呼林下客，游戏梦中身。

山路乌骡稳，烟波画楫新。

村村有花柳，无事即寻春。

陆游


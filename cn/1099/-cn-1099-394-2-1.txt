○論邊事疏 【 虜情】

奏為約陳安攘定計、以分主憂事、臣于前月臥病中、聞西虜內犯、勢甚猖獗、續聞　皇上召諭閣臣之語、所以策虜情邊事者、要若破的、明如觀火、臣聾龍?目餘生、知無以仰贊萬一、獨念　皇上留臣、專為憂虜、而責臣專以分憂、臣雖病不敢不極其愚、慮為　皇上一言、葢臣惟方今文武內外之吏。名實異同之間。與古事相反者三。古謀國之臣無事則深憂有事則不懼故山濤謝安。迄安晉室。以經營之與鎮定各當其時也。今則不然。自虜欵二十年來。吏恬卒玩。甲敝戈朽。晏然無復守戰之備。及其一旦封豕生心。鳴鏑內嚮。則當事者亡羊補牢。亦猶未晚。而舉朝震怖惶。憂止辦呶。呶追尤首事。此一反也。古策虜之臣。縉紳守和親。介冑言征伐。雖各膠柱一偏。然文武隨其事任。勇怯量其膽力。廟堂自可折衷用之。今則不然。武官在爨下求安。專籍欵闋之利。文吏在隙中觀鬪。爭談出塞之功。賈勇不在邊境。而在　朝廷。禦寇不以甲兵而以文墨。此二反也。古當機制變之臣。或胡越使之相救。或父子不嫌異趣。今則不然。諸邊以彼此支吾為熟套。以日月玩愒為良謀。傳相慕要。翕然同風。而獨遇緩急重難之事。則隔垣內外。便分爾我。如扯酋一。人。在宣大則力保其無他。在甘肅則以之為誅首。犯邊一事。在西人委東則曰爾何不招在東人委西則曰爾何不戰皆迯責於巳而嫁禍於人此三反也今經略大臣。業有專遣臺諫諸臣之疏。且次第酌行、臣不敢再條便宜。猥凟視聽。獨前所謂三尺者。乃安危得失之大機。廟堂擇之不可以不精。持之不可以不定。而就中緊關切要之計。决當以經營鎮定。相兼而行。然所謂經營者。不在臨敵倥偬。調兵易將。在知彼知巳。知禽知縱。母示人以拙而巳。所謂鎮定者。不在矯情倉卒賭墅清談。在緩急有次第。措置有精。采。母示人以怯而巳。臣竊觀目前跳梁之虜。惟火酋一枝。顯然逆天。自弃斷斷乎不可收拾。若其他或在陰陽逆順之間。或在觀望反側之際。形狀未露。則不妨廣布威信以招之。羽翼未成。則不妨多行間諜以散之。雖良平復生於今日。察彼巳之勢。審禽縱之宜。其策必不出於此。而臣之所憂者。獨恐將吏以忘戰之久。而畏事之甚。苟聽要挾急圖招撫。使驕虜反持中國之權。武吏反襲漢儒之論。則其患有不可言者。故必廟堂氣先定謀先審母動搖於流議。母怵愓於近憂。逆命之誅。先首惡而後脅從。馳詞之使。先約戰而後議撫重懸賞罰。使將官之勇氣先振。而後使文吏策其便宜。嚴責推諉使諸邊之血脉先通而後使本兵課其功實經營在此。鎮定亦在此。如必以一鎮有事使四鎮同時樹敵一歲有警乃盡掩二十歲保境息民之功盡更將吏。盡絕諸夷。盡掃先廟大臣馬文昇王瓊等老成持重必然之畫。則非病臣所敢持空喙而保借前箸而籌者也。方今諸邊戰士有幾習虜敢戰之將有幾。安攘之計。獨有一面推擇新將。又一面策勵舊將。一面調集客兵。一面招募鄉兵。然一時部署。巳覺落落難合。况轉餉詘於歲儉。發帑困於國虗、萬一諸酋瓦解。該邊四面大征。則我之拙形盡露。何以支撐。故臣以為不如且從容寓戰於謀。藏拙於巧。威之以先聲。示之以不怯。莫遽為張皇自擾之狀。其經畧大臣。既奉有　特旨。全付之以諸邊重擔。則廟堂但當總其大綱。授以大指。如虜久則我之指麾當愈暇。虜去則我之隄備當愈嚴。虜驕而挾賞。則我之拒捍當愈堅。虜懼而乞哀。則我之牢籠當愈密。而至於瑣細節目。隱微情狀之間則機關在彼中功效在事後。自當一切寬假。以觀其運籌調度之何如。若預掣其手足。而遙制其事權。適足為邊臣藉口迯責之資爾。今之議者。張文忠云非特不忠亦不智也獨引宋人以和自愚之說殊不知彼出關奉虜此開關欵虜彼稱南北兄弟為敵國此稱臣納貢為屬國。古今強弱之勢。原自絕然不同、况彼以積威而致敗。此以懲敗而養威。有如今日改弦之後。士馬誠練。糗糒誠充。備守誠設。斥堠誠謹。則國家之全力。故在持尺一以受降幡。豈亦可與北庭歲幣南宋偏安。同日而語哉。此臣所以謬為三反之論。而約以經營鎮定之二言。葢欲少省議論。使當事者可以措手。而不欲盡廢責成。暫寬文法。使文武同心人人可效死。而不欲遂墮軍實。使文武相仗。人人可迯死。惟　皇上留意裁擇。臣不勝幸甚、得　旨、覽卿奏具見謀國忠慮、邊務重大、兵機秘密、湏要臨事鎮定、及時經營、豈可倉皇紛擾、因循畏怯、這所議著各該經畧督撫等官、查照舉行、毋得虗文推諉兵部知道


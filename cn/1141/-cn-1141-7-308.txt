广陵值杨鄂州枢部

闻君在承明，羔裘号司直。
笃义求友生，抗言振邦国。
西南有斗争，于法当讨殛。
圣世尚怀柔，受诏使绝域。
枢部盛推引，天子动颜色。
亲承丹陛语，汝往罢兵革。
安南古交州，君长世相贼。
蛮战虽穴鼠，其狡甚鬼蜮。
万里若风驰，片言弭反侧。
即事徵远猷，贤劳厉百职。
忆昔枉短书，慷慨叙胸臆。
丈夫交有道，相知非旧识。
孤蓬聚邗江，岐跂各南北。
平生万古心，欲言不可得。
惟应重良时，风雨怀令德。



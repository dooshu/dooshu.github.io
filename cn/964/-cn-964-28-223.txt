韩元吉　圣政更新诏书正告讦之罪因得小诗十首

恶复凶终事久知，岂知圣断不逾时。

小儒未叹周南滞，但喜逢人敢说诗。

韩元吉

韩元吉　圣政更新诏书正告讦之罪因得小诗十首

桓温将死谢安起，霍氏初除魏相来。

谁与圣君安大业，巍巍廊庙可无材。

韩元吉

韩元吉　圣政更新诏书正告讦之罪因得小诗十首

圣朝遂失诛元载，公议犹能去霍山。

落胆徒闻温御史，不知睿意在群奸。

韩元吉

韩元吉　圣政更新诏书正告讦之罪因得小诗十首

元佑诸公秉国均，诏条先请惠吾民。

孤雏腐鼠何劳逐，准拟朝廷政事新。

韩元吉

韩元吉　圣政更新诏书正告讦之罪因得小诗十首

金貂七叶谁能必，石椁三年计自愚。

得鹿覆樵真一梦，求鱼缘木信狂图。

韩元吉

韩元吉　圣政更新诏书正告讦之罪因得小诗十首

献可争先底荆国，莹中居首论莆阳。

十年言路皆支党，前无一语讥安昌。

韩元吉

韩元吉　圣政更新诏书正告讦之罪因得小诗十首

近闻羔雁已成群，藻鉴渠能泾渭分。

急士且须侯雍齿，得贤端可吏朱云。

韩元吉

韩元吉　圣政更新诏书正告讦之罪因得小诗十首

刺字几漫冠欲尘，向来浮薄自纷纷。

尔曹胸次多周孔，忍作铜山破贼文。

韩元吉

韩元吉　圣政更新诏书正告讦之罪因得小诗十首

荆棘谁令满路栽，雷州司户却生回。

独怜阳陆真天命，不见承平公道开。

韩元吉

韩元吉　圣政更新诏书正告讦之罪因得小诗十首

潮阳初谪八千里，中令俄成十九年。

地下修文应泚笔，卫公精爽故依然。

韩元吉


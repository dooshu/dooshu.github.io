【后汉玄儒娄先生碑〈熹平三年〉】

右汉《玄儒娄先生碑》，云“先生讳寿，字九考，南阳隆人也。祖太常博士，父安贫守贱，不可荣以禄。先生童孩多奇，岐嶷有志，好学不厌，不饬小行，善与人交，久而能敬。荣沮溺之耦耕，甘山林之杳蔼”。又曰“有朋自远，冕绅莘莘，讲习不倦。年七十有八，熹平三年二月甲子不禄”。今《光化军乾德县图经》载此碑，景中余自夷陵贬所再迁乾德令，按图求碑，而寿有墓在谷城界中。余率县学生亲拜其墓，见此碑在墓侧，遂据图经迁碑还县，立于敕书楼下，至今在焉。治平元年六月十三日书。


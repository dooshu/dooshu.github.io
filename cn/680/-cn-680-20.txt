卷第二十

嘉兴大藏经　石门文字禅

石门文字禅卷第二十

宋江西筠溪石门寺沙门释德洪觉范着

门人觉慈编录

毗陵天宁法云堂校

铭

明白庵铭(并序)

余世缘深重夙习羁縻好论古今治乱是非成败交游多讥诃之独陈莹中曰于道初不相妨譬如山川之有飞云草木之有华滋所谓秀媚精进余心知其戏然为之不已大观元年春结庵于临川名曰明白欲痛自治也莹中闻之以偈见寄曰庵中不着毗耶坐亦许灵山问法人便谓世间憎爱尽攒眉出社有谁瞋于是堤岸辄决又复滚滚多言然竟坐此得罪出九死而仅生恨识不知微道不胜习乃收招魂魄料理初心为之铭曰。

雷霆发声万国春晓闻者不言心得意了木落霜清水归沙在忽然震惊闻者骇怪合妙日用如春雷霆背觉合尘如冬震惊万机俱罢随缘放旷尚无了知安有倒想永惟此恩研味其旨一庵收身以时卧起语默不昧丝毫弗差蒙杂而着随孚于嘉

圆同庵铭

空印之庵圆何所同睨而视之同太虚空弗设户牖无南北东而庵中人来无所从廓然现前以道为容我此法界遇缘即宗自受用境出生无穷使令服玩地狱天宫各各无碍如空行风我非文殊齿豁头童以问法来罄折其躬而师应机如随扣钟聊观此老游戏神通不起于座瞬两漆瞳以大千界置于针锋以香水海藏于睫中一切人天之与鱼龙不觉不知如盲如聋万像欢呼声摩苍穹天魔外道以手捣胸欲折困之面为发红如环轮上寻其始终于是雌伏仰此法雄我虽衰退气犹如虹未甘见删终依禅丛斯文之作荡除执封当以理胜文则非工沩山之阴磐石可砻书以刻之昭示童蒙

觉庵铭(并序)

道人闻公以四威仪为庵而以觉名之随身丛林之别名也余游此庵中微尘数劫适今始读其号如人静坐忽见鼻端心知之而不可以语人名之所解又如风中鼓橐虽有神禹之知莫能分别特相视一笑而已铭曰。

明暗色空成住坏即大寂灭究竟觉居以名庵是增语而我铭之添注脚如汤消冰无别冰冰汤之相未全脱何如睡足百事懒轩纳林光鸟声乐当知今在衡岳中门外今无觉衡岳道人抚掌笑轩渠注经不必居牛角

如庵铭(并序)

吾乡日公谓余曰吾以经行座卧为庵以分别尘劳为如且求铭铭曰。

日用现前随眠烦恼去之即生如石下草盖其妄觉取舍颠倒小根怖之冰炭怀抱我以慧眼燕坐默观一切异相如珠走盘是时日公非内非外是非死生合成一块

朴庵铭

履长老禅而色贵白老禅有终白不受色道人游方学至无学如役六用则思返朴有山可看有饭可饱乃笑诸方何必百巧罏烟未残跏趺袖手雪窗无尘鸟啼清昼

梦庵铭(并序)

弛担假寐入大槐之宫尝王者乐觉来欠申炊未及熟耳辍薪得鹿翳诸隍中俄而忘之意以为梦且行且咏路人用其语而得鹿一以为虚一以为实此世间之论也梦中无女色而欲成办非实非虚此出世间之论也衡岳素公高行着丛林寄傲一庵而以梦名铭曰。

一境圆通而法成办五根不行而意自幻昼思夜境尘劫无间而睫开敛初不出眼知谁妙观镜于心宗以世校梦乃将无同为鱼泳波为蝶翔空在素曲肱吉祥止躬即庵是梦问井得水即梦是庵缘饭识米于一意地无能无二若见主人梦庵俱弃

痴庵铭(并序)

众生以贪瞋痴为三毒三毒之过能致生死诸佛以戒定慧方便观照而用治之余至龙山翊道人引余坐于明窗净室之间曰此吾痴庵也翊颀然秀发论议精到余不见其痴之相山云朝升璧月夜挂翛然无营余不见其痴之理禅者方以精严黠慧自矜机辩逸群胜物其肯甘为痴哉顾虎头之痴于画王述之痴于不言率为世传是好名之痴也上人泯泯与众卧起不知人间是非荣辱贵贱功利如三世诸佛之白牯可谓之痴虽以自志然余以谓其未能绝对余为之铭又可乎上人之痴不事于名则余之铭于义未失铭曰。

导师黠慧出三界痴于无痴中致众生疑未若翊禅淡然无为以痴为庵聊以戏之亦有痴侣论痴要诀若见大智红罏片雪

懒庵铭(并序)

放似狂静似懒学者未得其真而先得其似山林云壑之人狂放一致静懒同川然胸次泾渭笑时真率了然得于眉睫之间融懒亦能负米瓒懒亦能拭涕安懒亦能牧牛未能真懒也者南州仁公以勃窣为精进以哆和为简静以临高眺远未忘情之语为文字禅然则结庵自藏而名以懒殆非苟然甘露灭为作铭曰。

惟融与安品坐客瓒于禅林中是谓三懒秀媚精进辩慧担板唯道人仁俱透此患水不洗水眼不见眼以之名庵盖亦泡幻乌啼华笑曰用成办睡起密传露牙一盏

堕庵铭

心非言传则无方便以言传之又成瑕玷盖言不言俱名污染饮光华笑智海簟卷非言不言惊如掣电异哉曹山法幢特建以堕一字雪诸情见在圣非贵在凡非贱杂之不藏着之难辨二乘骨惊十地魂战而解空子乃圆笑靥善刀藏之不露锋焰不动声气降伏魔怨

喧寂庵铭(并序)

高安居士王询温甫和易寡欲靖专无营特刻意事佛精严弗懈虽年运往矣而视听聪明惟履无玷故声称闾里云庵道价值天下元丰间游金陵舒王施第为寺以延丛林号内外护元祐初退休来归说法于洞山九峰温甫忘冠巾而师事之其法嗣佛照禅师惠泉者与之交善自泉住上都名刹士大夫有稀见之者而与温甫日亲法喜偈语酬唱不绝岂所谓千里同风者乎政和七年秋结制对其所居名曰喧寂余适以事至访之温甫方负暄阅经置卷坐语语少而理多于是自愧羁官四方畏首尾思蝉蜕垢纷纵浪闲旷而不可得乃铭其庵而去铭曰。

孰谈无生唯老居士孰为听徒团栾妻子以诸尘劳而作佛事视其家风老庞是似名闻诸方流辈追崇余四十年一节保躬老则结屋置阛阓中即喧而寂盖将无同贤哉斯人不二于物蹇寓于世莫知归宿我睨而视亦见仿佛出生太虚陶铸魔佛

破尘庵铭(并序)

道人堪师庵于水西南台之下名曰破尘为之铭曰。

一大经卷破此一尘何以破之智为斧斤尘非断空可破非有了然而知空亦不受异哉湘麓庵此老堪视其庵名如车指南堪虽可即语默弗及如指自触如眼自觌

报慈庵铭(并序)

武宁西峰达上人年方妙而孝思度越流辈父母丧则重于坟所旦夕诵呗以时临遂自名其庵曰报慈呜呼达可谓知如来大师律我比丘之意经岂不曰孝名为戒乎余谓其所为有补于名教乃为之铭曰。

竹丛生谓之慈竹乌返哺谓之慈乌岂吾含齿而戴发乃彼乌竹之不如故有终天之痛心再折而情枯莳松楸以上云雨就树阴以縳屋庐营出世之冥福生五浊之芙蕖知轮珠以行道明月白皎其影孤念此风之可尚聊以起精进而激懦夫

甘露灭斋铭(并序)

政和四年春余还自海外过衡岳谒方广誉禅师馆于灵源阁之下因名其居曰甘露灭道人法太请晓其说余曰三祖北齐天平二年得法于少林隐于　山终身不言姓氏老安隋文帝开皇十年括天下私度僧尼验勘安曰本无名遂遁于嵩山二大老厌名迹之累而精一其道盖如此余寔慕之乃为之铭曰。

吾闻甘露食之长生而寂灭法乃有此名寂灭而生谷神不死唯佛老君其意如此我本超放忧患缠之今知脱矣须发伽梨安遁嵩少璨逃潜霍是故觉范老于衡岳山失孤峻玉忘无瑕当令舌本吐青莲华

明极斋铭(并序)

太原王健伯强名臣惠公之子皇叔嘉王之婿方壮年则能弃官学道阅首楞严经至余尘尚诸学明极即如来叹曰此如来之训而余之志也愿以明极名其斋而乞铭于余铭曰。

有而寻求痴暗所囿得而惊异智浊之咎浊澄暗彻自觉成就如人目睛一尘不受开睫譬生明发寄根敛睫譬死暗不能昏圣师真慈开此妙门睥睨不入夫岂知恩枵然丈室中置匡床经行宴坐晨灯夕香勿使邪念蔽常寂光

梦蝶斋铭(并序)

龙舒陈显仁和粹而喜客慈祥而乐善宗族朋友皆称之余以怡然居士之斋为梦蝶而为之铭曰。

浩荡之春万物发饰淮山花开丽其风日蛱蝶何为栩栩自适朱门青鞍群色棋布富贵鼎来宾客鸳鹭居士欠申蘧然而寤岁时献寿举杯怡然堕帻一醉其乐也天纷纷万绪成我日用睨而视之开睫之梦

明极堂铭(并序)

道人法太少年追随翰墨所与游多一时显人晚居衡岳一衲穷年垂涕扪虱猥衰坐睡守粪罏煨芋直名其所居为明极取首楞严余尘尚诸学明极即如来义欲以道人坐进此道为之铭曰。

见明之时此见明者缘明开达则见暗时此见暗者不明自发见则常明寄根成就见岂明生暗能昏否我观明暗尚难掩藏岂生死门乃欲存亡惟道人太以壁为口全机现前不落渗漏

昭昭堂铭(并序)

虎城永上人游方晚馆漳水上蓝余适还太原见之话临川旧游累日不厌时方解王事纵望云山神魂若飞动而亦有落叶之兴曰欲于崆峒之下作堂昭昭名之而乞言于余为之铭曰。

维尘劳海是无明窟众生以之生死出没而此昭昭首出万物廓然十方寂湛遍周月惟可见而不可求倩汝名之为物之尤一堂收身丈寻之阔敛目大千都寄毫末乃欲见见如鹿方渴大哉此法明白坦夷昧者迷失知者得之故甘露灭为作铭诗

要默堂铭(并序)

南楚山水湘西为甲湘西法席保宁为甲余既幸馆于其中无别职事一堂窅然终日卧听楼钟而已则又以今寂为甲乃名其堂曰要默为之铭曰。

此无比法如难信珠虽曰得之非实非虚默而未说岂有说乎虏中吾趾矢贯其膺即烹汝父遗我杯羹直中有曲令尔当行是法平等无有高下定当作佛普告来者而常不轻乃遭诟骂其珠圆彻内外俱定自牖见子呼之听莹顾其粪除则肯受命自是而观则有纲宗以火触火锻凡圣铜纵使自返窒使求通面壁而坐理锄而扃要使求者鼻直眼横是为大智破灭无明提婆祖以无所嗜好祈神求信自贬其道校此两士则为颠倒湘西之麓古屋数椽卧听楼钟饯吾华颠谓终不说夫岂真然

一麟室铭(并序)

南台禅师昭公住山之明年新其丈室而以一麟名之使丛林想见哲人之遗风余韵也甘露灭某为铭曰。

麒麟之性不可系羁非如犬羊可驱东西有大比丘人类精奇在驱乌中服勤祖师及其将化使之寻思赏其神骏思则有辞众角一麟迁其以之禅师昭公来自大沩分空印澄名誉日驰顾瞻山川怃然嗟咨想其高风屋宇故基以麟名室非苟然为佳羽百鸟宗教日衰庶异人出支此颓隳耆阇倚天胜气华滋当磨云根刻此铭诗

宜独室铭

金沙僧道明勤道如智海事师如小朗机陪清众于宿德寮之后别开小室仅可容膝日晏寂其中昔伟禅师在黄檗亲老积翠其静住政如此人问其故答曰聚语

藏六轩铭(并序)

端首座从吾磊苴兄游有年方埋光彩禅林而学者已相仍矣开轩于室之后乞名于余余为名曰藏六且以讽后学事虚名为实效者耳铭曰。

寡欲养心以直养气抱其德全龟以蝉蜕情缘峥嵘欲犬怒吠端方藏六攫抟无地学者阗门伫思拟议如大火聚不宿蚊蚋我观此老非愚非慧人趋所争师取其弃

俱清轩铭

晓云灭尽群山苍然倚杖凝睇如开青莲夜籁以寂绕除流泉曲肱而听如鸣朱弦有大禅衲不碍见闻以云门印印空成文对是净境深炷炉熏人牛两亡蓑苙具存

解空阁铭

以色碍眼铲其云山以声聒耳恶禽闲关有大开士倚栏微笑以眼闻色以耳观鸟石屏玉立泉以佩鸣乃知解空不离色声

宜独岩铭(并序)

余性喜笑傲不了人之爱憎比坐哗众人所鄙弃饭余曳杖山行路穷则反会意植杖莞然一笑响应山谷之西崦幽奇可爱有岩西向洞如侧磬中有石砧仅容坐卧而附岩左右偏生修竹余每至此终日忘归既久因名其岩曰宜独乃为之铭铭曰。

幽岩如磬侧立山腹中有石床砥平而绿我来忘归卧听风竹夫物得宜如眉映目幽居情闲乃名宜独一顷之陂清饮两鹄得其所哉此诗可录

座右铭

行与邪分途居与正为邻于中有取舍此外无疏亲此为朝市者言之肥家以忍顺全交以简恭好学如不及求名如傥来此为山林者言之大丈夫当期出生死生死皆由心所造心灭生死乃坏心灭则髑髅是水心生则爪皮是罪渊乎妙哉一念不生即入无垢三昧

延福寺钟铭(并序)

梁武帝假宝公神力见地狱相问何以救之宝公曰众生定业不可即灭唯闻钟声其苦暂息耳武帝于是诏天下佛庙击钟当舒徐其声欲以停苦也宜丰李元与弟施延福院大钟愿资延母夫人周氏寿祺且雪夙障余以谓李氏知所施矣晋许逊白日仙去天诏书曰赦汝不事先祖之罪佳汝施药咒水之功夫施药咒水脱人于苦者也唐崔祐甫本贵且寿以任情杀戮囚系不释遂不寿囚系杀戮置人于苦者也呜呼寿固无象脱人之苦则增置人于苦则损夫钟之功利博大昭著者也以之为施周氏之罪灭寿延理有固然者矣因为铭曰。

众生大梦营黑业玲珑击钟与开睫功德之大吾敢喋愿移慈母离障结如声度垣即超越孝哉伯仲俱勇决依仗佛力等痛切如取寓物执券牒愿寿慈母春在颊如钟常撞无尽竭政和甲午夏五月谁为铭之甘露灭

童耄竹铭(并序)

霜筠粉节贯四时而不凋者竹之性也然怜孝子之泣则为之冬茁悯忠臣之誓则为之倒植余闻心之精微不可以言传而可以事着是二者非忠孝之着乎潜庵老人戏植独竹于庵南之壁阴期月而笋茁盖老人以虚心集道以高节荷法所致亦精诚之验也余以童耄名之又为之铭曰。

渭川千亩潜庵一竿俯视盛衰凛然岁寒笋茁于夏解箨颖异颀然扶疏如老携稚根岂终独乃生横枝如其道茂有子嗣之高情不群安乐霜雪风来有声是随宜说

鲁公玉器铭

二乘马麦为法忍馔我观是法纵横转变皆即一心灵妙所现觉知见闻一一成办色空明暗一一如幻设物譬道古圣所羡初无大小之与贵贱是故此轮真净所建

李德茂家坐中赋诸铭

阮咸铭

有晋奇逸制为此器以姓名之盖琴之裔物趣幻假形因变迁但余至音则无陈鲜

琴铭

材出余烬桐生晚林见之意消矧闻其音朱弦发越夜堂秋深如见古人如得我心

镜室铭

种性清莹出尘风度开扉见之真常流注妍者所欣媸者所恶勿使痴儿呵出昏雾

端砚铭

破韬玉之苍石出孕金之晴川解碧溪之封褁割紫云之芳鲜从连眉之仙子供倒流之词源

歙砚铭二首(并序)

东坡得唐林夫歙砚绝妙然其心甚隆坡惜之以向林夫曰琢砚者欲磨平其隆百年之后用之方为妙耳。

外俨丰硕中含清坚而质常润如舌有泉滑足金光碧生雾晓平其微隆多年方妙

体切玉润肤刷丝文书城之友歙溪之珍貌贵端重德贵粹温是故觉范于砚亦云

五老砚铭(并序)

杜季杨奉使湘南过九江见庐山而爱之得拳石于九嶷山之下类五老峰有坳其痕如砚季杨欣然置几案间名之曰五老砚余观之于南楚门舟中为之铭曰。

庐山五老寒翠倚天公尝过之望见垂涎朅来幽梦时历其颠九嶷之下得石如拳二三君子聚首比肩岂其游戏分身则然下有坳处形如玉渊疑有神龙风雷播掀以当吾砚刷其芳鲜醉中落笔粲然云烟我作铭诗擘窠为镌袖归中朝为好事传

王裕之求砚铭为作此

吾闻大梁之东郭有砚台焉而自然成坳渊挽九江之水以为滴聚桐柏之色以为烟借温江卓笔之峰以蘸其尖展青天以为纸书吾饯君之诗情与旷野以相连吾辈留滞南楚思上国而未得以还辕虽然会当与君握手州桥踏月以话湘川是时君必折蟾宫之桂我亦腰金纡紫揖让于人主之前此言盖理有固然非狂且颠也

词

和陶渊明归去来词

归去来兮是处有山皆可归念缠绵其世故忽感悟而增悲精诚炯而未泯齿发逝而莫追想比邻之惊愕疑昔人而竟非逢断桥而植杖涉浅濑而搊衣转荦确之深壑开机杼于寻微宿雨初霁山气如奔纷然落叶满我衡门少喜翰墨余习尚存如抚无弦如持空樽有诗情以寄目无忧色之在颜皆遇缘而一戏则何适而不安顾风物之闲美忻幽鸟之关关掩残书而意消偶敛目而深观还诸缘以俱尽廓然获其无还譬如人经故乡情恋恋而盘桓归去来兮请毕生于此游佳退藏于不言使来者之自求如薪竭则火灭知爱尽而无忧虽鲲鹏之小犹听其自化则此道其可以告于朋俦笑我阅世如川行舟少折困于忧患老安乐其林丘嗟学者之畏影盖余波之末流苟就阴则影灭妄自释而心休已矣乎吾吐斯言非其时闻者听莹皆迟留以针投水今无之古人不可见来哲亦难期省杂念之妨道如良苗之日耔当闭关而观壁盍捐书而止诗不取于人而自信如子得母复何疑

沩山空印禅师易本际庵为甘露灭以书招予归隐复赋归去来词

归去来兮沩山有人呼我归碧暮云之凝合空夜鹤之怨悲省一念之有差虽百悔其何追探蚁穴之意适俄梦觉而知非幸牛羊之弗践有坠露之沾衣恨无前知之明及未着而知微缅怀万峰如蹲如奔而烟霏开窈窕其门东庵西井古迹犹存俯拾枯松旋安茶樽并两山之寒翠煮万仞之潺颜想锸锹之寂子对牧牛之懒安妙机锋之虽触无生死之相关挹前辈之宏规揆今事而默观唯空印之中兴取高风而追还耿终力之弗寐心欲绝而桓桓归去来兮永结无情之游盖大欲之已去复于世而何求笑朝三而莫四纷众狙之喜忧爱芙蓉之倚天势独立而无畴昔尚反顾今则覆舟弓精尽于九年履考祥于一丘卷正宗而怀之悲末学之横流如韩信之已死而其心岂真休已矣乎沩山吾归今其时如鱼纵壑不可留今而不归欲何之行以到为是食以饱为期虽灵根之深密护空慧以培耔听耆年之夜语诵诸衲之清诗知沙纕之非饭情断意讫复何疑

赋

王舍人宏道家中蓄花光所作墨梅甚妙戏为之赋

水苍芒而春暗村窈窕而烟暮忽微霰之溅衣惊一枝之当路蒂团红膏之蜡色染蔷薇之露柔风飘其徐来暗香灭而复着待黄昏之雪消看东南之月吐何婵娟之殷勤献清妍之风度方其开也如华清之出浴矫风神其转顾盖天质之自然宜铅华之不御也及其落也如朝阳之奏曲学回雪而起舞乃仙风之体自轻非臭夷之药能举也怪老禅之游戏幻此华于缣素疑分身之藏年每开卷而奇遇如行孤山之下如入辋川之坞念透尘之种性含无语之情绪岂君王宠我太甚致我不得仙去者耶

龙尾砚赋(并序)

予所蓄龙尾砚比他砚最贤龚德庄从予乞曰此石宜宿玉堂岂公所当有耶既以与之又戏为之赋其词曰。

柳子尝有言曰砚之美者唯青石最贤而绛石次焉自绛青而下盖亦不数而世亦无传何温然之子石出高要之晴川方其始造也祠中牢以匈祐犯惊湍之洄漩探万仞之崖腹取劲石之坚圆褁碧草以径出割紫云之明鲜萦金缕于廓岸张鸲目于坳渊于是房以玉室而绨以锦衣名以虚中而以居默字之适风棂之春昼偶莫逆于书帏管城子方蒙茸而落帽燕客俨峨峨之丰颐爱知白之尽展其底蕴而看君答烟霞之谭词粲古今于立顷而观者若未始与闻而有知以其有是之德故君子见录而不遗也盖尝罥网而出鲤昭以佳瑞而生之涸于顺山而鸽致浴於越池而水缁姿端重而有墨侯之封腰微坳而作郎官之状逸于阗青铁之群秀蟾蜍玉器之上又尝污卢携之怒裾印太真之醉掌泮紫金于药鼎枪清声于书幌殆其弃而弗用也犹赆余骸于弟子瘗朽骨于草莽而狂生乃以铁窃其名而市工仍以瓦肖其像由此砚之难致故纷谬伪之欺诳也顾予此砚之清坚出于歙溪之湄水乃陋南荒之彘肝而窃自比于龙尾匀数寸之秋光温一片之和气疑初得于鲁祠何朴美之如此从予游亦有年爱其忍垢之类己嗟所值之不遭纷白眼之相视独一龚之可人辄倾盖而见喜将提携而去归置玉堂之棐几稔亨奋而逃穷脱怒骂之焚毁终未免腹洞于暮年而犹胜支床于壮岁子行勉矣予将观子与管城辈耕于无所不知之乡而至丰年之义理也已

石门文字禅卷第二十








○贈宮保大司馬鄭公還朝協理戎政序 【 協理戎政】

今歲春、　天子簡命總督鄭公以大司馬入總六師於是公駐節陽和十二年矣、京師門戶。視雲中上谷而陽和居中控引如關鍵。天下最要害處也。自匈奴保塞。請乞滋益繁。或不能無引而怠驁。　天子乃命公往節制之、公以漢法戎索酌恩威而操其兩衡、虜囊醺酒獻譯。慰藉如家人。予漢物。即小闌入。輒聞罰就順義質焉。公縻俺荅數歲。順義封後黃台吉□封不久亦物故疏王黃台吉。巳又疏王撦力克、而閼氏以當戶爭立。事旋定。當是時。諸單于紛而起。眾議謂貢市旦暮且有變。公上言漢與匈奴未隙也。無故自動搖不祥。因計大司農奉戰□及互市一歲費條上多寡。及一切駕馭方略甚悉璽書褒勞如公策焉。公凡督三鎮。封兩名王。繕治塞數百里省大司農金錢千萬、　塞下生靈數百萬、所督開府後先遞代以十數。而公晉至孤卿。督陽和如故。先是主爵謂公在事久良苦暴露請還公以總六師。　天子遣侍臣諭中書。方事之殷。奈何輕代鎖鑰臣。中書遣諭公如　上指。公頓首曰、　陛下神聖、守在四夷臣幸捍牧圉何力之與有、且臣限居庸尺五。敢妄意酒泉。而關外自為也。葢又五年而始奉茲命云、於是知公者謂公肩重負十二年。而始得少休其心力。則相與稱彤弓采芑之章以賀、而愚以為出入勞佚之間。宜非所論於事使之誼也。　天子若曰。其以治邊人者治輦轂下兵耳。夫南北羽林諸軍。實為　天子爪牙。所以建威銷萌。示根本重。今法令廢弛。將士惰窳。訓練具文而巳。亡益于軍實。即一旦有緩急安所用之且大在邊細在廷則何以掉其尾隆慶中。大臣議徵邊兵入教京營。邊兵入教京營營卒代往戍邊所以均勞逸習武備誠良法也但奉行不善則滋紛擾耳卒滋煩擾亡益愚以為邊人稍振飭者徒以督撫大臣而大臣有三尺法耳今以勳庸威望如鄭公者總七校而護諸將。申軍令。明約束指揮易置。士氣自倍。夫業巳得其人。人又得盡行其法。而曰無戰士則吾不信也。方兩賢王未封。邊事在呼吸。於是在內緩在外急今市事大定。邊臣守管鑰奉籌策。可以數十年無虜患。而輦轂之下。不大淬勵。則終不可振。於時在邊鎮易在京營難公在外外重在內內重。要以從容帷幄。折衝樽俎。使國勢奠于九鼎大呂。則內重外亦重也。　天子所以任遇公者意葢在此、維鄭之先、桓公武公、世獎王室、周京是依、入為卿士、業勳盟府、聲施到今、公豈其苗裔耶、何事之符也、故因諸君之請、而述以為贈、亦以識緇衣私愛云、


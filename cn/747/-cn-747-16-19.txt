○相王及太平公主不得拜诸王公主制

君臣朝序，贵贱之礼斯殊；兄弟天伦，先后之仪亦异。圣人之制，率繇斯道。朕临兹宝极，位在崇高，负扆当阳，虽受宗枝之敬，退朝私竭，仍用家人之礼。近代以来，罕遵轨度，王及公主，曲致私情，姑叔之尊，拜於子侄，违法背礼，情用恻然。自今已后，宜从革弊。安国相王及镇国太平公主，更不得辄拜卫王重俊兄弟及长宁公主姊妹等，宜告宗属，知朕意焉。


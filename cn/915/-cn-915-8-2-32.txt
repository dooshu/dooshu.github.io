◇耕藉恩诏（永明四年闰正月）



夫耕藉所以表敬，亲载所以率民。朕景行前规，躬执良耜，千畛咸事，六稔可期，教义克宣，诚感兼畅。重以天符灵贶，岁月鳞萃，宝鼎开玉匣之详，嘉禾发同穗之颖，甘露凝晖於牧，神爵骞翥於兰囿。斯乃宗稷之庆，岂寡薄所臻。思俾休和，覃兹黔皂，见刑罪殊死以下悉原宥。诸逋负在三年以前尤穷弊者，一皆蠲除。孝悌力田，详授爵位，孤老贫穷，赐谷十石。凡欲附农而粮种阙乏者，并加给贷，务在优厚。（《南齐书·武帝纪》）




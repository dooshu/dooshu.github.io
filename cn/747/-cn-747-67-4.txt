○册立皇太子德音

朕上奉宗祧，下临邦国，承烈祖垂鸿之庆，当累圣奕叶之尊，祗膺宝图，敬守丕业。体明离立象之重，表青宫建嗣之崇，元良以贞，国本斯固。皇太子湛，恭孝温文，生知夙禀。日者春闱尚旷，东序未兴，朕尝训以义方，举明严敬。匪资调护，已达《诗》、《书》，克保承休，爰当主鬯。膺兹典礼，庆感良深，践位少阳，允孚明命。用宏惠泽，庶洽兆人。自长庆二年十二月二十日昧爽已前，天下应罪合死，除犯赃降从流，流罪已下递减一等。左降官及流人并与量移，亡殁者任归葬。文武常参官及诸州府长官子为父后者赐勋两转。缘册太子摄太尉称贺摄侍中承旨宣制进中严外办摄中书令读册授册各赐爵一级。其行事职掌官及书宝宣册舁举册宝礼仪使礼官等，三品已上赐爵一级，四品已下加一阶。撰册文官特加一阶，仍并赐物有差。导引官各加一阶，镌造册文及礼生等赐勋有差。文武常参及陪位官并宗子诸亲赐勋一转。景王府官量与进秩。夫师贤友善，庶发清明，习近性迁，必资宏道，所以慎简师傅，用保贤良。其太子侍读，宜委中书门下精选二人，具名闻奏。


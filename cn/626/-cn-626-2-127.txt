叶樵云颙五首

【读宋徽宗北狩龙沙赋忍听羌笛落梅花乐府】

一声羌笛咽龙沙，万里燕云独梦家。

吹入中原都是恨，如何只怕《落梅花。

【春雨晚霁】

东风吹雨作丝轻，驾勒余寒放晚晴。

满地湿云收未尽，一帘花影不分明。

【述怀】

貌古何妨笑语新，宁忧勋业镜生尘。

芙蓉雾下三更月，檐葡风前七尺身。

偶尔忘怀非造理，或然闭目独凝神。

老身迂懒无迎送，高卧从人话隐沦。

【春晓】

数点滋花雨未干，弄晴红日上阑干。

杏花梢上风微动，着意吹人也不寒。

【感怀】

天步艰难日，人情向背秋。

愁无医世术，喜免抱官囚。

发愤寻青史，消愁数白鸥。

草庐诸葛辈，幸出为时谋。


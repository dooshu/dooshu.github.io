○崔群可秘书监分司东都制

敕：前武宁军节度徐、泗、濠等州观察处等使正议大夫检校工部尚书使持节徐州诸军事兼徐州刺史御史大夫上柱国赐紫金鱼袋崔群，天授至宝，为国重器。始自修己，移於事君，辅弼藩宣，不失其道。及离征镇，召赴阙庭，方登道途，遂遘疾恙。正在颐养之际，岂任朝谒之劳？诚宜许以便安，不可阙其禄食。而移秩外史，分曹东周，加宠优贤，无易於此。且有後命，俟其有瘳。可秘书监分司东都，散官、勋、赐如故。


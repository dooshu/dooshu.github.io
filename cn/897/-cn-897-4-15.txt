卷十五

钦定四库全书

後山集卷十五　宋　陈师道　撰表启祭文

代谢西川提点刑狱表

惟蜀中之右地乃海内之上游家有刑书知而不犯地为沃野富以无求囹圄屡空枹鼓几困乂安周召之化寖成齐鲁之风延见吏民问所疾苦谕以寛大之意使无鞭朴之忧观其欢欣见於眉宇无以为报莫知所言【中谢】伏念臣赋命数奇与人寡合以记诵之学起畎亩之中以刀笔之能供州县之役居无邑里之誉孰为先後之容况兹罪戾之余宜在弃捐之数因缘过听蒙被误恩备员理官久出衆人之後奉使诏狱再为万里之行明大义以决疑无儒者之效奉三尺以从事有俗吏之讥自知甚明人望何在岂期幸会复与选中用过其能思非所望此盖伏遇皇帝陛下以神明之德当制作之期乐与诸臣慎守成法明扬不次之位期致非常之人顾【臣】之愚何以为报谨当竭犬马之力收桑榆之功明慎庶刑慰安远俗以身许国不知蜀道之难视日近人信有长安之远

代贺兴龙节表

四序运而岁成为地之统万物备而圣作得天之时敢忘事上之恭窃有增高之意恭惟皇帝陛下当天受命继圣承家性成尧舜之仁躬行曾闵之孝鉴观前载考古义以御今退托未明顺下风而问道方大冬之协律仍千载之膺期日月清明光气充塞庶邦有衆愿效忠臣之心万年无疆请祝圣人之夀臣莅官有守称庆不遑永怀盛德之行更觉长安之远

代谢赐历日表

敬授民时永惟王事之本钦崇天道以协隂阳之和凡尔有邦共承大赐恭惟太皇太后陛下以神明之德成天地之能尽万物同其仁与四时合其信迎日推荚极天地之至精叙事授方修治朝之故事臣敢不以时宣政因岁考功庶寛水旱之忧少逭简书之责

代谢夔路提点刑狱表

三巴之险虽天下之畏途一道之权乃士伦之高选衆之所慕私以为忧【中谢】窃以远之则怨人之常情宠至而忧士之深虑粗识事君之义岂敢辞难熟闻长者之言不能无惧然臣忠有余而智短心益壮而力殚顾贪宠荣何以称报重念臣术学无以应敌容貌不足动人早以一经误当公选晚缘再黜几失明时虽已往之莫追冀方来之可补伏遇太皇太后陛下用地之道因天而行刑赏交修功过并用稍寛罪戾复在悯怜取其一日之长付以百城之寄谨当益坚故意以济暮年志轻万里之行身驱九折之险宣昭圣人之化期於无刑输竭老马之能托於不朽

代谢赐恤刑表

皇心隐恻念及庶方天诏丁宁形於一札伏读感叹至于再三【中谢】夫以克谨常刑闻之在昔着为故事方自本朝每於炎燠之时屡下寛大之诏辉光四烛囹圄一空人自不寃刑由是措伏惟皇帝陛下以不忍之心而行不忍之政当非常之事而有非常之功燕处清闲不忘三木之被体功施动植尚惧一夫之向隅诚意所加孰不感动德泽之下无复过差虽奉累圣之成规实自一时之至意臣职亲讼狱恭奉德音实与吏民同深庆忭

代贺册皇后表

爰历灵辰肇修内职礼成一代风动四方【中贺】臣闻朝廷之治本乎家婚姻之道正乎始爰求茂族用配哲人龟筮协从人神同福恭惟太皇太后陛下忧深庙社谋及子孙既成天德之刚复修隂礼之助本支百世寖被周南之风夀考万年膺受天下之养臣职当守土世受懋恩欣闻大礼之行莫预外庭之贺

代谢历日表

君以民为心既同其乐人以食为命必谨其时爰举旧章以兴嗣岁【中谢】恭惟皇帝陛下聪明好学制作顺民生资尧舜之仁躬行曾闵之孝与天同德固无先後之违继古成能宜有始终之合臣谨当布昭寛大劝省事功使无冻饿之忧庶有涓埃之助

代贺正表

行夏之时正得三元之会祝尧之夀愿同万国之心【中贺】伏惟皇帝陛下勇智自天光文协帝仁而博施尽日月之照临圣而不居究古今之治乱徒见成功之速莫知藏用之微臣祗领郡章亲逢圣旦建四三王之礼更深【阙二字】之嗟举千万岁之觞徒切封人之意

代贺安西川表

奉清庙之遗策还职方之故区恩赏并行人神共庆【中贺】窃以继志述事孝之大原取乱侮亡古之常道既重译之来享而小丑之弗宾金鼓一鸣山石四【阙一字】断匈奴之臂告成太平之功藏郅支之头永为夷狄之戒伏惟皇帝陛下勤於尧禹英类祖宗仁政而有勇功文德以立武事表四郊之道不无万里之行举外廷之觞更上亿年之夀

代贺生皇子表

甲观告宁天为百瑞恩言周布欢动四方【中贺】臣闻圣则多男人之所祝冠而生子古以为祥恭遇昌期宜有昭报上以慰两宫之念下以为万世之基凡在寰区举兴善颂伏惟皇帝陛下圣神文武睿哲温恭以天纵生知之资务日就默识之学内修法度焕然一代之文外服戎夷终见两阶之舞承列圣之丕绪方怀燕翼之思以百姓而为心宜有子孙之福益着思斋之圣更形既醉之诗十四月而生尧巳有同德之兆千万岁而夀武愿同庶物之心

代贺生皇子表

吉月令辰是生元嗣荣光休气昭示圣期天地合符华夷交庆【中贺】臣闻王者之孝以继体为先人子之心以顺亲为乐惟时盛旦显有体符【阙四字】将主七庙之器抱孙弄稚祈奉两宫之欢伏惟皇帝陛下以天为心视民犹子三刑设而未用五兵储而不陈鸟兽虫鱼咸得其所山川鬼神亦莫不宁故得万国之欢心而获百顺之显福国势定而加重人心安而益舒四海同声岂特封人之祝三灵效祉不待高禖之求建昭代之盛仪弗从故事第从臣之嘉颂莫效微材

代贺册皇后表

龟筮协从古今同贯威仪既举休气来临臣【中贺】窃以三后兴邦必有同心之助六朝成宪着闻积德之升惟关雎左右之求有思齐十百之报人有所仰邦其永昌恭惟皇帝陛下既圣不居持成如始考图数贡尽雨露之所濡纬地经天直隂阳之备位爰因诞圣遂建洪名德配二宗并有照临之意功施四海居无怨旷之声岂意暮年数逢盛事

代贺册皇后表

功德兼茂礼命载崇庆自宫闱逮於寰海臣某【中贺】窃惟母以子贵既三代之旧章位以次升乃六朝之盛德惟紫庭之虚位更宝历之累年虽圣念退抑以未遑而天下属望之有在嗣既自出天犹不违爰历灵辰茂膺大典恭惟皇帝陛下寅畏天地弘法祖宗以义胜私出入诗书之府由今望古度越周召之风爰兴举於盛仪用光华於圣旦室家胥庆日月增明万物顺成气得隂阳之备三灵锡羡夀有冈陵之崇

代谢西川提点刑狱启

祗奉误恩至承重寄荣生意外媿见顔间方国家有为之时乃贤智自效之日凡在选抡之数与有太平之功惟兹庸蜀之郊限以河山之阻远人异俗未知劝禁之方下吏浅闻莫谕天人之际宜得一时之士以为百吏之师如某少则贱贫古之愚直记诵之学岂有异闻刀笔之材未堪大用奉使五岭才有去来之劳备员中部徒历岁时之久勤不补拙明过其情方虞谴诃敢意侥幸此盖伏遇某官人非求备物使得宜劳其万里之行付以百城之寄驽骀已老未忘皁枥之恩鶢鶋何知不识鼓钟之乐

谢徐州教授启

四月二十八日蒙恩授亳州司户参军充徐州教授者误膺公举所誉至情伏读训词以荣为惧惟士之於世如女之从人必待礼而後行将正身以及国唐虞在上无自献之八元鲁卫之间有历聘之一老虽用舍之有在乃天命之适然苟非其人则为乱俗若师道少则不敏老而无闻窃怀匹夫不夺之心庶几君子难进之节是古之学勤而无功自好之文华而不实然贱而多艺乃孔子之不为虽穷则益坚待文王而後作既所长之无取敢有意於多求岂惟天幸之来辱在荐贤之数起於徒步召以师儒栗股汗顔不胜愧畏爝火不息幸依日月之光马羣既空遂及驽骀之辈再念师道羁孤百出度越千生方寄食於游从期转死於沟壑母子不保更怀喜惧之心夫妇相望限以河山之阻惟兹五斗之禄足为十口之生追还妻孥收合魂魄扶老携幼稍比於人饱食煖衣少缓其死捧檄以喜知毛义之有亲倒道而行顾主偃之巳老此盖某官仁而徧爱明以有容为国求才与人同乐顾羣能之毕用悯一夫之向隅方施咳唾之余已戴丘山之重德无以报徒怀犬马之心命苟乘时愿效铅刀之用

谢再授徐州教授启

中台絶望邈加天汉之光孤宦易危栗若秋霜之肃方去留之未定顾声闻之不遑逮此踰时复伸故意昨缘知旧出守东南念一代之数人而百年之几见间以重江之阻莫期再岁之逢使一有於先颠为两途之後悔又谓中山之相仁於放麑乱世之雄疑於食子惟其信之既笃所以行之不疑岂意妄传遂烦公议方衆言之成市虽百虎而可疑赖日月之并明而仁人之在上深知曲折公赐保全怜其母子之穷还以升斗之禄原恩有自揽涕无从愿为执鞭喜有逢於晏子期之异日报不後於【阙文】

答诸先辈啓

伏审先辈兴贤【阙二字】待问明庭深推灾异之原论着古今之效惟义所在可举而行历皇览以兴嗟褒嘉言而赐第魁梧奇伟究见忠臣之心深切着明更观儒者之效惟此得人之盛莫居吾党之先作者七人遂空冀北之野传之千载复闻泗上之风辱在游居与有光宠既窃【阙二字】之自又当盛礼之临感服无忘敷陈未既

代答马状元启

状元先辈祗承明问显效至忠拳拳有爱君之心亹亹明当世之务遂更帝览明被官思擅一代之风声耸四方之观听谏而能信宁怀小禄之私言之非难更成大儒之效岂期厚贶先辱吉音向德之心非书可既

代贺门下苏侍郎启

显膺明制登进东台贤能所居位望加重成命四达衆言一同窃以帝者不难於待任而难於知人君子不患乎富贵而患乎所立上之为贤而下不异明之所善而实与同故邪正不乱而用究其能终始如一而人不失望不有君臣之合孰明治乱之分恭惟某官行法於身成言於德名在三君之列行为万世之师方其在布衣之中巳有经天下之志对嘉佑之问则刺切明主议熙宁之法则违逆权臣人之所难行而甚易事之未效职其当然故身虽穷於江湖而望已在於廊庙遂膺大用显有丕功人欲未充【此有阙文】三年而化巳如汉相之言三揖而升遂正商衡之任某系官汝颍阻贺庭门实与斯民不胜至愿

贺兵部苏尚书启

入侍迩英出司武部成命一下欢声四来窃惟八座之崇以待二府之选章帝之眷郅夀岂惟词艺之工文宗之用赞皇亦有登进之渐昔存故事号为美谈尚书侍读以俎豆多闻为军旅之事以道德之老备师傅之官偃革修文尚须伯益之赞拜章归道益隆桓氏之风遂挽洪钧以绥四海周登鲁卫深为政事之同晋用崔温或为前後之继公望如此私心与同致庆以还执事而候

代答南京留守巫待制启

试守东州初无善状奉使西道信有误恩被圣训之丁宁奉明诏之寛大惟此八州之衆洊更连岁之凶视凋瘵以兴嗟顾濶迂而无术莫寛爱愿徒积兢惭留守待制学以明家行为世法隐然天下之望蔚为君子之儒比事属辞名出汉廷之右爱民忧国政居良吏之前方此有行未遑致问不图贬损遽辱褒嘉喜惧不胜笔舌难尽

贺亳州何侍郎启

移节近藩历辰授职封疆相错民素熟於寛仁条教既颁吏究知於深厚风声四出耳目一新恭惟知府郎中国之老成人之师表聪明好古博极天下之书简易无华洞是胷中之美诗高而无上语少而中微好士得古人之风和而有别为政无当时之誉去则见思恐坐席之未温即锋车而赐召相候旬日复见富民之称夀考百年益隆洪兴之德某登门未久辱顾已深岂期三折之余复失二天之庇临书惆怅徒切倾瞻

代贺郓州吕侍郎启

祗奉皇俞并伸显命复宗途之故步分将钺之新威凡在庇庥举深欣幸伏惟某官百年华胄一代伟人政事蔚乎无前文武惟其所用公忠亮直绰有先进之风恺悌清明简在名臣之数既践更於中外益昭着於声猷果当新政之先重委东方之寄恐坐席之未暖即追锋而赐还舆望所同濡笔以俟薰风戒候视政攸勤望为庙朝更加调护

谢正字启

帝者居尊举要因任以责成【阙二字】为官择人作新以续故必须养之有素然後求人非难恭惟祖宗之远猷创为舘阁之清选由二府之共举开数路以博收不为常员务在多得给太官之上膳假四部之异书加以其年孰不为用凡百年名世之士莫不由是以兴而一代致平之功其原盖出於此名虽文学之选实为将相之储尤难其人可称此举如某材非适用实不迨名徒以生逢文武之兴夙被父师之训粗於翰墨小有专勤误蒙哲匠之详随在胜流之数每深惟於弱质久自絶于仕途本愿下乡殁有善人之号岂期暮齿名玷荐贤之中粗蒙一命之微已致七年之废方睿圣之有作而公道之大行乃於斯时复与此选头童齿豁敢辞乳媪之讥闻浅见轻但畏金根之谬顾惟沗冒有愧情顔此盖伏遇某官乐育英材修明前政以水监之平而邪正洞照以湖海之量而细大毕收怜其衰残借以光宠老马伏?不忘万里之行弱羽冲风敢期百发之中感幸之至但切下情

谢胡运使启

为吏经年以身待察既免谴逐复加荐论顾无一日之长犹有二天之覆当喜而惧岂人所能窃惟甚愚莫宜于世一从底仕皆异所闻闭门自守则人以为高事上尽礼则衆目其异动而得谤语辄忤人顾一世之数奇辱衆人之讥笑自省如所人谓斯何此盖伏遇运使大夫以高世之能当东方之寄乃仓廪空虚之後而水旱流亡之余召和气以致祥收人材以报国谓拔十得五而可得其半故匿瑕含垢而以求其长致此下愚乃有至听施而无报见君子之用心得于不求全匹夫之素志谨当勉以不逮行其所知庶及後车之尘无累知人之目

贺人及第

试艺中程造庭赐服永作乡闾之观岂特交游之光某钦承不遗先辱贻问其为感幸莫尽意言

代祭曹令文

呜呼我昔与子同僚共好无从不鞭有美必诏昼而同游夜则更造忘形脱俗肝胆相照来必解带寒必着帽逐凉负火一饮百釂鸟鸣於春秋鱼可钓车驰卒奔两使交道讨论古今攻坚接要是是非非穷极至到有无却辱焦口灿貌落笔抵几又惊以笑间以五字有唱斯报駸駸逸足度谢超鲍我以丧归子复来吊哀我病老且拊且膏有求弗厌无得不效以子之故烟不絶竈谓子之贤宜显宜耄如何不良一病不疗过我而北曾不我告舟人有云追不及旐一觞千里寄此号叫情耶文耶孰得而料

代春祭羣神祝文

春祈秋报国有常典爰历灵辰敬供祀事风雨时至百谷顺成惟神之休民之望也

代春祭羣神祝文

天灾时行雨雪为虐上忧劳东方爰下赦令施德宥罪以当天心复诏守臣致命羣祀神其鉴之有当上意也

代郭氏焚黄文

故事天子祀享天地同休诸臣施及存没某年以散郎窃位於朝与有追荣之典自卫尉少卿中大夫三告子弟其所以褒郭氏之意甚宠既藏于家又焚其副书以追锡於地下则天子孝治之道亦巳至矣顾惟不似何以及此惟是先大夫之余休遗泽积厚流长故能生享其禄殁受其报则天之报施善人不为不至也故敢以告

乡人祭张殿直文

负山之下有隐人焉行修於乡而名昧於世岂君之泽而人之蔽耶世不识君盍视其子亦教厥孙又葬以礼有铭於石以播厥美使孙子如君则不已国人之思奠以送之

祭欧阳文忠文

祭尚德而报功三代以来共之颍故有学而置师弟子员讲试如法盖自公始颍之为州尚矣而良士大夫生而善其俗殁而祭於学者亦莫宜於公翼亮三圣出入十年建明大策以康社稷是宜配食清庙而弦歌之岂特称一邦而慰一乡之思哉师道承命为吏有列于学授事之初敬修故事

颍州祭佛陀波利文

惟岁之初雨雪间作吏失其职而为民忧徧於羣祀不承其休顾惟其穷敢以礼请大士哀其不辜报以如愿天地开霁三辰粲然蚕桑以时谷麦布野前守苏某以闻于朝请以大士之所居为先梵寺以侈民之敬心月既晦矣吏其变之惟大士之【此处有阙误】服妙求施且不得宁复有报而礼有所谢不敢不供

後山集卷十五








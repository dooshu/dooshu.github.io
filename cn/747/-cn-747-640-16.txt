○湖州别女足娘墓文

维长庆元年岁次辛丑十二月癸亥朔十九日辛巳，父舒州剌史翱，以酒果之奠，敬别於第七女足娘子之灵。吾以前月二十八日蒙恩改授舒州刺史，以明日将领汝母等水路赴州，故以酒果，来与汝别。呜呼！我为汝父，汝则吾女。王命有期，不得安处。延陵丧子，葬不归吴。考之於礼，其合矣夫。汝之形骨，托终此土。汝之精神，冥漠不睹。上及於天，下及於泉。鬼神有知，汝骨安全。永永终古，无有後艰。我来诀别，涕泪涟涟。呜呼！尚飨。








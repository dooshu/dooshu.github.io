○为濮阳公泾原署营田副使宾牒

员外簪祓传芳，璋挺秀，蕴请缨之壮志，擅梦笔之雄才。讽于後庭，赋推丽则‘试于前殿，策号贤良。犹以有感一言，从来三揖。卑栖岭表，远蹈海隅，绵历四周，往还万里。洎节旄移所，省阁将归，永怀求旧之诚，尚郁图南之势。且为邦犹闻乎去食，制敌难旷于运筹。兼仗折冲，是资谈笑。诸葛亮意在蒋琬，果以成功；赵庄子善彼栾书，竟能集事。既见君子，窃慕古人，幸当屈以求伸，无惜翔而後集。事须请摄节度副使。


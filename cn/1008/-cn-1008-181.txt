赵蕃　呈尤运使袤延之五首

往者江次对，不妄出荐口。

门无杂遝宾，麟角鳖肋九。

斯文独许公，是谓言可否。

几年阙通谒，今乃获拜手。

赵蕃

赵蕃　呈尤运使袤延之五首

今时使者中，所进非一律。

学术用其长，公独名副实。

江左更江右，非为循更迭。

政以岁方艰，当遣德星出。

赵蕃

赵蕃　呈尤运使袤延之五首

少年见公文，大类韩退之。

集古一千卷，复楷欧少师。

楷欧亦类韩，万顷定渺瀰。

于今到收敛，宁易窥涘涯。

赵蕃

赵蕃　呈尤运使袤延之五首

翰墨有先达，知己仅三数。

省斋怜其贫，晦庵过其誉。

怀哉介庵老，先我骑鲸去。

公如幸教之，岂叹岁不与。

赵蕃

赵蕃　呈尤运使袤延之五首

青衿诗学为，白发步乃却。

茫茫悟中入，了了难边觉。

抱痾每向人，谁有如神药。

公乎有异闻，蕲为启玄钥。

赵蕃


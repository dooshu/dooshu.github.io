诫弟

弟閠严弱冠方婚予行役在道爱而不见悄然以悲将崇以成人之责俾缵我先绪焉为作是诗凡七章

我徂凛冬川谷逶迤霜披陨叶飈击单枝忧来随人顾影沾衣翩翩鸿雁焉知我悲

嗟余负乘长惧颠覆鸡豚不逮俯仰心疚皇皇饘粥蒙耻丛诟尔为令人食德维旧

维耜维耨三岁不穑一岁倍获卒食乃力曰余先叶重苞固植吾侪小子承流坠德防川则难涓涓可塞既加尔冠载授之室尔迈尔勤如彼旭日春华既荣懿兹秋实岁不我留遑敢暇佚

尔父吾父亦孔之劳昵我犹子矧尔属毛悬车延颈靡夕靡朝南陔可诵曷忍游遨

共尔悠悠弼尔不腆既判既离怀莫由展人亦有言鄙近矜远匪耳之提我泪则泫

匪膏匪火炎炎自煎亦既戒止炽其燎原维忧速老谁蓍谁龟虽则云尔胡遽弗思


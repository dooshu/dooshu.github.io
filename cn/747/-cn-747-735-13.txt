○别前岐山令邹君序

昔者亚之西游过岐山，而令秩始谢，余将就给食，人曰：“故令虽贫，然能卑人厚礼，何不往舍也？”时方暑，既见，解带坐。令衣弊缯短衣，使儿孙侄捧案前宾食。食已，有客越而请曰：“闻令家无女使贱走，宾客食必夫人亲治之。诚厚士勤矣！且宾之来者，无贤不肖，皆即混然齐饱，是愚为冒矣。而贤者安所愧乎？今愿择之而厚结，如何也？”令曰：“古者侯生亦有言，人固未易知。夫士以食而来我者，留於门，无系带之间，尚已为久矣。焉能待辨而後进乎，亦宁有给之一食，而使其甚愧。固如是，虽贤愚何望哉。”客惭而退。至今三年，与令遇，未尝再会食客。今令穷来京师，人无假气而延於进者。嗟乎！会予与令各有适，故书前事，以叙所愤云。


代王氏祭故郑国长公主文

惟灵宝婺沦辉银潢毓粹降灵帝胄禀训公宫居循图史之规动叶珩璜之节爰自降嫔启兆下嫁承荣仁洽宗姻礼均娣姒天光烛燿式谐鸣凤之占戚里懽怡仰赖卿云之荫不谓衰门薄佑神道挺灾秦楼运迫於登仙鲁馆哀纒於复魄九转之丹靡验百身之赎奚为六亲悲极於坠渊九族痛深於崩角今者俯临先远奄及攒涂池翣启行笳箫载路望灵輀而雪涕徒极攀号酌清醑以荐诚尚希临鉴


○谢手诏许受吐蕃信物表

臣某言：奏事官戴诚回，伏奉墨敕慰问臣，并以臣所进助山陵材木收纳讫；及吐蕃东道都元帅尚乞悉罗与臣及邵崇政等信物，并蒙圣慈，许令收领者。殊私累降，感难胜。臣某中谢。臣以庸钝，叨膺任寄，凭奉圣略，藩守疆陲，而亭障无虞，戎夷献款。每示绥怀之德，愿输臣妾之心；昆夷喜附於汉疆，礼物远通於边将。陛下以覆载之广，延纳是宏，假其专受之名，外示不疑之礼。仰承宏贷，俯积兢惭。今臣及邵崇政所与回答信物，并准诏据旧例量事发遣讫。其敬国清已牒本镇令勘，待报到续具文奏。又蒙宸慈，特赐答蕃书本，宣威示信，体远怀人，俾无饰诈之虞，实感曲成之道。誓当戮力，以俟一时，永绝虚名，乃臣职分。无任感荷屏营之至。


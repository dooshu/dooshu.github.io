○加太平公主实封制

鸾台：睦亲之序，诚有节而难逾；襃善之方，谅无和而不洽。太平公主延祥紫极，禀庆彤闱。月至渐宫，下金娥而毓照；星分汉渚，回宝婺以凝姿。践素依仁，更缉柔闲之范；闻诗蹈礼，还表婉顺之容。毓悟发於天机，聪明协於神授。所以特锺先爱，偏荷圣慈，动辄承恩，言必中旨。故秦台下凤，礼越於常仪；鲁馆乘龙，荣该於美选。自蜃轩即路，蛩岩閟寝，途遥千里，时亢九炎，攀从莫由，荒号孰寄？公主亲承委属，代申悲苦。涉履山川，念徒行而弥切；奠奉明夕，哀独荐而逾勤。宫务毕脩，闱容胥备，中外咸允，情理兼极。朕以其虽有殊效，盖是恒途，而凡典枢机，固事奏请，岂可以私亲之嫌，累夫公道之分。宜增汤沐之荣，以表肃雍之誉，可加实封五千户，进号镇国公主。


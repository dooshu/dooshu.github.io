○望雪楼记

上缵位年，京兆公繇亚荆牧彭，搜鲠治蠹化者，耘而革之，不易节而政成。既而府署亭，台之敝坏者，咸理新之。明年秋，作望雪楼讫功，俾进士邓衮铭之。围蜀之鄙，截如巨砥。厥郡维彭，北西天屏。危碧峭青，戛霄磨冥。鲸跳虬奔，限蛮隔番。上排雪峰，延叠万里。鹤瑶骈，月积绡鲜。振古不泐，四节一色。皎皎披风，寒锢阴胶。光涵二水，冷射千里。往哲所嘉，名之玉台。公来未期，毕完瘵凋。乃於崇墉，作为丽谯。长材羡工，不伐不徭。趾故规新，不僭不骄。经之浃辰，飞迢迢。三伏赫曦，九野如烧。斯焉一登，神涤烦销。他日徵黄，羊碑邵棠。下客贡铭，永播德芳。先是王仆射潜、萧桂州继守斯郡，二公陶奇撰幽，不乏心匠。於西湖台岛，花竹列植。布置罔不宛妙，维雪山彭之殊观，独莫经意，岂非天待我公作赏迹乎！昔西汉进儒术，臣多贞方；魏晋扇虚元，吏采风流。孰若公精六籍，练众务。蕴张、赵之干敏，兼王、谢之清雅。辨辞盈庭，奋毫电飞。具牒百幅，历眸冰释。前可以折穆之之角，近可以挫戴胄之锐。则不止有逸暇览眺。盖雄节大旆，师长列侯，方钧平衡，肃和神人迫期矣。衮不佞，公奇绩，觊识士和。望雪不取於澄心莹目，将以思洁白；登楼不取於栉清冰旷，在据上睨下。察人之利病，亦敷政之嘉术也。大和元年九月记。

李朋

朋，大中六年官刑部员外郎。


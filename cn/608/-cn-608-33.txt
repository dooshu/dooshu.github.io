卷三十三 凌駉列传

凌駉，字龙翰，徽州歙县人；崇祯癸未进士。授兵部职方司主事，为阁部李建泰军前赞画。曲沃兵溃降贼，駉独走真定，派守东门。城中有内应者，城遂陷；駉犹持戈巷战，身被六矢、砍三刀，倒枯井傍；贼见已死，舍之去。駉血流被面，横积尸中；有僧观吾者，见駉气未绝，负归调养。数日，稍能饮食；恐贼知，乃以小车载往临清医治，得全愈。

三月，闻先帝之变，号恸欲绝；纠合三百人起兵，擒伪防御使王皇极等三人。传檄山东，其略曰：“迹今逆贼所恃，无过假义虚声：假义，则预免民租；虚声，则盛称贼势。以致浮言胥动，举国若狂；愚愞无知，开门揖寇。乃至关城一启，即便毒楚交加，一宦而徵数万金、一商而派数千两。非刑拷比，罔念尊贤；纵卒姦淫，不遣寡幼。将军出令，先问女人；州县升堂，但求富户！”于是山东、河北各土寨来归者甚众，燕、齐五十余城仍复为明。

弘光登极，授浙江道御史，巡按山东。而北兵日偪，駉复上疏言：“臣以铅椠书生，未谙军旅；先帝过简，置之行间。遭值危亡，不能以死报国；乃以万死余生，纠集义师讨擒伪逆，诚欲自奋其桑榆之效。然不藉尺兵、不资斗粟，徒以「忠义」二字激发人心。方今贼势犹张、东师渐进，臣已上书东国大臣，反覆恳切，不啻秦庭之哭矣。然使东师独任其劳，而我安享其逸；东师克有其土，而我坐受其名：恐亦无以服彼之心，而伸我之论。为今日计，或暂假臣便宜、权通北好，合兵讨贼；名为西伐，实作东防。俟逆贼已平、国势已立，然后徐图处置之方。若一与之抗，不惟兵力不支；万一弃好引仇，并力南向，其祸必中于江、淮矣。若臣之自为计，则不当出此。臣，南人也，即不肖而有功名之想，尚可几幸于南；但恐臣一移足而南，大河之北便非我有。故忍苦支撑于此，以为他日收拾河北、畿南之本。夫有山东，然后有畿南；有畿南，然后有河北。临清者，畿南、河北之枢纽也。与其以天下之饷守淮，不若以两淮之饷守东。伏乞皇上择一不辱君命之使臣联络北方，以弭后患；宣慰山东州县，以固人心！”时朝廷已遣陈洪範北行，而竟无一兵收山东者。东兵尽下山东州县，駉南走至大名；东帅以兵科印扎招駉，駉悬之陈桥驿中，遂独身至南京入对。駉到陛见，陈「齐燕楚豫兵马战守事宜、道里险阻」甚悉。复差巡按河南，兼提督六镇兵马相机恢剿。

乙酉正月，誓师北上。时许定国刺杀高杰，为东兵嚮导。客有进言「太夫人老」者，駉泣曰：“时势至此，君亲不能两全；罔极之恩，图报来世！”星驰至中州沈丘，东兵已破偃城、渡黄河；二月，进归德，诸将欲退保沈丘，不可。浃旬，东兵至，突围出；与战不利，乃筑门固守。闻城中有谋献城者，駉集文武将吏，谕以大义，愿身先士卒，与东兵决一死战。文武将吏皆俯首不应，駉乃呼曰：“人心已溃，事不可为矣！”拔刀自刎，为左右所持。顷传东帅令，必兵致凌御史，否则屠归德城。士民拥入呼号，乞缓死须臾，以救一城百姓；駉曰：“不死！不死！吾世受国恩，奉命镇兹土，誓以死报朝廷，肯以死累百姓乎！”遂与姪中书凌润生骑两马，驰入北营。见东帅，长揖不拜，为言「女直受我明累朝恩赐，宜休兵息民，以成南北之好」；遂为所羁。以盛馔及裘帽、革舄进，駉皆闭目不视。东帅以所执江南监军道吴汝琦、提学道蔡凤，使来劝駉，駉不听；辄斩之以胁駉，駉曰：“駉不畏死，奈何以死惧之！駉但愿粉骨齑骸，以上报先帝，何惜一死！虽于駉前日杀百人，駉不眨眼也！”是夜，东兵十余人守之幕外；駉乃作书与东帅曰：“駉受国湛恩，誓以死报；然犹腼颜视息、不即自裁者，盖以封疆人民起见，实有望于贵国也。贵国为我明与国，见闯贼射天，赫然震怒，力为雪耻；贵国初心，原未尝有利天下。今江北一带尽属版图，用以酬功，颇亦不薄。惟兹半壁江南仍存明祀，当如晋魏六朝故事，永为唇齿，以修两家和好，则駉之愿也。倘不见听，则駉死后哭诉上帝，必作厉鬼以诛强暴。素车白马、云霞往来，则今日扬子江之凌御史，未必非昔日钱塘江之伍相国也！承贵国隆礼，人臣义无私交。谨附缴。”入夜分，駉于衣上题诗二绝，与姪润生同缢，死之。诗曰：“艰难历尽也徒然，谢世长归碧落天。从古文山能有几？不如仗节学平原！”又曰：“叔死忠，姪死节；缈缈贞魂，千秋凛烈！”东帅命殡之察院公署，送银一百两治丧；城中吏民皆大哭。太夫人年七十岁、子年四岁，登第后未得一归省。事闻，朝廷壮之，赠兵部左侍郎；润生，赠河南道御史。建祠中州，春秋祀之。

石匮书曰：凌駉乘高一呼，号召义旅，燕、齐五十余城仍复为明；此时人心未死，望风响应，亦何异田单火牛一日下齐七十余城耶！厥后弘光既立，史可法设四镇于淮安，迄无一人焉，计收山东、河北！使乘东骑未下之日，一旅北出与駉犄角；上扼沧、德，下蔽徐、兖，则天下事尚未可知也。呜呼，凌駉死矣，可遂谓国无人哉！












卷十五（己卯）


子才子歌示莊念農

子才子，頎而長，夢束筆萬枝，為桴浮大江，從此文思日汪洋。十二舉茂才，二十試明光，廿三登鄉薦，廿四貢玉堂。爾時意氣淩八表，海水未許人窺量。自期必管樂，致主必堯湯。強學佉盧字，誤書《靈寶章》，改官江南學趨蹌。一部《循吏傳》，甘苦能親嘗。至今野老淚簌簌，頗道我比他人強。投幘大笑，善刀而藏。歌《招隱》，唱《迷陽》。此中有深意，曉人難具詳。天為安排看花處，清涼山色連小倉。一住一十有一年，蕭然忘故鄉。不嗜音，不舉觴。不覽佛書，不求仙方。不知《青鳥經》幾卷，不知樗蒲齒幾行。此外風花水竹無不好，搜羅雞碑雀籙盈東箱。牽鄂君衣，聘邯鄲倡。長劍陸離，古玉丁當。藏書三萬卷，卷卷加丹黃。栽花一千枝，枝枝有色香。「六經」雖讀不全信，勘斷姬孔追微茫。眼光到處筆舌奮，書中鬼泣鬼舞三千場。北九邊，南三湘，向禽五嶽遊，賈生萬言書，平生耿耿羅心腸。一笑不中用，兩鬢含輕霜，不如自家娛樂敲宮商。駢文追六朝，散文絕三唐。不甚喜宋人，雙眸不盼兩廡旁，惟有歌詩偶取將。或吹玉女簫，綿麗聲悠揚；或披九霞帔，白雲道士裝；或提三軍行古塞，碧天秋老吹《甘涼》；或拔鯨牙敲龍角，齒牙閃爍流電光。發言要教玉皇笑，搖筆能使風雷忙。出世天馬來西極，入山麒麟下大荒。生如此人不傳後，定知此意非穹蒼。就使仲尼來東魯，大禹出西羌，必不呼子才子為今之狂。既自歌，還自贈，終不知千秋萬世後，與李杜韓蘇誰頡頏。大書一紙問蒙莊！

正月二十二日紀事

尚書公余發幽想，新歲不見詩人往。顧命材官召某來，白雲可覓人難訪。點也弦歌聲正希，聞呼身作輕鷗飛。後堂直入無絲竹，絳帳一枝紅蠟燭。初將古玉辨琳琅，繼取蟲魚別印章。吟詩風戛幽窗竹，論史秋生舌底霜。野人看書如看水，眼光到處狂言起。當仁不肯讓先生，狂狷惟聞裁小子。五歲郎君出款賓，三千弟子幾人存？重提知遇當年事，愈覺師生此日親。官鼓冬冬星欲曙，山人長揖還山去。送客燈明使者衣，回頭月照將軍樹。臨行雙贈紫羅囊，爛似天孫雲錦裳。此意明公應有在，教儂佳句好收藏。

答周幔亭《山中招友》一篇

兩山屹相向，中有兩賢居。兩賢時相招，歌呼相唱喁。一賢幔亭子，昂昂千里駒。能畫周天星，帝座通噏呼；能測長江線，胸中橫具區。執削道所記，羲農黃唐虞。苔布偏褧衣，缽冠弇棧車。筮宅賦《囚山》，清涼割一隅。一賢隱隨園，玉佩而瓊琚。掛冠十二年，栽花三千株。所居小倉巔，赤壤雜墳壚。胚胎於清涼，其氣廉以疏。兩山無兩賢，岌岌徒清虛；兩賢無兩山，兀兀空蓬廬。而今既雙得，彼此相誇譽。我負子則戴，子耕我則鋤。雪海我已足，松濤子有餘。淳於飲一石，孟公飲一盂。酒戶無大小，醉鄉有乘除。此外來諸賢，招之相與俱。徐淑工丹青，蝴蝶夢蘧蘧。黃香賦《九宮》，文史為嬉娛。王塗汝芳鄰，詩律追唐儒。蒦齋我從昆，仙履鳴雙鳧。如山聚眾峰，如水彙群湖；如樂合宮商，如蛩負曈涘。琴彈左瑟應，鷺立旁鷗趨。招友得此樂，千金抵須臾。僕乃掉頭笑，如斯而已乎？我請為《大招》，與子相揶揄。擊築招漸離，試劍招風胡。挾彈招韓嫣，采桑招羅敷。我若為天公，玉女當投壺；我若為宰相，子路執金吾；我若大勳貴，驅使霍家奴。於今皆無分，且自招其徒。不招漢灌夫，酒氣太豪粗；不招石季倫，俗物矜珊瑚；不招袁彥道，無賴喝梟盧。所招皆目前，一一與人殊。招月使升戶，招風使當壚；招葉為茵幄，招竹掃行廚。禮從野人野，穀號愚公愚。牧童牛戴牛，酒器觚不觚。若非歌纂纂，定是唱烏烏。有花皆九錫，有賦必《三都》。山對人而態活，水得主而難枯。星聞歌而欲聚，鳥結伴而鳴舒。各招所招客，各著所著書。子招我未有，我招子亦無。若比淮南王，《招隱》終何如？

隨園張燈詞

隨園一夜鬬燈光，天上星河地上忙。深訝梅花改顏色，萬枝清雪也紅粧。

金粟分行綴玉蟲，淺紅相間又深紅。隔山人唱《霓裳曲》，笑指先生住月宮。

高下樓台列錦屏，紅珠曆落水雲清。嫦娥似讓燈光佛，捧出銀盤不敢明。

熱戲俳歌《火鳳謠》，金缸銜璧影相交。引光奴逞挐雲手，遍摘春星掛樹梢。

盧仝吩咐小心風，珍重封姨護燭龍。一陣丁東鈴索響，水痕花影蕩千重。

誰倚銀屏坐首筵？三朝白髮老神仙〈（熊滌齋太史）〉。道看羊侃金花燭，此景依稀六十年。〈（太史云：年十五時舉京兆，宴宛平相公怡園。見張燈相似，今重赴鹿鳴矣。）〉

客散華堂酒未收，重教金狄守更籌。簾波聽喚青衣卷，別有名花照影遊。

紫明供奉漸婆娑，倦把青藜走絳河。笑我金蓮舊詞客，照花時少照書多。

遊仙詩

當年足下看雲生，三疊琴心道已成。誤寫上清蝌蚪字，一篇《真誥》不分明。

風引三山境寂寥，碧天吹斷水精簫。關心子晉顏如玉，身隔雲屏手亂招。

迢迢白練耿秋河，織女重來恨已多。八萬六千明月戶，不知何處認嫦娥。

相招須把碧芙蓉，海上歸來雪萬重。同住玉真清冷地，不司符籙便從容。

東海塵揚阿母家，年來勾漏少丹砂。有人手執青鸞尾，獨立蓬山掃落花。

海棠詞

春花開到海棠枝，天意來催豔體詩。誰把？山萬重雪，盡貽兒女作胭脂。

東風盡力送紅潮，人自消魂雪自飄。不信天孫織雲錦，年年都掛此花梢。

聽得流鶯向曉催，卷簾紫玉已成堆。生愁夜半成煙去，自取銀燈照幾回。

當年妃子鬥風華，浴罷華清鬢小斜。國色半酣紅玉軟，至今留影漾窗紗。

我亦曾披官錦行，昏昏春睡不分明。輸他花上金衣鳥，裹著紅雲過一生。

九錫無人奏綠章，自慚虛作紫薇郎。夢中彩筆珍珠字，擬托朝雲寄數行。

春日雜詩

千枝紅雨萬重煙，畫出詩人得意天。山上春雲如我懶，日高猶宿翠微巔。

漠漠輕陰雨後看，支筇長自倚闌干。正嫌花氣無人送，一陣東風過玉蘭。

水竹三分屋二分，滿牆薜荔古苔紋。全家雞犬分明在，世上遙看但綠雲。

清明連日雨瀟瀟，看送春痕上鵲巢。明月有情還約我，夜來相見杏花梢。

萋萋芳草遍春潭，深院無人綠更酣。何處一聲清磬響，斷峰西去有茅庵。

玻璃作鏡當雲鋪，返照春山入畫圖。自憶頭銜揣風骨，此生只合住冰壺。

鑿得雙湖似故鄉，一枝柔櫓泛春航。落花水上淩波立，還擬人看舊日妝。

風亭月榭事匆匆，園漸繁華我漸窮。半世經綸十年俸，思量都在水雲中。

袖拂孤雲理素琴，那知門外落花深。山人不飲河東酒，祇要君王賜茯苓。

銀箏低按古《涼州》，聽水聽風夜正幽。忽報樹梢燈似海，小紅歌罷盡回頭。

柴門掃雲雲不開，雲中置酒臨高台。夕陽辭我下山去，明日問渠來不來。

自把新詩寫性情，勝他絲竹譜春聲。流鶯啼罷先生唱，各有閑愁訴不清。

題曹麟書學士《天下名山圖》，即送其乞假歸里

八十七歲學士何處來？方瞳綠鬢顏如孩。意欲吞盡齊煙九點上天去，故把名山幅幅都安排。左手抱昆侖，右手拍洪厓，使我一見心驚猜。疑是誇娥之神負山至，又疑徐福之船從海回。那知朱家為兄劇孟弟，當年雞壇同歃長安街。長安李夫子（玉洲先生），宏獎諸仙才。夷門大會敦盤盛，誰執牛耳升高台？君年最長我最少，浮萍一聚風吹開。人生轉眼如夢耳，二十五年海水飛塵埃。諸賢晨星半錯落，李公白骨縈蒿萊。我亦清霜上頰久隱矣，君方長劍拄頤事玉階。平生舞刀奪槊英雄志氣小差未，惟有宋玉登山臨水之心猶未灰。潑煙墨，寫雲雷，五丁捧筆，萬靈磨崖。不必穆滿長驅八神駿，不必向平踏破雙麻鞋。只須一頁展開處，但見清都紫府眼前崱嵂而崔巍。青宮尚待桓榮駕，曼倩難戀瑤池杯。太公磻溪方坐釣，兩耳頗聞文王催。前別既已遠，後會何時偕？但問黃石公，他年滄海騎鯨去，可要圯橋進履之孺子擔簦相追陪？

題《碎琴上人集》

一代編詩史，寬收幾個僧。斯人宗獨漉〈（上人自稱獨漉先生之後。）〉，流派自南能。賣卜簾垂市，抄書佛借燈。勸將狸德隱，差免十方憎。

制府西園小修工畢，遊後賦呈宮保

山事畢棲霞，山公坐晚衙。自安三品石，小綴一庭花。丘壑憑心造，煙巒愛客誇。數拳猶未足，采到野人家。

不繫舟如舊，亭台事恰更。添廊通雨路，分竹散秋聲。石罅蒼松補，窗虛碧瓦明。公餘射雕處，楊葉與雲平。

自寫為山好，新詩賦六章。三江看雲物，四度感滄桑。水靜游魚樂，簾青夏日長。鳴鳩隔花報，春雨足新秧。

我與西園柳，蒙公種廿年。自慚頭似雪，不及樹參天。相隔才三里，賡歌每數篇。春風沂水意，舍點向誰傳？

宮保和詩

斜照映紅霞，濃陰放柳衙。山疑環幾翠，風揚隔簾花。大廈慚無補，芳園詎足誇。梁間雙燕子，不認是誰家。

亭台猶似昨，轉眼景全更。石磴含雲氣，蕉窗帶雨聲。松青鱗半老，波漲鏡初明。頗有才人意，文無一筆平。

老去詩情減，相思有和章。幽懷耽水石，農事念蠶桑。竹影回廊靜，鶯啼午夢長。栽花還意懶，幾度問新秧。

羨君生計好，高臥自年年。宦海渾無岸，桃源別有天。琴書消永日，雲物入新篇。笑我舟難繫，空留客舍傳。

杭太史堇浦寄示《嶺南集》，奉酬三十六韻

嶺海新詩至，空山老鳳鳴。焚香盥雙手，展卷到三更。蜃氣青紅色，鈞天《雅》、《頌》聲。傳經百粵地，灑翰五羊城。南斗文星避，西河講席傾。塗金尋漢塔，嗬手試端阬。樹寫黎朧義，糕題鬼子名。離宮開絳帳，化雨沃仙莖。曉夢梅花落，高談孔雀驚。三千詩弟子，六一古先生。陸賈歸裝富，庚桑屍祝成。豈徒娛暮景，真足慰交情。憶昔公車召，相將殿上行。采薇先輩引，師律丈人貞。德講資匡鼎，噓枯到禰衡。充宗冠嶽嶽，郭憲氣觥觥。夜訪蓬池月，朝騎太乙鯨。隨肩冰署冷，分手玉堂清。慷慨論封事，寬容賴聖明。白衣辭領職，短鍤許歸耕。鳥篆儂先誤，龍鱗爾更攖。三山成小謫，一樣誤前程。倭乞蕭夫子，人師馬長卿。弓衣詩繡滿，蹋臂女兒迎。近海文瀾闊，還家五兩輕。珠娘曾買否，梟博幾輸贏？五十喪無毀，三虞事未營。菰廬還薦士〈（時薦胡生來白下）〉，猿鶴豈忘盟！感舊山陽笛，藏書晏子楹。有人遊白下，幾載滯歸旌。鄉井離黃籍，江東作步兵。書來風動竹，別久柳啼鶯。以我紅顏改，知君鬢雪盈。無車難越吊，望遠但沾纓。想和軒轅律，遙吹子晉笙。蒼茫千里月，執訊代班荊。

遣興

富春嚴子陵，谷口鄭子真。亦自懶惰耳，心非有所嗔。男兒不作官，豈遂無立身！必求所以然，定知非解人。

人難作我兒，我難作人父。所以生不育，皇天不輕與。古來真才人，俎豆非兒女。諸公莫相關，我自有千古。

貨殖子貢富，甕牖原憲貧。富乃勞其力，貧則苦其身。治生貴有道，行樂貴及辰。自活苟無才，何以活生民。

荒山本無牆，梅雨復來敗。山居已十年，盜賊尚無害。灞上李將軍，未必餘威在。楚國舊令尹，或者有遺愛。

當時只望老，以便好辭官；此時只畏老，以便常尋歡。望之恰已至，畏之不能逃。始知望與畏，兩念俱徒勞。

古人吾不服，今人吾可知。惟其去人遠，執禮彌謙卑。弈棋貪有伴，降心以相從。應付吾手上，高低吾心中。

當年修隨園，過溪事營造；今年修隨園，溪內日探討。遠修跋涉遙，腹裏翻未了；近修結構易，亦復偃息好。始悟古諸侯，封國不嫌小。

《話桑麻圖》為方綺庭明府題

東漢張君遊，驅騶漁陽道。前村有桑麻，顧之欣然笑。先生綰綬時，與彼作同調。風和柘樹陰，雨晴麥隴初。捐除長官體，輕乘弇棧車。召彼野老詢，桑麻今何如。

桑者前致詞，今春葉青青。麻者前致詞，漚菅得奇贏。使君未來時，土化多未宜；使君既來後，犬足多生氂。使君不嫌醜，敢獻村中酒。山妻急係裙，牧童忙鼓缶。長跪問使君，見過唐堯否。

使君忽心動，我亦有桑麻。汝既安汝業，吾亦憶吾家。高掛烏紗冠，歸看白門花。白門有一人，種桑十年矣。半樓青溪雲，滿徑桃花水。若再欲話時，請君來洗耳。

偶題

春歸未歸雨復晴，竹西窗戶風泠泠。野薔薇喜沒人到，雪白小花開一庭。

香亭自徐州還白下將歸鄉試，作詩送之

一別須如此，全家怪汝蒼。滄桑生面目，世事感星霜。到眼園亭換，關心兒女長。阿兄難免俗，先要問歸囊。

聖主崇詩教，秋闈六韻加。今年得科第，比我更風華。五字清商脆，三條畫燭斜。相期呼小宋，追步八磚花。

去年書慰我，作叔苦無因〈（香亭和余《失子》詩云：「薄福難為叔，添丁轉惱爺。」）〉。門戶堪誰托，芸香少後塵。桂花兼子采，荊樹及時春。莫再生才女，能詩便嫁人〈（戲四妹）〉。

聞說新居勝，柴門汝未開。到時花係馬，飲處月當杯。遊子鄰翁認，高歌啼鳥猜。多增棠棣館，頭白我歸來。

悼柳

水上古柳，彎環如老龍。餘誅茅築岸，理而出之，置亭焉，顏曰「柳穀」。不逾年，柳死。

受賞非君願，相知愧我粗。建亭流水上，從此好春無。古幹寧辭伐，殘枝強欲扶。蘭成《枯樹賦》，吟罷覺心孤。

傷鶴

二鶴翱翔籬外，獵者過，以為可羹也，火槍一發而斃。

奇禍發清流，乘軒兩鶴休。火攻真下策，羽化入高秋。小瘞苔痕薄，平沙爪跡留。神仙還有劫，何處免閑愁？

諸知己詩（有序）

曹公以太牢祭喬太尉，即宣尼報德之說。阿瞞猜忍，猶知此義，況君子乎？枚少也賤，長登仕途，好我者中心藏之。今生四十四年矣，伏而不出，發有二色，所報可知。每學張步自呼負負，計不與形骸俱化者，惟有文字。仿少陵《八哀》聊誌寸心，其他或頌其生，或挽其死，見集中者，不復再見。金公恩最深，故重言之。生存者溧陽一相而已。統題之曰《諸知己詩》。

禮部侍郎浙江提學王公蘭生

予幼學典謁，觀光逐人走。試籀書九千，飲水墨一斗。奕奕王交河，許作童子郎。膠庠騎竹馬，觀者歎道旁。蟠桃花未開，春風吹已早。秋來寧不實，自愧登盤小。

兵科給事中浙江提學帥公念祖

杭州蘇司業，群士附如毛。非其所薦者，竊竊愁琴焦。帥公無先容，拔我升前茅。按劍對夜光，掘獄出毫曹。長安一為別，咸陽萬里遙。青蠅宦海飛，白骨沙場拋。可憐養瑀旂，不見賦《鷦鷯》。何當抱孤琴，塞外將魂招？〈（公為陝西布政使，竄死塞上。）〉

處士柴東昇

瀨水一奩飯，翳桑一頓餐。當時寸心足，此事千古難。我昔粵西行，助者柴先生。先生非有餘，蓮幕分杯羹。君家耕南弟，與我臭如蘭。以愛及所愛，同舟赴高安。富春江水清，洪都江月白。照我與君遊，照君與我別。如何照施恩，不能照報德？

廣西巡撫金公鉷

中丞巡粵西，大阮遊幕中。馳書招我往，一見呼終童。作奏薦之天，署年驚王公。詞科三百人，爭來趨下風。我遊蓬萊池，公歸兜率宮。愛我眉宇異，期我爵位同。語我韜略計，許我旗常功。一事不能副，兩淚何由終！（下缺）








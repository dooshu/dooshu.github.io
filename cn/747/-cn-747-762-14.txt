○素丝赋（以“贞素持实功济”为韵）

羽虽白，贲然而轻；玉虽白，坚然而贞。未若素丝之为用，以转化而为名。匪刚克以居礼，实柔立而有成。其正也可以如绳之直，其顺也可以绕指而萦。故能纷以随时，浩然养素。挥流水则转增其妍，染绘色则不吝其污。动必随人，寸无恒度。其来也何所，自园客而出兹；厥赋也何地，由岱畎而贡之。俯乎列井，将稽荒氏之练；实乎泽器，徒为墨子之悲。信干旄之望美，非庶士之可持。不愿充嫠妇之纬，不愿托寒女之丝。因弄杼以成绩，庶补衮而为期。代若好五采，我则大白以受质；代若厌群居，我则众缕以为匹。非异俗而招累，将矫世而摭实。夫其公孙命驾，长倩趋风。赠以生刍之束，勖以素丝之纟。盖取诸自微之著，积小成功。君无谓我微，君无谓我细。若綦之可织，则假手以成劳；如裳之可缝，则因缘而善系。功无不给，物无不济。彼服卉佩兰，衣荷带蕙。念牵丝之无日，伤考之失计。今将侔洁白以修身，咏羔羊而取媲。傥黄绢之可比，希菅蒯而无替。


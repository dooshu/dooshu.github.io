卫宗武　再和易后韵为前韵六首

多公苦嗜吟，殆类书痴窦。

水火燥湿仝，一见懽如旧。

七步未为敏，百篇可立就。

咀嚼牙颊香，氤氲满襟袖。

浑浑乎其来，势若瓴建溜。

卫宗武

卫宗武　再和易后韵为前韵六首

黑不待黔乌，白不待浴鹄。

天分既超卓，能消几学术。

飘飘霞外姿，瞳方而发绿。

满腹贮古书，咳唾可袪俗。

冲气以为和，阳春散晴旭。

卫宗武

卫宗武　再和易后韵为前韵六首

妙语来翩翩，赓句惭草草。

一鼓再则衰，气痿肠亦槁。

诗不造负雅，可观徒小道。

书能破万卷，篇章自然好，

浅学无根源，易涸如潢潦。

卫宗武

卫宗武　再和易后韵为前韵六首

西风叶满庭，欹枕听鸣雨。

凄然百感生，愁绪未易数。

思昔咏干旌，良马素丝组。

今为白屋夫，低头拜官府。

犹喜七十公，可免差科苦。

卫宗武

卫宗武　再和易后韵为前韵六首

懽犹程孔交，来匪张范约。

岂但授馆粲，雅与同丘壑。

我圃三径荒，几年负杯酌。

秋叶与春花，今幸复还昨。

园丁报新阳，早梅红破萼。

卫宗武

卫宗武　再和易后韵为前韵六首

欲绝子期弦，肯鼓齐门瑟。

谏官不足为，孰可凂少室。

然当展素蕴，佐主为召毕。

志在泽斯民，思与邹轲匹。

难作遁世翁，江梅有佳实。

卫宗武


○授李德裕荆南节度平章事制

将相之任，中外攸属。入则扬缉熙，以正百度；出则布威令，以靖一方。易以才难，委寄咸重。爰设斋坛之礼，仍合台席之荣，式示酬劳，允谐佥望。特进守太尉兼门下侍郎同中书门下平章事充宏文馆大学士太清宫使上柱国卫国公食邑三千户李德裕，岳渎间气，钟磬正音，葆粹孕和，本仁叶义。道蕴贤人之业，正为王者之师，词锋莫当，学海难测。自入膺大任，克构崇庸，王猷国经，契合彝矩。丙吉罄安边之术，虏寇殄夷；张华兴伐叛之谋，壶关洞启。克荷先朝之旨，弼成底定之功，布在册书，辉映前古。而能处剧不懈，久次弥勤。朕以嗣位之初，懋勤在念，宜先硕望，以表优恩。荆部雄藩，地惟西楚，总五都之要会，包七泽之奥区，兵赋殷繁，居旅甚众，必藉旧德，作镇尹临。载崇五教之名，俾赋十连之贵，勉宏化理，以续前劳。可检校司徒同中书门下平章事兼江陵尹充荆南节度观察处置等使。


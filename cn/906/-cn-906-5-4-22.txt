采桑


宋·鲍照

季春梅始落，工女事蚕作。采桑淇洧间，还戏上宫阁。早蒲时结阴，晚篁一作竹　初解箨。霭霭雾满闺，融融景盈幕。乳燕逐草虫，巢蜂拾花药。是节最喧妍，佳服又新烁。钦叹对回涂，扬歌弄场藿。琴抽试纡思，荐佩果成托。承君郢中美，服义久心诺。卫风古愉艳，郑俗旧浮薄。灵愿悲渡湘，宓赋笑瀍一作景　洛。盛明难重来，渊意为谁涸？君其且调弦，桂酒妾行酌。






◇议存韩

诏以韩客之所上书，书言韩之未可举，下臣斯，甚以为不然。秦之有韩，若人之有腹心之病也。虚处则忄亥然若居湿地，著而不去，以极走，则发矣。夫韩虽臣於秦，未尝不为秦病，今若有卒报之事，韩不可信也。秦与赵为难，荆苏使齐，未知何如。以臣观之，则齐、赵之交，未必以荆苏绝也。若不绝，是悉赵而应二万乘也。夫韩不服秦之义，而服於强也。今专於齐赵，则韩必为腹心之病而发矣。韩与荆有谋，诸侯应之，则秦必复见崤塞之患。非之来也，未必不以其能存韩也，为重於韩也。辩说属辞，饰非诈谋，以钓利於秦，而以韩利窥陛下。夫秦、韩之交亲，则非重，此自便之计也。臣视非之言文，其淫说靡辩才甚，臣恐陛下淫非之辩，而听其盗心，因不详察事情。今以臣愚议，秦发兵而未名所伐，则韩之用事者，以事秦为计矣。臣斯请往见韩王，使来入见大王。见，因内其身而勿遣，稍召其社稷之臣，以与韩入为市，则韩可深割也。因令象武发东郡之卒，窥兵於境上，而未名所之，则齐人惧而从苏之计，是我兵未出，而劲韩以威擒，强齐以义从矣。闻於诸侯也，赵氏破胆，荆人狐疑，必有忠计。荆人不动，魏不足患也。则诸侯可蚕食而尽，赵氏可得与敌矣。愿陛下幸察愚臣之计，无忽。（《韩非子。存韩》）


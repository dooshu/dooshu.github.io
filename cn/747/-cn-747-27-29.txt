○命越王贞从孙琳嗣爵诏

九族以亲，克敦其教，百代必祀，允章厥德。故蔡州刺史越王贞，执心不回，临事能断。粤自藩国，勤於王家，光宅之后，宝图将缺。怀刘章之辅汉，追郑武之翊周，遂能奋不顾身，率先倡义，虽英谋未克，而忠节居多。嗣绝国除，年逾一纪，奠享沦废，朕甚悯焉。夫存或高功，殁有明祀，数屯则安众罹祸，时泰则城阳绍封，永言兴继，式备典册。其封贞从孙故许王男左监门卫将军员外置同正员夔国公琳为嗣越王，以奉其祀。


○科禁诸州逃亡制

国家祖武宗文，重熙累洽，克清寰极，大庇生人。元德独化，放乾元而资始；至道无名，合帝先而首出。自削平区宇，混一车书，六合晏然，百有馀岁，则我文武之业，大造於上灵。朕嗣守丕运，缵承洪绪，恐不能诞敷前烈，光阐睿图，夙夜祗畏，如泉谷，曷尝不恭默思道，梦寐求政。从人之欲，每以万姓为心；屈己之劳，尝矜一物失所。但以法久而弊，法弊则通。制国以立法为先，教人以占著为事。自属清晏，人多偷怠，国章或弛，甿伪实繁。今正朔所及，封疆无外。虽户口既增，而税赋不益，莫不轻去乡邑，共为浮惰。或豪人成其泉薮，或奸吏为之囊橐，逋亡岁积，流蠹日滋。州县不以为矜，乡邻实受其咎。虽朕之薄德，罪则在予，非官无政，吏不守法耳。若浸以久安而肆之，则国之堤防，於是窬紊。今欲去其末而归其本，闭其邪而正其德，使法有所立，人知向方，是用恤孤穷，免逋贷，式广自新之路，俾申莫厚之恩。

诸州背军逃亡人，限制到日百日内，各容自首。准令式合所在编户情愿住者，即附入簿籍，差科赋敛於附入令式，仍与本贯计会停徵。若情愿归贯，及据令式不合附者，首讫明立案记，不须差遣，先牒本贯知，容至秋收后递还。情愿即还者，听待本乡讫免今年赋租课役。如满百户以上，各令本贯差官，就户受领。过限不首，并即括取，递边远附为百姓。家口随逃者，亦便同送。若限外州县公私容在界内居停，及事有未尽，所司明为科禁。其天下勾徵逋悬，及贷粮种子地税，在百姓限内，先有追收之文案未纳者，自开元七年十二月以前，并宜放免。官典隐欺，不在免限，将使百度伊始，万邦在宥，人复其业，官修其方，凡厥庶寮，各虔尔职，俾率训曲，以康政途。布告遐迩，使知朕意。


○送谢氏昆季下第归南阳序

吾常游江表，得二谢焉。青青子衿，始在童，时已辨其梢喷浪之兆。江河萧散，垂二十秋。忽然上京，再莹心目。《诗》、《骚》之兴天假，流略之奥日新。才艺克备，文锋其锐。吾以此自负，不为非知人矣。金门未偶，征盖言旋；峰闭於武阁，春野开於楚邓。盖将穷讨策府，琢磨词律。他日之奋六翮，登九霄，未为後耳。春水尚寒，郊草无色，何以赠别？必在乎斯文。


○送班孝廉擢第归东川觐省序

陇西辛殆庶，（殆庶与班肃同年进士，公亦尝有序送之。）猥称吾文宜叙事，晨持缣素，以班孝廉之行为请。（贞元十七年，礼部侍郎高郢知贡举，班肃第一。）且曰：“夫人殆所谓吉士也。愿而信，质而礼。言不黩慢，行不进越。其先两汉间继修文儒，世其家业。（班固自序，言之详矣。）其风流后胤，耽学笃志之士，（耽，都含切。）往往出于其门。今夫人研精典坟，不告劬。（劬，劳也。，羊至切。）属者举乡里，登春官，获居其甲焉。家于蜀之东道，其严君以客卿之位，赞是方岳，（《书》：诸侯朝于方岳。此言方岳，谓东川节度使。）为大夫良。今将拜庆宁觐，光耀族属，是其可歌也。道出于南郑，外王父以将相之重，九命赤社，为诸侯师。（严震，字遐闻，梓州盐亭人。贞元中，为山南西道节度使。《周礼·大宗伯》云：九命作伯。《韩诗外传》：将封诸侯，各取其方色土，苴以白茅为社。《左传》：寡君中此，为诸侯师。）今又将亟驾省谒，从容燕喜，（《诗》：鲁侯燕喜。）是又可歌也。故我与河南独孤申叔、（申叔字子重。）赵郡李行纯、行敏等（行敏字中明。）若干人皆歌之矣。若乃序者，固吾子宜之。”柳子曰：“吾尝读《王命论》（班彪所作。）及《汉书》，嘉其立言。彼生彪、固之胄欤？相国冯翊王公，（德宗幸奉天，进封严震冯翊郡王、中书门下。贞元十三年卒。见震本传。晏元献曰：宜去“王”字。）功在社稷，德在生人。其门子弟游文章之府者，吾尝与之齿。（震子忄戒、协、公弼、公贶。）彼生严氏之出欤？承世家之儒风，沐外族之休光。彼生专圣人之书，而趋君子之林，宜矣哉！”遂如辛氏之谈，濡翰于素，因寓于辞曰：为我谢子之舅氏，珠玉将至，得无修容乎！（《礼记》曰：入于其厩而修容焉。注：更庄饰也。）


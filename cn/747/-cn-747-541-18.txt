○谢敕书手诏慰问状

右，某月日，中使某至，伏奉敕书手诏，慰问臣及将士参佐等，并赐臣官告旌节，兼宣口敕，授臣节制者。臣伏以圣泽汪洋，高卑尽满；皇明照耀，微细不遗。内愧琐材，上烦慈旨，朝闻夕惕，岂复遑宁！夜思昼行，不敢失坠。今者三军辑睦，万井欢康，皆凭天威，尽出宸算。惭将孱劣，虚受恩荣。某月日已差衙官某奉表陈谢讫。无任感戴之至。


击蛇行

南山鸭脚树，轮囷逾十围。
腹空五石馀，穴暗不可窥。
长蛇营窟宅，尽室潜来归。
凭陵长子孙，吞噬饱甘肥。
吐气或如缕，神怪疑蛟螭。
丰隆乃赫怒，霹雳俄一挥。
其豪折巨颡，树剖血淋漓。
群族相枕藉，京观等鲸鲵。
破卵馀数百，累累腥山陲。
父老皆愤叹，尔曹罪当治。
穴藏逋累岁，破灭终一时。
谁为执法者，明断如雷师。



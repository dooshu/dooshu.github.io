卷五十九

<集部，词曲类，词选之属，御选历代诗余

钦定四库全书

御选历代诗余卷五十九目録【九十五字】

水调歌头【下】

李纲

张元干【四首】

曾觌

侯寘

辛弃疾

范成大【二首】

陈三聘

张孝祥【二首】

仲并

袁去华

李处全

赵彦端

陆游

刘过

杨炎【二首】

刘光祖

李泳

毛幵

韩淲【五首】

汪莘【二首】

吴潜

李昴英【二首】

卢炳【二首】

石孝友

林正大【四首】

葛长庚

吴子孝

杨慎

前调【又一体】

苏轼

黄庭坚

吕渭老

向子諲

蔡伸

罗愿

八声甘州

汤恢

前调【又一体】

萧列

凤凰台上忆吹箫

李清照

赵文

张翥

马洪

天香【又一体】

王观

玉女迎春慢

彭元逊

倾杯乐【又一体】

柳永

梦扬州

秦观

尾犯【又一体】

柳永

白雪【又一体】

杨无咎

双瑞莲

赵以夫

庆清朝慢

文徵明

塞姑【又一体】

柳永

小圣乐

元好问

芭蕉雨

晏璧

玉梅香慢

无名氏

徵招【又　体】

赵以夫

周密

张炎【二首】

声声慢

周密

珑四犯

刘基

御选历代诗余卷五十九目録

钦定四库全书

御选历代诗余卷五十九【九十五字】

司经局洗马掌局事兼翰林院修撰加二级【臣】王奕清奉旨校刋

水调歌头【下】

水调歌头【李太白画像】　　　　　　　李　纲

太白乃吾祖逸气薄青云开元有道聊复乘兴一来宾天子呼来方醉洒面清泉微醒余吐湿龙巾词翰不加点歌阕满宫春　笔风雨心锦绣极清新大儿中令神契兼有坐忘人不识将军高贵醉里指污吾足乃敢尚呵嗔千载已仙去图像耸风神

前调【虎丘中秋】　　　　　　　　　　张元干

万里冰轮满千丈玉盘浮广寒宫殿西望湖海冷光流埽尽长空纤翳散乱疎林清影风露廹人愁徐步行歌去危坐不眠休　问孤蓬缘底事苦淹留倦游回首向来云卧两星周此夜此生长好明月明年何处归兴在

南州老境一伧父异县四中秋

前调　　　　　　　　　　　　张元干

今夕定何夕秋水满东瓯悲凉怀抱何事还倍去年愁万里碧空如洗寒浸十分明月帘卷玉波流非是经年别一岁两中秋　坐中庭风露下冷飕飕素娥无语相对尊酒且迟留琴罢不堪幽怨遥想三山影外人倚夜深楼矫首望霄汉云海路悠悠

前调【丁丑春登垂虹亭】　　　　　　　　张元干

拄策松江上举酒酹三高此生飘荡往来身世两徒劳长羡五湖烟艇好是秋风鲈鱠笠泽久蓬蒿想像英灵在千古傲云涛　俯沧波吞空旷恍神交解衣盘薄政须一笑属吾曹洗尽人间尘土埽去胸中冰炭痛饮读离骚纵有垂天翼何用钓连鳌

前调　　　　　　　　　　　　张元干

放浪形骸外憔悴山泽癯倒冠落佩此心不待白髭须聊复脱身鵷鹭未暇先寻水竹矫首汉庭疏长夏噉丹荔两纪傲闲居　忽风飘连雨打向西湖藕花深处尚能同载麴生无听子谈天舌本浇我书空胷次醉卧踏冰壶毕竟凌烟像何似辋川图

前调　　　　　　　　　　　　曾　觌

溪山多胜事诗酒办清游主人为我增葺台榭足凝眸髣髴玉壶天地隐见瀛洲风月千首傲王侯谁与共登眺公子气横秋　记当年曾共醉庾公楼一杯此际重话前事逐风流多谢兼金清唱更拟重阳佳节挼菊任扶头但愿身长健浮世?悠悠

前调【题岳麓法华台】　　　　　　　　　侯　寘

晓雾散晴渚秋色满湘山青鞵黄帽忻与名士共跻攀窈窕深林幽谷诘曲危亭飞观俛首视尘寰长啸望天末余响下云端　白鹤去荒井在汲清寒醒然毛骨浮丘招我御风还拂拭苍崖苔藓一写胸中豪气渺渺洞庭寛山鬼善呵护千载照层峦

前调　　　　　　　　　　　　辛弃疾

万事到白发日月几西东羊肠九折岐路老我惯经从竹树前溪风月鸡酒东家父老一笑偶相逢此乐竟谁觉天外有冥鸿　味平生公与我定无同玉堂金马自有佳处着诗翁好锁云烟牎户怕入丹青图画飞去了无踪此语更痴絶真有虎头风

前调　　　　　　　　　　　　范成大

细数十年事十处过中秋今年新梦忽到黄鹤旧山头老子个中不浅此会天教重见今古一南楼星汉澹无色玉镜独空浮　敛秦烟收楚雾熨江流关河离合南北依旧照清愁想见姮娥冷眼应笑归来霜鬓空敝黑貂裘酾酒问蟾兔肯去伴沧洲

前调【燕山九日作】　　　　　　　　　范成大

万里汉家使双节照清秋旧京行徧中夜呼啸济黄流寥落桑榆西北无限太行紫翠相伴过芦沟岁晩客多病风露冷貂裘　对重九须烂醉莫牵愁黄花为我一笑不管鬓霜羞袖里天书咫尺眼底关河百二歌罢此生浮惟有平安信随鴈到南州

前调　　　　　　　　　　　　陈三聘

玉监十分满清露一年秋漂流踪迹谁念楚尾与吴头此夜刮明尘眼望极好张诗胆何处有高楼浩荡银潢冷缥缈白云浮　笑劳生难坎止亦乘流阑干拍碎清夜起舞不胜愁万里关河依旧一寸功名乌有清泪滴衣裘老去心空在归梦绕苹洲

前调【舟过金山寺】　　　　　　　　　张孝祥

江山自雄丽风露与高寒寄声月姊借我宝监此中看幽壑鱼龙悲啸倒影星辰揺动海气夜漫漫拥起白银阙危驻紫金山　表独立飞玉佩整云冠漱冰濯雪眇视万里一毫端回首三山何处闻道羣仙笑我邀我欲俱还挥手从此去翳凤更骖鸾

前调　　　　　　　　　　　　张孝祥

檥棹太湖岸天与水相连垂虹亭上五年不到故依然洗我征尘三斗快挹商飇千里鸥鹭亦翩翩身在水晶阙真作驭风仙　望中秋无五日月还圆倚阑清唱孤发惊起壑龙眼欲酹鸱夷西子未办当年功业空系五湖船不用知余事鲈鱠正甘鲜

前调【浮远堂】　　　　　　　　　　仲　并

静练平千顷华栋俯中流凌晨画戟来看宿雨断虹收八九胷中云梦三千笔端风月无处快凝眸笑咏一堂上挥麈气横秋　俯危阑红日下暮云收无穷伟观祗应天意为君谋容我时醒时醉独泛微烟微雨浩荡逐轻鸥不羡岳阳胜丹碧耸层楼

前调　　　　　　　　　　　　袁去华

天下最奇处緑水照朱楼三高仙去白头千古想风流跨海晴虹垂饮极目沧波无际落日去渔舟苹末西风起橘柚洞庭秋　记当年携长劒觅封侯而今憔悴长安客里叹淹留回首洪崖西畔随分生涯可老卒岁不知愁做个终焉计谁羡五湖游

前调【送景文】　　　　　　　　　　李处全

上马趣携酒送客古朱方秋风斜日山际低草见牛羊酩酊不知更漏但见横江白露清映月如霜平睨广寒殿谁说路岐长　醉还醒时起舞念吾乡江山尔尔回首千载几兴亡一笑书生事业谁道管城居士不换碧油幢好在中泠水击节奏伊凉

前调【秀州坐上作】　　　　　　　　　赵彦端

秋色忽如许风露皎如空平生青鬓余地老与故人同忆得鲈鱼来後杂以洞庭新橘月堕酒杯中宾客可人意歌舞转春风　坐间玉花底月又从容从容更好无奈多病巳衰翁赖有主人风味识我少年狂态乞与酒颜红一醉晓鸦起流水任西东

前调【多景楼】　　　　　　　　　　陆　游

江左占形胜最数古徐州连山如画佳处缥渺着危楼鼓角临风悲壮烽火连空明灭往事忆孙刘千里曜戈甲万竈宿貔貅　露沾草风落木岁方秋使君宏放谈笑洗尽古今愁不见襄阳登览磨灭游人无数遗恨黯难收叔子独千载名与汉江流

前调　　　　　　　　　　　　刘　过

春事能几许密叶着青梅日高花困海棠风急想都开不惜春衣典尽只怕春光归去片片点苍苔能得几时好追赏莫徘徊　雨飘红风换翠苦相催人生行乐且须痛饮莫辞杯坐则高谈风月醉则恣眠芳草醒後亦佳哉湖上新亭好何事不曾来

前调【呈赵总领】　　　　　　　　　　杨　炎

买得一航月醉卧出长安平堤千里过尽杨柳緑隂间依约晓莺啼处认得南徐风物客梦恍惊残重到旧游所如把画图看　英雄事千古意一凭阑惜今老矣无复健笔写江山天上人间知已赖有使星郎宿照映此尘寰凖拟五湖去为乞钓鱼竿

前调　　　　　　　　　　　　杨　炎

把酒对斜日无语问西风胭脂何事都做颜色染芙蓉放眼暮江千顷中有离愁万斛无处落征鸿天在阑干角人倚醉醒中　千万里江南北淛西东吾生如寄尚想三径菊花丛谁是中州豪杰借我五湖舟楫去作钓鱼翁故国且回首此意莫匆匆

前调　　　　　　　　　　　　刘光祖

客梦一回醒三度碧梧秋仰看今夕天上河汉又西流早晩凉风过鴈惊落空阶一叶急雨闹清沟归计休令暮宵露浥征裘　古来今生老病许多愁那堪更说无限功业镜中羞只有青山高致对此还论世事举白与君浮送我一杯酒谁起舞凉州

前调【题甘将军庙卷雪楼】　　　　　　　　李　泳

危楼云雨上其下水浮天羣山四合飞动寒翠落檐前尽是清秋阑槛一笑波翻涛怒雪阵卷苍烟炎暑去无迹清驶久翩翩　夜将阑人欲静月初圆素娥弄影光射空际渺婵娟不用濯缨垂钓唤取龙宫仙驾耕此万琼田横笛望中起吾意已超然

前调【次陆务观登多景楼韵】　　　　　　　毛　幵

襟带大江左平望见三州凿空遗迹千古奇胜米公楼太守中朝耆旧别驾当今豪逸人物藐应刘此地一尊酒歌笑拥貔貅　楚山晓淮月夜海天秋登临无尽须信诗眼不供愁恨我相望千里空想一时高唱零落几人收妙赏频回首谁复继风流

前调【对木樨小饮次韵】　　　　　　　　韩　淲

明月到花影把酒对青红此情飘洒但觉清景满帘栊人被好花相恼花亦知人幽韵佳处本同风挥手谢尘网举袂步蟾宫　秋巳半幽涧侧乱山中故人过我终夕乘兴可千锺赖有曲江才子坐上平章花月不管老英雄心事将何寄醉语别匆匆

前调【清明严濑】　　　　　　　　　　韩　淲

今古钓台下行客系扁舟扁舟何似云山千叠亦东游我欲停桡一醉与写生平幽愤横管更清讴小上客星阁短鬓独搔头　风乍歛云未起雨初收一年花事数声鶗鴂欲春休吊古怀贤情味只有浮名如故谁复识羊裘赖得玄英隐相望此溪流

前调　　　　　　　　　　　　韩　淲

一枕暑风外事事且随缘随缘何处琴劒闲泊此层颠日遶九天楼殿烟羃四山林薄尘土市声前老眼醉还醒犹得到诗边　桥南院双桂隐有名言江湖人物好在收拾付书帘回首吾庐无恙寄卧僧牎何事鸿鹄本高骞水调赋明月谁道更超然

前调　　　　　　　　　　　　韩　淲

新月巳如许我问带湖梅人间题句赢得浮潋酒盈杯拓落豪英满座烂漫风骚连纸天外凤凰来只恐轻孤负莫待巧安排　空翠滴寒爽矣晩佳哉为君絶倒拆尽千树玉蓓开渺渺章泉好在寂寂卢家仙去今古付尊罍拍手见花木放眼记莓苔

前调【次宋倅韵】　　　　　　　　　　韩　淲

嘉节已吹帽谁复见南山南山佳处台上云绕一溪环犹记使君同醉化鹤千年何在今古自应悭胜事漫陈迹风物只高寒　都莫问归酒畔集毫端等闲吟笑而今赖有孔融尊伟矣广平心致赢得相遭淡泊感旧唱酬间且看小斋菊抵掌共凭阑

前调　　　　　　　　　　　　汪　莘

寄语山阿子何日出幽篁兰衣蕙带为我独立万寻冈头上青天荡荡足下白云霭霭和气自悠扬一阵东风至灵雨过横塘　招山鬼吊河伯俟东皇朱宫紫阙何事宛在水中央长望龙輈雷驾凭仗箫钟交鼓宾日出扶桑我乃援北斗子亦射天狼

前调【篘酒得三十六壶酹黄山神】　　　　　　汪　莘

酿秫小春月取酒雪花晨满壶插破浮蚁涌起碧鳞鳞谁觉东风密至更带梅香潜入瓮里净无尘一见酒之面便得酒之心　这番酒未及饮未留宾黄山图就旧日境界喜重新三十六峰云嶂三十六溪烟水三十六壶春寄语黄山道我是境中人

前调【送吴叔永】　　　　　　　　　　吴　潜

才惜季方去又更别元方惊心天下双凤接翅下高冈万里瞿塘烟浪一片昭亭云月渺渺正相望夜雨连风壑此意独凄凉　杜?声犹不住搅离肠黄鸡白酒吾亦归兴动家乡人事纷纷难料世事悠悠难说搔首对穹苍肯落儿曹泪一笑付沧浪

前调【题舫斋】　　　　　　　　　　李昴英

郭外足幽胜潮入涨溪流舫斋小小一叶老子日遨游管领白苹红蓼披戴緑蓑青篛直钓任沈浮玉缕饱鱼鱠雪阵狎河鸥　个中眠个中坐个中讴个中收拾诗料觞客个中留休羡乘槎博望且听洞箫赤壁乐处是瀛洲日月荡双桨天地一虚舟

前调【题登春台】　　　　　　　　　　李昴英

野趣在城市崛起此台高谁移蓬岛冯夷夜半策灵鳌十万人家甃碧四面峰峦拥翠远峙拍银涛插汉笔双墖簸两叶轻舠　我乘风时一到共嬉遨江山无复偃蹇弹压有诗豪宝劒孤横星动铁笛一声云裂寒月水宫袍沧海一杯酒世界渺鸿毛

前调【题蒲圻景星亭上慕容宰】　　　　　　　卢　炳

华亭新伟观胜地得高雄凭阑徙倚杳渺万里景无穷好是江流萦绕那更云天舒阔叠嶂倚晴空眼界无尽藏怀抱有清风　主人贤开绮席泛金锺放怀一笑许我满酌醉颜红祗恐玺书即下促起飞鳬东去行作黑头公还记今朝客曾对一杯同

前调　　　　　　　　　　　　卢　炳

风驭过姑射云佩挹浮丘丁宁月姊为我澂霁一天秋尽展冰匳玉监要看瑶台银阙万里冷光浮分与世间景好在水边楼　想霓裳呈妙舞起清讴蓝桥何处试寻玉杵恣追游拟待铅霜捣就缓引琼浆沈醉谁信是良筹长啸跨鲸背不必愿封留

前调　　　　　　　　　　　　石孝友

美人在何许相望正悠悠云牎雾阁遥想宛在海中洲空对残云冷雨何限重山叠水一梦到无由遗怨写红叶薄幸记青楼　金乌掷玉蟾缺物华休凤梧鸳竹一夜风露各惊秋惟有远山无赖淡埽一眉晴緑特地向人愁歛袂且归去回首漫迟留

前调【括听真上人琴歌】　　　　　　　　林正大

耿耿银潢净牎月莹如冰朱丝一扣万籁不起冷光凝千古遗音犹在一洗淫哇郑卫北里与南陵孰识声音事哀乐不同情　咽流泉戛鸣玉击浮金老龙啼晓幼猿忽复暮山吟为我临风再奏仙鹄翩翻十二感物一何灵此曲谁当听四海有知音

前调【括岳阳楼记】　　　　　　　　　林正大

欲状巴陵胜千古岳之阳洞庭在目远衔山色俯长江浩浩浑无涯际爽气北通巫峡南去极潇湘骚人与迁客览物兴尤长　锦鳞游汀兰郁水鸥翔波澜万顷碧色上下一天光皓月浮金千里把酒登楼对景喜极自洋洋忧乐有谁会宠辱两俱忘

前调【括黄州竹楼记】　　　　　　　　　林正大

听说竹楼好佳地占黄冈月波相接俯临江濑挹山光急雨檐喧瀑布密雪瓴敲碎玉幽阒兴尤长琴调更虚畅诗韵转清扬　公退暇披鹤氅戴华阳手披周易消磨世虑坐焚香缥缈烟云竹树迎送夕阳素月胜槩緫难量欲办骚人事瀹茗漱清觞

前调【括庐山高】　　　　　　　　　　林正大

庐山几千仞屹立竝长江扬澜左蠡洪涛巨浪日舂撞风止云消水浄相与泊舟登岸攀磴望空谾岩壑响松桂巨石激流淙　事幽寻遗世俗絶纷庬幽花野草香满时有鹤飞双羡子买田筑室欲使浮岚暖翠坐卧对轩牎我欲为君说安得笔如扛

前调　　　　　　　　　　　　葛长庚

江上春山远山下暮云长相留相送时见双燕语风樯满目飞花万点回首故人千里把酒沃愁膓回鴈峰前路烟树正苍苍　漏声残灯焰短马蹄香浮云飞絮一身将影向潇湘多少风前月下迤逦天涯海角魂梦亦凄凉又是春将暮无语对斜阳

前调【咏百舌】　　　　　　　　　　吴子孝

落日青芜岸移棹緑苹洲清和天气碧树隂合暮云稠忽听林间百舌巧作千般妙语呕哑更咿嚘侧耳行吟畔如听好歌喉　车音细机韵杳橹鸣柔谁家儿女昵昵学语不能休乍止犹啼宛转吹徵呵宫迭奏百鸟枉啁啾翘首上林苑好共凤凰游

前调【赏牡丹】　　　　　　　　　　杨　慎

春宵微雨後香径牡丹时雕阑十二金刀谁翦两三枝六曲翠屏深掩一架银筝缓送且醉碧霞卮轻寒香雾重酒晕上来迟　席上欢天涯恨雨中姿向人如诉欲将彩笔记相思九十春光堪惜万种心情难写粉泪半低垂晓看红湿处千里梦佳期

前调【又一体　中秋怀子由】　　　　　　　苏　轼

明月几时有把酒问青天不知天上宫阙今夕是何年我欲乘风归去又恐琼楼玉宇高处不胜寒起舞弄清影何似在人间　转朱阁低绮户照无眠不应有恨何事长向别时圆人有悲欢离合月有隂晴圆缺此事古难全但愿人长久千里共婵娟

前调　　　　　　　　　　　　黄庭坚

瑶草一何碧春入武陵溪溪上落花无数枝上有黄鹂我欲穿花寻路直入白云深处浩气展虹霓祗恐花深里红露湿人衣　坐白石敧玉枕拂金徽谪仙何处无人伴我白螺杯我为灵芝仙草不为绦唇丹脸长啸亦何为醉舞下山去明月逐人归

前调【题季修书室】　　　　　　　　　吕渭老

秋斋多梦渴舌本欲生烟独步一庭明月鴈字已横天作个生涯不遂松竹雨荒三径却忆五湖船小阮贫尤甚犊鼻挂长竿　白鸥汀风共水一生闲横琴唳鹤要携妻子老云间灯火荧荧深夜高卧南牎折几杯到不留残莫遣江湖手遮日向长安

前调【赵伯山席上见梅】　　　　　　　　向子諲

天公深藏巧云里放春回不到闲花凡草都付与踈梅独立水边林下潇洒冰容孤艳清痩玉腰肢触拨暗香动风味欲愁谁　姮娥携青女过夜阑时瑶冠琼佩粲然一笑亦何奇賸欲举觞对饮不怕月明霜重寒气着人衣只恐邻笛起化作玉尘飞

前调【别彭城】　　　　　　　　　　蔡　伸

醉击玉壶缺恨写緑琴哀悠悠往事谁问离思渺难裁緑野堂前桃李燕子楼中歌吹那忍首重回惟有旧时月远远逐人来　小庭空清夜永独徘徊伴人幽怨一枝潇洒陇头梅心断云帆西去目送烟波东注千里接长淮为我将双泪好过楚王台

前调【中秋和施司谏】　　　　　　　　　罗　愿

秋宇浄如水月镜不安台郁孤高处张乐语笑脱尘埃檐外白毫千丈座上银河万斛心境两佳哉俯仰共清絶底处着风雷　问天公邀月姊媿凡才婆娑人世羞见蓬鬓漾金罍来岁公归何处照耀彩衣簪槖禁直且休催一曲庾江上千古继韶陔

八声甘州

【一名甘州曲西域记载龟兹国工制伊州甘州凉州等曲皆翻入中国词调八声者歌时之节奏也双调九十五字】

八声甘州　　　　　　　　　　汤　恢

摘青梅荐酒甚残寒犹怯苎罗衣正柳腴花痩緑云冉冉红雪霏霏隔屋秦筝依约谁品春词回首繁华梦流水斜晖　寄隐孤山山下但一瓢饮水深掩苔扉羡青山有思白鹤忘机怅年华不禁搔首又天涯弹泪送春归销魂远千山啼鴂十里荼蘼

前调【又一体】　　　　　　　　　　萧　列

可怜生飘零到荼蘼依然旧销魂残春几许风风雨雨客里又黄昏无奈一江烟雾腥浪卷河豚身世忽如叶那自清浑　莫厌悲歌笑语奈天涯有梦白髪无根怕相思别後无字写回文更月明洲渚杜鹃声里立向临分三生石情缘千里风月柴门

凤凰台上忆吹箫

【取列仙传秦弄玉事双调九十五字】

凤凰台上忆吹箫　　　　　【宋媛】李清照

香冷金猊被翻红浪起来慵自梳头任宝匳尘满日上帘鈎生怕离怀别苦多少事欲说还休新来痩非干酒病不是悲秋　休休这回去也千万徧阳关也则难留念武陵人远烟锁秦楼惟有楼前流水应念我终日凝眸凝眸处从今又添一段新愁

前调【转官球】　　　　　　　　　　赵　文

白玉搓成香罗捻就为谁特地团团羡司花神女有此清闲疑是弓鞾蹴踘刚刚踢误挂花间方信道酴醿失色玉蘂无顔　凭阑几回澹月怪天上冰轮移下尘寰奈堪同玉手难插云鬟人道转官球也春去也欲转何官聊寄与诗人案头冰雪相看

前调【沈野云吹箫】　　　　　　　　　张　翥

琪树锵鸣春冰碎落玉盘珠泻还停渐一丝风嫋悠扬清冥疑把红牙趁节想有人记豆银屏何须教琵琶汉女锦瑟湘灵　追思旧时胜赏醉几度西湖山馆池亭惯倚歌花月按舞娉婷岁晩相逢客里且一尊同慰漂零君休惜吴音朔调尽与吹听

前调【秋夜】　　　　　　　　　　马　洪

澹澹秋容澄澄夜影娟娟月挂梧桐爱箫声缥缈帘影玲珑彩凤衔书未至玉宇净香雾空蒙凉如水翠苔凝露琪树吟风　匆匆年华暗换嗟旧欢成梦彷佛飞蓬想清江泛鷁紫陌游騘应念佳期虚负瞻素彩感慨相同凝情久谁家捣练砧杵丁东

天香

【又一体双调九十五字】

天香　　　　　　　　　　　　王　观

霜瓦鸳鸯风帘翡翠今年较是寒早矮钉明牎侧开朱户断莫乱教人到重隂未解云共雪商量未了青帐垂氊要密红鑪围炭宜小　呵梅弄妆试巧绣罗衣瑞云芝草伴我语时同语笑时同笑已被金尊劝酒又唱新词故相恼尽道穷冬元来恁好

玉女迎春慢

【双调九十五字】

玉女迎春慢　　　　　　　　　彭元逊

才入新年逢人日拂拂澹烟无雨叶底妖禽自语小啄幽香还吐东风辛苦便怕有踏青人误清明寒食消得渡江黄翠千缕　看临小帖宜春塡轻晕湿碧花生雾为说钗头袅袅系着轻盈不住问郎留否似昨夜教成鹦鹉走马章台忆得画眉归去

倾杯乐

【又一体双调九十五字】

倾杯乐　　　　　　　　　　　柳　永

离讌殷懃兰舟凝滞看看送行南浦情知道世人难使皓月长圆彩云镇聚算人生悲莫悲于轻别最苦正欢娯便分鸳侣　泪滴琼脸棃花一枝春带雨惨黛别临行犹自再三问道君须去频耳畔低语知多少他日深盟平生丹素从此尽把凭鳞羽

梦扬州

【双调九十五字】

梦扬州　　　　　　　　　　　　秦　观

晩云收正柳塘烟雨初休燕子未归侧侧轻寒如秋小栏外东风软透绣帏花密香稠江南远人何处鹧鸪啼破春愁　长记曾陪燕游酬妙舞清歌丽锦纒头殢酒困花十载因谁淹留醉鞭拂面归来晩望翠楼帘卷金鈎佳会阻离情正乱频梦扬州

尾犯

【又一体双调九十五字】

尾犯　　　　　　　　　　　　柳　永

夜雨滴空堦孤馆梦回情绪萧索一片闲愁想丹青难貌秋渐老蛩声正苦夜将阑灯花渐落最无端处忍把良宵只恁孤眠却　佳人应怪我自别後寡信轻诺记得当时翦香云为约甚时向幽闺深处按新词流霞共酌再同欢笑肯把金玉珍珠博

白雪

【又一体双调九十五字】

白雪【雪】　　　　　　　　　　　杨无咎

檐收雨脚云乍歛依旧又满长空纹蜡焰低熏鑪烬冷寒衾拥尽重重隔帘栊听撩乱扑漉春虫晓来见玉楼珠殿恍若在蟾宫　长爱越水泛舟蓝关立马画图中怅望几多诗意无句可形容谁与问已经三白忒是报年丰未应真个情多老却天公

双瑞莲

【双调九十五字与双头莲无涉】

双瑞莲【竝头莲】　　　　　　　　　赵以夫

千机云锦里看竝蔕新房骈头芳蕊清标艳态两两翠裳霞袂似是商量心事倚緑盖无言相对天蘸水彩舟过处鸳鸯惊起　缥缈漾影揺香想刘阮风流双仙姝丽闲情未断犹恋人间欢会莫待西风吹老荐玉醴碧筒?醉清露底月照一襟归思

庆清朝慢

【双调九十五字】

庆清朝慢　　　　　　　　　　文徵明

天朗气清惠风和畅胜游何似山隂春光自来堪恋一刻千金兰舟初泛画桥春水一篙深烟霏处离离浅草冉冉遥岑　且此傍花随柳柳隂系马花外啭幽禽扰扰蜂黏柳絮蝶绕花心为问朱衣车马何如我白发园林新月上竹枝风动环佩清音

塞姑

【又一体双调九十五字】

塞姑　　　　　　　　　　　　柳　永

一声鸡又报残更歇秣马巾车催发草草主人灯下别山路险新霜滑瑶珂响起栖乌金镫冷敲残月渐西风紧襟袖凄裂　遥指白玉京望断黄金阙远道何时行彻算得佳人凝恨切应念念归时节相见了执柔荑嘉会处沾香雪免鸳衾两恁虚设

小圣乐

【双调九十五字元好问制莲花曲以授歌者亦名骤雨打新荷】

小圣乐　　　　　　　　　　　元好问

緑叶隂浓徧池亭水阁偏趁凉多海榴初绽朶朶蹙红罗乳燕雏莺弄语对高柳鸣蝉相和骤雨过似琼珠乱撒打徧新荷　人生百年有几念良辰美景休放虚过富贫前定何用苦张罗命友邀宾宴赏饮芳醑浅斟低歌且酩酊从教二轮来往如梭

芭蕉雨

【双调九十五字】

芭蕉雨【梅】　　　　　　　　　　晏　璧

角声高吹梦断月痕尚挂林梢万叶千花似埽緑避红逃让与寒梅独殿还状元宰相当消恁了却残年教人媿煞离骚　富贵等鸿毛纷纷伤春浓李夭桃自是冰魂欲解漫倩并刀只道乾坤清气怎知他雪虐风饕睡起望北斗阑干人间翠羽嘈嘈

玉梅香慢

【双调九十五字】

玉梅香慢【本意】　　　　　　　　无名氏

寒色犹高春力尚怯微律先催梅拆晓日轻烘清风频触疑散数枝残雪嫩英妒粉嗟素艳有蜂蝶全似人人向我依然顿成离　徘徊寸肠万结又因知暗成凝咽捻蕊怜香不禁恨深难絶若是芳心解语应共把此情细细说泪满阑干无言强折

徵招

【又一体双调九十五字】

徵招【雪】　　　　　　　　　　　赵以夫

玉壶冻裂琅玕折駸駸逼人衣袂暖絮涨空飞失前山横翠欲低还又起似妆点满园春意记忆当时剡中情味一溪云水　天际絶人行高吟处依稀灞桥邻里更翦翦梅花落云阶月砌化工真解事强勾引老来诗思楚天暮驿使不来怅曲阑独倚

前调【九日有怀杨守斋】　　　　　　　　周　密

江蓠揺落江枫冷霜空鴈程初到万景正悲秋奈曲终人杳登临嗟老矣问今古清愁多少一梦东园十年心事恍然惊觉　肠断紫霞深知音远寂寂怨琴凄调短发已无多怕西风吹帽黄花空自好问谁识对花怀抱楚山远九辨难招更晓烟残照

前调【听袁伯长琴】　　　　　　　　　张　炎

秋风吹碎江南树石牀自听流水别鹤不归来引悲风千里余音犹在耳有谁识醉翁深意去国情怀草枯沙远尚鸣山鬼　客里可消忧人间世寥寥几年无此杏老古坛荒把凄凉空指心尘聊更洗傍何处竹边松底共良夜白月纷纷领一天清气

前调【答仇山村寄】　　　　　　　　　张　炎

可怜张绪门前柳相看顿非年少三径巳荒凉更如今怀抱薄游浑未减满烟水东风残照古调谁弹古音谁赏岁华空老　京洛染缁尘悠悠意独对南山一笑只在此山中甚相逢不早痩吟心共苦知几度翦灯牎小何时更听雨巴山赋草池春晓

声声慢

【宋蒋捷赋秋声俱用声字收韵调名本此双调九十五字声作胜者误】

声声慢　　　　　　　　　　　周　密

燕泥沾粉鱼浪吹香芳堤十里新晴静惹游丝花边袅袅扶春多怜漂泊记章台曾挽青青堪爱处是扑帘娇嫩随马轻盈　长是河桥三月做一番晴雪恼乱诗魂带雨沾衣罗襟点点离痕休缀潘郎鬓影怕緑牎年少人惊卷春去翦东风千缕碎云

珑四犯

【双调九十五字】

珑四犯　　　　　　　　　　刘　基

白露点珠明河生浪秋光看一半翠衾知夜永梦冷孤馆南楼数声过鴈西池桂花零乱岁序如何江山若此赢得霜鬓满　伤心慢回愁眼见蛩吟蔓草萤度荒疃泪随黄叶下事逐浮云散沧波滚滚东流去问谁是登楼王粲菊绽篱边赋归来恐晩

御选历代诗余卷五十九








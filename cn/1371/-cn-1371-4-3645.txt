戏题酒家壁

漫道江南倚寺楼，岂如烟雨弄扁舟。



并刀不翦清愁断，楚练难縻白日留。



湖上采菰甘似蜜，街头买酒滑如油。



金丹九转何时毕？

且对梅花一醉休。



戏题酒家壁

送了春归又送秋，人间随处寄悠悠。



百年此际成遗老，万里当时赋远游。

笔力日衰惭阵马，江天岁晚狎冥鸥。



清狂自笑无时歇，又犯新寒上市楼。



戏题酒家壁

朋旧存亡寂不闻，年年江海怆离群。

时平酒价贱如水，病起老身闲似云。



饱食每惭荒旧学，後生谁可付斯文？



案头清镜尘昏尽，残发知添白几分。


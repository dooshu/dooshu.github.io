○題為均徭役以杜偏累以紓民困事

查得按屬各州縣、編審均徭、俱隨各甲內原額丁田、挨年編派其法初未嘗不善、龐公廵方浙省大有德于地方均徭一事其□也但姦民欲避重就輕、往往詭寄糧多甲下、而宦豪之家、又花分子戶、頻年告免、更相影射、以致輕重愈失其平、法意葢蕩然矣、臣入浙之初、切見有司賦歛煩急、民不堪命、巳經議將館夫庫子改為銀差、斗級役滿、免其守支、鹽捕徵銀抵補額課、凡此皆均徭中之重役、先該臣具疏題　請、小民皆欣欣然向臣稱便、近該臣查得餘姚平湖二縣、原著有均徭一條鞭之法。此則江南行條鞭法之始事也凡歲編徭役。俱於十甲內通融隨糧帶徵。行之有年。事尤簡便。葢以十年之差。而責之一年。則重而難。以一年之役。而均之十年。則輕而易。官免編審之勞。民受均平之賜。然人戶有貧富不同。復將丁田分而為二。有田之丁及以田折丁者。每丁編銀必增其數。有丁無田者。每丁編銀量為逓減。使於均平之中。曲寓存恤之意其餘詭寄冐免之弊一旦革除殆盡。通變宜民。法莫良於此矣。但土俗民情、槩難取必、又經通行各府州縣查訪相同、臣恐巳編過五甲、惟有五甲應編、其間優免扣除、勢難牽合、每廵歷所至、節據湖州等府士民人等、咸謂願除巳編五年、一面將未編五年、查照通融均平、今恐沮撓不行、或致中變、士民之言、如出一口、故臣深知此法、確然可行、雖歷百世而無弊也、况紹興所屬、臣巳督行一年、卓有明效、別無可疑、除通行各該守廵道、酌議另行外、伏乞　勑下該部再加參酌、如議施行、


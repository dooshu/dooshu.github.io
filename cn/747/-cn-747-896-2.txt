○圣人理乱

周公之生也天下理，仲尼之生天下乱。周公圣人也，仲尼亦圣人也。岂圣人出，天下有济不济者乎？夫周公席文武之教，居叔父之尊，而天又以圣人之道属之，是位胜其道，天下不得不理也。仲尼之生也，源流梗绝，周室衰替，而天以圣人之道属於旅人，是位不胜其道，天下不得不乱也。位胜其道者，以之尊，以之显，以之跻康庄，以之致富寿。位不胜其道者，泣焉叹焉，围焉厄焉。天所以达周公於理也，故相之於前，穷仲尼於乱也，故庙之於後。


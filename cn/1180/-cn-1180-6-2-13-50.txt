答司马王鉴川言抱恙勉留


令甥张参军来，辱华翰，深荷不忘。

贱体入夏即病，荏苒数月，殊觉委顿。今虽眠食稍复，然病根未除。缘弱质谫才，久肩重任，筋力既竭，而鞭策不已，遂致颠蹶耳。顷欲藉此乞骸，乃主上先觉此意，频遣中使荐赐宠问；又促令早出视事，使仆无所启齿，不得已，黾从趋朝。拟俟来年皇储诞庆，当果此愿耳。

闻翁夏间亦小违和，计今已勿药矣。贤郎南行之便，草草附候。






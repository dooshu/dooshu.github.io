怀李舒章六首

其一
策马与君别，携手之河梁。
对酒不能饮，道路阻且长。
驱驰至京邑，日月黯不章。
大河未入海，日暮徒汤汤。
伊人在远道，中夜独彷徨。

其二
彷徨复何益，相去天一方。
引领不可见，抚心徒自伤。
涉江匏叶苦，芳草不盈筐。
中途有废辙，欲驾阻高冈。
昔为胶与漆，今为参与商。

其三
参商犹可望，远道徒相思。
悲风日萧条，游子行何之。
白日匿西山，夙暮不可知。
浮云出修坂，余心尝参差。

其四
参差抚鸣琴，飞鸟不遑下。
鸣鹿求友声，衔草在中野。
落木凄寒蝉，中林有野马。
弦促知心悲，余怀谁能写。
三叹知者稀，之子敦大雅。

其五
大雅无其伦，天命不我佑。
豺虎当天衢，孤魂寄灵柩。
没者不能追，存者长自守。
夜半寒无衣，露宿在中霤。
人非金石固，安得长不朽。
大道不终弃，君子良邂逅。

其六
邂逅在万里，羌胡与之俱。
生平号任侠，寥廓天地殊。
征鸿归自北，寄尔尺素书。
之子当自勉，毋乃守区区。
丈夫明大节，敦信义岂渝。


灵丘竹赋

登崎岖之碧巘，入朱宫之玲珑。临曲江之廻荡，望南山之葱靑。郁春华於石岸，赩夏彩於沙汀。远亘紫林秘埜，近匝玉苑禁垧。【一作垌。】

於是绿筠绕岫，翠篁緜岭。参差黛色，陆离绀影。上谧谧而留间，下微微而停靖。蒙朱霞之丹气，暧白日之素景。

故非英非蘂，非香非馥。而珍跨仙草，宝踰灵木。夹池水而檀栾，绕园塘而橚矗。旣间霜而无凋，亦中暑而增肃。每冠名於华戎，将擅奇於水陆。

况有朝云之馆，行雨之宫。窗峥嵘而绿色，户踟蹰而临空。绮疏蔽而停日，朱帘开而留风。被箘簵之窈蔚，结筱荡之溟蒙。或产鳷鹊之右，或居露寒之东。此皆金舆之所出入，瑶辇之所周通。


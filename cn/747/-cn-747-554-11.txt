○与少室李拾遗书

十二月某日，愈顿首：伏承天恩，诏河南敦喻拾遗公，朝廷之士，引颈东望，若景星凤凰之始见也，争先睹之为快。方今天子仁圣，小大之事，皆出宰相，乐善言如，不得闻。自即大位已来，于今四年，凡所施者，无不得宜。勤俭之声，宽大之政，幽闺妇女、草野小人，饱闻而厌道之。愈不通于古，请问先生，世非太平之运欤？加又有非人力而至者，年谷熟衍，符贶委至；干纪之奸，不战而拘累；强梁之凶，销铄缩栗，迎风而委伏。其有一事未就正，自视若不成人。四海之所环，无一夫甲而兵者。若此时也，拾遗公不疾起与天下之士君子乐成而享之，斯无时矣。昔者孔子知不可为而为之不已，足迹接于诸侯之国。今可为之时，自藏深山，牢关而固距，即与仁义者异守矣。想拾遗公冠带就车，惠然肯来，抒所蓄积，以补缀盛德之有阙遗，利加于时，名垂于将来，踊跃悚企，倾刻以冀。又窃闻朝廷之议，必起拾遗公。使者往，若不许，即河南必继以行；拾遗征君若不至，必加高秩，如是则辞少就多，伤于廉而害于义，拾遗公必不为也。善人斯进其类，皆有望于拾遗公，拾遗公傥不为起，是使众善人不与斯人施也。由拾遗公而使天子不尽得良臣，君子不尽得显位，人庶不尽被惠利，其害不为细。必望审察而远思之，务使合于孔子之道。幸甚！愈再拜。


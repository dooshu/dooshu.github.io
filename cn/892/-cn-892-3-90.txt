文集卷九十


书刘景文诗后


景文有英伟气，如三国时士陈元龙之流。读此诗，可以想见其人。以中寿没于隰州，哀哉哀哉！昙秀，学道离爱人也，然常出其诗，与余相对泣下。丁丑正月六日，谨题。卷六八





书昙秀诗


予在广陵，与晁无咎、昙秀道人同舟送客山光寺。客去，予醉卧舟中。昙秀作诗云：“扁舟乘兴到山光，古寺临流胜气藏。惭愧南风知我意，吹将草木作天香。”予和云：“闲里清游借隙光，醉时真境发天藏。梦回拾得吹来句，十里南风草木香。”予昔对欧阳文忠公诵文与可诗云：“美人却扇坐，羞落庭下花。”公云：“此非与可诗。世间元有此句，与可拾得耳。”后三年，秀来惠州见予，偶记此事。卷六八





记虏使诵诗


昔余与北使刘霄会食。霄诵仆诗云：“‘痛饮从今有几日，西轩月色夜来新。’公岂不饮者耶？”虏亦喜吾诗，可怪也。卷六八





书迈诗


儿子迈，幼时尝作《林檎》诗，云：“熟颗无风时自脱，半腮迎日斗先红。”于等辈中，亦号有思致者。今已老，无他技，但亦时出新句也。尝作酸枣尉，有诗云：“叶随流水归何处，牛载寒鸦过别村。”亦可喜也。卷六八





书韩魏公黄州诗后


黄州山水清远，土风厚善，其民寡求而不争，其士静而文，朴而不陋。虽闾巷小民，知尊爱贤者，曰：“吾州虽远小，然王元之、韩魏公，尝辱居焉。”以夸于四方之人。元之自黄迁蕲州，没于蕲。然世之称元之者，必曰黄州，而黄人亦曰“吾元之也”。魏公去黄四十余年，而思之不忘，至以为诗。夫贤人君子，天之所以遗斯民，天下之所共有，而黄人独私以为宠，岂其尊德乐道，独异于他邦也欤？抑二公与此州之人有宿昔之契？不可知也。元之为郡守，有德于民，民怀之不忘也固宜。魏公以家艰，从其兄居耳，民何自知之？《诗》云：“有匪君子，如金如锡，如圭如璧。”金锡圭璧之所在，瓦石草木被其光泽矣，何必施于用？奉议郎孙贲公素，黄人也，而客于公。公知之深，盖所谓教授书记者也。而轼亦公之门人，谪居于黄五年，治东坡，筑雪堂，盖将老焉，则亦黄人也。于是相与摹公之诗而刻之石，以为黄人无穷之思。而吾二人者，亦庶几托此以不忘乎？元丰七年十月二十六日，汝州团练副使苏轼记。卷六八





记参寥诗


昨夜梦参寥师手携一轴诗见过。觉而记其《饮茶》诗两句云：“寒食清明都过了，石泉槐火一时新。”梦中问：“火固新矣，泉何故新？”答云：“俗以清明淘井。”当续成一诗，以记其事。卷六八





书王太尉送行诗后


杜　衍　贾　黯　宋敏求　司马光　王安石

苏　涣　王　畴　邵　亢　元　绛　王纯臣

吕夏卿　张　瓌　何　涉　谢仲弓　陈　洙

胡　恢　王举正　赵　㮣　张　揆　曾公亮

王　珪　王　洙　曾公定　胡　宿　范　镇

李复圭　张　刍　吴幾复　范百之　晁仲衍

石扬休　李　绚　宋敏修　右三十三人

丁　度　郭　劝　齐　廓　马仲甫　令狐挺

施昌言　吕居简　孙　沔　刘　瑾　冯　浩

黄　灏　韩　铎　李师中　辛若渝　李寿朋

刘　参　张师中　李　先　楚　泰　洪　亶

周延隽　钱延年　解宾王　黄从政　孟　询

阎　颙　谢　徽　张　孜　吴可幾　范宽之

张中庸　鲍　光　闵从周　右三十三人

《送行诗》上下二卷，凡六十有六人。庆历、皇祐间，朝廷号称多士，故光禄卿、赠太尉王公挂冠归江陵，作诗纪行者，多一时之杰。呜呼！唐虞之际，于斯为盛，非独以见王公取友之端，亦足以知朝廷得士之美也。昔柳宗元记其先友六十七人于墓碑之阴，考之于史，卓然知名者盖二十人。宗元曰：“先君之所友，天下之善士举集焉。”余于王公亦云。元符元年十月初七日。卷六八





跋黔安居士渔父词


鲁直作此词，清新婉丽。问其得意处，自言以水光山色，替却玉肌花貌，此乃真得渔父家风也。然才出“新妇矶”，又入“女儿浦”，此渔父无乃大澜浪乎？卷六八





记临江驿诗


“淮西功业冠吾唐，吏部文章日月光。千载断碑人脍炙，不知世有段文昌。”“李白当年流夜郎，中原无复汉文章。纳官赎罪人何在？志士临风泪数行。”绍圣间临江军驿壁上得此诗，不知谁氏子作也。卷六八





记沿流馆诗


“帘卷窗穿户不扃，隙尘风叶乱纵横。幽人睡足谁呼觉，欹枕床前有月明。”绍圣间，人得此诗于沿流馆中，不知何人诗也。今录之，以益箧笥之藏。卷六八





书罗浮五色雀诗


罗浮有五色雀，以绛羽为长，余皆从之东西。俗云：“有贵人入山则出。”余安道有诗云：“多谢珍禽不随俗，谪官犹作贵人看。”余过南华亦见之。海南人则谓之凤皇，云：“久旱而见则雨，潦则反是。”及谪儋耳，亦尝集于城南所居。余今日游进士黎威家，又集庭下，锵然和鸣，回翔久之。余举酒嘱之：“汝若为余来者，当再集也。”已而果然。卷六八





书秦少游挽词后


庚辰岁六月二十五日，予与少游相别于海康，意色自若，与平日不少异。但自作挽词一篇，人或怪之。予以谓少游齐死生，了物我，戏出此语，无足怪者。已而北归，至藤州，以八月十二日卒于光化亭上。呜呼，岂亦自知当然者耶！乃录其诗云。卷六八





书圣俞赠欧阳阀诗后


“客心如萌芽，忽与春风动。又随落花飞，去作江南梦。我家无梧桐，安可久留凤？凤栖在桂林，乌哺不得共。无忘桂枝荣，举酒一以送。”右宛陵先生梅圣俞诗。先君与圣俞游时，余与子由年甚少，世未有知者，圣俞极称之。家有老人泉，圣俞作诗曰：“泉上有老人，隐见不可常。苏子居其间，饮水乐未央。泉中若有鱼，与子同倘徉。泉中苟无鱼，子特玩沧浪。岁月不知老，家有雏凤凰。百鸟戢羽翼，不敢呈文章。去为仲尼叹，出为盛时翔。方今天子圣，无滞彼泉傍。”圣俞没，今四十年矣。南迁过合浦，见其门人欧阳晦夫，出所为送行诗。晦夫年六十六，予尚少一岁，须鬓皆皓然，固穷亦略相似。于是执手大笑，曰：“圣俞之所谓凤者，例皆如是哉！”天下皆言圣俞以诗穷，吾二人者又穷于圣俞，可不大笑乎？元符三年月日书。卷六八





书王公峡中诗刻后


轼蜀人，往来古信州，山川草木，可以默数。老病流落，无复归日，冥蒙奄霭，时发于梦想而已。庚辰岁，蒙恩移永州，过南海，见部刺史王公进叔，出先太尉峡中石刻诸诗。反复玩味，则赤甲、白盐、滟滪、黄牛之状，凛然在人目中矣。十月十六日轼书。卷六八





书石曼卿诗笔后


范文正公《祭曼卿文》，其略曰：“曼卿之才，大而无媒。不登公卿，善人是哀。曼卿之诗，气豪而奇。大爱杜甫，酷能似之。曼卿之笔，颜筋柳骨。散落人间，宝为神物。曼卿之心，浩然无机。天地一醉，万物同归。不见曼卿，忆兮如生。希世之人，死为神明。”方此时，世未有言曼卿为神仙事。后十余年，乃有芙蓉之说。不知文正公偶然之言乎？抑亦有以知之也？元符三年十月十六日书。卷六八





书冯祖仁父诗后


国家承平百余年，岭海间学者彬彬出焉。时余襄公既没，未有甚显者，岂张九龄、姜公辅独出于唐乎？真阳冯氏，多贤有文者。河源令齐参祖仁出其先君子诗七篇，灿然有唐人风，方知祖仁之贤，盖有自云。元符三年十二月十九日。卷六八





书程全父诗后


读其诗，知其为君子。如天侔，岂易得哉？予识之于罪谪之中，不独无以发扬其人，适足以污累之。乃书以属过子，善藏之，异时必有知此子者。元符三年十二月日。卷六八





书苏养直诗


“属玉双飞水满塘，菰蒲深处浴鸳鸯。白满棹归来晚，秋着芦花一岸霜。”“扁舟系岸依林樾，萧萧两鬓吹华发。万事不理醉复醒，长占烟波弄明月。”此篇若置在太白集中，谁复疑其非也？乃吾宗养直所作《清江曲》云。建中靖国元年三月二日。卷六八





书秦少游词后


少游昔在处州，尝梦中作词云：“山路雨添花，花动一山春色。行到小溪深处，有黄鹂千百。飞云当面化龙蛇，夭矫转空碧。醉卧古藤阴下，了不知南北。”供奉官侬君沔居湖南，喜从迁客游，尤为吕元钧所称。又能诵少游事甚详，为余道此词，至流涕。乃录本，使藏之。建中靖国元年三月二十一日。卷六八





题杨朴妻诗


真宗东封还，访天下隐者，得杞人杨朴，能为诗。召对，自言不能。上问临行有人作诗送否？朴言：“无有。惟臣妻一绝云：‘且休落魄贪杯酒，更莫猖狂爱咏诗。今日捉将官里去，这回断送老头皮。’”上大笑，放还山，命其子一官就养。余在湖州，坐作诗追赴诏狱，妻子送余出门，皆哭，无以语之。顾老妻曰：“子独不能如杨处士妻，作一诗送我乎？”妻不觉失笑。予乃出。又昔年过洛，见李公柬之，言杨朴妻赠行一绝，因览魏处士诗。偶复记之。卷六八





书章詧诗


章詧，字隐之。本闽人，迁于成都数世矣。善属文，不仕。晚用太守王素荐，赐号冲退处士。一日，梦有人寄书召之，云东岳道士书也。明日，与李士宁游青城，濯足水中，咍谓士宁曰：“脚踏西溪流去水。”士宁答曰：“手持东岳送来书。”詧大惊，不知其所自来也。未几，詧果死。其子祀，亦逸民举，仕一命乃死。士宁，蓬州人也。语默不常，或以为得道者，百岁乃绝。尝见余于成都，曰：“子甚贵，当策举首。”已而果然。卷六八





书过送昙秀诗后


“三年避地少经过，十日论诗喜琢磨。自欲灰心老南岳，犹能茧足慰东坡。来时野寺无鱼鼓，去后闲门有雀罗。从此期师真似月，断云时复挂星河。”仆在广陵作诗送昙秀云：“老芝如云月，炯炯时一出。”今昙秀复来惠州见余，余病，已绝不作诗。儿子过粗能搜句，时有可观，此篇殆咄咄逼老人矣。特为书之，以满行橐。丁丑正月二十一日。卷六八





书欧阳公黄牛庙诗后


右欧阳文忠公为峡州夷陵令日所作《黄牛庙》诗也。轼尝闻之于公：“予昔以西京留守推官为馆阁较勘，时同年丁宝臣元珍适来京师，梦与予同舟溯江，入一庙中，拜谒堂下。予班元珍下，元珍固辞，予不可。方拜时，神像为起，鞠躬堂上，且使人邀予上，耳语久之。元珍私念，神亦如世俗，待馆阁乃尔异礼耶？既出门，见一马，只耳。觉而语予，固莫识也。不数日，元珍除峡州判官。已而，余亦贬夷陵令，日与元珍处，不复记前梦云。一日，与元珍溯峡谒黄牛庙，入门惘然，皆梦中所见。予为县令，固班元珍下，而门外镌石为马，缺一耳。相视大惊，乃留诗庙中，有‘石马系祠门’之句，盖私识其事也。”元丰五年，轼谪居黄州，宜都令朱君嗣先见过，因语峡中山水，偶及之。朱君请书其事与诗：“当刻石于庙，使人知进退出处，皆非人力。如石马一耳，何与公事？而亦前定，况其大者。公既为神所礼，而犹谓之淫祀，以见其直气不阿如此。”感其言有味，故为录之。正月二日，眉山苏轼书。卷六八





记梦诗文


昨夜欲晓，梦客有携诗文见过者。觉而记其一诗云：“道恶贼其身，忠先爱厥亲。谁知畏九折，亦自是忠臣。”又有数句若铭赞者，云：“道之所以成，不害其耕。德之所以不修，以贼其牛。”元丰七年三月十一日。卷六八





记梦中句


昨日梦人告我云：“知真飨佛寿，识妄吃天厨。”余甚领其意。或曰：“真即飨佛寿，不妄吃天厨。”余曰：“真即是佛，不妄即是天，何但飨而吃之乎？”其人甚可余言。卷六八





书清泉寺词


黄州东南三十里，为沙湖，亦曰螺师店。余将买田其间，因往相田。得疾，闻麻桥人庞安时善医而聋，遂往求疗。安时虽聋，而颖悟过人，以指画字，不尽数字，辄了人深意。余戏之云：“余以手为口，君以眼为耳。皆一时异人也。”疾愈，与之同游清泉寺。寺在蕲水郭门外二里许，有王逸少洗笔泉，水极甘。下临兰溪，溪水西流。余作歌云：“山下兰芽短浸溪，松间沙路净无泥。萧萧暮雨子规啼。谁道人生难再少？君看流水尚能西。休将白发唱黄鸡。”是日，极饮而归。卷六八





自记庐山诗


仆初入庐山，山谷奇秀，平日所未见，殆应接不暇，遂发意不欲作诗。已而见山中僧俗，皆云苏子瞻来矣，不觉作一绝，云：“芒鞋青竹杖，自挂百钱游。可怪深山里，人人识故侯。”既而哂前言之谬，复作两绝句，云：“青山若无素，偃蹇不相亲。要识庐山面，他年是故人。”又云：“自昔怀清赏，神游杳霭间。如今不是梦，真个在庐山。”是日有以陈令举《庐山记》见寄者，且行且读，见其中有云徐凝、李白之诗，不觉失笑。开先寺主求诗，为作一绝云：“帝遣银河一派垂，古来唯有谪仙词。飞流溅沫知多少，不与徐凝洗恶诗。”往来山南北十余日，以为胜绝不可胜谈，择其尤者，莫如漱玉亭、三峡桥，故作二诗。最后与总老同游西林，又作一绝，云：“横看成岭侧成峰，到处看山了不同(1)。不识庐山真面目，只缘身在此山中。”仆庐山之诗，尽于此矣。卷六八





书子由梦中诗


元丰八年正月旦日，子由梦李士宁相过，草草为具。梦中赠—绝句，云：“先生惠然肯见客，旋买鸡豚旋烹炙。人闲饮酒未须嫌，归去蓬莱却无吃。”明年闰二月六日，为予道之。书以遗迟云。卷六八





记鬼诗


秦太虚言：“宝应民有以嫁娶会客者。酒半，客一人径起出门。主人追之，客若醉甚，将赴水者。主人急持之，客曰：‘妇人以诗招我，其词云：“长桥直下有兰舟，破月冲烟任意游。金玉满堂何所用？争如年少去来休。”苍黄就之，不知其为水也。’然客竟亦无他。”夜会说鬼，参寥举此，聊为记之。卷六八





题张白云诗后


张俞少愚，西蜀隐君子也。与予先君游，居岷山下白云溪，自号白云居士。本有经世志，特以自重难合，故老死草野，非槁项黄馘盗名者也。偶游西湖静轩，见其遗句，怀仰其人，命寺僧刻之。元祐五年九月五日。卷六八





记黄州对月诗


仆在徐州，王子立、子敏皆馆于官舍，而蜀人张师厚来过。二王方年少，吹洞箫，饮酒杏花下。明年，余谪居黄州，对月独饮，尝有诗云：“去年花落在徐州，对月酣歌美清夜。今年黄州见花发，小院闭门风露下。”盖忆与二王饮时也。张师厚久已死，今年子立复为古人，哀哉！卷六八





书黄州诗记刘原父语


昔为凤翔幕官，过长安，见刘原父，留吾剧饮数日。酒酣，谓吾曰：“昔陈季弼告陈元龙曰：‘闻远近之论，谓明府骄而自矜。’元龙曰：‘夫闺门雍穆，有德有行，吾敬陈元方兄弟。渊清玉洁，有礼有法，吾敬华子鱼。清修疾恶，有识有义，吾敬赵元达。博闻强记，奇逸卓荦，吾敬孔文举。雄姿杰出，有王霸之略，吾敬刘玄德。所敬如此，何骄之有？余子琐琐，亦安足录哉！’”因仰天太息。此亦原父之雅趣也。吾后在黄州，作诗云：“平生我亦轻余子，晚岁人谁念此翁。”盖记原父语也。原父既没久矣，尚有贡父在，每与语，强人意，今复死矣。何时复见此俊杰人乎？悲夫！卷六八



* * *



(1)　到处看山了不同：《诗集》卷二十三作“远近高低各不同”。






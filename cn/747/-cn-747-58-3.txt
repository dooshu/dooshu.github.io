○放免京畿积欠制

疆理宇内，必先於京师；惠绥四方，亦始於中国。盖以千里之壤，百役是资，俾其不足，吾孰与足？顷自春及夏，时泽未降，恐失顺成之道，或生歉俭之灾，是以仰瞻昭回，俯察田亩，喜获朝隮之润，方宽夕惕之忧。思遂康宁，尽蠲逋负。其京畿百姓，所有积欠元和九年十年两税及青苗并折籴折纳斛斗及税草等，除在官典，所由腹内者，并宜放免。


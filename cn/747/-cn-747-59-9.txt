○遗使宣慰江淮诏

理天下者，先修其国。国命之重，寄在方镇。方镇共理，实惟列城。列城为政，系乎属县。然则匹夫之耕，匹妇之织，积徵成著，以供国计，永念蒸庶，厥惟艰哉。顷年以江淮租赋，爰及榷税，委在藩服，使其平均。太上皇君临之初，务从省便，遂令使府，归在中朝。或恐巡院既多，职因交替，新制未立，旧纲已紊。况河汴而东，濒海之右，名都奥壤，疆里接连。如或征赋不均，徵输难济，物轻货重，法弊人劳。又闻江淮数道，比愆时雨，深忧黎庶之不足，军国之阙供。政有所不宣，事有所未便，牧宰有课绩，官吏有否臧。爰遣使臣，申我休命。宜令度支及诸道盐铁转运副使户部侍郎兼御史大夫潘孟阳专往宣谕，慰安疲甿，询访便宜，蠲除疾苦，安人利国，称朕意焉。


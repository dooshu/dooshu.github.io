绘川书院纪事【并序】

林居记云雎涣二水波文皆成五色其人多文章又名绘水故杜诗曰藻缋忆游雎雎州同年汤侍讲孔伯请於州守建书院曰绘川祠两程子及周张朱为五先生集子弟後进讲业其中属余为诗以告州人士

洙泗日以远伊洛近可泝临风一仰首千载睠有遇重过雎水清尚想杜陵句旧俗多文章良士矜矩步吾友企前徽丹祠展遐慕交驰戎马塲得此俎豆处尸祝森昔贤弦歌集儒素河岳纷回翔上下英灵聚周行今蔓草驽马裵顾羣喙争扬波六经忍塞路虎观何足荣兔园久非故寸心获所归衆寐成独寤仰视浮云驰俯看流水去谁为挽天河回川尽东注


○台州隋故智者大师修禅道场碑铭（并序）

天台山西南隅一峰曰佛陇，盖智者大师现身得道之所。前佛大教重光之地，陈朝崇之，置寺曰“修禅”。乃隋建国清，废修禅之号，号为道场。自大师没一百九十佘载，长老大比邱然公，光照大师遗训，以启后学门人。比邱法智，洒扫大师之（阙一字）居，以护宝后门人。安定梁肃，闻上易名，铭勒大师之遗烈，以示后世云。

大师讳智ダ，字德安，时号智者，其先颍川陈氏，世居荆州之华容。感应缘迹，载在别传。夫治世之经非仲尼，则三王四代之训，寝而不章；出世之道非大师，则三乘四教之旨，晦而不明。昔如来乘一大因缘，菩萨以普门示现，自《华严》肇开。至双林高会，无小无大，同归佛界，及大雄示灭，学路派别。世既下衰，教亦陵迟，故龙树大土病之，乃用权略，制诸外道，乃诠《智度》，发明宗极。微言东流，我惠文禅师得之，由文字中入不二法门，以授南岳思大师。当时教尚简密，不能广被，而空有诸宗，扇惑方夏。及大师受之，于是开止观法门。其教大略即身心而指定慧，即言说而诠解脱。演善权以鹿菀为初，明一实用法花为宗。合十如十界之妙，趣三观三智之极。自发心至于上圣，行位昭明，无相夺伦。然后诞敷契经，而会同之，涣然冰释，心路不惑。窥其教者，藏焉修焉，盖无入而不自得焉，大师之设教也如此。若夫弛张体用，开阖语默，高步海内，为两朝宗师。大明在天，光被四表；大云注雨，旁施万物。繇是言佛法者，以天台为司南，殊涂异论，往往退息。缘离化灭，涅兹山。是岁，隋开皇十七年也。夫名者实之宾，教者道之门，大师溷其宾，辟其门，自言地位，示有证入。故感而应之，应之之事，可得而知也。若安往法界，现为比邱，等觉与？妙觉与？不可得而知也。当是时也，得大师之门者千数，得深心者三十有二人。纂其言行于后世者，曰章安大师讳灌顶。灌顶传缙云威禅师，禅师传东阳。东阳与缙云同号，时谓小威，小威传左朗禅师。自缙云至左，以元珠相付，向晦宴息而已。

左门人之上首今湛然大师，道高识远，超悟辩达。凡祖师所施之教，形於章句者，必引而伸之后来资之以崇德辩惑者，不可悉，数盖。盖尝谓肃曰：”是山之佛陇，亦邹鲁之洙泗。妙法之耿光，先师之遗尘，爰集于兹。自上元宝历之世，邦寇扰攘，缁锡骇散。而比邱法智，实营守塔庙，庄严佛土。回向之徒，有所依归，ム斯人是赖。汝吾徒也，盍纪于文言。刻诸金石，俾千载之下，知吾道之所以然。小子稽首受命，故大师之本迹，教门之继明，后裔之住持，皆见乎辞。其文曰：

诸佛出世，惟一大事。天台教源，与佛同意，赫赫大师，开示奥秘。载宏要道，安住圆位。白日丽天，天下文明大师出现，国土化城。无生而生，生化两冥。薪尽火灭，山空道行。五世之后，间生上德。微言在兹，德音允塞。明明我后，易名净域。此山有坏，此教不极。


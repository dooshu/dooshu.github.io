○上疏劾茹千秋等



骠骑谘议参军茹千秋协附宰相，起自微贱，窃弄威权，卖天官。其子寿龄为乐安令，赃私狼藉，畏法奔逃，竟无罪罚，傲然还县。又尼甘属类，倾动乱时，谷贱人饥，流堇不绝，由百姓单贫，役调深刻。又振武将军庾恒鸣角京邑，主簿戴良夫苦谏被囚，殆至没命。而恒以醉酒见怒，良夫以执忠废弃。又权宠之臣，各开小府，施置吏佐，无益于官，有损于国。（《晋书·会稽王道子传》）

刘敬宣

敬宣字万寿，彭城人，镇北将军牢之子，太元末为王恭前军参军，又参会稽世子元显征虏军事，隆安初以平王恭功加宁朔将军，寻破孙恩，加临淮太守，迁後军从事中郎，进辅国将军，元兴中，桓玄内逼，奔姚兴，又奔慕容德，还为晋陵太守，袭父爵武冈县男，迁建威将军江州刺史，安帝反正，自表解职，寻除冠军将军、宣城内史、襄城太守，以伐蜀无功免官，寻从征慕容超，又拒卢循，迁使持节督马头淮西诸军郡事、镇蛮护军、淮南安丰二郡太守、梁国内史，转左卫将军，加散骑常侍，出为使持节督北青州军郡事、征虏将军、北青州刺史，领清河太守，寻领冀州刺史，进右将军，义熙十一年，为其下王猛子所杀。（案，敬宣《宋书》有传，今宜列晋未。）




○论左右丞须得人表

臣某言：臣闻尚书万机，实为政本，伏寻此选，授受诚难。是以八座比於文昌，二丞方於管辖，爰至曹郎，上应列宿。苟非称职，窃位兴讥。伏见比来尚书省，诏敕稽停，文案壅滞，臣诚虽庸劣，请述其源。贞观之初，未有令仆，於时省务繁杂，倍多於今，而左丞戴胄，右丞魏徵，并晓达吏方，质性平直，事应弹举，无所回避。陛下又假以恩慈，自然肃物，百司匪懈，抑此之由。及杜正伦续任右丞，颇亦厉下，比者纲维不举，并为勋亲在位，器非其任，功势相倾，凡在官寮，未循公道，虽欲自强，先惧嚣谤。所以郎中与夺，唯事谘禀，尚书依违，不得断决。或惮闻奏，故事稽延，案虽理穷，仍更盘下，去无程限，来不责迟，一经出手，便涉年岁。或希旨失情，或避嫌抑理。勾司以案成为事了，不究是非；尚书用便僻为奉公，莫论当否。递相姑息，唯务弥缝。且选贤授能，非才莫举，天工人代，焉可妄加？至於懿戚元勋，但宜优其礼秩，或年高耄及，或积病智昏，既无益於时宜，当致之以闲逸。久妨贤路，殊为不可。将救兹宿弊，且宜精简尚书左右丞左右司郎中，如并得人，自然纲维备举，亦当矫正趋竞，岂唯息其稽滞而已？


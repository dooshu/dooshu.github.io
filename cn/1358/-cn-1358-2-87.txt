雨淋鹤

张仲举，至正初为集庆路学训导，御史下学点视禀膳，邻斋出对云：“豸冠点馔。”是日适用驴肉，仲举戏续云：“驴肉作羹。”御史闻之大怒，欲逮捕之，乘夜逃奔扬州。时扬州方全盛，众素闻其名，皆延致之。仲举肢体昂藏，行则偏竦一肩，众为诗以讥笑之。惟韩介玉一绝云：“垂柳阴阴翠拂，倚栏红袖玉纤纤。先生掉臂长街上，十里朱楼尽下帘。”坐中皆失笑。时有相士在座，或曰：“仲举病鹤形也。”相士曰：“不然，此雨淋鹤形，雨霁则冲霄矣。”后入大都，致位贵显，果如其言。


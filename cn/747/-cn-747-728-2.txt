○授史宪忠泾原节度使制

门下。旌善所以劝人，毓才所以任事。其有诚明夙著，绩效兼闻，举其风猷，以示甄擢。况贵拥旄钺，荣分土疆，苟非佥谐，岂在良选。正议大夫检校左散骑常侍陇州刺史充本州防御使上柱国赐紫金鱼袋史宪忠，生知臣节，幼学兵符。气高风，声振河朔。许国之心既壮，忘家之义已明。忠必尽于君臣，情可断于昆弟。秉是名节，服吾周行。使宠荣阳，旋历环卫。称职之论，流芳可听。日者辍于牙爪，守在邢陇。戎事既肃，氓心用安。求瘼而承医尽痊，折烦而迎刃先解。颇谓良牧，真为才人。今以泾上右军，平原善地，左接甸服，右连蕃疆，固丰阝镐之金汤，窒犬戎之巢穴。是以擢自郡邸，陟于斋坛。曳尚书之履声，举将军之戎律。尔其静我边鄙，抚我师徒，严如秋霜，爱若冬日。於戏！亚夫之营细柳，叔度之化颍川，彼之何人，兹实望尔。宪台华省，节制澄清，敬服宠光，勉扬茂效。可检校工部尚书充泾原等节度使。


◎金太婆

吴有金媒媪者，奔走巨室，晚年家甚丰，邻里呼为金太婆。便佞口给，与人货售珠翠，无不成而垄断其利，猾于牙侩。一夜，自提竹丝灯从葑泾归家，路远步蹇，微雨复来，正惶遽间，黑暗中突出一人，揽其袂曰："金太婆，还我碧霞犀手串来。"金大骇，举灯瞩视，殊不识认，而面色黄瘦，双眼落窠，相对凛凛，肌生寒粟。答曰："子为谁，未之见也，我何时取尔碧霞西碧东耶？"其人即怒而殴，灯亦扑灭，金狂呼："强盗杀人，地邻救命。"又遭土塞其口，声嘶不响。披发相挣撞，殴愈急。良久，一人前劝云："已矣，尔妻不思改适人，彼亦无由得尔物。"先是，某豪有少妇，孀守三五年，金为之媒，再醮，妇以碧霞犀手串酬之。闻此语，始知为鬼，叩头乞命。少顷，巡更者至，见金抢地哀告，状如癫痫。呼苏，送归。从此不复敢为孀妇媒再醮图重酬矣。夫少年嫠妇，苟不为饥寒所迫，尽易守节抚孤而卒。至再醮失身，其为花婆恶媪图财诱惑之，盖十之四五也。古人设立家诫不许三姑六婆入门，所虑深远矣。


卷第八

嘉兴大藏经　石门文字禅

石门文字禅卷第八

宋江西筠溪石门寺沙门释德洪觉范着

门人觉慈编录

毗陵天宁法云堂校

古诗

送贤上人往太平兼简卓首座

我昔游潜山空翠插晴烟至今清夜梦犹能历层颠天柱如玉立贵气朝山川下有童师庐杂沓皆奇贤卓途龙山子靖深波间莲近闻亦分座道眼照人天道人使吴来衣裓余芳鲜愿求奇险句庶使大法传一拳无背触何处见灵源

送一上人

子从大梁来会我秦淮道十年三度别此别吾甘老学道如牧羊败群者则鞭一切但仍旧自然常现前子初不衣绵而今便故絮山舟日夜逃美貌岂长住时至不相待勿恃骨肉间要当自努力譬如人上山

游龙王赠云老

正中妙协百怨门宝镜孤风天下闻缁州道价直乾坤毛骨真是延公孙杨广山头草木熏公独深密护灵根衲子雷动云崩奔暗中明露泾渭分醉李有叟笑脸温胆大三世一口吞枯木能花为谁春春光化为吴山云即今住山典刑存木蛇且无刀斧痕我游山隈野水濆松间见之鬓为掀留我更宿听啼猿人间行役膏火煎公特见戏非诚言颓纲已坠引手搴乃欲奔走鞭短辕要当努力续烈焰大兴洞上追曹源

三月二十八日枣柏大士生辰二首

大千微尘偈章句妙难求公为疏通之如海决江流堂堂须垂膺漆点横清秋十虚圆当念三世集毛头平生说禅口想见光迸浮世间眼久灭法宝空海洲年年春欲暮禅室清香留迷途指南车戴恩负山丘愿从清凉山威光作依投行当方山见跬步披衣裘

○思虑不及处但曰刹那际不曰刹那际宁当有三世于此刹那中尚不容拟议安得有死生一切诸怖畏苦乐欣厌情及分心境异是名颠倒想不名随顺智如人游梦中所历经千岁及其梦觉已不过食顷耳稽首愿悲幢发此不传秘愿分无尽灯酬此四弘誓

送常上人归黄龙省侍昭默老

心花发明照十方死生窟宅无隐藏此老唾笑生馨香法中骨髓僧中王平生一子传余芳譬如少林有神光只今孤愤昭默堂天魔外道走且僵梦寐想见犹清凉况子径归侍其傍明日扁舟浮渺茫我不得俱空叹伤但余一句烦寄将暮阜山前为举扬仰山久不见临济瘦损法身三尺长

运禅人求偈

石室如仄磬春云如翠被翛然无事僧来此时枕臂无求即无忧有身还有累永怀彭尊宿一席曾遁世天子不得臣公卿不敢致高风不可攀百世犹兴起运禅佳少年杖锡成戾止偶从城郭来衣裓满空翠觅归如子规掉头须去耳山林与聚落蜜无中边味子心有分别动息若差异录以赠其行不语开笑齿

饯枯木成老赴南华之命

正中妙协如何会罗仙隐身露衣带芙蓉克家桐城孙海上闲名闻至尊天书夜到道林宫大钟横撞山　珑山容光泽鸟声乐一番佳气生岩丛曹溪宝林甲天下楼观翔空盘万瓦梦中先已逢祖师异世曾同香火社人言骨清辟瘴雾隘词一律撩人怒大阳直裰果有灵所至自有天龙护寄语山头锡杖泉久枯遽涌宁非天老师不作奇特想已脱圣凡情量缠

送礼禅归临川

已披出世衣影莫落尘俗何山无丛林栖息一枝足奈何清净心甘受热恼毒譬如伏枥马心不忘驰逐又如火铁丸气焰不可触礼禅客湘山山翠在眉目盖尝视此辈高笑一捧腹今亦欲还乡当戒前车覆吾闻真实心不受罪与福精进缘不懈此语君勿恧

送颛街坊

水西南台小精庐名虽是律禅者居粥鱼茶板如指呼履声童首凫雁趋分身香积太阔迂食时至则当持盂养师反哺如乌雏荷众司更如雁奴逢人若问明白老为言病起加清臞

寄南昌黄次山

次山心地平如镜照海照毛无少剩刘公诃之昏雾蒙张公磨之复清莹张刘皆是善知识大黄甘草各医病惊起荷山大字遂　珑撞钟山答应夜灯午梵赛心愿望归引领如鹤颈一朝骨祖在面前笑不成声两目瞪小儿化去聊折灾妇翁告殂适其命但得夫妻各身健回观阁中夜鸣磬欲知成佛妙法门不与人争是捷径

寄题紫府普照寺满上人桃花轩

武陵源深并溪入无数桃花闹春色水面红云欲崩坏波间烂锦光相射昔人误行偶见之归来醉眼眩红碧秦时鸡犬不闻声但觉晓窗烟雾白那知紫府亦仙源此华万树烧晴川少年苾刍谁教汝照花作意开幽仙灵云说悟被花笑南泉欺客花不言何如睡足无一事倚栏红雨春风颠愁来想见故山路未归先作山中篇

宋迪作八境绝妙人谓之无声句演上人戏余曰道人能作有声画乎因为之各赋一首

平沙落雁

湖容秋色磨青铜夕阳沙白光蒙蒙翩翻欲下更呕轧一十五五依芦丛西兴未归愁欲老日暮无云天似扫一声风笛忽惊飞羲之书空作行草

远浦归帆

东风忽作羊角转坐看波面纤罗卷日脚明边白岛横江势吞空客帆远倚栏心绪风丝乱苍茫初见疑凫雁渐觉危樯隐映来此时增损凭诗眼

山市晴岚

宿雨初收山气重炊烟日影林光动蚕市渐休人已稀市桥官柳金丝弄隔溪谁家花满畦滑唇黄鸟春风啼酒旗漠漠望可见知在柘冈村路西

江天暮雪

泼墨云浓归鸟灭魂清忽作江天雪一川秀发浩零乱万树无声寒妥帖孤舟卧听打窗扉起看宵晴月正晖忽惊尽卷青山去更觉重携春色归

洞庭秋月

橘香浦浦青黄出维舟日暮柴荆侧涌波好月如佳人矜夸似弄婵娟色夜深河汉正无云风高掠水白纷纷五更何处吹画角披衣起看低金盆

潇湘夜雨

岳麓轩窗方在目云生忽收图画轴软风为作白头波倒帆断岸渔村宿灯火荻丛营夜炊波心应作出鱼儿绝怜清境平生事蓬漏孤吟晓不知

烟寺晚钟

十年车马黄尘路岁晚客心纷万绪猛省一声何处钟寺在烟村最深处隔溪修竹露人家扁舟欲唤无人渡紫藤瘦倚背西风归僧自入烟萝去

渔村落照

碧苇萧萧风淅沥村巷沙光泼残日隔篱炊黍香浮浮对门登网银戢戢刺舟渐近桃花店破鼻香来觉醇酽举篮就侬博一醉卧看江山红绿眩

汪履道家观雪雁图

水落阴湖洲渚生风折败荷枯苇茎白沙凿凿墨云重熟视满空翻玉英湖边两雁谁教汝稳卧自多高世情惠崇逸想巧图画定应爱汝梦漏清

颖皋楚山堂秋景两图绝妙二首

一鸥低飞落平湖一鸥惊顾行炯如红衣脱尽莲蓬绿翠盖凋残荷柄枯更有数蓬臞已老无人折之欲倾倒陌上残红空自好为谁点缀湖边草

溪边两鸭自夫妇生而能言似相语妇先浮波喜转顾夫欲随之竟先去水际清苹各占丛风撼荷花已退红不见清香云锦段空余霜叶伴枯蓬

和李令祈雪分韵得麓字

何处軥辀叫云木植杖松间逢白足一牛鸣地两禅丛窗户青红照林麓江寒云怒相摹胡雪意欲作先停蓄连空推下翻玉英想见轩渠笑捧腹

和李班叔戏彩堂

李侯何以悦其亲戏着彩衣觅梨枣闲骑竹马画堂前慈颜一笑自忘老毛义捧檄难忘客茆容杀鸡终得道爱公纯孝配古人甚欲卜邻安井灶

送隆上人归长沙

湘中乐哉山水国道人归去正秋色拭目重看云盖云搓手新尝橘洲橘湘西幽居多故人松下相逢应倚策开轩万顷鸭头青睡起一声风月箔

六月十五日夜大雨梦莹中

希夷先生海门住久不见之想眉宇梦中相见荔枝村觉来一枕芭蕉雨行藏顾影应自笑世事吞声不容数从欲若士为远游莫作云中隐身去

予作海棠诗曰一株柳外墙头见胜却千丛着雨时寓居百丈春晴上南原纵望万株浩如海追前诗之失言相随苾刍请记其事

春晴积雨分阴晦林光山色生精彩闲上南原看野棠一川零乱红如海柳外一株何足道戏语谤花今日悔道人请我重赋诗仓卒烦词为删改

山寺早秋

千本苍杉俱合抱夕阴相映寒蝉噪残僧独归清入昼秋色满庭浓可扫霜钟初歇月未生但觉篝灯一点明阶除环佩走流水楼阁诵经童子声

送僧归云岩

和气津津出眉宇平生快活随缘住忆昨思山林下来如今却向城中去燕子初飞帘幕风海棠睡重清明雨重唱龙山诸佛机红尘动处云成缕

至抚州崇仁县寄彭思禹奉议兄四首

去年岁饥民减口晨无炊烟闲甑缶面余菜色短气中经营有钱易升斗抱孙买锄今岁丰黄云　稏村村同东林鼓声是谁致聪明慈惠陇西公

吏奸今古同一律迩来间见复层出一邑雀息行镜中公则生民无别术放衙下帘调索弦来禽青李浴清泉吾侪呈押日课办亦作岸巾相对眠

我年政如牧民术败群者去羊蕃息向来盗窃如有盟飞蹑垣墙度窗隙下车夜户民不闭终夕四邻无犬吠一欢醉倒不须归以砖支头路傍睡

争歌来为民父母百里民心始安堵外台选才第荐之何必知贤夺而去当持马足卧车辙报汝百年终有别蹄涔不着横海鲸簿书那容万人杰

余还自海外至崇仁见思禹以四诗先焉既别又有太原之行已而幸归石门复次前韵寄之以致山中之信云

北去忧如会渑口危甚相如跪瓦缶南归喜胜脱鸿门那恤范增撞玉斗筠溪野寺邻新丰亦与丛林鱼鼓同悬知他日君念我定作少陵寻赞公

脱桔宁知缚禅律但欲闭门长不出死祸平生九蹈之痛恨防身苦无术此言了如意在弦此心炯如月临泉山中乐可骄稚世一榻暑风清昼眠

平生心怀济时术百未一施空叹息庭闲昼永僧至门心回酒醒月窥隙东方先生语开闭投骨心知致群吠千金珠在九重渊傥能得之必龙睡

飘零乳儿失慈母来归家山在阿堵瘴痾烝洗百念空但有诗情磨未去虚名实祸车覆辙道乡端与人间别膝穿木榻五十年君看此翁亦雄杰

信上人自东林来请海印禅师过余湘上以赠之

五湖东归风转柂柔橹声中飞鸟过开蓬不信是庐山忽惊落瀑从空堕道人个中三十秋那知今始载归舟白藕池边月初吐应对邻房说旧游

忠子移居

忠子壁观永皇暇移居自提双不借借车祭灶非我事可听夜舂响西舍人言渠侬大类我试手作诗便声价我词勿学郊岛寒谪仙笔端能造化

楞伽端介然见访余以病未及谢先此寄之

楞伽剧谈喜高笑一钵安巢在云杪我游庐山二十年闻名常多识面少道林过我古南台路逢泥软手提带台舆瓦合今果尔更呼邻僧相与来

次韵云居寺

行尽崇冈与峻岭今朝又入缘云径世尘已觉蜕埃轻道心遂作燖鸡净小轩容膝俯千里磨钱作镜江山映平生林壑竟成癖南来独觉兹游胜

无学点茶乞诗

政和官焙来何处雪后晴窗欣共煮银瓶瑟瑟过风雨渐觉羊肠挽声度盏深扣之看浮乳点茶三昧须饶汝鹧鸪班中吸春露如未沾着则鲜趣

巴川衲子求诗

水西南台底气象绿疏青琐湘江上门人俯槛看诸方笑声散落千岩响巴音衲子夜椎门要识汾阳五世孙问渠何所见而去峰高难宿孤飞云

十月桃

雪中桃花夜来折儿稚犯寒争欲摘老仙呵手捻吟笔指以谓余还叹息已作匆匆十月开人间安得千年枝

李端叔诞辰

未见犯寒梅已有催春雨催春春未归却有昙花飞飞香塞世间何人知鼻处遥知与世且同波随分盘飧付儿女

雨后得无象新诗次韵

雨余步林幽松风初到面寒蝉相应鸣小立无人见但爱东南山色作旋螺转入门庭院度飞萤梵放哀声满深殿

用韵寄谊叟

识君童牙中岂止论半面虽同万顷山经年不相见平生草头露蜂月跳珠转永怀终夜不成眠但见突兀游霄殿

任价玉馆东园十题

涵月亭

亭外物清旷人间多热恼夜晴登此亭水月相媚皓多君心镜空光明写怀抱凭谁持此意举似寒山老

览秀亭

尚记登临时风日初盎盎忽惊无边春登我眉睫上情欢鸟声乐意适游丝放我非连眉郎搜诗聊植杖

四可亭

四注开野亭面面可人意我来俯危栏蹇傲成纵倚应接迷向背转顾风掠耳邻寺一声钟墟落孤烟起

第一轩

名园富家致此轩冠群目槛次状元红窗横尊者竹坐客定无双试茶谷帘绿愿闻圣谛义飞辩横尘玉

如春轩

槛前摇绿玉杯面吹红鳞主人饱谈笑和风熏坐宾但觉天宇迥尘滓欲清辰虽非曲水会自是斜川人

寒亭

欲问春消息苍茫嫩日斜茅檐聚喧雀栗林栖暮鸦絮袍裹足坐得句往往佳忽起步微月呵手拗梅花

浩庵

水胜万斛舟至刚柔绕指丈夫养浩然其略盖如此朝登青云上正色决大事暮归卧此庵扪虱口如耳

方便堂

虚空亦何有领略四时事君看繁盛时中有凋零意然省可自观那作明日计当游无所还自住三摩地

觉庵

念起则为凡觉之则为圣人言此为觉此觉未真正但了一切空圣凡皆幻影宴坐不言中心波如古井

鉴止轩

小轩临止水一泓湛寒碧了然见眉须洞彻尘不隔夫子作止观泾渭不相入跏趺学僧禅谛视鼻端白

书华光墨梅

一枝已清妍交枝更媚妩见之已愁绝那复隔烟雨钱塘千顷春想见西津渡他日到南屏莫忘孤山路

惠侍者清梦轩

小轩面层崖丛蕉手自种高风追二朗生涯与师共默坐每观身炉烟作云涌萧萧半夜雨亦足清君梦

次韵性之

一笑形骸外便能携手行云容与山靥今日眼偏明共坐松下石仰听松上声古人亦何远安用社中名

筠溪晚望

小溪倚春涨攘我钓月湾新晴为不平约束晚来还银梭时拨剌破碎波中山整钩背落日一叶软红间

和杜抚勾古意六首

一尾掣电去万蹄让雄长迩来随磨驴驱逐付厮养顿尘忽骄嘶逸韵发奇想公眼如支遁神骏蒙击赏

岁月走舟壑不能老乔松何如取尘劫安置弹指中我老世不要闭关师道踪自欣方得计人笑伎之穷

长松援丈萝无事登青冥因缘偶然尔初非出经营我受气类似抡材置勿听翟公亦痴绝书门议交情

午梦清断续殷鬓飞蚊鸣微风亦见戏故掩读残经相见洞天晓雾重花冥冥秀句吐奇丽乃尔未忘情

秋晚凋红翠幽怀到眉峰玉纤弄彩笔落纸翩惊鸿道山归计好高情付疏慵何独谢夫人特有林下风

暮年一杯春愁边赖开拓醉乡归路稳城郭见隐约万事付颓然破帻风堕落胸次竟何有八窗洞空廓

了翁有书与谢无逸云觉范真是比丘

堕马哭淮王牧羊仗汉节古人守忠义视死如弃禊吾是真比丘死生见窟宅一饭不愿余孤坐阅岁月

题延福寺壁

在山为远志出山为小草龙潜蟠则神鸡雌伏知道人情难把玩过眼如电扫留云峰下寺白发归去好

枣柏大士生辰因读易豫卦有感作此

人间解纕沙开视儿眼前钵饭度永日一裘支十年月岩与云壑佳处辄留连谁云道林黠犹觅买山钱

次韵周达道运句

大泽深壑间难藏舟与山此身唾雾中安得长朱颜讲公如夙昔娄永尝追攀定作瓮中画磨衲映青纶

次韵游水帘洞

清夜读君诗思豁神亦倾岂惟折慢幢要已倒降旌重哦水帘句纤秾开画屏想见落笔时绕纸走风霆

游庐山简寂观三首

庐山觉未老俨然旧风姿树石亦仙骨逢春更华滋瓜分烟翠层千丈垂白霓贪看让争席舍者尔为谁

苍石大如屋古木出虬枝四注阴其下地坐黄冠师山行倦日永聚话遂忘疲行看洞中境都是寂音诗

怒龙斗未已角尾相攀牵巨石为解纷背腹遭虬缠千年毒不死槎牙带云烟树间宜画我乞与人间传

送人

相送复相别不异人间月无心去复来有魄圆还缺此别兴何如西风秋月初暮鸿千里至能寄八行书

别人

尺水未到海兹行多呜咽病客未还家回肠蕴千结水有到海期病客归何时临岐一扬袂落日寒风悲

信师相别

子昔送我日出岫云无心今我舍子行穷猿瞑投林勿歌行路难勿效儿女泣处处得逢渠千江共一月

白日有间吏青原无惰民为韵奉寄李成德十首

李侯端自重不肯下南璧君看英特气自可凌太白小邑试牛刀乃有政和色

举笔濡大千挥斤隘八极置之卧病轩翻身触破壁起来一调笑庭树挂斜日

地生金色光女作师子吼此轩初不然风日穿窗牖莫作两头看空花竟何有

客来清对榻客去闭深关聊为文字饮酬唱相往还朝来公事少白日吏长闲

少年韵如春才可供十吏故人半青云隐几肘门寐行看登玉堂清坐追陆贽

朅来民讼少槐影覆闲庭看山久成癖诗眼耐空青长怜谢安石个中着娉婷

花光浮县郭麦浪涨郊原吏散僧投谒诗成月上轩何妨横麈尾相对两忘言

密室调弦索晴轩较画图捡书凭锦瑟背句遣奚奴一欢同煮茗此兴不能无

深原晓犁耕隔溪夜春簸竹间伊余行童稚供日课入境观化风亲视民勤惰

单衣试嫩寒花下爱清晨不恨簿书恶何妨闲岸巾定应悬睿想忧乐自同民

雨中闻端叔敦素饮作此寄之

但见杯中春泼面不知门外雨翻盆人间万事一虻蚊正恐卷毡为鳖饮何妨跨顷作猿蹲此生随处有乾坤短李貌和髯似棘王郎耳热气如霓不知今日是何时醉乡城郭无关钥世路风波太险巇且看相枕烂如泥

端叔见和次韵答之

俊词方觉春照眼秀句忽惊丝出盆睡余两鬓尚殷蚊行乐风轩须痛饮穷吟空屋笑愁蹲笔端浩荡吐乾坤落笔新诗敏风雨捻须豪气划虹霓侍儿扶掖醉吟时靖节田园寻窈窕谪仙风味自嵚巇何如春瓮揭黄泥

再和复答

道乡是宅扶归路法喜为妻笑鼓盆蟭螟胆大敢巢蚊游戏秋毫锋际立卷藏法界眼中蹲自然函盖合乾坤醉里两篇开烂锦雨前千丈挂弯霓杨梅栌橘恰尝时自笑此生真逆旅人情何处不同巇禅心且作絮沾泥

睡起又得和篇

幽梦惊回烟雾帐清泉起弄雪花盆风檐斜日一区蚊淮水雨开萦练净钟山云卷露龙蹲痴禅刚道属乾坤绿发笔端能吐凤雪髯胸次尚盘霓道山归去定何时身外声名徒暴曜梦中忧患自临巇鸟靴长恨涴尘泥

复次韵

句健未须缠法律饮豪那暇较瓶盆疾雷破柱一声蚊吟狂不觉跨驴稳醉卧都忘对虎蹲个中别是一乾坤八篇俊逸狂时语五色光芒雨后霓清吟要不负明时嗟我拙词伤弄巧爱君难韵解平巇且歌滑路雨成泥

晚归自西崦复得再和二首

人归西崦步翠麓月出东峰涌玉盆诗如琥珀妙藏蚊摩头长咏笑自语划席冥搜卧复蹲笔端三昧撼乾坤众人俯看旋磨蚁忠义平生贯日霓也知用舍各由时各处山川非设险笑中陷阱却藏巇此时拟议轹中泥

世事回头惊破甑年华脱手堕空盆机锋火聚不容蚊蝇蠓未欲乘风去扪虱闲为抱膝蹲掌中诃子是乾坤营寨词锋盘屈剑吸川酒胆倒垂霓脱巾露顶笑狂时任意清闲饥得食关心名利醉登巇浊流心念已澄泥

肇上人居京华甚久别余归闽作此送之

毳帽驼裘一尾轻半开便面气如春醉归穿市月随人此境要非吾辈事摩头忽忆海山滨蕨芽荔肉齿生津十分春压能眠柳一再风撩解笑花故山应摘雨前茶从我觅诗如触鹿为君肥字作栖鸦句中有眼莫惊嗟

送因觉先

南涧茶香笑语新西洲春涨小舟横困顿人归烂熳晴天迥游丝长百尺日高飞絮满重城一番花信近清明

妙高墨梅

日暮江空船自流谁家院落近沧洲一枝闲暇出墙头数朵幽香和月暗十分归意为春留风撩片片是闲愁

石门文字禅卷第八








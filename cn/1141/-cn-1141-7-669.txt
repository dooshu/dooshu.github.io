奉答龚芝麓中丞京邸夜宴酒间枉赠长句

同鹤田、蘖子、仲调、翼苍、五崖、园次。

高堂萧爽如山楼，华灯清夜罗庶羞。
词人良会半耆旧，游子后来居上头。
谓我间关成远客，素心促席相劝酬。
紫驼作羹金盘脍，吴歈楚舞扬轻讴。
啁啾丝竹四坐静，今夕何夕销百忧。
主人爱才天下少，众中见许文词好。
执卷摩挲语未停，长篇挥洒疾如扫。
粤峤吴山梦杳冥，望远伤离思潦倒。
共惊落笔独波澜，顾我中年已衰槁。
江湖十载违金阙，麋鹿閒心忆岩穴。
旧游郎署各飘零，新贵逢迎惭老拙。
先生痛饮惜清欢，午夜鸡鸣兴未阑。
天下英雄还几辈，笑看落月低檐端。



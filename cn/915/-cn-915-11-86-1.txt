◇乞遣高平兵赴仇池表

义隆增兵运粮，克必送死。臣所领之众，本自不多，唯仰民兵，专恃防固。其统万、安定二镇之众，从戎以来，经三四岁，长安之兵，役过期月，未有代期，衣粮俱尽，形颜枯悴，窘切恋家，逃亡不已，既临寇难，不任攻战。士民奸通，知臣兵弱，南引文德，共为唇齿。计文德去年八月与义隆梁州刺史刘秀之同征长安，闻台遣大军，势援云集，长安地平，用马为便，畏国骑军，不敢北出。但承仇池局人称，台军不多，戍兵鲜少，诸州杂人，各有还思，军势若及，必自奔逃，进军取城，有易反掌。承信其语，回趣长安之兵，遣文德、萧道成、王虬等将领来攻武都、仇池，望连秦陇。进围武都，已经积日，畏臣截后，断其粮路，关镇少兵，未有大损。今外寇兵强，臣力寡弱，拒贼备敌，非兵不拟，乞选壮兵，增戍武都，牢城自守，可以无患。今事已切急，若不驰闻，损失城镇，恐招深责。愿遣高平突骑二千，齐粮一月，速赴仇池。且可抑折逆民，支对贼虏。须长阙、上わ、安定戍兵至，可得自全。粮者民之命也，虽有金城汤池，无粮不守。仇池本无储积，今岁不收，若高平骑至，不知云何以得供援？请遣秦州之民，送军祁山，臣随迎致。（《魏书·皮豹子传》）


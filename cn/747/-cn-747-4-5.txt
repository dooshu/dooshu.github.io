○威凤赋

有一威凤，憩翮朝阳。晨游紫雾，夕饮元霜。资长风以举翰，戾天衢而远翔。西翥则烟氛閟色，东飞则日月腾光。化垂鹏於北裔，训群鸟於南荒。弭乱世而方降，膺明时而自彰。俯翼云路，归功本树，仰乔枝而见猜，俯修条而抱蠹。同林之侣俱嫉，共榦之俦并忤。无桓山之义情，有炎州之凶度。若巢苇而居安，独怀危而履惧。鸱鸮啸乎侧叶，燕雀喧乎下枝。惭已陋之至鄙，害他贤之独奇。或聚咮而交击，乍分罗而见羁。戢凌云之逸羽，韬伟世之清仪。遂乃蓄情宵影，结志晨晖。霜残绮翼，露点红衣。嗟忧患之易结，欢矰缴之难违，期毕命於一死，本无情於再飞。幸赖君子，以依以恃，引此风云，濯斯尘滓。披蒙翳於叶下，发光华於枝里，仙翰屈而还舒，灵音催而复起。盼八极以遐翥，临九天而高峙。庶广德於众禽，非崇利於一已。是以徘徊感德，顾慕怀贤，凭明哲而祸散，讬英才而福延。答惠之情弥结，报功之志方宣。非知难而行易，思令后以终前。俾贤德之流庆。毕万叶而芳传。


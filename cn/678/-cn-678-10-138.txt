羊肉大美性暖

毗陵承天珍禪師，蜀人也，巴音夷面，真率不事事，郡守忘其名，初至，不知其佳士，未嘗與語。偶攜客來游，珍亦坐於旁，守謂客曰：「魚稻宜江淮，羊麵宜京洛。」客未及對，珍輒對曰：「世味無如羊肉大美，且性極暖，宜人食。」守色變瞋視之，徐曰：「禪師何故知羊肉性暖？」珍應曰：「常臥氈知之，其毛尚爾暖，其肉不言可知矣。如明公治郡政美，則立朝當更佳也。」


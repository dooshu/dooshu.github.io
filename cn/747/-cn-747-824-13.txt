○工部陆侍郎启

滔伏念聚蚊响於出震之音，其虽悬越。奔羽族於鸣岐之德，乃不参差。事既同途，理宜沥恳。伏惟侍郎韫缣缃之奥学，负词赋之重名，相如则逸格天，孙绰则英声掷地。播於金石，流入典谟。窃以滔架屋怀惭，披沙莫喻。固自循揣，岂宜贽投。但以水合朝宗，云须触石。由是身赍鄙拙，首叩门墙。实为举场之中，贡士所业。律诗古调，词赋歌篇。前则贞元元和之风，耳闻其事。近则咸通、乾符之事，目睹其风。求知己则咸祷於兼功，断否臧则须归於本面。然後人方必信，道逮无疑。则滔一生辛勤，数载攀祝。必若题品不出於侍郎金口，荐扬不出於侍郎瑶函。纵能别契亨通，固宜终惭暗昧。矧以迷津未已，泣刖方深。比者先辈陈樵，早同砚席。曾将姓字，虔为启闻。伏知侍郎猥赐奖容，异於伦等。其後荐自同志，尝聆玉音。而侍郎文学蓍龟，朝廷领袖。滔不敢以後来举态，近日时情，僭渎尊严，躬陈一二。今则久摧鬣，又近风波。沟隍无必出之门，肝鬲在须倾之地。免叔向则他日莫议，活士燮则神术所能。愿推恩於留马埋蛇，庶受赐於荑枯翼卵。下情无任攀托依投激切惕惧之至。


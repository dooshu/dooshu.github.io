寒夜

脱叶争辞木，寒云巧护霜。



羁游少驩乐，短景极匆忙。



吟苦虫催织，鸣哀雁断行。

幽怀谁晤语，惆怅此灯光。



寒夜

小隐谢城市，新寒寻褐袍。



秋灯依壁暗，夜雨夹风豪。



俗自随时异，身宁与世鏖。



残年更何事，持蟹酌松醪。

寒夜

闭户岁云暮，翻书夜向阑。



足僵知火尽，目钝觉灯残。



跃浦鱼惊獭，穿林犬逐獾。



三年纳微禄，无媿得心安。



寒夜

败屋颓垣对短檠，课书聊自限三更。



萧条草木寒无色，窸窣狐狸出有声。

半榼浊醪求火暖，一篇疑义与儿评。

未须遽起穷愁叹，明日寻梅雪正晴。



寒夜

坚冰塞川厚莫测，断雁叫群声可哀。



草围小瓮酒未熟，霜压瘦枝梅不开。



稚子忍寒守蠹简，老夫忘睡画炉灰。



低头就世吾所讳，千载伯鸾安在哉！




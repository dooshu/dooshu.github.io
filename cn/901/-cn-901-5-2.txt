诣蒋公奉记辞辟命

籍死罪死罪。伏惟明公以含一之德，据上台之位，群英翘首，俊贤抗足。开府之日，人人自以为掾属，辟书始下，而下走为首。

昔子夏处西河之上而文侯拥彗，邹子居黍谷之阴而昭王陪乘。夫布衣韦带之士，孤居独立，王公大人所以屈体而下之者，为道存也。今籍无邹卜之德，而有其陋，猥烦大礼，何以当之。

方将耕于东皋之阳，输黍稷之余税，以避当涂者之路。负薪疲病，足力不强，补吏之召，非所克堪。乞谬恩，以光清举。○《文选》、《晋书?阮籍传》。

违由鄙钝，学行固野，进无和俗崇誉之高，退无静默恬冲之操；猥见显饰，非所被荷。旧素尪瘵，守病委劣，拜谒之命，未敢堪任。

昔荣期带索，仲尼不易其三乐；仲子守志，楚王不夺其灌园。贪荣塞贤，昧进负讥，忧望交集，五情相愧。明公侔踪鲁卫，勋隆桓文，广延俊杰，恢崇大业。乞降期会，以避清路。毕愿家巷，惟蒙于许。○此篇明刻阮集不载，见旧写本集。


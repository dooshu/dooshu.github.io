○衡诚悬赋（以“无敢欺以轻重”为韵）

衡称物以致用，诚至精以作孚。惟衡也，表正直之有则；惟诚也，俾轻重之不逾。是将默运乎规矩，显微乎锱铢。齐日月於七政，协天地於三无。且衡之德也，权以相扶。正之道也，礼以为枢。权得其诚而物无不应，礼归於正而奸不可诬。是知大德所感，小人是惨。举轻为重，彼於信而自亏；犯正以邪，将畏礼而罔敢。衡之用也可大，衡之设也无欺。既有别於高下，固非差於毫厘。懿夫设尔而倚，坦然而夷。其大不让，其细不遗。始执谦而益矣，终忌满而损之。必盈缩而得度，乃中正而自持。宏於道，深可均於五则；遵乎信，宜作配於四时。原夫衡为器之轨，礼为邦之纪。宰物者必察其所持，为政者必视其所以。均则无怨，是将施德於人；审乃不欺，故曰为仁由己。彼天下之至精，实至人之用情。衡持平而固本，权应变而定倾。俾廉者之中节，抑贪夫而不争。虚而受钧石，不能以为重；进而就圭撮，不足以为轻。惟合德之为美，故进退而有程。我有司以守职操持，群才所奉。秉正直之权衡，察善败之轻重。此所以振千古之贞范，副大君之垂拱者也。


东坡书传卷六


甘誓第二


启与有扈战于甘之野，作《甘誓》。

《史记》：有扈，禹之后。其国扶风鄠县是也。《国语》曰：“夏有观、扈，周有管、蔡。”以比管、蔡，兄弟之国也。甘，扈之南郊也。

大战于甘，乃召六卿。

天子六师，其将皆命卿。

王曰：嗟！六事之人。予誓告汝：有扈氏威侮五行，怠弃三正，

王者各以五行之德王、易服色及正朔。孔子曰：“行夏之时。”自舜以前，必有以建子、建丑为正者，有扈氏不用夏之服色、正朔，是叛也，故曰“威侮五行，怠弃三正”。

天用剿绝其命，今予惟恭行天之罚。左不攻于左，汝不恭命；右不攻于右，汝不恭命；

左，车左也，主射。右，车右，执戈矛。攻，治也。

御非其马之正，汝不恭命。

《春秋传》曰：“楚许伯御乐伯，摄叔为右，以致晋师。乐伯曰：‘吾闻致师者，左射以菆。’摄叔曰：‘吾闻致师者，右入垒，折馘，执俘而还。’”是古者，三人同一车，而御在中也。车六马，两服、两骖、两，各任其事，御之正也。王良曰：“吾为之范，我驰驱终日，而不获一，为之诡遇，一朝而获十。”此所谓御非其马之正也。

用命赏于祖，不用命戮于社。

孔子曰：“当七庙五庙无虚主。”师行，载迁之主以行，无迁庙，则以币曰主命，故师行有祖庙也。武王伐纣，师渡孟津，有宗庙，有将舟。将舟，社主在焉，故师行有社也。戮人必于社，故哀公问社，宰我对以战栗。

予则孥戮汝。

戮及其子曰孥。尧舜之世，罚弗及嗣；武王数纣之罪曰“罪人以族”，孥戮非圣人之事也。言孥戮者，惟启与汤，知德衰矣。然亦言之而已，未闻真孥戮人也。





五子之歌第三


太康失邦，

太康，启子也。

昆弟五人，

皆启子。

须于洛汭，作《五子之歌》。

须，待也。

太康尸位，

尸，主也。

以逸豫灭厥德，黎民咸贰。

贰，携贰也。

乃盘游无度。

盘，乐也。

畋于有洛之表，

洛表，水南也。夏都河北，而畋于洛南，言其去国之远也。

十旬弗反。有穷后羿，因民弗忍，距于河。

有穷，国名。羿，其君也。《春秋传》曰：“后羿自迁于穷石。”忍，堪也。

厥弟五人，御其母以从，徯于洛之汭。

母徯焉而不归，以著太康之不孝也。

五子咸怨，述大禹之戒，以作歌。其一曰：皇祖有训，民可近不可下。民惟邦本，本固邦宁。予视天下，愚夫愚妇，一能胜予，一人三失。

皇祖，禹也。“民可近”者，言民可亲近而不可疏也。“不可下”者，言民可敬而不可贱。若自贤而愚人，以愚视天下，则一夫可以胜我矣。“一人三失”者，失民则失天，失天则失国也。

怨岂在明，不见是图。

怨不在大，当及其未明而图之。

予临兆民，

十万曰亿，十亿曰兆。

懔乎，若朽索之驭六马，为人上者，奈何不敬？

驭民若朽索之驭马，不已过乎？曰：天下皆有所恃，民恃有司以安其身，有司恃天子之法以安其位。惟天子无所恃，恃民心而已。民心携，则天子为独夫，谓之朽索，不亦宜乎！

其二曰：训有之，内作色荒，外作禽荒，甘酒嗜音，峻宇雕墙。有一于此，未或不亡。其三曰：惟彼陶唐，有此冀方。

陶唐，尧也。尧都平阳，舜都蒲坂，禹都安邑，皆在冀州。

今失厥道，乱其纪纲，乃底灭亡。

大曰纲，小曰纪，舜、禹皆守尧之纲纪。

其四曰：明明我祖，万邦之君。有典有则，贻厥子孙。关石和钧，王府则有。荒坠厥绪，覆宗绝祀。

关，通也。和，平也。绪，余也。古者有五权，百二十斤曰石，三十斤曰钧，举其二则余可知矣。太史公曰：“禹以声为律，以身为度。左准绳，右规矩。”知度量权衡凡法度之器，至禹明具。故曰我祖有典法以遗子孙，凡法度之器具在王府，而吾不能守，以亡也。

其五曰：呜呼，曷归？予怀之悲。万姓仇予，予将畴依？郁陶乎予心，颜厚有忸怩。弗慎厥德，虽悔可追。

郁陶，愤懑也。颜厚，色愧也。有，读曰“又”。忸怩，心惭也。





胤征第四


羲和湎淫，废时乱日，胤往征之，作《胤征》。

羲和掌天地、四时之官，尧时为四人，今此有国邑，而以沉湎得罪，则一人而已，不知其何自为一也？按《史记》及《春秋传》：晋魏绛、吴伍员言帝太康、帝仲康、帝相、帝少康四世事甚详。盖羿既逐太康，太康崩，其弟仲康立，而羿为政；仲康崩，其子相立，相为羿所逐，羿为家众所杀，寒浞代之。浞因羿室，生浇及豷，使浇伐灭二斟，且杀相。相之后曰缗，方娠，而逃于有仍，以生少康。少康复逃于有虞，虞思邑之于纶。少康布德，以收夏众。夏之遗臣靡收二斟之余民，以灭浞，而立少康。少康灭浇与殪，然后祀夏配天，不失旧物。以此考之，则太康失国之后，至少康祀夏之前，皆羿、浞专政僭位之年。如曹操之于汉、司马仲达之于魏也。胤征之事，盖出于羿，非仲康之所能专，明矣。羲和，湎淫之臣也，而贰于羿，盖忠于夏也。如王凌、诸葛诞之叛晋，尉迟迥之叛隋。故羿假仲康之命，以命胤侯而往征之。何以知其然也？曰：胤侯数羲和之罪，至于杀无赦，然其实状止于酣酒、不知日食而已。此一法吏所办耳，何至于六师取之乎？夫酒荒废职之人，岂复有渠魁胁从之事？是强国得众者也。孔子叙《书》，其篇曰“羲和湎淫废时乱日”者，言其罪止于此也。曰“胤往征之”者，见征伐号令之出于胤，非仲康之命也。此《春秋》之法。曰：然则孔子何取于此篇而不删去乎？曰：《书》固有非圣人之所取而犹存者也。孟子曰：“尽信《书》，不如无《书》，吾于《武成》取二三策而已。纣之众既已倒戈，然犹纵兵以杀，至于血流漂杵。圣人何取焉？”予于《书》，见圣人所不取而犹存者二：《胤征》之挟天子令诸侯，与《康王之诰》释斩衰而服衮冕也。《春秋》晋侯召王而谓之“巡狩”，孔子书之于策曰：“天王狩于河阳。”若无简牍之记，则后世以天王为真狩也。《胤征》之事，孔氏必有师传之说也，久远而亡之耳。

惟仲康肇位四海，胤侯命掌六师。

胤，国名。

羲和废厥职，酒荒于厥邑。胤后承王命徂征，告于众曰：嗟，予有众。圣有谟训，明征定保。先王克谨天戒，臣人克有常宪，百官修辅，厥后惟明明。

征，犹《书》所谓“庶征”也。保，犹《诗》所谓“天保”也。羲和之罪，止于日食不知，故首引天事以誓之。

每岁孟春，遒人以木铎徇于路。

孟春观治象之法，徇以木铎，此《周礼》小宰之事，而在夏则遒人之职也。遒之言聚也。木铎，金口木舌也。昔者，有文事则徇以木铎，有武事则徇以金铎。

官师相规，工执艺事以谏。

工各执其事谏，如《虞人之箴》也。

其或不恭，邦有常刑。惟时羲和，颠覆厥德，沉乱于酒，畔宫离次，

官局所在曰次。

俶扰天纪，

俶，始也。扰，乱也。

遐弃厥司。乃季秋月朔，辰弗集于房。瞽奏鼓，啬夫驰，庶人走。

日月合朔于十二辰，今季秋之朔，而不合于房，日食也。古有伐鼓用币救日之事，《春秋传》曰“惟正阳之月则然，余否”。今季秋而行此礼，盖夏礼与周异。汉有上林啬夫，啬夫，小臣。庶人，庶人之在官者。

羲和尸厥官，罔闻知，昏迷于天象，以干先王之诛。政典曰：先时者杀无赦，不及时者杀无赦。

先、后时，罪之薄者，必杀无赦，非虐政乎？惟军中法则或用之，穰苴斩庄贾是也。《传》曰“国容不入军，军容不入国”。此“政典”，夏之《司马法》，止用于军中。今无以加羲和之罪，乃取军法一切之政，而为有司沉湎失职之罚，盖文致其罪，非实事也。

今予以尔有众，奉将天罚。尔众士同力王室，尚弼予钦承天子威命。

曹操、司马仲达、杨坚之流讨贰己者，未尝不以王室为辞也。

火炎崑冈，玉石俱焚。天吏逸德，烈于猛火。歼厥渠魁，胁从罔治。旧染污俗，咸与维新。

玉石俱焚，言不择善恶也。天吏之势猛于火，故胁从染污，皆非其罪。言此者，以坏其党与也。

呜呼！威克厥爱，允济；爱克厥威，允罔功。其尔众士，懋戒哉！

先王之用威爱，称事当理而已。不惟不使威胜爱，若曰“与其杀不辜，宁失不经”，又曰“不幸而过，宁僭无滥”，是尧舜已来，常务使爱胜威也。今乃谓威胜爱则事济，爱胜威则无功，是为尧、舜不如申、商也，而可乎？此胤侯之党，临敌誓师一切之言，当与申、商之言同弃不齿。而近世儒者欲行猛政，辄以此藉口，予不可以不辨。

自契至于成汤八迁，汤始居亳，从先王居。作《帝告》《釐沃》。

自契至汤十四世，凡八徙都。契之世父帝喾都亳，汤自商丘迁焉，故曰从先王居。五篇皆《商书》也，经亡而序存，文无所托，故附《夏书》之末。

汤征诸侯，葛伯不祀，汤始征之，作《汤征》。

葛，梁国宁陵葛乡也。征葛事，见《孟子》。

伊尹去亳适夏，既丑有夏，复归于亳，

古称伊尹五就汤，五就桀。夫汤与桀，敌国也，伊尹往来其间，皆闻其政而两国不疑，则伊尹圣人也，其道大矣，其信于天下深矣。是以废太甲，复立之，而太甲安焉。非圣人而何？

入自北门，乃遇汝鸠、汝方，作《汝鸠》《汝方》。

二臣名。






渤海

渤海靺鞨。本高丽别种。后徙居营州。其王姓大氏。名祚荣。先天中。封渤海郡王。子武艺。

贞元八年闰十二月。渤海押靺鞨使杨吉福等三十五人来朝贡。十年二月。以来朝渤海王子大清允为右卫将军同正。其下拜官三十余人。十一年十二月。以靺鞨都督密阿古等二十二人。并拜中郎将。放还蕃。至十四年三月。加渤海郡王。兼骁卫大将军。忽汗州都督。大嵩璘。为银青光禄大夫。检校司空。册为渤海郡王。依前忽汗州都督。初。嵩璘父钦茂。以开元二十六年袭其父武艺忽汗州都督。渤海郡王。左金吾大将军。天宝中。累加特进。太子詹事。宝应元年。进封钦茂为渤海郡王。大历中。又累拜司空。太尉。及嵩璘嗣位。但受其郡王将军。嵩璘遣使叙理。故加册命焉。至元和元年。以渤海郡王大嵩璘男元瑜为银青光禄大夫。检校秘书监。忽汗州都督。依前渤海国王。七年十二月。遣使朝贡。八年。又遣使朝贡。十年二月。黑水酋长十一人朝贡。十一年三月。渤海靺鞨遣使朝贡。赐其使二十人官告。


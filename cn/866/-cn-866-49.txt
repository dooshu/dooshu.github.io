吴郡志卷第五十


杂志

吴王僚时，吴边邑处女，与楚之边邑卑梁之女，蚕争界上之桑。二家相攻，吴不胜。更相伐，灭吴之边邑。吴王僚怒，使公子光伐楚，取居巢、钟离。

公子光伏甲士于窟室中，具酒请王僚。僚白其母曰：“公子光为我具酒，其无变乎？”母曰：“光心气怏怏，常有愧恨之色，不可不防。”王僚乃被棠铁之甲三重，使兵卫阵于道。自宫门至于光之门，阶席左右，皆王僚亲戚。使坐立侍，皆操长戟交轵。酒酣，光佯为足疾，入窟室，使专诸置鱼肠剑炙鱼中进之。既至王僚前，专诸擘炙鱼，因推匕首。立戟交轵倚专诸，胸断臆开，匕首如故，以刺王僚，贯甲达背。王僚既死，左右共杀专诸。众士扰动，光伏甲士攻僚众，尽灭之。遂自立是为吴王阖闾。以位逊季札，季札曰：“苟先君无废祀，社稷有奉，乃吾君也，吾谁怨乎？哀死事生，以俟天命，非我生乱。立者从之，是前人之道。”复命哭僚墓，复位而〔待〕吕。公子盖余、烛庸二人，将兵遇围于楚者。闻光杀王僚自立，乃以兵降楚，楚封之于舒。【《吴越春秋》】

＊

越王勾践，既以西施、郑旦献夫差。又饰美女八人，纳太宰嚭。曰：“子苟能赦越之罪，又有美于此者将进之。”案：此夫差君臣，皆为美色所蛊，以致破国亡身焉。

吴王夫差，既为越王勾践所逼，将死。曰：“以三寸帛幂吾雨日。使死者有知，吾惭见伍子胥、公孙圣。”越王则解绶以幂其目。《史记正义》曰：“今之面衣是其遗象。”顾野王曰：“大巾覆也。”

＊

晋安北将军范汪为桓温所免，朝廷惮温，不敢执。谈者为叹恨。安屏居吴郡，从容讲肄，不言枉直。

咸安二年，桓温矫太后诏，令废帝为海西公，徙居吴县西七里。敕吴国内史刁彝防卫。帝深虑横祸，乃杜塞聪明，终日酣畅。太元十一年，殂于吴，与庾后合葬吴陵。

＊

隆安三年，孙恩作乱。吴会承平日久，人不习战，所在多破亡。吴国内史桓谦，出奔无锡，内史袁山松筑扈渎垒，缘海备恩。明年，恩复入陕口，转寇扈渎，害山松。浮海而北，刘裕等并单蹑之。复沿海还南。裕复大破恩于扈渎，恩遂远遁，赴海自沈。

＊

咸和三年，苏峻反。虞潭自吴兴太守加督三吴、晋陵、宣城、义兴五郡军事。遣将距管商于吴县，为商所败。峻平；转镇军将军、吴国内史。

＊

苏峻之乱，郡人顾众为扬威将军、义兴太守。还吴，潜阀义举。时吴国内史庾冰奔会稽，峻以蔡谟代之。将军张恕，为峻收兵于吴。众遣人谕愆，悊从之。众遣告谟曰：“众已潜合家兵，待时而奋。”谟乃檄众为本国督护。众从弟护军参军，扬为前锋督护。吴中人士，同时响应。峻遣将弘徽鼓行而前，众与扬、愆要击，战于高作，大破之。谟以庾冰还任，便去郡。众遣扬率诸军屯无锡，恐贼从海虞道人，众自往备之。贼帅张健、马流攻无锡，扬等大败，冰亦失守，健等遂据吴城。众自海虞由娄县东仓与贼战，破之。义军又集？进屯乌苞。会稽内史王舒，吴兴内史虞潭，并檄众为五郡大督护。潭前锋战没，众还守紫壁。贼党方锐，义军沮退。人咸劝众率众过浙江，众曰：“不然。今守固紫壁。可得全钱唐以南五县。若越他境，便为寓军。控引无所，非长计也。”临平人范明谓众曰：“此地险要，可以制寇。”众乃以明为参军，合诸军复进讨健。健退于曲阿，留钱弘为吴令。众军至，路丘即斩弘首。众进住吴城督护朱祈等九军攻贼，大破之。峻乎论功，众以承檄奋义，推功蔡谟。谟以众倡谋，非己之力。俱表相逊，论者美之。封鄱阳县伯。

＊

苏峻之役，王导潜与张阖谋，密宣太后诏于三吴，速起义车。闿遣吴郡度支，运四部谷以给军。又与吴郡内史蔡谟等，招集义兵讨峻。

＊

苏峻反，遗其徒管商等攻吴郡。焚吴县、海盐、嘉兴，败诸义军。峻败后，其将刘征又率众数千，浮海入娄县。诏以郗鉴都督诸军事，讨平之。

＊

亘元〔桓玄〕。太元末补义兴太守，郁郁不得志。尝登高望震泽，叹曰：“父为九州伯，儿为五湖长。”弃官归国。

＊

王廞，以母丧居吴。王恭举兵，假廞建武将军、吴国内史，令起军为声援。廞即墨绖合众，诛杀异己。乃遣前吴国内史虞啸父入吴兴、义兴聚兵。众溃奔走，不知所在。

＊

慕容皝，僭位于燕。以吴人为吴县，隶燕国。

＊

苻坚将寇晋，引群臣会议。太子左街率石越对曰：“今岁镇星守牛斗，福德在吴。悬象无差，未可犯也。”

＊

宋江夏文献王义恭，善骑马，好游行，或二三百里。孝武帝听其所之，东至吴郡，登虎丘山，又登无锡乌山，以望太湖。

＊

王僧达为吴郡太守，以屡迁失意。吴郭西台寺，多富沙门。僧达求须不满欲，遣主簿顾旷，率门义劫寺中沙门竺法瑶财数百万。又立宅于吴，多役工力，坐免官。

＊

唐光启初，剧贼剽昆山，招讨使用宝，遣将张郁戍海上。郁叛，刺史王蕴谓将兵还休，不设备。郁遂大掠，蕴婴城守。宝遗兵讨郁，郁保常熟，遂走海陵。

＊

杨茂实，为苏州刺史、南面招讨使，周宝之婿也。重敛，人不聊生。田令孜以赵载代之，茂实不受命。宝表留不听，乃残郛署，污垣墉而去。

＊

淮将杨行密寇姑苏，别将秦裴屯昆山。吴越将顾全武击裴，图之于昆山，甚急。裴援绝不降，颇杀伤士卒。全武为长檄谕之，裴乃纳款。

＊

光启中，六合镇将徐约攻陷苏州，逐刺史杨茂实。扰其地，劫吴越贡赋。钱镠遣其弟銶率兵破约，约窜入海中劫剽，中箭死。镠以海昌镇将沈璨，权知州事。

＊

龙纪中，钱缪既破走徐约，诏给事中杜孺休为刺史。大顺元年，李裕陷苏州。制置指挥使沈璨，害孺休及其兄延休，而奔钱镠。镠诛之，遂奔孙儒，儒复以璨为苏州制置使。孺休、延休，异母弟，同日生，至是同日死。人咸异之。

＊

景福元年，钱镠既平孙儒，命从弟銶为苏州招缉使。乾宁五年，平台蒙，又命曹圭为苏州制置使。皆镠私官也。

后梁开平中，杨行密围姑苏。钱镠命其弟锯、镖，帅江海游奕都虞候何逢，内外夹攻，生擒淮将何朗、闾丘真等三千余人，获兵甲生口三十万，战船二百余艘。镠遂亲巡姑苏，淮人围姑苏城。中军将孙琰，号孙百万，专制守御之具，淮人以洞屋攻城，琰设高竿，竿上著大轮盘，载大铁渴乌引半绳运出城外，而反其洞屋。鼓噪而揭去之，贼兵尽露，因加矢石。淮人退舍，寻复纵巨石击城，声如雷。城中大惧，琰乃尽取公私绳结网，用巨木张之，蔽于城屋。石之坠者，悉著网中。贼计遂沮。【《备史遗事》】

＊

梁侯景，遗中军侯子鉴入吴郡，以厢公苏单于为吴郡太守、吴兴太守。张嵊举兵讨景，嵊，稷之子也。景号令所行，唯吴郡以西，南陵以北而已。吴盗陆缉等起兵袭吴郡，杀苏单于。推前淮南太守文成侯宁为主。

＊

侯景败至晋陵，得田迁余兵。因驱掠居民，东趋吴郡。侯填追及景于松江，景犹有船二百艘，众数千人。瑱进击败之，景与腹心数十人单舸走。推堕二子于水，遂入海。

＊

陈吴州刺史萧瓛，能得物情。三吴父老曰：“吾君之子也。”陈亡，吴人推瓛为主，与萧岩同据东吴之地。隋使宇文述讨之，瓛立栅于晋陵城东，留兵拒述，遣其将王褒守吴州，自义兴入太湖，欲掩述后。述进破其栅。回兵击瓛，大破之。又遣兵别道袭吴州，王褒衣道士服，弃城走。瓛以余众保包山，隋将燕荣击破之。瓛匿民家，为人所执，送长安斩之。吴会悉平。【本传】

＊

隋大业九年，刘元进举兵应杨玄感。将渡江，而玄感败。吴郡朱燮，晋陵管崇，亦举兵共迎元进，据吴郡，众至十万。燮，还俗道人，长不满七尺。涉猎经史，微知兵略，时为昆山博士。知天下将乱，谋于学而起兵，赴者如归。自东阳至京口千余里，并受燮节度。崇，隐居常熟，美姿容。少不藉，长七尺三寸。推崇为主。炀帝将吐万绪进军逼之，相持百余日，为绪所败。保于黄山，绪复破之，燮战死。帝令江都郡丞王世充，发淮南兵击之。世充既渡江，元进与崇俱为世充所杀劫，魁帅先降。世充于通圣寺佛像前烧香为誓，誓不诛杀。吴人闻世充有信誓，一句之间，归首略尽。世充贪而无信，利在子女资财，并坑斩首八千余人于黄山之下，时以为负誓。杀降不祥，武德之际，果遂歼夷。

＊

唐武德三年，李子通度江攻沈法兴。法兴弃毗陵奔吴。杜伏威遣辅公柘攻子通。子通大败，东走太湖。收合亡散，得二万人。袭法兴于吴郡，大破之。法兴帅左右数百人，弃城走。吴郡贼帅闻人遂安，遗其将叶孝辩迎之。法兴中涂而悔，欲杀孝辩，更向会稽。孝辩觉之，法兴窘迫，赴江溺死。子通军势复振，帅其群臣，徙都余杭。尽收法兴之地：北自太湖，南至岭，东包会稽，西距宣城，皆有之。伏威将王雄诞击子通，子通降。闻人遂安据昆山，无所属。伏威使雄诞击之，以昆山险隘，鸡以力胜。乃单骑造其城下，陈国威灵，示以祸福。遂安感悦，帅诸将出降。于是伏威尽有淮南、江东之地。

＊

上元元年，刘展反。江淮都统李亘，自润州奔宣城。副使李庄用曰：“以数十州之兵食，三江五湖之险固，不发一矢而弃之，非勇也。”收散卒，得七百人。东至苏州，募壮士得三千人。立栅以拒展，与展将张景超战于郁墅，兵败。景超遂据苏州，展以其将杨持璧为苏州刺史。明年展败，余党悉平。展骁将王恒引兵东走，至常熟而降。

＊

永贞二年，李锜跋扈于浙西。朝廷以杜兼为苏州刺史，兼辞行，上书称：锜且反，必奏族臣。上然之，留为吏部郎中。元和二年，锜果反，以其腹心姚志安处苏州。苏州刺史李素为志安所虏，锜败，乃免。

＊

白居易自杭徙苏，首尾五年。自云：“两地江山游得遍，五年风月咏将残。”可谓极宦游之适矣。其在苏，《夜游西武丘》诗云：“领郡时将久，游山敷几何？一年十二度，非少亦非多。”盖一月一游武丘矣。此诗中又识侍、行、容、满、蝉、态十妓姓名，殊不以为嫌。又因黄橘夜泛太湖，其诗云：

“十只画船何处宿，洞庭山脚太湖心。”又《自太湖寄元稹》诗云：“报君一事君应羡，五宿澄波皓月中。”则是连五日夜，在洞庭泛舟。虽白公风格高遭，好事不窘束，亦当时文法网疏，不以为怪。古今时异事异，有如此者。其后刘禹锡守苏，白为河南尹。又作《忆旧游诗寄禹锡》，又有《梦苏州寄冯侍御》诗，眷眷此邦甚厚，则知吴在当时为名邦乐国，能使贤者思之而不忘。今录其诗，以见一时人情物态之大略。

【白居易《亿旧游》：忆旧游，旧游安在哉？旧游之人半白首，旧游之地多苍苔。江南旧游凡几处，就中最忆吴江隈。长洲苑绿柳万树，齐云楼春酒一杯。阊门晓严旗鼓出，皋桥夕闹船肪回。修娥慢脸灯下醉，急管繁弦头上催。六七年前狂烂熳。三千里外思徘徊。李娟张态一春梦，周五殷三归夜台。虎丘月色为谁好，娃宫花枝应夜〔自〕开。赖得刘郎解吟咏，江山气色合归来。［娟、态，苏州妓名。周殷，苏州从事。］又《梦苏州水阁寄冯侍御》：扬州驿襄梦苏州，梦列花桥水阁头，觉后不知冯侍御，此中昨夜共谁游。】

＊

咸通中，崔璞守吴郡。时皮日休为部从事，与处士陆龟蒙为文会之友。风雨晦冥，蓬蒿翳营，未尝不作诗。璞间为诗，亦令两人属和。吴中名士亦多与焉。一年间，所作盈积。龟蒙裒为十通，日休名之曰：《松陵集》。

＊

乾德丙寅，平望村王氏女，病起，言语倒乱，多言灾异。有成都卒杨恭者助之，号天仙二娘子。苏帅闻之，召入城。居古宅中，施符水，旁郡人云集。其后虚妄之事发，此女逃入人家，逾年乃获，杖之。勒令嫁人，收其金帛，人于道宫。

＊

谚曰：“天上天堂，地下苏杭。”又曰：“苏湖熟，天下足。”湖固不逮苏，杭为会府，谚犹先苏后杭，说者疑之。白居易诗曰：“霅川殊冷僻，茂苑太繁雄。惟有钱塘郡，闲忙正适中。”则在唐时，苏之繁雄，固为浙右第一矣。

＊

杨备郎中，天圣中为长溪令。忽梦作诗云：“月俸蚨钱数甚微，不知从宦几时归。东吴一片轻波在，欲问何人买钓矶。”意甚异之。明道初，为华亭令。丁内艰，遂家吴中。乐其土风，安之，因悟梦中语。尝效白乐天作《我爱姑苏好》十章，又作姑苏百题，诗行于世。

＊

吴郡解额，自祥符间定制：秋举以四人为率。庆历中，应举者止二百人。范贯之《龙图送钱正叔赴举序》，已言四人之额，视它藩为最寡。熙、丰间，举人渐多，增至六人。三舍法行，罢科举法，岁贡四人。舍法罢，合三年之数为十二人。绍兴丙子，增流寓一名。今终场之士二千，犹为额窄也。

＊

大观中，章庄敏公质夫之子诞，为时相诬以盗铸。诏开封尹李孝寿来置狱，连逮千余人。屯甲士围其家，钮鼓声彻昼夜，郡人震骇。狱不成，又遣御史沈畸、萧服、姚其来重鞫之。甚至州人多闭户，或自门隙中窥观，不敢正视。识者知其非太平气象。其后，遂有建炎金狄之祸。方章氏事前，城中小儿所在，群聚而唱云：“沈逍遥，沈逍遥。”莫知其由，已而三御史至。

＊

丁晋公，儿童时尝从老郁先生学，郁居光荡巷。淳化中，公自参知政事，拜平江军节度使，知升州，以本镇节旄还家。首诣郁居，拜之堂下。郁呼曰：“拜杀老夫矣！”话旧款密，且云：“谓少年狭劣，先生教诲，痛加复楚，使得成立，皆先生赐也。”郁没，公遣吏治后事，甚严。

本朝陈文惠公〔尧佐〕能为诗。世称其吴江诗云：“平波渺渺烟苍苍，菰蒲才熟杨柳黄。扁舟系岸不忍去，秋风斜日鲈鱼乡。”今吴江口有鲈乡亭，盖取公句。

＊

江邻几，善为诗，清淡有古风。苏子美坐进奏院事谪官，后死吴中。江作诗云：“郡邸狱冤谁与辨，皋桥客死世同悲。”用事甚精当。（刘贡父《诗话》）

＊

南北章，本建安人，郇公得象之裔。后徙居吴两族：申公子厚家州南；庄敏公质夫家州北。两第屹然相望，甲于郡城，人号为南北章。今其两族子孙，仕者不绝。

＊

贺铸，字方回，本越人，后徙居吴之醋坊桥。作《吴趋曲》，甚能道吴中古今景物。方回有小筑，在盘门外十里横塘。尝扁舟往来，作《青玉案》词。黄太史所谓“解道江南断肠句，如今只有贺方回”，即此词也。

＊

王明之，岐公之子。在姑苏有所爱，比至京师，为公强留之。逾时作诗云：“黄金零落大刀头，玉筋归期画到秋。红锦寄鱼风逆浪，碧箫吹凤月当楼。伯劳知我经春别，香蜡窥人一〔彻〕夜愁。好去渡江千里梦，满天梅雨是苏州。”句甚工。（《石林诗话》。）

＊

叶左丞梦得，居吴下。一日出阊门，至小寺中。壁间有题诗一绝云：“黄叶西陂水漫流，篷篨风急送扁舟。夕阳暝色来千里，人语鸡声共一丘。”总极嘉之，而不书名氏。寺僧云：“吴县主簿寇国宝所作也。”国宝，徐州人，从陈无已学云。（《石林诗话》。）

＊

朱冲，本以常卖为业。常贲者，收拾毁弃及破缺畸残器物，沿门贩鬻者。以过犯再杖脊而徒，后乃变业卖药。家浸温，能所钱米（衣）药，赒给饥寒老病者。宣、政间，其子勔，因中贵人遂以花石得幸。人家园馆及坟墓，有一花一木之佳者，悉用黄封径取之。并凿太湖石，同载以进奉京师，谓之花石纲。所过桥梁，碍纲者毁折以过。发运司纲舟，悉拨充花石纲。父子俱建节钹，即其家作双节堂。又画徽庙御容，立御容殿于家，监司郡守就朝。朔望日，勔尝预曲宴上，亲握其臂，遂以黄帛缠之。与人揖，不举此臂。弟侄联姻帝族，园丁悉赐金紫。靖康初元，勔伏诛，窜其家海上。其门下人得告身者，尽褫之。今其地为张循王宅。

＊

阂闾十年，国东有夷人侵逼吴境。吴王大惊，令所司点军。王乃宴会亲行，平明出城十里，顿军憩歇，今憩桥是也。王曰：“进军。”所司又奏，食时已至。令临顿吴军宴设之处，今临顿是也。夷人闻王亲征，不敢敌，收军人海，据东洲沙上。吴亦人海逐之，据沙洲上，相守一月。属时风涛，粮不得度。王焚香祷天，言讫，东风大震。水上见金色，逼海而来，绕吴王沙洲百匝。所司捞漉得鱼，食之美。三军踊跃，夷人一鱼不获，遂献宝物，送降款。吴王亦以礼报之，仍将鱼腹肠肚，以咸水淹之，送与夷人，因号逐夷。夷亭之名防此。吴王回军，会群臣，思海中所食鱼，问所余何在？所司奏云，并曝干。吴王索之，其味美。因书美下著鱼，是为鲞字。今从失，非也。鱼出海中作金色，不知其名。吴王见脑中有骨如白石，号为石首鱼。（《吴地记》）








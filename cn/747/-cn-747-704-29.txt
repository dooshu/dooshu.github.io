○谢恩问疾状

高品王克谏至，奉宣圣旨，“卿小有违裕，昨日於延英面奏，乞假将息，实疚馀怀。宜善颐养，当就痊平。所要内库食物及药物，无致嫌疑，但具数奏来，即令定赐”者。臣缘常服冷药，十五馀年，属蒲柳年侵，衰惫日甚，风毒脚气，往往上冲，顷刻之间，心腹闷痛，饭食至少，筋力渐羸。所以冒昧上陈，请三数日在家将息。陛下恩深覆育，轸父母唯疾之忧，德过生成，念犬马至微之命，恤问稠叠，沉痼顿痊。臣食物未得，更无所阙。天慈下降，感极涕零，不任感恩兢惕之至。


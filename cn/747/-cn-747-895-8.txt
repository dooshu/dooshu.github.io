○谗书序

《谗书》者何？江东罗生所著之书也。生少时自道有言语，及来京师七年，寒饥相接，殆不以似寻常人。丁亥年春正月，取其所为书诋之曰：“他人用是以为荣，而予用是以为辱。他人用是以富贵，而予用是以困穷。苟如是，予之旧乃自谗耳。”目曰《谗书》。卷轴无多少，编次无前後，有可以谗者则谗之，亦多言之一派也。而今而後，有诮予以哗自矜者，则对曰：“不能学扬子云寂寞以诳人。”


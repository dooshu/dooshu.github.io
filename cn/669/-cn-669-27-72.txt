72　反鏡索照　聖既擬天賢亦希聖


「反鏡索照」，出夏侯湛抵疑。湛贊閔子騫云：「聖既擬天，賢亦希聖。」周子前已有此語矣〔一〕。

【閻本云】元板「前」字上無「周子」二字。

【集證】藝文類聚孝類載夏侯湛閔子騫贊云：「聖既擬天，賢亦希聖。蒸蒸子騫，立體忠正。干禄辭親，事親盡敬。勉心景迹，擢辭流詠。」

【元圻案】晉書夏侯湛傳：「湛，字孝若，譙國人也。幼有盛才，文章宏富。泰始中拜郎中，累年不調，乃作抵疑以自廣。其辭曰：『子不嫌僕德之不劭，而疑其位之不到，是猶反鏡而索照，登木而下釣。』」

〔一〕「周子」二字，元刊本無。






○为凤阁侍郎李元素进冬椹表

臣某言：闻京兆万年县大宁坊宅内，有桑树一株，暮秋生子，初冬椹熟，今谨取得，专辄进奉。伏惟陛下惠覃区宇，仁洎草木，故得神蚕之树，发秀於寒露之辰；帝女之林，结实於繁霜之下。出於万年之界，彰一人万岁之符；生自大宁之坊，表群生大安之庆。鸱已革，见夷貊之怀音；丝蛮行丰，知府藏之逾实。殊祯荐委，绝贶仍臻，凡在含生，孰不欣庆？无任跃之至，谨奉表陈贺以闻。


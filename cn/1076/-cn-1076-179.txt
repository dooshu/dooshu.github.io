卷一百七十九

<史部,诏令奏议类,奏议之属,历代名臣奏议>

钦定四库全书

历代名臣奏议卷一百七十九

明　杨士奇等　撰

去邪

宋哲宗时刘安世论王子韶差除不当疏曰臣伏闻朝廷以王子韶为太常少卿采之佥言咸谓未允辄据公议上逹天听按子韶姿性憸佞行已无耻熙宁初士大夫有十鑚之谚目子韶为衙内鑚盖以其造请公卿之门不惮寒暑交结权要子弟巧於自媒如刀锥之銛锐也及吕公着为御史中丞遂荐子韶以备台官隂持两端见利忘义是时王安石用事方行青苗之法子韶每进对之际则迎合上意未尝有一语敢指政事之失及对公着则复肆诞谩以谓屡尝奏疏言新法之非便盖欲上下欺罔两获其利先皇帝圣鍳明哲洞照奸心子韶诈穷情得遂被黜责其後复除荆湖南路转运判官为言者疏其前後过犯及不葬父母之事因而报罢元佑初擢领剧曹又为御史论其亡状?令外补今少常之任素号清选前日之居此官者或遂迁侍郎或就拜给谏大用之渐多假此途岂容匪人辄尔冒处伏望陛下慎重名器斥远佞邪收还子韶误恩别择贤者庶无虚授舆议厌服

安世又论王子韶疏曰右臣尝论奏王子韶除太常少卿不当今已累日未奉指挥臣闻子韶熙宁中尝按钱塘祖无择事承望王安石风指巧为构?缙绅之间至今不以为直及任御史苟务容悦上谀人主下欺官长先皇帝察其颇僻黜为上元知县清议不齿于兹有年中间虽移湖南运判及迁吏部郎中尚为言者所劾皆即报罢今少常之任资望愈重一历此地遂陞要津岂容匪人可冒优选议者谓子韶颇有文学不忝新命此亦姑息之论非公言也国家设官分职本以待天下之才如子韶者反覆奸邪见於己试人物汚下衆所鄙薄既不能纳忠於先朝岂复能尽节於陛下虽区区之记问或有可称而大义已亏余何足道今若不究本末妄寘清途臣恐幸门遂开小人道长甚非朝廷之福惟陛下重惜名器为官择人检会臣前奏事理特降指挥收还子韶之命别授贤者以慰舆议

安世又论王子韶疏曰右臣近已两具状论奏王子韶除太常少卿不当至今未奉指挥按子韶人品冗末性复憸邪熙宁中为御史之日见利忘义反覆迎合其後吕公着陈襄质於上前矫诈悉露先帝疾其诞谩乃诏之曰外要党正之名内怀朋奸之实遂夺言职远贬江左止此一节已见弃於清议而况交结权势子弟不耻自媒挟持私怨构祖无择之大狱谄事吕嘉问复得提举折纳差遣操行卑汚实鲜伦比昨除湖南运判及迁吏部郎中当时御史犹以为非处子韶之宜劾奏而罢岂兹少常之任反可轻授除目传播甚骇物听台谏论列方俟进止子韶略无忌惮遽已视事其处心积虑不过以谓朝廷若用言者之论则已尝就职纵使罢去恩例尚优机巧徼幸一至於此方陛下厉精求治辨别邪正之际尤不可使此辈辄汚清途伏望圣慈特垂省察收还子韶之命以为奸人之戒不胜幸甚

安世又论王子韶曰右臣近以三具状论奏王子韶除太常少卿不当至今未覩施行近者风闻三省奏事之际尝蒙宣谕以辨别君子小人为戒辅弼大臣既被圣训谓宜夙夜交儆慎简庶寮而谬引奸慝尘汚清选考之衆论皆谓执政之间与子韶有旧者怜其独未显逹是以力为主张臣窃谓大臣不遗故旧之心则善矣至於屈天下之公议而伸一己之私恩则非所以为朝廷之计也昨者王汾除谏议大夫御史止言其诙谐口吃之类一二小事犹且报罢岂若子韶奸邪反覆见於已试柔屈不耻老而益甚遽跻华贯实辱簪绅况汾以小过而弃捐子韶负大罪而拔擢用舍之道显非至公伏望圣慈检会臣三奏事理追还子韶误恩别改闲慢差遣庶无虚授以服天下

安世又论王子韶疏曰右臣近四具状论列王子韶差除不当比闻已有指挥别与差遣今早伏覩除目授卫尉卿反复思之不得其说须至辨析上烦天听臣累奏子韶罪状皆天下之所共知未尝有一语辄涉疑似朝廷使之追改则是不以臣言为妄前日太常之命既非所宜今七寺正卿又在太常少卿之上岂可因人弹劾更得超迁予夺重轻悉皆倒置是非好恶衆且何观开羣小侥幸之门启大奸窥伺之隙政事如此臣窃忧之伏望陛下捴覧权纲慎重名器惩子韶之朋附亟令外补或谓即今苦无显过则乞依旧以卫尉少卿处之惟断自宸衷无惑衆口庶几公道不至沦废

安世又论王子韶疏曰右臣近尝再论王子韶本因人言遂罢少卿之任却除卫尉正卿理有未允乞行追寝以厌公议今既累日不蒙指挥臣闻王子韶者以谓官制後来太常少卿最为清选今若不容子韶冒处而七寺卿列乃是觕官舍彼予此别无侥幸臣请有以折之勘会太常少卿之美迁者或为侍郎或为给谏前日之李常赵瞻梁焘鲜于侁赵君锡是也七寺卿则不然崔台符杨汲自大理孔宗翰由鸿胪韩宗道自太府不作给谏便拜侍郎安得谓之觕官而少贬於太常也况太常少卿系从五品诸寺正卿乃从四品子韶自到卫尉方及一年才擢少卿又正卿列平日不挂贬议之人尚有骤迁之避以子韶之罪恶显着而力排公议必欲超擢朝廷政事岂宜如此臣自忝谏列进言多矣然未尝以决不可行之事要君近名惟是公道陵夷小人寖盛是以不避烦渎天听须至再三论辨况陛下厉精求治长育人才去一老奸无损於国惟祈睿断早赐施行安世又论路昌衡状曰右臣伏见朝廷以路昌衡为直秘阁权知广州窃惟南海之地控制蛮獠风俗轻悍易动难安祖宗以来择帅尤重必有绥怀之悳济以肃服之威使之统临乃能镇静臣按昌衡人品鄙下资性残刻昔为安阳知县以隂事将?而?医昨任陕西监司以旧怨劾吏而无实治余行之狱则着酷烈之名居亲母之丧则有非僻之行清议不齿为日已久方陛下嗣膺大宝驱逐羣邪昌衡与蹇周辅辈均号酷吏在所废斥而素为蔡确鹰犬极力主张屡窃要官衆谓幸兔今岭表之寄事任非轻岂兹小人可称简拔臣闻见昌衡罪恶事状甚多姑欲追止误恩未敢悉尘天听伏望陛下深诏辅弼别议抡材非惟交广之人免被虐政又俾曲滥之吏少沮凶威仰冀睿明特赐采纳不胜幸甚安世又论路昌衡疏曰右臣近尝论列路昌衡除知广州不当初闻尚书省勾收告命缙绅莫不欣悦今日乃知却有指挥命进奏院依例发下三数日内予夺反覆中外疑惑实损国体臣按昌衡天资削刻狡狯诞谩昔熙宁中知相州安阳县不修士検丑声流闻本路监司将行按?昌衡遽乞?医因得幸免然而内疑指使刘龟年暴扬其事後来陕西用兵龟年适在秦州夕阳鎭为监押昌衡乃指名抽差部押粮草欲缘军兴中以危法而泄其私怒是时龟年具此因依诉於赵济遂留而不遣其事喧腾无不知者臣又闻昌衡执亲之丧寓居南京曾无哀戚之容反为非僻之行有武人刘振孙者候其微服出入倡家遂痛敺之为人所救仅得逃逸及昌衡为陕西转运副使振孙又知宁州挟其旧怨勇於报复乃用匿名之书移振孙为原州都监且匿名文字於法不当受理而昌衡违法受之振孙事状甚轻曾无免所居官之罪借令当移亦无降等之理昌衡任情刺举不畏公议一路澄清之寄将何赖焉臣又闻昌衡治余行之狱辄废録问违经乱法天下以为酷吏然而行之旧游王珪之门昌衡既於案牍之间隐落其事又密告於王以市私恩仍与蔡确阴相交结故珪确用事之日寖盗华要陛下即政之初澄汰奸慝昌衡以死党在朝独免废放岁月未几频易剧任当时士论固已上讥廊庙下责台谏今海南之地控制百蛮推择帅才尤宜慎重以昌衡之罪恶如彼而朝廷委付若此臣恐豺狼之性毒烈贪?必不能为陛下布宣惠泽镇安远民异日生事悔将无及伏望圣慈速降睿旨收还昌衡误恩别择良守以式南国岂胜幸甚

安世又论路昌衡疏曰右臣近两曾具状论列路昌衡除知广州不当今日虽闻已有指挥易守潭州而贴职误恩尚未追改考之公议咸谓未安须至开陈上黩听覧臣前章所奏昌衡罪恶固已详悉而情理之尤不堪者莫甚於执亲之丧而为非僻之行昔陈夀居父忧之中使婢和药当时士论尚且鄙弃岂若昌衡不念顾复之德肆行奸秽之事臣闻父子之道天性也事亲孝则忠可移於君今昌衡违犯名教絶灭人理於所厚者其薄如此陛下亦安用之况所贴职名本为南海重寄欲宠其行前命既罢即合追寝兼长沙守臣从来亦无尽带馆职之例使昌衡舍烟瘴之远得湘潭之便又贴直阁坐制一方天下奸慝何所惩沮惟陛下留神省察速降睿旨追还昌衡新命别与闲慢差遣庶几善恶明辨少厉薄俗

安世又论路昌衡疏曰右臣近累具论奏路昌衡前後罪状不堪擢用及已罢广州当追贴职至今未奉指挥臣之所言得於公议章累十数迁延五月是非可否终无定论内外疑惑实害政体况潭州守臣自来亦无必带馆职之例岂可因缘差误轻授小人伏望圣慈审察事理明诏执政早令追改使朝廷判别邪正之道信于天下如昌衡辈诚何足惜惟陛下断之不疑岂胜幸甚安世又并论王子韶路昌衡疏曰右臣近已累状论列王子韶路昌衡差除不当至今未蒙施行议者谓子韶记问该博昌衡吏事强敏其才可用不欲终废臣窃惑焉朝廷取人固必有道若大节已善或有小疵才难求全理当抡擢传所谓不以一眚掩大德者是也其或素行邪僻大义已亏虽有小才固无足取此少正卯之行伪而坚言伪而辩学非而博顺非而泽所以不能迯孔子之诛也按子韶上罔先帝下欺长贰为臣不忠清议所弃昌衡执亲之丧曾无哀戚肆行邪秽絶灭天性为子不孝典法所诛岂谓斯人反蒙襃进再三惟虑不得其说臣窃谓朝廷差除固有当否言者议论不无是非既不以子韶为太常少卿又追还昌衡广州之命则前日所差为不当臣之言为是矣继而罢少常者更迁卫尉正卿免南海者依旧贴职以为潭帅则臣之议论孰是孰非朝廷差除孰当孰否数日之间反覆如此传播天下岂不疑惑昔魏太祖有言曰荀令君之进善不进不休荀军师之去恶不去不止今昌衡子韶可进之善少可去之恶大黜之有厉於薄俗用之无补於圣时何为遂非惮於追改臣闻三军可以夺帅匹夫不可以夺志臣虽愚陋敢忘素守惟陛下无恤反汗之嫌自遗养虎之患检会臣累奏事理早赐指挥

安世又论王子韶路昌衡疏曰臣近以王子韶路昌衡差除不当前後共十一次论列未蒙施行议者谓君命已行难於反汗臣窃以谓不然国家良法善政天下以为便者大臣当为陛下协力守之不可变也至於进退人物间有差失但不吝於改过犹无害於得人今朝廷政事之可守者往往不能固执初议屡有变更以惑乱天下之视听至於引用奸恶以致人言则反遂非自用不恤公议而徒以不欲反汗为说臣所未喻议者又谓言者好求人之过而执政惟用人之才臣亦以为不然古今用人诚难求备要当录其大而略其细则无弃人矣今子韶之为臣不忠昌衡之为子不孝清议之所共疾典法之所不赦虽区区之所记问吏事有足称者然而可取之善小可弃之恶大用之有害於名教黜之无损於圣朝而大臣谓之用才亦已过矣臣闻近日除吏之际每患言者弹駮以谓数有追改则恐差除不行臣窃谓朝廷不知其不可而使之则罪在耳目之官苟知其恶而不去则咎将谁执与其用人之後恶台谏之多言曷若未用之前少加审慎而使人无可言者乎臣非敢以所论未行忿而求胜直欲以天下之公议上逹圣聡庶几退斥奸邪奨进良善为国家开衆正之路立太平之基而已惟陛下察臣之志力主公道罢子韶昌衡之命以为天下臣子之戒

安世又论王子韶路昌衡疏曰右臣近以王子韶路昌衡差除不当前後共十二次论列未蒙施行臣条奏二人罪恶固已详悉皆中外之所共知非敢以疑似难明之事而妄加之也朝廷取其小才而遗其大恶苟无私意何以至此臣所以反复论奏不能自屈者特以圣明在上与天下之公论为可恃尔伏望陛下力主正道更加详察以臣所言子韶昌衡事状下御史台体量如皆有实非臣厚诬即乞特降睿旨疏其罪恶而显黜之以戒天下之为臣不忠为子不孝者若有一事稍涉虚妄臣亦不敢苟避罔上之戮惟祈圣鍳早决是非使枉直不至於两存奸慝不容於幸进愚臣愿望实在於此安世又论王子韶路昌衡疏曰右臣昨以王子韶路昌衡差除不当前後共十三次论列日近虽蒙朝廷以子韶出守沧州而昌衡之命犹未追改臣既任言责实畏公议累烦天听盖非获已窃谓二广之地控制百蛮祖宗以来选委尤重然而岭南瘴毒人所惮行故凡命帅恩例特厚或贴以职或进其官悉有旧章可以推考今昌衡为子不孝为吏酷虐附会王珪蔡确屡兴大狱违经乱法天下怨疾得免废弃已为厚幸比叨擢用?致人言既罢五羊之行犹冒直阁之宠舍烟瘴之远得湘潭之便使昌衡自为之计不过如此况因弹劾而所授反优於前日轻重倒置何所惩劝臣闻惟名与器不可以假人今馆职帅权世谓高选若容邪党辄尔滥处臣恐朋邪羣小以苟得相矜而正人端士以同受为耻陛下厉世磨钝之具遂为虚名此尤不可以不慎也伏望圣慈检会臣累奏事理追寝昌衡过岭贴职处之散地非惟使不孝酷虐之类无以觊幸误恩亦足示朝廷之好恶风化天下

安世为左谏议大夫又论邓温伯差除不当疏曰臣伏见朝廷除邓温伯为翰林学士承旨初则中书舍人缴还词头继又给事中两次封駮臣窃谓至公之朝必无遂非之理迁延累日未敢论列比闻传报前命复下缙绅相顾莫不失色何者陛下即位以来未尝沮抑公论今两省给舍举职如此盖是佥议以为失当朝廷略不听纳持之益坚臣再三思之不得其说及观告词乃知陛下以攀附之故遂加恩宠臣独疑其不然须至辨正前代创业之主经纶草昧乃有豪杰之士用为佐命之臣谓之攀附可也继体之君或由储贰或自藩邸春宫王府咸备寮属以其有保傅之恩调护之効谓之攀附亦可也恭惟陛下初自妙龄未遑出合诞膺天命遽践宸极中间温伯虽曾暂掌牋记何尝得望清光而遂以攀附加之循名考实显为非据况温伯奸邪反覆天下所知隂假王言内交蔡确此实有罪苟逭典刑更被误恩尤骇物听伏冀陛下审察清议斥远佞人收还诏除以慰衆望

安世又论邓温伯差除不当疏曰臣近尝论奏邓温伯除翰林学士承旨不当至今未奉指挥臣谨按温伯资禀奸邪贪附权利熙宁中王安石吕惠卿势均力敌更相倾陷温伯始终反覆出入两党巧邪侧媚情态万状元丰间蔡确用事悉心附托召自成都置之翰苑及陛下纂承天极褒赏辅弼温伯草王珪麻制则曰预定议於禁途为确命词则曰尤嘉定议之功臣闻太皇太后之立孙神宗皇帝之与子上当天意下符人望圣心先定不假外谋考经稽古无一不合确实何力敢贪天功就如奸人之言出於大臣之策亦当先推上相方及次辅而温伯阴受邪说稍绌王珪乃於确制特为溢美重轻颠倒欺惑天下盖小人之深计将徼幸於异日温伯预闻其事故欲以此张本原心定罪宜蒙显戮苟迯诛窜已出大恩岂可尘汚玉堂奉承密旨况中书舍人缴纳词头给事中再曾封駮成命之下则御史全台两省谏官并有论列陛下即位以来用人多矣至於衆论沸腾物情骇动未见如今日之甚者以此卜之则公议所弃不可不去也伏望圣慈察君子小人消长之机为宗庙社稷永远之虑早出臣奏付外施行不胜惓惓之恳安世又论邓温伯差除不当疏曰臣近已两曾论奏邓温伯差除不当至今未奉指挥臣闻朝廷之务莫先於用人君子进则治之本也小人用则乱之阶也王者深居於九重不能尽知臣下之邪正是以设谏官御史之职俾司耳目之任而采中外之公议是非可否惟衆之从故蔽贤之言不能害君子党奸之论无以助小人明君无所用心而贤不肖自辨知人则哲其道不过於此今温伯奸邪反覆惟利是视交结蔡确臣节不忠自闻诏除甚骇物听台谏论列乞寝成命今已累日未听兪旨事繋消长不避诛谴伏望陛下以臣累奏付外施行勿以奸人先入之语而废天下至公之论岂胜幸甚安世又论邓温伯差除不当疏曰臣前日以职事进对因及治乱安危之大计伏蒙圣慈特赐开纳感激拚蹈莫能自胜最後论邓温伯差除不当陛下谕臣曰卿等须体朝廷之意天下事岂可尽由台谏亦当出自宸衷臣虽已具义理开陈退而深思犹有未尽辄布悃愊上渎天听惟陛下不惮烦而试听之臣尝读国语以谓天子听政使公卿至於列士献诗瞽献典史献书师箴瞍赋蒙诵百工谏庶人传语近臣尽规亲戚补察瞽史教诲耆艾修之而後王斟酌焉是三代之前上则公卿大夫朝夕得以纳忠下则百工庶民犹执艺事以谏故忠言嘉谋日闻於上而天下之情无幽不烛无远不通所为必成所举必当者谏诤之效也後世之士不务献纳於君而多为自全之谋正论远猷鲜有入告於是设员置职而责之以谏矣夫进言者日益少而听言者不加勤此天下之治所以终愧於先王之盛时也神宗皇帝考古揆今更新官制以朝廷者政事之所自出乃用有唐六典之法置舍人於中书省凡诏令之未安法度之未便皆得抗议庶协厥中万一差失则设给事中於门下省委之封駮犹恐人之谋虑不能尽善则又命谏官议论御史纠弹上下维持纲纪完密诚使此地率皆得人交修职业而朝廷不治者未之有也今天下方制万里获覩陛下之清光者亿兆之中仅有一二就获覩之中得接言议者又千万无一焉自二圣临御以来羣臣无非次之对上则六七执政下则四五言官而已陛下所与谋议者其寡少如此臣若更以体朝廷为事知公议之不可而不以告於陛下则黎民疾苦万务阙失邪正之消长中外之情伪何以尽逹於圣听乎昔唐太宗之朝三日不谏则责侍臣盖高卑之势既已辽絶上下之情常苦不通虚已招来犹或不至傥示厌薄人谁尽忠书称尧之悳则曰稽于衆舍己从人语舜之功则曰明四目逹四聡序禹之所以兴则曰益赞于禹禹拜昌言述汤之所以王则曰用人惟已改过不吝惟其谏而能听听而能改此尧舜禹汤之所以圣也伏望陛下开广聡明延纳忠谠言或逆耳则求诸道语或逊志则知其恶任贤勿贰去邪勿疑使怀奸者无隙可乘履正者乐告以善陛下广覧兼听日新圣悳与尧舜禹汤并驱争先不其伟欤臣待罪谏垣曾乏善状惟是尽诚无隐庶几报塞大恩更愿陛下察其爱君之心恕其狂妄之罪少赐采择不胜幸甚

安世又论邓温伯差除不当疏曰臣近以四次论奏邓温伯差除不当至今未奉指挥臣不敢远引前古上烦天聡止以祖宗故事更为陛下开陈庶几愚忠或蒙采纳臣伏观太祖以和?贵家子能业文甚宠待之欲诏入翰林谓近臣曰?眸子眊眊然胷中必不正不可以居近侍其命遂寝景德三年枢密院议次补禁军列校王继英奏曰藩邸给事之人尚在外职者皆聚议腾谤谓臣蒙蔽不言於上致其留滞真宗曰此等皆不自省修苟求侥幸本以因缘际会傥加陞擢必须有名方塞舆议先朝时有一散从官李荣在藩日曾预给使後十余年但隶名尚食局尝随流辈预选先帝见而询之乃知荣也止迁队长岁余渐擢为小校盖国家爵位不可轻授也臣每读至此辄废书叹息何者祖宗不吝爵位惟以待天下之贤苟非其人未尝轻假名器岂特畏下之议已盖将贻谋於後世也且藩邸之吏预有执事之勤虽军校之微犹不欲无名与之况玉堂禁近万万於此者乎祖宗之朝尤重学士每欲命人必审其才器之邪正盖将求贤以自辅非专取其文艺而已如和?者固未见过恶之迹但观其眸子疑非端士遂不复用则选抡之意岂欲以小人在侧邪今温伯奸邪反覆皆有显状出入安石惠卿之党盗取荣宠晚附蔡确轻用王言贪天之功徼幸异日非特和?之比也但以暂掌牋记遂窃攀附之名俾长禁林奉承密旨又非小校之类也臣窃谓太祖虽爱和?之才恐非正人乃辄寝翰苑之命陛下知温伯之奸慝而寘於论思之地太宗真宗於合推恩人犹不轻授陛下未尝出合温伯本非宫寮今乃无名假宠如此臣窃为陛下惜之陛下亦当为祖宗惜之也况词头初下中书舍人已尝缴纳成命既降给事中再具封还朝廷皆不听从然後御史全台两省谏官相继论列苟粗合於公议岂至於此纷纭伏望陛下上体三圣之心下为万世之法因温伯之辞免收还新命使小人之道不能寖长以为朝廷异时之患天下幸甚

安世又论邓温伯差除不当疏曰臣向者累具论列邓温伯差除不当乞行追寝未奉指挥间臣以疾在告不复再进章疏日近窃闻温伯将受新命臣虽伏枕危殆日夕忧懑何者陛下即位以来振起正道登用贤俊天下之情翕然歌颂今温伯之奸邪反覆中外所知攘夺太皇太后社稷之功以归蔡确此戴天履地者之所共疾况臣误被恩擢列职谏省岂敢容纵奸慝以为朝廷异日之患乎自唐以来为翰林学士承旨鲜有不登宰辅日近苏颂是也今温伯既至此地异日岂敢保其不至执政邪臣大病之余三次劳复自度疾势恐不得再望清光若奸人不去朝廷臣虽死目不?矣臣不能自书谨口授臣男具录上进惟陛下哀而听之

贴黄臣闻温伯差除本不出圣意止由大防留身荐引故有是命然大防之意非特欲成就温伯以自结於羣奸而已盖昨来都司拟定任永夀酬赏不当台谏官屡有弹劾大防切齿恶之无以泄其忿怒是以明知温伯之罪公然提拔意谓言者必须力争则欲假此为名以逐臣等皆是宰相之阴谋愿陛下圣明深赐省察又若谓温伯曾掌牋记欲示恩礼即乞朝廷优与职名处之藩镇则陛下所以待温伯者不为不厚而小人寖长之势可消惟乞出圣断早赐施行

安世又论章惇强买朱迎等田产事状曰右臣近以章惇用贱价买百姓抵当田产致朱迎等经户部陈诉?具论列乞行按劾比蒙朝廷下江淮发运司考验虚实窃闻本司所委体量官止於崑山县取索公案看详遂具回奏以谓买田之事虽有实状而於条法别无违碍臣窃谓奸吏附会权势暴虐良民必不肯於案牍之间明着逼胁之迹往往假托公道捃摭它故使无辜之民不胜刑禁然後命狡狯之吏取责情愿出卖之状则是外无违法之形而内有夺民之实也今若信其文具而不原其本意则远民屈抑终无所伸须至辨明以破其妄检准编敕节文侍从官待制以上不得广置产业与民争利臣前章所言者止据朱迎等四户尔访闻?运司体量到乃有二十一户是举苏州之内官卖田产皆惇所有也自来州县估计抵当物业止约一半之直盖官司防异日失陷之弊不敢尽用本价今惇利其甚贱公违条制劫持州县侵害细民争利之罪孰大於此臣又检准律文祖父母父母在而子孙别籍异财者徒三年若祖父母父母命别籍者徒二年子孙不坐臣谓惇用其子承事郎援之名投状承买使惇初不预闻则援宜得罪将惇自为之则咎将谁执况朱迎等状内陈其矫妄之事条目甚多此四人者粗有裹粮故不远数千里求直於省部其余贫病之徒不能自给敛手去业遂至流亡陛下可不念之乎臣闻西汉轵有儒生侍使者坐客誉郭解生曰解专以奸犯公法何谓贤解客杀此生吏以责解解实不知杀者杀者亦竟莫知为谁吏奏解无辜御史大夫公孙弘议曰解布衣为任侠行权以睚眦杀人解不知此辠甚於解知杀之当大逆无道遂族解臣窃谓惇尝为执政非特郭解匹夫之比也州县畏惇之势迫逐平民使之失职而惇不顾国法并以贱价易其田宅又非郭解之不知也今若以奸吏舞文粗能应法害民之实略而不问恐非春秋诛意不诛事之义伏望陛下详阅朱迎等四状事理特降指挥劾本县官吏挟情不公之状按惇矫诈乱政之罪明正典刑以戒天下其苏州及本路监司不受朱迎等辞诉亦乞并行黜责所贵权豪知畏远民安堵

安世又论曰右臣伏见去年十二月内苏州崑山县人户朱迎等经户部论诉章惇强以贱价买百姓抵当产业遂具论列乞正其罪自後蒙朝廷委?运司考验虚实今年正月间本司体量奏到事状虽依违灭裂不尽本情然其大槩己见朱迎等所诉不至诬罔如惇用其子承事郎援之名投状承买官卖田产共二十一户皆有按据最为要切臣以谓章援不告其父私成交易则当得别籍异财之罪若惇假托名目则自有降等之法兼诸育状内亦指定下状之日援方在京就试则惇之矫诈又甚明白遂以合用敕律奏闻必谓便可议罪今已累月未蒙施行上下畏惇一至於此按惇闲居里閈不与政事而气焰凶暴官司严惮宁屈陛下之法不敢逆惇之意使惇有权得行其志则天下之弊将如何哉今体量到事迹既皆有实无可疑缓而故为留滞臣恐有与惇隂为地者更相搜摘细故会问往复则明堂赦恩必遂原免然则大奸何幸而平民何不幸也伏望圣慈详此事理明敕三省早令结断其州县监司不受朱迎等诉状亦乞特行降黜所贵乱政跋扈之臣屈法阿私之吏知有典刑易为制御远民屈抑有所伸雪安世又论曰右臣伏自去年十二月後来累曾劾奏章惇劫持州县不顾国法强以贱价买百姓抵当物业遂致朱迎等四人不远数千里赴愬省部後来蒙朝廷下?运司体量已有实状而迁延半载未蒙施行臣前月二十二日延和殿再具奏列伏蒙宣谕便令结断又今踰月未覩指挥臣窃以惇气焰凶悖陵暴寡弱诈以男名广置田产公然别籍殊无忌惮罪状显着曾非隐伏而尚书省曲为留滞以幸赦宥甚非所以称陛下仁爱元元之意伏望特降睿旨早正典刑庶几乱政跋扈之臣不至幸免远民屈抑有所伸雪

安世又与谏议大夫梁焘左司谏吴安诗同论章惇疏曰右臣等伏见章惇在苏州日强以贱价买朱迎等抵当田产自去年十一月後来右正言臣安世累曾论列蒙朝廷下江淮?运司体量皆有实状日近窃见敕断罚铜十斤臣等按惇尝备执政固宜奉法循理尊君爱民而气焰凶暴劫持州县贪利无厌使人失职原其不畏国法之意盖有陵蔑朝廷之心而所责太轻未厌公议况惇与蔡确黄履邢恕素相交结自谓社稷之臣天下之人指为四凶若不因其自致人言遂正典刑异日却欲窜逐深恐无名伏望圣慈特赐详察明降指挥候惇服阕特行废置所贵奸豪屏息永絶後患

安世又同论章惇疏曰右臣等昨以劾奏章惇强用贱价夺民之产朝廷体量得实止断赎铜十斤罚不当罪?具论列今已踰月未蒙施行臣等按惇用其子承事郎援之名承买朱迎等田产而下状之日惇父尚在检准名例律疏谓祖父母父母在子孙无自专之道而有异财别籍情无至孝之心名义以之俱沦情节於兹并弃稽之典礼罪恶难容二事既不相须违者并当十恶推原法意正为惇设为子事父而用意如此不孝孰大焉至於悖慢帷幄之前殊无人臣之礼交结蔡确造播奸言贪天之功徼幸异日为臣事君而处心如此不忠莫甚焉臣等按惇之罪寔人伦之所共弃王法之所必诛投之四荒始能塞责赎金轻典衆谓失刑伏望圣慈深赐省察依日近邢恕例不候服阕预降责命所贵邪正明辨奸慝知畏

安世又同论章惇疏曰右臣等近已累具论奏章惇罪名未正欲乞别议窜黜至今未蒙施行臣等伏见监司郡守以下不受朱迎诉状并行责降令丞违法授给田产亦已冲替检准编敕节文冲替比徒一年臣等窃谓原心定罪故有重轻据事约法亦分首从今干繋官吏皆因惇而致罪而反处徒坐惇系首恶之人乃止赎铜十斤事理颠错亦已太甚况下状之日惇父尚在而别籍异财事状着明考按律文罪入十恶愚民冒犯犹有常刑惇为大臣天下所望而亏损名教絶灭义理止从薄罚何以示惩臣等窃谓圣人制法惟务至公若行於匹夫而废於公卿伸於庶民而屈於贵近此乃姑息之弊政非清朝之所宜行也按惇父在而别籍合徒三年既犯十恶即议请减赎一切不用未委前日所断援引是何律令伏望陛下深赐省察出臣等此章诘问执政如律文别有冲改臣等妄言即乞明行罔上之戮若大臣别无异说即乞出臣等章疏以正惇罪仍依近降圣旨不用赦原但能稍正典刑庶几不屈清议惟冀出於宸断早赐指挥

安世又同论章惇疏曰臣等向者数曾论奏章惇罪名未正今已累月未蒙施行臣等按惇於元佑三年二月十四日用其子援之名承买诸育抵当田产至五月十六日方丁父忧即是投状之日惇父见在推考事实别籍甚明据律定刑罪入十恶则议请减赎一切不用虽经赦宥无得原者庶人之愚或有抵冒朝廷行法未始少私惇位大臣为民所望而絶灭义理贪利无亲止令赎金是乱典宪臣等窃谓君子犯义小人犯刑古之圣贤以为深戒若谓惇为君子耶今则犯义矣以惇为小人耶今又犯刑矣二者均不能迯圣人之诛则朝廷何惮於惇而废祖宗之法伏望陛下出臣等此章送刑部定夺若律文曾经冲改引用不当即乞正臣等妄言之责如勘会惇投状月日系丁忧之前委是父在别籍异财即乞依律断罪所贵法令画一天下信服

安世又论章惇疏曰右臣伏自去年十二月後来十次论奏章惇买田不法等事虽蒙朝廷节次施行而惇之罪名今犹未正迁延周岁竟至经恩公论难安须烦天听臣闻议者以谓从来大臣不欲与衆庶交易故托子弟以立文契臣以为不然祖宗之制惟戒从官以上不得广营产业与民争利苟非殖货太甚则是法所不禁若身为大臣欲避好利之名而使子弟侵刻下民乃是阳为应法而隂纵贪鄙欺君犯义无大於此借如或者之说须无父兄方可别立名目今惇父尚在而下状之日乃用其子上亏孝敬下失义方庶人之愚犹不至此大臣之体固若是乎议者又谓惇已不带职及有旨候服阕日与宫观差遣足以示惩不必深责臣亦以为不然惇之不得职名自是朝廷以其无礼於两宫黜之外补故不用执政善去之例後来惇以便亲为请遂得提举洞霄宫方陛下圣政日新奸邪屏息如惇等辈自知罪恶贯盈必求退缩将来终制方且自陈而乃以宫观授之正是中惇之意恐不足以当今来所犯之典刑也臣伏见两浙监司及苏州崑山县官吏以畏惇之威奉法不谨朝廷体量得实并已断遣轻者赎金重者冲替检准编敕节文冲替比徒一年臣窃谓原心定罪固有钜细据事约法亦分首从今有司依阿废职诚不可恕然皆因惇以致罪而反处徒坐又元降圣旨不许原赦即是干繋官吏获谴反重於惇矣惇以前执政之势劫持州县残害平民贪利无亲不畏国法既系首恶之人乃止罚铜十斤即是惇所得之罪反轻於干繋官吏矣倒置如此公议谓何臣闻自责罚本路监司後来至今讼者不已盖惇平日恃权暴横人不敢校既知朝廷特为伸理是以竞来赴愬为民之害如此之极何可贷也伏望圣慈以臣劾奏着之责辞或令降官或俾分务但能不失有罪足以稍正国体惟冀出於宸断早赐指挥安世为宝文阁待制枢密都承旨又应诏言事曰臣伏自去岁疾病得请崇福曾未数月复蒙召用虽圣恩博大不遗小才而臣朴拙愚暗未有以报塞万一坐耗厚禄日负忧愧至於当今之要务朝廷之阙政每有闻见屡欲论列而既去言路不敢出位伏覩今年四月七日尚书省劄子勘会近臣自许言事三省同奉圣旨令御史台行下臣忝备从官亲承诏命事繋国体义当尽规愿陛下留神而听之臣闻朝廷除吕惠卿中散大夫光禄卿分司南京物议沸腾舆情震骇伏惟陛下初践宸极务从人欲以惠卿蔡确之徒残民蠧国辜负任使为四海所疾是以相继贬逐屏之远方虽匹夫匹妇之愚莫不晓然知二圣之心本为天下生灵驱除患害非有好恶之私也谓宜永投荒裔终身不齿而惠卿自移宣城方踰再岁考之常法犹未当叙不识何名遽复卿列议者谓蔡确之母见在京师干诉朝廷愿还其子大臣未敢直从其请故以惠卿尝试两宫若惠卿之命遂行则将藉以及确确既复用则章惇之类如蝟毛而起为天下国家计者其得安乎臣伏观国朝会要第二百三十七卷太宗皇帝雍熙二年五月二十四日中书门下言有尝任职官遣谪在外者昨经赦宥望令归阙责其後効帝不许谓宰相曰朝廷致理当任贤良君子小人宜在明辨大抵人君宜先自正其身亦如治家家长不正家亦乱矣故听谗邪之言则骨肉至亲坐成离间岂能致肥家睦族之道欤大小虽殊其致一也今海岛琼崖远处甚有窜谪之人郊禋以来岂不在念盖此等为行巇嶮若小得志则复结朋党恣其毁誉如害羣之马岂宜轻议哉臣窃谓祖宗仁悳均被动植及其制驭小人则一切断之以义惟陛下善继善述不愆不忘保守初政坚如金石万机之暇屡省先训异日或有大臣尚持姑息之论巧为道地假借大奸伏望陛下以太宗之至言面折其妄使中外羣小不能窥伺朝廷之间隙揺动正道天下幸甚

御史中丞刘挚弹四凶疏曰臣窃伏以陛下临御以来运动政几以时弛张述成先帝制治立法之意使光昭于天下利兴害除四方鼔舞至於清明朝廷分别邪正斥远奸佞锄去强梗皆妙虑神断优游闲暇不出於喜怒不见於言色而天下之善恶已辨是非已正矣何其盛欤然於此时臣窃怪天地之和气尚或未应忠臣义士之论尚或未平此其故何也臣尝究之盖天下之元恶犹有稽诛天下之大奸犹有漏?而国法犹有未正此中外所以犹未厌也国之失政莫大於使奸恶幸而免今论其大者则前日之四三宦官是也臣待罪风宪虽知触权幸言出而患入然臣有言责贪报恩遇则何恤乎身之危哉谨为陛下言之王中正元丰四年将王师二十万由河东入界计其随军齎运役兵民夫通数十百万衆矣中正徘徊於境上殆半月而後出翺翔乎疆外顿沙漠而不进公违诏书不赴兴灵会师之约天寒大雪士卒饥冻坐使物故十之七八古之将帅固有无功而还者然犹当保完师旅归报於国今精兵劲骑一无所施自取狼狈死亡殆尽按之军法宜即显诛中正略不自劾请罪而先帝以天地之量无所谴诃又遣使赐予问劳然後中正徐徐求闲局厚俸自佚而去此国法未正者一也李宪之於熙河贪功生事一出欺罔朝廷之威福柄令持於其手官吏之废置用舍出於其口监司帅守而下事宪也如父兄而宪之颐指气役之也如奴隶县官财用听其取与内之府库金帛转输万里外之生灵膏血渔敛百端倾之於宪如委诸壑出没吞吐神鬼莫见而一切不会於有司兴灵之役宪首违戒约避会师之期乃顿兵以城兰州遗患今日及永洛之围宪又逗留不急赴援使数十万衆肝脑涂地罪盈恶贯不失於总兵一路此国法不正者二也宋用臣奋其私智以事诛求榷夺小民衣食之路琐细毫末无所不为使盛朝之政几甚於弊唐除陌间架搨地之事伤污国体不恤怨讟其出入将命捷若风火务以巧中取悦事无不谐动画密旨故擅作威福侵淩官司冒昧货财更无案籍都城为之憔悴啇旅所以不行疮痍蠧害至今棼然而莫能理然亦不失享禄於善地此国法不正者三也石得一领皇城司夫皇城司之有探逻也本欲知军事之机密与夫人奸恶之隐匿者而得一以残刻之资为罗织之事纵遣伺察者所在棊布张穽而设?家至而户到以无为有以虚为实上之朝士大夫下之富家小人飞语朝上而暮入於狴犴矣有司无古人持平守正之心以谓是诏狱也成之则有功反之则有罪故淩辱箠讯惨毒备至无所求而不得无所问而不承被其隂害不可胜数於是上下之人其情惴惴朝夕不敢自保而相顾以目者殆十年皆得一发之今不失厚俸安坐此国法不正者四也是四人者权势锋?震灼中外毒流於民怨归於国宰相执政知而不以告于上谏官御史惧而不敢论其非幸而出於圣人在上之时以先帝神武英气镇压其奸不然其为祻患岂不若汉唐之宦官哉以尧之圣不免四凶之在朝至舜起而後诛投之孔子为鲁司寇七日而诛少正卯先帝未及肆其诛於市朝而以遗陛下陛下所宜以舜之事自任今阅岁时尚未闻以典刑诏有司臣未谕也伏乞圣慈以臣章付外议正四罪暴之天下而窜殛之以明国宪以服天下谨具弹劾以闻

挚又劾太原擅兴疏曰右臣窃以国家之患莫大於发政行令而人敢违人臣之罪莫大於邀功罔上而为国生事记曰不从令者死於律擅兴千人者诛盖自古失御臣之道使其淩上召乱而後患有不胜言者多必繇此然则法令不可不严而人主不可不察也臣伏覩去年三月六日陛下登极赦书节文应缘边州郡仰长吏廵检使臣钤辖兵士及边上人户不得侵扰外界静守疆场勿令搔扰命令既下边境之上风尘顿息蕃夷之情感服内面当此之时知太原府吕惠卿辄於四月中旬被受赦勅之後连遣部将折克行訾虎相次以数万人入西界讨荡所得首级皆是浅边老弱虚夸以为功而官军人骑死伤甚衆未几西人复仇以五月犯塞疆臣战没士卒陷亡臣以谓劳师动衆奏功不实以至构怨边隅犹皆未足论也而其公违诏勅擅出师旅实无人臣之礼则其罪不可以不治臣谨按惠卿遭遇?起初不以道幸尝备位执政不深惟大义报国乃欲造非常之功图再进用且边陲本自无事又陛下新即位衔恤慎始岂遑用武故上循祖宗以来践阼故事加惠边鄙禁相侵扰丁宁戒谕所以休息军民慰安夷夏诏号宣布明若日月可谓至恩盛悳人情孰不欣戴而惠卿以前两府居帅守之任所宜与国家同休戚将顺圣意以镇方面乃敢用贪功幸进之志为此乱阶夫违弃制诏亏臣子之道其罪一也当陛下谅隂之中谋动干戈其罪二也受神宗遗诏未逾月而忘哀疚之情觊幸功赏为大不忠其罪三也致新天子命令失信於四夷其罪四也开边隅之隙至今警备未得安靖其罪五也夫惠卿天下知其为奸人也方命擅兵天下之大恶臣恐防微杜渐朝廷不当涵养而不虑也昔汉之王恢欲徼一时之幸於匈奴故建马邑之役孝武许之是恢奉诏以从事也然终以谋出於恢故下恢吏不赦使自杀冯奉世使外域以便宜撃莎车立功万里终以擅命不侯盖古之御人慎兵法义如此若惠卿则非如恢之请命也又非如奉世之止於擅命也被新诏後勅禁约甚明而废格不頋是叛命者也方陛下嗣政之始以威福信义怀宁天下之时而第一命令为强悍之臣叛违而不从若朝廷无所诛诘上下不敢谁何臣知陛下异日有大政号将不足以令天下而信四夷奸臣之逆命心轻国宪者将接迹而动矣臣位中执法职在纠治奸慝伏请以臣章付外议正惠卿罪状考古之义依律处分以伸大公之法为奸雄之戒谨具弹劾以闻

挚再劾蔡确疏曰臣闻周书君陈曰尔有嘉谋嘉猷则入告尔后于内尔乃顺之于外曰斯谋斯猷惟我后之悳此言人臣之义有善则称其君虽谋出於已亦必曰吾君之德者上下相成忠厚之至也伏见宰臣蔡确辞位求退其所上表无引咎之意有论功之言自陛下临御以来美政盛事民所歌颂者确皆铺列条叙以为已功中外传之靡不怪笑夫收拔耆旧之臣置诸左右乃陛下至明独见以天下公望用之而确乃以为已之所引罢去有司渔利剥下苛细之法而绌逐汚吏乃陛下仁心惠德以苏疲民而确又以为已之所请至於申戒边场不使生事分遣使者求民疾苦修法令以完先朝之政包同异以行大公之道此中外皆知出於陛下圣谋睿虑实新政之甚善者而确乃一切认之掠为已事贪天之功欺示天下其意谓此数者陛下不能知之因已请而知之陛下不能行之因已请而行之其於轻慢君父欺罔臣庶违道干誉至於如此凡确之所引数事者确果曾有所建请乎盖不可知也确在言路为执政前後久矣不言之於先朝而言之於今日此何意也果有建请固大臣职尔如君陈之归美於上可也而叙于求退之表又何意也夫不言之于先帝此不忠之罪也言之于今日此取容之计也叙之於表谓我有功则是阳为求去实欲陛下疑以为功而留之因欲求免於公议此持上罔下之谋也古之人有言於上退则削其藁不欲使人知善之出於己所以推远权焰避掠美干名之讥不知此则何足以为大臣乎确无礼不恭朋邪怀贰无廉耻之节昧进退之义又自去冬大旱至今确为上相身任其责其罪恶之着无补朝廷今既逼於公论不得已而求去正当痛自咎责踧踖伛偻为恳切必退之词乃大臣去就之体今确夸功扬已露行行不平之气为臣如此不谓之大奸大邪则可乎伏望以确表并臣此章付之三省议确之恶重行窜逐以正典宪使天下为人臣者知事上之道

挚又论蔡确十罪疏曰右臣近具状乞罢宰臣蔡确至今未蒙施行缘臣备员御史以触邪指佞为职今宰臣奸险有犯公议臣若失职谁敢言者伏见祖宗以来所用相臣考慎选择必取天下有德有望之人故内则庙社安外则夷夏畏下则衆庶伏其功名事业照于天下至今称之未尝有法狱之吏聚歛之人诡谲之才阴贼之行天下所嫉而使在相位如确者也臣所以不避再三干冒天听确之当去其罪非一公违陛下勅命不赴神宗?引内宿为大不恭其当去一也山陵使囘明有历代及国朝故事而略不引罢废礼贪位其当去者二也皇帝陛下之立乃天人之所助而太皇太后之德也确辄自称定筞贪天之功其当去者三也在中书二年不将差除与三省合奏及身迁门下隂使言者申请招权营私其当去者四也其弟犯法蹇周辅承勘两次皆灭裂平治其事故今日周辅父子有罪言路累有弹奏而确力主之不罢其任屈公法报私恩其当去者五也执政臣寮已经覃恩迁转无故又进一官妄引嘉佑治平不可用之故事欺谩圣听不顾廉耻其当去者六也与章惇死党相结一柔一刚一合一离欲以销磨同列牵制善政中外皆知其术其当去者七也自去年十月至今并无雨雪骄阳肆虐天下大旱民情惶惶实由确奸邪所召况位居上相正任其责其当去者八也确在熙宁元丰间锻链寃狱排逐善良引荐奸伪变更祖宗政令以诛求民财确在言路在司农在执政首尾身任其事见法令未便何尝闻有一言论列裨补惟是阿谀护持以谋进用及至今日自见其非乃稍稍语於人曰在当时岂敢言也此确之意欲於今日固其名位故反将归曲先帝是可谓大不忠矣朝廷以高爵重禄尊养辅臣欲何用哉岂有可言而不言也假如言之而不听当以死继之假如畏惧而不敢言则当辞事而去乃臣子之常分也当时诡随及时移事改方为自全之计而卖过归咎是可谓大不忠矣事先帝不忠则安肯尽忠於陛下也哉此其罪恶尤大其当去者九也近者奉使山陵囘随行属官故事自皆推恩而确乃特荐高遵惠张璡韩宗文乞从优恩上欲以悦圣意旁欲以饵同列赖陛下至圣至公照其狡计而议遂不行中外闻之莫不欣快陛下观此用心则确之邪正不难知也此一事尤喧物论而罪尤大者其当去者十也确之罪恶如此羣议沸腾臣愚区区之言略已自竭而圣度包容一切不以为意在圣慈不失恩於确则可也其如朝廷之轻重天下之安危生民之祻福人情之去就在确之罢不罢尔则所繋岂不大也今忠臣义士当盛明之时人人皆愿自効而确犹在位谁敢明目张胆尽心於朝廷哉正人不得立则陛下之善政不得行天下之敝法不得改今大旱累月燥风惨日自冬入春宿麦已槁疾疫将作内外之情惊惶不安皆由大奸在朝廷天示谴告伏望圣慈深察事势以天下为念早发圣断罢确职任使之外补以答天变以召和气以慰公议以新改元之政天下幸甚

挚又劾河北漕臣论河事反覆疏曰臣窃以天下至广非朝廷眎听之所能及故分建监司以寄耳目凡一方利害休戚唯监司之言是听也使监司皆忠慎不欺则其言可信一有诞谩轻易邀功徇私之论则朝廷将受其罔而下将有受其祻者矣伏见河北转运司昨者妄建河议欲为迎阳故道之役以夺大吴新河之势乞许一面经画谓如此则新河下流数十州县尽免水患叙述果敢其言蔼如也及闻朝廷遣使按视而本司遽复变而为孙村之说欲便施工今春了毕既而使者到部情见理得於是李南公范子奇翻然又尽以前所议为非其略曰故道堤岸尽已坼去灵平埽岸深占河身上下扼束必为大患又曰迎阳下瞰京师孙村水势不顺两处回河事节委实不便臣按南公等正月十八日状称今来躬亲相视乃是前此累作奏请之时都未尝亲至河上而遽以非常之利害不赀之劳费辄尔上闻欲以侥幸有成设使万一朝廷以监司之言为可信而过听其计岂不误大事欤夫臣子之分建策进说苟其志在陈献利便则後遂有当否固无足深咎者然如南公等身任职司其言为朝廷所信今日河事又在所部咫尺之近固宜考见底里然後为言而乃惯习欺罔妄图功利及见朝廷选遣近臣知其必究事实自以前议莽卤恐得罪咎故不待使者同行阅视之毕本司已自奏陈公然反覆轻侮君父转大议是非如反掌视一方安危如儿戏夫事上之道唯恭与诚故书马不足古人犹忧其谴死上书不实勅律明坐以大罪南公等前之言乃出於轻?妄作非恭慎也後之奏乃欲以奸计求免非忠实也不有显绌何以申明典宪少戒欺谩反覆奸伪之人伏望指挥正南公等罪状特赐窜谪庶协羣议谨具弹劾以闻

挚又劾章惇疏曰右臣窃以传曰有德进则朝廷尊又曰仁者宜在高位不仁而在高位是播其恶於衆也伏见知枢密院事章惇资性佻薄素无行检庙堂议政无大臣之体专以骄强轻肆作俳谑之语以?侮同列夸示左右其语播于都下散及四远传以为笑比来圣旨增损政令之未完善者惇则必出异意沮持其事方宋用臣骄横不法惇在政府而与之厚善纳其所遗酒醪虽更赦宥臣以谓大臣不廉犯大义之责不当如小臣论赦令前後也谨按惇夤缘遭遇幸得备位近辅不深惟朝廷高爵厚禄稍自矜重以道义图报而淩轹谐戏不可谓德闭善害政不可谓仁而交非其人又从而以货取之可谓无廉隅矣可谓播其恶於衆矣方且扬扬高步人皆指而议之殆非所以尊朝廷厉羣下也伏请圣断罢惇政事以见公论

挚又劾黄隐疏曰臣伏以国之教化出于学校学之废兴盖繇师长故圣人既建庠序必立之官苟非博通经术而有悳行者则不能使学士诚服而心悦之祖宗以来莫不慎其选任而仁宗庆历中最号得人如胡瑗孙复石介实为之首育材之效後世有考焉神宗崇儒重道大建学制训?经典以幸多士恩施甚厚今在学学者衆多与古争盛而师儒之位岂可以非其人伏见国子司业黄隐学不足以教人行不足以服衆於学之政令唯考校课试迁补职掌最繋奨劝不可不公而隐违法徇私事皆有状以致大喧物论多於生员试卷之末立词说出牓以示衆变弃义理疑惑学者阴附权要奨进浮薄故使学衆不伏怨情詾詾至有腾为嘲谤之词者议者谓近时学官之肆为私枉无若隐之甚者按隐本无术业使在此官非其所长恐不足以表率士类奉宣教法无以称陛下首善造士之意伏请罢隐职任除一外官以安学者

故相王安石经训经旨视诸家义说得先儒之意亦多故先帝以其书立之於学以啓廸多士而安石晚年溺於字说释典是以近制禁学者毋习此二者而已至其所颁经义盖与先儒之说并行而兼存未尝禁也隐猥见安石政事多已更改辄尔妄意迎合传会欲尽废安石之学每见生员试卷引用隐辄排斥其说此学者所以疑惑而怨之深也夫安石相业虽有间然至於经术学谊有天下公论在岂隐之所能知也朝廷既立其书又禁学者之习此何理哉伏望速赐罢隐以允清议以一风俗

右司谏王觌奏乞责降蔡确疏曰臣等伏见军器少监蔡硕盗用官钱乞取货赂计赃共及万缗论法当坐极典硕前宰相确之亲弟也初硕奏以钱二十万缗计置军器物料仍乞从本监举官分领其事乃是硕之措意本欲与其私党共为奸利事下工部勘当工部乞吏部选官确方执国政不用工部之议而徇硕之本谋欺罔圣聡颁降朝旨特依本监所请举官硕乃得引用窦长裕刘仲昕付之官钱同为侵盗遂至赃汚狼籍夫宰相者正身齐家以表仪百官进善退恶以佐佑天子者也确不能防闲其弟使不犯法已是罪人而况废省部之申陈假朝廷之号令使硕得自引私党济其奸谋此而恕之孰不可忍确今以观文殿大学士守辅郡有玷名器伏望圣慈特行贬黜以慰公议

贴黄臣等本欲候朝廷断蔡硕之後论确罪状今窃闻蔡硕案已具多日确不从工部之议而使硕得引用私党以成其奸见於奏牍事理已明则确之罪状不待断硕之後而可见也伏望圣慈详酌早赐施行

觌又风闻朝廷欲下诏书以安邪党乞行寝罢疏曰臣风闻外议谓朝廷以近者放黜一二大奸十数巨蠧恐人情之不安将降诏书以安之又将戒言事官凡臣寮旧恶不得复言臣固未详虚实诚出於此恐四方有识之士轻议朝廷也夫人君之圣得如虞舜则无以过矣然舜之御羣臣乃在於黜陟幽明而天下咸服当是时不闻人情不安而亦不闻有诏书以安其党类也人臣之贤得如孔子则亦无以过矣然孔子之为鲁司寇摄行相事七日诛少正卯而鲁国治当是时不闻人情不安而亦不闻有命令以悦其朋党也盖人君之所以御下者黜陟二柄而已陟一善而天下之为善者劝黜一恶而天下之为恶者惧则是黜陟之效也岂以其为恶者惧而朝廷亦为之惧哉惟至於诛叛臣伐叛国而以其胁从者多污俗既衆则必下惟新之诏施旷荡之恩而一洗之苟不至於此则何疑而降诏乎伏自陛下临政以来开广言路黜幽陟明公议莫不以为宜人情莫不以为悦所逐一二大奸十数巨蠧其门人故吏皆与其人比肩事主者谁肯甘心以党与自名不过中心愧惧而不敢袭故态以为恶而已是乃朝廷黜陟之效见於此矣遽然下诏臣切骇之若臣寮之旧恶使言事者皆不得言尤非臣之所谕也且恶有显晦罪有轻重若陛下圣意必欲安邪党之心则凡人之暧昧之恶诖误之罪言事者及之则寝而不报可也如恶之昔晦者由衆言而既明罪之甚大者因进用而已着置於君侧则欺君委以事权则败事彼言事者方且遵奉诏旨默而不言则果朝廷之福乎居言责而稍知职分者尚可以安其职乎臣伏望陛下断自圣心如大臣之论果有以诏书为请使熟议焉可止也或诏书已成愿陛下留中而勿出乃天下之幸也干冒睿听臣无任战汗之至贴黄言事臣寮言人之不善小则结怨於终身大则为仇於累世岂所欲哉但以既居其职不敢上负朝廷以废职事如果有诏书杜言者之口则以不得言责为耻者渐当引去缄默不言者充位而已则臣恐陛下之忧不在邪党之不安而在邪党之日炽也臣窃为朝廷惜之惟圣慈详酌

觌又论执政张璪疏曰臣伏覩今月八日诏书荡涤隐疵濶略细故以开诖误自新之路天下幸甚然臣窃观自古仁圣之君莫过於尧舜而尧之为治其大要乃在於哲而惠也舜之为治其先务乃在於难任人也惟其哲而惠故巧言令色不得骋其私惟其难任人故怀奸挟诈者不得遂其恶於是尧乃得以致黎民怀之而舜乃得以致蛮夷率服也伏惟皇帝陛下太皇太后陛下临政以来登进忠贤放黜奸恶可谓哲而惠矣可谓难任人矣惟能不倦以终之则黎民怀之岂减於尧而蛮夷率服何愧於舜哉今者下寛大之诏推旷荡之恩凡有误先帝任使之人一切不问者圣意盖以谓罪显恶钜者皆已去矣彼隐疵细故犹治焉则非所以包荒含垢之义也故涣然施惠而一洗之以慰安羣衆之心臣虽至愚尚复何疑而过计议论以蹈羣衆怨怒之机乎臣但见诏与事违名与实异人情之所共骇故不敢嘿嘿为取容之计今复为陛下一论之诏曰罪显者已正恶钜者已斥陛下亦尝深察乎罪显者果已皆正耶恶钜者果已皆斥耶若犹未也则民之具瞻何可欺世之公论何可诬也彼碌碌一官不当权要罪显而未正恶钜而未斥者固不足算而庙堂之上执政之间陛下日与之谋谟可否天下之几政者犹有其人焉张璪是也故诏下以来智识之士莫不惋愤叹息以谓罪显恶钜之人方在君侧而谓之罪已正恶已斥则欺罔蔽惑之患可从而知矣虽在畎亩犹当疾首蹙额而为朝廷忧况如臣者待罪言责为陛下耳目之官乃忍钳口结舌而安处乎彼张璪之奸邪欺罔臣自今年二月以来累有封事具陈其状并窃闻言事臣寮论列者非一陛下不惟置而不察方且明诏中外以既无罪显恶钜之人而余皆一切不问矣璪得乘此以自负而胶固其邪党臣恐自今以往邪党无射隼之忧而朝廷有养虎之患也不唯如是而已且使天下有以窥蠧朝廷以谓左右大臣罪显恶钜如张璪而陛下犹不知之则四方万里之远百官羣吏之衆何以广覧兼听而坐照其奸邪臣窃以谓陛下不去璪无以解天下之惑无以破羣邪之党无以隆朝廷之势也惟圣慈深察而详择焉天下幸甚冒渎睿听臣无任战汗之至

觌又论蔡确韩缜等居中罔上劄子曰臣向者尝有封事论吕惠卿在太原违赦出兵等事已蒙朝廷施行在惠卿罪恶固自不一然惟是违赦出兵於国家安危治乱所繋尤重臣於前疏已尝乞兼治经历官司之罪是时臣以所闻出兵本末未甚详悉故未敢继有论列今窃闻去年二月二十七日劄子三省枢密院同奉圣旨令陕西河东经略制置使司各选差近上冬官统制沿?将副兵马若敌马近边屯聚审度敌势择利施行臣契勘去年二月二十七日正是神宗违豫多日人情忧恐之时不审三省枢密院如何得同奉圣旨择利用兵三月十六日劄子检会去年二月指挥春耕是时令陕西河东逐路经略司选择将官差兵马三五千人忽往倏来觅便讨杀三省枢密院同奉圣旨所有将兵使臣兵马并须斟酌敌衆数目不须拘以三五千人相度多少将带前去痛行讨杀臣今契勘三月十六日正是神宗上仙二十七日圣情悲哀之时不审三省枢密院如何同奉圣旨用兵讨杀伏缘其时三省枢密院臣寮七人内蔡确韩缜章惇张璪四人皆惠卿之死党惠卿虽在外欲有所为则四人者合谋一意而莫之逆也其余备员固宠之人安能独正其事哉盖去年春间四人者专秉国政惠卿乘此时隂有所求无不如欲於二月二十七日既降择利用兵指挥又於三月十六日复降不拘三五千人指挥惠卿乃得出兵二万余衆深入西界其意不过欲偶有微功则党人可以援引而庶几复至於大用而已非四人者居中用事敢为欺罔同恶相济则其肆意妄为岂至於是哉故前项两次朝旨遍下河东陕西诸帅而惟惠卿敢於此时大出师旅者恃其与执政大臣隂相为谋而无所畏忌也若确缜惇等至今尚在庙堂与璪尽得骋其凶德则何所为而不可哉赖宗庙社稷之灵陛下奋?英断罢确缜惇政事而置之外郡矣惟璪尚当重任陛下若不速去璪使得渐为奸党之地则臣恐确缜惇璪内外交构之患不止如前日与惠卿废赦用兵之事而已惟圣慈详酌

贴黄去年二月二十七日三月十六日三省枢密院取圣旨因依陛下必能记忆也大凡指撝边帅用兵国之大事安危所系也奏陈之际岂容草草元丰七年神考当国家无事之时其时耕耰之兵尚限以三五千人今更不拘以数者盖惠卿欲之而已彼确缜惇璪委天下安危之计而徇其私党岂以国事为恤哉况计其出兵既多则其为大事又可知矣若其时三省枢密院奏陈之际不为大事而仅同细务则璪等欺罔之情状可见也

觌又乞再诛窜吕惠卿疏曰臣等伏见近降朝旨以臣寮上言吕惠卿罪恶责授惠卿中散大夫守光禄卿分司南京窃以执鲸鲵於漏网稍正邦刑蓄虎豹於近郊终贻後患谨按惠卿在熙宁中恣行不义剏立弊法上以诖误朝廷下以贼害海内诈穷力诎黜居藩郡犹复妄希功赏轻用甲兵结怨西戎胎忧先帝罪状显白已不容诛至於私行险詖人所不为始与安石结刎颈之义终与王氏为寻戈之仇忠信蔑然诡变难测今虽自知罪大不容於世然犹诈称疾病潜伺间隙譬如蝮蛇猛兽虽蹔尔弭伏而凶性终在遇便即?若不深为圈槛投畀无人之境臣等恐其防闲稍缓窃出害人不然臣等岂不知降四官落一职为分司官在於常人岂为轻典乎盖以尧之四凶鲁之少卯既非常人不当复用常法治也况复皇帝陛下即位之初明降赦书戒敕?吏不得侵扰外界务要静守疆场是时惠卿任河东帅被遇先帝恩德最深自闻遗制略无哀戚日夜点集兵马为入界讨荡之计及其迁延未?恐为敌所觉知遂令兵马司借赦书不得侵扰之文晓谕将佐以款敌计仍於四月十五日具奏上件事由於二十一日出界夫登极赦书国之大信所以绥靖中国怀来四夷人臣奉行敢有轻议今惠卿公然违戾出师伐国而又借用其文设诈欺敌侮玩朝廷殊无忌惮推其心则出於无君论其罪则入於大不敬积其前後所犯皆在不赦朝廷纵欲贷而不诛只乞检臣等前奏投之四裔以御魑魅臣等与惠卿初无仇怨但以为国去凶义不可已惟陛下特赐裁断

觌又论责授武昌军节度副使潭州安置章惇隂邪惨酷窃弄威柄乞行显戮疏曰臣闻滔天圯族治世之所必诛乱政虐威圣人之所不赦岂容凶德久汚明时近者特进章惇责授武昌军节度副使潭州安置臣伏读录黄臣寮上言及制命大槩谓惇为性残刻每晨朝奏事凡陈开道之言无非杀伐之事公然不顾勅牒以己之平昔仇怨故托谤讪宗庙或称谋危上躬窜斥南荒投之死地编类章疏看详诉理受祻者一千余家拔擢门下小人布列内外以隂邪惨酷更相唱和造作危狱窃弄威柄由惇凶残有司观望凡士民暧昧语言加以钉手足剥皮肤斩颈拔舌之刑至於道路以目不敢偶语并行有悮圣时有伤和气遂致连年水旱灾变百姓饥死者数十万计自古奸臣少惇比者臣窃谓惇之罪状固难具述但以録黄所列岂在驩鲧之下夫盗天刑而报私怨是欺天也凡陈开道之言无非杀伐之事是迷国也造作危狱窃弄威柄是无君也公然不顾勅牒是不臣也凡士民暧昧之言加以钉手足剥皮肤斩颈拔舌之刑是豺狼也安有欺天迷国无君不臣豺狼之人而可特屈常刑待以轻典何以谢衔寃而死者何以慰天下之望昔尧以四凶遗舜所以成帝舜之大功先朝以凶惇遗陛下之英断陛下圣德寛大每务含容虽欲恕其显戮亦当投之四裔以为万世之戒岂宜寘之善地久欝群情伏望圣慈早赐详酌施行

觌又奏为乞出林希外任事疏曰臣窃闻起居郎林希召试中书希虽薄有文艺素号憸巧当王珪用事之际希谄奉之无所不至与其不肖子弟日相亲昵及韩缜作相希复为其鹰犬今中书侍郎张璪倾邪着闻士人之稍重者莫不耻游其门而希与之深相交结不畏讥议何可使代言禁掖入侍近班兼闻希已有乞免召试伏望圣慈指撝除希一外任差遣所重朝廷名器不滥邪正有别

觌又乞与刑部郎中王振远小差遣候勅旨事疏曰臣近有封事言刑部郎中大理少卿王振憸巧刻深最为杨汲崔台符所爱信汲台符锻链之狱多振力也当与汲台符同黜安可复用?又闻言事臣寮弹振者颇多朝廷虽已罢振少卿而仍旧以振为刑部郎中臣窃谓郎官当选才望刑部须用明慎之人振何足以当此方其初入刑曹朝廷既不知其宿奸言者亦未?其隐慝振得侥幸少安无足深骇今衆论交攻大恶已着尚安可汚辱文昌芜秽宪部伏望圣慈特降指撝出振外任一远小差遣以慰物论

历代名臣奏议卷一百七十九








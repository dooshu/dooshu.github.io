○加陈楚检校左仆射义武军节度使制

门下：昔楚师多寒，楚子巡而抚之，士皆如挟纩，明号令之可以动人也。由是天以雷震苏蛰气，兵以鼓鼙作战力，高官重秩，可以兴起人之壮心，我无爱焉。加以戎师，亦所以作万夫之气，而增一鼓之雄也。义成军节度使检校工部尚书陈楚，茂昭之甥，酷似其舅，总齐义武，於今六年。以两郡之赋舆，备三军之供费，民不劳耗，而兵能缮完，政有经矣。今辽阳、冀方，纷乱交虐，楚实间居於此，其勤可知。自非国之干城，物之利器，安能为我保障，芟夷寇仇？欲将激其茂勋，夫何吝於好爵。加之左揆，以盛中权，苟有庸功，岂无後命。於戏！《书》云：“功懋懋赏。”言其当也。《传》曰：“舍爵策勋。”言其速也。今则寇未平而进律，馘方献而先恩，吾於将臣，可谓无所负也。苟不自效，其如法何？可检校左仆射使持节定州诸军事兼定州刺史充义武军节度使，散官勋封如故。主者施行。


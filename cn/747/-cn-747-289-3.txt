○贺诛奚贼可突于状

右：高力士宣示张守所上逆贼契丹屈烈及可突于等首级。此等恶稔，丧败将及，故天诱其衷，既降又贰，而感义之士，恶其翻覆，背恩之贼。已就诛锄，幽阵廓清，华夷俱静，计其馀噍，永无动摇。陛下边任先择，圣谋独断，克禀成命，树此戎功。且知河朔无转输之劳，林胡为赋税之地，臣等忝在枢近，预闻远绩，捷书之至，喜倍恒情，谨奉状陈贺以闻。谨奏。


69　論不和之害　小人所乘所陷由不和　無私無朋所以和


元祐諸賢不和，是以爲紹聖小人所乘；元符、建中韓、曾不和，是以爲崇寧小人所陷；紹興趙、張不和，是以爲秦氏所擠。古之建官曰三公，公則無私矣；曰三孤，孤則無朋矣。無私無朋，所以和也。

【元圻案】真西山召除户書内引第三劄子云：「元祐中，凜凜向治矣。惟群賢自爲矛盾，小人得以乘之，稔成紹聖之禍。」〇宋史曾布傳：「布，字子宣，學於兄鞏，同登第，拜右僕射。韓忠彦雖居上，然柔懦，事多決於布，布猶不能容。時議以元祐、紹聖均爲有失，欲以大公至正消釋朋黨。明年，乃改元建中靖國，邪正雜用，忠彦遂罷去，布獨當國。明年，又改元崇寧，召蔡京爲左丞，京與布異。罷布爲觀文殿大學士，知潤州。」〇鶴山跋任諫議伯雨帖云：「徽考始初清明，登籲衆正。凡一時元凶鉅慝，如章、蔡諸人，悉從竄徙，天下以爲小仁宗。此徽考初志也。曾布與韓師朴並相，布挾私患失，一爲趙挺之所誤，稍與韓異，而鄧洵武愛莫助之。圖進孽京，由是復用。布將援京以助己排韓，不知京進而布亦斥去矣。」〇趙鼎傳：「張浚在江上，嘗遣吕祉入奏事，所言誇大，鼎每抑之。上謂鼎曰：『他日張浚與卿不和，必吕祉也。』後浚因論事，語意微侵鼎。浚嘗奏乞幸建康，而鼎與折彦質請回蹕臨安。暨浚還，乞乘勝攻河南，且罷劉光世軍政。鼎言：『擒豫固易耳，然得河南，能保金人不内侵乎？光世累世爲將，無故而罷之，恐人心不安。』浚滋不悦。鼎嘗闢和議，與檜意不合，檜乘間擠鼎。」






◇中书令庾肩吾墓志

荆山万里，地产卞和之玉；隋流千仞，水出灵蛇之珠。故能胤兹屈景，育斯唐、宋。掌庾命族，世济琳琅，遂昌开国，蝉联冠冕。父易，高尚其道，遁肥贞吉。关吏早逢，夙表真人之气；少微晚映，还彰隐。士之星肩吾气识淹通，风神闲逸，锺鼓辞林，笙簧文苑。入为度支尚书。任同北斗，锡韩棱之剑；朝此南宫，识郑崇之履。余以其为人也瑚琏之器，无惭垂棘；杞梓之材，有均廊庙。故赠散骑常侍，盖旌贤也。（《艺文类聚》四十八）


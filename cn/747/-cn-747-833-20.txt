○册辉王祚文

维年月日。皇帝若曰：古君子笃於其亲者，使天下皆兴於仁也。故二王五子之封，非独立爱而已。咨尔第九男祚，克岐之质，见善欲迁，禀训道而必开，故戏言而不受。一隅已达，四术可陈。乃申胙土之章，俾奉成人之礼。今遣某官某乙持节册尔为辉王。於戏！为臣为子，皆在尔躬。有器有名，敢私国典。锡类则非孝不可，远耻则非恭不能。无替聿修，以光利建。白茅金玺，昭物具焉。尔其夙夜循思，用称休命。


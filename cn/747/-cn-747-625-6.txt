○齐人归女乐赋（以题为韵）

昔齐人馈鲁，倾城者十八人。瑰艳绝代，绮罗娇春。洞横波於慢脸，回流风於袅身。盖以仲尼定鲁礼乐，制齐君臣。斩倡优於夹谷之会，复土田於汶水之滨。故遏与回雪，实内图而外亲。将败鲁之政，弱齐之邻。鲁君臣果不端操，迷不先觉。闻进淫哇之声，皆忘圣人之学。城南於是考雷鼓，[QNXI]云幄。结齐鲁之欢，受郑卫之乐。感烦音之┎滞，成正声之舛驳。夫子则不可救其失，复其迷。望龟山以命操，观凤凰而衔凄。痛王纲之荡荡，顺天命之栖栖。鲁侯若盛德是树，古道是稽。抑丽靡而不纳，见圣性以思齐。知季孙之僭，惟仲尼是与。足以受无疆之休，足以振将坠之绪。何敌国之敢抗，良霸功之可伫。悲夫！任权臣之倾国，纳文马与美女。荐神祗之所歆，诱耳目而不拒。荒笑语之哑哑，溺衣裳之楚楚。由是齐日以长，鲁日以微。见邻国之侵地，闻志士之沾衣。虽代祀则远，而德音不违。往者不可谏，来者犹可追。若鉴鲁道之有荡，放郑卫而不归。则可以得域中之大，致天下之肥者矣。


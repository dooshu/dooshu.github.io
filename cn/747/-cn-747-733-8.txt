○汉武帝勒兵登单于台赋（以“旌旗千里，深入黠虏”为韵）

汉兴五叶，帝曰孝武。气盖群方，威加丑虏。谓八有可以臣服，四夷可以力取。所以发王者之师於中原，登单于之台於北土。乃徵骑卒，爰整虎貔。将驰大驾，用建灵旗。电耀星奔，忽东西而沸渭；蚪腾龙骋，纷左右以葳蕤。出乎关山之外，乘乎肃杀之时。始也历涿郡之墟，涉西河之水。践匈奴之绝域，蹂长城之故垒。洪尘坌乎三边，白刃森乎万里。追风蹑影之骑，蔚以先登；执弓挟矢之徒，纷然四起。帝於是奋师旅，纵窥临。云浮层构，霜激雄心。鼙鼓之声，自阴山而雷动；旌旗之色，从大漠以烟深。故得远瞰龙城，旁分马邑。俯路以周览，穷地形之可袭。悠悠四塞，辨古戌之微茫；一一辽天，见征鸿之出入。既而虏不敢犯，兵亦言旋。将雪耻於平城之下，冀归功於高庙之前。殊不知天下一家，不必耀威灵於亿兆；域中无事，何烦夸被练之三千。况彼群胡，恣专杀。且非示一人之恩信，亦何以制九夷之桀黠。徒使五原之下，感戎马之萧萧；四海之中，识兵车之轧轧。未若我国家无私为用，不战为名。外设受降之垒，内悬进善之旌。俾四方之通泰，致九有之文明。岂徒与西戎北狄，较战而论兵。


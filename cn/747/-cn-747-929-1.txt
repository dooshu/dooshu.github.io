○纪道德赋

道德清虚元默，生帝先为圣则，听之不闻，搏之不得。至德本无为，人中多自惑，在洗心而息虑，亦知白而守黑。百姓日用而不知，上士勤行而必克，既鼓铸於乾坤品物，信充刃於东西南北。三皇高拱兮任以自然，五帝垂衣兮修之不忒，以心体之者为四海之主，以身挽之者为万夫之特，有皓齿青娥者为伐命之斧，蕴奇谋广智者为盗国之贼。曾未若轩後顺风兮清静自化，曾未若皋陶迈种兮温恭允塞，故可以越圆清方浊兮不始不终，何止乎居九流五常兮理家理国。岂不闻乎？天地非道德也无以清宁，岂不闻乎？道德於天地也有逾绳墨。语不云乎：“仲尼有言，朝闻道，夕死可矣，”所以垂万古，历百王，不敢离之於顷刻。怀古今，云古今，感事伤心。惊得丧，叹浮沈，风驱寒暑，川注光阴。始朱颜丽，俄悲白侵，嗟四豪之不返，痛七贵以难寻。夸父兴怀於落照，田文起怨於鸣琴，雁足凄凉兮传恨绪，凤台寂寞兮有遗音。朔漠幽囚兮天长地久，潇湘隔别兮水阔烟深。谁能绝圣韬贤、餐芝饵术？谁能含光Т世、炼石烧金？君不见屈大夫，纫兰而发谏，君不见贾太傅，忌而愁吟，君不见四皓避秦，峨峨恋商岭；君不见二疏辞汉，飘飘归故林。胡为乎冒进贪名，践危途与倾辙？胡为乎怙权恃宠，顾华饰与雕簪？吾所以思抗迹忘机，用虚无为师范；吾所以思去奢灭欲，保道德为规箴。不能劳神效苏子、张生兮，於时而纵辩；不能劳神效杨朱、墨翟兮，挥涕以沾襟。


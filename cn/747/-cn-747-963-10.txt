○请仍以国忌日行香表（开成四年十月）

国忌日天下依旧不举乐，不视事，不鞭笞，伏以道、释二教，澶漫虚无，陛下靡所归依，诚契至理。但以列圣忌日行香，及兹修崇，示人广孝，兼以天下州县，不举乐，不视事，不鞭笞，以此海内苍生，当知列圣庙号。今既停罢行香之後，敕内又无其日彻乐废公，止行如旧之文，伏恐遐远之地，迷其所向，便与居常之日，率皆无殊。臣思此事，终关圣虑。《礼》曰：“君子有终身之忧，而无一朝之患。故忌日不乐，谓不举吉事也。”

伏以陛下圣睿留想，若以设斋资福，事损不经，起今罢之，已有诏旨。其曰：“天下州县，不举音乐，不视公事，不行鞭笞。”伏请重下明制，依前遵守。则凡在遐陬，逮於蛮貊，不忘庙号，有裨孝理之源。


○授保大军节度判官郑晦朝散大夫检校工部尚书观察支使刘源长检校刑部郎中节度推官张道枢检校祠部郎中观察推官韩伎检校工部员外郎招讨推官高颀检校水部员外郎并充职等制

敕。具官郑晦等。吾帅臣盛有忠力於王室，其所以辅成勋烈者，盖俎豆之设，召置得人。言善必行，计奇必用。而尔等克荷代禄，载扬家声。或端敏有为，学术自饰。尊奖之志，斯不忘於善言。奇计之闻，信有辅成之道。尔故八座诸郎，银章朱绂，加於幕府，遂被荐闻。更推共济之诚，兹亦未多之宠。可依前件。


史记集解卷九十八

宋　裴骃　撰

史记九十八

傅靳蒯成列传第三十八

阳陵侯傅寛以魏五大夫骑将从为舍人起横阳从攻安阳杠里击赵贲军于开封及击杨熊曲遇阳武斩首十二级赐爵卿从至霸上沛公立为汉王汉王赐寛封号共徳君从入汉中迁为右骑将从定三秦赐食邑雕邑【徐广曰属上郡】从击项籍待懐【服防曰待高帝于懐】赐爵通徳侯从撃项冠周兰龙且所将卒斩骑将一人敖下【徐广曰敖仓之下】益食邑属淮隂击破齐厯下军击田解属相国参残博益食邑因定齐地剖符世世勿絶封为阳陵侯二千六百户除前所食为齐右丞相备齐【张晏曰时田横未降故设屯备】五嵗为齐相国四月撃陈豨属太尉勃以相国代丞相哙击豨一月徙为代相国将屯【如淳曰既为相国有警则将卒而屯守也案律谓勒兵而守曰屯】二嵗为代丞相将屯孝恵五年卒諡为景侯子顷侯精立二十四年卒子共侯则立十二年卒子侯偃立三十一年坐与淮南王谋反死国除

信武侯靳歙以中涓从起宛朐攻济阳破李由军击秦军亳南开封东北斩骑千人将一人【徐广曰将一作侯】首五十七级捕虏七十三人赐爵封号临平君又战蓝田北斩车司马二人【张晏曰主官车】骑长一人【张晏曰骑之长】首二十八级捕虏五十七人至霸上沛公立为汉王赐歙爵建武侯迁为骑都尉从定三秦别西击章平军于陇西破之定陇西六县所将卒斩车司马各四人骑长十二人从东击楚至彭城汉军败还保雍丘去击反者王武等略梁地别将击邢説军【张晏曰特起兵者也説音税】菑南【徐广曰今曰考城】破之身得説都尉二人司马十二人降吏卒四千六百八十人破楚军荥阳东三年赐食邑四千二百户别之河内击赵将贲郝【上音肥下音释】军朝歌破之所将卒得骑将二人车马二百五十匹从攻安阳以东至棘蒲下七县别攻破赵军得其将司马二人侯四人降吏卒二千四百人从攻下邯郸别下平阳【徐广曰邺有平阳城】身斩守相所将卒斩兵守郡守各一人【孟康曰将兵郡守】降邺从攻朝歌邯郸及别击破赵军降邯郸郡六县【徐广曰邯郸高帝改曰赵国】还军敖仓破项籍军成臯南击絶楚饟道起荥阳至襄邑破项冠军鲁下略地东至缯郯下邳南至蕲竹邑击项悍济阳下还击项籍陈下破之别定江陵降江陵柱国大司马以下八人身得江陵王生致之雒阳因定南郡从至陈取楚王信剖符世世勿絶定食四千六百户号信武信以骑都尉从击代攻韩信平城下还军东垣有功迁为车骑将军并将梁赵齐燕楚车骑别撃陈豨丞相敞破之因降曲逆从撃黥布有功益封定食五千三百户凡斩首九十级虏百三十二人别破军十四降城五十九定郡国各一县二十三得王柱国各一人二千石以下至五百石【徐广曰一本无此五字】三十九人高后五年歙卒諡为肃侯子亭代侯二十一年坐事国人过律孝文后三年夺侯国除

蒯成侯緤者【服防曰蒯音菅蒯之蒯】沛人也姓周氏常为高祖参乗以舍人从起沛至霸上西入蜀汉还定三秦食邑池阳东絶甬道从出度平隂遇淮隂侯兵襄国军乍利乍不利终无离上心【徐广曰蒯成侯表云遇淮隂侯军襄国楚汉约分鸿沟以緤为信武侯战不利不敢离上】以緤为信武侯食邑三千三百户高祖十二年以緤为蒯成侯除前所食邑上欲自击陈豨蒯成侯泣曰始秦攻破天下未尝自行今上常自行是为无人可使者乎上以为爱我赐入殿门不趋杀人不死至孝文五年緤以寿终諡为贞侯子昌代侯有罪国除至孝景中二年封緤子居代侯【徐广曰表云孝景中元年封緤子应为郓侯諡康中二年侯居立沛郡有郓县郓一作郸】至元鼎三年居为太常有罪国除

太史公曰阳陵侯傅寛信武侯靳歙皆高爵【徐广曰一无高字又一本皆从高祖】从高祖起山东攻项籍诛杀名将破军降城以十数未尝困辱此亦天授也蒯成侯周緤操心坚正身不见疑上欲有所之未尝不垂涕此有伤心者【徐广曰此一作比】然可谓笃厚君子矣








○遣荣王琬往陇右巡按处置敕

敕：遏寇防边，在於有备，兴师训卒，用戒不虞。陇右诸军，地当戎虏，尤资振旅，以壮边威。宜令陇右节度经略支度营田大使开府仪同三司兼京兆牧上柱国荣王琬，自往陇右，巡按处置，庶宏庙略，因达诚怀。宜於关内及河东纳资飞骑并诸人中间，召取健儿三五万人，赴陇右防捍。立秋末无事放还，仍於当道军将内铨择一人，与所由简召。应给粮赐，所司速作条例处分。


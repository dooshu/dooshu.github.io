刘子翚　有感三首

八叶炎图茂，千龄圣主昌。

农桑开汉域，礼乐焕周庠。

晏粲三登乐，讴吟七闰长。

徽名辞镂玉，盛举冠前王。

刘子翚

刘子翚　有感三首

运属宣和末，干戈变故仍。

倦勤修内禅，流泽启中兴。

睢水千麾集，胡沙八骏腾。

尺书传讳日，寰宇泪如渑。

刘子翚

刘子翚　有感三首

孝感柔强敌，和盟定一朝。

龙輴来瀚海，鹤驾返神霄，

歌吹仍祠禹，羹墙若见尧。

稽山同峻极，从此百神朝。

刘子翚


○对拾遗钱判

〈乙拾遗钱於路，县科罪。云“家约：府有拾，仰有取”，不敢失业。〉

失得者在乎几，悔吝者生乎动，苟或之昧，其何以行。乙乃妄人，不慎厥德，既府拾而仰取，亦虚往而实归。路有遗钱，且效汉臣之鄙；室而藏镪，庶同猗氏之富。在国经而斯滥，宁家约之可遵。且揭而书之，县未徵於古制；贪以败类，乙见诮於诗人。贻厥孙谋，无闻以燕之训；恒有子祸，将贻自掇之刑。请纠其违，用惩於悔。


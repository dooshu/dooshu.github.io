○李怀州墓志铭

公讳冲寂，字广德，陇西狄道人也。左卫大将军西平王之孙，荆州大都督汉阳王之子，今上之族兄也。原夫帝尧之绪，运期授於天汉；颛顼之胄，大命集於皇家。光耀则若木十枝，波澜则长河九派。或中军桉部，金鼓所以节其声；或刺史班条，冕旒所以彰其德。信可谓玉林多宝，天族多奇，以御家邦，以藩王室者也。

公山河诞庆，辰昴发祥。金多木少，孔文举之天骨；玉洁冰清，华子鱼之神彩。南阳季恭伟，悬识宰臣；沛国赵元儒，窃知公望。编汉皇之兄弟，列周室之邢茅。天下称其八才，吾家号为千里。初任尚舍直长，稍迁城门郎，仍奉敕於宏文馆读书，掌舍诸宫城门列校。诏诣东观，有黄香之博闻；赐其制书，有班游之广学。寻授驾部员外郎，转金部郎中，又敕公为戎州道支度军粮使。天府充刃，军储委积。振南宫之绂冕，誉表三台；历西蜀之江山，荣高驷马。迁太府鸿胪二少卿，丁艰去职。杨播之登太府，初闻累迁之命；郑默之拜鸿胪，遽见终丧之礼。卜子夏既祥五日，弹不成声；孟献子加人一等，县而不乐。服阕，历青、德、齐、徐四州刺史。东临巨海，西至长原。或全齐历下之军，或大禹徐方之地。任隆荆部，陶侃八州；寄重浔阳，桓伊十部。迁宣州刺史，吴王旧邑，楚国先封。江回鹊尾之城，山枕梅根之冶。蜀郡无此，计吏则惟荐张堪。颍川尤多，玺书则但称黄霸。巡察使以尤异闻，迁陕州刺史。观其井邑，虢仲上阳之故墟，废其川原，周公分陕之遗迹。唇齿通其列国，咽喉壮其天险。善人为政，无待於百年；童子行谣，先符於两日。

于斯时也，天以顺动，帝以会昌。修封禅於岱岳，作明堂於汶上。望山川而遍群神，执玉帛而朝万国。制公检校司理常伯，文昌之省，遥接太阶，建礼之门，旁连复道，万几匡赞，八座谋猷。既陪轩帝之巡，乃觌汉家之事。属阿孙南走，凭斗骨而为城居；卫满东亡，界朝鲜而为役属。乘舆乃诛後至，讨不庭，申命六事之人，以问三韩之罪。制曰：师出辽左，卿可为北道主人，检校营州都督。石门山险，铜鼎河流。天文则营室辨方，地象则神台镇野。供其行李，郑国有东道之名；为我主人，常山当北州之寄。辽东平，以功迁蒲州刺史。尧都蒲坂，舜耕历山。昭襄王始作河桥，穆天子至於雷首。汝南朕之心腹，遂拜韩崇；河东吾之股肱，时徵季布。迁少府监。忠信为主，杨阜齐衡；清白在官，常林比德。又除蒲州刺史。诸童之逢迎郭，再牧并州；百姓之愿得耿纯，复临东郡。

孝敬皇帝国之储嗣，乾之长男，四极奏於重光，二年宾於上帝。崇其谥号，用黄屋於羽仪；卜其园茔，象元宫之制度。山陵之建也。以公检校将作大匠，游衣汉寝之外，抱剑桥山之下。百工毕力，陈琳於是乎躬亲；诸吏怀恩，魏霸於是乎无谪。迁银青光禄大夫，行少府监。若夫协时月，乘天正。秦人往事，游别馆而祈年；汉宫旧仪，下明庭而避暑。上幸九成宫，以公检校右领军将军，本官如故。董司戎政，以戒不虞。七校陈其甲兵，五营桉其车服。领军之职，用文武於纪瞻；右军之官，叙勤劳於常惠。寻以公事免，左授归州司马。楚之旧也，始得子男之田；夔之先也，裁为附庸之国；人同贾傅，路似长岑。伯骞有声於乡里，仲任见知於笔札。制迁中大夫，行兖州都督府长史。大庭之库，少昊之墟，上直降娄，金精吐宿；旁瞻日观，木德题山。别乘初迎，将宣万邦之化；佩刀终爽，徒见三公之服。以永淳元年某月日，行次唐州方城县，遇疾薨。朝廷闻而伤之，赠怀州刺史。

公严而有礼，直而能和，行孝立身，移忠事主。生知者上，重之以八索九邱；道在斯尊，加之以文昭武穆。故能入登常伯，出践方州。为六卿之仪表，发三军之号令。列长戟於门前，罗曲旃於堂下。子孙朝夕，玉树相辉；宾客送迎，玳簪交映。悲夫！展禽三黜，安仁再免；奚辞棘署？俯集桐华。惨舒则不系阴阳，喜愠则不形颜色。何嗟及矣？竟游东岱之山；无所不知，旋闭南阳之墓。二年夏五月日，葬於万年县龟川乡之平原。

长子某官某，次子某官某，箕裘必复，花萼生光。邻人泣其悲恸，明主忧其毁瘠。观其吊客，不无双鹤之徵；察其成坟，自有百乌之感。森森陇树，漠漠郊烟。右元灞而浩荡，左骊山而起伏。杜陵万家之邑，非复城池；滕公驷马之铭，不知年代。其铭曰：

高阳积德，武昭馀庆。宅镐开基，封唐启圣。协和万国，平章百姓。天叙诸侯，礼乐宗正。（其一）

周之曲阜，汉之平陆。地则葭莩，祥惟岳渎。乡党称善，闺庭雍穆。始拜城门，即游天禄。（其二）

太微之位，益部之星。卿则有六，四至丹青。州则有九，八牧专城。既践台阁，仍司甲兵。（其三）

倚伏无兆，遭随有运。贾谊从王，桓谭佐郡。自忘宠辱，曾无喜愠。人去何归？天高不问，（其四）

东都门外，长乐宫边，白马旒，青乌墓田。楸梓夹路，碑石书年。百代之後，南阳之阡。（其五）


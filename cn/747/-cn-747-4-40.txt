○贬裴虔通诏

天地定位，君臣之义以彰；卑高既陈，人伦之道斯著。是用笃厚风俗，化成天下。虽复时经治乱，主或昏明，疾风劲草，芳芬无绝，剖心焚体，赴蹈如归。夫岂不爱七尺之躯，重百年之命？谅由君臣义重，名教所先，故能明大节於当时。立清风於身后．至如赵高之殒二世，董卓之鸩宏农，人神所疾，异代同愤。况凡庸小竖，有怀凶悖，遐观典策，罔不诛夷。辰州刺史长蛇县男裴虔通，昔在隋代。委质藩僚。炀帝以旧邸之情，特相爱幸，遂乃忘蔑君亲，潜图弑逆。密伺间隙，招结群丑，长戟流矢，一朝窃发。天下之恶，孰云可忍？宜其夷宗焚首，以彰大戮。但年代异时，累逢赦令，可特免极刑，投之四裔，用明逆顺之理，以奖君臣之义。可除名削爵，迁配驩州。


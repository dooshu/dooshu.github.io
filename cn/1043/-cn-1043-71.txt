王安石　车螯二首

车螯肉甚美，由美得烹燔。

壳以无味弃，弃之能久存。

予尝怜其肉，柔弱甘咀吞。

又尝怪其壳，有功不见论。

醉客快一噉，散投墙壁根。

宁能为收拾，持用讯医门。

王安石

王安石　车螯二首

车螯肉之羽，恃壳保厥身。

自非身有求，不敢微启唇。

尚恐擉者得，泥沙常埋墂。

往往汤火间，身尽壳空存。

维海错万物，口牙且咀吞。

尔无如彼何，可畏宁独人。

无为久自苦，含匿不暴陈。

豁然从所如，游荡四海滣。

清波濯其污，白日晒其昏。

死生或有在，岂遽得烹燔。

王安石


○上圣祖及诸庙帝后尊号推恩制

握乾图者，必禀於元命；宗道本者，允属於强名。是知顺物承天，谅通昭感之德；报功尊祖，贵叶崇高之义。朕祗荷丕业，恭临大宝，何尝不宵衣涤虑，菲食斋心。奉元圣之垂范，为苍生以祈福，自顷昊穹眷命。至道降休，玉芝再产。真容累见，嘉应荐来，罔知攸答。岂谓元记阴骘，秘牒混成，悬徵造化之源，密纪仙灵之洞，庆崇真箓，昭锡朕躬，初验神传，竟彰天授，幽深累迹，既殊於人代；朴略奇象，固绝於名言。缅觌皇图，欠承道宝，微旨有属，寅畏增深。思申严敬之诚，以崇广大之业，谨上元元皇帝号曰圣祖大道元元皇帝。仍以来月五日，朕亲奉册礼。

国家文祖神宗，重熙累洽，无为之训垂祐，清净之德在人，慎宁后昆，累承大业。是用钦元符之景命，归清庙之延祥，禀庆真源，光昭圣烈。谨上高祖神尧皇帝尊谥曰高祖神尧大圣皇帝，太穆皇后窦氏尊谥曰太穆顺圣皇后。太宗文武圣帝尊谥曰太宗文武大圣皇帝，文德圣皇后长孙氏尊谥曰文德顺圣皇后。高宗天皇大帝尊谥曰高宗天皇大圣皇帝，大圣则天皇后武氏尊谥曰则天顺圣皇后。中宗孝和皇帝尊谥曰中宗孝和大圣皇帝，和思皇后赵氏尊谥曰和思顺圣皇后。睿宗元真皇帝尊谥曰睿宗元真大圣皇帝，昭成皇后窦氏尊谥曰昭成顺圣皇后，肃明皇后刘氏尊谥曰肃明顺圣皇后。庶彰祈精之感，降贻厥之元，符聿修诚（阙）达孝思於罔极。更以来月五日，於太清宫前恭礼。（阙）宁王宪、薛王业各赐物八百匹，忠王浚、棣王洽、鄂王滉、光王涺等各赐物七百匹，中书门下赐物五百匹，开府王毛仲赐物三百匹，皇亲五等已上，诸亲三等已上，及文武百寮各赐物有差。自古明王，因心以待人，由己以施物，故休戚共而忧乐同也。中书门下丞相尚书开府三司大将军父赠三品官，九卿三监十二卫监门羽林军五省长官三府尹大都督府长史父各赠四品官，五品以上清官父各赠五品官。凡所赠官，宜兼赠母邑号，俾夫群臣受荣，上延父母，先帝遣泽，下及幽冥。兴言及此，良多感叹。群臣一体，荣辱是同，龙蛇之歌，古今作诫。其唐元年两营立功官，三品以上与一子官，其四品以下选日优与进改。京府府供顿，免今年地税，诸道战亡人家，仰州县存恤，不支济者，量事赈给。诸军健儿，别敕行人，各赐勋两转。


○神龜頌 【 并序　神龜頌】

大明太祖聖神文武欽明啟運俊德成功統天大孝高皇帝、洪武三十一年、陟遐以來、至今永樂二年、已及七祀、今　上皇帝陛下、為繼體之　君、受　命膺籙、思念　太祖神功聖德、夙夜靡寧、欲立碑　孝陵、而未得其石。乃召石工四出尋採、而不有獲、一日工至龍潭、俄遇一石、長闊數丈、钁土深三丈、未見其根、偶于石罅中、得一石龜、僅盈尺、隆春而昂首、蟠尾而藏足、其靈光燁燁射人、工獲之而進焉、　上大悅、擇日於　奉天門賜文武羣臣觀看。羣臣莫不忻忭稱賀、實為希世之大寶也、噫、此豈非　聖君孝誠之至感乎上下神祗、而致斯祥哉、　皇祖在天之靈、得不慰悅而昭鑒也、太子少師臣姚廣孝、不揣短才、忝官文職、睹茲嘉禎、豈容默默、於是稽首頓首、獻以頌曰、於赫　皇祖、道齊邃古、　上帝鍚祐、肇基洪武、為天下之父、為天下之父。孰敢不來服。惟　帝用賓、棄我下民、我民其傷、如喪吾親　嗣皇為　君、桓撥孔厪、舊邦維新、思我　皇祖。夙夜靡有寧。烈烈　神功、巍巍　聖德、後古是則、須以銘刻、用彼玄石、玄石潛密、遐搜罔得、猗龍潭之陽、石乃發祥、嗣皇孝彰、神龜是張、龜文其甲、惟　天之假。非果非獵、非使非蔡、大寶煥若、著　君之明達、維龜匪偶、千歲奚久、其神罙守、其神罙守。徵　君之壽。　君壽無疆、股肱惟良、以綏遐荒、子孫用光萬世其永昌


○撫安軍民詔 【 勝虜】

詔曰朕以凉德、嗣承大統仰惟　祖宗創業之艱、宵旰孳孳、勉圖治理重以　大兄太上皇帝鑾輿未復痛恨日深、方誥兵數十萬欲以問罪於虜、而虜以使來請迎復者、屢皆詐　太上皇帝詔旨、謂若重遺金帛以來、虜必款送還京　朝廷固疑其誑、而於理難辭拒、悉勉從之、柰何其計愈行、而誑愈??馬、乃十月十五日、也先悉眾、躬詣城下、仍以請迎講和為詞朕遣大臣出迓、徧歷虜營、不見　大兄鑾輿所在遂焚書斬使、揮六師搗之、斬獲其類無筭、虜眾大潰、乘夜奔遁餘孽散伏於近郊者、亦皆搜戮無遺京師內外、為之帖然、尚慮四方遠近、罔聞克捷、猶懷驚悖、耕鑿未遑、室家靡定、無以慰安人心、特茲詔示、其各復爾舊、寧爾生、此處尚少報仇迎鑾數語永彰殺伐之功、共樂雍熙之治、布告中外、咸使聞知


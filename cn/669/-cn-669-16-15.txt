15　謹庠序申孝悌證義


「謹庠序之教，申之以孝悌之義，頒白者不負戴於道路矣。」愚按書大傳略説云：「歲事既畢，餘子皆入學。十五入小學，十八入大學。距冬至四十五日，始出學，傅農事。上老平明坐於右塾，庶老坐於左塾，餘子畢出，然後歸。夕亦如之。餘子皆入，父之齒隨行，兄之齒鴈行。朋友不相踰。輕任并，重任分，頒白不提挈。出入皆如之，此之謂造士。」漢書食貨志云：「春將出民，里胥平旦坐於右塾，鄰長坐於左塾云云。入者必持薪樵，輕重相分，斑白不提挈。」孝悌之義，當以是觀之。






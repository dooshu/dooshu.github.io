卷四十二

<史部,诏令奏议类,奏议之属,历代名臣奏议>

钦定四库全书

历代名臣奏议卷四十二

明　杨士奇等　撰

治道

宋哲宗时平章军国重事文彦博进故事曰太宗淳化三年二月诏以新印儒行中庸篇赐中书密院两制三馆御史中丞尚书丞郎给谏等人各一轴注先是御试进士日以儒行篇为论题帝意欲激劝士人敦修儒行故特命雕印至是首赐新及第举人孙何等次及宰辅近臣台阁臣僚并铨司选人圣旨谕令依此修身为治仍各於听事所展挂终身遵奉之真宗大中祥符二年十一月帝作文武七条其文臣七条一曰清心谓平心待物不为喜怒爱憎之所迁则庶事自正二曰奉公谓公直洁已则民自畏服三曰修德谓以德化人不必专尚威猛四曰责实谓专求实効勿竞虚誉五曰勤察谓勤察民情勿使赋役不平刑罚不中六曰劝课谓劝谕下民勤於孝悌之行农桑之务七曰革弊谓求民疾苦而厘革之以赐京朝官任转运使提点刑狱知州府军监通判知县者武臣七条一曰修身谓修饰其身士卒有所法则二曰守职谓不越其职侵挠州县民政三曰公平谓均抚士卒无有偏四曰训习谓教训士卒勤习武艺五曰简閲谓閲观士卒识其勤惰勇怯六曰存恤谓安抚士卒甘苦皆同常使齐心无令失所七曰威严谓制驭士卒无使犯禁以赐节度使以下至刺史及诸司使以下任部署钤辖知州军县监押驻泊廵抚者又以礼记儒行篇赐亲民厘务文臣其幕职州县官监务使臣仍并赐勅戒励令崇文院刻板摹印送合门分给之

臣伏覩先朝赐臣僚儒行中庸篇及文武臣七条所以激励士大夫修饰行捡及中外臣僚谨奉官箴其出外任者朝辞日各赐一本仍令合门丁宁宣谕凡在臣下靡不恭授而奉行庆历中先朝以久罢赐七条儒行中庸篇尝降诏书申明然而後来臣僚久不受赐无所警策至有士行不完进取无耻官守失职苟简无功臣欲乞举行此法依例於朝辞日合门给赐及宣谕诫励之臣愚以谓敦奨士类镇静风俗激劝官吏治守忠亷斯乃为治之大本循致太平之道故敢竭此区区仰干宸听庶裨圣政伏乞付外施行

着作郎范祖禹进故事曰唐太宗幸洛阳宫苑谓侍臣曰炀帝作此结怨於民今悉为我有正由宇文述之徒内为谄谀外蔽聪明故也可不戒哉

臣祖禹曰昔周公召公之相成王一话一言未尝不以夏桀商纣为戒也其臣危亡之言不絶於口其君危亡之言不絶於耳故天下国家可得而安也唐太宗见隋炀帝亡国故覩其宫苑而以谄谀掩蔽戒羣臣夫知彼之所以亡则图我之所以存而不敢怠矣此三王所由兴也

汉昭帝诏曰朕以眇身获保宗庙战战栗栗夙兴夜寐修古帝王之事通保傅传孝经论语尚书未云有明其令三辅太常举贤良各二人郡国文学高第各一人臣祖禹谨按大戴礼保傅传曰昔者周成王幼在襁褓之中召公为太保周公为太傅太公为太师保保其身体傅傅其德义师导之教训此三公之职也於是为置三少皆上大夫也曰少保少傅少师是与太子宴者也三公三少明孝仁礼义以导习之逐去邪人不使见恶行於是皆选天下之端士孝悌博闻有道术者以辅翼之使与太子居处出入故太子乃生而见正事闻正言行正道左右前後皆正人也夫习与正人居不能无正犹生长於齐不能不齐言也习与不正人居不能无不正犹生长於楚之地不能不楚言也及太子少长则入於学学礼曰帝入东学上亲而贵仁则亲踈有序而恩相及矣帝入南学上齿而贵信则长幼有差而民不诬矣帝入西学上贤而贵德则圣智在位而功不匮矣帝入北学上贵而尊爵则贵贱有等而下不踰矣帝入太学承师问道退习而端於太傅太傅罚其不则而正其不及则德智长而治道得矣三代之礼天子春朝朝日秋暮夕月所以明有敬也春秋入学坐国老执醤而亲馈之所以明有孝也行以鸾和步中采齐趋中肆夏所以明有度也其於禽兽见其生不忍见其死闻其声不忍食其肉故远庖厨所以长恩且明有仁也明堂位曰笃仁而好学多闻而道慎天子疑则问问则应而不穷者谓之道道者导天子以道也常立於前是周公也诚立而敢断辅善而相义者谓之充充者充天子之志也常立於左是太公也洁亷而切直正过而谏邪者谓之弼弼者拂天子之过也常立於右是召公也博闻强记接给而善对者谓之丞丞者丞天子之遗忘也常立於後是史佚也故成王中立而听朝则四圣维之是以虑无失计而举无过事商周之前所以长久者其辅翼天子有此具也天子不论先圣王之德不知国君畜民之道不见礼义之正不察应事之理不博古之典传不闲於威仪之数诗书礼乐无经学业不法凡此其属太师之任也天子无恩於父母不惠於庶民不礼於大臣不中於刑狱无经於百官不哀於丧不敬於祭不信於诸侯不戒於戎事不诚於赏罚不厚於德不疆於行赐与侈於左右近臣吝於疏远卑贱不能惩忿窒欲不从太师之言凡此其属太傅之任也天子处位不端受业不敬言语不序声昔不中律进退节度无礼升降揖让无容周旋俯仰视瞻无仪凡此其属太保之任也天子宴废其学左右之习反其师答远方诸侯不知文雅之辞应羣臣左右不知已诺之正简闻小诵不博不习凡此其属少师之任也天子居处出入不以礼冠带衣服不以制御器在侧不以度纵上下杂采不以章忿怒悦喜不以义赐与夺让不以节凡此其属少傅之任也天子宴私安所易乐而湛饮酒而醉食肉而饱饱而强饥而惏自取玩好自执器皿凡此其属少保之任也不知日月之时节不知先王之讳与大国之忌不知风雨雷电之眚凡此其属太史之任也昭帝先通保傅传谓此书也

唐太宗纵死囚使归家期以秋来就死皆如期自诣朝堂上皆赦之

臣祖禹以为太宗纵天下死囚皆如期自归此由至仁爱人至诚感物之所致也书曰好生之德洽於民心太宗之谓矣

唐明皇东封还至宋州宴从官於楼上刺史寇泚预焉上谓张说曰曏者屡遣使臣分廵诸道察吏善恶今因封禅历诸州乃知使臣负我多矣怀州刺史王丘饩牵之外一无他献魏州刺史崔沔供张无锦绣示我以俭济州刺史裴耀卿表数百言莫非规谏如三人者不劳人以示恩真良吏矣顾谓寇泚曰比亦屡有酒馔不丰诉於朕者知卿不借誉於左右也自举酒赐之

臣祖禹以为汉武帝好用惨酷之吏故董仲舒以守令未得人为言夫一郡守不得人则千里之地受其害一县令不得人则百里之地受其害欲天下之民皆得其所莫如选择守令之为急也唐明皇东封过诸州而怀魏济宋皆有良守亦足见其时州郡多得人矣岂非姚崇宋璟为相之效乎

宋太宗至道元年正月望夜御乾元楼观灯召司空致仕李昉赐坐於御榻之侧慰抚良久酌御樽酒饮之自取果饵以赐上观京城繁盛亲指前朝坊巷省寺之所今拓为通衢长廊因曰晋高祖优柔无断稔成奸恶少主昏蒙卒至亡灭洎自汉朝其政愈乱致苏逢吉史洪肇辈互相猜贰李崧之族枉陷涂炭是时京城人情仓惶殆无生意岂暇营缮都邑乎昉对曰晋汉之事老臣备经今陛下恭勤治道听政无倦是致四海清晏辇毂繁盛上曰勤故忧民帝王常事耳朕不以繁华为乐盖以民安爲乐

仁宗嘉佑七年上元御宣德门召近臣宗室观灯酒行上顾左右曰朕非欲独为游观此因岁时与万姓同乐耳

汉制立春之日下寛大书制诏三公方春东作敬始慎微动作从之罪非殊死且勿案验皆须麦秋退贪残进柔良不当用者如故事【月令曰命相布德和令蔡邕曰即此诏之谓也】唐旧制雅俗之乐皆隶太常明皇精晓音律以太常礼乐之司不应典倡优杂伎开元二年更置左右教坊以教俗乐又选乐工数百人自教法曲於梨园谓之皇帝梨园弟子又教宫女使习之又选妓女置宜春院给赐其家礼部侍郎张庭珪酸枣尉袁楚容皆上疏以为上春秋鼎盛宜崇经术迩端士尚朴素深以悦郑声好游猎爲戒上虽不能用欲开言路咸嘉赏之

臣祖禹曰昔纣作靡靡之乐北里之舞以亡其国明皇即位之初留意声乐故其末年耽乐奢侈以致大乱几亡天下人君所好可不慎哉夫太常掌天地人之礼郊庙之乐舜命伯夷典礼夔典乐之职也以明皇之好音犹不使雅俗相杂国朝祖宗以来教坊宴乐隶宣徽院自宣徽院废乃属太常以郑卫之乐渎典礼之司此有司官制之失也

汉高祖七年丞相萧何治未央宫立东阙北阙前殿武库大仓上见其壮丽甚怒谓何曰天下匈匈劳苦数岁成败未可知是何治宫室过度也何曰天下未定故可因以就宫室且夫天子以四海为家非令壮丽无以重威且无令後世有以加也上悦

臣祖禹曰禹卑宫室孔子美之曰吾无间然矣周宣初即位更爲俭宫室小宗庙而致中兴之功诗人歌之萧何不能以道佐汉祖乃袭亡秦之奢侈创业之君一言一动子孙视傚此乃武帝千门万户所以兴也臣恭闻太祖皇帝诏宫殿之制惟得赤白累圣遵守不敢有加俭德之美过於汉祖远矣

唐太宗尝罢朝怒曰会须杀此田舍翁时文德皇后谓帝曰谁触忤陛下帝曰魏徵每廷辱我后退具朝服立於廷帝大惊曰皇后何为若是后曰妾闻主明臣直今魏徵直由陛下之明故也妾敢不贺帝乃悦

臣祖禹曰诗人美后妃辅佐君子求贤审官国家将兴必有淑哲之配儆戒以成君子之德若长孙皇后感悟太宗其可谓贤矣

後汉建武初任延拜武威太守光武亲见戒之曰善事上官无失名誉延对曰臣闻忠臣不私私臣不忠履正奉公臣子之节上下雷同非陛下之福善事上官臣不敢奉诏帝叹息曰卿言是也

唐太宗本以兵定天下虽已治不忘经略四夷也魏徵侍宴奏破阵武德舞则俯首不顾至庆善乐则谛玩无斁举有所讽切如此【庆善乐者文德之舞】

汉武帝建元三年上始爲微行常以夜出自称平阳侯旦明入南山下射鹿豕狐兔驰骛禾稼之地民皆号呼骂詈鄠杜令欲执之示以乘舆物乃得免又尝夜至栢谷投逆旅宿就逆旅主人求浆主人翁曰无浆止有溺耳且疑上爲奸盗聚少年欲攻之主人妪覩上状貌而异之止其翁曰客非常人也且又有备不可图也翁不聼妪饮翁以酒醉而缚之少年皆散走妪乃杀鸡爲食以谢客明日上归召妪赐金千斤拜其夫为羽林郎臣祖禹曰仁宗皇帝皇佑二年四月御迩英合读汉书东方朔传至武帝微行数出仁宗曰帝王每出须中严外办何容易如此侍读丁度对曰武帝以承平日久藉文景之资所以穷志极欲仁宗曰若安宁之时常思危亡之戒岂有後悔臣愚窃谓武帝以天子之尊而好狂夫之游困於逆旅几至危殆考其行事足爲永戒仁宗皇帝特发德音所以垂训万世也

唐肃宗为太子时常侍膳尚食置热俎有羊臂臑【臂臑肱骨也臑音奴到反】明皇顾使太子割肃宗既割余汚墁在刀以饼洁之上熟视不怿肃宗徐举而啖之上甚悦谓太子曰福禄当如是爱惜

臣祖禹曰明皇教太子爱惜福禄不弃一饼可谓知稼穑之艰难矣然於其身穷极奢侈用财物如粪土卒致天下大乱何其明於子而闇於已乎书曰非知之艰行之惟艰明皇之谓矣

史记乐书君子曰礼乐不可斯须去身致乐以治心则易直子谅之心油然生矣【致犹深审也乐由中出故治心也易平易直正直子谅爱信也】易直子谅之心生则乐乐则安安则久久则天天则神天则不言而信神则不怒而威【若善心生则寡於利欲寡於利欲则乐矣志明行成不言而见信如天也不怒而见畏如神也】致乐以治心者也致礼以治躬者也致礼以治躬则庄敬庄敬则严威【礼自外作故治身】心中斯须不和不乐而鄙诈之心入之矣【鄙诈入之谓利欲生】外貌斯须不庄不敬而慢易之心入之矣【易轻易也】故乐也者动於内者也礼也者动於外者也乐极和礼极顺内和而外顺则民瞻其顔色而弗与争也望其容貌而民不生易慢焉故德辉动於内而民莫不承听理发诸外而民莫不承顺【郑玄曰德辉顔色润泽也理客貌进止也孙炎曰德辉明惠也理言行也】故曰致礼乐之道举而措之天下无难矣

臣祖禹谨按礼记乐记祭义皆载此语司马迁取之以为乐书盖古之君子传先王之法言论礼乐之本而造於道德之精微孔子之门人祖述而传之亦犹大学诚意正心齐家治国之说也此学者所当尽心而人君所宜留意臣是以敢献之

唐明皇每酺宴先设太常雅乐坐部立部继以鼓吹胡乐教坊府县散乐杂戏又以山车陆?载乐往来又出宫人舞霓裳羽衣又教舞马百匹衔杯上夀又引犀象入塲或拜或舞安禄山见而悦之後禄山反既克长安命搜捕乐工运载乐器舞衣驱舞马犀象皆诣洛阳司马光论曰圣人以道德为丽仁义爲乐故虽茅茨土阶恶衣菲食不耻其陋惟恐奉养之过以劳民费财明皇恃其承平不思後患殚耳目之玩穷声技之巧自谓帝王富贵皆不我如欲使前莫能及後无以踰非徒娯已亦以夸人岂知大盗在旁已有窥窬之心卒致銮舆播越生民涂炭乃知人君崇华靡以示人适足爲大盗之招也

史记吴世家吴王僚九年公子光伐楚拔居巢锺离初楚边邑卑梁氏之处女与吴边邑之女争桑二女家怒相灭两国边邑长闻之怒而相攻灭吴之边邑吴王怒故遂伐楚取两都而去

臣祖禹曰疆塲之事常起於细微故两女子争桑而吴楚相攻由汉以来守边之吏或忿争细故或徼幸功赏以怒隣敌至兵连祸结而两国受其败人君不知者多矣可不戒哉

汉光武建武八年帝自征隗嚻陇右溃嚻奔西域遣大司马吴汉征南大将军岑彭围之时公孙述将李育将兵救嚻守上邽帝命虎牙大将军盖延建威大将军耿弇攻之颍川盗贼宼没属县河东守守兵亦叛帝自上邽晨夜东驰车驾还宫勅彭书曰两城若下便可将兵南击蜀虏人苦不知足既平陇复望蜀每一发兵头须爲白

臣祖禹曰汉光武以兵定天下中兴汉室是时隗嚻据陇公孙述据蜀未得息师光武厌苦军事虽谋臣猛将衆多犹曰每一发兵头须为白其忧畏如此盖深知百姓疾苦惩用兵之爲天下害也

顺帝时灾异屡见阳嘉二年春郎顗上书其四事曰易传曰阳无德则旱隂僭阳亦旱阳无德者人君恩泽不施於人也隂僭阳者禄去公室臣下专权也自冬涉春讫无嘉泽数有西风反逆时节朝廷劳心广爲祷祈荐祭山川暴龙移市【董仲舒春秋繁露曰春旱以甲乙日为苍龙一长八尺居中央为小龙七各长四尺於东方皆东向其间相去八尺小童八人皆斋三日服青衣而舞之夏以丙丁日为赤龙服赤衣季夏以戊巳日为黄龙服黄衣秋以庚辛日为白龙服白衣冬以壬癸日为黑龙服黑衣牲各依其方色皆燔雄鸡烧豭猪尾於里北门及市中以祈焉礼记岁旱鲁穆公问於县子县子曰为之徙市不亦可乎】臣闻皇天感物不为伪动灾变应人要在责己若令雨可请降水可攘止则岁无隔并太平可待然而灾害不息者患不在此也【不在祈祷】立春以来未见朝廷赏録有功表显有德存问孤寡赈恤贫弱而但见洛阳都官奔车东西收系纎介牢狱充盈臣闻恭陵火处比有光耀【比频也时恭陵百丈庑灾仍有光耀不絶】明此天灾非人之咎丁丑大风掩蔽天地风者号令天之威怒皆所以感悟人君忠厚之戒又连月无雨将害宿麦若一糓不登则饥者十三四矣陛下诚宜广被恩泽贷赡元元昔尧遭九年之水人有十载之畜者简税防灾爲其方也【简少也方法也】愿陛下早宣德泽以应天功若臣不用朝政不改者立夏之後乃有澍雨於今之际未可望也若政变於朝而天不雨则臣为诬上愚不知量分当鼎□书奏特诏拜郎中辞病不就即去归家至四月京师地震遂陷其夏大旱秋鲜卑入马邑城破代郡兵明年西羌寇陇右皆略如顗言

臣祖禹曰天人之交相去不远故汉世儒者各以所学推原灾异其言多验臣恭闻仁宗皇帝最深洪范之学每有变异恐惧修省必求其端近世学者废而不习人君奉顺天道不可不留意也

汉文帝时贾谊上书曰三代之礼春朝朝日秋暮夕月所以明有敬也【朝日以朝夕月以暮皆迎其初出也】春秋入学坐国老执醤而亲馈之所以明有孝也行以鸾和步中采齐【乐诗名也字或作齐又作茨并音才私反】趋中肆夏【亦乐诗名趋疾步也凡此中者谓与其节相应也并音竹仲反】所以明有度也其於禽兽见其生不忍其死闻其声不食其肉故远庖厨所以长恩且明有仁也夫三代之所以长久者以其辅翼太子有此具也鼂错上书言人主所以尊显功名扬於万世之後者以知术数也故人主知所以临制臣下而治其衆则羣臣畏服矣知所以听言受事则不欺蔽矣知所以安利万民则海内必从矣知所以忠孝事上则臣子之行备矣此四者臣窃爲皇太子急之

臣祖禹曰贾谊之学本於诗礼故欲人君知礼义鼂错之学本於刑名故欲人君知术数三代之君以礼义治故下以诚应之秦汉之君以术数治故下以诈应之人主临制羣臣听言受事错皆以为术数而不知圣人之道无二唯一以至诚而已唐太宗犹耻以权术接臣下而况於三代之主乎又曰自唐天宝之乱兵革不息讫於五代後周显德凡二百十有五年天下分裂为八九生民糜烂於兵周世宗以?武之才在位六年南征北伐以强中国虽纲纪稍振而大功未成太宗受命削平僭乱然後海内为一盖天将啓太祖之运以授圣人世宗征伐之功实为有宋开创之基也观周显德以前治少而乱多然後知本朝百三十余年中外宴安自三代以来未之有也可不兢兢业业以守之哉又曰古者至治之世麟凤在郊薮龟龙游宫沼河出图洛出书舜之时箫韶九成凤凰来仪文王之生鷟鸑鸣於岐山圣人在上则四灵为畜所以谓之瑞也汉武帝幸雍祠五畤获一角兽若麃然有司以爲麟武帝博谋羣臣而终军上对宜因昭时令日改定告元苴白茅於江淮发嘉号於营丘帝甚异之由是改元爲元狩臣窃考元狩之间有淮南衡山之狱坐死者数万人吏益惨急而发令察武帝方甘心快意结怨於匈奴命卫青霍去病等将兵连岁出征匈奴亦数入爲寇於是天下骚然仓库空虚贫民流徙乃与公卿议白金及皮币以夺商贾之利取诸侯之财吏民犯法者不可胜数於是酷吏用事多至公卿而绣衣直指之使斩断於外当此之时生民如处於鑪炭之上然则何以致天地之和气麟曷为出哉昔鲁哀公十四年西狩於大野获麟以为不祥以赐虞人仲尼观之曰麟也然後取之麟於鲁出非其时惟圣人识之故春秋书获麟武帝得一角兽而有司谓之麟终军因劝以改元封禅甚矣羣臣之谀也後世言帝王穷兵黩武严刑峻法者必曰秦皇汉武盖以始皇无道而武帝亦近似之矣考其行事岂独武帝之过哉其臣谀佞以成之也孟子曰长君之恶其罪小逢君之恶其罪大汉之羣臣岂不然哉

范祖禹为右谏议大夫上奏曰臣窃以朝廷治道必归於一祖宗创业传之万世造立法度皆因衆人之智积日累月讲磨而成非独出一人之意取一时之便而已累圣相承百三十年比之前代治安最爲长久其法有已成之效此可信而不疑也然行之既久则其间不能无弊熙宁之初先帝励精求治思致太平稍欲更革弊事以光大祖宗之业而王安石用意过当独任私智悉排衆论吕惠卿曾布之徒欲以改法进身一切变易祖宗旧政至今天下以爲不便前後臣僚论之已详不待臣言而知也自魏晋以後官名不正国家承平日久未遑制作元丰中先帝置局讲求此诚一代大典然有司亦失先帝本意一切遵用唐之六典夫唐六典虽修成书然未尝行之一日今一一依之故自三省以下无不烦冗重复迂滞不如昔之简便臣恭闻先帝已厌官制之烦但未及修完不幸早弃天下今二圣埀拱循守成规除去弊事十已七八海内安靖已有成效今臣之愚窃谓朝廷旣以王安石之法爲非唯当修复祖宗旧政则天下无事伏望陛下明谕大臣凡所措置变改悉遵故常无得出意於新旧之间别立一法自官制兵制将法民事有未便者更加修完祖宗时所无而今所有其可行者存之不可者去之祖宗时所有而今所无可复者复之如官制正名则如先帝之规事实则仍祖宗之旧其他可以类推如此则上可以存祖宗经久之法成先帝制作之意下亦便於当今之宜庶使法度不至数变纪纲不寖隳坏

校书郎李昭玘进策曰昔先王和同四方连络万里使家与家相爱人与人相亲保之而不忘合之而不散者有道以维之有政以属之有法以制之而已以民情爲易离也故以九两系焉牧以地得之则食之者不去长以贵得之则事之者不忘师以贤得之儒以道得之则乐其教者安宗以族得之主以利得之则亲其上者服友以任得之则善有以相成薮以富得之则利有以相养以民心爲易危也故又以本俗六安焉媺宫室所以同其生族坟墓所以同其死聨兄弟所以同其恩聨师儒朋友所以同其义同衣服所以同其礼故能上下统一远近和合父与父言义子与子言孝长与长言友幼与幼言弟恩足以合情而相爱文足以饰貌而相接此维之有道者也先王既有以系其民又有以安其俗犹以爲不足恃也故五家为比使之相保五比为闾使之相受四闾为族使之相葬五族为党使之相救五党为州使之相賙五州为乡使之相宾至於守望相助出入相友嫁娶相媒有无相贷疾病相恤祭祀同福死丧同哀男子不足於耕也相从而助耕妇人不足於绩也相从而助绩一乡之事皆通也无求而不得一乡之情皆同也无爲而不和此属之有政也先王以谓有政以属於前无法以制於後未足以防民也故徙於国中及郊则从而授之徙於他则以旌节行之无授无节则以圜土纳之窜伏者无所匿欺伪者无所容无事而出乡则乡必问无事而出关则关必讥民不扰於流寓吏不劳於呼索由此而登於司民则可以知其数由此而比於乡大夫则可以均其力由此而歛於司稼则可以制其食由此而会於小司徒则可以用其衆此制之有法也维之旣有道属之旣有政制之旣有法不幸旱乾水溢民食不足转流四方则非道之所能维非政之所能属非法之所能制虽天属俯仰之间不能以自存又焉有守邑地居家室而不去者哉故爲之乡里之委积以恤艰厄爲之县都之委积以待凶荒又爲之荒政十二以聚万民不必歛其利而利可散不必尽其征而征可薄力则弛其劳刑则缓其责舍禁以赦小害去几以释小过眚礼而使勿充杀哀而使勿致乐则蕃而不用昏则多而不备索鬼神以致福去盗贼以除害虽凶年饥岁民犹安居重家佚居饱食故自少壮以至於老髦老髦以至於死亡食其田饮其井十里之外不知道途百里之外不传风俗此先王之保民也可谓至矣自夫仁政不行井地不均民易其业官失其守内不能制其情外不能知其数此宣王料民於太原仲山甫所以非之也迨夫战国交侵土地时易封疆不足以限其迁徙城邑不足以遏其流亡管仲以区区濒海之齐制国为二十五乡郊之内自轨以至帅郊之外自邑以至属以相纠聨以相保合少相居长相游居处相乐行作相知以守则固以战则服故桓公九合诸侯而号为强国者善保民故也自熙宁之初尝诏天下行保伍之令此有意於三代之遗法也行之数年法虽具存而民未安土义不足以相守则时有桴鼓之警恩不足以相保则或起父子之讼壮力分於出赘世业入於兼并户口隐於图板夫家脱於联伍轻乡危家远出千里故秦多晋寇而鲁杂齐语祭祀不从丘壠老死不知子孙罚不及於其邻罪不及於其友其犯法也轻其背也衆虽欲均地着之政立土断之法未易制也昔三代之时里无闲民民无游业居皆劝功乐事之人出则爲伏节死难之士以守则国富以战则兵强今天下壮有力之民侨寓杂处散於四方手不服耒耜之勤心不知田亩之乐为淫巧奇技屠贩游博其无理之甚者啸聚不逞杀人於货邑里不告讦门关不诃问县官乡吏察治无术计户而不得其家计家而不得其人居无与守出无与战此爲国计者未尝不深惜之也昔者既诏天下置义仓矣义仓设则虽年?不丰民可仰食贫不至於易业饥不至於轻家然後禁游手抑末作去旧里者必告入新乡者无容如此则民无流散之苦吏无逋逃之忧三代之法可渐致而力行矣

昭玘又进策曰尝观汉唐任刺史或辄亲见问退而考其所行以质其言或録其姓名得才否状以拟废置或增秩赐金以劳其成或临轩受服以光其遣故汉之吏事号为称职唐之任人所得十五盖重郡县之官慎临人之责自古皆然不特为今日之所急也愚窃论之天下之事有名变而实存者後世习於名而遂略其实此名实所以并废而事功不立也今之守令视古犹诸侯也非不有境土也独不得敛其赋尔若劝课之责则在焉非不有城邑也独不得专其地尔若守御之责则在焉非不有官府也独不得置其属尔若察治之责则在焉非不有学校也独不得命其士尔若教养之责则在焉非不有军旅也独不得专其政尔若简习之责则在焉或以谓古之诸侯与天子同体而尊故其任重今之诸侯与朝廷异势而卑故其任轻然不知地土封爵名数仪物虽今日之所轻而重谷阜民养材教士无以异於昔日之所重承今日之责者务核簿书促期会以文法吏自处其於诏令之意教化之实玩以为不急岁时上计苟於文具而已必欲宣德流化移风易俗一陶天下之和固亦难矣故劝课不修则耕稼不时田野荒污水旱无具老壮流徙守御不修则羣小啸聚屠牛发冢焚烧区落白昼杀人察治不修则吏行贪汚交货卖法公义不肃私幸争出教养不修则学舍芜没图籍尘委人材徧野士论浅俗简习不修则卒伍堕气器械钝弊春秋角抵坐作如戏凡此者吏不知其责故也国家频年以来除繇役兴农利聨什伍讲学校练军士其法备成其令数下郡县之吏犹不能尽心率职以称上意盖其修饰形迹附就名数苟可以奉朝廷之法其实无至诚恻怛以行朝廷之意此特失於亷按未精而督责太轻尔若三代之时诸侯之见天子也春以受其图秋以比其事夏以陈其谟冬以协其虑时以发其禁衆以施其政天子之抚诸侯也谕言语协辞命谕书名听音声同度量成牢礼同器数修法则有掸人以道其政事有掌交以道其德意故能均政刑合礼乐一道德同风俗以天下为一家以中国为一人者察治详故也今夫州为之守邑为之令星列棊布散於四方万里之远道不足以一揆法不足以一守无礼以制之无政以合之凡朝廷之政事法度虽时下其诏丁宁告戒而奉承之吏习爲苟简大事则行文檄记条目小事则挂屋壁束高阁至於狱讼农谷货币征租力役之常岁爲一书以上於朝其人之贤不肖其治之得失其事之利害以谓尽在於此是亦踈矣朝廷常患其弊而设监司矣委之以亷按付之以督责修职者荐於上不才者罢而去此代天子知人者也然而监司未必皆贤也庇奸则以寛纵为度喜事则以苛细为功惰怯则操镇静之说强忍则徼刻薄之利挟气者轻於沮下幸名者急於趋上取未必中也或出於亲戚故旧之先去未必当也或出於怨嫌忿怒之表其情状之相攻自治且不暇又况治人哉朝廷所望於人者乃止於如此则监司未必爲得人也夫郡县之治视监司指顾爲近监司之治望朝廷耳目爲远天下之事尝劳於总核难於察治者盖在此也唐制监察御史掌廵按州县其一察官人善恶其二察户口流散帐籍隐没其三察农桑不勤仓库减耗其四察妖猾盗贼不事生业其五察德行孝悌茂材异等藏器晦迹以待时者其六察黠吏豪宗兼并纵暴寃抑不伸者方今莫若时诏御史分出而临遣之使郡县核於监司监司核於御史御史致其状於宰相则天下郡县之治可指掌而议可偻指而分庶几古循吏之风复见於今日矣

昭玘又进策曰天下之治涉於道者无患乎至略涉於事者无患乎致详盖道之所以官天地府万物役使羣动运之以精神感之以会通圣人端冕南面恭已而已事所以应时而造推物而行号而读之则有名指而议之则有数自其名而举之则小大先後不可易也自其数而积之则一二三四不可乱也然而日之来者无穷往者益远事之方至者常谨几成者常忽此所以苟完於耳目之前寖微於岁月之久以至旷败缺漏纷纭倒迕而不可考者常以此也有一成而不变或先易而後难或初因而终革不有图籍日陈於前操以为验稽以为决则朝廷上下失於苟简官人百吏习於惰偷上以方信人臣有爲之功而矜览绪余下亦操人主不自任之说以弥缝罅漏虽欲虚心以望成功拱手以迎太平是亦踈矣周之治官也小宰岁终令羣吏正岁会月终正月要旬终正日成司会掌凡在书契图板者之贰以逆羣吏之治而听其会计以参互考日成月要考月成岁会考岁成以周知四国之治以诏王及冢宰废置冢宰岁终则令百官府各正其治受其会听其政事诏王废置三岁大计羣吏而诛赏之不独官府之治如此也春朝诸侯以受天下之图籍而行人之官以利害爲一书礼俗政事教治政刑逆顺为一书凶灾贫厄为一书其康乐和亲安平为一书以反命於王以周知天下之故夫内以弊羣吏之治外以周知天下之故举无遗事事无遗虑其职守之勤怠功利之登下用度之多寡经画之利害百日之所积者一日而槩举之百人之所共成者一人而坐见之任事之臣不敢爲偷得之利以幸耳目之所不及天下之治常为之不厌通而不倦考核详故也後世不知其法以谓帝王之道必无为而用天下不达无为者无不爲之说政教禁令纪纲法度一切曰有司存事常至於偏弊而不救者无术以举之也故大事幸天子之不问小事幸大臣之不知汉文帝问丞相决狱钱糓数而对之以廷尉内史宣帝时郡国上计簿具文而三公不以爲意上下如此则何以督察天下而与之仰成哉今陛下必以朝廷官府已行之法度缉爲政录有凡有目有要有会而时自閲核如裘提领屈五指而顿之不胜其举矣使官人百吏宿道向方劝勤乐职夙夜不惰可谓治术详矣臣闻五覇不及其臣故委之以能托之以国三王臣主俱贤故合谋相辅五帝其臣不及故亲自处事於法宫之中今陛下训廸厥官总核名实此圣功成终之时也惟陛下加意而已毕仲游言并州县曰窃观远近之势要在均一而易治昔周之盛时画千里爲王畿王畿之外制天下爲九服九服相距各五百里而要服之内封其地者盖千有八百余国以此知其欲均一也封国之制侯百里伯七十里子男五十里不能五十里者谓之附庸以营丘曲阜之封而不过百里以此知其欲易治也及秦变古裂天下为郡县一郡之地包十诸侯之封犹倍侯伯之制天下之地始不均而民始嗸嗸苦其难治矣伏惟朝廷建功立事一出先王之道而乃削郡成邑割邑成聚所以省官并员寛去力役幸天下者甚厚然一邑并一邑并去之邑则力寛并入之邑则力重邑之有并也有数百人之邑有四五局之官既并矣则役去其十数而官存其一二是故其力寛而其并入之邑一官任二官之事一人任二人之役昔之讼者五今之讼者十昔之往来者一宿而至今之往来者再宿而至其他可以类举矣是故其力重夫小邑并大邑必无四面之均以南并北则南长而北促以西并东则西寛而东狭促狭之乡其民逸寛长之乡其民劳此又理势之自然也虽於出钱之数可省三数然酒税亏折则必称此矣以淮甸一路言之邑小则易爲治地大则难其人光之仙居夀之夀春泗之昭信此小而易为治者也庐之舒成蕲之蕲水光之固始此大而难其人者也理宜割大以爲小今乃并小而爲大舍易治而求难为非其术矣且今州县之役岂不轻州县之吏岂不省昔先王之封国也虽子男之邦必有宗庙祭祀之费有人徒禄廪之厚有兵甲车马之衆而城郭道路关梁庐馆尤严於宾客之事而又岁时使人存覜若归赈贺庆致禬之来又有四隣之交廵狩朝觐会同聘问之集所以设官致员役民力者盖甚繁且密而州县之治存於古者无几则天下吏员之未易民力之未轻不在此矣为今之策宜先求建国之大法要在均一而易治凡邑之大者割其大以补小邑之小者增其小以成大置一县之封必度四面之界分长乡以补短分寛乡以补狭县县相比州州相较大者不使如固始之寛小者不使如仙居之狭此之谓均户口赋税之籍徭役狱讼之制大略相等贤者俯就而有余不肖者勉强而无累此之谓易治其有大邑次大邑虽割而犹大者则增官小邑次小邑虽割而犹小者则减役官不求苟省可置则置役不求苟废可存则存如是则民不惊动而地均官不劳扰而治定指顾相视而远近之势已分文檄相移而分割之功已就官吏之所愿民情之所安公家之所便公家并两爲一废州爲县废县爲聚有寛省之小利成难治之大患官吏之所重爲民俗之所惊骇违今时古法者相去远矣均一易治之说惟朝廷择焉

毕仲游又上言曰治一乡必有治一乡之具治一国必有治一国之具治天下必有治天下之具具者非若簠簋俎豆尊勺鼎鼐可陈於前也由是而治者谓之具听断狱讼簿书期会所以治一乡也守法令拊循其民以承事天子所以治一国也明制度不得相踰越贫富贵贱各安其分而易足所以治天下也以大治小则小有所不能容故孔子之武城闻弦歌之音而笑以小治大则大有所不能治故孟子不学诸侯之礼而言其略三代而下不知治具之有小大以簿书法令治乡国之具而治天下是以天下而终不大治昔孝文之时贾谊谓大臣不报期会之间爲大故至於俗流失世败坏因恬而不知恠爲可太息孝宣时王吉亦言公卿未有建万世之长策举明主於三代之隆而上下僭差人人自制是以贪财诛吏不畏死亡而孝文孝宣卒莫能用所以然者治大者其効缓而远治小者其効速而近人君有治天下之心而求近効以语礼俗制度禁防之事则指以为迂濶而见簿书法令听断狱讼则以为治天下如是而足虽有唐太宗之贤与房魏论周礼语未卒而有画虎之疑又况不及太宗者则天下之不大治凡皆以小治大而无其具故尔今国家传序相习百有余年方内无事几於致平殆非汉唐之比而礼俗制度禁防之不立反甚於汉唐田宅奴婢车马服用恣民之所自爲而莫有限乐汉唐之小具不思三代之大治岂非以上下相安风俗已成而难於惊动耶是亦未知讲尔昔楚王患其国之庳车欲下令使高之孙叔敖曰令数下民不知所从请教里人高其梱乘车者皆君子不能数下则车自高矣从之半岁而楚国无庳车盖国家立事好爲法令而以深罚重赏随之法令既繁而罚深赏重无以措其手足是以民惊动而事不立今如仿庳车之意定爲田宅奴婢车马服用之等级在上者躬化以行之简其法令平其赏罚有不从者第禁勿使仕宦庶人则重租赋以困辱之久以岁月无求近効则三代治天下之具将复立於今日度越汉唐而颂声兴然则禁勿使仕宦重租赋以困辱而终不爲深罚重赏者亦今日治天下之梱耳何患乎惊动

孔文仲对策曰臣伏惟陛下下明诏降清问讲求万世之统皆非愚臣之所能及也然臣窃有深忧者陛下求言好善之隆名远出百王之上至於用言纳谏之道有未克尽其极尔何者陛下涖阼之初首开转对以延踈远切直之言召羣臣以询安危利害之策者此陛下天资谦恕思得深谋至计以补所未逮也而言之既多听之既久卒未闻采一事用一画见之天下至於近日四方之人与夫朝廷之上贤卿谊老交章累疏论列时政得失臣考之公议以爲虽臯夔周召之谋所以致君福民寜九庙而安万世者公谠不能过此矣而陛下闻之若不闻见之若不见岂其急近论而略远虑安小补而捐大忠乎此臣所大惧也臣愿陛下首思听言用谏之义不听则已听则博同天下之心不用则已用则兼取远近之策然後动无遗事举无失计而善政可行太平可议矣臣将论天下事先述此以献臣诚愚闇不知大体惟陛下省纳焉圣策曰在昔明王之治天下仁风翔洽德泽汪濊四序调於上万物和於下兵革不试刑辟弗用内则儁贤居位以熙於王职外则戎夷向风以修於岁贡建皇极以承天心敛时福以锡民庶然後日星雨露鸟兽草木効祥荐祉书之不絶甚尊慕之其何术而臻此与臣闻天下之术有大小而人君用之有先後先其大而後其小则用力不劳而天下治宜先而後可大而小则用力愈劳而天下乱天下之术其大者能正其始是也其小者不能正其始是也在昔明王之治天下仁翔而德洽四序调而万物和以至兵偃刑措儁贤修职夷狄纳贡建皇极而天道应敛五福而民气洽吉祥见於上珍符出於下者正始之术行也後世之治天下万事失其序而灾害洊至者正始之术废也陛下追慕古昔治功之美而谘求致之之术臣请遂言正始之说夫天下之道三曰王曰覇曰强国天下之本一曰即位即位者王所以自正也始不以正及其末也虽欲变而正之亦无及矣是故始爲强国未有能终之以覇政者也始爲覇政未有能终之以王术者也孔子作春秋书元年春王正月公即位夫元年正月者一年一月也而变之曰元与正者欲人君当即位之初体元以居正也元者善之本也正者道之极也人君能於治初清明力行善本而躬履道极此王道所以成也且夫一之以道德淳之以仁义此王道也行之以仁义杂之以功利此覇道也专用权谋不顾义理此强国之术也及考其见於効也王道行於数千岁之外咏歌畏爱犹深结於民心而不忍去之覇政止能及其身至子孙之世则废熄不讲强国之术民之视上相疾如仇雠伺其有间则相与蹈藉倾覆之矣凡三道者得失之报若白黑然而世主趋王道者少适覇政与强国者多何也盖王道所及甚远而不能取成於仓卒覇政与强国爲敝虽深而能见効於目前人之常情薄远効而贵速成是所以失趋适之正也汉之文景唐之太宗皆有可致之资又有能致之势而致治安国不能与三代并者失其所适也伏惟陛下聪睿神武得之於天可谓有能致之资矣日月所被皆在图籍可谓有必致之势矣当承祧践极之始端本清源之日欲王而王欲覇而覇欲强国而国强得失之策系於一举而已譬犹御八骏之马驰九轨之路择而後往则得其正一或不愼以意驰之则宜之燕者或造於楚矣宜往吴者或之於秦矣则夫事物交会之间不可不慎所适如此臣窃观近日朝野之论而考陛下意之所适求之於古不能无疑且天下之所以治者贵义而不贵利也奈何先之以兴利仁人之所以尊者明道而不计功也奈何一之以望功万事所以成就者迟久也奈何期之以廹急四方所以畏爱者恺悌也奈何驱之以威刑荀卿曰国者巨用之则巨小用之则小扬子曰好大而不为大不大矣好高而不爲高不高矣此而望仁翔而德洽四序调而万物和以至兵偃刑措儁贤修职夷狄纳贡建皇极而天道应敛五福而民气洽吉祥见於上珍符出於下岂不难哉臣愿陛下旷然大变而行衆人之所不能爲卓然自致而行前世之所不能到尊尚王道贱略强覇其尊之也若抱渴而需饮其贱之也若辞闇而即明屏去谀佞亲近忠直数御东序开陈图书讲前代之兴亡论百王之成败以其善行以其恶戒避其所得趋其所失仰而思之以夜而继日也幸而得之辍寐以待旦也有言逆於心必求诸道有言逊於志必求诸非道用其粹而遗其驳操其要而治其烦凡此皆王道之术而正始之论也陛下深讲而力行之则驯致古昔明王之道如决流抑坠尔何患慕之而未臻乎圣策曰朕承祖宗之业托士民之上明有所未烛化有所未孚又退托於任大守重艰於负荷思闻谠直之言以辅不逮庶几乎治此见陛下虚心访道至诚恻怛之至意也如臣之愚何足以奉承之而臣尝闻之曰明欲被於万物化欲孚於四方未有不自治心始也夫治心者圣人所以穷理之术也人之有心犹天之有极也是故晦冥隂默之中不足以辨南北而能考而正之者极星是也是非纷杂之间不足以审真伪而能别而分之者心官是也心也者天下之至正也又能养之以正则善恶是非万事之理无不白矣斋戒以持之使其不失清虚以守之使其不乱问以通之谋以发之此治心之始也及其成也不思焉未尝不应於理也不勉焉未尝不合於道也藏之为志气而无不充发之爲事业而无不济如权衡设於此而万钧之重铢两之轻无所不辨如盘水设於此而大如天地细如毛发无所不察此治心之効也心正则明尽明尽则化至此自然之道陛下思闻谠直之言庶几乎治此天下之盛福也臣闻适於耳目之娯而爲心腹之害者柔从说顺也虽芟夷之而常患其有余忤於一日之意而爲百世之利者刚方谠直也虽养长之而常患其不足古之圣贤屈已执谦和顔逊志加之以劳来之厚助之以劝赏之渥凣以养天下刚方谠直之节使森然立於吾庭爲国家庙社之福故夫伏格趋鼎引衣断槛破裂麻制封还诏书如此之类日常有之而不爲怪者所以广聪明而来下情也臣愿陛下容忍近臣之献言开纳远臣之论事广谏诤之任以助闻见补宪肃之官以振纲纪而又力以谦冲假借深养刚方谠直之气如汉高祖之於周昌晋武帝之於刘毅然後可以得天下谠直之言以辅治道不然犹却行求前徒举以访臣又安补於万一哉圣策曰盖人君即位必求端於天而正诸已惟五事得其常则庶徵协其应有国以来靡敢自肆而和气犹欝大异数见廼元年日蚀三朝洎仲秋地震数路而冀方之广爲灾最甚自处於弗德之致夙寤晨兴思其所以此见陛下畏天饬已恐惧修省之盛德也臣闻日食地震者阳微隂盛也而或曰日食者历之常数也臣请辨之一百七十三日有余而爲一交然後食此历家之说也而春秋襄公二十一年之九月十月二十四年之七月八月皆未及一交则食此历之不合一也二汉之政西京爲盛东京爲衰大率皆二百余年尔而西京四十五食东京七十四食食之疏密应政之盛衰而然曾无定数此历之不合二也是日食者非可托於历其要爲隂盛之应也阳浮为天而主於动隂凝为地而本於静宜静而动者隂越其分而拟诸阳阳之与隂君子小人之道也君子道长则阳气发於祥瑞小人道长则隂气见於灾变此天人相与必然之应也易自复之一阳至坤之六隂凡十二卦相往来於一岁之间盖圣人告人以君子小人之道有相更之势贵於早防之也在临则戒之曰八月有凶在泰则戒之曰无平不陂无往不复欲其愼之於八月之前消之於未陂未复之始也陛下欲应变求端谨五事而协庶应消大异而召和气在乎尊阳抑隂尊君子之道抑小人之道而已凣天下之道有故有新有大有小有老有弱有正有邪有讷有辩有躁有静以对而言之在上偏者皆阳而君子之道也在下偏者皆隂而小人之道也上偏欲其过厚下偏欲其常损宜厚而薄之宜损而益之则隂盛阳微君子道消小人道长其敝至於不可扶持此不可以不察也若夫旧策必迁而新策必合大臣依违而小臣执议老成沦伏而弱齿简拔方直踈远而柔谀亲附辩给者获用而迟蹇者被退锐进者褎陞而默守者遗落隂盛阳微之变莫着於此矣天地告戒之意不为不审愿陛下思所以应之夫阳不可以不尊隂不可以不抑君子之道不可以不进小人之道不可以不退不抑不退其萌虽微及其既盛甚可畏也周之衰诸侯僭天子又其衰也大夫僭诸侯又其衰也家臣僭大夫又其衰也吴楚盟中国此隂盛之极也而春秋自此絶笔矣故臣愿陛下早思所以救之圣策曰图讲政务则日至中昃而犹多苟简之习烝进人材则官无虚假而颇乏绩用之美臣闻讲政务而絶苟简在於贵迟久进用人材而底绩用在於练名实易曰圣人久於其道而天下化成夫圣人之才所过者化所存者神而至於论治定功成之业未尝不待之以久何也速则粗粗则所得暴而所及浅久则精精则所收博而所被深此圣人之意也盖夫仁必久安义必久由志必久勤法必久守令必久行官必久任士必久养兵必久练游神於累岁之外望化於必世之後夫如是则心一而虑精事详而理究德新而道大化浃而泽流动乎万物之上被乎天地之间又何患苟简之习哉圣人无爲不言而海内大治者以能练羣臣核名实也官各守其分谓之名职各治其事谓之实丞弼之任责之以论道德和隂阳财计之司责之以通有无足国用谏官责之以直言得失御史责之以弹戢愆违侍从责之以尽规纳诲将帅责之以安边却敌职司责之以一路之政守令责之以一郡一县之治如此举名以责其官按实以督其职而庶绩弗凝者未之有也今夫大臣下兼财计之柄小官或侵将帅之权侍从言责不得尽其词职守令不得专其治未见其能无虚假也朝廷设百官於外内皆所以治天下万事非徒爲空名以付之也欲立一事重建一官欲治一政重遣一使未见其能底绩用也圣策曰种羌非不怀徕也而边候或时绎骚以至临遣辅臣憺明神武臣以爲御戎之策失之於素而已夫以边鄙之重不责统帅之臣而求希合幸进之小谋金革之机不爲持重之算而听轻率易动之踈计是以其弊在於苟争小功而忘大忧专趋小利而失大信此猾敌所以敢负怀徕之恩践王圉而抗官师亦吾有以致之而已夫敌之未至也制之宜以经远之策敌之既至也御之宜有应变之术齐景公时燕晋爲寇景公患之问於晏婴而婴之所荐者穰苴而穰苴卒能逐寇而安邦唐宪宗时刘辟爲梗宪宗患之问於杜黄裳黄裳所荐者高崇文卒能擒敌而定蜀陛下宜诏辅弼大臣各荐将才而用之则神武憺於天地之表河湟之外当有解椎髻袭衣冠来献国地者又岂患奔冲之寇不可御乎圣策曰蒸民非不爱养也而生业或未完富以至外驰使者布宣惠教臣以爲陛下爱民欲其富而不足以富国遣使宣惠教而适足以爲弊盖失所以先後之序矣夫事有肇祸而法有起患者不谓事之始法之初也累之至久则弊败积而祸患起此必至之势也臣尝爲陛下深虑後世之患而必爲无穷之弊盖在乎富民之道不讲而富国之谋太深也凡赋敛之於民古人贵其损之而不贵其益春秋书宣公初税亩成公作丘甲哀公用田赋以爲益之不已则势穷力弊必至於变故孔子详录其事以贻後世之戒臣尝观富国之论不起於丰大之世而多出於战争之际王者总制六合所以服民心而重国体者在吾道德之盛大不系财货之丰盈易之小畜者德之小者也则曰富以其邻在泰与谦则道之大者也皆曰不富以其邻夫左右相比之谓邻人君之与天下中国之与四夷皆邻也人君所以运动天下役使四夷道有余者不假於富德不足者须富行之陛下固宜法谦泰之有余岂可用小畜之不足是以钜桥虽积而商不能居敖仓虽盈而秦不能守非无财也道德不建而失天下之心也夫鸟穷则啄兽穷则搏人穷则诈陛下之民可谓穷矣前世所谓无蓻极之赋大之山海细之草木其利皆已入於官而行於今矣陛下徐思弛费息用以寛民财而逸民力若大禹卑宫恶服汉文弋绨革舄以泽天下庶几不致大匮而复出泉以取其息寘使以厚其征而求富民宣惠之名不可得矣易之剥者始於下也其象曰上以厚下安宅所以救剥也陛下取於下悉矣上取下悉则其势既极而其象为剥孟子曰君子用其一缓其二用其二而民有莩用其三而父子离臣惧民心积穷不知所出渐为离散以至剥落虽有汤禹文武之才无所复施其巧易曰观我生观民也诗曰念我皇祖陟降庭止陛下观天下之势易离难合一危则不可再安上念五圣之业艰难勤苦一敧则不可复正则大富国之谋适足爲深忧未足爲陛下利也伏惟发於神断罢法追使以幸天下以福万世此四方裂眦决目之所共望岂独贱臣之妄言哉圣策曰国用虽节而尚烦於调度兵籍虽衆而未精於简稽臣以爲国用虽节而调度烦者未得节之之道兵籍虽衆而简稽疏者未得简之之本也九州土地之产撮粟尺布之赋陆挽水漕衔柂摩毂日夜合杂以输太仓以古准今可谓盛矣至於道途之艰将负之疲京师之一金田野之百金也少府之百金民屋之万金也夫以万金之费施之於一燕好之中用之於一赐予之内此类可胜计哉地之财有时民之力有限人君之费无穷以有时有限养无穷此调度所以愈增而不已民力所以愈困而不支也古者宫庭之职百二十员汉之文帝明帝给事宦者不过二人太祖养兵不过十二万太宗尝谓近臣曰人君当淡然无欲不使嗜好形见於外则奸佞无自入矣凡此皆清心节用之本寛民养物之要不务先理其本而广爲调度之求故曰未得节之之道也今夫能省内郡之黥兵而益以土兵然後兵可简也国家北失幽燕西捐灵夏守边扞塞无百二之要阻是以二边黥卒恃爲爪牙不可以废至於方内无事之郡百年不识兵革而例设屯伍坐蠧民力此不可不制也宜依前世府卫之法使民得以相率出徒而分天下郡爲三等上郡五千中郡三千下郡一千而止番休迭上不过什一则武备修而简稽精矣周公制礼方五百里谓之大国其车千乘爲五万五千兵而民不告劳者施之有序制之得术也今之所谓上户者征敛甚厚而其力困所谓下户者庸役不及而其势逸而上户居其一下户居其十是常困其一而逸其十也家有二夫古者皆出一兵今皆逸之而不能用反敛有限之谷帛以给不耕之堕民此岂周公之心哉故曰未得简稽之本也圣策曰寛关梁之禁而商贾靡通臣闻钱者无用之物而圣人贵之者以其能通有用之财也夫以无用而通有用是以贵其通而不贵其积古之所以通货达财者在乎商贾之职而不在乎上今之关市之征密於布棊均输之利苛於翼虎商旅易业转爲他技而求财货之通难矣圣策曰捐器玩之巧而工弗戒此在陛下约已以率尔陛下约已於上则六宫蒙化於内百官率法於朝百姓承流於下及其久也风俗转移嗜好薄损有其财而无其尊弗敢踰制有其力而非其道不敢败度则虽不捐器而工自戒矣臣又闻之天下技巧华靡之玩未有不始於京师欲治四方先治京师古之道也夫以千里之地而四方之俗皆有焉者唯京师也唯其难制之宜甚详周法六乡四郊之内自比长主五家积而上之至乡大夫凡万有八千九百三十六官而後足以致京师之治今京师治民之职大不过京兆尹次不过河南令而求风敦俗朴是以难也唯陛下择之而已圣策曰风俗浮薄根於取士之无本教道之不明而博询台阁之论所执者不一岂无救敝之道焉凡取士之要不过二科曰德行也文辞也而已臣以爲自三代以上可以用德行由秦汉以下不过用文辞而台阁所以异论者盖不过二者之间也陛下必欲以德行取天下之士则井田当授也侯国当建也民必家给也官必久任也乡当读法也家当有塾也而後可以求全德真行致之於位如其未也而独设选举德行之科是亦无补而已夫先世之吏正故所举者必求仁义孝弟今世之吏邪故所举者不过请托嗜好故曰今日取士不过可以用文辞尔至於敦俗之本教道之法臣愿有献焉盖士节之重轻未尝不与体国之安危相应如根本强弱於下而枝叶荣枯於上也昔周之士贵秦之士贱夫上有屈体下无屈道者贵也舍已所守求合於上者贱也周秦治乱考此可见盖夫士无守道自重之节人有翾躁不耻之求渐渍成俗恬不爲怪未有甚於今日也宜有以矫正其弊使士知自重而人蹈亷耻凡潜德独行不求闻之君子必深察之而使之常在於必显仰希俯合昧於宠辱之人必深观之而使之常至於不用则天下皆知盛德之意士节一变敦俗之本教道之法自此致之可也圣策曰刑罚烦重出於设法之多门沿袭之不革而将加恩仁之政使死者少缓必有可行之术焉臣观陛下之意不过欲仿三代之肉刑施之於从坐之死尔是未尽观时制宜之道也古者政敦事朴虽以圣人之智而因革之间犹有未尽者肉刑是也断民之支体使不爲完人此非圣人之心而三代用之者因革之理有未尽也且立尸而祭近於渎神俎豆而食近於甚野岂若後世虚神之位金石爲器哉肉刑之不可用於今犹之不可尸祭而俎食夫大辟之科至死而不敢怨者法当其罪也傥欲加恩仁之政寛从坐之死则今之律令自有减死一等法舍此不用而断支刖足爲骇民惊俗之政未足爲可行之术也昔子产欲止伯有之妖必并立子孔之後则夫政虽期於推赏而亦贵於慎名使天下不知朝廷恩仁之意而徒传告以断人之足而弃之岂所以爲愼名哉圣策曰予欲兴七教兼乎三至以底圣人之道则宜条其先後之次欲明乎六亲尽乎五法以极天下之治则宜叙其始末之要此见陛下博稽古先欲举载籍之所传施之於今以尽圣人之道而尽天下之治也臣请深论天下之道先後之次始末之要而陛下酌焉盖德与刑并行於天地之间如寒暑相将而未尝离也於是之间必有先後之次上焉者专德以胜刑若尧舜之无刑成周之措刑是也中焉者假刑以助德若西汉宣帝任刑名东汉明帝善刑理是也下焉者唯刑而已秦人以刑致乱隋人以刑兆变是也此先後之次不同故治乱之应异也则夫恭老尊齿乐施亲贤好德恶贪亷俭之七教至礼不辞而天下治至赏不费而天下悦至乐无亲而天下和之三至从而可明其次也抑臣又闻之恐惧寅畏者政之始也骄逸隳惰者政之末也周宣王中兴之盛德而不慎於後其诗终爲变雅唐太宗慈俭英武之主而魏郑公刘洎马周之徒咸谏以爲渐不及正观盖崇高富贵之势骄逸隳惰之所伺也视其有间则入而不能出矣是以圣哲之君遐观远虑思之於所不思求之於所不求方其大安也必以危自厉方其大荣也必以辱自惕不使非常之变起於不测而至於不可救也岂非知治道本末之要也欤则夫六亲之等五法之数又从而可推其要也圣策曰仲舒之言班固谓切於当世而可施於今者何策崔寔之论范晔谓明於政体而有益於时者何事昔班固载仲舒汉廷之策於史其间讲天下治乱之理可谓详矣举而行之皆足以助治而最可施於今日之策臣以为莫如天道先阳而後隂王政先德而後刑之论也范晔纪崔寔政论数十条於书以为凣所辨论通明政体而言有益於今者则臣以为不足深论者也何者寔之大概欲人主不能纯法八世而宜参以霸政严刑峻法破奸宄之胆以之行於汉桓帝衰替之世可尔安足为陛下深论哉策曰无以为古人陈迹既久而不可举无以为本朝之成法已定而不可改惟其改之而适中举之而得宜不廹不迂归於至当陛下议政法而举适中得宜为言此天下之望也臣安得无辞以致之盖势可以举则举之则不失於陈迹力可以改则改之则不泥於成法此因革之常道也至於未适於中未得其宜而改之则今日之变法犹或可议焉臣读易至革卦言天下之法至於有弊则不可不革也而辞曰元亨利贞悔亡然则革之必至於元亨利贞然後悔可亡尔又曰革而当其悔乃亡然则革之而不当益以招悔也夫革之必至於亨然後可以议革变之必至於当然後可以言变斯圣人之能事易象之精义也思之於冥冥索之於昏昏使尽合道义之中而後革之则一法出而天下倚之若山岳此之谓革而亨谋之於衆多待之以迟久使尽得上下之宜而後变之则一制行而天下望之若云霓此之谓变而当古之为治相与谟谋於庙堂之上至於风移俗易徙善远罪而天下不知其措置之迹者必亨而後革必当而後变也今则不然一法朝出而夕已嚣一制暮行而晓或弊斧钺不足以禁谤论窜黜不足以抑烦言其故何邪未决其亨而革之未计其当而变之举而不必适中动而不必得宜也臣愿陛下愼之而已盖夫革而未尽其至则其势必复革而有复则法以轻而不信矣法制数变国家之大病也汉徙甘泉后土之祠自是之後三十年间五徙而天地之兆终不能定故愿陛下愼之则至当之论无过於此矣陛下虑臣之惮言而不必行则苟饰行以自免则诏之曰言之非艰行之惟艰又虑其畏避执事而不尽其悃愊也则又曰悉心以陈亦不惮於改为臣是以敢进其私忧过计之说臣闻天下者大物也是以治之者必得大才苟未得大才而委畀之则天下之政终无时而理矣万钧之鼎天下之至重也而孟贲乌获持之奔走踰越险阻若践平地此无他其力足也使力不足者负之而趋不独折絶筋骨又将隳器败餗而不可救矣易言天下万物之理至详密矣而至於治天下之难治而未尝不归之大才硕德之人故屯之不寜必待君子之经纶蛊之败坏必待君子之振育旅之分散必待智者之有为否之欲休必俟大人之获吉圣人以为当四卦之时不得四人者治之则愈益其乱而无补於治昔汤之求伊尹也见之耕者高宗之求傅说也见之岩筑文王之用太公也见之渔钓三士者藏迹至深而三君者能举而用之者以其取之公求之广也唐文宗可谓恭险慈仁勤於致理之主当是时李德裕在其庭而不用裴度捐於外而不使乃览贞观政要而叹息又曰吾视开元天宝事则气拂吾膺然则文宗所以忧勤尽心者徒虚器尔伏惟陛下法成汤高宗文王公听广取以为法鉴文宗舍本忧末以为戒独观昭旷之道驱驰域外之议不论隐显不间内外不异远近不殊明晦才之当者取之德之宜者予之可大者治大可小者治小则天下之才继踵而起凣陛下所举而询於臣者不治而自治矣陛下有为之术何以先此古人有言曰言切直而不用则身危不切直则不可以明道苟求所以明道又避於危身此势之不可并者也说不由道忧也由道而不合非忧也苟求所以由道又希於必合此理之不可兼者也臣学术浅陋言论狂鄙罪当万死无所敢恨幸陛下察焉

历代名臣奏议卷四十二








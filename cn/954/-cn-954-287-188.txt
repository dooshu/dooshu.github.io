陈与义　连雨书事

九州逢连雨，萧萧稳送秋。

龙公无乃倦，客子不胜愁。

云气昏城壁，钟声咽寺楼。

年年授衣节，牢落向他州。

陈与义

陈与义　连雨书事

风伯方安卧，云师亦少饕。

气连河汉润，声到竹松高。

老雁犹贪去，寒蝉遂不号。

相悲更相识，满眼楚人骚。

陈与义

陈与义　连雨书事

寒入薪刍价，连天两眼愁。

生涯赤藤杖，契分黑貂裘。

乌鹊无言暮，蓬蒿满意秋。

同时不同味，世事剧悠悠。

陈与义

陈与义　连雨书事

白菊生新紫，黄芜失旧青。

俱含岁晚恨，併入夜深听。

梦寐连萧瑟，更筹乱晦冥。

云移过吴越，应为洗余腥。

陈与义


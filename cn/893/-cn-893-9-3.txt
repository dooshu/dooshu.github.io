淮海对雪赠傅霭





《禹贡》：淮海惟扬州。谓扬州之域，北至淮，东南至海也。后人称扬州曰淮海，本此。



朔雪落吴天，从风渡溟渤。[一]海树成阳春，[二]江沙皓明月。兴从剡溪起，[三]思绕梁园发。[四]寄君郢中歌，[五]曲罢心断绝。[六]

[一]鲍照诗：“胡风吹朔雪。”又：“穿池类溟渤。”



[二]江总诗：“海树一边出，云山四面通。”



[三]《世说》：王子猷居山阴，夜大雪，眠觉开室，命酌酒，四望皎然。因起彷徨，咏左思《招隐》诗。忽忆戴安道，时戴在剡，即便夜乘小船就之，经宿方至，造门不前而返。人问其故，王曰：“吾本乘兴而行，兴尽而反，何必见戴。”《一统志》：剡溪，在绍兴府嵊县治南，一名戴溪，即晋王徽之雪夜访戴逵处。



[四]谢惠连《雪赋》：“岁将暮，时既昏，寒风积，愁云繁。梁王不悦，游于兔园。乃置旨酒，命宾友，召邹生，延枚叟。相如末至，居客之右。俄而微霰零，密雪下，王乃歌《北风》于卫诗，咏《南山》于周雅。授简于司马大夫，曰：‘抽子秘思，骋子妍词，侔色揣称，为寡人赋之。’”



[五]《新序》：“客有歌于郢中者，其为《阳春》、《白雪》，国中属而和者数十人。”



[六]鲍照诗：“涕零心断绝。”






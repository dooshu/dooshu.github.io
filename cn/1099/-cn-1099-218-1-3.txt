○答南岷王都憲 【 昭陽召佃】

淡泉具疏欲洩昭陽水　召佃覆行而不果三湖之議、某因昭陽佃後、恐奸豪垂涎、特疏申明禁例、時默翁在工曹、巳曾覆允、不意復有此舉、吾丈所持、寔經國遠猷、况此　祖宗典制、豈可紛更、某疏中止言漕事、不及尊疏更詳明愽大、一謂此輩不乞荒曠地土。而必欲假湖堧。漸肆兼并。且避徭賦。一謂此湖不特蓄水以濟旱。亦且受水以洩潦。與其煦煦於東汶之奸豪。孰若不遺曹濮諸郡之沮洳。豈非識見有巨細、局度有廣狹、敬服敬服、虞坡翁雲中首疏、嘗云歷考兵部節年之覆議、廷臣累月之建白。其可行者、豈敢執泥以為非、如不可行、亦不敢依違以為是、竊自慚不能侃侃如是、今讀來疏亦然、堅貞端諒、真古大臣風節、敢不師資、國家事皆若此、必求其是。何異都俞吁咈。嗟不可多見矣。


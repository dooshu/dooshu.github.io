37　顓頊曆太初曆元起考


太初曆「以前曆上元泰初四千六百一十七歲，至於元封七年，復得閼逢攝提格之歲」。見漢書律曆志。〇案：爾雅釋天：「太歲在甲曰閼逢，太歲在寅曰攝提格。」孟康注：「此爲甲寅之歲。」易緯是類謀云：「攝提招紀。」鄭注云：「攝提招紀，天元甲寅之歲。」〇甲寅自古以爲起曆之元，故爾雅紀歲名，不始於子而始於寅。大事記解題：「按通鑑目録、皇極經世『太初元年，歲次丁丑』，當考。」愚按大衍曆議云：「洪範傳曰：『曆記始於顓頊上元太始閼蒙攝提格之歲，畢陬之月，爾雅釋天：「月在甲曰畢，正月爲陬。」朔日己巳立春，七曜俱在營室五度。』秦顓頊曆元起乙卯，漢太初曆元起丁丑，推而上之，皆不值甲寅，猶以日月五緯復得上元本星度，故名曰閼蒙攝提格之歲〔一〕，而實非甲寅。」【原注】其説可以補解題之遺。

【全云】原注九字是正文。

【集證】大衍曆議載唐曆志、漢藝文志考。後漢志：「顓頊造曆，元用乙卯。」蔡邕論曰：「顓帝曆術曰：『天元正月己巳朔旦立春，俱以日月起於天廟營室五度。』」

【元圻案】章俊卿山堂考索曰：「史記曆書載武帝改太初曆之詔曰：『十一月甲子朔旦冬至，其更以元封七年爲太初元年，年名閼逢攝提格，月名畢聚。日得甲子，夜半朔旦冬至。』是以太初元年爲甲寅年也。故史記曆術甲子篇以太初元年爲甲寅。又五年，天漢元年也，爲戊午。又五年，太始元年也，爲壬戌。自此順數周六十餘年，皆以漢家年號紀之，是太初元年爲甲寅曉然矣。又按東漢志漢安二年，宗訢等建議以爲漢興元年，歲在乙未。又四十五年，文帝後元三年也，歲在庚辰。又五十八年武帝太初元年也，歲在丁丑。今考之通鑑編年，與宗訢之議脗合，而劉孝孫勘日度之議，亦曰武帝太初元年丁丑。然則范志所謂太初曆元用丁丑，即以太初元年爲元也，非推上古之元也。太史公所紀武帝之詔，是推上古之元得甲寅之歲，其歲十一月甲子朔旦冬至，日月如合璧，五星如連珠，故武帝特以太古甲寅歲爲起曆之元也。故曰『其更以元封七年爲太初元年』，猶言以七年爲上古甲寅之歲也。上古太初應合璧連珠之瑞，今以太初紀年，元起丁丑，亦與甲寅同耳，非元封七年即甲寅也。然則太史公曆術甲子篇以古初甲寅爲元，順紀六十餘年大餘小餘之數，此其起曆之數，此其起曆之術也。後人不悟太初元年年號傚古初之意〔二〕，即以太初、天漢、太始年號分配年名之下者，非也。太史公出於武帝時，安能預知六十年後年號，而先書於歷述年名之下哉〔三〕！此必後人增益之無疑也。唐一行日度議引洪範傳曰『曆始於顓帝上元太始閼逢攝提格之歲，畢聚之月，朔日己巳立春，七曜俱在營室五度』是也。觀此則知上元太始，猶言上元太初也。顓帝曆以甲寅爲元，故漢曆亦以顓帝之元爲元也。又曰：漢太初曆元起丁丑，秦顓帝曆起乙卯，推而上之，皆不值甲寅。猶以日月五緯復得上元本星度，故命閼逢攝提格之歲，而實非甲寅也。觀此言則又知曆書曰『年名閼逢攝提格』者，以甲子朔旦冬至而爲起曆之元，故命之曰以甲寅云爾，未必日月合璧、五星連珠正當顓帝甲寅年也。劉歆三統曆進太初前一世，得五星會庚戌之歲，以爲上元。顓帝曆元用乙卯，洪範傳云用甲寅，又何也？太史公曆術甲子篇有天漢、征和等年號，在劉歆三統曆譜則有之，此必後人以此曆譜附入太史公曆術也。」〇大事記，注見卷六第四十一頁〔四〕。

〔一〕「名」，元刊本、清嘉慶本作「命」。

〔二〕「傚」，原作「依」；「述」，原作「術」，皆據四庫本群書考索續集卷二二曆門改。

〔三〕「傚」，原作「依」；「述」，原作「術」，皆據四庫本群書考索續集卷二二曆門改。

〔四〕按見本書卷六第七八「王貳于虢」條注。






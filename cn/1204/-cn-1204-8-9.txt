◎刘过沁园春

刘改之能诗词，酒酣耳热，出语豪纵。嘉泰癸酉寓中都时，辛稼轩帅越，遗以事不及行，因傲辛体作沁园春一词缄往，下笔便逼真。其词曰："半酒彘肩，风雨渡江，岂不快哉。被香山岗居士，约林和靖、与东坡老，驾勒吾回。坡谓西湖，正如西子，淡抹浓妆临照台。二人者，俱掉头不顾，只管传杯。 白云天竺去来。看金碧峥嵘图画开。更纵横一涧，东西水绕，两峰南北，高下云堆。逋曰不然，暗香疏影，何似孤山先探梅。须晴去，访稼轩未晚，且此徘徊。"辛得词大喜，竟邀之去，馆燕弥月，酬赠千缗。改之竟荡於酒，不问也。尝以此词，语岳侍郎倦翁，掀髯有得色。岳曰："词句固佳，但恨无刀圭药，疗君白日呓症耳。"举座大噱。［词苑］


【乌生】

〖乐府云。一曰乌生八降子。《诗纪》同。〗

乌生八九子。端坐（《御览》无此二字。）秦氏桂树间。唶（《初学记》作昔。）我。秦氏家有游（《初学记》无此字。）遨（《御览》作游。）荡子。工（《御览》作立。《初学记》无此字。）用睢阳强（《宋书》作强。《御览》同。《初学记》无此字。））苏合弹。（《御览》只作弹丸二字。）左手持强（《宋书》作强。）弹两丸。出入乌东西。唶我。一丸即发中乌身。乌死魂魄飞扬上天。阿母生乌子时。乃在南山严石间。□我。人民安知乌子处。蹊径窈窕安从通。白鹿乃在上林西苑中。射工尚复（《御览》无复字。）得白鹿脯。（《御览》作脯腊之。）唶我。黄鹄（《御览》作鹤。）摩天极高飞。后宫尚复（《御览》无复字。）得烹（《宋书》作亨。）煮之。鲤鱼乃在洛水深渊中。钓钩尚得鲤鱼口。唶我。人民生各各有寿命。死生何须复道前后。（乐府云。右一曲魏晋乐所奏。○《宋书》乐志。《乐府诗集》二十八。《文选补遗》三十四。《诗纪》六。又《文选》二十七从军诗注作古乌生八九子歌。引黄鹄摩天极高飞一句。《初学记》三十引间、弹两韵。《御览》三百五十引间、丸二韵、九百六引白鹿以下四句。又九百十六作魏武乐府。引黄鹄以下二句。）


杂兴

灰中火如萤，燎原从此始。



元气一点存，危疾亦不死。



杂兴

足弱仅能行，齿摇常欲堕；扶持赖药物，苟幸一日过。



事来强酬答，其实惟欲卧。



平生许文休。

岁晚依马磨。



杂兴

散步持书卷，闲眠枕药囊。



驯獐随几杖，痴蝶入衣裳。



病起年光速，身闲日景长。



为怜红树好，久立向西厢。



杂兴

锄草春愈茂，养草秋亦衰。



不如两置之，荣悴渠有时。



杂兴

谋生在衣食，不仕当作农。



识字读农书，岂不贤雕虫。



妇当娶农家，养蚕事炊舂，晨耕候春扈，夜织惊秋蛩。



畦蔬胜肉羹，社酒如粥醲。



毋为慕朝帻，谄笑求见容。



杂兴

病养精神过服药，贫知俭约胜营生。



皋夔事业今何有，且与心君致太平。



杂兴

寸阴可惜子所知，尺宅治生今未迟。



虚费失光作闲事，人间信有白头痴。



杂兴

风雨鸡喔喔，雪霜柏森森。



独居虽无友，二物感我深。



杂兴

早遇齐侯游柏寝，晚从汉帝祀甘泉。



不须苦学飞腾术，更看泥金检玉年。

杂兴

鳗井初生一缕云，鲍郎山下雨昏昏。



橹声呕轧秋空晓，水际人家尚闭门。



杂兴

造物乘除理固然，许将穷悴博顽坚。



骥衰伏枥心千里，龟冷榰床寿百年。



好事时供沽酒费，拥途争笑插花颠。



渔村宿愿虽偿尽，犹恨僧房欠昼眠。



杂兴

家世本臞儒，自奉至俭薄。



肉食固难期，间亦阙盐酪。

宾朋饭芋豆，时节羹藜藿。

偶然设鸡豚，变色相与作。



家居常守此，自计岂不乐。



蔬园畏蹴蹋，切勿思大嚼。



杂兴

客问维摩疾，人哀范叔寒。



诗囊负童背，药笈挂驴鞍。



野果攒眉涩，村醪捩齿酸。

老鸡殊可念，旦旦报平安。



杂兴

炷香火要深，作墨手当缓。



浅士务成速，所以多後患。



杂兴

万物各有时，蟋蟀以秋鸣。

我老自少眠，那得憎此声。



杂兴

东家饭牛月未落，西家打稻鸡初鸣。



老翁高枕葛幮里，炊饭熟时犹鼾声。



杂兴

栖鸡未旦鸣，粒食固宜报。

林鸟何预人，哓哓欲谁告？



杂兴

兰台遗漆书，汲冢收竹简；辛勤万卷读，不负百年眼。



围座浩纵横，插架高？

嵼。



一笑顾吾儿；银艾何足绾！



杂兴

孤梦初回揭短篷，桥边晓日已曈曨。



太平气象君知否，尽在丰年笑语中。



杂兴

尧舜桀纣皆腐骨，王侯蝼螘同丘墟。



麦苗覆块鸠唤雨，常恨无人同荷锄。



杂兴

散发林间万事轻，梦魂安稳气和平。

只知秋菊有佳色，那问荒鸡非恶声。

达士招呼同啸傲，福人分付与功名。



一篇说尽逍遥理，始信蒙庄是达生。



杂兴

南山手自斸苍苔，竹阁柴扉次第开。



二十里间云不断，岂容一点市麈来。



杂兴

庖丁悟养生，轮扁议读书。

彼特一技尔，圣智有不如。



杂兴

涨水入我庐，萍叶黏半扉。

日出水返壑，念汝何由归？



杂兴

爱物停垂钓，劬身自荷锄。



时从邻父饮，日授稚孙书。



尚弃登山屐，宁须下泽车？

平生双不借，投老伴归欤。

杂兴

硕果坠池响，鱼队散无迹。



空弦可落雁，此事盖自昔。



杂兴

古寺高楼暮倚阑，野云不散白漫漫。



好山遮尽君无恨，且作沧溟万里看。

杂兴

寿年本偶尔，亦与富贵同；一日复一日，遂作八十翁。



几杖称大耋，貂蝉号三公。



信手忽成卢，孰为拙与工？



杂兴

家本徒寿春，遭乱建炎初。

南来避狂寇，乃复遇强胡。

于时两两髦，几不保头颅。



乱定不敢归，三载东阳居。

人事固难料，今乃八十余。



努力未死间，读我先人书。



杂兴

一春妍暖无多日，八十康强有几人？



学不名家空自苦，路边醉倒却关身。



杂兴

暮年常苦睡为祟，好事新分安乐茶。



更得小瓢吾事足，山家风味似僧家。



杂兴

灵府宁容一物侵？

此身只合老山林。



何由挽得银河水，净洗群生忿欲心？



杂兴

少年岂知酒，借醉以作狂；中年狂已歇，始觉酒味长，湛湛瘿樽绿，酌以红螺觞，醒醉不可名，兀坐万事忘。



杂兴

铿尔舍瑟作，嚗然放杖笑。



浩浩太古音，与俗不同调。



杂兴

涤砚欲其洁，磨镜欲其明。



愿君试思之，与己孰重轻？



杂兴

读诗读七月，治书治无逸，王业与农功，事异理则一。



此外复何为，齐民有遗术，一饱不啻足，切必为利訹。



大屋起道傍，百鬼阚其室。



曷不观陆翁，食菜开九帙。

杂兴

平生独何幸？

命若与人谋。



疲懦逃深责，空疏得早休。



位卑轻得丧，迹远少恩雠。



莫怪归耕乐，文园久倦游。



杂兴

赤米熟炊元自软，黄虀频倒不多酸。



纵令酒负寻常债，也胜人求本分官。



杂兴

诗人肝肺困雕镌，往往寿非金石坚。



我独适情无杰句，化工不忌遣长年。



杂兴

清霜染丹叶，秋晚粲如春。



回首风吹尽，天公解戏人。



杂兴

蛟鳄垂涎历畏涂，如今欢喜去携锄。

一生患难休回首，疋似元符曾上书。



杂兴

三吴气候异，开岁固多雨。

今年已暮春，霁日仅可数。



寒气薄腠理，沉痛结心膂。



遣奴买药物，日夜事炮煮。



端居情恶怀，欲出泥淖阻，安得平生欢，驾言问良苦？



杂兴

冰壶冷浸玉芙蕖，三伏炎蒸一点无。

净洗砚池瀦墨渖。

乘凉要答故人书。



杂兴

倒橐得千钱，从人买钓船。



秋风宿村步，暮雪醉江天。



得意鸥波外，忘归雁浦边。



平生笑严子，犹有姓名传。

杂兴

泽居忧下湿，老病觉中乾。



违俗恐不免，倚天聊自宽。



受规如获药，喜退甚弹冠。



不是憎勋业，心知骨相寒。



杂兴

砚传百岁玺阙角，笔擅一时锥出囊。

纸欲穷时瘦蛟举，已看雷雨跨苍茫。



杂兴

扁舟夜载石帆月，双屦晓穿天柱云。



八十老翁能办此，不须身将渡辽军。



杂兴

犀象本安山海远，楩楠岂愿栋梁材。



伏波病困壶头日，应有严光入梦来。



杂兴

粟无人馈方差快，门有僧敲未绝幽。



岂是耄荒深绝物，从来不惯惹闲愁。



杂兴

瞿聃扬墨宁非学，治狱行兵亦有师。



惟是儒生知择术，百年穷达守书诗。




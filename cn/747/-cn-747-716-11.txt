○下泊宫三茅君素像记

太上立德立言，以宏其教。生人活国，其用不极。繇乎恬澹者则诣真理，乘化出入，人纪罔穷。广成枉轩皇之尊，关令阐元元之训，冥搜虚极，呼吸日月，上宾之轩，代有其人。茅真君伯氏仲氏，虔奉元枢，退然若丧。脱履万类，腾迹三清。学宗其门者，绵代不绝。时谓朝山之月，肩驾击毂，白鹤紫气，必应其晨。或者诡说，则曰真君长往，亦以绾吴越司命籍。人寰生死吾不知，故阙书。且尝遗一亩之宫于山之阳，去而复返，其号下泊之治，榛芜积焉，游者怃然，则有东周《黍离》殷墟《麦秀》之叹，矧灵仙何处哉？我河东广平公此藩吏之师法，实奉黄老，以根政源。尝谓开元承平之代，上奉无为，以宅清静，元门垂，有国有家者属焉；繇是舍俸入之钱，以宏其栋宇，置真君之像，惟肖其仪形。设云幄于两楹，分玉座而鼎足。以严其观，双侍童卫焉；以备其教，龙虎君翊焉。升其堂涂，稽首拜手。忽若前後左右，旄节羽卫，从诸天行。揖其冰容，以敬以肃，则若美其目口，流涕发论，破人昏惑，往真之迹，将坠复振。此教之演翳事而宏深，其率教者曰：兴废继绝，则由乎人。蒙福获祉，必感乎至。公恒以黄法会元辰修毕，仍岁必缉敷紫阳玉真。当负而颁命，列陪位而赞拜。声杂天籁，宵烛如星。奉章上元，昭启昊帝。盖所以保和封内，储庆皇家。门阀之祥，我事某祷，至哉贤侯之业也！粤元和甲午岁十二月二日，新宫始成，无伤物力。公之宇内百姓，不知有严有翼，如合造化。道士孙智清，元门龟龙，以标仪矩，受成事指顾而叶焉，乃欲章明灵迹，延耀丕业，请介于戎政者，撰而刊之。师简谂于良画，故不敢没其美云。

李寰

寰，德宗朝官都知兵马使，历保义军横海军绥银节度使。


○查税契

地方杂税、全书载有定额者、每年自应照额起批差解无定额者、每年止照旧例、畧为增减、起小批差解、其批俱粘存案卸事时将任内节年解过税银。备造清册一様二本候交代。连批送验。其每年收税底簿。及更换牙帖俱宜查缴不得存留该房。其田房税契、奸牙平日多□狥不报。宜于报升之后。严谕官牙。将未经税契者、即速报税。须免其戥耗。庶官牙人等揽税者多。至贫矜衙役。例于印官卸事时乞恩讨印。亦宜酌从以示加惠。否则延匿不报。虽却情执法。亦无补于事也。无额税银、虽有赢余、但以羡补不足。而本府及经承、俱岁有常规。州县官、所存无几。然例有之规。断不可少。若稍为吝惜。非屡行驳查。即发示申饬以长奸猾隐漏之弊。不可不知。故并及之。


○忠州刺史谢上表

臣某言：伏奉恩命，擢授臣持节忠州诸军事守忠州刺史。越自东海，牧於巴中。秩优专城，任切谣俗。臣某诚欢诚喜，顿首顿首。顷以进取乖方，谴累斯及，远投海裔，分弃朱崖。陛下精意飨天，覃恩率土，故臣得澡身霈泽，剖竹藩方。恩出九重，谤销众口。受命之日，心魂载驰。属楚越途遥，奔驰道阻，溯流七千，涉险非一，虐暑婴疠，羸骸仅存。以今月七日舁曳到所部上讫。臣往岁曲台掌礼，已蒙访对之荣；南宫起草，犹兼奉之任，陛下展事宫庙，臣实职导乘舆。接星仗於钩陈，趋日驭於黄道。奉璋荐鬯，左右天威。增秩进阶，沾濡庆渥。臣业以儒进，才匪时须，书生之幸，亦已过分。中贻谤缺，咎则自招。今荷宠光，恩由天造。期励精於缉理，庶有效於涓尘。巴山万重，峡水千仞。微分何寄，长瞻北辰。臣无任感戴屏营之至。谨遣衙官朝散大夫试兖州长史赐紫金鱼袋宇文儇奉表陈谢以闻。臣某诚惶诚恐，顿首顿首。谨言。


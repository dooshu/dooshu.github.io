○講學疏 【 勤講學】

窃聞自古帝王、未有不資講學以成其德者、書稱學千古訓乃有獲、詩稱學有緝熙于光明、皆言君之不可不學、而學之不可不勤也仰惟　皇上嗣承大統日新　聖學、今年二月二日、聿開經筵、次日即允、臣等日進講讀、中外臣民、莫不忻忻相慶、以為　聖德之光明、聖治之熙皞、實基于此矣、然自開講以來、不時傳旨暫免、計一月有餘進講之數纔得九日而巳、孟子曰、雖有易生之物、一日暴之、十日寒之、未有能生者也、以今計之、則寒之者又不能知其幾何也、且中間暫免之日、多以兩宮朝謁為詞、近又云擇日乘馬、臣等愚　以為乘馬等事、似與講學兩不相妨、至于　慈宮問安。往來不過頃刻　太皇太后　皇太后俱以宗社為念見　皇上勤于講學。亦必喜動顏色。今以頃刻之問安。而廢一日之學業。恐非所以慰慈顏。承尊意也。痛惟先帝臨終之時、特召臣等至御榻前、面受顧命、最後重加丁寧、謂東宮聰明、但未知好學、先生每常常請他讀書、輔導他做箇好人、玉音在耳、死不敢忘、近又蒙　聖諭令臣等盡心輔導、重切戰競、窃惟輔導之職、勸講為先、而今曠怠如此、將安所盡其心哉、此臣等所以憂惶慚惧不能自已者也、伏望　皇上念　祖宗付託之重、與臣民仰望之切、惕然自省、日勤聽講、除舊例假日外。其餘尋常之日、不暫停免、使臣等得以少効涓埃、庶幾　聖德日隆、聖治可保矣、


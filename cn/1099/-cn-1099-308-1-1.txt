○總督閔廣初上本兵剿撫曾林二寇書 【 勦撫曾林二寇】

此時廣東巡撫為熊鏡湖桴福建巡撫為□任齋澤民也本職於四月二十一日巳履任矣、訪得嶺南之寇、其嘯聚成羣者、不可勝紀、而所向無前、諸將莫敢攖其鋒者、惟曾一本林道乾二寇而巳、破軍殺將、掠地攻城、稱雄海上、今巳多年、茲欲建蕩平之績若視之太重。則重敵者無成功。視之太輕。則輕敵者多敗。况曾一本飄泊海外。風濤之險惡。火器之利鈍。島嶼之穴窟。皆彼所素長。今將未練之兵。而擒必死之寇。輕舉妄動。此繆參將輩之所以見擒於敵也。其在今日、鄙人奉　命專征、若不審度彼巳之勢、較量於長短之間少有疏虞、傷重損威關係匪細、自予忖之、曾林雖二草寇。亦當以名將待之。而後可成擒也。何也、昔者司馬、懿之待孔明也則無勝筭。亦惟以粮計之。雖六出祈山。竟以乏粮而退。况曾賊之在海上粮餉有限使吾接濟之禁嚴。則人多而食有不繼。人少而力不能支。使脅從之誅寬則求生之黨散。而彼此之心離兵法所謂筭彼所短用我所長者此也。不三兩月而曾賊不成擒者。吾不信也。昔者韓信得齊。請以假王而張良附耳躡足。即以真封之。今林賊挾曾賊之勢以乞撫。正韓信王齊之時也。即當以撫應之俟曾賊既平之後。如果傾心向化。待以不死以全軍前之信亦可也。倘或反側不安。再為雲夢之舉。亦未為遲也不然。使二賊合謀同志。併力以抗王師。則閩廣恐無寧日矣。兵法所謂伐敵人之交者此也。曾賊既擒之後。而林賊不授首於麾下者。吾不信也。予之所謂待草寇以名將者。葢以此耳。若不决機於未戰之先。而浪戰於風濤之內、臨戰求勝、雖勝亦倖也、而况未必能勝乎、茲葢智將勝而後戰之略、嶺南平定之機、其陣前進止、固難預擬而取勝長策、不得不為之素定也、


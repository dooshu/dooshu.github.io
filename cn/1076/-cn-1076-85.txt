卷八十五

<史部,诏令奏议类,奏议之属,历代名臣奏议>

钦定四库全书

历代名臣奏议卷八十五

明　杨士奇等　撰

经国

宋高宗绍兴五年李纲上疏曰臣窃观自古中兴之主未有不由祖宗积功累德结于民心者故周宣本於文武汉光武本於高祖文景唐肃宪武本於神尧太宗其植根固其流波远虽或中微一旦愤起则天戈所挥靡不如志兴衰拨乱光复旧物非偶然也恭惟国家膺受天命祖功宗德圣圣相承重熙累洽几二百载深仁厚泽渗漉万物民之戴宋於亿万年何有穷己运遭阳九金人作慝宗社颠危不絶如綫陛下应天顺人缵承大统十年于今励精图治枕戈尝胆欲戡大憝迎还两宫绥安区宇则夫克致中兴如周汉唐有不难也臣闻势有强弱事有成败虽弱而有可成之几虽强而有必败之兆頋其理之如何耳譬犹医者之疗病不问形之壮羸惟察脉之治否兴亡之理何以异此昔高祖与项籍相持当是时项籍强高祖弱然天下知高祖之必兴者以其所施为当於人心也是以随何援此以说诸侯多仗劔以?高祖遂成帝业光武起兵以攻王莽当时王莽强光武弱然天下知光武之必兴者亦以其所施为当於人心者也是以王常吴汉耿弇之流一时英俊皆合谋以?光武遂致中兴然则强弱成败之理槩可覩矣金人不道为封豕长蛇以洊食中国可谓强也然恃其诈力惨毒无恩神怒人愤其亡必暴此虽强而必有败之兆者也陛下时乘六龙保据江左遵养时晦可谓弱矣孝悌通於神明仁心结于海?应机而发蓄锐而奋其势必有起而应之者此虽弱而有可成之几者也夫普天之下皆吾土也食土之毛皆吾民也被坚执鋭为敌人之所驱役者皆吾将士也垂绅搢笏为敌人之所官使者皆吾士大夫也彼其心曷尝一日忘宋哉頋国家之力未能覆护之偷生於僭伪之邦苟免於虎狼之口而已陛下诚能以天下为度拯之於涂炭之中则一人之心千万人之心是也岂无感动愿复见汉官威仪为中国礼义之人者哉臣愿陛下与二三大臣熟计凡所施设务推至诚以当人情亲信仁贤以为腹心驾御英杰以为爪牙谨号令使毋数改明赏刑使当功罪训练士卒修除戎器理财以义使敛不及民而用度足积谷以时使虽遇凶岁而馈饷丰知彼知己因利乘便大振天声以临之臣将见四方响应飇举云集沛然有不可御者中兴之期已在指掌之中矣伏惟陛下留神幸察

纲复论车驾不宜轻动疏曰臣近因上疏论淮西事宜尝献狂瞽窃谓车驾不宜轻动正当静以镇之诸将重兵不宜抽囬正当分屯要害益为自固之计妄意及此其说略而未详今闻朝廷以梁汝嘉知平江剏盖营屋万余间及召张俊杨沂中全军还驻建康如此则是移跸之谋抽囬军马之计皆审如所闻宗社安危生灵休戚系此一举敢冒万死为陛下详陈之臣闻自昔用兵以成大业者必先固人心作士气据地利而不肯先退尽人事而不肯先屈是以楚汉相距於荥阳成臯间高祖虽屡败不退尺寸之地既割鸿沟羽引而东遂有垓下之亡曹操袁绍战於官渡操虽兵弱粮乏荀彧止其退师既焚绍辎重绍引而?遂丧河北由是观之今日之事岂可因一叛将之故望风怯敌遽自退屈果出此谋六飞囬驭之後人情动揺莫有固志士气销缩莫有鬬心敌人乘之谁为陛下坚守苦战以御大敌者且建康去平江无数百里之远非有高山大川以为限隔健马疾驰数日可至徒有怯敌之名无益退避之实建康有长江天堑之险不能固守何有於吴会哉声势所逼退而之临安又退而之闽粤极矣我退彼进使敌军南渡得一邑则守一邑得一州则守一州得一路则守一路乱臣贼子黠吏奸氓从而附之虎踞?张虽欲如前日返驾还辕复立朝廷於荆棘瓦砾之中不可得也偷取目前之安不頋异时噬脐之悔非策之得者借使敌骑冲突不得已而权宜避之犹为有说今幸疆场未有警急之报兵将初无不利之失朝廷正可惩往事修军政审号令明赏罚益务固守而遽为此扰扰弃前功蹈後害以自趋於祸败岂不重可惜哉臣故曰车驾不宜轻动正当静以镇之者此也臣又闻自昔有江表者必以淮南为藩篱屯重兵於江北然後江南可安六朝相继数百年虽苻坚石勒宇文拓跋之盛不能陵践凡以强藩巨镇尽列淮上之故後唐李氏有淮南则足以保国既失江北国势遂卑由是观之今日之事岂可因一叛将之故悉罢屯戍遂欲弃置於度外张俊既去盱眙杨沂中又去庐夀李宏独以千兵守之使敌挟叛将以来则庐夀必不能守前日郦琼之叛屋宇仓廪置而不焚岂无深虑使敌得据合淝则舒蕲光黄一带无兵可御决须退保是敌无亡矢遗镞之费以谈笑而下淮西也一失淮西与之共长江之利江南可得无患乎州县无俻人情震骇一患也塩货不通粮饷皆阻二患也济渡多端难於控扼三患也时出兵以扰我疲於奔命四患也得吾州县蝟结蚁聚水草有依遂为吾之痼疾五患也昔人有言长江千里当俻者不过数处如人一身腠理为急淮西者今之腠理也敌军入寇必趣庐夀前日以刘光世全军数万人守之犹惧不济今乃无兵是委重地与敌以为背脇疽根岂不重可惜哉臣故曰诸将重兵不宜抽囬正当分屯要害益务自固者此也前日刘光世一军以措置失当之故将士携离舍我?敌非细故矣万一因此翠华移跸将士召还以致不可胜言之患是措置之失又非前日之比也昔人有言动不详思辄喜言误误不可数也臣观朝廷自建炎以来每失机会其误多矣譬犹奕者前着虽差後着犹可救也若着着皆误何以取胜傍观者得不为之寒心臣愚窃思所以为今日计愿陛下深体汉祖之用心坚忍而勿轻变非有大警急姑少安之丁宁训戒三四大臣益图所以自固之策遣张俊全军进屯庐夀而存其家属於建康以便粮饷命韩世忠兼保盱眙而留杨沂中以卫行在诏岳飞分兵江池以保上流沿江有?则国势亦粗定矣前日剙造车船战舰所费不赀初不闻置军教閲将安用之谓宜收拾於建康上流州县如太平江池等州芜湖繁昌湖口等县摆泊仍於江湖间募习水善游者万余人刺手背为水军差官统领分隶教习使金鼓旌旗上连下接以?缓急之用则敌骑虽盛亦岂敢遽窥江右哉使今冬防守无虞则人心自安国势益固可以徐图善後之策舍此不为而但务退保臣未见其可也抑臣闻之书曰民非后罔戴后非衆罔与守邦又闻之孟子曰保民而王莫之能御天子作民父母必有保民之心然後衆心欣戴如子之保父母此上下之所以能相固也蜀先主去荆州从之者数万人曹操逐之或劝舍衆而速行先主曰衆人从我岂忍弃之说者谓其有帝王之度区区偏霸之主犹如此而况於天下之君乎臣愿陛下以保民之忧为先则虽弱必强中兴之业不难致矣臣以愚拙每进狂直之言必蒙褒纳有君如此其忍负之故敢於艰虞之时复进苦口逆耳之说言或可采愿陛下与三四大臣熟议利害断而行之庶几有补万一徒能容纳而不用无益也昔汉高祖开济大业非无张良陈平之臣出奇画策动必有功然劝为义帝伐项羽者三老董公也劝出武关置军宛叶者辕生也劝都关中者娄敬也劝以亲子弟王齐者田肯也必有衆谋乃能有济今臣以孤陋远在千里之外每有所闻辄献臆说仰裨庙谋尚庶几於数子伏望圣慈赦其罪而取其忠天下不胜幸甚

纲又论和战劄子曰臣闻战国之际合从连横皆其国安危存亡之所系而当时六国之君不能深计利害以听其说从人凭轼结驷说以合从之谋则曰谨奉社稷以从横人凭轼结驷说以连横之说则又曰谨奉社稷以从是其胸次初无一定之计而为羣言之所眩惑宜其无成功而卒至於败亡也夫合燕赵韩魏齐楚之师恊谋并力以拒秦此六国之利故从约既成投书函谷关而秦师不敢出关者十有余年岂非计之得耶其後秦遣横人游说以欺六国之君於是从散约解争割地以赂秦秦有余力以蚕食天下而六国遂以不振由是言之为六国计从说是也横说非也今之所谓和战者何以异此古者邻国交好则有和亲聘问往来休息兵革灾患相恤庆赞相从夫是谓和金人则不然假和议以行其诈谋割地取赂既已约和则又求衅以战以此亡契丹而困中国中国为和所误者多矣十余年来持和议之说一切苟且希冀万一者何其纷纷也夫靖康之间彼以敌国待我尚可言和至建炎以来见於文檄彼其待我者为如何乃欲恃和议以为自安之计其可乎况仇讐之邦不共戴天卑辞重币只自取辱何益於事惟当修政刑明赏罚选将帅治军旅?器械利甲兵峙糗粮积财用士气既振乘机大举以恢复中原是战之可成中兴之业犹合从以拒秦不可易之理也然兵凶器战危事虽孔子未尝不致其慎故曰临事而惧好谋而成其可易言哉知彼知已乃可以战我寔而彼虚我坚而彼危我治而彼乱在我者有一定之规摹有应变之方略有辑睦之将帅有精练之士马有蓄积之财用谷粟而又敌人有间隙可乘之机会然後可以决胜於千里之外宗社安危所系不可忽也今日为吾患者不在刘豫而在金人军政既修欲议恢复正当虑始虑卒预图善後之策得某地当屯某兵用某人可守某地新附之衆如何抚绥将来之事如何措画使金人来援刘豫当如何以待之此数事者皆有定议则中兴之功已在吾掌握中矣夫胜负兵家常势大计已?愿无以细故动揺益务自治自强如汉高祖之坚忍乃可得志倘或且战且和如六国之朝从而暮横臣愚未见其可也伏望圣慈留神幸察

八年纲为江西安抚制置大使论中兴之功奏曰臣伏覩车驾以仲春令辰发轫吴门廵幸建康断自宸衷不贰不疑慨然有恢复土宇扫清中原拯济烝黎戡定祸乱克翦大憝刷耻复仇之志天下臣子莫不望风跂竦拚蹈踊跃愿少须臾无死以观中兴之功诚甚盛之举也臣窃观自古建功立事扶持社稷之臣未尝不以立志为先申包胥闻伍员有覆楚之言则曰我必存之其後哭秦庭以乞师卒如其志张柬之语武氏於荆南江中其後卒复唐祚垂祀三百一夫发念其烈如此而况以圣明之资为万乘之主乎高祖之志见於不肯郁郁久居汉中而与韩信论定三秦之策光武之志见於披舆地图於信都城楼上与邓禹论天下大计此皆志?於前功成於後初似落落难合而卒能建大功立大名定大业功施於当年名垂於後世载在典册不可诬也恭惟皇帝陛下天锡勇智运属艰难遵养时晦之久应机立断幡然改图思欲拨乱兴衰光复祖宗之大业故亲总六师以临江表舍去吴越而幸建康渐为北伐之计志虑规模可谓宏远矣臣愿陛下益广圣志扩而充之与神为谋日新其德勿以去冬骤胜而自怠勿以目前粗定而自安凡可以致中兴之治者无不为凡可以害中兴之功者无不去有所规画措置必以天下为度必以施於长久可传於後世为法则中兴不难致矣夫中兴之於用兵止是一事要以修政事信赏刑明是非别邪正招徕人材鼓作士气爱惜民力顺导衆心为先数者既?则士奋於朝农安於野谷粟充盈财用不匮将帅辑睦士卒乐战用兵其有不胜者哉方今敌国虽强不仁不义专务变诈暴虐以胁制天下神怒人愤莫之与亲自古岂有如此而能久立国者正如隆冬固隂沍寒层氷千里阳和既囬应时消释此理之必至无足怪也昔者范蠡说越王勾践以持盈者与天定倾者与人节事者与地勾践用之国以富强然又必以人事与天时相参然後乃能成功遂以报吴臣窃观国家去岁诸路丰穰今春雨阳调适又将丰岁是在我者得天时矣正当修人事以应之以我之无衅待彼之有衅则戡乱?功役不再籍夫何远之有臣以固陋自靖康以来与闻国论独持战守之策不敢以和议为然今十有二年矣孤危寡与屡遭谤诬仰赖圣明曲加照察脱身九死之滨今得承之待罪方面恭闻戎辂临驻江干将大有为以成戡?之烈欣幸之情倍万常品頋虽衰病尚庶几未填沟壑间获观陛下恢复中原摅愤千古志愿毕矣辄罄狂瞽干冒天威

纲又论使事奏曰臣窃见朝廷遣王伦使金国奉迎梓宫往返屡矣今者伦之归与敌使偕乃以江南诏谕为使名四方传闻无不骇愕何者两国通使讲好息兵以礼为先自敌以上无所不用其至礼之经也今乃不着国号而曰江南不云通问而曰诏谕此何礼也宋有天下几二百年祖功宗德以圣继圣声教溢于四表炎运中微世变纷扰驯致靖康之变国祚几絶赖陛下总师大河之北入继大统羣臣推戴克受天命履大宝临万邦为神民万物之主一纪于兹矣敌人遣使乃敢命名如此自古远裔陵侮中国未有若斯之甚者原其所自皆吾谋虑弗臧不能自治自强偷安朝夕无久远之计羣臣误陛下之所致也臣请试为陛下详言之方靖康末金人破都城毁宗社逼二圣銮舆以北迁易姓建号而陛下应天顺人光复旧业自我视彼则仇讐也自彼视我则腹心之疾也岂复有可和之理然而朝廷遣使通问冠盖相望於道卑词厚币无所爱惜者正以二圣在其域中为亲屈已不得已而然犹有说也至去年春两宫凶问既至陛下抱哀衔恤创钜痛深虽未能躬率六师以报不共戴天之讐犹当寝罢使者絶不与通以正仇讐之名慎固封守选练将帅以为自保之计观衅待时动必有功传曰名其为贼敌乃可服欲正仇讐之名以张恢复之本正在此时而朝廷失策复遣使以迎梓宫亟往遄返帑藏为虚初不得其要约今日敌使洊至廼建诏谕之号公肆陵侮不知朝廷将何以应之夫奉迎梓宫乃陛下孝思罔极在人情不得不如此者然金人狡狯动出计谋我以诚求彼以诈应借此为重成其奸心不知朝廷何所凭信臣恐堕其计中祸难之未艾臣闻忠信为周古者遣使以忠信为主故小雅於皇皇者华君遣使臣之诗诹谋度询必以周爰为言使不忠信为国之患非浅浅也彼王伦何为者市井驵侩之才左右卖国之伍三尺之童皆知其不足信而朝廷信之此必有甘言以中朝廷之欲臣恐听虚词而受实患如楚之信张仪以求商於之地也且伦使事初以奉迎梓宫为指而敌使之来乃以江南诏谕为名循名责寔已自乖戾则其所以罔朝廷而生後患者不待诘而可知臣在远方虽不足以知其曲折然以愚意料之敌为此名以遣使其邀求大略有五必降诏书欲陛下屈体降礼以听受一也必有赦文欲朝廷宣布颁示郡县二也必立约束欲陛下奉藩称臣禀其号令三也必求岁赂广其数目使我坐困四也必求割地以江为界淮南荆襄四川尽欲得之五也此五者朝廷从其一则大事去矣天子之令曰诏臣下则以禀令受诏为事倘屈体降礼权时之宜以听其诏令则君臣之分?矣君臣尊卑如天地相远降尊就卑以天为地可乎其不可者一也天子之恩曰赦臣民则以遇赦该恩为幸倘朝廷宣布颁示郡县则天下知朝廷之势去士民之心离矣其不可者二也履至尊以制六合曰天子谨制度以为诸侯曰藩臣天子出命者也藩臣禀令者也倘奉藩称臣禀其号令则事不在我国家之势倾矣其不可者三也朝廷全盛之时岁赂金人百五十万犹不能给遂至败盟今日保据东南财用鲜少又有养兵之费日益窘廹而欲增赂以求全盖亦难矣其不可者四也淮南荆襄江浙之屏蔽也四川天下之上流也不能措画屏蔽保有上流资天险结人心以为固而欲割要害之地弃民以求安必无之理其不可者五也金人变诈不测贪婪无厌纵使听其诏令奉藩称臣其志犹未已也必继有号召或使亲迎梓宫或使单车入觐或使移易将相或使改革政事或竭取赋税或朘削土宇从之则无有艺极一不从则前功尽废反为兵端以谓权时之宜听其邀求可以无後悔者非愚则诬也使国家之势单弱果不足以自振不得已而为此固亦无可奈何今土宇之广犹半天下臣民之心戴宋不忘与有识者谋之尚足以有为岂可忘祖宗之大业生灵之属望弗虑弗图遽自屈服祈哀乞怜冀延旦暮之命哉昔少康以一旅之衆祀夏配天不失旧物光武骑牛从军杀新野尉然後得马率乌合三千破寻邑百万遂?中兴之业晋保江左财用匮乏王导至身衣练布诱善贾以济国用卒延国祚百有余年今朝廷事力虽不足以望全盛之时然将士如云带甲之卒数十万士马之盛岂不过於少康光武谷粟金帛运漕不絶舳舻相衔财用之多岂不过於东晋有可为之资而陛下又有过人之聪明何惮不为而欲北面以事仇讐甘受此屈辱也夫自古创业中兴之主多由布衣奋空拳以取天下非吾之兵民财用而吾能因而用之积累以成帝王之业诒谋子孙垂裕无穷今兵民财用皆祖宗之所以遗我者而陛下不思所以用之遽欲委身束手受制於仇讐之手此臣之所不晓也陛下纵自轻奈宗社何奈天下臣民何奈後世史册何且立大事建大功者必以作士气得人心为先而号令赏罚者其具也人心士气在今日虽已不及建炎之初然审号令明赏罚以振起之尚为我用陛下一受制於强敌号令赏罚皆不由於已出士气日索人心日离将士益桀骜而不可驭民庶益泮涣而不可蓄威令一去如神龙之失水为蝼蚁所困後虽悔之噬脐何及此臣所以夙夜痛愤而寒心也议者必谓势有强弱弱者必服于强故大王事狄勾践事吴孙权事魏皆行权以济大业藉此以感动圣意臣皆以为不然昔者大王居邠狄人侵之事之以珠玉犬马皆不得免徙居岐山之下从之者如归市狄人乃已今陛下能以此已金人之侵乎勾践身入吴以为臣仆仅得归国枕戈尝胆卒以报吴今陛下能以此报金人之仇乎孙氏起於江东未能自立故臣魏以俟时今陛下藉袓宗二百年之基业纵使未能恢复土宇岂可不自爱重而怖惧屈服以贻天下後世之讥议哉为此说者但欲求合於朝廷之意而不頋患祸之在後臣愚窃以为过矣昔赵欲帝秦鲁仲连辞而折之以谓秦帝则诸侯皆为所制不听命则诛戮随之欲帝秦者知其利而不知其害秦非礼义之国仲连有蹈东海而死耳不忍为之民也新垣衍诎不果帝秦而秦师为之退舍曹操以十万衆临荆州势摇东南虽张昭亦欲迎之周瑜为孙权画策以谓如臣者何往不可将军安所容乎权拊案大悟遂有赤壁之战而鼎足之势成此二人者其所陈说深切着明二君听之遂能反祸以为福转败而成功胷中照了明白洞达果断而不疑也今敌使之来其用事者未必不以兵随之以为胁制之术頋朝廷所以措置者如何耳措置有?虽苻坚百万之师不足畏措置无术虽数千百骑便足以为吾扰方危廹之秋无排难解纷之略则无贵於智者矣朝廷自十数年来议论不一执守不坚无规模素?之计玩岁愒日苟且过时无积累就绪之功倡为和议者纷纷趣度目前而不以後艰为念以致今日之陵侮非偶然也忠义之士怀才抱智不能自达者頋岂乏人臣愿陛下特留圣意且勿轻许深诏羣臣讲明利害可以长久之策悉以上闻陛下择其善者而从之广谋兼虑而不偏听於今日事必有所补臣昨於建炎元年尝献国是之说以谓朝廷不能自强自治但欲卑屈以从之虽至於奉藩称臣敌人之谋势犹未已又於绍兴五年蒙降诏访问尝献乞罢议和之说以谓遣使议和敌人必制我以必不敢为之谋邀我以必不可从之事非徒无益而有害於吾自治自强之计为患甚深区区之忠幸蒙睿察今日之事无他遣使议和不已使敌人得窥伺谋画皆引惹之所致也臣愿陛下为宗社大计万几之余长虑却顾览前古之兴亡究今日之利害倘或权时之宜禀其号令之後别有须索如前所陈复禀正朔易服色趣朝会擅诛赏尽取鞍马器甲之类当如何处之而吾之士气既索如何可以复振人心既离如何可以复收国势既倾如何可以复定今日执和议主事者果能任其责而保其必不然乎远察大王勾践之事与今日不同深味仲连周瑜之言与今日相若则利害昭然矣臣世受国恩奉事三朝蒙陛下知遇尤厚常愿奋不顾身以徇国家之急今事势危廹所以应之一失机会则祻难相寻为害有不可胜言者又非前日之比区区孤忠愿效愚计第恐朝廷不能用之夫用不用在朝廷而臣激於义有不得不言者惟陛下留神幸察臣窃观国家之与金人势不两立而今日之事止在於絶之与通亦不难决也与之通则听其号令而臣属之动为所制身危国蹙必至於亡而後已与之絶则图所以自治自强者选将励兵待其来则御之胜负之势犹未?也与其事不共戴天之讐仰愧宗庙俯失士民之心而终归于亡贻羞无穷曷若幡然改图正仇讐之名辞顺理直以作士民之气犹可以履危而求安转亡而为存未为失策也二者利害相去远矣惟愿陛下出自睿断正王伦误国之罪而肆诸市朝敌使未入境则却而弗纳已入境则拘留而弗遣降哀痛罪已之诏深咎前日和议之失丁宁反覆其言切至以激励天下臣民将士之心尽取赂遗敌人金帛以募敢死之士训练习服以守边强以俻不虞以制敌人冲突此计既?诏音既颁臣将见人情翕然囬心易虑天地神明亦当助顺敌人之师不战而自屈矣然後?江淮以为固进贤俊退佞谀修政事明赏刑治军旅积金谷待时而奋以图恢复此岂可与受制於人甘心屈辱同日而语哉且刘豫者金人之所立八九年间豫之所以奉金人者可谓至矣一旦废弃如弁髦土梗何则彼为利谋而初不以恩信为事也陛下视金人之於我孰与於豫豫犹如此於我可知彼虽以江南数千里地王我为言犹不足信而况於复故境归侵地乎惟智者可与料敌惟明者可与照奸陛下或以臣言为未然愿降臣章与羣臣之有智略者虑而图之勿为单见之所惑勿为勍敌之所欺勿至将来追悔不及而後悔则宗社生灵之福也传曰日中必?操刀必割时乎时乎不再来臣言可采陛下断而行之勿疑以为议论乖谬而害於今日之至计愿先斧钺之戮以惩妄发夫主忧臣辱主辱臣死国家事势至此死何足惜惟陛下裁幸臣昨任江西安抚制置大使日因淮西郦琼之变以已见利害具奏以闻误蒙圣恩降诏奨谕以疏中论及侍从台谏以谓侍从者论思献纳之官台谏者耳目腹心之寄以言为职类皆毛举细故以塞责所论不过簿书资格守倅令丞除授之失当至於国家大计系宗社之安危生灵之休戚初未闻有一言及之遂犯台誎之怒厚诬丑诋以无为有群起而攻之伏蒙圣慈洞照非辜力赐保全使得归休山林养痾藏拙臣之为幸大矣蒙垢忍耻不敢自明缄口结舌不敢复与世事故刍荛之言久不上达然惓惓之心未尝一日不在赤墀之下也今闻使事方亟所系国体非轻存亡之端非独安危而已臣不胜愤懑敢以狂瞽干冒天听罪当万死俯伏俟命

纲论襄阳形胜劄子曰臣窃以当今天下形胜在襄阳何以言之四方地势正犹棊局今车驾驻跸於吴越是置子於东南隅也宣抚处置司聚兵於川陕是置子於西北隅也湖湘屯重兵以控制是置子於西南隅也吴越由湖湘以趋川陕如行曲尺之上相去万有余里号令未易达首尾不相应一有缓急何以为援惟襄阳地接中原西通川峡东引吴越如行於弓弦之上地里省半而又前临京畿密迩故都後负归峡蔽障上流遣大帅率师以镇之如置子於局心真所谓欲近四旁莫如中央者也既逼僭伪巢穴贼有忌惮必不敢窥伺东南将来王师大举收京东西及陕西五路又不敢出兵应援则是以一路之兵禁其四出因利乘便进取京师乃扼其喉拊其背制其死命之策也朝廷近拜岳飞为荆襄招讨使其计得矣然驻军岳鄂未闻前进岂不以自兵火以来襄阳焚毁尤甚野无耕农市无贩商城郭隳废邑屋荡尽而粮饷难於运漕故耶臣观自古有意於为国家立功名之人如刘琨祖逖之徒未尝不据形胜广招纳披荆榛立官府履艰险攻苦淡积日累月葺理家计然後能成功者若欲坐待其事成必无此理愿诏岳飞先遣将佐军马及幕府官径趋襄阳随宜料理修城壁建邑屋招纳西北之民措置营田劝诱商贾之伍懋通货贿稍稍就绪然後徙大兵以居之旁近诸郡如金房随郢见属我者可以抚绥如陈蔡许颍见从敌者可以攻取不过年岁间必有显效如谓屯兵聚粮运漕为难则汉江出襄阳城下通於沔鄂漕运之利未有如此之便者当以兵护粮船使敌不得抄掠则吾事济矣今日天下形胜臣愚以谓无出襄阳之右者伏望圣慈特加睿察早降指挥无使缓不及事天下幸甚

建炎元年开封尹宗泽上奏曰臣伏见我国家承平几二百年数世戴白之老不识兵革上下恬熙犹夷度日不复以权谋战争为念乃以敌人诞谩为可凭信朝廷恬视不少置疑不惟不曾教人坐作进退击刺挽射之伎俾严攻讨其间有实欲贾勇思敌所忾之人士大夫不以为狂则以为妄因循苟且以致敌人颠越不恭遂有前日之祻臣不胜愤恨然兹非敌人之能也皆由亡诚寔之士鼓唱骄逸率以歛迹逃避曲辱不耻为智为勇尔万一有慷慨论列则掩耳不听别造佞说以相浮动兹无他大抵只欲助敌张皇声势直为我祖宗一统基业更不当頋藉宜两手分付与敌人耳嗟乎何不忠不义之甚也臣每思念涕泗交下继之以血此天地神明之所昭监臣恭惟渊圣皇帝靖康之初信此和议俾敌大获而归去冬与今春夏敌势猖獗大臣柔邪谀佞蓄缩畏避者不敢略有拒抗语但以诡谲为诚寔包藏为智谋缄默为沈鸷遂致二圣蒙尘后妃亲王与无辜之人流离北去想陛下龙潜济郓尝亲闻见张邦昌耿南仲辈所为也陛下入继大统即将前主和议者窜之岭外使天下寃抑之气一旦舒快自後臣窃闻陛下日与二三大臣论思讲画必欲大雪我庙朝之耻激励卒伍劝率义士俾思剿絶以正华夏不意陛下复听奸邪之语又浸渐望和迂回曲折为退走计臣愿陛下试一思之陛下初陟位何故以讲和为非遂逐当时议臣陛下近日又何故只信凭奸邪与敌人为地者之画营缮金陵迎奉元佑太后仍遣省官迎奉太庙木主弃河东河西河北京东京西淮南陕右七路千百万生灵如粪壤草芥略不頋恤比敌人遣奸狡小丑假作使伪楚为名来觇我大宋虚寔臣见如是因纳谏状与留守范讷乞收彼国奉使之人置之牢狴奏取朝廷指挥庶激军民士庶怀寃之心俾肯力战仰赞陛下再造王室中兴大宋基业之意今却令迁置别馆优加待遇臣奉此诏命忧思涕泣心欲折死不知二三大臣何为於敌人情欵如是之厚而於我国家訏谟如是之薄臣每思京师人情物价渐如我祖宗时若銮驾一归则再造之功与中兴之烈必赫奕宏大跨商周而越汉唐矣何奸邪之臣尚狃和议皇惑圣聦伏望陛下察之臣之朴愚不敢奉诏以彰国弱此我大宋兴衰治乱之机也臣愿陛下思之陛下果以臣言为狂愿尽赐褫削投之瘴烟远恶之地以快奸邪贼臣之心不胜痛愤激切之至臣藉藁阙下以俟诛戮

泽乞回銮疏曰臣闻三代之得天下也得其民也得其民有道得其心也得其心有道所欲与之聚之所恶勿施尔也是则得民之道在察其心之所欲与其心之所恶而已此古所以有天时不如地利地利不如人和之语求民之和岂必家至户到一一而求之哉应顺天人承天下之大顺则民不期和而自和矣臣蒙恩差知开封府臣虽衰老无能然久知开封染习诸统制下皆是招集恶少亡命无检者臣既领府事更不敢狥身自頋但以正道沥诚感之不旬浃间彼恶少辈咸知格心烁谋歛迹遁去其闾巷间亦自然悛改上下帖然无复肆横以是人人鼓舞仰陛下之威怀陛下之惠拳拳慕恋不啻婴孺之爱父母咸思发愤敌其所忾臣每闻王畿内外日久嘉靖熙熙皥皥将如我祖宗庆佑熙丰时臣观人心念念徯望者惟愿陛下六龙之御警跸之声千乘万骑来归九重以副万邦切切繋恋之诚

泽又上疏曰臣闻禹之行水行其所无事所谓无事者非泊然无所为於事也事无事而已夫禹蒙天锡洪范九畴知水有润下之性且亲见尧有洪水滔天绩用弗成之患遂因水之性而顺道之故天下免于昏垫而奠厥攸居兹无他皆尧用禹之力也臣窃闻将士藉藉皆愿陛下归京师云京师是衆兵驻劄之本根也商旅藉藉皆愿陛下归京师云京师是天下贾贩之要区也农民藉藉皆愿陛下归京师云京师是天下首善之地也士大夫怀忠义者藉藉皆愿陛下归京师云京师是陛下朝宗之域也臣前在临濮兵寨中实忧群臣无远识见恐替陛下去维扬金陵又见京城有贼臣张邦昌僭窃与范琼辈擅行威福无所忌惮所以曾暂乞驻跸南都以观天意以察人心仰蒙听从臣误被宸恩差知开封府事今到五十余日物价市肆渐同平时每观天意眷頋清明每察人心和平逸乐且商贾农民士大夫之怀忠义者咸曰若陛下归正九重是王室再造大宋中兴也臣窃料百僚中唱为异议不欲陛下归京师者不过如张邦昌等奸邪辈隂与敌人为地耳臣愿陛下体尧禹顺水之性顺将士顺商旅农民顺士大夫之怀忠义者早降勅命整顿六师及诏百执事示谒欵宗庙垂拱九重之日毋一向听张邦昌奸邪辈隂与敌人为地者之语不胜幸甚臣之少也犹不如人今年六十九矣眷眷血诚恨其学问荒鄙不能以激忠义之辞仰动天听臣不胜涕泣痛怛之至

泽又上疏曰臣闻圣人中天下而立?四海之民夫中原天下之中也京师又中原之中也我太祖太宗受天景命始基于汴肈造无疆大历服固欲传之亿万世偶去冬今春信凭敌人奸诈遂致二圣蒙尘陛下不得已应天顺人纂承宝绪四海生灵讴歌拚舞自西自东自南自北罔不率俾以俟庶绩咸熙万邦嘉靖陛下既即位乃宴安南京四方闻之怀疑胥动递相鼓扇闻诸州县间有惊劫伤残之患盖是小民无知因疑致忧因忧致变旋相践蹂弗奠攸居兹无他由陛下寅畏过当驻跸别都俯狥奸谋预图迁幸使狡狯皇惑敢尔横肆盗据窃发罔循局蹐【原本阙三字】以归畎亩以操耒耜铸劔戟为农器思不犯于有司耳若陛下勅翠华之御俾千乘万骑囬复辇毂奠枕九重臣窃谓可以垂衣裳而天下治可以坐视天民之阜王室自然再造大宋可以中兴尚何勍敌之足忧盗贼之足虑乎古先哲王凡有大疑必询之左右又询之卿士又询之国人又询之卜筮臣蒙陛下矜怜頋遇待罪开封臣夙夜思念窃恐陛下所亲信左右辅弼之臣於对扬献纳之际不思祖宗创业之艰难与致一统之匪易轻狥臆说有误国家大计所以狂妄冒死触犯天威臣不胜忧愤战栗激切之至泽又上疏曰臣恭惟我大宋深仁厚德渗漉方夏几二百年一旦金人邀迎二圣京师士民皇皇无依嗷嗷无告若穷民无所归者若婴儿而失其慈母者忽闻陛下龙潜在济於是讴歌竭蹷交走道路兹乃祖宗湛德浃洽得其心故也陛下绍登宝祚尚留南都臣自到京师闻道路藉藉咸曰陛下何不认我宗庙乎何不眷頋我朝廷乎何故使我社稷无所依乎何轻舍我生灵使我未有所仰乎是都人之望陛下也切切如此臣愿早囬六龙俾人感翠华之至深慰其心臣前劄具奏以谓得其民当得其心其所欲与之聚之所恶弗施尔也若陛下囬銮汴邑是人心所欲也愿陛下与之聚之陛下听奸邪畏避强敌之言妄议迁幸是所恶也愿陛下勿施尔也老臣血诚言不尽意

泽又上疏曰臣学问肤浅不能式是古训对扬天休今再沥悃诚干冒睿听以臣耳目所亲闻见事一二疏进伏望陛下哀怜特赐俞允伏覩国家尝变更三舍之法以取士意谓臯夔稷卨皆自此涂出卒之廹於月试剽窃时文罔有稽古者是三舍果不足以取士也又尝尊崇道教以奉真亦谓神仙庄老皆自此涂出卒之诞谩谲恠污染成风罔有成就者是道术果不足以奉真也又尝进贡花石以昭享上卒之骄淫矜夸蠧耗财计无有纪极是贡花石果不足以享上也又尝结好敌人欲以息民卒之邀迎二圣刼掠侵欺靡所不至是守和议果不足以息民也当时行之固有阿意顺旨作为歌颂以叨富贵者其间亦有毅然独立不相诡随以鲠亮获罪者陛下观之昔富贵者为是乎被罪者为非乎臣每思之宗庙社稷岌嶪如是者尽由奸邪憸人鼓唱四事俾民病弊几不?生所以致有今日之患诗曰商鍳不远在夏后之世兹覆辙正陛下萧墙之鉴今之言迁幸者犹前日之言四事为可行阿谀谄佞动为身谋翕翕訿訿更相助成今之言不可迁幸者犹前日之言四事不可行而罹其罪者也且我京师是祖宗二百年积累之基业是天下大一统之本根陛下奈何听先入之言轻弃之欲以遗海陬一勍敌乎臣观河东河西河北京东京西之民咸怀寃负痛感慨激切想其慷慨之气直欲扫清宇宙陛下何忍恬听谀顺而不令刚正之士率厉同心一为整顿乎今东京市井如旧上下安帖但嗷嗷之人思望翠华之归谒欵宗庙垂衣九重不啻饥渇之望饮食大旱之望云霓也臣窃谓陛下一归则王室再造矣中兴之业复成矣陛下如以臣为狂率诞妄愿延左右之将士试一询之昔周勃入北军使左袒右袒以卜刘吕盖非获已也臣区区诚意愿陛下以迁幸大计不独谋之一二大臣当与亿万之衆同之臣忠愤不胜涕泪交下激切屏营之至

泽又上疏曰伏覩朝廷前遣翁彦国营缮金陵比有诏复欲遣官奉迎太后六宫以往且谓朕当独留中原臣伏读诏书私窃疑之此必有进言者劝陛下过江避敌而不思天下大计托为爱君之迹以济其不忠臣愿陛下察其利害之实断自渊衷早赐?论重念本朝提封万里京师号为腹心以祖宗都此垂二百年宗庙社稷所在而民人依之以居者无虑万万计今两河虽未敉宁犹一手臂之不伸也而乃遽欲去而之他非惟不能疗一手臂之不伸并与腹心而弃之岂祖宗所以付托之意与天下睽睽万目所以仰望之心哉彼进言之臣谈何容易且利害之端晓然可见臣乞陛下且驻跸南都未可轻议举动臣虽老矣尚当矍铄鼓勇立办御敌之具以图万全之举然後扫除宫禁严备扈从奉迎銮舆谒见九庙非特使神祗祖考安乐之庶几中原增重不失天下之大势也不然则是徒为走计尔示人以弱非唯不恤两河抑又不恤中原且去宗庙社稷而不頋陛下岂忍乎臣重为陛下惜者此尔故敢直输血诚幸陛下留意无忽昔景德间契丹寇澶渊警报一闻中外震恐是时王钦若江南人即劝章圣幸金陵陈尧佐蜀人即劝幸成都惟寇准毅然辟之请帝亲征卒用成功頋臣庸谬何敢望准然事适相类不敢不以章圣望陛下也臣又自期既已奉迎銮舆还都即当身率诸道之兵直趋两河之外蹀血北廷非特复我故地且迎二圣以归庶雪靖康一再之耻然後举觞玉殿以为圣天子亿万斯年之贺臣之志愿始毕矣窃自谓爱陛下者无如老臣然不知臣者必指臣以为狂妄臣亦非所恤也伏望陛下观事之宜察臣之心则知臣之忠于为国泽又上疏曰臣契勘京城四壁濠河楼橹与守御器具其当职官吏恊心并力夙夜自公率厉不懈增筑开濬起造辑理浸皆就绪臣又制造决胜战车一千二百两每两用五十有五人一卒使车八人推车二人扶轮六人执牌辅车二十人执长枪随牌辅车十有八人执神臂弓弩随枪射远小使臣两员专干办閲习车事每十车差大使臣一员緫领为一队见今四壁统制官日逐教閲坐作进退左右回旋曲折之阵委可以应用又沿河十六县与上下州军相接作联珠寨以严备御臣见使王彦曹中正在河西攻撃收复州县西京河阳郑滑等州同为一体把截?伺次第敌人畏讋已不敢轻动冒犯自速殄灭臣自到京奉扬陛下仁风布宣陛下德意今街巷市井人情物态皆已忻悦敉宁嘉靖同祖宗太平时顾臣犬马之齿六十有九比缘陛下委付之重常患才力不任惕惕忧惧近日顿觉衰瘁万一溘先朝露辜负陛下眷恤怜悯之意臣死目不瞑倘使臣与官吏士民望翠华回辇之尘瞻仰天顔俯伏百拜然後臣退填沟壑如生之年死骨不朽论语曰为政以德譬如北辰居其所而衆星拱之京师乃我祖宗基命肇造二百年大一统基业本根之地陛下奈何偏听如张邦昌辈邪佞之语以廵幸为名轻去其所使四海来享来王之人徜徉道路於偏僻州军为朝宗之地乎臣果得以此老身俯伏道左迎陛下千乘万骑垂拱九重奉陛下指挥号令边尘可以消灭宼盗自然平荡王室於焉再造大宋中兴可必若诞妄之人言臣欲以海陬余孽贻君父忧即臣自顶至踵甘俟斧钺臣已修整御街御廊护道格子平整南薰门一带御路闻万邦百姓寓于京师者日夜顒顒望陛下迎奉祖宗之主与隆佑太后皇后妃嫔皇子天眷归安大内以福天下臣夙夜忧思眷眷念念继之以泣愿陛下怜臣孤忠矜臣衰暮惟恐心力不逮或有误陛下国家大计今年河流不氷惟陛下断自渊衷毋惑羣邪之议书曰惟克果断乃罔後艰臣下情不胜激切之至

泽又上疏曰臣闻易於涣之卦曰涣汗其大号此言人君发号施令如汗焉一出而不可反也臣窃观陛下践膺大宝权时之宜驻跸近甸天下之民延颈企踵日望銮舆之归经理中原以建中兴之业故廼者亲降诏书即将还阙恭谒宗庙延见父老中外闻之莫不鼓舞相庆以谓陛下英断如此何事不立何功不就何浮言之可惑何勍敌之足忧太平基业正在此举下诏之後日复一日尚未闻千乘万骑涓日啓行民心不能无疑焉臣愚窃意陛下乾纲不挠离明并照洞见安危之机必不肯失信于天下是必有奸臣误陛下负失信之谤也伏见迩者河阳水涨断絶河梁有姓马人妻王氏者率衆御敌敌势穷窘不知所为此天赞我宋之时也夫天与不取反受其咎臣欲因此时遣闾勍王彦各统大兵乘其危孤大振军声尽平敌垒伏愿陛下亟还京阙以繋天下之心则孰不用命且投机之会间不容穗愿陛下毋惑於奸臣之言断自渊衷臣自谓兹举可保万全无可疑者也或奸谋蔽欺天听未即还阙伏愿陛下从臣措画勿使奸臣沮抑以误社稷大计陈师鞠旅与之决战扫尽边尘扩清海宇然後奉迎銮舆归还京阙以快天下之心以塞奸臣之口臣蒙陛下知遇誓效死节区区愚忠不能自己伏望圣慈特赐睿断天下幸甚二年泽又上疏曰臣闻易曰天下之动贞夫一孟子曰天下乌乎?曰?于一恭惟京师是我太祖皇帝肇造大一统之本根也奕世圣人继继承承於此坐视天民之阜所以自西自东自南自北莫敢不来享莫敢不来王薄海内外罔不率俾陛下天锡勇智入绍宝绪天下之人竭蹷稽首咸曰一哉王心今既奄有九有实万世无疆之休陛下奈何不念四海生灵切切徯后之意乃偏听奸邪之言托为时廵驻跸淮甸不思我宗庙朝廷祠享报上垂拱视下又不思我二圣后妃亲王天属蒙尘朝夕怀想迎取之志又不思我诸帝诸后陵园庙貌以时祀祭所以贻厥子孙之情臣窃谓陛下若於二月间诏勅回銮登楼肆赦则天下皆知一人来归九重强者当革心远罪弱者当屏迹复业必无忧疑聚为盗贼诸军将士震奋感激愿敌所忾敌势穷蹙必俯首听命以归约束尚何恶之能为乎书曰时哉弗可失臣若有毫髪误国大计臣有一子三孙甘被诛戮以谢天下臣窃恐州县狃于搔扰百姓扇揺不能耕桑果耕桑失时则衣食之源尽废衣食不给使诸大臣中虽有臯夔稷契伊尹周公亦不能善其後矣愿陛下以祖宗二百年大一统基业为意不可忧思过计而信凭邪佞自为身谋者之语早勅回銮则天下幸甚臣犬马之齿已七十於礼与法皆合致其事以归南亩臣漏尽钟鸣犹仆仆不敢乞身以退者非贪冒也寔为二圣蒙尘北狩陛下驻跸在外夙夜泣血惟恐因循後时使天下自此失我祖宗大一统之绪所以狂妄屡有敷奏非臣好为此激讦恭望睿慈委曲详察

泽又上疏曰臣闻人主中天下而立?四海之民恭惟太祖皇帝肇造区夏以今京师为天下中故创业垂统欲传之亿万世太宗真宗仁宗英宗神宗哲庙奕世圣人传以相授皆以京师为本根之地所以高拱穆清坐视天民之阜必於天下之中也惟奠枕于京则自西自东自南自北莫敢不来享莫敢不来王矣偶缘玩习太平之久文武恬熙狃於骄淫矜夸忘战守之俻遂致金人横肆残破州县围闭京城刼迎二圣后妃亲王与诸天眷蒙尘北去侨寓沙漠此忠臣义士所以夙夜涕泣继之以血自陛下即位应天四海万方欢欣鼓舞垂髫鲐背山农野叟咸以手加额仰面谢天曰天下有真主矣万世永赖寔天祚明德为无疆之休矣四方帖然若远若近并无盗贼暨陛下偏听奸邪与敌人为地者之语移跸淮甸诸处凶恶强盗如蝟毛起如蜂閧聚纵火杀掠所在猖獗罔有悛惧以谓朝廷在远无所依归遽至是尔臣於二月十八日只授降到黄榜诏勅云遂假勤王之名公为聚寇之患如是则勤王之人皆解体矣臣窃谓自敌人围闭京城天下忠义之士愤懑痛切感厉争奋故自广之东西湖之南北福建江淮梯山航海越数千里争先勤王但当时大臣无远识见无大谋略低回曲折凭信诞妄不能抚而用之遂致二圣北狩诸亲骨肉皆为刼持牵联道路当时大臣不出一语使勤王大兵前往救援凡勤王人例遭斥逐未尝有所犒赏未尝有所幇勘饥饿流离困厄道路弱者填满沟壑强者尽为盗贼此非勤王人之罪皆一时措置乖谬耳比来奸邪之臣方尔横肆盗贼自然得势强梁恶少无缘殄灭窃念国家圣子神孙继继相承湛恩盛德渗漉人心沦浃骨髄今河东河西不随顺番贼虽为剃头辫发而自保山寨者不知其几千万人诸处节义丈夫不頋其身而自黥其面为争先救驾者又不知几万数也今陛下以勤王者为盗贼则保山寨与自黥面者岂不失其心耶此语一出自今而後恐不复肯为勤王者矣噫得天下有道在得其民得其民有道在得其心陛下若驻跸淮甸俾人顒顒之望皇皇之情未有所慰安此人之心也愿陛下勿阻遏之以失人心臣仰详诏语岂陛下之意皆词臣失职不能敷绎之过臣愿陛下黜代言之臣别降罪己之诏许还阙之期以大慰元元激切之意陛下还京登楼肆赦则天下之人尽皆迁善远罪不犯于有司岂复更有为盗者王室再造大宋中兴在此一举愿陛下睿断而力行之若以臣言上咈陛下之意诛之赦之惟陛下命

泽又上疏曰臣闻范仲淹云天下之事有二党焉一党曰发必危言立必危行王道正直何用曲为一党曰逊言易入逊行易合人生安乐何用忧为天下之治乱在二者胜负耳大抵危言危行是欲致君于无过置民于无怨而已天下岂有不治者乎若夫逊言逊行之徒阿谀曲折随意所向逢迎苟合君施恩于上而下弗被民怀怨于下而上弗知如是天下岂有不乱者乎今之士大夫志气每下议论卑陬上者不过持禄保宠下者不过便文自营曾不能留心恻怛为陛下思承祖宗二百年大一统之基业为可惜又不为陛下思父母兄弟与至亲天眷蒙尘沙漠翘翘徯望大兵救援之意又不曾为陛下思祖宗西京园陵寝庙为敌人所占今年寒食节未有祭享之地又不曾为陛下思京师是天下之本根宗庙朝廷百司仓廪俨然如旧又不曾为陛下思河北河东京之东西陕右淮甸百亿万生灵之衆罹涂炭刼掠残破之苦但朝进一言暮入一说计较泛舟冒大风险欲南幸湖外此奸邪之谋耳臣尝思之是一欲为敌人方便之计二为奸邪亲属皆先巳津置在南嗟乎为臣不忠不义乃至於此孔子所谓苟患失之无所不至正谓是也臣夙夜痛心泣血沥竭愚忠为陛下保护京城自去年秋冬今春又三月矣农务是时陛下不早回九重则天下靡有?止臣不胜愤懑激切再渎天听狂妄干冒甘俟鼎镬

历代名臣奏议卷八十五








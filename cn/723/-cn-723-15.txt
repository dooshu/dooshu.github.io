癸卯十五日，报居庸关陷，总兵唐通、太监杜之秩叛降，抚臣何谦伪死遁（增下二句）。

贼自柳沟抵居庸关。柳沟天堑，百人可守，竟不设备，以唐通、杜之秩志在降也。总兵马岱自杀其妻子，疾走山海关，谓王永吉曰：事势如此，何以自安！遂度关投吴三桂。

按贼自大同来，宜先破居庸而后及昌平。北略言十二昌平陷，则居庸之陷当更在其先，特于十五闻报耳。

贼伪檄至（补）。

伪权将军刘宗敏移檄至京师，定于十八月入城，至幽州会同馆暂缴；京师大震。又自成行牌郡县云：知会乡村人民，不必惊慌！如我兵到，俱各公平交易，断不淫污抢掠。放头铳，要正印官迎接；二铳，乡官迎接；三铳，百姓迎接。









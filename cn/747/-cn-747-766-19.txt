○上崔相公罢相启

某闻川梁壅而舟楫施，禾黍登而霖雨霁。天地常数，古今共然。伏惟相公理达卷舒，用明进退。调阴阳以成岁，受功於天；执谦让以归仁，宏道於己。所谓进退惟正，卷舒适时。某每念庸虚，常蒙匠化。当幽滞之求振拔，则且愿持权；在卑恳之望荫庥，复稍思税驾。从古难者，於今见之。虽范蠡登舟，子房避世。方之高躅，何足比肩。凄凄恳诚，伏望深鉴。


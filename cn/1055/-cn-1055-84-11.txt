【为雨水为灾待罪乞避位第一表〈治平二年八月〉】

臣某言：臣闻任非其人，则官必旷职；时多阙政，则天为降灾。惟谴咎之有归，难侥幸于独免。臣某〈中谢。〉伏念臣本以庸妄，遭逢盛明，擢贰宰司，与闻国论。不能协宣上德，辅导至和。频年已来，害气交作。春饥已甚，馑疫相望，秋潦暴兴，覆溺无数，下致生民之愁苦，上贻圣主之焦劳。臣独何心，安于厥位？举朝廷之典法，便合黜幽；赖覆帱之宽仁，尚容自劾。伏望皇帝陛下，特回天造，俯察愚忠，俾解政机，推行宪罚，以塞上穹之降责，以警庶位之惰官。然后别选隽贤，俾居参辅，益图更化之术，上副求治之心。自然人神以和，灾异咸弭，不惟臣适其分，亦俾国无屈刑。


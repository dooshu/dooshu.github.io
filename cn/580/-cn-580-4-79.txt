列传第七十九 朱清　张瑄〔文虎　黄真　刘必显等〕　罗璧　黄头　咬童


朱清字澄叔，扬州崇明人。宋末，濒海姚刘沙初涨，清母集亲旧十余家，缚芦为屋，捕鱼以给衣食。先是，宋宰相贾似道征相士张锦堂观气色，似道将坐，拂几茵者三，锦堂谬曰：“公忧民忧国，颜色未和，请俟异日。”似道使门客数请，辄曰：“未可。”后使亲密问之，锦堂曰：“一尘尚不容，安能治天下！”似道怒，欲杀之。锦堂望紫气在东北海上，乃易姓名，潜至太仓，渡海，寓于崇明，寻其地，乃新涨姚刘沙也，见三五少年，皆颀伟，及见清，身长八尺，貌如彪虎，锦堂乃拜于地曰：“不图今日，得见贵人。”清母及诸妇争笑之。锦堂所见少年，即黄、刘、殷、徐、虞五万户也。

张瑄，平江嘉定人。幼孤，从母乞食。及长，丰姿魁岸，膂力过人，好饮博，乡里以恶少年目之。朱清贩私盐，入吴淞江，至新华镇易米，遇瑄，结为兄弟。为巡盐吏所获，系平江军狱共十八人，提刑洪起畏来莅斩，是夕梦二白虎率群虎伏于前，寤，以为不祥。旦出视事，狱卒枷众囚跪厅下，孔目取准伏，以笔付清，清涂五指尖以押纸，瑄亦如之。洪奇其状貌，以为应梦兆，乃谕之曰：“今中原大乱，汝辈皆健儿，当为国家立恢复之功。”遂释之。

清等归，仍劫掠为群盗，尉司捕之急，乃携老幼，泛海至胶州来降。世祖授清、瑄俱为管军千户，其从者亦授百户、总把。至元十三年，丞相伯颜以大军趋临安，清、瑄亦率所部克上海，入吴淞江。宋主纳款，清、瑄运宋帑藏至大都，后从张宏范克厓山，真授千户、武略将军，佩金符。十七年，从元帅阿塔海招海中群盗，又平陈吊眼于福建。

十八年，宋都统崔顺有众五千、战舰百艘，数寇山东沿海州县，冬，泊于紫雾岛。世祖命清招抚之，问用兵多少，清曰：“但率壮士二人，及朱虎在此，不烦兵力。”虎，清之次子也。清乘舟至紫雾岛，贼矢发如雨，清呼曰：“我朱相公也，皇帝命我招崔都统，从我者共取富贵。”众指一巨舰为都统舟，清等即登舟。顺闻之，甲而出，清宣读诏书，乘间即捽顺首，斩以徇，众皆慑服请降。时车驾驻天门镇，清上谒，赏赉甚厚。

二十年，命阿塔海统舟师，瑄为招讨使，清为总管，东征日本，师至八角岛，无功而返。二十一年，仍与阿塔海率舟师一万五千人，伐占城。二十二年，创行海运，从清、瑄之议也。乃以清行海道运粮万户府事，瑄为海运千户。二十四年，命清子济、瑄子文虎并为千户，运粮十七万石，讨交趾。以海运劳，遥授清镇国上将军，真除江东道宣慰使，兼领漕事。二十七年，运辽阳、高丽粮，加骠骑卫上将军，赐银印以宠之。清奏蠲建康淘金税役，免溧阳岁课，以苏民力。又讨平泾县贼赵良绘。

元贞二年，授资善大夫、河南行省参知政事。大德三年，擢大司农。四年，迁行省左丞，赐玉带。瑄亦至资善大夫、江南行省参知政事，迁左丞。清、瑄并移居于太仓，太仓为昆山惠安乡之属地，不满百家，清、瑄营建第宅，开海道，通于直沽，粮艘、商舶，云集于市。清、瑄两家子弟，佩金、银符者百余人，蕃夷珍货文犀翠羽充斥于府库之内，富贵赫奕为东南之冠。

七年，僧祖芋讦二人有逆谋，枢密院断事官曹拾得从中主之，诏籍其家，逮清、瑄至京师。清叹曰：“我世祖旧臣，宠渥逾众，岂从叛逆。不过新进宰相图我家资，欲以危法中我耳。”遂发愤以首触石而死，年六十七。瑄与子文虎、清子虎俱弃市。虎妻茅氏没官，有千户欲娶之，自缢死。

至大三年，中书奏雪其冤，以清幼子完者都为枢密院判官，子孙悉返太仓，还其田宅。清子显祖，海运千户；虎，昭勇大将军、都水监；旭最知名。瑄豪横甚于清，乡人忤其意，则缚而投于海，其第四妾尤悍，瑄嬖而畏之，为建大第，号四夫人府。两家田宅遍于吴中，籍没后官立提举司，专掌其租赋。瑄子文龙流漠北。文龙子天麟，大德九年伏阙诉冤，使中书召还文龙，董日本贾舶。至大初，迁都水监，仍督海运。天麟授绛州坑冶提举，不就。延祐二年，诏还所籍。天麟晚通易学，元统二年，江浙平章玥璐不花荐之，仍不起，卒。

与清、瑄同事者有五万户。黄真，昭武大将军、海道都漕运粮正万户，佩三珠虎符。刘必显，信武将军、海运副万户。徐兴祖，昭勇大将军、海运副万户，追封东海郡侯，谥宣惠。虞应文，清女婿也，海运副万户。朱明达，海运上千户。朱日新，清之养子，宣武将军、江州路总管。杨茂春，松江嘉定所千户，佩金符。范文虎、柏良弼、黄成，俱海运千户，佩金符。俱为崇明人。初，清、瑄为海盗，东行三日夜得沙门岛，又东北过高丽海口，见文登诸山，又北见碣石山，亡虑十五六往返。私念南北海道，此最径直，又不逢浅角，识之。及朝廷议挽漕，清、瑄遂建言海运焉。

旭字子阳，清第三子。事亲以孝名，处富贵之中泊如也。以大臣荐，授忠显校尉、海道运粮千户，佩金符。秩满，不乐仕进，遂告归，日与士大夫以诗酒为乐。博涉经史，尤长于书法，早从赵孟朓学，已有书名，晚年所造益精，卒于家。

文虎字山云，瑄中子。善骑射。至元十五年，授管军总把，佩银符。二十一年，迁管军千户，换金符，督饷输京师。丞相引见，上嘉叹，诏去帽，抚其颅曰：“真我国能臣也。”二十四年，从镇南王伐安南，授交趾海船万户，佩虎符。转饷至松柏湾，逆战，贼败走。王议罢兵，以文虎殿后，竟全师而返。二十五年，超授怀远大将军、庆元路总管，佩三珠虎符。二十八年，行户部尚书、海道都漕运府事。二十九年，拜湖广行省参知政事。大德三年，改江浙行省。五年，领江淮财赋都总管。七年坐父事诛。

史臣曰：元之海运创于朱清、张瑄，重利而轻民命，不仁莫甚焉。二子用此致富贵，然亦不免诛夷，君子鉴于作俑，有以哉。

罗璧，字仲玉，镇江丹徒人。幼孤，事母以孝闻。长而魁伟，沈鸷善骑射。从朱礻异孙入蜀，累官武翼大夫、利州西路马步军副总管。礻异孙移荆湖，璧从之。阿里海涯至江陵，璧从礻异孙降，入觐，授宣武将军、管军千户，隶阿术麾下。从平歙寇，领本州安抚使事。至元十五年，从张宏范定广南。十七年，以功赐金符，擢明威将军、管军总管，镇金山。居四年，海盗屏绝。徙上海，督造船六十艘，再月而毕。

廷议转江南之粟实京师，下其事于行省，璧独谓海道便。部漕舟，从海道至杨村，不数十日达京师。赐金虎符，进怀远大将军、管军万户，兼管海道运粮。二十四年，乃颜叛，璧转饷辽阳，浮海抵锦州小凌河，至广宁，加昭勇大将军。二十五年，督运至直沽仓，潞河水溢，仓几坏，璧树栅，筑堤以捍之。赐宴中书省，擢昭毅大将军、同知淮西道宣慰司事。上便宜十二策，帝嘉纳之。又请以两淮荒田给贫民，三年后量收其入，从之，岁得粟数十万石。拜镇国上将军、海北海南宣慰使都元帅。

大德三年，除饶州路总管兼府尹，改广东道宣慰使都元帅。初，峒蛮占夺民田，不纳租税，璧召其酋至，以祸福谕之，相率奉版籍听命。北军戍广东，多瘴死，璧求良药给诸郡疗之。有请加盐额置转运司者，璧力言其不可，民皆悦服。寻除都水监，换正奉大夫，通州多水患，凿二渠以分水势，又浚阜通河而广其堤，岁增漕六十余万石。

至大元年，奉命治徐、邳水灾，又治两淮屯田，得疾归，卒于家，年六十六。子坤载，以孝闻。璧病，坤载刲股为粥以进。不仕卒。

黄头一名世雄，唐兀氏，后徙濮州鄄城。祖琏赤，山东道宣慰司副都元帅。父阿荣，袭琏赤职，累迁汀州总管、同知邵武路事，有惠政。转德庆路总管，阶怀远大将军，卒。黄头其长子也，以世袭职让其弟山住。从弟朵罗歹为广衍仓使，亏官粟，黄头卖其宅以偿之。

辟浙西元帅府掾，累迁兴国路大冶县达鲁花赤，调安丰路怀远县，兼领蒙城县。镇南王伐安南，道过其境，供张办而民不扰，王善之，解所御衣服、弓矢以赐。擢嘉兴等处运粮千户，佩金符。在职八年，改温台等处运粮千户。延祐元年，擢海道都漕运万户府副万户，运米二百七十万至京师，迁海道都漕运万户，佩双珠虎符，阶武德将军。

前后九渡海，海运利弊，靡不周知。运船雇于濒海居民，常以船坏失事，黄头预以运费借之，使修船，由是失事者日少。运船受雇者直甚厚，船主贪饮博，或失期受责，黄头为之封识，时其当用给之。运船窃米者多，黄头使漕兵、舵工、水手之属，得相收倚连坐，其弊遂除。自温、台至福建，皆雇民船载米至浙西，复还浙东入海，黄头请移米庆元，自烈港入海，无迁道之费。温、台运船水脚之费，岁于行省关拨，黄头请给钞于温、台，使船人受讫即行。船行迟疾不一，旧例至直沽以次受之，先至者或食尽不得去，黄头请于朝，至则受之，民以为便。运船回空，枢密差官搜阅，因为奸利，或诬执榜掠，罄其囊箧，黄头请禁止之。运船过河间，监司率以盐草为辞，舟人无所得爨，黄头请正盐草地界，购其界外之薪。运船祷祠费岁不给，黄头请借官钞千缗，收息供之。运船至直沽，禁船人登岸，黄头请宽其禁，使舵工、水手得饮食于市。凡所张弛之法，后人皆遵用之，以为定例焉。未几卒。

子保童，崇仁县达鲁花赤，以转输至集庆海洋，海船人有识之者，惊曰：“此吾万户公子也。”相率罗拜，且卫之，其为人所感戴如此。

咬童，阿鲁威氏。由中书直省舍人，出为济南总管府治中，拜陕西行台监察御史，改内台。江淮再置财赋总管府，迁同知府事。至顺三年，改海道都漕运副万户。先是春运先从浙西装发，是岁浙西大水，行省议拨江东粮十七万石补之。咬童曰：“风信不可失，傥误国计非细故，请先发浙西所有，徐以江东粮补之。”行省韪其言，立为改命。无锡州千户玉伦赤不花不听命，咬童劾按之，各所咸儆戒，无敢后期。及达直沽，咬童复以卸粮情弊白于监察御史，著为令。

会科拨海船别给脚直，运辽东粟菽八万石，舟人争欲承载，咬童使拈阄决之，众乃帖服。事竣，入觐京师，道卒。咬童精悍勤敏，台、省交章荐之，未及大用，时论深惜焉。




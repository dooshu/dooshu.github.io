赵信序





同里王君载庵辑注《太白诗文集》，详引博据，考索综核，殆仿李善注《文选》，不厌过于繁酿，即被书簏之名，亦所不顾。噫，可为勤矣!太白诗，西河毛太史尝谓不耐入细，与三唐律法迥别。然其奡兀之气，自不可泯。其持论毋乃太过与?太白之才，不可以格律绳。臞翁评如刘安鸡犬，遗响白云，核其归存，恍无定处。沧浪评李、杜不当论以优劣。太白有妙处，子美不能道，子美不能为。太白之飘逸，正如金翅擘海，香象渡河，下视郊、岛辈，直蛩吟草砌耳。其天才豪逸，多率然而成，学者于每篇中，要识其安身立命处，始见其妙，所谓天仙之辞，信不虚也。是以杜有千家注，李注仅止三家，正以李不易注，而欲求其了然千载之下，不其难哉!载庵穷半生之精力，以成此书，一注可以敌千家。李、杜光焰，并昭耀于两间，有功后学，良非浅鲜。平居阖户视书，天情孤洁，有林处士之风，惟汲汲以著述立身后名，其意欲争胜于寒梅瘦鹤耶?尝谓余曰：李善注《文选》，有子邕以续其志，此书之释事忘意，动有无穷之憾。又以余松谷三兄注右丞诗，相藉扬榷，久行于世。今此书不得与松谷析疑辨谬，共助落成，益又为之感叹已。余乐叙其书，并识其言，而传其人之高谊有如此。

意林赵信拜书于平安里






○與周子儀給諫二 【 南太僕牧地】

頃有言南太僕牧地六十萬頃、可變價濟邊、僕先嘗拒之、遂欲以聞於足下此甚未可信也、敝鄉蘇松二府、賦最多、為田止十五萬頃耳、此云空閑地土、如二府者四、今安在乎、國初兵荒之後。就令有之亦是修復馬政耳江北土田。悉皆茂草是故以為牧地。今生齒日繁。南冏寺無馬草場皆為民業。二百五十年來。展轉易主。殆無尺寸空閑。况多多許耶。必若行此。恐重為東南之累而於事必無所濟。僕土人也。事有類此者、數見之、終以無成、故知好事之口、難可遽信、聞有舊京冏寺志、載此頃畝之數、有則望索來、共講明之、


刘翰


翰字武子，长沙人。吴琚之客。有小山集一卷。

桂殿秋

寿于湖先生

青帝子，碧莲宫，不驾云车骑白龙。瑶池路远羽衣湿，玉佩泠泠明月中。

又

同上

双玉节，到神京。碧杯仙露冷如冰。一声金磬千花发，洞口天风吹酒醒。

蝶恋花

团扇题诗春又晚。小梦惊残，碧草池塘满。一曲银钩帘半卷。绿窗睡足莺声软。

瘦损衣围罗带减。前度风流，陡觉心情懒。谁品新腔拈翠管。画楼吹彻江南怨。

清平乐

萋萋芳草。怨得王孙老。瘦损腰围罗带小。长是锦书来少。

玉箫吹落梅花。晓寒犹透轻纱。惊起半屏幽梦，小窗淡月啼鸦。

又

鸳鸯翡翠。小小池塘水。落絮游丝花满地。度日阑干独倚。

金刀裁就春衫。起来初试轻寒。满把相思清恨，题诗欲寄江南。

好事近

花底一声莺，花上半钩斜月。月落乌啼何处，点飞英如雪。

东风吹尽去年愁，解放丁香结。惊动小亭红雨，舞双双金蝶。

菩萨蛮

去时满地花阴月。归来落尽梧桐叶。帘外小梅残。绿窗幽梦寒。明朝提玉勒。又作江南客。芳草遍长亭。东风吹恨生。








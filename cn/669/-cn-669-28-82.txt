82　僕固懷恩叛唐其母逐之　李日月從逆臣其母駡之


僕固懷恩叛唐，李日月爲朱泚將，而其母皆知逆順之理，良心不可泯也。

【元圻案】通鑑唐紀代宗廣德二年：「僕固懷恩子瑒爲焦暉、白玉所殺，僕固懷恩聞之，入告其母。母曰：『吾語汝勿反，國家待汝不薄，今衆心既變，禍必及我，將如之何！』懷恩不對而出，母提刀逐之曰：『吾爲國家殺此賊，取其心以謝三軍。』懷恩疾走，得免。」〇唐書逆臣朱泚傳：「帝使高重傑屯梁山禦賊，賊將李日月殺之。渾瑊伏兵漠谷〔一〕，引數十騎跳攻長安，泚大驚，踣榻前。瑊引却，日月尾追，遇伏鬭，射日月殺之。泚悵悵，其母不哭，駡曰：『奚奴，天子負而何事？死且晚！』」

〔一〕「漠」，原作「漢」，據中華本新唐書卷二二五中朱泚傳改。






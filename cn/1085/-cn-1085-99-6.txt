东女国

东女。西羌之别种。以西海中有女国。故称东女国也。俗以女为王。东与茂州党项接界。隔罗女蛮及白狼夷。有八十余城。王所居名康延川。中有弱水南流。用牛皮为船以渡。户口四万。女王号为宾就。有女官号曰高霸。评议国事。在外官寮。并男夫为之。五日一听政。女王若死。国中多敛钱。动至数万。更于王族求令女二人而立之。大者为大王。小者为小王。若大王死。则小王立。或姑死而妇继。无有篡夺。其所居皆起重屋。王至九层。国人至六层。其王服青毛绫裙。下领衫。上披青袍。其袖委地。冬则羔裘。饰以纹锦。为小环髻。饰之以金。耳垂珰。足履。俗重妇人而轻丈夫。文字同于天竺。以十一月为正。每至十月。令巫者赍酒殽诣山中散糟麦于空。大咒呼鸟。俄顷。有鸟如雉。飞入巫者怀中。因刳其腹视之。有一谷。来岁必登。若有霜雪。必多异灾。其俗信之。名为鸟卜。武德中。女王汤滂氏遣使贡方物。

永徽七年正月。其国遣女使高霸黎文并其主男三卢等来朝。

垂拱五年。其王敛臂遣大臣汤剑左来朝。仍请官号。则天拜敛臂为左玉钤卫员外将军。仍以瑞锦制蕃服赐之。

天授三年。其主俄衍儿尔来朝。万岁通天元年。又遣使来朝。

开元二十九年十二月。其王赵曳夫遣子献方物。

天宝元年五月。命有司宴之于曲江。令宰臣以下同宴。又封曳夫为归昌王。授左金吾卫大将军。赐其子帛八十匹。放还。后复以男子为王。

贞元九年。其王汤立悉。与哥邻国王董卧庭。白狗国王罗陀。忽逋租国王弟邓吉知。南水王国王侄薛尚悉曩。弱水国董辟和。悉董国王汤悉赞。清远国王苏唐磨。咄霸国王董藐蓬。各率其种落。诣剑南四川内附。其哥邻等国。皆散居西山。弱水王即国初女国之弱水部落。其悉董国在弱水之西。故亦谓之弱水西悉董王。旧皆分隶边郡。祖父例授将军中郎果毅等官。自中原多故。皆为吐蕃所役属。其部落大者不过二三千。各置县令十数人理之。土有丝絮。岁输于吐蕃。至是立悉与之同盟。相率献款。兼赍天宝中国家所赐封告。共三十九通以进。节度使韦皋处其众于维霸保等州。给以种粮耕牛。咸乐生业。立悉等数国王。自来朝。召见于麟德殿。授立悉银青光禄大夫。归化州刺史。邓吉知试大府少卿。兼丹州长史。薛尚悉曩试少府少监。兼霸州长史。董卧庭行至绵州卒。赠武德州刺史。命其子利罗为保宁都督府长史。袭哥邻国王。立悉妹乞悉漫颇有才智。从其兄来朝。封和义郡夫人。其大首领董卧卿等。皆授以官。俄又授女国王兄汤厥银青光禄大夫。试大府卿。清远王弟苏历颠。银青光禄大夫。试卫尉卿。南水国王薛莫庭。及汤悉赞。董藐蓬。女国唱后汤佛庭。美玉钵。南郎唐。并授银青光禄大夫。试太仆卿。其年。西山松州生羌等二万余户。相率内附。其黏信部落主董梦葱。龙诺部落主董辟忽。皆授试卫尉卿。立悉等并赴明年元会讫。赐以金帛。各遣还。八月。诏加韦皋统押近界诸蛮及西山八国使。其部落至今犹代袭刺史等官。然亦潜通吐蕃。故谓之两面羌。


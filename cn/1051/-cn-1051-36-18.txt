卫宗武　春晚郊行

细草平芜接渚沙，僧庵系马柏阴斜。

青山几曲绕流水，啼鸟数声随落花。

芳景流连春富贵，晴林浮动日光华。

独怜人事多非旧，寂寞荒村点暮鸦。

卫宗武

卫宗武　春晚郊行

盎若阳和气，融融满太空。

水涵春屿碧，林镂夕阳红。

过尽桃花雨，吹来杨柳风。

韶光晚尤媚，游兴浩难穷。

卫宗武

卫宗武　春晚郊行

步屧出郊原，家家春满门。

斜阳芳草岸，流水落花村。

露叶梅藏子，云根笔长孙。

东君老仍媚，犹有野芳存。

卫宗武

卫宗武　春晚郊行

东风吹不断，芳草正萋萋。

暗绿藏禽语，残红襯与蹄。

莎汀连苇岸，麦陇间蔬畦。

往岁行春路，推敲认旧题。

卫宗武


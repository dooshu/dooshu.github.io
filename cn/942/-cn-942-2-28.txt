宋明一

先生姓宋，讳明一，号昭然子。登州福山县人。乃祖及父世为县吏，以廉平积德，见称于乡里。先生幼习儒业，长於词翰。每以此世为不足玩，发出尘学道之志。年瑜三旬，辞亲长，往径入关中。礼丹阳宗师出家，千磨百炼，志如金石。服勤之暇，其於修真习静之业，与日俱进。丹阳付之口诀，仍以青华阳巾赐之。先生拜受，以其师之所赐，终身收掌，每到旦望顶之，朝拜真圣。迨大定壬寅春，丹阳鹤驭东归，先生侍行至海上，日以其母兄姊侄六人俱礼丹阳入道。明年冬丹阳上仙，先生复入关居祖庭。丙午率众诣陇山，请长春宗师还终南大弘祖教。明昌辛亥长春仙仗亦东游，先生受法旨，充祖庭尊宿，自后凡入道者，令先生为引度师。至正大丙戌北兵下，秦川民庶惊扰，避地南山。道众俱入泌谷，先生独不肯往。众劝之行，先生曰：吾之宿债，安所逃乎，汝辈可行，吾独於此守之。不数日逻兵卒至，灵虚殿宇悉为灰烬，先生亦被害。翌日道众下山视之，膏血不流，可谓纯阳之体，嵇康罗公远之流乎。时十月十有三日也，享寿八十四。至大元壬子春正月，掌教真常真人，李君奉朝命，追赠先生以无忧真人号云。


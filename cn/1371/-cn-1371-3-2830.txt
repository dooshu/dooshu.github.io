十月

红树平沙十月天，放翁今作水中仙。



冬冬林外迎神鼓，只只溪头下钓船。



世事极知吾有命，俗人终与汝无缘。

菊花枯尽香犹在，又付东篱一醉眠。



十月

塞向倾书槴，开炉积豆萁。



林居得温暖，天遣养衰迟。



瓮盎藏蔬後，鉏耰下麦时。

农家冬最乐，我老颇能知。



十月

十月霜侵季子裘，吾诗又送一年秋。



风回断续闻樵唱，木落参差见寺楼。



久已浮云看富贵，固应华屋等山丘。



江边海际多幽致，拟跨青骡处处游。




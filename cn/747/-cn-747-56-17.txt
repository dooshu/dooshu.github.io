○授李藩宏文馆大学士制

朕思欲恢宏大化，登乎洽平，翔声朔於鬼区，焕日月於黄道，士纲开而万宇垂泽，太阶峻而百神受职。叶於梦卜，天其贲予。朝议大贲守门下侍郎同中书门下平章事上柱国赐紫金鱼袋李藩，德宇凝粹，神襟超旷。量宽而不入粗滓，理当而不留枝叶。行治古之道，为君子之儒，温然玉容，流竞斯远。絜矩以居正，开诚以纳忠，起文章之废滞，通天下之和惠。内则襃美良能，塞邪枉之路；外则销铄灾患，宁黔首之艰。广予聪明，宏益良厚，言念报礼，发乎深衷。爰加书圃之职，用饰贤人之光。宠灵斯重，汝其敬之。可兼宏文馆大学士，馀如故。


【春日宴晋熙王诗】

〖《诗纪》云。此诗见艺文《类聚》。考南史。梁时无晋熙王。疑艺文误也。〗

百六钟期数。三七厄时中。国难悲如毁。亲离叹数穷。藩哲游沮梦。扬化抚边戎。幸兹同宴醑。引满爱樽空。（○《类聚》二十九。《诗纪》六十六。○逯按。诗言国难云云。当作於侯景乱梁以後。是时昭明已死。不得有诗。考梁元帝称制江陵。封简文帝子大圜为晋熙王。事见《周书》大圜传。则此乃元帝之作。是时正值国难。诸王争位。故诗云云。）


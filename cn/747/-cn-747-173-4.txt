○监贺敬盗御茵席三十事大理断流二千五百里敬不伏云其物虽部分未进不得为御物（少府监二条）

沈沈少府，掌其山海之资；隐隐内藏，职在瑰奇之货。玳瑁、象牙之宝，万里奔；珊瑚、玛瑙之珍，三邦辐辏。百万钱之重宝，实表贞廉；二千石之崇班，方求清素。薛宣之才茂行洁，乃应斯荣；王观之守法不移，方堪斯任。贺敬挈瓶小智，荷蒉庸才，谢杨阜之公清，非孔融之朗悟。氐如桃笙象簟，拟进乘舆，翠被鸳，咸供御用。岂得外为鼠盗，内纵狼贪？未闻匡鼎之贤，已蹈敬声之谴。赤衿之席，辄入私家；文袷之衿，拟移公室。盗物数逾三十，断流遂越二千。理合甘从，仍怀苦诉。款称物虽部分，未进御前，执此曲途，深乖直道，但供玩好。奏进奇珍，监当各有司存，拟进便为御物，何必要须入内，方可为偷？法有正条，理须明典。


◇相风赋（并序）

昔之造相风者，其知自然之极乎？其达变通之理乎？上稽天道阳精之运，表以灵乌，物象其类；下凭地体安贞之德，镇以金虎，玄成其气。风云之应，龙虎是从。观妙之征，神明可通。夫能立成器以占吉凶之先见者，莫精乎此。

乃构相风，因象设形。蜿盘虎以为趾，建修竿之亭亭。体正直而无挠，度经高而不倾。栖神乌于竿首，候祥风之来征。（《北堂书钞》一百三十、《艺文类聚》六十八并作傅率，《御览》九误作郑玄，近人辑《康成集》载此赋，非也。）


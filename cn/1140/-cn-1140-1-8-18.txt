祭邹忠介公文

於乎维公生为直臣殁为先贤金坚岳峙立德立言其在朝也不席煖而家食者三十年其始也艰危百折万里播迁而论道讲业至今青原白鹭俎豆于山巅水厓之间维我先大父中明子奋迹诸生接旴江之渊源公相值於金陵遂与焦杨诸钜公亟推畏友折节以相周旋且为布衣作传垂不朽之大篇予小子见其墨蹟想其遗风如在公之左右矧入公之故里仰祠宇之岿然盖窃附於孔李之通家采溪毛而荐几筵


○答太宗陈让表手诰

君之於臣，尚须探察，父之审子，岂可同常。汝夙怀忠孝，吾爱汝亦过於诸子，况立功德，具如前诏。所恨吾受谗言，几至投杼。上元降福，神器安宁，此乃宗庙有灵，非独吾之幸也！比察汝布政，听汝德音，洋洋盈耳，副吾所望。昔齐有粃政而致小白，晋有艰难而获重耳，今天下庆赖，在汝一人。顷者寒暑不调。水旱乖节，止是吾之与汝，安处未得其位，乃致承乾所居，非少阳之体。吾今往西宫，方思万代之福，汝何劳捴抑，频此言请。且深思大道，永保社稷，善始令终，无或懈怠。奉行吾诰，勿以小让为怀。至公之言，彼宫此室，势何殊也？异姓贤者，尚欲权之，今汝已克负荷，应兹当璧，极慰吾意，宜绝常辞也。


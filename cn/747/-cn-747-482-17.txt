○封还刘士泾授太仆卿诏疏

臣等伏观制书，授前件太仆卿者，伏以司仆正卿，位居九列，在周之命，伯ぁ其人。所以惟月膺名，象河称重，汉朝亦以石庆之谨愿，陈万年之行洁，皆践斯职，谓之大僚。今士泾戚里常人，班叙散秩，徒以父任将帅，家富赀财，声名不在於士林，行义无闻於朝野，忽长卿寺，有渎官常。况以亲则人物未贤，以勋则宠待常厚，今更显任，诚谓谬官。《传》曰：“唯名与器，不可假人。”盖士泾之谓，臣等职司违失，实在守官，其刘士泾新除太仆卿敕，不敢行下，谨随状封进。

韩方明

方明，贞元时人。与褚长文俱受书法於清河崔邈。


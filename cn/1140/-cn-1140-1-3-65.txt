白岳游记

齐云岩之於黄山若附庸国称白岳者大之也相传世庙时禖祀辄应羣相寻於白岳矣入山六七里为桃花洞天故邋遢仙栖真处其下为桃花磵夜听水声潺潺深林中一灯荧荧远近明灭惝恍物外质明躐级抵枏厓石壁洞开高可旌旗广可车骑是为天门其蜿蜒门外戟髯向人者枏也石上有汪司马伯玉铭从天门虎岩至榔梅庵见一山离立若擎菡萏心知为香炉峯左右钟鼔山如翼云气氤氲直通帝座数折抵飞雨崖得三姑五老诸峯而五老为最苍顔素骨後先列坐中一峯昂首戴九松若危冠曦髪适从奴荷素琴命琴者高子拂弦作梅花三弄余亦鼓一再行逸响崩云山上松风谡谡传五老笑语铿然响答顷之复有紫虚道人者携麈尾披鹤氅导余登玉屏絶顶则黄山天都峯缥缈来接而羣山皆履带下矣日暮仍宿桃花洞客问何如庐山余笑曰珠帘飞雨去庐山瀑布远而香炉五老娟秀过之但少怪石可为庐山小友顷当移尺一报匡君也然吾闻黄山三十六峯出其一足抵白岳而其境幽逖阻深轩辕浮丘公得私为窟穴游屐罕至人情之耽近遗远望崖而反即观游已然矣


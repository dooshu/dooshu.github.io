实甫将行赋此为别　二首


同向天涯吊落晖，百年回首壮心违。沉沉楚泽龙犹哭，漠漠辽天鹤不归。

西徼霜飞名士饼，东都云散大王旗。不须更向新亭去，已对河山泪满衣。

欲借仙人玉笛吹，送君五月落梅时。英灵江汉无今古，风雨罗浮有合离。

何事黑龙逢帝怒，前身青兕愧僧知。相思待祝衡阳雁，更向南飞寄楚辞。






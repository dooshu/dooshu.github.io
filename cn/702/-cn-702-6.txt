忠义篇第六

君亲虽曰不同，忠孝本无二致。古云：“率土莫非王臣”，岂谓闺中遂无忠义。咏小戎之驷，勉良人以君国同雠。伐汝坟之枚，慰君子以父母孔迩。美范滂之母，千秋尚有同心。封卞壶之坟，九泉犹有喜色。江油降魏，妻不与夫同生。盖国沦戎，妇耻其夫不死。陵母对使而伏剑，经母含笑以同刑。池州被围，赵昂发节义成双。金川失守，黄侍中妻女同尽。朱夫人守襄阳而筑城，以却秦寇。梁夫人登金山而击鼓，以破金兵。虞夫人勉子孙力勤王事，谢夫人甘俘虏以救民生。齐桓尸虫出户，晏娥踰垣以殉君。宇文白刃犯宫，贵儿捐生以骂贼，鲁义保以子代先公之子，魏节乳以身蔽幼主之身。孙姬婢也，匍伏湖滨，以保忠臣血胤。毛惜妓也，身甘刀斧，耻为叛帅讴歌。刘母非不爱子，知军令之不可干。章母非不保家，愿阖城之俱获免。是皆女烈之铮铮，坤维之表表。其忠肝义胆，足以风百世，而振纲常者也。


○上疏请讨石虎李期



东西隔塞，逾历年载，夙承圣德，心系本朝。而江吴寂蔑，馀波莫及，虽肆力修途，同盟靡恤。奉诏之日，悲喜交并。天恩光被，褒崇辉渥，即以臣为大将军、都督陕西秦雍凉州诸军事。休宠振赫，万里怀戴，嘉命显至，衔感屏营。



伏惟陛下天挺岐嶷，堂构晋室，遭家不造，播幸吴楚，宗庙有《黍离》之哀，园陵有殄废之痛，普天咨嗟，含气悲伤。臣专命一方，职在斧钺，遐域僻陋，势极秦陇。勒雄既死，人怀反正，谓石虎、李期之命，曾不崇朝，而皆篡继凶逆，鸱目有年。东西辽旷，声援不接，遂使桃虫鼓翼，四夷讠宣讠华，向义之徒，更思背诞，铅刀有干将之志，萤烛希日月之光。是以臣前章恳切，欲齐力时讨。而陛下雍容江表，坐观礻禺败，怀目前之安，替四祖之业，驰檄布告，徒设空文。臣所以宵吟荒漠，痛心长路者也。且兆庶离主，渐冉经世，先老消落，後生靡识，忠良受枭悬之罚，群凶贪纵横之利，怀君恋故，日月告流。虽时有尚义之士，畏逼首领，哀叹穷庐。



臣闻少康中兴，由于一旅，光武嗣汉，众不满百，祀夏配天，不失旧物，况以荆阳悍，臣州突骑，吞噬遗羯，在于掌握哉！愿陛下敷弘臣虑，永念先绩，敕司空鉴、征西亮等泛舟江沔，使首尾俱至也。（《晋书·张骏传》，又《十六国春秋》七十二。）




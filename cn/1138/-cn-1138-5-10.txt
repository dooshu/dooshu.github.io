泾阳张生过予受诗会有汉南维扬之游赋此为别

一为秦塞客，风雅道全疏。
下榻聊因汝，论诗实起予。
酒怜无白堕，赋喜颂黄初。
吾道澹而久，其人静有馀。
看山常负笈，破产为藏书。
鸳瓦隗嚣里，龟文太昊墟。
登临多感慨，怀抱独欷歔。
讵肯弹冯铗，由来哭阮车。
自怜门寂寂，真愧屋渠渠。
桂树淮南舫，梅花坝上驴。
裹粮寻二华，鼓枻吊三闾。
念此关山别，清樽为尔虚。


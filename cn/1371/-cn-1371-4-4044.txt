一壶歌

悠悠日月没根株，常在人间醉一壶。



倾倒欲空还潋灩，不曾教化不曾沽。



一壶歌

先生醉後即高歌，千古英雄奈我何？



花底一壶天所破，不曾饮尽不曾多。



一壶歌

自从轩昊到隋唐，几见中原作战场！



三十万年如电掣，不曾记得不曾忘。



一壶歌

耻从岳牧立尧庭，况见商周战血腥。



携得一壶闲处饮，不曾苦醉不曾醒。



一壶歌

长安市上醉春风，乱插繁花满帽红。



看尽人间兴废事，不曾富贵不曾穷。




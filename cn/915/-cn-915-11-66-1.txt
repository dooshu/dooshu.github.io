◇国号议

三皇五帝之立号也，或因所生之土，或即封国之名。故虞、夏、商、周始皆诸侯，及圣德既隆，万国宗戴，称号随本，不复更立。唯商人屡徙，改号曰殷，然犹兼行，不废始基之称。故《诗》云「殷商之旅」，又云「天命玄鸟，降而生商，宅殷土茫茫」。此其义也。昔汉高祖以汉王定三秦，灭强楚，故遂以汉为号。国家虽统北方广漠之土，逮于陛下，应运龙飞，虽曰旧邦，受命维新，是以登极之初，改代曰魏。又慕容永亦奉进魏土。夫「魏」者大名，神州之上国，斯乃革命之徵验，利见之玄符也。臣愚以为宜号为魏。（《魏书·崔玄伯传》）


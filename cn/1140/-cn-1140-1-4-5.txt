鸿胪卿袁公家传

袁业泗宜春人字时道别号景源万历戊戌进士知乐清县改兰溪丁父忧再补龙溪所至着循绩擢南京兵部职方主事进武库司郎中请撤湖口税璫李道遂罢其榷出知漳州府陞福建屯盐道副使公为人端亮有介节高行念母太恭人年八十乞养家居天啓中阉党魏忠贤等煽乱日残杀正人朝士多为屈节公坚卧终不出崇祯改元召补广西副使分守左江其俗罕向学公诱以文教士类兴起迁广东参政分守岭东与分巡谢琏平九连山贼地介惠潮两郡多反侧肇置连平州所部以寜迁浙江按察使未至以功赐白金文绮徵为南京鸿胪寺卿加一秩公将赴浙时会广寇刘香等蠭起震海滨诸县督府留公决策议者请抚公不可曰国家全盛蠢尔鼠子凭山海陆梁义当灭此朝食议抚是长盗也且贼性观望叵测听之殆矣督抚犹豫不能用公遂谢去代公者果以轻抚堕贼计死乃合兵剿平悉如公言是时有识者争倚重公公在鸿胪二年叹曰卿曹虽可卧治奈何老不知止哉再疏乞骸骨归崇祯甲申三月闻京师陷痛愤成疾八月终于家享年八十一而乞养家居者十有三年予告者十年杜门屛迹不齿利禄箧无长物自守令至藩臬分司多在闽粤间山陬海澨威着惠行闽粤五岭之民皆曰是於我大有造其守漳时黄公道周为诸生公独早识之卒为名臣尝修郡志辨袁州粮额误编状请纾民困後议汰浮粮即引为依据表黄太常子澄遗事具载於书他如周族党建义仓治桥梁凡有裨於郡者辄身先之不以私干公府文词详赡朴茂有训蒙编燕游草两朝奏议秀桥归来集若干卷子继樟继梓皆贤樟贡士早卒继梓康熙甲辰进士


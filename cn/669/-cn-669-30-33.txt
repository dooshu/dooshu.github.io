33　穿褒斜道通漕


褒斜道，故道。

【元圻案】漢書溝洫志曰：「人有上書欲通褒斜道及漕，事下御史大夫張湯。湯問之，言：『抵蜀從故道，故道多阪，回遠。今穿褒斜道，少阪，近四百里；而褒水通沔，斜水通渭，皆可以行船漕。漕從南陽上沔入褒，褒絶水至斜，間百餘里，以車轉，從斜下渭。如此，漢中穀可致，而山東從沔無限，便於底柱之漕。』上以爲然。拜湯子卬爲漢中守，發數萬人作褒斜道五百餘里。道果便近，而水多湍石，不可漕。」師古注：「故道屬武都，有蠻夷，故曰道，即今鳳州界也。」





褒水通沔斜水通渭


褒水通沔，在興元府褒城縣。【原注】出衙領山，至南鄭入沔。斜水通渭，在京兆府武功縣。【原注】出衙領山，北流至郿入渭。故道，今鳳州梁泉縣。

【元圻案】水經注二十七：「沔水一名沮水。庾仲雍云：是水南至關城，合西漢水。漢水又東北合沮口，同爲漢水之源也。故如淳曰：此方人謂漢水爲沔水。是互相通稱矣。漢水又東合褒水，水西北出衙領山，東南逕大石門，歷故棧道下谷，俗謂千梁無柱也。褒水又東南歷褒口，即褒谷之南口也。北口曰斜，所謂北出褒斜。褒水又南逕褒縣故城東，褒中縣也，本褒國矣。」

【集證】明地理志：「陝西漢中府褒城縣，東北有褒谷，亦曰商谷。自此出連雲棧，北抵斜谷之道也。南有沔水，又城東有褒水，亦曰黑龍江，下流入沔水。鳳翔府郿縣西有衙領山，褒水出其南，流入沔；斜水出其北，流入渭。又西南有斜谷，南入漢中，有斜谷關。」






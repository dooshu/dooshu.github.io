○册顺义王莫贺咄吐屯文

维开元二十八年，岁次庚辰，三月丁亥朔二十二日戊申，皇帝若曰：於戏！茂秩攸升，疏封有命，宠荣斯及，必在英贤。咨尔石国王莫贺咄吐屯，代袭诚节，器标果断，尽忠向化，作扞蕃陲。顷以苏禄残妖，尚为边患。乃能纳其邻国，授以良图，候彼疆场，臬为表里。致令克清边徼，远辑殊方，实赖心膂，载宣勋力。静言襃异，非尔而谁？是用册尔为顺义王。尔宜敬慎王猷，抚宁部众，永保藩辅，可不慎欤！


○初七谢恩表

草土臣某顿首稽颡言：今月日，伏奉恩敕，以臣亡母初七，特降上宫若干人，给使黄门若干人，并赐物若干段，以给护斋事，天恩过礼，伏念号惶。孤臣殃叠，尚未殒灭，荼毒如昨，奄将一旬，崩号无及，肝心糜溃。陛下慈恻，哀念孤穷，复忧斋祭，恐有阙礼，既赐束帛，又降上宫，恩慈再三，若犹未足。自国家宠贵，未闻此荣，草茅孤臣，何以堪处？不日销灭，永负圣恩，号泣昊天，以崩以。不胜荒迫之至。


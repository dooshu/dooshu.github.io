◇上疏谏铸铜人

臣闻先王治世，贵在爱民。省徭轻赋，以宁天下，除烦就约，以崇简易，故万姓从化，灵物应德。末世衰主，穷奢极侈，造作无端，兴制非一，劳割自下，以从苟欲，故黎民吁嗟，阴阳感动。陛下圣德承天，当隆盛化，而卒被诏书，亩敛田钱，铸作铜人，伏读惆怅，悼心失图。夫十一而税，周谓之彻。彻者，通也，言其法度可通万世而行也。故鲁宣税亩，而彖灾自生；哀公增赋，而孔子非之。岂有聚夺民物，以营无用之铜人；捐舍圣戒，自蹈亡王之法哉！傅曰：「君举必书，书而不法，后世何述焉？」陛下宜留神省察，改敝从善，以塞兆民怨恨之望。（《后汉·陆康传》。）


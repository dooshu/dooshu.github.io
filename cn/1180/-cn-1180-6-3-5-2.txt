极殿大学士赠太保谥文简豫所吕公墓志铭


万历庚辰元日，豫所吕公卒于家。讣闻，上辍朝一日，诏所司议恤典。谕祭十有一坛，遣官营葬，赠太保，谥文简，荫一子中书舍人。诸视常数有加。而公之子祠部兴周，遣人持吴大参国伦所为状，来请余志公墓而铭焉。

按谥法：“平易不訾曰简，一德不懈亦曰简。”余与公司政府，知公深。公为人，外温而心辨，中毅而貌和，于事呐呐不轻为可否，于人恂恂不苟为异同。尝曰：大臣协心体国，苟利社稷，嫌怨共之。安事羯羠其间，无论彼己懻忮即贤者各是所见，政本之地，龂龂而争，如国体何！世儒嘐嘐，猥小曹参而卑丙吉，然则虞廷云寅恭者，非邪？自余柄政，与公共事者六年。内奉冲圣，勤缉熙，外赞密勿，定计画。莫逆于心，莫违于口，六年如一日也。盖诚所谓不訾不懈者，斯可以为“简”也已。

上尝手书赐公，曰“枢机克慎”，曰“同心夹辅”。知臣莫如主，信哉！

按状：公姓吕，名调阳，字和卿，别号豫所，西粤桂林人也。其先，楚兴国之大冶人。洪武初，从军戍天长，后践更桂林曰鉴者始即家桂林，是为公曾祖。鉴生纲，纲生璋。吕氏文学自纲始，世为郡诸生。而璋以贡为徐闻令，徐闻人尸祝之。璋二子，长应阳，蚤卒；次即公。正德丙子中春，母张夫人梦巨蟒入室，紫光煜煜，寤而生公。公生十九年，为嘉靖甲午，举于乡。庚戌，赐及第第二人，授翰林院编修。癸亥，迁国子司业。乙丑，擢春坊谕德。隆庆改元，迁南京国子祭酒，寻改国子祭酒，是冬擢南京礼部侍郎。戊辰，改礼部，侍庄皇帝讲读。逾年，改吏部，寻以吏部左侍郎兼翰林学士，掌詹事府事。壬申，上初即位。拜礼部尚书。顷之，上问余：“孰可与卿同事者？”余以公对。上在东宫，亦雅知公端慎，遂召为文渊阁大学士，与机务。逾年，进太子太保。甲戌，修《穆庙实录》成，加少保，直武英殿尚书如故。丙子，一品秩满，进少傅，兼太子太傅，吏部尚书，直建极殿。

公先后历官垂三十年，半守史局，三任成均，四历卿贰。春坊，典内制。詹府，教习庶吉士。少宗伯，日侍讲读。凡总修嘉、隆《实录》者再，分校丙辰，副辛未，典甲戌会试考者三。所事咸称。在礼部，厘正典章，自宗藩、外戚、中常侍，不得逾制。有所希请，诸曹郎吏，廪廪奉职。由大宗伯入内阁，若大丧，若大婚，若崇亲荐号，若降夷受俘，诸巨仪旷事，咸借公相成，以当上心。上优礼公，称先生不名，数命分献郊庙，释奠先师；时遣中官，给赐上尊珍膳，兼金文绮、乘马、什器之属，不可胜计，多自昔辅臣所未尝蒙。公故病肺，又患足痿，顾念恩厚，未忍言去，久之益剧。戊寅秋，乃疏乞骸骨，上固不许，谕留甚温。疏十上，始得请。赐帑金文绮，乘传归，仍遣御医视疾，行人护行，听其子兴周以祠部扶侍公于家。居一岁，疾良已。会岁暮，公晨对客，饮食如常；日中，忽不语。越三日元旦，自起栉沐，端坐卒，年六十有四。

公沉密简重，人莫窥其际。尝游国学，从祭酒永康程先生谈名理。后公为祭酒，遂以永康学教授诸生，先德而后艺，以其身为型范。为诗若文，古雅醇厚，不事摹拟。性尤淡泊，虽蟒玉，未尝去澣衣。门无私谒。所树惟恐见知，所急惟恐见德。顷，平古田及怀远、府江，当事者皆从公受策，然公不自言，人故无所藉以颂公。

公先娶朱夫人，一岁卒。继张夫人，名家子，能以贤孝佐公。初第时，将父母邸中，躬暨张奉匕箸上食惟谨。夜中，其父母咸中煤毒，公从梦中心动，若有促之起者，即与张夫人起视，则父母俱僵卧不能言。急汲水沃之，乃苏，人以为孝感。久之，以编修满，封父母如其官，奉之归。盖封四年而奔父丧，及禫，又丧母，哀瘁骨立。后以少保总裁《实录》成，赠曾大父、大父、父，皆如公官，妣皆一品夫人。配张，累封一品夫人。少傅满，荫一子中书舍人。先是南都会恩，荫一子入监读书，及恤荫凡三。而公四子，长兴周，既举进士，为祠部；次兴齐，又以公归之明年，举于乡；次兴文、兴武，振振济美，世且滋大。周娶湖广参议宋廷表女，齐娶太仆丞秦致恭女，文聘封川令陶女，武聘兴国吴参政国伦女。女四，少者未字。婿举人毛如纶，诸生萧如、常任。孙一，嗣简，聘延郡丞屠炳言女。公虽籍桂林，数往来，道兴国，省族展墓。比其归也，视所治新第，徘徊不能去。又新媾于兴国，语吴大参曰：“吾先君命诸孙名皆从‘兴’，以示不忘故乡。明年，吾其以家来，菟裘于斯矣。”会公卒，不果。公质，行多长厚，余独心服。其在政府，断断乎有古大臣之风焉。铭曰：

稽古盛际，同寅协恭。百僚师师，以洽时雍。譬伯与仲，响和景从。诚一无他，深厚有容。在汉丙吉，今也则公。主少不疑，仰德乃风。内宁外谧，波恬漠空。吏称民安，时熙岁丰。守和自近，孰知其功。我铭贞石，以著朴忠。






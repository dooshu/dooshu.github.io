志第二十一 河渠志三


△浑河　滹沱河〔冶河〕　滦河　吴松江〔淀山湖〕　四川江堰　盐官州海塘　诸路水利

浑河，又名卢沟河。其上流为桑乾河，发源于太原之天池，伏流至朔州马邑县，浑泉涌出，曰桑乾泉。东流自奉圣州入宛平界，至都城四十里东麻峪分为二派，一自通州高丽庄入白河，一南流至武清县合御河入于海。

太宗七年八月，河决牙梳口，刘冲禄言：“率水夫二百余人，已依期修筑。恐水涨，不时冲决，或贪利之人盗决溉灌，请禁之。”廷议，命冲禄提领其事，盗决者以违制论，如遇修筑之役，其丁夫物料于应差处调发。

至大二年十月，河决左都威卫营西大堤，没左右二卫及后卫屯田麦。三年二月，中书省下左右卫后卫及大都路督修，至五月工毕。皇庆元年二月，东安州言：“河决黄埚堤十七所。”同知枢密院塔失帖木儿奏：“浑河决，坏屯田，已发军士五百人筑决口。臣等议，治水有司事也，宜命中书省檄所属董其事。”从之。是年六月，霖雨，浑河堤决二百余步，发民丁刈杂草筑之。

延祐元年六月，河决武清县刘家庄，左卫差军士七百人与东安州民夫同修决口。二年正月，大雨河决。三年，中书省议：“浑河决堤堰，没田禾，军民蒙害。既已奏闻，差官相视，上自石径山金口，下至武清县界旧堤，长三百四十八里，中间因旧堤修筑者四十九处，应修补者十九处，创修者八处，宜疏通者二处，计工三十八万一百，役夫三万五千，九十六日可毕。如通筑则劳费太甚，宜分三年筑之。”从之。七年四月，营田提举司言：“去岁十二月，屯户巡视广武屯北河堤二百余步将崩，恐来春水涨浸漫为患。”都水监委濠寨官会营田提举司、武清县督民夫筑之，凡用工五百万三千七百二十二。

至治元年六月，浑河再决。泰定元年七月，河又决金口河者。金时，自大都之西麻峪村分引浑河，穿南山而出，谓之金口河。至元二年，都水少监郭守敬言：“其水可以溉田，兵兴，典守者惧有所失，因以大石塞之。若按视故道，使水得通流，上可以致西山之利，下可以广京畿之漕。”又言：“当于金口西预开减水口，西南还大河，令其深广，以防涨水突入之患。”朝廷韪其议而未行。二十八年，有言浑河自麻峪口行舟可至寻麻林，遣守敬相视，回奏不能通舟楫。大德二年，浑河水发，都水监闭金口闸板以防之。五年，河溢，水势汹涌，守敬恐冲没南北二城，又将金口以上河身用土石尽塞之，盖守敬已知前议之不可用矣。至正二年正月，中书参议孛罗帖木儿、都水监傅佐建言：“起自通州南高丽庄，直至西山石峡铁板，开古金水口一百二十里，凿新河一道，深五丈，广二十丈，放西山金口东流，合御河接引海运至大都城内输纳。”是时，脱脱为右丞相，奏而行之。廷臣多言其不可，右丞许有壬言尤力，脱脱排群议不纳，遂以正月兴工，至四月工毕。起闸放金口水，流湍迅急，须臾冲决二十余里，都人大骇，脱脱急令塞之。是役也，毁民庐舍坟墓无算，又劳费不赀，卒以无功。御史纠孛罗帖木儿、傅佐之罪，俱论死。

滹沱河，出山西繁畤县泰戏山，东流经真定路真定、藁城、平山诸县，又东北抵宁晋县境，入卫河。延祐七年十一月，真定路言：“真定县城南滹沱河北决，浸近城。闻其源本微，与冶河不相通，后二水合，势遂迅猛，屡坏大金堤为患。本路达鲁花赤哈散，于至元三十年奏准引冶河自为一流，滹沱水势十减三四。至大元年七月，水溢漂南关百余家，冶河口淤塞，复入滹沱。自后岁有冲决之患，略举大德十年至皇庆元年节次修堤，用卷埽苇草二百余万，官备佣直百余万定。及延祐元年三月至五月，修堤二百七十余步，近年米价翔贵，民匮于食，有丁夫正身应役，单丁须募人代替，佣直日不下三五贯，前工未毕后役迭至。延祐二年，本路总管马思忽尝开冶河，已复湮塞。今岁霖雨，水溢北岸数处，浸没田庐。其河元经康家村南流，后徙于村北，数年修筑，皆于堤北取土，故南高北低，水愈趋下侵啮，西至木方村，东至护城堤，约二千余步，比来春修治。用桩梢筑土堤，亦非经久之计，若浚木方村南枯河，引水南流，闸闭北岸河口，下至合头村北与本河合，如此去城稍远，庶无水患。”都水监议，截河筑堤阔千余步，新开之岸止阔六十步，恐不能御千步之势，莫若于北岸阙坏低薄处，比元料增夫力苇草卷埽补筑便，拟均料各州县上中户，价钞及仓米于官钱内支给。中书省依所议行之。

至治元年三月，本路又申前议，浚木方村南旧渎，导水东南流，至合头村入本河。都水监言：“治水者，行其无事也。截河筑堤一千余步，开掘老岸阔六十步、长三十里，霖雨之时，水拍两岸，所开河止阔六十步，焉能容纳？上咽下滞必致溃决，徒糜官钱劳民力，非善策也。若顺其自然，增添物料，如法卷埽，修筑坚固，诚为官民便宜。”省议从之。

泰定四年八月，中书省奏：“本路言滹沱源自五台诸山，至平山县王母村山口下，与平定州娘子庙石泉冶河合。夏秋霖雨，水涨弥漫城郭，宜自王子村、辛安村开河，长四里余，接鲁家湾旧涧，复开二百余步，合入冶河，以分其势。又木方村南岸故道，疏浚三十里，北岸下桩卷埽筑堤捍水东流。今岁储材，九月兴工，十一月工竣，物料佣值，官为供给，庶几力省功多，永免异日之患。工部议，二河并治，役重民劳，应先开冶河，如本路民夫不敷，可于顺德路差募，如侵碍民田，官酬其直。”后真定路又言：“闰九月以后，天寒地冻，难于兴工，宜俟来春开浚。”奏上，诏如所请。

冶河，出井陉县山中，经平山县西门外，又东北流十里，入滹沱河。元贞元年正月，丞相完泽等言：“往年先帝尝命开真定冶河，已发丁夫，适先帝升遐，以聚众罢之。今宜遵旧制，卒其事。”从之。皇庆元年七月，冶河龙花、判官庄诸处堤坏，都水监与本路官议，自平山县西北改修滚水石堤，下修龙塘堤，东南至水碾村，开河道一里，又至蒲吾桥西，开河道一里，疏其淤淀，筑堤分上流入旧河，以杀水势。又议于栾城县北，圣母堂冶河东岸开减水河，以去真定水患。省议俱从之。

滦河，源出金莲川，由松亭北经迁安东、平州西至滦州入海。至元二十八年，敕姚演浚滦河，挽舟而上，漕运上都。寻遣郭守敬相视，以难于施工而罢。大德五年六月，大霖雨，滦河与肥、洳二水并溢，水入城，官民庐舍漂荡殆尽。中书省委吏部员外郎马之贞与都水监官修之。东西二堤计用工三十一万一千五百、钞八千八十七定十五两、桩木等价钞二百十四定二十六两。延祐四年六月，上都留守司言：“城南御河西北岸为河水冲啮，渐至颓坏，恐水涨漂没民居。请调军供役，庶可速成。”敕曰：“今维其时，宜发军速为之。”于是虎贲司发三百人供其役。泰定三年七月，右丞相塔失帖木儿等奏：“斡耳朵思住冬营盘，为滦河走凌冲坏，应筑护水堤。请敕枢密院发军一千二百人修之。”从之。

吴松江，受太湖诸水，东汇淀山湖，以入海。潮汐淤沙湮塞河口，宋人置撩洗军以疏导之。世祖取江南，罢散军人，又任势豪租占田荡，淤垫益甚。至治三年，江浙行省言，嘉兴路高治中、湖州路丁知事同本管正官，体究旧浚通海故道，及新生沙涨应开河道五十处，内常熟州九处，昆山州十处，嘉定州三十五处。其松江府各属应浚河渠，华亭县九处，上海县十四处。上海嘉定连年旱涝，皆缘河口淤塞，旱则无以灌溉，涝则不能流泄，累致凶歉，官民俱困。至元三十年以后，两经疏浚，稍获丰稔。比年又复壅塞，势家租占愈多，上海县岁收官粮十七万石，民粮三万余石，延祐七年灾伤五万八千七百余石，至治元年灾伤四万九千余石，二年十万七千余石，水旱连年，殆无虚岁。近委人相视，讲求疏浚之法，其通海大江未易遽治，旧有河港联络官民田土之间藉以灌溉者，今皆填塞，必须疏通，以利耕稼。欲令有田民户自为整治，而工役浩大，民力不能独举。由是议，上海、嘉定河港，宜令本处管军民官、站灶僧道诸色有田者，以多寡出人备粮修治，州县正官督役。其豪势租占田荡者，并当除辟。民间粮税权免一年，官租减半。华亭、昆山、常熟州河港，比上海、嘉定缓急不同，从各处正官督有田之家，备粮并工修治。既阴阳家言癸亥年通土有忌，预为咨呈可否。至泰定元年十月兴工，旭迈杰等奏请依所议行之，命脱颜答剌罕诸臣同提调监察，左丞朵儿只班及前都水少监董其役。

淀山湖与太湖相通，东流入海。至元末，参知政事梁德珪言：“忙古请疏治淀山湖，因受曹总管金而止。张参议等相随言之，识者咸以为便。臣等议，此事可行无疑，请选委巡行官相视，会计合同军夫。”帝从之。既而平章政事帖哥言：“民夫足用，不须调军。”帝曰：“有损有益，其均齐并科之。”未几，世祖崩，成宗即位，帖哥又言其事，且建议用湖田粮三万石，以募民夫四千、军四千，隶于都水防田使司，职掌收捕海贼修治河渠等事。帝命伯颜察儿与枢密院同议，并召宋降臣范文虎及朱清，张瑄询之，瑄等言：“亡宋屯守河道，用手号军，大处千人，小处不下三四百人，隶巡检司管领。”文虎言：“差夫四千，非动摇四十万户不可，若令五千军屯守，就委万户一员，事或可行。”枢府韪文虎言，奏行之。

四川江堰，凡一百三十有三处，岁治堤防役民兵多者万余人，少者犹千人，或数百人。役例七十日，不及七十日，虽竣不得休息。不役者，日出钞三贯为佣直，岁费不下七万贯，官民俱困。

元统二年，四川肃政廉访司佥事吉当普巡视，得要害之处三十有二，余悉罢之。与灌州州判张宏议甃以石，宏出私钱试为小堰，堰，成水暴涨，而堰不动，遂决计行之。至元元年十月兴工，先从事于都江堰，少东为大，小钓鱼，又东跨二江为石门，以节北江之水，又东为利民台，又东南为侍郎、杨柳二堰，其水自离堆分流入于南江。

南江东至庙角，又东至金马口，又东过大安桥，入于成都，俗名大皂江，江之正源也。北江少东为虎头山、斗鸡台，台有水则，以尺画之，凡十有一。水及其九，其民喜，过则忧，没则困。又书“深淘滩，高作堰”，相传为秦守李冰所教云。又东为离堆，又东至三石洞，酾为二渠，其一自上马骑东流，入成都，古谓之内江，今府江是也；其一自三石洞北流，过将军桥，又北过四石洞，折而东流，过新繁，入于成都，古之外江也。南江自利民台有支流，东南出万工堰，又东为骆驼堰，又东为碓口堰。鹿角之北涯有渠，曰马坝，东流至成都，入于南江。渠东行二十余里，水决其南涯四十有九处，乃自其北涯凿二渠，与杨柳渠合，又东与马灞渠合，自金马口之西凿二渠，合金马渠，东南入于新津江，罢蓝淀、黄水、千金、白水、新兴至三利十二堰。北江三石洞之东为外应、颜上、五斗诸堰，其水皆东北流于外江。外江东至崇宁，亦为万工堰，堰之支流自北而东，为三十六洞，过清白堰东入彭、汉之间。而清白堰水溃其南涯，乃疏其北涯旧渠，直流而东，罢南涯之堰及三十六洞之役。

他如嘉定之青神有堰曰鸿化，则授成于长吏，应期功毕。成都之九里堤，崇宁之万工堰，彭之堋口、丰润，诸堰，未及施工，则使长吏于农隙为之。诸堰都江及利民台之役最大，侍郎、杨柳、外应、颜上、五斗次之，鹿角、万工、骆驼、碓口、三利又次之。都江居大江中流，故以铁万六千斤铸大龟，贯以铁柱置堰下，以镇之。诸堰皆甃以石，范铁以关其中，取桐油和石灰，杂麻枲而捣之使熟，以苴罅漏。岸善崩者，密筑碎石以护之。所至或疏旧渠以导其流，或凿新渠以分其势，遇水之会则为石门，以时启闭。五越月，工竣，吉当普以监察御史召，省台上其功，诏学士揭奚斯撰碑文以旌之。

盐官州海塘，去海岸三十里，旧有捍海塘二，后又添筑咸塘。大德三年，塘岸崩，中书省遣礼部郎中游中顺与本省官相视，以虚沙难于施力，议筑石塘，又以劳费甚不果。延祐中，盐官州海溢，累坏民居，陷地三十余里。行台、行省官共议，于州城北门外添筑土塘，再筑石塘，东西长四十三里，又以潮汐沙涨而止。泰定四年六月，海溢，盐官州告灾，乃遣使祀海神，与有司视形势所便，复议筑石塘捍海，诏曰：“筑塘是重劳吾民也，其增石囤捍御，庶天其相之。”先是，致和元年，江浙行省建议作籧篨，实以石，鳞次叠之，以御海潮，已而皆沦，于海乃改造石囤，以救一时之急焉。未几，杭州路又言：“八月以来，秋潮汹涌，水势愈大，见筑沙地塘岸，东西八十余步，造木柜石囤以塞其要处。本省左丞相脱欢等议，安置石囤四千九百六十，以资抵御，计工物用钞七十九万四千余定、粮四万六千余石，接续兴修。”中书省议：“遣户部尚书李家奴、工部尚书李嘉宾、枢密院属卫指挥青山、副使洪灏、宣政院佥事南哥班与行省左丞相脱欢及行台、行宣政院、庸田使司会议修治之策，合用军夫，除戍守州县关津外，酌量差拨，从便支给口粮；合役丁力，附近有田之民，及僧、道、也里可温、答失蛮等户内点佥。凡工役之时，诸人毋或沮坏，违者罪之。”既而李家奴等以已置石囤不曾崩陷，是已略见成效，乃东西接垒十里，其六十里塘下旧河，就取土筑塘，以备崩坏焉。

天历元年，都水庸田司言：“八月十四日，祈请天妃入庙，十五日至十九日，海岸浮沙东西长七里余，南北广或三十步或数十百步渐见，南北相接，西至石囤，已及五都。修筑捍海塘与盐塘相接，石囤东至十一都六十里塘，东至大尖山嘉兴、平湖三路所修海口。自八月一日探海二丈五尺，至十九日探之，先二丈者今一丈五尺，先一丈五尺者今一丈。西自六都仁和县界赭山、雷山为首，添涨沙涂，已过五都四都、盐官州廊东西二都，沙土流行，水势俱浅。二十七日至九月四日大泛，本州岳庙东西，水势俱浅，涨沙东过钱家桥海岸，元下石囤木植并无颓圮，水息民安。”诏改盐官州曰海宁州。

诸路水利之可考者，中统三年，中书左丞张文谦荐邢台郭守敬习水利，徵诣行在，守敬面陈六事：

其一，引玉泉水及开蔺榆河，已见前。

其二，顺德达活泉引为三渠，灌城东之地。

其三，顺德澧河东至古任城，失其故道，没民田一千三百余顷，若开河自小王村合滹沱，入御河，可通舟楫，其田亦可耕种。

其四，磁州东北漳、滏二水合流处，开引河，由滏阳、邯郸、洺州、永年下经鸡泽，入澧河，可溉田三千余顷。

其五，怀、孟沁河虽已通渠灌溉，尚有漏堰余水，与丹河相合，开引东流，至武陟县北合御河，可溉田千余顷。

其六，黄河自孟州西开引河，经新旧孟州中间，顺河古岸下至温县南入大河，其间亦可溉田二千余顷。

帝喜曰：“成吾国家之务者，其斯人乎！”并依所奏行之。至元元年，守敬从文谦行省西夏，其濒河五州皆有古渠，在中兴州者，一名唐来渠，长袤四百里，一名汉延渠，长袤二百五十里，他州渠十，长袤各二百里，支渠大小六十有八，计溉田可九万余顷。兵乱后皆淤废，守敬因古道疏浚之，更立闸堰，役不逾时，诸渠皆通利。二年，守敬入为都水少监，奏言：“臣向自中兴还，顺河而下，四昼夜至东胜，可通漕运。又查泊兀郎海古渠甚多，皆应修理。”帝并韪之。元一代治水利者，咸推服守敬，以为不可及云。

其后学士虞集建畿辅水利，议谓：“京师之东，濒海数千里，北极辽海，南滨青、徐，萑苇之场也，海潮日至，淤为沃壤，用浙人之法，筑堤扦水为田，听富民愿得官者，合其众分授以地，官定其畔以为限制，能以万夫耕者，授以万夫之田，为万夫之长，千夫、百夫亦如之，察其惰者而易之。一年，勿征也；三年，视其成，以地之高下，定额于朝廷，以次渐征之；五年，有积蓄，命以官，就所储给以禄；十年，佩之符印，以传子孙，如军管之法。则东面民兵数万，可以近卫京师，外御岛夷，宽东边之运，以纡疲民，遂富民得官之志，而获其用，江海游食盗贼之类，亦有所归。”至正十二年，丞相脱脱当国，遂仿集之议奏：“京圻近水地，召募江南人耕种，岁可收粟麦百余万石，不烦海运京师足。”上从之。于是西自西山，南自保定、河间，北抵檀顺，东至迁民镇，凡系官地及原管各处屯田，悉从分司农司立法佃种，合用工价、牛具、农器、谷种给钞五百万锭，命悟良合台、乌古孙良桢并为大司农卿。又于江南召募能种水田，及修筑围堰之人，各一千，为农卿降空名添设职事敕牒十二道，募农夫一百名者授正九品，二百名正八品，三百名正七品，就令管领。所募之人，所募农夫，每名给钞十定。未几，中原盗起，脱脱亦罢斥，其建置卒无成效。

后至元五年，洺磁路言：“洺州城内井泉咸苦，居民饮之多疾，有死者。请疏浚旧渠，置闸坝，引滏水分灌洺州城濠，以济民用。计会渠东西长九百步，阔六尺，深三尺，役四百七十五工，民自备器用，岁二次放闸，不妨漕事。”中书省议从之。广济渠者，在怀孟路，引沁水以达于河。先是，中统二年，提举王允中、大使杨端仁奉诏开渠，修石堰，长一百余步，高一丈三尺；石斗门桥，高二丈，长十四步，阔六步；渠四道，计六百七十七里，经济源、河内、河阳、温、武陟五县。渠成，民甚利之，赐名广济渠。三年八月，中书省臣忽鲁不花等奏：广济渠司言沁水渠成，今已验工分水，恐久远权豪侵夺。”乃下诏依本司所定水分，已后毋许侵夺。至大三年，怀庆路同知阿合马言：“天久旱，秋谷种不入土。近访问耆老，咸称丹水浇灌山田，居民深得其利，有沁水亦可溉田，中统间王学士亦为天旱，奉诏开此渠，募自愿人户，于沁口古迹置分水渠口，开渠四道，历温、陟入河，约五百余里，渠成名曰广济渠，设官提调，遇旱则官为斟酌验工多寡，分水浇灌，济源等处五县民田三千余顷，咸受其赐。二十余年后，因豪家截河起堰，立碾磨壅水势，又经霖雨，渠口淤塞，河渠司旋亦革罢，有司不为整顿，因致废坏。今五十余年，分水渠口及旧渠迹，均尚可考，若蒙依前浚治，引水溉田，于民大便。”寻据孟州等处申言：“旧日沁水筑土堰，遮水入广济渠，岸北虽有减水河道，不能吞伏，后值霖雨，荡没田禾，以此堵闭。今若枋口上连土岸，置立石堰，复还本河，又从减水河分杀其势，如此庶不为害。”工部牒都水监相视施行。

三白渠，在京兆路。太宗十二年，梁泰奏请修三白渠堰，比之旱地，其收数倍，帝从之，仍敕泰佩元降金符，充宣差规措三白渠使，以郭时中副之，置司于云阳县。所用田户及牛畜，敕塔海绀不于军前应副。

洪口渠，在奉元路。至治元年十月，陕西屯田府言：“年例八月差水户自泾阳县西仲山下截河筑堰，改泾水入白渠，下至泾阳县北白公斗，分为三限，并平石限，盖五县分水之要所。北限入三原、栎阳、云阳，中限入高陵，南限入泾阳，浇官民田七万余亩。近至大三年，陕西行台御史王琚言泾阳洪口展修石渠，为万世之利。计展修八十五步，用石十二万七千五百尺，石工二百人，丁夫三百人，金火匠二人，火焚水淬，日凿石五百尺，二百五十日工毕。延祐元年二月兴工，石性坚厚，凿至一丈水泉涌出，乃续展十七步，石积二万五千五百尺，增夫匠百人，日凿六百尺，二百四十二日工毕。”天历元年六月，泾水溢，洪口堰及小龙堆尽圮，水入泾，白渠内水浅，屯田府以为言。陕西行省议：“洪口自秦汉至宋一百二十激，经由三限，分浇五县民田七万余顷，验田出夫千六百人，自八月一日修堰，至十月放水溉田，以为年例。近奉元亢旱，人相食，流亡疫死者十七八，差役不能办集。今修堰，除见在户依例差役，其逃亡之家合出夫数，宜令泾阳县近限水利户添差一人，官日给米一升，并工修筑。”中书省依所议行之。

泾渠，宋名丰利渠，移古白渠口上五十余步。元至元中，立屯田府。大德八年，泾水暴涨，渠堰坏，屯田总管府夹谷伯颜帖木儿与泾源尹王琚疏导之，编荆作囤，贮之以石，复填以草叠为堰，岁时修筑，未尝废圮。至大元年，王琚为西台御史，建言于丰利渠上移北二百余步，更开石渠五十一丈，阔一丈，深五尺，方一尺为一工，用十五万三千工。自延祐元年兴工，五年渠成，名为御史渠。至正三年，御史宋秉亮言：“渠积年坎取淤土叠于岸，岸益高，送土不易。请开鹿巷，以便夫役。”廷议从之。二十年，行省左丞相帖里帖木儿遣都事杨钦修治，凡溉田四万五千余顷。

古郑渠，东北行合冶谷、清谷、浊谷诸水，径富平、蒲城以注于洛。白渠，东南行，循泾水径高陵、临潼以注于渭。郑渠湮已久。后世所谓白渠者，引水出中山口，亦非汉白渠之旧，元渠本宋之丰利渠，更移北二百余步，愈非旧白渠矣。




陶桓公读书台记

淦城东百华寺侧有陶公侃读书台其下曰洗墨泉亦以陶公名予按部至淦祭练公子寜祠已间过百华寺荒寂若无人洗墨泉甃为井独其台爽垲冠山椒左引城郭下俯贑江而背枕东山万岭参错蟠结南接於峡盖练公之故里也於时霜露既降丛菊丹枫照曜岩谷水西居人烟火断续迷离所谓百丈峯者杳不可即而岿然在望台之胜以是焉具陶公鄱阳人後徙浔阳志载其母湛为淦产或偶过外氏遂留读书耶公尝运甓投博自言当惜分隂度其执卷陈册时志未尝须臾忘天下也卒之奋迹艰难数以偏旅当大寇在军四十余年破灭羣丑节镇八州拜大将军剑履上殿而谦退固让引疾逊位以功名终谓为善读书焉可矣史訾其拥兵上流常有窥晋之志以折翼之梦而止夫舍其平生行事而以梦掩其大节是孰徵而孰信之哉是说也前人论之详矣余不必深辨台东北四百步山谷间为刘决庄戏鱼池堤崩水涸戏鱼堂石刻不存而土人言其鱼善鬭絶异常鱼春夏间尚有之嗟乎以练公之忠生於淦水过其里者宜无不凭吊若陶公不过偶至其地耳其遗迹与次庄石刻同归蔓草而後人每流连不能已然则其人之碌碌者虽名园别墅雄踞都会不移时而姓名零落榛莽苟其贤者毋论生长之故里即偶焉游憩谪居之所阅千百年荒陬穷谷其流风余韵追慕之不衰予登临四望忾乎有奋兴焉书以遗後之君子


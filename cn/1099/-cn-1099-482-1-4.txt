○與官掌科 【 用西虜機宜】

頃用夷攻夷之說、章滿公車、若調將百十員、徵兵十餘萬、皆属無益欲制東奴先欵面虜者楊鎬之議也及四路之敗而周永春復請賂抄花虎憨矣而今靠此為滅奴第一妙著者、誠如是則經畧拱手受成事、而亦可免于徵調之苦矣、然而撥諸事實。有不盡然者。虎憨為人無遠畧。雖族姓諸部。控弦約十萬。然皆自為政。徒以名位相係属。宰賽與煖兔粆花諸酋為泰寧福餘種類、非虎憨元孽也。雖附憨而亦不甚聽調度。宰賽與諸父弟姪多仇怨。今被擒莫有憐者。雖不無狐兔之悲。而諸營與賊俱有親戚往還。心既不齊而力又薄。不能制賊。又不敢借兵于虎憨。引狼入室。致滋踐轢。虎憨于宰賽既痛癢無關。又距賊千有餘里。風馬牛不相及。終料賊不能侵害巳。誰肯無端替人興兵搆怨。且西虜專用騎。利于平原廣野。而以施于山林險阻之地。此時奴兼用馬步矣與馬步兼用者角。恐亦不能猝得志于賊也。宋時交阯願出兵助討儂智高、狄青奏言李德政聲言將步兵五萬騎一千赴援。非其情實。且假兵于外以除內寇。非我利也。以一智高而橫蹂二廣。力不能討。乃假兵蠻夷蠻夷貪得忘義。因而起亂。何以禦之。請罷交阯助兵。從之、夫蠻夷情願助兵狄武襄尚不受况挾賄以求不願出兵之虜而為四夷所侮笑此誠不可不慮也非謂用夷攻夷之說為非是。而以西虜不必挑激也、陰間之而借以疑沮東虜則可明挑之而仗以討滅東虜則不可緩致之而出以有意無意則可急尋之而使其日驕日挾則不可薄嘗之而視為不緊要之餘者則可厚望之而靠為第一件之勝算則不可要使張弛操縱。令虜入吾彀中。而不覺吾所以用之之意。方為得策。四路之役北関後至則當時尚不能用北関况西虜耶至于此虜未必可用我今日未必能用此虜做去自騐。而今且不欲盡言也。


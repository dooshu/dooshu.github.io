○腊日谢赐口脂历日状

伏以王人戾止，天书远降於闽川；星躔既回，历猥颁於遐服。推步允符於圣祚，先天克合於岁功。三百六旬，斯须而咸睹；二十四气，瞬息而可知。又赐以兰膏，锡之绛雪。众香流泽，芳润忽光於悴容；五药蠲こ，瘴疠潜销於腠理。仰荣知忝，承宠益惊。阊阖九门，岁时结恋於双阙；方隅万里，展效期激於丹诚。敷惠未洽於远人，拜赐滥同於重镇。观风察俗，志有立於涓尘；比物省躬，恩何酬於覆载。臣某不胜欢跃屏营之至。


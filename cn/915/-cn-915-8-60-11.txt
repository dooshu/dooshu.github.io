◇褚先生百玉碑

夫河洛ゼ宝，神道之功□传；□华吐秘，仙灵之迹可睹。盖事详於玉牒，理焕於金符，虽冥默难源，显晦异轨，测心观古，可得而言焉。是以子晋笙歌，驭凤於天海；王乔云举，控鹤於玄都。亦有羽化蝉蜕，触影遁形，神翥帝宫，迹留剑杖，游瑶池而不返，宴玄圃以忘归。永嘉恶道者，穷地之险也。欹窦遏日，折石横波，飞浪突云，奔湍急箭。先生攀途跻阻，宿涉圻，而衡飚夜鼓，山洪暴激，忽乃崩舟坠壑，一倒千仞，飘地沦篙，翻透无底。徒侣判其冰碎，舟子悲其雹散，危魂中夜，赴阻相寻，方见先生，恬然安席。铭曰：

关西升妙，洛右飞英。凤吹金阙，箫歌玉京。绝封万古，乃既先生。先生浩浩，唯神其道。泉石依情，烟霞入抱。秘影穷岫，孤栖幽草。心图上玄，志通大造。（《艺文类聚》三十七）


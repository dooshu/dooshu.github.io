十七


○记（一）

【旧学庵记】

余梅村西偏有地数弓，盖废屋之趾，予斥而宫之，缭以土垣，而筑屋三楹，名之曰旧学庵。庵成，而图史之所藏，讲论之所集，朝夕宴处，宾游往来，皆于是乎在。

客有过予者曰：子之名是庵也，其为旧学之臣欤？予应之曰：唯唯，否否。夫古所谓旧学者，经术深厚，行清而能高，为天子顾问之臣，足以辅道德、长教化，如是庶乎其可也。若予者，向以庸虚早忝朝列，曾不以此时有所论建，裨益万分；今编蓬穷巷之中，伏匿穷蹙，退与后生小儒掇拾旧闻。然则吾之于学，其初肄业，及之耶未也，而敢以名吾庵欤？客曰：子以文章受知于先皇帝，辅导太子，起居两宫为臣，子而欲辞，谁其可者？余曰：若所言者仕也，吾所言者学也。如以仕而已，当先皇帝方向经学，开文华，召一二通博正直之儒，虚己礼下之甚，而执政大臣勿善也，中之以事，辄罢去。其在位者，率笃癃疲曳，使数人扶持，偻入省门，居庭中，惛々不辨。上或问掌故，则左右遌视，涕唾流沫，叩头不起。而顾号为驯谨，备老成，俾主上敬而不急，以儒生为无用，即当事者称任使矣。斯可谓之旧学欤？非欤？余因是发愤谢病，将闭户不出，读书十年，不幸国家变乱，颠沛诎辱，欲如向日之老，充位备官，不可得矣，敢以放废遗佚，虚窃此名于田野间哉！

虽然，吾闻之：君子之为学也，于国家礼乐所繇生，刑政所自出，苟涉其条流而探其损益，虽穷岩之贱，吾得而论著之，况其所躬遇者乎？虽百世之远，吾得而绎之，况其所亲见者乎？今以余之坎廪侘傺，休息乎此庵也，每发书陈箧，伏而读之。其于朝庙典章之盛，未尝不思周旋进反畴昔肃恭而将事也；其于君臣诫励之语，未尝不思咨诹出纳畴昔艰难而训告也。若夫盛衰兴废，天道人事之间，则又辍卷废书，太息而流涕。凡吾之惓惓于此者，非苟强记博诵，为当世取悦云尔；庶几发扬先朝之盛德，用少裨具官之所不称。如是，虽以谓之旧学可也。且吾之于学，虽不自暇逸，而疾病忧患，恐其弗底于成。将使后之子弟读吾书者，仰观堂构，夫孰非国家之恩泽以有此庐哉！故书其事以贻后之人，俾令知吾志焉。戊子八月吴伟业记。

【归村躬耕记】

吾友王烟客太常治西田于归泾之上。归泾者，去城西十有二里，或曰先有归姓者居焉，或曰以其沿吴塘而北可归也，故名之。烟客自号归村老农，筑农庆堂以居，而以告其友人曰：吾年六十，盖已老矣，将躬耕乎此。

闻者疑之曰：古之为耕者，以其有耕者之乐也。土膏陆海，亩乃一锺；芍陂、白渠，灌及万顷。故有筑堤作塘，开田引渎，役使数千家，此美田上腴者之乐也。若夫陆浑山中、褒斜谷口，平畴广野，反出于孤峰叠嶂之颠，屏弃世事，隔绝人代，架绝壑以立屋，焚深林而粪田，此高山穷谷者之乐也。今吾州僻陋海滨，陂渠湮废，卤沈斥，沮洳污莱，岁频不登，赋以日急，居此土者，亦何乐乎有耕？烟客自奉常谢政，幅巾里门，有城中赐第以安起居，有近郊别墅以娱杖屦，图书足以供朝夕之玩，宾客足以接谈笑之欢，又何必去城市、舍园圃、谢朋旧，以乐此躬耕为也？

烟客曰：不然。此田是先朝赐禄之所遗也，是先相国文肃所以贻子孙也。往者神庙之世，海内乂安，生民不见兵火，江以南大臣之致政家居者，美田宅，盛邸舍，厚自奉养；而吾祖惟得海滨寝丘之地，以供罝粥，萧闲杜门，不知家人生计。性爱田野，嗜花药，开种竹之圃于东郊，筑艺菊之亭于北郭，而犹患过客之迹我也。晚岁玺书存问，郡邑大夫执板而贺谒者，车填马咽，而我祖命小舟，携短策，逍遥于南陌东阡，遇者不知为三公也。即今三十馀年，而韦相之庄，篱落犹存；陆生之田，桑麻如故。旧老遗民，尚有过而叹息者，吾为人子孙，忍使茀而不治乎？且吾受前人馀泽，奉车省闼，陪祀陵园，以及亲郊、视学、大阅、籍田，无不具簪笏以从。已而持节衔命，渡钱塘，入豫章，涉沅、湘，逾闽峤，足迹几半天下。世故流离，衰迟颓暮，犹得守先畴之畎亩以送馀齿，退而与田夫野叟，谈升平之遗事，叙平生之旧游，不亦幸欤！虽其土之瘠而赋之繁，吾犹将乐而安之。若夫歌舞陆博，通饮食，侈游观，下至逐什一之利，竞锥刀之末者，吾之所不能为也。

梅村吴伟业闻之曰：不忘先朝，忠也；追述祖德，礼也；保素节而出流俗，义也。其为躬耕也大且备矣，是不可以不记。

【海市记】

余尝之中州，与吾友张石平相见于大梁。大梁为天下饶，其城郭险以固，宫观崇以峻，士女之所杂遝，车马之所辐辏，五方百货，罗布而错列。乃置酒登繁台，北望黄河从天来，屈潢倒注，汹汹乎奔伊阙以走龙门，岂不壮哉！

别去十馀年，石平官两浙观察，余访之湖上，握手话旧事，叹息久之。酒酣耳热，石平曰：“子乃言大梁哉！予过盐官，观海市矣。姑登楼望海，见海中有浮图，长三十仞，白云滃滃从之，初谓绝岛所未有之奇也。已而石塘阗沸，盐官人皆走且呼曰：‘海市矣，海市矣！’未几赤壁矗起，甃墄剥落若堵墙。少间，色变白，危楼数十间涌出其际，窗棂玲珑，金碧如画。忽苍烟飞来，复阁尽没，而修竹万丛，松柏槎桠，层城睥睨，横亘异状。烟尽，楼脊渐出，顿还旧观，乃有长桥出于水上，隐隐历历，车马无声，楼船旗帜，似有人队介而立，其馀若鼎者、铛者、幡盖者、盘盂杯枪者，目之所接、手之所指者，盖不可胜数矣，而又倏忽尽矣。”石平之述海市如此。

嗟乎！黄河决，汴城陷，畴昔之游所登临而肆眺者，尽荡为洪流，堙为鱼鳖，乃东海巨浸中，顾有宫阙城市，舟车百物，俨然一都会焉。嘻！此不可解也。余与石平复相视笑，遂援笔为之记。

【圣恩寺藏经阁记】

吾吴天寿圣恩禅寺，繇山门拾级而登，仰见杰阁耸于虚空，剖石大和尚所构以奉一大部藏者也。其地踞邓尉之半，层岩拔起，支龙蜿蜒，雕楹文础，插入崖腹。前瞰具区，渟泓万状，远则洞庭两峰，近则法华、渔洋诸胜，若拱而揖，或环而抱；其下则秀樾干云，修篁漏日，法花忍草，茁长缤纷，怖鸽驯禽，飞翔匝绕：信兜率之巨观，般若之胜境矣。先是万峰蔚公，当皇觉现身之初，受圣恩开山之寄。弟子智璇等传衣主席，琅函贝叶，结集流通，尊奉之地，即今毗卢遮阁是已。岁月既往，龙象中衰，千箱秘帙，化作飞尘，万众名区，鞠为灌莽。于是三峰老人杖锡飞来，剪剔秽荒，经营宏敞，庶事草创，未尽云为。剖公亲承记莂，进补其处，时节因缘，缁素瞻仰，信施填委，无废不兴，梵夹竺坟，缺焉未备。会有峨眉道者，装成南藏，道梗西川，因其方便之功，申我殷勤之请，遂移法宝，作镇山门。方当牛首飙回，瓦官雾塞，未逾旬朔，便接烽烟，独此经早畀精蓝，不罹劫火。咸以为修多罗藏有天龙神鬼百万护持，和尚福德感孚，不胫而至，四众顶礼，罔不欣欣，顾其时阁犹未之建也。盖毗卢阁虽经修葺，业以供养诸佛，结制生徒，将谋改卜高原，另图严奉。

吾母朱太夫人专心在道，入山礼足，躬睹胜因，发愿弘施，闻者坌集。监院济上等乃相材运甓，练日鸠工，经始于癸巳之仲冬，告竣于甲午之季腊。列楹三间，广筵九丈，深如其广之数，崇杀其深之一，翼翼严严，若化若涌。就中塐释迦、药师、弥陀三像，慈容盎，缨络交加。其旁则方匦长龛，东西森向，琼签玉轴，充仞琳琅，经律论藏，部分栉比，共有五千四百馀卷。和尚以丁酉之夏六十初度，诸山老宿为礼《华严尊经》者五十三众，皆安单于阁下，规重矩叠，衣肃然，清净道场，得未曾有。和尚曰：“是阁之成，所以扬祖风，示学者，不可以无记。”乃属伟业为之。

伟业合掌而白师，言我佛如来演说三乘十二分教，利益众生，达摩以拈花微笑之旨，不立文字，而见性成佛。盖虑世人教相纷，欲以扫除支蔓，非谓鹿野苑、拔提河，金口所宣，一切空之也。古德相承，共弘斯义。后来门庭太甚，诤论滋多，或执教以议禅，或窃禅而扫教，识者忧焉。今和尚从拈锥竖拂之中，搜扬真典，孳孳不倦，于以捞笼今古，震压诸方，岂不盛哉！且成坏相仍，世相如是，以万峰之圣皇授记，说法名山，犹不免讲席榛芜，劳后人之修复，然则贞瑉之有镵也，其可已乎？是经也，出于干戈俶扰之际，慬而获存，百世而下，知其孔艰，是缵是述，俾勿陨堕，皆记事之辞所不得而略焉者也。为之颂曰：

世尊天人师，普说无上道，传译至震旦，是名修多罗。毗尼阿毗昙，不可得思议。邓尉古道场，众山尽环绕。有一善知识，亲遇金轮王，手持《玉库经》，开演一大藏。百年化宫坏，乘愿乃再来，吼若狮子威，直标正法眼。临济大宗旨，文字本不留，方便利众生，何所不融摄。但能去缠缚，不落义解门，即此文句身，足证圆满智。如来广长舌，八万四千言，于一卷卷中，各滴醍醐味；于一字字内，各贮摩尼珠。护法天龙神，嗬卫在左右，以此刀兵难，末劫不得侵。将我贝多罗，移入清净界，宝阁矗天起，广望千繇旬。洞庭七十峰，即为耆阇崛；震泽五百里，即为阿耨池。无量妙高台，变现弹指顷，当知向上著，不碍于有为。睹像生敬心，藉彼庄严力。诸佛所说法，亿万恒河沙，究竟归虚空，本来无一字。见道不见山，何处复有阁？见心不见佛，何处复有经？乃至法界中，草木禽鸟等，飞鸣与开落，若以慧眼观，无非是经者。经如红日轮，旋绕须弥山，照一四天下；经如香水海，舟航到彼岸，涌出青莲花。头目与脑髓，有人乞施舍，无怖亦无爱。此经当护持，能续慧命故，珊瑚与玛瑙，高过苏迷巅，瓦砾了不异。此经当宝惜，能种福田故，用此告来者，常生难遇想。熏心与注耳，历劫乃不磨。我今作此辞，毫端见如来。刻之灵鹫峰，永永示无极。

【瑞光禅寺碑阴记（并颂）】

《瑞光禅寺碑》者，吾吴宫尹姚文毅公为竺璠上人所刻辞也。文毅偕相国文文肃公大弘佛事，而寺塔放光，震耀远迩，于是供塔燃灯，而太湖渔人视塔影落处，晨罝暮纶，投辄罔获。夫世人止以放生作佛事，故有纵简子之鹊，舍孔愉之龟，以求福田利益，而岂知佛光所及，皆有天龙鬼神保护众生，以相利济。夫以一塔之功若此，况我佛于忉利天宫，建无量法幢之宝，光明遍满恒河沙世界，其于刀兵水火诸劫，慈悯救度，不知纪极。文肃、文毅两公，道济天下，彼岂沾沾焉于太湖渔人争网罟之生命哉？诚有见于佛法之广大，而悯末运空坏，劫灰将燃，非是不足以救之也。自两公没后，万化变灭，塔光既息，象教亦堕。素孚上人为竺公上足，住持负荷，兴起其事，而属伟业书于文毅碑阴，因系之颂曰：

瑞光之兴，始吴大帝，赤乌纪年，康僧舍利。迭有盛衰，至于元丰，有宋禅师，圆照本公。慧日重开，法云四照，再启鸿基，力弘大道。浮图庄严，放大光明，为多宝塔，为王化城。大同寺灾，昆仑山火，世尊尘埃，谁救诸苦？我明之兴，驭世金轮，敕书赐建，亲下德音。二百馀年，得文相国，宫尹姚公，同修戒律。有竺上人，广集众因，楼开白玉，地布黄金。宝印当胸，神珠出掌，乃见塔光，缁庶共仰。非虹非霓，非烟非云，絪缊定水，布香林。二龙蜿蜒，石佛示相，道树交枝，戒月对望。长者施锺，仙人练火，千层普照，燃灯佛所。一灯一佛，什迦分身，大度湿生，震泽之滨。网罟莫获，渔师夜泣，老僧难辨，神鱼得失。七十二峰，若恒河沙，浮般若镜，开优昙花。大道慈悲，作清净观，如灯取影，即心成岸。求鱼不得，得妙善果，投竿稽首，归于佛土。四大海水，人鱼同游，彼网罟劫，此刀兵忧。刀兵劫起，塔光亦止，佛不能救，人鱼同死。素上人者，竺公子孙，代佛慈悯，听塔铃声。岁更一纪，此光当复，但崇佛事，众生受福。凡此众生，兵燹百城，如鱼漏网，命悬釜鬵。头目脑髓，皆非吾有，胡惜外命，积金如斗。佛云放生，得长寿报，况此灯光，阴幽毕照。仰视塔光，如见两公，乘愿再来，在佛光中。善信皈依，合掌喜舍，视此刻辞，以告来者。

【重修太仓州城隍庙碑记】

太仓之为州也，在弘治九年，而庙始于二年。其未为州也，则为昆山州城隍祠。昆山州之祀城隍始于此乎？曰：“非也，改也。”“乌乎改？”“昆山州治在今太仓卫基，泰定甲子始即州之前立庙，其后州治迁，而庙之祀如故也。今庙则为元时朱清所建东岳行宫，孝皇在御，诏毁天下淫祠，知昆山事杨侯甫以旧庙湫尘痹陋，不称于明神，乃即行宫改焉，迄今二百馀年矣。”岁在甲戌，为崇祯七年，庙之正殿灾，民用震动弗宁，爰因旧址，是荒是度，栖主之坛，妥像之室，斧而不斫，垩而不华，浸寻乎故观矣。

刺史昌平陈公来莅是邦，每有事于神，黍稷馨香，灵贶昭格，而以重溜之下，反宇不立，中唐之内，甓磩未周，体荐牲牢，升歌象舞，皆杂遝乎轩楹栏楯之内，以更衣则无其署，以登降则无其阶，甚非所以肃恭将事、虔奉神明之意也。于是辟殿之南楹，创为前轩，高其杗廇，广其阶除，而丹青涂塈之华，栥桷垣墉之美，始焕然其毕备。道士金某实董其役，乃进而请伟业曰：“是不可无记，且庙堧以公占复除，未有刻文，愿并勒诸碑。”伟业再拜稽首，为之记曰：

窃观城隍一祀，甚有合于古之社祭。礼自天子诸侯以下，皆得立社，今之郡县，即古之诸侯国，社之制其所当立。社之祭也，山林川泽罔有勿从，而城隍不闻焉，则又何也？《传》有之：“江、汉、沮、漳，楚之望也。”又曰：“楚国方城以为城，汉水以为池。”记曰：秦城百二，斩华以为城，因河以为津。而祀华于华州，祀河于临晋。彼岂徒以名山大川、能出云雨而致其祈报？良以建方立国，有设险之助焉。《易》曰：“地险，山川丘陵也。王公设险以守其国。”古者封疆之界，山溪之险，皆所以域民保境，而后世专藉城郭池隍以为固。然则城隍之祠，其即山林川泽之祀而推焉者也。

明初洪武元年，诏封天下城隍，在应天府者以帝，在开封、临濠、太平府、和滁二州者以王，在凡府州县者以公以侯以伯。三年，重定岳镇海渎各依山水本称，而城隍神号改正，题木主，去肖像焉。四年，特敕郡邑里社各设无祀鬼神坛，以城隍神主祭。礼于社有配食，祝融、勾龙皆得侑享。主祭者，其配食之意欤？然则以泰厉之坛，为扫地之祭，修明配食，而深有当于国社，在令典，祀城隍最为近古，虽百世不易可也。太仓神祠初属昆山，虽冯翊近地，不得视和、滁二州，故不称王称侯。而抟土肖像，犹存初制。二百年来，祈水旱，禳疾病，灵迹𬊤赫，具在州乘中。迩者江南兵燹，破城亡邑，无虑数十，而太仓独完，且海波不扬，艅艎战舰不得进泊于内地，而金鼓之声不作，如有神灵嗬护之者，此所谓有功烈于民者耶！抑又闻之，《春秋传》曰：“人火曰火，天火曰灾。”鲁之衰也，占在雉门；陈之灾也，验于鹑火。社稷坛，所以立国，而玄冥、回禄为之除旧布新，此必神之仁爱斯民，惧其罹于兵火，而示之警诫也。今庙焚而复，复十馀年重修，陈侯敬其神以及其民，风雨以时，物无疵疠，神罔怨恫，生民以和，可谓崇德报功，垂蚃于无穷也已，不亦休哉！系之以歌曰：

出天门兮九衢，凌渤澥兮姑馀。扬霓旌兮曳鱼须，左骖苍麟兮右秣神驹。声平隐兮云车，心揽辔兮踌躇。天地黩兮九州为墟，嗟生民兮安居！捎螭魅兮射虎，丰隆扶毂兮列缺以趋。奠此邦兮华胥，田有稻兮水有鱼，云巃嵸兮甘露载濡。坎其击鼓兮吹笙竽，进桂酒兮献椒糈。通权火兮高烟俱，锡蕃釐兮神宴娱。








○答薊遼總督王鑑川 【 卦貢】

前得饒君書、虜王巳憤怒北還、秋間紏眾來市、計虜帳既歸、豈能驟返、商民一散、難以復集、當秋高馬肥之時、值新虜再至之銳、求索必多、釁端易起、故欲延至冬間、徐為措處耳、茲奉教知虜尚未去。市期近在此月則便當以速了為玅。何必又改期再約乎。饒疏巳寢不上、一切惟公所裁、但至期仍望公提一旅。稍稍西行以彈壓之。虜王聞公之來。必堅奉約束。且大軍在近。三晉之文吏懦將。亦有所恃而無恐。知公為疆塲攖慮。不憚一行也。承教謂虜酋動以封爵誇示其眾。公亦使人屈禮以歆艷之。甚善甚善。僕嘗恐虜不慕官爵之榮不貪中國之利但以戎馬與吾相角于疆塲。則真無可柰何。今誠有慕于我。我因其機而制之。不過出吾什一之富。則數萬之眾。皆可折箠而使之。顧今時人皆不足以語此。反以為狂且悖耳。昨上谷二市甚得其利。黃酋彌耳帖伏。皆仗公威望遠懾。但水泉事完。則大功克就矣。


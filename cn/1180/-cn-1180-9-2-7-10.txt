菀柳

三章，章六句


首章讲：王者暴虐，诸侯不朝而作此。曰：臣子事君犹事天，然曷敢废朝觐之礼哉？顾其所以不朝者，亦有其故矣。





有菀者柳，不尚息焉？

尚，庶几。息，休息。彼有菀然茂盛之柳，其荫可以休也，行道之人，岂不庶几欲就而止息之乎？然则王有富贵之泽，可以相厚也，人孰不欲朝事之乎？





上帝甚蹈，无自暱焉。

上帝，指王者。蹈，威灵。暱，是近。但以王者威神之甚，而喜怒有不可期，使人畏之，而不敢近焉耳。此诸侯所以皆不朝也。





俾予靖之，后予极焉。

予，诗人自子。靖，安也。焉，求之尽意。使我独朝而事之，以靖王室，而欲以其力，为天子使也；欲以其财，为天子用也。吾知后必将极其所欲以求于我，吾恐力疲不胜其所役，财尽不胜其所求，将何以继之哉？是以吾宁不朝耳。

二章讲：





有菀者柳，不尚愒焉？

愒，亦息。有菀然茂盛之柳，其荫可以庇也，行道之人，岂不庶几欲就而愒息之乎？然则王有爵禄之恩，可以相庇也，人孰不欲朝事之乎？





上帝甚蹈，无自瘵焉。

瘵，病也。但以王者威神之甚，而喜怒有不可测，使人近之，而适以自病焉耳。此诸侯所以皆不朝也。





俾予靖之，后予迈焉。

迈，过也，求之过其分。使我独朝而事之，以靖王室焉，后必过其分以求于我，吾将何以应之哉？是以予宁不朝焉耳。

末章讲：





有鸟高飞，亦傅于天。

傅，至也。今夫鸟之高飞，则傅于天矣，是物且有所至矣。





彼人之心，于何其臻？

彼人，指王言。臻，至也。彼人之心，贪纵无极，求责无已，不知其果何所极乎？





曷予靖之，居以凶矜？

居，徒然。凶，凶祸。矜，危也。如此，则岂予能靖之哉？苟不量其己之财力，无以塞王心，无已之欲而欲靖之焉，则将有不可测之辱，亦徒自取凶祸而可怜耳。然则予今日之不朝，夫岂其得已哉？

吁！诸侯之不朝，虽出于不得已之故，然因王之暴虐，而遂不朝，其于君臣之义，亦恝矣！吾于《菀柳》之诗，而深叹其周室之不复振也已。






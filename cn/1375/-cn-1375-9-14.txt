游桂林诸山记


凡山离城辄远，惟桂林诸山离城独近。余寓太守署中，哺食后，即于于焉而游。

先登独秀峰。历三百级，诣其巅，一城烟火如绘。北下至风洞，望七星岩，如七穹龟团伏地上。

次日，过普陀，到栖霞寺，山万仞壁立，旁有洞。道人秉火导入；初尚明，已而沉黑窅渺，以石为天，以沙为地，以深壑为池，以悬崖为幔，以石脚插地为柱，以横石牵挂为栋梁；未入时，土人先以八十余色目列单见示，如狮、驼、龙、象、鱼网、僧磬之属，虽附会，亦颇有因。至东方亮，则洞尽可出矣。计行二里许，俾昼作夜。倘持火者不断，或堵洞口，则游者如三良殉穆公之葬，永陷坎口中，非再开辟，不见白日。吁，其危哉！所云亮处者，望东首正白开门，趋往扪之，竟是绝壁。方知日光从西罅穿入。反映壁上作亮，非门也。世有自谓明于理，行乎义，而终身面墙者，率类是矣。

次日，往南薰亭，堤柳阴翳，山淡远萦绕，改险为平，别为一格。

又次日，游木龙洞，洞甚狭，无火不能入，垂石乳如莲房半烂，又似郁肉漏脯，离离可摘。疑有人心腹肾肠，山亦如之。再至刘仙岩，登阁望斗鸡山，两翅展奋，但欠啼耳。腰有洞，空透如一轮明月。大抵桂林之山，多穴，多窍，多耸拔，多剑穿虫啮，前无来龙，后无去踪，突然而起，戛然而止，西南无朋，东北丧偶，较他处山龙奇。余自东粤来，过阳朔所见山，业已应接不暇：单者，复者，丰者，杀者，揖让者，角斗者，绵延者，斩绝者，虽奇鸧九首，獾疏一角，不足喻其多且怪也。得毋西粤所产人物，亦皆孤峭自喜。独成一家者乎？

记岁丙辰，余在金中丞署中，偶一出游，其时年少，不省山水之乐。今隔五十年而重来，一邱一壑，动生感慨，矧诸山之可喜可愕哉？虑其忘，故咏以诗；虑未详，故又足以记。





●清朝


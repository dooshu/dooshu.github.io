○奉賀河南太守南臺趙公陟陜西憲副序 【 蘭州備兵】

南臺趙公守河南既三載矣，今年夏四月以考績當行、會有雨暘之愆、民多轉徙、撫按兩臺謂郡中多事、非公不可治、乃合疏奏留之、而列其治行以聞、迨秋九月進陜西憲副兵備蘭州、公受命將行、同寅二守楊君、通府郜君祝君、推府楊君、欲贈言以賀、詣予為請予素忝知公、親沾化澤、重以諸君之托、義曷能辭、夫自古君子建勳業於當時、垂聲名於後世者、莫不以安內攘外為大計焉、公方考績。而監司留之者。為安民計也。銓司舉而陟之者。為防邊計也。斯二者今日之急務。人臣之重托、而皆取之於公、則其名實所加、輿情所推者可知、誠可賀也、公之守河南也、清修峻介、嚴於四知、人不敢干以私、諸邑屬吏、望風悚然、罔不砥礪奮發、思以自樹、其風節有如此者。公樸直沉默、不輕喜怒、而問學博洽、自視若虗、諸史上下數千年治亂得失之跡、皆著有成說、可為龜鑑、其器度有如此者。至於簿書填委、訟獄紏紛、雖馳驅倥偬之餘、而裁决酬應、案牘無留其才猷有如此者。故三年之間境內稱治、然予往往見公憂形於色。叩之。則曰鼓楫臨濟。風濤駭起。策駿夙駕。詰曲盈途。時有所不可逆。勢有所不能行。使心屈於形役。力困於金泥。安能食下咽哉。予聞之、感嘆曰、廼益知公之志、專於為國而憂切於吾民也、夫今之太守。南面千里。監司四出。困難於專制直遂。以行巳志。誠有如公之憂者。若今晉登憲臬特奉　綸命、其秩任愈崇、而事權歸一、在昔之隱憂而扼腕者可長驅飛渡之矣、又可為公賀也、蘭州古金城郡。北鄰強虜。西控諸番。誠固靖之襟喉。甘凉之門戶也。且北帶黃河。浮橋逕渡。恃以為固。此誠然矣。然有不可恃者。何也。　國初盛時河套與賀蘭山無虜也即有之。亦寡弱喙息耳。諸番則傾心獻琛。罔敢踰越。是時太河之險。襄毅公熟于西夏故事諸序中可得其概我全制之。而河北廣漠。皆屬耕稼之區。虜人不敢南下而牧馬。故曰可恃。今河套數千里。悉為虜庭。賀蘭山後。亦竊盤據。每一入寇。動稱數十萬騎。是皆迫隣蘭州。朝發夕至。加以諸番携貳。叛服靡常於是在我之險虜據其北我軍不能逾河以耕良田盡蕪矣且橋本濟我虜亦可濟每春夏時。偵探稍疏。輒乘隙渡橋。猝至城下。而人莫之覺。至冬氷合。又時時可至。故曰不可恃。非河之不可恃也。在防禦之如何耳用是蘭州四時無不防虜在昔本為內地。而今當要衝。與諸邊等。故設偏將以守在。又設憲臣以整飭之。可謂防之周矣。夫防虜之道。不過兵食二者而巳。今所在軍旅。動稱缺乏。而餽餉恒苦於不足。此其故固多端也。嘗觀漢史霍去病將萬騎與匈奴合戰於臯蘭山下。又破匈奴。而渾邪遂降。今之兵豈减於去病時乎。趙充國擊先零。條陳便宜。請罷兵屯田於金城。諸羌盡平。今蘭州地非充國舊所屯乎。大要在得其人而巳。夫以公之器度風節才猷若此。而承簡任之重。行當倣驃姚之紀律。覽營平之故墟。其為兵食計者。諒無遺策。他日經營既久。指畫諸邊。出膺專閫。入司樞要。當為　國家建安內攘外之績。皆自今日始。又大可為公賀也。曩予壯年、曾叨固原之命、是時兼轄甘蘭、故因公之行、輒思往事、述舊聞為言以贈之如此云


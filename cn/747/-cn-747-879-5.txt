○宋齐邱知尚书省制

敕：两掖南官，枢密之地也。元台上公，股肱之寄也。况亲贤在位，中外具瞻。式叙彝伦，爰申明命。夫真宰之重，大政咸归。出纳王言，固当综录。侍中寿王某，向兼南省，未叶旧章。宜罢判尚书省，便领中书门下两省事。太保齐邱，虽道在经邦，方资纳诲，而事殷会府，兼藉允厘，可知尚书省事。大元帅齐王，总纳百揆，以贞万邦。凡曰谟猷，悉关献替。其三省事，并取齐王参决。朕允思恭己，以荷景灵。用一国之才，敢辞则哲。成天下之务，庶叶无为。方俟以沃心，岂劳多训。


○再辭禮部尚書陳言疏 【 敷陳時政】

臣伏蒙　聖恩、進臣禮部尚書、臣具辭、荷　聖旨未允、臣仰知　聖意、特重尊親之典、故于臣下特渥錫賚之恩、臣再辭是忤　聖心也、又上自宰執、下及僚吏、俱巳拜賜、臣一人乃猶固辭、是立異違眾也、則臣亦若可以勿辭、然而臣之愚、寧忤　聖心以得罪、臣子進退之節、不可以不嚴、寧犯違眾之嫌、甘心沽激之誚、文敏以議礼進數辞美秩不受終不至黃閣特與張桂諸公有異萬世治亂興衰之大戒、不可以不審、是臣所不敢不贅以辭也抑或辭之于此、要之于彼、或矯強一時、希冀後利、是心術不臧也、豈非大奸、犯大愚大奸之罪、不知避可乎、則臣亦若可以勿辭、然而大愚臣能自信。大奸須徵諸後日。皆臣所不暇計者。惟今日積弊、不得不捄、祖宗紀綱、不得不扶、瀾倒之人心、不得不正、其根極機要。未有臣下辭受不謹不審。能了辦者也。是又臣不敢不贅以辭也。其欲避議礼于進之嫌勤勤如此臣等供職、天下之人、知為講禮而巳、孰知天下治亂。不止于講禮而足也。　陛下聖心、上符堯舜之心也、　陛下圖治、上步虞周之治也、然而孝其本也、君人者未有不孝其親、能治人者也、臣人者、未有不孝其親、能事君者也、臣等往年區區建白。求伸　聖孝而豈徒哉。立天下之大本也。以圖天下之盛治也。　聖孝伸矣、大本立矣勉勉孜孜、日圖至治。此其機也、乃治效未著。則臣職未修。臣職未修。而祿秩洊晉。豈先事後食之謂乎。故曰臣子進退之節。不可不嚴也。天下理亂之大機。係士夫心術。士夫崇禮讓廉恥。則天下治。爭進競得以喪廉恥。則天下不治。士夫憂國如家。則天下治。窺擇便利以倖自全。則天下不治。臣自揣才劣力弱、不堪大受矣、猶宜力崇禮讓。為天下敦廉恥也。小人誤國。多自貪位始。故曰理亂興衰之大戒。不可不審也。臣謹按洪武初年、天下武職二萬八千七百五十四員。成化六年、增至八萬一千三百二十員。再按錦衣衛官、洪武初年、舊官二百一十一員。永樂初年、新官二百五十四員。自永樂以後迄嘉靖六年、新增一千二百六十三員。夫錦衣一衛。由永樂視洪武。增官一倍矣。迄今增六七倍矣。天下武職。由成化視洪武增四倍矣。迄今不知增幾倍矣。由是推之。宗藩之增百十倍可知矣。文職雖有定額。冗員日增。亦可知矣。天下賦稅。載列版圖。粒粟不能增也。惟災傷時有蠲免而巳矣。冗員日增。冗食日眾。賦額有限。耗費無涯。再數十年。不知何策以善其後。在列臣工。誰不慮此。終不敢建白者。知事體重大畏禍故也。臣則曰臣人者有益于天下。雖殺其身可也。矧緘默養禍。保寵固位者乎。依阿苟賤。保生養亂。雖免其身。兒孫將勿及乎。皆為謀不臧。上誤　陛下者也。臣今亦惟啟其機巳矣。未及竟也。其主張全惟　陛下根極機要全惟文臣能自崇廉讓始今文臣守州郡者貪賍無忌。饞食百姓。守京職者。冐濫陞賞。無復愧辭。若翰林修書亦以陞官。東宮日講亦以廕子。御史紀功亦以受賞。廵撫兒男亦廕武職夫文臣國家所以待之何如乃亦冐濫至此也何以服武臣之心哉故曰今日積弊。不得不捄者此也。　陛下將宏千百年之謨也。抑為目前之計而止也。孔子曰。苟有用我者。期月而巳可也。三年有成。謂圖治紀綱。始于期月。成于三年也。又曰。如有王者。必世而後仁。謂積久然後道化洽也。始之期月以肇治體。持之三年以成治功。要之三十年以成治化。施為功效之序也。尊親遂矣。　聖孝伸矣。講古者帝王大孝。講　太祖　太宗治安天下之法。光顯恭穆獻皇帝之達孝。此其時也。是道也。　聖志先定于中。斯可矣。天下之治。未有　陛下無其志而有其效者也。亦未有　陛下有其志而無其效者也。百官者視　陛下為趨向者也。如　陛下孝親一念。根諸中者素定矣。臣下自能講求考訂以盡其極。　陛下圖治一念。亦如是懇切焉。臣下有不講求考訂。仰副聖心乎。世廟初巳為此言當今乃無人為此言今日之邊防。視昔年廢弛甚矣。今日之財用。視昔年匱乏甚矣。今日之生民。視昔年困苦甚矣。今日之人才。視昔年卑陋甚矣。今日之官吏。視昔年貪污甚矣。今日之紀綱法度視昔年寬縱頹塌甚矣伏惟　陛下命九卿各舉其職。期之期月。以肇治體。期之三年。以成治功。期之三十年。以成治效。聖德神功。古今一揆而巳矣。故夫爵祿者。古之帝王。所為鼓天下。以趨事赴功者也。惜與為吝。過與為濫。然吝濫均非所以鼓舞天下也。臣等止講禮修書。而其職秩巳峻矣。再有輔　陛下致太平。立千百年之安者。將何官待之乎。故曰祖宗紀綱。不可不扶也。　陛下建天下極者也。與奪抑揚。天下取中焉。人臣者立其身于無過。然後足以策勳者也。辭受進退。風俗取儀焉。今之世。有才不稱位。猶求進不巳者矣。未有安于下位而無求者也。有視權勢所在為趨向者矣。未有特立獨行。信道不惑者也臣力不足挽回之。忍又隨趨焉可乎故曰瀾倒之人心。不可以不正也。伏望　陛下宥臣違忤罪戾憫臣愚誠、收回成命、俾臣仍以舊官供職、待修漢唐等書完日　陛下察臣果可任用、隨所驅策、不敢復辭矣


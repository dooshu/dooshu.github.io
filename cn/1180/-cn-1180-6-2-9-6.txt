答闽抚庞惺庵


仆之倾向于左右，自公在台时已然。此亦公所自知也。中更多故，不获引置于云霄，然鄙心未尝忘。顷以闽台虚席，乃得遂其夙心。

然公困踬久矣，今不引之康庄，而复顿之畏途者，良以此中人情多变，借公威望弹而治之。公因此亦大有所树植，以塞忌者之口，则由此升亨衢，执鼎铉，其势为易。则仆之所以忠于为国，而笃于荐贤者之赤心也。

至于主持公是，摧抑浮枉，则年来庙堂之举动，公既闻之矣，又何虑焉？如有地方事宜，不妨一一垂示。






卷661_24【春日投钱塘元帅尚父二首】  罗隐

正忧衰老辱金台，敢望昭王顾问来。

门外旌旗屯虎豹，壁闲章句动风雷。

三都节已联翩降，两地花应次第开。

若比紫髯分鼎足，未闻余力有琼瑰。

征东幕府十三州，敢望非才忝上游。

官秩已叨吴品职，姓名兼显鲁春秋。

盐车顾后声方重，火井窥来焰始浮。

一句黄河千载事，麦城王粲谩登楼。


95　趙明誠金石録　汲縣太公碑言太公年壽


金石録全云：「趙明誠作。」汲縣太公碑云：「晉太康二年得竹策之書，其紀年曰：『康王六年，齊太公望卒。』參考年數，蓋壽一百一十餘歲。」今按書顧命云「齊侯吕伋」，則成王之末，伋已嗣太公爲齊侯矣。

【何云】竹書不可據，大率類此。

【元圻案】周公相成王，而使其子伯禽代就封於魯，或吕伋亦先就封亦未可定。但太公若至康王時始卒，則成王大漸時，正顧命元老，何以無一言一事？是竹書固不可信。至太公之年，歸文王時已八十，歷武王、成王，當有百十餘歲。史記亦曰：「太公之卒，百有餘年。」〇書録解題目録類：「金石録三十卷，東武趙明誠德甫撰。其所藏二千卷，蓋倣歐陽集古，而數則倍之。本朝諸家蓄古器物款式，其考訂詳洽如劉原甫、吕與叔、黄長睿多矣，大抵好附會古人名氏。惟此書則不然，好古之通人也。明誠，宰相挺之子，其妻易安居士李氏爲作後序，頗可觀。」






○覆督察軍務侍郎趙文華條陳海防疏 【 防倭】

看得督察軍務工部右侍郎趙文華題稱修復海防釐為五事、臣等反覆參詳、均係平倭長策葢不欲鏖戰於海上。直欲邀擊於海中。比之制禦北虜。守大邊而不守次邊者。事體相同。誠得先則制人之義。但事務繁多、惟恐不便聖覽謹將原議列為五欵、開立前件、議擬上請、伏望　聖上俯賜採覽、敕下遵行、地方幸甚、

一國家防海之制、臣等議得國初更番出洋之制。極為盡善。海雖浩大然賊所往來之路因島□風各有定所苟熟海道何難扼要耶至于列船港次。猶之棄門戶而守堂室。浸失初意。救弊補偏。急當講畫無疑。所據侍郎趙文華欲分乍浦之船以守海上揚山。蘇松之船以守馬蹟。定海之船以守大衢。三山品峙。哨守相聯。既無淺閣之虞又有避風之處。委為有據。又欲副總兵屯外泊陳錢諸島。尤足以扼賊三路之衝。合無悉如所擬備行督察總督廵撫總兵副總兵兵備等官會同集議、務要允中機宜、以復　祖宗出洋之制、其中果有未盡事宜、聽其徑自酌處、

一總兵駐劄海上、臣等議得南之禦倭。必資於船。猶北之禦虜。必資于牆塹車騎。勢不可缺。不妨多備。所據侍郎趙文華今議之船、見造則有福清等船。調取則有廣東新會橫江船。東筦大烏尾船。又有寧紹台溫捕魚海船。及下八山捕魚等船。又有蘇松捕魚沙船。緣廣船恐緩不及事。魚船恐妨廢生理必須處置得宜。方無遺慮。合無悉如所議、備行督察總督廵撫總兵副總兵等官、一面催調廣船、一面嚴行海道、查處漁船、此外不知再該造船若干、錢糧應於何處出辦、備細會奏、以憑議處施行、

一直隸與浙名雖異地。臣等議得浙直俱連大海一水之地。委當總作一家。計處必須共守。陳錢諸島分守馬蹟等三道、事方周匝。所據侍郎趙文華欲要總兵官正副二員分住金山臨山西會之地、先守陳錢參將分畫三道、馬蹟等山、各督信地、審時度勢、委不容巳、合無將副總兵俞大猷仍住金山、再添總兵官一員住劄臨山、東可以控蘇松。南可以控浙福。本部會推相應官二員、請旨簡用、充總兵官總理浙直海防軍務、住守臨山地方、定擬責任、請敕一道、令其欽遵行事、合用符驗旗牌關防照例請給、副總兵以下、俱聽節制、未盡事宜、仍聽督察督撫等官查明具奏、

一海上既備臣等議得國初沿海一帶。軍伍充足。今議修復舊伍。誠為要務。但鄉兵選足一萬。歲支半糧不知應於何項出辦。合無備行督察總督巡撫巡按等官定委兩司該道官作速查議、要見鄉兵一萬、月給半糧、每年總該若干、應於何處處給、南方地無遺利、閑田甚少、若議清查、未免反滋侵擾之弊、似當停寢事宜、悉如所議施行、

一出入波濤臣等議得賞當其功、則人心知勸、故功既有等、賞自有差、合無今後官軍於海裏獲功、每倭首一顆、為首者准陞二級、為從者照舊給賞、若無首級、止獲賊船、亦以大小論級、總兵等官能使賊船不能登岸。即以保障論功斬獲首級數多、臨期奏請超格陞賞、候倭患寧日、此例停止、其多處行糧一節、事在彼中、悉聽督察總督巡撫等官徑自施行、

皇明經世文編卷之二百七十五終








○安恤天下德音

自累年以来，四方多故，虽已宁谧。尚切防虞，居安不忘於虑危，有备可期於无患。况海隅封略，犹集戎兵，天下租庸，半资军食。而又徐泗战争之地，疮痍仅平；江淮灾沴之乡，流亡未占。遂使物力凋耗，人情艰危，言念蒸黎，良深悯恻。朕临宝位，十有四年，忧勤无一日之安，怵惕居兆人之上，绍先王之遗训，守列圣之丕图。所以未明求衣，分夜方寝，静思致理，罔敢怠荒。顾臣寮而委以腹心，视寰宇而同於掌握。管弦娱乐，不替於万几；稼穑艰难，每临於千亩。今又物惟丰茂，岁获顺成，宜宏覆焘之恩，用作生灵之福。应诸道州府军人百姓，委所在长吏，各承诏令，切务慰安。疮痏仅平者，尤在抚绥；流亡未占者，倚深招谕。物力凋耗之处，速致安全；人情艰危之时，无更侵扰。远年逋欠，且缓并徵，近日归还，勿更加税。劝农重谷，以备饥荒，训卒练兵，用防寇盗。但躬行俭约，政不烦苛，省宴乐则务赡军需，绝饷遗则尽资公用，渐使疲羸苏息，帑藏充盈。减朕之忧勤，宽朕之怵惕，虽臣子之分，必竭其忠诚，而君父之心，宁忘其诫励。我有爵赏，以训有劳；我有宪令，以惩不一。凡在方镇岳牧，邑宰僚佐，各扬尔职，克副予怀。


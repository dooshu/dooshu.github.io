○京官文武三品以上每年各举所知诏

京文武职事三品以上官，每年各举所知。或才蕴廊庙，器均瑚琏，体王佐之嘉猷，资公辅之宏量；或奇谋异算，决胜千里；或投石拔距，勇冠三军；或謇谔忠亮，志存规弼；或绳违纠慝，不避权豪；或威惠仁明，堪居牧守之重；或公正廉直，足膺令长之任；咸宜搜访，具录封进。朕当详览，量加奖擢。


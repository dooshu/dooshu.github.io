史记集解卷十八

宋　裴骃　撰

史记十八

髙祖功臣矦年表第六

太史公曰古者人臣功有五品以德立宗庙定社稷曰勲以言曰劳用力曰功明其等曰伐积日曰阅封爵之誓曰使河如带泰山若厉【应劭曰封爵之誓国家欲使功臣传祚无穷带衣带也厉砥石也河当何时如衣带山当何时如厉石言如带砥国乃絶耳】国以永宁爰及苗裔始未尝不欲固其根本而枝叶稍陵夷衰防也余读髙祖矦功臣察其首封所以失之者曰异哉所闻书曰协和万国迁于夏商或数千嵗葢周封八百幽厉之后见于春秋尚书有唐虞之矦伯厯三代千有余载自全以蕃卫天子岂非笃于仁义奉上法哉汉兴功臣受封者百有余人天下初定故大城名都散亡户口可得而数者十二三是以大矦不过万家小者五六百户后数世民咸归乡里户益息萧曹绛灌之属或至四万小矦自倍富厚如之子孙骄溢忘其先淫嬖至太初百年之间见矦五余皆坐法陨命亡国耗矣罔亦少密焉然皆无兢兢于当世之禁云居今之世志古之道所以自镜也未必尽同帝王者各殊礼而异务要以成功为统纪岂可绲乎观所以得尊宠及所以废辱亦当世得失之林也何必旧闻于是谨其终始表见其文颇有所不尽本末着其明疑者阙之后有君子欲推而列之得以览焉








愍志賦（并序）


或人有好鄰人之女者，時無良媒，禮不成焉，彼女遂行適人。有言之於余者，余心感焉，乃作賦曰：

竊托音於往昔，迄來春之不從。

思同遊而無路，情壅隔而靡通。

哀莫哀於永絕，悲莫悲於生離。

豈良時之難俟，痛余質之日虧。

登高樓以臨下，望所歡之攸居。

去君子之清宇，歸小人之蓬廬。

欲輕飛而從之，迫禮防之我拘。






【唐郑预注多心经〈天宝元年〉】

右郑预注《多心经》，不著书人名氏，疑预自书。盖开元、天宝之间，书体类此者数家，如《捣练石》、《韩公井记》、《洛祠志》，皆一体，而皆不见名氏。此经字体不减三记，而注尤精劲，盖他处未尝有，故录之而不忍弃。矧释氏之书，因字而见录者多矣，余每著其所以录之意，览者可以察也。治平元年夏至日，大热，玩此以忘暑，因书。


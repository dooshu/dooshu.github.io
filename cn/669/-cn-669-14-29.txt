54　石林解執禮　石林解雅頌各得其所


石林解「執禮」云：「猶執射、執御之執。記曰：『秋學禮，執禮者詔之。』蓋古者謂持禮書以治人者，皆曰『執』。周官太史：『大祭祀，宿之日，讀禮書。祭之日，執書以次位常。凡射事，執其禮事。』此禮之見於書者也。」解「雅、頌各得其所」云：「季札觀魯樂，以小雅爲周德之衰，大雅爲文王之德。小雅皆變雅，大雅皆正雅。楚莊王言武王克商，作頌，以時邁爲首，而武次之，賚爲第三，桓爲第六，以所作爲先後。案：宣十二年左傳注：「三、六之數，與今詩頌篇次不同，蓋楚樂歌之次第。」正義曰：「今頌篇次，桓第八，賚第九也。」以此攷之，雅以正變爲大小，頌以所作爲先後者，詩未删之序也。論政事之廢興，而以所陳者爲大小，推功德之形容，而以所告者爲先後者，删詩之序也。」其説可以補注義之遺。

【方樸山云】此解善矣，然季札觀樂，國風之次亦異今序，夫子何獨不言，而以雅、頌爲得所？竊意上文言樂正，此言雅、頌，非指詩篇，乃指樂音耳。樂記云：「人不耐無樂，樂不耐無形，形而不爲道不耐無亂。先王恥其亂，故制雅、頌之聲以道之，使其聲足樂而不流，使其文足論而不息。」此正得其所之義。史記孔子世家亦云：「三百五篇，孔子皆絃歌之，以求合韶、武、雅、頌之音也。」

【元圻案】皇侃疏曰：「孔子以魯哀公十一年從衞還魯，而删詩、書，定禮、樂，故樂音得正，所以雅、頌之詩各得其所也。雅、頌是詩義之美者，美者既正則餘者正，亦可知也。」實兼賅石林、樸山二氏之説，而國風之次得所，亦在其中矣。〇宋史藝文志「葉夢得論語釋言」，朱氏經義考云「未見」，而附載前釋「以宅爲擇」及此條於後，豈其説之僅存者歟？






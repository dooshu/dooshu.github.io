◎詹玉送童瓮天

詹天游以艳词得名，见诸小说。其送童瓮天兵後归杭齐天乐云："相逢唤醒京华梦，吴尘暗斑吟发。倚扌詹评花，认旗沽酒，历历行歌奇迹。吹香弄碧。有坡柳风情，逋梅月色。画鼓红船，满湖春水断桥客。当时何限俊侣，甚花天月地，人被云隔。却载苍烟，更招白鹭，一醉修江又别。今回记得。再折柳穿鱼，赏梅催雪。如此湖山，忍教人更说。"此颜破杭州之後也。观其词绝无黍离之感、桑梓之悲，而止以游乐为言，宋季士习，一至於此。［词品］


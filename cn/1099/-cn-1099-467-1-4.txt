○邊防難於宣大急於薊鎮敬陳末議以備　聖明採擇疏 【 宣大薊鎮虜情】

頃者秋高馬肥、胡兒思逞九邊無處不防、亦無處不嚴、臣等獨難於宣大、急於薊鎮何也、虜王物故正值胡地改革、我處置得宜。更為嚮順。不則徒弃前功且生後衅。此日間不容髮。他年悔將噬臍、宣大則洵難矣、臣等竊嘗料之、俺酋報德於孽孫、娘子獲盟於三世、葢天心之有在、亦胡運之將衰也、顓渠屠耆之專。既不效於往時。鳥禪稽候之謀。亦未兆於今日。五路貴則介第。國人必有爭立之謀。素囊親則愛孫。酋婦必主廢嫡之議若乃板升通虜。非有閹說趙信之狂圖。班白窮酋。定無呼揭車犁之遠志。况我邊吏不警。示春秋還師之義。卹典從厚。昭大漢問死之仁。扯酋之立非虜婦本意故数年而未决然于中國亦無害也虜方懷德畏威不暇而何欵之不堅。惟是設刺之軫早旋扯力之統斯續、是在該鎮督撫亟圖之耳、若夫薊鎮肘腋神京、咽喉虜穴、伸縮動係安危、通塞関乎利害、所賴三衛世受豢養、作我藩籬、使其輸誠內向。虜豈能越松亭為寇哉。奈何徑路尋撓、諾水多寒、率利漢之財物、甘作虜之嚮導、己巳幾危社稷、庚戌再撼陵京、癸亥飲馬於通湾、丁卯鳴鏑於界噸、三衛之為害所從來矣而酋豪長昂。籍花當之餘威。懷飲克之遺恨。雄長之兇。結連二虜。其為我害殆有甚焉。花塲谷未厭雄心、青出口復張狂燄、至於去年糾宣虜之東、犯、甘心阻貢以彰其逆、又乘尤師之西移、藉口收將以避其名、今年夷書一紙、尤屬可異、若非復班白之賞、以仲香火之情、必是緩督撫之師、以逭包茅之問此適足以明去年勾虜之為真。今年革貢之尤怨也。葢酋之齒長矣。邊防人情。所經閱熟矣一搶可當十年之貢九罰終出二賞之餘九罰者夷虜有犯則罰箭以九為紀故夷俗有言賞不若搶。宜乎爵秩不能結其心。金繒不能飽其欲也。故遼左之宰酋。不足以當雲中之五路。套海之火落赤。不足以當薊鎮之長昂。臣所謂薊鎮尤急者。其急此酋哉。夫賞不如搶。要使夷人樂於趨賞之利。而果於避搶之罰。謂宜守城圉吏。毋利虜一物。毋收虜一人。虜能保塞三年。陵京無虞。量隨閱視加賞。它鎮母比為例。其額賞毋輕言減縮。及勒予粗紕。以虧先朝作外藩之意。如此則樂於趨賞之利矣。再誡三衛亦毋畧漢一物。撲漢一人。如仍前擾邊及闖出為奸者。必永革其賞。毋得姑息。甚者申搗伐之令。毋藉口險阻。掩先朝屈烈河虗頭山之烈、如此則果於避搶之罰矣。又明二哨以伐謀。密五間以離交。修八事以責實。選三輔土著以實其伍。蒐九邊將材以盡其用。薊門之計始為完策。長昂雖狡何患焉。


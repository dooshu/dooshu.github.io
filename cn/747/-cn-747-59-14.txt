○平刘辟诏

朕闻去天下之害者，受天下之利，故陈诸原野，非为乐战，法彼震曜，本乎爱人。五材不闻於去兵，七德必先於禁暴，皇王之道，岂不然欤。逆贼刘辟，时之妖孽，处肖形之内，罔识君亲；同人代之间，别为枭獍。因元臣之蓄聚，恃庸蜀之江山，诱误生灵，扇充桀逆。朕荷祖宗之丕业，执邦国之大经，人之乱常，法所不舍。乘兹众愤，爰戒租征，兴戈矛於关西，发介马於并郡，五营禁旅，七萃神兵，合貔武之雄，授鹰扬之帅，守无绝险，进靡彭营，麾城而壁垒皆空，接刃而欃枪尽扫，瓦解冰泮，涣焉无馀，微、卢、鼓、濮，从兹厎定。

荡三蜀之流患，除一方之大残，岂予寡德，能致於此。斯皆宗社降祐，启无疆之休，将帅叶谋，成永康之福。祗若灵眷，嘉乃众心，予怀惕然，若蹈冰谷。其收复成都诸大将并擒获刘辟军将等，委崇文与都监军使俱文珍条流等第闻奏，即有甄升，其赏物等，委崇文等节级分赐，务令优厚。投降将士，亦委崇文、文珍条流闻奏。西川诸州镇刺史大将及参伍官吏将健百姓等，一应被彼胁从补署职掌，一切不问。西川百姓，久陷凶逆，不免伤残其两税钱等，委本道观察使量事矜减。其东川州县及山南西道，当凶徒焚劫之后，王师攻取之辰，发輓馈军，缮完补缺，一日之费，岂止千金，三军所资，尽出百姓，永言劳弊，朕所轸怀。其东川元和三年上供钱粮并放。留州留使钱委观察使量事矜减，仍具数奏闻。山南西道元和二年上供钱粮放一半。官军阵亡将士等，并委崇文监军审勘，具名衔事迹申奏，即与襃赠。家口等并委本军优赏，五年不停衣粮，并委所在州县速为收葬，仍量事致祭。陷在贼中官吏百姓等，应有节义著明无辜受戮者，并委节度使具名迹奏闻，当与追赠，仍优给其家。又分疆设都，盖资共理，疏域制壤，亦在稍均。将惩难以销萌，在立防而不紊。故贾生之议，以楚益梁，宋氏之规，割荆易郢。酌於前事，宜有变通。其西川资、简、陵、荣、昌、泸等六州，宜割属东川。

於戏！制理经邦，必垂意於未乱；而养灾蓄患，固难禁於已然。扑彼燎原，至於用钺，永言迷复，载轸俱焚，咨尔多士，体予深志，布告天下，咸使闻知。


○李陵论

《论》曰：“忠孝智勇四者，为臣为子之大宝也。”故古之君子，奉以周旋，苟一失之，是非人臣人子矣。汉李陵策名上将，出讨匈奴，窃谓不死於王事非忠，生降於戎虏非勇，弃前功非智，召后祸非孝，四者无一可，而遂亡其宗，哀哉！予览《史记》《汉书》，皆无明讥，窃甚惑之。司马迁虽以陵获罪，而无讥可乎？班孟坚亦从而无讥，又可乎？按《礼》云：“谋人之军师，败则死之。”故败而死者，是其所也。《春秋》所以美狼覃者，为能获其死所。而陵获所不死，得无讥焉？观其始，以步卒，深入虏庭，而能以寡击众，以劳破逸，再接再捷，功孰大焉；及乎兵尽力殚，摧锋败绩，不能死战，卒就生降。噫！坠君命，挫国威，不可以言忠；屈身於夷狄，束手为俘虏，不可以言勇；丧战勋於前，坠家声於后，不可以言智；罪逭於躬，祸移於母，不可以言孝；而引范蠡、曹沫为比，又何谬欤？且会稽之耻，蠡非其罪，鲁国之羞，沫必能报，所以二子不死也。而陵苟免而微躯，受制於强虏，虽有区区之意，亦奚为哉？夫吴齐者，越鲁之敌国，匈奴者，汉之外臣，俾大汉之将，为单于之擒，是长寇雠辱国家甚矣。况二子虽不死，无陵生降之名，二子苟生降，无陵及亲之祸，酌其本末，事不相侔，而陵窍慕之，是大失臣子之义也。观陵答子卿之书，意者但患汉之不知己，而不自内省其始终焉。何者？与其欲刺心自明，刎颈见志，曷若效节致命取信於君；与其痛母悼妻，尤君怨国，曷若忘身守死，而纾祸於亲焉！或曰：“武帝不能明察，下听流言，遽加厚诛，岂非负德。”答曰：设使陵不苟其生，能继以死，则必赏延於世，刑不加亲，战功足以冠当时，壮节足以垂后代，忠孝智勇四者立，而死且不朽矣，何流言之能及哉！呜呼！予闻之古人云：“人各有一死，死或重於泰山，生或轻於鸿毛。”若死重於义，则视之如泰山也；若义重於死，则视之如鸿毛也。故非其义，君子不轻其生；得其所，君子不爱其死。惜哉陵之不死也，失君子之道焉，故陇西士大夫以李氏为愧，不其然乎？不其然乎？


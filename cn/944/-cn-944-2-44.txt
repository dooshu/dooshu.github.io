霜月

钱惟演

霜月正如钩。临池更上楼。沈侯新觉瘦。宋玉旧多愁。獭髓分膏密。鹅毛写恨稠。长怀寄归雁。归雁自悠悠。

杨亿

月夕露为霜。心知厌独房。吟残犹拥鼻。望极自回肠。鬓减前秋绿。衣消外国香。星津谁待报。织素未成章。

刘筠

霜晓月仍残。桐疏凤更单。已伤春寂寂。还踏夜漫漫。冻合仙槎路。熏余侍史兰。那知荀奉倩。体薄不胜寒。

利瓦伊

银床叶暗飘。霜月夜迢迢。寒极金难辟。忧多酒漫销。荀炉残更换。湘瑟罢仍调。谁道河流浅。盈盈万里遥。


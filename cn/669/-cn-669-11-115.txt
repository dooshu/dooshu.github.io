176　古者孫以王父字爲氏　子産之子始爲國氏


古者，「孫以王父字爲氏」。成十五年公羊傳文。子産，子國之子，國語謂公孫成子，左傳謂公孫僑。【原注】子産之子，始爲國氏。致堂作子産傳，曰「國僑」，非也。

【閻按】子産之子，左傳謂之國參。

【集證】左傳魯公子彄，或云字子臧。子臧孫達。公子尾，字施父，子施伯。見齊語。鄭子然，子國之弟，其子然丹。是皆以父之字爲氏者。又按文心雕龍才略篇：「國僑以修辭扞鄭。」舊唐書高宗本紀：「顯慶二年，遣使祭鄭大夫國僑。」徐彦伯傳：「存其家邦，國僑之言也。」薛登傳：「子皮讓國僑。」史通模擬篇云：「左傳前稱子産，則次見國僑。」唐以前皆稱子産爲國僑也。

【元圻案】昭四年，子産作丘賦，渾罕曰：「國氏其先亡乎？」隱五年正義：「僖伯名彄，字子臧，世本云『孝公之子』。諸侯之子稱『公子』，公子之子稱『公孫』，公孫之子不得祖諸侯，乃以王父之字爲氏。計僖伯之孫始得以臧爲氏，今於僖伯之上已加『臧』者，蓋以僖伯是臧氏之祖，傳家追言之也。」後漢書王充王符仲長統傳論：「國子流遺愛之體。」王當春秋臣傳：「子産，鄭卿，公孫僑也。一字子美，氏曰國。」






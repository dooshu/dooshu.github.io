方回　不寐

孤灯独榻夜难晨，秋气初寒展转频。

每怪未尝成梦寐，自怜何苦费精神。

非关世事兼身事，欲学贤人与圣人。

更著冰霜当七十，向来虚费几青春。

方回

方回　不寐

眇忽微茫一入思，穿天匝地遍垓维。

残秋夜静山深处，孤客灯昏酒醒时。

自宝此身方有寿，不穷我辈更无诗。

少陵同谷七歌在，每一歌之泪欲垂。

方回


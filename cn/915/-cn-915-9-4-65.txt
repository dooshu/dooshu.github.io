◇与刘孝绰书

君屏居多暇，差得肆意典坟。吟咏情性，比复稀数古人；不以委约，而能不伎痒。且虞卿、史迁，由斯而作。想离属之兴，益当不少；洛地纸贵，京师名动。彼此一时，何其盛也！近在道务闲，微得点翰，虽无纪行之作，颇有怀旧之篇。至此已来，众诸屑役。小生之诋，恐取辱於庐江；遮道之奸，虑兴谋於从事。方且褰帷自厉，求瘼不休；笔墨之功，曾何暇豫。至於心乎爱矣，未尝有歇；思乐惠音，清风靡闻。譬夫梦想温玉，饥渴明珠；虽愧卞、随，犹为好事。新有所制，想能示之；勿等清虑，徒虚其请。无由赏悉，遗此代怀；数路计行，迟还芳札。（《梁书·刘孝绰传》，孝绰免官时，世祖出为荆州，至镇与孝绰书。）


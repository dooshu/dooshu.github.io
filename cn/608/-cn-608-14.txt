卷十四 流寇死事诸臣列传

傅宗龙

孙传庭

杨文岳

宋一鹤

冯师孔

徐标

刘熙祚

金毓峒

关永杰

蔡道宪

徐学颜

李贞

黎弘业

钟鼎铉

吴从义

王行俭

张绍登

杨暄

萧汉

费曾谋

刘振之

阮之钿

王汉

赵士宽

黄宗昌

林日瑞

▼傅宗龙，贵州人。万历庚戌进士，由巴县令，拜侍御史；巡浙直盐政，以才能着。崇祯初，陞都御史，巡抚顺天。次年，总督蓟、辽，以诖误削籍。

十年，奢寅乱四川，王三善陷大方死。诸臣无敢任其事者，推毂宗龙往抚西蜀；所陈兵事数十余疏，悉中机宜，朝野倚重。未几，陞兵部尚书；一年解职，下狱论死。

十四年，流寇破河南、归德诸郡县，京师震动。诏赦宗龙，出之狱，以兵部右侍郎兼副都御史，督陕西兵讨贼。宗龙拜命，师未入境，贼先军于枣以待。陕西总兵贺人龙、江南总兵虎大威与战，杀伤相当；贼乃秣马蓐食，更番迭出，以罢我师。日中盛暑，士卒饥甚，休卧树下，为贼所乘，师大败，退次汝州；壁垒未备，贼又乘之，又大败，死者相藉。二帅不能支，向宗龙曰：“贼锐不可当，姑避之，以图再举。”宗龙曰：“吾受命讨贼，义不旋踵。二将军能为我决战，则幸甚；否则有捐躯报国已矣，又将焉往！”二帅曰：“兵家有趋吉避凶法，明公欲委肉虎口，无为也！”二帅引骑兵奔陈州。宗龙敛步兵，穿堑筑壕以拒贼。贼亦筑壕二重以困之。宗龙兵食尽，乃杀马骡以飨士；马骡又尽，杀贼，取其尸分噉之；营中火器、弓矢俱尽。宗龙简疲卒尚有六千，夜漏二下，潜勒军突贼营，溃围出。诸军星散，宗龙徒步率散卒，且战且走。将至项城，贼追之，被执；至城下，贼呼于门曰：“我秦督官军也，速开门纳秦督！”宗龙大呼曰：“我秦督也，不幸堕贼手；左右皆贼耳，毋为所绐！”贼唾宗龙；宗龙骂曰：“我大臣也，杀则杀耳；岂能为贼诈城以缓死！”贼抽刀击宗龙，中脑而仆；稍甦，犹厉声骂贼。贼割其耳鼻，死城下。事闻，复宗龙兵部尚书，赠太子太保。

一时死难诸臣，则有南赣兵备副使王孙兰、四川巡抚龙文光、庐州知府郑履祥、保康知县石惟坛。

▼孙传庭，太原人。万历己未进士，以商丘令考最，授吏部验封司主事。

崇祯丙子，陕西巡抚甘学阔削籍听勘，以孙传庭代之。丁丑，陞兵部右侍郎，总督河南。

戊寅十一月，北骑进口，京师戒严。召洪承畴于三边、召孙传庭于陕西，合兵五万出潼关入援。改承畴为蓟辽总督、传庭为保定总督；传庭以失聪辞，上不许。寻逮传庭下狱。

十六年，流贼围开封急，汪乔年师败死之，京师大震。孙传庭于狱中上书，请讨贼赎死；诏赦传庭，以兵部左侍郎总督陕西，提兵剿寇。时朝廷疑陕西总兵贺人龙与贼通，密敕孙传庭设计斩之；遂用人龙部将高杰、陈勇、高汝利等振旅出关。李自成方破开封，长驱至郑州，一日拔之，遂由虎牢关入洛；闻王师已出潼关，悉起师逆之，遇于汝州。传庭设三伏以待，牛成虎将前军、左勷将左、郑嘉栋将右、高杰将中军；成虎佯北以诱贼，贼奔逐入伏中，成虎还兵而斗，高杰、董学礼突起翼之，左勷、郑嘉栋左右横击，斩首千余级。贼溃东走，追之。贼尽弃甲仗、军资于地，官军争取之，无复步伍；贼觇官军嚣，反兵乘之。左军先溃，诸军继之，丧材官将校七十有八人；贼所丧资仗，反倍获之。传庭以兵败，上书自劾；诏传庭图功自赎。李自成、罗汝才合兵破汝宁，连陷荆、襄、鄢、郢，席捲河南，有众百万；僭立名号，兵势日盛。传庭按兵不出；有诏趋之，限其作速剿寇。

癸未六月，进传庭兵部尚书，总制应、凤、江、皖、豫、楚、川、黔剿寇军务，仍总制三边，铸「督师七省」之印。七月庚子，传庭发兵潼关，分道进讨，以总兵牛成虎、副将卢光祖为前锋，会河南总兵卜从善、陈永福合兵洛阳之下池塞，檄左良玉以兵自九江赴汝宁夹击。八月丁丑，牛成虎率诸将前驱，遇贼于洛阳，击破之；再败之河岸，追奔至汝州，伪都督四天王李养纯率所部来降。知贼併兵守宝丰，传庭进军宝丰，合围；贼坚守不下。自成以轻兵来援，战于城东；白广恩、高杰、卢光祖分兵逆战，却之。癸卯，复以精骑数千直攻官军，诸将复击走之；传庭曰：“宝丰不即下，而贼救大至，则背腹受敌矣！”亲督诸军悉力拔之，斩伪州牧陈可新等数千级，遂以大兵捣唐县。时贼家口尽在唐县，贼发精骑来援；官军已入城，尽杀贼家口，贼满营痛哭。壬寅，传庭自朱仙镇而南，大雨六日，粮车日行三十里、又道淖未至，士马俱饥。或劝传庭旋师就运道；传庭曰：“军已行，即还亦饥，奚济乎！要当破一县就食耳。”甲辰，传庭复郏县，县俱穷民，集骡羊二百余，顷刻立尽；食不继，传庭军饥甚。壬子，兵譟于汝州，降贼李际遇阴通贼。癸丑，贼率精骑大至，传庭问计于诸将，高杰请战；白广恩曰：“我师困，宜驻；分据要害，步步为营，以薄贼易耳。”传庭恐贼遁，曰：“将军何怯，独不如高将军耶！”广恩不怿，引所部八千人去。贼前锋名「三堵墙」——一红、一白、一黑，各七千二百人，来薄官军。接战，陷贼伏中；贼乘之，官军大败，陷淖泥死者数千人。高杰立岭上，望曰：“不可支矣！”麾众退，诸军遂西走。贼驱大队疾追，一日驰走四百里至于孟津；官军死亡四万余人，尽丧其军资、器仗。传庭与杰收散亡数千骑，渡垣曲，走河北。

初，贼驱难民诱官兵，斩获皆良民也。传庭不知其诈，奏“贼中有逃归者，言贼闻臣名，皆惊溃。臣誓肃清楚、豫，不以一贼遗君父。”上信之，因召对群臣，出传庭疏示众。兵部侍郎张凤翔独言：“贼素狡多诈，示弱不可信。且传庭所统皆良将劲兵，不如为陛下留此家当。”上目慑之。群臣窥上意，争请命传庭进剿。未几，果覆师；乃削传庭职，充为军官，扼守潼关，众尚四万。十月，贼一只虎陷阌乡；趋至潼关，获督师大纛。贼以纛绐守关者，乘间突入，潼关陷；传庭奔华阴。李自成间道缘崖出潼关后夹攻，官军大溃。

贼既入关西行，一只虎复陷华阴，传庭及白广恩退屯渭南；贼合众十万陷渭南，传庭没于阵中，失所在。

▼杨文岳，四川人。万历己未进士，官至河南总督。

闯贼围汝宁，监军孔贞会以川兵屯城东，文岳以保定兵屯城西。贼兵进攻，相拒一昼夜，川兵溃，保定兵不支；次早，四面环攻，戴板扉以障矢石；云梯如墙而立，鼓百道并登，执文岳及分巡佥事王世琮于城头。文岳、世琮厉声骂贼，贼怒，缚文岳、世琮，以大砲击之，洞胸糜骨以死——世琮初授河南推官，屡却贼，射矢贯耳不动，号「王铁耳」。贼屠士民数万，燔烧邸舍无遗。

同时死难者，则有归德府推官王世琰。

▼宋一鹤，宛平人；为湖广巡抚、都御史。一鹤贪懦巧谄，以杨嗣昌父名鹤，投揭自署其名曰「一鸟」。流贼围承天，知府开门迎贼；一鹤守下城，巷战死之。

钟祥知县萧汉，有贤声。贼戒其部曰：“杀贤令者，死无赦！”乃幽之寺中，戒诸僧曰：“令若死，屠尔寺！”僧谨视之。汉曰：“吾尽吾道，不碍汝法！”遂自经死之。

湖广陷，一时死难者，则有襄阳兵备副使张克俭、黄州副使樊维城、襄阳府推官郦曰广、随州知州徐世淳。城破，贼入城，世淳埋印署后，勒马巷战；矢贯于颐、刀属于颊，眼鼻横断，堕马，右手握印箱、左手掣佩刀；贼铍刀交下，陷胸穴股以死。

▼冯师孔，河南原武人。万历丙辰进士。

崇祯癸未，以副都御史巡抚陕西。十月，贼陷临潼；关中人心，所在瓦解。师孔闻报，急入西安保守。贼至城下，师孔督兵出战，不利；人劝之曰：“盍去诸！”师孔曰：“地方官死地方，礼也！”登陴抗守，被执不屈，死之。

西安陷，一时司道死难者：布政使赵建极，万历己未进士，永宁人；按察使黄纲，天启壬戌进士，光州人；督粮道蔺刚中，崇祯辛未进士，陵县人；冀宁道毛文炳，崇祯戊辰进士，郑州人；冀北道朱家仕，崇祯戊辰进士，临洮人；巡宁道毕拱辰，万历丙辰进士，掖县人；宁武道王胤懋，崇祯辛未进士，霸羁州人；商雒道黄世清；庆阳兵备道段复兴；庆阳知府董琬；甘肃兵备道林日瑞，万历丙辰进士，铜山人；总兵郭天吉；同知蓝台；太原知府孙康周，安丘人；太原同知李之清，庐陵人；中路同知吴镕；通判朱如宝，四川人；蒲城宗室知县朱一统，平定州人；安邑举人知县房之屏，大兴人；中□知县华堞，渭南进士；知县杨暄，高平人。

▼徐标，山东济宁人。天启乙丑进士，以佥都御史巡抚保定。流寇猖獗，上召保定巡抚徐标入对；标奏：“臣自江淮来，数千里见城陷处，固蕩然一空；即有完城，仅余四壁。蓬蒿满路，鸡犬无声，曾未遇一耕者。土地人民，如今有几！皇上亦何以致治乎！”上欷歔泣下。标又上言「屯田」及「车战」诸策，上善之；遂令之任。

甲申正月，贼至真定；知府丘茂华先遣家人出城，标执茂华下狱。标麾下中军伺标登城画守御，劫标城外，杀之；出茂华。茂华檄属县叛以待贼。

标居常以忠孝自砺，彙古今忠孝廉节，刻成一书进呈；赐留览，有敕奖谕。

▼刘熙祚，字仲缉，常州武进人。天启四年举人；谒选，除兴宁知县。兴宁俗刁悍，民有茹「断肠草」恐吓人。得所欲，乃服解药；否者死：而为所诬者，家立破。熙祚严为之禁，犯者死勿问；而又令民得输草以代赎锾，冀绝其种。或曰：“草可尽乎？”熙祚曰：“不然；但使吾在事，而草不为毒。继吾者，同心行之勿懈，此风可绝矣。”兴学校、诘姦盗，境内乂安。擢湖广道监察御史，巡按湖南；至永州，会部院庄祖诲催饷四集，贼乘之。部院先行，委熙祚殿后。贼望见偏裨跪白马前，知为重臣，突执熙祚，拥之去；熙祚大骂，不屈。贼缚至宗师馆，备加楚毒；以绳曳足，倒拖地上，破腹刳脏而死。有绝命诗，授小史陈纬置髻中佚出；纬走郴，遇部将，出诗镌之。弘光朝，赠左都御史，谥「忠毅」。

▼金毓峒，字鹤沖，保定完县人，万历庚辰进士司徒铨仲子；举万历乙卯科乡试。与从子肖孙读书郎山，相对慨然，辄有澄清之志。已而中崇祯甲戌进士，官中书舍人。

辛已秋，以「陈漕务」称旨，授湖广道监察御史。寻上宽徵徭、诛骫师、解党锢、慎铨法诸疏，四上而四报可。其解党锢一疏，尤诤于群小罗织清流之日，而为海内所传诵。出按秦川，闯逆方窥函榖，不敢入。及峒复命，贼果逾关，举朝以不久任为恨。

甲申春，召对便殿；旋草诏命，监宣、大军。宣、云告陷，随奉命督禁旅，往扼畿南要害。峒冒矢石驰至保郡，散家赀千金犒士卒，为固守计。而是时峒之从子振孙以剑术登武科，相见泣下，为誓死；士卒皆流涕——振孙者，肖孙弟也。贼围急，振孙登陴，挟矢殪渠帅数人；兄弟私誓曰：“一旦有变，必从季父游地下！”峒闻之，谓肖孙曰：“死易，存孤难；我以弱子为託。”肖孙拜受命。峒妻王氏，尽出簪珥、冠帔以犒士，士益奋。贼相顾谓曰：“此固曩时按秦御史也！”欲引去。而三月十九日之信至，峒痛哭，誓与城俱死；悬银牌以赏击贼者，得级无数。二十四日辰刻，城南楼火起，贼乘焰登城，遂陷。振孙跃马赴贼曰：“城头杀尔帅者，我也！”格斗毙数人而死，贼支解之。峒裂皆骂，提剑斩一绿衣贼；负印，北叩首曰：“臣力竭矣！”投三皇庙古井死。王孺人缢死，姪孙妇罂妻陈氏及侍儿桂春皆投井死。贼大索两孤，肖孙备受砲烙惨刑，体刺剟无完肤；终以得免。三日后，肖孙收峒骸骨如生。人义峒之死，而益称肖孙之不负所託。

▼关永杰，字人孟，山西蒲州人；崇祯辛未进士。初任绍兴府司李，升南京兵部武选司主事。寻以佥事为河南监军。

贼自关陕流毒楚、豫，积二十年；初掠亭聚，既窥城堡。壬、癸之交，每至一城，不即挺杀，为限射城，不如期者必屠勿赦；百姓久不见敌，闻伪仁义之声，争先缚守令，开门迎。时永杰以睢陈道兵备副使驻陈州——陈州距睢阳百八十里，李贼陷睢阳，以令至陈；陈既寡守具，而故民不足守。永杰本拟保境待援，而士民合诣永杰，请必毋守，开门迎降便；永杰持义不可。众曰：“即不能有，竞自破钥矣！”永杰知不能守，单骑巡城；号曰：“百姓即愚无知，顾诸生岂无通大义，率先拜牛酒哉！”诸生摇手去。及城陷，永杰入其署，引缳为大呼者三，自缢死。赠太僕寺卿、祭葬。

▼蔡道宪，福建晋江人。崇祯丁丑进士，授湖广长沙府推官。

癸未八月，流贼寇长沙；长沙人民先走，李干德奉吉王、惠王走衡州，总兵尹先民、何一德降贼，巡抚王聚奎单骑走江夏。贼至城下，呼蔡推官曰：“吾军中皆知尔名，速降，毋自苦也！”道宪挽弩射之。献贼怒，攻三日夜而城陷；执道宪，百计诱降不屈，磔之。健卒林国俊等九人，追侍道宪不去。贼劝道宪降，国俊曰：“如吾主可降，亦去矣，不至今日。”贼曰：“尔主不降，尔亦不得活！”国俊曰：“若我辈愿生，亦去矣，不至今日。”贼并杀之。内四卒奋然曰：“愿少延旦夕，葬主骸而后受刃！”贼义而许之。于是四卒解衣裹主骸，葬之南郭。葬毕，四卒自经。百姓裹残骸葬之，为立庙于长沙，题曰「忠烈」。

▼徐学颜，浙江永嘉人。以恩贡选楚府长史；危言正色，王敬惮之。豪宗有不率者，理格势禁之，不少阻。摄江夏篆，以寇氛震邻，筑砲台以资守御。满三载考，王与抚、按交荐之，晋兵备副使。

癸未六月，流寇陷武昌，学颜与贼斗。贼断学颜左臂，学颜右手持刀斗愈力，大声骂贼；执支解之，阁门殉难者三十余人。事闻，赠按察使，予祭一坛，有司治葬；建祠于乡，录一子入监读书。

▼李贞，□□人，以进士为湖广郏县（原误，当作河南汝州）知县。癸未二月，闯贼攻郏县。贞率士民坚守一昼夜，杀伤贼甚众。贼百道环攻，一鼓而拔，纵兵大杀。李贞大声叱贼曰：“驱百姓死守者，知县也，妄杀何为！”见自成，唾骂不已。自成怒，褫其衣，倒悬于树。贞大呼曰：“高皇帝有灵，我必诉之上帝以杀贼！”贼断其舌，碎割之。母乔氏及妻俱死。

▼黎弘业，广东顺德人；天启辛酉举人。年甫十九，应省试。直指监粤东闱事，梦顺德报册第一人官至太僕；觉，异之。是日放榜，弘业首唱；注视之，不言其故。而弘业出李司李应升之门，直指乃语所梦；弘业应曰：“业通籍止此乎？”则屡踬春官。

崇祯甲戌，授和州知州。在官廉干，与乡御史马如蛟交厚。时流寇自庐州三掠其鄙，弘业具方略，上之道臣，请固圉；不省。乃与如蛟鼓义，垒城浚濠；躬擐甲冑，登埤严昼夜。如是数月，不懈。冬，贼以十万突城，弘业同如蛟喋血誓众，分门死守。贼以坚，且释去。大雪连日，迷惑耳目；贼运芦积城南，高垛丈余，纵焚，守者惊。而贼从北门悬城入，如蛟死之。弘业犹巷战，连败。贼遂纵掠，不甚求弘业。弘业急返州堂，题诗壁间，引佩刀自刭，手震不当喉，喷血仆地。有吏目甲随数壮士至，扶起；大呼：“等死，不如触贼刃死！”弘业负创上马，吏目前挺，沖乱刃，不胜创，吏目走；独返州堂，绝吭死之，印犹在臂。贼入，见其绝命辞：“为官不负民，为臣不负君；忠孝诚已尽，生死安足论！”贼谕众曰：“此忠臣也，勿犯其妻子！”署中闻弘业死，母李氏、妻杨氏、三女、一妾皆自尽。凤阳巡抚朱大典以闻，赠太僕寺卿，廕一子入监读书；谕祭葬，祔「名宦」庙食。

▼钟鼎铉，广东新会人；崇祯甲戌进士。将之任，所知以乱止之；曰：“吾不赴任，赴难也！”

弘光乙酉五月，来守嘉兴。时清兵南下，金陵不守，直抵嘉兴；百姓争开门纳降，鼎铉不能强。闰六月，乡绅屠象美起义，鼎铉仍署府事，鼓舞协赞颇劳。及象美为乱兵所杀，复与将军陈梧登埤守御。七月，清兵来攻；陆中军领卒五百人、水兵二百人至斗门，望而反走，殿者被伤百余人。于是监军推官朱尔吉领乡兵数千人战清门之姚车，败绩死；梧乃领三关兵出御北门之外杨家村，稍胜，夺清马。再战，复败。时各属以兵至者，为孝廉钱旃、为御史陆清源、为玺卿朱大定、为推官倪长玕。二十三日，吏部尚书徐石麒缒城而入，主其事。清兵益逼，复出战北门外麻雀墩，大败；于是阖门而守。清以砲攻城，声震；各属援兵以义来，咸怯去。梧亦伪託请兵，走平湖。二十七日，城西被击裂，清以桅作梯，蚁上；而东门开，百姓走。鼎铉方协守西门，归，自缢鼓楼之下。死时，从死为门役及皁隶二人。

石麒殉难，诸生王鲲、张翊、常三益、都司孙光旸俱死之。

▼吴从义，号岁青，山阴人。以北籍，试大兴。少好气节；为诸生时，疏参魏忠贤，以是知名，贡入太学。崇祯庚辰，年四十，成进士；授长安令。

秦地兵荒洊至，千缗不得升粟；从义下车，请台使设法赈贷，秦民赖以生者数十万。流贼李自成蹂躏豫、楚，督师孙传庭丧师睢阳，潼关不守，长安势若纍卵。从义躬练乡兵，婴城固守。时适继娶胡夫人送至署，家人以合巹请；从义曰：“此何时耶，而暇为此！其迟之。”新夫人到署二十余日，不一顾及。城陷，从义神色不改，胥役促携檄出走；从义曰：“城亡与亡，吾将安适！”留一门子，语曰：“汝素忠谨；吾当投井以报天子，汝报吾家新夫人：尚未成礼，可归母家！”言毕，投井死。流贼入城，知令死，叱兵丁毋犯其署；且给廪饩，家口得以全活。事闻，赠山西按察司佥事，廕一子入监读书。

▼王行俭，南直宜兴人。崇祯丁丑进士；授户部主事，历升四川重庆知府。癸未，献贼至，城陷；胁降之，不屈。骂不绝口，支解之。

▼张绍登，江西南城人。年十八，甫万历丁酉贤书。屡上春官不第，就应城令。甫期年，丙子冬，献贼躏楚，大攻应城；绍登募乡兵御之。踰三日，有缙绅子为内应，开门纵贼入。绍登守北门，缚致县署；令下跪，不屈，遂加极刑。诛金贝，绍登伪曰：“是何难，释我入内衙，即与汝！”贼纵之。众拥入，至隙处，绍登佯指示；猝以所佩印击贼，伤数人。众怒，拉出堂，乱刀砍杀之。贼曰：“我躏州县伙矣，未有若此令者！”事闻，赠尚宝卿，荫一子入监读书。

▼杨暄，山西高平人；崇祯庚辰进士。授陕西渭南知县，陞兵部主事；未离任，寇至。城陷，不屈，死之。弘光中，赠按察司佥事。

▼萧汉，江西南丰人。崇祯庚辰进士，授钟祥知县。为人清介，不入一贽，绝请谒；居官年余，犹负债不得塞。癸未，钟祥陷，贼虏闻其清名，欲降之。汉不屈，曰：“天生「汉」，必不为「贼」！”引佩刀欲自裁，贼夺之不得死。禁一寺，环以卫卒。令曰：“汉死，斩卒！”且诫汉曰：“从我，食汝！”阅三日，不得死；偶得僧坏剪，冲喉死。衣襟有血书曰：“一死报君！”邑人建祠祀之。

▼费曾谋，江西铅山人；文宪宏孙也。守遗训，洁身砺行，贫窭益坚。由恩贡，于崇祯辛已授通许县知县。到任甫五十日，贼攻城，悉心守御。身被数创，力竭城陷，投井死之。按臣苏京疏请建祠。

▼刘振之，慈谿人。以崇祯庚午举人，为河南鄢陵县令。城破，振之衣冠北向，再拜自经死。有誓死诗曰：“遭际万分艰，成就一个是；但抛七尺躯，天下无难事！”

▼阮之钿，南直怀宁人。以崇祯恩贡，举贤良方正科，授湖广榖城知县。时总督熊文灿议抚贼张献忠等，之钿力谏：“贼狼子，不可从！”文灿不听，豢之。已而果反；以之钿初议，怀恨杀之。临难题壁，有「不负贤良方正」等语。家人无处觅尸，观题壁处，知其死所，负以归葬。事闻，赠太僕寺卿，廕一子入监读书。

▼王汉，莱州掖人；崇祯十年进士。除高平县令，调河内。邑大饥，汉贷万金易粟于淮、徐，浮河而至；且捐俸减粜，煮粥以赈。在任加意修城垣，募壮士。巨寇刘二将以正月三日攻济源，济源告急；汉佯不应，于除夜出贼不意，赴之。以元旦登天坛山，擒刘二。乘大雪至山西，破妖僧智善。夜半渡河，破贼杨六郎。会李自成攻汴甚急，外救弗前；汉乃率亲兵至金龙口、柳林诸处，以大砲、火炬为疑兵，遣死士入城中，声言「宣大及左镇兵来援，各数十万至矣」！自成惊走。当是时，汉威名震河北。上闻，皆奉旨优叙。

十五年三月，以减俸行取入都。与苏京、王燮同召对于德政殿称旨，命三臣皆以试御史监军；汉监左镇，督湖、川、郧兵与督臣侯恂援汴。时兵部奏援剿兵十万，以十之四属二臣，以其六属汉；汉所监凡五万九千，然已溃散，兵部以空名使之。汉乃请自立标营兵千人、骑二百，报可；乃简保营兵百余人，募邯郸、鉅鹿壮士三百人，又取故河南所练义兵及修武、济源素从征剿者五百人，及亲故子弟合之共千人。八月朔夜半，袭贼于范家滩，斩一红甲贼目。檄诸将合剿；汉自走襄阳，督左良玉兵救汴。至潼关，而巡方之命下。会汴城陷没，汉乃督诸将自柳园夜半渡河，伏兵西岸，檄卜从善等夹击之，斩九十余级，遂入汴；大张旗鼓为疑兵，追贼至朱汕镇，连战皆克。

擢都察院右佥都御史，巡抚河南。汉乃广间谍、收土豪、议屯田，布置井井；而刘超难作。超，永城人，以武举至大将，与其乡御史魏景琦、举人乔明楷、总练生员王奇珍有宿雠；一旦擅杀三家百余口，遂据永城。汉疏请讨之，奉密旨以策授汉；遂提兵以十六年正月十九日直抵永城，环而攻之；以二十日四鼓夺其北门。超在东门，倚楼为寨自保；汉见兵大捷，乃单骑入北门，大呼勿杀百姓。天忽雨，兵少却，拥突门下，汉为贼刃所及，参将陈治邦、游击连光耀及家人刘玺、张金皆战死。游击马魁复力战入城，负汉尸以出，面如生。以汉尸至夏邑棺殓，河北士民皆哭失声。上闻嗟悼，赠兵部尚书，廕一子锦衣卫百户世袭。后擒刘超至京师磔之，传首九边。

▼赵士宽，以官生为凤阳府通判，驻颍川，行法不挠。崇祯七年正月，贼犯颍；宽适往寿州，一日夜驰三百里，归颍城守。甫入而围合，守具咄嗟立办。已而州之大家先逃，城内大扰，贼乘以入。宽赴黑龙潭水死，妻崔氏与二女同缢，州役从死者十数人。赠光禄寺丞。

钱祚徵，以举人历官至汝州知州。汝为贼出入孔道，又有土贼聚至万人，依山为巢。祚徵至，则简乡勇、衙兵得千余人，佯为守城计；忽夜半开门出，从间道踰山榖，步行抵其巢。贼方纵酒，不为备；急击，大破之。祚徵策贼众难尽诛，乃释其俘，招之；仍令民千家立一寨，有警相救。贼屡失利，其魁鲁加勤等遂诣州降，汝人少休。十四年正月，贼犯汝州；祚徵中流矢，力疾乘城督战。二月四日，大风霾，城上以砲击贼，风逆火反，楼堞尽焚，贼乘之入；祚徵被执，大骂不屈，为贼击刺无完肤死。

唐启泰，以举人官至宜阳知县。十四年，贼陷宜阳，启泰不屈遇害。

三人皆掖人，皆官中州；因并传之。

▼黄宗昌，莱州即墨人。天启壬戌进士，除雄县知县。下车，即收豪族之奸横者置之法。又有中涓之党，乘中涓死，尽攘其所窃宫帑，因而杀之，贿结权贵，无敢问者。宗昌捕之，论如律；百方请嘱，不听。调清苑。

崇祯改元，奏最，入为山西道御史。首劾权奄以殿工矫旨进衔者六十一人，再劾周延儒贪秽；奉旨诘问，夺俸。巡按湖广，时岷王为校尉彭侍圣及善化王长子企鉅等所弒，其事隐莫白，诏法司及抚按鞫问，三、四年不得要领；乃命中官、驸马各一人前往会讯。而抚臣以东警入援，宗昌独决其狱。复奉旨，责问前诸臣失出之罪，宗昌疏纠一守道、一知府、一同知受贿庇逆；而上以宗昌不纠在先，降四级调用。其时延儒已大拜矣，宗昌既归，而复以清苑逋赋连及候讯；会诏蠲，得释。

十五年冬，即墨被围，宗昌率士民登陴固守，仲子基中流矢死。明年，延儒赐死，掌宪李公邦华荐宗昌，未及用而京师陷。宗昌将南赴，以土贼围城，不得出。家居二年，握发以终。

▼林日瑞，铜山人。万历丙辰进士，授庐州推官。陞户部主事。历官陕西左佥部御史，巡抚甘肃。

甲申春，闻国变，以三千人勤王，家丁张飞虎为将。离任所三日，遇李贼，飞虎被杀。日瑞退肃州，兵散，走文庙，欲自裁；而贼追及，劈胸而死。数日后，西陵镇哀其忠愤，起攻贼，歼其众千人。弘光中，赠兵部尚书，谥「忠简」，廕一子入监读书。

石匮书曰：余自遭乱后，见一死真匪易事！乃以成败论人，犹訾其死为无益者，则「春秋」责备之过也。向使李陵、卫律能效死彊埸，自当黄金写像，世世祀之。而后乃封王胡地，辫发毳裘；迴视彼截骼醢胾、裹尸马革者，其人品不大天壤哉！












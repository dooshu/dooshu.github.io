杨公远　游南山次刘晓窗韵二首

神仙窟宅白云扃，山迳迂回峻复平。

烟冷恐遗丹灶在，草深不向斗坛生。

市廛尘隔二三里，岩谷禽啼一两声。

莫讶此来仙不见，遥岑寸碧眼增明。

杨公远

杨公远　游南山次刘晓窗韵二首

李白曾来问姓名，宣平疑是古初平。

负薪出处天将曙，沽酒归时月又生。

鸡啄遗丹非有意，瓢悬老树寂无声。

寒泉满沼依然在，静夜长涵星斗明。

杨公远


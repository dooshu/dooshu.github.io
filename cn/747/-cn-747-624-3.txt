○行不由径赋（以“处心行道，有如此焉”为韵）

澹台灭明，幽栖武城。感朴直之风散，恶奸邪之径生。苟正其身，宁偏僻而是履；不以其道，故斯须而不行。想乎尘满荆扉，草迷荒野。追游不慎其经历，咫尺固难於出处。锺山石上，杖藜之意殊乖；蒋氏庭中，携手之期顿阻。牢落幽居，交从日疏。顾履危之若是，将苟且其焉如。访野径以闲游，恐穿松竹；出衡门而独步，不绕园庐。嘉夫砺志草茅，规行畎亩。避幽隐以不到，视崎岖而何有。芜城独赏，宁游旧井之间；山馆时归，肯逐樵人之後。至若草树沈沈，幽芳阻寻。络野之茅阴自合，缘溪之苔色空深。以遨以游，见徇公灭私之志；一动一息，有去邪崇正之心。是以萧索乡闾，虚闲襟抱。优游多辙之穷巷，来往疏槐之古道。花间绝迹，念蹊树之徒芳；原上无人，惜皋兰之暗老。且遵道如砥，持心若弦。信无私以白首，将抱直以穷年。颜生负郭之田，有时窥矣；谢氏登山之屐，无所用焉。既而披蔓草之荒凉，见游人之逦迤。方检身於邪正，宁系怀於远迩。杨朱悲道丧，事亦如斯；阮籍哭途穷，意殊若此。当举直以错枉，冀风行而草靡。苟非贤智之为心，孰能如是。


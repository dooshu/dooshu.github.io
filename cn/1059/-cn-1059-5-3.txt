○巨蚌

予家陈湖之滨，有水自戒坛湖北来，流至韩永熙都宪家墓前，汇为巨潭，深不可测，中有老蚌一，其大如船。一岁十月间，蚌张口滩畔，有妇浣衣，谓是沉船，引一足踏其上，蚌亟闭口而沉没，水溅面冷如冰，妇为之惊仆。尝有龙下戏其珠，与蚌相持弥日，风涛大作，龙摄蚌高数丈复坠，竟不能胜而去。景泰七年，湖水尽合，蚌自湖西南而出，冰皆为之碎，推拥两旁如积雪然，自是遂不返。


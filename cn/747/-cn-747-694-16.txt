○积薪赋（以“後来者居上”为韵）

积薪如之何，伐自中野；藏用如之何，俟夫爨者。当就燥而未及，固不材而见舍。我盈彼竭，在浸浸以增高；颠之倒之，信多多而益寡。来因高冈之上，徙殊曲突之下。知附势之足贪，兼微光而是假。原乎瞻彼林薄，爰发条枚。绸缪既束，负荷皆来。始交积以发地，俄重叠而如堆。顾遇何期，亦有含音之器；操持傥用，岂无束温之才？匪伐柯於林下，疑设燎於庭隈。入用虽惭於散木，待燃未怯於死灰。幸薰灼之可近，惟抡择之所裁。必能扬大君之光，资烹饪以调味；岂徒发太守之化，祈澍雨以禳灾。观其叠迹连墙，攒形内向。功成执热，化归炎上。催发生於庖人，废全模於梓匠曾不知从横长短之术，成结构高卑之状。犬牙交列，未失本枝之形；蝇翼巧成，犹蓄运斤之望。岂徒分强干弱枝之义，留错节盘根之馀。异抡材而晋用，似曾巢而夏居。幸爝火未熄，与兽炭焚如。无之实难，钻燧者於兹待乏；虽欲勿用，和羹者焉能舍诸？古人惩用贤之乖，喻积薪为偶。奚自我而争先，反忽焉而在後。念采掇之所在，顾高下而何有。倘坚贞之可求，庶有心而不朽。

费冠卿

冠卿字子军，青阳人。元和二年进士。母丧庐墓，隐居九华少微峰。长庆三年，御史李仁修举孝节，召拜右拾遗，辞不受。


赵蕃　夜坐读书闻瓶梅之香口占五绝

客去门扃未作眠，续灯添火了残编。

此时孤绝谁相与，能送幽香亦可怜。

赵蕃

赵蕃　夜坐读书闻瓶梅之香口占五绝

非风非月自腾香，我亦何心适与当。

此味绝佳谁得解，顾须攀折走林塘。

赵蕃

赵蕃　夜坐读书闻瓶梅之香口占五绝

旧说春寒花较迟，况今冰雪已逾时。

一枝借得书窗暖，未许游蜂戏蝶知。

赵蕃

赵蕃　夜坐读书闻瓶梅之香口占五绝

身落江南不自悲，正欣梅也可供诗。

纷纷桃李胡为者，政似当年蔡克儿。

赵蕃

赵蕃　夜坐读书闻瓶梅之香口占五绝

一从丛桂落秋风，佳处长孤阿堵中。

及至梅花又冰雪，一枝虽少与多同。

赵蕃


○请选良家女充後宫议（贞观十三年二月）

谨按王者正位，作为人极，朝有公卿之列，室有嫔御之序，内政修而家理，外教和而国安。爰自周代，洎乎汉室，名号损益，时或不同，然皆寤寐贤才，博采淑令，非唯德洽宫壶，抑亦庆流邦国。近代以降，情溺私宠，掖庭之选，有乖故实。或微贱之族，礼训蔑闻；或刑戮之家，怨愤充积。而滥吹名级，入侍宫闱，即事而言，窃未为得。臣等伏请今日以後，後宫及东宫内职员有阙者，皆选有才行充之。若内无其人，则旁求於外，采择良家，以礼聘纳。


○述圣赋序

朕以二九之年，属天下丧乱，毒流区夏，祸遍郊畿，群雄则蜂骇云兴，猛将则风驱雾合。年二十有四，慷慨京邑，电发中原；震荡三川，扫清八荒。及至壮年，获临宝位，然乃远夷委贽，万国归心。致使朝有进善之臣，野无行歌之士。节义盈於私室，狱讼息於公门。一尉候於东西，混车书於南北，由是偃组练而敷礼乐，放牛马而逸黎元。方欲纪石封山，握河沈璧，功既成矣，世既贞矣，信可以优游暇豫，作乐崇德者欤！故因兹馀隙，乃修苑囿。其胜地则有积翠凝碧，其川阜则有濯龙平乐。若乃南面双阙，北对芒山，引洛浦之通波，连郏鄏之余址。丛薄本丽，加之以芳节；池沼素美，莹之以初阳。舞蝶游丝，带清飚而散影；分花交柳，映碧浪而成文。巨树千寻，结轻烟而耸翠；危峰万仞，照落景而开红。云气萦岩，似游仙於巫峡；霓光染溜，类濯锦於成都。戏羽闲关，互飞沈於蒙密；游鳞瀺灂，乍出没於芰荷。翔泳之美尽斯，仁智之乐备矣。可以遁形匿迹，可以养志恬神，独往襄城之中，斯可观也，邈然姑射之上，何以加兹？余每览巢、许之俦，松、乔之匹，未尝不慨然慕之，思可脱屣长辞，拂衣高谢。欻复以时运见羁，因留连於大任，徒有轻举之志，而不达者，其天意也，岂人事乎？


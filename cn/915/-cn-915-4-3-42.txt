◇改行四分历诏（二年二月甲寅）

朕闻古先圣王，先天而天不违，后天而奉天时。《河图》曰：「赤九会昌，十世以光，十一以兴。」又曰：「九名之世，帝行德，封刻政。」朕以不德，奉承大业，夙夜畏，不敢荒宁。予末小子，托在于数终，曷以缵兴，崇弘祖宗，拯济元元？《尚书璇玑钤》曰：「述尧理世，平制礼乐，放唐之文。」《帝命验》曰：「顺尧考德，题期立象。」且三、五步骤，优劣殊轨，况予顽陋，无以克堪，虽欲从之，末由也已。每见图书，中心恧焉。间者以来，政治不得，阴阳不和，灾异不息，疠疫之气，流伤于牛，农本不播。夫庶征休咎，五事之应，咸在朕躬，信有阙矣，将何以补之？《书》曰：「惟先假王正厥事。」又曰：「岁二月，东巡狩，至岱宗，柴，望秩于山川。遂觐东后，叶时月正日。」祖尧岱宗，同律度量，考在玑衡，以正历象，庶乎有益。《春秋保乾图》曰：「三百年斗历改宪。」史官用太初邓平术，有馀分一，在三百年之域，行度转差，浸以谬错。璇玑不正，文象不稽。冬至之日，日在斗二十二度，而历以为牵牛中星。先立春一日，则《四分》数之立春日也。而以折狱断大刑，于气已迕，用望平和随时之义，盖亦远矣。今改行《四分》，以遵于尧，以顺孔圣奉天之文。冀百君子越有民，同心敬授，傥获咸熙，以明予祖之遗功。（《续汉·律历志中》，又蔡邕《历议》，《宋书·历志》一，又《文选·永明九年策秀才文》注引《续汉书》）


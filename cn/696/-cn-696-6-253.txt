寄献石斋先生


其一

张禹朱游同日见，汉皇亲御承华殿。
抗论雷霆白日移，虎贲壮士皆惊疑。
啬夫利口得官爵，长孺直道将安归。
车如鸡栖马如狗，南行不系都亭柳。
大涤山头天目云，西真洞口馀杭酒。
谈笑无令管乐知，文章不落庖娲后。
遥闻虏渡桑乾河，恒山岱岳烟尘多。
不觉慷慨悲滂沱，安得猛士挥雕戈。
腰间弓剑三摩挲，伐鼓鏦金驱橐驼。
此时将军起婆娑，阁门随例朝鸣珂（指戊寅冬事也，时侍师于禹航）。

其二

烈风萧条吹百羽，朱凤葳蕤适南土。
罗毕如云不见天，秦人高歌楚人舞。
出门不向妻子辞，八尺银珰五色组。
虎须校尉红锦裘，峨舸大艑下江州。
蛟龙娟娟碧沙静，日月冥冥青枫秋。
赭衣墨帻安鱼服，予亦相逢淮水曲。
京华时事不足论，惨淡相看日弥促。
镰刃谁留门外兰，庖厨肯恕山中鹿。
可怜举世学浮沈，烛龙回照杳难寻。
苍茫不解时人意，慰藉还凭明主心。
我有短札置怀袖，安能一矢千黄金。
平生风义惭师友，陈蔡相从但鼓琴（庚辰秋，师被逮至淮南，予遇之）。

其三

阊阖门开翡翠城，凤凰十二相和鸣。
碧血一洒玉阶裂，惊雷急电何时平。
门生往往自引匿，故吏不复来通名。
贾彪奔走何侧趗，曹鸾上书翻桎梏（谓叶、涂诸公也）。
钩连几作甘陵部，相将同入黄门狱。
绯衣狱吏行生风，黄封小匣排当中。
更番榜掠不知数，但称汝罪如山崇。
小臣万死不足惜，圣德如天辉简策。
带血晨兴写孝经，和枷夜卧编周易。
爰书一旦出风尘，薄谴由来湘水滨。
万里同声颂明主，海内相看似古人（辛巳，师自诏狱得论戍）。

其四

祝融峰下巴陵水，芰裳荷盖千馀里。
朝随山鬼啼黄熊，暮逐江妃乘赤鲤。
屈平问天天不语，楚壁淋漓石文紫。
子规一声云欲裂，年年月下耕兰芷。
洞庭南去走辰阳，二酉茫茫多典章。
帝遣仙人读金简，青鸾白凤相翱翔。
丹砂聊作大官膳，石室真为太史藏。
虞帝南游湘水绿，苍梧绵连九疑麓。
骖乘曾无（一作闻）皋与夔，携手英皇倚修竹。
我欲束书上重华，玉女在旁不敢告。
宫中何人奏箫韶，为君起舞南薰曲（言戍酉阳也）。

其五

南箕堕地人不识，天子梦中见颜色。
岩花岩草几春秋，岩下胥靡侍君侧。
致君尧舜会有期，许身稷契非无术。
夫君八月上浔阳，彭湖朱雁云苍苍。
短衣白帽老江汉，寒风秋月连潇湘。
至尊夜坐南薰殿，甲帐沈沈罢深宴。
诏书飞渡巴陵湖，迁客旋归少阳院。
朝士相逢但相贺，凤至麟游岂足羡。
造膝之言不可明，纷纷论荐皆成名。
自是汉皇思故剑，此身今已属苍生（壬午之秋，天子召师还旧职）。





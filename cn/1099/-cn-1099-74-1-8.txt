○器械之利一 【 用弩】

臣按自昔談兵者、皆以弩為中國之長技、故漢兵器以弩為尚、將軍有強弩積弩之名、而其用人、則有材官蹶張之目、平城之圍、陳平請強弩傳兩矢外向、夏侯嬰徐行、弩皆引滿外向、淮南之反、亦欲以強弩臨江而守、卜之亦願與臨菑習弩者請行死之、與夫弓弩持滿抱弩負閵 【 盛弩箭箙】 見于周亞夫韓延壽之傳、自古用弩以取勝、見于史傳者。不可勝紀、今世則惟用弓矢。而所謂弩者。隊伍之間不復用矣。意者有神機火鎗之用以代之。故不復置歟然以臣觀之、二者皆不可偏廢也虜惟弓矢一事。今我既用弓矢。又用火鎗。而又復用古人之弩。則是虜之長兵一。而我之長兵三。以一制三。虜騎欲來衝突。不待短兵接。而我之三技。巳斃之于百步之外也。


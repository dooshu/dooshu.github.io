○上东宫请讲学启

臣某等启：臣闻安国家、定社稷者，武功也；经天地纬礼俗者，文教也。社稷定矣，固宁辑於人和；礼俗兴焉，在刊正於儒范。顺考古道，率由旧章：故周文王之为世子也，崇礼不倦；魏文帝之在春宫也，好古无怠。博览史籍，激扬令闻，取高前代，垂名不朽。伏惟皇太子殿下英睿天纵，圣敬日跻，神密发，雄威立断，廓清氛，用宁家国，兆人由是归德，六合所以推功。主鬯青宫，固本也；分务紫极，观政也。副群生之望，作累圣之储，殿下之於天下，可谓不轻矣！监国理人，可谓至重矣！莫不拭目而视，清耳而听，冀闻异政，以裨圣道。臣愚伏愿崇太学，简明师，重道尊儒，以养天下之士。今《礼经》残缺，学校凌迟，历代经史，率多纰缪，实殿下阐扬之日，刊定之秋。伏愿博采文士，旌求硕学，表正九经，刊考三史，则圣贤遗范，粲然可观。况殿下至性神聪，留情国体，幸以问安之暇，应务之馀，引进文儒，详观古典，商略前载，讨论得失，降温颜，闻谠议，则政途理体，日以增益，继业承祧，永垂德美。臣等行业素轻，艺能寡薄，顾惭多士，叨侍宫闱，日夜惧，无以匡辅区区微诚，愿效尘露。轻进刍鄙，望垂采择，临启如失，伏用兢惶。谨启。








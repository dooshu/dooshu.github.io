◇桑赋（并序）

皇太子便坐，盖木将军直庐也。初世祖武皇帝为中垒将军，植桑一株，世更二代，年渐三纪，扶疏丰衍，抑有瑰异焉。

夫何佳树之洪丽，超托居乎紫庭。罗万根以下洞，矫干条而上征。岂民黎之能植，乃世武之所营。故其形瑰族类，体艳众术。黄中爽理，滋荣烦缛。绿叶兴而盈尺，崇条蔓而曾寻。希太极以延峙，映承明而广临。华飞之流响，想鸣鸟之遗音。惟历数之有纪，恒依物以表德。岂神明之所相，将我皇之先识？跨百世而勿翦，超长年以永植。（《艺文类聚》八十八，《御览》九百五十五。）

稚节以夙茂，蒙劲风而後凋。（《文选》鲍照《行药至城东桥诗》注）


苏沈良方卷五


桂香散


治脾胃虚弱，并妇人脾血久冷。

高良姜剉，炒香熟。　草豆蔻去壳炒。　甘草　白术　缩砂仁　厚朴去粗皮，剉。各一两。　青橘皮去瓤，炒黄。　诃子肉各半两。　肉桂一分。　生姜切。　枣肉各一两。二味同厚朴一处，用水一碗，煮令干，同杵为团，焙干用。

右同为末，每服二钱，入盐少许，沸汤点，空心服。此药偏疗腹痛。天台吕使君自来有腹痛，遇疾发即闷绝，连日不差。有一道士点此散饮之，一服遂定。自后每发，即饮数服，痛如失去。予得之，累与人服，莫不神验。治冷泻尤妙，腹痛最难得药。此方只是温脾药耳，特工止痛，理不可知。





引气丹


理一切滞气。

硃砂研。　安息香研。　麝香研。各一分。　白芥子三百六十粒。炒。　大戟末一钱匕。　牛黄半钱。研入。　牵牛末一钱匕。　五灵脂研入。　乳香研入。　没药研入。各一钱。　班猫二十七个。去翅、头、足，研入。　巴豆十七粒(1)。研出油，不出油，助使快。

右件都研令匀，用红米饭为丸如麻子大，临时汤下之。太医潘璟带囊中常贮此药，仓猝疾多用之。





沉麝丸


治一切气痛不可忍。端午日午时合。

没药　辰砂　血竭　麝香　沉香各一两。　木香半两。

右皆生用。银磁器熬生甘草膏，为丸皂荚子大。姜、盐汤送下。血气，醋汤嚼下。松滋令万君拟宝此药。妇人血痛不可忍者，只一丸。万君神秘之，每有人病，止肯与半丸，往往亦瘥。





礞石丸


治诸气。

硇砂一两。米醋三升化。　巴豆霜二两半。以上先煮。　青礞石半两。研。　三棱一两。醋浸一宿，煨。以上次煮。　大黄一两半。分三分煨炒。又次煎。　木香　槟榔　肉豆蔻　猪牙皂角去皮，炒，一云“炙”。　肉桂　干姜炮。　丁香　蓬莪术各一两。　芫花醋浸一宿。炒微有烟。　青橘皮　白豆蔻　墨烧八分过。各半两。　胡椒　粉霜研。各一分。　面二两，酒半斤化。又次煎。

以硇砂、醋合巴豆煮两食久，投礞石、三棱，又投酒面，又投大黄，相去皆半食久，乃入众药。熬圆绿豆大。每服三五圆，酒饮杂下。凡症积饮食所伤、气凝、谷食不化，皆能愈。





褐丸


消食化气，止泄泻、腹中诸冷疾。

乌头炮，去皮。　桂　香附子微炒。　干姜炮。　陈橘皮微炒。

右先用川巴豆取肉，麻油内慢火煎。自旦及午，候巴豆如皂子色即止。净拭，冷水中浸两日，日再换水。又拭干，研如油极细，须研一日方可用。以铁匙刮起，薄摊新瓦上，如一重纸厚。候一伏时，以铁匙刮下，再研极细。每巴豆霜一两，即诸药各五两为细末，水调成膏(2)，与巴豆同研千万匝，再用绢罗过。更研令匀，用陈米一升半为细末，水调成膏，直候微酸臭，即煮为硬糊。细研，令无块硬处，乃与众药一处为丸，如巴豆大(3)。每服五七丸，随汤使下。此只是食药，然食药方至多，无如此方者，能和脾、消气、进食、止泻、去积。凡食物壅隘，服之即消。腹中不平，脾胃诸疾，服之莫不康泰。苏州有人卖一硃砂丸食药，无所不治，其效如神，以此致巨富。服其药者遍天下，人无有得其真方者。后有亲人窃得，乃与此一同，但加硃砂为衣耳。人家宜常合，长少皆可服，的的可赖。





神圣香薷散(4)


治胃气虚、霍乱吐泻、转筋腹痛。【原注】出吴兢《五脏论》。

香薷穗经霜者。一两半。　新厚朴取心。　川黄连各二两。　白扁豆一两。焙。

右先用姜汁四两，一处杵黄连、厚朴二味，令细，炒成黑色。入香薷、扁豆二味，都为末。每服五钱，水一盏、酒一盏，共煎至一盏，入磁瓶内，蜡纸封，沉入井底，候极冷，一并服。二服，至死者亦活。京师有人卖此药，一服三百钱。





治腹中气块方


大黄　荜拨等分。生用。

右蜜丸梧子大，麝香水下二三十丸，空心服，日三服。贵州守李承议得岚瘴，夫妇、儿女数人相继而死。有二子归岭北，皆病腹中有块如瓜，瘦若欲死。陈应之与此方，服及三十服，气块皆消。应之云：“此寒热相杂所致，当以寒热二物攻之。”





栀子汤


治胸痺切痛。

栀子二两。　附子一两。炮。

右每服三钱。水一大盏、薤白三寸，同煎至五分，温服。泗州有人病岁余，百方不效，服此二服顿愈。





苏合香丸


治肺痿、客忤、鬼气、传尸、伏连、殗殜等疾，卒得心痛、霍乱、吐痢、时气、诸疟、瘀血、月闭、痃癖、丁肿、惊痫、邪气、狐媚、瘴疠等疾。

苏合香　白术　硃砂　沉香　诃子肉　丁香　木香　香附子　白檀香　乳香　荜拨　乌犀屑　安息香各一两。　麝香　龙脑各半两。

右为末，炼蜜丸如鸡头实大，每服一丸，温酒嚼下，人参汤亦得。此方人家皆有，恐未知其神验耳。本出《广济方》，谓之“白术丸”，后人编入《外台》《千金》等方，真宗朝尝出苏合香酒赐近臣，又赐苏合香丸，自此方盛行于世。此药大能安气血，却外邪。凡疾自内作、不晓其名者，服此往往得效。惟治气疰、气厥、气逆、气不和、吐痢、荣卫阻塞尤有神功。予所亲见者，尝有淮南监司官谢执方，因呕血甚久，遂奄奄而绝，羸败已甚，手足都冷，鼻息皆绝，计无所出。惟研苏合香丸灌之，尽半两遂苏。又有某船工病伤寒，日久而死，但心窝尚暖，不忍弃而不救，试与苏合香丸灌之，四丸乃省，遂瘥。又友人为两浙提点刑狱，尝病大泻，目视天地皆转，神思不理，诸药不效。服苏合香至两丸许，顿觉轻爽，腹泻亦止。予目睹救人于将绝者不可胜计。人家不可无此药，以备急难，瘟疫时服之尤验。仓猝求人参不得，只白汤亦佳，勿用酒。古方虽云用酒下，多不效，切宜记之。东阳刘使君少时尝病瘵，日渐羸削，至于骨立，肌热、盗汗不止(5)。人有劝服此药，凡服八九两，所苦都瘥。一方有牛黄半两，古方无之，乃后人加也。





明月丹


治诸痨。

兔屎四十九枚。　硇砂如兔屎相类大者四十九枚。

右用生蜜为丸，以生甘草半两，碎，浸一夜。取汁，五更初下七丸，勿令病人知之。药下后，频看，若有虫，急打杀，以桑火油煎使焦，弃恶水中。三日不下，更服，须月三日以后，望前服之。忌见丧服、色衣、妇人、猫、犬之类。后服治痨补气药，取瘥。威愍孙元规藏此方，数能活人。江阴万融病痨，四体如焚，垂困。一夜梦神腹拥一月，大如盘，明烂不可正视，逼人心骨皆寒。已而悸寤，俄有人扣关，乃威愍使人遗之药，服之遂瘥。问其名，则“明月丹”也，始悟向之所梦。大抵此药最治热痨，又云伤寒、烦燥、骨热皆治。





火角法


治久冷痰咳嗽及多年痨嗽服药无效者。

雄黄通明不夹石者。一两。　雌黄不夹石者。半两。二味同研极细。　蜡三两(6)。右先镕蜡令汁，下药末搅匀，候凝刮下。用纸三五段，每段阔五寸、长一尺，镕药蜡，涂其一面令厚。以竹箭卷成筒子，令有药在里，干令相著，乃拔去箭。临卧，熨斗内盛火，燃筒子一头令有烟，乃就筒子长引气吸取烟，陈米饮送下。又吸，每三吸为一节，当大咳，咯出冷涎，即以衣覆卧，良久汗出。若病三五年者，二三节即瘥(7)。十年已上，瘦甚、咳声不绝、胸中常有冷痰、服药寒温补泻俱无效者，日一为之，不过五七日良愈。先君户部病痰嗽，胸中常如冰雪，三年而伯父继感嗽，又六年羸瘵殆困，百方治之皆莫愈。用此二三为之，皆瘥。





九宝散


治积年肺气。

大腹并皮。　肉桂　甘草炙。　干紫苏(8)　杏仁去皮尖。　桑白皮各一两。　麻黄去根。　陈橘皮炒。　干薄荷各二两(9)。

右捣为粗末，每服一钱匕(10)，用水一大盏、童子小便半盏、乌梅二个、姜钱五片，同煎至一中盏，滤去滓。食后临卧服。两浙张大夫病喘二十年，每至秋冬辄剧，不可坐卧，百方不瘥。后得临平僧法本方，服之遂瘥。法本凡病喘三十年，服此药半年乃愈，永不复发。凡服此药，须久乃效。





何首乌散


治脚气、流疰、头目昏重、肢节痛、手足冷、重热、拘挛、浮肿、麻痺、目生黑花。出《灵苑》。

何首乌水浸一日，切厚半寸，黑豆水拌匀，令湿。何首乌重重相间，蒸豆烂，去豆，阴干。　仙灵脾叶　牛膝以上各酒浸一宿。　乌头水浸七日，入盐二两半，炒黄色。以上各半斤。

右每服二钱，酒下，或粥饮调下，日三服，空心食前。久患者半月效。先君同官王绰礼部有女子病足挛痛二岁，得此方半月愈。予老姨亦病手足骨髓中痛，不能堪，久治不瘥，亦得此愈。





经效阿胶方


治嗽，并嗽血、唾血。

阿胶剉碎，微炒。　卷柏去尘土。　生干地黄熟者不用。　干山药　大蓟独根者更佳。日影干。　五味子净。各一两。　柏子别研。　茯苓　百部　远志去心。各五钱。　人参　鸡苏　麦门冬　防风净。各半两(11)。

右十四味(12)，并择好药材，依方修制，捣罗为末。炼蜜丸如弹子大，不拘时候，浓煎小麦并麦门冬汤嚼下半丸，加至一丸。若觉气虚，空心不用服。





灸咳逆法


予族中有病霍乱，吐痢垂困，忽发咳逆，半日之间，遂至危殆。有一客云有灸咳逆法，凡伤寒久疾得咳逆，皆为恶候，投药皆不效者，灸之必愈。予遂令灸之，火至肌，咳逆已定。元丰中，予为鄜延经略使，有幕官张平序病伤寒已困，一日官属会饮，通判延州陈平裕忽言张平序已属纩，求往见之。予问：“何遽至此？”云：“咳逆甚，气已不属。”予忽记灸法，试令灸之。未食顷，平裕复来，喜笑曰：“一灸遂瘥。”其法：乳下一指许，正与乳相直骨间陷中，妇人即屈乳头度之，乳头齐处是穴。艾炷如小豆许，灸三壮。男灸左，女灸右，只一处，火到肌即瘥。若不瘥，则多不救矣。





羌活散


止咳逆。【原案】《三因方》有丁香一两(13)。

羌活　附子炮。　茴香微炒。各半两。　木香　干姜炮，去土。各一两(14)。

右每服二钱，水一盏、盐一捻同煎一二十沸，带热服，一服止。





治肺喘方


蒲颓叶微似棠叶，尤柔厚。背白似熟羊皮，经冬不凋。花正如丁香，蒂极细如丝，倒悬之，风吹则摇摇然。冬末生花，至春乃敷实，一如山茱萸，味酸可啖，与麦齐熟。其木甚大，吴人名半含，江南名棠，京师名纸钱球(15)，襄汉名黄婆妳。

右一物为末，每服二钱，或温水调下，发时服。有患喘三十年者，服之皆愈。疾甚者服后胸上生小瘾疹痒者，其疾即瘥。一方用人参等分服。





硃砂膏


镇心安神、解热及损嗽血等疾。

硃砂别细研。　生犀　玳瑁　真珠末　苏合香用油和药亦可。　钱液粉各一分(16)。　牛黄　麝香　生脑子　硼砂　琥珀别研。　羚羊角　安息香酒蒸，去沙石，别研入药。各半两。　金末一分。用箔子，研。　新罗人参　甘草微炒。各一两　远志去心。　茯苓各半两。参以下四味同捣。

右都为细末，拌和炼蜜、破苏合油剂诸药为小锭子，更以金箔裹之，磁器内密封。每用一皂子大，食后含丸(17)。卫尉叶丞得效，并阿胶丸相杂服。此药治血安神，更胜至宝丹。





蕊珠丹


镇心空膈、去入邪气及妇人血攻寒热等疾，但惊忧成病皆主之。

辰砂一两二分(18)。凤尾草一握，水研汁，煮砂一食久，水洗干，研。　桃仁四十九枚，生。　牛黄一分。　附子一分半。纸裹煨。　安息香一分。蜜一分、酒少许煮成膏。　麝香二钱。　阿魏薄切，微焙。　木香各半两。

右丸如豆大，五匕至十圆。妇人桃仁醋汤下(19)，丈夫桃仁盐汤下。侍郎郎简之妻，因悲忧病，腹中有两块，皆如拳，每相冲击，则闷绝，坚不可破，卧岁余。服此药，两块皆失所在。





至宝丹


本池州医郑感庆历中为予处此方，以其屡效，遂编入《灵苑》。

生乌犀　生玳瑁　琥珀　硃砂　雄黄各一两。　牛黄　龙脑　麝香各一分。　安息香一两半。酒浸，重汤煮令化，滤去滓，约取一两净。　金箔五十片。

右丸如皂角子大，人参汤下一丸，小儿量减。旧说主疾甚多，此丸专疗心热血凝、心胆虚弱、喜惊多涎、眠中惊魇、小儿惊热、女子忧劳、血滞血厥，产后心虚怔忪尤效。血病，生姜、小便化下。



* * *



(1)　十七粒：《知》本作“二十七粒，去皮”，《知》本案：馆本“二七粒”。

(2)　水调成膏：《知》本无。

(3)　巴豆：《知》本作“绿豆”。

(4)　《知》本案：程本作“香茸散”。方中“香薷”及制法内入“香薷”俱作“香茸”，疑误，今遵馆本。

(5)　不止：《知》本作“劳状皆俱”。

(6)　三两：《知》本作“二两”。《知》本案：馆本“三两”。

(7)　节：原本作“吸”，据《知》本改。

(8)　干：《知》本作“甘”。

(9)　二：《知》本作“三”，《知》本案：馆本“各二两”。

(10)　一：《知》本作“十”。

(11)　按：“人参、鸡苏、麦门冬、防风”四味，原本无，据《知》本补。

(12)　十四味：原本无，据《知》本补。

(13)　《三因方》有丁香一两：《知》本作“出《灵苑》”。

(14)　各一两：《知》本作“各枣许”。

(15)　纸钱球：《知》本作“纸钱棠球”。

(16)　钱液：原本作“铢艳”；“各一分”，原本作“各一两”，俱据《知》本改。

(17)　丸：《知》本作“化”。

(18)　二：《知》本作“一”。

(19)　桃仁：《知》本作“桃心”。《知》本案：馆本“桃仁”。下同。






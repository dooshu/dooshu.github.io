陆游　蔬食

墙阴春荠老，笋蕨正登盘。

野饁元无妇，村醅不属官。

何由取熊掌？幸免买猪肝。

犹胜烦秦相，绨袍闵一寒。

陆游

陆游　蔬食

今年彻底贫，不复具一肉；

日高对空案，肠鸣转车轴。

春荠忽已花，老笋欲成竹；

平生饭蔬食，至此亦不足。

孰知读书却少进，忍饥对客谈尧舜。

但令此道粗有传，深山饿死吾何恨！

陆游

陆游　蔬食

肉食从来意自疑，斋盂况与病相宜。

老羝昔作春蔬祟，断稿今无晚钓诗。

陌上烟苕谁采采？墙阴风叶正离离。

人生饥饱初何校，一斛槟榔笑汝痴。

陆游


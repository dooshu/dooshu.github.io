【有所思】

〖古今乐录曰：汉大乐食举第七曲亦用之。不知与此同否。〗

有所思。乃在大海南。何用问遗君。（《御览》作为问遗。）双珠玳瑁簪。用玉绍缭之。闻君有它（乐府作他。）心。拉杂摧烧之。摧烧之。当风扬其灰。从今以往。勿复相思。相思。与君绝。鸡鸣狗吠。兄嫂当知之。（妃呼豨）秋风肃肃晨风飔。东方须臾高知之。（○《宋书》乐志。《乐府诗集》十六。《广文选》十二。《诗纪》五。又《御览》六百八十作引南、簪二韵。○逯案。双珠玳瑁簪句。当有叠文。妃呼豨。声字。）


○贺平淄青后肆赦状

右，伏奉二月二十二日德音，以淄、青削平，庆赐大洽，率土之内，忭跃无穷。伏惟周灭三监，但明诛放之罚；汉平七国，更严斩杀之科。未有剪覆凶渠，抚存疑类，威暂行而德洽，诛才及而恩加。操兵者悉获归休，秉耒者更闻优复。与之种食，丰以货财，疾苦尽除，鳏孤咸育。葬战死之骨，增以赏延；怜刃伤之肌，存其廪给。涤山川之旧污，申节义之余冤。功多受三事之荣，节著有十连之宠，较然逆顺，益以彰明。和气远周，罢七旬之干羽；仁风溥畅，收六月之车徒。寰海永康，夷夏均庆。某忝司戎旅，获奉升平，当伊尹无耻之辰，见咎繇惟轻之德。忭跃之至，倍万恒情。无任庆贺之至。


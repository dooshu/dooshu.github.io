烧梨联句


唐史纪：肃宗召处士李泌于衡山，至，舍之内庭。尝夜坐地炉，烧二梨以赐李泌。颖王恃宠固求，上不许，曰：“汝饱食肉，先生绝粒，何争耶？”

时诸王请联句，颖王曰：“先生年几许，颜色似童儿。”信王曰：“夜枕九仙骨，朝披一品衣。”一王曰：“不食千钟粟，惟餐两颗梨。”上曰：“天生此间气，助我化无为。”

后肃宗恢复两京，泌之策为多。至德宗时拜相，时人方之张子房。

唐史上记：处士李泌有道行，隐居嵩山，曾侍肃宗于东宫。及肃宗即位，遣人各处求访，得之于衡山。既到，待以宾友之礼，就着他在内殿居住，便于咨访。

曾一寒夜，肃宗坐地炉，自烧两个梨以赐李泌。颖王年幼，倚着肃宗宠爱，要这烧的梨吃。肃宗不肯与他，说道：“你终日饱食肉味，先生休粮绝粒，不吃烟火食，故我以此梨赐之，如何来争？”颖王乃止。

此时诸王因请联诗以赠李泌。颖王先倡一联云：“先生年几许，颜色似童儿。”说李泌年纪多少，而颜色美好，只如童子一般。此美其有道养形，异于常人也。信王接一联云：“夜枕九仙骨，朝披一品衣。”说李泌夜间则枕九仙的骨睡着，昼则穿一品极贵的衣服。此美其以隐逸而兼尊贵也。有一王又接一联云：“不食千钟粟，惟餐两个梨。”说李泌固辞相位，不肯受千钟俸禄，惟今夜二梨之赐则受而食之。此美其高尚之志也。于是肃宗凑成末联云：“天生此间气，助我化无为。”说李泌非是凡人，乃上天间气所生，以助我成无为之化也。

其后肃宗收复两京，平安史之乱，李泌之谋策居多。至德宗时为宰相，功业尤著。时人把他比汉时张子房，为神仙宰相也。

夫李泌一山人尔，而肃宗乃呼为先生，称为间气，至烧梨以赐之，此所谓以天子而友匹夫者也。






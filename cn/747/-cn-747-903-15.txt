○论道士处僧尼前表

法常等言：年迫桑榆，始逢太平之世；貌同蒲柳，方值圣明之君。窃闻父有诤子，君有诤臣。法常等虽豫出家，仍在臣子之例。有犯无隐，敢不陈之？伏见诏书，国家本系，出自柱下，尊祖之风，形於前典。颁告天下，无得而称。令道士等处僧之上，奉以周旋。岂敢拒诏？寻老君垂范，治国治家，所佩服章，亦无改异。不立观宇，不领门徒，处柱下以全真，隐龙德而养性。智者见之谓之智，愚者见之谓之愚，非鲁司寇，莫之能识。今之道士，不遵其法，所著衣服，并是黄巾之馀，本非老君之裔。行三张之秽术，弃五千之妙门，反同张禹，漫行章句。从汉魏已来，常以鬼道化於浮俗，妄托老君之後，实是左道之苗，若位在僧尼之上，诚恐真伪同流，有损国化。如不陈奏，何以表臣子之忠情？谨录道经及汉魏诸史佛先道後之事，如别所陈。伏愿天慈，曲垂听览。


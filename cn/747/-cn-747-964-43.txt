○请举馆驿旧制奏（元和五年四月御史台）

御史出使及却回，所在馆驿，逢中使等。旧制：御史到馆驿，已於上厅下了，有中使後到，即就别厅。如有中使先到上厅，御史亦就别厅。因循岁年，积为故实。访闻近日多不遵守，中使若未谙往例，责欲逾越；御史若不守故事，惧失宪章。喧竞道途，深乖事体。伏请各令遵奉旧例，冀其守分。








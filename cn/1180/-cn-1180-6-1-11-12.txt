恭谢手敕疏


今日伏蒙圣恩，特降手敕：“谕太师张太岳，朕自冲龄登极，赖先生启沃佐理，心无所不尽，迄今十载，四海升平，朕垂拱受成，先生真足以光先帝顾命。朕方切倚赖，先生乃屡以疾辞，忍离朕耶？朕知先生竭力国事，致此劳瘁，然不妨在京调理，阁务且总大纲，着次辅等办理，先生专养精神，省思虑，自然康复，庶慰朕朝夕惓惓之意。钦赐元辅银八宝四十两、甜食二盒、干点心二盒、烧割一分。”该司礼监太监魏朝，赍捧到臣私寓。臣谨伏枕叩头祗领讫。

臣病困之余，不能措辞，感谢之悰，言不能悉。






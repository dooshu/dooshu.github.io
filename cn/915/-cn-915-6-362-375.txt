○沙汰众僧教



夫神道茫昧，圣人之所不言，然惟其制作所弘，如将可见。佛所贵无为，殷勤在于绝欲，而比者陵迟，遂失斯道，京师竞其奢淫，荣观纷于朝市，天府以之倾匮，名器为之秽黩，避役锺于百里，逋逃盈于寺庙，乃至一县数千，猥成屯落，邑聚游食之群，境积不羁之众，其所以伤治害政，尘滓佛教，固已彼此俱弊，实污风轨矣。便可严下在此诸沙门，有能伸述经诰，畅说义理者，或禁行整，奉戒无亏，恒为阿练若者，或山居养志，不营流俗者，皆足以宣寄大化，亦所以示物以道，弘训作范，幸兼内外，其有违于此者，皆悉罢道。（《高僧传》六、《出三藏记集》十五作“悉皆罢遣”。）所在领其户籍，严为之制，速申下之，井列上也。唯庐山道德所居，不在搜简之例。（《宏明集》十二）




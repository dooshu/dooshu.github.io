○小品经序



般若波罗蜜者，穷理尽性之格言，菩萨成佛之弘轨也。轨不弘，则不足以冥群异，一指归；性不尽，则物何以登道场，成正觉？正觉之所以成，群异之所以一，何莫由斯道也！是以累教殷勤，三抚以之频发；功德叠校，九增以之屡至。如问相标玄而玄其玄，幻品忘寄而忘其忘，道行坦其泽，难问穷其源，随喜忘趣以要终，照明不化以即玄。章虽三十，贯之者道；言虽十万。倍（一作佩。）之者行。行凝然后无生，道足然后补处，乃（一作及。）此而变一切智也。法华镜本以凝照，般若冥末以解悬，解悬理趣，菩萨道也；凝照镜本，告其终也。终而不泯，则归途扶疏，有三实之迹；权应不夷，则乱绪纷纶，有惑趣之异。是以法华般若，相待以期终；方便实化，冥一以俟。（一作侠。）尽。论其穷理尽性，夷明万行，则实不如照；取其大明真化，解本无三，则照不如实。是故叹深则般若之功重，美实则法华之用征，此经之尊，三抚三嘱，未足惑也。有秦太子者，寓迹储宫，拟韶区外，习味斯经，梦想增至，准悟大品，深知译者之失，会闻鸠摩罗法师神授其文，真本犹存，以弘始十年二月六日请令出之，至四月三十日校正都讫。考之旧译，真若荒田之稼，芸过其半，未讵多也。斯经正文，凡有四种，是佛异时适化广略之说也。其多者云有十万偈，少者六百偈，此之大品，乃是天竺之中品也。随宜之言，复何必计其多少，议其烦简邪？梵文雅质，案本译之，于丽巧不足，朴正有余矣，幸冀文悟之贤，略其华而几其实也。（《释藏鳞》一，又《迹》八。）




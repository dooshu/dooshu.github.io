15　六朝人多精於禮


宋何承天傳云：「先是禮論有八百卷，承天删減并合爲三百卷。」又王儉别鈔條目爲三十卷〔一〕。閻按：南史王儉傳作「十三」。〇何本、三箋本亦作「十三」。梁孔子袪續一百五十卷，隋江都集禮亦撮禮論爲之。朱文公謂六朝人多精於禮，當時專門名家有此學，朝廷有禮事，用此等人議之。唐時猶有此意。潘徽江都集禮序曰：「明堂曲臺之記，南宫東觀之説，鄭、王、徐、賀之答，崔、譙、何、庾之論，簡牒雖盈，菁華蓋鮮。」杜之松借王無功家禮問、喪禮新義，無功條答之。又借王儉禮論，則謂：「往於處士程融處曾見此本，觀其制作，動多自我，周、孔規模，十不存一。」今諸儒所著皆不傳，蓋禮學之廢久矣。

【元圻案】何承天，注見四卷十七頁〔二〕。〇南史王儉傳：「儉，字仲寶。何承天禮論三百卷，儉抄爲八帙，别抄條目爲十三卷。朝儀舊典，晉、宋來施行故事，撰次諳憶，無遺漏者。齊武帝五年，開府儀同三司。卒年三十八，謚文憲。」〇梁書儒林傳：「孔子袪，會稽山陰人。續何承天集禮論一百五十卷。」〇南史儒林傳文同。〇隋書文學傳：「潘徽，字伯彦，吴郡人也。晉王廣引爲揚州博士，令與諸儒撰江都集禮一部。令徽作序云云，名曰江都集禮，凡十二帙一百二十卷。」〇唐文粹八十一：杜之松答王績書曰：「蒙借家禮，今見披尋，微而精，簡而備，誠經傳之典略，閨庭之要訓也。其喪禮新義，頗有所疑，謹用條問，具如别帖。」又王績答書曰：「枉帖垂問家禮、喪服新義五道，度情振理，探幽洞微，誠非野人所敢酬析。但先人遺旨，頗曾恭習，謹因還使，條申如左。又於楊方奉口處分借王儉禮論。門庭所蓄，先無此書，往於處士程融處曾見此本。觀其制作，動多自我〔三〕，周、孔規模，十不存一，恐不足以塵大雅君子之視聽也。」〇唐書隱逸傳：「王績，字無功，絳州龍門人。兄通，隋末大儒也。績大業中舉孝悌廉潔，授祕書正字。求爲六合丞，解去。著書自號東皋子。杜之松，故人也，爲刺史，請績講禮，答曰：『吾不能揖讓邦君門，談糟粕，棄醇醪也。』」〇日知録六〔四〕：「宋元嘉末，徵隱士雷次宗詣京邑，築室於鍾山西巖下，爲皇太子諸王講喪服經。齊初，何佟之爲國子助教，爲諸王講喪服。陳後主在東宫，引王元規爲學士，親授禮記、左傳、喪服等義。魏孝文帝親爲群臣講喪服於清徽堂。而梁書言始興王薨，昭明太子命諸臣共議，從明山賓、朱异之言，以慕悼之辭宜終服月。」自注：「梁、陳、北齊各有皇帝、皇后、太子、王侯已下喪禮之書，謂之凶儀。」

〔一〕「三十」，元刊本、清嘉慶本作「十三」。

〔二〕按見本書卷四第二八「土圭度地之法」條注。

〔三〕「我」，四庫本唐文粹卷八一重答杜君書作「任」。

〔四〕「六」，原作「四」，據四庫本日知録卷六檀弓改。






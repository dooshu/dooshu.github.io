○太清神鉴序

至神无体，妙万物以为体。至道无方，鼓万物以为用。故浑沦未判，一气湛然。太极才分，三才备位。是以阴阳无私，顺万物之理以生之。天地无为，辅万物之性以成之。夫人生居天地之中，虽禀五行之英，为万物之秀者，其形未兆，其体未分。即夙具其美恶，蕴其吉凶。故其生也，天地岂容巧於其间哉！莫非顺其世，循其理，辅其自然而已。故夙积其善，则赋其形美而畀福禄。素积其恶，则流其质凶而处夭贱。此其灼然可知，其确然不易也。是以古之贤圣，察其人则观其形，观其形则知其性，知其性则尽知其心，知其心则知其道。观形则善恶分，识性则吉凶著。且伏羲日角，黄帝龙颜，舜目重瞳，文王四乳，斯皆古之瑞相，见之间降之圣人也。其诸贤愚修短，犹之指掌。微毫丝末，岂得逃乎？故相论形神之术，自此而兴焉。其来极多，其论至冗。许负袁天纲陶隐居李淳风之後，不可胜计。然皆穷幽探赜，得之至妙。其或紊乱所说，或异或同，至使学者不能贯於一致。余自稚岁，潜心於此。考古验今，无不徵效。遂特离林屋洞，下山三载，遍搜古今，考之极元者，集成一家之书，目之曰《太清神鉴》，以其至大至明，形无不鉴。至清至莹，象无不分。然未足夺天地赋形之机，亦可尽人之性情耳。谨序。








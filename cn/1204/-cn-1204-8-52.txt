◎冯伟寿词

冯双溪与黄玉林互相标榜，其子伟寿，字艾子，精於律吕，词多自制腔，草尝选其"春风恶劣，把数枝香锦，和莺吹折"一首。又有自度春风袅娜词云："被梁间双燕，话尽春愁。朝粉谢，午花柔。倚红阑故与，蝶围蜂绕，柳绵无数，飞上搔头。凤管声圆，蚕房香暖，笑挽罗衫须少留。隔院兰馨趁风远，邻墙桃影伴烟收。 此子风情未减，眉头眼尾声，尤千事欲说还休。蔷薇刺，牡丹球。殷勤记省，前度绸缪。梦里飞红，觉来无觅，望中新绿，别後空稠。相思难偶，叹无情明月，今年已是，三度如钩。"殊有前宋秦、晁风艳，比之晚宋酸馅味教督气不偿侔矣。馀句如"笑呼银汉入金鲸"，临邛高耻庵列为丽句图云："文子小名艾，非误文也，以双溪寿玉林沁园春词考之云：'更携阿艾，同寿灵椿。'可证。"［古今词话］


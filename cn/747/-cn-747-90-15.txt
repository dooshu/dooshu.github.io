○授太子宾客王牍诸王侍读制

王者之子，在襁褓中，置三师训之，繇古道也。我思成人已来，遘此多难，师训之义，翦焉阙闻，南面称尊，愧於寡昧。繇是言念诸子，疚於厥心，宜择正人，为之傅导。今丞相言尔牍老於《大学》，雅有德行，明君臣父子之道，知《礼》、《乐》、《诗》、《书》之源。可使高步承华，大参望苑，琢磨羽翼，朕有冀焉。爰授正卿，以加峻级，且旌优异，往为傅师。邪蒿鲍鱼，勿俾登俎，胄筵讲肄，为惜分阴。使其知东平为善之规，喜王襃洞箫之赋，承万代之业，固磐石之基，斯实赖於老成人也。


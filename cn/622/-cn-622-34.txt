太玄女

太玄女，姓颛名和，少丧父，或相其母子皆曰不寿，恻然为忧。尝曰：“人之处世，一失不可复得，一死不可复生，况闻寿之限促，非修道不可以延其生也。”遂行访明师，洗心求道，得玉子之术，行之累年，遂能入水不濡，盛寒之时，单衣冰上而颜色不变，身体温暖，可至积日。又能徙官府宫殿城市屋宅于他处，视之无异，指之即失所在。门户椟柜有关钥者，指之即开，指山山摧，指树树折，更指即如故。将弟子行，所到山间，日暮以杖叩石，即石开，入其中，屋室床机帏帐厨廪供酒食如常。虽行万里，所在常尔。能令小物忽大如屋，大物忽小如毫芒。或吐火涨天，嘘之即灭，又能坐炎火之中，衣履不燃。须臾之间，或为小儿，或为车马，无所不作，行三十六术，甚有其效，起死回生，救人无数，不知其何故，所服食亦无得其术者。颜色益少，鬓如鸦，忽白日升天而去。


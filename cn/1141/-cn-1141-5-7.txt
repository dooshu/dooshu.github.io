诸公同集贾园

侍御张雪崶、孝廉王白虹、陈玄公、吴锦雯、嵇叔子、张旭之。

谢公爱丘壑，别墅胜崖居。
况复良朋集，兼之野性疏。
园亭纷窈窕，楼榭上清虚。
杂蕊辞柯后，红榴照眼初。
西山来几席，碣石走林庐。
近坐藤为榻，当轩柳覆渠。
频倾白堕酒，小摘杜陵蔬。
云雾生衣袖，星辰落绮疏。
论交歌宝剑，拚醉解金鱼。
过雨葡萄绿，微风荷芰舒。
忘形从醉醒，高话及樵渔。
它日相思切，加餐有素书。



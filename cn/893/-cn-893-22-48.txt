慈姥竹





《艺文类聚》：《丹阳记》曰：江宁县南四十里有慈母山，积石临江，生箫管竹。王褒《洞箫赋》所称，即此竹也。其竹圆致，异于众处。自伶伦采竹嶰谷，其后惟此干见珍。故历代常给乐府，俗呼为鼓吹山。李善《文选注》：《江图》曰：慈母山，此山竹作箫笛，有妙声。《太平府志》：慈姥山，在当涂县北四十里，积石俯江，岸壁峻绝，风涛汹涌，估舟尝依此以避。其山产竹，圆体而疏节，堪为箫管，声中音律。



野竹攒石生，含烟映江岛。

翠色落波深，虚声带寒早。

龙吟曾未听，[一]凤曲吹应好。[二]

不学蒲柳凋，[三]贞心常自保。

[一]龙吟，用马融《笛赋》中语，见五卷注。



[二]凤曲，用萧史事，见六卷注。



[三]《晋书》：顾悦之曰：“蒲柳常质，望秋先零。”蒲柳，今之水杨也。其叶易凋落。






岕茶歌

岕茶胜事真罕见，脱略茗柯作香片。
顾渚月峡趋下风，倒戈羞与岕山战。
岕阳绝胜无多地，寸壤黄金争品第。
最老庙后称冠军，纱帽棋槃亚兄弟⑴。
问谁造者唐与朱（唐子晋、朱日如。），苦心创获前代无。
抑扬徐疾有妙理，俄顷能分气味殊。
北海韩侯雉城长，玉川遗事传清赏（刻有《玉川遗事》一书。）。
石鼎金泉手自煎，小酌深尝戒卤莽。
就中甲乙难讨寻，贱耳归求鼻舌心。
其甘隽永香蕴藉，非兰非乳鲜知音。
时俗啖名吁可咤，赝鼎偏矜尺璧价。
今年始撷供至尊，庙产摘尽馀中下。
纷纷豪贵竞徵求，令君仰屋山家愁。
物色经时得一啜，才分半盏沾枯喉。
山是阳崖总砂石，瘦吞云日成芳洁。
庙后何偏夺地灵，言人人殊莫能说。
几处茶寒善损神，将花熏染香失真。
气幽色白此柔旨，大叶粗枝翻绝伦。
牙笋鎗旂春太早，月团龙饼添揉造。
桑苧天随安可嗤，后来踵事今人好。
酷耽水厄痴则那，我强解事为茶歌。
岕园未到犹馀恨，山灵妒我将如何（余欲往寻岕山，会雨不果。）。
⑴ 其他有新庙后、犁尖、扇面、香袋、手巾、皮刀、洞顶，皆连壤异名。



池塘生春草

晝公云：「『池塘生春草，園柳變鳴禽』之句，謂有神助，其妙意不可以言傳。」而古今文士多從而稱之，謂之確論。獨李元膺曰：「予反覆觀此句，未有過人處，不知晝公何從見其妙？」蓋古今佳句在此一聯之上者尚多。古之人意有所至，則見於情，詩句蓋其寓也。謝公平生喜見惠連，夢中得之，蓋當論其情意，不當泥其句也。如謝東山喜見羊曇，羊叔子喜見鄒湛，王述喜見坦之，皆其情意所至，不可名狀，特無詩句耳。


◇诸侯公卿妻为皇后服

《服问》云：「君为天子三年，夫人如外宗之为君。」按郑玄注云：「外宗，君外亲之妇也。其夫与诸侯为兄弟，服斩，妻从服周。诸侯为天子服斩，夫人亦从服周。」按王肃注云：「外宗，外女之嫁於卿大夫者也为君服周。」今郑、王虽小异，而同谓夫服君斩，故妻从服周耳。未闻王妃服后与不？《杂记》云：「外宗为君夫人，犹内宗也。」郑注：「皆谓嫁於国中者也。为君服斩，夫人齐，不敢以其亲服服至尊。外宗谓姑姊之女，舅之女及从母，皆是也。内宗五属之亲也。其无服而嫁於诸臣者，从为夫之君。」按先儒皆以有亲服之故，成以君臣之服。琅琊王妃者，是司马道子妻，於孝武定后，本绨姒小功之服。王者绝旁亲，故宜成以臣妾齐琅之周。（《通典》八十一，晋泰元中，琅琊王纳妃，裁登车，而定后凶祸至，即依在途遭丧，改服即位哭。）


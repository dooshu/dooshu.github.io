陈宓　次刘学录梅韵

一株相伴古城隈，日日扶筇探未开。

除是风饕还暂往，若教雪压亦须来。

陈宓

陈宓　次刘学录梅韵

春风来信已分明，不待骚人玉笛横。

莫道未开难等候，开时却恐转关情。

陈宓

陈宓　次刘学录梅韵

明珠的皪逞妍姿，倏见风前舞袖披。

只是嚼芳酸已露，况当小雨弄黄时。

陈宓

陈宓　次刘学录梅韵

琼裾初到似含羞，剩拟人间款曲留。

只恐寒夜归去蚤，先须秉烛问端由。

陈宓

陈宓　次刘学录梅韵

南方地暖开仍早，容易离思岁月长。

幸有高人知此意，山游百度又何妨。

陈宓


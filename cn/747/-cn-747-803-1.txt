○授吏部侍郎徐彦若御史中丞制

敕。御史中丞以独坐为称，岂特崇贵之而已。昔韦仁约是其官僚耳，犹以雕鹗自许，不肯狎公卿，激扬清风，振骇良吏，况长其属者，可忽慢哉？兵戈以来，纪纲废坏，永惟提举，未易其人。执政上言云：“具官徐彦若，掌司宪台，甚著声绩。而自转迁称速，愤郁犹多，使之复为，必或愈於前日。且其祖在天后朝为大理，有正直详平之声。于公积庆，因成相门。而彦若克嗣其家，端庄自立，践历华贯，声闻蔼然。俾持准绳，无以易者。”是用辍天官之贰，再尊任之。尔其砥砺厥心，无忝所举。可依前件。


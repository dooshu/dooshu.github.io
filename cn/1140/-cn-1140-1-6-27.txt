资深汪公墓志铭

元至正末吾乡礼部尚书谯国郡公文节汪先生讳泽民以家居殉国难子别驾用敬舍人用和痛哭不食相继死汪氏遂世以忠孝闻凡十传而为处士公资深讳逢原吾同年友湘乡县令观孝廉灿之父也少挺志?而耻为崭岩执谦养醇里中称长者二子既贵不少变曰吾岂以儿辈一第重哉所居阳坡山与敬亭相望日以孝友笃其家子孙益衆乃置宅城北徒步往来手种梧竹以自娯乐宾客贵人间从其子游者求通谒为夀辄谢不见郡县行乡饮礼固请诣宾筵公掉头曰若强我则南山之南矣配曰周孺人谨俭而慈相朂为善先公卒未几又闻湘乡讣郁郁不怿遂以考终公襁褓而孤祖父母又连殁拮据读书不得志及长子观十岁能文即不就制举曰是在吾子又命其次子铨灿辈次第受业伯氏拜跪如师弟子礼观灿既并举於乡又皆出富平田先生门公焰然亡喜色及长公成进士知湘乡县公若以为忧迎养不往手勒居官十二则以示之既而湘乡多惠政以闻母讣哀恸卒於官湘人为之俎豆公叹曰儿死能得民死亡憾矣初文节公祠毁公亟新之曰君子将营宫室必先宗庙也其上世故籍婺源学士公以文鸣于宋?赐祀田一区文节公增置若干代久浸没公命二子清复勒石母苏氏苦节未闻于朝念之辄泪下其敦本尚孝如此公年七十有五生万历戊子六月二十六日终康熙壬寅八月二十六日配周氏生万历己丑五月十九日终顺治己亥九月二十六日得年七十有一某年月日葬某山之原子四人长观乙未进士知湘乡县次铨郡诸生次灿丙戌举人次炯郡诸生孙六人绍隆绍霖并郡邑诸生绍洪绍楫绍陞绍裕俱有才质孙女三曾孙女二聘字皆巨族始周孺人孝其姑苏氏姑且死诀曰愿冥诉于神使汝多贤子妇以相报云於乎汪氏世系文节公以前详宋濂溪碑铭湘乡兄弟行业兹不具书铭曰

汪肇唐叶丕显宋元忠孝懿节萃厥一门猗与处士匪惟子贵亶有令闻是将式谷其後以无忝文节之子孙


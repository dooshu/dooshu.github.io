黄公度　和郑邦达主簿五绝

斗粟折腰真鄙夫，且图一饱似侏儒。

渊明欲赋归来引，未免弦歌预计谟。

黄公度

黄公度　和郑邦达主簿五绝

望重东京宪与香，自怜忝祖寸无长。

高天厚地容蝼蚁，乞与江湖作漫郎。

黄公度

黄公度　和郑邦达主簿五绝

长倩抱关真碌碌，仲升吐策但平平。

头颅四十已自揣，空负林宗裁鉴明。

黄公度

黄公度　和郑邦达主簿五绝

风姿眇眇志堂堂，诗句惊人易数长。

高士行看三府辟，可容枳棘困仇香。

黄公度

黄公度　和郑邦达主簿五绝

邂逅天涯一破颜，缁尘染素客途艰。

休将俗眼轻游子，无数珠玑咳唾间。

黄公度


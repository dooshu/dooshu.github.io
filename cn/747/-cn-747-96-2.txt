○明堂灾手诏

朕君临紫极，抚育苍生，普该有识之流，为启无疆之福，神宫之后，式建尊容。顷缘内作工徒宿火，误烧麻主，遂涉明堂。朕昧旦忧勤，不遑寝食，虑亏至道，未副天心，内省厥躬，伏增寅畏。槐省棘署，众僚庶尹，宜竭乃诚，各扬其职。内作工匠，可即放还。刺史县令，风化之首，宜矜恤鳏寡，敦劝农桑。均平赋役，省察奸盗，里闬妖讹，尤当禁止，远近冤讼，令早决断，见禁囚徒，速为处分，老病之色，征镇之家，亦令州县加意抚存。诸作非要切者，量事宜停。所司供进之物，并宜节减。其长才广度，沈迹下僚，据德依仁，韬声幽闭，怀辅佐之器，乏知已之容，宜令京官职事五品以下，及刺史上佐县令，量各准状荐举。仍遣内外文武百官九品以上，各上封事，极言正议，无有所隐。


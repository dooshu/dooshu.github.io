○論盜內府財物不當輕貸疏 【 嚴治內侍侵盜】

竊以內府嚴密之地、內監親近之臣、而內庫之儲、付以監守、責亦專矣不謂王王?巳等大肆奸貪。潛通陳俊等、恣意侵盜、夫一時侵盜如是、平時侵盜何如一起事發如是、各起事未發何如、中間隱侵、又有不可以數計者、夫當正德蠱極之時、嘉靖起而應亨嘉之會、豹房等財物、天意為中興積也、而道路相傳、多見侵沒、今被該廠訪出、宜示大戒、顧乃得送司禮監奏請發落、夫以近日內有犯不付有司。猶非大盜。尚為失刑。今王王?巳等大盜容不付有司耶。成化間內使張來保盜昭德宮財物。奏擬處决。且累掌宮太監。亦發海寧子充軍。夫昭德之財物。猶私財也。尚示大戒。况內府公家之積。內而大禮。外而大費皆於是乎出。不示大戒。誠恐江河不足以實漏巵。羣盜效尤。國計一空。其弊可勝道耶。書云君曰辟曰宥、臣曰勿辟勿宥、言不當狥君以為生殺。惟當審輕重之宜。此法官萬世訓也、臣等為國守法、豈容忍默以漏大奸。乞將王王?巳盧能等下之有司、明正其罪、太監張得玉等、及該直守門守衛內外官軍、亦各查究如律、庶羣奸屏息、積弊一清矣、


徯：阳气有徯，可以进而进，物咸得其愿。

初一：冥贼徯天，凶。测曰：冥贼之徯，时无吉也。

次二：冥德徯天，昌。测曰：冥德之徯，昌将日也。

次三：徯后时。测曰：徯而后之，解也。

次四：诎其角，直其足维以徯谷。测曰：屈角直足，不伎刺也。

次五：大爵集于宫庸，小人庳徯空。测曰：宫庸之爵，不可空得也。

次六：徯福贞贞，食于金。测曰：徯福贞贞，正可服也。

次七：徯祸介介，凶人之邮。测曰：徯祸介介，舆祸期也。

次八：不祸祸，徯天活我。测曰：祸不祸，非厥訧也。

上九：徯尪尪，天扑之颡。测曰：徯尪之扑，终不可治也。


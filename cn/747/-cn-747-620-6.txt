○为昭义王大夫谢赐改名表

臣某言：中使第五守进至，伏奉今月日制命，授臣开府仪同三司潞州大都督府司马知府事充昭义军节度营田泽邢潞等州观察留後，兼赐名虔休。雨露湛恩。光临非次，氐彖眇质，负戴难胜。臣某中谢。臣出自行间，器识粗浅，理兵从众，问阵无师。一心守愚，六艺皆阙。自谓才无经济，智乏周防。吐诚托人，损已待物。每日揣分，有时抚膺。徒生於此。何以报主？得免获戾，已足为荣，敢求闻达，妄进阶级。岂意陛下颢元合德，日月在躬，开独见之明，特降发哀之诏，拔自泥滓，致於烟霄！臣之荣幸，孰与为比！伏以虔休之义，恭谘有章。简自帝心，纳於臣口。自讼增感，以荣为忧。魄散心殒，罔知所措。况名器所慎，《春秋》格言；服之不称，诗人是刺。虽欲勿议，谁能舍诸？曩日刘元佐之领浚郊，李元谅之居关辅，皆勋崇台揆，业济艰难，方开加等之恩，姑受锡名之宠。臣何为者？坐继前人。三省驽骀，未展涓埃之效；百身灰粉，何酬天地之恩！


与梁舍人启

右某启伏自拜恩巳伸面贺恭惟舍人壶氷峻彩岩桂英标禀秀气于岷峨振雄名于京洛学惟覩奥入圣域而已优辩可离坚占议围而无敌品格素高于月旦词华早掞于天庭爰自先朝便升清贯内佐计相外剖使符体寛大以布诏条用文雅而饰吏事坐棠听讼克播于欢謡视草求才果膺于急召爰九重而肆觐见万乘以垂知宣室延登问鬼神于前席禁林试可给笔札於尚方一时之纸价顿高翌日之丝言荐降南宫卧锦既改七兵之曹西掖封泥便裁五色之诏将启迪於帝载实焜燿於儒林平奏议於省中伫申明於唐制颁号令於天下固诞布於尧言三代之风不日而复某声尘无取名辈相辽偶谐附骥之诚亦在续貂之末幸依先觉必免至于面墙怯见大巫已自甘於阁笔然得亲於兰室须强厉於铅刀顾函丈之有期忽尺题而为贶仰荷劳谦之旨愈增反仄之怀内省庸虚何以胜克


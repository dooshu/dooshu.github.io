○瑞穀頌

文榮公在黃扉密勿之餘惟有頌贊敷揚聖德今采其二篇

嘉靖三十有五年歲在丙辰秋七月之望維時萬寶際登、聖誕伊邇、帝苑籍田、產瑞穀一莖、雙穗者九十五本、臣窃觀古圖緯傳紀中所載天地符瑞。累數千百種。若卿雲甘露醴泉紫芝白兔朱鴈之属雖皆含宇宙之精。彰太平之慶。昭帝王永命之符。然而上祥元瑞。富國養民。有裨於聖人仁壽之化。則惟瑞穀為稱首焉。臣常攷諸瑞應圖云、嘉禾五穀之長。王者德茂則生。神農時雀銜九穗朱禾墜地。堯時嘉禾孳於畝而異本同頴。同本異秀。三頴同秀。則生於三代盛時乃知神禾元稷。萬瑞之宗。是必待至神上聖、配天事帝之君、然後產於天田。以顯示靈祕。茂著化功。仰惟　皇上德參混元、含真邃古、超三軼五、俯視百王、聖化神功、光境宇宙、天符地禎、有司奏獻無虗歲、而惟茲瑞穀、則生於帝畝、協於聖誕、且一莖雙穗、體備三才、而九十五本、則　皇上九五當陽、植本基壽、愈久而不盈之兆也、所謂太平有道之符四海豐登之象、　皇上萬年仁壽之庥、不於此可、徵睹耶、謹撰瑞穀頌一篇、以續古人華黍之口?哥云、頌曰天啟明祚。篤生聖人。應圖御曆。志氣如神。精凝淵穆。道契玄真。昭事上帝。敬恭明禋、體乾立極。三十五春。化隆軒昊。治俯虞殷。睿齡五秩。歲惟丙辰。七月既望。聖誕將臻。倬彼帝籍。原隰畇畇。靈雨灌溉膏露漸淪神畯培擁。尸?子粹含醇。挺生瑞穀。顯奇効珍。龍枝屈曲。瓊粒維馨。一莖雙穗。出類超倫。九十五本。頴栗具陳。帝握其數。端倪孰甄。靜思厥緒。瑞應紫宸。三才備象。九五無垠。聖壽永永。五嶽嶙峋。紫芝三秀。曄然以新。昌若茲穀。享帝享親。豈無繽連產於戶闉曷若茲穀。福君祚民。亦有華平。靈枝蓁蓁。曷若茲穀。壽國壽身。穆穆聖皇。手握化釣。闔闢二炁。運幹儀璘。祈晴日暄。禱雨澤均。調和六合。庶彙勻勻。獨茲瑞穀。允徵德純。協于慶旦。尤證壽因。覩此奇瑞。祈祝懽忻。載拜稽首。殫瀝忱恂


○杭州钱塘县丞殷府君夫人颜君神道碣铭

君号真定，琅琊临沂人。北齐黄门侍郎之推府君之元孙，皇朝秦王记室思鲁府君之曾孙，著作郎、宏文崇贤学士勤礼府君之孙，皇曹王侍读、赠华州刺史昭甫府君之季女，钱塘丞殷履直之妻也。聪惠明达，发乎天性；孝仁敬让，迥出人表。精究国史，博通礼经，问无不知，德无不备。其在家也，九族仰其壶仪；其移天也，六姻赖其任恤。天后当宁，旁求女史。太夫人殷氏，以彤管之才，膺大家之选，召置左右，不遑顾复。二弟曰秘书监元孙府君、太子少保惟贞府君，藐焉始孩，倾隔怙恃。君躬自诲育，教之《诗》、《书》，悉擅大名，皆君力也。叔父吏部郎中敬仲府君为酷吏所诬，君率二妹宜芳令裴安期妻、司业岑献妻割耳诉冤，因获减死。又诞男成已，而左耳缺焉。君有三子：长曰武康丞嘉绍，尤工小篆，为寸字飞白，劲利绝伦。绍子婿郎中柳芳，今之良史；芳子太乐令冕，幼立盛名。次曰处士齐望，有成人之姿。幼曰晋州长史成已。雅善填书，兼综才艺，鸣谦勇退，不登清秩。每与文士族祖、武平一、吕因、李嘏、陈齐卿、族舅<厂干>朝、内弟曜卿、允南、姨弟刘璀、族弟寅同赋诗，多擅警绝之句。六女：长适李氏，生安陆令铨，孝养於君。次适王元淑，著《汉春秋》。次适蔡九言，生燕学生（阙）为当代之冠。次适颜昭粹，粹女适司勋郎（阙）才器为海内（阙）扬钦生濯季淮。幼适我兄阙疑，仁亲友悌，有（阙）度为尼感殊（阙）慈明及女娉。真卿童孺时，特蒙君教言辞音剖（阙）延寿《王孙赋》、崔氏《飞龙篇》、江淹《造化篇》、《五都赋》，不幸开元二十五年秋七月有五日，以随牒终於成已尉氏尉之公馆，享年八十四。粤以明年春正月，合於东京万安山之王宝原，礼也。呜呼！君全德内充，慈仁外被，才明可以升博士，法度可以律母师。虽偕老不俱，无石鱼轩之贵；而长筵律庆，多锵凤乘龙之欢，於足云也！真卿不敏，夙承诲诱，追深仁而莫逮，谋不朽其庶兹。铭曰：

於惟我姑，德盛才亻无。受深伦育，耳割冤苏。惠及疏贱，仁涵朽枯。子孙宴喜，龙凤相趋。教我音辞，王孙五都。期颐未究，人世俄殊。刻石坟阿，声流八区。


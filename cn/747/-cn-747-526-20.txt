○常平仓议

伏以旧制置仓储粟，名曰常平。军兴以来，此事阙废，因循未举，垂三十年。其间或因凶荒流散，饿死相食者，不可胜纪。古者平准之法，使万室之邑，必有万锺之藏；千室之邑，必有千锺之藏。春以奉耕，夏以奉耘。虽有大贾富家，不得豪夺吾人者，盖谓能行轻重之法也。自陛下登极以来，许京城两市置常平，官籴盐米，虽经频年少雨，米价不复腾贵，此乃即日明验，实要推而广之。当军兴之时，与承平或异，事须兼储布帛，以备时须。臣今商量，请於两郡，并江陵、成都、扬、汴、苏、洪等州府，各置常平轻重本钱，上至百万贯，下至数十万贯，随其所宜，量定多少，惟置斛斗疋段丝麻等。候物贵则下价出卖，物贱则加价收籴，权其轻重，以利疲人。并请诸道津要都会之所，皆置吏阅商人财货，计钱每贯税二十文。天下所出竹木茶漆，皆十一税之，以充常平本。


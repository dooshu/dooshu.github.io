86　風乎舞雩之風二解


王充云：「『浴乎沂』，涉沂水也。『風乎舞雩』，風，歌也。」仲長統云：「諷於舞雩之下。」愚謂閻本脱「謂」字。以「風」爲「諷」，則與「詠而歸」一意矣，當從舊説。

【集證】論衡明雩篇：「『浴乎沂』，涉沂也，象龍之從水出也。『風乎舞雩』，風，歌也。『詠而饋』，詠歌饋祭也。」〇後漢仲長統傳：「諷於舞雩之下，詠歸高堂之上。」注引論語。〇兩漢刊誤補遺十：「浴乎沂，風乎舞雩。説者以爲風乾身，時尚寒，安得風乾身乎？充説與統合，包氏諸家讀如本字，誤矣。」

【元圻案】集解：「包氏曰：『浴於沂水之上，風涼於舞雩之下，歌詠先王之道，歸夫子之門也。』」吴斗南因仲長統之語而證以論衡。王氏此條，蓋舉而正之。






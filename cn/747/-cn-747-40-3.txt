○加证道孝德尊号大赦文

王者事天明，事地察，修身慎行，孝德彰矣。故风化天下，和睦兴焉。致敬宗庙，祖考来格，是则礼莫大於严享，孝莫大於扬名，有以通於神明，有以光於四海。朕承真之道，缵圣之业，钦若先训，惟怀永图。宝俭宝慈，无为而理；自南自北，有截来威。五教聿兴，家服仁孝；四灵咸盛，物应纯诚。百辟公卿，万方夷夏，佥奉元贶，徵长发於真源；屡荐鸿名，愿昭彰於至德。封章守阙，於再於三。加以圣祖锡符，元中启迪，天心垂裕，荣光降临，敢不丕承，固执冲让。乃展因心之义，以宏推尊之典，虔上册礼，斋肃思成。入室僾然，敢忘於目；出户而听，庶几有闻。扬美谥於无疆，展永怀於罔极。且敬从拜后，礼既尊先，式副群心，以允成义，以今日敬膺典册，曰开元天地大宝圣文神武证道孝德皇帝。大号载崇，祗若增惧，宜因布和之序，式宏在宥之泽，可大赦天下。

自天宝十三载二月九日昧爽已前，大辟罪已下，罪无轻重，已发觉未发觉，已结正未结正，系囚见徒常赦所不免者，咸赦除之。官人犯入己赃，不可更令却上，后不须为累。其左降官并稍量移近处。反逆缘坐流配之色，宜与量移。其王鉷、李林甫、柴崇耀、阿布思等，并寄任非轻，包藏特甚，原情议法，深所难容。况日月未淹，罪坐尤重，即从宽宥，何以惩肃？应缘亲累流配者，并不在该及之限。左降官承前遭忧，皆不得离任。孝行之道，所未宏通，情理之间，深可哀恤。如有此类，宜并放归。仍申省，计至服满之日，准法处分。自今已后，编入常式。其中有非反逆缘坐，及情理切害，有父母年老，不任相随，无昆弟养者，许停官归侍；及有身已衰老，久罹谴责，愿停官者，委本道采访使简择，具名牒中书门下，然后放还。鳏寡茕独乏绝者，量加赈给。三载黜陟，百王令典，殿最之迹，廉问攸归。欲更别遣使臣，虑有烦扰。今载宜委本道采访使，具官人善恶奏闻，以申劝阻。

自临御以来，四十馀年，棫朴延想，寤寐求贤。林薮无遗，旌招不绝，犹虑升平已久，策业增多，至於徵求，或遗僻陋。其博通坟典，洞晓元经；清白著闻，词藻宏丽；军谋出众，武艺绝人者，任於所在自举。仍委郡县长官精加铨择，必取才实相副者奏闻。朕尊崇先谥，霜露增感，於以孝思，无忘锡类。其内外见任官阶，俱是三品已上，父未有五品官及无官已亡殁者，宜各赠五品官；及母无邑号者，亦与追赠。其见任四品五品清官官阶俱是五品已上者，亡父母先无官号，亦准此追赠。且厚其风俗，五教之旨聿兴；贲於邱园，十翼之风斯在。其士庶间，众推孝弟，异代义居，高尚确然，隐遁岩穴者，委采访使博访闻荐。其孝义之人，已经旌表，雍睦无易，纯至有终，著美乡闾，深可嘉尚，各赐勋两转，以彰德行。

天下侍老，百岁已上版授本郡太守，妇人版授郡夫人，各赐绵帛五段，粟三石；八十已上版授本县令，妇人版授县君，各赐绵帛两段，粟两石。

太清宫阙，圣祖仙居，频降休徵，屡贻启迪，不有优异，岂表殊常？其本宫道士宜各赐物三十段，道门威仪王虚真赐物五十段。陪位大德各赐物二十段，因心推崇，增上美谥，惟官统职，必在正名。今以太常尊事宗庙，安可别署为名，礼不逼尊，情期达敬。五陵署改为台，其献陵台等五令及丞并升一阶，以彰崇奉。五岳四渎及名山大川，并灵迹之处，先贤祠庙，各委郡县长官致察。其有陵墓祠宇颓坏者，量情修葺。

亚献皇太子玙赐物一千段，终献荣王琬赐物五百段，其馀各赐阶爵有差。其郡守县令，职在亲人，必务公勤，以康黎庶。凡所推择，皆竭乃诚，宠锡之间，须甄异等。普恩之外，太守等并赐爵一级，县令赐勋两转，庶期勉励，以表朕心。其京文武官，一品赐物一百匹，二品八十匹，三品七十匹，四品五品五十匹，六品七品各三十匹，八品九品各二十匹。北京留守节度采访使并京官准敕出使未回者，所赐物并同见在例。左相陈希烈，纯粹之道，载穆朝廷；文儒之风，式瞻师表。且协和时令，翊赞升平，柔嘉其德，克壮元老。与一子五品官，赐物五百匹。摄太尉奠瓒上册书宝册读册右相杨国忠，当朝正色，百僚纲纪，廉节遗身，三阶柱石。况发挥孝理，润色鸿猷，金玉王延，典礼增缉。不有殊等，何用为劝？宜与一子三品官，仍与一子王品官，更赐物五百段。左仆射安禄山，以贞一之心，总文武之任，出清北落，入赞南宫，既押登歌，又挥宝册，与一子官，更赐物四百匹，摄太尉张均，太清宫祠及修仪注等使，普恩之外，又赐物一百匹。武德功臣及贞观初宰辅等，缅想忠义，感会风云，用集大勋，肇兴王业。其有子孙零落，冠冕陵夷，无任官宦者，宜令所司勘责，依资与一人京官。唐元勋臣，绩参缔构，录劳念旧，每寘於怀。普恩之外，宜放一子出身，如已出身，所司依资与一官。率土之内，赐酺三日。


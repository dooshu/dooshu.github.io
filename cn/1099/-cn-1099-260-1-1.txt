○條陳海防經畧事疏 【 禦倭經畧】

題為條陳海防經畧事、臣前任兵部職方清吏司署郎中事主事、奉命差往浙直地方視軍情、嘉靖三十七年十月二十五日、節該欽奉勑書、內開將來海防一應合行事務、爾有所知見、查照兵部原題條奏以聞、欽此欽遵、行事外、嘉靖三十八年四月二十七日、准吏部照會、該本部題奉　聖旨、是、唐順之陞右通政、著會同胡宗憲經畫兵務、欽此、備照到臣、本年七月二十五日又節奉敕書內開、如逸賊奔散、地方稍寧、更宜訓練土著之兵、以免征調之擾、將來海防一應合行事務、爾有所知見、查照兵部原題條奏以聞欽此欽遵外、臣兩奉敕書、令臣條奏、臣原籍常州府人也、自待罪編民、目擊倭賊之害、海上事情、亦頗得其大畧、而未敢自信也奉　命以來、經歷海洋、跋履行陣、老卒退校、亦徧咨訪。以所聞所見、會同督撫胡宗憲等、參酌議論、至如臣近奉敕書訓練土兵、臣巳行文各兵備有司、令其著實舉行、又如葺城堡、繕器械等項、係督撫之臣、從宜自為者、今皆不敢瑣瑣、謹據所知見、條為七事、以答揚　休命之萬一、為此具本謹題、

一禦海洋、照得禦倭上策。自來無人不言禦之于海。而竟罕有能禦之於海者。何也。文臣無下海者。此即擊來賊難擊歸賊易之說也則將領畏避潮險。不肯出洋。將領不肯出洋。而責之小校水卒。則亦躲泊近港。不肯遠哨。是以賊惟不來。來則登岸、殘破地方。則陸將重罪。而水將旁觀矣、臣窃觀崇明諸沙、舟山諸山、各相聯絡、是造物者、特設此險以迂海賊入寇之路、以蔽吳淞江定海內地港口也國初設縣置衞。最有深意。而沈家門分哨之制。至今可考。合無春汛緊急時月蘇松兵備暫駐崇明、寧紹兵備或海道內推擇一人、暫駐舟山、而總兵副總兵常居海中、嚴督各總、分定海面、南北會哨、晝夜揚帆環轉不絕、其遠哨必至洋山馬蹟賊若從某處海面深入登岸者。該總首先坐之。論其登岸多少。以次罪及總兵。又罪及兵備道而止。至於海中擊賊初至。將領以奇功論。巳有事例。惟軍士首級之賞。尚未別白。臣先具題擊來船與擊歸船不同擊。歸船直倭首級一顆、給銀十五兩、自合如故、擊來船、真倭首級一顆、合無量增銀十兩、比陸戰首級尚少銀五兩、巳足使水卒感恩懷利。盡死擊賊。再照臣蒙　聖恩遣視軍情、臣雖不肖、而此官之設、切中機宜、臣往來海中、奉揚國威、諸將不敢退縮近港、旋有三爿之捷、今臣雖轉任、伏乞敕下吏兵二部、詳議此官續設與否、在京師諸官中、差此一員官不足多少。在海上加此一員官、則甚有關係、

一固海岸、照得賊至不能禦之於海。則海岸之守為緊關第二義。賊新至饑疲巢穴未成擊之猶易延入內地。縱盡殲之。所損多矣。然自來沿海戍守。莫不以擁城觀望。幸賊空過。謂可免罪。而不顧內地之殘破。內地戍守。亦幸賊所不到。而不肯策應沿海。今卻不然宜分定沿海保護內地。內地策應沿海。沿海力戰。損兵折將。不然則內地大逸宜坐內地不能策應之罪內地殘破。沿海幸完。宜坐沿海縱賊之罪又如同是一樣沿海地方。賊由寧紹登岸。寧紹卻不殘破。而殘破溫台。賊由溫台登岸。溫台卻不殘破。而殘破寧紹。自來只坐地方殘破者之罪。今卻不然。宜并坐賊所從入。其沿海文武將吏。有能連次鏖戰。抵遏賊鋒。阻賊下船。不得登岸深入者。雖無首級。以奇功論。一准平倭事例。如此。則人知謹於海岸之守。不敢幸賊空過以覬免。門戶常扃。堂奧自安矣。

一圖海外、臣所謂圖海外者、如招赦逋逃、宣諭日本二事、既屢奉明旨、平倭事例、亦巳開載矣、而臣復申之、逋逃不特如王金?敖李華山洪迪珍等有名賊首、力能搆倭為亂者而巳、以臣所親見三沙千餘倭子、起自?洲、一被虜人馮三嗾其揚州取寶、遂至閧然遠來、馮三之在中國、不啻一蟣虱、及在島中、卻作此一番風浪、雖旋就誅殛、而流毒巳多矣、然則逋逃不歸。東南誠未可以息肩也、至於宣諭日本、則浙江軍門、亦嘗請　命遣使矣、竟不能盡得其要領、使者坐罪、而其事遂罷、嘗考平倭畧所載洪武永樂間、遣使日本者不一而足　高皇帝又嘗與劉基議、以倭國重佛、特遣僧往諭、古之王者、於四夷之不貢不臣、則有威讓之令、文告之辭、兵交使在其間、以深得敵情、而處之切中其機也、然自葉宗滿之坐重罪。而逋逃欲自歸者。不免自疑。自蔣洲之得罪。而人以使絕域為諱。或宜减宗滿之罪。以示信於逋逃之徒。寬蔣洲之獄。以開留使絕域。詗敵情之一路。臣又據總兵官盧鏜手本內一款撫處夷情以尊國體、開稱　祖宗以來、給與日本金印勘合、十年一貢、船不得過三隻、人不得過百名、既申遠夷慕義之情、遠夷亦得交易中國之貨以為利。而中國亦以羈縻遠夷、使常馴服不為寇賊百餘年來、自嘉靖二年、宗設宋素卿等爭貢讐殺貽害地方因而絕貢、至嘉靖十八年、正使碩鼎等齎獻貢物、并進表文伏罪、荷蒙　皇上擴天地之仁、雖非貢期復准入貢、嘉靖二十六年、正使周良等坐船四隻復貢、議者計方九年之期、有違事例、徑自阻回、從此貢路不通。倭夷素性貪詐、利我中國之貨、既不與貢例、無復望矣、因此遂被姦徒勾引同利、為寇不止、則以偶蹉一年貢期阻回之故也、為今之計、乞題請　聖裁、令行各衙門遵照、今後夷人復來求貢、果有真正表印勘合、別無詐偽、姑不計其限例、就與奏請、起送赴京、譯審來寇之端、敕彼國王、令其查治惡逆、歛戢屬夷、使不敢再犯、則倭夷知有貢路之可通、而詭計自銷、黨類自擕、勾引之徒、亦可暫縛矣鏜老將也、三十餘年在海上、熟曉夷情、其言不甚妄乞敕該部查議可行與否、臣又聞先時陝西總制王瓊論西夷事。以謂能絕其入貢之路。不能絕其入寇之路。今亦可借以為喻也。

一定軍制、自倭患以來、東南軍制、最為不定、葢以濟變、未慮經久、梟猾之徒、方應募於江北、忽應募於浙東、方以得募價而留、忽以滿募限而厺、譬如借債之人、主人不得而羈之、安得而練之、至於遠方無賴。託名土兵報効。希圖鹵掠。群然麋至。在此不由軍門之徵調在彼。不由督撫之遣發。坐費粮餉。騷擾地方。是以人人爭言調募不便。而以練土兵為說。夫土兵之練誠是也。然土兵之數不足。安得不募。募兵不足以當賊鋒之銳。安得不調。如前時王江涇數千倭子乘勝西土。非永保之兵。力挫其鋒。則何所不至矣。為今之計。三言非老于兵間者不能道合以練兵為實事。以募兵為權宜。以調兵為奇道募兵則遠募不如近募調兵則多調不如少調募兵先儘本地方驍銳。若浙江處兵。江西沙兵之類。其遠方驍銳應募者。亦須土人保任。優其募價。什伍聯束。而歲番上之。不得自去自來如往時。則募兵亦土兵也。總督軍門。歲調麻兵。立為定額。直隸幾千。浙江幾千。專為衝鋒之用。聽川湖軍門精選發遣。以憲司一員監督前來。有不能衝鋒及騷擾地方者。罪及監督。則調兵可以制其毒而得其用也。俟土兵訓練有成然後募調俱罷

一足軍食、照得東南水陸兵粮、往往有缺、至有一月不給者、軍士萬里捐生、日望數升之米而巳、而又不時給之、生心賣?讀語、亦何足怪、此有故矣、浙江軍餉銀四十七萬兩、江南五十餘萬兩、江北一十六萬兩、其初皆筭兵而賦民。原無贏餘。若民間拖欠十數兩。則缺卻一軍之食。萬軍不能一軍空腹。而萬兩不能銖兩無欠。加之民賦有災傷减免。而軍餉無贏餘處補。宜其不能時給而主怨賣?讀也。古者軍興之費。不盡仰於民。今民力之困有倍當時用兵之期未知結局而朝廷毫無變通之法不知何所底止多取之山澤鼓鑄筦榷商賈之利。故前史稱不加賦而用足。今民間摉括巳盡。無可處補。而軍門亦無所謂山澤筦榷之利。稍可處者。惟有鹽法而巳。試舉一端。如前時浙江廵鹽御史鄢懋卿小票事例。鄢最可恨唐左嚴氏故有此論歲亦可得銀數萬兩此皆不取之國與商。而坐收贏利者也。合無敕下戶部、轉行督撫等官、會同淮浙廵鹽御史、委曲計議、多方區處、但使江北江南浙江、每處得七八萬兩、民賦若足、則別儲之、一有蠲欠、即以處補此亦國民兩便之策也、又各衙門原為大工緊急、解進賍罰、多寡不等、伏惟　聖明軫念東南兵荒相繼、萬狀艱苦、敕下工部、查得大工銀兩漸彀、乞暫將嘉靖三十九年浙直兩處賍罰、照數解與各軍門、聽其處補軍餉、以後年分、自行解京如故、此外山澤筦榷之利。有可興者。合聽軍門從宜區處。再照供給軍餉。係有司職掌。有司自以不與軍事之罰。往往視為不干巳事。始則催徵不力。繼則給發不時。失誤軍機。多由於此。此後若有仍前怠玩者。自布政總司管粮道及知府以下。聽督撫諸臣從重參劾。庶幾有司各知干巳。不敢誤事矣。

一復舊制。照得國初防海規畫、至為精密、百年以來、海烽久熄、人情怠玩、因而隳廢、國初海島便近去處、皆設水寨、以據險伺敵、後來將士憚于過海、水寨之名雖在、而皆自海島移置海岸、聞老將言?隻嶼烈港峿嶼諸島、近時海賊據以為巢者。皆是國初水寨故處。向使我常據之。賊安得而巢之。今宜查出國初水寨所在、一一修復。及沿海衞所。原設出哨海船額數。係軍三民七成造者。照舊徵價。貼助打造福船之用。此一事與臣所謂禦海洋者相關。舊制之當復者一也。國初沿海建設衞所、聯絡險要、今軍伍空缺、有一衞不滿千餘、一所不滿百餘者、宜備查缺額之故而補足之、其運粮班操等項、原因海上無事、撥借別用、者、可悉還之原衞所。使自為守。衞所之兵常足。則他兵亦可不用。此一事與臣所謂定軍制者相關。舊制之當復者二也。國初沿海衞所。皆有屯田。今埋沒過半。而圖冊故在。宜按圖照冊。儘數查出。辦納屯粮。及金塘玉環諸山膏腴幾萬頃。皆是古來居民置鄉之處。今可墾為屯田。設所戍守。一以據險。一以因粮。此一事與臣所謂足軍食者相關。舊制之當復者三也。國初浙福廣三省設三市舶司。在浙江者。專為日本入貢。帶有貨物。許其交易。在廣東者。則西洋番船之輳。許其交易而抽分之。若福建既不通貢。又不通舶。而國初設立市舶之意。漫不可考矣。舶之為利也。譬之礦然。封閉礦洞。驅斥礦徒。是為上策。度不能閉。則國收其利權而自操之。是為中策。不閉不收。利孔洩漏。以資奸萌嘯聚其人。斯無策矣今海賊據峿嶼南嶼諸島。公然擅番舶之利。而中土之民。交通接濟。殺之而不能止。則利權之在也。宜備查國初設立市舶之意。毋洩利孔。使奸人得乘其便。此一事與臣所謂圖海外者相關。舊制之當復者四也。因舊時之寨。因舊時之兵。因舊時之粮。因舊時之市舶。一切紛紛之議。可以省矣。然其事重大。壞之巳甚。復之則難。若能復之。則經久之策也。乞敕該部詳議、轉行督撫諸臣、選差有才力憲司一員、專營四事、數年之後、必有成功、


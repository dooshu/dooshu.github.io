85　臨謂八月有三説　復謂七日有三説


臨所謂八月，其説有三：一云自丑至申爲否，一云自子至未爲遯，一云自寅至酉爲觀。本義兼取遯、觀二説。復所謂七日，其説有三：一謂卦氣起中孚，六日七分之後爲復；一謂過坤六位，至復爲七日；一謂自五月姤一陰生，至十一月一陽生。本義取自姤至復之説。

【元圻案】周易集解五：「案臨，十二月卦也。自建丑之月至建申之月，凡歷八月則成否也。」〇易正義曰：「臨爲建丑之月，從建丑至於八月建申之時，三陰既盛〔一〕，三陽方退，小人道長，君子道消，故八月有凶也。」〇集解虞翻曰：「臨消於遯，六月卦也，於周爲八月，故至于八月有凶。」又鄭康成曰：「臨自周二月用事訖，其七月至八月而遯卦受之。」〇易正義何氏云：「從建子陽生至建未爲八月。」朱子發曰：「王昭素、胡旦從之。」〇易正義褚氏云：「自建寅至建酉爲八月。」〇朱子語録：「問：『臨卦至于八月有兩説，前説自復一陽之月，至遯二陰之月，陰長陽遯之時；後説自泰至觀，觀，二陽在上，四陰在下，與臨相反，亦陰長陽消之時。二説孰長？』先生曰：『前説是周正八月，後説是夏正八月，恐文王作卦辭時，只用周正紀之，未可知也。』」〇王弼注：「陽氣始剥盡，至來復時凡七日。」正義曰：「易稽覽圖云：『卦氣起中孚。』故離、坎、震、兑，各主其一方，其餘六十卦，卦有六爻，爻别主一日，凡主三百六十日，餘有五日四分日之一，每卦得六日七分。剥卦陽氣之盡，在九月之末，十月當純坤用事，坤卦有六日七分，坤卦之盡，則復卦陽來，是從剥盡至陽氣來復，隔坤之一卦六日七分，舉成數言之，故輔嗣言凡七日也。」〇易正義序：「康成曰：建亥之月，純陰用事，至建子之月，陽氣始生，隔此純陰一卦，卦主六日七分，舉其成數言之，而云七日來復。」〇漢上易七日來復圖説曰：「兩漢諸儒，皆用六日七分之説，故孔穎達述而明之。」又曰：「九月，剥也，有艮，有既濟，有噬嗑，有大過，凡五卦而後成坤。十月，坤卦也，有未濟，有蹇，有頤，有中孚，凡五卦而後成復。大綱而言，則剥九月，坤十月，復十一月，故京房曰『剥、復相去三十日』。别而言之，復主冬至，冬至中氣起於中孚，自中孚之後，七日而復，故曰七日來復。」又曰：「以消息言之，自立冬十月節，至大雪十一月節，坤至復卦，凡歷七爻。以卦氣言之，自冬至十一月中氣，卦氣起中孚，至復卦，凡歷七日。」案：孔疏似併二説爲一，至朱子發乃分明，厚齋蓋據以爲説。〇周易集解侯果曰：「五月天行至午，陽復而陰生也。十一月天行至子，陰復而陽生也。凡歷七月，故曰七日來復。」〇漢上易卦氣圖説：「先儒褚氏、莊氏云：五月一陰生，至十一月一陽生，凡七月。而云七日者，欲見陽長須速，故變月言日。」

〔一〕「盛」，原作「成」，據四庫本周易注疏卷四上經臨改。






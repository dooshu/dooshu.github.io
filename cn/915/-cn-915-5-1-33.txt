◇上书谢策命魏公（建安十八年五月）





臣蒙先帝厚恩，致位郎署，受性疲怠，意望毕足，非敢希望高位，庶几显达。会董卓作乱，义当死难，故敢奋身出命，摧锋率众，遂值千载之运，奉役目下。当二袁炎沸侵侮之际，陛下与臣寒心同忧，顾瞻京师，进受猛敌，常恐君臣俱陷虎口，臣不自意能全首领，赖祖宗灵，丑类夷灭，得使微臣窃名其间。陛下加恩授以上相，封爵宠禄丰大弘厚，生平之愿实不望也。口与心计，幸且待罪保持列侯，遣付子孙，自托圣世，永无忧责。不意陛下乃发盛意，开国备锡以贶愚臣，地比齐鲁，礼同藩王，非臣无功所宜膺据，归情上闻不蒙听许。严诏切至，诚使臣心俯仰逼迫，伏自惟省：列在大臣，命制王室，身非己有，岂敢自私？遂其愚意，亦将黜退，令就初服。今奉疆土，备数藩翰，非敢远期，虑有后世。至于父子相誓终身，灰躯尽命报塞厚恩。天威在颜，悚惧受诏！（《魏志·武帝纪》注引《魏略》。）






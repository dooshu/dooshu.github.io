○对锺官所铸判

〈庚为锺官，所铸不充岁计。工部按其罪。诉称“铅锡未足”。〉

辨方制位，大明治国之典；立教富人，必先因地之利。设泉府，列锺官，将欲布金刀之饶，尽铜山之积。庚以伎能从职，铸为劳，兽炭炎炉，非烟上出，凫工动扇，骤吹傍飞，无名归张氏之封，因宠入邓通之室。自合预图岁计，先备年支。不见请於文符，空有辞於铅锡。抚《周书》而太息，有愧川流；披汉史而长怀，无闻岳峙。仙台按罪，实为通规。主局致词，凭何逃责？


◇日食诏（永光二年三月）

朕战战栗栗，夙夜思过失，不敢荒宁。惟阴阳不调，未烛其咎，娄敕公卿，日望有效。至今有司执政，未得其中，施与禁切，未合民心。暴猛之俗弥长，和睦之道日衰，百姓愁苦，靡所错躬。是以氛邪岁增，侵犯太阳；正气湛掩，日久夺光。乃壬戌日有蚀之。天见大异以戒朕躬，朕甚悼焉。其令内郡国举茂材异等贤良直言之士各一人。（《汉书·元纪》）


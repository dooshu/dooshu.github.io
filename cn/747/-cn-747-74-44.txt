○册立皇太子德音

门下：帝者承天地，贞邦国，法明离之象，固鸿业之本，必命元子，以备储闱。斯皇王之令谟，古今之丕典。朕祗受眷祐，虔恭宝图，钦若彝章，光修前绪。皇太子永，幼禀仁智，生知孝爱，体温文以立德，资敏哲以保躬，宽裕有常，贞慎无怠。爰膺盛礼，俾奉青宫，严宗庙主鬯之仪，遵朝夕视膳之节。册命云毕，感悦良深，问安既庆於寝门，布泽宜覃於天下。

自太和七年八月七日昧爽已前，天下应犯死罪降从流，流以下罪递减一等，惟官典犯赃，及故杀人劫狱夺囚持仗强盗者，不在此限。左降官流人，并与量移。如应流贬及诸色得罪人，所在亡没，并任归葬。

宗周之盛，实在於维城；二汉之隆，亦由於磐石。自开元以后，累圣子孙，皆长於深宫，罔知稼穑，并不得习《诗》、《书》以修《礼》、《乐》，交气类以叙人伦，虽有闲平之才，莫施鲁卫之政，永言沦废，深疚朕怀。诸王等宜以今年以后，相次出阁，且授紧望已上州刺史上佐，观其才能，续有序用。人伦所先，婚礼为重，笄年许嫁，别有明文。其十六宅诸县主，亦宜选择良偶，以时出适。仍委吏部於诸色选人中，取情愿者拣择，具名闻奏，亦当别加优奖，令其就礼。

汉代用人，皆由儒术，故能风俗深厚，教化兴行。近日苟尚浮华，莫修经艺，先圣之道，湮郁不传。况进士之科，尤要厘革。虽乡举里选，不可复行，然务实抑华，必有良术，既当甚弊，思有改张。今寰宇乂宁，干戈已戢，皇太子方从师傅，授传六经，一二年之后，当令齿胄国庠，以兴坠典。宜令国子监於诸道搜访名儒，置五经博士各一人。其公卿士族子弟，明年已后，不先入国学习业，不在应明经进士之限。其进士学宜先试帖经，并略问大义，取经义精通者，次试议论各一首，文理高者，便与及第。其所试诗赋并停。其试帖经官便以国子监学官充，礼部不得别更奏请。宏文、崇文两馆生斋郎，并依令式试经毕，仍差都省郎中二人覆试，须责保任，不得辄许替代，苟涉情故，必加罪责。

卿大夫者，群下之所视，远方之所效，若非恭俭克己，廉贞化人，而望其服从，固不可得。况朕不宝珠玉，不御纤华，逮於六宫，皆务俭薄。卿大夫得不叶朕此志，率先兆人？比年所颁制度，皆约国家令式，去其甚者，稍谓得中。而士大夫苟自便身，安於习俗，因循未革，以至於今。百官士族，起今年十月，服冬裘已后，其衣服舆马，并宜准太和六年六月十七日敕处分。如固违制度，九品已上量加黜责，其布衣五年不得举选，百姓军人，各委州府长吏渐施教化，使自遵行，不要便为禁制，令其惊扰。惠养疲人，本於廉使，阜其生殖，在绝贪求。其诸道方镇刺史等，有聚敛货财，潜行馈遗者，委御史台纠察以闻，仍委度支盐铁分巡院同为访察，不得容蔽。亲人之官，切在守长，久於其道，政乃有成。方镇刺史三考已下，不得辄议替换。如理有异等，委中书门下访察，就加宠奖。如灼然可录者，别与甄升。其或政理有乖，害及百姓者，即不在满三考限。《易》讥丰蔀，《传》美卑宫，彫刻磨砻，先贤有戒。近者官才升於郎署，位始至於郡符，莫不高其闬闳，广以池榭，非惟僣侈逾制，实亦耗蠹伤财。其百官第宅已造成者，并许仍旧。今日已后，如更有创立新宅，及屋宇高大者，并委御史台纠弹，必严加黜责。御史台所置六察，分纠百司，比来因循，鲜能举职。起今已后，诸司如有身名伪滥，盗官钱及违法等事，他时发觉者，本察御史各并当贬斥。考课之法，前王所重，盖以总核吏理，励精政途，名实苟违，将何劝激？宜准故事，署内外知考使，兼令中书舍人给事中各一人监考。

百姓困穷，弊由奸吏，政苟不扰，人皆自安。其司农寺供宫内及诸司厨冬藏菜，并委本寺自供。其菜价仍委京兆府约每年时价支付，更不得配京兆府和市。其诸陵守当夫，宜委京兆府以价值送陵司，令自雇召，并不得差配百姓。寒食杏仁鸡子月进土苏白麦树栽选场棘稚修桥梁木等，便於本户税钱内克折，不得更令和市。天下诸州县应纳义仓及诸色斛斗，除准式每斗二合耗外，切加禁断。仍委度支盐铁分巡院及出使郎官御史切加访察。如闻今岁所在丰稔，其义仓斛斗先有借用处，委户部勾当，并须及时填足。

文武常参官诸州府长官子为父后者赐勋两转。缘册太子摄太尉称贺摄侍中承旨宣制进中严外办摄中书令读册授册各赐爵一级。其行事职掌官及书宝引册宝舁举册宝礼仪使礼官等，三品已上赐爵一级，四品已下加一阶。撰册文官特加一阶，仍并赐物有差。导引官各加一阶。造册宝金字装宝人赐勋两转。行事流外及礼生等各赐勋一转。文武常参官及陪位官并宗子诸亲各赐勋一转。鲁王府官未经进改者量与进改。其皇太子侍读，宜委中书门下精择二人，具名闻奏。天下孝子顺孙，先经旌表门闾者，及年高废疾者，委所管州县各加存恤。五岳四渎名山大川，委所在长吏等量加祭祀。布告遐迩，咸使闻知。








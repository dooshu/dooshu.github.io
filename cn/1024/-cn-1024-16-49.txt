戴栩　上丞相寿

人统开璿历，台符焕紫躔。

数如环复始，天与寿无边。

麟阁精神异，龙舆宠数专。

先朝称旧弼，潞国最长年。

辽币犹增遣，河流未肯旋。

争如今日盛，独致太平全。

青社归传檄，阴山息控弦。

堤成江势却，疆辟稻畦连。

燮理功何钜，勤劳意自便。

寒分编户粟，雪赐羽林钱。

吉日登符宝，中天敞栋梴。

九重申骏命，一德共蝉联。

吾道今隆矣，人文益粲然。

来归褒衍圣，访后续伊川。

美绩随时现，神谋应物圆。

基扶周鼎晏，色补舜衣妍。

独立观昭旷，中持斡化权。

通融文共武，菹压党兼偏。

位乃昭文右，功惟尚父先。

福流寰海遍，谦守此心坚。

卦象黄裳繇，诗家绿竹篇。

流传皆琬琰，赓颂几歌弦。

峻极极龄际，中和二日前。

沙堤春骀荡，凤沼晓澄鲜。

绮席纷才俊，瑶台映列仙。

一经韦继汉，百两姞妇燕。

贱子叨卑钥，清晨染贺笺。

所惭恩似海，安得笔如椽。

举目看霖润，褆身拟化甄。

原同松与石，洁操在平泉。

戴栩

戴栩　上丞相寿

玉麒麟表中兴瑞，江左风流乍韶瀋。

我朝宰相越王家，身为中兴开瑞数。

去年宝献扑鹿花，春风端门散恩华。

丛丛万额扣香穗，祝公寿福逾堤沙。

披舆地图上意肯，黄河不浑青海静。

经纶有道鼎年多，惠利无边壶昼永。

冠蝉衣衮真天人，却笑凌烟色易陈。

调娱乾坤入掌握，餐茹沆瀣长精神。

炉冶小儒蓬室底，倏忆宝从元佑起。

元佑堂堂森钜公，亦有文章六君子。

欲赓焌民继周雅，笔欠如聊尔耳。

不然从头颂勋庸，砚蟾应渴西湖水。

戴栩

戴栩　上丞相寿

篆金成宝玉成编，春满东朝万象妍。

黼衮有尊天子圣，盐梅无迹上公贤。

日开喜色临黄道，风递和声下碧躔。

清晓两宫齐锡寿，三槐影里沸传宣。

戴栩

戴栩　上丞相寿

赤墀黄阁自从容，人咏元和第一功。

万象晓归仁寿镜，旌旗初下玉关东。

戴栩

戴栩　上丞相寿

后汉今周喜再昌，无人金阙议边兵。

二仪清浊还高下，万国笙歌醉太平。

戴栩

戴栩　上丞相寿

宗祊享德本无私，手捧羲轮上玉墀。

牺象洁新亲荐处，凫鷖燕乐守成时。

重闉昔诵明光赋，硕辅今赓圣德诗。

一体君臣同五福，无穷无极太平基。

戴栩

戴栩　上丞相寿

天心妙处不难通，祗爱忠勤与至公。

云映礼容呈晓霁，雪符腊令报年丰。

的於何处容人力，诚到无言是极功。

试向璇玑观大象，三台夜夜色齐同。

戴栩

戴栩　上丞相寿

澶漫山东二百州，君恩如水向东流。

楼前立仗看宣赦，白璧黄金万户侯。

戴栩

戴栩　上丞相寿

帝里熙熙笑语闲，新春胜事总相关。

眼看长乐鸿名建，心爱淳熙盛象还。

雪晓万家沾廪玉，月宵九陌涌灯山。

升平此德将谁报，一炷晨香斗柄间。

戴栩

戴栩　上丞相寿

河北将军尽入朝，九重春色醉仙桃。

沿边千里浑无事，云卷长天圣日高。

戴栩

戴栩　上丞相寿

翔鸾阙下谢恩初，玉印前头卤簿车。

每日请来金凤纸，修成几卷太平书。

戴栩

戴栩　上丞相寿

万钉宝璐价连城，赐敕初宣上不名。

虹彩助成霖雨润，龙光叠映衮衣荣。

五湖四海归蟠际，万岁千秋侍圣明。

应笑唐家于阗玉，不於房杜表忠精。

戴栩

戴栩　上丞相寿

上傅新加鼎铉金，辞荣几度至如今。

力陈逊表撝谦甚，细想神毫注意深。

道合明良关数运，礼隆典册答群心。

越王盛业辉煌在，欲把缁衣百遍吟。

戴栩

戴栩　上丞相寿

今春喜气满乾坤，应有蒲轮辗白云。

恩与内分金带赤，草堂焉敢更移文。

戴栩

戴栩　上丞相寿

去年沙觜是江心，近日汀洲绿萯深。

龙伯驱风不敢上，杨花不动树阴阴。

戴栩

戴栩　上丞相寿

圣主千龄不易逢，直应护养到清躬。

观书子夜勤毋过，颐志宸庭乐自融。

盛在聪明称帝舜，深於保辅是周公。

治平元佑从头数，此是皇家第一功。

戴栩

戴栩　上丞相寿

万岁千秋奉明主，坐令四海如虞唐。

一门累叶凌烟阁，功业汾阳异姓王。

戴栩

戴栩　上丞相寿

手引群工上帝庭，常须吉士认仪型。

一般笙磬方同曲，千古蒿兰各异馨。

泰道正应分内外，前贤错是说调停。

原歌周雅卷阿什，鸣凤喈喈梧叶青。

戴栩

戴栩　上丞相寿

十二楼头花正繁，朝回环佩五云间。

金鳞不动春塘满，天上仙人爱静閒。

戴栩

戴栩　上丞相寿

古为要镇及边城，祗在深谋不在兵。

庙算何曾有遗策，将臣容易欲要名。

弱翁持重羌还服，裴度经营蔡自平。

靖定规模天广大，会须混一到神京。

戴栩

戴栩　上丞相寿

曲江汀滢水平杯，便觉春光四面来。

荀令凤池文杏别，先於门外百花开。

戴栩

戴栩　上丞相寿

天地深仁不自知，物才有识荷恩私。

前年仓钥尘遮面，今日朝班笏拄颐。

宛若凌虚生羽翮，了无报效及毫丝。

平生金石不移志，只在钧陶听所之。

戴栩


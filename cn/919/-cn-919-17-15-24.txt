旋覆花汤

治产后伤风，感寒暑湿，咳嗽喘满，痰涎壅塞，坐卧不宁。

旋复花 赤芍药 半夏曲 前胡 荆芥穗 五味子 甘草（炙） 茯苓 麻黄芪（去节汤） 杏仁（各等分）

上为锉散。每服四大钱，水一盏半，姜五片，枣一枚，煎七分，去滓，食前服。

大调经散

方见第七论

五积散

方见伤寒太阴经，入醋煎

见 丸

方见第五论第十七论曰：产后中风者何?答曰：产后五七日内，强力下床；或一月之内，伤于房室；或怀忧发怒，扰荡冲和；或因着艾伤艾，伤动脏腑，得病之初，眼涩口噤，肌内搐。渐至腰脊筋急强直者不可治，此乃人作，非偶尔中风所得也。

评曰，问产后中风，风是外邪，血虚则或有中之者，直答以人作，不可治，问答不相领解，如何开示后人，立论之难有如此者。若是中风，当以脉辨，看在何脏，根据经调之，强力下床，月内房室，忧怒着灸，非中风类，蓐劳、性气、火邪，治各有法，非产后病。不暇繁引，学人识之。

第十八论曰：产后心痛者何?答曰：心者血之主。人有伏宿寒，因产大虚，寒搏于血，血凝不得消散，其气遂上冲，击于心之络脉，故心痛。但以大岩蜜汤治之，寒去则血脉温而经络通，心痛自止，若误以为所伤治之，则虚极，寒益甚矣。心络寒甚，传心之正经，则变为真心痛，朝发夕死，夕发朝死，药不可轻用如此。



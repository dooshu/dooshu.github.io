◇风俗通义（六）

灾异（《续汉·五行志》「故太山太守应劭、给事中董巴、散骑常侍谯周并撰建武以来灾异」，故知当有《灾异》一篇。）

顺帝之末，京师谣曰：「直如弦，死道边；曲如钩，反封侯。」（《文选·袁淑》〈白马篇〉》注，《御览》七百六十七）

桓帝元嘉中，京师妇人作愁眉、啼妆、堕马髻、折腰步、龋齿笑。愁眉者，细而曲折。啼妆者，薄拭目下若啼痕。堕马髻者，侧在一边。折腰步者，足不任体。龋齿笑者，若齿痛不忻忻。始自梁冀家所为，京师翕然皆放效之。天戒若曰：将收捕冀，妇女忧愁，眉将啼也。（《后汉·梁冀传》注，《御览》三百六十五，又四百八十八。钱案：「天戒」以下，语意未完。《续五行志》云：「天戒若曰兵马将往收捕，妇女忧愁，眉啼泣，吏卒制顿，折其腰脊，令髻欹斜，虽强笑语，无复气味也。」）

延熹中，京师长者皆著木屐，妇女始嫁，至作漆画屐，五采为系。谨案：党事始发，传诣黄门北寺，临时惶恐，不能信天任命，多有逃亡不就考者。九族拘系，及所过历，长幼妇女皆被桎梏，应木屐像矣。（《御览》六百四十四，又六百九十八）

桓帝初，京师童谣曰：「车班班，入河间。」言征灵帝者，轮班拥节，入河间也。（《续汉书·五行志》注）

京师童谣曰：「嚼复嚼，今年尚可后年讠尧。」

京师谣歌曰：「乌腊乌腊。」案：逆臣董卓，滔天虐民，穷凶极恶。关东举兵，欲共诛之，转相顾望，莫肯先进，处处停兵数十万，若乌腊虫，相随横取之矣。

中平中，京师歌「董逃」。董卓以「董逃」之歌，主为己发，大禁绝之，死者千数。（俱同上）

孝灵帝建宁中，京师长者皆以苇辟方笥为妆。其时有识者窃言：「苇方笥，郡国谳箧也。今珍用之，天下皆当有罪，谳于理官也。」后党锢皆谳廷尉，人名悉入苇方笥中。斯为验矣。（《书钞》百三十五，《御览》七百十一）

灵帝时，京师宾婚嘉会，皆作《魁》，酒酣之后，续以挽歌。《魁》，丧家之乐。挽歌，执绋相偶和之音。天戒若曰：国家当急殄悴，诸贵乐皆死亡也。自灵帝崩后，京师坏灭，户有兼尸，虫而相食，《魁》挽歌，斯之效乎？（《续汉书·五行志》注）

灵帝数以车骑将军过拜孽臣内孽，又赠亡人，显号加于顽凶，印绶污于腐尸。昔辛有睹被发之祥，知其为戎，今假号云集，不亦宜乎？（同上）

灵帝于西园宫中，驾四白驴，躬自操辔，驰驱周旋，以为大乐。于是公卿贵戚转相仿，至乘轩以为骑从，价与马齐。凡人相骂曰死驴，丑恶之称也。董卓陵虐王室，执政皆死。驴者服重致远，上下山谷，野人之所用耳，何有帝王君子而骖驾之者乎？天意若曰：国有大乱，贤愚倒植。凡执政者，皆如驴也。（《御览》九百一）

灵帝好胡服、胡帐、胡床，京师皆竞为之。后董卓拥胡兵，掠宫掖。（《御览》六百九十九，又七百六）

光和元年，司徒长史冯巡马生胡子，问养马胡苍头，乃奸此马以生子。（《续汉书·五行志》注）

光和中，雒阳男子夜从兄阳求腊钱，龙假取繁数，颇厌患之，阳与钱千，龙意不满，欲破阳家，因持弓矢射玄武东阙，三发，吏士呵缚，首服。因是遣中常侍、尚书、御史中丞、直事御史、谒者、卫尉、司隶、河南尹、雒阳令悉会发所。劭时为太尉议曹掾，白公邓盛：「夫礼设阙观，所以饰门，章于至尊，悬诸象魏，示民礼法也。故车过者下，步过者趋。今龙乃敢射阙，意慢事丑，次于大逆。宜遣主者参问变状。」公曰：「府不主盗贼，当与诸府相候。」劭曰：「丞相邴吉以为道路死伤，既往之事，京兆、长安职所穷农，而住车问牛喘吐舌者，岂轻人而贵畜哉，颇念阴阳不和，必有所害。掾史尔乃悦服，《汉书》嘉其达大体。今龙所犯，然中外奔波，邴吉防患大豫，况于已形昭晰者哉！明公既处宰相大任，加掌兵戎之职，凡在荒裔，谓之大事，何有近日下而致逆节之萌者？孔子摄鲁寇，非常卿也。折僭溢之端，消纤介之渐，从政三月，恶人走境，邑门不阖，外收强齐侵地，内亏三桓之威。区区小国，尚于趣舍，大汉之朝，焉可无乎？明公恬然谓非己。《诗》云：『仪刑文王，万国作孚。』当为人制法，何必取法于人！」于是公意大悟，遣令史谢，申以铃下规应掾自行之，还其条奏。时灵帝诏报，恶恶止其身，龙以重论之，阳不坐。其后车骑将军何苗，与兄大将军进部后相攻击，战于阙下。苗死兵败，杀数千人。龙者阳类，君之象也。夜者，不明之应也。此其象也。（同上）

熹平二年六月，雒阳民讹言虎贲寺东壁中有黄人，形容须眉良是，观者数万，省内悉出。劭时为郎，故往视之，何在其有人也！走漏污处，腻赭流漉，壁有他剥数寸曲折耳。谨案：季夏土黄，中行用事，又在壁中，壁亦土也。以见于虎贲寺者，虎贲国之秘兵，捍难御侮。必示于东，东者动也，言当出师行将，天下摇动也。天之以类告人，甚于影响也。（同上）

光和四年四月，南宫中黄门寺有一男子，长九尺，服白衣。中黄门解步呵问：「汝何等人？白衣妄入宫掖？」曰：「我梁伯夏后，天使我为天子。」步欲前收取，恩忽不见。谨案：《尚书》《春秋左传》曰：「伯益佐禹治水，封于梁。」「《风》叔安有裔子曰董父，实甚好龙，龙多归之，帝舜嘉之，赐姓董氏。」董氏之祖，与梁同焉。到光熹元年，董卓自外入，因间乘衅，废帝杀后，百官总己，号令自由，杀戮决前，威重于主。梁本安定，而卓陇西人，俱凉州也。天戒若曰：卓不当专制夺矫，如白衣无宜兰入宫也。白衣见黄门寺，及卓之末，中黄门诛灭之际，事类如此，可谓无乎？」（同上）

灵帝之末，礼乐崩坏，赏刑失中，毁誉无验，竞饰伪服，以荡典制，远近翕然，咸名后生放声者为时人。有识者窃言：「旧曰世人，次曰俗人，今更曰时人，此天促其期也。」其间无几，天下大坏也。（同上）

熹平中，有两樗，一宿长丈余，作人状，头目宛然。（《御览》九百五十九）

夏禹庙中有梅梁，忽一春生枝叶。（《御览》九百七十）

灵帝光和七年（《五行志》作「中平元年」），陈留、济阴诸郡，西及成皋、阳武，城郭路边，草生作人状，操持矛弩，牛马万状备具（《五行志》注有「非但仿佛，类良熟然也」二句）。后关东义兵先起于宋、卫之郊，东郡太守桥瑁负众怙乱，陵蔑同盟，忿嫉同类，以殒厥命。陈留、济阴迎助，谓为离德，弃好即戎，吏民歼残。草[108]之异，岂不或信。（《续汉书·五行志》注，《御览》九百九十四）

中平中，怀陵上有雀万余，乱斗杀，头悬著树也。（《御览》九百二十二）



卷四十二


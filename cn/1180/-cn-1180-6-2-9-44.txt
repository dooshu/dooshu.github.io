答两广凌洋山计罗旁善后


罗旁之役，初意但恐宿寇初除，根株未尽，姑少迟建设，以俟人心之定，会新司马亦以此为言，遂从再议。近来彼中人来，皆言此地在四府之中，素称沃壤，与广右边徼不同，且远近之民，愿受廛者众，不设官建治，何以统之？是以知再议之为迂谬也。今既经理有绪，竚竢大疏至，即属铨部选除矣。

但闻愿附籍者，多系远县之民。其中或有来历不明，流浪无根；或贼党诡名伪姓。若但务招徕，不加审别，兰棘并植，狼羊同饲，将复为昔日之罗旁矣。窃以四府邻近之人，亦自有就招者，彼风土既习，板籍有据，环数百里之内，封壤相接，迁徙无难。且彼素被贼患，茹苦日久，今畀之以沃土，与之以安乐，亦所以偿之也。其中徭赋务从轻省，法令不宜烦苛。使人怀定居，远迩争赴，数年之后，可尽化为乐国矣。

夫戡乱非难，已乱为难。当此重开再关之时，即宜为长治久安之计，惟高明择焉。






卷二百五十三

<史部,诏令奏议类,奏议之属,历代名臣奏议>

钦定四库全书

历代名臣奏议卷二百五十三

明　杨士奇等　撰

水利

宋徽宗即位初左正言任伯雨论黄河状曰臣窃以黄河为中国患二千岁矣若使人力可胜有利无害则昔人固已为之不应留以遗後世也自古竭天下之力以事河者莫如本朝徇衆人偏见欲屈大河之势以从人者莫甚近世臣不敢远引只如元佑末年小吴决溢议者乃谲谋异计欲立奇功以徼厚赏不顾地势不念民力不惜国用力建东流之议当洪流中立马头设锯牙梢刍材木耗费百倍力遏水势使之东注淩虚驾空非特水行地上而已增堤益防惴惴恐决澄沙淤泥久益高仰一旦决溃又复北流此非堤防之不眘亦理势之必至也昔禹之治水不独行其所无事亦未尝不因其变以导之故其为逆设之河必曰九河九者究也物穷则变此禹之治水所以示河流之无常而不可使从人力之道也盖河流混浊泥沙相半流行既久迤逦淤淀则久而必决者势不能无变也或东而北或北而东亦安可以人力制哉为今之策正宜因其所向寛立堤防约栏水势使之不至於大段漫流若恐北流淤淀塘泊亦只宜因塘泊之岸增设堤防乃为长策风闻近日又有议者献东流之计不独比年灾伤居民流散公私匮竭百无一有事势窘急固不可为抑亦自高注下湍流奔猛溃决未久势不可改设若兴工公私徒耗甚非利民之举实自困之道也伏愿陛下特赐睿旨

大观元年中书舍人许光疑上奏曰臣向在姑苏徧询民吏皆谓欲去水患莫若开江濬浦盖太湖在诸郡间必导之海然後水有所归自太湖距海有三江有诸浦能疏涤江浦除水患犹反掌耳今境内积水视去岁损二尺视前岁损四尺良由初开吴松江继濬八浦之力也吴人谓开一江有一江之利濬一浦有一浦之利愿委本路监司与谙晓水势精强之吏徧诣江浦详究利害假以岁月先为之备然後兴夫调役可使公无费财而岁供常足人不告劳而民食不匮是一举而获万世之利也诏吴择仁相度以闻

二年都水使者吴玠上言曰自元丰间小吴口决北流入御河下合西山诸水至清州独流砦三叉口入海虽深得保固形势之策而岁月寖久侵犯塘堤冲坏道路啮损城砦臣奉诏修治堤防御扞涨溢然筑八尺之堤当九河之尾恐不能敌若不遇有损缺逐旋增修即又至隳坏使兴塘水相通於边防非计也乞降旨修葺从之

政和二年七月兵部尚书张阁上言曰臣昨守杭州闻钱塘江自元丰六年泛溢之後潮汛往来率无宁岁而比年水势稍改自海门过赭山即回薄岩门白石一带北岸坏民田及盐亭监地东西三十余里南北二十余里江东距仁和监止及三里北趣赤岸?口二十里运河正出临平下塘西入苏秀若失障御恐他日数十里膏腴平陆皆溃於江下塘田庐莫能自保运河中絶有害漕运诏亟修筑之

四年都水使者孟昌龄献议导河大伾可置永远浮桥谓河流自大伾之东而来直大伾山西而止数里方回南东转而过复折北而东则又直大伾山之东亦止不过十里耳视地形水势东西相直径易曾不十余里间且地势低下可以成河倚山可为马头又有中潬正如河阳若引使穿大伾大山及东北二小山分为两股而过合於下流因是三山为趾以系浮梁省费数十百倍可寛河朔诸路之役朝廷喜而从之

十一月都水使者孟揆上言曰大河连经涨淤滩面已高致河流倾侧东岸今若修闭枣强上埽决口其费不赀兼冬深难施人力纵使极力修闭东堤上下二百余里必须尽行增筑与水争力未能全免决溢之患今漫水行流多咸卤及积水之地又不犯州军止经数县地分迤逦纒御河归纳黄河欲自决口上恩州之地水堤为始增补旧堤接续御河东岸签合大河从之乙亥臣僚言禹迹湮没於数千载之远陛下神智独运一旦兴复导河三山长堤盘固横截巨浸依山为梁天造地设威示南北度越前古岁无解系之费人无病涉之患大功既成愿申饬有司以日继月视水向着随为堤防益加增固每遇涨水水官漕臣不辍巡视诏付孟昌龄六年四月安抚赵霖上平江水利策其相度之说曰平江逐县地形水势利害各不相侔盖浙西六州之地平江最为低下六州之水注入太湖太湖之水流入松江接青龙江东入於海而平地势自南直北至常熟县之半自东止崑山县地西南之半水与太湖松江水面相半皆是诸州所聚之水泛滥其中平江之地虽下於诸州而濒海之地特高於他处谓之堽身堽身之西又与常州地形相等东西与北三面势若盘盂积水南入注乎其中所以自古沿海环江开凿港浦者籍此疏导积中之水由是以观则开治港浦不可不先也港浦既已浚则讲经久不堙塞之法今濒海之田惧咸潮之害皆作堰埧以隔海潮里水不得流外沙日以积此崑山诸浦堙塞之由也堽身之民每阙雨则恐里水之减不给灌溉悉为堰埧以止流水临江之民每遇潮至则於浦身凿开小沟以供己用亦为堰断以留余潮此常熟诸浦堙塞之由也法当置闸然後可以限水之内外可以随潮而啓闭浦既已开闸既已置而太湖松江之水与积水为一派沈没民田者一遇风作则高浪万顷愈泄愈来纵使诸浦泻之泄之涓涓来之浩浩当斯之时障之不可疏之不可为之计者莫若顺其性而狭其流乃为上策所谓上策者大筑圩岸高围民田而已如此则积水日削衆浦日耗矣大抵三说一曰开置港浦二曰置闸啓闭三曰筑圩裹田三者阙一不可又各有先後缓急之序其开浦篇曰高田引以灌溉低田导以决泄者浦也古人大小纵横设为港浦若经纬然按图於旧得九十处或名港浦或名泾浜或谓之塘或谓之漕以询究古迹得其为利之大者三十六浦区为三等上等工大而利博在前所先也中等工费可减上等三之二下等间於上中等之间或自大浦而分投别派工料之数又少损焉其置闸篇曰濒海临江之地形势高仰古来港浦尽於地势高处淤淀若一旦顿议开通地里遥远未易施力以拒咸潮今於三十六浦中寻究得古曾置闸者才四浦唯庆安福山两闸尚存余皆废弃故基尚存古人置闸本图经久但以失之近里未免易湮治水莫急於开浦开浦莫急於置闸置闸莫利於近外若置闸而又近外则有五利焉江海之潮日两涨落潮上灌浦则浦水倒流潮落浦深则浦水湍泻远处积水早潮退定方得随流几入浦口则晩潮复上亢末流入江海又与潮俱还积水与潮相为往来何缘减退今开浦置闸潮上则闭潮退则啔外水无自而入里水日得以出一利也外水不入则泥沙不淤於闸内使港浦常得通利免为堙塞二利也濒海之地仰浦水以溉高田每苦咸潮多作堰断若决之使通则害苗稼若筑之使塞则障积水今置闸啓闭水有泄而无入闸内之地尽获稼穑之利三利也置闸必近外去江海止可三五里使闸外之浦日有澄沙淤积假令岁事浚治地里不远易为工力四利也港浦既已深阔积水既已通流则泛海浮江货船木栰或遇风作得以入口住泊或欲住卖得以归市出卸官司遂可以闸为限拘收税课以助岁计五利也复有二说崑山诸浦通彻东海沙浓而潮咸当先置闸而後开浦一也闸之侧各开月河以堰为限遇闸闭小舟不阻往来二也筑圩篇曰天下之地膏腴莫美於水田利倍莫盛於平江缘平江水田以低为胜昔之赋入多出於低乡今低乡之田为积水漫没十已八九当时田圩未坏水有限隔风不成浪今田圩殆尽水通为一遇东南风则太湖松江与崑山积水尽奔常熟遇西风则常熟之水东赴者亦然正如盛盂中水随风往来未尝停息尝陟崑山与常熟山之巅四顾水与天接父老皆曰水底十五年前皆良田也今若不筑圩岸围裹民田车畎以取水底之地是弃良田以为水也况平江之地低於诸州唯高大圩岸方能与诸州地形相应昔人筑圩裹田非谓得以播殖也将恃此以狭水之所居耳崑山去城七十里通往来者至和塘也常熟去城一百五里通往来者常熟塘也二塘为风浪冲击塘岸漫灭往来者动辄守风往来有覆舟之虞是皆积水之害今若开浦置闸之後先自南乡大筑圩岸围裹低田使位位相接以御风涛以狭水源治之上也修作至和常熟二塘之岸以限絶东西往来之水治之次也凡积水之田尽令修筑圩岸使水无所容治之终也昨闻熙宁四年大水衆田皆没独长洲尤甚崑山陈新顾晏陶湛数家之圩高大了无水患稻麦两熟此亦筑岸之验目今积水之中有力人户间能作小堘岸围裹已田禾稼无虞盖积水本不深而圩岸皆可筑但民频年重困无力为之必官司借贷钱谷集植利之衆并工戮力督以必成或十亩或二十亩地之中弃一亩取土为岸所取之田衆户均价偿之其贷借钱谷官为置籍责以三年六限随税输还此治积水成始成终之策若其当开之浦则崑山常熟共三十六浦除常熟之许浦及白茆福山二浦见今深阔水势通快不须开治虽开三十三浦崑山十有一谓堀浦下张浦七了浦茜泾浦杨林浦六鹤浦顾迳浦川砂浦五岳浦蔡浦浪港浦常熟二十有二谓黄泗浦奚浦西陈浦东陈浦水门浦崔浦耿泾浦鱼潭浦邬沟浦瓦浦塘浦高浦金泾浦石撞浦六河浦北浦甘草浦千步泾司马泾金泾钱泾黄莺漕皆积久不浚当分为三等开修

徽宗时赵鼎臣缴进河议奏状曰臣伏以先事而言则言有难信之患後事而谏则事有不及之忧虽然忠臣虑国不谋其身孝子显亲思述其志言之先後一也顾当否何如耳伏念先臣某当元佑之末实为河北路转运副使方是时水官建议回河盖以累年功之成者十既八九独先臣居中罔敢阿徇请顺水性导使北流进言於朝至於再四奋孤忠触羣党抗单言遏衆议谗锋谤焰几不获免尚赖陛下哀怜照察曲赐全护遣使按视既施行矣不幸後来水官眩惑前议竟兴力役断塞北流奏功告成中外称庆已而先臣以病赐归退伏田里虽及困革不忘朝廷常慷慨谓臣曰河本无事妄人扰之耳今及如是恐不三数年河无安定之理谁当复为上言之乎臣饮泪泣血退书其语刻之肌骨铭在肺肝方是时岂暇规後効计将然乎徒以不欺之诚着自平昔虽时有用舍而志不可无故也伏见去年河已东决举齐之西泛滥千里有司极力仅能塞之而积淤久高终不顺快迨及今夏沛然北流决於阚村如建瓴水陛下哀矜元元愍悼垫溺临遣谏议大夫赈烖恤穷且俾台郎共视河事仁恩德意远近固浃流甿饿夫拚首涕泣虽未复故土瞻旧丘而人人悦欣咸自以为更生也臣窃悲先臣抱孤孑之志而事不获申建忠荩之策而言未及用遽先朝露齎恨冥漠今日已决之阚村乃先臣之所愿开者也今日既淤之东流乃先臣之所力争者也往昔使万有一如先臣之言则河患广博虽不遽平而水得所归功必有渐决不至於败坏荡徙如今日之贻朝廷忧也回河之役几年矣薪刍之所费力役之所用臣不敢为朝廷惜也金粟之所耗爵赏之所颁臣不敢为朝廷惜也所重为朝廷惜者两河数千里间有田不得种艺有庐不得归宿死者转体於沟壑生者寄命於道涂去岁既已若此今年又复如此谓之天灾臣窃以为非岁之罪也恭惟朝廷清明议论公正方遣敌使出临河防宜有成谋定策归报於上然微臣区区犹抱遗说陈父书冒不测之诛而献刍荛之议者非以希荣於既往而干泽於方今也诚以河溢臯陆垂二十年已失之机事不及悔将善其後必谨於先而先臣之言曩实误中奏草具在尚可推考傥蒙朝廷俯赐采览鉴已然之得失察既往之成败校短量长稽验当否於以裨赞大策恊成绪功使长河底平得効尘露虽结草之报未易加此此先臣之遗志而臣之所不敢忘者也然後退伏鈇鑕下见先臣使九泉之魂得以瞑目岂非臣之素心宿愿者乎臣愚不足以知河事窃独耳剽日久尝闻诸先臣曰河之可以一言蔽者趋下而已自横壠六塔商胡小吴宗城内黄百年之间水皆西决则地势高下岂不可见今之大议不过东流与北流耳使河诚东而可以行则虽极天下之力而回之犹将请诸朝而不敢以为费也奈何地有高下之形水有逆顺之势今年虽塞明年且决来岁傥行後岁必淤借使神禹临之亦将无如之何矣如或顺而治之则庶几数十年其无河患乎正今日之明効大验也然议者每挟溏泊以为言不以近事观之河既东徙而溏泊固已淤矣虽有司尝欲濬治之盖亦有所重为而未能也且其所侵害者独沧与乾宁间耳使向之未尝有溏泊则将无以为御敌计乎臣有以知其不然也请得以事譬之据灵武之城则西戎稽颡决古北之口则北敌请命昔尝恃此以为固矣今虽未能复之而西北二边岂尝一日乏守备乎此尚人事之所及而犹可以力胜者耳水之为物非有情也奈何与之竞而不释哉先臣之缘河事进言者甚多臣不敢以徧举谨取最後乞治北流开阚村河门及申相度黄河利害所二状缮写投进伏望圣慈特赐睿览降付有司看详裁择施行冒黩天听无任陨越昧死待罪之至谨録奏闻

李复乞开黄河中滩劄子曰臣某蒙恩差知郑州於今月初四日到任首见差发人夫急於星火知大河涨溢原武等埽危急紧要修叠固护臣久知原武一带堤埽比诸处不同为郑北尽是积水陂湖相连直接国门又地势高於京师若有决溢势迅东下臣遂亲至河上体度水势次第今见大河於原武东二里以来中心有滩一道长三里余阔一百余步其滩已老问人云已十余年沙土坚壮河涨为滩所激奔射南岸水势甚紧枝梧费力臣见多方措置两日稍见次第然今年补贴虽得稍定来年遇涨还作上轸宸虑下劳百姓臣今乞下都水监将中滩於中心东西开透令引放河身於河槽中心通流虽有暴水不偏着岸更无危急兼东西只是长三里有余用工不多可絶後患今并画到图子随状进呈伏候勅旨

王同上奏曰古者之治五行也必有五行之官其去民用尤近而逆其理则有败害之端莫甚於水故官得其任则不忧乎水之败害诚其势也是以舜命益作虞以掌山泽周有川泽之禁而後世修之未尝废也由秦汉以来使任其事而为之水官则莫若都水之职其主灌溉陂池保守河渠自太常及三辅皆有其官至武帝之时尤增重之於是又有左右使者使统其任而居其事者莫不明於禹贡之学而习於知水之性故刘向以治书为三辅都水都尉平当以明禹贡领护河堤盖其任职之人未尝不修其事而又有水工之徒以佐知其利害是以秦汉之际言水事於书尤着而魏晋已来至於隋唐其官亦未尝废於魏则有都尉水衡之号晋宋齐皆曰都水台或为水衡令及梁天监中始改曰太舟卿而主治舟航河堤隋唐之时又皆为都水使者或改曰监而舟檝河渠二署隶之然於水事或领或否矣故天下不喻於水而失其水之性使以忧中国者起矣国家比岁之间水之为害亦甚矣自京城之中民被其苦亦暴而衍溢者历月不知所以泄之今国家惩前日之患而求於秦汉之故为之都水之任专其有司欲以知水之性此虑患之本也夫以患而设备求其功効而使之不为虚位则天下宜有明於水性若秦汉之间所谓水工者出矣苟得其水工而又以知水者居其任使之专其职而行於天下就视其水之利害得以备其故而治之不使数迁其任责之课最而信其黜陟则官得其人而分定则事益修矣故为今之虑水莫若如此

钦宗时李光乞废东南湖田劄子曰臣契勘东南地濒江海水易泄而多旱历代以来皆有陂湖畜水以备旱岁盖湖高於田田又高於江海水少则泄田中水入海故无水旱之岁荒芜之田也祥符庆历间民始有盗陂湖为田者三司转运使下书切责州县复田为湖当时条约甚严谨水之畜泄则有闭纵之法禁民之侵耕则有赏罚之法近年以来所至尽废为田涝则水增益不已旱则无灌溉之利而湖之田亦旱矣民既已承佃无复脱期所收租税悉充御前而漕司暗亏常赋数至百万而民之失业者不可胜计可谓两失伏望圣慈速赐指挥尽罢东南废湖为田者复以为湖庶几凋瘵之民稍复故业不胜幸甚

高宗绍兴间大理寺丞周公环言临安平江湖秀四州低下之田多为清水浸灌盖缘溪山诸处并居太湖水分为二派东南一派由松江入於海东北一派由诸浦注於江其江泄水诸浦中惟白茅浦最大今为沙泥淤塞每岁暑雨稍多则东北一派水必壅溢遂致浸伤农田欲望令有司相视於农隙开决白茅浦故道俾水势分派流畅实为四州无穷之利近年以来浙西常有水患公私交病崇宁绍兴间疏导故迹尚可寻访乃未有建明者四十二湾古云九里为一湾一湾低一尺二百四十里到三江口三百六十里到大海三江口江面阔九里地势低於震泽三丈潮水来时水高三丈到震泽底定震泽即太湖也所以谓之平江三江口吴江水与湖水相会合之地谓之汇也

二十八年两浙转运副使赵子潚知平江府蒋璨上言曰太湖者数州之巨浸而独泄以松江之一川宜其势有所不逮是以昔人於常熟之北开二十四浦疏而导之江又於崑山之东开一十二浦分而纳之海三十六浦後为潮汐沙积而开江之卒亦废於是民田有淹没之患天圣间漕臣张纶尝於常熟崑山各开衆浦景佑间郡守范仲淹亦亲至海浦濬开五河政和间提举官赵霖复尝开濬今诸浦湮塞又非前比计用工三百三十余万钱三十三万余缗米十万余斛於是诏监察御史任古复视之既而古至平江言常熟五浦通江诚便若依所请以五千工月余可毕诏以激赏库钱平江府上供米如数给之二十九年子潚又言父老称福山塘与丁泾地势等若不濬福山塘则水必倒注於丁泾乃命并濬之

孝宗乾道五年建康守臣张孝祥上言曰秦淮之水流入府城别为两派正河自镇淮新桥直注大江其为青溪自天津桥出栅砦门亦入於江缘栅砦门地近为有力者所得遂筑断青溪水口剏为花圃每水流暴至则泛溢浸荡城内居民尤被其害若访古而求使青溪直道大江则建康永无水患矣既而汪彻奏於西园依异时河道开濬使水通栅门入从之先是孝祥奏淮水三源一自华山由句容一自庐山由溧水一自溧水由赤山湖至府城东南合而为一萦回绵亘三百余里溪港沟浍之水尽归焉流上水门由府城入大江旧上下水门展阔自兵变後砌叠稍狭虽便於一时防守实遏水源流通不快兼两岸居民填筑河岸添造屋宇若禁民不许侵占秦淮既复故道则水不泛溢矣又府东门号陈二渡有顺圣河正分秦淮之水每遇春夏天雨连绵上源奔涌则分一派之水自南门外直入於江故秦淮无泛滥之患今一半淤塞为田水流不通若不惜数亩之田疏导之以复古迹则其利尤倍

七年臣僚言丹阳练湖幅员四十里纳长山诸水漕渠资之故古语云湖水寸渠水尺在唐之禁甚严盗决者罪比杀人本朝寖缓其禁以惠民然修筑严甚春夏多雨之际瀦蓄盈满虽秋无雨漕渠或浅但泄湖水一寸则为河一尺矣兵变以後多废不治堤岸圯阙不能贮水强家因而专利耕以为田遂致淤淀岁月既久其害滋广望责长吏濬治堙塞立为盗决侵耕之法着於令庶几练湖渐复其旧民田获灌溉之利漕渠无浅涸之患诏两浙漕臣沈度专一措置修筑

淳熙九年知常州章冲上奏曰常州东北曰申港利港黄田港夏港五斗港其西曰竈子港孟渎泰伯渎烈塘江隂之东曰赵港白沙港石头港陈港蔡港私港令节港皆古人开导以为溉田无穷之利者也今所在堙塞不能灌溉臣尝讲求其说抑欲不劳民不费财而漕渠旱不乾水不溢用力省而见功速可以为悠久之利者在州之西南曰白鹤溪自金坛县洮湖而下今浅狭特七十余里若用工濬治则漕渠一带无乾涸之患其南曰西蠡河自宜兴太湖而下止开濬二十余里若更令深远则太湖水来漕渠一百七十余里可免濬治之扰至若望亭堰牐置於隋之至德而彻於本朝之嘉佑至元佑七年复置未几又毁之臣谓设此堰牐有三利焉阳羡诸渎之水奔趋而下有以节之则当潦岁平江三邑必无下流淫溢之患一也自常州至望亭一百三十五里运河一有所节则沿河之田旱岁资以灌溉二也每岁冬春之交重纲及使命往来多苦浅涸今啓闭以时足通舟楫复免车亩灌注之劳三也诏令相度开濬十一年冬臣僚言运河之濬自北关至秀州杉青各有牐堰自可瀦水惟沿河上塘有小堰数处积久低陷无以防遏水势当以时加修治兼沿河下岸泾港极多其水入长水塘海盐塘华亭塘由六里堰下私港散漫悉入江湖以私港深而运河浅也若修固运河下岸一带泾港自无走泄又自秀州杉青至平江府盘门在太湖之际与湖水相连而平江阊门至常州有枫桥许墅乌角溪新安溪将军堰亦各通太湖如遇西风湖水由港而入皆不必濬惟无锡五泻牐损累年常是开堰彻底放舟更江隂军河港势低水易走泄若从旧修筑不独瀦水可以通舟而无锡晋陵间所有扬湖亦当积水而四傍田亩皆无旱暵之患独自常州至丹阳县地势高仰虽有犇牛吕城二牐别无湖港瀦水自丹阳至镇江地形尤高虽有练湖缘湖水日浅不能济远雨晴未几便觉乾涸运河浅狭莫此为甚所当先濬上以为然孝宗时蔡戡乞浚开木渠奏曰臣闻江汉之间荆襄之地自古名卿才大夫建立事功以利当年而施後世者遗迹可考其间勲烈彰着至今不泯惟羊祜杜预稽之往牒羊祜减戍逻之卒垦田八百余顷大获其利祜之始至也军无百日之粮及其季年乃有十年之积杜预修召信臣渠激用滍淯诸水浸原田万顷余分疆立石俾有定分公私同利衆庶赖之以是知古人经理其地不过广屯田修水利二者最为急务不特为固圉之计所以成辟国之功南北既分襄阳号为重镇朝廷谋帅选将不以轻畀殆今五六十年之间宜其算无遗策地无遗利民有余赀军有余粮然而旷土未尽辟水利未尽修粮运不继则军有乏絶之忧雨阳少愆则民有冻馁之患其故何也非今之人智力不如古也古人有志功名今人志在利禄古人专为国计今人先为身谋盖无惑乎事功之不立襄阳之宜城有曰木渠後汉王宠所凿溉田六千余顷至曹魏时夷人聚万家据其地而食之谓之柤中当时号为天下膏腴吴将朱然争取之不克自是渠废更八百八十余年本朝治平中县令朱紘按故地而凿之三月而成溉田如古郑獬记其事甚详靖康之乱渠始湮塞逮今方五六十年是渠也延袤三百里故迹宛然所湮塞者木眼山之旁二三里而已渠中之水犹涓涓不絶惟是山林蔽翳人迹罕至居民无力开凿官吏无意兴修是渠所以殆废也且废於八百余年而朱紘能凿之不三月而成湮於五十余年岁月未久浚导必易工费必省傥有人焉出力任之可不劳而办矣本路帅漕尝请于朝计其工费已有成数虽蒙行下正以因循苟且惮於兴修岁复一岁无人以任是责臣愚欲望睿旨检照前奏量给所费一二万缗责付本路转运司应办如有不足本司可以那融支给仍委京西安抚荆鄂副都统司差拨军民各千人分番工作均给其直人必乐从副都统与漕臣往来董役於农隙日三两月之间自可迄功渠成灌溉之利必不减昔向来荆榛芦苇之场皆变而为沃衍膏腴之地然後分兵屯田而尽其利募民请佃而收其租虽暂劳而永逸小费而大获实攻守之先务也

光宗绍熙五年淮东提举陈损之上言曰高邮楚州之间陂湖渺漫茭葑弥满宜剏立堤堰以为瀦泄庶几水不至於泛溢旱不至於乾涸乞兴筑自扬州江都县至楚州淮隂县三百六十里又自高邮兴化至盐城县二百四十里其堤岸傍开一新河以通舟船仍存旧堤以扞风浪栽柳十余万株数年後堤岸亦牢其木亦可备修补之用兼扬州墟镇旧有堤牐乃泰州泄水之处其牐坏久亦於此剏立斗门西引盱眙天长以来衆湖之水起自扬州江都经由高邮及楚州宝应山阳北至淮隂西达于淮又自高邮入兴化东至盐城而极於海又泰州海陵南至扬州泰兴而彻于江共为石?十三斗门七乞以绍熙堰为名鑱诸坚石淮田多沮洳因损之筑堤扞之得良田数百万顷奏闻除直秘阁淮东转运判官

宁宗嘉泰元年常州守臣李珏上言曰州境北边扬子大江南并太湖东连震泽西据滆湖而漕渠界乎其间漕渠两傍曰白鹤溪西蠡河南戚氏北戚氏直湖州港通于二湖曰利浦孟渎烈塘横河五泻诸港通于大江而中间又各自为支沟断汊曲绕参错不以数计水利之源多於他郡而常苦易旱之患何哉臣尝询访其故漕渠东起望亭西上吕城一百八十余里形势西高东下加以岁久浅淤自河岸至底其深不满四五尺常年春雨连绵江湖泛涨之时河流忽盈骤减连岁雨泽愆阙江湖退缩渠形尤亢间虽得雨水无所受旋即走泄南入于湖北归大江东径注于吴江晴未旬日又复乾涸此其易旱一也至若两傍诸港如白鹤溪西蠡河直湖烈塘五泻堰日为沙土淤涨遇潮高水泛之时尚可通行舟楫若值小汐久晴则俱不能通应自余支沟别港皆以堙塞故虽有江湖之浸不见其利此其易旱二也况漕渠一带纲运于是经由使客于此往返每遇水涩纲运便阻一入冬月津送使客作坝车水科役百姓不堪其扰岂特溉田阙事而已望委转运提举常平官同本州相视漕渠并彻江湖之处如法濬治尽还昔人遗迹及於望亭修建上下二牐固护水源从之

嘉定五年建康守臣黄度言府境北据大江是为天险上自采石下达瓜步千有余里共置六渡一曰烈山渡籍于常平司岁有河渡钱额五曰南浦渡龙湾渡东阳渡大城堽渡冈沙渡籍于府司亦有河渡钱额六渡岁为钱万余缗历时最久舟楫废坏官吏篙工初无廪给民始病济而官漫不省遂致奸豪冒法别置私渡左右旁午由是官渡济者絶少乃听吏卒苛取以充课徒手者犹惮来往而车担牛马几不敢行甚者扼之中流以邀索钱物窃以为南北津渡务在利涉不容简忽而但求征课臣已为之缮治舟舰选募篙梢使远处廵检兼监渡官於诸渡月解钱则例量江面阔狭计物货重轻斟酌裁减率三之一或四之一自人车牛马皆有定数雕牓约束不得过收邀阻乞觅裒一岁之入除烈山渡常平钱如额解送其余诸渡以二分充修船之费而以其余给官吏篙梢水手食钱令监渡官逐月照数支散有余则解送府司然後尽絶私渡不使奸民踰禁从之十二年臣僚言盐官去海三十余里旧无海患县以盐竈颇盛课利易登去岁海水泛涨湍激横冲沙岸每一溃裂常数十丈日复一日浸入卤地芦洲港渎荡为一壑今闻潮势深入逼近居民万一春水骤涨怒涛犇涌海风佐之则呼吸荡出百里之民宁不俱葬鱼腹乎况京畿赤县密迩都城内有二十五里塘直通长安牐上彻临平下接崇德漕运往来客船络绎两岸田亩无非决坏若海水径入于塘不惟民田有咸水渰没之患而里河堤岸亦将有溃裂之忧乞下浙西诸司条具筑捺之策务使扞堤坚壮土脉充实不为怒潮所冲从之宁宗时卫泾奏曰臣闻饥穰之数在岁有天时在人有地利天时之水旱固所不免地利之废修亦不容无责焉窃见承平之时京师漕粟多出东南江淛居其太半中兴以来淛西遂为畿甸尤所仰给旁及他路盖平畴沃壤绵亘阡陌多江湖陂塘之利虽小有水旱不能为灾自豪右兼并之家既衆始借垦辟之说并吞包占创置围田其初止及陂塘陂塘多浅水犹可也已而侵至江湖今江湖所存亦无几矣夫江湖之水自常情观之似若无用由农事言之则为甚急江湖深广则瀦蓄必多遇水有所通泄遇旱可资灌溉傥或狭隘则容受必少水则易溢未免泛滥之忧旱则易涸立见焦枯之患事理晓然州县之官皆可以举职然豪宗巨族必有所凭藉其势力足以陵驾公府非得健吏莫敢谁何浸淫滋广江湖之利日朘月削无复曩时之旧围田增租所入有几而平岁倍收之田一罹旱涝反为不耕之土常赋所损可胜计哉农人失业襁负流离其害又岂特在民而已矧惟国朝成宪应江河山野陂泽湖塘池泺与衆共者不得禁止及请佃承买官司常切觉察如许人请佃承买并犯人纠劾以闻及瀦水之地辄许人请佃承买人各以违制论立法之意可谓明白前者臣寮累尝奏请朝廷非不施行凡系积水草荡今後并不许请佃虽陈乞拨赐亦许守臣执奏此乾道五年九月指挥也差官检视应停蓄水利河道有湮塞壅遏去处照旧来界至悉行开掘仍每岁廵察此淳熙三年六月指挥也令淛西诸郡约束属县如有给据官民户买佃江湖草荡围筑田亩许人户越诉置之重宪仍委监司纠劾此淳熙八年七月指挥也凡有陂塘自令下之後尚复围裹断然开掘犯者论如法给据与不告捕者并坐罪此淳熙十年四月指挥也是皆匾榜大书人所共覩其他藏於案牍者当不止此奈何条画虽备奉行不?或易名而请佃或已开而复围或谓既成之业难於破坏或谓垂熟之时不可毁撤是知千百亩之田为可惜而不知百万亩之田尤可惜不忍於强横之一夫而忍於贫弱之百姓上泽沮格而不下究下情蔽塞而不上通此则有司之罪也臣恭惟陛下爱护本根访民疾苦诏旨屡颁不为虚文如以臣言为然乞赐睿断行下户部检坐条法及累降指挥申严要束本路监司州县常令遵守仍委御史台觉察法不徒立务在必行惟陛下留神裁择幸甚

贴黄臣所奏围田止为妨民水利抑又有可虑者凡围田去处多在荒僻之乡必立庄舍佃户聚居既广行包占又欲侵夺侧近民产多蓄无赖恶少及刑余罪人号为佃户实是奸民幸遇丰年粗得无事岁收稍不能给数十为羣江湖商贾村野居民即被剽掠甚至杀伤间或败露在官具有案牍可考窃恐饥荒之岁遂为渊薮若行禁戢奸民无所聚集亦潜消盗贼之一策伏乞睿照

泾又奏曰臣尝考国家承平之时京师漕粟多出东南而江浙居其太半中兴以来浙西遂为畿甸尤所仰给岁获丰穰沾及旁路盖平畴沃壤绵亘阡陌有江湖瀦泄之利焉大抵二浙地势高下相类湖高於田田又高於江海水少则汲湖水以溉田水多则泄田水由江而入海惟瀦泄两得其便故无水旱之忧而皆膏腴之地自绍兴末年始因军中侵夺濒湖水荡工力易办创置堤埂号为埧田民田已被其害而犹未至甚者瀦水之地尚多也隆兴乾道之後豪宗大姓相继迭出广包强占无岁无之陂湖之利日朘月削已亡几何而所在围田则徧满矣以臣耳目所接三十年间昔之曰江曰湖曰草荡者今皆田也夫陂湖之水自常情观之似若无用由农事言之则为甚急陂湖广衍则瀦蓄必多遇旱可以灌溉江流深浚则通泄必快遇水不至泛溢傥瀦水之地或至狭隘则容受必少旱即易涸立见焦枯水源既壅而江流填淤则疏泄甚艰水即易溢荡为巨浸事之利害岂不较然易知州县监司所当禁戢然围田者无非形势之家其语言气力足以陵驾官府而在位者每重举事而乐因循故上下相蒙恬不之怪而围田之害深矣议者又曰围田既广则增租亦多其於邦计不为无补殊不思缘江并湖民间良田何啻数千百顷皆异时之无水旱者围田一兴修筑塍岸水所由出入之路顿至隔絶稍觉旱乾则占据上流独擅灌溉之利民田坐视无从取水逮至水溢则顺流疏决复以民田为壑设若围田侥幸一稔增租所入有几而常岁倍收之田小有水旱反为荒土常赋所损可胜计哉所谓增租既不系省额州县得以移用徒资贪黩之吏耳此其轻重得失又不待智者而後辨也矧惟祖宗成宪炳若日星应江河山野陂泽湖塘池泺与衆共者不许占据及请佃承买官司纠劾以闻诸瀦水之地谓衆共溉田者辄许人请佃承买并请佃承买人各以违制论立法之意可谓明白前者臣寮累尝奏请朝廷非不施行臣姑疏其一二诸路如有承买瀦水地者悉与改正此绍兴二十八年指挥也凡系积水草荡今後并不许请佃虽陈乞拨赐亦许守臣执奏此乾道五年九月指挥也诏两浙漕臣及提举常平官并逐州守臣常切觉察如官民户及寺观围筑田亩填塞水道具名以闻此淳熙三年六月指挥也诏州县辄敢给据与官民户及寺观买佃江湖草荡许人户越诉重寘典宪仍委监司纠劾此又淳熙三年八月指挥也诏浙西诸郡应官民户旧来围田去处明立标记给榜晓谕不得於标记外再有围裹此淳熙十一年八月指挥也其他条约未易悉数夫以陈说之衆多立法之详备是宜围田之害悉絶而瀦泄之利尽复曩时之旧可也然历年浸久陂湖之为田者不止民田之被害者滋甚其已围者牵於姑息固不复论标记之外增创围裹者有之因民词诉已毁撤而复修筑者有之易名为天荒而请求给佃者有之寺观僧道尤无忌惮是岂果不可禁戢哉吏治苟简而法令不行之过也积习而不知变奸猾蒙利良农失业其害又岂特在民而已臣伏见乾道间孝宗皇帝一旦宣谕辅臣曰闻浙西自有围田即有水患屡有人理会多为权势所梗已而令漕臣王炎相视有张子盖围田九千余亩湮塞水势立命开掘仍戒敕不得再犯淳熙中因姚述尧言传法寺僧请佃明州定海县凤栖沈窖两湖八百亩可溉田二万六千余亩即令仍废为湖英断如此孰不悚惧其奉行不?者特有司之罪而斯民疾苦则有所赴愬矣臣仰惟陛下恭俭爱民率绳祖武诏令之下不为虚文如以臣言为然乞赐睿旨行下户部检坐条法及累降指挥申严约束断自今以後凡陂湖草荡并不许官民户及寺观请佃围裹如辄敢干求陈诉者具名闻奏寘之於罪本路监司州县常切遵守或有违戾委御史台弹治庶几法不徒立豪强戢敛农民安於田亩此亦固根本之一说也惟陛下留神幸甚贴黄臣照对自绍兴间行经界之後至今五六十年生齿日繁岂复有可耕之田荒而不治其目今所存江湖陂泽实皆衆共水利必不可以为田者如蒙睿断施行仍乞行下本路监司约束应今岁被水围田向去只许据昨来标记四至埤补塍岸不得因而侵占比近水地其有自昨来标记之後续行围裹妨害衆共水利去处既因水渰没更不得再行修筑如违许被害民户越诉仰监司委清强官相视具奏取旨施行伏乞睿照

贴黄臣又照得所在围田虽是形势之家包占然田间利害形势之家本无从得知多是乡村豪强富室意在假托声焰侵扰良民或略用工本广行侵占因以为已利操执书契请属献纳此尤不可不治乞委监司州县觉察如因围田民户词诉即与根究元献田人姓名重作施行伏乞睿照

青田县主簿陈耆卿上疏曰臣闻水在地中犹人之有血脉一日壅塞必有受其病者故水利一事忧民者多疚心焉或曰去岁泛溢之灾绳连郡国败屋杀稼所在相望其害未见其利也虽然天灾流行国家代有於泛滥则见其害於旱暵则见其利因泛滥而不为旱暵备殆因噎废食尔夫稼民之命也水稼之命也春夏之交丁壮蝟集至有争涓滳以殒其躯者东浙田多依山而本郡盖其一也岩谷嶢埆渠塘鲜少故灌溉之事不可一日废夫水疏之则流堙之则竭其疏之也必有源其堙之也必有故彼细民之所争者涓滴尔殴死者止一身尔强宗右族疆畎盈野每每奄瀦泽以自丰而不顾他人之瘠其所杀宁有算哉十雨五风未见其害也猝有旱魃龟拆立见富人之苗自若而贫者委地矣上之人乃始皇皇於祷祈逮其无年则又皇皇於赈恤亦已晚矣故今州县之间多以水利为不急之务夫既以为不急之务则往日之已塞者愈塞而未塞者亦塞矣近日之方浚者不浚而未浚者无时可浚矣为计不蚤欲罪岁得乎臣愚欲乞播告外台遴选官吏徧行根括甚芜没不治或为大姓所雄据者极力疏导俾还其初至於陂泽未成而可经营沾丐者亦必广为濬凿以幸焦槁毋苛扰毋具文脱遇岁旱民有倚赖纵不能转歉为丰而利泽亦过半矣

金章宗明昌二年二月上谕平章政事守贞曰王汝嘉田栎专管河防此国家之重事也朕比问其曾於南岸行视否乃称未也又问水决能行南岸乎又云不可知且水趋北久矣自去岁便当经画今不称职如是耶可谕旨令往尽心固护无致失备及讲究所以经久之计稍涉违慢当并治罪三月行省并行户工部及都水监官各言河防利害事都水监元拟於南岸王村宜村两处开导河势缘北来水势去宜村堤稍缓唯王村岸向上数里卧卷可以开决作一河且无所犯之城市村落又拟於北岸墙村疏决依旧分作两清河入梁山故道北清河两岸素有小堤不完後当筑大堤尚书省谓以黄河之水势若於墙村决注则山东州县膏腴之地及诸盐场必被沦溺设使修筑坏堤而又吞纳不尽功役至重虚困山东之民非徒无益而又害之也况长堤已加固护复於南岸疏决水势已寝决河入梁山泺之议水所经城邑已劝率作护城堤矣先所修清河旧堤已遣罢之监丞田栎言定陶以东三埽弃堤不当修止言决旧压河口以导渐水入堤北张彪白塔两河之间凡当水冲屯田户须令迁徙臣等所见止当堤前作木岸以备之其间居人未当迁徙至夏秋水势泛溢权令避之水落则当各复业此亦户工部之所言也

宣宗贞佑三年四月单州刺史延札天泽言守御之道当决大河使北流德博观沧之境今其故堤宛然犹在工役不劳水就下必无漂没之患而难者若不以犯沧盐塲损国利为说必以浸没河北良田为解臣尝闻河侧故老言水势散漫则浅不可以马涉深不可以舟济此守御之大计也若曰浸民田则河徙之後淤为沃壤正宜耕垦收倍于常利孰大焉若失此计则河南一路兵食不足而河北山东之民皆瓦解矣诏命议之四年三月延州刺史乌苏克锡克言近世河离故道自卫东南而流由徐邳入海以此河南之地为狭臣窃见新乡县西河水可决使东北其南有旧堤水不能溢行五十余里与清河合则由濬州大名观州清州柳口入海此河之故道也皆有旧堤补其缺罅足矣如此则山东大名等路皆在河南而河北诸郡亦得其半退足以为御备之计进足以壮恢复之基又言南岸居民既已籍其河夫修筑河堰营作戍屋又使转输刍粮赋役繁殷倍於他所夏秋租税犹所未论乞减其稍缓者以寛民力事下尚书省宰臣谓河流东南旧矣一旦决之恐故道不容衍溢而出分为数河不复可收水分则浅狭易渡天寒辄冻御备愈难此甚不可

元成宗大德元年河决蒲口台檄令河北河南肃政廉访使尚文按视防河之策文建言长河万里西来其势湍猛至盟津而下地平土疏移徙不常失禹故道为中国患不知几千百年矣自古治河处得其当则用力少而患迟事失其宜则用力多而患速此不易之定论也今陈留抵睢东西百有余里南岸旧河口十一已塞者二自涸者六通川者三岸高於水计六七尺或四五尺北岸故堤其水比田高三四尺或高下等大槩南高於北约八九尺堤安得不坏水安得不北也蒲口今决千有余步迅疾东行得河旧渎行二百里至归德横堤之下复合正流或强湮遏上决下溃功不可成揆今之计河西郡县顺水之性远筑长垣以御泛滥归德徐邳民避冲溃听从安便被患之家宜於河南退滩地内给付顷亩以为永业异时河决他所者亦如之信能行此亦一时救荒之良策也蒲口不塞便朝廷从之

历代名臣奏议卷二百五十三








○上柱国梁府君墓志铭

君讳思字恭，其先安定人也。昔秦仲伐西戎有功，周平王东迁，封少子康於夏阳梁山，因而命氏。其後竦因才著，冀以荣称。礼乐弓裘，千载不坠。曾祖志诚，祖从政，父当意，并立言立德，为龙为光，前史详矣。

君幼重儒素，长好交游，义及友于，信诚邻里。不羡荣贵，以素琴浊酒为娱。属荒郊有事，大国用师。公奋不顾身，扫清边鄙，特蒙累功，加上柱国。锦衣彩服，宗族为荣。於戏！四时流谢，易往难追，优哉游哉，聊以卒岁。大历十二年七月三日，遘疾终於家也，春秋八十有七。夫人清河张氏，闺闱秉德，婉娈宜家。蓬首终身，不移霜操。广德二年八月八日，奄然长往。

公有二子，伯曰崇璧，次曰广济，孝情克著，追远思深。遂展灵仪，旋开兆域，以贞元九年岁在癸酉十月十四日，卜麟凤福庆之穴，得鸡犬鸣吠之辰，合葬於平遥城西北一里旧茔。礼也。辞曰。

寒郊十月，四序旋周。白日朝暗，黄云暮愁。萧萧旷野，郁起荒邱。人世此谢，泉台路幽。虽馀元刂石，万古千秋。


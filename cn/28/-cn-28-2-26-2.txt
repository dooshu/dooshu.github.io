符契


自大贺氏八部用兵，则合契而动，不过刻木为牉合。太祖受命，易以金鱼。

金鱼符七枚，黄金铸，长六寸，各有字号，每鱼左右判合之。有事，以左半先授守将，使者执右半，大小、长短、字号合同，然后发兵。事讫，归于内府。

银牌二百面，长尺，刻以国字，文曰“宜速”，又曰“敕走马牌”。国有重事，皇帝以牌亲授使者，手札给驿马若干。驿马阙，取它马代。法，昼夜驰七百里，其次五百里。所至如天子亲临，须索更易，无敢违者。使回，皇帝亲受之，手封牌印郎君收掌。

木契，正面为阳，背面为阴，阁门唤仗则用之。朝贺之礼，宣徽使请阳面木契下殿，至于殿门，以契授西上阁门使云：“授契行勘。”勘契官声喏，跪受契，举手勘契同，俯、兴，鞠躬，奏“内外勘契同。”阁门使云：“准敕勘契，行勘。”勘契官执阴面木契声喏，平身立，少退近后，引声云“军将门仗官”，齐声喏。勘契官云：“内出唤仗木契一只，准敕付左右金吾仗行勘。”勘契官云“合不合”，门仗官云“合”，凡再。勘契官云“同不同”，门仗官云“同”，亦再。勘契官近前鞠躬，奏：“勘官左金吾引驾仗、勾画都知某官某，对御勘同。”平身，少退近后，右手举契云：“其契谨付阁门使进入。”阁门使引声喏，门仗官下声喏。勘契官跪以契授，阁门使上殿纳契，宣徽使受契。阁门使下殿，奉敕唤仗。

木箭，内箭为雄，外箭为雌，皇帝行幸则用之。还宫，勘箭官执雌箭，东上阁门使执雄箭，如勘契之仪，详具《礼仪志》。




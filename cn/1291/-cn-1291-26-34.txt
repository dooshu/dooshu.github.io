【芳树】

芳树日月君乱如於风。芳树不上无心。温而鹄。三而为行。临兰池。心中怀怅。心不可匡。目不可顾。妒人之子愁杀人。君有它心。乐不可禁。王将何似。如丝如鱼乎。悲矣。

（〇《宋书》乐志。《乐府诗集》十六。《诗纪》五。〇逯案。芳树日月。月当作夕。费昶芳树篇。幸被夕风吹云云。是梁时尚作夕。日夕。朝夕也。乱如即乱挐。怀我怅。我者声字。兰池。池名。亦宫名。见《汉书》杨仆传及续《汉书》地理志。地在长安。）


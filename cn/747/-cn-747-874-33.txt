○司农卿元凛谥议

伏以凛文为己华，用能进业，行为士本，居则谦。因历聘诸侯，从事楚部。在官凡二十任，莅职仅五十秋。然而物议不喧，禄位无旷。矧遇季主荒怠，遭时艰难。绝居不疑，履危无咎。保全名节，归休圣朝。据《行状》云：“去夫二国，不遗恶声。事夫六君，不流静赞。”按《谥法》“小心恭慎曰僖”。去二国，事六君，无恶声，无流赞，不谓恭慎乎？其谥元凛曰僖。谨议。


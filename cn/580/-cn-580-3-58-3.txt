宫县乐器


金部。镈钟十有二虡，虡一钟，制视编钟而大，依十二辰位特县之，亦号辰钟。筍虡朱髤、涂金，彩绘飞龙。跗东青龙，西白虎，南赤豸，北元麟。素罗五色流苏。余制并与编钟同。编钟十有二虡，虡十有六钟，制见《登歌》。（此下乐器制与《登歌》同者，皆不重载。按，至元元年，中都等处括到亡金乐器，其完者景钟二，此北京崇宁中所铸者，惟不知何以有二也。）

石部。编磬十有六虡，虡十有二磬，制见《登歌》。筍虡与镈钟同。

丝部。琴二十有七（至元三年造），一弦者三，三弦、五弦、七弦、九弦者各六。瑟十有二。（按古制，琴惟五弦、七弦，宋太宗加为九弦，又作两仪琴，二弦，更有一弦、三弦，皆非古。大晟乐罢一、三、九弦不用，又并七弦罢之，后俱复用。元沿袭宋制不改。）

竹部。箫十，籥十，篪十，笛十。

匏部。巢笙十。竽十，竹为之。与巢笙皆十九簧，惟指法各异。

七星匏一，九曜匏一，闰余匏一。

土部。埙八。

革部。晋鼓一，长六尺六寸，面径四尺，围丈有二尺，穹隆者居鼓面三之一，穹径六尺六寸三分寸之一。面绘云龙为饰，其皋陶以朱髤之，下承以彩绘趺座，并鼓高丈余。在郊祀者，鞔以马革。（按，晋鼓，古所以鼓金奏建于军，宋制，晋鼓为乐节，乃李照之失。元误沿其制也。）

树鼓四，每树三鼓。其制高六尺六寸，中植以柱，曰建鼓。柱末为翔鹭，下施小圆轮。又为重斗，方盖，并缭以彩绘。四角有竿，各垂壁翣流苏，下以青狻猊四为趺。建旁挟二小鼓，曰鞞、曰应，树乐县之四隅。踏床、鼓桴，并髤以朱。（按，建鞞应三鼓同一座，亦沿宋制之误。）

雷鼓二，制如鼓而小，鞔以马革，特其柄播之，旁耳自击。郊祀用之。

雷鼗二，亦以马革鞔之，为大小鼓三，交午贯之以柄。郊祀用之。

路鼓二，制如雷鼓，惟非马革。祀宗庙用之。路鼗二，其制为大小二鼓，午贯之，旁各有耳，以柄摇之，耳往还自击，不以马革。祀宗庙用之。

木部。柷一，敔一。






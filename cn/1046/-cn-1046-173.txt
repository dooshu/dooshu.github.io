王炎　和至聊述怀二首

管城脱帽即诗成，尚挟琴书困笔耕。

自可追风千里去，何妨警露九皋鸣。

心于外物无荣辱，身与虚名孰重轻。

醉里工为青白眼，定应阮籍是前生。

王炎

王炎　和至聊述怀二首

老气轩昂骥蹑云，丘园盘薄不求闻。

诗方平淡如摩诘，人亦清真似右军。

无以为家那得尔，幸哉有子不徒云。

凤雏自是尧廷瑞，翰墨场中早策勋。

王炎


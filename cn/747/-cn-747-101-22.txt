○申谢南郊诏

朕自膺眷佑，勉副乐推，三载於兹，多难未弭。但蒙灵贶。每窃休徵，致稼穑之有年，乃阴阳之克叙。昨者以灾兴右地，叛结左冯，连凤之凶狂，据关河之险固。王师才进，逆党生擒，寸刃未施，重门尽启。以致元凶自遁，遗垒皆降。贼除不出於浃旬，兵罢匪逾於一月。而况时当炎暑，路涉恶山，风迎马以纳凉，随车而不雨，功因捷速，役免滞留，非眇质之敢当，赖上元之垂，合申告谢，用表精虔。宜令所司择日，亲拜郊祀。


上总河朱太保梅麓先生

其一


神京飞挽仰阿堤，禹宅司空职贡齐。
十有二州劳赤舄，八年三过锡玄圭。
安澜讵见潮如马，保障何劳石作犀。
莫向东南忧杼轴，捷书今已罢征西。

其二

作楫经论静有馀，上游开府控青徐。
苍龙阙下三公履，白马堤边太史书。
鸿雁哀鸣飞大野，鼋鼍偃卧护新渠。
朅来欲献宣房颂，铃阁森沉问扫除。


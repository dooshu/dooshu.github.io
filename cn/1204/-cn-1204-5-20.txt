◎苏轼戚氏

"玉龟山。东皇灵媲统君仙。绛阙，翠房深迥，倚霏烟。幽闲。志萧然。

金城千里锁婵娟。当时穆满巡狩，翠华曾到海西边。风露明霁，鲸波极目，势浮舆盖方圆。正迢迢丽日，玄圃清寂，琼草芊绵。争解绣勒香荐。銮辂跸，八马戏芝田。瑶池近、画楼隐隐，翠鸟翩翩。肆华筵。间作吹管鸣弦。宛若帝所钧天。

稚颜皓齿，绿发方瞳，举止恬淡高妍。 尽倒琼壶酒，献金鼎药，固大椿年。缥缈飞琼妙舞，命双成、春天曲醉留连。支敖韵泻寒泉。浩歌畅饮，斜月低河汉。

渐绮霞、天际红深浅。动归思、回首尘寰，烂漫游、玉辇东还。杏花风、数里响鸣鞭。望长安路，依稀柳色，翠点秦川。"此东坡戚氏词也。元末，东坡自礼部尚书帅定州，官妓因宴索公为戚氏词。公方与客论穆天子事，颇讶其虚诞，遂率笔应之，随声随写，歌竟篇就，才点定五六字，座中随声击节，终席不闻他语。［词苑］


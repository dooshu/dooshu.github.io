鹤鸣

二章，章九句


首章：此臣子纳诲之诗。言：以物视物，则物为陈迹；以道观物，则物为箴规。吾以物理言之，而王试绎之，可乎？





鹤鸣于九皋，声闻于野。

今夫鹤鸣于九皋之中，至深远也，而其声则闻于野矣。声伏于幽潜，其机之不可掩如此乎！





鱼潜在渊，或在于渚。

渊，深水。渚，浅水。鱼潜于深水之中，若可执也，而有时或在于渚。妙两在于不拘，其性之无一定如是乎！





乐彼之园，爰有树檀，其下维萚。

檀，香木。萚，落叶。园有树檀，洵可乐矣，而其下维萚，则亦无全美也。爱檀而忘其萚，可乎？





他山之石，可以为错。

错，砺石。他山之石，虽可恶矣，而可以为错，则亦无全恶也。恶石而忘其错，可乎？

末章讲：





鹤鸣于九皋，声闻于天。

然鹤鸣于九皋，不惟声闻于野也，而上闻于天矣。则信乎幽潜无可掩之机也。





鱼在于渚，或潜在渊。

与水相忘，不惟鱼在于渚也，而或潜于渊矣。则信乎游泳无一定之拘也。





乐彼之园，爰有树檀，其下维榖。

乐彼之园，爰有树檀，而其下有维榖之杂。则信乎人之于檀，不可偏有所爱矣。





他山之石，可以攻玉。

他山之石，而亦有攻玉之用。则信乎人之于石，不可偏有所恶矣。

王也玩一物，能知有一物之理，则庶乎善观物矣。又能以观物之知，观身心性情之理，则庶乎善触类矣。此今日微臣纳诲意也，王其鉴之于言意之外哉？盖诗人之意，以王知鹤鸣之旨，则知诚之不可掩，而诚身之功不可无也。知鱼潜之旨，则知理之无定，而明善之功不可无也。知树檀之旨，则知爱当知其恶，而亲爱之不可辞矣。知山石之旨，则知憎当知其善，而贱恶之不可僻矣。人君能得是说，而推之天下之理，其庶几乎！






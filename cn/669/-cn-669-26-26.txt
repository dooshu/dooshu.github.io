26　朱子論漢書劉氏斷句


吴斗南爲漢書刊誤補遺，朱文公答書曰：「劉氏所斷句，如項羽傳『由是始爲諸侯上將軍』，儒林傳『出入不悖所聞』，皆與史記合。『爲原廟渭北』，叔孫通傳。見一書『廟』、『渭』之間有『於』字。劉氏所疑亦有誤，如溝洫志『於楚』字本文屬下句，下文有『於齊』、『於蜀』字，皆是句首，而劉誤讀屬之上句。」

【元圻案】見朱子文集卷五十九。〇書録解題正史類：「三劉漢書標注六卷，侍讀學士清江劉敞原父、中書舍人劉攽貢父、端明殿學士奉世仲馮撰。奉世，敞之子也。又本題公非先生刊誤，其實一書。公非，貢父自號也。」又：「兩漢刊誤補遺十七卷，國子博士吴仁傑斗南撰，補三劉之遺也。」〇宋曾絳序曰：「兩漢刊誤補遺，蠹隱居士吴南英之所作也。公是、公非先生與其子西樞公所著刊誤，若無遺恨矣。今迺據古引誼，旁搜曲取，畢釐而正之，多前聞人所未到。」周益公曰：「吴斗南博物洽聞，今之五總龜也。」






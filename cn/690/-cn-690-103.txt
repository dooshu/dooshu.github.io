卷一百三



卷之一百三

洪武九年春正月丙辰朔，上御奉天殿受朝贺，大宴群臣，命妇朝皇后于坤宁宫，锡宴。

丁巳，太子、诸王侍，上顾谓之曰：“汝等闻修德进贤之道乎？”太子对曰：“每闻儒臣讲说，知其略矣，未领其要。”上曰：“藻率杂佩，为身之容；恭逊温良，为德之容。见于外者，可以知其内也。古之君子趋跄有节，升降有数，周旋跬步而不违于矩度者，由其德充于内而著乎外也，所以器识高明而善道日臻，恶行不见而邪僻益远。己德既修，自然足以服人，贤者汇进而不肖者自去，能修德进贤则天下国家未有不治，不知务此者鲜不取败。夫货财声色为戕德之斧斤，谗倿谄谀乃杜贤之荆棘，当拒之如虎狼，畏之如蛇虺，苟溺于嗜好，则必为其所陷矣，汝等其慎之。”

戊午，上命都督府择公侯、都督及各卫指挥嫡长、次子才可试用者为散骑参侍舍人，俸秩视八品，隶于都督府，佩弓刀，充宿卫，或署各卫所事及听省、府、台、部差遣、历试，以事其有才器，超卓者不次用之。于是择长兴侯耿炳文子瓛、营阳侯杨璟子进等一百四人为散骑舍人。

己未，诏太常：“皇陵朔、望致祭，用少牢品物，著为令。”仍命凤阳府及祠祭署遵行之。

诏礼部：“亲王宫殿、门庑及城门楼皆覆以青色琉璃瓦，如东宫之制。”

辛酉，雷。

增设松江府华亭、上海二县丞、簿各一人。以其民众事繁也、

甲子，上以诸王将之国，告祀天地于圜丘曰：“仰荷天地眷佑，为亿兆主，海内乐业，子孙繁盛。稽诸古典，天子有子，其嫡长者守邦，以嗣大统，诸子各有茅土之封，藩屏王室，以安万姓，此古昔帝王之制也。今嫡长子标自开国之初已立为皇太子，诸子秦王樉等亦已受封，年有长幼，将次第之国，命祀境内山川，许修武事，以备外侮，谨用昭告。”先是，以是月庚申告祭太庙，辛酉告祭社稷，壬戌祭告岳镇、海渎及天下名山、大川，至是大告于圜丘云。

以刑部尚书徐本为陕西行省参政，赵孠坚为广东行省参政，中书左司郎中韩士原为刑部尚书，复以上元县知县孙克义为广东行省参政。

乙丑，享太庙。

命翰林学士宋濂、王府长史朱右等定议王国所用礼乐。濂等奏：“王初之国，所过州县文武官迎接，便服行四拜礼。王至国冕服，国内文武官朝服行八拜礼。迎接诏赦，王冕服、文武官朝服，遇天寿圣节，服如之。上表称贺、其祭祀山川等神，王皮弁服，文武官祭服。正旦、冬至，服与天寿圣节同。文武官贺王，四拜称贺，再四拜成礼。其朝服皆去蔽膝、四品以下并去佩，乐用二十四人。王寿日冕服，诣宗庙致祭，然后叙家人礼，文武官免贺。王府文武官属每旦候见省宪、都司及府、县官属朔、望候见，若有事召见者，不在此例。其靖江王祭宗庙用冕服，文武官祭服。凡祭器：笾、豆各八，簠、簋各二，牲用少牢，乐生三十六人，钟、磬各一，瑟二，琴八，埙、箎、箫、笛各二，笙四，柷、敔各一，搏拊二，歌工八。舞生七十二，文舞三十六人，各执羽籥，武舞如文舞之数，各执干戚，中各以二人为引舞。”制曰：“可。”

丙寅，遣官祭功臣于鸡笼山庙，以福建都指挥佥事余隆等百三十一人附。

复以太原府保德县为州，仍隶太原府。

罢龙江抄纸局。

丁卯，遣使敕劳大同卫指挥使周立曰：“古之驭天下者，君用臣之能，臣奉君之命，上下各尽其道，以图至治，是以功著史册，名垂不朽。今朕有天下，封疆之广，四际遐荒，各选能臣，握强兵而守险塞。卿北镇云中，当沙漠苦寒之地，昼驱驰于戎马，夜运谋于机密，心神俱劳，朕甚闵焉。今者，首春气和，坚冰渐解，塞草将萌，胡马瘦而弓力弱，卿宜解甲，暂自休息，俟秋高马肥，然后控弦执矢，观衅而动。古人谓：‘致人，不致于人。’卿其审之。”

起凤阳屯田官吏梅圭等五百十八人赴京。先是，官吏获罪者，上恐法司推谳未精，或其人因公诖误法，虽难宥情，有可矜者，悉谪凤阳渠象屯屯田，俾历艰难，省躬悔过。至是，特取圭等至京，命中书省量才用之。

以前监察御史焦普等三十三人为秦、晋、燕府纪善等官。

庚午，建太岁、风云雷雨、岳镇、海渎、钟山、京畿山川、月将、京都城隍诸神坛壝殿成。初，山川坛建于正阳门外，合太岁、风云雷雨、岳镇、海渎、山川、城隍、旗纛诸神共祭之。至是，始定拟太岁、风云雷雨、岳镇、海渎、钟山、京畿山川、四季、月将、京都城隍凡十三坛，建正殿、拜殿各八楹，东、西庑二十四楹，坛西为神厨六楹，神库十一楹，井、亭二宰牲池，亭一西南建先农坛，东南建具服殿六楹，殿南为藉田坛，东建旗纛庙六楹，南为门四楹，后为神仓六楹，缭以周垣七百一十二丈。东、西、北神门各四楹，皆甃以甓垣，东又别为周垣甃，为门一垣，内地七十亩、水田十亩岁，种黍、稷、稻、粱、来牟及菁、芹、葱、韭以供祀事。是日成，上告祀焉。

癸酉，以断事官脱列伯为骁骑右卫指挥佥事，骁骑前卫副千户沙不丁为本卫指挥佥事，二人俱元降将也。

夜有流星二，一大如杯，赤色有光，起自星宿，西南行至近浊没；一微小，流丈余，光始发，亦大如杯，色青白，曳尾，起自轸宿，西南行至游气中没。

甲戌，以户部侍郎汤槃为秦府右傅，佥都督谢成为晋府左相，致仕湖广参政陶凯为右相，太原护卫指挥使袁洪为左傅，户部侍郎陈显为右傅，燕府左傅费愚为本府左相，河南参政陈昧为右相，佥都督丘广为左傅，户部郎中王务本为右傅，广西护卫指挥佥事董勋为靖江府左相，浙江参政李质为右相，飞熊卫指挥佥事徐礼为左傅，户部尚书李泰为右傅。

丁丑，升太原护卫千户姜碧为本卫指挥使，羽林左卫千户王全、金吾右卫指挥佥事王仙为太原护卫指挥同知，燕山护卫指挥佥事刘集为本卫指挥使。

太阴犯房宿。

壬午，册太傅、中书右丞相魏国公徐达长女为今上妃。

定王国祭祀之制。凡王国宫城外，左立宗庙，右立社稷，社稷之西立风云雷雨、山川神坛，坛西立旗纛庙。其宗庙许立五庙，二昭、二穆与始祖之庙为五，以始封之王为始祖。其社稷坛别建望殿，以虞风雨。山川坛建二殿，一以栖神，一以望拜，其社主用钟山石，王之国则载以行。靖江王国则以南昌王为始祖，四时之祭皆用王者礼乐。其五祀则依时遣官，择日致祭，牲用豕一，孟春祭司户之神于王正宫门左设坛，以门官行礼；孟夏祭司灶之神于厨舍设坛，以典膳所官行礼；季夏土旺日祭中霤之神于宫前丹墀内近东设坛，以承奉司官行礼；孟秋祭司门之神于承运门稍东设坛，亦以门官行礼；孟冬祭司井之神于井边设坛，以典膳所官行礼。著为定制。仍命诸王国于外城东南立先农坛，以仲春之月择日致祭，躬耕藉田。

癸未，山东行省言：“辽东军士冬衣每岁于秋冬运送，时多逆风，艰于渡海，宜先期于五六月顺风之时，转运为便。”户部议以为：“方今正拟运辽东粮储，宜令本省具舟，下登州所储粮五万石，运赴辽东，就令附运绵布二十万疋、绵花一十万斤，顺风渡海为便。”从之。

诏移王相府奉祠所于王傅府典签司后，良医所于典仪所前，典仪改正八品，奉祠所设典乐一人，正九品，俱命刊著于《祖训录》。

是月，命中山侯汤和、颍川侯傅友德、佥都督蓝玉、王弼、中书右丞丁玉帅师往延安防边。上谕和等曰：“自古重于边防，边境安则中国无事，四夷可以坐制。今延安地控西北，与胡虏接境，虏人聚散无常，若边防不严，即入为寇而后逐之，则塞上之民必然受害。朕尝敕边将严为之备，复恐久而懈惰，为彼所乘。今特命卿等率众以往，众至边上，常存戒心，虽不见敌，常若临敌，则不至有失矣。”

诏免保定、河间二府沧州、静海、肃宁等县今年租税，以去年旱也。

遣使劳辽东都指挥马云、叶旺等曰：“沧海之东，辽为首疆，中夏既宁，斯必戍守。朕功未暇，乃有盖州诸将共意来庭，固守其地，以待朕命。于是整舟楫，特命尔云等帅精兵东渡，深高金、盖，辽阳以安。黎庶北夷，罔知天命，屡害生民，旧岁冬十二月，寇我金州，指挥韦富、王胜若同士卒，战在当先，以寡敌众，辽、盖诸将深谋扼险，惟尔辽东诸将忠义干天，得获渠魁，不负委托，宜镇方面。於戏！练兵保民，在历代之必先，祀天地以会百神，欲人之多福，北虏无知，尚强虐善，岂宜道哉？”

故元四大王连结普贤奴等寇朔州，山西民贾驴秃不花亦聚众应之。








○请罢百姓西戍疏勒等四镇疏

臣闻天生四夷，皆在先王封域之外，故东距沧海，西隔流沙，北横大漠，南阻五岭，此天所以限夷狄而隔中外也。自典籍所纪，声教所及，三代不能至者，国家尽兼之矣。此则今日之四境，已逾於夏殷者也。诗人矜薄伐於太原，美化行乎江汉，是则前代之远裔，而国家之域中。至前汉时，匈奴无岁不犯边，杀略吏人。後汉则西羌侵轶汉中，东寇三辅，入河东上党，几至洛阳。由此言之，则陛下今日之土宇，过於汉朝远矣。

若其用武荒外，邀功绝域，竭府库之实，以争硗确不毛之地，得其人不足以增赋，获其土不足以耕织，苟求冠带远夷之称，不务固本安人之术，此秦皇、汉武之所行，非二帝三王之事业也。若使越荒外以为限，穷绝域以骋欲，非但不爱人力，亦所以失天下之心也。昔始皇穷兵极武，以求广地，男子不得耕於野，女子不得蚕於室，长城之下，死者如乱麻，於是天下溃叛。汉武追高皇之宿愤，藉四帝之储实，於是定朝鲜，讨西域，平南越，击匈奴。府库空虚，资贼蜂起，百姓嫁妻卖子，流离於道路者万计。末年觉悟，息兵罢役，封丞相为富民侯，故能为天所佑也。昔人有言曰：“与覆车同轨者未尝安。”此言虽小，可以喻大。

近者国家频岁出师，所费滋广。西戍四镇，东戍安东，调发日加，百姓虚弊。开守西域，事等石田，费用不支，有损无益。转输靡绝，杼轴殆空。越碛逾海，分兵防守，行役既久，怨旷益多。昔诗人云：“王事靡监，不能艺稷黍。”“岂不怀归？畏此罪罟，念彼共人，涕零如雨。”此则前代怨思之词也。上不是恤，则政不行而邪气作。邪气作，则虫螟生而水旱起。若此，虽祷祀百神，不能调阴阳矣。方今关东饥馑，蜀汉逃亡，江淮已南，徵求不息。人不复业，则相率为盗，本根一摇，忧患不浅。其所以然者，皆为远戍方外，以竭中国，争蛮貊不毛之地，乖子育苍生之道也。

昔汉元纳贾捐之谋而罢朱崖郡，宣帝用魏相之策而弃车师之田，岂不欲慕尚虚名？盖惮劳人力也。近贞观年中，克平九姓，册李思摩为可汗，使统诸部者，盖以夷狄，叛则伐之，降则抚之。得推亡固存之义，无远戍劳人之役。此则近日之令典，实绥边之故事。窃见阿史那斛瑟罗，阴山贵种，代雄沙漠。若委之四镇，使统诸蕃，封为可汗遣御寇患，则国家有继绝之美，荒外无转输之劳。如臣所见，请捐四镇以肥中国，罢安东以实辽西，省军费於远方，并甲兵於塞上，则恒代之镇重，而边州之备实矣。况抚绥夷狄，盖防其越逸，苟无侵侮之患则已矣。何必穷其窟穴，与蝼蚁计较长短哉？

且王者外宁必有内忧，盖为不勤修政故也。伏惟陛下弃之度外，无以绝域未平为念，但当敕边兵，谨守备，蓄锐以待敌，待其自至，然後击之，此李牧所以制匈奴也。当今所要者，莫若令边城警守备，远斥堠，聚军实，蓄威武。以逸待劳，则战士力倍；以主御客，则我得其便；坚壁清野，则寇无所得。自然贼深入必有颠踬之虑，浅入必无虏获之益。如此数年，可使二虏不击而服矣。


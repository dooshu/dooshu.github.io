○收复京城奏捷露布

顷者妖兴雾市，盗啸丛祠，而岳牧藩侯，备盗不谨。谓大同之运，常可容奸；谓无事之秋，纵其长恶。贼首黄巢，因得充盈窟穴，蔓延萑蒲，驱我蒸黎，徇其凶逆。展锄鹤以成锋刃，杀耕牛以恣燔炮，魑魅昼行，虺蜴夜噬。自南海失守，湖外丧师，养虎灾深，驯枭逆大。物无不害，恶靡不为，豺狼贻朝市之忧，疮及腹心之痛。遂至毒流万姓，盗污两京，衣冠衔涂炭之悲，郡邑起邱墟之叹。万方共怒，十道齐攻，仗九庙之威灵，殄积年之凶丑。河中节度使王重荣，神资壮烈，天赋机谋，誓立功名，志安家国。至於屯田待敌，率士当冲，收百姓十馀万家，降贼党三万馀众。法能持重，功遂晚成。久稽原野之刑，未决雷霆之怒。自收同、华，进逼京师，夕烽高照於国门，游骑频临於灞岸。既知四隅断绝，百计奔冲，如穷鸟触笼，似飞蛾赴焰。雁门节度使李克用，神传将略，天赋忠贞，机谋与武艺皆优，臣节共本心相称。杀贼无非手刃，入阵率以身先，可谓雄才，得名飞将。统领本军南下，与臣同力前驱，虽在寝兴，不忘寇孽。今月八日，遣牙队将前锋杨守宗、河中骑将白志迁、横野军使满存、蹑云都将丁行存、朝邑镇将康思贞、忠武黄头军使庞从等三十二都，随李克用自光泰门先入京师，力摧凶逆。又遣河中将刘让、王瑰、冀君武、孙珙、忠武大将乔从遇、郑滑将韩从威、荆南大将申屠、沧州大将贾滔、易定大将张仲庆、寿州大将张行方、天德大将顾彦明、左神策弩手甄君楚、公孙胜、左横冲军使杨守亮、蹑云都将高周彝、忠顺都将胡贞、绛州监军毛宣伯、聂宏裕等七十都继进。贼尚为坚阵，来抗官军。李克用率励骁雄，整齐金革，叫噪而声将动瓦，喑咽而气欲吞沙。宽列戈矛，密张罗网，於是麾军背击，分骑横冲，日明而剑曜飞轮，风急而旗开走电。使贼如浪，便可塞流；使贼如山，亦须折角。蹂践则横尸入地，奔腾则积血成川。杨守宗等齐驱直入，合势夹攻，从卯至申，群凶大溃。自望春宫前戚杀，至升阳殿下攻围，戈不滥挥，矢无虚发。其贼一时奔遁，南入商山，徒延漏刃之生，伫作饮头之器。伏自收平京阙，三面皆立大功，若破敌摧凶，雁门实居其首。其馀将佐，同效驱驰，兼臣所部二万馀人，数岁栉风沐雨，既兹平荡，并录以闻。

宋光葆

光葆，光嗣从弟。以宦者事蜀先主王建，为给事黄门官宣徽北院使，累迁东川节度使。尝请诛唐使李严，後主王衍不从。国亡後居阆州。後唐明宗时，为团练使安重诲所杀。


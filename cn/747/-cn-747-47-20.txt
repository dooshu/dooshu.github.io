○命诸道入钱备和粜诏

四海之内，方协大宁，西戎无厌，独阻王命，不可忘战，尚劳边事。朕顷以兵革之后，军国空耗，躬率节俭，务勤农桑。上元储休，仍岁大稔，益用多愧，不知其然。虽属此人和，近於家给，而边谷未实，戎备犹虚。因其天时，思致丰积，将设平粜，以之餽军。然以中都所供，内府不足，粗充常入之数，岂齐倍馀之收。其在方面荩臣，成兹大计，共佐公家之急，以资塞下之储。每道岁有防秋兵马，其淮南四千人，浙西三千人，魏博四千人，昭义二千人，成德三千人，山南东道三千人，荆南二千人，湖南三千人，山南西道二千人，剑南西川三千人。东川二千人，鄂岳一千五百人，宣歙三千人，福建一千五百人。其岭南、江南、浙东，亦合准例。恐远路往来增费，各委本道节度观察都团练等使，每年取当使诸色杂钱，及回易利酒赃赎钱等，每人计二十贯，每道据合配防秋人数多少，都计钱数，市轻货送纳上都左藏库，贮以纳充别敕和粜用。并不得克当军将士衣粮充数。仍以秋收送毕。


李仲光


仲光字景温，号肯堂，崇安人。开禧元年（1205）进士。官汀州、雷州教授。有肯堂集，不传。

鹊桥仙

寿赵帅

诗书元帅，风流人物，看取方瞳如漆。铜驼陌上若相逢，当一笑、摩挲金狄。

相门事业，中书考第，未数汾阳功绩。若将六十寿行年，才数得、百分之一。

百字令

寿冯宪。是日，宴于古羊桃花下

小红开也，问韶华、今年何事春早。尽道福星临照久，勾引东风仙岛。一点恩光，列城生意，万物无枯槁。圜扉深处，也应满地芳草。

却怪有脚阳春，如何移向崆峒了。父老牵衣留不住，只有攀援遮道。翠柏杯中，蟠桃花下，君看朱颜好。路人遥指，他年黄阁元老。

鹊桥仙

自寿

焚香清坐，呼童瀹茗，聊当一杯春酒。不须歌舞倩红裙，为祝百千长寿。

诗书万卷，绮琴三弄，更有新词千首。从今日日与遨游，便是天长地久。








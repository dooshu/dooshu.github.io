○皇后亲蚕诸侯之小君古者亦有蚕室今废其事不可以率下（亲蚕一条）

平土就蚕，彰乎曩烈；亘山成茧，著自前书。爰崇黻冕之宜，遂展鞠衣之范。暨乎姑洗应律，甲乙司辰。鸣鸠醉椹之朝，戴胜降桑之日。鸳帷就列，一十四位导其前；服斯临，百二十官随其後。銮镳顺动，翠盖郁其参差；凤辖徐飞，翟羽纷其容裔。懿筐是执，柔桑是攀。劝以女儿之蚕，收其园客之茧。三盆事毕，可献之於王公；六服功成，可陈之於宗庙。昔三王季末，五霸凌迟，礼乐自出於诸侯，征伐不由於天子。遂令列国命妇，窃三宫之礼容；连伯嫔嫱，僭九重之秘式。圣朝八同贯，四海为家，芟往帝之浇风，削前王之弊政。自我作古，何礼之拘？化俗调，斯为折中。王尧所请，理未通方，如愚所裁，告记为允。


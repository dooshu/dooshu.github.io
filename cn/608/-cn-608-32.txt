卷三十二 乙酉殉难列传（有总论）

烈矣哉，门户之祸人国家也！我明之门户，日久日甚：万历之时，有门户科道；天启之时，有门户宦官；崇祯之时，有门户宰相；弘光之时，有门户天子。夫天子未尝有以门户称者；称之，自弘光始。盖弘光为福王世子，「梃击」、「妖书」二案，东林诸君子之攻击福王者不遗余力，为压于光宗，讫未有以报复。后福王死于流贼，世子播迁，寄迹淮甸；北变之后，阮大铖与马士英谋，以「军中欲立福王」一语，遂以之定策天子。盖谓福王与东林世仇，立福王而大铖与士英播煽其间，则东林自无噍类矣。故福王立后，遂定「顺党」，与昔之定「逆党」者巧相攻击；周钟、光时亨死于西市，项煜、时敏死于逃亡，周铨、周镳死于诏狱。使国祚稍长，其大狱且未有底止。阮大铖之巧思辣手，其可轻犯也哉！嗣后黄澍主谋，左良玉提兵顺流而下，清除君侧之恶，马士英悉以重兵良将阻截上江；北兵乘虚而渡，君去臣逃，南都遂陷。弘光半年天下，衹为阮大铖报复金坛周氏，而国亦随尽。食砒药虎，但欲虎死；而不知已之食砒，先自溃裂：吾未见计之得也。马士英之在南都，贿赂公行，日以骨董、古画为「半闲堂」军国大事。弥天太保，遍地司空；鬻爵卖官，成何世界！当其醉圣酒魔，几同纣饮之失日；而通国之人尽饮狂泉，无一得免。而犹有捐躯殉主——如刘成治、黄端伯辈者，当皆浊、皆醉之世，而尚有扬波啜醨之人；教自性生、道由人立，不几为晦夜之明星、汪流之砥柱哉！申生被骊姬之谗，而「恭」为其子；文王受羡里之囚，而「恭」为其臣：是犹嫁兇酒撒泼之夫，以沈湎昏聩而笞逐其妻妾，乃妻妾不以为恨。而当其丧亡之日，犹欲为其守节殉亡；则与彼情深伉俪而愿为之比翼连理者，不更难之难哉！

徐石麟

刘成治

黄端伯

高倬

梁于涘

徐汧

顾咸正

顾咸建

唐自彩

陆培

王道焜

卢象观

葛麟

眭明永

温璜

郭符甲

汪志稷

汪硕画

马嘉

王域

赵珽

龚廷祥

（附）张捷、杨维垣

▼徐石麟，号虞求，嘉兴嘉善人；天启壬戌进士。除工部营缮司主事，管节慎库，为权奄所恶；以新城侯王升坟价事，矫旨夺职。

崇祯改元，疏辩，补原官。历南京礼部祠祭司、吏部考功文选二司主事，升考功司郎中；历南京尚宝司卿、应天府丞、左右通政、刑部右侍郎署部事，升尚书。时上以威刑驭下，法官引律，大抵深文附会。比石麒为侍郎，奉旨清狱，因推明律意及近日断狱之不合于律者十余条，先以白之同官；遂以次审理，十三司囚犯多所宽减。而前兵部尚书陈新甲以失事下狱，石麒具狱上，因发新甲议款事，言“人臣无境外之交；未有身在朝廷，不告君父而专擅便宜者。今圣意未俞，瞽师先遣；谩书朝入，名城夕隳。昔石星未尝私用惟敬、袁崇焕不敢私遣喇嘛，祗以弥缝闪烁，立置重典；况辱国启侮，甚于二臣者乎！当失陷城寨律，斩。”上曰：“陈新甲失事重大，法无可宽；但引律尚属未确，可另行覆拟即奏！”石麒奏：“新甲陷边城四、陷腹城七十二、陷亲藩七，此从来失事未有之奇祸，亦从来刑书所不忍载之条例者也。当临敌缺乏，不依期进兵策应因而失误军机者，斩。”奏上，新甲弃市。是时中朝多为新甲地者，阁臣延儒救解甚力；上不许。石麒初疏旦上夕下；诘旦，再疏复上，即得旨肆之西市云。新甲之党皆大恨。而石麒复谳「光禄寺少卿监军张若麟临敌先逃、失陷边城，当斩；总兵许定国失误军机、抢杀人民，当斩；兵部尚书督师丁启睿兵败窜逃、弃去敕印，当斩」。时石麒已位尚书矣，一时大法赫然，无敢幸免者。会礼科给事中姜采、行人司司副熊开元以言事忤旨，上震怒，下二臣锦衣卫狱；而左都御史刘宗周争之甚力，并夺职。石麒疏救，不允。及二臣发西曹，复疏薄其罪，又不具招；上怒，责令对状，罢官。

南京立，起石麒右都御史。未至，转吏部尚书。上「定官制、慎破格、行久任、禁营求、严起废、明保举、交堂帘」七事，上优旨答之。其时小人杂进，官方浊乱；石麒以年例出户科给事中陆朗、御史黄耳鼎为藩臬，有旨特留用。朗、耳鼎遂疏讦石麒为吴昌时报复，又言杀新甲以败款局；石麒乃历陈自东事以来主款之误，且言“先帝之诛新甲也，曰陷我七亲藩。夫七藩之中，恭皇帝居一焉；皇上忘之乎？”因引疾乞休，命驰驿去。

明年，南京失国，石麒起兵嘉兴。城破，自经死。赠某官，谥「忠襄」。有子二人，尔榖、柱臣。尔榖以松江事见杀，而柱臣辑所遗文行世；皆能不负父志者。城破时，有僕祖敏、李谨，皆从主自经。

▼刘成治，江西人；崇祯甲戌进士，为南京户部主事。清兵至镇江，弘光逃遁；忻城伯赵之龙上表迎降，先到户部查钱粮、封府库以待。成治握拳起筑之，欲与俱死；之龙惊遁。成治至署，自经于堂上。数日后，犹面色如生。

▼黄端伯，字元公，号海岸，江西新城人；崇祯戊辰进士。弘光时，为礼部仪制主事。

乙酉五月，南都陷，端伯以死自誓。王子偪勒三、四，端伯僵卧不起。王子发马骑擒之，端伯衣冠进见，南向植立。左右曰：“何不朝王？”端伯曰：“先帝已晏驾，皇上又不在，我朝谁！”左右曰：“我家大王。”端伯曰：“尔家大王，与我何涉！”王子命通事致意曰：“黄先生鲠介孤直，予所素鉴；当奏请重用！”端伯摇头，不应。王子又曰：“尔执意不从，岂不怕死？”端伯引颈曰：“不怕，不怕！”王子大怒，引出斩之。鲁监国赠太常寺卿，谥「忠节」。

▼高倬，四川忠州人。天启乙丑进士，官至工部尚书。闻豫王至天坛、文武朝见，遂自经死。

▼梁于涘，字饮光；山西籍，南直江都人。崇祯癸未进士，授万安知县。乙酉，清兵陷江西，湖西道彭期生以义师至万安。于涘大言曰：“公何事张惶！彼声桓者，于涘稔知之；苟驰尺书，倒戈蒲伏至矣。”期生殊不然之。嗣谒督师杨廷麟，廷麟难其才气，表署于涘监军道，仍管万安事。时总兵白之裔以三兵千屯万安扰民，民怨之。之裔入城强索饷，于涘讽居民闭城苦之；兵乃大譁，将攻城。廷麟飞檄出之裔，之裔乃劫巡抚旷昭东下降声桓，导清兵屠万安。于涘见执不屈，繫南昌狱。清督金声桓使人谕之降，不答：廷鞫，于涘伪曰：“愿复至万安，以故部三千人降。”声桓许之。则密致故交戴国士，欲潜通督抚万元吉以兵劫去，行复仇。国士发其事，即日戮于市。绝命诗云：“但知生富贵，谁识死功名！到头成个是，方见古人情！”又书狱壁云：“平生学佛得力，到此撒手悬崖。”妾张氏诀其尸；清人迫之，不辱；亦自刎。无子，以姪枋为子。枋偶入清试，忽狂语作父命云：“勿完篇，完则立杀汝！”病数日，卒。于涘妻某氏，一哭其柩而亡。国士寻得罪，清戍之满洲。

▼徐汧，号勿斋，苏州长洲人。崇祯戊辰进士，改庶吉士，授简讨；累迁右春坊右庶子。辛巳，以居丧归。

南京监国，起詹事府少詹事兼翰林院侍读学士。汧知事不可为，不之官。乙酉闰月，清兵至，下令剃发；汧誓不屈辱，曰：“以此不屈滕、不被发之身，见先帝于地下！”遂自沈于水而死。

自己巳之难，汧从都中寄书故人曰：“明天子在上，知万万无虞。然事势危急，即有不可知，惟以一死报君父！”甲申之变，时方里居，号恸欲绝。是年烈皇圣诞，感激赋诗四章，言言血泪。自题画像曰：“汧乎，而忘甲申三月十九日事耶？而受先皇厚恩，待以师臣之礼。而子枋、柯以稚子一登贤书、一食廪饩，尺寸皆先皇赐也。而不能断脰纳肝以殉国难，复不能请缨枕戈以雪国耻；而息偃在床，何为者耶！义当寝苫，罪当席藁；存此寝苫、席藁之心以教诲尔子，庶几其勉于大义，毋若厥父之偷惰负恩也！”盖汧忠义出于天性，报国捐躯，是其素志也。

▼顾咸正，字端木，苏州昆山人；赠太保文康之曾孙。崇祯六年举人；十三年，以副榜，除延安府推官。

延安为流贼所自起，连年大旱，民皆阖户死，且去为盗。咸正至，招流民、开荒地，以田之无主者立为官庄，出私钱募人种之。其年雨，大熟。明年，益垦田至二万亩；而又日夜兴树畜之利，又教民引水、凿池、穿井、作恒升车及捕蝗诸法。又谋引延水、城南河、延利渠及各道之水，略仿古为沟洫以灌田。且限步骑，一切清隐占、剔奸逋之法，无不备。又奉檄督兵追贼朱明才等三百余人至直罗，尽歼之。又招降回贼张成儒、丁世蕃等二百余人、庆阳土贼潘自安等千余人。于是延中稍宁，田亦多垦。会总制孙传庭徵兵，将出关；咸正上书，以为“今日出关安危繫全秦，全秦安危繫天下。军志曰：「兵无选锋曰北」；万一蹉跌，将不止三秦之忧！”不听。传庭败没，赋入关陷西安。咸正率延营兵三百人登陴，并弃甲去；贼遂执咸正。降之不屈，乃拘之营中。蓟国兵入关，秦中人多应之；韩城人推咸正为主，斩伪令王业昌。已而知为东兵，遂入山中，不肯起。

明年，南归，以全发走二千余里抵吴，日夜筹所以报国。会云间事起，录其党姓名，首及咸正；乃与同事四十余人并死。而其子天逵（贡生）、天遴（诸生）以藏陈子龙故，亦死。

咸正弟咸建，亦以不降见杀。季弟咸受，天启四年举人；城破，亦死。一门父子兄弟五人同死国事，吴中人士莫不悲之。

▼顾咸建，字汉石，苏州昆山人；文康公四世孙也。年十六，试南闱，几得复失；困顿诸生三十年，未尝挫志。崇祯癸未成进士，令钱塘。甲申闻变，号恸几不欲生。

乙酉，以马士英当国，为疏纠之。人以非所当言，止之；咸建曰：“今日得所言而死，死亦有益也；若畏死不言，后虽欲言而死，得乎？”无何，清兵至武林，咸建与潞王密议国是，有所建议；巡抚张秉贞从中抨之。咸建愤曰：“事不可为矣！”亟令妻子归吴门。张秉贞降，勒咸建纳钱塘县印；咸建痛哭不与。寻复念曰：“我不纳印，累钱塘一县百姓矣！”强起应之。归县，即欲挂冠去。或告贝勒曰：“钱塘令，潞王所与深谋者也。其人才望素着，且大得民心，宜亟用之；否则，亟杀之！”于是以骑卒趣咸建。咸建知不免，曰：“往而死，职也！”乃具衣冠往。具勒起握咸建手，顾译者，啖以美官；咸建声色甚厉：“愿早赐一死！”贝勒不忍杀，命出就狱。趋而出，衣冠坐狱中，不少变；书于案云：“国不可负，亲不可辱！吾文康公孙、汪夫子门人，若苟偷视息，所失多矣，如所学、所志何！”诘朝，复趣咸建入；译者曰：“尔从则为杭严道，不从则死！”咸建曰：“死则死耳，吾岂为一杭严道生哉！”复啖以巡抚；咸建踊而呼曰：“可速杀我！”遂径出不顾；士民环拥呼号，人声若沸。或谓贝勒曰：“人才可惜，事变亦可虑！”迺与同絷者四人就刑朝天门——时六月二十日也。是日暑甚，拥至镇海楼，百姓男女遮道恸哭，路不得前。儈子皆哭，不忍加刑。咸建顾儈子曰：“我暴烈日下渴甚，早一刻受一刻之赐！”儈子挥泪斫之，以咸建及四人头枭示镇海楼上；百姓祭奠者日数千人，烧楮币者如山积。十日夜，面犹如生；余首蝇蚋攒集，而咸建面无一蝇。观者骇异，百姓哀号请命。贝勒曰：“好官也！”命收葬之。

▼唐自彩，四川达州人。以明经，为临安县令。乙酉，贝勒至武林，自彩县冠绶，去之临安山中。后自彩受鲁监国敕，阴部分为应。县官觉之，申文部院；逮至不屈，斩之镇海楼下。至死，骂不绝口。姪阶豫，同被逮，亦不屈；与叔同死。其故人陈某购其尸，葬之西湖南山。

▼陆培，号鲲庭，浙之仁和人也。父运昌，崇祯甲戌进士，授吉水县；有文名，为东林所推重。培博学、好奇字，为文多难识，以美言致誉。己卯乡闱，大座师厄培不如式，本房豫章文德翼奇其才，至作状以身保之。庚辰，遂成进士；然卒以奇字得达，不更为也。

弘光中，授行人司行人。乙酉五月，南都陷；六月，清兵至武林，培以家人避黄山。时钱塘知县顾咸建以不屈见杀，清为令益严，勒朝所为诸绅士五日不赴者，兵至其门；及培，且曰：“即不出，吾发！”培笑曰：“吾陆鲲庭岂有朝清之理！”遂拜辞母去，潜自缢死。遗嘱「陈尸通衢，以绝清之迹培者」。鲁监国赠太常少卿，与谥、廕。培绝命词，有「雍国尚惭收采石，荆胥无计乞秦兵」及「千官椎髻金鱼丽，万寿青衣玉垒空」之句。

▼王道焜，字昭平，浙江钱塘人。性敏达，目数行下。试每冠军，为王慕蓼、蔡虚斋所赏识。精书法，诗自为家。经史而外，亦娴歌事；天启辛酉闱毕，聊用解嘲。天明，报至魁麟经，尚着髭鬚，登场徘徊不肯去，众夺之；辄以戏袍履赴宴，谒主司；一时传以为风骚。尝过鄱阳，风涛大作，梦龙神乞句；为二联投水赠之，浪遽息。久不第，就选南平县；廉不谐俗，治有声。升贰南雄府，却光泽妖乱；父老赖之。改邵武，以大夫衔与考选；盖异数也。

弘光中，起吏部清吏司主事。乙酉六月，清兵至浙，所用士多明孝廉：朱图隆为平湖知县、吴佩为嘉善知县、彭万里为山阴知县、张尧扬为海宁知县、朱永祚为乌程知县、沈希毕为新城知县、唐士晟为武康知县、陈之杰为海盐知县、陶梁栋为临安知县，共十七人；而诸生顾鸣彪为杭州府知府，皆不次。时道焜既避武康，清令责朝急。迺复入城，阖故庐，谢使曰：“道焜老病且死；必欲见，道焜舆衬来也！”继责其子均出见——均为壬午贤书；道焜曰：“须使者明日来！”果明日登其堂，呼均，则道焜已自杀，尸横地。众愕去，以状还报，因不深求均。甲午，清督学张崇祀道焜「乡贤」。而故十七人，皆为其治弄兵者所杀。

▼卢象观，宜兴人；总督象升弟也。崇祯壬午，以南京解元，癸未成进士。清兵渡江，象观破家纠众，起义太湖。清兵往来道湖口者，悉出奇要截之，道路为鲠；清兵深患之。后兵败，鏖战死于阵。

▼葛麟，丹阳人；崇祯壬午乡荐。南都继陷，麟集精锐起义丹阳，意欲振旅薄京，以图恢复；清兵併力攻之，麟死于阵。麟虽文士，貌如武人，有膂力，能开数石弓；賫志而殁，人多怜之。

▼眭明永，字嵩年，镇江丹阳人。曾大父煠，官给事；父石，官太史：皆有能名。明永性慷慨好义；为古文诗歌，才气奔放；楷书颜鲁公法。崇祯十五年举于乡，年六十矣。上春官，不第。谒选华亭教谕，楷模多士，为一时所称。

逾年，闻北都陷，遗子本书曰：“生无以报先帝；吾所以不死者，丧君有君故也。”乙酉八月三日，城破，书明伦堂曰：“明命其永，嵩祝何年！生忝祖父，死依圣贤。”遂自经，不死。出投泮水，被执，以不屈而死。

子本为诸生，亦善诗，工楷法。自父死，号慕哀吟，誓不复出。甲午春，坐同邑贺太僕王盛事，株连被繫；一夕死。论者以为不愧其父。

▼温璜，原名以介，字介石；浙乌程人。崇祯癸未进士，出吴忠节甘来之门；为徽州司理。甲申国变，哭临如礼，并设师位于亭左。三日衰服，抱其师主归私署，号哭于路。士民见者，皆为之涕下。

乙酉，清兵渡江，江南郡县望风解绶；璜亦潜遁，以家口匿山中。闰六月，金声约共事；部郡兵猝复府城，守之数月。以被间事败，城复陷；璜疾走故匿山中，呼夫人，立令之先就死。有二女已笄，璜手刃之。仅一幼子，为徽民抱去。清兵追至，被执；绐之曰：“我有金宝在司李署，押我往取！”至署，璜取进贤冠着头上，大骂曰：“我廉吏，安得金宝！我恐妻女受辱，往乡速之死耳。我刑官，应死刑署；故绐尔送我至此。”遂夺刀自刎，未殊。张天禄舁至营中，百方救护；夜半复甦，方知身在营中，复触石而绝。

▼郭符甲，闽人。天启甲子乡荐，出祁忠敏门下。为孝廉二十年，岁资脩脯仅足养母。无童僕，唯一老妪应门。士林目为海忠介一流人，称为「介庵先生」。

乙酉，起义于闽中，兵败死之。时方酷暑，七日后，百尸俱败；独一尸砍脖下未殊，而颜色不改。视之，则符甲也；为收葬之。

▼汪志稷，婺源人；崇祯壬午乡荐。乙酉，起义乐平，与同事诸人分道进兵。志稷兵先遇敌，陷围中；志稷大呼曰：“愿诸君努力厮杀，勿以我死而隳心！”清兵合围射之，背矢如猬毛；骂不绝口而死。

▼汪硕画，休宁人。崇祯朝，为边塞参将。有诗才，传其诗有「夷、齐不改殷肠胃，冯、邓犹安汉鬼神」之句。黄道周与交，常称之。

乙酉，南都陷，道周率闽师出信州，硕画往从。星源失，硕画捍信城一年。金声桓发省骑万余，围之三月，援绝被执。声桓与硕画夙盟，百计诱降；闭目不与通一语。声桓知不可夺，乃设牲醴生祭之，杀于广润门外。

▼马嘉，祁门人；崇祯壬午乡荐。乙酉，清兵入徽州，行剃发令；嘉独不屈，具衣冠南向再拜，自缢死之。

▼王域，号两瞻，松江华亭人；天启元年举人。在家，以孝友闻。除宿州学正。流贼犯州，域身亲戒戎事，峙粮缮器，率士民固守，城赖以全。历国子学录、监丞、工部虞衡司主事。会有帮城之役，以劳，奉旨加俸。差督饷务，兼理芜湖关。其时上游盗贼充斥，道路多梗，而税额频增，以为商病。域上疏请复旧制，以苏商困；久之，竟得俞旨。复擒巨盗数十人，江路无壅。督铜铅数十万斤复命；至扬州，闻京师之变，报解南部，一无所私。升本司郎中。

其年十月，升建昌知府，加衔江西按察司副使。北兵陷抚州，城誓众固守。而城中有内应者，遂陷；益王出走，域被执。至南昌，大骂不屈；送武昌杀之——时八月二十日。同死者江西右布政夏万亨、分巡湖广道副使王养正、推官刘允浩等；与域六人并传首江西，弃其尸城下。武昌人收而葬之于沌砦河，题曰「六君子」之墓。第三子钥，走福京请卹；未覆，闽中陷，不果。

▼赵珽，字玉如，浙江慈谿人；崇祯戊辰进士。初授侯官知县；行取，考入词林。忤时贵，改调息仪。升工部郎中，出备兵河间。

壬午，清兵深入，珽抗守七月。久之，兵食两绌，城陷。清队有珽同乡，劝之降；珽骂不绝声。清洞其其胸，死城上，而印尚悬臂；全家十四口俱殉。诏赠大理寺卿，赐祭葬，荫一子入监读书。子先卒，以孙昌胤代。

▼龚廷祥，无锡人；崇祯癸未进士。弘光时，为行人。弘光弃南京遁，百官多以护跸远窜；廷祥独闭署不出。及裨王至，宰相以下皆报册投诚；廷祥以公服投秦淮河中死。

石匮书曰：自古亡国之君，无过吾弘光者！汉献之孱弱、刘禅之癡㾂、杨广之荒淫，合併而成一人。王毓蓍曰：“只要败国亡家，亦不消下此全力也！”嗟嗟！帝昺死而赵氏肉尽；张、陆诸君子亦死赵氏耳，死「肉」乎哉？

▼（附）张捷、杨维垣

张捷

杨维垣

张捷，字赤涵，南直丹阳人；万历癸丑进士。初授山阴县令，有能声。擢监察御史。历官陕西按察司副使，致仕。魏珰用事，骤升太僕寺少卿；珰败，为民。庚午，复原官；辛未，历吏部左侍郎。烈皇帝用古贤良方正之科，捷忽荐「逆案」霍维华堪用；举朝大骇，上震怒。寻科臣吴甘来特疏劾之，上立戍捷；而廷臣呼之曰「大胆张捷」——此崇祯乙亥年事也。甲申，复起原官，以国变去。

乙酉，南都改元，以大学士马士英荐，代王永光为吏部尚书。捷与阮大铖、杨维垣等党比，酷与东林为难；请改谥文震孟而复温体仁「文忠」之谥，复请以成国公朱纯臣宜照张辅例赠「舒城王」——纯臣者，闯索饷不及额，刑死者也。上为之允行。又请表章「三案」及左袒郑贵妃诸臣刘廷元等九人宜谥荫、祭葬，徐扬先等六人宜赠官、祭葬，王绍徽等四人宜各复其官。未几，帝弃都城走；捷匿鸡鸣寺，裂绣幡自缢。寺僧解救，卫视甚谨。捷与僧怀璧同寝，乃私语怀璧曰：“我欲全节，须尔成之！”怀璧唯之。遂自经死之。

杨维垣，北直彭城卫籍，山东文登人。万历丙辰进士，历官冀北道副使。天启间，魏珰用事，维垣疏颂功德，骤复云南道御史，巡按河南。丁卯，加太常寺少卿、河东巡盐，实授太僕寺少卿。珰败，又极口丑诋忠贤；为倪元璐所摘发，仍锢「逆案」，罪城旦。

甲申北变，弘光监国，阮大铖为魏党翻案，首用维垣为左都御史，酷与马士英、阮大铖阿合，攻击东林不遗余力；请反坐王之寀、孙慎行、杨涟等之罪，复刊行「三朝要典」，又请卹三案被罪诸臣。乙酉，北骑渡江，弘光宵遁，维垣坠楼，裂其脑不得死；复上楼投缳，以一椅坐桌上，呼其弟推倒其桌。其弟蒙面急走，须臾气绝。

石匮书曰：王子明，可杀也；然不可即杀，亦不必即杀。张捷、杨维垣日以杀王子明为事者也，黄得功之疏不至，子明已几死犴狴矣。迨弘光宵遁，而留都百姓出子明于狱，加以袍冕而君事之，乃不能忘情于杀子明之张捷、杨维垣；而张捷、杨维垣亦不得不为子明而死矣。是盖乙酉死、而非死乙酉者也；附之者，外之也。












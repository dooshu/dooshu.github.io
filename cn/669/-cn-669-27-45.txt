45　君子潛如龍翔如鳳　徽亮俱隱耕稼而仕止殊　魏徐俱隱黄冠而出處異


君子其潛如龍，非迅雷烈風不起；其翔如鳳，非醴泉甘露不食。司馬德操、諸葛孔明俱隱於耕稼，而仕止殊。魏玄成、徐鴻客俱隱於黄冠〔一〕，而出處異。如用之，易地則皆然。

【元圻案】龐統傳：「潁川司馬徽有知人鑒，統弱冠見徽，徽採桑於樹上，統坐在樹下共語，自晝至夜，徽甚異之。」注：「襄陽記曰：諸葛孔明爲卧龍，龐士元爲鳳雛，司馬德操爲水鏡，皆龐德公語也。」〇宋習鑿齒襄陽耆舊傳：「後漢龐德公，襄陽人，居峴山之南，未嘗入城府，躬耕田里。諸葛孔明每至公家，獨拜公於牀下，公殊不令止。司馬德操少德公十歲，以兄事之。」〇劉肅大唐新語曰：「魏徵有大志，不恥小節。隋末爲道士。初仕李密，密敗歸國。」〇唐太行山人壺關録：「道士徐鴻客上經天緯地策一篇於李密，勸密乘進取之機，因士馬之鋭，沿流東指，直詣江都，執取獨夫，號令天下。密心異其言，以書招之。鴻客晦昧林野，莫知所之。」〇文苑英華六百八十八載李密招徐鴻客書云：「贊我興運，今也其時。引領瞻望，拂席相待。」

〔一〕「徐鴻客」，元刊本、清嘉慶本作「徐洪客」。






衰疾

衰疾怜新鬼，狂豪尚故吾。

棋常先客著，行不许儿扶。



砚润闲蟾滴，香残冷鸭炉。



自怜风味在，尚欲泛江湖。



衰疾

衰疾犹能饭一箪，蓴丝菰首亦加餐。

旧叨刻印俄销印，老媿弹冠亟挂冠。



自怪嵇康如许嬾，人怜范叔不胜寒。



得钱剩买青芒屦，采药名山兴未阑。



衰疾

衰疾支离负圣时，犹能采菊傍东篱。



捉衿见肘贫无敌，耸膊成山瘦可知。



百岁光阴半归酒，一生事业略存诗。



不妨举世无同志，会有方来可与期。


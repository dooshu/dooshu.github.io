梅冲华传

梅先生字冲华，庐州合肥县南乡人也。少读书，应童子试。年十五，以目疾双瞽，遂习公明术，卖卜自给。胸中大义了了。每与人卜，与子言孝，与臣言忠，与弟言敦，与友言信，以所问顺逆，为时命吉凶，诀祸福，因以改过者比比也。

甲申年，烈皇帝身殉社稷，先生闻之，恸哭失声，晕绝卧地，不食五日。亲友劝之再三，始进食。遂绝荤茹斋。

及清定鼎，奄有江南，檄下薙发之令急。时远近贵贱尽髡首，独先生冠巾，不薙发如旧。里人动以危言，先生不答，亦无惧容。丙戌九月，仇家蔡姓者讦于官。合肥令关中蔺完■〈王皇〉拘于厅，讯曰：『何物瞎奴，敢不薙发』！先生抗声对曰：『身体发肤』受之父母，不敢毁伤；此孔门家法也。是以不薙』。令曰：『方今大清抚运，普天率土，谁敢蓄发』！先生曰：『清人来当落发，穿心独脚来亦刳心刖足乎？僬侥来亦截身乎』？令大怒，杖之十五。先生在杖下，但高呼太祖高皇帝、崇祯皇帝，恸哭不已。左右观者莫不堕泪，令亦以袖掩面洒泣，释之。里人有忠义心胸者闻先生受杖，皆叹息哀怜；惟缙绅旧家子弟闻之乐甚，且出快言曰：『瞎奴倔强，杖之犹少也』。先生被杖后，仍长发冠巾如故。令知不可屈，亦置之不问。然先生忠义根于天性，与人言及前朝事，辄恸哭歔欷，有燕赵悲歌之遗风。尝过故旧友□□，察其子弟之倜傥者，每教曰：『即无自弃。韩蕲王、岳少保亦人耳』。盖先生满腹悲愤，故触处露其端倪。

戊戌冬十一月望后，先生寝疾，冠巾戴发死。死后三十三年庚午岁十二月，合肥郑子士行者，乃先生执友之子也，与予同游南岳，详述先生高节，且为求传。

李子曰：天地板荡，往往荃蕙化茅，孰意旷野榛莽中有幽兰杜蘅，芳香袭人？所谓霜白雪冷，万物雕零，而空山破篱，一瓣梅花，传天地之心乎！

西秦太白山人李柏雪木氏撰于衡山祝融峰顶之乾坤一览亭。







野史无文卷五


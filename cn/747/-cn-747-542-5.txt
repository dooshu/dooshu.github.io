○贺行营破贼状

右，臣得当道行营兵马使李黯状报，今月十三日，於故信州城下破贼三千人，斩首七百馀级者。臣伏以举趾或高，则无所措，退藏多密，罔或不亡。逆贼吴少诚，用已之愚，劫人为恶，唯日不足，谓天可逃。自韩全义禀受庙谋，总齐力士，横行於境，深入其郛。兵才交锋，寇已乱辙。以羸师之骸，挂秽草而腥林；疲马之命，委离装壕而咽堑。实由夺其信帜，拔彼悬门，遂使战野者不知所归，守陴者无从而出。凶徒风散，叛卒星分。亦足以快帝怒於高天，宣皇威於下土。况臣任当旄钺，誓埽氛，庆之情，实万恒品。所守有限，不获称贺阙庭。无任屏营之至。


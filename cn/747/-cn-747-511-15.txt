○授衣赋（以“霜风转厉，游子未归”为韵）

二仪斡化兮，四运环周。大火中而退暑，白露泫而成秋。元鸟去巢，望云海以幽蛰，旅雁违漠，指烟江而遨游。农事云就，妇功聿修。感虫鸣之促织，念客恨之衣裘。虑之云谁，彼姝者子。弄机杼以成绩，秉刀尺以循理。揣其修短，运纤手以俱营。善乃规模，敏惠心而独揆。尔其上下有序，度量有常。咸循故以取制，岂崇异而违方。随贵贱以合则，处元素而有章。伊四人之所授，必九月之降霜。彼美衣工，献华服之楚楚；彼都人士，被狐裘之黄黄。清霜既降，商飙亦厉。衰草萎庭，坠叶流砌。气萧瑟以增冷，天寥而澄霁。虽人将入室，知所以戒寒，而时或无衣，则何以卒岁。是乃背《豳风》者无备，遵《月令》者有继也。若乃白日向昏，愁云四展；归鸟时聚，断蓬孤转。风生虚室之寒，服念轻裘之善。则晏平仲悔累年之未易，桓将军授新衣而不遣也。爰有别江山之墨客，游他乡而未归。惊岁序之云暮，恨筹谋之尚违。矧夫摇落秋声，凄切霜气。巡阶除而不乐，抚心曲而谁谓。且士有知己，而我独无；人皆授衣，而我独未。因感时而增叹，聊作歌以自慰。歌曰：秋霜落兮岁已终。秋雁吟兮悲远空。短褐不完兮忧思充。庭树萧萧兮冷暮风。

裴晃

晃，德宗朝官剑南西川节度使。


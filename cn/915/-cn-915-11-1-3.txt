◇天命诏（天兴三年十二月乙未）

世俗谓汉高起于布衣而有天下，此未达其故也。夫刘承尧统，旷世继德，有蛇龙之徵，致云彩之应，五纬上聚，天人俱协，明革命之主，大运所锺，不可以非望求也。然狂狡之徒，所以颠蹶而不已者，诚惑于逐鹿之说，而迷于天命也。故有踵覆车之轨，蹈衅逆之踪，毒甚者倾州郡，害微者败邑里，至乃身死名颓，殃及九族，从乱随流，死而不悔，岂不痛哉！《春秋》之义，大一统之美，吴楚僭号，久加诛绝，君子贱其伪名，比之尘垢。自非继圣载德，天人合会，帝王之业，夫岂虚应。历观古今，不义而求非望者，徒丧其保家之道，而伏刀锯之诛。有国有家者，诚能推废兴之有期，审天命之不易，察徵应之潜授，杜竞逐之邪言，绝奸雄之潜肆，思多福于止足，则几于神智矣。如此，则可以保荣禄于天年，流馀庆千后世。夫然，故祸悖无缘而生，甲兵何由而起？凡厥来世，勖哉戒之，可不慎欤！（《魏书·道武纪》）


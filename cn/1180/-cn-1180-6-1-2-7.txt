请戒谕群臣疏


兹者，大小臣工自陈考察，俱已竣事，一时朝政始觉更新。但人心陷溺已久，宿垢未能尽除，若不特行戒谕，明示以正大光明之路，则众心无所适从，化理何由而致？臣等谨拟敕谕一道，具稿呈览。伏乞圣明裁定发下，写完用宝，于本月十六日早朝，特召吏部官捧出，集百官于午门外，宣谕施行。

（皇帝敕谕文武群臣：盖闻理道之要在正人心，劝阻之机，先示所向。朕以冲幼，获嗣丕基，夙夜兢兢，若临渊谷。所赖文武贤臣同心毕力，弼予寡昧，共底升平。乃自近岁以来，士习浇漓，官方刓缺。钻窥隙窦，巧为躐取之媒；鼓煽朋俦，公事挤排之术。诋老成廉退为无用，谓谗佞便捷为有才。爱恶横生，恩雠交错。遂使朝廷威福之柄，徒为人臣酬报之资。四维几至于不张，九德何由而咸事。朕初承大统，深烛弊源，亟欲大事芟除，用以廓清氛浊。但念临御兹始，解泽方覃，铦锄或及于芝兰，密网恐惊乎鸾凤。是用去其太甚，薄示戒惩，余皆曲赐矜原，与之更始。《书》不云乎：“无偏无党，王道荡荡；无党无偏，王道平平。”朕方嘉与臣民，会归皇极之路，尔诸臣亦宜痛湔宿垢，共襄王道之成。自今以后，其尚精白乃心，恪恭乃职。毋怀私以罔上，毋持禄以养交，毋依阿淟涊以随时，毋噂沓翕訾以乱政。任辅弼者，当协恭和衷，毋昵比于淫朋，以塞公正之路。典铨衡者，当虚心鉴物，毋任情于好恶，以开邪枉之门。有官守者，或内或外，各宜分猷念以济艰难。有言责者，公是公非，各宜奋谠直以资听纳。大臣当崇养德望，有正色立朝之风；小臣当砥砺廉隅，有退食自公之节。庶几朝清政肃，道泰时康，用臻师师济济之休，归于荡荡平平之域。尔等亦皆垂功名于竹帛，绵禄荫于子孙，顾不美欤？若或沉溺故常，坚守途辙，以朝廷为必可背，以法纪为必可干，则我祖宗宪典甚严，朕不敢赦。百尔有位，宜悉朕怀，钦哉故谕。）






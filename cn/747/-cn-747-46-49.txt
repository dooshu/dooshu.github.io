○减租税诏

古者量其国用，而立税典，必於经费，由之重轻。公田之籍，可谓通制；履亩而税，斯诚弊法。所期折中，以便於时。亿兆不康，君孰与足？故爱人之体，先以博施；富国之源，必均节用。朕自临宸极，比属艰难，尝欲阐淳朴之风，守冲俭之道，每念黎庶，思致和平。而边事犹殷，戎车屡驾，军兴取给，皆出邦畿。九伐之师，尚勤王略；千金之费，重困吾人。乃者遵冉有之言，守周公之制，什而税一，务於行古。今则编户流亡，而垦田减税，计量入之数，甚倍征之法，纳隍之惧，当宁轸怀。虑失三农，忧深万姓，务从省约，稍冀蠲除，用申勤卹之怀，以救茕嫠之弊。京兆府今年合徵八十二万五千石，数内宜减放一十七万五千石，青苗地头钱宜三分取一。在京诸司官员，久不请俸，颇闻艰辛。其诸州府县官及折冲府官职田，据苗子多少，三分取一。随处粜货，市轻货以送上都，纳青苗钱库，以助均给百官。


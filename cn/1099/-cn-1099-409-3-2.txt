○練兵議 【 練兵】

公稿云隆慶三年上

今天下忠謀智計士、慷慨譚議曰、國之大事在備虜、備虜之策、必一大創之、乃無後患、而備莫急於練兵、人人能言之矣、自嘉靖庚戍、虜犯畿甸、二十年間、上所以變政易令、下所以陳力紓猷、既殫九州之賦入以供邊矣、而兵終不可精。其故安在、患在議論紛綸、人自為見、即有必然之畫、無從而信也。請試言其畧、今夫平沙曠野、颷發湍逝、介數萬眾、馳突無前、此非虜中長技。士大夫所習見乎。乘塞守障。數丈一兵。數里一堠。虜攻丈隙即數千里之守盡屬無用此非擺邊習態。又士大夫所熟諳者乎。當此時也。非痛革積衰之習、作新戰士之氣、則兵不可練、雖練不成、即今秋防甫畢、春防繼之、其間無須臾之隙、以治部伍擊刺之具、故其勢不得不求兵於尺籍之外、苟有其人雖求之尺籍之內可也求之尺籍之外可也而司計者聞之、必將曰、每歲國課、不滿四百萬、餉邊者三百餘萬、即開納鍰贖、補凑且不給、柰何復以養兵為、則持國論者、其勢又不得不求兵於尺籍之內、今日邊境之患非獨無將亦無兵、非獨無兵亦無財、非獨不練兵、即練不能効、何者、練兵之効、難以逆知。養兵之費、巳無策可處、固不若因仍舊套、抽數枝之現卒、耀訓武之先聲、財不加益、兵無後患、外以告人曰、此足揚天威、而戒不虞也、嘗觀宋事、大類今日、開寶間邊費止三十七萬。自慶曆西師後。漸增至二百餘萬。仁宗全盛特。養兵耗費濫觴如此。其後龎籍一汰其半。尺伍漸耗。勢不得不變為保甲。諸邊之兵遂削弱不可舉。今天下控扼關險。威令振剔。雖非宋比。而養兵無益之費。巳大類仁宗全盛之時。又數十年將無為筭矣惜慶曆之良時、彌靖康之隱患。不曠然振發。與諸邊更始。安能定必然之畫哉。今日練兵之策有三。一曰定廟謨以通內外之情。二曰明儉德以儲緩急之費。三曰破格律以新智勇之氣。　主上神武。志在安攘。召一二文武大吏。練兵薊鎮。任其從長計處。可謂通內外之情矣。而內外猶若未同。臣敢妄論曰。練兵之規模未定也。如前所謂備虜上策。必一大創之。乃無後患。必平時訓練、乃可决戰、必於春秋擺邊外。自為一軍。三年而問其成功。此戚大將之所嘆也少者又不足用。必具數萬之師。然後可。不然不効。竊意　主上必當召股肱大臣指掌深謀、如前之策、似不可巳、即一歲百萬費在轉移節惜。天下之大亦何難處不然者一旦緩急。不知各鎮之摽兵京師之營兵可得恃乎否也故具本末。洞利弊。知緩急。識轉移。君臣一軸。將相一符。兵糧一律、模議一機、了然無疑、斷而行之、此所謂廟謨之當早定者也。規模定矣然後議節財。議人古之賢主、如漢文帝、唐太宗、躬自節損、屏除嗜玩、履儉德先天下、豈好匹夫之節哉、凡以養兵振旅、彌卒然不測之患也。即位以來。內府之金、亦以充溢、大異先朝、自今宜為之籍、萬曆年間宜進此策使計臣知之曰、吾以此供邊。必期十年之積。建萬世之安。邊境之事。唯上所欲為。將無不可。何者唯財可以奔走而生死之也。不然、有節財之名、無供邊之實、尺寸惜之、尋丈耗之、緩急將安恃乎、至於邊餉、三百餘萬、尤宜嚴覈而深稽之、苟其老弱不堪也、制府大臣、當一切汰之無疑、彼既老且弱、又安能囂然生變也、若夫將領漁尅之奸、勢要役占之弊、各將官標兵私兵之費、送迎遺賂之習、積漸糜費、成一常套、清之節之、歲歲積之、涓涓可以成江河矣、其衞所輪番怯弱不堪之兵宜遣回原衞、收其班直、以待強壯之用、誰為之如是則三百萬之費必有數十萬可省。其他如括天下無礙庫金、清理驛逓、稽查鍰贖、以今現行事例、並宜一一貯之、以待邊事、所謂明儉德以儲緩急之費者此也、昔者漢武帝、當冒頓強大、漢事積衰之後毅然作而新之。注目指顧。無非將材。奴隸可將。囚降可將。矧今天下無人哉。宜破格不次。懸明詔以待天下之智勇。示以上意所在。九九以上皆得自効。合天下之勇力。以選其鋒。合天下之智計。以佐其籌。采實不采名。在精不在多。行伍之間。儻得殊勇絕技者。數千人焉。幃幄之前儻得深謀練達者數百人焉九軍之眾。自可鼓舞而前矣。至於將官臨敵。例不敢以尺五戰必以募兵丁壯衞而先之曰。令甲所不許。令敕以旗牌曰。不用命者罪。曰必以軍法從事。至於兩軍交戰。乃獨不許其損一卒哉。宜明析律意。以示諸將。使虜入吾地。必以兵戰。逗遛遮餙。習故態者必無赦。則行伍之士。亦知勢之必至於戰而將之威令可行矣所謂破格律。以新智勇之氣者此也。葢自景順以來。邊徼之事。大都以調停補綴。無開邊隙而止耳、我之兵葢巳不戰久矣百五十年間、未嘗有成師一戰者、虜之玩我狃我。知其無大舉久矣。有如一旦出虜不意如雷電之威、從天而下、必捷何疑焉、至於招揀、教練、則一將之議耳、國議廟議。先其大者。故敬言竑畧如此云、

皇明經世文編卷四百九終








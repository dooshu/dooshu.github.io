○问进士（永泰二年通州问）

△第一

问：天下兴兵，今十二年矣，杀伤劳辱，人似未厌。控强兵据要害者，外以奉王命为辞，内实理车甲，招宾客，树爪牙。国家亦因其所利，大者王而相之，亚者公侯，尚不满望。今欲散其士卒，使归乡里，收其器械，纳之王府，随其才分，与之禄位。欲临之以威武，则力未能制；欲责之以辞让，则其心未喻。若舍而不问，则未睹太平。秀才通明古今，才识杰异，天下之兵须解，苍生须致仁寿，其策安出？子其昌言。

△第二

问：往年天下太平，仕者非累资序，积劳考，二十许年，不离一尉。至於入廊庙，总枢辖，则当时名声籍甚者得至焉。今商贾贱类，台隶下品，数月之闲，大者上卿监，小者下辱州县，至於廊庙，不无杂人。如专经以求进，主文而望达者，若不困顿於林野，则必凄惶於道路。今日国家行何道得九流鉴清？作何法得侥幸路绝？施何令使人自知耻？设何教使贤愚自分？

△第三

问：开元天宝之中，耕者益力，四海之内，高山绝壑，耒耜亦满，人家粮储，皆及数岁，太仓委积，陈腐不可校量。忽遇凶年，谷犹耗尽。当今三河膏壤，淮泗沃野，皆荆棘已老，则耕可知。太仓空虚，雀鼠犹饿，至於百姓，朝暮不足。而诸道聚兵，百有馀万，遭岁不稔，将何为谋？今欲劝人耕种，则丧亡之後，人自贫苦，寒馁不救，岂有生资？今欲罢兵息戍，则又寇盗犹在，尚须防遏。使国家用何策得人安俗阜，不战无兵？用何谋使纵遇凶年，亦无灾患？

△第四

问：往年粟一斛，估钱四百犹贵；近年粟一斛，估钱五百尚贱。往年帛一匹，估钱五百犹贵；近年帛一匹，估钱二千尚贱。今耕夫未尽，织妇犹在。何故往年耕织，计时量力，劳苦忘倦，求免寒馁？何故今日甘心寒馁，惰游而已？於戏！曩时粟帛至贱，衣食至易；今日粟制至贵，衣食至难。而人心勤惰如此，其何故也？试一商之，欲闻其说。

△第五

问：古人识贵精通，学重兼博。不有激发，何以相求？三礼何篇可删？三传何者可废？墨氏非乐，其礼何以？儒家委命，此言当乎？彼天女、天孙，不知何物？彼日兄、月姊，弟妹是谁？驵侩与伧奴宁分？一纯将二精何说？孤竹之君何姓？新城老妇何名？棘竹出自何方？毒铜产於何国？何乡无水可饮？何地卧冰而温？何人恩信过於田横？何人壮勇等於关羽？何人凿坯而遁？何人终日扫门？无浅近之不为，悉说。


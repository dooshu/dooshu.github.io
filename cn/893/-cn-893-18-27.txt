江西送友人之罗浮





《艺文类聚》：《罗浮山记》曰：罗浮者，盖总称。罗，罗山也。浮，浮山也。二山合体，谓之罗浮。在增城、博罗二县之境。旧说罗浮高三千丈，有七十二石室，七十二长溪，神明神禽，玉树朱草。



桂水分五岭，[一]衡山朝九疑。[二]乡关眇安西，[三]流浪将何之?[四]素色愁明湖，秋渚晦寒姿。畴昔紫芳意，[五]已过黄发期。[六]君王纵疏散，云壑借巢、夷。[七]尔去之罗浮，我还憩峨眉。[八]中阔道万里，霞月遥相思。如寻楚狂子，[九]琼树有芳枝。

[一]《通典》：桂州临桂县有离水，一名桂江，水源多桂，不生杂树。《汉书》：南有五岭之戍。颜师古注：西自衡山之南，东穷于海，一山之限耳。而别标名，则有五焉。裴氏《广州记》曰：“大余、始安、临贺、桂阳、揭阳，是为五岭。”邓德明《南康记》曰：大余岭一也，桂阳骑田岭二也，九真都庞岭三也，临贺萌渚岭四也，始安越成岭五也。戴凯之《竹谱》：五岭之说，互有异同。余往交州，行路所见，兼访旧老，考诸古志，则今南康、始安、临贺，为北岭；临漳、宁浦为南岭。五都界内各有一岭，以隔南北之水，俱通南越之地。南康、临贺、始安三郡，通广州；宁浦、临漳二郡，在广州西南，通交州。或赵佗所通，或马援所并，厥迹在焉，故陆机谓“伐鼓五岭表”，道九真也。徐广《杂记》以剡、松、阳、建安、康乐为五岭，其谬远矣。俞益期与韩康伯，以晋兴所统南移、大营、九冈，为五岭之数，又其谬也。



[二]《初学记》：南岳衡山，朱陵之灵台，太虚之宝洞，上承冥宿，铨德钧物，故名衡山。下踞离宫，摄位火乡，赤帝馆其岭，祝融托其阳，故号南岳。周旋数百里，高四千一十丈。东南临湘川，自湘川至长沙七百里，九向九背，然后不见。《元和郡县志》：九疑山，在道州延唐县东南一百里，九山相似，行者疑惑，故名。



[三]杨齐贤曰：唐安西大都护府初治西州，后徙治高昌故地，又徙治龟兹，而故府复为西州交河郡。琦按文义，安西字疑讹，指为陇右道安西大都护府者，恐未是。



[四]陶潜《祭从弟文》：“流浪无成，惧负素志。”



[五]畴昔，昔日也。已见前注。江淹诗：“终觌紫芳心。”李善注：“紫芳，紫芝也。”



[六]《尔雅》：“黄发，寿也。”郭璞注：“黄发，发落更生黄者。”邢昺疏：“舍人曰黄发，老人发白更黄也。”曹植诗：“王其爱玉体，俱享黄发期。”张铣注：“黄发期，谓寿考也。”



[七]《北山移文》：“诱我松桂，欺我云壑。”



[八]《通典》：嘉州峨眉县有峨眉山。



[九]《列仙传》：陆通者，云楚狂接舆也。好养生，食橐卢、木实及芜菁子，游诸名山，在蜀峨眉山上，世世见之，历数百年仙去。






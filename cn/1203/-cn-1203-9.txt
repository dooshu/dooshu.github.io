卷九

<集部，词曲类，词选之属，御选历代诗余

钦定四库全书

御选历代诗余卷九目録【四十四字】

菩萨蛮

李白

温庭筠【十四首】

南唐李煜【二首】

和凝

韦庄【三首】

牛峤【七首】

欧阳炯【三首】

魏承班【二首】

尹鹗【三首】

毛熙震【三首】

李珣【二首】

孙光宪【五首】

冯延巳【八首】

林楚翘

耿玉真

无名氏

李师中

谢绦

王安石

晏几道【六首】

苏轼

黄庭坚【二首】

秦观【二首】

陈师道【二首】

贺铸

孙洙

舒亶【九首】

赵令畤【二首】

孙檥

苏庠【四首】

张表臣

谢逸

周邦彦

晁端礼【二首】

陈克【三首】

沈会宗

蔡伸

叶梦得

曾纡

赵师侠【三首】

吕本中

汤思退

康与之

曾觌

辛弃疾【三首】

范成大【二首】

张孝祥【二首】

姚寛【二首】

程垓【三首】

朱熹【二首】

魏了翁

袁去华【三首】

赵彦端

管监

刘儗【二首】

黄机

严仁

赵善扛【三首】

卢祖皋

高观国【五首】

史达祖

韩淲

洪瑹【二首】

杨泽民

陈以庄

黄昇【二首】

吴文英

石孝友

张桂

楼扶

史介翁

僧祖可

魏氏【三首】

朱淑真【二首】

孙道绚

卢摰

刘因

萧汉杰

张翥

拜珠

王琏

陆祖先

刘基【二首】

杨基【二首】

陈淳

王丗贞

徐渭

王锡爵

汤显祖

钱继登

钱继章

沈懋德

僧妙声

叶小鸾【二首】

御选历代诗余卷九目録

钦定四库全书

御选历代诗余卷九【四十四字】

司经局洗马掌局事兼翰林院修撰加二级【臣】王奕清奉

旨校刋

菩萨蛮

【双调四十四字唐开元时南诏入贡危髻金冠璎珞被体号菩萨蛮因以制曲宋队舞亦有此名杨慎改蛮作鬘一名重叠金一名子夜歌一名女王曲一名花间意一名巫山一片云皆後来更名平仄叶韵处稍有异同然体则一也李白作为千古传词平仄宜悉从之】

菩萨蛮　　　　　　　　　　　　　　李　白

平林漠漠烟如织寒山一带伤心碧暝色入高楼有人楼上愁　阑干空伫立宿鸟归飞急何处是归程长亭更短亭

前调　　　　　　　　　　　　　　　温庭筠

小山重叠金明灭鬓云欲度香腮雪嬾起画蛾眉弄妆梳洗迟　照花前後镜花面交相映新贴绣罗襦双双金鹧鸪

前调　　　　　　　　　　　温庭筠

水晶帘里玻瓈枕暖香惹梦鸳鸯锦江上柳如烟鴈飞残月天　藕丝秋色浅人胜参差翦双鬓隔香红玉钗头上风

前调　　　　　　　　　　　温庭筠

牡丹花谢莺声歇绿杨满院中庭月相忆梦难成背牎灯半明　翠钿金压脸寂寞香闺掩人远泪阑干燕飞春又残

前调　　　　　　　　　　　温庭筠

南园满地堆轻絮愁闻一霎清明雨雨後却斜阳杏花零落香　无言匀睡脸枕上屏山掩时节欲黄昏无憀独倚门

前调　　　　　　　　　　　温庭筠

宝函铜雀金鸂?沉香阁上吴山碧杨柳又如丝驿桥春雨时　画楼音信断芳草江南岸鸾镜与花枝此情谁得知

前调　　　　　　　　　　　温庭筠

玉楼明月长相忆柳丝袅娜春无力门外草萋萋送君闻马嘶　画楼金翡翠香烛销成泪花落子规啼绿牎残梦迷

前调　　　　　　　　　　　温庭筠

翠翘金缕双鸂?水纹细起春池碧池上海棠棃雨晴红满枝　绣衫遮笑靥烟草黏飞蝶青琐对芳菲玉关音信稀

前调　　　　　　　　　　　温庭筠

蕊黄无限当山额宿妆隐笑纱牎隔相见牡丹时暂来还别离　翠钗金作股钗上蝶双舞心事竟谁知月明花满枝

前调　　　　　　　　　　　温庭筠

杏花含露团香雪绿杨陌上多离别灯在月胧明觉来闻晓莺　玉钩褰翠幙妆浅旧眉薄春梦正关情镜中蝉鬓轻

前调　　　　　　　　　　　温庭筠

凤凰相对盘金缕牡丹一夜经微雨明镜照新妆鬓轻双脸长　画楼相望久阑外垂丝柳音信不归来社前双燕回

前调　　　　　　　　　　　温庭筠

夜来皓月才当午重帘悄悄无人语深处麝烟长卧时留薄妆　当年还自惜往事那堪忆花露月明残锦衾知晓寒

前调　　　　　　　　　　　温庭筠

雨晴夜合玲珑日万枝香袅红丝拂闲梦忆金堂满庭萱草长　绣帘垂?眉黛远山绿春水渡溪桥凭阑魂欲消

前调　　　　　　　　　　　温庭筠

竹风轻动庭除冷珠帘月上玲珑影山枕隐浓妆绿檀金凤凰　两蛾愁黛浅故国吴宫远春恨正关情画楼残点声

前调【泪】　　　　　　　　　　温庭筠

玉纤弹处真珠落流多暗湿铅华薄春露浥朝华秋波浸晩霞　风流心上物本为风流出看取薄情人罗衣无此?

前调　　　　　　　　　　南唐李煜

寻春须是先春早看花莫待花枝老缥色玉柔擎醅浮琖面清　何妨频笑粲禁院春归晩同醉与闲评诗随叠鼔成

前调　　　　　　　　　　南唐李煜

蓬莱院闭天台女画堂昼寝无人语抛枕翠云光绣衣闻异香　潜来珠锁动惊觉鸳鸯梦慢脸笑盈盈相看无限情

前调　　　　　　　　　　　和　凝

越梅半拆轻寒里冰清澹薄笼蓝水暖觉杏梢红游丝狂惹风　闲阶莎径碧远梦犹堪惜离恨又迎春相思难重陈

前调　　　　　　　　　　　韦　庄

红楼别夜堪惆怅香灯半卷流苏帐残月出门时美人和泪辞　琵琶金翠羽弦上黄莺语劝我早归家绿牎人似花

前调　　　　　　　　　　　韦　庄

人人尽说江南好游人只合江南老春水碧於天画船听雨眠　垆边人似月皓腕凝双雪未老莫还乡还乡须断肠

前调　　　　　　　　　　　韦　庄

如今却忆江南乐当时年少春衫薄骑马倚斜桥满楼红袖招　翠屏金屈曲醉入花丛宿此度见花枝白头誓不归

前调　　　　　　　　　　　牛　峤

绿云鬓上飞金雀愁眉敛翠春烟薄香阁掩芙蓉画屏山几重　牎寒天欲曙犹结同心苣啼粉涴罗衣问郎何日归

前调　　　　　　　　　　　牛　峤

舞裙香暖金泥凤画梁语燕惊残梦门外柳花飞玉郎犹未归　愁匀红粉泪眉翦春山翠何处是辽阳锦屏春昼长

前调　　　　　　　　　　　牛　峤

柳花飞处莺声急晴街春色香车立金凤小帘开脸波和恨来　今宵求梦想难到青楼上赢得一场愁鸳衾谁并头

前调　　　　　　　　　　　牛　峤

画屏重叠巫阳翠楚神尚有行云意朝暮几般心向他情漫深　风流今古隔虚作瞿塘客山月照山花梦回灯影斜

前调　　　　　　　　　　　牛　峤

玉鑪冰簟鸳鸯锦粉融香汗流山枕帘外辘轳声敛眉含笑惊　柳阴烟漠漠低鬓蝉钗落须作一生判尽君今日欢

前调　　　　　　　　　　　牛　峤

玉钗风动春幡急交枝红杏笼烟泣楼上望卿卿寒牎新雨晴　熏炉蒙翠被绣帐鸳鸯睡何处最相知羡他初画眉

前调　　　　　　　　　　　牛　峤

风帘燕舞莺啼柳妆台约鬓低纤手钗重髻盘珊一枝红牡丹　门前行乐客白马思春色故故坠金鞭回头应眼穿

前调【冬宴】　　　　　　　　　欧阳炯

红炉暖阁佳人睡隔帘飞雪添寒气小院奏笙歌香风簇绮罗　酒倾金琖满兰烛重开宴公子醉如泥天街闻马嘶

前调　　　　　　　　　　　欧阳炯

翠眉双敛新妆薄香闺斜卷青罗幙寒食百花时红繁香满枝　双双梁燕语蝶舞相随去肠断正思君闲眠冷绣茵

前调　　　　　　　　　　　欧阳炯

画屏绣阁三秋雨香唇腻脸偎人语语罢欲天明娇多梦不成　晓街钟鼔絶嗔道如今别特地气长吁倚屏弹泪珠

前调　　　　　　　　　　　魏承班

罗裾薄薄秋波染眉间画得山两点相见绮筵时深情暗共知　翠翘云鬓动敛态弹金凤宴罢入兰房邀人解佩璫

前调　　　　　　　　　　　魏承班

罗衣隐约金泥画瑇筵一曲当秋夜声颤觑人娇雪鬟嫋翠翘　酒熏红玉软眉翠秋山远绣幌麝烟沉谁人知两心

前调　　　　　　　　　　　尹　鹗

陇云暗合秋天白俯牎独坐窥烟陌楼际角重吹黄昏方醉归　荒唐难共语明日还应去上马出门时金鞭莫与伊

前调　　　　　　　　　　　尹　鹗

呜呜晓角调如语画楼三会喧雷鼓枕上梦方残月光铺水寒　蛾眉应敛翠咫尺同千里宿酒未全消满怀离恨饶

前调　　　　　　　　　　　尹　鹗

锦茵间衬丁香枕银釭落尽犹慵寝顒坐徧红炉谁知情绪孤　少年狂荡惯花曲长牵绊去便不归来空教骏马回

前调　　　　　　　　　　　毛熙震

绣帘高轴临塘看雨翻荷芰真珠散残暑晚初凉轻风度水香　无憀悲往事争奈牵情思光景暗相催等闲秋又来

前调　　　　　　　　　　　毛熙震

棃花满院飘香雪高楼夜静风筝咽斜月照帘帷忆君和梦稀　小牎灯影背燕语惊愁态屏掩断香飞行云山外归

前调　　　　　　　　　　　毛熙震

天含残碧融春色五陵薄幸无消息尽日掩朱门离愁暗断魂　莺啼芳树暖燕拂回塘满寂寞对屏山相思醉梦间

前调　　　　　　　　　　　李　珣

回塘风起波纹细刺桐花里门斜闭残日照平芜双双飞鹧鸪　征帆何处客相见还相隔不语欲魂销望中烟水遥

前调　　　　　　　　　　　李　珣

隔帘微雨双飞燕砌花零落红深浅捻得宝筝调心随征櫂遥　楚天云外路动便经年去香断画屏深旧欢何处寻

前调　　　　　　　　　　　孙光宪

月华如水笼香砌金环碎撼门初闭寒影坠高檐鈎垂一面帘　碧烟轻袅袅红颤灯花笑即此是高唐掩屏秋梦长

前调　　　　　　　　　　　孙光宪

青岩碧洞经朝雨隔花相唤南溪去一只木兰船波平远浸天　扣舷惊翡翠嫩玉擡香臂红日欲沉西烟中遥解携

前调　　　　　　　　　　　孙光宪

小庭花落无人埽疎香满地东风老春晩信沉沉天涯何处寻　晓堂屏六扇眉共湘山远争奈别离心近来尤不禁

前调　　　　　　　　　　　孙光宪

花冠频鼓墙头翼东方澹白连牎色门外早莺声背楼残月明薄寒笼醉态依旧铅华在握手送人归半拖金缕衣

前调　　　　　　　　　　　孙光宪

木棉花映丛祠小越禽声里春光晓铜鼔与蛮歌南人祈赛多　客帆风正急茜袖偎樯立极浦几回头烟波无限愁

前调　　　　　　　　　　　冯延已

梅花吹入谁家笛行云半夜凝空碧欹枕不成眠关山人未还　声随幽怨絶空断澄霜月月影下重檐轻风花满帘

前调　　　　　　　　　　　冯延已

金波远逐行云去疎星时作银河渡花影卧秋千更长人不眠　玉筝弹未彻凤髻横钗脱忆梦翠蛾低微风吹绣衣

前调　　　　　　　　　　　冯延已

画堂昨夜西风过绣帘时拂朱门锁惊梦不成云双蛾枕上颦　金炉烟嫋嫋烛暗纱牎晓残月尚弯环玉筝和泪弹

前调　　　　　　　　　　　冯延已

回廊远砌生秋草梦魂千里青门道鹦鹉怨长更碧笼金锁横　罗帏中夜起霜月清如水玉露不成圆宝筝悲断弦

前调　　　　　　　　　　　　　冯延已

娇鬟堆枕钗横凤溶溶春水杨花梦红烛泪阑干翠屏烟浪寒　锦壶催画箭玉佩天涯远和泪试严妆落梅飞夜霜

前调　　　　　　　　　　　　冯延已

西风嫋嫋凌歌扇秋期正与行云远花叶脱霜红流萤残月中　兰闺人在否千里重楼暮翠被已销香梦随寒漏长

前调　　　　　　　　　　　　冯延已

沉沉朱户横金锁纱牎月影随花过烛泪欲阑干落梅生晩寒　宝钗横翠凤千里香屏梦云雨已荒凉江南春草长

前调　　　　　　　　　　　　冯延巳

敧鬟堕髻揺双桨采莲晩出清江上顾影约流萍楚歌娇未成　相逢颦翠黛笑把珠璫解家住柳阴中画桥东复东

前调　　　　　　　　　　　林楚翘

画堂春昼垂帘箔卧来揉惹金钗落簟滑枕头移鬓蝉狂欲飞　笑拖娇眼慢罗袖笼花面重道好郎君人前莫恼人

前调　　　　　　　　【唐女郎】耿玉真

玉京人去秋萧索画檐鹊起梧桐落敧枕悄无言月和清梦圆　背灯惟暗泣甚处砧声急眉黛远山攒芭蕉生暮寒

前调　　　　　　　　　　　无名氏

牡丹含露真珠颗美人折向庭前过含笑问檀郎花强妾貌强　檀郎故相恼须道花枝好一面发娇嗔碎挼花打人

前调　　　　　　　　　　　李师中

子规啼破城楼月画船晓载笙歌发两岸荔支红万家烟雨中　佳人相对泣泪下罗衣湿从此信音稀岭南无鴈飞

前调【咏目】　　　　　　　　　谢　绦

娟娟侵鬓妆?浅双眸相媚弯如翦一瞬百般宜无端笑与啼　酒阑思翠被特故瞢腾地生怕促归轮微波先注人

前调　　　　　　　　　　　王安石

数间茆屋闲临水窄衫短帽垂杨里花是去年红吹开一夜风　梢梢新月偃午醉醒来晚何物最关情黄鹂三两声

前调　　　　　　　　　　　晏几道

来时杨柳东桥路曲中暗有相期处明月好姻缘欲圆还未圆　却寻芳草去画扇遮微雨飞絮莫无情闲花应笑人

前调　　　　　　　　　　　晏几道

春风未放花心吐尊前不拟分明语酒色上来迟绿?红杏枝　今朝眉黛浅暗恨归时远别後月当楼相逢南陌头

前调　　　　　　　　　　　晏几道

娇香淡染胭脂雪愁春细画弯弯月花月镜边人浅妆匀未成　佳期应有在试倚秋千待满地落英红万条杨柳风

前调　　　　　　　　　　　晏几道

香莲烛下匀丹雪妆成笑弄金堦月娇面胜芙蓉脸边天与红　玳筵催叠鼓唤上华裀舞春浅未禁寒暗嫌罗袖寛

前调　　　　　　　　　　　晏几道

哀筝一弄湘江曲声声写尽湘波绿纤指十三弦细将幽恨传　当筵秋水慢玉柱斜飞鴈弹到断肠时春山眉黛低

前调　　　　　　　　　　　晏几道

江南未雪梅花白忆梅人是江南客犹记旧相逢澹烟微月中　玉容长有信一笑归来近怀远上楼时晚云和鴈低

前调　　　　　　　　　　　苏　轼

买田阳羡吾将老从来只为溪山好来往一虚舟聊随物外游　有书仍嬾着水调歌归去筋力不辞疲要须风雨时

前调　　　　　　　　　　　黄庭坚

半烟半雨溪桥畔渔翁醉着无人唤疎嬾意何长春风花草香　江山如有待此意陶潜解问我去何之君行到自知

前调　　　　　　　　　　　黄庭坚

轻风袅断沉烟炷霏微尽日寒塘雨残绣没心情鸟啼花外声　离愁难自制年少乖盟誓寂寞掩朱门罗衣空泪?

前调　　　　　　　　　　　秦　观

金风簌簌惊黄叶高楼影转银蟾匝梦断绣帘垂月明乌鹊飞　新愁知几许浑似丝千缕鴈已不堪闻砧声何处邨

前调　　　　　　　　　　　秦　观

虫声泣露惊秋枕罗帏泪湿鸳鸯锦独卧玉肌凉残更与恨长　阴风翻翠幔雨涩灯花暗毕竟不成眠鸦啼金井寒

前调【七夕二首】　　　　　　　　　陈师道

倚楼小小穿鍼女秋光点点蛛丝雨今夕是何宵龙车乌鹊桥　经年谋一笑岂解令人巧不用问如何人间巧更多

前调　　　　　　　　　　　陈师道

银潢清浅填乌鹊画檐急雨长河落初月未成圆明星惜此筵　愁来无断絶岁岁年年别不用泪红滋年年岁岁期

前调　　　　　　　　　　　贺　铸

厌厌别酒商歌送萧萧凉叶秋声动小泊画桥东孤舟月满篷　高城遮短梦衾藉余香拥多谢五更风犹闻城里钟

前调　　　　　　　　　　　孙　洙

楼头尚有三通鼓何须抵死催人去上马苦匆匆琵琶曲未终　回头凝望处那更亷纤雨漫道玉为堂玉堂今夜长

前调　　　　　　　　　　　舒　亶

画船挝鼔催君去高楼把酒留君住去住若为情江头潮欲平　江潮容易得只是人南北今日此尊空知君何日同

前调　　　　　　　　　　　舒　亶

柳桥花坞南城陌朱顔绿发长安客雨後小池台寻常载酒来　马头今日路却望城西去斜日下汀洲断云和泪流

前调　　　　　　　　　　　舒　亶

楼前流水西江道江头水落芙蓉老画鼓叠凉波凭阑颦翠蛾　当年金马客青鬓芦花色把酒感秋蓬骊歌半醉中

前调　　　　　　　　　　　舒　亶

小亭露压风枝动鹊炉火冷金瓶冻悄悄对西牎瘦知罗带长　欲眠思殢酒坐听寒更久无赖是青灯开花故故明

前调　　　　　　　　　　　舒　亶

白苹洲渚垂杨岸藕花未放青蒲短斜日画船归背人双鹭飞　醉眠金马客不道风尘隔红影上牎纱小庭空落花

前调【茶】　　　　　　　　　　舒　亶

金船满引人微醉红绡笼烛催归骑香泛雪盈杯云龙疑梦回　不辞风满腋旧是仙家客空得夜无眠南牎衾枕寒

前调　　　　　　　　　　　舒　亶

江梅未放枝头结江楼已见山头雪待得此花开知伊来不来　风帆双画鷁小雨随行色空得郁金裙酒?和泪痕

前调　　　　　　　　　　　舒　亶

绿牎酒醒春如梦小池犹见红云动露湿井干桐翠阴生细风　雨过方塘净清昼闲中永门外立双旌隔花闻笑声

前调　　　　　　　　　　　舒　亶

忆曾把酒当红翠舞腰柳弱歌声细纵马杏园西归来香满衣　宝车金犊驻事逐孤鸿去搔首立江干春萝挂暮山

前调　　　　　　　　　　　赵令畤

轻鸥欲下春塘浴双双飞破春烟绿两岸野蔷薇翠笼熏绣衣　凭船闲弄水中有相思意忆得去年时水边初别离

前调　　　　　　　　　　　赵令畤

春风试手先梅蕊頩姿冷艳明沙水不受衆芳知端须月与期　清香闲自远先向钗头见雪後燕瑶池人间第一枝

前调【落梅】　　　　　　　　　孙　檥

一声羌笛吹呜咽玉溪夜半梅翻雪江月正茫茫断桥流水香　含章春欲暮落日千山雨一点着枝酸吴姬先齿寒

前调【再至西冈兼怀後湖】　　　　　　　苏　庠

短船谁泊蒹葭渚夜深远火明渔浦却忆槿花篱春声穿竹溪　云山如昨好人自垂垂老心事有谁知月明霜满枝

前调【同彦达舟中作】　　　　　　　　苏　庠

眼中叠叠烟中树晩云点点翻荷雨鸥泛渚边烟绿蒲秋满川　未成江海去聊作林塘主客恨濶无津风斜白氎巾

前调【澧阳庄】　　　　　　　　　苏　庠

照溪梅雪和烟堕寒林漠漠愁烟锁客恨渺无涯鴈来人忆家　远山疑带雨一线云间语霜月又婵娟江南若个边

前调　　　　　　　　　　　苏　庠

园林寂寂春归去蒙蒙柳下飘香絮野水接云横绿烟啼晓莺　江南鶗鴂梦山色归来重小艇小湾头苹花苹叶舟

前调　　　　　　　　　　　张表臣

垂虹亭下扁舟住松江烟雨长桥暮白苎听吴歌佳人泪脸波　劝倾金凿落莫作思家恶绿鸭与鲈鱼如何可寄书

前调　　　　　　　　　　　谢　逸

縠纹波面浮鸂?蒲芽出水参差碧满院落花香柳梢初弄黄　衣轻红袖皱春困花枝瘦睡起玉钗横隔帘闻晓莺

前调　　　　　　　　　　　周邦彦

银河宛转三千曲浴鳬飞鹭澄波绿何处望归舟夕阳江上楼　天憎梅浪发故下封枝雪深院卷帘看应怜江上寒

前调【回文二首】　　　　　　　　　晁端礼

卷帘风入双双燕燕双双入风帘卷明月晓啼莺莺啼晓月明　断肠空望远远望空肠断楼上几多愁愁多几上楼

前调　　　　　　　　　　　晁端礼

远山眉映横波脸脸波横映眉山远云鬓插花新新花插鬓云　断魂离思远远思离魂断门掩未黄昏昏黄未掩门

前调　　　　　　　　　　　陈　克

赤阑桥尽香街直笼街细柳娇无力金碧上晴空花晴帘影红　黄衫飞白马日日朱楼下醉眼不逢人午香吹暗尘

前调　　　　　　　　　　　陈　克

池塘淡淡浮鸂?杏花吹尽垂杨碧天气度清明小园新雨晴　绿牎描绣罢笑语荼蘼下围坐赌青梅困从双脸来

前调　　　　　　　　　　　陈　克

绿芜墙绕青苔院中庭日淡芭蕉卷蝴蝶上堦飞风帘自在垂　玉鈎双语燕宝甃杨花转几处簸钱声绿牎春梦轻

前调　　　　　　　　　　　沈会宗

落花迤逦层隂少青梅竞弄枝头小江色雨和烟行人江那边　好花都过了满地空芳草落日醉醒间一春无此寒

前调　　　　　　　　　　　蔡　伸

杏花零落清明雨卷帘双燕来还去枕上玉芙蓉?香堆镜红　翠翘金钿雀蝉鬓慵梳掠心事一春闲黛眉颦远山

前调【湖光亭晚集】　　　　　　　　叶梦得

平波不尽蒹葭远清霜半落沙痕浅烟树晚微茫孤鸿下夕阳　梅花消息近试向南枝问记得水边春江南别後人

前调【月夜】　　　　　　　　　　曾　纡

山光冷浸清溪底溪光直到柴门里卧对白苹洲攲眠数钓舟　溪山无限好恨不相逢早老眼独醒多其如良夜何

前调【舂陵迎阳亭】　　　　　　　　　赵师侠

西风又老潇湘树翩翩黄叶辞枝去斜日澹云笼溪山烟霭中　危阑闲独倚縠浪连天际残角起江城书空征鴈横

前调【瑞?亭秋望】　　　　　　　　　赵师侠

小春爱日融融?危亭望处晴岚满江净绿回环横陈无际山　清霜欺远树黄叶风扶去试采岭头梅点红开未开

前调　　　　　　　　　　　　赵师侠

晚风断送归帆急重城回首天连碧犹有小楼情西山如旧青　故园今渐近应卜灯花信一喜一牵萦平分两处心

前调　　　　　　　　　　　吕本中

客愁不到西池路残春又逐花飞去今日傍池行新荷昨夜生　故人千虑绕不道书来少去住隔关河长亭风雨多

前调【水月寺】　　　　　　　　　汤思退

画船横絶湖波练更上雕鞍穷翠巘霜橘半垂黄征衣尽日香　钟声云外听金界青松映何处是华山峰峦杳霭间

前调【荷花】　　　　　　　　　康与之

南轩面对芙蓉浦宜风宜月还宜雨红少绿多时帘前光景奇　绳牀乌木几尽日繁香里睡起一樽新与花为主人

前调【次韵春日即事】　　　　　　　　曾　觌

杏花寒食佳期近一帘烟雨琴书润砌下水潺潺玉笙吹暮寒　楚台云易散往事寻思嬾花底醉相扶当时人在无

前调【赋摘阮】　　　　　　　　　辛弃疾

阮琴斜挂香罗绶玉纤初试琵琶手桐叶雨声乾珍珠落玉盘　朱弦调未惯笑倩东风伴莫作别离声且听双凤鸣

前调【分赋樱桃】　　　　　　　　　辛弃疾

香浮乳酩玻瓈琖年年醉里尝新惯何物比春风歌唇一点红　江湖清梦断翠笼明光殿万颗写轻匀低头愧野人

前调【杏花】　　　　　　　　　辛弃疾

东风约略吹罗幕一檐细雨春隂薄试把杏花看湿红娇暮寒　佳人双玉枕烘醉鸳鸯锦折得最繁枝?香生翠帷

前调　　　　　　　　　　　范成大

雪林一夜收寒了东风恰向灯前到今夕是何年新春新月圆　绮丛香雾隔犹记醒狂客留取缕金幡夜蛾相并看

前调　　　　　　　　　　　　范成大

春城办得红蕖了红蕖未点春先到新月入新年方才今夜圆　云屏谁为隔肠断金钗客好语写春幡都教席上看

前调【赴东邻集戏作】　　　　　　　　张孝祥

庭叶翻翻秋向晚砧声敲月催金翦楼上已清寒不堪频倚阑　邻翁开社瓮唤客情应重不醉且无归醉时归路迷

前调　　　　　　　　　　　张孝祥

雪消墙角收灯後野梅官柳春全透池阁又东风烛花烧夜红　一尊留好客攲尽阑干月已醉不须归试听乌夜啼

前调　　　　　　　　　　　姚　寛

斜阳山下明金碧画楼返照融春色睡起揭帘旌玉人蝉鬓轻　无言空伫立花落东风急燕子引愁来眉心那得开

前调　　　　　　　　　　　姚　寛

梦中不记江南路玉钗翠鬓惊春去午醉晚来醒暝烟花上轻　红绡空浥泪锦字凭谁寄衫薄暖香消相思云水遥

前调　　　　　　　　　　　程　垓

晓烟笼日浮山翠春风着水回川媚远近碧重重人家山色中　野花香自度似识幽人处安得着三间与山终日闲

前调　　　　　　　　　　　程　垓

浅寒带暝和烟下轻隂挟雨随风洒翠幕护重帘篆香销半匳　平生风雨夜怕近芭蕉下今夕定愁多萧萧声奈何

前调　　　　　　　　　　　程　垓

平芜冉冉连云绿斜阳衬雨明溪足小鸭睡晴沙翠烘三两花　春光闲婉娩尽日无人见试着小屏山图归云际看

前调【回文二首】　　　　　　　　　　朱　熹

晚红飞尽春寒浅浅寒春尽飞红晚尊酒绿隂繁繁隂绿酒尊　老仙诗句好好句诗仙老长恨送年芳芳年送恨长

前调　　　　　　　　　　　　朱　熹

暮江寒碧萦长路路长萦碧寒江暮花坞夕阳斜斜阳夕坞花　客愁无胜集集胜无愁客醒似醉多情情多醉似醒

前调【夀江倅】　　　　　　　　　　魏了翁

东牎五老峰前月南牎九叠坡前雪推出侍郎山着君牎户间　离骚乡里住恰记庚寅度挹取芷兰芳酌君千岁觞

前调　　　　　　　　　　　　袁去华

流苏宝帐沉烟馥寒林小景银屏曲睡起鬓云松日高花影重　沉吟思昨梦闲抱琵琶弄破拨错成声春愁指下生

前调【杜省干席上赋桃花菊】　　　　　　　袁去华

木樨开徧芙蓉老东篱独占秋光好还记笑春风新妆相映红　莫嫌彭泽令不似刘郎韵把酒赋新诗花前知是谁

前调　　　　　　　　　　　　袁去华

西风吹雨鸣庭树嫩寒先到孤眠处愁极梦频惊马嘶天渐明　千林枫叶赤寒事催刀尺树杪又斜阳迢迢归路长

前调　　　　　　　　　　　　赵彦端

倚阑闲捻生绡扇新凉庭户微风转疎雨断檐声淡云开晚晴　蔗浆寒浸齿枕簟清如水相忆不胜愁月来帘上鈎

前调【德兴饯别座间作】　　　　　　　　管　监

今日云山堂上客明朝真个云山隔人不似行云相随长短亭　堂空歌韵响清切缘云上留住莫敎飞怕如人别离

前调【效唐人闺怨】　　　　　　　　刘　儗

吹箫人去行云杳香篝绣被都闲了叠损缕金衣伊家浑不知　冷烟寒食夜淡月棃花下犹自软心肠为他烧夜香

前调　　　　　　　　　　　刘　儗

东风去了秦楼畔一川烟草无人管芳树雨初晴黄鹂三两声　海棠花已谢春事无多也只有牡丹时知他归不归

前调　　　　　　　　　　　黄　机

惜山不厌山行远山中禽鸟频经见小雨似怜春霏霏容易晴　青裙田舍妇饁饷前邨去溪水想平腰唤船依断桥

前调【双溪亭】　　　　　　　　　严　仁

征鸿点破空云碧丹霞染出新秋色返照落平洲半江红锦流　风清渔笛晚寸寸愁肠断寄语笛休横只消三两声

前调【春游】　　　　　　　　　赵善扛

楚宫杨柳依依碧遥山翠影横波溢絶艳照穠春春光欲醉人　纤纤芳草嫩微步轻罗衬花戴满头归游蜂花上飞

前调【春宵】　　　　　　　　　赵善扛

一川花月青春夜玉容依约花隂下月照曲阑干红绡浥露寒　袖香温素手意怯金卮酒香远绣帘开画楼吹落梅

前调　　　　　　　　　　　赵善扛

玉关芳草黏天碧春风万里思行客骄马向风嘶道归犹未归　南云新有鴈望眼愁边断膏沐为谁容倚楼烟雨中

前调　　　　　　　　　　　卢祖皋

翠楼十二阑干曲雨痕新染葡萄绿时节又黄昏东风深闭门　玉箫吹未彻牎影梅花月无语只低眉闲拈双茘枝

前调【苏堤芙蓉】　　　　　　　　　　高观国

红云半压秋波碧艳妆泣露娇啼色佳梦入僊城风流石曼卿　宫袍呼醉醒休卷西风锦明日粉香残六桥烟水寒

前调【水晶脍】　　　　　　　　　　高观国

玉鳞熬出香凝软并刀断处冰丝颤红缕间堆盘轻明相映寒　纤柔分劝处腻滑难停筯一洗醉魂清真成醒酒冰

前调【中秋】　　　　　　　　　　高观国

何须急管吹云暝高寒灩灩开金饼今夕不登楼一年空过秋　桂花香雾冷梧叶西风影客醉倚河桥清光愁玉箫

前调【咏双心水仙】　　　　　　　　　高观国

云娇雪嫩羞相倚凌波共酌春风醉的皪玉台寒肯教金琖单　只疑双蝶梦翠袖和香拥香外有鸳鸯风流烟水乡

前调　　　　　　　　　　　　高观国

春风吹绿湖边草春光依旧湖边道玉勒锦障泥少年游冶时烟明花似绣且醉旗亭酒斜日照花西归鸦花外啼

前调　　　　　　　　　　　　史逹祖

棃花不碍东城月月明照见空阑雪雪底夜香微褰帘拜月归　锦衾幽梦短明日南堂宴宴罢小楼台春风来不来

前调【酒半戏成】　　　　　　　　　　韩　淲

秋光只共秋风老秋山却笑秋吟少恰恨有秋香青岩秋夜凉　清秋须是酒结客秋知否醉笔写成秋一秋无复愁

前调【宿水口】　　　　　　　　　　洪　瑹

断虹远饮横江水万山紫翠斜阳里系马短亭西丹枫明酒旗　浮生长客路事逐孤鸿去又是月黄昏寒灯人闭门

前调【湖上】　　　　　　　　　　洪　瑹

吴姬压酒浮红蚁少年未饮心先醉驻马绿杨隂酒楼三月春　相看成一笑遗恨知多少回首欲魂销长桥连短桥

前调　　　　　　　　　　　　杨泽民

吟风敲遍阑干曲极目澄江千顷绿长笛下扁舟一声人倚楼　牀头醅正发帐底人如雪月色夜来看可堪霜信寒

前调　　　　　　　　　　　　陈以庄

举头忽见衡阳鴈千声万字情何限尀耐薄情夫一行书也无　泣归香阁恨和泪淹红粉待鴈却回时也无书寄伊

前调　　　　　　　　　　　　黄　昇

南山未解松梢雪西山巳挂梅梢月说似玉林人人间无此清　此身元是客小住娱今夕拍手凭阑干霜风吹鬓寒

前调【立秋】　　　　　　　　　黄　昇

西风半夜惊罗扇蛩声入梦传幽怨碧藕试初凉露痕啼粉香　清冰凝簟竹不许双鸳宿又是五更钟鸦啼金井桐

前调　　　　　　　　　　　吴文英

绿波碧草长堤色东风不管春狼籍鱼沫细痕圆燕泥花唾乾　无情牵怨抑画舸红楼侧斜日起凭阑垂杨舞晓寒

前调　　　　　　　　　　　石孝友

雪香白尽江南陇暖风绿到池塘梦叠影上檐明夜潮春水生　踏青何处去杨柳桥边路不见浣花人汀洲空白苹

前调　　　　　　　　　　　张　桂

东风急骤无人见玉塘烟浪浮花片步湿下香堦苔黏金凤鞵　翠鬟愁不整临水闲窥影摘得野蔷薇游蜂相趁归

前调　　　　　　　　　　　楼　扶

丝丝杨柳莺声近晚风吹过秋千影寒色一帘轻灯残梦不成　耳边消息在笑指花梢待又是不归来满庭花自开

前调　　　　　　　　　　　史介翁

柳丝轻扬黄金缕织成一片纱牎雨鬭合做春愁困慵熏玉篝　暮寒罗袖薄社雨催花落先自为诗忙蔷薇一阵香

前调　　　　　　　　　　　僧祖可

谁能画取沙边雨和烟澹埽蒹葭渚别?却斜晖采莲人未归鸳鸯如解语对浴红衣去去了更回头敎侬特地愁

前调　　　　　　　　　【宋媛】魏　氏

溪山掩映斜阳里楼台影动鸳鸯起隔?两三家出墙红杏花　绿杨堤下路早晚溪边去三见柳绵飞离人犹未归

前调　　　　　　　　　　　　魏　氏

东风已绿瀛洲草画楼帘卷清霜晓清絶北湖梅满枝花未开　长天音信断又见南归鴈何处是离愁长安明月楼

前调　　　　　　　　　　　　魏　氏

红楼斜倚连谿曲楼前谿水凝寒玉荡漾木兰船船中人少年　荷花娇欲语笑入鸳鸯浦波上暝烟低菱歌月下归

前调【梅　　　　　　　　　宋媛】朱淑真

湿云不断溪桥冷嫩寒初透东风影桥下水声长一枝和雪香　人怜花似旧花比人应痩莫凭小阑干夜深花正寒

前调　　　　　　　　　　　　朱淑真

山亭水榭秋方半凤帏寂寞无人伴愁闷一番新双蛾只旧颦　起来临绣户时有疎萤度多谢月相怜今宵不忍圆

前调　　　　　　　　　【宋媛】孙道绚

阑干六曲天围碧松风亭下梅梢白腊尽见春回寒花惊又开　曲琼闲不卷沉潦孤星转凝伫小徘徊云间征鴈来

前调　　　　　　　　　　　卢摰

市桥烟柳春如画小楼明月吴山下把酒听君歌可人良夜何　旧游新梦断月落西山远江上数峰青寄声徐孺亭

前调【湖上即事】　　　　　　　　　刘　因

楼前曲浪归桡急楼中细雨春风湿终日倚危阑故人湖上山　高情浑似旧只枉东风痩薄晚去来休装成一段愁

前调【春雨】　　　　　　　　　萧汉杰

春愁一段来无影着人似醉昏难醒烟雨湿阑干杏花惊蛰寒　唾壶敲欲破絶叫凭谁和今夜欠添衣那人知不知

前调　　　　　　　　　　　　张　翥

郎情秋後萧疎叶妾心陌上悠扬蝶何处望归鞍暮云山外山　棃花新月下独自烧香罢惟有梦相寻惊乌啼夜深

前调【秋千】　　　　　　　　　　拜　珠

红绳画板柔荑指东风燕子双双起夸俊与争高更将裙系牢　牙牀和困睡一任金钗坠推枕起来迟纱牎月上时

前调【题黄子久溪山雨意图】　　　　　　　王　琏

青山不趁江流去数点翠收林际雨渔屋远馍糊烟邨半有无　一峰飞醉墨秋与天争碧净洗绮罗尘一巢栖乱云

前调【题赵松雪水邨图】　　　　　　　　陆祖先

当年图画知何处如今身向沧洲住吾亦爱吾庐芸牎几阑书　青山天际小目送飞鸿杳试问钓鱼船芦花浅水边

前调【越城晚眺】　　　　　　　　　刘　基

西风吹散云头雨斜阳却照天边树树色荡湖波波光艳绮罗　征鸿何处起点点残霞里月上海门山山河莽苍间

前调【集句赠野人】　　　　　　　　刘基

林中独酌邻家酒门前学种先生柳灌木自悲吟风泉清道心　独行潭底影蝉噪林逾静渡口欲黄昏残阳归掩门

前调【花边夜宿】　　　　　　　　　杨　基

潇湘门外春江水小红楼子临江起楼下是谁家一株含笑花　兰舟休远去只就花边住花影上牙樯梦魂今夜香

前调【棃花月】　　　　　　　　　杨　基

水晶帘外娟娟月棃花枝上层层雪花月两馍糊隔帘看欲无　月华今夜黑全见棃花白花也笑姮娥让他春色多

前调【山园】　　　　　　　　　　陈　淳

山中寂静无人到松筠满眼平生好读罢古人书一樽聊自如　忽闻山鸟语絶胜歌仙侣醉醒月明时鸟还人不知

前调【太白酒楼】　　　　　　　　　　王世贞

高楼百尺攀星汉东秦十二夸雄观野旷觉天低天回海树齐　谁敎狂李白独起千秋色而我亦歌呼乾坤一酒徒

前调【闺人纤趾】　　　　　　　　　　徐　渭

千娇更是罗鞵浅有时立在秋千板板巳窄棱棱犹余三四分　红绒刚半索绣满帮儿雀莫去踏香堤游人量印泥

前调【饮邨舍】　　　　　　　　　　王锡爵

翠屏叠叠知多少小桥斜去西流遶茅屋几人家桃花和李花　疎篱遮短短扑鼻香醪满燕子一双低樽前坠湿泥

前调　　　　　　　　　　　　汤显祖

赤阑桥尽香街直牡丹风外垂杨碧叠损缕金衣相逢憔悴时　黄衫骑白马日日青楼下金弹惜流莺留他歌一声

前调【索笑轩送梅】　　　　　　　　　钱继登

梅花未忍辞春去风风雨雨情难住晓起探芳丛琼瑶一半空　可怜尘世事聚散皆如是莫用苦匆匆衔杯风雨中

前调【移情槛雨中独坐】　　　　　　　　钱继章

桃香杉气来何处好风吹过随风去小雨细如丝幽人薄醉时　阑干闲倚伫深意谁同语忽有玉人来双双白鹭回

前调【江游】　　　　　　　　　　沈懋德

江声汹汹鱼龙老云情烟色从空绕千里一扁舟看完无限秋　苹花随浪急白鹭迎风立独有倚楼人凝眸语不闻

前调　　　　　　　　　　僧妙声

白云满地迷行路溪流百折无由渡水上见胡麻有人双浣沙　仙家知巳近失喜惊相问渡口碧桃开郎君何处来

前调　　　　　　　　　【明媛】叶小鸾

轻烟一抹连天碧帘前规月和烟白翠竹落梅疎相怜雪霁初博山香欲烬风透纱牎冷四望寂寥寥闲堦花影揺

前调　　　　　　　　　　叶小鸾

秋声又到梧桐井半廊花雾笼虚影试唤侍儿来纱牎带月开　浮光怜露叶暗草蛩凄切何事独愁予新词吟未如

御选历代诗余卷九








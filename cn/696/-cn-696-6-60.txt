集严子岸同沈昆铜闻子将彭燕又


江城集群彦，冬月延高清。
辉辉弄怀抱，亹亹称生平。
美人酌寒醑，抚袂俄以盈。
遥隈网上鲜，芳洲搴杂英。
君家事渔猎，慨然为我烹。
主宾东南秀，历落湖海名。
顾盼生光曜，不言人已惊。
既逢飞觞密，且觉雄辩轻。
乘时极荒宴，岁暮有馀情。
寒星散幽客，回望谁能明。
早春变澄湖，及此黄鸟鸣。
眷焉后期会，因之百虑萦。





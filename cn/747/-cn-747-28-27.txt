○令州县举智勇诏

武有七德，所以安人禁暴；臣称三杰，所以战胜攻取。蜀乃一方之主，尚得孔明；齐为九合之君，斯繇管仲。况宇宙至广，人物至多，岂乏英贤，无闻韬略。盖用与不用，知与不知。今边境未清，统边须将，顷林胡蹔扰，柳城非捷。北虏勿惊，西军莫振，罪繇失律，过在无谋。曹刿不言，宁知登轼之效，毛遂缄口，岂彰处囊之奇。长想古人，是思擢士。其有虽霑簪绂，犹晦迹於下流，或蕴智谋，尚沈名於大泽，不加精访，何以甄收？其两京中都，及天下诸州，官人百姓，有智合孙吴，可以运筹决胜；有勇齐贲育，可以斩将褰旗；或坐镇行军，足拟万人之敌；或临戎却寇，堪为一堡之雄：各听自举，务通其实。仍令州县，具以名进，所司遣立限期，随表赴集。


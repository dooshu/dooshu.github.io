○送萧颖士赴东府序

先师微言既绝者千有馀载，至夫子而後洵美无度，得夫天和。顷东倭之人，逾海来宾，举其国俗，愿师於夫子，非敢私请，表闻於天子，夫子辞以疾而不之从也。退然贫居，述作万卷，去其浮辞，存乎正言。昔《左氏》失於烦，《谷梁》失於短，《公羊》失於俗，而夫子为其折衷。王公交辟，拒而不应，从官三年，始参谋於洛京。家兄与先鸣者六七人，奉壶开筵，执弟子之礼於路左。太真以文求进，以无闻见举而不吝为夫子羞。春轻阴，草色新碧，皎皎匹马，出於青门，吾徒喟然，瞻望不及。赋诗仰饯者，自相里造、贾邕以下，凡十二人，皆及门之选也。


○诸司人吏非考满不许奏荐敕

诸司人吏授官，从来只系劳考，年满赴选，方许离司。近日己来，颇隳条制，到司曾无考课，公事尚未谙详，便求荐论，深为侥幸。遂使故事都失，盖繇旧人不存。岂惟劳逸之无均，兼致司局之旷败。自今年除劳考满三铨注官，即许赴任，非时不得奏荐。如有注掌难重，劳绩可称，许本司奏闻，当与减选。或是显然事迹，在司年深，齿祗役不任，即许解职赴任，馀切依格条处分。


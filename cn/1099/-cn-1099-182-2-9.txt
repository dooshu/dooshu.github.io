○江西圖序

江西古揚州地。當吳 【 南直隸、】 楚 【 湖廣、】 閩 【 福建、】 粵 【 廣、東】 之交。險阻既分形勢自弱安危輕重常視四方若保境和民。則九江獨據上流。牽制沿江州郡。且密邇南康。濱臨巨湖。 【 鄱陽湖、】 盜舟四出。不可無備。南 【 南安、】 贛 【 贛州、】 之間。則汀漳 【 汀州漳州俱福建屬府、】 雄韶 【 南雄韶州俱廣東屬府、】 諸山會焉。連州跨境。林谷茂密。盜賊之興。斯為淵藪。故設廵撫重職提師以臨之。袁州地逼長沙。 【 湖廣屬府、】 逋民客戶。頗難譏察。而南昌建昌饒州宗室固在。民疲供億。視臨 【 臨江、】 吉 【 吉安、】 瑞 【 瑞州、】 信 【 廣信、】 撫 【 撫州、】 諸郡殆有加焉。故凡江西之民。樸質儉苦。有憂勤之思。弘治以來。賦役漸繁。土著之民。少壯者多不務穡事。出營四方。至棄妻子不顧。而禮俗日壞。惡少閒出矣。


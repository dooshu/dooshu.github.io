○对承袭称狂判

〈甲承袭称病狂。有司按以为妄。〉

赏功行封，父殁子继，义存昭穆，理在宗礻方。夏殷以前，罕详斯制；周汉之後，咸用此途。甲忝籍勋庸，得参缨冕。诚宜率德改行，嗣先人之业；翼子谋孙，崇保家之道。焉可忘析薪之荷，构佯狂之谋，内亏孝子之心，外爽忠臣之节，同衣裘而鲜食，类接舆而欲歌。必事等元成，何替名家之誉；情符孟絷，不闻良史之嫌。即按所司之科，恐失惟轻之典。待尽情伪，方申断割。

景少游


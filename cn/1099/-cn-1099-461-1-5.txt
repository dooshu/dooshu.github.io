○答凃制臺 【 封虜】

凃司馬封虜王時中朝亦多浮議凃奏疏中可見

六曹事務、與閣臣杳不相聞、昨見大揭、始知該垣之有抄參也、今人視封事太重。持論太輕。不知塞下之安危。全不係于虜封之成否。所以封虜者。亦以故事如此彼既來請。不可靳之耳。其遲其速何足介意譬如小兒索果。但當與果。食與不食。不必強也。夫所謂辱國者或我使至虜庭虜偃蹇不受、如宋人之於元昊、近日之於倭夷、乃為辱耳、今齎敕者不過冗雜小臣、不足以當命使、敕留塞下。來領則予。不領則勿予。於我之體面。毫無所傷奈何以虜之領不領。為我之重輕。不幾于倒持太阿。授人以柄乎。若欲將敕收回俟其來領又再與之。則忽出忽入。其輕愈甚。恩巳靳而復施。汗既反而復渙。豈成事體。此殆持議者不審之過也。弟書生也。不諳塞事、但據其所見。始終謂封事不必譚。俟其自來。聽其自至。間騰文告。謂朝廷念其先世恭順。不絕其封。敕書巳具。如其遲延不領。責當在虜。我無預焉。如藉此要挾。必不汝聽我中國何利於封虜而急急為此也今日處此事、似只當如此自是省事、彼廢弁何所售其謀、遊客何所鼓其舌哉、若虜渝盟犯順。邊備不戒。則封疆之臣。當任其責。又不待廟廊之過計矣。向時掣任事之肘。多在于大臣。今不在大臣矣。又凡事皆然、不獨此事、弟之所以决欲去也、


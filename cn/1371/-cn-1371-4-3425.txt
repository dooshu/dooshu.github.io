晚兴

羸病时时刻，欢悰日日疏。



睡凭书绍介，愁赖酒驱除。



小蹇追凉处，轻衫出浴初。



无人堪晤语，且复狎樵渔。



晚兴

并檐幽鸟语璁珑，一榻萧然四面风。



客散茶甘留舌本，睡余书味在胸中。

浮云变态吾何与，腐骨成尘论自公。



剩欲与君谈此事，少须明月出溪东。



晚兴

地荒蓬藋与人齐，局促何曾厌屋低。



村市船归闻犬吠，寺楼钟暝送鸦栖。



山童新斫朱藤杖，伧婢能腌白苣齐。

政欲出门寻酒伴，霏霏小雨又成泥。



晚兴

白布裙襦退士装，短篱幽径独相羊。

莎根蟋蟀催秋候，稗穗蜻蜓立晚凉。



屈子所悲人尽醉，郦生常谓我非狂。



知心赖有青天在，又炷中庭一夕香。



晚兴

壮游车辙遍天涯，晚落农桑不自知。



许国虽坚身遽老，读书未倦眼先衰。

云深岭路樵归晚，雨细江亭渡发迟。



一事犹堪慰孤寂，锦囊倾倒有新诗。

晚兴

老病愁趋画戟门，天教高卧浣花村。



山林独往杂屠钓，世界皆空谁怨恩。



千卷蠹书忘岁月，一尊浊酒信乾坤。

兴来倚杖清江上，断角疏钟正敛昏。



晚兴

一声天边断雁哀，数蕊篱外蚤梅开。



幽人耐冷倚门久，送月堕湖归去来。



晚兴

斸芋挑蔬自鬻羹，雪檐收滴暮寒生。



不嫌终日无来客，时听荒园斫木声。



晚兴

身如病鹤谢樊笼，白尽衰髯脸尚红。



蒲苇陂塘新涨後，梧楸门巷夕阳中。



遗名要耐千年看，快饮方夸百榼空。



造物闵怜君会否？

放教折臂老新丰。



晚兴

偶扶藜杖过傍村，却倚禅床坐小轩。



日落鸦栖津树暗，人归鹤踏钓船翻。



挽弓从笑识丁字，刺绣终胜倚市门。



羹芋一杯吾自饱，诸儿强为置盘餮。




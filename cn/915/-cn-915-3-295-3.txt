◇上文帝书

蛮夷大长老夫臣佗昧死再拜，上书皇帝陛下：老夫，故粤吏也，高皇帝幸赐臣佗玺，以为南越王，使为外臣。时内贡职，孝惠皇帝即位，义不忍绝，所以赐老夫者厚甚。高后自临用事，近细士，信谗臣，别异蛮夷，出令曰：「毋予蛮夷外越金铁田器马牛羊，即予，予牲，毋予牝。」老夫处辟，马牛羊齿已长。自以祭祀不修，有死罪，使内史藩、中尉高、御史平凡三辈，上书谢过皆不反。又风闻老夫父母坟墓已坏削，兄弟宗族已诛论。吏相与议曰：「今内不得振於汉，外无以自高异。」故更号为帝，自帝其国。非敢有害於天下也。高皇后闻之大怒，削去南越之籍，使使不通。老夫窃疑长沙王谗臣，故敢发兵以伐其边。且南方卑湿，蛮夷中西有西瓯，其中半羸，南面称王。东有闽越，其众数千人，亦称王。西北有长沙，其半蛮夷，亦称王。老夫故敢妄窃帝号，聊以自娱。老夫身定百邑之地，东西南北数千万里，带甲百万有馀。然北面而臣事汉，何也？不敢背先人之故，老夫处粤四十九年，於今抱孙焉。然夙兴夜寐，寝不安席，食不甘味，目不视靡曼之色，耳不听钟鼓之音者，以不得事汉也。今陛下哀怜，复故号，通使汉如故。老夫死骨不腐，改号不敢为帝矣。谨北面因使者献白璧一双，翠鸟千，犀角十，紫贝五百，桂橐一器，生翠四十双，孔雀二双，昧死再拜，以闻皇帝陛下。（《汉书·两粤传》，又《史记·南越王尉佗传载》此书，仅九十二字。）


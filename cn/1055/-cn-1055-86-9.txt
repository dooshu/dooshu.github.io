【乞寿州第一札子〈熙宁二年冬〉】

臣辄沥诚恳，上干天聪。臣本以妄庸，逢时窃禄，宠荣逾分，报效无闻。顷在亳州，尝以疾病，乞从休退。圣恩怜悯，未忍遽捐，累降诏谕，丁宁备至。适会东秦阙守，误被选差，超转两官，委以一路。臣亦屡陈朽惫，既不获辞，便当策励疲，上副忧寄。而臣迫以年齿晚暮，近日以来，心力俱耗，事多健忘。腰脚旧苦，拜起艰难。两目气晕，尤更昏然，仅分黑白。虽勉力支持，日虞旷败。兼臣到任已及一年有余，欲乞就移淮、颍间一差遣，以便私计。伏望圣慈特赐怜悯，许差臣知寿州一次，冀就闲僻，苟养衰残。今取进止。


关背德


《古今乐录》曰：“《关背德》者，言蜀将关羽背弃吴德，心怀不轨。孙权引师浮江而擒之也。当汉《巫山高》。”

关背德，作鸱张。割我邑城，图不祥。称兵北伐，围樊、襄阳。嗟臂大于股，将受其殃。巍巍夫圣主，睿德与玄通。与玄通，亲任吕蒙。泛舟洪氾池，溯涉长江。神武一何桓桓，声烈正与风翔。历抚江安城，大据郢邦。虏羽授首，百蛮咸来同，盛哉三比隆。

《关背德》曲凡二十一句，其八句句四字，二句句六字，七句句五字，四句句三字。






○进买宴钱第一表

臣闻圣人制礼，重尊奖之心；王者会朝，宗燕享之事。是以此日，辄荐微诚。窃以臣幸能迷复，方认怀来，决心既向皇风，注目每瞻於清跸。伏自陪臣入奉，帝诰荐临，顿安下国之生灵，俱荷大君之化育。虽复寻令宰辅专拜冕旒，少倾贡奉之仪仰答含容之德，然臣静思内附，欣奉至尊，既推示其赤心，又迥隆於乃眷，岂将常礼，可表深衷？是以别命使臣，更伸诚恳，俾展犒师之礼，仍陈买宴之仪。躬诣行朝，聊资高会，庶尽倾於臣节，如得面於天颜。伏惟皇帝陛下承天子民，薄恩广施，四海识真人之应，万方知王泽之深，固以包括古今，丝纶典则，盛矣美矣。无得而称，凡仰照临，孰不欢悦？今遣客省使臣尚全恭专诣行阙。进献犒军买宴物色。


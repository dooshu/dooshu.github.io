○法华寺西亭夜饮赋诗序

（寺在永州。公尝为作《西亭记》，其诗亦具于集。以记考之，亭已作于元和四年，诗序当继作。）

余既谪永州，以法华浮图之西临陂池丘陵，大江连山，其高可以上，其远可以望，遂伐木为亭，以临风雨，观物初，而游乎颢气之始。（“气”，一作“氛”。）间岁，元克己由柱下史（周藏书室史之柱下也，因以为官名。老聃尝为柱下史。此云由柱下史，御史也。）亦谪焉而来。无几何，以文从余者多萃焉。是夜，会兹亭者凡八人。既醉，克己欲志是会以贻于后，咸命为诗，而授余序。

昔赵孟至于郑，赋七子以观郑志。（《左传》襄二十七年：郑伯享赵孟于垂陇，子展、伯有、子西、子产、子太叔、二子石从。赵孟曰：“七子从君，以宠武也。请皆赋以卒君贶。武亦以观七子之志。”）克己其慕赵者欤？卜子夏为《诗序》，使后世知风雅之道，余其慕卜者欤？诚使斯文也而传于世，庶乎其近于古矣。（一无“于”字。）


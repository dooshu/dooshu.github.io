四海第八


人有四海。十二经水者，皆注于海。有髓海，有血海，有气海，有水谷之海。胃者，为水谷之海，其腧上在气街，下至三里。冲脉者，为十二经之海，其腧上在大杼，下出巨虚上下廉。膻中者，为气之海，其腧上在柱骨之上下，前在人迎。脑者，为髓之海，其腧上在其盖，下在风府。凡此四海者，得顺者生，得逆者败，知调者利，不知调者害。

问曰：四海之逆顺奈何？对曰：气海有余，则气满胸中悗，急息面赤；不足则气少不足以言。血海有余，则常想其身大，怫郁也 然不知其所病；不足则常想其身小，狭然不知其所病。水谷之海有余，则腹胀满；不足则饥，不受谷食。髓海有余，则轻劲多力，自过其度；不足则脑转耳鸣，胫 酸，眩冒目无所见，懈怠安卧。

问曰：调之奈何？对曰：审守其腧，而调其虚实，无犯其害，顺者得复，逆者必败。






陆游　晚起

新晴窗日弄春妍，幌小屏深意自便。

长恨病多妨痛饮，却缘客少得安眠。

雏莺故故啼檐角，飞絮翩翩堕枕前。

欲著衣裳还嬾起，重寻残梦一悠然。

陆游

陆游　晚起

卖剑捐书绝世缘，掩关高枕送流年。

久从道士学踵息，谁管门生嘲腹便。

化蝶飞时嗟昨梦，睡蛇去後喜安眠。

欠伸看起东窗日，也似金銮过八砖。

陆游

陆游　晚起

学道逍遥心太平，幽窗鼻息撼床声。

柳花无蒂蛮毡暖，龟甲有纹缯帐明。

候起儿童陈盥栉，笑衰人客闯柴荆。

此生睡足无余念，安用元戎报五更。

陆游


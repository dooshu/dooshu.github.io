太白占第三十四

太白，一名天相，一名太正，一名太皋，一名明星，一曰长庚。西方金德，白虎之精，白招矩之使也。其性义，其事言，其时秋，其日庚辛，其辰辛酉，其帝少昊，其神蓐收，其虫毛，其音商，其味辛，其臭腥，其卦乾兑。易曰：说言乎兑，战乎乾。是故太白主兵，为大将，为威势，为断割，为杀害，故用兵必占。太白体大而色白，光明而润泽，所在之分，兵强国昌；体小而昧，军败亡国。

太白主秋，人君当秋之时，顺太白以施政则吉，逆之则凶。是故可以秋日赏军帅武人于朝，命将选士厉兵，简俊练杰，专任有功，以征不义，诛伐暴慢，而明好恶，以伏远方，完城郭，修器械卒乘，校田猎，习五戎，三令五申，以图军事，则太白光而润大，顺行轨道，其国兵强主昌，太白之见也。以其时修法制，缮囹圄，具桎梏，禁奸邪，务执缚，察狱刑，戮罪过，斩杀必当，无留有罪，不留无式。枉挠不当，人君大臣受其咎：施制合时，则太白伏见以时，进退如度，称兵及伐必克，四夷宾服。又于秋时，人君当审法度，养衰老，受几杖，筑城修垣，完囷仓；务收敛，纳蓄积，无出宿藏，无列土授封以伤秋收之气，太白喜而光泽，国民强矣。凡举大事，无逆天数，必顺时因类，则太白降之威，而奸盗自息，而戎狄宾服矣。天数建时，政不以类，则太白经天昼见，国易政，四夷内侵，中国乱，失道者乱亡矣。

若以秋时行冬令，则辰星之气干之，太白色黑而芒角，阴气大胜，戎兵来，风灾起，多盗贼，边境不宁，地震坼，而国有大丧重狱。以秋时行春令，则岁星之气干于太白，青而昧，小国旱，君有大忧，阳气迟，五谷无实，雨不降，岁旱，不荣不时矣。若秋行夏令，则荧惑之气干于太白，色赤怒而兵起，国多火灾，寒热不节，民多疟疾。蛰虫不藏矣。若行令得以其时，白色而光润，无错逆矣，而兵强可以攻守矣。太白从轨修度先时者，国有应变多拥之将，从革而应机改易也。太白主义人断狱，治军旅境以使民，仓禀盈实，则太白明静而国治也。若狱讼不理，弋猎非时，政教逆天，太白芒角动摇，而盗贼群行，兵骑满野，攻守不息矣，兵旱并起。夫秋主义，义者理财正辞，禁民为非者也。

凡用兵之要，必占太白，以金精大将之位，兵之象。太白出入，兵顺之吉，逆之凶。

太白出高，用兵，深入吉，浅入凶，先起胜；太白出下，浅入吉，深入凶，后起吉。

太白昼见，有兵兵罢，无兵兵起，不出六十日。出东方，始见为德，月未尽三日，在月南得行，在月北失行，是谓反生，不有破军，必有屠城，北国当之。

太白出东方，月尽三日，太白在月北，负海国不胜；在月南，中国胜；在月北，中邦败。

太白失行南，谓金入火，有兵罢。

太白出西方，为刑。

月生三日，太白在月北，负海战胜：在月南，负海战败。

太白与月相夹，有兵。容三指，有兵忧；容二指，有忧城，有偏将之战。

太白与月出，城守者援城。

太白与列宿相犯，为小战；与五星相犯，为大战。

太白出南，南邦败；出北，北邦败。

金出东方，为德事。用兵，左迎之吉，右背之凶。太白出西方，为刑举事用兵，右迎之吉，左背之凶。

太白守斗七日，夷狄侵。

太白入羽林，军兵起。

太白蚀昴毕，胡可灭。

太白光影，战不胜，将军死。

太白变色，随方向所在战胜，色青，东方胜也。

太白入月，四日候之，其傍有小星附出。若去尺余至二尺，客军大败。有死将，军在外；傍有小星，去之一尺，军罢。

太白色白而角，文也，不可以战；金色赤而角，武，可以战也。

太白与木合光，战。

太白应出不出，应入不入，此谓失色，不有破军，必有死将，所受之邦，不可以战。不当出而出，未当入而入，天下兵起，有败国受者，不可战。

太白始入，入十四日而复出，军战死，入七日而复出，相死也。

太白始出小后大，兵强。太白，有兵战吉，不战凶，顺而击之吉，逆之凶。

太白行迟，用兵迟吉疾凶；行疾，用兵疾吉迟凶。太白出则兵出，入则内兵，战有胜。用兵象太白吉，逆之凶。赤而战，白而角为丧。

太白在东方，与月并出，准之指间。容一指，期入十日，有军，军破将死，主人不胜；容二指，期十二日，军大败，主人亡地；容三指，期十六日；破军死将，王者亡地；容四指，期二十五日，客军大败；容五指，期三十日，军阵不战。

太白夕出西方，月始出三日，与月并出。其间容一指，军在外，期十日，有破军，将死客胜；容二指，期十五日，有破军死将，主人胜；容三指，期二十日，有破军死将，客军大胜，主人亡地；容四指，期二十五日，客入境，主人不胜；容五指，期三十日，军阵不战，并出者占，不并出者不占。

太白一东一西，害侯王；一南一北，兵乃伏。

太白犯房，戴麻森森；犯毕角二宿，战流血；犯左角，左将死；犯右角，右将死。

太白在填星北，天子失土。

五星及太白守毕中，国乱，大人当之，国易政。

太白、荧惑、辰星，守心，哭声吟吟。

太白入月中不出，客将死。太白入月中，而星见者，臣杀主。

月蚀太白，国君戮臣杀主。

太白经天，不出三年，必有大丧，大臣有殃，军事。

太白出，辰星不出太白，为客善，主人虽兵强不战。辰星出，即以太白为主人，有主无忧兵战。

金水俱出东方，东方同胜，西方国大败。

辰守太白不去，大将死，辰星居太白前，二日军罢。辰星出太白，小战；南三尺，军约大战。太白进，则兵进。

辰星太白俱出西方，西方国胜，东方国败。各出一方为格，有兵不战。

辰星太白俱出而合宿，乃战。异宿者，两军虽近不战。

太白出未高，敌深入者可敌，去勿追。太白出高，敌深入境，勿与战，去亦勿追。

太白入西方，未出东方。东方、南方起兵者胜，得地。其后主败将死。太白入东方，未出西方，北方兵起者，身死亡地。

太白主秦国，主雍凉二州。太白大，秦晋国与王者兵强得地，王天下。

太白赤角则兵战，白角兵起，黑角兵罢，青角忧。太白圆有丧，芒角，随芒所指，兵之所起。

太白昼见，为兵丧，为不臣更王。强国弱，弱国强。

太白昼见，亦为大秦国强，各以其宿占，其国有兵。

太白犯五星，有大兵；犯列宿，为小兵。太白犯荧惑，为大战。太白在南，南国败；在北，北国败。魏青龙二年五月丁亥，太白昼见，积三十余日，以晷度推之，非秦、魏，则楚也。是时诸侯使诸葛亮据渭南，与司马懿相持，孙权寇合肥，又遣陆机孙皓等入淮。帝亲东征，蜀本秦地，则为秦魏及楚兵俱起。

月与太白相犯，人君死，又为兵。

太白当见不见，是谓失舍。不有破军，必有死王篡其国。《宋志》云：晋咸宁四年，太白应见不见，至青龙五年十一月，羊祜伐吴，太白始夕见西方，而卒灭吴。当见不见之应。


以诗代书答元丹丘





青鸟海上来，[一]今朝发何处。口衔云锦字，[二]与我忽飞去。鸟去凌紫烟，[三]书留绮窗前。[四]开缄方一笑，乃是故人传。故人深相勖，[五]忆我劳心曲。[六]离居在咸阳，[七]三见秦草绿。置书双袂间，引领不暂闲。长望杳难见，浮云横远山。

[一]《玉佩金珰经》：“元始天王与大帝乘碧霞流飙辇，上登九玄之崖。有青鸟来翔，口衔紫书，集于玉轩。”



[二]《汉武帝内传》：“盛以云锦之囊。”



[三]李善《文选注》：古《白鸿颂》曰：“兹亦耿介，矫翮紫烟。”



[四]《古诗》：“交疏结绮窗。”李善注：“《说文》曰：绮，文缯也。此刻镂象之。”《蜀都赋》：“列绮窗而瞰江。”吕向注：“绮窗，雕画若绮也。”陆机诗：“邃宇列绮窗，兰室接罗幕。”张铣注：“绮窗，窗为锦绮之文也。”



[五]《说文》：“勖，勉也。”



[六]《诗·国风》：“乱我心曲。”《韵会》：“怀抱曰心曲。”



[七]《楚辞》：“折疏麻兮瑶华，将以遗兮离居。”






与荆南道府二公


承示三款，深于地方有裨。但近请榷税者，该部皆执不肯允，况先年议有废府州课银。近日两院又奏留存积禄粮银，目前尚可支措，俟明岁再议未晚。且仆于此，亦有小嫌，今方修建赐第，不知者得毋谓公欲借公费以助私营乎？若后二款，则皆利民急务，仆即明属所司行之，无不可者。

又昨王太常言府中有一淤洲，公欲寒家人领，极知公厚意。但利之所在，人争欲之，擅众所利，则怨必丛积。家有薄田数亩，可免饥寒。老亲高年，子弟驽劣，诚不愿广地积财，以益其过也。缕缕之诚，惟公亮之。






○严断不孝敕

万物之中，人曹为贵，百行之内，孝道为先。凡戴北辰，并遵皇化，备闻南国，多爽时风，皆倾事鬼之心，不守敬亲之道，於父母如此无行，披日月何以立身？弊久积於乡闾，化全繇於长吏。昔西门豹一县令耳，尚能投巫百姓，保女子之爱，绝河伯之虞，断自一时，传於千古。况位居侯伯，化洽封巡，岂不能宣北阙之风，变南方之俗？宜令逐处观察使刺史丁宁晓告，自今已後，父母骨肉有疾者，并须日夕专切，不离左右看侍，使子奉其父母，妇侍其舅姑，弟不慢於诸兄，侄不怠於诸父。如或不移故态，老者卧病，少者不勤事奉，子女弟侄，并加严断。出嫁女父母有疾不令知者，当罪其夫及其舅姑。


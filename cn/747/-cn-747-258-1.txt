○唐紫微侍郎赠黄门监李神道碑

世称李公德为范，言为师，行为则，事为程。於戏！彼之四者，吾以一贯。及值缉熙之运，怀广大之业，天下谓之登相国，践台司，竟而此位不跻，亦公之誉也。若季孙何访？不对者宣尼；季子可法，以书者文仲：夫如是，故闻其风，志其道，粤未量已。公讳，字尚真，赵房子人也，柏人侯昙裔孙。侍书劲十一世孙，自咎繇虞臣，老聃周史，纯嘏之烈，清华其冠。曾祖彦博，振威将军光州固始令。祖惠明，弋阳西曹椽熊州司仓书佐。父大智，阆州新政令，公贵达，追赠济州刺史，以昭孝焉。北临代有恒岳，东注彭有泫水，岂恒之宝，泫之精矣？何奇士之不乏，而我公诞生欤？

公幼而闵凶，弱不好弄，十一从学，极奥研几；十二属词，含商咀徵。中书令薛元超谓人曰：“此子必负海内盛名。”十九郡举茂才策第，考功郎刘思立一见又如之。调补潞州壶关、婺州武义尉，羁云逸而在泥蟠也。秩满诣选，吏部侍郎苏味道，伟藏器而嗟韫椟也，特授蓝田尉。又策高第，累迁乾封万年尉，雍州长史薛季泉视事咨谋，推诚悦服，主画诺而班诏书也。擢为监察御史，历殿中侍御。平而不颇，疏而不漏，与御史令黄门监渔阳公承旨鞫伪，发奸除恶，刑以矫末，礼以教中，有若决疣溃痈，焚符破玺。景龙中，叶静能谄谀媚妒，权势倾人，自谓金鼎可期，羽衣而立，公劾奏其僻，中宗原而宥之，不肖者惧，不仁者远。无何，加朝散大夫，迁尚书司勋左司二员外右司郎中中书舍人，立义起草，司言挥翰，荩闲练而芳蔚也。遂长兼昭文馆学士，云龙待问，天马成歌，群士跃鳞，系公称旨。太子上即位，检校吏部郎中，正关键端也，持刀尺审也。建是无挠，翕然有声。二岁迁黄门侍郎，加银青光禄大夫，进爵中山郡开国公，食邑二千户。双转紫微侍郎，掌制数月，兼刑部尚书。明年正除检校尚书，校郡国考绩凡二岁。

古之迈迹垂宪，选贤与能多矣，抑扬者或龃龉龉为心，塞默者或为貌。介无不执，执则嫌於偏；柔无不通，通无恶於善：士君子患也。公列近臣、居常伯则不然：秉命彝德，彻乘理，错综平枉，梧按（疑）伦省；忠而公，信而顺，谋始而作，虑先而动：明可照肝胆，精可析毫芒，议必当而刑不放也。故邦释令典，公敷大猷，粗举凡矣。圣人迪谟训、书简册惟文乎？公掌丝、握铅椠，典可常而史不隐也；圣人鞠师旅、缮甲兵惟武乎？公赋其车以器，居有礼而用有神也；圣人讯法约、畴事省惟清乎？公削烦苛、节更算，著诸令而便於宜也；圣人核臧否、甄黜陟惟明乎？公差九牧、区五等，措诸枉而举於直也。夫文武以序，清明以成，斯事体大，与时偕行。行之我公，则无遗矣，呜呼我公，何不寿矣？明灵罔恤，ウ忽而殂，享年六十，开元丙辰岁仲春癸酉，薨於京师宣阳里第。旒冕震悼，衣冠痛惜，秦里奚、郑子产乌足拟哉？制赠公黄门监，绢布三百匹，米粟三百石以赙之，太常考行曰贞，宜矣。

公每诫其子，师於薄葬，有子宁等五人，并丧过乎，奉遵先旨，不敢隳废。韦贤业儒，竟迁鲁国；杜预知礼，自表邢山。故宁等以其夏丙申，卜葬长安细柳原，东北望帝京二十有五里，偿其志也。柩既引。户部尚书东平毕构、少府监吴郡陆馀庆、散骑常侍扶风马怀素、黄门侍郎清河崔泰之洎紫微侍郎武功苏祖於延年门外，举觞言曰：“不还故乡达也，别於此路穷也，孰云中山，宁厥后土？非此公之为恸，吾谁恸乎？”服马悲鸣而不前，行人涕泣而相向。佥以者公称知我，我谓之甥，固尝挥斤见期，必使刊石为事。则不佞，曷于是重？相泣谓曰：“我辈见中山弗冥冥隳行，弗察察从政，弗执利邀宠，弗夸毗耀荣；无躁求，无苟得，结友朋义也。诲子弟仁也，荐贤畏其知，闻善若已出；急於病，让於夷，轻於财，重於施：中山之度矣。”所著文集，成六十卷，五言之妙，一变乎时，流便清婉。经纶密纟致，犹乐箫韶、工黼黻也。至於心凝风味，神嬉景华，奕棋不孤，弦酌相伴：乐然有地，贵岂在人？奈何则亡，不可复见？因更为长恸，俾愚叙之。黄门监渔阳公卢公，居世有闳散之任，与公有范、张之密，强学业伟词，荩撰其实也。遂作颂云：

龙德周史，黾文汉相。鼎鼐递袭，簪缨相望。常山之英，泫水之精。代称不乏，人惟特生。（其一）

鲤趋成训，敦诗阅史。鸿渐于磐，陟遐自迩。暂劳州郡，俄拾青紫。王佐之才，一日千里。（其二）

高游省门，近侍轩墀。守位以正。行已无私。无私伊何？惟忠是效。以正伊何？临事不挠。（其三）

八座爰践，三阶未陟。如何不臧？景命云极。中夜婴疠，崇朝孔亟。纵壑，摧鳞，靡霄坠翼。（其四）

如水之清，如玉之贞。如衡之平，如镜之明。应享年以介寿，何短晷之先倾？晋丧名臣兮，羊公见哀於武帝；郑有遗爱兮，尼父掩泣於侨卿。（其五）

归无途兮往不返，岁将晏兮逝水远。南山南河，往不返，可奈何？日运星回。天长地久。旌芳宣懿，无非旧友。（其六）


負《華嚴經》入嶺大雪二偈

陳瑩中謫合浦時，予在長沙，以書抵予，為負《華嚴》入嶺。有偈曰：「大士游方興盡回，家山風雨絕纖埃。杖頭多少閑田地，挑取《華嚴》入嶺來」。予和之曰：「因法相逢一笑開，俯看人世過飛埃。湖湘嶺外休分別，圓寂光中共往來。」又聞嶺外大雪，作二偈寄之曰：「傳聞嶺外雪，壓倒千年樹。老兒拊手笑，有眼未曾睹。故應潤物材，一洗瘴江霧。寄語牧牛人，莫教頭角露。」又曰：「遍界不曾藏，處處光皎皎。開眼失卻蹤，都緣大分曉。園林忽生春，萬瓦粲一笑。遙知忍凍人，未悟安心了。」


○與當道處倭議 【 倭事】

恭承尊教云、　國初以來至今、凡倭寇所以盛衰、巡視所以因革、海道所以重輕、市舶所以興廢、及當今事宜若何、可以消變於既形。而圖安於未事、臺下惓惓為國盛心、不遺葑菲如此、顧鄙人前所陳復舊制三事、曰海道、曰市舶、曰水軍者、此當圖於未形之先、而巳無及矣、今勢既猖獗、焚刼馳突、未知所底、是非一大創之不可、在臺下深計而濳圖焉、謹條列數端款陳如左、　一曰倭奴始末大略、　倭即日本也、古稱倭奴其始有天材雲尊者、都筑紫自號尊者、尊者之子曰奇瀲、自築紫入都大和州、海中諸夷、倭最大、西南至海東北、大山國王世以王姓、至漢桓靈間、倭始寇亂、史紀倭奴。自漢始矣。又曰徐倭者、徐市以童男女入海、托云求藥、止王夷亶二州、於是有徐倭之稱、其曰日本、則自唐咸亨初、入賀平高麗、稍習華音、醜倭奴名。更以日本。葢其國依東隅近出日取以為義也又考世紀、自漢以來、皆習佛、如佛稱世尊、其主亦稱尊、所謂彥瀲尊者是也至彥瀲之子。更僣稱神天王。　二曰歷代通中國大略。　漢武帝滅朝鮮、倭奴驛使始通、光武中元二年、奉貢朝賀自稱大夫、賜以印綬、魏景初二年、平公孫淵、倭奴遣難升米等、詣闕朝獻、乃賜金印紫綬封為親魏倭王、此中國封王之始正始八年、倭女主卑彌呼、與狗奴國相讐殺、來告急、遣椽史張政、賫詔往諭之、此中國通使之始唐天寶中、倭王孝明、遣使入貢、是時新羅為高麗所暴、故貢使不敢由新羅入山東、乃南由明越州、即今之寧波此。入明越州之始宋雍熙元年、倭王守平遣僧大周然獻銅器、及日本圖、年代紀一卷、明年附臺州商舶而歸、此浙人通舶之始　三曰　國朝入貢大略。　洪武四年、倭國王良懷、遣僧祖朝貢、七年復貢、以無表文、卻之、十五年、遣僧歸廷用來貢、因其與胡惟庸為奸、卻其貢、發僧陜西四川各番寺安置、詔絕之不與通、至三十五年復貢、　敕令十年一貢、給與勘合百道為驗、使人無過二百、永樂初、招徠四夷名其國之山曰壽安鎮國山、為製文勒石、自是或二三年、五六年、貢無定期、所至守臣、奏請俯順夷情、輒報可、正德四年、倭之南海道、細川高國、遣宋素卿貢、即嘉靖中兵科勘奏所謂宋素卿、本寧波人、背棄中國、勾引外夷、正德年間、曰??貢為奸、將寘重典夤緣逆瑾、幸逃天刑者是也、嘉靖二年、國王源義植、幼不能制國、於是西海道、遣宗設謙導等、南海道遣人佐宋卿素等、各稱貢、舟泊寧波、互相詆毀、遂至弄兵相殺、為地方大禍、　四曰倭奴入寇大略、　洪武二年、寇山東並海郡縣、又寇淮安、五年舡二百艘、寇掠樂清縣、十六年船十八艘、寇金鄉平陽、殺官軍二十餘、二十七年、船九艘、寇小尖亭、三十四年船六艘、寇蒲圻所、永樂二年、船十八艘、寇穿山所、百戶馬飛興被殺、十年、船十一艘、寇盤石衞、十五年、船二艘、寇沙園所、千戶沈鍾、被殺、十七年、寇馬雄島、都督劉榮大敗之、正統四年、寇大嵩所、入桃渚、焚刼殺戮為甚、嘉靖二年、因宗設等兩道穪貢、宋素卿交搆讐殺、因殺總督都司劉景、千戶胡源、百戶劉恩、指揮袁某被擄去、此雖始於貢而終于殺掠。尤甚于入寇者也。　五曰、洪武禦倭方略。　聖祖御極之五年、初令浙福造海舟防倭、六年以於顯為總兵官、出海巡儆、十七年、召信國公湯和、諭曰、日本小夷、屢擾東海、卿雖老、強為朕行、視地要害、築城增戍以固守備、和沿海巡行、築登萊觀海等城五十有九、民四丁取其一、為戍兵以守之、二十七年、遣都督劉德商暠、巡視兩浙防倭、又　敕魏國公輝祖、安陸侯吳傑、練兵浙海上由是觀之、重武臣之選。肇出海之哨。築戍守之城。廣斥堠之備。以防于未然者。洪武中之方略也　六曰永樂禦倭方略。　永樂初、以倭屢肆剽掠、遣禮部員外郎呂淵、諭日本還所掠海上人、十七年、都督劉榮守遼東、即相地形、請於金緣島西北之望海堝。築立城堡煙墩、一日瞭言東南海島、舉火、翌曰倭船三十餘艘、直抵馬雄島、相屬蟻登、徑奔堝上、榮率精兵、疾馳赴之、設伏山下、預遣裨將領馬隊、要其歸路、步隊與之逆戰、舉炮發伏、寇敗、奔入櫻桃園空堡、合軍圍之、俟其飢疲、開圍一角、寇走、追斬之、無得脫者、先是倭出入海上。自遼及閩浙。無不被毒。往往失機僨事。及是捷。寇害屏息。夫始戒諭之不悛。而後乃得一大懲創之。用善謀之臣。控要害之區。運出奇之畫。此永樂中之方略也　七曰正統禦倭方畧。　嘗閱楊文懿公與張主客書。欲革其貢市以杜患端。其云正統中倭奴入桃渚。犯大嵩。刼倉庫。焚室廬。驅掠蒸庶。積骸如陵。流血成谷。嬰兒縳之竿柱。沃以沸湯。視其啼號為笑樂。捕得孕婦。與其儕忖度男女。剔視之以中否為勝負。負者飲酒。荒淫穢惡。至不可言。民之少壯與粟帛。席卷歸巢。城野蕭條。過者隕涕。於是　朝議下備倭之令。命重帥守要地。增城堡。謹斥堠。大修戰艦。合浙東諸衞之軍。屯駐海上。分番防範。兵威振於海表。於是倭夷濳伏。邊乃得安堵。則夫任帥增戍。講武修艦。大震聲靈。乃正統中之方畧也　八曰嘉靖禦倭方略。　在昔見兵科奏疏內、開巡按御史歐珠王化等、屢有海寇殺官廵掠之奏、差官勘報處究、又查照先年事例、添設廵視浙江都御史、假以督軍重權、兼制隣境、將磐石衞叛軍事情、務要體訪明白、其猖亂之人、亟正憲典、仍令設法勦除海寇、一應地方、興革重務、悉付整理、必為將來無事之計、夫浙之先。不設巡撫。葢以備禦周密。海防寧靜。倭夷商貢。稍遵約束。謂可坐消氛???耳。今考歷年奏牘。不勝搶攘。雖欲循舊。又□能巳。故嘉靖八年。巳嘗得俞旨推選才望。乃復中輟。今值此紛拏之際。能不議興乎。所藉以節制蕃服。控揣蠻夷。戢伏奸萌。振蕩虎旅。使東南一面。海不揚波。是誠當今之要務矣。然則剔除叛亂。振刷紀綱。立重鎮於海堧。揚聲于絕徼。此嘉靖中之方略也　九曰倭寇事體。今昔不同。　國初倭患、雖遍于沿海一帶、然止倭耳、今也華人習知海外金寶之饒、夷亦知吾海畔之人、奸闌出傀、易與為市、况復雜以商舶倭之來也。輒矯云求貢。苟或海防弛備。即肆刧掠。且如閩廣群不逞之徒。明越諸得利之家。外交內詗。為彼耳目。奸雄又多就中觀望為去就。是故處倭奴之策易。處奸黨之策難。今聞各處摉緝、固將防不測之變、彌探望之群、然其間或有思故土、願歸順者、一槩禁絕、非計之全、莫若給以曉諭、開自新之途、有歸順者、或許發原籍、或軍前效用、如能濳報寇賊隱情者賞。非為縱也。倭有唐街與虜之板升相類與其甘為賊用。不如使歸籍而收為民。似得招徠之方。且以散其黨。而漸耗之也。此與　國初招通海之徒為水軍正相類在揆策者審處而慎裁之耳。　十曰在今制寇。方略不同。　海夷未變之初。要當潛杜其萌使不獲逞。則夫振海道之權以提其綱。復市舶之司以通其情循水軍之制以消其黨。三者備而制馭有機。夷心可弭。前巳略言之矣。今被禍方烈。民之荼毒不小。倭之蹂躪巳深。賊既得志。未肯但巳。群兇復企慕。願與為儔。若非痛加懲創。草薙禽獮遏其方張之埶。縱彼悔禍欲去而地方奸雄。素從賊者。其心不安。必且鼓煽阻撓而掣之肘矣。故當今方略。必在揚我之武而奪之氣也。聞之戰勝之威、民氣百倍、敗兵之卒、沒世不復、方茲民氣破傷之後、而欲圖勝算、可驟致乎、必也請便宜之制。勵軍興之法。示賞罰之公以奮士伍之精神。嚴訓齊之方。精簡閱之典。蓄超距之力。以作三軍之果毅而且閑陣法。一旗鼓。出奇設伏神鬼不測。以誤狡夷之趨避。夫以溟泛之夷。而遇城臺之障。以裸袒之態。而當甲胃之師。以散亂之跳跋。而凌溝澮叢薄之險阻。直可折箠笞之耳。　十一曰制勝之術。貴於選將。　夫浙非乏兵。非缺將也。然謂之選則未也。彼衛所之眾。無非藉兵。紈袴之冑。無非世將。然亦虛得名耳。有能伎藝畢給以服眾乎。韜鈐素韞以制敵乎。士卒撫練以同患乎。人徒知其峩弁撫劍曰將。是未為真將耳。故能言如趙括弗可聽也。輕舉如馬謖。弗可庸也。必也精揀而專任乎。其處巳貴深貴沉。而藏機不露。其撫士有威有惠而訓飭咸宜。其見敵知巳知彼而進退合度。又且有慎重之心。無倖功之念。有一體之議。無專利之私得若人而將之。所謂可勝不可敗者。即驅市人猶可用也。况加以素練之卒乎。由是而後行伍必備。餉饋必豈。器械必利。進止必嚴。斯可次第觀成矣。　十二曰、事後之圖所宜蚤計、　按倭奴之國。孤懸海壖。其地有五畿七道三島。其山東等道。田稍可耕。或無藉于商賈。南海等道。網魚畋海。且以興販為業。不得不鶩於市舶。其乘風駕艑。天性然也。楊文懿公云、倭奴奸詭、載其方物、出沒海道、而窺伺我、得間則奮戎器。肆剽掠。不得間。則陳方物。稱朝貢。是貢非其實心也假以為市也邊臣不察其計。乃聽其貢。雖不能如十年之期。及先朝入貢所定人數。而苟幸無事。輒與奏報許可。地方供應。實為勞擾。誠如文懿所謂朝廷未納其貢。而吾巳先受其害。故　祖訓有云。日本雖朝貢、實暗通奸臣、故絕之、又給事中夏言奏倭夷變詐兇虐、不當與之通使、是固然矣、但夷物亦中國所需。而苟隔閡華夷之情。吾恐寇鈔之禍未巳也。莫若於選將勵兵。一鼓蕩平之後。復立市舶。以通沿海之商。使海道憲臣監督之。時當請貢。憲臣達之巡臺。奏其表文。進其方物。免其到京朝見。則既足省數千里供應之煩。又不使得覘中國虛實。至於物貨之來。或照廣東先朝舊規。亮抽一二。餘者責令誠實通事。計估通融貿易。其或投倚豪家。負利起禍。則憲臣紏舉之。罪坐不宥。仍禁華人下海通番之弊。如此則國典不墮。夷情克慰。而於我亦甚便。何也。得可貲之貨。收徵稅之利。抑奸商之誘。免焚刼之慘。減成守之兵。故曰便也。是在持衡者審計其宜、庶異日有息肩之期耳、


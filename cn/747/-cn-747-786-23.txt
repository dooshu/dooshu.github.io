○为前邕府段大夫上宰相启

某闻栾氏垂恩，延於十世；屈生罹谴，不过三年。虽行一切之科，宜听九刑之诉。某谬因门荫，获忝朝私。虽位以恩迁，而官由政举。累经重事，皆立微劳。顷年初忝邕南，颇常弊。事皆条奏，不敢旷官。冰蘖自居，膏腴不染。南蛮ㄈ优，边徼先闻。始事详观，飞章备述。黄伯选根基深固，溪洞酋豪。准诏怀来，署之军职。李蒙妄因非罪，忽使诛锄。某离任之初，滥称遗爱。伍营校队，千里农桑。叫噪盈途，牵留截镫。爰从初任，以至罢还。不戮一夫，闻於众听。其后既经焚荡，又遣统临。糠乞不充，菅蓬自覆。曾无禄赐，惟抱忧危。至无尺绢贯缗，以为归费。及蒙罪状，焕在丝纶。以为徒忝官常，曾无制置。且经营甫尔，物力未周。拜疏将行，替人俄至。仰恩波而不浃，驻官局以何由。懦怯请兵，才非将帅。今者九州徵发，万里喧腾。凭贼请锋，已至城下。则以三千土著，众寡如何；两任经年，曾无掩袭。虽有烟尘之候，不逾朝贡之州。无劳北军，己自抽退。伏念至德建中之际，长蛇大豕之间。愿报国恩，尽縻家族。松楸未拱，带砺犹存。顾惭无用之躯，旋漏不私之贷。侨居乞食，蓬转萍飘。生作穷人，死为丑鬼。伏惟相公业开伊、吕，朗镜临人。运值尧、汤，平衡宰物。伏乞录其勋旧，假以生成。免令家庙丰碑，尚垂虫篆；秋庭陋巷，长设雀罗。恋阙伤魂，临途结欷。无任恳迫。


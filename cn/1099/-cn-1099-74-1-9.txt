○器械之利二 【 火藥】

臣按古所謂火攻者、因風縱火也、而無有今世所謂火藥者、宋太祖時、始有火箭、真宗時、始有火毬之名、然或假木箭以發、未知是今之火藥否也、今之火藥用焰硝硫黃柳炭為之、硝之名見于本草、漢張仲景方論中巳用為劑。則是漢時巳有矣、然陶隱君日華子及宋圖經衍義等書註、未嘗言其可為兵用也、硫黃自海舶上來、唐以前海島諸夷、未通中國、則唐以前無此也、自古中國所謂礟者机石也、用機運石而飛之致遠尔、近世以古藥實銅鐵器中亦謂之礟、又謂之銃、銃字韻書無之、葢俗字也、其以紙為之者、俗謂之爆、爆者如以火燒竹而有聲、如竹爆然也、今礟之製用銅或鐵為具、如箭筒狀、中實以藥、而以石子塞其口、旁通一線、用火發之、其石子之所及者、無問人物皆糜爛、然惟用之攻與守也、戰則資其聲以為號令焉、近有神機火鎗者、用鐵為矢鏃、以火發之、可至百步之外、捷妙如神、聲聞而矢即至矣、永樂中、東平南交、交人所製者尤巧、命內臣如其法監造、在內命大將總神機營、在邊命內臣監神機鎗、葢慎之也歷考史制、皆所不載、不知此藥始于何時、昉于何人意者在隋唐以後、始自西域。與俗所胃煙火者同至中國歟、天祚國家、錫以自古所無之兵器、五兵而加以一、五行而用其三、可以代矢石之施、可以作鼓角之號、可以通斥堠之信、一物而三用具焉、嗚呼神矣哉。自有此器以來、中國所以得志于四夷者、往往藉此、然而久而人玩敵、人習知其故、或出其巧智以為之避就者、亦不能無也、何也、葢士執此鎗而用之也。人特一具。自實以藥。一發之後。倉卒無以繼之。敵知其然。凡臨戰陣。必伏其身。俟我火發。聲聞之級。即衝突而來。請自今以後。凡火鎗手。必五人為伍。就其中擇一人。或二人。心定而手捷目疾者專司持放。其三四人。互為實藥。番遞以進。專俾一人點放。或高或下。或左或右。應機遷就。則發無不中者矣。□宜用紙為爆。其聲與火鎗等者。每發一鎗。必連放三五紙爆或前或後以混亂之。使敵不知所避。如此則其用不測。而無敵于天下矣。

皇明經世文編卷之七十四終








○兴元奏请许浑李晟等诸军兵马自取机便状

右。钦溆奉宣圣旨：“省卿所奏蕃军退归及关中体势，理皆切当，甚慰朕怀。然浑、李晟等诸军，须有商量规画，令其进取。朕见欲遣使宣慰，卿宜审细条疏，速奏来者。”

臣闻将贵专谋，兵以奇胜，军机遥制则失变，戎帅禀命则不威。是以古之贤君，选将而任，分之於阃，誓莫千也；授之以钺，俾专断也。夫然，故军败则死众，战胜则策勋，不用刑而师律贞，不劳虑而武功立。其於委任之体，岂不博大哉；其於责成之利，岂不精哉！自昔帝王之所以夷大艰成大业者，由此道也。其或疑於委任，以制断由已为大权；昧於责成，以指麾顺旨为良将。锋镝交於原野，而决策於九重之中；机会变於斯须，而定计於千里之外。违令则失顺，从令则失宜；失顺则挫君之严，失宜则败君之众。用舍相碍，否臧皆凶，上有掣肘之讥，下无死绥之志，其於分画之道，岂不两伤哉！其於经纶之术，岂不都谬哉！自昔帝王之所以长乱繁刑，丧师蹙国者，由此道也。兹道得失，兵家大枢，当今事宜，所系尤切。盖以寇盗充斤，乘舆播迁，人心有观变之摇，王室无自固之重。秦、梁回缭，千里迢遥，临之以威，则力势不制；授之以策，则阻远不精。顷者骤降诏书，教谕群帅，事无大小，悉为规裁。及乎章表陈诚，使臣复命，进退迟速，率乘圣谋，岂皆乐於违忤哉？亦由传闻与指实不同，悬算与临事有异故也。设使其中或有肆情于命者，陛下能於此时戮其违诏之罪乎？臣窃恐未能也。陛下复能夺其兵而易其将帅乎？臣亦恐未能也。是则违命者既不果行罚，从命者又未必合宜，徒费空言，祗劳睿虑，匪唯无益，其损实多。何则？时方艰屯，下陵上替，凡在执干戈而卫社稷者，皆自谓勋业由已，义烈发心，安於专行，病於羁制。陛下宜俯徇斯意，因而委之，遂其所安，护其所病，敦以付授之义，固以亲信之恩，假以便宜之权，待以殊常之赏，其馀细故，悉勿关言。所赐诏书，务从简要，慎其言以取重，深其托以示诚。言见重则君道尊，托以诚则人心感。尊则不严而众服，感则不令而事成。其势当令智者骋谋，勇者奋力，小大咸极其分，贤愚各适其怀，将自效忠，兵自乐战，与夫迫於驱制，不得已而从之者，志气何啻百倍哉！夫君上之权，特与臣下者，唯不自用，乃能用人。其要在顺於物情，其契在通於时变。今之要契，颇具於兹，傥蒙究思，或有可取。谨奏。


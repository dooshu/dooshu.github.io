○第三道

对：伏惟殿下德成问安，教存齿学，则孝悌之感，元良之贞，咏《子衿》之诗，义形乎辞，真吾君之子也，天下幸甚幸甚。伏以化凭於势，声若顺风之远；感因於时，德甚置邮之速：则何草不偃？何心不应？而曰未能动俗，殿下之至谦也，尚何术之务而舍此乎？今又降意微言，徵诸坠典。至如黄帝斫木，荩取诸意；文王演卦，言其象：虽成象之时不同，而得意之言一也。周公制礼，夏正得天，纵损益可知，而因循不改。去圣既远，礼经殊残，遗文苟存，群儒纷糅，故丧服异制，诸家殊轨。故王肃之旨，约情以断；郑元之言，引经取决。吕氏因封侯之馀俗，采礼官之旧仪，故戴圣采十二纪之首，为十二月令：存周之典，其故匪他。仲尼以尊鲁而取美於《颂》，穆公以尊周而见序於《书》，《左氏》以艳富称诬，《梁》以文清为婉：范甯序事，其义则详。《乐》书因秦而遂亡，空有河之制；夹氏在传而不见，惟馀班固之说。谨对。


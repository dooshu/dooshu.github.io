○祭故东川卢大夫文

前此八年，公在宣州。翱归自南，下江之流。公发辟书，使者来召。言重礼至，实宾之右。内惧不称，又安敢辞。仰公之德，自托如归。亦既在门，有言必信。翱亦不贰，知贤则进。公曰：“汝言，我用无疑。每疑贤者，患不能知。汝正而公，与我气合。有怀必陈，无谓弗纳。”公迁侍郎，翱赴浙东。宦途有阻，困不能通。公陈上前，出白丞相。保明无过，灼有状。事遂解释，奏方成官。非公之力，其退於田。公镇剑州，翱亦东掾。亟言於相，曷不以荐。官罢在家，卧病饮贫。惟公见念，复召为宾。自修辟牒，以复前好。承命而行，不惮远道。余及陕郊，闻公之丧。失声泣哭，若火煎肠。公为大臣，一心正直。发言动听，义形在色。公出乎外，众论日归。辅相之位，实公所宜。惟公之薨，骨鲠道衰。天下失望，贤人共悲。生必有尽，自古皆尔。殁而益光，孰与公比。丧车东去，归先址。临路一号，永诀於此。呜呼哀哉！尚飨。


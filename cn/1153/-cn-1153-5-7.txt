杨元孺都督移镇狼山招集海珠寺即席赠别①


① 民国本题作“某元戎招集海珠寺即席赠别”，诗句多歧，云：“玉帐迎春发，翩翩向海东。桃花初跃马，杨叶待弯弓。两岸牙旗影，中流画角风。息徒双树下，揖客一尊同。绿水明金甲，长天倚玉虹。雅歌回雁阵，清啸彻鲛宫。鹅鹳呼天外，鼋鼍拜浪中。沧溟从此去，鹏路正无穷。”
玉帐迎春发，翩翩向海东。
桃花初跃马，杨叶待弯弓。
两岸牙旗影，中流画角风。
息徒双树下，揖客一尊同。
剑喜雌雄合，诗誇竞病工。
停筝伫素月，把酒送归鸿。
淮海长天外，沧溟一望通。
先声播狼岛，清啸彻蛟宫。
鹅鹳呼天外，鼋鼍拜浪中。
沧溟从此去，鹏路正无穷。




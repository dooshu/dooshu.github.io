○请充宁海军副使从讨表

臣所奉进止，令臣执节本国，发兵马讨除，有事续奏者。臣自奉圣旨，誓将致命。当此之时，为替人金孝方身亡，便留臣宿卫。臣本国王以臣久侍天庭，遣从侄志廉代臣，今已到讫，臣即合还。每思前所奉进止，无忘夙夜。陛下先有制，加本国王兴光宁海军大使，锡之旌节，以讨凶残。皇威载临，虽远犹近，君则有命，臣敢不祗？蠢尔夷俘，计亦悔祸。然除恶务本，布宪惟新，故出师义贵乎三申，纵敌患贻於数代。伏望陛下因臣还国，以副使假臣。尽将天旨，再宣殊裔。岂惟斯怒益振，固亦武夫作气，必倾其巢穴，静此荒隅，遂夷臣之小诚，为国家之大利。臣等复乘桴沧海，献捷丹闱，效毛之功，答雨露之施，臣所望也。伏惟陛下图之。

金士信

士信，元和中新罗质子，试太子中允。


○免京兆府税钱制

敕：守位聚人，有赋有税，所以奉宗庙之祀，备水旱之灾，事之大经，古今不易。国家计其户籍，俾出泉货，著在令典，谓之两税，天下通制，行之久矣。自师旅荐兴，征调烦数，法度多峻，遂废其名。近举旧章，用导薄赋，施於中外，其法一也。属岁会戎事，聚於邦畿，以鳏寡困穷之人。当征徭力役之重，久於供费，皆至匮竭，荡然流散，言念伤怀。此之四方，此实尤甚，宜思蠲贷，庶令苏息。其京兆府见差科百姓今年秋税钱，特宜放免。


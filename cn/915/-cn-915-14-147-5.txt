◇合部金光明经序

《金光明经》者，教穷满字。金鼓击于梦中，理极真空；宝塔涌于地上，三身果备。酬昔报之无亏，十地因圆，显曩修之具足，所以经王之号，得称于斯。将知能弘赞人，其位难量者也。大兴善寺沙门释宝贵者，即近周世道安神足。伏膺明匠，实曰良才。玩阅群经，未尝释手。曰谓瞿昙身子孔氏、颜渊者焉。然贵睹昔晋世沙门支敏度，合《两支》、《两竺》、《一白》、《五家》、《首楞严》五本为一部，作八卷；又合《一支》、《两竺》、《三家维摩》三本为一部，作五卷。今沙门僧就，又合《二谶》、《罗什耶舍》、《四家》、《大集》四本为一部，作六十卷。非止收涓添海，亦是聚芥培山。诸此合经，文义宛具。斯既先哲遗踪，贵遂依承，以为规矩。而《金光明》见有三本。初在凉世，有昙无谶译为四卷，止十八品。其次周世，耶舍崛多译为五卷，成二十品。後逮梁世，真谛三藏于建康译三身分别业障灭陀罗尼最净地依空满愿等四品，足前出没为二十二品。其序果云：昙无谶法师称，《金光明经》，篇品阙漏。每寻文揣义，谓此说有徵。而雠校无指，永怀寤寐。宝贵每叹此经秘奥，後分云何，竟无嘱累。旧虽三译，本疑未周。长想梵文，愿言逢遇。大隋驭宇，新经即来。帝敕所司，相续翻译。至开皇十七年，法席小闲，因劝请北天竺犍陀罗国三藏法师那崛多，此云志德，重寻後本，果有嘱累品。後得银主陀罗尼品，故知法典源散，派别条分，承注末流，理难全具。赖三藏法师慧性冲明，学业优远，内外经论，多所博通。在京大兴善寺，即为翻译。并前先出合二十四品，写为八卷。学士成都费长房笔受，通梵沙门日严寺释彦琮校练。宝珠既足，欣跃载深。愿此法灯，传之永劫。（《释藏》食一）


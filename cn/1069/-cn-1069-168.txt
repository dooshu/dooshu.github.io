卷一百八十八

永乐十五年五月丙戌朔  车驾至北京于奉天殿丹升设坛告  天地遣官祭北京山川城隍诸神御奉天殿受朝贺

○戊子鞑靼头目史吉达兀等归命为指挥千百户各赐冠带文绮袭衣  命行在都察院左副都御史李庆兼督营造先命成山侯王通兴安伯徐亨都督薛禄金玉章安谭广各督一事而命泰宁侯陈圭安远侯柳升总督行部尚书郭资侍郎崔衍领粮赏至是复命庆同圭等总督  命行在工部造安乐营以居营造夫匠之患病者令太医院分官率医士三百五十人给药疗治仍遣监察御史锦衣卫官巡视夫匠亡殁者有司函骨递归其乡葬之

○庚寅端午节赐文武群臣宴仍赐钞有差

○辛卯朝鲜国王李芳远遣陪臣郑矩等贡方物赐之钞币  巡按云南监察御史刘洁劾奏云南布政司右参政姚肇私受商人贿赂坏乱盐法左布政使周敖右参政濮铭坐视不举俱应逮问  上曰藩翰大臣贪黩如此何以责郡县命洁鞫治

○乙未遣官巡视北京通州至仪真河道

○丁酉和宁王阿鲁台遣使脱火赤等三百四十九人来朝贡马

○戊戌遣西七昝簇番僧沙节癿等率众来朝贡马及方物悉赐衣币

○己亥都察院左佥都御史刘翥工部左侍郎伏伯安坐事俱降营缮清吏司主事

○辛丑封肃王长女为崇信郡主  命和宁王阿鲁台使臣脱火赤为都督脱欢鬼里赤等二百三十四人为都指挥指挥千百户赐钞币有差  置居庸关外河合口巡检司  山西平阳大同蔚州广灵等府州县民申外山等诣阙上言本处地硗且窄岁屡不登衣食不给乞分丁于北京广平清河真定冀州南宫等县宽闲之处占籍为民拨田耕种依例输税庶不失所从之仍免田租一年

○甲辰福建泰宁县言境内马鞍银坑采凿岁久矿脉渐微穴深泉涌难于采办乞于傍近石厓古坑开煎庶几人力稍易课额不亏从之

○丙午  上谕行在兵部臣曰国家兵器以御外侮近有小人贪图货利私鬻出境反以资寇宜严止犯者虽勋戚不宥

○丁未擢交阯交州府土人头目胡杜为乂安府知府赐冠带袭衣钞币

○壬子行在兵部言隰宁闵安威虏环州四堡每堡旧设官军二百皆自宣府怀安万全诸卫调至因无家屡逃今新设保安左卫五所居怀来者俱有家室宜令每所拨五百户往守四堡堡令千户一员统之其中所官军宜全伍调守长安岭令指挥一员统之俱听掌保安卫都指挥王礼总督  上从之令每堡先于保安拨二百户余俟酌量选补

○乙卯夜有星如盏大青白色有光出正西云中西北行至云中








卷一百八十一



卷之一百八十一

洪武二十年三月辛亥朔，以河南都指挥使刘贞复为金吾后卫指挥使。

大将军宋国公冯胜等率师出松亭关，筑大宁、宽河、会州、富峪四城，遂提兵驻于大宁。

丙辰，常州府宜兴县丞张福生犯法当死，特宥之。先是，上以进士、国子生皆朝廷培养人材，初入仕有即丽于法者，虽欲改过，不可得，遂命凡所犯虽死罪，三宥之，福生以国子生故得宥。

戊午夜，太阴犯亢宿。

辛未，复设太原府交城县大通铁冶所。初，大通置冶，岁贡云子生熟铁十万斤，后罢之，听民采取。至是，朝廷缮治兵器，当用云子铁而他所不产，工部以为言，故命复设之。

壬申，皇第二十四孙孟炜生，楚王第五子也。

癸酉，指挥佥事高家奴等市马高丽还，言高丽王表请不受马直。上不听，谕礼部曰：“朕待诸番国务以诚信，彼前听约束，许其互市，故遣人市马，今彼言不敢受直，岂其本心？盖畏势而已，以势逼人，朕所不为。尔其以朕意咨其国王知之，仍令谕延安侯唐胜宗俟高丽马至，择其可用者以直偿之，驽弱不堪者量减其直。”仍报其王知之。敕至辽东，适高丽送马三千四十匹至，胜宗如敕偿其直，既而耽罗国亦以马来贡，诏如高丽偿之。初，己亥之岁，辽阳、沈阳兵起，民因避乱，转徙高丽，久未得还，及高家奴、徐质等往市马而故元降将咬住等以为言，上乃令高家奴等就索之。至是，高丽因送所市马，遂以辽沈流民柰朵里不歹等户四十五、口三百五十八来归。

甲戌，云南左布政使张紞秩满来朝。上以紞在云南能抚绥夷人，俾复职，赐玺书劳之曰：“唐、虞之制外，树州牧侯伯，式奠民居，以宁方域，人乐雍熙，载诸方册，虽不备述而纪纲见焉。当是时，贤良并出，所用皆仁，是以世代相承而法令不更，诸侯列土千载不异，以其诚信相孚，上下无间也。今之人不然，导善弗从，纵欲如流，朕竭气力，疲精神，谆谆谕之，从者罕焉，何其难治也？曩者，讨平西南诸夷，命官抚守，尔紞实先授任，今五年矣，言出则诸蛮听服，令布则四野欢欣，皆由诚信相孚，克共乃职，奠安黔南，人获其所。今年来朝，不待考而朕知其功，出乎天下十二牧之首，故嘉汝绩，复命仍治黔南，汝往钦哉。”

湖广五开卫复请军饷，命户部督长沙府运粮二万石给之。

丙子，汉州德阳县知县郭叔文言：“四川所辖州县居民鲜少，地接边徼，累年馈饷，舟车不通，肩任背负，民实苦之。成都故田数万亩，皆荒芜不治，请以迁谪之人开耕，以供边食，庶少纾民力。”从之。

是月，沐川长官司长官德聚、平夷长官圆寿各遣其弟德苗等来朝，贡马。

夏四月辛巳朔。

壬午，擢五开卫指挥佥事宋炳为前军都督府都督佥事。

金吾等十卫奏请增守禁门校卒，上从之，因命：“自今内官、内使出差不问有无文据，须门官引奏，方许其出。”

锦衣卫镇抚李志诚将出征，奏请给其外家完聚。上曰：“朝廷之于武臣，凡其伯叔兄弟，皆许给聚，然亦有等差，未尝及外家也。尔方从征，未能竭力趍事而即私于妻党之亲，岂知为将者受命则忘家，临阵则忘身？宁复顾其私亲耶？此不忠所事，罢其职。”

癸未，制谕今上曰：“故元旧官阿速哈剌儿、伯颜忽里二人，今授以指挥之职，令其管领达达军士，数虽不多，然皆可用，况北平风土素所谙练。曩者，所起阿速部长云有千余符头，宜选能骑射者二三百人或百人，差官送军中，令总兵官择千、百户员外置者领之。果能骑射，则以此符给之，令充先锋，视其能战与否，尤必早夜警察，讥其出关，点选明白，慎无轻慢纵弛，指麾号令，务在得宜。”

戊子，命江夏侯周德兴往福建，以福、兴、漳、泉四府民户三丁取一，为缘海卫所，戍兵以防倭寇。其原置军卫非要害之所，即移置之德兴，至福建按籍抽兵，相视要害可为城守之处，具图以进。凡选丁壮万五千余人，筑城一十六，增置巡检司四十有五，分隶诸卫，以为防御。

罢磨勘司。

诏自今民间工匠谪充军者，月给米八斗。

庚寅，诏山东、北平、河南、山西四布政使司凡运粮赴大宁者，免徵其户今年夏税。

禁番使毋得以麻、铁出境，仍命揭榜海上，使咸知之。

甲午，享太庙。

诏出征达达军士家属在京师者，各以半岁薪、米给之。

乙未夜，太阴犯氐宿。

丙申，有国子生初任陕西知县，或告其尝受民财者，刑部逮问之。比至，上谓之曰：“所难得者爵禄，所易得者货贿，难得者守之则获福，易得者溺之则受祸。尔以书生受民社之寄，古称：‘郎官出宰百里，上应列宿。’诚难得也。苟能思其所难得而保之，岂特为一身之福？施及父母妻子，其福莫大焉。乃不能廉洁以律己，受污辱之名，以为父母羞。朕念尔年少，更事未多，特宥还职，尔其改过自新，力行为善，庶有立于将来。”

丁酉，以朱懋为左军都督府都督佥事。

工部右侍郎秦逵言：“宝源局铸钱乏铜，请令郡县收民间废铜，以资鼓铸。”上曰：“铸钱本以便民，今欲取民废铜以铸钱，朕恐天下废铜有限，斯令一出，有司急于奉承，小民迫于诛责，必至毁器物以输官，其为民害甚矣，姑停之。”

壬寅，北平布政使司请以菽折盐、粮而每斗加五升。上谓户部臣曰：“以菽代榖者，为其轻可以便民，然菽亦榖也而又加之，益损民矣。夫权变者当究其实，拯弊者当探其源，不知权变而昧厥所源，不几于救跛而成痿乎？”

甲辰，以徐震为江西布政使司试左参政，尹嵓为试右参政，郑居贞为河南布政使司试左参政，李习为试右参议。

己酉，礼部奏：“绍兴府山阴县民钱奎妻张氏，年二十九而奎亡，生男始弥月，守节不替，事姑尤孝，后二十七年姑以寿终，张氏亦七十五岁而卒；山西大同府朔州民贾贤妻刘氏，年未三十而丧其夫，三子俱幼，守节六十年而终；苏州府吴江县民刘某妻阮氏、查某妻杨氏，皆年少夫亡，不改其节；应天府江宁县民陶某妻焦氏，其夫从征不返，亦守节至死；上元县民李某女事母孝，母病反胃不能食，日就危殆，女旦夕焚香吁天，祈以愈疾，既而疾果平。”诏皆旌表其门。

都察院左都御史詹徽奏：“有军人犯罪当杖，其人尝两得罪，幸宥免矣。今复不悛，信非良善，宜并论前罪诛之，以惩其余。”上曰：“前罪既宥，今复论之，则不信矣。用刑而不信，使人何所措手足？且其罪至死而纵之，则为纵恶；不至死而诛之，则为滥刑。今罪未至于死而輙欲杀之，在尔有故入之罪，在朕无恤刑之仁，皆不可也。“杖而遣之。

蛮夷长官史福贡马。








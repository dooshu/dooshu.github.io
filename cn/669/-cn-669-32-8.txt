38　李義山賦三怪物


李義山賦怪物，言佞魖、讒、貪魃，曲盡小人之情狀，螭魅之夏鼎也。

【元圻案】李商隱，字義山，懷州河内人。開成二年進士。著樊南甲乙集、玉谿生詩集。事跡具唐書藝文傳。此三賦今樊南文集不載。〇漁樵閒話曰：「李義山賦三怪物，述其情狀，真所謂得體物之精要也。其一物曰：『臣姓猾狐氏，帝名臣曰巧彰，字臣曰九規，而官臣爲佞魖焉。佞魖之狀，領佩水漩，手貫風輪，其能以烏爲鶴，以鼠爲虎，以蚩尤爲誠臣，以共工爲賢主，以夏姬爲廉，以祝鮀爲魯，誦節義於寒浞，贊韶曼於嫫母。』其一物曰：『臣姓潛弩氏，帝名臣曰擕人，字臣曰銜骨，而官臣爲讒焉。讒之狀，能使親爲疏，同爲殊，使父膾其子，妻羹其夫。又持一物，狀若豐石，得人一惡，乃劖乃刻。又持一物，大如長篲，得人一善，掃掠蓋蔽。諂啼僞泣，以就其事。』其一物曰：『臣姓狼浮氏，帝名臣曰欲得，字臣曰善覆，而官臣爲貪魃焉。貪魃之狀，頂有千眼，亦有千口，鼠牙蠶喙，通臂衆手。常居於倉，亦居於囊。頰鉤骨箕，環聯琅璫。或時敗累，囚於牢狴，拳梏履校，藂棘死灰，僥倖得釋，他日復爲。』」






○论回鹘事宜状

右，臣等累日精虑，回鹘自到把头烽北，已是数日，奏报寂然，更无侵轶，察其情状，只与天德、振武界道不殊。前日尚书丞郎郑肃等皆见臣等恳说，且欲曲全恩信，告谕丁宁，纵要驱除，只可出於边将，常令曲在於彼，未要便与交锋。望更诏刘沔，令遣使邀约，若事非获已，驱逐不迟。恐刘沔撰书叙朝廷意不尽，望付翰林赐刘沔书白。臣等今月一日所商量遣石雄斫营事，今且驻，更审候事势。仍望兼赐遂泰诏处分。


○为郭子仪让华州及奉天县请立生词堂及碑表

臣子仪言：臣得同华州节度使华州刺史周智光牒称得耆寿薛远等状，以华州是臣所生之地，奏请与臣立纪功颂德，碑天慈曲临，已蒙听许。又得奉天县令程暹状，得百姓仇廷珍及僧山海等状，亦请与臣立碑及生祠者。伏以皇家受命，祚运延昌，虽妖孽暂兴，而天地终泰。收两京之际，陛下亲总元戎，臣忝职驱驰，躬执鞭弭。指踪逐寇，皆圣主之雄图，靖难夷凶，顾微臣而何力？又奉天之役，大挫渠魁，亦仗天威，以集戎事。必欲纪之金石，播美无疆理合昭宣圣功，垂於不朽。岂臣薄劣，辄敢当仁？寤寐兢惶，莫知死所，疮痍之後，凋瘵未平，更属春时，实妨农业，乞回成命，一切勒停。庶老臣无贪天之责，疲人有息肩之望。恳款迫切之至！谨奉表陈让以闻。


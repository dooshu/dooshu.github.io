王埜


埜字子文，号潜斋，金华人。嘉定十三年（1220），登进士第，辟潭帅幕。历礼部尚书，江西转运副使，知隆兴府、移镇江府。淳祐末，迁沿江制置使、江东安抚使。宝祐二年（1254），拜端明殿学士签书枢密院事、封吴郡侯、主管洞霄宫卒。词综云：一名王。未知所据。

西河

天下事。问天怎忍如此。陵图谁把献君王，结愁未已。少豪气概总成尘，空馀白骨黄苇。

千古恨，吾老矣。东游曾吊淮水。绣春台上一回登，一回搵泪。醉归抚剑倚西风，江涛犹壮人意。只今袖手野色里。望长淮、犹二千里。纵有英心谁寄。近新来、又报胡尘起。绝域张骞归来未。

六州歌头

龙蟠虎踞，今古帝王州。水如淮，山似洛，凤来游。五云浮。宇宙无终极，千载恨，六朝事，同一梦休。更莫问闲愁。风景悠悠。得似青溪曲，著我扁舟。对残烟衰草，满目是清秋。白鹭汀洲。夕阳收。

黄旗紫盖，中兴运，钟王气，护金瓯。驻游跸，开行殿，夹朱楼。送华辀。万里长江险，集鸿雁，列貔貅。扫关河，清海岱，志应酬。机会何常，鹤唳风声处，天意人谋。臣今虽老，未遣壮心休。击楫中流。

沁园春

子寿母

月地云阶，碧山丹水，春满北园。正慈闱初度，酡颜绿发，黄堂称寿，画戟朱幡。戏彩斓斑，安舆游衍，未数当时莱与潘。今朝好，把一家和气，散在千门。

潜藩。误玷君恩。人尚说、淳熙前状元。幸物情

如旧，亲年未老，且开玉帐，共祝金樽。罗绮飘香，管弦度曲，晚岁欢娱谁与论。亭峰宴，似仙家大姥，尽见曾孙。








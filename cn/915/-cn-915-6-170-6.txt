◇杂奏议

古之圣王，建官垂制，所以体国经治，而功在简易，自帝王而下，世有增损。舜命九官，周公六职，秦采古制，汉仍秦旧，倚丞相，任九卿，虽置五曹、尚书令、仆射之职，始于掌封奏以宣内外，事任尚轻，而郡守牧民之官重，故汉宣称所与为治，唯良二千石，其有殊效者，辄玺书勉励，或赐爵进秩，礼遇丰厚，得为治大体，所以远踪三代也。及至东京，尚书虽渐优显，然令仆出为郡守，钟离意、黄香、胡广是也。郡守入为三公，虞延、第五伦、桓虞，鲍昱是也。近自魏朝名守杜畿、满宠、田豫、胡质等，居郡或十余年，或二十年，或秩中二千石假节，犹不去郡，或还不易方，此亦古人苟善其事，虽没世不徙官之义也。汉魏以来，内官之贵于今最隆。太始以前，多以散官补台郎，亦径补黄门中书郎，而今皆数等而后至，众职率亦如此。陵迟之俗未返，笃上之风未洽，及百官等级遂多，迁补转徙如流，能否无以著，黜陟不得彰，此为治之大弊也。夫阶级繁多而冀官久。官不久而冀治功成，不可得也。《虞书》云：「三考黜陟幽明。」《周官》「三年大计群吏之治，而行其诛赏。」汉法：官人不得真秩。京房为魏郡太守，以八百石居之。魏初用轻资，先亦试守，不称则继以左迁，然则俊才登进，无能降退，此则所谓有知必试，而使人以器者也。臣以为今宜大并群官等级，使同班者不得复稍迁，又简法外议罪之制，明试守左迁之例，则官人之理尽，士必量能而受爵矣。居官者日久，则政绩可考，人心自定，务求诸己矣。（《艺文类聚》四十五，又《群书治要》二十九引《晋书·百官志》，又《通典》十六，又《御览》二百三并引《李重集》，「杂奏议」。案：《晋书·李重传》：于时内官重，外官轻，兼阶级繁多，重议之，见《百官志》。检今《晋书·职官志》，无此奏议，《治要》所用是王隐《晋书》即《李重传》所称见《百官志》者也。）


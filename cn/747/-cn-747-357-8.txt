○谢上淮南节度使表

流布圣泽，江淮益深，扇扬皇风，草木增色。伏惟陛下大明照临，纯孝抚御。汉主事亲之日，爰总六师；轩后垂衣之辰，再清四海。犹以京华尚阻，国步暂艰，运黄石之神谋，推赤心於人腹。臣器非管、乐，殊孔明之自比；识谢孙、吴，异山涛之暗合。岂意圣私超等，荣宠荐臻，拔自周行，重寄方面？以时危而注意，窃愧非才；因国难以捐躯，顾为定分。即当训练将卒，缉绥黎，外以平贼为心，内以安人为务。庶使殄灭凶鬼，舞咏时邕，报明主知臣之恩，成微臣许国之节。


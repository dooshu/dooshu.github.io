○授杜审权平章事制

天设四序，运寒暑而成岁功；国有三台，仰弼谐以助君道。安危是系，选任攸难，况朕涉道未明，纂图方始，详求英彦，思付洪钧。至诚感通，果获良辅。翰林学士通议大夫守尚书兵部侍郎知制诰上柱国赐紫金鱼袋杜审权，乔岳埒崇，澄波量度，禀五行之秀气，挺百仞之贞材。虹玉潜辉，龙泉蕴利，文穷骚雅，学洞元儒。毛玠有古人之风，邴吉得大臣之体。自便蕃华贯，践历清途，南宫推起草之工，西掖茂掌纶之业。洎司文柄，俾以抡才，全任至公，号为得士。甘棠廉问，众著讴谣，秋卿恤刑，事无枉桡。先皇帝藉其令誉，擢处禁林，振藻属词，发挥神化，道一贯於终始，器兼适於圆方。逮余建统，屡承密旨，每多宏益，弥见慎修，既彰已试之能，宜懋殊常之宠。是用委兹大政，列在中枢，为朝廷之表仪，实人臣之极地。尔尚竭乃心力，作吾股肱，借箸必罄其嘉谟，推局罔遗於善策。用无党之道，行惟一之心，使爵位功名，并光竹帛，垂於不朽，岂不务乎。可守本官同中书门下平章事。


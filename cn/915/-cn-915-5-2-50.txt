◇以孔羡为宗圣侯置吏修庙诏（黄初二年正月壬午）

昔仲尼姿大圣之才，怀帝王之器，当衰周之末，而无受命之运，在乎鲁、卫之朝，教化乎汶、泗之上，栖栖焉，皇皇焉，欲屈己以存道，贬身以救世。于时王公终莫能用，乃退考五代之礼，修素王之事，因鲁史而制《春秋》，就太师而正《雅》、《颂》，俾千载之后，莫不采其文以述作，其圣以成谋，咨！可谓命世之大圣，亿载之师表者已。遭天下大乱，百祀堕坏，旧居之庙，毁而不修，褒成之后，绝而莫继，阙里不闻讲颂之声，四时不睹蒸尝之位，斯岂所谓崇化报功，盛德百世必祀者哉！其以议郎孔羡为宗圣侯，邑百户，奉孔子祀。令鲁郡修起旧庙，置百石吏卒以守卫之，又于其外广为屋宇以居学者。（《魏志·文帝纪》。又见《宋书·礼志四》。案：陈思王所撰碑文有此诏，与此小异，「其以议郎上」有「嗟乎，朕甚闵焉」二句。）


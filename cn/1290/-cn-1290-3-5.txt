5.梨

一名果宗，一名快果，一名玉乳，一名蜜父，北地处处有之。树似杏，高二、三丈。叶亦似杏，微厚，大而硬，色青光腻，老则斑点。二月间开白花如雪，六出，上巳日无风，则结梨必佳。有二种：瓣圆而舒者，果甘；缺而皱者，味酸。果圆如榴，顶微凹，无尖瓣。性甘寒无毒。润肺凉心，消痰降火，解疮毒、酒毒。乳梨出宣城，皮厚肉实而味长。鹅梨出河之南北，皮薄浆多，味颇短，香则过之。二梨皆入药。其馀水梨、赤梨、青梨、茅梨、甘棠梨、御儿梨、紫糜梨、阳城夏梨、秋梨，种类非一。他如紫梨、植瑶光楼前。香水梨、出北地，最为上品。张公夏梨、出洛阳北邙，海内止一树。广都梨、钜野豪梨、重六斤。新丰箭谷梨、京兆谷中梨，率多供御。味、色、香种种奇绝，未可悉数。一种桑梨，止堪同蜜煮食，生食冷中，不益人。

种梨：梨熟时全埋之，经年至春生芽，次年分栽，多着熟粪及水，至冬叶落附地刈之，以炭火烧头，二年即结子。若稆生及种而不栽，则结子迟。每梨有十馀子，惟二子生梨，馀皆生杜。

栽梨：春分前十日，取旺梨笋如拐样，截其两头，火烧铁器烙定津脉，卧栽于地即活。

接梨：取棠杜如臂以上者，大者接五枝，小者二、三枝，梨叶微动为上时，欲开莩为下时。先作麻纫缠十数匝，以小利钜截杜，令离地五、六寸，将原干用利刃贴皮劙开尖，竹签刺入皮木之际，令深一寸许。预取结梨旺嫩枝向阳者，长五、六寸，削如马耳，名曰梨贴，用口含少时以借其气插入杜树孔中，大小长短削与所刺等。拔出竹签即插梨贴，至所探处缚紧勿动摇，以绵裹杜树顶，封熟泥于上，以土培覆，令梨仅出头，仍以土壅四畔，当梨上沃水，水尽以土覆之，务令坚密。梨枝甚脆，培土时须谨慎，若着掌，则芽折。梨贴须去黑皮，勿伤青皮，伤青皮则不活。梨既生杜，傍有叶即去之，勿分其力，月馀自发长即生梨。梨生用箬包裹，勿为象鼻虫所伤。


○答百寮请复御膳表

顷者大劳不息，至化未孚，雨泽愆期，虫蝗为害。朕以销灾谢谴，莫大於修诚；节用爱人，必先於克已。顾惭愆咎，躬贬膳羞，下以均众庶之忧，上以答昊穹之儆。至诚或感，嘉应遂臻，宿麦方成，元凶巳殄，庆深德薄，惕厉弥加。忽览表章，过为称述，虽将顺其美，则曰乃诚，而戒慎不忘，谅惟朕志。未喻来请，深体此怀。


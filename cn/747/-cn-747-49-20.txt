○密严经序

朕闻西方有大圣人焉，演不言之言，垂无教之教，启迪权实，发披聋瞽。迁其善者，不疾而速；阶其益者，即圣自凡。击蒙求于娑婆邱陵，示达观于密严世界。匪染净在我，实是非游，而楚越生于念中，盈缺顿于目下，彼鱼藏鸟逝，其若是乎！钦哉密严，迹超三有。量同乎法界，相离于极微。非声闻之所闻，岂色见之能见。尝洁已至妙，允恭付嘱，是欲泉静识浪，珠清意原。穷赖邪能变之端，照自觉湛然之境。深诣心极，其惟是经。

夫翻译之来，抑有由矣。虽方言有异，而本质须存。此经梵书，并是偈颂。先之译者，多作散文。蛇化为龙，何必变於鳞介；家成於国，宁即改乎姓氏。矧讹略轻重，或有异同，再而详悉，可为尽善。

大兴善寺三藏沙门不空，像教楝梁，爱河舟楫。戒珠在握，明镜入怀。雪涉云征，穷鹿野之真谛，帆飞海宿，究马鸣之奥旨。声该八转，言善两方，足可窥鉴阙如，抑扬了义。诏令集京城义学沙门飞锡翰林学士柳抗等，详译斯文及《护国经》等。对执贝多，翻诸简牍，凭其本夹，依以颂言，太羹之味不遗，清月之魄恒满，岂不美欤！岂不美欤！朕词乏清华，文非遒丽，志流衍於秘赜，将布濩於无穷。聊课虚怀，序之篇首云尔。








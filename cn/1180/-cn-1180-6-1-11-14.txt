送起居让大宝箴记事


万历四年二月二十九日，上于文华殿背诵《大宝箴》。先是，上以《大宝箴》为书字影格。臣因奏，此文甚切于君德治道，皇上勿徒书写，须熟记其词，又勿徒记诵，须通晓其义，乃为有益。上以为然。臣乃为注解一篇以进。至是日，上御文华殿，召臣至御座前。上起立，高举《大宝箴》一册而授臣，臣受册北面立，上高声背诵一遍，一字不差。又玉音清圆悠远，余响绕殿，诚万寿之征也。背毕，臣又进讲，一一陈说大义，上皆洞其微旨。所引琼宫瑶台、糟丘酒池、开罗启祝、援琴命诗等事，悉知其颠末。讲至“纵心乎湛然之域”一条，上曰：“此不过言人当虚心处事耳。”臣因举手贺曰：“只‘虚心’二字，足以蔽此条之义矣。夫人心之所以不虚者，私意混杂故耳。如水本至清，以泥沙溷之则不清；镜本至明，以尘垢蔽之则不明。人主诚能涵养此心，除去私欲，如明镜止水，则好恶刑赏，无不公平，而万事理矣。”上曰：“然”。是时左在侍臣听之，无不欣跃称庆者。次日，特赐臣银八宝二十两，以酬昨日讲读之劳。






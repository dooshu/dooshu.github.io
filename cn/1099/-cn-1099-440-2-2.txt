○荅邢崑田 【 備虜】

臺下起自田間、受兵戎之寄、三鎮事皆筦于制府、制府所為參籌策佐戎昭者、惟陽和憲使、名雖憲使、實不減一中丞、行且拜真中丞矣、不佞不敢以世講至戚、私有彈冠之慶、慶國家得鎖鑰之臣耳、今甘肅洮隴之間。蕭然苦虜矣。邊臣上疏請戰。以示武于眾。廷臣紛然建議。欲興問罪之師。以不練之將。御不教之卒。持枵腹。操鈍械。用百戰百不勝之術。以與虜爭一旦之命。此皆足不涉、邊地。而欲空喝高步以自矜厲者也。當議貢市時。以為得三五年無事。我可以有備。今巳二十年矣。所為備者安在。假令河西諸鎮。有備可恃。有威可振。虜宜不敢桀驁至此。即桀驁亦或有以制之。而今直為此凜凜也。河西恐終未能絕虜。即河西絕。宣大貢市。未宜與虜隙也。匹夫之鬪。旁解者亦且剛且柔以為權。豈有以一枝之變。遽聲各部落之罪。以一鎮之急。遽罷各邊鎮之貢者哉。大抵今日之事、不可有必戰之事、不可無必戰之心、要在緩縻之而急修備、令異日足為捍蔽耳、宣大幸無事。然惟無事。乃可為備若有事則用之非備之矣今之任事。既非始議之人。後之當難。又非今任事之人。日復一日。天下事誰當任者。門下官河西久、今又執憲塞上、諸虜情形、九邊緩急、知有必然之畫、某雖書生、願一聞之以壯心魄耳、


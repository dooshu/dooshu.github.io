郑洪五首

【白塔寺】

江山襟带尚依然，王气销沉已百年。

八叶龙孙东入海，六宫彩女北归燕。

铜驼荆棘秋风里，石马莓苔落照边。

玉柙游魂飞劫火，五陵嘉树不啼鹃。

【周玄初来鹤诗（洪武己巳）】

绿章朝帝驾云车，白鹤从天下玉除。

赤壁已无身后梦，丹丘应有寄来书。

五鬛松阴秋落落，三花树影夜疏疏。

琴心三叠蓬莱浅，两翼刚风响佩裾。

【题巳上人墨梅】

故园梅树三年别，长忆看花溪雪晴。

巧出疏篱更萧散，近遭碧水更分明。

扬州何逊足诗兴，茅屋巳公无俗情。

画图忽见转愁绝，遥想月华枝上生。

【嘉定严希德请赏梨花命妓行酒】

潇洒东阑一树春，雪肤冰骨玉精神。

朝云著处迷诗梦，暮雨来时想玉人。

华屋洗妆歌小小，银屏推枕唤真真。

紫薇花下华繁处，芍药荼皞总后尘。

【幽致轩】

花落晴窗燕拂檐，蕙牙兰叶翠纤纤。

幽谷与云通小径，清波四月映疏帘。


○望春宫赋（以“春望郊野，顺时布和”为韵）

青门之左兮，层宫嶙峋。资睿览以临下，得嘉名於望春。故在东以就乎阳位，当出震必俟於良辰。乃发惠和，式遵夫月令；无劳辙迹，自表於时巡。其初也，度宏规，法大壮。标上苑而独出，俨复道而明望。远天听以遂於群生，浃皇情用交乎四畅。鲜飚微扇，笼轻霭於高台；淑气初临，锁浮光於彩仗。吾君於是纵目前槛，驰神远郊。散晴烟於地表，拂佳气於林梢。睹青阳之煦然，载怀祈谷；听仓庚之鸣矣，不使覆巢。布政有孚，宸游是假。察微明於远峤，睇新绿於平野。南山之翠色盈前，渭水之素光在下。盖将赋籍田於晋代，岂比选吉日於周雅。美矣哉！矗云楣以重叠，焕藻井以辉润。居高而远无不临，涵泽而动无不顺。谅可裨於恭默，非取乐於崇峻。况乎流莺欲啭，初柳生姿。懿祥风之习习，增丽日之迟迟。伟凤阙之楼台，万邦仰止；盼龙鳞之原隰，五稼惟时。圣上所以成化用彰，克勤是务。元功廓以遐及，仁术纷其大布。斯宫宁泰侈之为，斯望匪盘游之故。而天地叶，神人和。修文以昭士，耀武以止戈。然则赋望春之事，宜乎播大雅而登歌。


○贈兵部尚書陳公赴交阯序

交南事詳于黃忠宜交藩集中陳公者疑即黃公集所稱陳卿參贊軍事者也黃公數與之書論交事

交阯去中國最遠、限山瀕海、僻處南徼萬里外、自古以來夷人相虎吞、迭為雄長、漢唐之世、雖嘗置郡縣然反側叛服、卒無寧歲、下逮宋元、遂弗能制、由是胙土鍚封、建國安南、更歷數傳、桀驁滋甚、以至黎氏父子、戕殺其主、乘黃屋左纛、鴟張狼顧、將與中國抗衡、歲時貢獻、往來狙詐益甚、　天子震怒命大將帥偏師往討之、首惡就禽、凡黨與相煽結者、悉獮薙無遺遂以其地為郡縣。建交阯布政司以統之。方王師之南征也。吏部侍郎陳公叔遠、實受命以從公為人沉默謹愿、小心周密、其在閫外也、凡軍旅之調度、餽餉之經營、邊務之計畫、以至胥吏筆札之細微、皆預領而參决之、暨交阯既平、號令更新、選吏以理其民。公勞來綏輯、哺飢喣寒、而又以宣　上之德意、納之于春、陽和喣之中、近年以來、瀕海之區、寇孽伺釁、阻險負固、復相聚動搖、掠民資畜為生活、用是弗寧、事聞仍詔大將軍英國公臣輔、提兵往靖之、公復受命以從、至海上逾年、遂擣其巢穴、縛首禍者數人、俘獻　闕下、交阯肅清、民大喜以寧、去年秋九月班師、公從大將軍入覲、宸衷豫悅、特賜宴賚、擢陞兵部尚書、光華寵耀、榮及?又朋、而公尤栗栗焉傴僂謙退、若不能勝者、烏乎、此可謂厚德之君子者矣、居間　聖天子因念及交阯。方內附。禮樂教化。未大洽于民。且其地方數千里。為交南重鎮。非假大臣以鎮撫之。則不足以昭宣威德。惟公負才能聲望。于其民情俗尚之所安。政令寬猛之所宜。與其山川城守之所備。皆嘗圖回而熟察之。乃復命公以往。朝之縉紳與公游者。皆賦詩酌酒。飲餞于都門之外而属余敘之。予謂士之未遇也。患不得其位。既得其位也。患其道之不能行。位得矣。道行矣。而上足以結主知。下足以為民望。此尤古人之所難。而不可以必焉者也。若公之遭逢盛際。德足以稱位。才足以任事。道行志得為　聖天子之所眷注。十年之間。出入勞勤。揚天威于萬里。馳英聲于海上。而屹然為安南之望。方且自致于青雲之上。建立功業。以古之名臣自期待。此其志則公之獨得。而他人固有所不識也。公行矣。尚周爰諮宣。誕昭德音。以副　聖天子一視同仁之意。使交南之民。属望于公者。如始來之日。則惠之所及者遠矣。公行矣尚慎重之哉。


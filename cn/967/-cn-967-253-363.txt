李新　杂兴

燔肉苟不至，何暇税冕行。

一日废礼经，不如无此生。

相鼠知拱手，寒暑不变更。

威仪特文具，衽席为乱萌。

蔑知圣人意，但以口舌争。

如彼为肉者，死即五鼎烹。

李新

李新　杂兴

醴酒偶忘设，於礼殊至微。

穆生引身去，自昔能见岂。

阳桥慕香饵，岂知为祸机。

楚枭集丛灌，斩伐犹不飞。

复有陶朱公，去国家亦肥。

五湖拒扁舟，我信无所归。

李新

李新　杂兴

四除延月魄，空庭零露滋。

西风猎黄叶，萧萧辞故枝。

前日秀春阳，讵知彫落时。

反侧孤衾裯，早寒先自知，

藁砧山上山，刀头杳无期。

无乃逐新欢，巧画双蛾眉。

妾心南山石，生死竟不移。

李新


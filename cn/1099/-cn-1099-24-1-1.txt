○大戒

臣聞洚水儆予、六事自責、雖大舜成湯之世、不能無水旱之災、然聖君之自儆自責如此、誠宜彌天變之災、遂民生之福也、先因雨暘弗順、自去歲冬至今歲春、或積雪連旬、或窮陰彌月、　陛下發成湯自責之詔、又謂君臣一體、宜同此心、下諭羣臣、咨以致災之由、彌變之道、愚臣謹按洪範久陰恆寒、茲謂咎徵、　陛下敬天恤民之誠、感孚上下、而陰謀不足慮也、羣臣尤當思過自新上體　宸衷、祇畏　天戒、此臣所以深思熟慮、仰答無由、而朝夕愓若也、願惟　陛下道合重華、德符智勇、自即位以來不邇聲色、不興土木、不事遊畋、不濫刑罰、不好遠方珍物、使民只正供取民只常賦、其他一無所需、可謂清心寡慾仁愛兆民之至、尚因何咎而致茲天變哉、是盖犯邊之虜未賓。冗食之兵未汰。屯堡之田未盡耕稼。轉漕之粟未足。供給之民。未盡復業。孳牧之馬。未免追賠。若此等事、殫天下之財、困天下之力、公私耗竭、軍民咨嗟、災變之應、其或在茲、然數者之弊、皆洪武年間所無。積漸于永樂之後。以至今日。其弊尤甚。但因襲巳久、未易遽更、或任其事者樂因循、憚改作、必有非議之者、臣願　陛下日御　經筵、與股肱大臣考古帝王之良規、參　祖宗之成法、以為今日之經制、臨機獨斷、務在必行、則陰陽和、寒暑時、而嘉祥應矣、今將所論事件開坐謹題請　旨、　一論虜寇、北夷之俗、孳牧駝馬牛羊以給衣食、飲其酪、食其肉衣其毛革、造弓矢刀鋋以為兵器、馳騁射獵、勇于戰鬬、自古為中國患、及至有元、入為君主、此天地之大變也、天命我　太祖高皇帝、恢復中華、滌去污俗、還變浮風、其遺類遁歸北漠、罔敢南侵、至永樂辛丑、竊掠興和、　太宗文皇帝、躬率六師、往問其罪、臣忝從征、時和寧王瓦剌兀良哈三部落之眾。不相統一。彼此疑畏。各先遠避。保其種類。是以天兵如入無人之境。直至黑松林以北。但俘其老弱。并獲其馬牛羊以歸。今和寧王兀良哈之眾俱為瓦剌所併。正統巳已、虜寇入塞、我兵失利、遂犯京畿、　陛下赫怒、誓師奮擊、虜敗而還、後雖慕義、遣使來朝、人輒千餘。馬至萬數。是盖覘我虛實。坐弊中國。且養兵休士。畧不驚我邊鄙。此其志在中國。實今日之大患也。况虜勢方張。聲振西戎、威驚女直、今三邊阻絕、間諜無所入、應援無所通、非中國得志之秌、雖衞霍將兵。未可窮追遠討。以望成功。宜選賢將。積穀休兵。優養士卒。撫之有恩。教之有法。謹烽火。整器械。固守邊疆。且聞虜先入寇一人所乘三馬迭換以革囊盛乾酪為糧。不將輜重。故其人馬不罷。銳氣無損。來如風雨。卒莫能拒。去如絕絃。速不可追。自然之勢也。是以攻城步戰。非其所長。突騎奔衝。實其所便若復侵邊。必須度我兵勢。未能出奇設伏正兵忽與爭鋒恐損軍威宜如李牧之養銳示怯。趙充國之且屯且守。虜若入邊當于其分掠之時擊之俟其部眾志驕心離。以計破之。庶無失也。　一論冗兵、夫兵貴精不貴多、昔周瑜破曹操于赤壁、謝玄破苻堅于合淝、李靖于定襄破突厥、於陰山破頡利、斯皆以少擊眾。而多者反敗。是則兵不在多。能用計爾。惟京師根本之地、宜聚重兵以臨制四方、然以前代及我　朝洪武中兵制較之。今在京有親軍及五府屬衛之兵。又有衛　陵寢、牧　國馬、服匠藝并續調外來操備之兵、其間冗食者不為不多。而欲府庫充、倉廩實、豈不難哉乞　命文武大臣、簡其精銳、習戰陣以振武威。汰其冗雜。給屯田以歸農業。其西北備邊之兵。以次簡閱。養精銳。汰冗雜則不惟內外兵精。足以禦侮防奸。而歲省粟帛。可勝計哉。　一論曠官、切照在京各衞所帶俸都指揮千百戶鎮撫或永樂先靖內難。或宣德正統以至景泰年間。各處征討有功。陞授以官。因諸處衛所官無缺員。既不如職授任。又不領隊管軍。一向隨伍執役。食。六品至三品之祿充一卒之用養之徒厚。用之實輕。在京錢糧供給艱難。亦非所以貴貴而勸有功也。乞敕兵部、同總兵官、於各帶俸官內、簡選有謀畧及驍勇者。量數存留領隊管操。餘悉照依舊例。於大寧山東河南等都司中都留守司直隸衞所。見今來京操備軍內。精選兌換。就令各官到任。除除授在外都司衞所管屯等項。不惟各安職任。亦以大省軍儲自後候倉儲充實漸减漕運减一分。軍民省一分之勞。减二分。軍民省二分之費。傳曰生之者眾。食之者寡則國常足矣。　一論逃民、臣前任河南參政時、查各處逃戶周知文冊。通計二十餘萬戶。內山東山西順天等府逃戶數多。其河南之開封汝寧、山東兗州、直隸之鳳陽大名、此幾府地境相連。往時近黃河湖濼浦葦之鄉。後河淺水消。遂變膏腴之地。逋逃潛住其間者尤眾。近因河溢橫流。此幾處水荒。流民復散。間有回鄉。多轉徙南陽唐鄧湖廣襄樊漢沔之間趁食。恐其饑寒相聚為盜。聞　朝廷遣官賑恤。已不失所。未至為非。緣此等逃民始因躲避糧差。終至違悖德化。食地利而不輸租賦。曠丁力而不應差徭。棄故鄉而不聽招回。住他郡而不從約束。累　詔寬恤。其原籍與所在官司。兩難挨究莫之如何。况今聲教所暨。四海歸心。獨此輩恃　恩玩法。梗化若此。然以中原腹心之地。為流民淵藪。如昔陳涉王常張角諸盜。皆由此起。今　聖明撫運萬無此虞。然慮積歲滋久。時遇饑荒。安知無奸盜扇禍其間。毒流百姓。故宜防之於未然。合候年穀豐登、乞　勑遣近臣、先往此幾處。著落司府州縣。各委官沿村逐戶挨勘的實。籍貫丁口明白。騐家口以給田業。隨土宜以課農桑。舉鄉飲以導其父兄。立鄉學以訓其子弟。建鄉社使知報本。設義倉使知備荒。時加廵察撫綏。德禮以化之。刑法以齊之。徐議其賦役。俾為治世之良民。庶無後來之患一論馬政、治兵以備戎狄、畜馬為先、如漢太僕牧師諸苑三十六所、分置西北二邊、奴婢三萬人、養馬三十萬疋、唐于西北置八坊四十八監以牧馬、自貞觀至麟德年間、馬七十餘萬疋、宋在京有兩院四監六坊、在外有十四監、牧地四萬九千四百餘頃、兵挍一萬六千三百餘人、飼馬二十餘萬匹、然牧馬之地無考。較共養馬十疋。只用一人。唐之牧馬數蕃。而芻馬之田數不登。餵養之人數無考。宋牧馬之地差廣。較其養馬一人。不啻十疋。又有戶馬。則蠲其科賦。保馬則蠲其征役。比前代馬政。牧干官者多。牧于民者少。我　太祖高皇帝、定鼎金陵、歸馬淮甸、太僕所領、牧于民間、西北二邊、置太僕寺伍、苑馬寺四、監一十九、苑七十四、則官署有加於昔。其養馬之人。與牧地馬數。莫知幾何、若北京行太僕寺所管馬疋、先俵順天八府民間牧養、後民丁不敷、復俵山東河南、是盖牧于官者。其法漸廢。牧于民者。其數日蕃。又不蠲其科賦。復其征役。及種馬倒苑馬駒有虧。未免督責追賠其續增馬數。又合添俵。民甚苦之。宜令各太僕苑馬寺、查勘置設各監苑之初、養馬之人。放馬之地。牧馬之數幾何。其法制仍在。如便孳牧。將後該俵馬匹。與寺苑領養。又歲選其堪騎操者。給與馬隊官軍領操調習。庶幾緩急可用。若官為多、牧民再增、幸甚、　一論權幸、昔堯舜之世、靜言庸違之共工、不得不流、方命圯族之鯀、不得不殛、况後世之臣、豈無共鯀其人哉、我　太祖皇帝時、置中書省以總政權、初用李善長為左丞相得幸、朝臣之無忠義者、陰與構禍、繼用胡惟庸為左丞相得幸、結構羣小、夤緣為姦、後先敗露、相繼誅夷、　詔罷中書、以抑權幸、　太宗皇帝時、錦衣衞紀綱得幸、希　旨弄權、貪利僣分、事覺併誅其黨、復籍其家、榜示天下、垂戒後世、　太上皇帝信任王振得幸專權擅作威福、內外官僚、罔不畏憚、正直氣沮、莫敢言其非、邪佞朋佞、惟欲附其勢、同列應對、或至屈膝、臣僚參謁、或至叩頭、奢僣巳極、智能自矜、不知用將在謀。用兵有法、輕視虜寇。意圖要功。強萬乘之尊。擁數十萬之眾。雖智由　天錫。然目未見敵。身未經戰。且幃幄運籌。智能莫預。安能定　廟筭以授諸將哉。是以諸將不知　主謀。諸軍不知將令。乃欲破虜勍敵。鋒刃未接。營陣巳陷。當　國家全盛。天下無事之秌。軍非不精。馬非不良。兵甲非不堅利臨機失措。不戰而喪師辱　主為戎狄所笑。自古以來。未之有也。權姦誤國若此、雖其自取殺身赤族之誅、虜且乘勢入關、犯京都、驚陵寢、賴　陛下委任將相、恊力運謀、誓師問罪、虜雖遁去、尤恐　上皇乘輿播越沙漠、困處穹廬、固知　聖情靡寧猶以君道自尊、聲色不動、彼雖殊俗、莫不瞻感敬服、終執臣禮　陛下遣使省問、復諭虜以恭迎　上皇、恩意有加、義以責之、誠以動之、慮方悔罪欵塞、奉送　上皇法駕還京、　陛下得以解鴒原之憂、中國臣民得以解不共戴天之仇、實不幸中之大幸也、斯皆往事、鑒戒昭然、今所任用未聞有此、尤宜慎之於未然、伏願　陛下視朝之暇、日御便殿、集勳舊之臣、延英俊之士、訪論治道、?確政事、好問好察、以通下情明目達聦、以廣　上智、忠佞自見、誠為偽莫逃、然必總攬威權、自奮乾斷、法堯舜之除凶惟允體祖宗之去邪勿疑。務兼聽以納讜言、母偏信以長奸計、則賢善日道、內外官皆正人、而權幸者自遠矣


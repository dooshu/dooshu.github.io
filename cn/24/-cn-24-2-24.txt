志第二十四 五行一


万物盈于天地之间，而其为物最大且多者有五：一曰水，二曰火，三曰木，四曰金，五曰土。其用于人也，非此五物不能以为生，而阙其一不可，是以圣王重焉。夫所谓五物者，其见象于天也为五星，分位于地也为五方，行于四时也为五德，禀于人也为五常，播于音律为五声，发于文章为五色，而总其精气之用谓之五行。

自三代之后，数术之士兴，而为灾异之学者务极其说，至举天地万物动植，无大小，皆推其类而附之于五物，曰五行之属。以谓人禀五行之全气以生。故于物为最灵。其余动植之类，各得其气之偏者，其发为英华美实、气臭滋味、羽毛鳞介、文采刚柔，亦皆得其一气之盛。至其为变怪非常，失其本性，则推以事类吉凶影响，其说尤为委曲繁密。

盖王者之有天下也，顺天地以治人，而取材于万物以足用。若政得其道，而取不过度，则天地顺成，万物茂盛，而民以安乐，谓之至治。若政失其道，用物伤夭，民被其害而愁苦，则天地之气沴，三光错行，阴阳寒暑失节，以为水旱、蝗螟、风雹、雷火、山崩、水溢、泉竭、雪霜不时、雨非其物，或发为氛雾、虹蜺、光怪之类，此天地灾异之大者，皆生于乱政。而考其所发，验以人事，往往近其所失，而以类至。然时有推之不能合者，岂非天地之大，固有不可知者邪？若其诸物种类，不可胜数，下至细微家人里巷之占，有考于人事而合者，有漠然而无所应者，皆不足道。语曰：“迅雷风烈必变。”盖君子之畏天也，见物有反常而为变者，失其本性，则思其有以致而为之戒惧，虽微不敢忽而已。至为灾异之学者不然，莫不指事以为应。及其难合，则旁引曲取而迁就其说。

盖自汉儒董仲舒、刘向与其子歆之徒，皆以《春秋》《洪范》为学，而失圣人之本意。至其不通也，父子之言自相戾。可胜叹哉！昔者箕子为周武王陈禹所有《洪范》之书，条其事为九类，别其说为九章，谓之“九畴”。考其说初不相附属，而向为《五行传》，乃取其五事、皇极、庶证附于五行、以为八事皆属五行欤，则至于八政、五纪、三德、稽疑、福、极之类，又不能附，至俾《洪范》之书失其伦理，有以见所谓旁引曲取而迁就其说也。然自汉以来，未有非之者。又其祥眚祸痾之说，自其数术之学，故略存之，庶几深识博闻之士有以考而择焉。

夫所谓灾者，被于物而可知者也，水旱、螟蝗之类是已。异者，不可知其所以然者也，日食、星孛、五石、六鹢之类是已。孔子于《春秋》，记灾异而不著其事应，盖慎之也。以谓天道远，非谆谆以谕人，而君子见其变，则知天之所以谴告，恐惧脩省而已。若推其事应，则有合有不合，有同有不同。至于不合不同，则将使君子怠焉。以为偶然而不惧。此其深意也。盖圣人慎而不言如此，而后世犹为曲说以妄意天，此其不可以传也。故考次武德以来，略依《洪范五行传》，著其灾异，而削其事应云。

《五行传》曰：“田猎不宿，饮食不享，出入不节，夺民农时，及有奸谋，则木不曲直。”谓生不畅茂，多折槁，及为变怪而失其性也。又曰：“貌之不恭，是谓不肃。厥咎狂，厥罚常雨，厥极凶。时则有服妖，时则有龟孽，时则有鸡祸，时则有下体生上之痾，时则有青眚青祥、鼠妖，惟金沴木。”

木不曲直。

武德四年，亳州老子祠枯树复生枝叶。老子，唐祖也。占曰：“枯木复生，权臣执政。”眭孟以为有受命者。九年三月，顺天门楼东柱已倾毁而自起。占曰：“木仆而自起，国之灾。”

永徽二年十一月甲申，阴雾凝冻，封树木，数日不解。刘向以为木少阳，贵臣象。此人将有害，则阴气胁木先寒，故得雨而冰也。亦谓之树介，介，兵象也。

显庆四年八月，有毛桃树生李。李，国姓也。占曰：“木生异实，国主殃。”

麟德元年十二月癸酉，氛雾终日不解。甲戌，雨木冰。

仪凤三年十一月乙未，昏雾四塞，连夜不解。丙申，雨木冰。

垂拱四年三月，雨桂子于台州，旬余乃止。占曰：“天雨草木，人多死。”

长寿二年十月，万象神宫侧柽杉皆变为柏。柏贯四时，不改柯易叶，有士君子之操；柽杉柔脆，小人性也。象小人居君子之位。

延载元年十月癸酉，白雾，木冰。

景龙四年三月庚申，雨木冰。

景云二年，高祖故第有柿树，自天授中枯死，至是复生。

开元二十一年六月，蓬州枯杨生李枝，有实，与显庆中毛桃生李同。二十九年，亳州老子祠，枯树复荣。是年十一月己巳，寒甚，雨木冰，数日不解。

永泰元年三月庚子，夜霜，木有冰。

大历二年十一月，纷雾如雪，草木冰。九年，晋州神山县庆唐观枯桧复生。

兴元元年春，亳州真源县有李树，植已十四年，其长尺有八寸，至是枝忽上耸，高六尺，周回如盖九尺余。李，国姓也。占曰：“木生枝耸，国有寇盗。”是岁，中书省枯柳复荣。

贞元元年十二月，雨木冰。四年正月，雨木于陈留，十里许，大如指，长寸余，中空，所下者立如植。木生于下，而自上陨者，上下易位之象；碎而中空者，小人象；如植者，自立之象。二十年冬，雨木冰。

元和十五年九月己酉，大雨，树无风而摧者十五六，近木自拔也。占曰：“木自拔，国将乱。”

长庆三年十一月丁丑，雨木冰；成都栗树结实，食之如李。

宝历元年十一月丙申，雨木冰。

大和三年，成都李树生木瓜，空中不实。七年十二月丙戌，夜雾，木冰。

开成四年九月辛丑，雨雪，木冰。十月己巳，亦如之。

会昌元年十二月丁丑，雨木冰。四年正月己酉，雨木冰。庚戌，亦如之。

咸通十四年四月，成都李实变为木瓜。时人以为：李，国姓也；变者，国夺于人之象。

广明二年春，眉州在檀树已枯倒，一夕复生。






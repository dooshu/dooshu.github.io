○授陈夷行平章事制

王者任贤能，所以缉熙庶绩；举正直，期乎献可弼违。苟非懋兹四德，何以光膺大任？翰林学士将仕郎守尚书工部侍郎知制诰兼皇太子侍读上骑都尉赐紫金鱼袋陈夷行，元精降灵，厚载储祉，聚蓄英粹，作时休祥。怀道清贞，执德谦茂。行高嵩华，宏包容之伟量；明洞水镜，韬妍媸於默识。贞己滋洁，遇物能容，虽墙岸孤峻，而襟抱夷旷。孝友为修己之具，文学诚润身之馀，众推全才，时号端士。顷在郎署，雅有名称，是用擢居禁密，俾辅导元良。论辨见贤人之业，教谕得名臣之体，星琯屡改，才术弥彰。古称旁求於梦卜，曷若选之於言行，是用付以政柄，登於台阶。任兹钧衡之重，处以皋夔之秩，人所注意，予将仰成。勉陈启沃之规，以副具瞻之望。可守本官同中书门下平章事，散官勋赐如故。


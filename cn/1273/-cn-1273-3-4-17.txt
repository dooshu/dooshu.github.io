送何士果同年寿朋之京兼寄怀梁诗五孝廉　三首


如此风波客竟行，浮云落日送孤征。残书十上摩燕阙，游子三春别凤城。

戎马在郊愁气象，蹇驴温卷拜公卿。北胡南越人多少，且为中朝告太平。

榑桑持节旧词臣，事去空怀曲突薪。五夜楹书供涕泪，九边烽火迫星辰。

得时尽作金门客，保岭谁安火种民。欲向乡关数人物，英雄毕竟属何真。

征书郑重逮岩阿，伊吕欣闻有特科。时方有诏求经济之士。走马笑看人应诏，奔鲸愁说海扬波。梁鸿伏处观时切，黄琬登朝荐士多。谓黄公度廉访。两君均于闱后将访黄于长沙。老我不才闲抚剑，十年燕市负悲歌。






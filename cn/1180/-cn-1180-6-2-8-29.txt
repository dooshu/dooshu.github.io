答总督杨晴川计处属夷


辱示，失守诸官军，俱法当其罪，从此人心庶其有儆乎！

属夷原谋，止欲为盗，庸将丧败，实其自取。今彼既有畏诛之意，宜自从容处之。但嬖只之说，未可尽信，乃自解之词耳。今仍宜厚结嬖只，以绝其援；尽革诸夷之赏，以孤其党。虏贪而无亲，他日必自相夷灭，炒蛮亦可缚而致也。若归罪嬖只，是使之合其党以抗我，且启西虏之衅矣。






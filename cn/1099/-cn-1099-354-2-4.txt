○行監軍道 【 選調塩船】

提督軍門都御史塗為急報海洋賊船事、據南防水路副將蔣伯清飛報、八月二十六日瞭見賊船大小二百餘隻、自廣洋駕來深澳、隨督官民兵船迎截等因到院、據此案照、先據各衙門報稱廣海曾三老賊船北上緣由、巳經添調兵船前去玄鍾防禦去後、今據前因、為照日前賊在隣省、止議預防、今既侵境、即當大舉勦滅、勢不容緩、隨准總兵李面會議、稱欲督兵船親征、除原調各寨兵船、各澳民船外、合用本鎮中軍船一枝、應調大塩商船民船各一十五隻、精兵三千名、及稱本鎮先任淮揚副總兵日、但遇海上有警、節准廵撫都御史王馬、廵塩察院朱蘇、俱調該地塩船勦賊節有成效等因、准此卷查、先該本院會同廵按察院題准、沿海商漁船隻、俱聽調用塩船即係商船□數但閩地奸民。每每倚藉官勢。假以阻課為詞抗拒。不思調船殺賊為保民至計。且給有工食。並無虧損。較之彼賊掠去。得失何如。况福清一縣。塩船不下千百餘隻。遇警暫調不過十數隻。且經兩院題奉欽依。豈容阻撓。目今賊勢重大。地方安危所關。相應速照　明旨調用。為此案仰本道、即便行委福州府通判周召、領齎該府餉銀五千兩、同坐營都司金科、即日離任前去、會同福清縣掌印官、選調新造堅固大塩船一十五隻。民船一十五隻。調募素有身家堪用捕盜三十名。每名照例給與工食四十五日。鎗刀等器責令各自借辦。火藥大銃官為處給。聽總鎮□門即日起程前去、分委官員親督南征、若勢豪阻撓軍機。即指名呈來。以憑拏究。承委各官務以地方為重。加意選調。不許縱容下人賣放作弊。致招物議

皇明經世文編卷之三百五十四終








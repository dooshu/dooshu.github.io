113　秀葽之義


「四月秀葽」，諸儒不詳其名，唯説文艸部「葽」引劉向説，以爲苦葽。曹氏以爾雅、本草證之，知其爲遠志。

【元圻案】爾雅釋草「葽繞蕀菀」，注：「今遠志也。似麻黄，赤華，葉鋭而黄其上。謂之小草。廣雅云。」邵氏正義：「葽繞，一名棘蒬。説文云：『蒬，棘蒬。』繫傳謂即遠志是也。説文又云：『葽，艸也。詩曰：「四月秀葽。」劉向説此味苦，苦葽。』此説文别釋秀葽之義。或遂謂『詩言秀葽即今遠志』，非也。本草云：『遠志，一名棘菀，一名葽繞，一名細草。』陶注云：『狀似麻黄而青。』圖經云：『遠志生泰山及冤句山谷。』今河、陝、京西州郡亦有之。」據此，則曹氏之説非。






杨孟汲字说

梁溪杨氏子名长孺因从余逰请有以字之余曰两汉之士字长孺者二人焉韩大夫安国汲内史黯也昔司马长卿慕蔺相如之为人故自名相如今子以是名其为慕安国耶慕黯耶虽然二人者皆名臣吾将言其行事之得失而子择之可乎史传安国之事说梁孝王与谏马邑之计亦可谓贤矣然以行金而得为大司农论魏其武安之事而无所别白吾于是有慊哉若黯之忠直好谏责武帝不能效唐虞骂张汤不可为公卿使天子惮而礼之淮南王谋逆数年畏黯一人而不敢发有古社稷臣之风子欲取于二人则舎黯其可哉且子之性直而行洁学黯为近易宜字曰孟汲则皆知子之为慕黯而非慕安国者矣夫今之人好美名自侈吾尝病之欲以古人为师若愿学而不可及者庶乎得命名之义矣茍于黯如射者之于的行者之于家不至不已则可谓善学古人者矣呜呼子诚善学虽圣贤不难至而况于黯乎


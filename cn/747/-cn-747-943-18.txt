○李忠顺司徒拜保护章词

臣闻道用无方，神功不测，随机应念，惟感必通。正一垂文，传宝章而拯物；盟威立训，陈醮品以济民。粤自古先，逮於兹日，惠覃显晦，泽普天人。臣某夙荷元慈。获逢圣日，天波浩荡，人爵优宏。惭无经济之能，深虑宠荣之极，况居司戎伍，出镇鱼符。或赏酬乖善恶之宜，刑律有重轻之失，俗怀咨怨，民抱伤嗟，有一於斯，式彰谴咎。又恐五行三命，运值灾蒙，暗曜明星，或当临照。或经过水陆，侵触龙神，或土木兴修，犯干禁忌；或前冤往债，或故杀误伤，动结罪条。兼逢厄会，致成疾恙，弥切兢忧。

窃惟大道好生，至真设教，著祈禳之典，开忏谢之门，是敢虔备坛场，精修章醮，拜天悔过，沥恳希恩。伏惟三境高尊，诸天大圣，降流慈施，悯鉴尘微。敕天府地司，遍阴曹阳境，解消灾厄，原赦罪尤。削落凶衰，和平冤债；蠲除疾苦，安镇魂神；六气均调，百关宣畅。易短促之数，赐延永之龄，万罪千灾，咸遂超度。誓虔修励，仰奉真灵。臣某不任谢罪祈恩披心请命之至。谨词。








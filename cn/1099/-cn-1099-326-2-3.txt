○與薊遼督撫 【 軍粮関支】

承示虜賊聚兵及三路入犯、恐屬未的、何者、虜若大舉必不止于八千一萬。審欲大舉。亦必匿形歛翼。豈肯以三路之說。明告于人。且今天氣漸熱。虜馬巳弱。零騎往來。難保必無。若欲深入。恐非其時。雖然。不可不過為之防也、巳告于本兵、俟有的報、即行調遣、僕近訪得薊鎮軍糧。有關支于一二百里之外者。士卒甚以為苦。夫以數口之家。仰給于一石之粟。支放不時。斗斛不足。而又使之候支于數百里之外。往返道路。顧倩負戴。費將誰出。是名雖一石。其寔不過八九斗止矣。况近日又有撫賞採柴等項名色。頗出其中。如是欲士皆飽食折衝禦侮能乎。聞舊制各區隨在皆有倉口。該官守支。支粮太遠軍中大弊政也皆因餉司苦於支發時耳目不及故聚粮於近以自便耳今各倉廒或頗圯壞。而其制猶存。其官猶在獨不可併廒修理。就近坐派乎。此事不必疏請。但與管糧郎中一計處可也。


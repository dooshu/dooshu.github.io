涂博士颖六首

【秋夜和黄典签】

遥夜天宇迥，开轩坐前楹。

月华临水动，凉风满庭生。

屡惜玄景至，悟兹尘虑清。

疏星明玉阙，委露金茎。

流序倏将迈，嘉朋纷远征。

微才旅群彦，鸣佩集玉京。

文词资丽泽，笙磬感同声。

非比江湖客，驰心摇悬旌。

【酬邹伯谦见寄】

白发萧疏忝侍仪，夔龙青琐许追随。

禁庐晚退仍分直，宣室春来屡祝釐。

翔凤远连双玉阙，流莺深啭万年枝。

老怀寥落将何补，空有云泉入梦思。

【题山水图】

忆昔滦阳八月归，北风吹雪洒秋衣。

枪竿岭上停车望，万木潇潇落叶飞。

【上京次贡待制韵（三首）】

海风吹雨度龙沙，满眼金莲紫菊花。

日暮笙歌何处起，高低穹帐五侯家。

蓬莱仙子学长生，群帝朝天绛节迎。

昨日六龙回北极，云裾霞佩集滦京。

竹宫窅窅秋风晚，芸阁沉沉昼漏稀。

独有蕃僧承诏宠，红衣白马退朝归。


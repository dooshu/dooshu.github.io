○帝范后序

此十二条者，帝王之纲，安危兴废，咸在兹焉。古人有云：“非知之难，惟行之不易。”行之可勉，惟终实难。是以暴乱之君，非独明於恶路，圣哲之主，非独见於善途，良由大道远而难遵邪径近而易践。小人俯从其易，不得力行基难，故祸败及之；君子劳处其难，不肯安居其易，故福庆流之。故知：“祸福无门，惟人所召。”欲悔非於既往，惟慎祸於将来，当择哲主为师，毋以吾前为鉴。取法乎上，仅得乎中，取法乎中，祗为其下，自非上德，不可效焉。

吾在位已来，所缺多矣。奇丽服玩，锦绣珠玉，不绝於前，此非防欲也；雕楹刻桷，高台深池，每兴其役，此非俭志也；犬马鹰鹘，无远不致，此非节心也；数有行幸，以亟劳人，此非屈己也。斯数者吾之深过，勿以兹为是而取法焉。但我济育苍生其益多，平定寰宇其功大。益多损少人不怨，功大过微德未亏。然犹之尽美之踪，於焉多愧，尽善之道，顾此怀惭，况女无纤毫之功，直缘机而履庆。若崇美以广德，则业泰身安；若肆情以从非，则业倾身丧。且成迟败速者国基也，失易得难者天位也，可不惜哉！可不慎哉！


立春王禹玉口占

歐公、王禹玉俱在翰苑，立春日當進詩貼子。會溫成皇后薨，閣虛不進，有旨亦令進。歐公經營中，禹玉口占促寫曰：「昔聞海上有三山，煙鎖樓臺日月閑。花似玉容長不老，只應春色勝人間。」歐公喜其敏速。禹玉，歐公門生也，而同局，近世盛事。其詩略曰：「當年叨入武成宮，曾看揮毫氣吐虹。夢寐閑思十年事，笑談今此一樽同。喜君新賜黃金帶，顧我今為白髮翁」云云。


◎头脱

姚伯昂先生云：某太守，贵州人，须多连髦，人称之为某胡子，绰号"双料曹操"。两任广州太守。其初任，财尚不丰，再任，人传其有纳贿故入人斩决一案，其人处决之日，署中即见其人，群放爆竹以吓之，某亦寻告归。其归也，赫然一大富翁还乡矣。至家，鬼亦至，某日呼其名而丐其恕罪焉。鬼不去，扰之甚，常命家人具酒肴以飨之。鬼或醉，乃不扰，少顷如故。某固多须，一日，得怪疾，须之孔生疮，一须一疮，百计不效，于是糜烂，及颈及喉而头脱。家中以金五十，请皮匠缝其首，皮烂不受针线，乃以猪皮联之。及入棺，头复脱，无可如何，但纳诸棺而已。出殡日，旌旗耀目，道必历大浪坡、二浪坡、三浪坡，出巷而后至大街。三浪坡有磴道，道固宽而平也，殡至此，绋忽断，棺随地，若辘轳疾转，直及巷口。棺止，盖开，其首复出。巷口至大街尚有一箭之遥，其首忽又若球圆转，至大街乃止。观者如堵。岂冥冥亦有枭示刑耶？此乾隆末年事黄兑楣（安泰）亲见，为予言之，犹凛凛畏人也。


17　可歎行贊王季友　群書常暗誦孝經看在手　殷璠錢起杜甫論王季友


可歎行云：「丈夫正色動引經，豐城客子王季友。群書萬卷常暗誦，孝經一通看在手。豫章太守高帝孫，引爲賓客敬頗久。」季友，肅、代間詩人也。殷璠謂其詩放蕩，愛奇務險，然而白首短褐。錢起有贈季友赴洪州幕下詩云：「列郡皆用武，南征所從誰？諸侯重才略，見子如瓊枝。」此即豫章賓客之事也。少陵謂「王也論道阻江湖」，期以「致君堯、舜」，季友不但工詩而已。【原注】太守，宗室。少陵謂「邦人思之比父母」。鮑欽止云：「江西觀察使李勉，時季友兼監察御史，爲副史。」

【閻按】王季友兼監察御史以入勉幕下，故猶李義山掌王茂元書記得侍御史也，非爲副使。于邵送王季友赴洪州序但云爲副車。

【集證】朱鶴齡曰：「潘淳詩話載唐江西新幢子記題名云『使兼御史中丞李勉、兼監察御史王季友』。蓋勉罷河南尹，以御史中丞歸西臺，出爲江西觀察使，故結銜如此。于邵送王司議季友赴洪州序云：『洪州之爲連率舊矣，朝廷重于鎮定，咨爾宗支勉，移獨坐之權，專方面之寄，是以王司議得爲副車。』」

【元圻案】唐書宗室宰相傳：「李勉，字玄卿，鄭惠王元懿曾孫。肅宗素重其正，欲遂柄用。李輔國諷使下己，勉不肯，乃出爲汾州刺史。歷河南尹，徙江西觀察使。」〇書録解題别集類：「王季友詩一卷。元結篋中集有季友詩二首，今此集中有七篇，而篋中二首不在焉。」又總集類：「河嶽英靈集二卷，唐進士殷璠集常建等詩二百三十四首。」






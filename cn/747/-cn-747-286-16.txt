○敕突骑施毗伽可汗书

敕突骑施毗伽可汗：天地有正位，鬼神有正主，敢此违犯，必有祸殃，不信朕言，但试看取。可汗虽为君长，实在幽荒，阴阳之气，偏僻如此，纵欲自大，其如天何？往年可汗初有册立，以我国家常为势援，诸蕃闻此，不敢动摇，是我有大惠於可汗，行阴德於彼国。自尔以後，二十馀年，情义相亲，结为父子，可汗身自不觉，岂不知彼之大援？而戎俗少义，见利生心，故阙俟斤入朝，行至北庭有隙，因此计议，即起异心，何羯达所言，即是彼人自告。踪迹已露，然始行诛，边头事宜，未是全失。朕以擅杀彼使，兼为罪责，北庭破刘涣之家，仍传首於彼，可汗纵有怨望，亦合且有奏论，朕若不依，举兵未晚。而总无来状，即起凶谋，侵我西州，犯我四镇，连年累月，马死人亡，於群胡已闻怨嗟，於国家岂能大损？中使哥德都耽及安胡数半泥临河来此求和，朕亦信受，故遣使相逐，具宣往意。其後审观形势，全是诈欺，故密敕半道令回，岂是元心有负？自尔之後，侵犯不绝，可汗有何兵众，遂此凭陵？诸国闻此，岂不得计？约算已西诸国，未敌我一两大州，可汗亦应先知，何烦遂尔为恶？况安西北庭将士，皆是铁石为心，可汗具谙，不烦更道，此则承前轻举，彼自无义，却以我为失，无重其过乎？

可汗向若有礼，以理论奏，阙俟斤下羊马数虽稍多，欲为补答，亦何足难？惟费一州庸调酬还，则已大多。而无义为雠，暴我边镇，孤城小堡，仓卒见危，大率而言，其数非少。彼若计索马价，我亦须得此物，忝是有识之类，可不自解思量？又可汗正为寇败，阙伊难如从我界过，葱岭捕获，并物奏来。所有蕃书，具言物数，朕皆送还赞普，其中一物不留，可汗亦以此为词，谓言朕留此物。且蕃中贫薄，所见不广：银瓶香子，将作珍奇；黑毯赤縻，亦为好物。我中国虽在贫下，固不以此为贵，可汗宜识此意，勿妄生词。且阙伊难如越界，可汗复边头作梗，如此不捉，更捉何人？适是边军明其用命，观可汗求和之意，似未有真心，只拟诱引国家，乘便取利，如此等事，何用为之？我国守信如天，终不欺物，谓天无信，物自无知，然於四时，终不差也。可糊萧遂能为恶，朕当别有处分，三二年内，试看若为。必其自省前非，更思恩旧，朕即弃舍大过，父子如初，可汗更有何忧？百姓皆得安乐。一任可汗自料，朕亦不复多言，一一在使者口具。秋中渐冷，可汗及公主衙官纛官首领百姓并平安好，遣书指不多及。


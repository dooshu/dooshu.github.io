高鏊：

高鏊字企之，嘉定人。少孤，其母改适，乃从外舅氏，遂冒其姓。舅氏故太医官，居京师。鏊因习医，补太医，久之直内殿。正德十四年二月上书直谏，上怒，下诏狱榜三十，明日跽午门，五日复榜五十，戍乌撤卫。嘉靖初放还，晋御医，复高姓。自后朝士多新贵，无知鏊者。而鏊亦自晦，匿不言先朝事，守官垂四十年不调。尝考绩，尚书吴山展其牒，矍然曰：「此即武庙时徐鏊邪？嗟，何淹也！」久之调南京，隆庆二年卒，年八十三。




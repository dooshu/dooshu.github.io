○幸东都制

黄门：朕闻遂物之宜，上则听其和乐；违人之欲，下则生於怨思：一物安可弗遂？万人安可固违？且先王卜征，观乎风俗；大易顺动，应乎天地：由是巡以五载，尚遍於人寰；设为两京，况称於帝宅？东幸西顾，其常也。然朕以行必清道，不为无事；至而供帐，是则有劳，故恤人之隐，忧人不足，於今四年矣。遂使东土耆老，倾心而子；中朝公卿，屡言以沃朕。或谓国之中洛，王者上地，均诸侯之赋，当天下之枢，陆行漕引，方舟击大，费省万计，利窬十倍。更知夫便於物者，非自奉以怀安；嗟於人者，岂不诚而阻怨？於是乎见品汇之阜，因京坻之饶，则无夺农矣；陈太师之言，献史臣之颂，则无缺政矣。信可以备法驾，乘阳春，归於成周，布我时令。以来年正月五日。行幸东都，仍取北路，所司准式，主者施行。


○驳太常拟赠工部尚书马畅谥议

太常考马畅之行，举夙夜就事廉方径正之敬，以易其名，异乎无所苟于言也。比建中兴元间，畅以父有征讨之勋，推恩而授爵位。父薨，家富于财，以酒色自娱。贞元中，尝倾产交中官，因献田宅以求幸。德宗薄其人，而终不信用。生前与孤侄寡嫂，分居竞财，丑声闻于时；殁後使孽子孀妻，披奸抉私，公言盈于庭。此皆章著于视听者，可以谥为“敬”乎？议者云：先司徒之筹画，而畅揣摩者，策而遗焉。畅参计于闺庭之内，苟所言屡中而不可隐，当指明其效，实而书之，俾行道者无所惑。不然，则庄武公之才略，光于典策矣。而乃饰虚辞以攘其善，为子请谥，得非缪滥之甚耶！又称名儒端士，皆从之游。未知孰为其田苏邪？孟轲云：尹公他端人也，其取友必端矣。夫孰与端士而游乎畅之门？况谥法夙夜就事者，以其绩用已纪，非谓其旷日引月，以至乎终身也。廉方径正，则畅处己行事，未尝造次而践其途焉，何以谥为“敬”乎！太凡言功伐，议德行，尊其迹有以劝善，贬其名有以惩恶，固非庸者事也。如畅之辈，乌足以黩典法哉！若有司以有为而为之，则宜乎贬之例也。请下太常，重定其谥。

史宏

宏，开成中擢进士第。


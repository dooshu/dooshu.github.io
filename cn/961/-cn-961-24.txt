黄庭坚　丙寅十四首效韦苏州

雪霁草木动，春融烟景和。

嘉晨掩关坐，如此节物何。

同游得二子，晤对不在多。

黄庭坚

黄庭坚　丙寅十四首效韦苏州

不知鞍马倦，想见洲渚春。

清昼锁芳园，谁家停画轮。

高柳极有思，向风招游人。

黄庭坚

黄庭坚　丙寅十四首效韦苏州

渐嘉楼外花，嘉赏亭边柳。

作者归山丘，今春为谁有。

千秋万岁後，还复来游否。

黄庭坚

黄庭坚　丙寅十四首效韦苏州

城南有佳园，风物迎马首。

但赏主人竹，王饮主人酒。

红日媚紫苔，轻风泛春柳。

黄庭坚

黄庭坚　丙寅十四首效韦苏州

三公未白发，十辈乘朱轮。

只取人看好，何益百年身。

但愿长今日，清樽对故人。

黄庭坚

黄庭坚　丙寅十四首效韦苏州

江梅香冷淡，开遍未全疏。

已有耐寒蝖，双飞上花须。

今夜严城角，肯留花在无。

黄庭坚

黄庭坚　丙寅十四首效韦苏州

我思五柳翁，解作一生事。

得钱送酒家，便静寻山寺。

念我还如此，翁应会人意。

黄庭坚

黄庭坚　丙寅十四首效韦苏州

庭空日色静，楼迥钟声迟。

褐叟已争席，驯鸦更不疑。

同来复同去，竟别我为谁。

黄庭坚

黄庭坚　丙寅十四首效韦苏州

谢甥有逸兴，李髯非不嘉。

苦思梦春草，醉狂眠酒家。

斯游无俗物，傲睨至昏鸦。

黄庭坚

黄庭坚　丙寅十四首效韦苏州

寺古老僧静，亭阴修竹多。

莱公作州日，部曲屡经过。

众推识公面，苍石眠绿莎。

黄庭坚

黄庭坚　丙寅十四首效韦苏州

盛时众吹嘘，谪去众毁辱。

不为公存亡，幽兰春自绿。

欲书名相传，安得南山竹。

黄庭坚

黄庭坚　丙寅十四首效韦苏州

昔公调鼎实，指顾九庙尊。

郡国富士马，于今开塞垣。

谁能起公死，为国守北门。

黄庭坚

黄庭坚　丙寅十四首效韦苏州

出身世丧道，解绶饥驱我。

杯中得醉乡，去就不复果。

岂为俗人言，达人傥余可。

黄庭坚

黄庭坚　丙寅十四首效韦苏州

少小尚狷介，与人常不款。

置身稍雍容，遇酒辄引满。

自是鹤长足，难齐凫胫短。

黄庭坚


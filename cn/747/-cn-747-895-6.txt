○谢江都郑长官启

长官镂笔才清，探骊价重。因循世态，放荡宦游。剧谭以鸡肋况时，偶对以马曹当职。而自黄尘北望，翠辇南巡。张掾投（一作抽）簪，虽离齐邸。陶公染翰，本恸晋朝。於半郊半郭之中，有一咏之觞之趣。为谋甚逸，所得何多。芳草远山，才供掇拾。晴阳媚景，别受指。登临则光禄寒山，悲叹则雍邱明月。凭何径隧，达此津涯。某海曲迷声，寿陵忘步。蛇虚画足，鹄不中心。将风霜委地之姿，值兵革滔天之日。正平剌灭，屡窘舆台。叔夜灯残，频逢鬼魅。梁苑之旧游永已，邺都之作者寂然。岂谓长官独好斯文，仍流散地。牙弦久绝，秦缶增惭。那言吾道陵迟，犹见骚人风骨。牵牛不暇，希骥莫从。辄敢效彼蝇头，腾於鱼网。保持所切，已高黄绢之名。传写可知，旋长乌丝之价。谨启。


82　古者以德爲才　唐虞以上無才德之分


古者以德爲才，十六才子是也。見文公十八年。如狄之酆舒、見宣十五年。晉之智伯、晉語：「荀瑶有五賢而甚不仁。」瑶即智伯也。齊之盆成括，見孟子。以才稱者，古所謂「不才子」也。

【元圻案】范淳父唐鑑曰：「周公制禮作樂，孔子以爲才，然則古之所謂才者，兼德行而言也。後世之所謂才者，辨給以禦人，詭詐以用兵，僻邪險詖，趨利就事，是以天下多亂，職斯人之用於世也。」〇謝疊山曰：「唐虞以上，無才德之分。如皋陶九德，皆才也；舜舉元愷之才，皆德也。」






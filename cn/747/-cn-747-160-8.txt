○叙葬书

易曰：“古之葬者，衣之以薪，不封不树，丧期无数。後代圣人易之以棺椁盖取诸大过。”《礼》云：“葬者，藏也，欲人之不得见也。”然《孝经》云：“卜其宅兆，而安厝之。”以其顾复事毕，长为感慕之所；窀穸礼终，永作鬼神之宅。朝市变迁，岂得豫测於将来？泉石交侵，不可逆知於地下。是以谋及龟筮，庶无後难，斯乃备於慎终之礼，曾无吉凶之义。

暨近代以来，加之阴阳葬法，或选年月便利，或量墓田远近，一事失所，祸及生人。巫者利其货贿，莫不擅加妨害，遂使葬书一术，乃有百二十家，各说吉凶，拘而多忌。且天覆地载，乾坤之理备焉；一刚一柔，消息之义详矣。或成於昼夜之道，感於男女之化，三光运於上，四时通於下，斯乃阴阳之大经，不可失之於斯须也。至於丧葬之吉凶，乃附此为妖妄。

《传》曰：“王者七日而殡，七月而葬，诸侯五日而殡，五月而葬。大夫经时而葬，士及庶人逾月而已。”此则贵贱不同，礼亦异数。欲使同盟同轨，赴吊有期，量事制宜，遂为常式。法既一定，不得违之。故先期而葬，谓之不怀；後期而不葬，讥之怠礼。此则葬有定期，不择年月，其义一也。

《春秋》又云：“丁巳，葬定公，雨，不克葬。至於戊午襄事。”礼经善之。《礼记》云：“卜葬先还日者，盖选月终之日，所以避不怀也。今检葬书，以已亥之日，用葬最凶。谨桉春秋之际，此日葬者凡有二十馀件。此则葬不择日，其义二也。

《礼记》又云：“周尚赤，大事用日出；殷尚白，大事用日中；夏尚黑，大事用昏时；”郑元注云：“大事者何？谓丧葬也。”此则直取当代所尚，不择时之早晚。《春秋》又云：郑卿子产及子太叔葬郑简公，於时司墓大夫室当葬路，若坏其室，即日出而堋；不坏其室，即日中而堋。子产不欲坏室，欲待日中。子太叔云：“若至日中而堋，恐久劳诸侯大夫来会葬者。”然子产既云博物君子，太叔乃为诸侯之选。国之大事，无过丧葬，必是义有吉凶，斯等岂得不用？今乃不问时之得失，唯论人事可否。《曾子》问云：“葬逢日蚀，舍於路左，待明而行，所以备非常也。”若依葬书，多用乾、艮二时，并是近夜半，此则交与礼违。今检礼传，葬不择时，其义三也。

葬书云：富贵官品，皆由安葬所致；年寿延促，亦由坟陇所招。今按《孝经》云：“立身行道，则扬名於後世，以显父母。”《易》曰：“圣人之大宝曰位，何以守位曰仁。”是以日慎一日，则泽及於无穷。苟德不建而人而无後，此则非论安葬吉凶，而论福祚延促。臧孙有後於鲁，不关葬得吉日；若敖绝祀於荆，不由迁厝失所，此则安葬吉凶，不可信用，其义四也。

今之丧葬吉凶，皆依五姓便利。古之葬者，并在国都之北，兆域既有常所，何取姓墓之义？赵氏之葬，并在九原；汉之山陵，散在诸处。上利下利，蔑尔不论；大墓小墓，其义安在？及其子孙，富贵不绝，或与三代同风，或分六国而王。此则五姓之义，大无稽古，吉凶之理，何从而生？其义五也。

且人臣名位，进退何常？亦有初贱而後贵，亦有始泰而终否。是以子文三已令尹，展禽三黜士师。卜葬一定，更不回改，冢墓既成，曾不革易。则何因名位，无时暂安？故知官爵宏之在人，不由安葬所致，其义六也。

野俗无识，皆信葬书，巫者诳其吉凶，愚人因而徼幸。遂使擗踊之际，择葬地而希官品；荼毒之秋，选葬时以规财禄。或云辰日不宜哭泣，遂莞尔而受吊问；或云同属忌於临圹，乃吉服而不送其亲。圣人设教，岂其然也？葬书败俗，一至於斯，其义七也。

王宏直

宏直，雍州咸阳人。为汉王元昌友，徙荆王友，龙朔中卒。


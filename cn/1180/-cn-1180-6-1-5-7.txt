三辞恩命疏


顷以拜恩逾分，再疏辞免。奉圣旨：“朝廷设三公之职，用弘化理，得贤则授，自古已然。朕以卿精忠大勋，经邦论道，厥惟其人，特进崇阶，允孚公论。至于增禄、宴、荫等项，亦皆累朝优礼辅臣常典，安得以盛满为嫌，过执谦逊？其尚体朕至意，毋复固辞。吏部知道。钦此。”

捧诵温纶，愈深跼蹐。欲仰承恩眷，则分不自安；将再渎宸严，又惧贻重谴。思惟展转，寝食靡宁。然臣所以屡控而终不能已者，非矫也。缘臣前岁以辽东大捷，荷蒙圣恩，欲加升荫。臣具疏辞免，中间引古侠士酬报知己之义，以及人臣敬事后食之心，每欲事过所受，功浮于食，犬马之诚，于是乃安。自今凡非分之恩，逾格之赏，无复滥及。庶大义克尽，微志获伸等因。已荷圣明俯垂矜允，又特加纶奖，风励臣工。是臣之微诚，既已仰孚于圣鉴；臣之愚忠，又已盟心而自许矣。乃今未有尺寸之效，以自副其功浮于食之心，而非分之恩，逾格之赏，又复滥及。则臣向之所以陈辞者，不过矫饰之虚言；而皇上之所以许臣者，亦未为相信之深至矣。臣不敢自背其言，上以欺主，外以欺人。故不避烦渎，沥血陈诚，必望圣慈，特垂俞允。倘微志终伸，即通侯之爵未为荣，万钟之禄不为富矣。臣屡冒天威，无任战栗陨越之至。

（万历四年十月二十五日奉圣旨：卿有定国安民大功，加秩赐禄，未足酬赏，乃犹固执谦逊，至于再三。朕览所奏，词益用怀歉。兹重违卿意，特准辞免太傅伯禄，成卿忠志，用立臣极。其余常典，悉宜勉承，以见君臣相体之义，慎勿又辞。该部知道。钦此。）






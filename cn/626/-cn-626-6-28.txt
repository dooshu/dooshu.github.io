苏侍郎祐五首

【井陉道中】

迢递经恒野，崎岖薄井陉。

晚风吹雨过，山色入云青。

车路愁方轨，旗亭可建瓴。

太行真地险，拟勒北山铭。

【袁州对雪何笋亭侍御】

宜春台边同暮云，宜春城下雪纷纷。

初随鸣雨喧相集，转入飘风静不闻。

银烛并回摇乍暝，金尊独对散微曛。

因怀骢马江城夜，客况曾经可问君。

【予告归入倒马关作】

南风吹雨傍关来，关上千峰画角哀。

老去尚怜金甲在，生还重见玉门开。

鹍弦谩引思归调，虎节空惭上将才。

圣主恩深何以报，车前部曲重徘徊。

【李牧祠下眺望作】

泉源冰窦入春分，鸟语花香迟客闻。

戍鼓寒沉龙塞月，夕烽晴照雪山云。

年来近野多戎垒，时过回阳几雁群。

险绝颇怜今昔地，莫教空说李将军。

【拟古宫词】

水殿凉生独不眠，风来忽谩凤笙传。

寻常明月娟娟夜，似向今宵分外圆。

附见

☆苏通判濂（五首）

【游大明湖】

风物湖中好，家家白板扉。

浮云去水近，返照入林微。

潮落渔矶浅，江寒雁影稀。

晚来砧韵起，是处捣征衣。

【园居】

壮年不遇主，岁月忽侵寻。

买药到城市，读书随树阴。

窗虚啼鸟近，门掩落花深。

旧日逢方士，曾传戏五禽。

【时事】

群盗忧方切，繁霜况暮春。

封疆谁锁钥，天地渐风尘。

处处鸣弦日，家家望雨人。

时危身尚弃，空有泪沾巾。

【寄北山李符卿】

客里逢秋倍忆乡，裁诗遥寄雁南翔。

东山乐事携红袖，西阁才名溢缥囊。

旧雨故人空在望，新丰美酒共谁尝。

犹闻圣主思耆硕，曾问先朝尚玺郎。

【绝句】

新笋抽林与屋齐，乱红飞过画阑西。

流莺不管春来去，坐向绿阴深处啼。

附见

☆苏举人澹（一十首）

【暮秋夜宿紫荆关】

驿路飘黄叶，关门薄紫荆。

上都瞻处近，北斗坐来平。

塞冷胡笳断，原荒野烧明。

终军虽老大，还欲请长缨。

【暮春雨中集惟时西园】

西园花事歇，一雨净芳菲。

不是莺相唤，谁知春欲归。

池鱼翻晚碧，槛笋茁新肥。

待得清和候，重寻芍药围。

【盐河闻雁】

客子起常早，月明殊可亲。

一声沙觜雁，匹马渡头人。

顾侣鸣偏切，悲秋兴转真。

兰闺梦回处，应忆客边身。

【弘慈寺别沈元戎】

萧寺送行频，蝉声入座新。

夏云骄酿雨，关树远通津。

门外长安路，樽前出塞人。

愿分双宝剑，万里静胡尘。

【春暮东园独酌】

郭外幽亭客到稀，一尊聊为赏芳菲。

雨添新水浮萍出，径袅余香蛱蝶飞。

亩亩自歌衰凤曲，江湖谁占钓鱼矶。

醉中转觉闲居好，小径柔桑信步归。

【庄上闲居】

苦柏丛篁与屋齐，野云常宿药栏西。

鸥情久定看春雁，鹤梦初惊怪午鸡。

叶溜每令山犬吠，月明常赚夜乌啼。

隔桥景物应如待，日引幽人过鹿溪。

【夏日园居】

绳床瓦枕兴偏赊，静检芸编玩物华。

蝶梦欲残香散霭，鸟声不断树笼霞。

林墟乍迸翁孙竹，篱落齐开姊妹花。

便托瑶琴奏清赏，南薰早为过山家。

【三月晦日病中戏成】

怕病偏生病，伤春更送春。

燕莺休告诉，我亦有情人。

【清明日偶述】

梨花寂寂燕飘零，药槛兰畦嫩叶生。

处处儿童吹柳笛，扶持春事到清明。

【背面美人二首】

抱得琵琶下玉除，湖山背立溜犀梳。

傍人欲见春风面，但道萧郎有寄书。

钗軃乌云鬓欲蓬，回身环珮响丁东。

背人不是无情思，自古红颜畏画工。


11　騶忌鼓琴見威王非宣王


孟子疏謂：「齊王悦南郭先生吹竽，喜鄒忌鼓琴，安知與衆樂樂。」愚考之史記，騶忌以鼓琴見齊威王，非宣王也。唯南郭處士吹竽，乃宣王時，見韓非内儲説。

【元圻案】史記孟子荀卿列傳：「齊有三騶子，其前騶忌，以鼓琴干威王，因及國政，爲成侯而受相印。」又老莊申韓列傳：「韓非者，韓之諸公子也。喜刑名法術之學，而其歸本於黄、老。非爲人口吃〔一〕，不能道説，而善著書。作孤憤、五蠹、内、外儲、説林、説難十餘萬言。」〇韓非内儲説上：「齊宣王使人吹竽，必三百人。南郭處士請爲王吹竽，宣王説之，廩食以數百人。宣王死，湣王立，好一一聽之，處士逃。」

〔一〕「吃」，原作「訖」，據中華本史記卷六三老子韓非列傳改。






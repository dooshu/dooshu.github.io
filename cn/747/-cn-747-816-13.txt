○修宗庙议

太庙制度，历代参详，皆符典经，难议损益。谨按旧制，十一室二十三间十一架。垣墉广袤之度，堂室浅深之规，阶陛等级之差，栋宇崇低之则，前古所谓奢不能侈，俭不能逾者也。今以朝廷帑藏方虚，费用稍广。须资变礼，将务从宜。固不可易前圣之规模，狭大朝之制度。当凭典实，别有参详。谨按至德二年，以太庙方修，新作神主，於长安殿安置。便行飨告之礼，如同宗庙之仪。以俟庙成，方为迁。当时议论，无所是非。今者京城除大内正衙外，别无殿宇。伏闻先有诏旨，且以少府监大厅权充太庙，伏缘十一室於五间之中，陈设隘狭。伏请接续厅之两头，成一十室荐飨之。三太后庙，即於监内西南别取屋宇三间，且充庙室。候太庙修奉毕日，别议迁。


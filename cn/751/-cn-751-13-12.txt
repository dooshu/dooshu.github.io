捣练子

深院静，小庭空。断续寒砧断续风。无奈夜长人不寐，数声和月到帘栊。

此首闻砧而作。起两句，叙夜间庭院之寂静。“断续”句，叙风送砧声，庭愈空，砧愈响，长夜迢迢，人自难眠，其中心之悲哀，亦可揣知。“无奈”二字，曲笔迳转，贯下十二字，四层含意。夜既长，人又不寐，而砧声、月影，复并赴目前，此境凄迷，此情难堪矣。杨升庵谓此乃（鹧鸪天）下半阕。然平仄不合，杨说殊不可信。


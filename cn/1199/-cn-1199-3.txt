吳女紫玉傳　　趙曄

吳王夫差小女。名曰紫玉。年十八。才貌俱美。童子韓重。年十九。有道術。女悅之。私交信問。許為之妻。重學於齊魯之間。臨去。屬其父母使求婚。王怒不與。女玉結氣死。葬閶門之外。三年。重歸。詰其父母。父母曰。王大怒。玉結氣死。已葬矣。重哭泣哀慟。具牲幣往弔于墓前。玉魂從墓出。見重。流涕謂曰。昔爾行之後。令二親從王相求。度必克從大願。不圖別後遭命。奈何。玉乃左顧宛頸而歌曰。南山有烏。北山張羅。烏旣高飛。羅將奈何。意欲從君。其言孔多。悲結生疾。沒命黃壚。命之不造。寃如之何。羽族之長。名為鳳凰。一日失雄。三年感傷。雖有衆鳥。不為匹雙。故見鄙姿。逢君輝光。身遠心近。何當暫忘。歌畢。歔欷流涕。要重還冢。重曰。死生異路。懼有尤愆。不敢承命。玉曰。死生異路。吾亦知之。然今一別。永無後期。子將畏我為鬼而禍子乎。欲誠所奉。寧不相信。重感其言。送之還冢。玉與之飮。款留三日三夜。盡夫婦之禮。臨出。取徑寸明珠。以送重曰。旣毀其名。又絕其願。復何言哉。時節自愛。若至吾家。致敬大王。重旣出。遂詣王自說其事。王大怒曰。吾女旣死。而重造訛言以玷穢亡靈。此不過發冢取物。託以鬼神。趣收重。重脫走。至玉墓所訴之。玉曰。無憂。今歸白王。王粧梳。忽見玉。驚愕悲喜。問曰。爾緣何生。玉跪而言曰。昔諸生韓重來求玉。大王不許。今名毀義絕。自致身亡。重從遠還。聞玉已死。故齏牲幣詣冢弔唁。感其篤終。輒與相見。因以珠遺之。不為發冢。願勿推治。夫人聞之。出而抱之。玉如烟然。






◎请雷

叔父灌云公述其同居某者，年七十矣，子早卒，仅遗一媳一孙，孙素忤逆，某钟爱之。稍长授室，无何而孙媳亦亡，某素豪饮，一日自外醉归，渴而呼茶，孙故闻之不至。且隔房叱曰："尔欲人事尔耶？其如尔之子亡矣，且尔孙媳为尔刻责而殁，尔又何扬气之为？"某间之忿极，因焚香当天，跪诉曰："某若有不孝于祖父，应获此不孝报，某何敢怨某。若无不孝之事，雷而有灵，请立殛此孙，某不惜也。"言方已，大雨如注，电光闪然，霹雳自空下，孙惧，面失色，誓改前愆，匿母怀求救。其母代为恳于翁，翁念似续之故，且以其孙知惧，怒稍缓，复祷天求免，而雷声渐息。此道光二十四年五月事。天雷，神物也，无端可请之使来，又可祷之使去，抑亦真诚之所感耶？向使其孙怙恶不悛？其被殛必矣。及其悔罪，亦即赦之，皇天诛恶，不加悔罪之人，睹此而益信矣。


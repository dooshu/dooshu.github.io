方回　七十翁吟七言十绝

自知酒量防逾矩，敢诧诗才妙斲轮。

古圣贤心得丝许，虽非尼扁异愚民。

方回

方回　七十翁吟七言十绝

顿尔缪为象山学，雕吾痛绝水心文。

潜天诗格温夫字，掩耳平生不愿闻。

方回

方回　七十翁吟七言十绝

诗备众体更须熟，文成一家仍不陈。

晚悔昨非思改纪，规随养气省心人。

方回

方回　七十翁吟七言十绝

郑玄三礼三弼易，亦绘冕旒配孔庭。

虚耗中原实卫霍，麒麟阁上也图形。

方回

方回　七十翁吟七言十绝

一河绿水小楼前，八十老翁犹驾船。

七十老翁幸静坐，有书不读真可怜。

方回

方回　七十翁吟七言十绝

恨予生不及晦翁，撰杖鹅湖观异同。

岂减游杨侍程子，未甘籍湜事韩公。

方回

方回　七十翁吟七言十绝

脍炎鲸鹏吾不佞，撮扪蚤虱尔徒劳。

泰山夜半见红日，政要人生着脚高。

方回

方回　七十翁吟七言十绝

后山卒仅四十九，讳日崇宁一日前。

当时假使余七袠，忍见中原丙午年。

方回

方回　七十翁吟七言十绝

周家八百年天下，文武焉知有赧王。

老寿彭公亦余骨，始知生死是兴亡。

方回

方回　七十翁吟七言十绝

少陵诗诧古来希，老病余生曷不归。

不信神仙不信佛，死时惟裹破深衣。

方回


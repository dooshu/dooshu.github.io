黄庚　暮春

芳事阑珊三月时，春愁惟有落花知，

柳绵飘白东风老，一树斜阳叫子规。

黄庚

黄庚　暮春

园林芳事已阑珊，开尽茶蘼亦懒看。

深院日长眠听雨，重重帘影隔春寒。

黄庚

黄庚　暮春

寂寞园林三月时，客中几度见春归。

柳眉绿皱莺无语，花脸红销蝶倦飞。

节物暗催双鬓老，功名长与寸心违。

百年身世成何事，回首西山又落晖。

黄庚

黄庚　暮春

东风庭院夕阳天，恨绿愁红又一年。

春自要归花自落，莫将芳事怨啼鹃。

黄庚

黄庚　暮春

柳老黄鹂迁别树，花残粉蝶绕空林。

道人不管春光去，看了红芳有绿阴。

黄庚

黄庚　暮春

一鸟不啼春寂寂，百花都落雨蒙蒙。

十分花鸟乐风恨，半在诗中半酒中。

黄庚


○上令狐相公状

伏承博士七郎自到彼州，顿痊旧疾，无妨步履，不废起居。某顷在东郡，久陪文会，尝叹美疹，滞此全材。今则拜庆之初，累岁之拘挛顿释；承欢之始，一朝而跪起如常。理绝言诠，道符神用。且相如渴，不闻中愈；士安Φ疾，乃欲自裁。爰在前贤，亦有沈痼。岂若此蹒跚就路，伛偻言归。念彼良方，始忧病在骨髓；徵诸大《易》，终闻蹇利西南。此皆四丈德契诚明，七郎行敦孝敬，才当抚觐，并愈疲羸。某素受恩私，不任贺。








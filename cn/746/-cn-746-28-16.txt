卷28_16【杂曲歌辞·杨柳枝】  僧齐己

凤楼高映绿阴阴，凝碧多含雨露深。

莫谓一枝柔软力，几曾牵破别离心。

馆娃宫畔响廊前，依托吴王养翠烟。

剑去国亡台榭毁，却随红树噪秋蝉。

浓低似中陶潜酒，软极如伤宋玉风。

多谢将军绕营种，翠中闲卓战旗红。

高僧爱惜遮江寺，游子伤残露野桥。

争似着行垂上苑，碧桃红杏对摇摇。


代参政王侍郎谢为陈乞不允表

臣某言臣近者?拜封章乞归班列忽奉手诏不赐允俞仰睿旨之丁宁抚微躬而战栗欲更披於肝膈虑有黩於君亲中谢伏念臣孤直寡徒顽踈无取章句之学仅能齿於诸生清白之规固克传於奕世自策名筮仕陈力当官尘右掖之清华践内廷之严秘乃至典枢机之务参辅弼之司并由旒冕之误知岂副搢绅之公议小器固难於大受高位唯恐於疾颠夙夜在公虽俯仰而从事负乘致寇亦局?之靡遑今者讼起下民辞连执政宪府职当於推鞫狱情遽至於矫诬既閲实以平反爰举直而措枉已从明辩式正常刑其如中司长官是臣外舅践文昌六卿之贵昧圜扉两造之辞名挂简书身系非所实朝伦之共耻在戚属以何顔是用沥恳紫庭祈恩丹扆愿退归於散地庶允洽於至公岂谓皇帝陛下推洪覆之深仁示曲成之玄造特颁泥检俯示纶言徵周书之旧章以其罪不相及推汉高之大度且复待之如初仰承雨露之私内积氷渊之惧渎尊之罪固不可以再三许国之心但益坚於方寸誓倾臣节上答天慈


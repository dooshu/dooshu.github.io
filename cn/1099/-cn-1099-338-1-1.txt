○保定善後事宜疏 【 保定善後】

臣聞鑒在不遠、防在未然、臣為保定籌者是巳、昔在正統、虜大入紫荊關、迄嘉靖中警洊至、及虜患中薊、比年始得少休、此則既往之鑒也、薊故邊薄。虜往往得利。日伺之木嘗忘。邇者完聚堅強、數郤虜、脫虜就近西犯雲中上谷、封守日完、假令出我不虞、紫荊諸關危矣、此未然之防也、臣智識短淺、惡足與計什全、謹酌沿革損益之宜、條為四事、願乘國家閑暇、及時修明、未雨綢繆、亦禦侮之先務也、

一議駐守、夫易州為古燕都、東望京師二百里、西距紫荊關七十里、秋防、則廵撫自真定移兵駐此、而總兵自保定移兵駐紫荊、伺有東警、則就近勒兵入援、有西警、則就近勒兵堵截以故諸部糧餉、專設戶部司屬郎署易州、累朝以來、未之有改也、近該先任廵撫建議、撫鎮照舊防秋、各標兵悉留真保本營、遇警然後調發、歲省行粮料草、計銀二萬三千有奇、顧在癸亥庚午之間、廵撫李遷李尚智在事、一聞薊警。輒自易州勒兵而東。皇皇然僅以身先諸軍。猶懼不蔇。乃今檄兵于往返八百里之外。取辦於呼吸之間。即風馬牛其不相及也明矣。况移兵在戍則事專而易齊散而之家則眾亂而難集假令司馬以師期來討臣不知其何以應之。今廵撫孫丕揚首論及此、葢嘗身親癸亥庚午之事、不亦蚤計乎哉、臣請目後防秋、撫鎮仍以部兵出守、行粮料草、仍遵舊額關支、凡此非有所增、如之何其以一指失肩背也、但紫荊猶為內險。設有參將部兵。而浮圖峪最當虜衝。是為紫荊門戶。扼虜于險。其必以總兵當之。况標兵既給行糧。在浮圖猶在紫荊耳萬一預偵虜有東意。則總兵仍守關待援。移參將于浮圖。此軍原支行粮。不必另議。總兵東發。則廵撫自易州移兵代守紫荊。比及徹防。各兵乃罷。皆舊貫也。及照廵撫常駐真定、或以輻輳分心、乃今既任臺工、兼以邊備其必以身程督、庶事集而大有功自後兩防、聽舉室以行、移鎮易州、以便專事、况距倒馬關僅三百里、亦為適中、倘遇徹防停工、去留各任其便、是或一道也。臣又據整飭井陘兵備副使劉世昌呈、本道所轄倒馬關迤西百里為茨溝營、外通宣大。亦當虜衝。內產礦砂。群聚亡命。先年裁革廵簡、改設守備一員召募土軍一千名、常川住守、邇來礦徒益眾、巳成聚三千餘家、惡少游民、聞風烏合、動輒張打旗號、懸帶弓刀、原募土軍、實彼黨類、陽則應名支餉。陰則結黨同行。將來奸偽日滋、為患叵測、合無請以原設守備、改為備禦都司、請給專勑、重其事權、仍聽倒馬關參將節制、原募土軍、量為汰去二三百、即就倒馬關白石口各營調軍論班補之、與之參錯夾持、以銷陰禍、該臣看議得茨溝非直虜患。患在礦徒。葢以人情趨利如流。不避湯火。滔滔不絕。遂成江河。守備官薄權輕。見利易動。始而染指。既而濫觴。臣查得真定城內、設有民兵營遊擊一員、奇兵營坐營一員、守備一員、官亦備矣、龍固關參將厥有信地、顧亦同駐真定、嬰城安居。何為者也。且二關俱在腹裏。視紫荊倒馬緩急相懸。臣請以茨溝營原設守備所領地方。割屬龍固二關參將。裁革本營守備。庶幾邊守不疏。官事亦攝弭患之一機也。

一議應援、夫軍行有車有騎、有輜重、有步兵、法也、在薊則講此久矣、遼方經始保定猶或未遑、責在應援何可無備、夷考庚戌之役、保定軍軍城西虜一二騎、當營殺人、雖有嚴命、終不敢發一矢、無車營也、臣請行撫鎮真保標下、倣薊車式、各立一車營、即選標下士馬精壯者充之。每營步騎各三千。即稍减必各足二千五百騎。或不足則求足於各鎮各營。葢各營率以騎雜步兵。非有行列。自非騎操哨撥。則供將領私役居多。就各營而足之易易耳。兩營束伍授器。一如薊法。即運車用器。有不習者。聽總督就薊選習者訓之、彼此相傳、可以歲月責效、保定兵少、難議輜重營、每遇營警將行、預先雇募民間驘車各二十四輛運載煤炒糧料隨營以行、計日授資、民無偏累矣、

一議器械臣惟制器利用、兵家所先、保定狃于承平、士無甲仗、今廵撫始受事、即為擘畫僅成軍容、臣前疏巳言之矣、各軍惟取易辦。大半以挺為兵。卒然用之。曾不足以逐狗馬惡能格虜為也臣據整飭易州井陘兵備副使高文薦劉世昌、呈為虜眾內附邊患稍寧、乞及時大修邊政、以永圖治安事、該大學士高拱等題奉欽依內一欵、一整器械、臣等議得器械不整、以卒予敵、委當及時整理、但軍士貧苦。力不能辦軍三民七軍器雖解納工部。半多不堪。若使將價留在本處。給與軍士自行打造。公私殊為兩便合無備行七鎮總督鎮廵等官、或應別項討給官錢或應暫留軍三民七年例、各另議奏施行等因到臣、臣惟軍器解部、事于成法、不容變亂、而存留料銀又該閣臣條議覆奏明旨所當欽遵、查得各道呈開留料銀、製軍器非惟於近議允合且與邊衞相同、但歲計共銀二千一百三十二兩五厘、每歲槩留恐廢成法、合無自今伊始、一以三年為期、一年如議暫留、二年照例解部、以後週而復始悉照此行葢軍器三年一造、一修亦可以望堅利矣


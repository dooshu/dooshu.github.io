○移蔚州横野军於代郡制

戢兵始於威武，扼险先於要害，以制悍俗，用绥远人。九姓等顷立勋庸，先除桀骜，列在蕃服，保其疆宇。然而犷戎颇近，寇盗时侵。虽文德未宏，武备素设，汉垣通於句注，夏屋枕於燕山，是称近胡，量藉遮虏，固可节其万部，成犄角之形；屯我六师，示张皇之势。其蔚州横野军，宜移於山北古代郡。大安城南仍置汉兵三万人，以为九姓之援。拔曳固都督颉质略等，并望雄蕃绪，声振朔垂。戎略既昭，兵旅惟缉，各陈武列，分统军政。颉质略出马骑三千人，充横野军讨击大使；同罗都督毗伽末啜出马骑二千人，充横野前军讨击大使；霫都督比言出马骑二千人，充横野后军讨击大使；回纥都督夷健颉利发出马骑一千人，充大武军左军讨击大使；仆固都督曳勒哥出马骑八百人，充大武军右军讨击大使。左萦右拂，先偏后伍，作扞云代，指清沙漠。宣威料敌，度功蒇务，咨尔庶士，称朕意焉。其五都督讨击大使，各量给赐物一百匹，领本部落蕃本兵，取天兵军节度。其兵有事应须讨逐探候，量宜追集，无事并放在部落营生，并使本军存问，务使安辑。应修筑所及支运兵马粮等，所司亦与节度使商量处置。


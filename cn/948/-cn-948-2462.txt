陆游　秋来益觉顽健时一出游意中甚适杂赋五字

旬日雨频作，一年秋又残。

光阴不少贷，怀抱若为宽？

小瓮聊寻醉，疏砧已戒寒。

定知清夜梦，又过石阑干。

陆游

陆游　秋来益觉顽健时一出游意中甚适杂赋五字

何许是吾庐？南临古镜湖。

园林垂橘柚，门巷落楸梧。

床稳龟无息，巢新鹤有雏。

邻翁殊耐久，有酒即相呼。

陆游

陆游　秋来益觉顽健时一出游意中甚适杂赋五字

原野无闲土，乡闾有老人。

疾平行已健，秋晚醉差频。

啄黍黄鸡嫩，迎霜紫蟹新。

百年元任运，一笑却关身。

陆游

陆游　秋来益觉顽健时一出游意中甚适杂赋五字

藿食筋骸惫，林庐岁月侵。

道穷思故友，力尽悔初心。

浩浩天知我，悠悠後视今。

飘零君勿叹，古瑟有遗音。

陆游

陆游　秋来益觉顽健时一出游意中甚适杂赋五字

轻装两衣笈，假寝一胡床。

唤渡江楼下，逢僧县驿傍。

横林生夕霭，孤蝶弄秋光。

老惯人间事，无诗寄断肠。

陆游

陆游　秋来益觉顽健时一出游意中甚适杂赋五字

渡水得鱼舍，乞浆敲竹扉。

地偏花带恨，林暖鸟忘归。

独往非违世，幽居自息机。

晚来清兴极，更喜雨霏霏。

陆游

陆游　秋来益觉顽健时一出游意中甚适杂赋五字

穷厄非由命，从来作计疏。

妄营资鬼笑，多爱夺狐书。

何事能陶写，惟当尽破除。

霜晴宜著屐，不敢笑无驴。

陆游

陆游　秋来益觉顽健时一出游意中甚适杂赋五字

寓世年虽往，安心矣已平。

每思丹灶冷，宜觉世缘轻。

布被鸡催晓，蓬窗鹊噪晴。

呼儿净洗砚，书帖寄青城。

陆游

陆游　秋来益觉顽健时一出游意中甚适杂赋五字

万古无穷梦，余年欲散云。

身虽迫衰谢，学未废鉯耘。

开卷多新得，逢人有旧闻。

伏生虽九十，犹冀与斯文。

陆游

陆游　秋来益觉顽健时一出游意中甚适杂赋五字

斯世本无事，古人谁与归？

屏除闲尘尾，收拾旧蓑衣。

浩浩观空劫，拳拳讼昨非。

云开天万里，辽鹤正孤飞。

陆游


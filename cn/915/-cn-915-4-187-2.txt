◇答讥

客有讥夫人之享天爵而应睿哲也，必将振民毓德，弭难济时。故或阶媵以纳说，或桎梏而不辞，或击角以自炫，或养老以待期。及其规合策从，勋绩克章，拨乱夷险，九合一匡，圣人大宝，唯斯为光。今子游精太清，潜思九玄，励节缥霄，抗志浮云。口愿甘而尝苦，身乐逸而长勤。志求贵而永卑，情好富而困贫。慕容名而失厚，思虑劳乎形神。答曰：子徒休彼绣衣，不知嘉遁之独肥也。且麟隐于遐荒，不纡机阱之路。凤凰翔于廖廓，故节高而可慕。李斯奋激，果失其度。胥、种遂功，身乃无处。观夫人之进趋也，不揣己而干禄，不拨时而要会。或遭否而不遇，或智小而谋大。纤芒毫末，祸亟无外。荣速激电，辱必弥世。故曰：爱饵衔钩，悔在鸾刀。披文食拳，乃启其毛。若夫守恬履静，澹尔无求，沈缗浚壑，栖息高丘。虽无炎炎之乐，亦无灼灼之忧。余窃嘉兹，庶遵厥猷。（《艺文类聚》二十五）


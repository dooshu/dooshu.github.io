◎苏轼别秦观词

东坡初未识少游，少游闻其将过维扬，作坡笔语题壁於一山寺中。东坡果不能辨，大惊。及见孙莘老出少游诗词数十篇，读之乃叹曰："向书壁者定此郎也。"後与少游维扬饮别，作虞美人曰："波声拍枕长淮晓。隙月窥人小。无情汴水自东流。只载一船离恨向西州。"世传为贺方回作。山谷云，大观中，於扬州见其亲笔，醉墨超脱，气压子猷。盖东坡词也。［冷斋夜话］


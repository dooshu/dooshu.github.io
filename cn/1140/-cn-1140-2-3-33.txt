忆昔行寄宋荔裳陇西【并序】

辛卯冬于役西粤宋员外琬坐系泣赠长歌呼予谢宣城时同门尹使君明廷守昭州故与宋善诗中兼及之及粤西乱後予归居先王母忧宋已脱难迁吏部尚书郎缄书相慰劳而昭州讣至未几宋又出备兵陇西三年之间忘形故人生死离合四顾澘然追忆往事作是诗

雕虫满眼何纷纷安得麟凤开其羣骚之苖裔今宋玉风流儒雅扬清芬宣城後身吾岂敢文章胶漆良殷勤忆昔西曹别离苦仓皇不尽临岐语北辰南极阻且长一曲骊歌泪如雨蝮蛇游处鹧鸪啼山魈一脚向人舞伤心瘴疠复烽烟徒跣中宵避豺虎闻君腾踏黄金台离愁乍破懽顔开陇头流水忽呜咽西方千骑远裵李密回车泪空尽昭州断魂招不来愿逐西风堕尔侧弹筝夜醉葡萄杯黄花白露风凄凄拂尘开箧把君诗窅冥风雨鬼神泣?窱山林猿鹤悲我有一幅氷蚕丝裁成绮服遗阿谁天寒河冻关塞远肠断思君知不知


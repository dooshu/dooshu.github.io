卷894_28【临江仙】  鹿虔扆

金锁重门荒苑静，绮窗愁对秋空。翠华一去寂无踪。

玉楼歌吹，声断已随风。

烟月不知人事改，夜阑还照深宫。藕花相向野塘中。

暗伤亡国，清露泣香红。

无赖晓莺惊梦断，起来残酒初醒。映窗丝柳袅烟青。

翠帘慵卷，约砌杏花零。

一自玉郎游冶去，莲凋月惨仪形。暮天微雨洒闲庭。

手挪裙带，无语倚云屏。






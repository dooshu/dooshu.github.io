○平魏博令

我国家列爵疏封，皆循旧制，建藩维而命宗子，锡茅社以报功臣。惟兹魏邦，缵乃旧服。自逆温肇乱，天下分离，谋害忠良，窥觎藩翰，遂使公侯之国，鞠为蛇虺之场。朱友贞蕞陋馀妖，人神共弃，不量其力，谓秦无人，尚为贻厥之谋，巧设兼并之计，改张节制，分割山河，连薨皆弊於诛求，编户不安於闾井。且人为邦本，君乃民天，既兴虐我之谋，须起予之叹。遂至桓桓列校，扰扰齐，奋白梃以捐生，洁壶浆而望主。予叨居阃政，誓复圣唐，永念生灵，尝生轸恻，睹兹残弊，尤切疚怀。昨百姓三军，请予兼领，奸凶在近，镇抚尤难，赖尔众多，共宣忠力。切以军府变更之後，人情易动难安，将务辑宁，须严法令。凡讹言谤议，残物害人，结党连朋，抵刑犯禁，如当纠告，法固难容。凡尔蒸人，勉其自励。布告中外，咸使闻知。


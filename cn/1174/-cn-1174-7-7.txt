雀儿庵

雀儿庵在潭柘后山五里，在千峰万峰中，在四时树色、四时虫鸟声中。庵，方丈耳，一灯满光，一香满烟。然佛容龛、容供几，僧容席、容榻、容厨，客来客坐，庵矣。山田给粥饭，叶给汤饮，蔬果给糗饵，庵矣。庵名雀儿者，金章宗幸此，弹雀，弹往雀下，发百不虚。盖山无人，雀无机，树有响，弦无声也。章宗喜，即行幄庵之，曰雀儿。后方僧来住，未悉本所名义，以臆造佛母孔雀明王佛像。又后僧曰明王佛修行处，或又曰显化处也。今者僧确然对客曰：孔雀庵也。雀儿名为当更，而人呼雀儿庵如初。

慈溪冯有经雀儿庵○沓嶂回峦里，披襟入菁林。略无人履迹，不动鸟机心。古石云高卧，惊泉树杂音。坐看白日去，岚谷众山阴。

仁和陈绍英雀儿庵即事○静胜宜深息，殷雷没晚昏[曛]。树稠长听雨，苔湿屡沾云。乱壑周遭涌，新晴半壁分。眼看风物异，僧笠出耕耘○拾枯炊便足，巢密莫樵青。熟鸟阶窥饭，闲风檐动铃。片香分佛火，一枕藉山灵。清掬前溪水，听泉树当亭。


答河漕凌洋山


近闻淮、凤民饥，主上览南科疏，恻然兴念，急发南储以赈之，并及江南，以广布上德也。行后，闻南中二麦有收，岁以无祲，慰甚。安东仍旧，未为不可。大疏，即属所司覆议。

顷得河南抚台揭帖，言宿州贼情，谨封附一览。此地古来多盗，若如来揭所称，殊为可骇，宜及早扑灭，勿致滋蔓。

李焜事，彼中抚按皆坚执以为乌有，必不拿贼，殊可笑也。虚心体访，久当自明，惟公留意焉。






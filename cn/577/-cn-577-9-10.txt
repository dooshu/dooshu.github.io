李监宅

李监宅〔一〕


尚觉王孙贵，豪家意颇浓。屏开金孔雀〔二〕，褥隐绣芙蓉。且食双鱼美，谁看异味重。门阑多喜色，女婿近乘龙〔三〕。

〔一〕李监：《灵怪录》：李令问开元中为秘书监，颇事饮馔，其炙驴罂鹅之属，取味惨毒，病毒。朱衣鬼自内挟令问出，掷火车中，载之而去。诗云“谁看异味重”，或其人也。

〔二〕金孔雀：《旧书》：高祖皇后窦氏父毅，于门屏画二孔雀，有求婚，辄与两箭射之，潜约中目者许之。高祖后至，两发各中一目，遂归于帝。

〔三〕乘龙：《初学记》：《魏志》：黄尚为司徒，与李元礼俱娶太尉桓焉女。时人谓桓叔元两女俱乘龙，言得婿如龙。又《御览》载《楚国先贤传》：孙隽字文英，与李元礼俱娶太尉桓焉女。吴曾《漫录》云：盖用《神仙传》弄玉乘凤、萧史乘龙语也。






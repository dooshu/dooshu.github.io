○王宗寿常侍丈人山醮词

天地分灵，三官定死生之格；阴阳悬象，九曜垂照烛之功。北府绳违，南宫延寿，星躔岳渎，考校无私，凡在人寰，皆归统御。臣自惟微薄，获奉元慈，而履行之，恐乖阴骘，运心之内，未合神明。日遇灾凶，复兼愆咎，或成厄会，莫遂忏祈。今年中宫则天符所临，身位乃土星对照，大运犹居於劫杀，飞旗又寄於行年。三命五行，恐逢刑克；列星五纬，更虑照临。所以轲未宁，灾危频作，非凭至圣，无路忏祈，虔罄丹诚，克申大醮。伏惟上元众圣，俯降福祥，消灾咎於将来，释过尤於既往。六曹司命，增禄算於丹天；七纪尊神，介休祯於元极。公私清泰，家眷安宁，即永荷众圣宏济之恩。不任。


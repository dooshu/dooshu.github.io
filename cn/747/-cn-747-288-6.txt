○洪州进白鹿表

臣闻圣法天则，至理调於元气；天表圣则，嘉瑞托於群生：将以幽赞王泽，觉悟生灵，知至德之所感，如虚响之必应。伏见开元神武皇帝陛下道孚神化，体合乾行，品物所资，太和罔不叶；图谍所载，殊祥罔不臻：故郡国上言，日月相继。臣所部豫章县，某月某日获白鹿一，休气所集，灵质自呈，欲效符祉，易为驯狎。臣谨按《瑞应图》云：“王者明惠及下，则白鹿见。”又按《孝经·援神契》云：“王者德至鸟兽，则白鹿见。”盖鹿者仙寿之物，实为祯祥之表，虽时和岁稔，固不假於羽毛；而天意人事，诚欲伸於耳目。臣不胜感庆之至，谨诣某所奉瑞鹿表进以闻，臣诚欢诚喜顿首顿首死罪死罪。谨言。


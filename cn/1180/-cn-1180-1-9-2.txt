多士


武王克殷之后，周公以殷民顽梗难化，迁之于洛。其中亦有有位之士。至是洛邑既成，周公留治于此，听政之初，乃总呼多士，以王命诰谕与之更始。史臣记其事，因以“多士”名篇。





惟三月，周公初于新邑洛，用告商王士。

三月，是成王祀洛次年之三月。称商王士者，贵之之辞。

史臣叙说，成王既归宗周，留周公治洛，惟三月，周公始行治洛之事于新邑，因传王命以告商家有位之士。盖惧商民始迁，不安其业，故呼多士而诰谕之，无非定其反侧之心，诱以从善之利也。





王若曰：“尔殷遗多士，弗吊，旻天大降丧于殷。我有周佑命，将天明威，致王罚，敕殷命终于帝。

吊，是恤。旻天，是上天之通称。王罚，是王者所奉之天讨。敕，是王。

周公传王命以诰谕多士说：“尔殷家所遗之多士，每怀反侧，不肯顺服，盖未知国之兴丧，非人所能为也。昔殷纣暴虐，不为天所悯恤，旻天大降灾害而丧殷。故我有周受眷佑之命，奉将天之明威，致王者之诛罚，敕正殷命而革之，以终上帝之事。是周革殷命，实奉天讨罪之公，非有所利而为之也。”





“肆尔多士，非我小国敢弋殷命。惟天不畀，允罔固乱，弼我。我其敢求位？

弋，是以生丝系矢而射鸟，盖有心取之之意。畀，是与。允，是信。固，是保护的意思。弼，是辅。

王命又说：“肆尔多士，昔殷有天下之时，我周仅百里小国，势不相敌，岂敢有心弋取殷命。盖栽培倾覆者，天之道也。惟天不与殷，信乎不肯保固殷家之乱矣。所以眷求明德，而辅弼我周之治。在天位自有不容辞者，我其敢有求位之心哉！”





“惟帝不畀，惟我下民秉为，惟天明畏。

秉为，犹言秉彝，是民之所秉持作为者。

王命又说：“天之与民，势若相远，而其理实有相因者。今天不与殷，于何见之？即下民之秉持作为者是也。观亿兆夷人离心离德，八百诸侯背商归周，商民之秉为如此，则帝之不与可知。天之明威岂不凛然其可畏哉！尔多士，其畏天之威可也。”





“我闻曰：‘上帝引逸。’有夏不适逸，则惟帝降格，向于时。夏弗克庸帝，大淫泆，有辞。惟时天罔念闻，厥惟废元命，降致罚。

引，是导。逸，是安。适，是往。降格，是天降灾异。向，是意向。庸，是用。辞，是矫诬之辞。元命，是大命。

王命又说：“商之伐夏，周之代商，其顺天应人一也。尔多士未释然于我周，何不以夏、商之事观之。我闻古语有云：‘人情莫不欲逸，然安逸莫如为善。上帝与人以善，使之反己自修，是乃引之安逸之地也。’夏桀乃丧其良心，自趋于危，不肯往适于安逸，其昏德如此。上帝犹未忍遽绝，于是降格灾异，以示意向于桀，使知恐惧修省。桀乃犹不知警畏，不能敬用上帝降格之命，大肆淫泆，有日亡乃亡矫诬上天之辞。天用不善其所为，弗念弗听，遂废其大命，降致诛罚而夏祚终矣。夫殷监不远，在夏后之世，观有夏丧亡之故，则殷之丧亡，岂非天哉！”





“乃命尔先祖成汤革夏，俊民甸四方。

甸，是治。

“天既致罚于夏，念民之不可无主也，乃命尔先祖成汤，奉将威命，爰革夏正以有天下。成汤又念天下之大，不可以一人独理也。于是明扬俊民，分布远迩，使之向治区画乎四方，焕然纲纪法度之一新焉。此商之兴，实仰承天眷而非私也。知商之兴，则知周之所以兴矣。”





“自成汤至于帝乙，罔不明德恤祀。

恤，是勤恤。

“殷之有天下，不独成汤能尽开创之道，自成汤至于帝乙，中间贤圣之君六七作，无不明德以修其身，恤祀以敬乎神。盖成汤能顾明命，罔不祗肃，其明德恤祀之家法，子孙世世守之，不敢失坠，创业守成，相授一道如此。殷之享国长久，岂偶然哉！”





“亦惟天丕建保乂有殷，殷王亦罔敢失帝，罔不配天其泽。

丕，是大。乂，是治。失帝，是失上帝之心。泽，是德泽。

承上文说：“殷王惟明德恤祀，克享天心，是以上天眷命，既大建立以定其天位，又保佑以治其国家，使王业长安，国祚绵远，其得天如此。然殷王亦兢兢业业，惟恐失了上帝的心，无不求贤辅治，以抚安万姓，务使德泽之流无所不洽，有以配天之广大也。夫上天之眷命既隆，先王之修德弥谨，商业之永，不亦宜乎？”





“在今后嗣王，诞罔显于天，矧曰其有听念于先王勤家？诞淫厥泆，罔顾于天显民祗。

后嗣王，是纣。天显，是天之显道。祗，是敬畏。

王命又说：“殷之家法，使子孙能世守之，何至于亡？今后嗣王纣乃昏迷失德，大不明于天道；天道且不能知，况能听念先王之勤劳邦家，而思所以效法之乎？盖商王沉湎暴虐，大肆淫泆，凡慢天残民之事，无所不为，其于天之显道，民之祗畏，有不知其为何物矣。惟不顾天显，所以不明于天道；不顾民祗，所以不念先王之勤家也。”





“惟时上帝不保，降若兹大丧。

“纣既不顾天显民祗，自绝于天，结怨于民，故上帝不肯丕建而保乂之，降若此大丧，使其国亡而身灭，实自作之孽也。”

“惟天不畀，不明厥德。

“天降大丧于殷而不与之者，何哉？由其不明厥德，罔顾于天显民祗耳。商先王以明德而天丕建，后王以不明德而天不畀，天之可畏如此。”





“凡四方小大邦丧，罔非有辞于罚。”

辞，是讨罪之辞。

王命又说：“凡四方小大邦国丧亡，必须声言其罪乃行讨伐。若未有可言之罪而罚之，是谓师出无名矣。况纣为不善，惟日不足，其罪恶贯盈有难悉数者，我周实肃将天讨，奉辞以伐之，岂有私意于其间哉！”





王若曰：“尔殷多士，今惟我周王丕灵承帝事。

灵，是善。帝事，是天之所为。

周公又传王命，呼多士而告之说：“尔殷遗多士，昔纣不明厥德，天降大丧，然天不能自诛，假手于我有周以诛之。惟我周王大善承天之所为，肃将帝命以讨有罪，非有心而弋取之也。”





“有命曰：‘割殷。’告敕于帝。

割，是断绝。敕，是正。

“上帝有命于我周说道：‘殷王不明德，尔往断绝其命。’故我不得不兴吊伐之师，戡定翦除，告其敕正殷邦之事于帝，以复割殷之命也。”





“惟我事不贰适，惟尔王家我适。

我事，指割殷之事言。不贰适，是专一的意思。

承上又说：“帝命割殷而我敕正之，是我周伐殷，其事非出于私，一于从帝而无贰适矣。夫我周能一于从帝，则天命在我。天之所在，孰能违之。尔殷王家自当归于我周，断断乎不容他适矣。周不贰于帝，殷岂能贰于周乎？”





“予其曰：‘惟尔洪无度，我不尔动，自乃邑。’

洪，是大。度，是法度。动，是迁徙劳动的意思。

王命又述迁徙殷民之由，以消其怨望之情，说道：“尔多士有怨于我，得非以安土重迁之故耶？当殷亡时，我周犹封武庚于故都，未尝为迁尔讨也。及三监倡乱，武庚蠢动，予方说曰：‘惟尔众助虐，大为非法，而思以迁之。故今日之事，非我故欲劳动尔有众，其实变自乃邑，自作不靖。’盖法所必迁者，予亦不得而私也。”





“予亦念天即于殷大戾，肆不正。”

即，是就。戾，是祸。

承上说：“我之迁尔，非特在叛乱之故。予亦念天就尔殷邦，屡降大戾，纣既以无道而诛，武庚又以不靖而灭，是殷之故墟，习染恶俗，邪慝不正，屡遭天罚，不可复居，故使尔避凶趋吉，未必非尔之福也。”





王曰：“猷告尔多士，予惟时其迁居西尔。非我一人奉德不康宁，时惟天命。无违！朕不敢有后，无我怨。

时字，解做是字。西，是洛邑，以在殷邦之西，故曰迁居西。后，是后命。

周公又传王命以告多士说：“猷告尔多士，我以殷邦屡降大戾，故迁尔来居于西。非我一人持德不务康宁，故为劳扰。盖天降大戾于殷，汝等内怀二心，不顺于我，予恭承天命，迁尔等于近郊，使各得舍旧图新。尔之居洛，必去其反侧动摇之心，毋违越乎天命可也。苟或违越天命，朕不敢再有诰戒之辞，且以刑罚加尔，是尔自取罪戾，不可有怨我之心也。”





“惟尔知，惟殷先人，有册有典，殷革夏命。

册，是简册。典，是典籍。

王命又说：“尔等既为殷之遗民，岂不知尔殷之故事？殷之先人，有册书，有典籍，纪载殷革夏命之事，如所谓‘予畏上帝，不敢不正’，‘帝用不臧，式商受命’者，皆尔所习闻也。夫周之革殷，即殷之革夏，尔何独疑于今乎？”





“今尔又曰：‘夏迪简在王庭，有服在百僚。’予一人惟听用德，肆予敢求尔于天邑商。予惟率肆矜尔。非予罪，时惟天命。”/p>

迪，是启迪。简，是简拔。服，是列。天邑，是商邑尊之之辞。率，　是循。矜，是悯。

王命又告多士说：“尔等知尔商非不革夏之事，而犹致疑于今者，我　想尔等之心，岂不以商革夏命之初，凡夏之士皆启迪简拔在商王之庭，有　服列在百僚之间，今周于商士，未闻有所拔用，虽革命若商，而用人则不　若商也。孰知天命有德，非人君所得私。予之所听用者，惟德而已。故予　敢求尔于天邑商，而迁之于洛，非故离逖尔土也，正冀尔率德改行，以为　可用之地。予惟循商家故事，以矜恤于尔，亦将使迪简在王庭，有服在百　僚耳。今之不用尔者，非我之罪也，尔何为有怨望之心哉！”





王曰：“多士！昔朕来自奄，予大降尔四国民命。我乃明致天罚，移尔遐逖，比事臣我宗，多逊。”

奄，是国名，与管、祭、霍皆武庚之党。降，是不尽法的意思，犹今言降等。四国，是殷、管、蔡、霍。比，是亲比。宗，是宗周。逊，是逊顺。

周公又传王命，呼多士而告之说：“昔朕来自商奄之时，汝四国之民，罪皆应死。我大降宥有尔命，不忍诛戮，乃止明致天罚，以商之所都邪慝不正，移尔远居于洛，密迩王家，以亲比臣服我宗周，与周之臣子朝夕相观，化悍逆之习为逊顺之美。是昔日之遗党余孽，乃今日之善士良民，其罚盖已甚轻，其恩固已甚厚矣，今乃有所怨望乎！”





王曰：“告尔殷多士，今予惟不尔杀，予惟时命有申。今朕作大邑于兹洛，予惟四方罔攸宾，亦惟尔多士攸服奔走，臣我多逊。

申，是申明。宾，是宾礼。

周公又传王命说：“告尔殷多士，今予惟大降尔命，不忍杀尔，故申明此命以告尔。夫我之营建都邑于兹洛者，岂好为多事也。予惟以四方诸侯，朝觐会同，不可无宾礼之地，故建王城以待之。亦惟尔多士服役奔走，臣事我周，多有逊顺之美，岂可无安居之地，故建下都以处之。我营洛之意不过如此，尔宜感恩之不暇，又何以反侧动摇为哉！”





“尔乃尚有尔土，尔乃尚宁干止。

土，是田业。宁，是安。干，是事。止，是居。

承上说：“我营洛邑以安集尔多士，使尔于洛邑之中，有可耕的田土，有可为的事务，有可依的居止。今为尔计当一心向化，尽消其反侧动摇之习，庶几保有尔田业得以播获，安尔所事得以经营，安尔所止得以栖息。宅洛之利如此，尔犹欲自作不靖，亦甚愚矣。”





“克敬，天惟畀矜尔。尔不克敬，尔不啻不有尔土，予亦致天之罚于尔躬。

畀，是与。矜，是怜。不啻，犹言不止如此。

承上文说：“尔若安居乐业，顺服我周，无敢不敬，则凡事循理，为天所福，天将畀与而矜怜之，使尔得以保身保家，安享福禄矣。若尔不克敬，则凡事悖理，为天所祸，不止家室窜徙，不得常有乐土，予亦将致天之罚，以刑戮加于尔，躬身亦有所不能保矣。祸福所由，在敬不敬之间如此，尔宜克敬以自求多福可也。”





“今尔惟时宅尔邑，继尔居，尔厥有干有年于兹洛。尔小子乃兴，从尔迁。”

邑，是四井之地，指多士所居说。继，是子孙承继的意思。年，是寿。小子，指多士子孙说。

承上又说：“尔多士若于此都邑之中，绝反侧动摇之心，为专一从周之计，则自今得居尔之邑以安其身，又将承续尔居以保其子孙。不但此也，且尔之身，有营为于斯，有寿考于斯，都乐业安生，以享太平之福矣。尔之子孙，从此开大基业，方兴未艾，实自尔迁以始之。以亡国之余裔，为起家之始祖，又何幸如之夫！以尔迁居之利如此，可不勉思敬慎，以保固身家于久远哉！”





王曰：“又曰时予，乃或言，尔攸居。”

“王曰”下当有阙文。言，是总指上文的说话。

周公传王命，于篇终告多士说：“凡我晓谕尔多士之言，反覆丁宁，无非以尔之土田居止为念，欲尔安居乐业，不复反侧动摇，以保福祚于无穷也。我为尔多士计虑深远如此，尔可不体我之意，而善自为谋耶！”

按：武王一著戎衣，天下已定。殷民乃复思其先王之泽，三监构隙，即皆蠢动。周公迁之于洛，又告谕再三而后定。可见殷之得人心也甚固，周之定王业也最难。然则固结人心，保守王业，乃有国家者之要务也。






【和卫尉新渝侯巡城口号诗】

〖简文帝、庾肩吾同赋。〗

阊阖暧已昏。钩陈杳将暮。栖乌（《类聚》作鸟。）城上返。（《初学记》作喧。万花谷同。《诗纪》云。一作喧。）晚雀林中度。屯卫时巡警。凝威肆安步。阁道趋文昌。禁兵连武库。铜乌（文苑作鸟。注云。宋本乌。）迎早风。金掌承朝露。罘ぜ分晓色。睥睨生秋雾。维城任寄隆。（《初学记》作崇。）空想灵均赋。伊余方病免。後园保恬素。（○《初学记》二十四作和新渝侯巡城诗。文苑英华二百四十。《诗纪》八十六。又《类聚》二十八作和尉新渝侯巡城诗。引暮、度、库、露、雾五韵。万花谷後二十五引暮、度、步、库、露、雾六韵。）


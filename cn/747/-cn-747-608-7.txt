○犹子蔚适越诫

犹子蔚晨跪於席端曰：“臣幼承叔父训，始勾萌至於扶疏。前日不自意，有司以名污贤能书，又不自意，被丞相府召为从事。重兢累愧，惧贻叔父羞。今当行，乞辞以为戒。”余曰：若知彝器乎？始乎斫轮，因入规矩，刳中廉外，枵然而有容者，理腻质坚，然後加密石焉。风戾日，不剖（一作副）不聱。然後青黄之，鸟兽之，饰乎瑶金，贵在清庙。其用也幂以养洁，其藏也椟以养光。苟措非其所，一有毫发之伤，儡然与破甑为伍矣。汝之始成人，犹器之作朴，是宜力学为砻斫，亲贤为青黄，睦僚友为瑶金，忠所奉为清庙，尽敬以为幂，慎微以为椟，去怠以护伤，在勤而行之耳。设有人思披重霄而挹颢气，病无阶而升，有力者揭层梯而倚泰山，然而一举足而一高，非独揭梯者所能也。凡大位未尝旷，故世多贵人，唯天爵并者乃可伟耳。夫伟人之一顾逾乎华章，而一非亦惨乎黥刖。行矣，慎诸！吾见垂天之云在尔肩腋间矣。昔吾友柳仪曹尝谓吾文隽而膏，味无穷而炙愈出也。迟汝到丞相府，居一二日，袖吾文入谒，以取质焉。丞相，吾友也。汝事所从，如事诸父，借有不如意，推起敬之心以奉焉，无忽！


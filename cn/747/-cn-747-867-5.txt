○倒戈论

子读周书至武王灭纣，倒戈归马，示天下不复用，迹其事惑焉。以武王之圣，有望旦之辅。灭独夫纣，旌其功於一时可矣。且曰终不复用，其未然乎？夫上古淳，结绳知禁。中古朴，赭衣怀畏。末俗巧，严法不化。故淳散而朴，朴散而巧。巧之变万诈生焉，则内荏外刚之心，讵革於干戚之舞乎？周之祚七百，诚曰永久。然以臣临君，以兵向阙者多矣。齐桓南伐楚，北伐戎。晋文取叔带於温，定襄王於郑。非二国崇示大顺，尊奖王室，则周之社稷，存若缀旒。自汉而下，有国者罔不以兵力。秦以黩武而灭，梁以无备而亡。我太宗究灭亡之源，委房、杜以政。房、杜以天下之大，不敢决於胸臆。於是敢谏则先王魏，论兵则让英卫。深谋宏法，来代有准。洎林甫即明皇既安之日，随旨顺色，以稔君恶。乃以羯夷勇暴之卒，专我兵柄，竟使兽心，为国祸本，其为黩乱国常，亵慢武义，不亦甚乎？且苗狩，所以讲武经，阅戎事也。故曰预备其不虞，有备而无患。则武之道，岂可一日而忘诸。呜呼！班子之善斫，不能以铅刀攻其坚。造父之善御，不能以朽索制其逸。则有国者可以弃兵乎？


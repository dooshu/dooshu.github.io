仲夏直左掖门送彝仲南归


其一

晨趋阊阖门，炎风吹绮疏。
轻云过员阙，凤吹闻清虚。
言与君子别，引领一踌蹰。
分手即长道，何时还故庐。
非无骐与骥，修坂自崎岖。
子行慎霜露，予留愁卷舒。
少小重南国，欢爱日同车。
入宫方见妒，况乃更离居。
努力理文绣，无事徒欷歔。

其二

金塘回素波，中有双鸳鸯。
托身在清禁，和鸣君子旁。
人生会有别，孤翼忽南翔。
顾此同林鸟，安知天路长。
平生志慷慨，何事独难忘。
本为四海人，岂得常相将。
丈夫重知己，万里同芬芳。
黾勉效贞亮，德辉在岩廊。
莫忧青蝇多，和璧贵善藏。
执手不能语，怅矣结中肠。





◇隐居贞白先生陶君碑

夫夜光结绿，非去箧之恒珍；逸羽翔鳞，岂园池之近玩。宁期心於远大？盖不知其所以然也。是以颖阳高蹈，洗耳於唐朝；汉阴贞栖，灭迹於周代。盛德风流，有自来矣。应期而曜质者，其在兹乎？先生名弘景，字通明，本冀州平阳人也。其先自帝尧陶唐氏之後胤，尧治冀州平阳，故因居止。龙马见五色之符，钦明表八彩之瑞。光宅於天下，允厘於庶职。洪源尤远，系绪绵长。汉兴，陶舍为高祖右司马。子青翟，位至丞相。後至汉末南渡，始居丹阳。七世祖睿，仕吴为镇南将军、荆州刺史。祖降，宋南中郎参军事。父贞宝，司徒建安王国侍郎。并立履清约，博涉文史。先生含元精之和气，蓄陵飙之雅姿，兼宣七善，总修九德，行仁蹈义，岳峙渊亭，墙仞无以睹，清浊不能测，道风与星汉同高，胜气与烟霞其远。六岁便解书，能属文。七岁读《孝经》、《毛诗》、《论语》数万言。曼倩幼习典坟，公干少诵诗赋，方之於古，彼有多惭。是以岐嶷流声，黄中著称。有乡人得葛洪《神仙传》，见淮南八公诸仙事，乃叹曰：读此书，便使人有凌云之气。於是寝兴讽诵，晨夜不辍。年二十七，为宜都王侍读，总知管记事。榜道求贤，焚林招士，朝难其选，是曰得人。阮之书记，不足扶衡；孙楚之才辞，何以捧毂。齐代好治宫室，方修苑囿，青溪旧观，便就起筑。仍奏表上颂，辞事兼美，迈彼乐职之篇，逾乎景福之制。帝省览久之，益以为善，除奉朝请。恪居官次，夙夜惟寅。春朝秋请，是谓朴者也。先生本不希荣，常欲辞退。乃与亲友书曰：畴昔之意，不愿处人间，年登四十，志毕山薮。今三十六矣，时不我借，知几其神乎无为自苦。明年，遂拜表解职。抽簪东都之外，解组北山之阳。同稷丘之栖真，慕留侯之却粒。便具舟楫，永言东迈。朝廷锡问，时贤饯别，祖以二疏，招兹四皓，超然轻举，异世同符。尔乃杖策孤征，游践山岳。既而到于句容，登於茅岭，以此地神仙之宫府，灵异之栖托，往不能返，遂卜居焉。先生曰：夫子云：隐居以求其志，行义以达其道。吾闻其语，未见其人。我今义通无复其一，请同求志之业。故自称隐居，亦犹稚川之抱朴，士安之玄晏。倚岩栖隐，依林遁迹；交柯结宇，划径为门。悬崖对溜，悲吟灌木；深壑绝（《艺文类聚》作危。）峭，组织烟霞。枕石漱流，水禽无挠；采药耦耕，野兽不乱。逍遥闲旷，放浪陵山；嗒然若丧，确乎难拔。属齐末道消，天命既否；水斗谷洛，地震由辰。先生静思冥数，预识微兆，於是近远书问，悉皆杜绝。昔乃闻之夏甫，今则见之先生。我大梁休运应期，受天明命，三辰开朗，四海宁宣。先生奉表称庆，於是信问复通。天监以来，常有敕旨，供给药饵，不乏岁时。渥泽湛恩，莫之与比。先生七年暂游南岳。兹山也，譬风之地轴，若昆陵之天镇，八桂傍临，九纯闲设，树有琅干，草生车骑，遗世独往，是用忘归。一十年，有敕遣左右司徒惠明徵还先生茅山，别给廨宇。轩后之降精天老，汉帝之致礼河宗，况於兹日，弗能尚也！养志山阿，多历年所。摄生既善，冥祥亦降。猛兽不据，魑魅莫逢。庭无荆棘，远同阙里；阶吐神泉，迳动疏勒。於是羽人徘徊，仙客上下，鸾凤游集，芝英丰润，大造佛像，爰及写经，起塔招僧，备诸供养。自誓道场，受菩萨法，梦登七地，又得嘉名。具以启间，蒙敕许可。葛玄之梦见开士，朱鸾之远望尊仪，何以拟兹通感，匹此徵应？以大同三年岁次景辰三月壬寅朔十二日癸丑告别年化，春秋八十有一。天子嗟惜，储皇轸悼。有诏称誉，追赠中散大夫，谥曰贞白先生。礼也。以其月十四日窆于丹阳郡句容县雷平山。若轩辕之葬衣冠，如王乔之藏舄，化於兹日，可得偶焉。先生器宇凝深，思识精赡，含章贞吉，不修廉隅，年将中寿，匪逾於矩，眉目疏朗，仪貌鲜洁，实亡劝沮，多行德惠，恪惜光景，爱好坟、籍，笃志励节，白首弥至。若乃淮南鸿宝之诀，陇西地动之仪，太一、遁甲之书，、九章历象之术，幼女、银钩之敏，允南、风角之妙，太仓、素问之方，中散琴操之法，咸悉搜求，莫不精诣。爰及卞射荀基，苏卜、管筮，一见便晓，皆不用心。张华之博物，马钧之巧思，刘向之知微，葛洪之养性，兼此数贤，一人而已。门人恒法等，慕遥风於缑氏，绘遗像於桥阳，勒玄碑而相质，腾绛霄之流芳。乃为铭曰：

留舄表化，弃剑凝神。徘徊紫气，照耀丹鳞。厥迹犹在，馀风可遵。谁其嗣此，渊哉淑人！高行迈种，盛德日新。朗犹悬镜，郁似贞筠。身以弘道，行不违仁。昔游缨绶，颉颃晋绅。厌乎匡救，劳彼问津。亦既解组，乃袭山巾。远寻丘壑，高蹈风尘。情无缅世，隐不隔真。结宇依岩，贞栖茂草。水玉留年，华精却老。乃有令问，兼斯寿考。泉过危庭，峰临窈洞。露凝兰阶，云生桂栋。日斜栏席，花落窗瓮。尚平未反，王孙不施。海桑交易，陵谷贸迁。丰碑有树，遗烈无骞。（《文苑英华》八百七十三，又略见《艺文类聚》三十七。）


陈尧佐


尧佐字希元，阆中人。生于乾德元年（963）。端拱元年（988）进士。历官同中书门下平章事、集贤殿大学士。以太子太师致仕。庆历四年（1044）卒，年八十二。赠司空兼侍中，谥文惠。有陈文惠愚丘集、潮阳编，不传。

踏莎行

二社良辰，千家庭院。翩翩又见新来燕。凤凰巢稳许为邻，潇湘烟暝来何晚。

乱入红楼，低飞绿岸。画梁时拂歌尘散。为谁归去为谁来，主人恩重珠帘卷。








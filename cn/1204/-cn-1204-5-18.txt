◎苏轼和马中玉词

东坡知杭州，马中玉成为浙漕。东坡被召赴阙，中玉席间作词曰："来时吴会犹残暑。去日武林春已暮。欲知遗爱感人深，洒泪多于江上雨。 欢情未举眉先聚。别酒多斟君莫诉。从今宁忍看西湖，抬眼尽成肠断处。"东坡和之，所谓"明朝归路下塘西，不见莺啼花落处"是也。中玉，忠肃亮之子，仲甫犹子也。［玉照新志］


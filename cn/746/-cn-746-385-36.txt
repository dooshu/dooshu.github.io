卷385_36【寒食内宴二首】  张籍

朝光瑞气满宫楼，彩纛鱼龙四周稠。

廊下御厨分冷食，殿前香骑逐飞球。

千官尽醉犹教坐，百戏皆呈未放休。

共喜拜恩侵夜出，金吾不敢问行由。

城阙沈沈向晓寒，恩当令节赐余欢，瑞烟深处开三殿，春雨微时引百官，宝树楼前分绣幕，彩花廊下映华栏。

宫筵戏乐年年别，已得三回对御看。


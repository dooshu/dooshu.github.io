在寻阳非所寄内





《后汉书·陈蕃传》：或禁锢闭隔，或死徙非所。《晋书·曹摅传》：狱有死囚，岁夕，摅行狱，愍之，曰：“卿等不幸，致此非所。”后人以囹圄为“非所”，本此。刘长卿有《非所留系闻长州军笛声》，亦用其字。



闻难知恸哭，行啼入府中。多君同蔡琰，流泪请曹公。[一]知登吴章岭，[二]昔与死无分。崎岖行石道，[三]外折入青云。相见若悲叹，哀声那可闻!

[一]《后汉书》：陈留董祀妻者，同郡蔡邕女也，名琰，字文姬。祀为屯田都尉，犯法当死，文姬诣曹操请之。时公卿名士及远方使驿坐者满堂，操谓宾客曰：“蔡伯喈女在外，今为诸君见之。”及文姬进，蓬首徒行，叩头请罪，音辞清辩，旨甚酸哀，众皆改容。操曰；“诚实相矜，然文状已去，奈何?”文姬曰：“明公厩马万匹，虎士成林，何惜疾足一骑，而不济垂死之命乎?”操感其言，乃追原祀罪。



[二]《江西通志》：吴章山，在九江、南康二府之界，西去九江府城三十里，南去南康府城四十五里，与庐山相接，岭路峻隘。宋孔武仲《吴章岭诗》云：“庐山北转是吴章，岩草纷纷静有香。”或云：昔有吴章者居此，故名。或谓吴障山，以其为吴之障也。周必大《泛舟游山录》：上吴章岭，乱石聱牙，颇亦险峻。岭嵴分江东、西两路界，过界便见五老峰，是为山南。



[三]《韵会》：“崎岖，山险也。”






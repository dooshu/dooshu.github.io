●卷九十九　宗庙考九

○祭祀时享

◎亲飨太庙别庙行礼仪注

△誓戒

如绍兴修立《郊祀誓戒仪注》，惟不置郊社令。誓文曰："今年七月十四，皇帝为登宝位亲行朝享太庙、别庙，各扬其职，其或不恭，国有常刑。"

△致斋

皇帝散斋七日於别殿，致斋三日於斋殿。至行礼日，自斋殿诣太庙，馀如《郊祀仪注》。

△陈设

并同郊祀前一日朝享太庙礼，惟不设四方客使次及陈诸州岁贡，并实俎不以牛，止用羊、豕。

△省牲器

仪注如绍兴十三年亲享。唯旧用未後二刻埽除庙内外，陈设祭器、币、篚，三刻省牲馔、鼎镬、乐器等。今用其日质明。

△车驾自斋殿诣太庙

其日，文武侍祠行事，执事、助祭官、宗室先诣太庙祠所，其从驾臣僚并服常服就次，有司进辇於斋殿，其从驾臣僚并俟从驾。次礼直官宣赞舍人引礼部侍郎奏请中严，少顷又奏外办。皇帝自内服履袍，诣斋殿，即御座。鸣鞭，行门禁卫、诸班亲从等诸司祇应人员以下各自赞常起居。次知客省事以下、枢密都承旨以下、入内内侍省都知以下、带御器械官应奉祇应通侍大夫以下、武功大夫以下及幹办库务文臣一班常起居。宣赞舍入赞：从驾臣僚并常起居（凡起居者，止奏"圣躬万福"）。次管军臣僚并常起居，该宣名即宣名（若得旨免起居，更不起居）。皇帝乘辇降自西阶，称：警跸。侍卫如常仪。出和宁门将至太庙，御史台、閤门分引文武助祭官、宗室，礼直官、赞者引行事执事官俱诣庙棂星门外立班再拜，奉迎讫，退（内巳奏起居，止奏"圣躬万福"）。皇帝乘辇入棂星门至大次，侍卫如常仪。皇帝降辇，入大次，帘降。舍人承旨敕群官各还次，以俟立班行礼。

△晨祼

并同郊祀前朝享太庙礼。但诸帝室既祼鬯後，礼仪使引皇帝至别庙后室前祼鬯，如上仪。

△馈食

并同郊祀前朝享太庙礼，惟无牛、鼎、俎。

△亚终献

△皇帝饮福

△神主入室

并同绍兴十三年《仪注》，唯饮福不用牛俎。

△车驾还内

臣僚、禁卫等起居迎驾，奏"圣躬万福"讫，以俟从驾还内，并如来仪。礼部郎中奏解严。宣赞舍人承旨敕群官各还次，将士各还其所。

◎太庙时享仪注

△时日

太常寺预於隔季以孟春择日享太庙、别庙，关太史局（孟夏、孟秋、孟冬并准此。若腊享，则预於隔季以季冬腊日享太庙、别庙）。太史局择日报太常寺（腊享，则以其日报太常寺），太常寺参酌讫，具时告散官。

△斋戒

前享十日，受誓戒於尚书省。其日五鼓赞，者设位版於都堂下。初献官在左，刑部尚书在右，并南向。亚、终献位於其南稍东，北向，西上（若冬享、腊享，则又设礼官位於终献之东，其揖位、省牲位、省馔位准此）。监察御史位於其西稍北，东向。兵部工部尚书、押乐太常卿光禄卿、押乐太常丞光禄丞位於其南稍西，北向，东上（凡设太常丞、光禄丞位，皆稍却）。奉礼协律郎、太祝、太官宫闱令位於其东，西向，北上。捧俎官、荐香灯官位其後。质明，赞者引行事执事官就位立定，礼直官引初献降阶就位。礼直官赞"揖"。在位者对揖。初献搢笏，读誓文，云："某月某日孟春，荐享太庙、别庙（夏云孟夏，秋云孟秋，冬云孟冬，腊享云季冬腊享），各扬其职，不共其事，国有常刑。"读讫执笏。礼直官赞奉礼协律郎、太祝、太官宫闱令以下先退，馀官对拜。乃退。散斋七日，治事如故，宿於正寝，不吊丧、问疾、作乐、判书刑杀文书、决罚罪人及与秽恶。致斋三日（光禄卿丞、太官令斋一日），二日於本司（宗室於睦亲宅都厅，如相妨即於宗学。馀官无本司者，并於太庙斋坊，质明至斋所）。唯享事得行，其馀悉禁。前享一日质明，俱赴祠所斋宫，官给酒馔，享官已斋而阙者，通摄行事。

△陈设

前享三日，仪鸾司设馔幔於东神门外别庙，馔幔於本庙（每室馔幔各一。若冬享，则设配享功臣次於殿下横街之南，东西相向，每室配享功臣各为一次。若腊享，则设七祀次一，於横街之北道西，东向）。前二日，有司牵牲诣祠所。前一日，宫闱令帅其属埽除庙之内外，太常设祭器（凡设祭器皆藉以席，笾、豆又加巾盖），以俟告洁（既毕，权彻）。有司陈牲於东神门外当门西向，祝史各位於牲後，太常设省位於牲西。三献官在道南，北向，兵部工部尚书、押乐太常卿光禄卿、押乐太常丞光禄丞、奉礼协律郎、太祝、太官宫闱令在道北，南向，俱西上（凡设押乐太常丞以下位皆稍却，若享日则不设光禄卿丞、宫闱令位）。监察御史於兵部尚书之西少北。太常陈礼馔於东神门外却东道北，南向，设省馔位版於礼馔之南。三献官在南，北向，西上；监察御史在西，东向；兵部尚书、押乐太常卿光禄卿、押乐太常丞光禄丞、奉礼协律郎、太祝、太官宫闱令在东，西向，北上。捧俎官、荐香灯官在其後。太常设登歌之乐於太庙、别庙殿上前楹间却南，北向；设宫架於太庙庭中，立舞表於酇缀之间。享日丑前五刻，礼直官、赞者、诸司职掌各服其事。宫闱令入殿开室整拂神幄，帅其属埽除，铺筵在室内北墉下，南向，几在筵上，如常仪。太常陈币、篚各於神位前之左（币以白一），祝版各於神位之右，置於坫次，祭器实之。每室左二十有六笾，为四行，以右为上；右二十有六豆，为四行，以左为上。俎二，一在笾前（实以羊腥七体），一在豆前（实以豕腥七体，其载如羊）。又俎六，在豆右，为三重，以北为上（第一重实以羊、豕首各一。第二重实以羊腥肠、胃、肺，离肺一在上端，刌肺三次之，肠三、胃三又次之，一实以豕腥肤九横载，第三重，一实以羊熟肠、胃、肺，一实以豕熟肤，其载如腥。皆羊在左，豕在右）。登一，在笾豆间（实以太羹）。鉶三，在登前（实以羹，加笔滑）。簠八、簋八，在笾豆外二俎间，簠在左，簋在右（簠实以稻、梁，梁在稻前。簋实以黍、稷，稷在黍前）。登一，在笾之左（实以肝膋）。槃一，在室户外稍东（实以毛血）。炉炭於室户外之左稍前置萧蒿於篚。设樽罍於殿上，为二重，著樽二，加勺幂为上樽（一实元酒，一实醴齐，初献酌之）。壶樽二，加勺幂（一实元酒，一实盎齐，亚、终献酌之）。春夏设鸡彝一，并舟，在著樽之右（实以郁鬯，初献酌之。秋冬腊享，则设斚彝），加勺幂。又设鸟彝一，并舟，在著罍之右（实以明水，秋冬腊享则设黄彝）；太樽二（一实泛齐，一实醴齐），山樽二（一实盎齐，一实醍齐），牺樽二（一实沈齐，一实事酒），象樽二（一实昔酒，一实清酒），罍皆实以明水，俱北向，西上，皆加幂。设而不酌。爵坫三，在樽之前。太常设烛於神位前（若冬享，设配享功臣位於殿下横街之南次内，若腊享，则设七祀司命、户、灶、中霤、门、厉、行於横街之上次内，皆太常设，神位席本庙设，神位版太常设，祭器实之）。又设俎二於东神门外每室馔幔内，洗二於东阶下直东霤，北向（盥洗在东，爵洗在西）。罍在洗东，加勺，篚在洗西南，肆实以巾（若爵洗之篚，则又实以珪瓒，及别庙则实以璋瓒）。执罍篚者位其後（若冬、腊二享，则又设礼官盥洗位一，於从祀神位前）。又设揖位於东神门外，如省牲位（唯不设光禄卿丞、捧俎官、荐香灯官、宫闱令位）。开瘗坎於太庙、别庙殿西阶之东方，深取足容物。南出陛设望瘗位於太庙瘗坎之南，如省馔之位（唯不设光禄卿丞、太官令、捧俎官、荐香灯官、宫闱令位。若腊享，则积七祀燎柴於西神门外）。又设三献官席位於殿下东阶之东南，西向，南上（若冬享、腊享，则又设礼官位於终献之北）。兵部、工部尚书於其南，西向，北上。监察御史、押乐太常丞席位於殿庭之南，北向；奉礼协律郎、太祝、太官令位其後，俱西上。光禄卿席位於监察御史之东，北向；又设监察御史位於殿上前楹西架，东向；奉礼郎、太祝在东，西向，北上。押乐太常丞於乐偹之北，太官令於酌樽所，俱北向。协律郎位二，一於太庙殿上前楹间稍西，一於宫架西北，俱东向。押乐太常卿位於宫架北，北向。

△省牲器

同郊祀前朝享太庙礼。

△晨祼

享日丑前五刻（行事，春冬用丑时七刻，夏秋用丑时一刻），祠祭官引宫闱令入诣殿庭，北向立，祠祭官曰："再拜"。宫闱令再拜。升殿开室，整拂神幄，帅其属埽除，退就执事位。次引荐香灯官入诣殿庭，北向立（凡宫闱令，荐香灯、捧俎官行事，皆祠祭官引），祠祭官曰："再拜"，荐香灯官再拜升殿各就执事位。次乐正帅工人二舞入就位（太庙、别庙登歌工人俟监察御史点阅讫，升西阶，各就位）。次太官令光禄丞帅其属实馔具，毕，光禄丞还斋所。次引光禄卿入诣殿庭席位，北向立，赞者曰："再拜。"光禄卿再拜，升殿点视礼馔毕。次引监察御史升殿点阅陈设，纠察不如仪者（凡点视及点阅，皆先诣僖祖室，以至次室及别庙）。光禄卿还斋所，馀官各服祭服。次引行事执事官诣东神门外揖位立定，礼直官赞："揖。"次引押乐太常卿、太常丞、协律郎，次引监察御史、奉礼郎、太祝、太官令入就殿下席位。北向立。次引初献、兵部工部尚书、亚终献入就殿下席位，西向立（若冬享、腊享则引礼官）。祠祭官於殿上赞："奉神主"。次引荐香灯官入室，搢笏，於祏室内奉帝主，设於座（奉神主诣神幄内，於几後启匮，设於座，以白罗巾覆之），执笏，退复执事位。次引宫闱令奉后主，奉别庙，宫闱令奉后主如上仪（以青罗巾覆之）。退复执事位。祠祭官於殿上赞："奉神主讫。"礼直官稍前，赞："有司谨具，请行事。"赞者曰："再拜"。在位者皆再拜。次引监察御史、押乐太常卿、太常丞、奉礼协律郎、太祝、太官令各就位立定（太官令就僖祖位尊彝所）。次引初献诣盥洗位，北向立，搢笏，盥手，帨手，执笏；诣爵洗位，北向立，搢笏，洗瓒，授执事者，执笏，升殿诣僖祖室樽彝所，西向立。执事者以瓒授初献，初献搢笏，跪，执瓒。执彝者举幂。太官令酌郁鬯，讫，先诣宣祖室尊彝所，北向。初献以瓒授执事者，执笏，兴，诣僖祖室神位前，北向立，搢笏，跪。次引奉礼郎，搢笏，西向跪。执事者以瓒授奉礼郎，奉礼郎奉瓒授初献，初献执瓒，以鬯祼地，奠讫，以瓒授执事者。次执事者以弊授奉礼郎，奉礼郎奉币授初献，执笏，兴，先诣宣祖室神位前，西向立。初献受币，奠讫，执笏，俯伏，兴，出户外，北向再拜。次诣宣祖室、太祖室、太宗室、真宗室、仁宗室、英宗室、神宗室、哲宗室、徽宗室、钦宗室。次降西侧阶诣别室。升西阶诣懿节皇后室、安穆皇后室、安恭皇后室，祼鬯，奠币，并如上仪，讫，降东侧阶，由东廊俱复位立。协律郎跪，俯伏举麾，兴。工鼓柷，宫架作《兴安之乐》、《孝熙昭德之舞》九成，偃麾，戛敔，乐止（凡乐，皆协律郎跪，俛伏举麾，兴。工鼓柷而後作，偃麾戛敔而後止）。既晨祼，荐香灯官入，取毛血奠於神座前。别庙以太祝、太官令取肝，以鸾刀制之，洗於郁鬯，贯之以膋，燎於炉炭。荐香灯官以肝膋入，诏神於室。别庙以太祝。又出，以隋祭於室户外之左，三祭於茅苴，退复位。

△馈食

享日，有司帅进馔者诣厨，以匕升羊实於一俎（肩、臂、臑在上端。肫、胳在下端。正脊一、直脊一、横脊一、长胁一、短胁一、代胁一，皆二骨，以并在中）。次升豕如羊，实於一俎（每室羊、豕各一俎）。入设於馔幔内，俟初献。既升祼讫，捧俎官及执事者捧俎入诣西阶下，北向，北上。次引兵部、工部尚书诣西阶下，搢笏，捧俎（兵部奉羊，工部奉豕），升殿，宫架《丰安之乐》作，诣僖祖神位前，北向跪奠，先荐羊，次荐豕，各执笏，俛伏，兴。有司入设於豆右肠、胃、肤之前（羊在左，豕在右）。次诣每室奉俎，并如上仪，乐止。次诣别庙奠俎，如前太庙之仪（唯登歌作《肃安之乐》）。降东侧阶，由东廊复位，初奠俎讫。次引荐香灯官取萧合黍稷擩於脂，燎於炉炭，当馈熟之时，荐香灯官取菹擩於醢，祭於豆间三；又取黍、稷、肺祭如初，俱藉以茅。别庙以太祝。退复位。次引太祝诣僖祖室前，东向立。次引初献再诣盥洗位，宫架《正安之乐》作（初献升降行止皆作《正安之乐》），至位，北向立，搢笏，盥手，帨手，执笏；诣爵洗位，北向立，搢笏，洗爵，拭爵，以授执事者，执笏升殿，乐止；登歌乐作，诣僖祖室酌樽所，西向立，乐止；登歌《基命之乐》作，执事者以爵授初献，初献搢笏，跪执爵。执樽者举幂。太官令酌著樽之醴齐讫，先诣宣祖室酌樽所，北向立。初献以爵授执事者，执笏，兴。入诣僖祖室神位前，北向立，搢笏，执事者以爵授初献，初献执爵祭酒，三祭於茅苴，奠爵，执笏，俛伏，兴，出户北向立，乐止。次太祝搢笏，跪读祝文，读讫，执笏，兴，先诣宣祖室户外东向立，初献再拜。次诣每室及诣别庙行礼，并如上仪（初献诣别庙，升降，登歌作《崇安之乐》。酌献行礼，登歌并作《歆安之乐》）。初献将降阶，登歌作，降阶，乐止。宫架乐作，复位，乐止。文舞退，武舞进，宫架作《正安之乐》，舞者立定，乐止。次引亚献诣盥洗位，北向立，搢笏，盥手，帨手。执笏，诣爵洗位，北向立，搢笏，洗爵，拭爵，以授执事者。执笏升殿诣僖祖室酌樽所，西向立，宫架作《武安之乐》、《礼洽储祥之舞》，执事者以爵授亚献，搢笏，跪执爵。执樽者举幂，太官令酌壶樽之盎齐，讫，先诣宣祖室酌樽所，北向立。亚献以爵授执事者，执笏，兴，诣僖祖室神位前，北向立。搢笏，跪，执事者以爵授亚献，亚献执爵，祭酒，三祭於茅苴，奠爵，执笏，俛伏，兴，出户外北向再拜。次诣每室并别庙行礼，并如上仪（亚、终献诣别庙酌献，登歌并作《嘉安之乐》）。初，亚献既入太室，引终献诣洗及升殿行礼，并如上献之仪，讫，俱降复位（若冬享，则俟终献将升次，引礼官诣盥洗位，搢笏，盥手，帨手。执笏，诣配享功臣神位前，搢笏，跪，执爵，三祭酒，奠爵，执笏，俛伏，兴，再拜。诣次位行礼，并如上仪，退，复位。若腊享，则俟终献将升次，引礼官诣盥洗位，搢笏，盥手，帨手。执笏，诣司命神位前，搢笏，跪，执笏，三祭酒，奠爵，执笏，俛伏，兴，少立；次引太祝进诣神位前，北向，搢笏，跪读祝文，读讫，执笏，兴，退，复位。礼官再拜，诣每位前行礼，并如分献配享功臣之仪，退复位）。次引太祝彻笾、豆（笾、豆各一，少移故处），登歌《恭安之乐》作（别庙《宁安之乐》），卒彻，乐止。次引宫闱令束茅，讫，俱复位。礼直官曰："赐胙。"赞者承传曰："赐胙，再拜。"在位者皆再拜。送神，宫架《兴安之乐》作，一成，止。祠祭官於殿上赞："奉神主入祏室。"次引荐香灯官搢笏，奉帝主入祏室（荐香灯官先捧匮置於神座，纳神主於匮，讫，捧入祏室），执笏，退，复位。次引宫闱令奉后主，并引别庙宫闱令奉后主入祏室，并如上仪。退，复位。祠祭官於殿上赞："奉神主入祏室讫。"次引初献、兵部刑部尚书、亚终献就望瘗位（若冬享、腊享，则又引礼官就望瘗位），有司诣室取币束茅苴於坎，次引监察御史、押乐太常丞、奉礼协律郎、太祝就望瘗位立定、礼直官曰："可瘗。"寘土半坎，本庙宫闱令监视（别庙殿下宫闱令监视）。次引初献以下诣东神门外揖位立，礼直官赞："礼毕。"揖讫，退（若腊享，则次引礼官诣西神门外七望燎位立，有司置祝版於燎柴焚讫，退）。太宫令帅其属彻礼馔，次引监察御史诣殿监视收彻，讫，还斋所。宫闱令阖户以降。太常藏祝版於匮。光禄卿以胙奉进，监察御史就位展视，光禄卿望阙再拜，乃退。

◎太庙荐新仪注

△陈设

前一日，有司设新物於太常卿斋所，至日以行事，设笾豆於每室户外，以新物实之（每室：孟春豆三，实以韭，葑、卵。仲春豆一，实以冰。季春豆三，实以筍、蒲、鲔鱼；笾一，实以含桃。孟夏豆三，实以彘肉、大小麦。仲夏豆二，实以雏鸡、黍；笾一，实以瓜。季夏笾二，实以菱、栗。孟冬豆一，实以雁。仲冬豆一，实以麕。季冬豆一，乃实之以鱼）。又设盥洗於阼阶下直东霤，北向。罍在洗东，加勺。篚在洗西南，肆实以巾。设太常卿席位於殿下东南，西向。

△省馔

前一日，祠祭官引宫闱令诣太常卿斋所，同视新物应馔者。有司诣厨省镬，以时帅其属临造。

△行事

荐新日，祠祭官引宫闱令先入，诣殿庭，北向立。祠祭官曰："再拜"，宫闱令再拜。升自西阶（凡行事、执事官升降，皆自西阶），开室（不出神主），帅其属扫除，退，就执事位次。有司实新毕，礼直官引太常卿常服入就殿下席位，西向立，赞："再拜"，太常卿再拜。次引诣盥洗位，北向立，搢笏，盥手，帨手，执笏，升殿诣僖祖室户外，搢笏，执事者以新物授太常卿，太常卿受新物，奉入，诣神位前，北向跪奠，执笏，俛侯，兴，出户外，北向再拜。次诣宣祖室、太祖室、太宗室、真宗室、仁宗室、英宗室、神宗室、哲宗室、徽宗室、钦宗室、别庙懿节皇后室、安穆皇后室、安恭皇后室、行礼并如上仪。降，复位，少立，退。宫闱令阖户，降退。

◎郊祀大礼前二日朝献景灵宫行礼仪注

△陈设

前朝献三日，仪鸾司设大次於斋殿；又设文武侍臣次於大次之前，随地之宜；行事助祭官、宗室及有司次於宫之内外，各随地之宜；设东方、南方客使次於文官之後，西方、北方客使次於武官之後；又设馔幔於殿门外，随地之宜。前二日，郊社令帅其属埽除宫之内外。太常设燎炉於殿门之外，又陈登歌之乐於殿上前楹间稍南，北向；设宫架於殿门外，随地之宜；立舞表於酇缀之间。前朝献一日，奉礼郎礼直官设皇帝位版於阼阶上，西向；饮福位於圣像之西南，北向；望燎位於殿下之东，南向。赞者设亚、终献位於阼阶之东稍南，西向；大礼使左仆射於西阶之西稍南，东向（与亚、终献班相对）；行事户部礼部刑部尚书、吏部刑部侍郎、光禄卿、读册官、举册官、光禄丞於其西（光禄丞稍却）；执事官位又於其後；奉礼郎、抟黍、太祝、太社、太官令位於亚献之北，西向稍却；监察御史位二，於大礼使之北，东向，俱稍却。又设协律郎位二，一於殿上磬偹之西北，一於宫架西北，俱东向；押乐太常丞於登歌乐偹北，押乐太常卿位於宫架之北，良酝令於酌樽所，俱北向。又设文武助祭官、宗室位於行事执事官之南，东西相向。诸方客使位於殿门之外，随其方国。又设告洁位於殿门之外。设大礼使左仆射位於道西，东向，行事吏部户部礼部刑部尚书、吏部刑部侍郎、押乐太常卿、光禄卿、读册官、举册官、押乐太常丞、光禄丞、奉礼协律郎、抟黍、太祝、郊社太官令位於道东，西向，北上（押乐太常丞以下位稍却）。监察御史位於尚书之右，异位稍却。光禄陈礼馔於殿门内，在北，南向。太常设省馔位版於礼馔之南。大礼使左仆射在南，北向，西上。监察御史位二，在西，东向。行事吏部户部礼部刑部尚书、吏部刑部侍郎、押乐太常卿、光禄卿、读册官、举册官、押乐太常丞、光禄丞、奉礼协律郎、抟黍、太祝、郊社太官令在东，西向，北上。礼部帅其属设祝册案於殿上之西，司樽彝帅其属设玉币篚於酌樽所。次设笾、豆、簠、簋之位於圣像前，左十有一笾，右十有一豆，俱为三行；俎一在笾前，簠一、簋一在笾豆外，簠在左，簋在右。又设樽罍之位，著樽二，壶樽二，皆有罍，加勺幂为酌樽。太樽二、山樽二、牺樽二、象樽二，皆有罍，加幂，设而不酌，并在殿上稍南，北向，西上。又设笾、豆、簠、簋、俎各一於馔幔内。设御盘〈匚拖，去“扌”〉於阼阶上，并供进盘〈匚拖，去“扌”〉、帨巾内侍坐，并於皇帝版位之後，分左右（奉盘者北向，奉〈匚拖，去“扌”〉及执巾者南向）。又设亚终献盥洗爵洗、於其位之北（盥洗在东，爵洗在西），罍洗在东，加勺，篚在洗西南，肆实以巾（若洗爵之篚，则又实以爵）。执罍、篚者各位於其後。朝献日行事前，太常府卿帅其属陈币於篚（币苍）；少府监帅其属入陈礼神之玉，置於圣像前（玉以四圭，有邸）；光禄卿帅其属入实笾、豆、簠、簋（笾三行，以右为上。第一行形盐在前，黎、糗饵次之，第二行榛实在前，乾桃、乾橑、乾枣次之；第三行菱在前，芡、栗、乾柿次之。豆三行，以左为上。第一行芹菹在前，筍菹、菁菹、葵菹次之；第二行，韭在前，面筋、松脯、齑脯次之；第三行〈拖，中“扌改食”〉食在前，瓜齑酱次之。簋实以黍，簠实以稻）；太官令帅其属入实俎（笾前之俎，实以乳饼）。良酝令帅其属入实樽（著樽二，一实元酒，一实醴齐，皇帝酌之。壶樽二，一实元酒，一实盎齐，亚、终献酌之。太樽二，一实泛齐，一实醴齐。山樽二，一实盎齐，一实醴齐。牺樽二，一实沈齐，一实事酒。象樽二，一实昔酒，一实清酒，并设而不酌。凡罍之实，各视其樽）。有司设神御殿礼馔及供奉之物，如常仪。太常设烛於圣像前，又设大礼使以下行事执事官揖位於殿门外，如告洁之位。仪鸾司设神位版幄，又设册幄於殿门外，各随地之宜。

△省馔

前朝献一日质明，太社令帅其属埽除宫之内外讫，司樽彝帅执事者以祭器入设於位（凡设祭器皆藉以席，笾、豆又加巾盖）。太府卿、少府监入陈玉币（告洁毕，权彻）。少顷，礼直官、赞者分引大礼使以下并常服诣殿门外告洁位，礼直官赞揖讫，赞揖者引押乐太常卿入行乐架（凡亚、终献行事，皆礼直官、太常博士引。大礼使执政官行事，皆礼直官引。馀官皆赞者引）。次引礼部尚书入，升自西阶，视涤濯（凡行事、执事官升降，皆自西阶。内应奉官并执事祇应人，各随应奉阶升降）。次引左仆射申视涤濯。执事者皆举幂，曰："洁。"俱退，复位。礼直官稍前，曰："告洁毕，请就省馔位。"揖讫，引大礼使以下各就位，礼直官赞："揖。"有司省馔具毕，礼直官赞："省馔毕"，揖讫，俱还斋所。次引礼部尚书诣厨视濯溉。次引刑部尚书诣厨实镬水，刑部侍郎增沃镬水，协律郎展视乐器，乃还斋所。晡後，太社令帅其属埽除宫之内外，学士院以祝册授通进司，进御书讫，降付尚书礼部。

△车驾自大庆殿诣景灵宫

朝献日，文武侍祠行事助祭之官、宗室（非从驾者）先诣景灵宫祠所，次礼直官宣赞舍人引礼部侍郎诣大庆殿奏请"中严"。少顷，又奏"外办"。皇帝服履袍诣大庆殿，鸣鞭。行门禁卫、诸班亲从等诸司祇应人员以下各自赞常起居。次知客省事以下、枢密都丞旨以下、知内侍省事以下、御带器械官应奉祇应通侍大夫以下、武功大夫以下及幹办库务文臣一班常起居。候皇帝即御座，从驾宰执、使相以下一班，次管军臣僚，并常起居（若得旨免起居，更不起居）。皇帝乘舆，鸣鞭，出行宫北门，将至景灵宫，御史台、太常寺、閤门分引文武侍祠行事执事助祭之官、宗室於宫棂星门外立班再拜，奏御讫，退（已起居者，止奏："圣躬万福。"皇帝乘舆将及门，从驾宰执事从等系行事前导者先退。各朝祭服）。皇帝乘舆入棂星门，至大次，降舆以入，帘降侍卫如常仪，以俟行事。

△奉玉币

朝献日，未行事前，诸行事及助祭之官各服其服。太祝奠册於案。太府卿、少府监入陈玉币。光禄卿入实笾、豆、簠、簋。太官令入实俎。良酝令入实樽、罍。乐正帅工人二舞以次入，与执樽、罍、篚、幂者各就位。次御史台、太常寺、閤门宣赞舍人分引文武助祭官及宗室、客使入，就位。次礼直官、赞者分引大礼使以下行事、执事官诣殿门外揖位立，礼直赞"揖"，讫，先引监察御史按视殿之上下，纠察不如仪者，降阶，就位。次引大礼使以下各入，就位。次礼仪使、枢密院官、太常卿、閤门官、太常博士、礼直官分立於大次外左右。次引礼部侍郎诣次前奏请"中严"。少顷，又奏"外办"。符宝郎奉宝陈於宫架之侧，随地之宜。礼仪使当次前俛伏跪奏："礼仪使臣某言，请皇帝行事。"奏讫，俛伏，兴，还侍立（礼仪使奏礼毕，准此）。帘卷，皇帝服衮冕以出，侍卫如常。礼仪使以下前导，至殿门外，殿中监跪进大圭。礼仪使奏请执大圭。前导皇帝入自正门（侍卫不应入者，止於门外）。协律郎跪，俛伏举麾，兴，工鼓柷，宫架《乾安之乐》作（皇帝升降行止，皆奏《乾安之乐》），至阼阶下，偃麾戛敔，乐止（凡乐，皆协律郎跪，俛伏举麾，兴，工鼓柷而後作，偃麾戛敔而後止）。升自阼阶，大乐使从（皇帝升降，大礼使皆从），登歌乐作（左右侍卫之官，量人数从升）。至版位，西向立，乐止。礼仪使以下分左右侍立（凡行礼，皆礼仪使、枢密院官、太常卿、閤门官、太常博士、礼直郎前导，至位，分立於左右）。礼仪使前奏："有司谨具，请行事。"宫架作《大安之乐》、《发祥流庆之舞》，俟乐作三成，止。先引左仆射、吏部尚书侍郎升诣圣祖座前立，左仆射、吏部尚书俱西向，北上。吏部侍郎东向。乐作六成，乐止。礼仪使奏请再拜，皇帝再拜。赞者曰："再拜"，在位官皆再拜。内侍取玉币於篚，立於樽所。又内侍各执盘〈匚拖，去“扌”〉、帨巾以进，宫架乐作。礼仪使奏请皇帝搢大圭，盥手。内侍进槃〈匚拖，去“扌”〉，沃水，皇帝盥手。内侍进巾，皇帝帨手，讫。又奏请皇帝执大圭，乐止。礼仪使前导，登歌《灵安之乐》作，殿中监跪进圭。礼仪使奏请搢大圭，执镇圭，前导皇帝诣圣祖座前北向立。内侍先设缫藉於地，礼仪使奏请跪奠镇圭於缫席，执大圭，俛伏，兴。又奏请搢大圭，跪。内侍加玉於币，以授吏部尚书，吏部尚书以授左仆射，左仆射西向跪以进。礼仪使奏请受玉币。皇帝受奠讫，吏部侍郎东向跪受以兴，进奠於圣像前。左仆射、吏部侍郎权於殿上稍西东向立。吏部尚书降，复位。礼仪使奏请执大圭，俛伏，兴。又奏请再拜。皇帝再拜。讫，乐止。礼仪使奏前导皇帝还版位，登歌乐作，至位，西向立，乐止。内侍举镇圭缫藉，以镇圭殿中监，以授有司。

△荐馔

朝献日，太官令以馔实於俎及笾、豆、簠、簋，陈於馔幔内，东西相向（俎实以乳饼，笾实以粉餈，豆实以糁食，簠实以梁，簋实以黍稷）。俟皇帝升奉玉币讫，还位，乐止。次引礼部尚书诣馔所，执笾、豆、簠、簋以入；户部尚书诣馔所，奉俎以入，太官令引入正门，宫架《吉安之乐》作，设於西阶下，北向，北上，奉俎者在南。次引礼部尚书搢笏，执笾、豆、簠、簋；户部尚书搢笏，奉俎以升，执事者各迎於阶上。礼部尚书奉笾、豆、簠、簋於圣像前，北向跪奠讫，执笏，俛伏，兴。有司设笾於糗饵前，豆於酱前，簠於稻前。簋於黍前次户部尚书奉俎於圣像前，北向跪奠讫，执笏，俛伏，兴。有司设於豆前，乐止。俱降，复位。次引左仆射、吏部侍郎诣圣祖座前立，左仆射西向，吏部侍郎东向。次引吏部侍郎奉爵升诣皇帝版位前，北向立。内侍各执盘〈匚拖，去“扌”〉、帨巾以进，宫架乐作，礼仪使奏请皇帝搢大圭，盥手。内侍进盘〈匚拖，去“扌”〉，沃水，皇帝盥手。内侍进巾，皇帝帨手讫，又奏请皇帝洗爵。吏部侍郎进爵，内侍进巾，皇帝拭爵讫，乐止。又奏请执大圭。登歌《祖安之乐》作，吏部侍郎受爵，奉爵诣酌樽所，东向立。执樽者举幂，良酝令酌著樽之醴齐。礼仪使前导皇帝诣圣祖座前，北向立，礼仪使奏请搢大圭，跪。吏部侍郎以爵授左仆射，左仆射西向跪以进。礼仪使奏请执爵进酒，再进酒，三进酒，俱以爵授吏部侍郎。吏部侍郎东向跪受爵，置於圣祖座前。礼仪使奏请执大圭，俛伏，兴。又奏请皇帝少立。乐止。左仆射以下俱复位。举册官搢笏跪，举祝册；读册官搢笏，东向跪读册文。读讫，奠册，各执笏兴，俱降，复位。礼仪使奏请再拜。皇帝再拜，讫，礼仪使前导皇帝还版位，登歌乐作，至版位，西向立，乐止。文舞退，武舞进，宫架《正安之乐》作，舞者立定，乐止。礼直官太常博士引亚献诣盥洗位，北向立，搢笏，盥手，帨手，执笏诣爵洗位，北向立，搢笏，洗爵，拭爵，以爵授执事，执笏升诣酌樽所，东向立。宫架作《冲安之乐》、《降真观德之舞》。执事者以爵授亚献，亚献搢笏跪执爵。执樽者举幂。太官令酌壶樽之盎齐。亚献以爵授执事者，执笏，兴。诣圣祖座前北向，搢笏跪。执事者以爵授亚献，亚献执爵三进酒，执笏，俛伏，兴，少退，北向再拜，讫，乐止。降复位。初，亚献行礼将毕，礼直官太常博士引终献诣洗及升殿酌献，并如亚献之仪，讫，降复位。初，终献既升献，户部、礼部尚书升诣殿西，东向立。次引殿中监、太祝、太官令诣饮福东向立。奉豆及爵酒者各立於其後。礼仪使奏请诣饮福位，前导皇帝，登歌乐作，将至位，乐止。又登歌《报安之乐》作，皇帝至饮福位，北向立。尚酝奉御樽执诣酌樽所，良酝令酌上樽福酒各置二樽，尚酝奉御酌福酒，殿中监西向奉以立。礼仪使奏请再拜，殿中监跪以爵酒进。礼仪使奏请搢太圭，跪受爵，祭（酒三祭於地）。啐酒，奠爵，殿中监跪受爵以兴。太官令取黍於簋，抟以授太祝，太祝受以豆，东向跪以进。皇帝受豆奠之，太祝乃受以兴，降，复位。次殿中监再跪以爵酒进。礼仪使奏请受爵，饮福酒，奠爵。殿中监受虚爵以兴，以授尚酝奉御执事者，俱降，复位。礼仪使奏请执大圭，俛伏，兴。又奏请再拜，皇帝再拜，乐止。礼仪使前导皇帝还版位，登歌乐作，至版位，西向立，乐止。次引礼部尚书诣圣像前彻笾豆，次户部尚书彻俎，笾豆、俎各一，俱少移故处，登歌《吉安之乐》作，卒彻，乐止。礼部、户部尚书降，复位。礼直官曰"赐福酒"，行事助祭官拜。赞者承传曰"赐福酒，再拜"在位官皆再拜。送神，宫架《太安之乐》作，一成，止。

△望燎

《太安之乐》毕，礼仪使奏请诣望燎位，前导皇帝诣望燎位，登歌乐作。降自阼阶，乐止。宫架乐作，至位，南向立，乐止，初赐福酒，再拜，讫。吏部侍郎帅太祝执篚进诣圣祖座前，取玉币、祝册。执事官以俎载黍稷饭及爵酒，降阶，置於柴上，礼直官曰"可燎"，东西各以炬燎半柴。礼仪使奏礼毕，前导皇帝还大次，宫架乐作，出门外，礼仪使奏请释大圭，殿中监跪受大圭，以授有司。侍卫如常仪。皇帝至大次，乐止，礼部奏请"解严"。次引大礼使以下诣殿门外揖位立，礼直官赞"礼毕"，揖讫，退。宣赞舍人等分引文武助祭官及宗室、客使以次出。次引诸神御殿分献官及太祝各入就位，太祝在南，北向，分献官在东，西向（神御殿献官、太祝俱常服）。赞者曰"再拜"，在位官皆再拜。太祝升诣香案之西，东向立。次引分献官升诣香案前，北向立，搢笏，三上香，跪，执盏奠茶，三奠酒，执笏，俛伏，兴，少立。太祝跪读祝文，读讫以兴，举版置於案，降，复位。分献官再拜讫，降复位，退其後。南郊并如仪。

先公《遗老斋杂志》："景定庚申秋，大享明堂，以余为殿中监、进接圭官。明堂之礼，主上执大圭以行事，奠镇圭以礼神。圭之为性润滑，上所执处以锦缠之，供奉官则以脑子粉泽手，防滑坠也。二圭皆以中贵一员掌之，太常寺吏一人随直，皆在殿中监左右。上诣景灵宫，入思成门则跪进大圭，上执以行，至大次释圭，以授殿中监。入大次，暨奏中严、外办，卷帘，跪进如初。上执诣褥位，其时殿中监急趋祏室外奉镇圭以俟。须臾，上且至入室，礼吏喝云'搢大圭，执镇圭'。上既自搢於腰间，遂跪进镇圭，上受以奠於神币前。礼吏又喝云'执大圭'。上自腰间取以执，则殿中监急就神币前取镇圭入第二室。凡礼吏之引喝，殿中监之跪进，一如初室。至十三室，然後献礼毕，上执圭就褥位东向立，以俟亚、终献行礼。凡明堂行礼之日，设大次於殿廊，上入俟严办。设小次於殿门右，上还小次，以俟亚、终献行礼。然祖宗严禋帝祖，例不还小次，示恭勤也。上暮年有内迫之症，既还褥位，余方在室中，收镇圭以付，内侍实不在上前，忽闻有旨还小次，内侍於上手取圭以从，还，余方至。太常少卿赵与呵诘曰訔：'殿中监何在？'上还小次，无人接圭，余为震恐，因思惟有自劾待罪而已。礼吏曰：'祖宗时未尝还小次，此谓之非次还内，尊官若待罪，乃显上失，宜付之忘言。'余心是之，但从内侍取大圭，跪俟小次帘外而己。须臾，卷帘进圭。上执诣饮福受胙位授受行礼，既毕，复诣望瘗位。礼毕诣殿门，俟上至而後毕事。自初日朝献景灵宫，次日朝享太庙，又次日明堂殿行礼，皆如之。《礼》云：'凡执主器，执轻如不克'，况与人主相授受乎？其最可畏者，上将入门，跪进大圭，圭进讫，急趋旁侧立，恐妨天步之入也。上将出门，跪接，接讫，又急趋旁侧立，恐妨天步之出也。当是时，仓皇失措在俄顷间耳，非夫平日端庄敬惧者不在此选，朝廷盖重其人难其事云。"

右宋朝太庙、原庙祭礼，惟郊祀前亲享为盛，《仪注》已见於前。《遗老斋杂志》所书执圭一则，并附见於此。

◎四孟朝献景灵宫仪注

△斋戒

朝献前一日，皇帝斋於内殿，御崇政殿视事如故，唯不吊丧、问疾、作乐，有司不奏刑杀文书。其行事前，导官斋於本司，治事如故，唯不判书刑杀文书及行刑。

△陈设

前期，有司陈香案及供奉之物於圣祖天尊大帝、元天大圣后并诸帝后位前。仪鸾司设御幄於殿东庑，西向，设皇帝褥位於殿下东阶之东，西向，及铺设黄道僽褥并逐香案前褥位（内第二日，上诣後殿行礼）。

△朝献

其日质明，皇帝服履袍出内即御座，鸣鞭，行门禁卫、诸班亲从等诸司祇应人员已下，於崇政殿各自赞常起居。次从驾臣僚、并应奉前导陪位官、并管军於崇政殿起居，如閤门仪，讫，先退以俟从驾。俟皇帝自崇政殿乘辇，出行宫北门，将至景灵宫，侍臣前导及陪位官於景灵宫棂星门外殿门外迎驾，起居再拜，讫。次有司引陪位官先诣殿下北向立，礼直官太常博士、太常卿诣御幄前北向立。礼直官引侍臣二员升殿，诣圣祖天尊大帝香案前，东西相向对立（诸帝后御前，即引侍臣一员於香案前西向立，俟进接茶酒毕，止於殿上稍东，西向立）。陪位文武官入诣殿下北向立定，俟皇帝乘辇入棂星门，於东廊便门步至御幄。帘降，閤門官於東幄前相向立閤门报：班齐。礼直官太常博士引太常卿於御幄前俛伏跪奏，称："太常卿臣某言，请皇帝行朝献之礼。"奏讫，伏，兴（奏礼毕准此）。帘卷，太常卿、閤门官、太常博士、礼直官前导皇帝诣殿下褥位西向立（凡行礼，皆太常卿、閤门官、太常博士、礼直官前导，至位，即分立於左右）。太常卿奏请拜，皇帝再拜。赞者曰"拜"，在位官皆再拜。讫，前导官前导皇帝升自东阶，诣圣祖天尊大帝位香案前褥位北向立。内侍奉香，太常卿奏请上香，再上香，三上香。内侍以茶酒授侍臣，侍臣西向跪以进。又奏请皇帝跪进茶，进酒，再进酒，三进酒，以授侍臣，侍臣置於圣祖天尊大帝位前。又奏请俛伏，兴。又奏请拜，皇帝再拜。赞者曰"拜"，在位官皆再拜。讫，前导官前导皇帝降自东阶，诣殿下褥位，西向立。奏请拜，皇帝再拜。赞者曰"拜"，在位官皆再拜，讫，前导官前导皇帝还御幄，帘降。太常卿奏礼毕，讫，行事前导陪位官等先诣中殿，立班如前殿仪，俟皇帝诣中殿御幄，帘降。閤门报班齐，礼直官太常博士引太常卿於御幄前，俛伏跪奏，称："太常卿臣某言，请皇帝行朝献之礼。"奏讫，伏，兴（奏礼毕，准此），帘卷，太常卿、閤门官、太常博士、礼直官前导皇帝诣殿下褥位，西向立。太常卿奏请拜，皇帝再拜。赞者曰："拜"，在位官皆再拜。前导官前导皇帝升殿，诣宣祖皇帝位香案前褥位，北向立。内侍奉香，太常卿奏请上香，再上香，三上香。内侍以茶酒授侍臣，侍臣西向跪以进，又奏请皇帝跪一奠茶，奠酒，再奠酒，三奠酒，俛伏，兴。又奏请拜，皇帝再拜。赞者曰"拜"，在位官皆再拜。讫，次诣太祖皇帝、太宗皇帝、真宗皇帝、仁宗皇帝、英宗皇帝、神宗皇帝、哲宗皇帝、徽宗皇帝、钦宗皇帝神御神案前行礼，并如上仪，讫，前导官前导皇帝降自东阶殿下褥位西向立。奏请拜，皇帝再拜。赞者曰"拜"，在位官皆再拜，讫，前导官前导皇帝还御幄，帘降。太常卿奏礼毕，讫，陪位、行事、前导应奉官以次退，皇帝归斋殿以俟还内，如来仪。次日，皇帝自内乘辇入棂星门，将至宫门，就露屋降辇，步至斋殿，由後殿之後至後殿东廊御幄，以俟诣元天大圣后，次诣昭宪皇后、孝明皇后、懿德皇后、明德皇后、元德皇后、章穆皇后、章宪明肃皇后、章懿皇后、慈圣元献皇后、宣仁圣烈皇后、钦圣宪肃皇后、钦成皇后、钦慈皇后、昭慈圣献皇后、昭怀皇后、显恭皇后、显肃皇后神御香案前行礼，并如前殿、中殿之仪。

△第一日

其日质明，皇帝服靴、袍出内即御座，鸣鞭，行门禁卫、诸班亲从等诸司祇应人员以下於後殿各自赞起居。次从驾臣僚并应奉、前导、陪位官等先诣中殿立班，如前殿仪。俟皇帝诣中殿御幄，帘降，閤门报：班齐。礼直官太常博士引太常卿於御幄前俛伏跪奏，称："太常卿臣某言，请皇帝行恭谢之礼。"奏讫，伏，兴（奏礼毕，准此）。帘卷，太常卿、閤门官、太常博士、礼直官前导皇帝升诣殿上褥位，西向立。太常卿奏请拜，皇帝再拜。赞者曰"拜"，在位官皆拜。讫，前导官前导皇帝诣宣祖皇帝位香案前褥位，北向立。内侍奉香，太常卿奏请上香，再上香，三上香，内侍以茶、酒授侍臣，侍臣西向跪以进。又奏请皇帝跪奠茶酒，再奠酒，三奠酒，俛伏，兴。又奏请拜，皇帝再拜。赞者曰"拜"，在位官皆再拜。讫，次诣太祖皇帝、太宗皇帝、真宗皇帝、仁宗皇帝、英宗皇帝、神宗皇帝、哲宗皇帝、徽宗皇帝、钦宗皇帝神御香案前行礼，并如上仪，讫，前导官前导皇帝还褥位，西向立。奏请拜，皇帝再拜。赞者曰"拜"，在位官皆再拜，讫，前导官导皇帝还御幄，帘降。太常卿奏礼毕，讫，陪位、行事、前导、应奉官以次退。帝归斋殿以俟还内（依已降指挥，驾回入祥曦殿门）。

△第二日（淳熙九年，恭谢分作三日行礼，内第二日诣後殿元天大圣后并昭宪皇后至慈圣光献皇后，第三日诣後殿宣仁圣烈皇后以下神御）

皇帝自内乘辇入棂星门，至斋殿降辇，步至後殿东庑御幄，以俟诣元天大圣后，次诣昭宪皇后、孝明皇后、懿德皇后、明德皇后、元德皇后、章穆皇后、章献明肃皇后、慈圣光献皇后、宣仁圣烈皇后、钦圣宪肃皇后、钦成皇后、钦慈皇后、昭慈圣献皇后、昭怀皇后、显恭皇后、显肃皇后、显仁皇后神御香案前行礼，并如前殿、中殿之仪．

太祖亲享庙四（乾德元年十一月十五日。开宝元年十一月二十三日。四年十一月二十六日，系亲郊朝庙。开宝九年三月五日，系亲告将幸西京行雩祀礼）。

太宗亲享庙五（太平兴国三年十一月十四日。六年十一月十六日。雍熙元年十一月二十日。淳化四年正月一日。至道二年正月九日，系亲郊朝享）。

真宗亲享庙十二（咸平二年十一月六日。五年十一月十一日。景德二年十一月十二日。天禧元年正月十日。三年十一月十八日，系亲享朝庙。大中祥符元年九月十日，系亲告将行封禅礼。十一月二十七日，系封禅礼成恭谢。三年十二月十一日，系亲告将祀汾阴。四年四月六日，系汾阴礼成亲谒。五年闰十月七日，系圣祖降恭谢。六年十二月十五，日系亲告将谒太清宫。七年二月十五日，系东郊恭谢朝享）。

仁宗亲享庙十三（天圣二年十一月十二日。五年十一月十六日。八年十一月十八日。景祐二年十一月十三日。宝元元年十一月十七日。庆历元年十一月十九日。四年十一月二十四日。七年十一月十七日。皇祐五年十一月三日，系亲郊朝享。皇祐二年九月二十六日。嘉祐七年九月六日，系亲祀明堂朝享。嘉祐四年十月十二日，系亲行祫祭。天圣十年十一月十一日，系修大内恭谢）。

英宗亲享庙一（治平二年十一月十五日，系亲郊朝享）。

神宗亲享庙六（熙宁元年十一月十七日。七年十一月二十四日。十年十一月二十六日。元丰六年十一月四日，系郊祀朝享。熙宁四年九月九日。元丰三年九月二十日，祀明堂朝享）。

哲宗亲享庙五（元祐元年九月五日。元祐四年九月十三日。元祐七年十一月十二日。元符元年十一月十九日，系亲郊祀朝享。绍圣二年九月十八日，系祀明堂朝享）。

徽宗亲享庙九（建中靖国元年十一月二十二日。崇宁三年十一月二十五日。大观四年十一月二日。政和三年十一月五日。六年十一月九日。宣和元年十一月十二日。　四年十一月十四日。七年十一月十四日系冬祀朝享。大观元年九月二十七日，系郊祀朝享）。

高宗亲享庙十（绍兴七年九月二十一日。十年九月九日并明堂享庙。十三年正月十一日，系奉上徽宗皇帝徽号册宝享庙。十一月七日，十六年十一月九日，十九年十一月十三日，二十二年十一月十七日，二十五年十一月十八日，二十八年十一月二十二日，并系亲郊享庙。三十一年九月一日，系明堂享庙）。

孝宗亲享庙十（绍兴三十二年七月十四日。隆兴二年十二月二十九日。乾道三年十一月一日。六年十一月五日。九年十一月八日。淳熙三年九月六日。六年九月十五日。九年九月十二日。十二年十一月二十二日。十五年九月八日）。

光宗亲享庙二（淳熙十六年四月六日。绍兴二年十一月二十六日）。

宁宗亲享庙八（庆元三年十一月壬寅。嘉泰三年十一月癸酉。开禧二年。　　　　嘉定二年九月庚子。嘉定五年十一月辛酉。八年九月庚午。十一年九月庚辰。十四年九月庚寅）。

按：古者宗庙之祭，有正祭，有告祭，皆人主亲行其礼。正祭，则时享、禘祫是也。告祭，则国有大事告於宗庙是也。自汉以来，礼制堕废，郊庙之祭人主多不亲行。至唐中叶以後始定制於三岁一郊祀之时，前二日朝享大清宫太庙，次日方有事於南郊。宋因其制，於第一日朝享景灵宫，第二日朝享太庙，第三日於郊坛或明堂行礼。《国史》所书亲享太庙，大率皆郊前之祭，然此乃告祭礼，所谓卜郊。受命於祖庙，作龟於祢宫，所谓鲁人将有事於上帝，必先有事於泮宫是也。若正祭，则未尝亲行，虽禘祫大礼，亦命有司摄事。累朝惟仁宗嘉祐四年十月亲行祫祭礼一次而已。盖法驾属车，其卤簿郑重，祼荐升降，其礼节繁多，故三岁享帝之时，仅能举一亲祠。然告祭之事，亦有大於祀天者，如即位而告庙，则自舜、禹受终，以至太甲之见祖，成王之见庙，皆是也。虽西汉时，人主每嗣位，亦必有见高庙之礼。而自唐以来，则人主未尝躬谒宗庙致祭以告嗣位。宋朝惟孝宗、光宗以亲受内禅特行此礼，而其他则皆以丧"三年不祭"之说为拘，不复举行。然自以日易月之制既定，谅闇之礼废久矣，何独於嗣位告祭一事以为不可行乎？庆元间，李大性、李谦所言可谓至论，要之亲享既不能频举，则合於禘祫大祀行之，而嗣位告祭，则亦必合亲行，如卜郊之祭，则三岁常行之事。又只为将有事於上帝而告白，则本非宗庙之大祭，有司摄事足矣。








○定伎术官进转制

量才授职，自有条流，常秩清班，非无差等。比来诸色伎术，因营得官，及其升迁，改从馀任，遂使器用纰缪，职务乖违，不合礼经，事须改辙。自今本色出身，解天文者进转官不得过太史令，音乐者不得过太乐鼓吹署令，医术者不得过尚药，奉御阴阳卜筮者不得过司膳寺诸署令。有从勋官品子流外国官参佐视品等出身者，自今以后，不得任京清要等官。若累限应至三品，不须进阶，每一阶酬勋两转。


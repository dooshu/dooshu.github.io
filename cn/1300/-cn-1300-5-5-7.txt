宗室覃恩免解

淳熙十三年，光尧太上皇帝以圣寿八十，肆赦推恩，宇宙之内，蒙被甚广。太学诸生：至于武学，皆得免文解一次，凡该此恩者，千二三百人。而宗子在学者不预，诸人相率诣宰府，且遍谒侍从、台谏，各纳一劄子，叙述大旨，其要以为：“德寿需典，普天同庆，而玉碟支派，辱居胶庠，顾不获与布衣书生等。窃譬之世俗尊长生日，召会族姻，而本家子孙，不享杯酒脔炙，外议谓何？今厖鸿之泽如此，而宗学乃不许厕名，于义于礼，恐为未惬。”是时，诸公莫肯出手为言，迈以待制侍讲内宿，适蒙宣引，因出其纸以奏，仍为敷陈此辈所云尊长生日会客，而本家子弟不得坐，譬谕可谓明白。孝宗亦笑日：“甚是切当有理。”时所携只是白割子，蒙径付出施行，遂一例免举。其人名字，今不复能记忆矣。


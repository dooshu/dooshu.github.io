○為災旱異常備陳民間疾苦懇乞聖明亟圖拯救以收人心以荅天戒疏 【 諫止礦稅】

臣等伏見自去年六月不雨、至于今日三輔嗷嗷、民不聊生、草茅既盡、剝及樹皮、夜竊成羣、兼以晝劫、道殣相望、村突無烟、據廵撫汪應蛟揭稱坐而待賑者十八萬人、過此以往、夏麥巳枯秋種未布舊穀漸沒、新穀無收使百姓坐而待死。更何忍言。使百姓不肯坐而待死。又何忍言。京師百萬生靈所聚、前居民富實、商賈輻輳、邇來消乏于派買。攘奪于催徵。行旅艱難。水陸斷絕。以致百物湧貴。市井蕭條。且庫銀不滿數千、倉糧不支二歲、各邊軍餉、尚多未發、萬一河漕有梗歲解不來、京師景象當復何似、建中之亂、寧不寒心齊諺有之、不憂年儉、但憂連儉。數年以來、災儆薦至、秦晉先被之、民食土矣、河洛繼之、民食雁糞矣、齊魯繼之吳越荊楚又繼之、三輔又繼之、老弱填委溝壑、壯者展轉就食、東西顧而不知所往、夫堯之九年水。非盡郡國而災也湯之七年旱。非盡川澤而涸也。論前事大有意彼溢此竭東穰西歉相尋不巳而至于九年七年耳以今方之。不巳過哉。加以頻值四夷之警。連興傾國之師。車粼馬蕭。行齎居送。按丁增調。踐畝加租。試取此時租賦之額。比之二十年以前不啻倍矣。瘡痍未起。呻S吟Y未息。而礦稅之議巳興。貂璫之使巳出。不論地有與無有包礦包稅之苦不論民願與否有派礦派稅之苦指其屋而挾之曰彼有礦。則家立破矣。指其貨而嚇之曰。彼漏稅。則橐立傾矣。以無可稽查之數。用無所顧畏之人行無天理無王法之事。大略以十分為率。入于內帑者一。剋于中使者二。瓜分于參隨者三。指騙於土棍者四。而地方之供應。歲時之餽遺。驛遞之騷擾。與夫不才官吏。指以為市者。皆不與焉。　陛下但知利源易開中貴易信。豈知彼在外剝害小民至於如此。亦豈知今日苦礦苦稅之民即是前日被災被兵之民重累疊困。咨嗟愁怨。至于如此。臣固知　陛下之必不忍也。語曰財與命相連。每歲大辟以爭數錢相殺傷者不可勝計。父取子財。則怨者十三。祖取孫財。則怨者十七。若父祖取子孫之財以與強奴悍婢。則怨者十人而十矣人君之於民。豈但祖孫父子之隔。而中使與參隨。豈但強奴悍婢之害巳哉。自古天下之亂階。皆始于民心之離逷。離而後有怨咨。怨而後有憤恨。憤恨而後有流言。流言不巳而鼓譟。鼓譟不巳而反叛。今之民但未反耳。于前數者。巳無所不有矣。　陛下亦可以省而杜其漸矣。即如湖廣一省、激變巳四五次、而獨近日武昌為甚、　陛下試思無知小民何苦而變、誰非性命、誰無身家、惟其剝削之極、無可控告、變亦死、不變亦死耳、求與見害之人。比肩接踵而死。死且不恨。夫人情不必死始畏死耳人知必死復何所畏人不畏死法安可加故使奸民害良民。大亂之道也。激良民為亂民以殺奸民亦大亂之道也從古事端初起。人主皆謂必無。及其禍亂巳成欲救又苦無及。史冊所載。剝民之代寧有無後患者乎。行之急則禍亦急行之稍緩則禍亦稍緩。急者既唱。緩者必和之。夫漢之敗也在民窮窮則為盜矣。唐之衰也在官窮。盜起而無以應之今閭閻空矣。山澤空矣。郡縣空矣。部帑空矣。國之空虗。如秋禾之脉液將乾。遇風則速落、民之窮困。如衰人之血氣巳竭。遇病則難支。以如此事勢。而值大旱為災。賑濟無策。河流梗塞。邊餉匱乏。是豈可不為長慮哉。民既窮矣既怨矣、亦有窮極怨極、而不思亂者否、不能保其不亂而各地方又搜括巳盡亦有以應此亂者否竭天下礦稅之額。大略百萬。有如一方有警。如寧夏播州之役。不知所費止此百萬否。天下貢稅正額四百餘萬。有如一方有警。各處效尤征之不前。運之無路。此四百萬者皆能依期至否、平日惟恐天下之財不盡歸內帑如遇有事不知內帑之財亦發以應天下之急否平居無事。奪民數錢。巳失其心。如遇有事。與民數錢。不知能即得其心否、臣等切觀　皇上作用。譬如神龍能作能止能操能縱。自　皇上起之。亦自　皇上止之。布德音。撤中使、收人心回天變。止在半紙詔書耳。臣伏讀　皇上憂旱之旨勤勤懇懇。不減周宣雲漢之什。因思宋神宗時罷新法而雨。漢明帝時釋繫囚而雨。總之應天以實耳。近日鎮撫司監繫官犯及生儒、大半因陳奉誣奏。今奉之罪狀。既巳明白。則諸臣情節。有可矜原。酷旱炎蒸、沉淪黑獄、聖明在上、寧無惻然、若見監者發刑部問理、被逮者聽撫按結奏、則肺石可以無冤、南冠可以無泣、而就諸臣之中惟憑應京為楚人所憐、應京實有愛民之心、愛民之政、名受香火于彼而身嬰縲絏于此、遠近傷之。　皇上重處此一人。無加于法。而天下皆以應京為寃。輕處此一人。無損于法。而天下皆以朝廷為是惟　皇上執兩端而裁決之。臣等不勝激切待命之至


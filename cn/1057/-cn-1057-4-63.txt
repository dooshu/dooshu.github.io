偶题


甘罗昔作秦丞相 (1) ，子政曾为汉辇郎 (2) 。千载更逢王侍读 (3) ，当时还道有文章 (4) 。

(1) 《野客丛书》：“《史记》：甘罗年十二，事秦相文信侯吕不韦，后因说赵有功，始皇封为上卿。未尝为秦相也。”《北史·彭城王浟传》曰：“甘罗为秦相，未闻能书。”《仪礼》疏曰：“甘罗十二相秦，未必要至五十。”则知此谬已久，牧之盖循袭用之。

(2) 《汉书·刘向传》：“向字子政，本名更生，年十二，以父德任为辇郎。”

(3) 《文心雕龙》：“逢其知音，千载其一乎！”《唐六典》：“开元初，褚元量、冯怀素侍讲禁中，为侍读。”

(4) 《宋书·颜延之传》：“文章之美，冠绝当时。”《晋书·罗含传》：“含幼孤，为叔母朱氏所养。少有志尚，尝昼卧，梦一鸟，文彩异常，飞入口中，因起，惊说之。朱氏曰：‘鸟有文章，汝后必有文章。’自此后藻思日新。”






吳興田父

吳興一人有二男。田中作時。嘗見父來罵詈趕打之。兒歸以吿母。母問其父。父大驚。知是鬼魅。便令兒斫之。鬼便寂不往。父憂。恐兒為所困。便自往。兒謂是鬼。便殺而埋之。鬼遂歸作其父形。且語其家。二兒已殺妖矣。積年不覺。後一師過其家。語二兒云。君尊侯有大邪氣。兒白父。父大怒。師便作聲入。父卽成一老狸。入牀下。遂擒殺之。向所殺者。乃眞父也。改殯治服。一兒遂自殺。一忿憤亦死。


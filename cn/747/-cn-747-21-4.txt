○授岐王范华州刺史薛王业同州刺史制

黄门：周以鲁卫之亲，夹辅王室；汉以间平之宠，来朝京师。旁稽旧章，允迪前训。太常卿兼左卫率并州大都督岐王范、荆州大都督兼秘书监薛王业等，朕之同气，邦之伟才。周旋礼乐，佩服儒雅。爰职奉常，则坠典咸秩，是司外史，则群言罔遗。光我謩猷，敷於事典，日同问安之庆，时归受制之廷。出入重於楚元，始（阙）钦於沛献。家人抚爱，虽属於从梁；国史垂声，必期於分陕。乃眷畿辅不远闉阇，漆沮既从，河华作镇。削桐所寄，磐石攸宜。遂其至公之请，伫听牧人之术。范可使持节华州诸军事兼华州刺史，太常卿勋封如故；业可使持节同州诸军事兼同州刺史，秘书监勋封如故。至州日须稍优游，不可烦以细务，自非大事及奏事，馀并令上佐知。主者施行。


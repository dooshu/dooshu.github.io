广陵蒋生


广陵蒋生，既死而尸犹温，妻与女不敢殓，守之，至十四年之久而温如故。邻里谓将成僵尸，至不敢与通水火，且惧尸出为害，鸣于官。官莅验，见尸温软，面无死色，不能强其殓也。后有友人自远方来者，出一家书，云是蒋生嘱递，反复验视，确为生手迹。于是邻里又哄传蒋生仙去矣。妻女始买棺殓之，犹时时启棺省视，温尚如故也。妻女亡后，始无顾之者，正不知其何时始冰耳。


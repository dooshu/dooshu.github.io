99　唐後主不和親而亡　石晉父事契丹而興


唐後主不肯和親而亡，石晉父事契丹而興。晉之興也，乃其所以亡也。桑維翰之興晉，即所以亡晉也。

【全云】論本張魏公。

【元圻案】五代史吕琦傳：「晉高祖鎮河東，有二志，廢帝患之，琦言：『太原之患，必引契丹爲助，不如先事制之。如漢故事，歲給金帛，妻之以女。』帝以問薛文遇，文遇大以爲非，因誦戎昱『社稷依明主，安危託婦人』之詩，以誚琦等。帝怒，急召琦等曰：『朕一女尚幼，欲棄之夷狄，金帛所以養士而捍國也，又輸以資虜，可乎？』其議遂寢。其後晉高祖起太原，果引契丹爲助，遂以亡唐。」桑維翰傳：「高祖自太原徙天平，不受命，而有異謀，因使維翰求援於契丹，邪律德光許諾。卒以滅唐而興晉，維翰之力也。」〇通鑑後晉紀高祖天福元年：「石敬瑭令維翰草表稱臣於契丹主，且請以父禮事之，約事捷之日，割盧龍一道及雁門關以北諸州與之。」〇五代史景延廣傳：「初，出帝立，晉大臣議告契丹，致表稱臣，延廣獨不肯，但致書稱孫而已。契丹果怒，數以責晉。」〇晉出帝本紀：「開運三年，契丹滅晉。」






○新潭赋

惟国之左，当河之南；分逶迤之旧洛，涨浩漾之新潭。观其沙石中映，鱼龙内涵；泛危槎而独隐，纷众水以相参。原夫引派潜回，疏源洞出；淙石门以雷注，透金塘而箭疾。暝浮天汉之，书洗夷之日；虽习坎之为常，乃流谦而不溢。若夫正月登晦，韶风报春；花明上已，柳暗长津。出金埒之游骑，下琼楼之美人；爱清流之，走香驾以辚辚。乐此幽胜，禊乎阳滨。竭主第之罗幕，尽侯家之锦茵；窥浴鸟之呼伴，见飞鱼之触纶。既灵长於上国，恒见美於斯辰。若夫黛色冲融，清光晶了。绿苔一点，疑濯於江波；青杨四周，若连帷於汉沼。湛珠彩於星夜，流镜华於月晓。苟形影之可观，乃妍媸而必表。岁苍茫兮寒气升，潭皎洁兮生坚冰；比玉卮而逾净，对琼华而更凝。犹不若镜室之为朗，铨台之可称；庶狂愚之可鉴，知简要而相承。


卷一百十八

<史部,诏令奏议类,奏议之属,历代名臣奏议>

钦定四库全书

历代名臣奏议卷一百十八

明　杨士奇等　撰

礼乐【统言礼乐及统言礼】

鲁隐公五年九月考仲子之宫将万焉【万舞也】公问羽数於衆仲对曰天子用八诸侯用六大夫四士二夫舞所以节八音而行八风故自八以下公从之於是初献六羽始用六佾也

汉成帝时犍为郡於水滨得古磬十六枚议者以为善祥刘向因是说上宜兴辟雍设庠序兴礼乐隆雅颂之声盛揖攘之容【攘古让字】以风化天下如此而不治者未之有也或曰不能具礼礼以养人为本如有过差是过而养人也刑罚之过或至死伤今之刑非臯陶之法也而有司请定法削则削笔则笔【削者谓有所删去以刀削简牍也笔者谓有所增益以笔就而书也】救时务也至於礼乐则曰不敢是敢於杀人不敢於养人也为其俎豆筦弦之间小不备因是絶而不为是去小不备而就大不备大不备或莫甚焉夫教化之比於刑法刑法轻是舍所重而急所轻也且教化所恃以为治也刑法所以助治也今废所恃而独立其所助非所以致太平也自京师有誖逆不顺之子孙至於?大辟受刑戮者不絶繇不习五常之道也夫承千岁之衰周继暴秦之余敝民渐渍恶俗贪饕险詖不闲义理不示以大化而独敺以刑罚终已不改故曰导之以礼乐而民和睦初叔孙通将制定礼仪见非於齐鲁之士然卒为汉儒宗业垂後嗣斯成法也成帝以向言下公卿议

东汉明帝即位博士曹充上言曰汉再受命仍有封禅之事而礼乐崩阙不可为後嗣法五帝不相沿乐三王不相袭礼大汉自制礼以示百世帝问制礼乐云何充对曰河图括地象曰有汉世礼乐文雅出尚书琁玑钤曰有帝汉出德洽作乐名予帝善之诏曰今且改太乐官曰太予乐诗曲操以俟君子拜充侍中

章帝时曹褒徵拜博士会帝欲制定礼乐褒上疏曰昔者圣人受命而王莫不制礼作乐以着功德功成作乐化定制礼所以救世俗致祯祥为万姓获福於皇天者也今皇天降祉嘉瑞并臻制作之符甚於言语宜定文制着成汉礼丕显祖宗盛德之美章下太常太常巢堪以为一世大典非褒所定不可许帝知羣僚拘挛难与图始朝廷礼宪宜时刋立明年复下诏其略曰汉遭秦余礼坏乐崩且因循故事未可观省有知其说者各尽所能褒省诏遂复上疏具陈礼乐之本制改之意拜褒侍中

和帝永元九年司空张奋上疏曰圣人所美政道至要本在礼乐五经同归而礼乐之用尤急孔子曰安上治民莫善於礼移风易俗莫善於乐又曰揖让而化天下者礼乐之谓也先王之道礼乐可谓盛矣孔子谓子夏曰礼以修外乐以制内丘已矣夫又曰礼乐不兴则刑罚不中刑罚不中则民无所厝其手足臣以为汉当制作礼乐是以先帝圣德数下诏书愍伤崩缺而衆儒不逹议多駮异臣累世台辅而大典未定私窃为忧不忘寝食臣犬马齿尽诚冀先死见礼乐之定十三年更召拜太常复上疏曰汉当改作礼乐图书着明王者化定制礼功成作乐谨条礼乐异议三事愿下有司以时考定昔者孝武皇帝光武皇帝封禅告成而礼乐不定事不相副先帝诏曹褒今陛下但奉而承之犹周公斟酌文武之道非自为制诚无所疑久执谦谦令大汉之业不以时成非所以章显祖宗功德建太平之基为後世法

晋愍帝建兴初正旦作乐熊远谏曰谨按尚书尧崩四海遏密八音礼云凶年天子彻乐减膳孝怀皇帝梓宫未反豺狼当涂人神同忿公明德茂亲社稷是赖今杜弢蚁聚湘川比岁征行百姓疲弊故使义衆奉迎未举履端元日正始之初贡士鳞萃南北云集有识之士於是观礼公与国同体忧容未歇昔齐桓贯泽之会有忧中国之心不召而至者数国及葵丘自矜叛者九国人心所归惟道与义将绍皇纲於既往恢霸业於来今表道德之轨阐忠孝之仪明仁义之统弘礼乐之本使四方之士退怀嘉则今荣耳目之观崇戏弄之好惧违云韶雅颂之美非纳轨物有尘大教谓宜设馔以赐羣下而已

成帝咸康七年尚书蔡谟奏八年正会仪注唯作鼓吹钟鼓其余伎乐尽不作侍中张澄给事黄门侍郎陈逵駮以为王者观时设教至於吉凶殊断不易之道也今四方观礼陵有傧吊之位庭奏宫悬之乐二礼兼用哀乐不分体国经制莫大於此诏曰今既以天下体大礼从权宜三正之享宜尽用吉礼也至娱耳目之乐所不忍闻故阙之耳事之大者不过上夀酒称万岁已许其大不足复阙钟鼓鼓吹也澄逵又啓今大礼虽降事吉於朝然傧吊显於园陵则未灭有哀礼服定於典文义无尽吉是以咸宁之会有彻乐之典实先朝稽古宪章垂式万世者也诏曰若元日大享万国朝宗庭废钟鼓之奏遂阙起居之节朝无磬制之音宾无蹈履之度其於事义不亦阙乎惟可量轻重以制事中散骑侍郎顾臻表曰臣闻圣王制乐赞扬政道养以仁义防其淫佚上享宗庙下训黎元体五行之正音协八风以陶物宫声正方而好义角声坚齐而率礼弦歌钟鼓金石之作备矣故通神至化有率舞之感移风易俗致和乐之极末世之伎设礼外之观逆行连倒头足入笞之属皮肤外剥肝心内摧敦彼行苇犹谓勿践矧伊生灵而不恻怆加四海朝觐言观帝庭耳聆雅颂之声目覩威仪之序足以蹋天头以履地反天地之至顺伤彜伦之大方今夷狄对岸外御为急兵食七升忘身赴难过秦之戏日廪五斗方扫神州经略中甸若此之事不可示远宜下太常纂备雅乐箫韶九成惟新於盛运功德颂声永着于来叶此乃所以燕及皇天克昌厥後者也诸伎而伤人者皆宜除之流简俭之德迈康哉之咏清风既行下应如草此之谓也愚管之诚惟垂采察

後魏文成帝和平六年特进征南将军刁雍上表曰臣闻有国有家者莫不以礼乐为先故乐记云礼所以制外乐所以修内和气中释恭敬温文是以安上治民莫善於礼移风易俗莫善於乐且於一民一俗尚须崇而用之况统御八方陶钧六合者哉故帝尧修五礼以明典章作咸池以谐万类显皇轨於云岱扬鸿化於介丘令木石革心鸟兽率舞包天地之情逹神明之德夫感天动神莫近於礼乐故大乐与天地同和大礼与天地同节和故百物阜生节故报天祭地礼行於郊则上下和肃肃者礼之情和者乐之致乐至则无怨礼至则不违揖让而治天下者礼乐之谓欤惟圣人知礼乐之不可以已故作乐以应天制礼以配地所以承天之道治人之情故王者治定制礼功成作乐虞夏殷周易代而起及周之末王政陵迟仲尼伤礼乐之崩亡痛文武之将坠自卫返鲁各得其中逮乎秦皇翦弃道术灰灭典籍坑烬儒士盲天下之目絶象魏之章箫韶来仪不可复矣赖大汉之兴改正朔易服色协音乐制礼仪正声古礼粗欲周备至於孝章每以三代损益优劣殊轨叹其薄德无以易民视听博士曹褒覩斯诏也知上有制作之意乃上疏求定诸仪以为汉礼终於休废寝而不行及魏晋之日修而不备伏惟陛下无为以恭已使贤以御世方鸣和鸾以陟岱宗陪羣后以昇中岳而三礼阙於唐辰象舞替於周日夫君举必书古之典也柴望之礼帝王盛事臣今以为有其时而无其礼有其德而无其乐史阙封石之文工絶清颂之享良由礼乐不兴王政有缺致也臣闻乐由礼所以象德礼由乐所以防淫五帝殊时不相沿三王异世不相袭事与时并名与功偕故也臣识昧儒先管窥不远谓宜修礼正乐以光大圣之治诏令公卿集议

唐太宗时以庆善乐为文舞破阵乐为武舞诏魏徵及虞世南褚亮李百药等为之词太宗谓侍臣曰昔周公相成王制礼作乐久之乃成逮朕即位数年之间成此二乐五礼又复刋定未知堪为後代法否朕观前王有功於人者作事施令有即为法所贵不忘其德者也朕既平定天下安堵海内若德惠不倦有始善终自我作古何虑不法若遂无德於物後代何所遵承以此而言後法不法犹在朕耳徵对曰陛下拨乱反正功高百王自开辟已来未有如陛下者也更创新乐兼修大礼自我作古万代取法岂止子孙而已

高宗上元元年大酺上御翔鸾阁观之分音乐为东西朋使雍王贤主东朋周王显主西朋角胜为乐郝处俊谏曰二王春秋尚少志趣未定当推梨让栗相亲如一今分二朋逓相夸竞非所以崇礼义劝敦睦也上瞿然曰卿远识非衆人所及也遽止之

开耀元年以立太子宴百官及命妇於宣政殿引九部伎及散乐自宣政门入太常博士袁利贞上疏曰正寝非命妇宴会之地路门非倡优进御之所请命妇会於别殿九部伎自东西门入而停散乐上乃更命置宴於麟德殿赐利贞帛百匹

玄宗开元中裴耀卿请行礼乐化导三事表曰三者礼乐化导也州牧县宰所守者宜扬礼乐典书经籍所教者返古还朴上奉君亲下安乡族若皆和气浃洽自然化理清平由此言之不在刑法圣朝制礼作乐虽行之自久而外州远郡俗习未知徒闻礼乐之名不知礼乐之实窃见乡饮酒礼颁於天下比来惟有贡举之日略用其仪闾里之间未通其事臣在州日率当州所管县二与百姓劝导行礼奏乐歌至白华华黍由庚等章言孝子养亲及羣物遂性之义或有泣者则知人心有感不可尽诬但臣州久絶雅声不识古乐伏计太常具有乐器大乐久备和声伏望令天下三五十大州简有性识於太常调习雅声仍请笙竽琴瑟之类各三两事令比州转次造习每年各备礼仪准令式行礼稍加劝奬以示风俗又以州县之学本以劝人禄在其中闻於学也今计天下州县所置学生不减五六万人及诸色并国子每年荐举擢第过百人已上虽有司明试务在择才而学校衰微居然可验州县补学生之日皆不愿为远郡送乡贡之时多有不愿来集恐成颓弊不可因循伏望详择其宜微加劝革

德宗时杜佑上三朝行礼乐制议曰晋司律中郎将陈颀云昔杜夔传旧雅乐四曲一曰鹿鸣二曰驺虞三曰伐檀四曰文王皆古声辞太和中左延年改夔驺虞伐檀文王三曲更作声节其名虽存而声实异惟夔鹿鸣今不改易也魏代正朝大会太尉奉羣后行礼东厢雅常作者也後有三篇第一曰於赫篇咏武帝声律与古鹿鸣同第二曰魏魏篇咏文帝用左延年所改驺虞声第三曰洋洋篇咏明帝亦用左延年所改文王声第四复用鹿鸣之声重用而除古伐檀及晋初食举亦用鹿鸣按左传穆叔如晋晋侯享之工歌鹿鸣之三三拜鹿鸣所以嘉寡君也敢不拜嘉毛诗云鹿鸣燕羣臣嘉宾也既饮食之又实其币帛筐篚以将其厚意然後忠臣嘉宾得尽其心也诗传并无行礼及叔孙通所制汉仪复无别行礼事荀氏云魏氏行礼食举再取周诗鹿鸣又以宴嘉宾无取於朝考之旧闻未知所应荀朂乃除鹿鸣旧歌更作行礼诗四篇先陈三朝朝祭之义食举歌诗十二篇化肇羣后奉璧趋步拜起莫非行礼岂容别设一乐谓之行礼耶荀讥鹿鸣之失似悟昔谬还制四篇复袭前轨

宋太宗时乡贡进士田锡请复乡饮礼书曰臣闻圣人建大业得大位制礼以经邦国作乐以和神人五礼行於朝廷远方之民有终身不得观之者六乐奏於宗庙远方之俗有终身不得闻之者於是制乡饮之礼行乡校之间俾人徧知冀人易识盖其礼甚辨其仪甚详有献祭之仪有俎豆之数命乡人之贤者为主延乡人之老者为宾揖让拜起皆有仪升降进退必有位以金石之乐和其节以雅颂之诗导其情自秦承周衰汉迩秦乱不能行之至後汉世祖行之世祖之後复废至西晋复之西晋之後又废至皇唐用之明着礼文散颁郡国咸俾长吏以化黎元至开元中宣州刺史裴耀卿以为乡饮之仪惟於贡士之日略得举用其余寝停岂圣王化俗之心岂良吏知礼之大於是拜章奏以上言自恭俭而行礼月而习之岁而行之于是宣州耆老宣庭僚吏每闻歌白华之什华黍之诗南陔之篇由庚之颂言孝子养亲之道述万物遂性之旨观者皆踊跃听者有感泣盖礼乐之感於外而精神之发於中也在唐之世为唐之牧守唐之世祚垂三百载唐之牧守凡几千人唯耀卿能於一郡之间独奉先王之礼乐犹化其俗尚移其风以是知先王之礼不徒行先王之乐不徒用但後人行之不得其道用之不知其微国家大礼与天地同节大乐与天地同和禋天地祭宗庙祠山川正齿胄迨封册冠昏之礼军旅宾客之容陛下皆举百王之礼而行之以六代之乐而明之所谓礼乐刑伐自天子出矧国家括地三百州拓土一万里年谷屡丰民气太和朝廷之礼既崇而远方之民有未亲见之者朝廷之乐既备而远方之俗有未亲闻之者愿陛下申明旧典举行新政颁乡饮之礼修乡饮之仪使其观祭献之严则知不忘报本矣覩苹藻之祀则知所贵者诚矣见贤者为主则知懋德者可尊矣视老者为宾则知高年者可恭矣阅揖让拜起之式则知谦恭撙节之可学矣见升降进退之容则知折旋俯仰之可习矣闻白华南陔之诗则知孝於父母矣听雅音正声之奏则悦於和乐矣月而习之岁而行之稔於礼而自熟渍於道而弥深讦愎化为柔和很戾迁为贞顺革恶归善流邪复正其何然哉盖性相近也习相远也不觉自生於知耻之性既无过又知耻国家虽设刑而无淫慝可刑矣朝廷虽设禁而无过差可禁矣若是则为父者以慈而为教也为子者以孝而自守也为兄者以友爱而自得也为弟者以恭谨而自悦也为夫者以和而有其室家也为妇者以柔而事於舅姑也一家率之一乡慕之一邑化之一郡荣之一国兴之天下同之得非王者厉精於礼乐而致之诸侯折节於礼乐而奉之若以为古之礼也不可复行则世祖承盗莽之後而能行之晋氏承元魏之乱而能复之太宗革隋季之淫而能用之若以为俗之薄也难骤化之则裴耀卿何以化之宣州之民何以顺之是知三代絶迹千古旷礼犹可缮完补葺损益裁酌沿其俗适其时而明之况贞观之风开元之化左顾不远右盻可及彜章不泯令式斯在昔舜庭奏乐而鸟兽率舞燕谷吹律而草木遂萌文王行礼而虞芮怀慙范宣护功而栾黶知变夫金石至和非有乐於鸟兽而鸟兽自舞草木无情非必应於律吕而律吕能通西伯之仁不以化虞芮而争讼自息晋卿之让不以矫栾黶而汰虐自亡盖礼乐之进物也速而谦让之服人也深况欲以宾主之礼以明之以献祭之仪而示之以金石之乐以和之以升降之度而化之以揖让之容以导之以尊贤之序以命之以养老之道以喻之人之心物之性得不优而柔之而自趋之感而慕之而自化之乡饮之礼化民导俗夫如是之速也愿陛下询公卿而复之望陛下勅牧守而行之行之朞年则民知耻行之再岁则民知教行之三载则民知礼行之而不辍用之而能久则比屋可封之俗不独尧帝之时也圣代当复见矣闻乐而感之者不独宣州有之也天下当尽然也天下幸甚海内幸甚惟陛下裁之臣不胜慺慺思理之诚谨昧死奉书以闻

真宗景德元年北征凯旋京师是日以懿德皇后忌诏彻卤簿鼓吹礼官议曰班师振旅国之大事后之忌日家之私事今大驾凯旋军容宜肃昔武王伐纣在谅闇中犹前歌後舞夫谅闇是重远忌是轻以此而论举乐无爽况春秋之义不以家事辞王事其还京日法驾鼓吹音乐并请振作

宁宗时朱熹乞修三礼劄子曰臣闻之六经之道同归而礼乐之用为急遭秦灭学礼乐先坏汉晋以来诸儒补缉竟无全书其颇存者三礼而已周官一书固为礼之纲领至其仪法度数则仪礼乃其本经而礼记郊特牲冠义等篇乃其义说耳前此犹有三礼通礼学究诸科礼虽不行而士犹得以诵习而知其说熙宁以来王安石变乱旧制废罢仪礼而独存礼记之科弃经任传遗本宗末其失已甚而博士诸生又不过诵其虚文以供应举至於其间亦有因仪法度数之实而立文者则咸幽冥而莫知其源一有大议率用耳学臆断而已若乃乐之为教则又絶无师授律尺短长声音清浊学士大夫莫有知其说者而不知其为阙也故臣顷在山林尝与一二学者考订其说欲以仪礼为经而取礼记及诸经史杂书所载有及於礼者皆以附於本经之下具列注疏诸儒之说略有端绪而私家无书检阅无人抄写久之未成会蒙除用学徒分散遂不能就而锺律之制则士友间亦有得其遗意者窃欲更加参考别为一书以补六艺之阙而亦未能具也欲望圣明特诏有司许臣就袐书省太常寺关借礼乐诸书自行招致旧日学徒十余人踏逐空闲官屋数间与之居处令其编类虽有官人亦不系衔请俸但乞逐月量支钱米以给饮食纸札油烛之费其抄写人即乞下临安府差拨贴司二十余名候结局日量支犒赏别无推恩则於公家无甚费用而可以兴起废坠垂之永久使士知实学异时可为圣朝制作之助则斯文幸甚天下幸甚

右统言礼乐

鲁桓公二年夏取郜大鼎于宋纳于太庙非礼也臧哀伯谏曰君人者将昭德塞违以临照百官犹惧或失之故昭令德以示子孙是以清庙茅屋大路越席太羮不致粢盛不凿昭其俭也衮冕黻珽带裳幅舄衡紞紘綖昭其度也藻率鞞鞛鞶厉游缨昭其数也火龙黼黻昭其文也五色比象昭其物也鍚鸾和铃昭其声也三辰旗旗昭其明也夫德俭而有度登降有数文物以纪之声明以发之以临照百官百官於是乎戒惧而不敢易纪律今灭德立违而寘其赂器於太庙以明示百官百官象之其又何诛焉国家之败由官邪也官之失德宠赂章也郜鼎在庙章孰甚焉武王克商迁九鼎于雒邑义士犹或非之而况将昭违乱之赂器於太庙其若之何公不听周内史闻之曰臧孙逹其有後於鲁乎君违不忘谏之以德

庄公二十四年秋哀姜至公使宗妇觌用币非礼也御孙曰男贽大者玉帛小者禽鸟以章物也女贽不过榛栗枣修以告?也今男女同贽是无别也男女之别国之大节也而由夫人乱之无乃不可乎

齐景公与晏子坐于路寝公叹曰美哉室其谁有此乎晏子曰敢问何谓也公曰吾以为在德对曰如君之言其陈氏乎陈氏虽无大德而有施於民豆区釜锺之数其取之公也薄其施之民也厚公厚敛焉陈氏厚施焉民归之矣诗曰虽无德与女式歌且舞陈氏之施民歌舞之矣後世若少惰陈氏而不亡则国其国也已公曰善哉是可若何对曰惟礼可以己之在礼家施不及国民不迁农不移工贾不变士不滥官不滔大夫不收公利公曰善哉我不能矣吾今而後知礼之可以为国也对曰礼之可以为国也久矣与天地并君令臣共父慈子孝兄爱弟敬夫和妻柔姑慈妇听礼也君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇听而婉礼之善物也公曰善哉寡人今而後闻此礼之上也对曰先王所禀於天地以其为民也是以先王上之

楚灵王合诸侯于申椒举言於楚子曰臣闻诸侯无归礼以为归今君始得诸侯其慎礼矣霸之济否在此会也夏啓有钧台之享商汤有景亳之命周武有孟津之誓成有岐阳之蒐康有酆宫之朝穆有涂山之会齐桓有召陵之师晋文有践土之盟君其何用宋向戍郑公孙侨在诸侯之良也君其选焉王曰吾用齐桓宋太子佐後至椒举请辞焉曰属有宗祧之事於武城敢谢後见徐子吴出也以为贰焉故执诸申楚子示诸侯侈椒举曰夫六王二公之事皆所以示诸侯礼也诸侯所由用命也夏桀为仍之会有缗叛之商纣为黎之蒐东夷叛之周幽为太室之盟戎狄叛之皆所以示诸侯汰也诸侯所由弃命也今君以汰无乃不济乎王弗听赵武灵王平昼闲居肥义侍坐曰王虑世事之变权甲兵之用念简襄之迹计胡狄之利王曰嗣立不忘先德君之道也错质务明主之长臣之论也是以贤君静而有道民便事之教动有明古先世之功为人臣者穷有弟长辞让之节通有补民益主之业此两者君臣之分也今吾欲继襄王之业啓胡狄之乡而卒世不见也敌弱者用力小而功多可以无尽百姓之劳而享往古之勲夫有高世之功者必负遗俗之累有独智之虑者必被庶人之恐今吾将胡服骑射以教百姓而世必议寡人矣肥义曰臣闻之疑事无功疑事无名今王即定负遗俗之虑殆无顾天下之议矣夫论至德者不和於俗成大功者不谋於衆昔舜舞有苗而禹袒入裸国非以养欲而乐志也欲以论德而要功也愚者暗於成事智者见於未萌王其遂行之王曰寡人非疑胡服也吾恐天下笑之狂夫之乐智者哀焉愚者之笑贤者戚焉世有顺我者则胡服之攻未可知也虽敺世以笑我胡地中山我必有之王遂胡服使王孙緤告公子成曰寡人胡服且将以朝亦欲叔之服也家听於亲国听於君古今之公行也子不反亲臣不逆主先王之通谊也今寡人作教胡服而叔不服吾恐天下议之也夫制国有常而利民为本从政有经而令行为上故明德在於论贱行政在於信贵今胡服之意非以养欲而乐志也事有所出功有所止事成功立然後德可见也今寡人恐叔逆从政之经以辅公叔之议且寡人闻之事利国者行无邪因贵戚者名不累故寡人愿慕公叔之义以成胡服之功使緤谒之叔请服焉公子成再拜曰臣固闻王之胡服也不佞寝疾不能趋走是以不先进王今命之臣固敢竭其愚忠臣闻之中国者聪明睿知之所居也万物货财之所聚也圣贤之所教也仁义之所施也诗书礼乐之所用也异敏技艺之所试也远方之所观赴也蛮夷之所义行也今王释此而袭远方之服变古之教易古之道逆人之心畔学者离中国臣愿大王图之使者报王王曰吾故闻叔之病也即之公叔成家自请之曰服者所以便用也礼者所以便事也是以圣人观其乡而顺宜因其事而制礼所以利其民而厚其国也被发文身错臂左衽瓯越之民也黑齿雕题鯷冠秫缝大吴之国也礼服不同其便一也是以乡异而用变事异而礼易是故圣人苟可以利其民不一其用果可以便其事不同其礼儒者一师而礼异中国同俗而教离又况山谷之便乎故去就之变智者不能一远近之服圣贤不能同穷乡多异曲学多辨不知而不疑异於已而不非者公於求善也今卿之所言者俗也吾之所言者所以制俗也今吾国东有河薄洛之水与齐中山同之而无舟檝之用自常山以至代上党东有燕东胡之境西有楼烦秦韩之边而无骑射之备故寡人且聚舟檝之固求水居之民以守河薄洛之水变服骑射以备燕其参胡楼烦秦韩之边且昔者简子不塞晋阳以及上党而襄王兼戎取代以攘诸胡此愚智之所先时中山负齐之强兵侵掠吾地系累吾民引水围鄗非社稷之神灵即鄗几不守先王忿之其怨未能报也今骑射之服近可以备上党之形远可以报中山之怨而叔也顺中国之俗以逆简襄之意恶变服之名而忘国事之耻非寡人所望於子公子成再拜稽首曰臣愚不逹於王之议敢道世俗之闻今欲继简襄之意以顺先王之志臣敢不听令再拜乃赐胡服赵文进谏曰农夫劳而君子养焉政之经也愚者陈意而智者论焉教之道也臣无隐忠君无敝言国之禄也臣虽愚愿竭其忠王曰虑无变扰忠无过罪子其言乎赵文曰当世辅俗古之道也衣服有裳礼之制也循法无愆民之职也三者先圣之所以教今君释此而袭远方之服变古之教易古之道故臣愿王之图之王曰卿言世俗之间常民溺於习俗学者沈於所闻此两者所以成官而顺政也非所以观远而论始也且夫三代不同服而王五霸不同教而政知者作教而愚者制焉贤者议俗不肖者拘焉夫制於服之民不足与论心拘於俗之衆不足与致意故势与俗化而礼与变俱圣人之道也承教而动循法无私民之职也知学之人能与闻迁逹於礼之变能与时化故为已者不待人制今者不法古子其释之赵适谏曰隐忠不竭奸之属也以私诬国贱之类也犯奸者身死贱国者族宗此两者先王之明刑臣下之大罪也臣虽愚愿尽其忠无遁其死王曰竭意不让忠也上无蔽言明也忠不辟危明不距人子其言乎赵适曰臣闻之圣人不易民而教智者不变俗而动因民而教者不劳而成功据俗而动者虑经而易见也今王易礼不循俗胡服不顾世非所以教民而成礼也且服奇者志淫俗僻者乱民是以莅国者不袭奇僻之服中国不近蛮夷之行非所以教民而成礼者也且循法无过修礼无邪臣愿王之图之王曰古今不同俗何古之法帝王不相袭何礼之循伏羲神农教而不诛黄帝尧舜诛而不怒及至三王观时而制法因事而制礼法度制令各顺其宜衣服器械各便其用故礼世不一其道便国不必法古圣人之兴也不相袭而王夏殷之衰也不易礼而灭然则反古未可非而循礼未足多也且服奇而志淫是邹鲁无奇行也俗僻而民易是吴越无俊民也是以圣人利身之为服便事之为教进退之为节衣服之为制所以齐常民非所以论贤者也故圣与俗流贤与变俱谚曰以书为御者不尽马之情以古制今者不逹事之变故循法之功不足以高世法古之学不足以制今子其勿反也

汉高祖并天下诸侯共尊为皇帝於定陶博士叔孙通就其仪号【就成也】高帝悉去秦仪法为简易羣臣饮争功醉或妄呼拔劒击柱上患之通知上悉餍之说上曰夫儒者难与进取可与守成臣愿徵鲁诸生与臣弟子共起朝仪高帝曰得无难乎通曰五帝异乐三王不同礼礼者因时世人情为之节文者也故夏殷周礼所因损益可知者谓不相复也【复重也因也】臣愿颇采古礼与秦仪杂就之上曰可试为之令易知度吾所能行为之於是通使徵鲁诸生三十余人鲁有两生不肯行曰公所事者且十主皆面谀亲贵今天下初定死者未葬伤者未起又欲起礼乐礼乐所由起百年积德而後可兴也吾不忍为公所为公所为不合古吾不行公往矣毋污我通笑曰若真鄙儒不知时变遂与所徵三十人西及上左右为学者与其弟子百余人为绵蕞野外【谓以茅剪树地为纂位尊卑之次也蕞与蕝同并音子悦反】习之月余通曰上可试观上使行礼曰吾能为此廼令羣臣习肄

武帝元封七年司马迁等议改正朔时御史大夫儿寛明经术上廼诏寛曰与博士共议今宜何以为正朔服色何上寛与博士赐等议皆曰帝王必改正朔易服色所以明受命於天也创业变改制不相复推传序文则今夏时也臣等闻学褊陋不能明陛下躬圣发愤昭配天地臣愚以为三统之制後圣复前圣者二代在前也今二代之统絶而不序矣唯陛下发圣德宣考天地四时之极则顺隂阳以定大明之制为万世则

宣帝时琅琊王吉为谏大夫上疏言欲治之主不世出公卿幸得遭遇其时未有建万世之长策举明主於三代之隆者也其务在於簿书断狱听讼而已此非太平之基也今俗吏所以牧民者非有礼义科指世世通行者也以意穿凿各取一切苟顺一时非正道是以诈伪萌生刑罚无极质朴日消恩爱寖薄孔子曰安上治民莫善於礼非空言也愿与大臣延及儒生述旧礼明王制驱一世之民跻之仁夀之域则俗何以不若成康夀何以不若高宗

东汉章帝元和三年博士曹褒请着汉礼班固以为宜广集诸儒共议得失帝曰谚言作舍道边三年不成会礼之家名为聚讼互生疑异笔不得下昔尧作大章一夔足矣乃拜褒侍中

桓帝延熹九年郎中荀爽对策陈便宜曰臣闻之於师曰汉为火德火生於木木盛於火故其德为孝其象在周易之离夫在地为火在天为日在天者用其精在地者用其形夏则火王其精在天温煖之气养生百木是其孝也冬时则废其形在地酷烈之气焚烧山林是其不孝也故汉制使天下诵孝经选吏举孝廉夫丧亲自尽孝之终也今之公卿及二千石三年之丧不得即去殆非所以增崇孝道而克称火德者也往者孝文劳谦行过乎俭故有遗诏以日易月此通时之宜不可贯之万世古今之制虽有损益而谅闇之礼未尝改移以示天下莫遗其亲今公卿羣僚皆政教所瞻而父母之丧不得奔赴夫仁义之行自上而始敦厚之俗以应乎下传曰丧祭之礼阙则人臣之恩薄背死忘生者衆矣曾子曰人未有自致者必也亲丧乎春秋传曰上之所为民之归也夫上所不为而民或为之故加刑罚若上之所为民亦为之又何诛焉昔翟方进以自备宰相而不敢踰制至遭母忧三十六日而除夫失礼之源自上而始古者大丧三年不呼其门所以崇国厚俗笃化之道也事失宜正过勿惮改天下通丧可如旧礼臣闻有夫妇然後有父子有父子然後有君臣有君臣然後有上下有上下然後有礼义礼义备则人知所厝矣夫妇人伦之始王化之端故文王作易上经首乾坤下经首咸恒孔子曰天尊地卑乾坤定矣夫妇之道所谓顺也尧典曰厘降二女於妫汭嫔于虞降者下也嫔者妇也言虽帝尧之女下嫁於虞犹屈体降下勤修妇道易曰帝乙归妹以祉元吉妇人谓嫁曰归言汤以娶礼归其妹於诸侯也春秋之义王姬嫁齐使鲁主之不以天子之尊加於诸侯也今汉承秦设尚主之仪以妻制夫以卑临尊违乾坤之道失阳唱之义孔子曰昔圣人之作易也仰则观象於天俯则察法於地覩鸟兽之文与地之宜近取诸身远取诸物以通神明之德以类万物之情今观法於天则北极至尊四星妃后察法於地则崐山象夫卑泽象妻覩鸟兽之文鸟则雄者鸣鸲雌能顺服兽则牡为唱导牝乃相从近取诸身则乾为人首坤为人腹远取诸物则木实属天根荄属地阳尊隂卑盖乃天性且诗初篇实首关雎礼始冠婚先正夫妇天地六经其旨一揆宜改尚主之制以称乾坤之性遵法尧汤式是周孔合之天地而不谬质之鬼神而不疑人事如此则嘉瑞降天吉符出地五韪咸备各以其序矣昔者圣人建天地之中而谓之礼礼者所以兴福祥之本而止祻乱之源也人能枉欲从礼者则福归之顺情废礼者则祻归之推祻福之所应知废兴之所由来也衆礼之中婚礼为首故天子娶十二天之数也诸侯以下各有等差事之降也阳性纯而能施隂体顺而能化以礼济乐节宣其气故能丰子孙之祥致老夀之福及三代之季淫而无节瑶台倾宫陈妾数百阳竭於上隂隔於下故周公之戒曰不知稼穑之艰难不知小人之劳惟躭乐之从时亦罔或克夀是其明戒後世之人好福不务其本恶祻不易其轨截趾适屦孰云其愚何与斯人追欲丧躯诚可痛也臣窃闻後宫采女五六千人从官侍史复在其外冬夏衣服朝夕禀粮耗费缣帛空竭府藏徵调增倍十而税一空赋不辜之民以供无用之女百姓穷困於外隂阳隔塞于内故感动和气灾异屡臻臣愚以为诸非礼聘未曾幸御者一皆遣出使成妃匹一曰通怨旷和隂阳二曰省财用实府藏三曰修礼制绥眉夀四曰配阳施祈螽斯五曰寛赋役安黎民此诚国家之弘利天人之大福也夫寒热晦明所以为岁尊卑奢俭所以为礼故以晦明寒暑之气尊卑侈约之礼为其节也易曰天地节而四时成春秋传曰唯器与名不可以假人孝经曰安上治民莫善於礼礼者尊卑之差上下之制也昔季氏八佾舞於庭非有伤害困於人物而孔子犹曰是可忍也孰不可忍洪范曰惟辟作威惟辟作福惟辟玉食凡此三者君所独行而臣不得同也今臣僭君服下食上珍所谓害于而家凶于而国者也宜略依古礼尊卑之差及董仲舒制度之别严督有司必行其命此则禁乱善俗足用之要

宋文帝元嘉六年驸马都尉奉朝请徐道娱上表曰谨按晋博士曹弘之议立秋御读令上应着缃帻遂改用素相承至今臣浅学管见窃有惟疑伏寻礼记月令王者四时之服正月驾仓龙载赤旗衣自衣服黑玉季夏则黄文极於此无白冠则某履某舄也且帻又非古服出自後代上附於冠下不属衣冠固不革而帻岂容异色愚谓应恒与冠同色不宜随节变彩土令在近谨以上闻如或可采乞付外详议太学博士荀万秋议伏寻帻非古者冠冕之服礼无其文案蔡邕独断云帻是古卑贱供事不冠人所服又董仲舒止雨书曰其执事皆赤帻知并不冠之服也汉元始用衆臣率从故司马彪舆服志曰尚书帻名曰纳言迎气五郊各如其色从章服也自兹相承迄于有晋大宋受命礼制因循斯既历代成凖谓宜仍旧有司奏谨案道娱啓事以土令在近谓帻不宜变万秋虽云帻宜仍旧而不明无读土令之文今书旧事于左魏台杂访曰前後但见读春夏秋冬四时令至於服黄之时独阙不读今不解其故

十四年帝以新撰礼论付太常傅隆使下意隆上表曰臣以下愚不涉师训孤陋闾阎面墙靡识谬蒙询逮愧惧流汗原夫礼者三千之本人伦之至道故用之家国君臣以之亲用之婚冠少长以之仁爱夫妻以之义顺用之乡人友朋以之三益宾主以之敬让所谓极乎天蟠乎地穷高远测深厚莫尚於礼也其乐之五声易之八象诗之风雅书之典诰春秋之微婉劝惩无不本乎礼而後立也其源远而流广其体大而义精非夫叡哲大贤孰能明乎此哉况遭暴焚亡百不存一汉兴始徵召故老捜集残文其体例纰缪首尾脱落难可详论幸高堂生颇识旧义诸儒各为章句之说既明不独逹所见不同或师资相传共枝别干故闻人二戴俱事后苍俄已分异卢植郑玄偕学马融人各名家又後之学者未逮曩时而问难星繁充斥兼两摛文列锦焕烂可观然而五服之本或差哀敬之制舛杂国典未一於四海家法参駮於搢绅诚宜考详远虑以定皇代之盛礼者也伏惟陛下钦明玄圣同规唐虞畴咨四岳兴言三礼而伯夷未登微臣窃位所以大惧负乘形神交恶者无忘夙夜矣而复猥充博采之数与闻爰发之求实无以仰酬圣旨万分之一不敢废嘿谨率管穴所见五十二事上呈蚩鄙茫浪伏用竦赧

明帝泰始二年有司奏皇太子所生陈贵妃礼秩既同储宫未详宫臣及朝臣并有敬否妃主有内相见又应何仪博士王庆绪议百僚内外礼敬贵妃应与皇太子同其东朝臣隶理归臣节太常丞虞愿等同庆绪尚书令建安王休仁议称礼云妾既不得体君班秩视子为序母以子贵经着明文内外致敬贵妃诚如庆绪议天子姬嫔不容通音介於外虽义可致?不应有牋表参详休仁议为允诏可

南齐明帝永泰元年尚书令徐孝嗣上议曰夫人伦之始莫重冠婚所以尊表成德结欢两姓年代污隆古今殊则繁简之仪因时或异三加废於王庶六礼限於天朝虽因习未久事难顿改而大典之要深宜损益案士冠礼三加毕乃醴冠者醴则唯一而已故醴辞无二若不醴则每加辄醮以酒故醮辞有三王肃云醴本古其礼重酒用时味其礼轻故也或醴或醮二三之义详许於经文今皇王冠毕一酌而已即可拟古设醴而犹用醮辞实为乖衷寻婚礼实篚以四爵加以合卺既崇尚质之理又象泮合之义故三饭卒食再酳用卺先儒以礼成好合事终於三然後用卺合仪注先酳卺以再以三有违旨趣又郊特牲曰三王作牢用陶匏言大古之时无共牢之礼三王作之而用太古之器重夫妇之始也今虽以方樏示约而弥乖昔典又连卺以鏁盖出近俗复别有牢烛雕费采饰亦亏曩制方今圣政日隆声教惟穆则古昔以敦风存饩羊以爱礼沿袭之规有切治要嘉礼实重宜备旧章谓自今王侯已下冠毕一酌醴以遵古之义醴即用旧文於事为允婚亦依古以卺酌终酳之酒竝除金银连鏁自余杂器悉用埏陶堂人执烛足充?燎牢烛华侈亦宜停省庶斲雕可期移俗有渐参议并同奏可

梁武帝普通六年尚书仆射徐勉上修五礼表曰臣闻立天之道曰隂与阳立人之道曰仁与义故称导之以德齐之以礼夫礼所以安上治人弘风训俗经国家利後嗣者也唐虞三代咸必由之在乎有周宪章尤备因殷革夏损益可知虽复经礼三百曲礼三千经文三百威仪三千其大归有五即宗伯所掌典礼吉为上凶次之宾次之军次之嘉为下也故祠祭不以礼则不齐不庄丧纪不以礼则背死忘生者衆宾客不以礼则朝觐失其仪军旅不以礼则致乱於师律冠婚不以礼则男女失其时为国修身於斯攸急洎周室大坏王道既衰官守斯文日失其序礼乐征伐出自诸侯小雅尽废旧章缺矣是以韩宣适鲁知周公之德叔侯在晋辨郊劳之仪战国从横政教愈泯暴秦灭学扫地无余汉氏郁兴日不暇给犹命叔孙於外野方知帝王之为贵末叶纷纶逓有兴毁或以武功锐志或好黄老之言礼义之式於焉中止及东京曹褒南官制述集其散略百有余篇虽写以尺简而终阙平奏其後兵革相寻异端互起章句既沦俎豆斯辍方领矩步之容事灭於旌鼓兰台石室之文用尽於帷盖至乎晋初爰定新礼荀顗制之於前挚虞删之於末既而中原丧乱罕有所遗江左草创因循而已厘革之风是则未暇伏惟陛下睿明啓运先天改物拨乱惟武经时以文作乐在乎功成制礼弘於业定光啓二学皇枝等於贵游辟兹五馆草莱升以好爵爰自受命迄于告成盛德形容备矣天下能事毕矣明明穆穆无得而称焉至若玄符灵贶之祥浮溟机山之賮固亦日书左史副在司存今可得而略也是以命彼羣才捜甘泉之法延兹硕学阐曲台之仪淄上淹中之儒连踪继轨负笈怀铅之彦匪旦伊夕谅以化穆三雍人从五典秩宗之教勃焉以兴伏寻所定五礼起齐永明三年太子步兵校尉伏曼容表求制一代礼乐于时参议置新旧学士十人止修五礼谘禀卫将军丹阳尹王俭学士亦分住郡中制作历年犹未克就及文宪薨殂遗文散逸後又以事付国子祭酒何胤经涉九载犹复未毕建武四年胤还东山齐明帝敕委尚书令徐孝嗣旧事本末随在南第永元中孝嗣於此遇祻又多零落当时鸠敛所余权付尚书左丞蔡仲熊骁骑将军何佟之共掌其事时修礼局住在国子学中门外东昏之代频有军火其所散失又踰大半天监元年佟之啓审省置之宜敕使外详时尚书参详以天地初革庶务权舆宜俟隆平徐议删撰欲且省礼局并还尚书仪曹诏旨云礼坏乐缺故国异家殊实宜以时修定以为永准但顷之修撰以情取人不以学进其掌知者以贵总一不以稽古所以历年不就有名无实此既经国所先外可议其人人定便即撰次於是尚书仆射沈约等参议请五礼各置旧学士一人人各自举学士二人相助抄撰其中有疑者依前汉石渠後汉白虎随源以闻请旨断决乃以旧学士右军记室参军明山宾掌吉礼中军骑兵参军严植之掌凶礼中军田曹行参军兼太常丞贺瑒掌宾礼征虏记室参军陆琏掌军礼右军参军司马裴掌嘉礼尚书左丞何佟之总参其事佟之後以镇北谘议参军伏暅代之後又以暅代严植之掌凶礼暅寻迁官以五经博士缪昭掌凶礼复以礼仪深广记载残缺宜须博论共尽其致更使镇军将军丹阳尹沈约太常卿张充及臣三人同参厥务臣又奉别敕总知其事末又使中书侍郎周舍庾於陵二人复豫参知若有疑义所掌学士当职先立议通谘五礼旧学士及参知各言同异条牒啓闻决之制旨疑事既多岁时又积制旨裁断其数不少莫不网罗经诰玉振金声义贯幽微理入神契前儒所不释後学所未闻凡诸奏决皆载篇首其列圣旨为不刋之则洪规盛范冠絶百王茂实英声方垂千载宁孝宣之能拟岂孝章之足云五礼之职事有繁简及其列毕不得同时嘉礼仪注以天监六年五月七日上尚书合十有二秩百一十六卷五百四十六条宾礼仪注以天监六年五月二十日上尚书合十有七秩一百三十卷四十五条军礼仪注以天监九年十月二十九日上尚书合十有八秩一百八十九卷二百四十条吉礼仪注以天监十一年十一月十日上尚书合二十有六秩二百二十四卷一千五条凶礼仪注以天监十一年十一月十七日上尚书合四十有七秩五百一十四卷五千六百九十三条大凡一百二十秩一千一百七十六卷八千一十九条又列副秘阁及五经典书各一通缮写校定以普通五年二月始获写毕窃以撰正履礼历代罕就皇明在运厥功克成周代三千举其盈数今之八千随事附益质文相变故其数兼倍犹如八卦之爻因而重之错综成六十四也昔文武二王所以纲纪周室君临天下公旦修之以致太平龙凤之瑞自斯厥後甫备兹日孔子曰其有继周虽百代可知岂所谓齐功比美者欤臣以庸识谬司其任淹留历稔允当斯责兼勒成之初未遑表上寔由才轻务广思力不周永言慙惕无忘寤寐自今春舆驾将亲六师捜寻军礼阅其条章靡不该备所谓郁郁文哉焕乎洋溢信可以悬诸日月颁之天下者矣愚心喜忭弥思陈述兼前後官一时皆逝臣虽幸存耄已将及虑皇世大典遂阙誊奏不任下情辄具载撰修始末并职掌人所成卷秩条目之数谨拜表以闻

後魏孝明帝熙平元年六月中侍中刘腾等奏曰中宫仆刺列车舆朽败自昔旧都礼物颇异迁京已来未复更造请集礼官以裁其制灵太后令曰付尚书量议太常卿穆绍少卿元端博士郑六刘台龙等议按周礼王后之五辂重翟锡面朱总厌翟勒面缋总安车雕面鷖总皆有容盖翟车贝面组总有握辇车组挽有翣羽盖重翟后从王祭祀所乘厌翟后从王宾享诸侯所乘安车后朝见於王所乘翟车后出桑则乘辇车后宫中所乘谨以周礼圣制不刋之典其礼文尤备孔子云其或继周者虽百世可知也以其法不可踰以此言之後王舆服典章多放周式虽文质时变辂名宜存雕饰虽异理无全舍当今圣后临朝亲览庶政舆驾之式宜备典礼臣等学缺通经叨参议末辄率短见宜凖周礼备造五辂雕饰之制随时增减太学博士王延业议按周礼王后有五辂重翟以从王祠厌翟以从王享宾客安车以朝见于王翟车以亲桑辇车宫中所乘又汉舆服志云秦并天下阅三代之礼或曰殷瑞山车金根之色殷人以为大辂於是始皇作金根之车汉承秦制御为乘舆太皇太后皇太后皆御金根车加交络帷裳非法驾则乘紫罽軿车云?文画輈黄金涂五末盖瓜在右騑驾三马阮谌礼图并载秦汉已来舆服亦云金根辂皇后法驾乘之以礼婚见庙乘辂后法驾乘之以亲桑安车后小驾乘之以助祭山軿车后行则乘之绀罽軿车后小行则乘之以哭公主邑君王妃公侯夫人入合舆后出入合宫中小游则乘之晋先蚕仪注皇后乘云母安车驾六騩按周秦汉晋车舆仪式互见图书虽名号小异其大较略相依拟金根车虽起自秦造即殷之遗制今之乘舆五辂是其象也华饰典丽容观壮美司马彪以为孔子所谓乘殷之辂即此之谓也案阮氏图桑车亦饰以云母晋之云母车即是一与周之翟车其用正同安车既名同周制又用同重翟山軿车案图饰之以紫绀罽軿车虽制用异於厌翟而实同用於今入合舆与辇其用又同案图今之黑漆画扇辇与周之辇车其形相似窃以为秦灭周制百事剏革官名轨式莫不殊异汉魏因循继踵仍旧虽时有损益而莫能反古良由去圣久远典仪殊缺时移俗易物随事变虽经贤哲祖袭无改伏惟皇太后叡圣渊凝照临万物动循典故贻则後王今辄竭管见稽之周礼考之汉晋采诸图史验之时事以为宜依汉晋法驾则御金根车驾四马加交络帷裳御云母车驾四马以亲桑其非法驾则御紫罽軿车驾三马小驾则御安车驾三马以助祭小行则御绀罽軿车驾三马以哭公主王妃公侯夫人宫中出入则御画扇辇车案旧事比之周礼唯阙从王享宾客及朝见於王之乘窃以为古者诸侯有朝会之礼故有从享之仪今无其事宜从省略又今之皇居宫掖相逼就有朝见理无结驷即事考实亦宜阙废又哭公主及王妃周礼所无施之於今寔合事要损益不同用舍随时三代异制其道然也又金根及云母驾马或三或六访之经礼无驾六之文今之乘舆又皆驾四义符古典宜仍驾四其余小驾宜从驾三其制用形饰备见图志司室领尚书令任城王澄尚书左仆射元晖尚书右仆射李平尚书齐王萧宝夤尚书元昭尚书左丞卢仝右丞元洪超考功郎中刘懋北主客郎中源子恭南主客郎中游思进三公郎中崔鸿长兼驾部郎中薛悦起部郎中杜遇左主客郎中元韡骑兵郎中房景先外兵郎中石士基长兼右外兵郎中郑幼儒都官郎中李秀之兼尚书左士郎中朱元旭度支郎中谷頴左民郎中张均金部郎中李仲东库部郎中贾思同国子博士薛祯邢晏高谅奚延太学博士邢湛崔瓒韦朏郑季期国子助教韩神固四门博士杨那罗唐荆宝王令儁吴珍之宋婆罗刘燮高显邕杜灵儁张文和陈智显杨渇侯赵安庆贾天度艾僧?吕太保王当百槐贵等五十人议以为皇太后称制临朝躬亲庶政郊天祭地宗庙之礼所乘之车宜同至尊不应更有制造周礼魏晋虽有文辞不辨形制假令欲作恐未合古制而不可以为一代典臣以太常国子二议为疑重集羣官并从今议唯恩裁决灵太后令曰羣官以後议折中者便可如奏孝明帝时胡太后数幸宗戚勲贵之家侍中崔光表谏曰礼诸侯非问疾吊丧而入诸臣之家谓之君臣为谑不言王后夫人明无适臣家之义夫人父母在有归宁没则使卿宁汉上官皇后将废昌邑霍光外祖也亲为宰辅后犹御武帐以接羣臣示男女之别也愿陛下简息游幸则率土属赖含生仰悦矣不听

北齐文宣帝天保元年皇太子监国在西林园冬会羣议皆东面二年於北城第内冬会又议东面吏部郎陆卬疑非礼魏收改为西面邢子才议欲依前曰凡礼有同者不可令异诗说天子至於大夫皆乘四马况以方面之少何可皆不同乎若太子定西面者王公卿大夫士复何面邪南面人君正位今一官之长无不南面太子听政亦南面坐议者言皆晋旧事太子在东宫西面为避尊位非为向台殿也子才以为东?博议依汉魏之旧太子普臣四海不以为嫌又何疑於东面礼世子絶旁亲世子冠於阼冢子生接以太牢汉元着令太子絶驰道此皆礼同於君又晋王公世子摄命临国乘七旒安车驾用三马礼同三公近宋太子乘象辂皆有同处不以为嫌况东面者君臣通礼独何为避明为向台所以然也近皇太子在西林园在於殿犹且东面於北城非宫殿之处更不得邪诸人以东面为尊宴会避案燕礼燕义君位在东宾位则在西君位在阼阶故有武王践阼篇不在西也礼乘君之车不敢旷左君在恶空其位左亦在东不在西也君在阼夫人在房郑注人君尊东也前代及今皇帝宴会接客亦东堂西面若以东面为贵皇太子以储后之礼监国之重别第宴臣宾自得申其正位礼者皆东宫臣属公卿接宴观礼而已若以西面为卑实是君之正位太公不肯北面说丹书西面则道之西面乃尊也君位南面有东有西何可皆避且事虽少异有可相比者周公臣也太子子也周公为冢宰太子为储贰明堂尊於别第朝诸侯重於宴臣宾南面贵於东面臣疎於子冢宰轻於储贰周公摄政得在明堂南面朝诸侯今太子监国不得於别第异宫东面宴客情所未安且君行以太子监国君宴不以公卿为宾明父子无嫌君臣有嫌按仪注亲王受诏冠婚皇子皇女皆东面今不约王公南面而独约太子何所取邪议者南尊改就西面转君位更非合礼方面既少难为节文东西二面君臣通用太子宜然於礼为允魏收议云去天保初皇太子监国冬会羣臣於西园都亭坐从东面义取於向中宫台殿故也二年於宫冬会坐乃东面收窃以为疑前者遂有别议议者亦同之邢尚书以前定东面之议复申本怀此乃国之大礼无容不尽所见收以为太子东宫位在於震长子之义也按易八卦正位向中皇太子今居北城於宫殿为东北南面而坐於义为背也前者立议据东宫为本又案东宫旧事太子宴会多以西面为礼此又成证非徒言也不言太子常无东南二面之坐但用之有所至如西园东面所不疑也未知君臣车服有同异之议何为而发就如所云但知礼有同者不可令异不知礼有异者不可令同苟别君臣同异之礼恐重纸累札书不尽也子才竟执东面收执西面援引经据大相往复其後竟从西面为定

历代名臣奏议卷一百十八








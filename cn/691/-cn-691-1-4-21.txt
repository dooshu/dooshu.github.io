◎施药得报

广西陈桂舫（铧），余丁酉同年也。余于榜后即到桂林省亲，故三次计偕皆由潇湘泛洞庭至汴梁，渡河北上。每谈及洞庭，桂舫辄怦怦然色变。或笑其胆怯，曰："非但胆怯，几乎胆碎，幸有天道也。"因述前数年随其叔由河南归，路过洞庭，因风不利而泊，同泊船不下数百。适有流民小舟十数只，舟中人多死于病，桂舫舟中带有药丸（如藿香六合之类），投之辄效，于是求药者不一而足。后药所剩无几，有不能遍给之势，其叔日："药原所以救人，靳而不与，非义也。"乃倾所有给之，计救活者已数十人。次早风转，各舟不约同开，波浪掀天，四望无际。及傍晚，离湘阴尚有十余里，风忽息，众心稍定，而船户则惴惴然谓恐其转风也。勉强趱行，约离口岸不及半里，而逆风已起，俄风力渐猛，兼以船大招风，不能拢进。不得已，约众水手及全船人由小舟登岸，用双条大缆牵之。船户嘱桂舫将柁握定，勿令偏向。众甫登岸而飓风怒发，船一起伏，约高丈余，人力难施，竟有飘至中流之势。正在仓皇，忽闻山后一簇人喊曰："快来相救。"七八十人随缆而泅，一呐喊间，船已收口矣。众方庆再生，询之，即昨日之流民也。盖流民船小，未起风时早已到岸。此若有神使之者，救人即所以自救，良不诬也。


○谢李吉甫相公示手札启

宗元启：六月二十九日，衡州刺史吕温道过永州，辱示相公手札，省录狂瞽，收抚羁缧，沐以含宏之仁，忘其进越之罪。感深益惧，喜极增悲，五情交战，不知所措。宗元性质庸塞，行能无取，著书每成于废疾，进德且乏其馨香。常愿操医门，掬溜兰室，良辰不与，夙志多违。昨者踊跃残魂，奋扬蓄念，激以死灰之气，陈其弊帚之词，致之烟霄，分绝流眄。今则垂露在手，清风入怀，华衮滥褒于赭衣，龙门俯收于坎井。藻镜洞开，而秋毫在照；文律傍畅，而寒谷生辉。化幽郁之志，若觌清明；换兢危之心，如承抚荐。非常之幸，岂独此生？伏以淮海剧九天之遥，潇湘参百越之俗。倾心积念，长悬星汉之上；流形委骨，永沦魑魅之群。何以报恩？唯当结草。无任喜惧感恋之至。


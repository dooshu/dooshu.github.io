◎陆游家室之间不幸

陆放翁娶妇，琴瑟甚和，而不当母夫人意，遂至解衤离。然犹馈遗殷勤。尝贮酒赠陆，陆谢以词，有"东风恶，欢情薄"之句，盖寄声钗头凤也。妇亦答词云："世情薄。人情恶。寸送黄昏花易落。晓风乾。泪痕残。欲笺心事，独语斜阑。难、难、难。 人成各。今非昨。病魂常似秋千索。角声寒。夜阑珊。怕人寻问，咽泪妆欢。瞒、瞒、瞒。"未几，以愁怨死。又放翁尝过一驿，见题壁一诗："玉阶蟋蟀闹清夜，金井梧桐辞故枝。一枕凄凉眠不得，呼灯起作感秋诗。"询之，知是驿卒女，遂纳为妾。未半载，夫人逐之。妾赋生查子词云："只知眉上愁，不识愁来路。深院有芭蕉，阵阵黄昏雨。 晓起理残妆，整顿教愁去。不合画春山，依旧留愁住。"遂别。夫爱妻见逐於母，爱妾复见逐於妻，放翁於家室之间，何多不幸欤。［夸娥斋主人］


【君子行】

天道夷且简。人道险而难。（《类聚》作艰。）休咎相乘蹑。翻覆若（《类聚》作各。）波澜。去疾苦不远。疑似实生患。近火固宜热。履冰岂恶寒。掇蜂灭天道。拾尘惑孔颜。逐臣尚何有。弃友焉足叹。福钟恒有兆。祸集非无端。天损未易辞。人益犹可欢。朗鉴岂远假。取之在倾冠。近情苦自信。君子防未然。（○《文选》二十八。《乐府诗集》三十二。本集六。《诗纪》二十四。又《类聚》四十一引艰、澜、患三韵。）


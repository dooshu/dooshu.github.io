卷二百四十八

钦定四库全书

历代名臣奏议卷二百四十八

明　杨士奇等　撰

荒政

宋宁宗嘉定七年江东转运副使真德秀奏乞蠲阁夏税秋苖疏曰臣窃见本路州县今岁以来雨泽阙少臣昨经由池阳之日其时不雨已及旬余迨至金陵一向乾旱盖自三月至于五月之终九旬之间有雨者才六七日焦?之状盖不待言播殖之功一切尽废臣朝夕访问惟信与饶得雨颇多岁事可望若建康太平宁国池徽南康广德诸郡旱势略同臣以祈祷间出近郊及因阅舟亲至采石经行原野莫非赤地四顾所及全无秋苖间有濒江可以车戽之地或已栽揷然水热如汤不堪?养茁然长茂旋又焦黄访闻当涂宣城管下圩埂之乡每岁常苦水涝今亦种不入土与陆地同近舟行过大城堽一带见蝗虫飞泊芦苇间绵亘十数里未几遂入府城皆由东北而来蔽天障日遇其所落草木为空又据诸处申到若建康府之上元江宁溧水池州之贵池铜陵宁国府之宣城皆有蝗蝻生发所未申者尚不及知此一路旱蝗之大略也常平义仓之储总一路凡四十三万而侵移陈腐皆在其中姑以建康一城言之居民日食凡二千斛而常平初无颗粒义仓之米以石计者仅一万九百有奇以之粜济城郭之民不数日尽矣况能更及田野乎以此推之常平义仓已不足恃沿江诸州元非产米之地自经兵旱田畴芜废在在相望所出益少纲运起发之外其能几何接济军民唯仰客贩今则两淮既皆遏籴淛河般运不通上流客舟亦颇不继诸州米价渐已日增艰食之虞近在朝夕尝博访父老皆言粳稻虽已失时尚堪杂种麻豆荞麦黄菉之属缘田中无水不通翻犁而不可种下等农民之家赁耕牛买谷种一切出於举债今秋成失望小大忧危而官司催督夏税略不少贷典卖罄竭不足以偿而种子价高无钱可籴而不能种凡曰陆种仅可救饥近年官司往往不恤每遇检放指为熟田责令输纳苗米未免贱粜所有贵籴所无以供公上殚其地之出不足以输所以更相惩创而不敢种臣自闻此语为之恻然窃惟今岁之旱实与往年不同往年之旱多在夏秋田间既已布种故虽灾伤之甚什至七八而其熟处犹居二三今则高下之田皆为荒地借令雨以时至杂种可投尚恐空於蝗螟之口而况雨未可期种未可必方来之患日月尚长民情揺揺已有流移之渐臣近准朝旨将来合议粜济即与本路诸司同共详议措置施行臣已恭禀多方讲究外窃谓与其待已饥而行粜济之惠不若先未饥而加存恤之恩谨具奏请事件如左其一曰倚阁夏税臣近据太平州百姓王经等一百六名状称自去冬以来并无雨雪麦苗先已乾死收到些小不了食用目今秧苗又尽枯死荞麦荳种艰得钱物亦无处收籴田地乾亢至甚亦难耕种老幼日夕忧惶不能存活欲乞备申朝廷权阁今年夏税臣方欲冒昧控陈忽准户部符臣寮奏请内一项寛旱地之赋以为秧苖未得种揷人情方且皇皇而折帛起催半责见镪版曹既有岁例州县苟欲逃责征诛憔悴之民不减星火之急农困追呼将复失种其为怨嗟甚於不雨此当亟行戒约江淛监司目即体访先来被旱之处一面行下郡邑将第四第五等下户折帛等官物稍寛旬月之期以俟秧种了毕即蒙圣旨允从仰见陛下至慈至仁勤恤民隐凡有所闻无不施行臣即已镂榜晓谕州县令自榜到日为始住催一月虽足以寛目前而一月之後催理如故方细民嗸嗸捄死不赡之时纵令督促万端终是无可偿纳徒使吏卒并缘得为苛扰人户忧迫不免流移理势实然非臣过计兼本路近年民困重赋荒田逃户所在相望今既未能招徕不可使见存之户更有流徙伏望圣慈速降指挥将本路州县旱乾不曾种莳去处第四第五等人户夏税权与倚阁候将来得熟日并催庶几稍解倒垂之急臣不胜大愿

其二曰蠲放秋苖国家仁爱元元着为灾伤检放之令德泽洋溢入人至深近岁州县长官多以趣办财赋为能鲜以保全民命为急下吏承风辄怀观望且如去岁宣城南陵芜湖繁昌贵池铜陵青阳等县皆被水灾捡放之时多不及数目自臣到任来诉者多事已後时无从核实而参之衆言宣城尤甚故前者辄上倚阁残零之请伏惟圣慈必已矜从今岁旱灾前所未有至仁如天俯烛民隐将来苗税必是优与蠲除而臣察诸衆情似怀忧畏盖缘近年捡放例以从窄为贤逆料将来亦如此至於不敢杂种以避输苖其情尤可深悯臣谓今欲慰安人情使无逃徙莫若控告朝廷先期降旨约敕州县应本路官私田亩元不阙雨处将来成熟自当依条输纳外其久旱不曾种莳去处并与全放秋苗其杂种麻荳之属并不许指作熟田责令输纳苖米以至重困许臣备坐指挥散牓晓谕庶几农人安心不至狼顾实一道幸甚

右臣恭闻乾德二年四月诏曰自春徂夏时雨尚愆深恐黎民失於播殖所宜优恤俾获苏安应诸道所催今年夏租委所在官吏检视民田无见苖者上闻并与除放绍兴二十八年八月二日诏令诸路转运疾速行下州县开具实被灾伤顷亩数目及合放分数以闻仰惟太祖皇帝开造我朝配天之业高宗皇帝中兴万世无疆之基二圣一心皆以保全民命为本故於灾伤之岁切切如此夫以四月而蠲夏税以八月而检秋苗自常情观之毋乃太早盖救灾恤患当於民未甚病之时若待其饿莩流离然後加惠则所全寡矣为民父母忍使至斯两朝诏书可为大法今臣所陈二事如蒙圣慈降出三省早赐施行其於公私皆有便利一则征敛既寛逃亡必少所在田亩不至抛荒公家租赋亦免失陷二则农人肯行布种自救其饥不至大段阙食全仰官司粜济三则穷窭之民粗有生理何苦轻捐其身而为盗贼未萌之祸销弭尤多臣叨蒙圣恩畀以漕计一路休戚责实在臣庸敢斋沐投诚仰干天听臣无任震惕竢罪之至

八年德秀又乞拨米赈济劄子曰臣伏见自冬徂春雨泽稀少入夏以来亢阳弥甚陛下严恭天命忧念元元延谠言赦死?释迁谪还没产苟可销盭致和无所爱惜臣等布宣无状所部九郡而建康太平宁国徽池广德南康七郡迄今不雨旱势已成间得沾濡炎天毒烈土脉乾燥畊种不入赤地相望稍有近水可揷秧苗去处飞蝗所过靡有孑遗惟饶信二州曾申得雨却闻其间自有旱处今方六月城市闭籴米价腾踊民食已艰村落之间必有饿莩向秋以後捐瘠又多累据诸处人户陈诉并州县备申旱荒之状有不忍闻池阳道路出没剽掠休宁县数百人入令丞厅求粜济建昌县百十人劫隆兴府界居民苟非饥穷迫身何忍至此见得今年旱灾不同常岁本道旱势又甚它路国之根本在此江东丁时外虞尤欲安静使一夫馁死必伤天地父母之仁不幸诖误有司宁不重关忧顾惟有速发见藏不吝重费救夺民命度脱葘厄庶几感通天意消弭事端今灾伤至广事力有限岂能人人给足但民心知朝廷极力拯济有恃以生则虽颠踣流离终不携贰且及早予民所费既省所济甚博待其卖妻子弃乡井填委沟壑啸聚山泽而後为之其费不止於此而伤败已多江东自昨岁旱蝗屡经丰熟荒田未垦在在相望若今更有转徙必至无人可耕国之所失不知几倍臣等蚤夜忧惧思得叶心尽力为陛下救此一道生灵使不至饥饿流亡散为盗贼以遗朝廷忧已行下州县分遣官僚躬亲抄劄略计七八郡所当济者不下百余万户户给一石亦该一百余万石所在州县匮乏岂有寛余而义仓见管才四十三万耗腐在内非陛下捐数十万石之米不足以赈此凶灾窃惟目今旱处既多诸郡必纷然以钱粟为请却致朝廷难为应副是以会约一道当济之数总为奏陈候诸州申到户口据实分拨合本道所请其数若多散之州县犹以为少臣等自行计?下於此数必支给不敷非若寻常有司增多申请但冀十得六七之比陛下祷旱之初不爱旷典异恩以销天变苏民瘼今亦子嗸嗸赴愬求延旦夕之命必不惜力靳费不以捄之臣等谨体圣怀昧死上奏伏望断自宸衷亟命有司於镇江建康府转般仓拨米五十万石贴助本路义仓米斛赈济饥民如部内诸州有请即下臣等分拨陛下幸赐江东之民而臣等不能检柅吏奸失陷官物致上孤德意下误民生则臣等之罪惟陛下炤之德秀又乞给降钱会下本路灾伤州郡下户收籴麦种疏曰臣等近以本路旱蝗为菑屡以斯民危迫之状仰渎睿听陛下至仁垂悯赐缗钱发廪粟恩意恻怛与天同心臣等钦体圣怀分遣官吏抄録户口举行振恤之政欲使山谷穷僻之地咸被上恩然此去来秋尚有期岁公家之力有限艰食之日甚长蚤夜以思未知攸济访之父老皆言若二麦及时布种则人心自安盖村野小民生计易足田中苟有数亩之麦便可指为温饱之资日前虽甚艰难终不舍之而去富室大家知其有所指拟缓急举贷亦肯相賙第目今麦价所在踊贵其最平处每石为钱亦不下二贯有奇惟上等殷富之家自能豫蓄种子中户籴买已病其艰若四等而下大抵皆贫困之民今夏所收仅充三数月之食饥肠所迫岂有颗粒尚存虽欲趋时耕种有不可得今秋田苖稼至少捡放之数必多官司坐失常赋已不可胜计若麦复失种则来岁夏税输纳必艰上供之额何所取办况嗸嗸待哺者以百万计若广种二麦则一饱有期庶几四五月之交振济或可结局若种麦稀少不足捄饥则非至秋成官司振给实难遽已公家事力岂易支吾臣等恭覩陛下即位初年九月二十八日尚书省劄子勘会今来种麦是时切恐细民无力耕种有旨令两浙两淮提举司应灾伤去处将常平钱措置收籴麦种并给降米斛疾速赈贷施行毋致有失布种寛恤之恩载在诏令焕如日星臣等今略计本道灾伤去处第四等以下阙少麦种人户为田数百万亩每亩用种五升其费不可胜计虽尝亟下所部诸州那融官钱收籴给贷然今州郡大抵空乏必无余力可及而常平钱米本自无几见今专充粜济不复更有赢余只得倾竭愚诚控告君父伏望圣慈特诏有司给降钱会令臣等颁下诸郡斟量给贷麦熟之日令民随税输纳臣等谨当拘榷还之县官不敢分毫使用干冒圣威臣等无任震惕之至德秀知潭州又奏置惠民仓状曰臣猥以踈庸叨蒙推择假守湘土深惟委寄之重朝夕疚心苟可以惠养民生培固邦本者不敢不用其至惟是民食一事最关休戚臣在官二年春夏之间郡城居民率苦贵籴盖其生齿阜蕃土产有限全仰客米以济其乏若邻路与上江岁丰谷贱转贩者多仅免阙食一或不然则市直骤增贫民下户立见狼狈常平义仓之储本自无几加以法禁严重非饥荒已甚之岁不敢辄请发粜故二年之间虽苦贵籴臣皆那融借拨别色米斛以粜而不敢遽发常平至今夏米价益翔借拨之米不足以继然後洊申常平司得米五万石赈粜一城生齿赖以全活而公家之积则已垂罄矣今岁一旱所伤甚多来春以後民食必乏倘不蚤为备豫之计惟盻盻焉须客贩之至一或不继其将奈何窃见国朝张咏淳化中守成都以蜀地素狭生齿实蕃稍遇水旱民必艰食时米一升直钱三十六乃按诸邑田税如其价岁折米六万石至春籍城中细民计口给劵俾输元估籴之奏为定制其後百余年间虽时有灾馑米甚贵而民无菜色臣之於咏无能为役然心窃慕之考之吏牍本州秋税米内有所谓折粳者本正苖之数其後折钱以充郡用前後守臣或遇阙米支遣则令仍输本色臣今措置自今岁为始将上项折粳令人户输纳本色更不折钱以嘉定十六年纳到数目计之合正与耗为米五万余石别廒盛贮名曰惠民仓岁岁赈粜其规模大略悉仿张咏之法庶几城市细民自此永无艰食之虞而因养寓教又於风化不为无补所有张咏旧法与臣今来区处事宜不敢上溷天听已具申朝省外窃惟古今良法未有百年而无弊者惟咏赈粜一事自淳化至宣和百有三十余年蜀民被惠如一日不惟咏之区画有方亦由继其後者更相维持小有弊病随即捄药虽有异议不为动揺而朝廷又为着之令甲前後议臣复主张而申明之以故行之愈久其利愈博臣今欲望圣慈将臣奏申事宜特降勅旨行下本州永永遵守使潭人世世蒙被圣朝子育之恩实一方大幸

德秀又奏置十二县社仓状曰臣恭惟孝宗皇帝深惟民食之重因朱熹有请颁社仓法於天下自是数十年间凡置仓之地虽遇凶岁人无菜色里无嚣声臣少时实亲覩其利岁久法坏每为之太息嘉定乙亥蒙恩将漕江东岁适旱蝗承诏措置荒政奔走属部亲见饥穷之民惟乡落最甚而致粟又为最艰劳费不啻数倍因慨然深念使社仓之法推行而不废在在皆有藏粟以之振民犹取之怀也其利岂不博哉至是益知孝宗皇帝之圣谟神画有百世不可易者近岁士大夫以其蠧弊多端往往归尤於法至欲举而废之抑不思古今之法曷尝无弊亦在夫维持整饬之尔姑以常平义仓论之侵渔移易其害亦不一矣然卒不可废者以其害不能揜利故也何独社仓必欲举而废之哉仰赖圣朝深知此法未容轻变前後监司守臣有欲建立者皆诏可之凡今有仓之地如建昌南城袁州萍乡等处推行有法人蒙实惠而潭之属县曰长沙者亦有仓二十八所盖庆元初知县事饶干所立距今三十余载虽不能亡弊而穷民赖之亦多臣叨帅湖湘适潭人连岁艰食今夏旱暵尤甚祷请之余斋居深念所以为一方饥馑之备盖无出社仓之右者於是撙节浮费以官钱易谷於总所凡八万石益以他谷为九万五千余石十二县置仓凡百所令人户之当输谷於州者就输之社仓其敛散之规息耗之数大槩悉仿朱熹所上条约而因时救弊视俗制宜者又加详焉此盖淳熙勅旨之所许也仰惟仁圣临御之初方务行孝宗故事臣敢昧死以闻其申请事宜已上之尚书省乞赐敷奏施行伏望圣慈察臣汲汲为民之心从臣所请颁降指挥令本州常切遵守庶几良法美意久存而不坏贫民下户得以蒙天施於无穷臣不胜大愿

提举李道传上奏曰伏为广德知军魏岘按教授林庠实按转运副使真德秀乞核实辨明事臣闻论事者当辨是非责治者当核名实天下未尝无真是真非之所在也然每患乎言之多端听之易惑者不核实之过诚即其名以核其实则是者固不可以厚诬而非者亦何可以自掩哉臣窃覩进奏院报知广德军魏岘按军学教授林庠不法且乞避转运副使真德秀得旨罢庠而别与岘一等军垒差遣臣窃谓岘与德秀必有一是一非惟以其实考之则真是真非当有不难辨者盖岘之奏虽为庠设然以臣所闻岘非按庠乃按德秀也岘之按庠谓其舍教职而任荒政挟漕臣而陵郡守夫以一郡之民饥困欲死陛下大捐廪粟以活之仕乎此邦者出任其事如救焚拯溺何常职之可拘当此之时军学堂试为重乎本军振济为重乎出身济物固儒者事岘昧於轻重而以庠终日坐仓为可鄙岘则陋矣至於陵忽郡将则诚不可不治然犹当问庠之所守为如何设使庠之语言礼节或失婉顺而所守者正岘亦当屈已从之未可以陵忽言也况庠之於岘初未见语言礼节悖慢之实则岘之深怨极憾於庠者果何为哉以此言之岘之按庠意必有在臣故曰岘非按庠乃按德秀也德秀与岘比肩事主德秀虽任按察若德秀所为未善岘不肯苟狥具以上闻孰曰不可然臣不知果岘为是乎德秀为是乎岘之奏为荒政言也若曰某县流移者多而不能止某乡莩死者衆而不能救某处济米给散之有欺某邑粜钱出入之不明某事则有何人之词某条则有何日之案各指其实而言之庠固无所逃罪而德秀之失於任庠者亦无所辞其责矣臣窃闻岘之奏千余言略不及此特以轻易朝廷自专掠美为德秀罪陛下试核其实岘为是乎德秀为是乎夫自专固人臣之罪而许以从宜者乃人主之大权掠美固君子所羞而为君任怨者尤末世之邪说如岘所陈陛下欲济而易之以粜陛下欲粜而易之以济是为有司专擅之罪广德济粜非臣所任不能详知然窃谓济粜俱急转输不齐籴米未至而借济米以应之济米有缺而乞粜米以益之权宜集事要厥成终文籍具存自无淆混若事理不过如此则固亦陛下之所许未至罪其专也至於掠美之说则又不可不察臣事君犹子事父也子职无他任其父之事而已臣职无他任其君之事而已故称人子之善者必归美於其父称人臣之善者必归美於其君擢是臣任是职欲其称职而人善之乎欲其不称职而人怨之乎使人臣任怨於下则怨之者推其所从来必归咎於上矣主何利焉且岘固言之矣米陛下之米民陛下之民也独不曰臣亦陛下之臣乎以陛下之臣奉陛下之令散陛下之米活陛下之民何往而非陛下之德泽哉天下未尝有无实之名也臣之事君当责其实而求名与否不必问也若夫黎民阻饥上所当恤此则如慈母之乳其子初不为名岘乃有恩归於已怨萃朝廷之言何其所见之异哉且民饥而不得食则怨既得食矣又何怨?於上之有乎岘之言无足辩者然臣窃见近世风俗日以衰弊人臣率顾一身利害之私而不以国家生民为念臣虽不肖每独忧之岘之谗行恐自今分职授任者益以自专掠美为嫌便文自营谁任陛下事者岘言虽所关甚大此臣拳拳之愚所以上渎天听不自知其烦也岘与德秀一是一非必有公论伏望陛下特选朝士或委隣路监司考核其实若广德荒政不举则德秀为有负陛下不可无责若岘言无实则是以私意邪说上惑朝廷尚乞明正其罪使天下知是是非非不可混於圣明之世臣与德秀实为联事愚忠所激不复避嫌且岘尚居部内在臣职所当言用敢冒犯以闻

左司谏黄序上奏曰雨泽愆期地多荒白知余杭县赵师恕请劝民杂种麻粟豆麦之属盖种稻则费少利多杂种则劳多获少虑收成之日田主欲分官课责输则非徒无益若使之从便杂种多寡皆为已有则不劝而勤民可无饥望如所陈下两浙两淮江东西等路凡有耕种失时者并令杂种主毋分其地利官毋取其秋苖庶几农民得以续食官免赈救之费从之

宁宗时袁燮轮对劄子曰臣闻子夏问於孔子曰何如斯可谓民之父母矣孔子曰四方有败必先知之此之谓民之父母矣至哉圣言子有疾痛则父母知之民有疾痛则人主知之其知之最先故救之最切洪惟我艺祖有父母斯民之仁尝诏诸州长吏视民田旱者蠲其租勿俟报盖虑其稍缓有拯救不及者呜呼可谓至切矣仁宗明道中江淮旱蝗命范仲淹安抚时民有食乌昧草者仲淹撷以进御且请宣示六宫贵戚以戒侈心其言切矣而不以为忤岂不曰民之艰食固人主所欲急闻者欤人主虽俭而六宫贵戚或侈亦足以伤财而害民此仲淹所以并及之而仁宗所以嘉纳之也今陛下躬行俭约诚心爱民同符於艺祖匹休於仁宗矣然不知黎庶之疾苦果能尽逹於冕旒之前乎近而京辇米斗千钱民无可籴之资何所得食固有饿而死者有一家而数人毙者远而两淮荆襄米斗数千强者急而为盗弱者无以自活官给之粥幸有存者而无衣无褐不堪隆冬或以冻死遗民气息仅属虽逢春和岂能遽有生意乎淮西漕臣目其饥羸困毙之状摹写为图观者无不愍恻不知亦尝进御如范仲淹之进乌昧草乎陆贽有言流俗之弊多徇谄谀揣所悦意则侈其言度所恶闻则小其事深讥当时告荒之不以实也今圣德寛仁监司郡守固宜皆以实告然愿陛下更咨询之使闾阎纎悉之情毕达於几席之间如家至而亲见之则父母斯民之意笃矣臣闻古者制国用必於岁之杪曷为其必於是时也五谷多寡岁终毕见可量入以为出歉岁用度非丰年比故也今当饥馑艰危之时而中外支费犹如丰登之岁可乎小民嗸嗸仰哺方切坐视则不忍赈恤则不给惟有裁节冗费上自乘舆服御下至百司庶府无所不节以为施惠之具或可以救不然将何望耶侧闻去冬陛下临朝深以得雪为喜而又轸念饥民之寒更粜为济以直给之圣意切矣臣愿陛下更推广之凡立事贵乎举要惟救荒独不可略条目愈详则惠泽愈广故成周以荒政十有二聚万民当是时富藏天下民生熙熙虽遭水旱可无菜色而赈饥之具多端如是盖不敢不如是也陛下宜深思此意凡可以加惠吾民者无所不用其极宁过乎详毋失之略庶乎恩意周洽而赤子可活矣周世宗五季之君尔犹曰民犹子也安有子倒垂而父不解者今以圣主如天之仁岂其抚摩涵育有所未及乎民困极矣惟速救之岂独生灵之幸实宗社之幸

浙东路安抚使袁说友乞收籴淮麦疏曰臣窃观司马光进读迩英神宗皇帝问以河北岁饥何以捄之光曰饥馑之岁金帛无所用惟食不可一日无耳乞籴谷於他路州县仍多漕江淮之谷神宗然之然则籴谷以赈饥民固不可缓若先事豫备多方为策则尤免於临时之迫急也伏自前岁水旱相仍举行荒政惟以发仓廪捄饥馑为急累月之间诸路赈粜所在储粟什用八九然犹未能足用也今诸处见管米斛盖甚无余幸去岁中熟朝廷徧行和籴目今所蓄正自不多若今岁更得一稔则广粜厚藏它日犹可凭藉然近日雨泽久愆祷祈未应明越两郡种未入土浙西运河不絶如綫自常而北乾旱已甚所谓先事豫备岂宜不讲今和籴米斛已非其时纵增价收籴所得亡几窃闻两淮麦已大熟淮邦种麦连亘阡陌非江浙比也淮人仰此流转江浙博易楮币兼闻目即麦价甚平臣恭闻仁宗皇帝庆历四年遣内侍齎内库银三万两下陕西籴麦以济饥民盖谷与麦其捄饥一也今籴谷已晚宜及淮麦稔熟之时早行收籴以为他日赈荒之备诚为急务臣尝询之农民谓麦极可收贮若乾燥之麦仓廒不湿可收二年今若朝廷捐铜会三十万分委两淮漕臣每路且各籴乾燥好麦十万硕以郡大小定数增价收籴选委明晓官属措置革弊不得纎毫科扰於民各办高燥仓廒将所籴麦更切?眼候乾然後入廒如一年内便致腐烂不可用者罪各有归取见籴足实数具申朝廷然後委官核实庶几得此十万石麦或有岁歉便可应用其利一也淮人既得官司增价籴麦又三十万铜会散在两淮民旅两得其便其利二也若今秋幸得丰熟不用赈济则此十万石麦或且桩留一半或远近官司乞以元钱兑拨充造麯等不患其无用此其利三也欲望圣慈详酌臣先事豫备之意或其言可采乞早赐施行不胜厚幸

说友又乞增籴常平米疏曰臣窃惟国家常平之法最为近古今州县常平之米政所以均敛散之宜平歉岁之籴若所储不多或遇歉岁必无以均敛散而平贵籴恐非常平之本意臣庀职浙东伏见本路州县常平米数目尤少除绍兴府有五千余石台州有四千余石外其温州止一千余石明州止一百余石处州止三十余石若衢婺两州并无见在总计七州之数不过一万二千石耳常平之米与义仓不同义仓随苖带纳岁岁而有常平则取之租课米与租课钱收籴耳而租课钱米即人户请佃没官户絶田产内所输者去岁十月蒙朝廷行下将本路应干没官户絶田产并行估卖其钱令各州解赴封桩库臣今年正月到任虽已节次措置出卖而区区窃有管见向者恐涉规避之嫌不敢具奏今幸获对清光得以控露且浙东一路所管常平米已是数目絶少若又尽卖没官户絶田产则自此不复有佃人租课钱米是絶常平之本矣岁既无入又有州县支动及陈腐耗折所谓见管一万二千石将不一二年亦无复有矣岂不重失敛散平籴之良法哉故臣谓出卖官产若果足以助经常之费犹曰可行今浙东一路估到之数不过十二万贯而臣到任後多方措置方卖及四万贯政使足十二万贯文数在朝廷如太仓一稊米耳所得不多所失颇重政如中人之家虽至於甚迫促亦安肯尽弃常产以絶岁入之利盖弃产得金金易尽而产不复有坚忍以保常产则岁岁有常入矣此理甚晓然也臣愚欲望圣慈以常平为重深念浙东一路常平米数少所卖官产不过十二万缗岂宜因此尽废常平之入特发睿断行下浙东提举司日下住卖没官户絶田产其已卖者即以其钱各令本州趂今年丰熟尽数收籴米解於常平仓桩管限冬季籴足其未卖者与虽已卖而未交钱者并只付元佃人租种仍前输纳租课钱米其後来续次收到没官户絶田产自此并不得出卖勒州县及时召人租种庶几存留所佃官产不絶常平之入及民之政莫切於此仍乞速赐行下施行不胜一路厚幸

理宗时知安庆黄干代抚州守上奏曰国家频年以来常苦旱暵是虽天时之适然而亦人事不修之过也人事既尽则虽天灾流行亦有不得而胜者陂塘之利所以灌注田亩汉世良吏往往以开渠灌田立名後世如召伯埭甘棠湖之类民到于今称之使为国者可以一切取必於天则何必若是之屑屑哉江西之田瘠而多涸非藉陂塘井堰之利则往往皆为旷土比年以来饥旱洊臻大抵皆陂塘不修之故若申严旧法在州委通判在县委县丞先於每乡籍记陂塘之广狭深浅方水泉涸缩之时农事空闲之际责都保聚民浚深其下而倍筑其上积水既多则虽有旱暵而未始枯竭廵行考察课其勤惰而为之赏罚其始虽若劳而其终乃所以利民如此则天灾不能为害丰登可以常保而不至於上勤朝廷赈恤之劳矣

干知汉阳上奏曰臣恭惟国家以深仁厚泽覆露宇内一民一物之微抚摩爱育不忍使之不得其所独於水旱凶荒州县无素备之策而民之死於饿莩者不知其几甚可伤也今之守令为救荒之策者不过曰劝分曰通商而已劝分通商不听其自为低昂则客旅税户不肯出粟若听其自为低昂则人心无厌数倍其价闾阎小民当丰穰之岁亦必父子竭作然後可以易一饱迨至凶荒虽有技艺已无所售安得有数倍之钱可以籴米则亦有相与枕籍而死耳夫事固有若老生常谈而确然不可议者广储蓄是也然人皆知其不可易而不可为者病在因循而已本军每岁苖米不过二千余石仅足以解总所给大军而本军官兵之请给皆旋行收籴素未尝蓄积也自前知军孙礿首籴万石知军王从继之亦籴万石今岁大旱偶米价未大贵之日臣急发郡帑借贷缗钱籴客舟税户米三万余石汉川县亦籴万石自六月以来米价顿贵藉此六万余石之米发以赈粜每户数石则亦可以及万余之衆日食贱米而无虑以是推之则积贮者信其为天下之大命也臣愚以为莫若及今行下两浙江东西湖南北诸路择沿江十数大郡起立仓廒使可积数十万石才遇丰熟即於诸郡和籴桩积则十郡可积数百万石虽有水旱不能为吾忧矣况敌运日衰中原故壤指日可复师旅一动悉发此米方舟而下何患粮食之不继哉方旱而思造舟方暑而思造裘虽若近於迂濶然先事而虑可以无忧事至而忧则无及矣惟集议而决行之天下幸甚兵部侍郎袁甫论流民劄子曰臣闻今日之患至危至急关於理乱存亡之大者流民是也臣窃迹往事未暇枚举姑以晋事言之永宁间李特雄辈其始不过挟流民为乱耳特雄单人窭子尚能因流民蚁附结大营於绵竹以处之旬月之间有衆二万遂据全蜀自古惟有已乱之方者乃能折倡乱之萌西晋不知已乱而纵特雄之倡乱故蔓延以及东晋雍州流民多在南阳王如因之以为乱巴蜀流民布在荆湘杜弢又因之以作乱逮其後也江西流民执长吏降姚襄建邺震骇谢尚自历阳还卫京师固江备守此皆倡乱之始不思亟加安辑故其流毒寖盛寖烈以至此极耳况今岁荒歉米价腾踊饿莩满目在在皆然以外之流民煽内之饥民等死之念一萌喜乱之徒羣起国将奈何哉夫不恤内地之饥民则凡转徙於道途者皆流民也又加以在外源源方来之民吾仓皇无策必将固拒且淮民皆吾赤子今不加拯捄反从而拒之是雠之也以子为雠稍有人心何忍为此臣之愚虑谓宜亟加区画如救头然然有当行而未易行者凡数条焉今州县间流民入境未知数目多寡宜责之长吏广为措置或分寺观而暂为居止之计或随力赡养而亟救垂絶之命其说固当行矣然诸郡赤立经常莫继一旦重以此费官帑空竭计将安出虽有巧智於何取办此其未易行者一也淮民劲悍材武与江浙不同转填沟壑殊可恨惜宜取其尤强壮者籍以为兵如近日新招拱卫一军亦可充数仍核所在诸军多有虚籍与其募市井之游手曷若收淮民之壮丁其说固当行矣然养兵猥衆为今大弊不能汰而又益之来者无穷反致激变此其未易行者二也两淮清野伐敌国因粮之计室庐田产无尺椽寸草之留独有山水寨阻险为固者如故也因而葺理增立堡寨以处复业之民其说亦当行矣然民多寨少何足以容葺理之费官给之乎抑听民自为而官助之乎俱非空言之所可办况此又在敌兵尽退之後耳谈河止渇奚救目前此其未易行者三也借曰其後复业官司为之主盟还其自有之田劝以力农之务其说亦当行矣然自经兵戈蹂?之余种尽矣牛尽矣耕具又皆尽矣小民积累岁久尚不能集一朝还乡决难措办是亦驱而就死地耳矧敌情叵测去来无常民未知复业之获利反不如寄寓之暂寛此其未易行者四也矧今近甸间有剽掠之衆辇下已有攫拏之风凡此亦足以鼓雄心而长声势甿隶迁徒皆勍敌也斩木掲竿皆劲兵也羣起附和如水赴壑流民之祻岂不甚可畏哉陛下盍亦怀愚夫愚妇一能胜予之念轸燕巢幕上鱼游釡中之忧凡前四条利害相形有非独见单虑之所可臆决宜诞布集议之诏俾侍从台谏两省官以及在廷之臣参酌事宜竭尽忠计各上议状不许联名庶几人人得尽已见免至雷同塞责陛下与二三大臣合衆谋而断之至当归一无有疑贰於以安近怀远保邦固本实宗社生灵大幸臣不胜惓惓

甫为中书舍人兼经筵说书进故事曰仁宗皇佑元年以知青州富弼为礼部侍郎初河北大水流民入京东者不可胜数弼择所部丰稔者五州劝民出粟得十五万斛益以官廪随所在贮之择公私庐舍十余万区散处其人以便薪水及流民将复其业又各以远近受粮凡活五十余万人募而为兵者又万余人上闻之遣使慰劳就迁其秩弼曰救灾守臣职也辞不受前此救灾者皆聚民城郭中为粥食之饥民聚为疾疫及相蹈藉死或数日不食得粥皆僵仆名为救之而实杀之弼所立法简便周至天下传以为法

臣窃谓区处流民之策惟富弼之法最为简要所谓简要之策惟曰散处其民於下而总提其纲於上而已窃闻金陵诸邑流民羣聚皆来自淮西荷戈持刃白昼肆掠动辄杀伤沿江出兵驱之其在句容之境者轶入金坛若宣城若池阳若当涂所在蚁聚剽刼成风逃亡之卒皆入其党江南奸民率多附和目前势已若此冬杪春初日月尚长蔓延不已各将溃裂四出不可收拾臣愚欲乞朝廷行下督府及诸阃与凡安抚总漕诸司作急措置自一路而推之诸路由诸路而推之诸郡每处流民随所在分之凡赡养之费惟分则易供居止之地惟分则易足此非臣之臆说也弼择所部五州劝民出粟得十五万斛益以官廪随所在贮之又择公私庐舍十余万区散处其人以便薪水弼之所作可谓委曲详尽矣今日果能推行此策非但劝民出粟而已或拨上供之数或拨有管之钱或乞科降则上下当相视如一家或请团结则彼此当联络为一体而所谓团结者又不止一途而已能劳苦者庸其力有伎艺者食其业其间有为士者则散於庠序为商者则使之贸迁心有所系而奸无所萌此皆分说也分之愈多则养之愈易而其要在督府制阃以及总漕诸司为之领袖而已是故民贵乎分而权贵乎合所谓散处其民而总提其纲者正谓此也臣愿朝廷备富弼施行使长吏任责一如青州故事流民甚幸宗社幸甚

度宗咸淳元年有旨丰储仓拨公田米五十万石付平籴仓遇米贵平价出粜二年监察御史赵顺孙上言曰今日急务莫过於平籴乾道间郡有米斗直五六百钱者孝宗闻之即罢其守更用贤守此今日所当法者今粒食翔踊未知所届市井之间见楮而不见米推原其由实富家大姓所至闭廪所以籴价愈高而楮价隂减陛下念小民之艰食为之发常平义仓然为数有限安得人人而济之愿陛下课官吏使之任牛羊刍牧之责劝富民使之无秦越肥瘠之视籴价一平则楮价不因之而轻物价不因之而重矣

咸淳九年起居舍人高斯得进故事曰洪范八政一曰食二曰货食谓农殖嘉谷可食之物货谓布帛可衣及金刀龟贝可以分财布利通有无者也二者生民之本兴自神农之世斵木为耜揉木为耒耒耜之利以教天下而食足日中为市致天下之民聚天下之货交易而退各得其所而货通食足货通然後国实民富而教化成

臣闻食货相资自生民以来未有能易者也虞书曰懋迁有无化居烝民乃粒万邦作乂洪范八政一曰食二曰货孟子曰许子以釡甑?以铁耕以粟易之盖二者不能以相无为人上者但当为均节其重轻使交利而俱赡未闻有力加遏絶使食货不通以至於饥饿死亡而不加恤者也管子曰计本量委则足矣而民有饥饿者谷有所藏也藏者何专贮於一处而不散也天生谷粟所以养人乃设筦榷而雍阏之夭絶民命使捐瘠於深山穷谷之中何其忍也自古言利之臣桑孔为魁闻其尽笼天下货物矣未闻其禁米也国家着令米谷不税凶年饥岁闭粜有诛祖宗仁政吏可不恪守乎臣窃闻近者有司踵行弊政开置米局使黥吏豪民共主其事栅水断舟圭撮不泄山泽之民货无所售食无所得饥火迫之触法抵禁啸侣呼俦破栅夺攘以与官角其有擒获传送有司骈首就戮向也救死於口而不得今也救死於颈而不能进退皆死何吾民之不幸乎夫移粟移民一国而相通者也晋饥秦救邻国而相通者也安有均为天子县内之民而杞鲁相视哉始作俑者其无後乎为其象人而用之也如之何其使斯民饥而死也作俑者信有罪矣效尤祻也可不监乎今耡耰棘矜犹未散也?禁之令犹未下也正当疆场日骇之秋列郡有杀人取货於城内者京邑有蚁聚蜂屯於田里者长此不已岂不为奸人所惎以揺吾民乎愿陛下申严国家通籴免税之法亟命有司毋惑吏奸毋轻民命取数年弊法而扫除之仍昭掲牓谕使远所山泽溪谷之民莫不闻知则渤海潢池之间必且弃兵弩而持锄鈎卖刀劒而买牛犊矣惟陛下亟行之幸甚幸甚

金世宗问宰臣曰尧有九年之水汤有七年之旱而民不病饥今一二岁不登而人民乏食何也赫舍哩良弼对曰古者地广人淳崇尚节俭而又惟农是务故蓄积多而无饥馑之患也今地狭民衆又多弃本逐末耕之者少食之者衆故一遇凶岁而民已病矣上深然之於是命有司惩戒荒纵不务生业者

章宗泰和四年河北大饥尚书右丞侯挚上言曰今河朔饥甚人至相食观沧等州斗米银十余两殍殣相属伏见沿河上下许贩粟北渡然每石官籴其八彼商人非有济物之心也所以涉河往来者特利其厚息而已利既无有谁复为之是虽有济物之名而实无所渡之物其与不渡何异昔春秋列国各列疆界然晋饥则秦输之粟及秦饥晋闭之籴千古讥之况今天下一家河朔之民皆陛下赤子而遭罹兵革尤为可哀其忍坐视其死而不救欤人心惟危臣恐弄兵之徒得以藉口而起也愿止其籴纵民输贩为便

宣宗贞佑二年中都路兵马都总管胥鼎以在京贫民缺食者衆宜立法赈救乃奏曰京师官民如有能赡给贫人者宜计所赡迁官陞职以劝奨之遂定权宜鬻恩例格如进官升职丁忧人许应举求仕官监户从良之类入粟草各有数全活甚衆

元世祖时赵天麟上策曰臣闻政化并言则化切於政衣食合论则食急於衣欲天下之化行莫先於义欲天下之食足皆在於农农有预防而业可永安义有素行而俗自相睦隋开皇五年长孙平奏令军民当社共立义仓收获之日随其所得各出粟麦贮之当社社司检校勿使损败当社饥馑即用赈给至於隋末公私廪积可供五十年长孙平之力也钦奉至元六年八月间圣旨条画内一欵该每社立一义仓社长主之每遇年熟每亲丁留纳粟五斗驱丁二斗半年粟不收许纳杂色官司并不得拘检借贷勒支後遇歉岁就给社民食用社长明置收支文历无致损耗钦此臣窃见自是以来二十余年於今矣然而社仓多有空空如也之处顷年以来水旱相仍蝗螟蔽天饥馑洊臻四方迭苦转互就食隆寒盛暑道涂之中繦属不絶维持保抱妇泣於後子号於前老弱不能远移而殍者衆矣延及京畿亦尝如是不亦痛哉臣居山东山野之民饥食橡栗寒衣薪火者多矣若更饥馑不息民将奚以为生乎彼隋立义仓之後而富今立义仓之後而贫岂今民之不及隋民哉意者劝督未及义风未行天气未和人事未尽以致之哉若幸从臣所谓务农桑之法之後自当有余粟矣国家许陈朝廷得失臣试陈之今条欵使义仓计丁纳粟其意以为及饥馑之时计丁出之故方其纳粟而计丁纳之以取均也乂条欵使驱丁半之彼驱丁亦人也尊卑虽异口腹无殊至俭之日驱丁岂可独半食哉又计丁出纳则妇人不纳岂不食哉又同社村居无田者岂可坐视而独不获哉且夫义仓者贵其义也若计出纳之锱铢辨亲躯之多寡则是有义之名而无义之实也乐岁粒米狼戾乞丐者踵门犹宜与之况一社之人而至俭岂宜分彼此哉是盖当时大臣议法者有乖陛下之本心也若从臣言限田产之法之後其田数之多寡亦不甚异矣伏望陛下普班明诏详谕农民凡一社立社长社司各一人社下诸家共穿筑仓窖一所为义仓凡子粒成熟之时纳则计田产顷亩之多寡而聚之凡纳例平年每亩粟率一升稻率二升凡大有年听自相劝督而增数纳之凡水旱螟蝗听自相免凡同社万一丰歉不均宜免其歉者所当纳之数凡饥馑不得已之时出则计排家口数之多寡而散之凡出例每口日一升储多每口日二升勒为定体凡社长社司掌管义仓不得私用凡官司不得拘捡借贷及许纳杂色皆有前诏在焉如是则非惟共相振救而义风亦兴矣文宗时虞集除奎章阁侍书学士时关中大饥民枕藉而死有方数百里无孑遗者帝问集何以捄关中对曰承平日久人情宴安有志之士急於近效则怨讟兴焉不幸大菑之余正君子为治作新之机也若遣一二有仁术知民事者稍寛其禁令使得有所为随郡县择可用之人因旧民所在定城郭修闾里治沟洫限畎亩薄征敛招其伤残老弱渐以其力治之则远去而来归者渐至春耕秋敛皆有所助一二岁间勿征勿徭封域既正友望相济四面而至者均齐方一截然有法则三代之民将见出於空虚之野矣帝称善

顺帝时苏天爵乞免饥民夏税疏曰臣闻天生烝民为国之本地生百谷为民之财国非民罔兴民非财罔聚故书有本固邦宁之旨易有聚人曰财之文我国家隆兴百年子育兆姓虽赋税专征於郡县而恩泽常出於朝廷爰自去岁以来不幸天灾时见或值旱乾或遇霖雨河水泛溢年谷不登以致江浙辽阳行省山东河北诸郡元元之民饥寒日甚始则质屋典田既不能济甚则鬻妻卖子价直几何朝廷虽尝赈恤数日又复一空朝餐树皮暮食野菜饥肠暂充形容已槁父子不能相顾弟兄宁得同居壮者散为盗贼弱者死於途路闻之亦为寒心见者孰不陨涕殆兹春夏之交将为蚕麦可望虫已损其桑柘蝗又食其青苖夏麦既已不收秋田犹未下种天灾若此民穷奈何衣食尚且不充赋税何由而出诚恐州县官吏但知依期征索箠楚既施疮痍益甚夫民惟国之赤子财者本以养民宜从朝廷早赐闻奏验彼灾伤去所曾经赈济之家合纳夏税量与蠲免庶几实惠普洽困穷销愁怨之苦为欢悦之心和气既充隂阳自顺四时协序百谷用成黎民雍熙天下幸甚

历代名臣奏议卷二百四十八








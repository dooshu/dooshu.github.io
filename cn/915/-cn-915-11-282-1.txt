◇深密解脱经序

夫至迹虚微，理包言像之外；幽宗冲秘，旨绝名相之域。是以大圣秉独悟之灵姿，镜寰中之妙趣。实相廓然，与虚无齐其量；法性忄詹尔，与幽冥同其源。神辉潜应而不灭，万相俱应而不生。然此之生也，生所不能生；此之灭也，灭所不能灭。显既非有，隐岂为无？寂焉而动，动焉而寂，出没无方，教迹星罗者矣。盖《深密解脱经》者，乃兆圣之玄源，亿善之渊府。论其旨也，则真相不二；语其教也，则湛然理一。义尽冲籍，文穷秘典，妙绝熙怡，包括群藏。自非诠于理教，何以显兹深致？但东西音殊，理凭翻译，非翻非译，文义斯壅所以久蕴而不显者，良俟嘉运而光通矣。

大魏皇帝总六合以统天，包百王以驭宇，道迈羲唐，德超古哲，而每游神觉典，妙玩大乘，思在翻演，鸿宣遐代。时有北天竺三藏法师菩提留支，魏音道蟾，会为此地之沙门都统也。识性内融，神机外朗，冲文玄藏，罔不该洞。以永熙二年龙次星纪月吕蕤宾诏命三藏于显阳殿，高升法座，披匣挥麈，口自翻译，义语无滞。皇上尊经法，执翰轮首，下笔成句，文义双显，旨包群籍之秘，理含众典之奥。但万机渊旷，无容终讫。舍笔之后，转授沙门都法师慧光、昙宁在永宁上寺，共律师僧辩、居士李廊等，遵承上轨，岁常翻演新经诸论，津悟恒沙。帝亦时纡尊仪，饰兹玄席，同事名儒，招玄大统。法师僧令、沙门都法师僧泽、律师慧等十有余僧，缁俗诜诜，法事隆盛，一言三覆，慕尽穷微。是使深密秘藏，光宣于景运；解脱妙义，永流于遐劫。理教渊廓，罔测其源；旨趣中绝，焉究其宗。所谓鹿苑之唱再兴，祗园之春更显者也。宁虽识昧，忝厕伦末，敢罄庸管，祗记云尔。（《释藏》常三）


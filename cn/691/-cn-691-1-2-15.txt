◎万近蓬视鬼

张兰渚侍郎云，吾乡有万近蓬（福）者，杭堇浦太史之弟子，性好道术，又目能视鬼神。尝设盂兰会，别为其师位荐之。至召请，某见太史来，相与话别后事甚悉。问近作何状，曰："吾本观音大士座下奇灵童子转世托生，遂迷本性，颇增笔舌之过，以致不能还我本来。幸无他恶业，未堕三涂，冥中亦无拘束，尚能逍遥来往于风清月白时也。"万因问陈勾山太仆近复何如，曰："此君胜我多矣，彼故文昌宫中人，生平有善无恶，和易近人，人有寸美，爱不去口，有乐道人善之风，身后已归桂宫。即其子孙，他日亦贵显，吾何敢望彼哉？"按袁简斋《新齐谐》中亦载此事，袁与杭、陈皆同征友，当不以意为轩轾。今数十年后，杭之后嗣极衰替，而太仆之孙香谷（桂生）位至巡抚，从孙荔香（崇庆）位至侍郎，其曾孙（宪曾）近亦入翰林，则万之言不诬矣。


◇劝育民省刑疏

兵起以来，三十余年。四海荡覆，万国殄瘁。赖先王芟除寇贼，扶育孤弱，遂令华夏复有纲纪，鸠集兆民于兹魏土。使封鄙之内，鸡鸣狗吠，达于四境；蒸庶欣欣，喜遇升平。今远方之寇未宾，兵戎之役未息。诚令复除足以怀远人，良宰足以宣德泽。阡陌咸修，四民殷炽，必复过于曩时，而富于平日矣。《易》称敕法，《书》著祥刑，一人有庆，兆民赖之，慎法狱之谓也。昔曹相国以狱市为寄，路温舒疾治狱之吏。夫治狱者得其情，则无冤死之囚；丁壮者得尽地力，则无饥馑之民；穷老者得仰食仓廪，则无饣委饿之殍。嫁娶以时，则男女无怨旷之恨；胎养必全，则孕者无自伤之哀，新生必复，则孩者无不育之累；壮而後役，则幼者无离家之思；二毛不戎，则老者无顿伏之患。医药以疗其疾，宽繇以乐其业，威罚以抑其强，恩仁以济其弱，赈贷以瞻其乏，十年之後，既笄者必盈巷；二十年之後，胜兵者必满野矣。（《魏志·王朗传》）


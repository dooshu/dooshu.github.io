○第三表

臣光庭等言：臣等窃因舆颂，上奉鸿名，丹恳备陈，元鉴犹邈，是故退省方策，进输真诚，伏惟陛下少回天恩，则海内幸甚。臣闻天下者，列帝之公器；圣号者，先王之至名。故业崇则器尊，道在则名应，理徵不假，义与无私。今天之祚唐，重光累圣，天则有命，圣可无名？今若违而不居，请而不允，岂所谓畏天命以从人欲之旨哉？伏惟圣以知时，神以妙物，文经造化，武定邦家。《书》云：“圣神，武文，光昭帝图，莫斯为大。”不稽古之明义，岂在今之能名？臣等虔率旧章，奉将元命，非敢虚美，以咎其词。伏札幌察天心，下自人听，使百灵遂望，万古式瞻，则朝闻其道，夕死无恨。臣等不胜恳迫之至。


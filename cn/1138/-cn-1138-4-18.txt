哭赵元公孝廉三十首

其一


啼鴂摧伤蕙草丛，黄金台畔起悲风。
伤心不独歌蒿里，况有求凰曲未终。

其二

桂籍联翩谒秩宗，众中一顾便呼侬。
短檠布被支公室，霜雪萧萧夜半钟。

其三

真成白璧世无双，侠骨名心未可降。
无用埋魂向嬴博，怜君归思满湘江。

其四

苍天何意妒蛾眉，好友奇人生别离。
独有灵和前殿柳，风流犹得似当时。

其五

悲来真欲碎金徽，乳燕流莺上下飞。
忆昨经过读书处，残编满地走伊威。

其六

才名题柱竟何如，万里还乡广柳车。
天子异时求赋草，茂陵封禅未成书。

其七

骢马偕过卖酒垆，登楼看剑夜狂呼。
燕台不乏鸣镳客，风格如今尚有无。

其八

朔云苦雨昼凄迷，闻道衡湘限鼓鼙。
赠客曾吟青玉案，招魂应唱白铜鞮。

其九


公子翩跹致最佳，清歌常倚玉参差。
尤怜垂柳朱门外，无复骄嘶白鼻騧。

其十

修短同归土一坏，如君终是可怜才。
共知李白诗无敌，谁信王修命可哀。

其十一

染翰操觚果绝伦，春兰秋月拟丰神。
缑山一去无消息，况复高堂是逐臣。

其十二

汝从天际乘黄鹤，我向江南哭白云。
纵使神仙无限乐，也应有梦惜离群。

其十三

丹旐飞飞向故园，西陵峡口入啼猿。
平生怀抱萧疏甚，好筑孤坟傍屈原。

其十四

十载异乡遭鵩鸟，一时同学上鹓鸾。
蕊珠别有君名姓，不向春官榜上看。

其十五

仙郎忽逐绋衣还，渺渺丹梯未可攀。
地下脩文休更好，几时重得谪人间。

其十六

跃马曾驰蓟北天，青丝络首玉为鞭。
祇今笙鹤依稀见，多在燕山易水边。

其十七

蓟门凝望楚江遥，有客登台赋大招。
陆砚江毫今宛在，匣中零落凤凰箫。

其十八

寂寞王家玉树林，平生一病是书淫。
不知何物堪君殉，一叶离骚几尺琴。

其十九

独鹤飞飞绕汉南，秋风摇落忆江潭。
君才可比长沙傅，贾谊亡时三十三。

其二十

恨馀试展文通赋，愁绝新从季主占。
方信文章憎命达，古来名寿几人兼。

其二十一

极目潇湘挂素帆，老亲手为树松杉。
青山他日藏书处，应有蛟龙护石函。

其二十二

猎猎悲风捲素旓，几人相送出西郊。
下泉可有良朋否，畏说人间广绝交。

其二十三

玉勒珠鞍金错刀，少年把臂五陵豪。
可怜七尺嶙峋骨，一夜西风化伯劳。

其二十四

嵇生修夜痛如何，梦里逢君带女萝。
沅芷湘兰看渐远，魂来能不怯风波。

其二十五

秦川公子滞天涯，叹息飘摇未有家。
见说南方豺虎乱，不知何处泊孤槎。

其二十六

卿才十倍敢相当，曾醉高楼解鹔鹴。
有梦不离王粲井，无人更到马融堂。

其二十七

杯酒论文鸥鹭盟，书灯明灭斗初横。
向余常洒忧时泪，知尔前身是贾生。

其二十八

啁哳鹍鸡未忍听，布帆南渡雨冥冥。
灵均沉后祢衡死，鹦鹉洲边草不青。

其二十九

自遇世人常白眼，未妨吊客是青蝇。
愁心一片谁堪语，更欲裁书报秣陵。

其三十

结客幽燕作壮游，酒酣起舞把吴钩。
何年共汝骑鲸去，夜夜吹箫太白楼。


陈造　谢程帅袁制使

昔人道与俱，物外一不假。

而我同是见，兼取及土苴。

虚心超万境，诗笔时一把。

造诣岂二机，此秘知者寡。

陈造

陈造　谢程帅袁制使

还山念初原，老夫办一物。

生平万金产。自托五色笔。

譬如十全医，付此地妄疾。

落纸乱蛇蚓，超然百忧失。

陈造

陈造　谢程帅袁制使

世人事夸毗，失得纷灭起。

回思少年日，失脚几堕此。

尚友千载人，得已吾径已。

高眠北窗风，贤否付一指。

陈造

陈造　谢程帅袁制使

俗间若偪仄，有士能湛浮。

任真自得得，与世不同忧。

得閒书遮眼，觉倦书枕头。

不辞蠹鱼诮，不贻牢豕羞。

陈造

陈造　谢程帅袁制使

江左风流人，安石颇巨擘。

丝竹不去耳，用逃忧患域。

陶琴不须弦，我辈所矜式。

设逢东山翁，兕觥与浮白。

陈造

陈造　谢程帅袁制使

好书飞堕前，客有记衰贱。

蜀道六十舍，汗牛烦轺传。

端如枵腹人，品列睨嘉荐。

常伯古贤风，凛凛眼中见。

陈造

陈造　谢程帅袁制使

会青媲熊胆，入眼冰雪如。

痚云放佳月，赤眚为之除。

自拭乌皮几，日课蝇头书。

政使堂下笑，砽砽糟粕余。

陈造

陈造　谢程帅袁制使

丰约自定分，丝粟戒妄求。

斯文寓理窟，多取谁汝尤。

人间张长公，肮脏谢公侯。

穷涂有乐地，投老容夷犹。

陈造

陈造　谢程帅袁制使

九死得此生，万事遂成懒。

惟余坐进地，劣亦受推挽。

交游金玉人，毕力补痚短。

诗书衔砭剂，陆续到老眼。

陈造

陈造　谢程帅袁制使

一编用刘汉，谁似进履生。

同吟谢世书，我尝羡弥明。

昭文倦袖手，此曲宁亏成。

屠龙与澼洸，付渠自重轻。

陈造


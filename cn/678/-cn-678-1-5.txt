詩本出處

東坡作《海棠》詩曰：「只恐夜深花睡去，更燒銀燭照紅妝。」事見《太真外傳》，曰：「上皇登沈香亭，詔太真妃子。妃於時卯醉未醒，命力士從侍兒扶掖而至。妃子醉顏殘妝，鬢亂釵橫，不能再拜。上皇笑曰：『是豈妃子醉，真海棠睡未足耳。』作《尼童》詩曰：「應將白練作仙衣，不許紅膏汙天質。」事見則天長壽二年詔書，曰：「應天下尼，當用細白練為衣。」作《橄欖》詩曰：「待得微甘回齒頰，已輸崖蜜十分甜。」崖蜜事見《鬼谷子》，曰：「照夜青，螢也；百花醴，蜜也；崖蜜，櫻桃也。」作《贈舉子》詩曰：「平生萬事足，所欠惟一死。」事見梁僧史，曰：「世祖宴東府，王公畢集，詔跋陀羅至。跋陀羅皤然清癯，世祖望見，謂謝莊曰：『摩訶衍有機辨，當戲之。』跋陀趨外陛，世祖曰：『摩訶衍不負遠來，惟有一死在。』即應聲曰：『貧道客食陛下三十載，恩德厚矣，無所欠，所欠者惟一死耳。』」李太白詩曰：「昔作芙蓉花，今為斷腸草，以色事他人，能得幾時好？」陶弘景仙方注曰：「斷腸草，不可食，其花美好，名芙蓉。」


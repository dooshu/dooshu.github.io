省耕诗（三月初一日太和殿御试。）

农事崇开国，豳风纪授时。
供输仍禹贡，宵旰甚尧咨。
耕籍亲扶耒，祈年恪奉祠。
军储急壤赋，帝德轸民饥。
逊志铭无逸，省方乐有为。
郊圻根本计，丰稔太平期。
土鼓歆田祖，帷宫命甸师。
轻阴将霢霂，淑景正繁滋。
修禊灵辰近，乘春令节宜。
鸡人传象辂，虎旅扈龙旗。
雾合千官列，雷鸣万骑随。
良畴真错绣，厚穫祝如坻。
傍辇祥飙动，停銮解泽垂。
亲承天语劝，敢使岁功迟。
原隰应胥垦，籽耘莫惮疲。
稑穜元献种，谷米定流脂。
睿藻云霞烂，仁心鱼鸟知。
鸾旌欢野老，衮冕映茅茨。
屡下蠲租诏，重陈多稼诗。
饱腾资挞伐，皇路会清彝。



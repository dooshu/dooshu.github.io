○授于季友右羽林将军制

敕：具官于季友：天子六军，必有材官，飞、超乘、挽强之士在焉。董之以威，待之以信，分八舍之众寡，均二广之劳逸，不吴不扬，不掉不挫，皆将军之命也。是以李大亮上直禁中，而文皇甘寝，则心腹爪牙之任，斯不细矣。以尔季友，时予旧姻，念往兴怀，度才思用，荣以服色，列於藩垣。尔其恭敬，无替朕命。可守右羽林将军知军事，仍赐紫金鱼袋。


106　孝經序言六家異同


孝經序「六家異同」，今攷經典序録有孔、鄭、王、劉、韋全云：「孔安國、鄭康成、王肅、劉炫、韋昭。」五家，而無虞翻注。【原注】有虞槃佑，東晉處士也。

【全云】見隋志：「晉虞槃佑孝經注一卷。」

【元圻案】唐明皇御製孝經序曰：「韋昭、王肅，先儒之領袖。虞翻、劉邵，抑又次焉。劉炫明安國之本，陸澄譏康成之注，在理或當，何必求人？今特舉六家之異同，會五經之旨趣，約文敷暢，義則昭然，分注錯經，理亦條貫。」正義曰：「六家，即韋昭、王肅、虞翻、劉邵、劉炫、陸澄也。」






189　漆室女憂君況委質爲臣


嫠不恤緯，昭二十四年〔一〕。齊女有禮，成二年。漆室女憂君，況委質爲臣者乎！【原注】列女傳「魯漆室女」，韓詩外傳云：「魯監門之女嬰。」〇莒婦投紡，復其夫之讐，而不知有君〔二〕，與不恤緯者異矣。

【何云】婦以夫爲天。

【集證】列女傳：「魯漆室邑之女，過時未適人。當穆公之時，君老，太子幼。女倚柱而啼，旁人聞之，心莫不慘慘者。鄰婦從之遊，謂曰：『何哭之悲？子欲嫁乎？吾爲子求偶。』漆室女曰：『嗟乎！吾憂魯君老而太子少也。』」〇韓詩外傳二：「魯監門之女嬰相從績，中夜而泣涕。其偶曰：『何爲而泣也？』嬰曰：『吾聞衞世子不肖，所以泣也。』」

【元圻案】莒婦投紡事，見左傳昭十九年。

〔一〕「二十四年」，原作「三十四年」，據中華本春秋左傳注昭公二十四年改。

〔二〕「有」，原作「其」，據元刊本、清嘉慶本改。






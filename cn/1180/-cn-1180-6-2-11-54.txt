答两广刘凝斋论严取与


八寨之征，在两镇似不容已，本兵已覆，从其请。

盐利事，自隆庆五年建议，今十年，所积宁止五万？已拟旨下部稽查。往日浪费之弊，虽不可返，庶可救于将来耳。

监司抚按取受不严，交际太多，费用太泛，皆嘉、隆以来积习之弊。各省大抵皆然，而广中为甚。自不榖戴罪政府，以至于今，所却两广诸公之馈，宁止万金？若只照常领纳，亦可作富家翁矣。若此类者，不取之民而孰办耶？夫以肉驱蝇，蝇愈至。何者？以致之之道驱之也。司道之取与不严，欲有司之从令，不可得矣。督府之取与不严，欲司道之从令，不可得矣。

尊示谓稽察吏治，贵清其本源，诚为要论。顾积习之弊，亦有难变者。一方之本在抚按，天下之本在政府。不榖当事以来，私宅不见一客，非公事不通私书。门巷阒然，殆如僧舍。虽亲戚故旧，交际常礼，一切屏绝。此四方之人所共见闻，非矫伪也。屡拟严旨，奖廉抑贪，欲庶几以身帅众，共成羔羊素丝之风，而终不可易。乃苞苴之使，未常绝也；钻刺之门，未尝瑾也。虽飧荼茹堇，徒自苦耳，何裨于治理耶？虽然，不榖固不敢以人之难化，而遂懈其师之之心也。早夜检点，惟以正己格物之道有所未尽是惧。亦望公俯同此心，坚持雅操，积诚以动之。有顽冥弗率，重惩勿贷。至于中伤毁排，则朝廷自有公论，可勿恤矣。

张帅已餍饱，难以驱策。代者似可用，幸少优假，以鼓励之。诸惟鉴亮。






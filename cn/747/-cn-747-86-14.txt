○授郑畋平章事制

门下：任贤勿贰，有国之令图，惟帝念功，昔人之善训。朕遐观往代，每慎厥终。其有道济邦家，任已崇於屏翰；忠存宗社，义可贯於神明。宜徵帷幄之谋，重委庙堂之算，冀清大难，以启中兴。开府仪同三司守太子少傅分司东都上柱国荥阳县开国侯食邑二千户郑畋，八柱比崇，三阶垂耀，《繁露》演先儒之学，高风追大雅之文。外标威凤之仪，内贮函牛之量。焕如纶之旨，共许才高；被贝锦之辞，弥彰道直。体兹全德，历试崇资。燮赞中枢，极致君之事业；镇临三辅，标从树之威名。洎虏犯封畿，尘飞象魏，避狄之谋既决，微管之赖诚深。而能竭预虑之机，用安君父；举从权之计，以误奸凶。当代之勋，格天莫比。此际虽咸思义举，尽蕴忠谋。且闻盟主臧洪，登坛有誓，将军祖逖，击楫忘身。致蕃汉之齐驱，由怀柔之有术。今则不从人望，内断予衷，罢列岳而登三公，自金坛而升玉铉，鱼水之欢尽在，君臣之契可知。於戏！寰宇未清，予则仗绥怀之毗；园陵失守，予则伫收克之功。次则扬惠化以拯穷人，宏无私而叙群品。山河有誓，金石岂渝，更俟殊庸，以膺极宠。可守司空兼门下侍郎同中书门下平章事充太清宫使宏文馆大学士，馀如故。仍命所司择日备礼册命，主者施行。


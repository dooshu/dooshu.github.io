○斩曲几文

后皇植物，所贵乎直。圣主取焉，以建家国。亘为栋楹，齐为阎阈。外隅平端，中室谨饬。度焉以几，维量之则。君子凭之，以辅其德。末代淫巧，不师古式。断兹木，以限肘腋。欹形诡状，曲程诈力。制类奇邪，用绝绳墨。勾身陋狭，危足僻侧。支不得舒，胁不遑息。余胡斯蓄，以乱人极。追咎厥始，惟物之残。享气失中，遭生不完。托地垤，反时燠寒。郁闷结涩，癃蹇艰难。不可以遂，遂亏其端。离奇洁屈，缩恧峨ヴ。含蝎孕蠹，外邪中乾。或因先容，以售其皤。病夫甘焉，制器以安。彼风毒败形，阴诊迁魄。祸气侵骨，淫神化脉。体仄筋倦，荣乖卫逆。乃喜兹物，以为己适。器之不祥，莫是为敌。乌可昵近，以招祸癖。且人道甚恶，推曲为先。在心为贼，在口为愆。在肩为偻，在膝为挛。威施跨跤，匍匐拘拳。古皆斥远，莫致于前。问谁其类，恶水盗泉。朝歌回车，简犊载焉。昭王市骨，乐毅归燕。今我斩此，以希古贤。谄谀宜惕，正直宜宣。道焉是达，法焉是专。咨尔君子，曷不乾乾。既和且平，获于天。去恶在微，慎保其传。


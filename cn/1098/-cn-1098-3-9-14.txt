○桃源图歌

昔我游武陵。坐石窥花源。岸坼丹洞閟。风回绿萝翻。崩崖奔古月。沓嶂响哀猿。行车一以过。始知人境諠。真阳仙令欲南往。手持新畵来相访。武陵山水久不覩。今晨置我高堂上。岩穴如闻鸡犬声。村墟但见桑麻长。髣髴潭水滨。点缀桃花春。山川似晋代。衣服犹秦人。回首茫然一烟雾。寻源谁复知真处。投簪福地终有期。畵中先认桃花树。

【舒章曰清响自足】

【辕文曰整秀】


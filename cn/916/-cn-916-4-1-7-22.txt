【鸿雁生塞北行】

〖以下杂言〗

〖魏武帝却东西门行曰：鸿雁生塞北。乃在无人乡。〗

凤凰远生海西。及时昆山冈。五德存羽仪。和鸣定宫商。百鸟并侍左右。鼓翼腾华光。上熙游云日间。千岁时来翔。孰若彼龙与龟。曳尾泥中藏。非云雨则不升。冬伏春乃骧。退哀此秋兰草。根绝随化扬。灵气一何忧（当作优。）美。万里驰芬芳。常恐物微易歇。一朝见弃忘。（○《乐府诗集》三十七。《诗纪》二十二。）


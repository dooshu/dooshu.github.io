○填词最宜讲究格调

自来诗家，或主性灵，或矜才学，或讲格调，往往是丹非素。词则三者缺一不可。盖不曰赋、曰吟，而曰填，则格调最宜讲究。否则去上不分，平仄任意，可以娱俗目，不能欺识者。至性灵才学，设有所偏，非翦彩为花，绝无生气，即杨花满纸，有类瞽词。如杨升庵［慎］转应曲云：“促织。促织。声近银床转急。熏残百合衣香。消尽兰膏夜长。长夜。长夜。露冷芙蓉花谢。”非不典丽，读之索然意尽。又如陈在田［见鉴］前调云：“百舌。百舌。飞上花梢啼急。一声声似多情。搅得鸳衾梦惊。惊梦。惊梦。鸟也把人调弄。”非词非曲，村不可耐。然升庵另有转应曲云：“银烛。银烛。锦帐罗帏影独。离人无语销魂。细雨斜风掩门。门掩。门掩。数尽寒宵更点。”便与前词有清空质实之分。


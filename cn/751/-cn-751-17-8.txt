浣溪沙

小阁重帘有燕过。晚花红片落庭莎。曲阑干影入凉波。　　一霎好风生翠幕，几回疏雨滴圆荷。酒醒人散得愁多。

此首写池阁景物，清圆宛转，笔无点尘。起句，写阁内燕入；次句，写阁外花落；第三句，写阑影入池，美境如画。换头，写风生，写雨滴。末句，总束全词，补出池阁盛宴，与人散后之愁情。此词二、三、五、六句之第五字皆用入声，其他用双声之处亦颇多，如阁过干、花红好回荷、帘落阑凉、莎疏散皆是，可见大晏严究声音之一斑。


四


仰惟老师道侔姬、吕，望重华夷。身虽暂闲于林壑，而薄海内外，罔不询其起居安否，以卜安危。

兹者，岳旦载逢，仙龄茂衍。恭闻台动万福，繁祉倍绥，诚宗社之洪庥，苍生之厚幸也。正忝在门墙，限以修阻，不获奉一觞为寿，谨肃使敬将薄币奏献，少伸微悃。伏冀俯鉴下忱，特赐麾纳，不胜瞻仰庆祝之至。

又

乔中书人至，承谕诲勤勤，上为社稷忧，下为不肖虑，盖忠臣虽在畎亩，不忘君之盛心也。感戢之私，洞于心膂。便此附谢，统惟台黎。

与符卿徐仰斋

乔中翰使至，辱翰贶，深荷远情。

近来人情风俗，诚为可愕，俟海公人至，当作一书善譬之。太翁老师年高，恐不能堪此，望公朝夕保护。事有可了者，宜即自了之，勿致贻戚可也。

恃在通家，敢尔妄及。诸容续裁，不悉。






◇议追尊宜不过高皇疏

圣帝孝孙之欲褒崇先祖，诚无量已。然亲疏之数，远近之降，盖有礼纪，所以割断私情，克成公法，为万世式也。周王所以上祖后稷者，以其佐唐有功，名在礼典故也。至于汉氏之初，追谥之义，不过其父。上比周室，则大魏发迹自高皇始，下论汉氏，则追谥之礼不及其祖。此诚往代之成法，当今之明义也。陛下孝思中发，诚无已已，然君举必书，所以慎于礼制也。晔思以为追尊之义，宜齐高皇而已。（《魏志·刘晔传》，《通典》七十二）


项安世　送罗机宜秩满东归三首

不爱征西入幕宾，只图抽得最闲身。

备无崖岸胸怀白，洞见中边德行淳。

但用至诚裨府主，不将高论诧时人。

如今献纳须公可，若是朱云却未仁。

项安世

项安世　送罗机宜秩满东归三首

风髯飞动俨长身，缥缈襟期不受尘。

岂是契然忘应物，亦知蕞尔漫劳人。

若非事业惊当仁，也合文章作近臣。

此外世间无处著，却须汗漫跨麒麟。

项安世

项安世　送罗机宜秩满东归三首

十年为客古南都，不谓斯行得范模。

我自阅人惟见此，公言有弟更謄吾。

金堤碧瓦新游览，绿竹红薇旧醉呼。

短别未应劳梦寐，定来骑马看西湖。

项安世


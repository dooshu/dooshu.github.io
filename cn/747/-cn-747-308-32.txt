○授韩户部侍郎专判度支制

门下：周有地官小司徒，佐敷五教；魏置度支尚书，以济军国之用。政有馀地，然可兼之。正议大夫行尚书右丞韩，惟先臣左右列祖，格於皇天，济美之盛，中朝所重。好学师古，洁其清纯，文不流放，言无枝叶。素练成式，用推至公，所更之任，事可垂远。久司台辖，尝亦官人，奸吏无窜其情，群才各序其位。今户版不实，地征未均，每岁经费，以之匮竭。乃者命使以总领，且非典故；择郎以专掌，又虑权轻。归於有司，期在折衷。昔杜元凯之处斯职，内以利人，外以救边，法可施行者五十馀条，以资当时之急。委注烦重，宜熟计之。可行尚书户部侍郎专判度支，散官如故。主者施行。


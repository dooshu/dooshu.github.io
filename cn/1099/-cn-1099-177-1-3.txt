○廟街議第二 【 廟街】

臣等謹按周禮考工記、凡建國前朝後市、左祖右社治民事神、幽明向背、卒有定制、我朝兩京建都、雖門堂立名不同而朝位寢廟社稷、稽古定制而不敢易者也、近議開世廟之路由闕左門入、不應由廟街門者、但咸云廟街門有干　太廟。而不思闕左門。有干朝堂也。按古禮圖、兩觀在雉門左右故今午門左右為兩闕門。有闕左右之名。爾雅釋宮云觀謂之闕。許慎說文云、闕門觀也。徐鉉曰、中央闕而為道。故謂之闕。崔豹古今註云、闕為二臺。作樓觀其上。其狀巍然。以懸法象。故謂之象魏。使民觀之。因謂之觀。周禮每月朔。必懸法象魏。實治民之所也。又按古禮圖。寢廟社稷出入之路。在庫外之左右。故今端門外有廟街社街之門。然必遠在外朝而不近治朝者。朱熹曰、雉門之外。懸法象。所以治民。應門之外。設宗廟社稷。所以嚴神位。詩周頌曰、於穆清廟、魯頌曰、閟宮有侐、實事神之所也。夫廟街門。本事神之所。乃舍之而不由闕左門。乃治民之所。乃曲引而由之。臣等竊謂茲議也。非惟寢廟之制有戾。而朝堂之位。不亦因之而錯亂乎。原諸臣之心。惟願　皇上尊嚴　太廟。殊不知世廟巳殺其規制。別為門墻。　太廟為　皇上祖廟。世廟為　皇上禰廟。在禮統於所尊者也。同路而未嘗同門。何干於　太廟乎。諸臣非為謀不忠、乃考禮之不精也、禮部尚書席書一人、難勝眾口、故未得盡言、臣等巳據禮具聞、謹畫古圖以進、請以廟街門為當由。以嚴寢廟事神之禮。必以闕左門為不當由。以嚴朝堂治民之禮。則典禮正羣議息矣


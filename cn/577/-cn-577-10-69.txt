观兵


北庭送壮士〔一〕，貔虎数尤多。精锐旧无敌，边隅今若何。妖氛拥白马，元帅待雕戈。莫守邺城下〔二〕，斩鲸辽海波。

〔一〕北庭：谓镇西北庭节度使李嗣业之兵，即安西兵也。

〔二〕邺城：乾元元年十月，郭子仪九节度围相州。明年三月，史思明来援，战于城下，官军溃而围解。先是李光弼曰：“思明得魏州而按兵不动，此欲使我懈惰，而以精锐掩吾不备也，请与朔方军同逼魏城，求与之战。彼惩嘉山之败，必不敢轻出，得旷日引久，则邺城必拔矣。”鱼朝恩以为不可而止。《安禄山事迹》云：汾阳以诸将欲袭思明，谋议不同，乃与李广琛同谋灌城。又云：汾阳与李光弼所谋不协，遂列大阵于邺城南十里。然则临淮之谋，不独朝恩不可，即汾阳亦未必相协也，临淮云同逼魏城。公诗云“斩鲸辽海”，皆谓不当困守邺城，老师乏馈，以待援师之至也。早用此计，安有滏水之溃乎？






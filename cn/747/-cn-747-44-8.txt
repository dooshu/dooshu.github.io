○职田准旧式输送至京敕

京官职田，准式并合佃人输送至京。中间杨国忠奏，去城五十里外，贮纳县仓，本官自差人请受。缘是暂时寄贮，所繇触途乾没，中间司尤被抑屈，公私不便，因循累年。自今已后，京兆河南府诸县，并令依旧送京输纳。本官如邀诘停留，并辄受加耗，请准所费及剩数计赃以枉法论，至死者加役流。


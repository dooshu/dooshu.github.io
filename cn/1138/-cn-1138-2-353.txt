郜凌玉直宿西曹见惠新刻赠诗二首

其一


古人相向意忡忡，尊酒悲歌吾道穷。
岂有骅骝依皂栈，谁教海鸟闭雕笼。
我无蚕室千年草，君自龙门百尺桐。
灯火阑珊知未寝，不堪哀柝月明中。

其二

摧颓衰鬓久离群，咫尺蛩声隔耳闻。
燕市欲寒思击筑，楚囚何意尚论文。
羁人北寺愁黄叶，词客西曹起白云。
读罢新诗兼露布，羡君跃马渡横汾。


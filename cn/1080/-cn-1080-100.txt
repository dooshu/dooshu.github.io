●大明會典卷之一百

喪禮五

庶人

初終

疾病、遷居正寢。清掃內外。分禱所祀。使人坐持手足。遺言則書之。屬纊以俟絕氣。氣絕乃哭。廢床寢於地。乃易服。男子扱上衽被髮徒跣。婦人去冠被髮不徒跣。諸有服者、皆去華飾。乃復。侍者一人、以死者之上服嘗經衣者、左執領、右執腰、升屋中霤、北向招之、三呼曰某人復。畢、卷衣降覆屍上。男女哭擗無數。乃立喪主、主婦、護喪、司書、司貨。護喪命匠擇木為棺。

【 或已有棺則不再治】

訃告於親戚朋友。執事者設幃及床、遷屍其上、南首覆以衾。即床而奠。奠訖、掌事者掘坎於屏處深地。乃陳襲衣於堂東壁下、及飯含沐浴之具。侍者以湯入。喪主以下皆出幃外北面。侍者沐髮櫛之、晞以巾、撮為髻。抗衾而浴、拭以巾。剪爪並沐浴餘水巾櫛、棄於坎而埋之。侍者設襲床於幃外、施薦席褥枕、先置深衣大帶褲襪汗衫之類於其上。遂舉以入、置浴床之西、遷屍其上。悉去病時衣及復衣、易以新衣。徙屍床置堂中間喪主以下、就位而哭。喪主坐於床東、眾男子應服三年者坐其下、皆藉以稿、同姓期功以下、各以服次坐於其後、皆西向南上。尊行以長幼坐於床東北壁下、南向西上、藉以席薦。主婦眾婦女坐於床西、藉以稿、同姓婦女以服為次、坐於其後、皆東向南上。尊行以長幼坐於床西北壁下、南向東上、藉以席薦。妾婢立於婦女之後。別設幃以障內外。異姓之親、丈夫坐於帷外之東、北面西上、婦人坐於幃外之西、北面東上、皆藉以席。以服為行。無服者在後。若內喪則同姓丈夫尊卑坐於帷外之東、北面西上。異姓丈夫坐於帷外之西、北面東上。乃含。喪主哭盡哀、左袒目前扱於腰之右、盥手執錢箱以入。侍者一人插匙於米碗、執以從、置於屍西。以幎巾徹枕覆面。喪主就屍東由足而西、床上坐、東面舉巾、以匙抄米實於屍口、併實以錢。侍者加幅巾充耳、設幎目納履。乃襲深衣、結大帶、設握手、覆以衾置靈座、設魂帛、立銘旌。諸子、三日不食。期九月之喪、三不食。五月三月之喪、再不食

小殮

死之明日、厥明、執事者陳小殮衣衾於堂東北壁下。設卓子於阼階東南、置奠饌及盃注於其上、巾之。設盥盆。帨巾各二於饌東。設小殮床、施薦席褥、於西階之西。鋪絞衾衣、舉之升自西階、置於屍南。先布絞之橫者三於下、乃布縱者一於上。侍者盥手舉屍、男女共扶助之、遷於床上。先去枕而舒絹。疊衣以藉其首。乃卷兩端以補兩肩空處、又卷衣夾其兩脛、取其正方。然後以餘衣掩屍。左衽不紐、裹之以衾、而未結其絞、未掩其面。蓋孝子猶欲見其面也。殮畢、覆以衾。喪主主婦憑屍哭擗。男子袒而括髮。齊衰以下、袒而裂布以免。婦人亦用麻繩髽髻。乃遷屍床於堂中。執事者舉饌升自阼階、至靈座前。祝焚香、洗盞斟酒奠之。喪主以下哭盡哀。乃代哭不絕聲

大殮

小殮之明日、執事者陳大殮衣衾奠具、如小殮之儀。舉棺入置於堂中少西。侍者置衾於棺中、垂其裔於四外。侍者與子孫婦女、俱盥手掩首結絞、共舉屍納於棺中。實生時所落髮齒、及所剪爪於棺角。又揣其空缺處、卷衣塞。之、務令充實。先掩足、次掩首、次掩左、次掩右。令棺中平滿喪主主婦憑哭盡哀。乃加蓋下釘。覆柩以衣。設靈床於柩東。乃奠。喪主以下各歸喪次

成服

大殮之明日、厥明、五服之人各服其服入就位、然後朝哭相弔如儀。成服之日、喪主及兄弟始食粥。妻妾及期九月者、疏食水飲、不食菜果。大功以下異門者、各歸其家。自是每日晨起、喪主以下、各服其服入就位。尊長坐哭。卑幼立哭。侍者設盥櫛之具於靈床側。奉魂帛出就靈座。然後朝奠。執事者執饌。祝盥手焚香斟酒。喪主以下再拜哭盡哀。食前上奠。至夕進夕奠。喪主以下奉魂帛入就靈床、哭盡哀。朝夕之間、哀至則哭。朔日之奠、如朝奠之儀。時物之薦、如上食之儀

弔奠賻

凡來弔者、必素服。奠用香茶燭酒果、賻用錢帛、先具剌通名乃入。喪主哭以俟。護喪出迎賓、賓入至廳事、進揖曰、竊聞某人傾背、不勝驚怛。敢請入酹、併伸慰禮。護喪引客入至靈座前、哭盡哀、再拜焚香跪酹茶酒、俛伏興。護喪止哭者。祝跪讀祭文奠賻狀於賓之右、畢興。賓主皆哭盡哀。賓再拜。喪主哭出西向稽顙再拜。賓亦哭、東向答拜。進曰、不意凶變、某親奄棄色養。伏惟哀慕、何以堪處。喪主對曰、某罪逆深重、禍延某親。伏蒙奠酹、併賜臨慰。不勝哀感。又再拜。賓答拜。又相向哭盡哀。賓寬譬喪主曰、修短有數痛毒柰何。願抑孝思、俯從禮制。乃揖而出。喪主哭而入。護喪者送至廳事、茶湯而退。喪主以下止哭

擇地　祭后土

三月而葬。擇地之可葬者、土色光潤、草木茂盛之處、即為美地。又須慎五患、使他日不為道路、不為城郭、不為溝池、不為貴勢所奪、不為耕犁所及、乃可。世人多徇俗師陰陽之說、既擇年月日時。又擇山水形勢、以為子孫貧賤富貴壽夭賢愚、盡繫於此。至有終身不葬、或累世不葬、棄捐不葬者、悖禮傷義、無過於此。既得地、乃擇日開塋域、祠后土。南向設神位、設盞注酒饌於其前、又設盥盆帨巾於其東南。告者吉服入立於神位之前、北向。執事者在其後、東上。皆再拜。告者與執事者皆盥帨。執事者一人取酒注西向跪。一人取盞東向跪。告者斟酒反注、取盞酹於神位前、俯伏、興、少退立。祝執版立於告者之左、東向跪讀曰、維某年歲月朔日辰、某敢告於後土氏之神、今為某親營建宅兆。神其保佑、俾無後艱。謹以清酌脯醢、祗薦於神。尚享。訖、復位。告者再拜。祝及執事者皆再拜。乃徹。遂穿壙。作灰隔、造冥器、刻誌石、備大輿、作神主、以俟發引

葬

發引前一日、執事者設饌如朝奠。祝斟酒訖、北面跪告曰、今以吉辰遷柩。敢告。俯伏、興。喪主以下哭盡哀、再拜。乃遷柩。役者入、婦人退避。喪主及眾兄弟歛杖立視。祝以箱奉魂帛導柩前行。喪主以下從哭。男子由右。婦人由左。重服在前。輕服在後。服各為序。侍者在末。無服之親、男居男左、女居女右、皆次喪主主婦之後。遂遷於廳事。執事者布席、役者置柩於席上。祝設靈座及奠於柩前南向。喪主以下就位坐哭、藉以薦席、乃代哭如小殮之前。親賓致奠賻者、其儀並如初喪時。日晡時設祖奠。祝斟酒訖、北面跪告曰、永遷之禮、靈辰不留。今奉柩車、式遵祖道。俯伏、興。厥明、輿夫納大輿於中庭。執事者徹祖奠。祝北面跪告曰、今遷柩就輿、敢告。遂遷靈座置旁側。召役夫遷柩就輿。喪主從柩哭視載。婦人哭於帷中。載畢、祝帥執事者遷靈座於柩前南向。乃設遣奠。奠畢、執事者徹奠。祝奉魂帛置靈車、別以箱盛主置魂帛後。婦人蓋頭出帷降階立哭。守舍者哭辭、盡哀再拜。柩行、冥器銘旌等前導、喪主以下男女哭步從。尊長次之。無服之親又次之。賓客又次之。途中遇哀則哭。未至墓、執事者先設靈幄在墓道西、南向。親賓次、在靈幄前十數步。婦人幄、在靈幄後壙西。冥器等至。靈車至。祝奉魂帛就幄座、遂設奠而退。執事者先布席於壙內、柩至、脫載置席上、北首。執事者取銘旌去扛置其上。喪主男女各就位哭、賓客拜辭而歸。乃窆。喪主兄弟輟哭臨視。喪主奉玄纁置柩旁、再拜稽顙。在位者皆哭盡哀。加灰隔內外蓋、實以灰、乃實土而漸築之。祠后土於墓左如前儀。藏冥器、下誌石、復實以土而堅築之。乃題主。以生時所稱為號。題畢、祝奉置靈座。而藏魂帛於箱中。炷香斟酒、執版出於喪主之右、跪讀之云、孤子某

【 母云哀子】

敢昭告於某親府君曰、形歸窀穸。神返室堂。神主既成。伏惟尊靈、捨舊從新。是憑是依。畢、復位。喪主再拜哭盡哀。止、祝奉神主升車。執事者徹靈座。遂行。喪主以下哭從如來儀。留子弟一人監視實土、以至成墳。喪主以下、奉靈車在途徐行哭。至家哭。奉神主入置於靈座。喪主以下哭於廳事。遂詣靈座前哭盡哀。有弔者拜之如初。期九月之喪者、可以飲酒食肉、惟不與宴樂。小功以下、大功異居者、可以歸

虞

葬之日、日中而虞。或墓遠、則但不出是日可也。柩既入壙、掌事者先歸修虞事。具饌於堂東。既沐浴、喪主以下內外俱詣靈座所。喪主及諸子倚杖於室戶外、內外俱哭。掌饌者以饌入、設於靈座前、降出。贊者請喪主止哭、盥手詣靈座前、以盞跪奠酒、俯伏、興、西向立。內外哭止。祝進立於靈座右、跪讀祝文曰、維年月朔日辰、孤子某敢昭告於考某人之靈、日月遄邁。奄及反虞。叩地號天、五情麋潰。謹以清酌庶羞哀薦虞事。尚享。祝興。喪主哭再拜、退復位。內外哭盡哀。喪主以下出杖、降自西階就次。妻妾女子子還別室。少頃徹饌。祝取魂帛帥執事者埋於屏處潔地。罷朝夕奠。遇柔日再虞。遇剛日三虞

卒哭

三日而卒哭。其日夙興、掌事者具饌於堂東。內外各衰服。贊者引喪主以下俱杖升、立哭於靈座東、西向南上。婦人升詣靈座西、東向南上。內外俱就位哭。贊者升自東階、入徹夕奠出。執饌者以饌升、設於靈座前。贊者引喪主降、盥手訖、進詣靈座前、以盞跪奠酒、俯伏、興、少退、西面。祝入立於靈座南北面。內外哭止。跪讀祝文曰、維某年某月某朔日辰、孤子某敢昭告于考某人、【 毋則曰哀子、曰妣某氏】

日月不居。奄及卒哭。叩地號天、五情麋潰。謹以清酌庶羞、哀薦成事。尚享。祝興。喪主再拜哭。應拜者皆再拜哭盡哀。喪主以下各還次。自卒哭後、朝一哭、夕一哭。乃諱名。喪主蔬食水飲、不食菜果、寢席枕木

祔卒哭之明日乃祔。其日夙興、執事者具器陳饌。喪主以下入哭於靈座前。乃詣祠堂、奉所祔祖考之主置於座。內執事者奉祖妣之主置於座。還詣靈座所哭。祝奉新主以行。喪主以下哭從、如從柩之次。至祠堂門、止哭。祝出主置於座。喪主以下各就位。贊者曰再拜。在位者皆再拜。掌饌者以饌升、各陳於座前。設訖、降出。贊者引喪主盥手酌酒、先詣祖考妣位前、祝辭云、孝孫某謹以清酌庶品、適于某祖之靈、隮祔孫某人之靈。內喪則云、適于某祖妣某人、隮祔孫婦某人某氏。次詣亡者位前、祝辭云、薦祔事于先考之靈、適于某考之靈。尚享。喪主再拜、興、降出。贊者引喪主詣諸座前各再拜。乃復位。贊者曰再拜。在位者皆再拜。祝先納祖考妣神主于龕中匣之。次納亡者神主匣之。奉之反于靈座。喪主以下哭從如來儀

小祥

前期一日、喪主及諸子皆沐浴、具饌陳器、設次、陳練服於其所。其日夙興、祝入整拂几筵以出內外衰服。喪主以下倚杖於階東、俱升就位、哭盡哀。贊者引喪主杖就次。主婦以下各就次。乃陳練服。贊者引喪主倚杖如初。乃升。內外俱升、就位哭。贊者引喪主盥手奠酒。祝進立于靈座右。內外止哭。祝讀祝文曰、維年月朔日辰、孤子某敢告于考某人之靈、歲月驚迫、奄及小祥。攀慕永遠。重增荼裂。謹以清酌庶羞、祗薦祥事。尚享。祝興。喪主哭再拜、退復位。內外哭盡哀。喪主以下出杖、降自西階就次。妻妾女子子還別室。自小祥之後、止朝夕哭

大祥

前期一日、喪主及諸子俱沐浴、具饌陳器、陳禫服於次。乃告遷於祠堂。告畢、改題神主而遞遷之、虛東一龕以俟厥明、祝先入拂几筵、降出。內外於次哭盡哀。掌事者設饌於靈座前。內外俱就位哭。贊者引喪主盥手奠酒。祝立於靈座右、跪讀祝文曰、維年月朔日辰、孤子某敢昭告于考某人之靈、日月逾邁。奄及大祥。攀慕永遠、無任荒踣。謹以清酌庶羞、祗薦祥事。尚享。祝興。喪主哭再拜、退復位。內外哭盡哀。祝奉神主入於祠堂。喪主以下哭送。掌事者徹靈座。斷杖棄之屏處。始飲酒食肉而復寢

禫

大祥之後、間一月而禫。既卜日、前期一日、喪主及諸子俱沐浴、設神位於靈座故處。乃陳器具饌。其日夙興、祝入拂拭几筵、詣祠堂出奉神主置于座。喪主及諸子妻妾女子子、內外俱升、就位哭。贊者引喪主盥手奠酒。祝立於神座右、止哭、跪讀祝文曰、維年月朔日辰、孤子某敢告于考某人之靈、禫制有期。追遠無及。謹以清酌庶羞祗薦禫事。尚享。祝興。喪主哭再拜退復位。內外俱哭盡哀。送神主還于祠堂

奔喪　改葬

【 並同品官】

洪武五年定庶民喪儀

棺所用堅木油杉為上。柏次之、土杉松木又次之。用黑漆金漆、不得用硃紅

冥器一事

功布以白布三尺引柩

柳車以衾覆棺

誌石二片如品官之儀

祭物用豕。力不及者、隨家有無

凡喪禮禁令。洪武五年詔、古之喪禮、以哀戚為本。治喪之具、稱家有無。近代以來、富者奢僣犯分。力不及者、揭借財物、炫耀殯送。及有惑於風水、停柩經年、不行安葬。宜令中書省集議定制、頒行遵守。違者論罪如律

○嘉靖十八年題准、士庶喪禮、各稱家之有無以為厚薄。時忌致祭、亦隨所有以伸追慕。不以富侈。不以貧廢。巨家大族、能遵禮以為細民之倡者、有司量加勸勵








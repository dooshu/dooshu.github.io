●卷九十七　宗庙考七

○祭祀时享

汉惠帝时，叔孙通曰：“古者有春尝果，方今樱桃熟，可献。”遂献宗庙。诸果之献由此兴。

孝景帝元年，诏“高庙酎（张晏曰：“正月旦作酒，八月成，名曰酎。酎之言纯也。至武帝时，因八月尝酎，会诸侯庙中，出金助祭，所谓酎金也。”师古曰：“酎，三重酿，醇酒也，故以荐宗庙。酎，直救反。”），奏《武德》、《文始》、《五行》之舞（孟康曰：“《武德》，高祖所作也。《文始》，舜舞也。《五行》，周舞也。《武德》者，其舞人执干戚。《文始舞》，执羽籥。《五行舞》，冠冕衣服法五行色。见《礼乐志》）。孝惠庙酎，奏《文始》、《五行》之舞。为孝文庙为《昭德》之舞。”

武帝元鼎五年九月，列侯坐献黄金酎祭宗庙不如法夺爵者百六人（如淳曰：“《汉仪注》诸侯王岁以户口酎黄金於汉庙，皇帝临受献金，金少不如斤两，色恶，王削县，侯免国。”）。

宣帝本始二年，尊孝武庙为世宗庙，奏《盛德》、《文始》、《五行》之舞。

汉时，宗庙在郡国者六十八，合百六十七所（六十八者，郡国之数。百六十七者，宗庙之数）。而京师自高祖至宣帝，与太上皇、悼皇考各自居陵旁立庙，并为百七十六。又园中各有寝、便殿。日祭於寝，月祭於庙，时祭於便殿。寝，日四上食；庙，岁二十五祠（如淳曰：“月祭朔望，加腊为二十五。”晋灼曰：“《汉仪注》宗庙一岁十二祠。五月尝麦。六月、七月三伏，立秋傽娄，又尝粢。八月先夕馈飧，皆一太牢，酎祭用九太牢。十月尝稻，又饮烝，二太牢。十一月尝，十二月腊，二太牢。又每月一太牢，如闰加一祀，与此上十二为三十五祠。”师古曰：“晋说是也。”）；便殿，岁四祠。又月一游衣冠。而昭灵后、武哀王、昭哀后、孝文太后、孝昭太后、卫思后、戾太子、戾后各有寝园，与诸帝合，凡三十所。一岁祠，上食二万四千四百五十五，用卫士四万五千一百二十九人，祝宰乐人万二千一百四十七人，养牺牲卒不在数中。至元帝时，贡禹奏言：“古者，天子七庙，今孝惠、孝景庙皆亲尽，宜毁。又郡国庙不应古礼，宜正定。”天子是其议，未及施行而禹卒。永光四年，乃下诏罢郡国庙（详见《宗庙门》）。

既罢郡国庙，议者又以为《清庙》之诗言交神之礼无不清静，今衣冠出游，有车骑之众，风雨之气，非所谓清静也。“祭不欲数，数则渎，渎则不敬”，宜复古礼，四时祭於庙，诸寝园日月間祀，皆可勿复修。上亦不改也。

《汉旧仪》，宗庙八月饮酎，用九太牢，皇帝侍祠。寝庙月一太牢，四上食。十二月一太牢，馈食，与闰月十三。尝祠，正月尝薤，又尝羔。六月尝黍。七月岁事。八月尝酎、特牛，九月尝雁，十月尝稻，十一月岁事，又赛祷。凡正祠一岁二十二。原庙一岁十二祠，有闰加一祠，皆用太牢。月游衣冠，以庙馈事之日。岁凡十二祠，立秋傽娄，又尝麻。八月，先夕馈飧，皆一太牢。皇帝会诸侯，酎金庙中，以上计仪，设九宾陪位，他祠无有。十月尝稻，又饮烝，二太牢。十一月尝文臧（未详），十二月腊，二太牢。十二月击牛饮酌无饭，故先夕馈飧。文帝所加。以正月曰作酒，八月成，名曰酎酒。园庙一岁四祠，皆太牢。七月岁事。十二月岁事，腊以亥日。初岁椒酒，凡四祠，皆太牢。凡一岁太祠五十二，小祠千一百。

八月酎，车驾夕牲牛，以绣衣之，皇帝暮亲牲，以鉴遂取水於月，以火燧取火於日，为明水火。左袒，以水沃牛右肩，手执鸾刀，以切牛毛血荐之，而即更衣巾，侍上熟，行礼。斋日，四法食，丈二尺拒案，以陈三十六肉、六气榖饭。赞飨一人，秩六百石，主赞天子。太祝令主荐酒，太宰令主馔陈，太常主导赞，丞举庙中非法。八月，诸侯王酎金助祭，以九太牢，用豚八百枚，鉶羹三百，鸡、凫、雁、鱼皆千枚，赐中都官吏卒以下。庙旁牛四十头，助供乐用三千四百二十八人，祠立九旗於庭下，功臣四十人食堂下西阶南。凡上堂上後房中妇子，祠用禾稄，长八尺，广八寸，深四寸，凡八十一祭。御仆媵公祭於庙门外塾上，用壶酒、四胫骨药。西厢歌《秦海龟》、《龙舞》、《武德》、《文始》、《五行》。

永光四年，御史大夫贡禹奏罢祖宗皇后位座，独祭皇帝而已。

汉兴，叔孙通因秦乐人制宗庙乐：太祝迎神於庙门，奏《嘉至》（李奇曰：“嘉，善也，善神之至。”），犹古降神之乐也。皇帝入庙门，奏《永至》，以为行步之节，犹古《采齐》、《肆夏》也。乾豆上，奏登歌（乾豆，脯羞之属），独上歌，不以筦弦乱人声，欲在位者遍闻之，犹古《清庙》之歌也。《登歌》再终，下奏《休成》之乐（服虔曰：“叔孙通所奏作也。”），美神明既享也。皇帝就酒东厢，坐定，美礼已成也。又有《房中祠乐》，高祖唐山夫人所作也（高帝姬也，姓唐山）。周有《房中乐》，至秦名曰《寿人》。凡乐，乐其所生，礼不忘本。高祖乐楚声，故《房中乐》楚声也。至孝惠二年，使乐府令夏侯宽备其箫管，更名曰《安世乐》。

《安世房中歌》十七章：《大孝备矣》一章八句，《七始华始》一章八句，《我定历数》一章八句，《王侯秉德》一章七句，《海内有奸》一章八句，《大海荡荡》三章六句，《安其所》一章八句，《丰草葽》一章八句，《雷震震》一章十句，《都荔遂芳》一章十句，《桂华》一章十句，《美芳》一章八句，《嘉荐芳矣》一章八句，《皇皇鸿明》一章六句，《浚则师德》一章四句，《孔容之常》一章八句，《承帝明德》一章八句。

光武建武二年，立高庙於洛阳，四时祫祀。高祖为太祖，文帝为太宗，武帝为世宗，如旧。馀帝四时春以正月，夏以四月，秋以七月，冬以十月及腊祠，一岁中凡五祠。

十九年，诏曰：“以宗庙处所未定，且祫祭高庙。其成、哀、平且祠祭长安故高庙。其南阳舂陵岁时各且因故园庙祭祀。园庙去太守治所远者，在所令长行太守事侍祠。”於是雒阳高庙四时加祭孝宣、孝元，凡五帝。其西庙成、哀、平三帝主四时祭於故高庙。东庙京兆尹侍祠，冠衣车服如太常祠陵庙之礼。南顿君以上至节侯皆就园庙，在所郡县侍祠。

东汉制：正月上丁祠南郊，礼毕，次北郊、明堂、高庙、世祖庙，谓之五供。安帝即位，窦太后犹临朝，七年正月初入太庙斋，七日庚戌谒宗庙，率命妇群妾相礼仪，与皇帝交献亲荐，成礼而还。因下诏曰：“凡供荐新味，多非其节，或郁养强熟，或穿掘萌芽，味无所至而夭折生长，岂所以顺时育物乎？自今当奉祠陵庙及给御者，皆须时乃上。”凡所省二十三种（《本纪》永初五年，刘珍言皇太后宜入庙，与陛下交献，事下公卿，佥如珍言。六年正月，皇太后亲祭於宗庙，与皇帝交献，大臣、命妇相礼仪）。

灵帝时，京都四时所祭高庙五主，世祖庙七主，成帝三陵，追后三陵，凡牲用十八太牢。

魏文帝黄初二年，以洛京宗庙未成，乃祠武帝於建始殿，亲执馈，奠如家人礼。

高堂隆云：按旧典，天子诸侯月有祭事，其孟则四时之祭也，三牲、黍稷，时物咸备。其仲月、季月，皆荐新之祭也。大夫以上将之以羔，或加以犬而已，不备三牲也。士以豚。庶人则唯其时宜，鱼雁可也。皆有黍稷。《礼器》曰：“羔豚而祭，百官皆足，太牢而祭，不必有馀。”羔豚则荐新之礼也，太牢则时祭之礼也。《诗》云“四月其蚤，献羔祭韭”。周之四月则夏之二月也。《月令》：仲春，天子乃献羔开冰。季春之月，天子始乘舟荐鲔。仲夏之月，天子乃尝鱼。咸荐之寝庙。此则仲月季月荐新之礼也（蜀谯周《礼祭集志》曰：天子之庙，始祖及高、曾、祖、考，皆月朔加荐，以像平生朔食也，谓之月祭。二祧之庙，无月祭也。凡五榖新熟，珍物新成，天子以荐宗庙。礼，未荐不敢食新，孝敬之道也。其月朔荐及腊荐、荐新皆奠，无尸，故群庙皆一朝之間尽毕）。

晋孝武帝太元十六年，改作太庙，迁神主於行庙，设脯醢之奠。及新庙成，神主还室，又设脯醢之奠（馀见《禘祫门》）。

晋《祠庙夕牲歌》一首。《祠庙迎送神歌》一首。《祠征西将军登歌》一首。《祠豫章府君登歌》一首。《祠颍川府君登歌》一首。《祠京兆府君登歌》一首。《祠宣皇帝登歌》一首。《祠景皇帝登歌》一首。《祠文皇帝登歌》一首。《祠庙飨神歌》二首。

宋四时祭祀，将祭，必先夕牲。皇帝散斋七日，致斋三日。百官掌事者亦如之。致斋之日，御太极殿幄坐，著绛纱袍，黑介帻，通天金博山冠。祠之日，车驾出，百官应齐从驾留守填先置者，各依宣摄从事。上水一刻，皇帝著平冕龙衮服，升金根车，到庙北门。理礼、谒者各引太乐令、太常、光禄勋、三公等皆入在位。皇帝降车，入庙，脱舄，盥及洗爵，讫，升殿。初献，奠爵，乐奏。太祝令跪读祝文，讫，进奠神座前，皇帝还本位。博士引太尉亚献，讫，谒者又引光禄勋终献。皇帝不亲祠，则三公行事，而太尉初献，太常亚献，光禄勋终献。

齐武帝永明九年，诏太庙四时之祭，荐宣皇帝起面饼、鸭臛；孝皇后笋、鸭卵；高皇帝肉脍、菹羹；昭皇后茗、粣、炙鱼，皆所嗜也。先时，帝梦太祖谓已：“宋氏诸帝常在太庙，从我求食，可别为吾致祠。”乃命豫章王妃庾氏四时祠二帝二后於清溪故宅，牲牢服章，皆如家人礼。

司马氏曰：“昔屈到嗜芰，屈建去之，以为不可以私欲干国之典，况子为天子而以庶人之礼祭其父，违礼甚矣。卫成公欲祀相，宁武子犹非之，而况降祀祖考於私室，使庶妇尸之乎。”

梁武帝制：春祠，夏礿，秋尝，冬烝并腊，一岁凡五，谓之时祭。

都令史王景之，列自江左以来，郊庙祭祀，帝已入齐，百姓尚哭，以为乖礼。何佟之等奏：“按《礼》，国门在皋门外，今之篱门是也。今古殊制，若禁凶服不得入篱门为太远，宜以六门为断。”诏曰：“六门之内，士庶甚多，四时烝尝，俱断其哭。若有死者，棺器须来，既许其大，而不许其细也。致斋日，宜去庙二百步断哭。”

四年，何佟之议：“按《礼》，未祭一日，大宗伯省牲镬，祭日之晨，君亲牵牲丽碑。後代有冒暗之防，而人主犹必亲奉，故有夕牲之礼。顷代人君，不复躬牵，相承丹阳尹牵牲，於古无取。宜依以未祭一日之暮，太常省牲视镬，祭日之晨，使太尉牵牲出入也。《少牢馈食》杀牲於庙门外，今《仪注》诣厨烹牲，谓宜依旧。”帝可其奏。佟之又曰：“郑元云：‘天子诸侯之祭礼，先有祼尸之事，乃迎牲。’今《仪注》乃至荐熟毕，太祝方执珪瓒祼地，违谬若斯。又近代人君不复躬行祼礼，太尉既摄位，实宜亲执其事，而越使卑贱太祝，甚乖旧典。愚谓祭日之晨，宜使太尉先行祼献，乃後迎牲。”帝曰：“祼尸本使神有所附，今既无尸，祼将安设？”佟之曰：“如马、郑之意，祼虽献尸，而义在求神。今虽无尸，求神之义，恐不可阙。”帝曰：“此本因尸以祀神，今若无尸，则宜立广求之所。”祼义乃定。佟之曰：“《祭统》云：‘献之属，莫重於祼’。今既存尸卒食之献，则祼鬯之求，实不可阙。又送神更祼，经记无文，宜依礼革。”奏未报，而佟之卒。後明山宾复申其理。帝曰：“佟之既不复存，宜从其议也。”自是始使太尉代太祝行祼而又牵牲。太常任昉又以未明九刻呈牲，加又太尉祼酒，三刻施馔，間中五刻，行仪不办。近者临祭从事，实以二更，至未明三刻方办。明山宾议，谓“九刻已疑太早，况二更非复祭旦”。帝曰：“夜半子时，即是晨始。宜取三更省牲，馀依《议注》。”又有司以为三牲或离杙，依制埋瘗，猪羊死则不埋，请议其制。司马褧等议，以为牲死则埋，必在涤矣。谓三牲在涤死，悉宜埋，帝从之。

五年，明山宾议：“樽彝之制，《祭图》唯有三樽：一曰象樽，周樽也；二曰山罍，夏樽也；三曰著樽，殷樽也。徒有彝名，竟无其器。直酌象樽之酒，以为珪瓒之实。窃彝祼重於献，不容共樽，宜循彝器，以备大典。按《礼器》有六彝，春祠夏礿，祼用鸡彝、鸟彝。王以珪瓒初祼，后以璋瓒亚祼，故春夏两祭，俱用二彝。今古礼殊，无复亚祼，止循其二，春夏鸡彝，秋冬斚彝，庶礼物备也。”帝曰：“鸡是金禽，亦主巽位。但金火相伏，用之通夏，於义为疑。”山宾曰：“臣愚管，不奉明诏，则终年乖舛。按鸟彝是南方之物，则主火位，木生於火，宜以鸟彝春夏兼用。”帝从之。

七年，舍人周舍以为“《礼》‘玉辂以祀，金辂以宾’，则祭日应乘玉辂。”诏下其议。左丞孔休源议：玉辂既有明文，而《仪注》金辂当由宋、齐乖谬，宜依舍议。帝从之。

天监十六年，诏曰：“夫神无常飨，飨於克诚，所以西邻礿祭，实受其福。宗庙祭祀，犹有牲牢，无益至诚，有累冥道。自今四时烝尝外，可量代。”八座议：“以大脯代一元大武。”八座又奏：“既停宰杀，无复省牲之事，请立省馔仪。其众官陪列，并同省牲。”帝从之。十月诏曰：“今虽无复牲腥，犹有脯脩之类，即之幽明，义为未尽，可更详定，悉荐时蔬。”左丞司马筠等参议：“大饼代大脯，馀悉用蔬菜。”帝从之。又舍人朱异议：“二庙祀，相承止有一鉶羹。盖祭祀之礼应有两羹，相承止於一鉶，即礼为乖。请加熬油莼羹一鉶。”帝从之。於是起至敬殿、景阳台，立七庙座。月中再设净馔。自是讫於台城破，诸庙遂不血食。

陈制：一岁五祠，谓春、夏、秋、冬、腊也。每祭共以太牢，始祖以三牲首，馀唯骨体而已。

後魏孝文皇帝太和六年十一月，将亲祀七庙，有司依礼具仪。於是群官议曰：“昔有虞亲虔，祖考来格，殷宗躬谒，介福攸降。大魏七庙之祭，依先朝旧事，多不亲谒。今陛下孝诚发中，思亲执祀，稽合古义，礼之常典。臣等谨按旧章，并采汉、魏故事，撰祭服冠履牲牢之具，罍洗簠簋俎豆之器，百官助祭位次，乐官节奏之引，升降进退之法，别集为亲拜之仪。”制可。於是帝乃亲祭。其後，四时常祀皆亲之。十六年诏曰：“夫四时享祀，人子常道，然祭荐之礼，贵贱不同，故有邑之君，祭以首时，无田之士，荐以仲月。况七庙之重，而用中节者哉！自顷烝尝之礼，颇违旧义。今将仰遵远式，以此孟月特禴於太庙。但朝典初改，众务殷凑，无遑齐絜，遂及於今。又接神飨祖，必须择日。今礼律未宣，有司或不知此，可敕太常令克日以闻。”又诏罢寒食飨。

致堂胡氏曰：“四时之祀，天子用孟月，礼之正也。若寒食，其始既不出於先王，其节或跨乎仲季，非天子之所宜行也。苟以为祖宗常行，有其举之，莫敢废也，盍亦择礼之中否而行之欤！寒食之祀，始於晋人思介之推之焚死，为之不火食。然则有天下国家者，以是日祀其祖考，可谓不经之礼。虽祖考行之而未暇革，今而革之，去非以从是，何不可之有？魏孝文断然行之，不胶者，卓矣。”

北齐制：春祠、夏禴、秋尝、冬烝，皆以孟月，凡四祭。每祭，室一太牢。武成帝始以皇后亚献。河清中，定令四时祭庙及元日庙庭，并设庭燎二所。

後周之制：其四时祭各於其庙，亦以皇后亚献，其义与北齐同。所异者，皇后亚献讫，后又荐加豆之笾，其实菱、芡、芹菹、兔醢，冢宰终献讫，皇后亲彻豆，降还版位，然後太祝彻焉。

隋四时之祭，各以太牢。四时荐新於太庙，有司行事，而不出神主。祔祫之礼，并准时享。

唐四时各以孟月享太庙，室各用一太牢。若品物时新堪进御者，有司先送太常，令尚食相知，简择务令洁净，仍以滋味与新物相宜者配之。太常卿及少卿一人奉荐太庙（卿及少卿有故，即差五品以上摄）。有司行事，不出神主。仲春荐冰，亦如之。

元宗开元十五年敕：“享宗庙，差左右丞相、尚书、嗣王、郡王摄三公行事，若人数不足，通取诸司三品已上长官。自馀祭享，差诸司长官及五品以下清官。”二十三年令：“今後有大祭，宜差丞相、特进、少保、少傅、尚书、宾客、御史大夫摄行。”二十五年敕：“太庙每至五飨之日，应摄三公，令中书门下及丞相、师傅、尚书、御史、大夫、嗣王、郡王中拣择德望高者通摄，馀司不在差限。”二十七年制：“宗庙致敬，必先於如在，神人所依，无取於非族。其应太庙五享，宜於宗子及嗣、郡王中拣择有德望者，令摄三公行事。其异姓官，吏不须差摄。”二十三年，正月敕文：“宗庙致享，务在丰洁，礼经沿革，必本人情，笾、豆之荐，或未能备，宜令礼官、学士详议具奏。”太常卿韦縚奏：“宗庙之奠，每座笾、豆各加十二。又酒爵，制度全小，仅无一合，执持甚难，请稍令广大，付尚书省集众官详议。”兵部侍郎张均等议曰：“按旧制，一升曰爵，五升曰散。《礼器》称‘宗庙之祭，贵者献以爵，贱者献以散’，此明贵小贱大，示之节俭，岂可舍先王之遗法，徇一时之所尚，废弃礼经，以从流俗，裂冠毁冕，将安用之？”太子宾客崔沔议曰：“祭礼之兴，肇於太古，人所饮食，必先严献。未有火化，茹毛饮血，则有毛血之荐；未有麴糵，汚樽抔飲，則有元酒之奠。施及後王禮物渐备，作为酒醴，伏其牺牲，以致馨香，以极丰洁。故有三牲八簋之盛，五齐九献之殷。然以神道至元，可存而不能测也。祭礼至敬，可备而不可废也。是以毛血腥焰，元樽牺象，靡不毕登於明荐矣。然而荐贵於新，味不尚亵，虽则备物，犹存节制。故《礼》云‘天之所生，地之所长’。苟可荐者，莫不咸在，备物之情也。又曰：‘三牲之俎，八簋之实，美物备矣。昆虫之异，草木之实，阴阳之物备矣’。此节制之文也。鉶、俎、笾、豆，簠、簋、樽、罍之实，皆周人之时馔也，其用通於宴享宾客。而周公制礼，咸与毛血元酒同荐於先。晋中郎卢谌，近古知礼者也，著《家祭礼》，皆晋时供食，不复纯用旧文。然则当时饮食，不可阙於祀祭明矣，是变礼文而通其情也。我国家由礼立训，因时制范，考图史於前典，稽周、汉之旧仪。清庙时享，礼馔毕陈，用周制也，而古式存焉。园寝上食，时膳具设，遵汉法也，而珍味极焉。职贡来祭，致远物也；有新必荐，顺时令也。苑囿之内，躬稼所收，蒐狩之时，亲发所中，莫不割鲜择美，荐而後食，尽诚敬也。若此至矣，复何加焉。但当敕祭，祭如神在，无或简怠，增勖虔诚。其进貣珍羞，或时物鲜美，考诸祠典，无所漏略，皆详择名目，编诸甲令，因宜而荐，以类相从，则新鲜肥浓，尽在是矣，不必加於笾豆之数也。至於祭器，随物所宜。故太羹，古食也，盛於〈登瓦〉。〈登瓦〉，古器也。和羹，时馔也。盛於鉶。鉶，时器也。亦有古馔而盛於时器，故毛血盛於盘，元酒盛於樽，未有荐时馔而追用古器者。古质而今文，便於事也。虽加笾、豆十二，未足以尽天下美物，而措诸清庙，有兼倍之名，近於侈矣。又据《汉书　艺文志》，墨家之流，出於清庙，是以贵俭，由此观之，清庙之不尚於奢，旧矣。太常所请，恐未可行。又称酒爵全小，须加广大。窃据礼文，有以小为贵者，献以爵，贵其小也。小不及制，敬而非礼，是有司之失其传也。固可随失釐正，无待议而後革。未知今制，何所依准？请兼详古式，据文而行。”止曰：“享祀粢盛，实思丰洁，不应法制者，亦不可用。”於是更令太常加品味。韦縚又请：“每室加笾、豆各六，每四时异品，以当时新果及珍羞同荐。”制可之。又酌献酒爵，上令用药汁一升，合於古义，而多少適中，自是常依行焉。二十四年敕：“宗庙祭享，笾豆宜加獐、鹿、鹑、兔、野鸡等料，夏秋供腊，春冬供鲜。仍令所司祭前十日，具数申省，准料令殿中供送。”天宝三载诏：“顷四时有事於太庙，两京同日告享，虽卜吉辰，俱遵上日，而义深如在，礼或有乖。自今以後，两京宜各别择吉日告享。”五载诏：“祭神如在，传诸古训，以多为贵，著自礼经。膟膋之仪，盖昔贤之尚质；甘旨之品，亦孝子之尽诚。既切因心，方资变礼。其以後享太庙，宜料外每室加常食一牙盘。仍令所司，务尽丰洁。”

贞元九年，太常博士韦彤、裴堪等议曰：“谨按礼经，前代故事，宗庙无朔望祭食之仪，园寝则有朔望上食之礼。国家自贞观至开元，修定礼令，皆遵旧典，至天宝十一载三月，初别令尚食，朔望进食於太庙，自太庙已下，每室奠飨。其进奠之礼，内宫主之，在臣礼司并无著令。或云当时祀官王璵，不本礼意，妄推缘生之义，请用宴私之馔。此则可荐於寝宫，而不可渎於太庙，一时之制，久未变更。至今论礼者，贬王璵之议。伏奉今月八日进止，其朔望进食，令宗正与太常计会办集者。谨按《礼　祭统》云：‘夫祭者，非外至者也，自中出，生於心也。心怵而奉之以礼。’由是牲牢有定制，笾、豆有定数，罄天生地长之物，极昆虫草木之异，可荐者莫不咸在。先王以此飨宗庙，交神明，全孝敬也。若生之食饮膳羞，八珍百品，可嗜之馔，随好所迁，美脆旨甘，皆为亵味。先王以此宴宾客，接人情，示慈惠也。则知荐飨宴会，於文已殊，圣人别之，以异为敬。今若以熟食荐太庙，恐违礼本。又《祭义》曰：‘祭不欲数，数则烦，烦则不敬。祭不欲疏，疏则怠，怠则忘。’是故礿祠烝尝，感时致飨，此圣人俯就之中制也。今园寝每月二祭，不为疏也。太庙每岁五享，不为数也。则人臣执事，在疏数之間，得尽其忠也。若令牲牢俎豆之司，更备膳羞盘盂之馔，朔日月半，将以为常。环四时之中，杂五享之礼，为数既甚，黩亦随之，虽曰不然，臣不信也。夫圣王之制，必师於古训，不敢以孝思之极而过於礼，不敢以肴膳之多而亵於味。伏愿陛下遵开元万代之则，省天宝权宜之制，园寝之上，得极珍羞，宗庙之中，请依正礼。臣等忝司礼职，敢罄愚衷。”上令宣示宰臣等曰：“此礼已经先帝所定，朕未敢遽有改移，待更商量，期於允当。”至元和十四年，太常丞王泾上疏请去太庙上食。国子博士、史馆修撰李翱奏议曰：“伏以太庙之享，笾豆牲牢，三代之通礼，是贵诚之义。园寝之奠，改用常馔，秦、汉之权制，乃食味之道也。今朔望上食於陵寝，循秦、汉故事，斯为可矣。若朔望上食於太庙，岂非用尝亵味而贵多品乎？且非《礼》所谓‘至敬不飨味而贵气臭’也。况祭器不设俎豆，祭官不命三公，执事者唯宫闱令与宗正卿而已。谓之上食可也，安得以为祭乎？且时飨於太庙，有司摄事。祝文曰：‘孝曾孙皇帝臣某，谨遣太尉臣名，敢昭告於高祖神尧皇帝、祖妣太穆皇后窦氏。时惟孟春，永怀罔极。谨以一元大武、柔毛刚鬣、明粢芗合，芗萁嘉蔬，嘉荐醴齐，敬修时飨，以申追慕。尚享。’此祝词也。前飨七日，质明，太尉誓百官於尚书省曰：‘某月某日，时享於太庙，各扬其职，不供其事，国有常刑。’凡陪飨之官，散斋四日，致斋三日，然後乃可以为祭也。宗庙之礼，非敢擅议，虽有知者，其谁敢言？故六十馀年，行之不废。今圣朝以弓矢既櫜，礼乐为大，故下百僚，使得详议。臣等以为《贞观》、《开元礼》并无太庙上食之礼，以礼断情，罢之可也。至若陵寝上食，采《国语》、《礼记》日祭月祭之词，因秦汉之制，循而存之，以广孝道也。如此，则经义可据，故事不遗。大礼既明，永息异论。”中书舍人武儒衡议曰：“臣谨按《开元礼》，太庙九室，每年唯五飨六告，祭用牲牢俎豆而已。”刘歆《祭义》曰‘大禘则终王，坛墠单则岁贡，二祧则时享，曾高则月祀，祖祢则日祭’。《国语》云‘王者日祭、月享、时类、岁祀’。此则往古之明徵，国朝之显据。盖日祭者，荐新也。言物有可荐则荐之，不必卜择时也。故叔孙通云‘古有尝果，今樱桃方熟，可以为献’。由是惠帝取以荐宗庙，是不卜日矣。当叔孙通之言，且曰有尝果，足明古礼，非汉制也。月享者，告朔也。《论语》子贡欲去告朔之饩羊，孔子以为不可，则告朔必具牲牢，明矣。《春秋》又讥闰月不告朔，犹朝於庙，此则月祭，殷、周已降皆有之也。荐园寝者，始於秦代，汉氏因之而又改。人君三年之制，以日易月，丧纪既以二十七月而除，则朔望奠酹，不复亲执，故既葬之後，移之园陵。又诸陵祠殿，月游衣冠，取象平生，务从丰洁，所以陵寝朔望上食，与太庙日祭月享，本旨不同。今王泾所引太庙同日时设祭，以为越礼。臣窃谓王泾但宜论太庙陵寝朔望奠祭可废之旨，不当以用日时为议。何者？汉宗庙园陵一百六十七所，郡园祠祝，岂不与宗庙同日同时者乎？在礼既祭於室，又绎於祊，盖广乎求神者也。则宗庙陵寝，尝礿同时，理固无害。又韩皋引《汉官仪》‘古不墓祭’。臣据《周礼　冢人》之职，凡祭墓则为之尸。则古亦墓祭，但与汉家陵寝不同耳，安得谓之无哉。臣以为陵庙近也，亲亲也，朔望奠献，尚洁务丰，宜备常膳，以广孝也。宗庙远也，尊尊也，禘祫时享，告朔荐新，以崇古制，以正礼也。唯太庙望祭，无所本据，盖异时有司因陵寝有朔祭望祭，以为宗庙亦合行之，殊不知宗庙朔祭乃告朔也，臣以为宜罢此耳。”事竟不行。

九载制曰：“承前有事宗庙，皆称告享，兹乃临下之辞，颇亏尊上之义，静言斯称，殊未为允。自今以後，每亲告献太清太微宫，改为朝献，有司行事为荐献。亲告享庙改为朝享，有司行事为荐享，亲巡陵改为朝陵，有司行事为拜陵。应缘诸事告宗庙者，并改为奏。其郊天、后土及诸祝文云‘敢昭告’者，并改为‘敢昭荐。（乾封元年诏曰：“每惟宗庙至敬，虔诚祼享，而二等一奠，惟有未安思革旧章，用崇严配。则自今以後宗庙荐享，爵及簋簠〈登瓦〉鉶各宜用奠，其馀牢馔并依恒典。”贞元九年十一月九日谒太庙，有敕至庙行礼不得施褥，盖至敬之所自合履地而行。南郊亦宜准此。”）。

△唐诸帝亲飨庙

太宗二（贞观元年正月十日，十七年四月十一日，亲谒太庙，谢承乾之过）。

苏冕曰：“贞观六年，监察御史马周上言，陛下践阼以来，宗庙之飨未曾亲事，遂使大唐一代之史不书皇帝入庙之事，将何以贻厥孙谋，垂则末叶，且三年已亲飨宗庙矣，未知何事致此不同。”

高宗四（永徽三年正月十八日。乾封元年四月八日。总章元年十二月十九日。仪凤二年正月十四日）。

中宗一（神龙元年十一月六日）。

睿宗一（景雲三年正月一日）。

元宗七（先天元年十月四日。开元六年十月六日，十七年十一月四日。天宝元年二月十八日，六载正月十七日，十载正月九日，十三载二月八日）。

肃宗二（乾元元年四月十三日，元年建子月二十九日）。

代宗一（广德二年二月二十七日）。

德宗四（建中元年正月四日。贞元元年十一月十日，六年十一月七日，九年十一月九日）。

宪宗一（元和二年正月）。

穆宗一（长庆元年十月）。

敬宗一（宝历元年十月）。

文宗一（太和三年十一月）。

武宗二（会昌元年正月，五年正月）。

宣宗一（大中七年正月）。

懿宗一（咸通元年十一月）。

僖宗一（乾符二年十一月）。

昭宗二（龙纪元年十一月，天复元年四月）。

◎唐开元礼

皇帝时享於太庙仪（凡一岁五享，谓四孟月及腊。宗庙三年一祫以孟冬，五年一禘以孟夏，及诸享摄事并附）。

△斋戒

前享，有司卜日，如常仪。皇帝散斋四日於别殿，致斋三日於太极殿，服通天冠，绛纱袍，结珮，并如圜丘仪。应享官斋，具《序例仪》（祫禘仪同）。

△陈设

前享三日，尚舍直长施大次庙东门之外道北，南向，尚舍奉御铺御座。守宫，设文武侍臣次於大次之後，文官在左，武官在右，俱南向。设诸享官次於斋坊之内（摄事，右校清扫内外，守宫设享官、公卿以下次於斋坊）。九庙子孙於斋坊内近南，西向北上。文官九品以上於斋坊之南，东方南方蕃客又於其南，东方、南方蕃客又于其南，俱每等异位，重行，西向北上。介公、〈嶲阝〉公於庙西门之外近南。武官七品以上於介公、〈嶲阝〉公之南，西方、北方朝集使於武官之南，西方、北方蕃客又於其南，俱每等异位，重行，东向北上（其褒圣侯於文官三品之下，诸州使人分方各於朝集使之後，摄事无大次及九庙子孙以下至此仪。）。前享二日，太乐令设宫悬之乐於庙庭，如圜丘仪（所异者，树路鼓及设歌钟、歌磬於庙堂上前楹间耳）。右校清扫内外，前享一日，奉礼设御位於庙东陛东南，西向（摄事御位。下放此）。设享官公卿位於东门之内道南，执事者皆位於其後，每等异位，俱重行，西向，以北为上（摄则公卿位於道北，执事位於道南）。设御史位於庙堂之下，一位於西南，东向；一位於东南，西向。令史各陪其後。设奉礼位於乐悬东北，赞者二人在南，差退，俱西面。设协律郎位於庙堂之上前楹之間，近西，东向。设太乐令位於北悬之间，北向。设从享之官位：九庙子孙於享官、公卿之南，昭穆异位（虽有贵者以齿）；文官九品以上位於子孙之南；东方、南方朝集使於文官之南；东方、南方蕃客又於其南。俱每等异位，重行，西面北上。介公、〈嶲阝〉公位於西门之内道南；武官九品以上於介公、〈嶲阝〉公之南，少西，当文官；西方、北方朝集使於武官之南；西方、北方蕃客又於其南。俱每等异位，重行，东面北上（其褒圣侯於文官三品之下，诸州使人分方各位於朝集使之後）。设门外位：享官、公卿以下皆於东门之外道南，每等异位，重行，北面西上。子孙之位於享官、公卿之东，少南，文官九品以上於子孙之东，东方、西方朝集使於文官之东，东方、南方蕃客又於其东，俱每等异位重行，北面西上。设介公、〈嶲阝〉公位於西门之外道南，武官九品以上於介公、〈嶲阝〉公之西，少南，西方、北方朝集使於武官之西，西方、北方蕃客又於其西，俱每等异位，重行，北面东上（其褒圣侯於文官三品之下，诸州使人分方位於朝集使之後，摄无九庙子孙以下至此仪）。设牲〈牜旁〉於东门之外，当门西向，以南为上。设廪牺令位於牲西南，史陪其後，俱北向。设太祝位於牲东，各当牲後，祝史各陪其後，俱西向。设太常卿省牲位於牲前，近北，又设御史位於太常卿之西，俱南向。设樽彝之位於庙堂上前楹間，各於室户之左，北向。春夏每室鸡彝一，鸟彝一，牺樽二，象樽二，山罍二。秋冬每室斚彝一，黄彝一，著樽二，壶樽二，山罍二。皆加勺幂（凡宗庙幂皆以黼），皆西上，各有坫焉（祫享设樽彝於庙堂上下。每座斚彝一，黄彝一，牺樽二，象樽二，著樽二，山罍二，在堂上，皆於神座之左。献祖、太祖、高祖、高宗樽彝在前楹間，北向。懿祖、代祖、太宗、中宗、睿宗樽彝在户外，南向。其壶樽二、大樽二、山罍四，在堂下阶間，北向西上。禘享则鸡彝、鸟彝，馀同祫享）。设簋鉶笾豆之位於庙堂上，俱东侧阶之北。每座四簋居前，四簠次之，次以六〈登瓦〉，次以六鉶，笾豆为後，每座异之（祫禘摄事，簋簠〈登瓦〉鉶与正数半之），皆以南为上，屈陈而下。设御洗於东陛东南，亚献之洗又於东南，俱北向。罍水在洗东，篚在洗西，南肆（篚实以珪、瓒、巾、爵）。执樽罍篚幂者各位於樽罍篚幂之後（祫禘仪：享日未明五刻，太庙令服其服，布昭穆之座於户外。自西序以东，皇八代祖献祖宣皇帝，皇六代祖太祖景皇帝，皇高祖高祖神尧皇帝，皇祖高宗天皇大帝座皆北厢，南向。皇七代祖懿祖光皇帝，皇五代祖元皇帝，皇曾祖太宗文武圣皇帝，皇伯考中宗孝和皇帝，皇考睿宗大圣真皇帝座於南厢，北向。每座皆设黼扆，莞席纷纯，藻席画纯，次席黼纯，左右几）。

△省牲器

省牲之日午後十刻，庙所禁断行人，太庙令整拂神幄。祝史各取毛、血，每座共实一豆，祝史又洗肝於郁鬯，又取膟膋共实一豆，俱置馔所。馀并如圜丘仪（膟膋，肠間脂。祫禘祝史洗肝於郁鬯，并同圜丘仪）。

△銮驾出宫

前出宫三日，本司宣摄内外各供其职，守宫设从享官五品以上次於承天门东西朝堂。如常仪。前二日，太乐令设宫悬之乐於殿庭，如常仪（驾出，悬而不作）。享日未明七刻，捶一鼓为一严（三严时节，前一日侍中奏裁），侍中奏开宫殿门及城门，馀并与圜丘仪同，唯祭官称享为异耳。

△晨祼

享日未明四刻，诸享官各服其服，太庙令、良酝令各帅其属入实樽罍（鸡彝、斚彝及牺樽、象樽、著樽、壶樽之上樽皆实以明水，山罍之上樽实以元酒，鸟彝、黄彝实以郁鬯，牺樽、著樽实以醴齐，象樽、壶樽实以盎齐，山罍实以清酒。祫禘之樽，斚彝及五齐上樽皆实明水，山罍上樽实以元酒，黄彝实以郁鬯，牺樽实以沈齐，象樽实以醴齐，著樽实以盎齐，壶樽则实以醍齐，太樽则实以沈齐，山罍实以清酒），太官令帅进馔者实诸笾豆簠簋。未明三刻，奉礼帅赞者先入位，赞引引御史、博士、太庙令、太祝、宫闱令及令史、祝史与执樽罍篚幂者入自东门，当阶間重行，北面西向，立定。奉礼曰：“再拜。”赞者承传（凡奉礼有词，赞者皆承传），御史以下皆再拜，讫，执樽罍篚幂者各就位。赞引引御史、诣太祝诣东陛，升堂行扫除於上，令史、祝史行扫除于下，讫，引就位（祫禘又太庙令帅其属陈瑞物於庙庭大阶之西，上瑞为前，中下相次，及伐国所得宝器，上次先後亦然，俱藉以席。摄事不陈瑞物宝器）。未明二刻，赞引引太庙令、太祝、宫闱令诣东陛升堂，诣献祖室，入开坎室，太祝、宫闱令奉出神主置于座（祫禘则未明二刻陈腰舆于东陛之东，每室各二，皆西面北上。立定，先引引太庙令、太祝、宫闱令帅内外执事者，以腰舆自东陛升，诣献祖室，入开坎室，太祝、宫闱令奉出神主置於舆，出诣座前，奉神主置于座讫，以次奉出懿祖以下如献祖仪），讫，引太庙令以下次奉出懿祖，次奉出太祖，次奉出代祖，次奉出高祖，次奉出太宗，次奉出高宗，次奉出中宗，次奉出睿宗，神主置於座，如献祖之仪（皇祖妣以下神主皆宫闱令奉出，俱并而处右）。讫，引太庙令以下降还本位（摄事、赞引各引享官俱就门外位，无驾将至，下至从享官位仪也）。驾将至，谒者，赞引引享官，通事舍人分引九庙子孙、从享群官、诸方客使先至者俱就门外位。驾至大次门外，回辂南向，将毕，降，立於辂右。侍中进，当銮驾前跪奏称：“侍中臣某言，请降辂。”俯伏，兴，还侍位。皇帝降辂，乘舆之大次，伞扇华盖侍卫如常仪。太庙令以祝版奉御署讫，近臣奉出，太庙令受，各奠於坫。通事舍人引文武五品以上从享之官皆就门外位。太乐令帅工人、二舞入就位，文舞入陈於悬内，武舞立於悬南道西（其升堂座者，皆脱屦於下，降纳如常）。谒者引司空入，就位，立定，奉礼曰：“再拜。”司空再拜，讫，谒者引司空诣东陛升堂，行扫除於上，降，行乐悬於下，讫，引复位。初，司空行乐悬，通事舍人、谒者、赞引各引享官及九庙子孙、从享群官、诸方客使入，就位（摄事无九庙子孙以下至皇帝再拜仪，但享官再拜耳）。皇帝停大次半刻顷，太常博士引太常卿立於大次门外，当门北向。侍中版奏：“外办。”皇帝出次，华盖侍卫如常仪（侍中负宝陪从如式）。博士引太常卿，太常卿引皇帝（凡太常卿前导，皆博士先引）。至庙门外，殿中监进镇珪，皇帝执镇珪，华盖仗卫停於门外，近侍者从入如常。皇帝至版位，西向立（每立定，太常卿与博士退位於左）。太常卿前奏称：“请再拜。”退，复位。皇帝再拜。奉礼曰：“众官再拜。”在位者皆再拜（其先拜者不拜）。太常卿前奏（摄事谒者进太尉之左，白“请行事”。凡摄事皆太尉初献）：“有司谨具，请行事。”退，复位。协律郎跪，俯伏、举麾（凡取物者皆跪，俯伏而取以兴。奠物则奠讫俯伏而後兴），鼓柷，奏《永和之乐》，乃以黄锺为宫，大吕为角，太蔟为徵，应锺为羽，作文舞之舞乐，舞九成（黄锺三奏，大吕、太蔟、应锺各再奏），偃麾，戛敔，乐止（凡乐皆协律郎举麾，工鼓柷而後作，偃麾，戛敔而後止）。太常卿前奏称：“请再拜”，退，复位。皇帝再拜，奉礼曰：“众官再拜。”在位者皆再拜。太常卿引皇帝诣罍洗，《太和之乐》作（皇帝每行，皆如常乐），皇帝至罍洗，乐止。侍中跪取〈匚拖，去“扌”〉，兴，沃水。又侍中跪取盘，兴，承水。皇帝搢镇珪（凡受物则搢珪，奠讫，执珪，俯伏，兴）。皇帝盥手。黄门侍郎跪取巾於篚，兴，进。皇帝帨手讫，黄门侍郎受巾，跪奠於篚。黄门侍郎又取瓒於篚，兴，进。皇帝受瓒，侍中酌罍水，又侍中奉盘，皇帝拭瓒，讫，侍中奠盘〈匚拖，去“扌”〉，黄门侍郎受巾奠於篚，皆如常。太常卿引皇帝，乐作，皇帝升自阼阶，乐止。侍中、中书令以下及左右侍卫量人从升（以下皆如之。摄事，皆太尉升陛盥洗酌献）。太常卿引皇帝诣献祖樽彝所，执樽者举幂，侍中赞酌郁鬯，讫，登歌，作《肃和之乐》，以圜锺之均（自後登歌，皆歌圜锺）。太常卿引皇帝入诣献祖神座前，北向跪，以鬯祼地奠之，俯伏，兴。太常卿引皇帝出户（祫禘少退。摄事同）。北向再拜，讫。太常卿引皇帝次祼懿祖，次祼太祖，次祼代祖，次祼高祖，次祼太宗，次祼高宗，次祼中宗，次祼睿宗，并如上仪。讫，登歌止。太常卿引皇帝，乐作，皇帝降自阼阶，还版位，西向立，乐止。初，群官拜讫，祝史各奉毛血及肝膋之豆於东门外，斋郎奉炉炭、萧、稷黍各立於肝膋之後。於登歌止，祝史奉毛血肝膋与奉炉炭萧稷黍者以次入自正门，升自太阶，诸太祝各迎取毛血肝膋於阶上，俱入，奠於神座前，祝史退，立於樽所。斋郎奉炉炭皆置於室户外之左，其萧、稷黍各置於炉炭下，降自阼阶以出。诸太祝俱取肝，出户，燔於炉炭，还樽所。

△馈食

皇帝既升祼，太官令出，帅进馈者奉馔陈於东门之外，重行，西向，以南为上。谒者引司徒出诣馔所，司徒奉献祖之俎。皇帝既至位，乐止。太官令引馔入自正门，俎初入门，《雍和之乐》作，以无射之均（自後接神之乐，堂下皆奏无射），馔至太阶，乐止。祝史俱进，彻血毛之豆，降自阼阶以出。馔升，诸太祝迎引於阶上，各设於神前（笾豆盖幂，先彻乃升，簋簠，既奠，却其盖於下）。设讫，谒者引司徒以下降自阼阶复位。诸太祝各取萧、稷黍，濡於脂，燔於炉炭，还樽所。太常卿引皇帝诣罍洗，乐作，皇帝至罍洗，乐止。皇帝盥手洗爵，侍中、黄门侍郎赞洗如晨祼之仪。讫，太常卿引皇帝，乐作，皇帝升自阼阶，讫，乐止。太常卿引皇帝诣献祖樽彝所，执樽者举幂，侍郎赞酌醴齐，讫，《光大之舞》作，太常卿引皇帝入诣献祖神座前，北向跪奠爵少东，俯伏，兴。太常卿又引皇帝出，取爵於坫，酌醴齐讫。太常卿又引入诣神座前，北面跪奠爵，少西，兴。太常卿引皇帝出户，北面立，乐止（祫享乐终八节止。诸座皆然）。太祝持版进於室户外之右，东面跪读祝文曰：“维某年岁次月朔日，子孝曾孙开元神武皇帝讳，敢昭告於献祖宣皇帝（摄事云“谨遣太尉封臣名”。下仿此）、祖妣宣庄皇后张氏：气序流迈，时惟孟春（孟夏、孟秋，孟冬），永怀罔极，伏增远感。谨以一元大武、柔毛、刚鬣、明粢、芗萁、嘉蔬、嘉荐、醴齐，恭修时享，以申追慕，尚飨。”读讫，兴（以下诸室祝文仪并同。祫禘祝云：“晷度环周，岁序云及，永怀追慕，伏增远感。谨以一元大武、柔毛、刚鬣、明粢、芗合、芗萁、嘉蔬、嘉荐、泛齐，肃雍明献，恭备祫享”，馀字并同。禘享祝云：“祇荐禘事。”太祖以下并称臣）。皇帝再拜讫，又再拜。初读祝文讫，乐作，太祝入奠版於神座，出，还樽所，皇帝拜讫，乐止。太常卿引皇帝诣懿祖樽彝所，执樽者举幂（摄事太尉诣樽彝所，取爵於坫，执樽者举幂，太尉酌醴齐。他仿此），侍中取爵於坫，进，皇帝受爵，侍中赞酌醴齐，讫，《长发之舞》作。太常卿引皇帝入诣懿祖神座前，北向跪奠爵，少东，俯伏，兴。太常卿又引皇帝出，取爵於坫，酌醴齐，讫，太常卿引皇帝入诣神座前，北面跪奠爵，少西，兴。太常卿引皇帝出户，北向立，乐止。太祝持版进於户之右，东向跪读祝文曰：“维某年岁次月朔日，子孝曾孙开元神武皇帝讳，敢昭告於懿祖光皇帝、祖妣光懿皇后贾氏。”读祝文讫，乐作，太祝入奠版於神座，出，还樽所，皇帝拜讫，乐止。太常卿引皇帝诣太祖樽彝所，如上仪，《大政之舞》作，祝文曰：“孝曾孙开元神武皇帝臣讳，敢昭告於太祖景皇帝、祖妣景烈皇后梁氏。”馀如上仪。次太祖，《大成之舞》作，祝文曰：“孝曾孙开元神武皇帝讳，敢昭告於代祖元皇帝、祖妣元贞皇后独孤氏。”献讫，太常卿引皇帝诣樽彝所，皇帝拜讫，乐止。太常卿引皇帝诣高祖樽彝所，如上仪，《大明之舞》作，祝文曰：“孝曾孙开元神武皇帝臣讳，敢昭告於皇高祖神尧皇帝、祖妣大穆后窦氏。讫，次太常卿引皇帝诣太宗樽彝所，如上仪，《崇德之舞》作，祝文曰：“孝曾孙开元神武皇帝臣讳，敢昭告於皇曾祖太宗文武圣皇帝、皇曾祖妣文德圣皇后长孙氏。”讫，次太常卿引皇帝诣高宗樽彝所，如上仪，《钧天之舞》作，祝文曰：“孝孙开元神武皇帝臣讳，敢昭告於皇祖考高宗天皇大帝、皇祖妣大圣天后武氏。”讫，次太常卿引皇帝诣中宗樽彝所，如上仪，酌醴齐，《文和之舞》作，祝文曰：“孝侄开元神武皇帝臣讳，敢昭告於皇伯考中宗孝和皇帝、和思皇后赵氏。”讫，次太常卿引皇帝诣睿宗樽彝所，如上仪，《景雲之舞》作，祝文曰：“孝子开元神武皇帝臣讳，敢昭告於皇考睿宗大圣真皇帝、皇妣昭成皇后窦氏。”讫，兴。皇帝再拜，讫，又再拜。初读祝文讫，乐作，太祝入奠版於神座，出，还樽所，皇帝拜讫，曲终乐止。太常卿引皇帝诣东序西向立，《寿和之乐》作。皇帝献将讫，谒者引司徒诣东阶，升立於楹間，北面东上。皇帝献讫，诸太祝各以爵酌上樽福酒，合置一爵，一太祝持爵授侍中，侍中受，北向进，皇帝再拜，受爵，跪祭酒，啐酒，奠爵，俯伏，兴。诸太祝各帅斋郎持俎进，太祝减神座前三牲胙肉（各取前脚第三骨）加於俎，又於笾豆取稷黍还樽所。以胙肉各置一俎上，以饭共置一笾。以饭授司徒，司徒奉进，皇帝受以授左右，太祝又以胙肉授司徒，司徒受俎以次进，皇帝每受以授左右。谒者引司徒降，复位。皇帝跪取爵，遂饭卒爵。侍中进受虚爵，以授太祝，太祝受爵，复於坫。皇帝俯伏，兴，再拜，乐止。太常卿引皇帝，乐作，皇帝降自阼阶，还版位，西向立，乐止。文舞出，鼓柷，作《舒和之乐》出，讫，戛敔，乐止。武舞入，鼓柷，作《舒和之乐》，立定，戛敔，乐止。初，皇帝将复位，谒者引太尉升自阼阶（摄事则太尉将复位，谒者引太常。以下仿此），诣献祖樽彝所，执樽者举幂，太尉酌盎齐。武舞作。谒者引太尉入诣献祖神座前，北向跪奠爵，少东，兴，谒者引太尉出户，北向再拜。谒者又引太尉取爵於坫，酌盎齐讫，谒者引入诣神座前，北向跪奠爵，少西，讫，兴，谒者引太尉出户，北向再拜。谒者引太尉次诣懿祖樽彝所，取爵於坫，执樽者举幂，太尉酌盎齐，谒者引太尉入诣懿祖神座前，北向跪奠爵，少东，兴，谒者引太尉出户，北向再拜。谒者又引太尉取爵於坫，酌盎齐讫，谒者引入诣神座前，北向跪奠爵，少西，讫，兴，谒者引太尉出户，北向再拜。讫，谒者引太尉次献太祖，次献代祖，次献高祖，次献太宗，次献高宗，次献中宗，次献睿宗，并如上仪。讫，谒者引太尉诣东序西向立。诸太祝各以爵酌罍福酒，合置一爵，一太祝持爵进太尉之左，北向立。太尉再拜受爵，跪祭酒，遂饮卒爵，太祝进受虚爵，复於坫，太尉兴，再拜，谒者引太尉降，复位。初，太尉献将毕，谒者引光禄卿（摄事同）诣罍洗盥洗，升，酌盎齐终献，如亚献之仪。讫，引光禄卿降，复位。武舞止。登歌。作《雍和之乐》，诸太祝各入室，彻豆，还樽所（彻者，笾、豆各一，少移於故处）。登歌止。奉礼曰：“赐胙。”赞者唱：“众官再拜。”在位者皆再拜（已饮福者不拜）。《永和之乐》作，太常卿前奏称：“请再拜。”退，复位。皇帝再拜。奉礼曰：“众官再拜。”在位者皆再拜。乐一成止。太常卿前奏：“礼毕。”太常卿引皇帝还大次，乐作，皇帝出门，乐止。殿中监受镇珪，华盖侍卫如常仪。通事舍人、谒者、赞引各引享官及九庙子孙、从享群官、诸方客使以次出。赞引御史、太祝以下俱复执事位，立定，奉礼曰：“再拜。”御史以下皆再拜，赞引引出。工人、二舞以次出。太庙令与太祝、宫闱令纳神主如常仪。其祝版燔於斋坊。

△荐新於太庙仪

荐新之日，太庙令帅斋郎洒扫庙之内外，太官先馔所荐之物於神厨（若有酒者，庙司设樽坫罍洗如式）。谒者引太常卿入立於门东之内道北，西向。谒者赞引称“再拜”。太常卿再拜。进馔者奉馔入自正门，升自太阶，各诣於神座前（笾，豆盖幂，彻之如式），讫，降自东阶以出。谒者引太常卿升自东阶，诣献祖室前，盥洗酌献，讫，再拜，又再拜（若无酒，即俱再拜）。讫，谒者引太常卿复位。谒者赞拜，太常卿再拜讫，谒者引出。

△荐新物

冬鱼、蕨、筍、蒲、白韭、堇、小豆、眢豆、襄荷、菱仁、姜、菱索、春酒、桑落酒、竹根、黄米、粳米、糯米、梁米、稷米、茄子、甘蔗、芋子、鸡头仁、苜蓿、蔓青、胡瓜、冬瓜、瓠子、春鱼、水苏、枸杞、芙茨、子藕、大麦面、瓜、油麻、麦子、椿头、莲子、栗、冰、柑子、李、樱桃、杏、林檎、橘、椹、菴萝果、枣、兔脾、獐、鹿、野鸡，凡荐新，皆所司白时新堪供进者，先送太常，令尚食相与简择，仍以滋味与新物相宜者配之以荐，皆如上仪。

梁太祖亲飨庙二（开平三年正月二十二日，其年十月三十日）。

後唐庄宗亲飨庙一（同光二年正月二十九日）。

明宗亲飨庙一（长兴元年二月十九日）。

周太祖亲飨庙一（广顺三年十二月二十九日）。








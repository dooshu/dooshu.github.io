赵蕃　春日杂言十一首

山中寂寞少花枝，过尽春风病不知。

未分春归便无迹，陶瓶聊复浸酴醾。

赵蕃

赵蕃　春日杂言十一首

兰也结根幽且深，若为容易出山林。

定知亦以香为累，不尔人于何处寻。

赵蕃

赵蕃　春日杂言十一首

山寒花事自迟迟，归至况当梅谢时。

只有山樱能照眼，属曹风雨又离披。

赵蕃

赵蕃　春日杂言十一首

寒多草亦未抽芽，漫说春今一半加。

试向小园閒点检，忽逢一树木瓜花。

赵蕃

赵蕃　春日杂言十一首

晚欣斜日照茅檐，意谓新晴已可占。

雨脚晓收云更合，阳乌将出尚窥觇。

赵蕃

赵蕃　春日杂言十一首

买得荒园近坞居，但供樵牧废犁锄。

漫营篱落今将合，犹恨人工乏剩余。

赵蕃

赵蕃　春日杂言十一首

旧时曾咏木兰幽，旧藁飘零莫自收。

老境不妨花因发，人今白尽十分头。

赵蕃

赵蕃　春日杂言十一首

落叶疏疏似雨鸣，莫疑春晚有秋声。

抽条易叶年年事，看取一翻新绿成。

赵蕃

赵蕃　春日杂言十一首

春风吹绿绿成阴，新有黄鹂度好音。

我政卷书成坐睡，恍然疑是拂瑶琴。

赵蕃

赵蕃　春日杂言十一首

燕子日长宜读书，若为病思每欺余。

形骸筋力今如此，惭愧丁年不荷锄。

赵蕃

赵蕃　春日杂言十一首

渺渺春山啼杜鹃，开花解使碧山然。

韩诗李赋纷难考，犹喜知名向谪仙。

赵蕃


终风篇

大风连日夜，屋瓦声汹汹。
孤枕旅思繁，短檠霜气重。
太白一何高，光芒势飞动。
万事总飘摇，藏舟苦不勇。
廪粟沾腐儒，素餐实閒冗。
赐金酒可沽，内顾惭且悚。
久安朽钝姿，讵当徵辟宠。
鸿笔谢渊云，微言昧周孔。
雨雪一冬无，稿壤阏秋种。
岁事频艰辛，物情逾倥偬。
把卷手欲僵，敝裘炉自拥。
时序忽已阑，坐增迟暮恐。



列传第三十八 董俊〔文炳　士元　士选　文蔚　文用　士廉　文直　文忠　士珍　守中　守简　士良　士恭〕


董俊，字用章，真定藁城人。少力田，长涉书史，善骑射。金贞祐间，边事方急，藁城令立的募射，中者拔为将，独俊一发破的，遂领所募兵为统将。太祖十年，国王木华黎南下，俊迎降。十四年，以劳擢知中山府事，佩金虎符。金将武仙据真定，诸城皆应仙，俊率众夜入真定，逐仙走之。十五年春，中山府治中季全叛应仙，俊方屯曲阳，仙来攻，败之黄山下，献捷于木华黎。及仙以众降，木华黎承制授俊龙虎卫上将军，行元帅府事，屯藁城。俊谒木华黎曰：“武仙奸黠，终不为我用，请备之。”木华黎然其言，以俊为左副元帅，升藁城县为永安州，号其众为匡国军，兵民之事一委于俊。二十年，仙果杀都元帅史天倪据真定叛，旁郡县皆为仙守，俊以孤军居反侧间，战士不满千人，仙攻之不能下，乃纵兵蹂民禾，俊呼语之曰：“汝欲得民，而夺之食，无道贼不为也！”仙惭而去。久之，俊复夜入真定，仙败走，乃纳史天倪弟天泽为帅。太宗四年，会诸军围汴。明年，金主弃汴奔归德，追围之，金兵夜出薄诸军于水，俊力战死之，时年四十有八。

俊早丧父，事母以孝闻，待亲故皆有恩意。克汴时，以侍其轴为贤，延归教诸子，尝曰：“射，百日事耳；《诗》《书》，非积学不通。”屡诫诸子曰：“吾一农夫，遭天下多故，徒以忠义事人，仅立门户。深愿汝曹力田读书，勿求非望，为吾累也。”临阵，勇气慑众，立矢石间，怡然若无事者，虽中伤亦不为动。每慕马援为人，曰：“马革裹尸，援固可壮！”故战必先登，或谏，俊曰：“我人臣也，敌在前不死，乃就安避危乎？”初，太宗即位，朝于行在，诸将献户口各增数，吏请如众，俊曰：“民实少，他日需求无应，必重敛以承命，是我独利而民日困也。”藁城有三百余人克期作乱，事觉，戮其渠魁，余并释之。深、冀二州妖人惑众，图不轨，连逮者数万人，有司议当族，俊力请主者但诛首恶。节度使刘成叛降武仙，俊下令曰：“叛者成一人，余能去逆效顺，即忠义士，吾畀其赀产，仍奏官之。”众果相率来降。沃州天台寨既降，他将欲掠其子女，俊曰：“城降而俘其家，仁者不为也。”力止之。为政宽明，见人善治田庐，必曲加褒奖，有惰者则怒罚之，故所部完实，民惟恐其去也。赠翊运效节功臣、太傅、开府仪同三司、上柱国，封寿国公，谥忠烈。加赠推忠翊运效节功臣，改封赵国公。九子：文炳、文蔚、文用、文直、文毅、文振、文进、文忠、文义。文毅，同知潭州路总管府事；文进，顺德路总管府判官；文振、文义早卒。

文炳，字彦明，俊之长子也。父卒年始十六，母李夫人有贤行，治家严，文炳事母、抚诸弟，俨如成人。太宗七年，以父任为藁城令，时年甫十七。文炳明于听断，同列皆束手下之，吏抱案牍求署字，不敢仰视。县贫重以旱蝗，征敛日暴，民不聊生，文炳出私谷数千石赈之。前令因军兴称贷于人，贷家取息岁倍，偿以蚕麦，文炳曰：“民困矣！吾当为代偿。”乃以田庐计直与贷家，复籍县间田畀贫民为业，于是流离渐复。朝廷初料民，敢隐实者诛籍其家。文炳使民聚口而居，少为户数，众以为不可，文炳曰：“为民获罪，吾所甘心。”民亦有不乐为者，文炳曰：“后当德我。”由是赋敛大减。旁县民讼不得直，皆诣文炳求决。文炳尝上谒大府，旁县人聚观之，曰：“吾亟闻董令，董令顾亦人耳，何其明若神也！”府帅需索无厌，文炳抑不予，或谗于府帅，欲中伤之，文炳曰：“吾终不能剥民求利也。”即弃官去。

宪宗元年，世祖受命征大理，文炳率四十六骑从行，人马道死殆尽，及至吐番，止有两人挟文炳徒行，取死马肉食之，日行二三十里。会使者过，遇文炳，还白其状，世祖即命其弟文忠以尚厩五马载糗粮迎之。既至，世祖闵其劳，赐赉甚厚。有任使皆称旨，由是日亲贵用事。九年秋，世祖伐宋，攻淮西台山寨，文炳驰至寨下，谕以祸福，不应，文炳脱胄呼曰：“吾所以不亟攻者，欲活汝众也，不速下，今屠寨矣。”守者遂降。九月，师次阳罗堡，宋兵筑堡于岸，列船江中，军容甚盛。文炳请于世祖曰：“长江天险，宋所恃以为国，势必死守，不夺其气不可，臣请尝之。”即与敢死士数百人，先发，率弟文用、文忠鼓棹疾进，锋既交，文炳麾众上岸搏之，宋师败走，命文用轻舟报捷。世祖方驻香炉峰，因策马下山，问战胜状，以鞭仰指曰：“天也。”命诸军毋解甲，明日围城。既渡江，会宪宗崩，闰十一月，班师。

明年，世祖即位于上都，是为中统元年，命文炳宣慰燕南诸道。还奏曰：“人久弛纵，一旦遽束以法，不可。宜赦天下，与之更始。”世祖从之。二年，擢山东东路宣抚使，方就道，会立侍卫亲军，帝曰：“亲军非文炳难任。”即遥授侍卫亲军都指挥使，佩金虎符。三年，李璮反济南，文炳会诸军围之，贼势日蹙。文炳曰：“穷寇可以计擒。”乃抵城下，呼璮将田都帅曰：“反者璮耳，余来即吾人，毋自取死。”田缒城降。田，璮之爱将，既降，众遂乱，擒璮以献。璮兵有沂、涟两军二万余人，勇而善战，主将怒其从贼，配诸军使阴杀之，文炳当杀二千人，言于主将曰：“彼为璮所胁耳，杀之恐乖天子仁圣之意。向天子伐南，诏或妄杀人，虽大将亦罪之。是不宜杀也。”主将从之。璮伏诛，山东犹未靖，乃以文炳为山东东路经略使，率亲军以行，出金银符五十，有功者听与之。闰九月，文炳至益都，留兵于外，从数骑衣冠而入。居府不设警卫，召璮故将吏谓之曰：“璮狂贼，诖误汝等。璮已诛，汝皆为王民，天子至仁圣，遣经略使抚汝，当相安毋惧。经略使得便宜除拟将吏，汝等勉取金银符，经略使不敢格上命不予有功者。”所部大悦。

至元二年，以文炳代史氏两万户为邓州光化行军万户、河南等路统军副使。到官，造战舰五百艘，习水战，凡厄塞要害皆列栅筑堡，为备御计。帝尝召文炳密谋，欲大发河北民丁，文炳曰：“河南密迩宋境，人习江淮地利，宜使河南人战，河北耕以供食。俟宋平，则河北长隶兵籍，河南削籍为民，如是为便。文将校素无俸给马乘，请使所部千户私役兵四人、百户二人，听其雇役，稍食其力。”帝皆从之。始颁将校俸，以秩为差。七年，改山东路统军副使，治沂州。有诏和籴本部，文炳命收州县所移文，众谏，文炳曰：“但止之。”乃遣使入奏曰：“敌人接壤，知吾虚实，一不可；边民供顿甚劳，重苦此役，二不可；困吾民以惧来者，三不可。”帝大悟，罢之。九年，迁枢密院判官。筑正阳两城。十年，以文炳行枢密院事守正阳。夏霖雨水涨，宋淮西制置使夏贵，帅舟师十万来攻。文炳登城御之，飞矢贯文炳左臂，文炳拔矢授左右，发四十余矢，箙中矢尽，顾左右索矢，又十余发，力困不能张满，遂闷绝气殆。明日，水入外郭，文炳麾士卒却避，贵乘之。文炳病创甚，子士选请代战，文炳壮而遣之，复自起束创，手剑督战。士选以戈击贵，几获之，贵遂遁去。是岁，大举伐宋，丞相伯颜自襄阳东下。十一年正月，拜参知政事，行中书省于淮西。文炳会伯颜于安庆，安庆守将范文虎以城降。文炳请于伯颜曰：“大军既疲于阳罗，吾兵当前行。”伯颜许之。宋都督贾似道来御，望风败走。进至和州，文炳谓伯颜曰：“和州与采石对岸亦坚城也，今不取，异日必为后患。”伯颜使文炳与万户晏彻儿往招之，知州事王喜以城降。三月，诏以天时向暑，命伯颜军驻建康，文炳军驻镇江。时扬州坚守不下，常州、平江既降复叛，张世杰、孙虎臣约真、扬兵誓死战，陈大舰万艘碇焦山下，江中劲卒居前。文炳身犯之，载士选别船，文直子士表请从，文炳顾曰：“吾弟仅汝一子，脱吾与士选不返，士元、士秀犹足杀敌，吾不忍汝往也。”士表固请，乃许之。文炳乘轮船，建大将旗鼓，士选、士表船翼之，大呼突陈，战酣，短兵相接，宋兵亦殊死战，声震天地，横尸委仗，江水为之不流。自寅至午，宋师大败，世杰走，文炳追及于夹滩。世杰收溃卒，复战，又破之，遂东走于海。文炳船小，不能入海，乃还。俘甲士万余人，悉纵不杀，获战船七百艘。

十月，诸军分三道而进，文炳居左，由江阴并海趋临安。先是，江阴军佥判李世修欲降不果，文炳檄谕之，世修以城降，令权本军安抚使。所过民不知兵，凡获生口悉纵遣之，无敢匿者。张瑄有众数千，出没海上，文炳命招讨使王世强及士选单舸至瑄所，谕以威德，瑄即率所部降。十三年春正月，次盐官，招之再返不下，将佐请屠之，文炳曰：“县去临安近，声势相及，临安约降已有成言，吾轻杀一人，则挠大计，况屠一县耶。”于是遣人入城谕之，城人遂降。文炳会伯颜于临安城北，宋主既纳款，伯颜命文炳入城，罢宋官府，散其诸军，封库藏，收礼乐器及图籍，文炳尽取宋主诸符玺上于伯颜。

伯颜以宋主入觐，诏留事一委文炳。时翰林学士李槃奉诏至临安，文炳谓之曰：“国可灭史不可没，宋十六主，有天下三百余年，其太史所记具在史馆，宜收之。”乃得宋史及诸注记五千余册，归之国史院。宋宗室福王与苪赴京师，遍以重宝致诸贵人，文炳独却不受，及官录与苪家，具籍受宝者，惟文炳无名。伯颜入朝奏曰：“臣等奉天威平宋，怀徕安集之功，董文炳居多。”帝曰：“文炳旧臣，忠勤朕所素知。”乃拜资德大夫、中书左丞。

时张世杰奉吉王昰据台州，福建亦为宋守，敕文炳进兵，所过禁士马勿践田麦，曰：“在仓者吾既食之，在野者汝又践之，新附之民何以续命。”次台州，世杰遁，诸将先俘州民，文炳下令曰：“台人首效顺于我，我不暇有，故世杰据之，其民何罪！敢不纵所俘，以军法论。”得免者数万口。至温州，其守将火城中而遁，文炳追擒之，数其残民之罪，斩以徇。逾岭，漳、泉、建宁、邵武诸郡皆送款，闽人感文炳德，庙祀之。

十四年，帝在上都，适北边有警，欲亲征，急召文炳。四月，文炳至自临安，帝日问来期，及至即召入，文炳奏曰：“今南方已平，臣无所效力，请事北边。”帝曰：“朕召卿，意不在是也，竖子盗兵，朕自抚定。山以南国之根本，尽以托卿，卒有不虞，便宜处置以闻。中书省、枢密院事无大小，咨卿而行，已敕主者，卿其勉之。”文炳避谢，不许，因奏曰：“臣在临安时，阿里伯奉诏检括宋诸藏货宝，追索没匿，人实苦之，恐非安怀之道。”即诏罢之。又奏：“昔者泉州蒲寿庚以城降，寿庚素主市舶，臣欲重其事权，使为我扞海寇，诱诸蛮臣服，因解所佩金虎符佩寿庚矣。惟陛下恕其专擅之罪。”帝嘉之，更赐金虎符。燕劳毕，即听陛辞。文炳求见皇太子，帝许之，复敕太子曰：“董文炳所任甚重，见毕即遣行。”太子慰谕恳至，文炳留士选宿卫，即日就道，凡在上都三日。

至大都，更日至中书、枢密，不署中书案。平章政事阿合马方恃宠用事，生杀任情，惟畏文炳，尝执笔请曰：“相公官为左丞，当署省案。”请至再四，不肯署。皇太子闻之，谓宫臣竹忽纳曰：“董文炳深虑，非尔曹所知。”后或私问其故，文炳曰：“主上所付托者，在根本之重，非文移细故。且吾少徇则济奸，不徇则致谗，谗行则身危，而失付托本意。吾是以略其细务也。”十五年夏，文炳有疾，奏请解机务，诏至上都，命佥书枢密院事，中书左丞如故。八月，天寿节礼成，赐宴，帝命文炳上坐，谕宗室大臣曰：“董文炳，功臣也，理当坐是。”每尚食，上食辄辍赐文炳。是夜，文炳疾复作，敕赐御医诊视。疾笃，洗沐而坐，召文忠等曰：“吾以先人死王事，恨不效命边疆，今至此，命也。愿董氏世有男子能骑马备行伍，则吾死瞑目矣。”言毕，卒，年六十二。帝闻，悼痛良久，赠金紫光禄大夫、平章政事、上柱国，追封赵国公，谥忠献。世祖眷文炳最厚，尝曰：“朕心文炳所知，文炳心朕所知。”故谗间不行。文炳卒后十余年，奸臣桑哥败，帝诏文炳子士选入，曰：“汝父忠勤不欺，成吾大事。汝不必远学，学汝父足矣。”其为帝所眷如此。文炳孝友，居母丧哀毁骨立，教诸弟如严师，文用、文忠虽贵显，休沐还家，不敢先至私室，侍立终日，不问不敢对。诸弟有过受笞，退无怨言。当世言家法者，比之汉万石君云。子士元、士选。

士元，一名不花，字长卿，文炳长子也。自襁褓丧母，祖母李氏爱之，谓文炳曰：“俟儿能言，即令读书。”宪宗征蜀，士元年二十三，从叔父文蔚率邓州军西行，次钓鱼山，宋人坚壁拒守，士元请代文蔚攻之，以所部锐卒先登力战，以它军不继而还。宪宗壮之，赐金帛。中统初，文蔚入典禁兵，士元选供奉内班，从车驾巡狩北方，会文蔚病卒无子，命士元袭为千户，率禁兵戍淮上。士元在军中，修敕武备，号令肃然。丞相伯颜克江南，两淮郡县犹为宋守，士元攻拔淮安堡，以功迁武节将军。从太师博鲁欢攻扬州，驻湾头堡，博鲁欢病还京师，以行省阿里代领诸军，扬州守将姜才以米运至，出步骑五千阵于丁村。阿里素不习兵，率轻骑数百出堡，士元与别将哈剌秃以百骑从之，日已暮，宋兵至者万余，士元谓左右曰：“大丈夫报国正在今日，勿惧也！”整军欲战，阿里已遁去，士元与哈剌秃以所部迎敌，泥淖马不能驰，乃弃马步战，至夜宋兵始退。及明日，阿里来视战地，见士元卧泥中，身被十七创，甲裳尽赤，肩舁至营而绝，年四十二。哈剌秃亦战死。文炳闻士元死，一恸而止，曰：“真吾子也。”江涯既平，伯颜入朝，言于帝曰：“淮海之役，所损者二将而已。”帝问其人，以士元与哈剌秃对，曰：“不花健捷过人，昼战必能制敌，夜战而死，甚可惜也。”至大元年，赠镇国上将军、佥书枢密院事，谥节愍。后加赠推诚效节功臣、资政大夫、中书左丞、护军，追封赵郡公，改谥忠愍。

士元妻凌氏，尝以赐币为士元作服，世祖善之，谓左右曰：“董士元妻必勤于女红者。”由是有贤名。子守仁，中书参知政事，谥肃诚。

士选，字舜卿，文炳次子也。幼从文炳居兵间，昼治武事，夜读书不辍。文炳败宋兵于金山，士选战甚力。及降张瑄等，丞相伯颜临阵观之，壮其骁勇，遣使问之，始知为文炳子，奏功佩金符，为管军总管。临安降，从文炳入宫取宋主降表，及收其文书图籍，静重识大体，秋毫无所取，军中称之。诏置侍卫亲军诸卫，以士选为前卫指挥使。未几，以职让其弟士秀，帝嘉其意，命士秀将前卫，而以士选同佥行枢密院事于湖广，久之召还。乃颜叛，帝亲征，召士选至行在所，与李庭同将汉军以御之。乃颜飞矢及乘舆，士选等出步卒横击之，其众败走。缓急进退有礼，帝甚善之。桑哥伏诛，召士选论议政事，以中书左丞与平章政事彻理往镇浙西，听辟举僚属。至部，察病民事，悉以帝意除之。西僧杨琏真伽总摄僧教于杭州，淫恣不法，士选受密旨逮之，械于市，士民称快。

成宗即位，佥行枢密院于江南。未几，拜江西行省左丞。赣州盗刘六十聚众至万余，自号刘王，朝廷遣兵讨之，主将观望不肯战，贼势益盛。士选请自往，众欣然许之。即日就道，不求益兵，但率掾史李霆镇、元明善二人，持文书以去，众莫测所为。至赣境，捕贪吏病民者治其罪，民大悦。进至兴国县，去贼百里，察知激乱之人，悉置于法，复诛奸民之为囊橐者。于是民争出自效，不数日遂擒贼首，散余众归农。军中获贼所为文书，旁近郡县富人姓名具在，霆镇、明善请焚之，民心益安。遣使以事平奏于朝，中书平章政事不忽木召其使谓之曰：“董公上功簿耶？”使者曰：“某且行，左丞告某曰：‘朝廷若以军功为问，但言镇抚无状，得免罪幸甚，何功之可言！’”因出其书，但请黜赃吏数人而已，不言破贼事。廷议深叹其不伐。

拜江南行御史台中丞，廉威素著，不严而肃。入佥枢密院事，俄拜御史中丞。前中丞崔彧久任风纪，善斡旋以就事功，既卒，不忽木以平章军国重事继之，方正持大体，已而多病，遂属之士选。士选风采明俊，中外竦然。时丞相完泽用刘深言，出师征八百媳妇，及至，士卒死者十已七八，驱民转粟饷军，溪谷之间不容舟车，必负担以达，一人致粟八斗，率数人佐之，凡数十日乃至。由是民死者亦数十万，中外骚然。而完泽说帝：“江南之地尽世祖所取，陛下不兴此役，则无功可见于后世。”帝入其言，用兵意甚坚，故无敢谏者。士选率同列言之，奏事殿中毕，同列皆起，士选乃独言：“刘深出师，以有用之民而取无用之地。就令当取，亦必遣使谕之，谕之不从，然后视时而动。岂得听一人妄言，致百万生灵于死地！”帝色变，士选犹辨论不止，侍从皆为战栗，帝曰：“事已成，卿勿复言。”士选曰：“以言受罪，臣所甘心。他日以不言罪臣，臣虽死何益！”帝麾之起，左右拥士选出。未数月，帝闻师败绩，慨然曰：“董二哥之言验矣！吾愧之。”因赐上尊以旌直言，乃罢兵，诛刘深等。世祖尝呼文炳曰董大哥，故帝以二哥呼士选云。久之，出为江浙行省右丞，迁汴梁行省平章政事，又迁陕西。至治元年，卒，追封赵国公，谥忠宣。

士选平生以忠义自许，尤廉介，门生故吏无敢以苞苴进者。治家甚严，言世家有礼法者，必归之董氏。尤礼敬贤士，在江西，以属掾元明善为宾友，既又师事吴澄，延虞汲于家塾以教其子。后又得范椁等数人，皆以文学显。子守忠，云南行省参知政事、枢密副使，谥靖献；守悫，浙东道廉访使；守思，知威州。

文蔚，字彦华，俊之次子也。重厚寡言，善骑射，膂力绝人。事母至孝，凡所与交，贵贱长幼，待之无异。太宗十三年，佥民兵南行，文炳命文蔚率十有七人，私整鞍马衣甲，自为一队，与众军渡淮。宪宗四年，世祖收大理，还驻六盘山，文炳以文蔚公勤可委以事，解所佩金符让之，帝嘉之，授藁城等处行军千户，镇邓州。是年冬十一月，城光化；明年，城昆阳；六年，城枣阳，文蔚悉总其役。七年，从大军攻樊城，南据汉江，北濒湖，卒不得渡，文蔚夜率所部，于湖水狭处伐木为桥，至晓师毕过，城人大惊。文蔚复统拔都军以当前行，夺其外城，论功居最。九年，从宪宗入蜀，至钓鱼山，地势险绝，惟一径可登，文蔚激厉将士，挟云梯以上，帝亲劳之，厚加赏赉。中统二年，世祖置武卫军，文蔚以邓州兵入为千户。帝北狩，留屯上都。三年，李璮反，据济南，文蔚以所部围其南面。至元五年七月，卒于上都之炭山。泰定中，赠明威将军、佥右卫使司事、上骑都尉、陇西郡伯。

文用，字彦材，俊第三子也。生十岁父卒，长兄文炳教诸弟有法，文用学问早成，弱冠试词赋中选。藁城为庄圣太后汤沐邑，太后命择邑中子弟来见，文用始从文炳谒太后于和林。世祖在潜藩，命文用主文书，讲说帐中。宪宗三年，从世祖征云南大理。七年，世祖命授皇子经，是为北平王、云南王。又使召遗老窦默、姚枢、李俊民、李冶、魏璠等。九年，从世祖伐宋，攻鄂州，宋吕文德将兵来拒，水陆军容甚盛，世祖临江督战，文炳求先进，文用与文忠固请偕行，世祖亲料甲胄，择大舰授之，大破宋师。会宪宗崩，世祖不即去，文用一日三谏，乃班师。

世祖即位，使文用宣谕边郡，且择诸翼军充侍卫。七月，还朝。中书左丞张文谦宣抚大名等路，奏文用为左右司郎中。二年八月，以兵部郎中参议都元帅府事。三年，李璮叛，从元帅阔阔讨之。阿术伐宋，召文用为其属，文用辞曰：“新制，诸侯总兵者其子弟勿任兵事。今吾兄文炳以经略使总重兵镇山东，我不当行。”阿术曰：“潜邸旧臣，不得引此为说。”文用卒谢病不行。至元元年，召为西夏中兴等路行省郎中。中兴自浑都海之乱，民间相恐，动窜匿山谷。文用至，镇之以静，为书置通衢谕之，民乃安。始开唐来、汉延、秦家等渠，垦中兴、西凉、甘肃、瓜、沙等州之地为屯田，归者四五万户，更造舟于河，受诸部落及溃叛之来降者。时诸王只必铁木儿镇西方。部下需索无算，省臣不能支。文用坐幕府，辄面折以法，其徒积忿，谮文用于王，王怒召文用，使左右杂问之，意叵测。文用曰：“我天子命吏，非汝等所当问，请得与天子所遣为王傅者辨之。”王即遣其傅讯文用，文用谓之曰：“我汉人，生死不足计，所恨者，仁慈宽厚如王，而其下毒虐百姓，凌暴官府，损王声名，于事体不便。”因历指其不法者数十事，其傅白于王，王即召文用谢曰：“非郎中，我不知也。郎中持此心事朝廷，宜勿怠。”自是谮始不行。二年，入奏经略事宜还，以诏旨行之。

八年，立司农司，授山东东西道巡行劝农使。文用巡行所部，至登州，见其开垦有方，以郡守为能，作诗表异之。莅任五年，政绩为请道劝农使之最。十二年，丞相安童奏文用为工部侍郎，代纥石里。纥石里，阿合马私人也。安童罢相，即使鹰监奏曰：“自纥石里去，工部侍郎不给鹰食，鹰且瘦死。”帝怒，促召治之，因急捕文用入见，帝望见曰：“董文用乃为尔治鹰食者耶？”置不问，别令取给有司。十三年，出为卫辉路总管，佩金虎符。诸郡运江淮米于京师，卫当运十五万石，文用曰：“民籍可役者无几，且米船不能以时至，而先为期会，是未运而民已困矣。”乃集旁郡通议，立驿置法，民力以舒。十四年，诣漕司言事，适漕司议通沁水东合御河，以便漕，文用曰：“卫为郡地最下，大雨时行，沁水辄溢出。今又引之使来，岂惟无卫，将无大名、长芦矣。”会朝廷遣使相地形，上言：“卫州城浮屠最高者，才与沁水平，势不可开。事始寝。

十六年，受代归。裕宗在东宫，数为台臣言：“董文用忠良，何以不见用？”十八年，台臣奏起文用为山北辽东道提刑按察使，不赴。十九年，朝廷选旧臣，召文用为兵部尚书。二十年，江淮省臣建议行台隶于行省，状上集朝臣议之，文用议曰：“御史台譬之卧虎，虽未噬人，人犹畏其为虎也。今虚名仅存，纪纲犹不振，一旦摧抑之，则风采皞然，无可复望者矣。昔阿合马用事时，商贾贱役皆行贿入官，及事败欲尽去其人，廷议以为不可，使阿合马售私恩，而朝廷敛怨，乃命按察司劾罢其不称职者，然后吏有所恽，民有所赴诉。则是按察司者，国家当激励之，不可摧抑之也。”于是廷臣悉从文用议。转礼部尚书，迁翰林、集贤二院学士，知秘书监。时中书右丞卢世荣以掊克为功，建议曰：“我立法治财，视常岁当倍增而民不扰。”诏下会议，人无敢言者。文用阳问曰：“此钱取于右丞家耶？将取之于民耶？取于右丞之家，则不敢知，若取诸民，则有说矣。收羊者岁尝两剪其毛，今牧人日剪其毛而献之，则主者固悦其得毛之多，然而羊无以避寒热，即死且尽，毛又安所得哉！民财有限，取之以时犹惧其不给，今刻剥无遗，尚有百姓乎！”世荣不能对。丞相安童谓坐中曰：“董尚书真不虚食俸禄者。”议者出，皆谢文用曰：“君以一言折聚敛之臣，吾曹不及也。”世荣竟以是得罪。

二十二年，拜江淮行中书省参知政事，文用力辞，帝曰：“卿家世非他人比，朕所以任卿者，不在钱谷细务，聊当察其大者，事有不便但言之。”文用遂行。行省丞相忙兀带素贵倨，同列莫敢仰视，跪起禀白如小吏。文用至，则坐堂上侃侃与论是非，无所迁就，虽数忤之不顾也。有以帝命建佛塔于宋故宫者，官吏奉行甚急，天大雨雪，入山伐木死者数百人，犹欲并建大寺，文用曰：“非时役民，民不堪命，少徐之如何？”忙兀带曰：“参政奈何格上命耶？”文用曰：“非敢格上命，今日之困民力而失民心者，岂上意耶？”忙兀带意沮，遂稍宽其期。二十三年，朝廷将用兵日本，文用上书极谏，时论韪之。二十五年，拜御史中丞。文用曰：“中丞不当理细务，吾当先举贤才。”乃举胡祗遹、王恽、雷膺、荆玩恒、许楫、孔从道十余人为按察使，徐琰、魏初为行台中丞，当时以为极选。时桑哥当国，自近戚贵人见之，皆屏息逊避，文用独不附之，桑哥令人风文用颂己于上前，文用不答，桑哥又自谓文用曰：“百司皆具食于丞相府矣。”文用又不答。会北边军兴，诛求愈急，文用谓桑哥曰：“民惫矣。外难未解而内伐其根本，丞相宜思之。”桑哥益怒，乃摭拾台事百端，文用与辩论，不为屈。于是具奏桑哥奸状，语密外人不知也。桑哥日诬谮文用于帝曰：“在朝惟董文用戆傲不听令，沮挠尚书省，请治其罪。”帝曰：“彼御史之职也，何罪之有。且董文用端谨，朕所素知，汝善视之。”

迁大司农。时欲夺民田为屯田，文用固执不可，乃迁为翰林学士承旨。二十七年，隆福太后在东宫，以文用旧臣，欲使文用授皇孙经，以帝命命之，文用讲说经旨，必附以朝廷故事，反覆开悟，皇孙亦特加敬礼。三十一年，帝命文用诸子入见，文用曰：“臣蒙国厚恩死无以报，臣之子岂敢滥邀恩宠。”命至再三终不肯从。

世祖崩，成宗即位上都，太后命文用从行。既即位，巡狩三不剌之地，文用曰：“先帝新弃天下，陛下不以时还，无以慰元元之望，宜趣还京师。”帝悟，即时旋跸。帝每召文用问先朝故事，文用亦盛言先帝虚心纳谏、开国经世之务，奏对或至夜半。初，帝在东宫正旦受贺，于众中见文用，召使前曰：“吾向见至尊，甚称汝贤。”至是，眷赉益厚。是年，诏修《世祖实录》，迁资德大夫、知制诰，兼修国史。文用于祖宗世系功德、近戚将相家世勋绩，皆记忆贯穿，史馆恒质疑于文用。大德元年，请老，赐中统钞万贯以归，官一子乡郡侍养。六月，卒，年七十有四，赠银青荣禄大夫、少保、赵国公，谥忠穆。八子，士亨，昭勇大将军、侍御亲军都指挥使；士恒，南康路总管；士廉，字简卿，以儒业起家，为国子师，匾其书室曰《性斋》，学者称之。

文直，字彦正，俊第四子也。通经史法律，为藁城令，佩金符。性好施，乡里有贫乏者，每阴济其急，不使之知。卒，年五十有二。子士表，后卫亲军都指挥使，追封陇西郡侯，谥武毅。士表子守义，前卫亲军都指挥使，追封陇西郡侯，谥昭毅。

文忠，字彦诚，俊第八子也。入侍世祖潜邸，从讨云南。又从伐宋，与兄文炳、文用败宋兵于阳罗堡，得蒙冲百艘。世祖即位，置符宝局，以文忠为郎，授奉训大夫，居益近密，尝呼董八而不名。至元二年，安童以右丞相入领中书，陈十事，言忤旨，文忠曰：“丞相素有贤名，人方倾听，所请不得，何以为政。”遂从旁代奏，条理详明，始蒙允纳。八年，侍讲学士徒单公履欲奏行贡举，知帝于释氏重教轻禅，乃言儒亦有之，科举类教，道学类禅，帝怒，召姚枢、许衡与宰臣廷辩。文忠自外入，帝曰：“汝日诵《四书》，亦道学者。”文忠对曰：“陛下每言：士不治经讲孔孟之道而为诗赋，何关修身，何益治国！由是海内之士稍知从事实学。臣今所诵皆孔孟之言，焉知所谓道学？而俗儒守亡国余习，欲行其说，故以是上惑圣听，恐非陛下教人修身治国之意也。”帝意始解。

十一年，伐宋，民困供给，文忠奏免常岁横征，从之。又请罢官鬻田器之税，听民自为。时多盗，诏犯者皆杀无赦，文忠言：“杀人取货与窃一钱者均死，恐乖陛下好生之德。”帝悟，敕革之。或告汉入欧伤国人，及太府监属卢挚盗剪官布，帝命杀以惩众，文忠言：“今刑曹于囚罪当死者，已有服辞犹必详谳，是岂可因人一言遽加重典！宜付有司阅实，以俟后命。”乃遣文忠及近臣突满分核之，皆得其诬状，遂原之。帝因责侍臣曰：“方朕怒时，卿曹皆不敢言，非董文忠开悟朕心，则杀二无辜之人，必取议中外矣。”因赐文忠金尊，曰：“用旌卿直。”裕宗亦语宫臣曰：“方天威之震，董文忠从容谏止，实人臣所难能者。”卢挚奉物诣文忠泣谢曰：“鄙人赖公复生。”文忠曰：“吾素不知子，所以相救者，为国平刑，岂望子见报哉！”却其物不受。

自安童罢相，阿合马独当国柄，惧廉希宪复入相害其私计，奏希宪以平章政事行省江陵，文忠言：“希宪国家名臣，今宰相虚位，不可使久居外以孤人望。且江陵卑湿，希宪病，宜早召还。”从之。十六年十月，奏曰：“陛下始以燕王为中书令、枢密使，才一至中书。自册为太子，欲使明习军国之事，然十有余年终守谦退，不肯视事者，非不奉明诏也，盖朝廷处之未尽其道尔。夫事已奏决而始启太子，是使臣子而可否君父之命，故惟有避逊而已。以臣所知，不若令有司先启太子，而后奏闻，其有朱安者，则以诏敕断之，庶几理顺而分不逾。”帝即日召大臣面谕其意行之，复语太子曰：“董八，崇立国本者，其勿忘之。”

礼部尚书谢昌元请立门下省，封驳制敕，以绝近习奏请之弊，帝锐意行之，诏廷臣杂议，且怒翰林学士承旨王磐曰：“如是有益之事，汝不入告，而使南方后进言之，汝用学问何为！”廷议以文忠为侍中，近臣乘间奏曰：“陛下置门下省今实其时，然得人则可以宽圣心，新民听。今闻用欺诈之臣，臣实惑之。”其言多指擿文忠，文忠忿辩，帝令言者出，文忠犹诉不止，帝曰：“朕自知之，彼不言汝也。”文炳官中书左丞卒，太傅伯颜言文忠可相，文忠固辞。十八年，升典瑞局为监，郎为卿，仍以文忠为之，授正议大夫。俄授资德大夫、佥书枢密院事，卿如故。车驾行幸，诏文忠毋扈从，留居大都，凡宫苑、城门、直舍、徼道、环卫、管屯、禁兵、太府、少府、军器、尚乘诸监，皆领焉。兵马司旧隶中书，并付文忠。时桑哥累请夺还中书，不报。是冬十月，卒，帝悼惜之，赙钱数十万。大德四年，赠光禄大夫、司徒，封寿国公，谥忠贞。后加赠体仁保德佐运功臣、太师、开府仪同三司、上柱国、赵国公，谥正献。五子，士珍、士良、士恭最知名。

士珍，字周卿。幼从许衡学，淹贯经史，通国语，善骑射。世祖命侍东宫，裕宗尝解御衣赐之。至元十九年，参议枢密院事，谳军户康甲冤，老吏咸服其明断。二十三年，进同知上都留守司事。时桑哥立尚书省，专以钱谷羡余罔上，士珍典仓庾，出纳均平不事掊克，世祖诘之，对曰：“臣收粟不以高概多取于民，出粟不以低概少与于军，臣不为欺，羡余故无自出。”帝感悟。二十八年，除山东东西道肃政廉访使。成宗即位，召为兵部尚书。大德元年，迁吏部尚书。五年，拜江浙行省参知政事，赐钞万五千缗，以旌其廉。七年，召拜中书参知政事，与右丞相答剌罕、右丞尚文等同心辅政，有中统至元之风。会河东地震，民多死伤，命士珍发属郡藏粟赈之。八年出为江西行省左丞，以疾不赴。改陕西行台中丞；至大元年，又移江南行台，皆力辞。

仁宗即位，拜河南江北行省左丞。皇庆二年，御史中丞员阙，仁宗与台臣议其人，既而曰：“方今无逾董士珍者。”驿诏还都，拜御史中丞。仁宗性严毅，士珍执奏或不得旨，至再三，必俞允乃已，帝辄叹曰：“董中丞直人也。”尝一日论事榻前，忤帝意，进曰：“臣等死生至微，臣若顾其至微而使君有过举，国有阙政，何面目立朝廷之上。”中书以四方灾异，欲遣使者巡行郡国，士珍曰：“此时急务，选贤能任守令，省刑薄敛，其民自安。使者巡行郡国，徒增扰耳。”事遂寝。省台议禁围猎，欲置犯者极刑，士珍曰：“杀其麋鹿者，如杀人之罪，可乎？”其人语塞。士珍在言路，蹇蹇自矢，有古直臣风；为它官，则务持大体。居中书时，帝议讨西南夷，台臣力谏不纳，士珍侍左右，从容进曰：“台臣言是。”帝意解，遂寝其事。延祐元年，卒，年五十九。谥清献。士珍三子，守中、守庸、守简。守庸，御史中丞，坐党附逆臣铁失免官。

守中，字子平。始入太学，世祖召问时政，条对详敏，如素习吏事者，世祖称之。年二十二，以世胄供奉内廷，历尚服院，出为怀庆路判官。坐事左迁河南行省理问。丁父忧，起为典瑞院丞、佥典瑞院事，不赴。服阕，除集贤侍读学士，出为浙江道廉访使，以弟守庸为御史。改河南行省参知政事。河北饥，部使者下令逐流民南渡，守中止而赈之，全活无算。迁湖广行省参知政事。江西岁给蒙山银冶粮四万余石，输银三万五千两。兴国路龙阁诸山亦产银，有请包办兴国银冶者，守中曰：“此奸利之民。”斥弗听。旋改汉中道廉访使。时泰定帝崩，燕铁木儿迎怀王于江陵，使河南行省平章伯颜简兵扈从，守中赴汉中任，过河南，伯颜留之，与闻密议。伯颜遣孛罗守潼关，守中谏不听，已而潼关果失守。怀王至，召赐白金百两，除河南道廉访使，使将兵守武关。事平，迁湖北道廉访使，晋阶正奉大夫。岁大饥，豪民控米商闭籴，城中斗米至万钱，守中适至，杖其党与七十余人，米大贱。拨贡士庄钱入学养士，俾不至以饥废学。又刻《朱子戊申封事》于南阳书院，以教学者，士论翕然颂之。后以病乞归。至顺四年，卒于家，年六十一。赠枢密副使，追封赵郡公，谥清献。三子，锫、铉、钥。锫，佥群玉内司事；钥，监察御史。

守简，字子敬，士珍第三子也。甫冠入直宿卫，仁宗察其忠谨，授集贤侍读学士，守简辞，帝曰：“朕知卿家法崇礼让，宜成卿之美。”乃以守简兄守中代之，换守简佥典瑞院事。帝赐守简《大学衍义》，适近侍进酒，守简引《衍义》之说以谏，帝大悦。英宗即位，命守简代祀秦蜀山川。陕西饥，守简移行省开仓廪赈之，复命，谢专擅之罪，帝曰：“卿朕之汲黯也。”除淮安路总管。岁旱，条荒政便宜奏之，未及报，先以禄廪倡官民输钱粟，流民为粥食之；土著则给以钱，使不失其业。邗沟涸，发官帑浚之，使饥民得食其力，公私皆以为便。未几，迁汴梁路总管，郡人挽留不得行，由他道而去。有吏于汴而不返葬者，弟利其资，逼寡嫂启蒙归其柩，嫂匿其骨之一体，弟诉之，下嫂于狱，豪家又觊以贱价售其田宅，共贿狱卒，杀嫂，以瘐死闻。守简廉得其实，豪家、狱卒与弟皆论死。陈州有恶少，为何人所杀，且诱其妻以逃，事觉，有司逮其族人论死，守简诘吏曰：“恶少死，其妻安在？”吏不能对，乃捕其妻，至一讯而服。汴人以为神明。擢海北海南廉访使。广西猺人窃发，官军不能制，守简劾其总兵官，罢之，诸将皆肃然听命，猺患遂平。累擢江东廉访使，以疾告归。召为大都路总管兼大兴尹，辞不就。遣中使赐上尊，强起之。旋除枢密院判官。

至正元年，出为山东廉访使，未行，拜中奉大夫、陕西行省参知政事，复以疾辞。改浙西廉访使，擢湖广行省左丞，又改江南行台御史中丞。先是，建集庆寺，取官没田宅给之，内有故平章政事张珪别业，未几，敕复归张氏，有司犹观望，守简至，立命归之。召还，拜御史中丞。至正四年九月，迁中书左丞。寻命知经筵事。新进士授官吏部，奏恐碍入粟补官者，守简曰：“朝廷下诏求贤，将储为公卿也。苟急于此而缓于彼，人将谓读书不如献粟，恐贻笑于天下后世。”乃授进士官如故事。有司患盗，欲重法以惩之。守简曰：“民贫故为盗，不思保民而淫刑以逞，可乎！”或谓去岁汴中乱，连坐者犹未竟其狱，此盗所以起也。守简曰：“罪人已得州县奉行文书，容有不能辨其真伪者，未可以首从论。且事在赦前，使国家失信，何以安反侧？”于是系狱者百余人皆释不问。廷议以盗发禁汉人挟弓矢，帝曰：“董左丞祖、父佐祖宗征伐四方，岂得以汉人待之！”赐良弓二，命其族人皆得挟弓矢。四月，惠宗北巡，命守简留守京师，赐御衣一袭。未几，以左丞总裁辽金宋三史，复拜御史中丞，进荣禄大夫。至正六年，卒，年五十五。赠推诚佐治济美功臣、荣禄大夫、河南行省平章政事、上柱国，追封冀国公，谥忠肃。子铠。

士良，文忠第二子。由曲阳尹累迁开州尹。文忠卒，世祖召见诸子，士良偕其弟士恭入见，帝熟视之，指士良语左右曰：“此儿其肖其父。”遂命入直宿卫，以母疾谢归。再起为曲阳尹。县陶缥瓷岁贡之，是年变色为赤，士良曰：“礼，奇器不入公宫。”悉毁之，人服其有识。士良尝以公事至曲阜，孔氏有相争之，狱累年不决，闻士良至，咸愧而相告曰：“吾辈所为，何以见董公。”遂罢讼。泰定四年，卒。

士恭，字肃卿，文忠第五子。幼端重，未尝见其嬉笑。文忠卒，世祖召见诸子，士恭年甫十三，命往返步于廷中，正色敛容，周旋中度，帝甚奇之，闻学射否，对以汉人挟兵有禁，帝即以弓矢赐之，仍命董氏一族弛挟兵之禁。后入直宿卫，从成宗至三不剌，命代祀岳渎，复命奏对称旨。世祖常呼文忠为八哥，帝因呼士恭为察罕八哥，其见亲礼如此。大德九年，授典瑞少监。十一年，有位士恭下者，中书奏迁太监，帝怒曰：“董少监不迁何耶？”特命擢典瑞太监，阶正议大夫。成宗崩，安西王阿难答觊觎神器，亟索符玺，士恭持不与。仁宗入平内难，士恭奉御宝以进。武宗即位，赐黄金带以旌之。典瑞升为院，拜中奉大夫、同知典瑞院事。四年，出为江南行台侍御史。莅事不务苛细，人服其知大体。皇庆二年，典瑞复为监，授典瑞卿使，属吏佩金字圆牌驰驿召之。有宗室位士恭下，固让之，帝不允，士恭始拜命。帝问民所疾苦，以省刑薄敛对，问臣子之道，以忠孝对，帝大悦。延祐二年，拜陕西行台御史中丞。丞相阿斯罕迎诏，便服不拜，又肩舆登堂北面坐，士恭厉色责之，叱左右去其肩舆。翌日，诸御史踵门谢曰：“微公，台纲几坠。”未几，谢病归。累除河南江北、淮东西道廉访使，俱不赴。至顺元年，卒，年五十三。子守让，东昌路总管；守训，中书工部司程；守诚，衡水尹，有惠政，县人立碑颂之。

史臣曰：藁城董氏与永清史氏、定兴张氏，皆为功臣之胄，董氏被服儒术，家法尤严，父子兄弟，世济其美，出任干城，入为腹心。诗云“惟其有之，是以似之”，其董氏之谓与。




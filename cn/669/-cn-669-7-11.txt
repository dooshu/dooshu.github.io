37　騎兵始於戰國初　曲禮言車騎書當出周末


古以車戰，春秋時鄭、晉有徒兵，而騎兵蓋始於戰國之初。曲禮「前有車騎」，六韜言「騎戰」，其書當出於周末。案：正義曰：「古人不騎馬，經典無言騎者。今言騎是周末時禮。」然左氏傳「左師展將以昭公乘馬而歸」，昭公二十五年。公羊傳「齊、魯相遇，以鞍爲几」，昭公二十五年。已有騎之漸。

【閻按】程大昌雍録云：「古皆乘車，今古公亶父曰『走馬』，恐此時或已變乘爲騎，蓋避狄之遽，不暇駕車。」余嘗戲題其端曰：「當時有姜女同行，豈天立厥配，亦善騎馬耶？」按樂師云：「行以肆夏，趨以采薺，車亦如之。」注：「王行於大寢之中，則奏肆夏詩爲節；趨於朝廷之上，則奏采薺詩爲節。行緩而趨疾，故車之疾徐，亦以二詩爲節也。」釋名：「疾行曰趨，疾趨曰走。」車既可謂之趨，則亦可謂之走。

【何云】焯謂「來朝走馬」，或參西戎之俗。

【元圻案】衞氏禮記集説載陸氏佃曰：「古稱黄帝以車戰，蚩尤以騎戰；又齊、魯相遇，以鞍爲几，則軍之有騎尚矣。」胡氏銓曰：「春秋時，左師展以昭公乘馬而歸，此騎之漸。此言騎，知禮記出周末漢世。」






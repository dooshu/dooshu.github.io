胡寅　岳阳楼杂咏十二绝

沅澧澬湘此并行，涨流洄薄又东倾。

西南或与天为际，禹贡如何不记名。

胡寅

胡寅　岳阳楼杂咏十二绝

朱楼深稳可凭栏，万顷波光一目间。

不见惊鸿偏凤髻，空余天鉴写云鬟。

胡寅

胡寅　岳阳楼杂咏十二绝

黄帝钧天曲未终，至今烟粮舞鱼龙。

临风更欲吹长笛，摇荡波心碧玉峰。

胡寅

胡寅　岳阳楼杂咏十二绝

祖龙游豫亦荒哉，风折云颿促驾回。

一怒赭山何所损，依然苍翠似蓬莱。

胡寅

胡寅　岳阳楼杂咏十二绝

虏马超江又饮湖，湖中今有卧龙无。

青蛇袖手将何用，漫说飞仙胆气粗。

胡寅

胡寅　岳阳楼杂咏十二绝

汨潭桂酒奠三闾，尚想夷犹泛五潴。

进退存亡皆有义，怀沙处死是何如。

胡寅

胡寅　岳阳楼杂咏十二绝

玄德骁雄世所知，蛟龙宁肯在污池。

馆于贰室谋何陋，借与全荆意自奇。

胡寅

胡寅　岳阳楼杂咏十二绝

风烈言言滕子京，岂於荒怪未全明。

尼姑狡狯遥相幻，雷电那知有姓名。

胡寅

胡寅　岳阳楼杂咏十二绝

有时风浪战城西，何啻渔阳万鼓鼙。

狎水蚩蚩忘垫溺，谁人能续偃虹堤。

胡寅

胡寅　岳阳楼杂咏十二绝

大手文章浪得名，佐王功业亦何成。

独余不证元忠事，努力还因宋广平。

胡寅

胡寅　岳阳楼杂咏十二绝

李杜词源广更深，数篇春涨渺云岑。

争如一首修楼记，妙写仁人出处心。

胡寅

胡寅　岳阳楼杂咏十二绝

范公才具济川舟，翰墨居然第一流。

第向遗文窥远意，原言忧乐继前修。

胡寅


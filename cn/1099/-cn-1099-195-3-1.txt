○與撫按請兵書 【 禦倭】

伏惟明公受命南巡、為國討賊、三吳億萬生靈盡在公之掌握、遐邇竦聞、莫不謂今之風牧方召、有石厓公、觀所公、佐貳公以赤子行事者、兵備任大參也、僕以江陰危急之際、存亡係于呼吸、請竟言于左右而無誅可乎、江陰去江三里。邊邑也。自一方觀之。彈丸之地也。自大勢觀之。其為噤喉。其為門戶。載于地圖。炳于哲鑒。豈俟指數也。去年五月、倭賊犯我江陰、殺傷二千餘人、焚燒房屋、及千餘所、村鎮有名大家、發其葢藏幾半、是時幸有存者、謂害不及巳、苟以偷安、今歲四月二十一日、賊由東路經顧山、經華墅、經行塘、直搗青陽之大鎮、滿載揚帆而去、近五月二十日、突至本縣東門、攻圍暴甚、焚其関廂、五日不解、率其兇醜二千餘人、屯結葵涇閘、南去城十里、四通八達之衢、每日分枝四出、大肆刼掠、山土?勾水澨、無所不到、小民瓶罌之儲、茅茨之葢、鮮一存者、處處煙生、夜光盡赤、皆為賊火、其為殺戮幾萬人、竊料江陰三百七十里。既里里皆空。存一孤城。僅七里耳。周禮所謂野荒人散。正在今日。譬之人身。手足俱斷。而存一胸臆謂之獨存可乎。城外之民既入保而息。齒聚屯積。疫氣易生。口食且不暇論賊疑城中有人有貨。他日不煩野掠。猝然直至城下。合力攻圍。人不暇謀。兵或懈守。所幸獨存者又不保矣。有司之政。所以固循至今日者、有漸也、司牧黔首、務潔高名、以明節惠、一切防禦之計。謂為擾民。毫髮不肯輕動。賊至而百無一備備亡而民死者眾也。團結鄉兵。僅有名號團長保長。聞風先遁。莫知其踪。持鏢帶劍之士。坐食縣官。未見其露刃迎敵。比得倭首幾二十顆。乃犂鋤之民挺身與死而勝不出于兵也其為兵者。戮一二人以為功。取其首而還。旁人私驗之乃鄉人也其姓名可知也。凡戡禍弭亂。莫貴乎兵。保邦定民。莫先乎立計。使在平時。循團結之名。而深討其實。家自為兵。人自為戰。率之以長。明之以官法。無處不然。賊豈能越防而至。坦然如止?帚其室廬。如自取其食貨。傲然肆志而無疑也。曲溪狹徑皆其縱橫熟路矣近日蔴皮橋居民李鰲。以一富人之力。倡率農丁拒賊。賊三至而不能攻其家。推之于縣于郡亦可知也。本邑斜橋包巷沿江等處。耆民素稱勇鷙謂其能習水戰今皆用之于江患在于陸而役之于江。非緩急之道也。使陸有所攻。而水有所拒。則誠得矣。陸既無策以乘之惟拱手待賊出江。謂為畢事。是防江者送賊而不知防為何故也賊久不去。刼殺三十餘日。闔城皇皇。如在焦釜。急則請兵。乃邦人愛死之情而審勢裁賊。實明公持危之大計。又有小民在野。逃避無路。見賊白刃。脇之挑包。數十成群。久之不知為賊如庶人之受役官府子弟之受役父兄是則隱憂者。

皇明經世文編卷之一百九十五終








赠曹澹馀中丞

云门连泰岱，渑水接蓬瀛。
地擅三齐胜，人称二陆名⑴。
雕龙原宅相，绣虎自家声。
士稚鞭先著，徐陵赋早成。
炉烟分上苑，襆被宿承明。
文采翔鸾集，丰神洗马清。
书从芸阁校，诗向柏梁赓。
暂借公曾出，争看召伯行。
搴帷桐柏观，问俗棘阳城。
旋整趋朝驾，重来宣室荣。
禁林思乐令，天子问韩翃。
共羡还池凤，俄迁出谷莺。
焚鱼趋北阙，驱马复南征。
圭璧虔朱鸟，山川迓翠旌。
登临摅伟盻，凭吊见深情。
屈宋魂堪语，孙刘恨不平。
苍茫王粲宅，萧瑟吕蒙营。
遗迹悲鹦鹉，搴芳采杜蘅。
锦帆过鄂渚，䌽笔振韶韺。
中夜鱼龙泣，荒江魑魅惊。
丹崖题句遍，白雪压装轻。
坛坫无馀子，池塘有哲兄（谓升六舍人。）。
鹿鸣周小雅，鹗荐鲁诸生。
薇省联珠勒，天街散玉珩。
交箴歌集木，拜母补吹笙。
钜典推三礼，崇班晋贰卿。
神休歆匕鬯，公望副台衡。
篱棘何劳设，钧陶必至精。
贱常收筦库，贵不避高闳。
宛马输天厩，薪槱尽国桢。
九流归藻镜，双阙矗金茎。
帝曰需舟楫，君其剂鼎铛。
问年齐邓禹，开阁陋孙弘。
濩落身将老，艰危命独撄。
梁鸿曾逝越，椒举未还荆。
幸免豺狼吻，遑同鸡鹜争。
羁栖真蹙蹙，奔走倍茕茕。
忽惬登堂愿，应惭倒屣迎。
饮醇叨泛爱，推毂念孤茕。
翘首青云上，盐车试一鸣。
⑴ 时与令兄升六舍人文名并重京洛，世比云间二陆。


苏轼　正月十一日病後，述古邀往城外寻春

屋上山禽苦唤人，槛前冰沼忽生鳞。

老来厌伴红裙醉，病起空惊白发新。

卧听使君鸣鼓角，试呼稚子整冠巾。

曲栏幽榭终寒窘，一看郊原浩荡春。

正月一日，雪中过淮谒客回，作二首。

十里清淮上，长堤转雪龙。

冰崖落屐齿，风叶乱裘茸。

万顷穿银海，千寻度玉峰。

从来修月手，合在广寒宫。

正月一日，雪中过淮谒客回，作二首。

攒眉有底恨，得句不妨清。

霁雾开寒谷，饥鸦舞雪城。

桥声春市散，塔影暮淮平。

不用残灯火，船窗夜自明。

苏轼


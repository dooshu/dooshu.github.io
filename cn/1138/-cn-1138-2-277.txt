哭门人孙石书

其一


猎猎悲风掩夜台，孙生真是可怜才。
囊中白雪孤儿哭，门外青蝇吊客来。
泉路此时伤我系，绛帷他日为谁开。
嵇康憔悴刘桢死，肠断交游赋八哀。


其二


素发垂垂半死身，支离天地一穷民。
何堪燕市圜中客，更哭山阳笛里人。
岁在龙蛇空有恨，赋成鹦鹉定无伦。
平生张范深相得，知尔泉台尚结邻。


○赠权倕尚书礼部郎中敕

代必生贤，爰追祖德，恩当被远，用示朝章。山南西道节度管内支度管田观察处置等使银青光禄大夫检校吏部尚书兼兴元尹御史大夫上柱国扶风郡开国公食邑二千户权德舆亡祖故右羽林军录事参军倕，含和体仁，克已存道，五常佩训，三命滋恭。服先儒之大伦，知谷也之有后。谋孙是庆，祚以公台；归葬惟时，光乎邱垄。佳城再启，缛礼宜申，饬彼泉扃，宠兹郎位。式奖列藩之重，且彰漏泽之荣。可赠尚书礼部郎中。


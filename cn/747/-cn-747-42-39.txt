○节减常膳服御诏

朕闻古者皇王，乘时致理，莫不上稽天象，下顺人心，所以革弊移风，推诚布化也。朕自纂膺鸿业，再复寰区，何尝不勤己励精，兢兢业业。一物失所，爰轸纳隍之忧；四方未宁，深怀驭朽之惧。顷虽沿革之令，随事每下，而弛张之要，未得其宜。遂使人瘼尚繁，寇虞犹梗，有乖政本，谅在朕躬。用怀酌损之仪，庶叶维新之典。自今已后，常膳及服御等物，悉从节减，周身之外，一切并停。武德中尚作等坊，除造赏物赐蕃客将士器物，及军戎祠祭所要，馀并停。


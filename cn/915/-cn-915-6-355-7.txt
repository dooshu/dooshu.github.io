◇悼亡赋

伊良嫔之初降，几二纪以迄兹。遭两门之不造，备荼毒而尝之。婴生艰之至极，又薄命而早终。含芬华之芳烈，翩零落而从风。神《风票》忽而不反，形焉得而久安？袭时服于遗质，表铅华于馀颜。问筮宾之何期，霄过分而参阑。讵几时而见之，目眷恋以相属。听辄人之唱筹，来声叫以连续。闻冬夜之恒长，何此夕之一促！且伉俪之片合，垂明哲乎嘉礼。苟此义之不谬，乃全身之半体。吾闻丧礼之在妻，谓制重而哀轻。既履冰而知寒，吾今信其缘情。夕既昏兮朝既清，延尔族兮临後庭。人空室兮望灵座，帷飘飘兮灯荧荧。灯荧荧兮如故，帷飘飘兮若存。物未改兮人已化，馈生尘兮酒停樽。春风兮泮水，初阳兮戒温。逝遥遥兮浸远，嗟茕茕兮孤魂。（《艺文类聚》三十四）


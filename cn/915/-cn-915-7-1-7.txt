◇追封刘穆之等诏

故侍中、司徒、南昌侯刘穆之，深谋远猷，肇基王迹，勋造大业，诚实匪躬。今理运维新，蕃屏并肇，感事怀人，实深凄悼。可进南康郡公，邑三千户。故左将军青州刺史王镇恶，荆、郢之捷，克剪放命，北伐之勋，参迹方叔。念勤惟绩，无忘厥心。可进龙阳县侯，增邑千五百户。（《宋书·刘穆之传》，高祖受禅，思佐命元，下诏。）


◇九愍（并序）

昔屈原放逐，而离骚之辞兴，自今及古，文雅之士，莫不以其情而玩其辞，而表意焉，遂厕作者之末，而述九愍。裔皇圣之丰礻右，膺万乘之多福。真龙晖以载，启元辰而诞育。考度中以锡命，端嘉令而自肃。兰情馥以芬香，琼怀皎其如玉。希千载以遥想，昶远思而自怡。范方地而式矩，仪穹天而承规。结丹疑于璇玑，协朱诚于四时。咨中心之信修，佩日月以为旗。悲年岁之晚暮，殉修名而竞心。仰勋华之耿晖，咏三辟之遐音。握遗芳而自玩，挹浩露于兰林。阴云纷以兴霭，飚风起而回波。党朋淫以恶美，疾倾宫之扬娥。树椒兰于瑶圃，掩夜光于琼华。遘贞心以谁忒，毁玉质而蒙瑕。甘莠言而弃予，忽遐放其若遗。瞻前︷而我先，顾後乘而驾迟。遵荒涂而伏轼，抚鸣鸾而称悲。感瞻乌之有集，嗟离瘼之焉归？静沈思以自瘁，愿凌云而天飞。


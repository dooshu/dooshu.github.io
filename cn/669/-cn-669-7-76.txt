102　相人偶之義　周禮注璂二字讀


「仁者人也」，注：「人也，讀如『相人偶』之『人』，以人意相存問之言。」朱文公問吕成公：「『相人偶』，此句不知出於何書？疏中亦不説破。」【原注】吕答未見，當考。禮記集説削此二句。〇案：朱子書又曰：「所謂人意相存問者，卻是説得書義有意思也。」周禮夏官弁師注：「璂，讀如『薄借綦』之『綦』。考工記注。轐，讀如『旃僕』之『僕』。」疏皆以爲未聞。

【閻按】鄭注大射儀「揖以耦」，曰：「言以者，耦之事成於此，意相人耦也。」聘禮「每曲揖」，曰：「以相人耦爲敬也。」公食大夫禮「賓入三揖」，曰：「相人耦。」賈公彦疏亦屢曰「以人意相存耦」。

【全云】「薄借綦」，當是「不借綦」之誤。

【集證】表記「仁者人也」，注：「人也，謂施以人恩也。春秋傳曰：『執未有言舍之者，此其言舍之者何？人也。』」正義云：「施人以恩，謂意相愛偶人也。引春秋傳者，成十六年公羊傳文。傳稱欲人愛此行父，故特言舍之。引之者，證人是人偶相存愛之義也。」〇定宇惠氏曰：「老子道德經『如嬰兒之未孩』，河上公注云：『如小兒未能答偶人時也。』」〇又曰：丹鉛總録：「周禮疏云『薄借之語未聞』，按古今注云：『草履名不借，漢文帝履不借以臨朝。』宋詩：『遊山雙不借，取水一軍持。』」按儀禮喪服「繩菲」注：「今時不借也。」疏云：「周時人謂之屨子，夏時人謂之菲，漢時謂之不借。」又按説文糸部「綥」字説云：「綥，帛蒼艾色。詩曰：『縞衣綥巾。』未嫁女所服。一曰不借。綥，渠之切。」或从綦。升庵之説，不爲無據。

【元圻案】劉熙釋名三：「齊人謂韋屨曰屝。屝，皮也，以皮作之。不借，言賤，易有，宜各自蓄之，不假借人也。」〇錢氏養新録四：「説文人部：『偶，桐人也。』桐當作相。中庸『仁者人也』，康成讀如相人偶之人，此其證也。鮑彪注戰國策全據説文爲訓，其注齊策，亦云『偶相人也』。是鮑所見説文猶作『相』也。」






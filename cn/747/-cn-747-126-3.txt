○幸淮上御札

朕躬临庶政，志静八方，顾淮海之未宾，命师徒而致讨。克捷相继，杀获甚多，料彼孤危，安能抵拒？然以将士在外，攻战逾年，竭力尽忠，摧凶破敌，念兹辛苦，常轸忧劳，暂议省巡，亲行慰抚。且地里之不远，谅回复以非遥。今取二月内暂幸淮上，应自来缘路供顿，务从省略。凡有费用，并以官物供备，所在不得科配。其诸约束条件，一如近年巡按之例。


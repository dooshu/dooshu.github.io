○故歙州长史陇西李府君墓志铭

府君讳则，字某，凉武昭王十三世孙。大父献，眉州别驾。时宰相有请昏者，力不可止，因去官居家。弟遇疾暴卒，别驾烧一指以祷於神，既而弟复生，自说方就絷，上帝有命，以兄烧指，宜复其生。别驾生令一，侍中源乾曜以子求婚，府君拒之固，以词抵之，贬黔州彭水尉，遂以寿终。府君始十馀岁，先夫人以之从丧，归殡汝州，由是依於舅族。少好老子、庄周之言，与群童游，尽能记他童之所习。先夫人学《左氏春秋》，博该百家之书，故府君以经史浸润，力田供养，由是少不肯求仕。善草、隶书，弓矢博奕，皆得其妙。既冠，得濠州定远尉。假令他县，令严而行，吏急民宽，富豪并贫民之产而不税者，尽以法治之，贫民用安。罢职复返其初。从事岭南，得试左武卫兵曹，於福建得试太子通事舍大人理司直，授歙州长史。宣歙观察使请为判官，奏未下，以疾卒，年七十四。夫人河南元氏，寿州剌史从之女，年六十八，先府君而终。生子某、子某，皆未仕卒。女子五人，长女婿礼部员外郑锡，次女婿桂州观察使杜式方，次女婿京兆韦放，次女婿荥阳郑循礼，小女婿密县尉郑公瑜。幼子克恭，少读书学文，以兄举进士，家事自饬，弗克求名，故年四十六，始奏授睦州司兵。累迁试大理司直兼殿中侍御史，充盐铁推官。宝历三年三月，克恭奉府君、夫人之丧，归葬於郑州某县冈原。翱知克恭之材十三年矣，故克恭以府君之葬来召请，且曰：“将以六月庚申窆。知克恭者若吾季叔，又安可以辞？”铭曰：

德不称禄，鬼神之责。材优以贱，古人不戚。非道弗求，曷计人爵。庆蕴而传，後必有积。其葬为谁，孝子之卜。蓍蔡佥吉，嘉原创择。合骨於兹，终永其托。何以识之，有松有柏。


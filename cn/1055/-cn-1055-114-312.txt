【后汉张平子墓铭〈永和四年〉】

右汉《张平子墓铭》，世传崔子玉撰并书。按范晔《汉书·张衡传赞》云崔子玉谓衡“数术穷天地，制作侔造化”，此铭有之，则真子玉作也。其刻石为二本，一在南阳，一在向城。天圣中，有右班殿直赵球者，知南阳县事，因治县署，毁马台得一石，有文，验之乃斯铭也，遂龛于厅事之壁。其文至“凡百君子”而止，其后亡矣。其在向城者，今尚书屯田员外郎谢景初得其半于向城之野，自“凡百君子”已上则亡矣。今以二本相补续，其文遂复完，而阙其最后四字。然则昔人为二本者，不为无意矣。据徐方回所记二十一字乃赵球所得南阳石之亡者，今不复见，则又亡矣，惜哉！嘉八年岁在癸卯十月十八日书。


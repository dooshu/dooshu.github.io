卫宗武　立秋喜雨

炎炎老火烧太空，熏灼万类势欲鎔。

高田幅裂稼已腐，低壤釜沸禾生虫。

金蛇飞走天鼓震，须臾散灭茫无踪。

火轮烈烈扬炽焰，夜镜炯炯摩青铜。

老夫望岁甚田叟，恨无神术驱群龙。

平明披衣视云气，雾霭四合何冥蒙。

沾濡俄顷遂滂沛，奔腾浩瀚犹崩洪。

雨珠雨玉何足贵，雨菽雨粟亦有穷。

涓流膏润入秉穗，穰穰九谷苞其中。

良畴何啻万万顷，一稔囷栉过崇墉。

溢为懽声沸比屋，洗空愁叹苏三农。

亦知诚感斯响答，古佛之一真圆通。

嗟吾年来生计荡，殆若枯叶随飘风。

瓯窭污邪不应祷，冻饿真与穷民同。

继今甘霔愿时有，鼓腹击壤歌年丰。

卫宗武

卫宗武　立秋喜雨

天心本至仁，生意岂有息。

粤从书夏五，甘霔绝点滴。

凉风自西业，时送中夜湿。

田腹泯龟文，屋角挂龙骨。

我稷与我黍，实颖而实栗。

屡丰固难望，一饱或可必，

岂惟曾孙庾，如坻亦如栉。

滞穗不签{左禾右齐}，可续穷民食。

但虞耗鼠雀，尤恐资螟螣。

愿减汉民租，少裕东南力。

卫宗武


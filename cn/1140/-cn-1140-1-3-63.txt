游龙洞山记

华不注龙洞皆历下诸山之最着者华不注距城十五里而龙洞之远倍之山寺尽毁故游者絶少丁酉九月余同严给谏子餐登华不注因戒从者为龙洞之游会风雨中止凡官於齐及东西往来者十不得一游焉己亥夏五月视学既竣念不可失龙洞乃偕藩使袁君参臬陆君戎帅刘君往山皆积石其西岩曰锦屏丹壁苍藓日月反照烂若披锦鹳雀蝙蝠多巢石罅间一穴深广衔石瓮二不知所自始今亡其一无级可攀避兵者缒而入尝活数百人其东岩横入山腹者为龙洞洞口空明可布广席稍进则深黑以炬行乍俯乍仰石乳沾衣屦不移时达於山之阳余大笑曰昔张公养浩纪游云蒲伏蛇行几死不得出至比退之登华山今何易甚也复入达於山之隂列坐酒数行陆君诗成予次之刘君又次之并书石上刘有二歌者操吴音佐酒声出洞中缭绕木末客皆尽欢余复问龙潭命土人前导西北行里许得之石池泓然两崖壁立旧传潭深数尺今视之才尺许岁旱祷雨辄应宋元丰二年封顺应侯祠在锦屏峯下有宋碑是游也先二日戒期次日雨至是则微曦出岫轻风在衣山上下十里磵壑声皆潺潺诸公适无事能不辞远余为主人刘君携歌者又益以善酒日暮而别具游之胜惜乎山空无人不能止宿观素月之照锦屏也


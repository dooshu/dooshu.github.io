谢遣官郊迎疏


臣于五月二十一日，被召还朝，早夜疾趋，以六月十五日未刻，到京城外。仰荷天恩，特遣司礼监太监何进，赐宴于真空寺。该何进口传天语，慰劳勤惓。又传奉圣旨：“若午时分进城，便着张先生在朝房稍候，朕即召见于平台；若未时分进城，着先生迳到宅安歇，次日早，免朝召见。钦此。”

念臣昔者奔归，已沐宾筵之遣饯；今兹趋命，又廑重使以劳迎。湛露重濡，需云偏覆。光生俎豆，宠极章缝。顾以草野微贱之臣，辱此圣朝殊绝之典，扪心自惧，粉骨难酬。除今日遵奉恩谕，于朝房斋戒沐浴，次日早恭诣文华殿朝见外，臣不胜仰戴鸿恩，激切感奋之至。

（奉圣旨：卿冒暑疾驰，忠勤茂著，朕心嘉悦。特遣使郊劳，用示眷酬。览奏谢，知道了。礼部知道。钦此。）






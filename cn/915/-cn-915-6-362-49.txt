◇荣启期赞

荣启期者，周时人也。值衰世之季末，当王道颓凌，遂隐居穷处，遗物求己。搠怀玄妙之门，求意希微之域。天子不得而臣，诸侯不得而友。行年九十，被裘鼓琴而歌。孔子过之，问曰：「先生何乐？」答曰：「吾乐甚多。天生万物，唯人为贵，吾得为人矣，是一乐也；以男为贵，吾又得为男，是二乐也；或皆不免于襁褓，而吾行年九十，是三乐也；夫贫者士之常也，死固命之终也。居常待终，当何忧乎？」孔子听其音，为之三日悲。常被裘带索，行吟于路曰：「吾著裘者何求，带索者何索。」遂放志一丘，灭景榛薮。居真思乐之林，利涉忘忧之沼，以卒其天年。荣华溢世，不足以盈其心；万物兼陈，不足以易其乐。绝景云霄之表，濯志北溟之津，岂非天真至素，体正含和者哉！友人有图其象者，命为之赞，其辞曰：

芒芒至道，天启德心。自昔逸民，遁志山林。邈矣先生，如龙之潜。夷明收察，灭迹在阴。傲世求己，遗物自钦。景遁琼辉，响和绝音。恋彼丘园，研道之微。思乐寒泉，薄采春蕤。鸣弦清泛，抚节高徽。有圣戾止，永言伤悲。天造草昧，负道实嘉。於铄先生，既体斯和。熊罴作祥，黄发皤皤。耽此三乐，遗彼世华。翼翼彼路，行吟以游。的的黻冕，陋我轻裘。永脱乱世，受言一丘。媚兹常道，聊以忘忧。


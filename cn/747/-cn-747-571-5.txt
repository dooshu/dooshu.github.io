○贺亲自祈雨有应表

臣某言：臣得上都院官金部员外郎韩述状报，以时雨未降，亲自于龙堂祈祷，有灵禽群翔，自成行列，如随威凤，以翼龙舟，其日降雨者。伏以时或愆阳，岁之常候，式当圣日，无害丰年。陛下敦本务农，忧人闵雨，宸虑所至，天心自通。故得瑞鸟迎舟，掩商羊之舞；仙云覆水，协从龙之征。初泛洒于上宫，遂滂霈于率土。自中徂外，皆荷生成，雨公及私，靡不硕茂。殷后徒勤于自剪，周公空愧于舞雩。臣以庸虚，谬司垣翰，有年之庆，惟圣之功。臣某不任（云云）。


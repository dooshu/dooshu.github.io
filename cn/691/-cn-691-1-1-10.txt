◎纪文达公

纪文达公为当代名臣名儒，天下望之若泰山北斗。而好行方便，士大夫乃阴受其福而不知。家大人曾述其二事云：一为嘉庆年间，实录馆奏请议叙，有以过优为言者。上以语公，公不置可否，但云"臣服官数十年，无敢以苞苴进者，惟亲友情臣为其先代题主或作墓志铭，虽厚币无不受者。"上辗然曰："然则朕为先帝施恩，亦有何不可？"遂置不议。又某科考试差后，外有宣布前十人诗句姓名者，御史某密以陈奏。上召公论其事，公奏日："臣即漏泄者。"上问其故，对曰："书生习气，见佳作必久吟哦。阅卷时，或记诵其句，出而欲访其为何人手笔，则不免于泄漏矣。"上含笑，其事亦寝，土林颂之。张南山（维屏）曰："或疑文达公博览淹贯，何以不看书？余曰：'公一生精力具见于《四库全书提要》，又何必更著书？'或又言：'既不著书，何以又撰小说？'余曰：'此公之深心也。盖考据论辨之书至于今而大备，其书非留心学问者多不寓目，而稗官小说、搜神志怪、谈狐说鬼之书则无人不乐观之，故公即于此寓劝戒之意，托之于小说而其书易行，出之以谐谈而其言易入。'"然则如是我闻《槐西杂志》诸书，其觉梦之清钟、迷津之宝筏乎？按近今小说家有关劝戒诸书，莫善于《阅微草堂笔记》，第以熟在人口，家有其书，不可复录，且时代稍远，与余书专采近事之例不合，故都从舍旃也。


第九 营家

营家之女，惟俭惟勤。勤则家起，懒则家倾，

俭则家富，奢则家贫。凡为女子，不可因循。

一生之计，惟在于勤。一年之计，惟在于春。

一日之计，惟在于寅。奉箕拥帚，洒扫秽尘。

撮除邋遢，洁静幽清。眼前爽利，家宅光明。

莫教秽污，有玷门庭。耕田下种，莫怨辛勤。

炊羹造饭，馈送频频。莫教迟慢，有误工程，

积糠聚屑，喂养孳牲。呼归放去，检点搜寻。

莫教失落，扰乱四邻。夫有钱米，收拾经营。

夫有酒物，存积留停。迎宾待客，不可偷侵。

大富由命，小富由勤。禾麻菽麦，成栈成囷。

油盐椒鼓，盎雍装盛。猪鸡鹅鸭，成队成群。

四时八节，免得营营。酒浆食撰，各有余盈。

夫妇享福，欢笑欣欣。


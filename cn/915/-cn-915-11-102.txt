◎高昂

昂字敖曹，乾第三弟。建义初，除通直散骑侍郎，封武城县伯。永安末为直阁将军、通直散骑常侍、加平北将军。后废帝即位，除冀州刺史。太昌初，加侍中开府，进爵为侯。永熙末，行豫州刺史。天平初，除侍中、司空，转司徒西南道大都督，历军司大都督。元象元年，进封京兆郡公。与西魏战于芒山，败死。赠使持节、侍中、都督冀定沧瀛殷五州诸军事、太师、大司马、太尉、录尚书事、冀州刺史，谥曰忠武。齐皇建初，追封永昌王。


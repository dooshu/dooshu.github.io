○为司农卿宗晋卿进赤觜山鹊表

臣晋卿言：昨於宿羽亭子园内，捉得赤觜山鹊一枚。其鸟有三足，中足有五指，近人相托，爪上有毛，仪观非常，精彩特异。虽貌在禽类，而名高羽族，鲜毛孕碧，劲觜含丹。三足呈休，与黔乌而比孝；五指为瑞，共白麟而同德：填河未足方其美，绕树无以俪其珍。故使绿衣翠襟，羞言辩惠；藻翰锦臆，惮称奇伟：将明天子之德，遂入虞人之罗。自非睿感潜通，祯符显应，岂能殊祥毕凑，异物咸臻，旷千古而难逢，超百王而独异？臣谬参簪笏，忝列葭莩，跃之情，实倍恒品。无任喜庆之至，谨奉表称贺以闻，其山鹊谨随表同进。


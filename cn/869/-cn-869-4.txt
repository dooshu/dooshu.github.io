卷四　諸史類（下）


《竹書》

《竹書紀年》支離敷衍，為偽書無疑。然為之解者，以殺季曆者為文丁，非文王也。然文王即位，豈容不共戴天之仇？太甲殺伊尹者，是戰國人竄入，以儆田和、晉三卿之類，否則前命尹為卿士，後言祠保衡為無著矣。韋昭注《國語》、杜預注《左氏》皆以攜王為伯服，不知為王子餘臣，似宜存之以備一考。

古無正統之說

正統論始於宋元，如歐公、楊鐵厓諸人，瀾翻千言，互相爭論。又有有正無統、有統無正之說，不知古帝王無正統之說。王猛諫苻堅伐晉曰：「司馬氏正朔相承。」高歡謂杜弼曰：「江右有蕭衍老公，專事衣冠禮樂，人以為正統。」石勒臨死憂曰：「恐後世不以吾為受命之君。」蓋惟苻堅、石勒、高歡皆不能得天下，故隱然欲竊附於正統耳。本朝儲同人先生作論七篇，一掃而空之，殊快人意。

冤獄卒白

唐誅殺武元衡者，以張宴抵法。後李師道敗，乃獲嵩山僧圓淨，訊明殺武相原委。僧年八十餘，脛骨猶如鐵也。籍師道家，得一簿，書「賞殺武元衡人王士元等，並賞潼關、蒲津吏卒某」云云，蓋窩藏刺客、通消息者，見《舊唐書》。明季萬曆間，有上妖書者，以生光抵法。後中書舍人東嘉趙士楨臨死，見生光為崇，自言作妖書者士楨也，見《內府秘典》。此二事相類，未免前誅者冤矣。

張邦昌賢於劉豫、王倫

張、劉俱宋逆臣，然《大金國志》稱邦昌假位三十六日，不山呼，不稱朕，不稱詔。封宋宮門，曰「臣邦昌謹封」。與執政對坐自稱名，見金人則上坐易服。以故伶人嘲之曰：「我輩作假官人，張官人作假皇帝。」較之劉豫，罪當末減。《北盟會編》亦載其聞金人立為帝即求死，人勸其為一城生靈計，乃勉強應命，終不肯下赦書，曰：「錢大王肆赦，恐入李大王世界。」邦昌立陳東、歐陽澈廟而祀之，王倫來而毀之，二人心術，亦可概見。

古人是非未定

宋金華作唐思誠墓誌，追敘其先人仲友之賢，學者稱悅齋先生。文潞公作高若訥墓誌，亦極稱其自台諫登二府，歷有賢跡。乃一見斥於朱子，一見斥於歐公，遂至掩其生平，尚論者宜考也。唐八司馬輔順宗，善政不可勝書，而史目為奸邪，昌黎《永貞行》亦詆訶之，獨范文正作論深為護惜，必有所見。即李訓、鄭注之誅宦官，亦以事不成而受惡名，恐今史書所載，尚非實錄。惟《宋史》以王倫為忠，予獨以為疑。觀其疊次邀盟，與秦檜同心。一為東京留守，便毀陳東、歐陽澈之廟。宜忠簡之奏斬之也。至於不汙偽命而死，恐有別故，其心術尚在宇文虛中之下。

柯惟騏《宋史新編》與王損仲《宋史記》有可取處

《新唐書》所以能與《舊唐書》並傳者，以其文減而事增故也。若不過就其本文而刪葺之，此外毫無增入，則又安用此書哉？朱竹笑柯惟騏、王損仲二人目不見李燾《長編》、徐夢莘《北盟會編》而漫改《宋史》，可謂夏蟲不可語冰，此言是也。然二書亦有可取者，如岳飛改諡忠武，《全皇后傳》陳、朱二夫人死節，范文正先憂後樂之言，趙清獻皋、夔、稷、契所讀何書之謔，高宗防秦檜逆謀，理宗黜王安石從祠，皆《宋史》不載而《新編》盡補入之。損仲更瀛國公為帝，增端宗、帝昺二紀，年表於宰輔外，增南唐諸國及遼金二表，而附以夏國宗室傳於濮王、秀王之後，改南唐、北漢諸世家為列傳，是稍有所見者也。

《唐闕史》、《五代史補缺》王、陶二家皆疏陋

無名氏之《唐闕史》寥簡無多，王禹偁之《五代史補缺》，所補不過如唐昭宗見朱溫而命其繫襪，明宗焚香祝天，願早生聖人等事，皆在人耳目間，其為後人捃拾偽托元之名無疑也。陶岳《五代史補》增本書外一百餘條，自稱「雖云小說，有補大猷」，然所載如李濤之佯拜弟妻，以其年長而誤認親家母；魏博使者自恃少年，誚鳳翔使者之陋，稱為水草大王，醜者云「兄貌美，得非水草大王夫人」等事；不過足資笑噱而已。薛居正舊史言周世宗遣竇儀決翰林醫官馬道元之子被殺壽州一案，濫刑二十四人。唐明宗時渾公兒奏民習戰，乃二小兒舞竿戲鬥耳，石敬塘殺之，帝後知之，深自刻責，貶渾杖脊而恤二小兒家。又周世宗用法太嚴，如宋州巡檢竹奉璘以捕盜不獲，羽林將軍孟漢卿以監納取耗，員外陳渥以檢田失實，指揮康儼以橋道不修，內供奉官孫延希以督修水福殿而役夫有就瓦中啖飯者，皆置極刑。此種大事，歐公蓋行刪去，殊不可解。洪氏《五筆》亦極言之。

《儒林公議》敘劉三嘏事與《長編》敘趙山遇事相同而正史皆不載

李燾《長編》寶元元年元昊之叔趙山遇來降，告元昊反狀，與其妻同來投都監李士彬。士彬與知保安軍朱吉狐疑不敢受，乃奏之。詔山遇還西夏，山遇不可，乃命監押韓周押解至元昊所，元昊射殺之。初山遇未降，其弟惟序止之曰：「南朝無人，不可往。」山遇不聽，已而士彬果奪其珍寶而置之於死。宋無名氏《儒林公議》八卷，內載慶曆五年劉三嘏尚契丹公主，攜妾及一子投廣信軍，自言偽主凶虐，願事中國；現在契丹西伐元昊，幽州空虛，可用一將出師，己為內應，則中原可覆也。獻詩云：「《春秋》大義惟觀釁，王者行師但有征。救得燕民歸舊土，免於戎虜自稱兄。」朝廷不納。三嘏以金賂村民，求宿求食。俄而宋殺其妾與子，械而送之。此事與唐悉怛謀以維州降相同，歐陽公作《崇徽公主手痕詩》，有「玉顏自古為身累，肉食何人與國謀」之句，實為此也，正史不載。

《咸通錄》、《三寶記》補正史所無

《隋史》言文帝殺尉遲回，原赦幼孩，用刑不濫，而《咸通錄》言是役也，俘擄百萬，總集相州，斷六十萬人於漳河，血流成川。《北史》言齊文宣善終，而《三寶記》言其臨死患惡疾，不勝痛楚，命劉桃枝背負而行，鼻血淋漉，頗為暴虐之報。梁武帝立七廟於景陽台，設考妣二座，輕暖時易，芳旨手薦，亦《梁書》所無。

《通鑒》以蕭方等為蕭方

佛書有《方等經》，故梁元帝世子名方等，著《三十國春秋》，《通鑒》誤刪一「等」字。

《新唐書》以盧鴻乙為盧鴻

南朝顧歡作《正一論》曰：「昔有鴻飛天首，越人以為鳧，楚人以為乙。人自楚越，鴻常一耳。」以論道教、儒教之無異也。盧取此意為名，曰鴻一，《舊唐書》仍之。《新唐書》刪去「一」字，《通鑒》、《綱目》皆因之。李白有《口號贈徵君鴻》詩，亦無「乙」字。然《五代史》杜重威或稱杜威，猶之唐人詠司馬長卿竟稱馬卿，雙名而單行，亦未可知。

作史

作史者只須據事直書，而其人之善惡自見，以己意定為奸臣、逆臣，原可不必。然既已分列其目，則褒貶自宜允當。乃若史彌遠之奸，十倍於韓侂胄，而《宋史》不入《奸臣傳》；崔立之惡，十倍於劉豫，而《金史》不入《逆臣傳》：殊不可解。

竊號

開創之際，必有驅除，兩《漢》、《三國志》、《唐書》俱以竊號群雄列於諸臣列傳之前，所以著創業之始基也。南唐諸國，《宋史》竟列於叛臣之後，誤矣。董、袁之事載於《後漢書》之終，列《三國志》之首，此亦義例之不得不重復者。《元史》不為韓林兒立傳，以致至正年間之事不備。

韓信逸事見《三國志》、《新唐書》

《吳志》諸葛恪已死，屍棄石子岡，臨淮臧均表葬恪曰：「昔項王受殯葬之施，韓信獲收殮之恩。」高祖葬項羽見於《史記》、《漢書》，殮韓信則二書未載。《唐書•李懷光傳》懷光死，德宗為立後，詔曰：「昔蔡叔圯族，周封其子；韓信干紀，漢爵其孥。」詔語亦必有本。

南越逸事

南越古蠻峒，秦時最強，俗尤善弩，每發銅箭，貫十餘人，趙佗畏之。蠻王有女蘭珠，美豔有巧思，製弩尤精。佗乃遣其子贅婚其家，夫婦甚好。不三年，盡得其制弩破弩之法，遂起兵伐之，取蠻王以歸，號令一而南越地方始大。此事見《粵嶠志》，《史》、《漢》正史所無也。

梁、陳遺事出《廣異記》

唐建康常夷字叔通，家近清溪。常晝日獨坐，有黃衫小兒齎書直至閣前，曰：「朱秀才相聞。」夷未嘗識也，甚怪之。始發其書云：「吳郡秀才朱均白常高士。」書中非生人語。須臾聞扣門，見前小兒，云：「朱秀才來謁。」夷束帶出迎，秀才著烏巾葛單衣，曳履，年可五十許，曰：「僕梁朝時本州舉秀才高第，陳永定末終於此地。」夷問其梁、陳間事，歷歷分明。自云朱異從子，說異事武帝恩幸無匹，帝有織成金縷屏風、珊瑚鈿、玉柄塵尾聲，林邑所獻七寶、澡瓶、沉香縷枕，皆帝所秘惜。常於承雲殿講竟，悉將以賜異。昭明太子薨時，有白霧四塞。葬時，玄鵠四雙翔繞陵上，徘徊悲鳴，葬畢乃去。元帝一目失明，深忌諱之。為湘東鎮荊州王嘗使博士講《論語》，至於「見瞽者必變色」，語不為隱，帝大怒，乃鴆殺之。又嘗破北虜，手斬一裨將，於謹破江陵，帝見害時行刀者，乃其子也。沈約母拜建昌太夫人，時帝使散騎侍郎就家讀策受印綬，自僕射何敬容已下數百人就門拜賀，宋梁以來命婦未有其榮。庾肩吾少事陶先生，頗多藝術，嘗盛夏會客，向空大噓，氣盡成雪。又禁諸器物悉在空中。簡文帝詔襄陽造鳳林寺少刹，柱木未至，津吏於江中獲一樟木，正與諸柱相符。侯景陷台城，城中水米隔絕，武帝既敕進粥、宮中無米，於黃門布囊中齎得四升，食盡，遂絕所求，不給而崩。景所得梁人，用長枷悉納其頭，命軍士以三投矢亂射殺之，雖衣冠貴人亦無異也。陳武帝既殺王僧辨，天下大雨百餘日。又說陳武微時家甚貧，為人傭保以自給，常盜取長城豪富包氏池中魚，擒得，以擔竿繫之甚困，即祚後滅包氏。此皆史所遺脫，事類甚多，不可悉載。

亡宋航海逸事見《廣志》

航海逸事見《廣志》頗多，姑錄其一二云。景炎二年，端宗自潮之淺灣航海，遇香山邑人馬南寶獻粟助軍，拜工部侍郎。時元兵逼，丞相陳宜中、少傅張世傑、殿前指揮蘇劉義奉帝幸沙浦，以南寶居裏為宮室，元人無知者。居數日，廣州陷，諸將召募潮居裏民數百以行。南寶語諸將，功成當以奉迎恭帝為先，因飲諸將酒，誦岳忠武「直搗黃龍」語以激之，皆感勵。帝舟將復駐淺灣，元來襲之，御於香山島，敗績。宜中走秀山，中流大風，所統八百艘數千人俱溺，僅以身免。次井澳，颶作舟敗，帝驚得疾。元復來襲，力戰卻之。宜中欲奉帝走占城，先往諭意，南寶慟哭曰：「丞相不返矣！」三年春，都統淩震復廣州，帝次碙州，疾大作，四月崩。衛王昺立，走崖山，以曾子淵充山陵使，奉梓宮殯南寶家，出葬，其實永福陵在崖山也。宋亡，南寶悲不食，作詩曰：「目擊厓門天地改，寸心難與夜潮消。」又曰：「眾星耿耿滄溟底，恨不回歸一少微。」旋被執，不屈死。帝昺既沉，宜中已遁，世傑死之；蘇劉義復求趙後立之，名旦，都於順德縣之都寧山，言都此得寧久也。山在縣東北三十里，高十餘丈。嗟乎！宋已亡矣，而蘇指揮猶奉王旦而立之荒岩窮島之中，百折而不悔，曾不旋踵，君臣俱盡，其忠義之心有不可沒者。則謂宋之亡不於厓山而於都寧可也。








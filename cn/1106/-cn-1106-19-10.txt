○忧箴

忧可无乎？无谁以宁！子如不忧，忧日以生。忧不可常，（一作“忧可常乎”。）常则谁怿？子常其忧，乃小人戚。敢问忧方，吾将告子：有闻不行，有过不徙；宜言不言，不宜而烦；宜退而勇，不宜而恐。中之诚恳，过又不及。忧之大方，唯是焉急！内不自得，甚泰为忧。省而不疚，虽死优游。所忧在道，不在乎祸。吉之先见，（《易》：几者动之微，吉之先见者也。）乃可无过。告子如斯，守之勿堕！


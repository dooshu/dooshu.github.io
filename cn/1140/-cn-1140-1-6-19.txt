处士汪长公墓志铭

汪长公者歙潜溪处士也里中高其义称汪长公云其先自晋唐为显族宋宣议逸庵公始迁潜口五传至文学义芳文学生太学生如珩王元美先生常作传志又三传为长公讳以功字惟敏父文监服贾长公受书治博士家言雅好闳览会不造於家父贾汴使来召曰而翁糊口四方而安坐呫毕乎其亟修而翁业长公不得己戴经而贾是时父寘汴室举子一女二敇长公贾饶州既南发俄心动归省母适寝疾侍汤药三岁卒执丧尽哀目为之眚既葬趋汴侍父所无何命贾昌江闻父病遄反痛不及诀矣扶榇奉汴母归复之汴收责李贼围汴久不解城中人相食长公煮所市药物及革舄笥箧饷之人多藉存活贼决河灌城漂溺亡算长公缚榱栋为桴乘屋巅会中牟令王公以舟援得脱乃引而南客扬州乙酉扬将受围决策先出且亟呼所亲毋坐死围城中族子某不听於是别瘗金十镒缄片楮强授之曰若有急发视及城破枕尸相接兵持之急啓函发瘗金得不死长公虽贾游多智能喜赴人困厄始游吴客有死逆旅厚殡载归其脱扬州而南也江城列卒登陴锋刃载路生死争呼吸秣陵故人张叟属以弱子曰其济则公之子也长公挈归周恤匿山谷间乱定始归张父子环拜而泣人是以多长公族无赖子横干之宣言客汴寄公金若干可反我不应则构之对簿官入它言不得直叹曰命矣乎遂弃金当所讼长公贾败於汴於扬又败於讼由是金立尽有吴公者知长公客豪委金累数千俾主盐筴人言汪长公窭矣奈何吴公不听长公卒经纪以赢归之人乃叹长公真长者年六十八康熙乙已十一月八日卒妻方孺人岁进士明宇公女生子徵远籍诸生娶岩溪方忱公女一女适潘氏早卒长公弃儒而贾手不释书用程督其子卒用文学显於世为名人铭曰

儒也市为徒吾乌知其儒贾也维古处吾乌知其贾其积不赢其声不隳表黄岳以为碑嗟後之人其知之


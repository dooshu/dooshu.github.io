即事三首

其一

复楚情何极，亡秦气未平。
雄风清角劲，落日大旗明。
缟素酬家国，戈船决死生。
胡笳千古恨，一片月临城。
评注（点击查看或隐藏评注）

其二

战苦难酬国，仇深敢忆家。
一身存汉腊，满目尽胡沙。
落月翻旗影，清霜冷剑花。
六军浑散尽，半夜起悲笳。

其三

一旅同仇谊（一作义），三秋故主怀。
将星沉左辅，卿月隐中台。
东阁尘宾幕，西征愧赋才。
月明笳鼓切，今夜为谁哀。


○上篇

时之议者或相问曰：“往年逆乱之兵，东穷江海，南极淮汉，西抵秦塞，北尽幽都，令赵卫之疆，悉为盗有。凶勇之徒，在四方者，几百馀万如屯守二京、从卫魁帅者不计。当时之兵，可谓强矣；当时人心，已不固矣。天子独以数骑，仅至灵武，引聚馀弱，凭陵强寇，顿军岐阳，师及渭西。曾不逾时，竟能摧坚锐，复两京，逃降逆类，悉收河南州县。今河北、陇阴，奸逆尚馀；今山谷江湖，稍多亡命；今所在盗贼，屡犯州县；今天下百姓，咸转流亡；今临敌将士，多喜奔散；今贤士君子，不求任使。天子往在灵武，至於凤翔，无今日兵革，而能胜敌；无今日禁制，而无亡命；无今日威令，而盗贼不起；无今日财用，而百姓不亡；无今日封赏，而将士不散；无今日朝廷，而人思任使，何哉？岂天子能以弱制强，不能以强制弱？岂天子能以危求安，而忍以未安忘危？”

时之议者或相对曰：“此非难言，甚易言矣。天子往年，悲恨陵庙为凶逆伤污，怨愤上皇忽南幸巴蜀，哀伤宗戚多见诛害，惊惶圣躬动息无所，是以勤劳不辞，亲抚士卒，与人权位，信而不疑，渴闻忠直，过则喜改。如此，所以能以弱制强，以危求安。今天子重城深宫，燕私而居；冕旒清晨，缨佩而朝；太官具味，当时而食；太常修乐，和声而听。军国机务，参详而进；万姓疾苦，时或不闻。而厩有良马，宫有美女，舆服礼物，日月以备，休符佳瑞，相继而有，朝廷歌颂盛德大业，四方贡赋尤异品物。公族姻戚，喜符帝恩，谐臣戏官，怡愉天颜，而文武大臣，至於公卿庶官，皆权位爵赏，名实之外，似已遏望。此所以不能以强制弱，忍以未安忘危。若天子能视今日之安，如灵武之危，事无大小，皆若灵武，何寇盗强弱可言？当天下日无事矣！


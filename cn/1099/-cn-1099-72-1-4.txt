○屯營之田 【 海田】

臣按虞集此策、在當時不曾行、及其末世也、海運不至、而國用不給、謀國者思集之言、於是乎有海口萬戶之說、大畧宗之、每年亦得數十萬石、以助國用、吁亦巳晚矣、今　國家都於燕、京師之東、皆瀕大海、烟火數千里、而居民稠密、當全安極盛之時、正是居安思危之日、乞將虞集此策、　敕下廷臣計議、特委有心計大臣、循行沿海一帶、專任其事、仍令先行閩浙濱海州縣。築隄捍海去處、起取士民之知田事者、前來從行、相視可否講究利害、處置既定、然後招集丁夫、隨宜相勢、分疆定畔、因其多少、授以官職、一如虞集之策、雖然、天下之事、建議者思之非不周、而執事者行之未必力、方集議此時、說者固巳謂一有此制則執事者必以賄成布而不可為、其事遂寢、及至於不得巳之際、方用其策、然幾會巳失事勢巳去。不可為矣、嗚呼、豈非後世永鑒哉、臣嘗聞閩浙人言。大凡濱海之地多鹹鹵。必得河水以蕩滌之。然後可以成田。故為海田者。必築隄岸以攔鹹水之入。疏溝渠以導淡水之來。然後田可耕也。臣於京東一帶海涯。雖未及行。而嘗泛漳御而下。繇白河以至潞渚。觀其入海之水。最大之處無如直沽。然其直瀉入海。欲廣屯田當先通水利灌溉不多。請于將盡之地依禹貢逆河法截斷河流橫開長河一帶。收其流而分其水。然後於沮洳盡處、築為長隄。隨處各為水門。以司啟閉。外以截鹹水。俾其不得入。內以洩淡水俾其不至漫。如此則田可成矣。於凡有淡水入海所在皆依此法行之。則沿海數千里。無非良田。非獨民資其食。而官亦賴其用。如此則　國家坐享富盛遠近皆有所資矣、


○零陵赠李卿元侍御简吴武陵

（吴武陵，公前有诗赠之矣。集又有《小丘记》云：李深源、元克己同游。深源、克己，李卿、元侍御也。时在元和四年九月。此诗有“朔云”、“穷秋”之语，意亦是时作矣。）

理世固轻士，弃捐湘之湄。阳光竟四溟，（阳光，谓日。竟，满也。“竟”，一作“竞”。）敲石安所施？（敲石，击石出火也。《选》潘安仁诗：如敲石火，瞥若截道飙。敲，口交切。飙，音标。）铩羽集枯，低昂互鸣悲。朔云吐风寒，寂历穷秋时。君子尚容与，小人守兢危。惨凄日相视，离忧坐自滋。樽酒聊可酌，放歌谅徒为！惜无协律者，窈眇弦吾诗。（窈眇，琴声。）


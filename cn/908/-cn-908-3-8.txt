送吕山人入道序

尝读五代史见搢绅之士能嫉世逺去不汚其乱者曰郑遨张荐明二人而已而其隠也皆托迹山林为老氏之徒余始恠之以为君子知不可仕则韬晦以养其志可矣何必变衣冠之制弃诗书之业长往而不返哉岂非干戈之际武夫得志章甫缝掖之流不为时之所喜抑恐为人之所廹不如是不足以自絶欤求其志未尝不深悲也且当其时中国之主屡易士以茍得幸免为心而无愧耻之节风俗盖大壊矣而犹有二子者焉今天下虽乱未至于极斯人者何独少哉盖有之而余未得以见也若吕山人其庶乎二子之所为者乎山人少欲举进士遭时兵兴遂避地梁溪汾湖之间闭门教授服敝茹粝以勤苦自厉絶不干扵人久之犹以为未也廼着黄冠谢遣弟子将东逰海濵求大山长谷而居之噫山人之志亦可悲也夫昔欧阳公传遨荐明之事叹世乱文字残缺贤人之迹湮而不闻故所得者甚寡有悲伤不满之意余惧山人之名亦遂泯也故为文以送之他日史臣欲访遗事扵草莱之间庶区区之言或有足徴焉山人名敏字志学毘陵人


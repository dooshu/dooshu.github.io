●卷一百四十八　乐考二十一

○夷部乐

《周礼》：韎师掌教韎乐，祭祀则帅其属而舞之（舞之以东夷之舞。疏："凡舞夷乐皆门外为之。"）。大飨亦如之。旄人掌教舞散乐，舞夷乐（散乐，野人为乐之善者，若今黄门倡矣。自有舞夷乐，四夷之乐亦皆有声歌及舞。疏："散乐，以其不官之员内谓之为散。黄门倡者，汉倡优之人，亦非官乐之内）。凡四方之以舞仕者属焉（疏："即野人能舞者。"）。　鞮鞻氏掌四夷之乐与其声歌（四夷之乐：东方曰韎，南方曰任，西方曰株离，北方曰禁。《诗》云"以雅以南"是也。王者必作四夷之乐，一天下也，言与其声歌，则云乐者主於舞），祭祀则龡而歌之。燕亦如之（吹之，以管籲为之声）。

《白虎通》云：乐元语曰："东夷之乐曰《朝离》，万物微离地而生。乐持矛舞，助时生也。南夷之乐曰《南》。南，任也，任养万物。乐持羽舞，助时养也。西夷乐曰《味》。味，昧也，万物衰老，取晦昧之义也。乐持戟舞，助时养也。北夷乐曰《禁》，言万物禁藏。乐持干舞，助时藏也。"又曰："先王推行道德，和调阴阳，覆被夷狄，故制夷乐。何不制夷礼？礼者，身当履而行之，夷狄不能行礼也。"

陈氏《乐书》曰："诗者民之情性，歌者民之欢心，是歌始於诗而乐又始於歌。凡此内自中国，外暨四夷，其风声气俗，虽因水土不同，至於所以为情性，为欢心，未始少异也。古人之於禽类，一载好其音，犹且取之，况夷歌乎？故《周官》：'鞮鞻氏掌四夷之乐与其声歌，祭祀，则龡而歌之。燕亦如之。'盖四夷之民，异音而同歌，先王祭祀燕飨必用之者，以其中天下而立，定四海之民，服而役之，得其欢心，使鼓舞焉，以承祭祀，供飨燕，君子之所乐故也。《传》曰：'王者必作四夷之乐，一天下也。'其此之谓乎！然王者制夷狄乐，不制夷狄礼，何也？乐：者远近所同，礼、者异制而已。故制其乐，不制其礼，恐其不能从中国礼故也。岂非五方之民皆有性不可推移然邪？臣观契丹视他戎狄最为强桀，然所用声曲，皆窃取中国之伎，但不能和阐婉谐，弹丝ㄓ管，趋於成音而已。耻其本俗所玩，禁止不传，而中国第其蕃歌与舞。其制：小横笛一，拍鼓一，拍板一，歌者一二人和之，其声喽离促迫，舞者假面，为胡人衣服，皆效之，军中多尚此伎。太宗雍熙中，恶其乱华乐也，诏天下禁止焉，可谓甚盛之举矣。然今天下部落，效为此伎者甚众。非特无知之民为之，往往士大夫之家亦喜为之。诚推太宗禁止之制，凡朝廷作夷乐，特施於国门之外，以乐蕃使可也。苟用之燕飨，非所以示天下移风俗之意也。"

△东夷

高丽　其国乐工人紫罗帽，饰以鸟羽，黄大袖，紫罗带，大口袴，赤皮靴，五色縚绳。舞者四人，椎髻於後，有绛抹额，饰以金铛。二人黄裙襦，赤黄袴；二人赤黄裙，襦袴。极长其袖，乌皮靴，双双并立而舞。隋唐九部乐有高丽伎（其乐器己见《俗乐门》，此不详具）。唐武后时，尚馀二十五曲。贞元末，唯能集一曲。衣服亦浸衰败，失其本风。傀儡并越调夷宾曲，李勣破高丽所进也。宋乾德四年，镇州进伶官二十八人，善习高丽部乐，赐衣服银带，遣归本道。元丰间，来臣求中国乐工教之。今之乐，大抵中国制。中国使至，尝出家乐以侑酒。

百济　其国之乐，有鼓、角、箜篌、筝、竽、篪、笛之乐，投壶、围棊、樗蒲、握塑、弄珠之戏。宋朝初得之，至後魏太武灭北燕，亦得之而未具。周武灭齐，威振海外，二国各献其乐，周人列於乐部，谓之国伎。隋文平陈，并与《文康礼毕》而得之。唐贞观中，尝灭百济国，尽得其乐。至中宗时，工人亡散。开元中，岐王范为太常卿，复奏置之。其器有筝、笛、桃皮觱篥、箜篌，其歌曲入般涉调，唐英公将薛仁贵破其国，得而进之也，歌者有五种焉。其舞用二人，紫大袖裙襦，章甫冠，皮履。章甫，商冠也，而东夷服之，岂亦得其遗制欤！古人尝谓礼失求诸夷，信矣。

氵岁貊　常以岁十月祭天，昼夜饮酒歌舞，名为"舞天"，其作乐，大抵与夫馀国同，特所用月异耳。

三韩　其俗信鬼神，常以五月祭之。昼夜群饮，鼓瑟歌舞，踏地为节。十月农功毕亦如之（瑟形如筑，弹之亦有音曲云）。马韩国：常以五月下田种，毕功，因祭鬼神，昼夜聚饮歌舞，数十人蹋地低昂，以手足相应为节，有类铎舞。农功毕亦如之。

夫馀　以腊月祭天，大会连日，饮食歌舞，名曰"迎鼓"。行人无昼夜，好歌吟，音声不绝。

新罗　每岁八月十五日设乐，令群官射，赏以马布。唐贞观中，遣使献女乐二人。

倭国　其乐有五弦、琴、笛。每至正月一日，必射戏饮酒为乐。隋大业中，尝遣裴世清使其国，其王设仪仗，鼓角歌舞迎之。

日本　自唐以来，屡遣贡使。三月三日，有桃花曲水宴，八月十五日放生会，呈百戏。其乐有中国、高丽二部，歌词虽甚雕刻而肤浅。

勿吉　隋开皇中遣使朝贡，文帝厚劳宴之，率皆起舞，曲折多斗容。

△西戎

高昌　西魏与高昌通，始有《高昌部》之乐，以备宴飨。隋开皇中，尝来献《圣明乐曲》。唐太宗伐其国，尽得其乐。其器有竖箜篌、琵琶、五弦、笙、笛、箫、觱篥、毛员鼓、都昙鼓、答腊鼓、腰鼓、羯鼓、鸡娄鼓、铜鼓、铜钹、具等十五种为一部。工二十人，舞人白袄锦袖，赤皮靴，赤皮带，红抹额。

龟兹　自吕光灭龟兹，因得其声。吕氏亡，其乐分散。後魏平中原，复获之，其声後多变易。至隋，有《西国龟兹》、《齐朝龟兹》、《土龟兹》等，凡三部。开皇中，列於七部乐，其器大盛於闾閈。唐以为十部燕乐，奏安息乐以下雷大鼓，用龟兹乐，尤盛於开元之时，曹婆罗门累代传其素业。大和初，有米未稼、米万搥（乐色舞艺，并见《俗部乐》唐十部下，兹不再录）。乐工人皂丝布头巾，绯丝布袍，锦袖，绯布袴。舞者四人，红抹额，绯袄，白袴帑，乌皮靴，其舞曲有《小天》、《疏勒盐》焉。

疏勒　其乐有竖箜篌、琵琶、五弦、横笛、箫、觱篥、答腊鼓、羯鼓、提鼓、鸡娄鼓十种为一部。工十二人，歌曲有《亢利死让乐》，舞曲有《远服》，解曲有《盐曲》。盖起自後魏平冯氏通西域时。隋唐以备燕乐部。乐工人皂丝布白头巾，袍锦褾，白丝布袴。舞人，白袄，锦袖，赤皮靴，赤皮带。曲调有《昔昔盐》、《一台盐》之类。

容斋洪氏《随笔》曰："薛道衡'空梁落燕泥'之句，其诗曰《昔昔盐》，凡十韵。唐赵嘏广之为二十章。按：《乐苑》以为羽调曲。《元怪录》载，籧篨三娘工唱《阿鹊盐》。又有《突厥盐》、《黄帝盐》、《白鸽盐》、《神雀盐》、《疏勒盐》。《满座盐》、《归国盐》。唐诗：'媚赖吴娘唱是盐'，'更奏新声《刮骨盐》'。然则歌诗谓之'盐'者，如吟、行、曲、引之类云。今南岳庙献神乐曲，有《黄帝盐》，而俗传以为'黄帝炎'，《长河志》从而书之，盖不考也。"

康国　其乐器有长笛、正鼓、和鼓、铜钹四种为一部。工七人，歌曲有《戢殿农和》，舞曲有《贺兰钵鼻始》、《末奚波地》、《农慧钵鼻始》、《前拔地慧地》等四曲，盖自周闵帝聘北狄女为后，获西戎伎乐也。隋、唐以备燕乐部。乐工人皂丝布头巾、绯丝布袍、锦领。舞二人，绯袄、锦领袖、绿绫裆袴、赤皮靴、白袴帑。舞急转如风，俗谓之胡旋。

安国　其乐器有箜篌、琵琶、五弦、笛、箫、双觱篥、正鼓、和鼓、铜钹、歌箫、小觱篥、桃皮觱篥、腰鼓、齐鼓、檐鼓、具等十四种为一部。工十八人，歌曲有《附茎单时》、《歌芝栖》，舞曲有《末奚舞芝栖》，解曲有《居枑》。後魏平冯氏通西域，得其伎，隋唐以备燕乐部。乐工人皂丝布头巾，锦褾领，紫袖袴。舞二人，紫袄，白袴帑，赤皮靴。

乞寒　本西国外蕃唐国之乐，其乐器有大鼓、小鼓、琵琶、五弦、箜篌、笛。其乐大抵以十一月倮露形体，浇灌衢路，鼓舞跳跃而索寒也。

唐神龙时，并州清源令吕元泰上书曰："《洪范》、《庶徵》、谋时寒若。《礼》曰：秋行夏令，寒暑不节，阴阳不调，政令之失，休咎之应，君臣所感。君能谋事则时寒顺之，何必效胡俗而乞索哉！"先天二年，中书令张说谏曰："乞寒、泼胡，未闻典故，裸体跳足，盛德何观。挥水投泥，失容滋甚。法殊鲁礼，亵比齐优。恐非干羽柔远之义，樽俎折冲之道。愿择刍言，特罢此戏。"至开元元年十二月敕："腊月乞寒，外蕃所出，渐浸成俗，因循已久。自今以後，无问蕃汉，即宜禁断。"

西凉　晋末，中原丧乱，张轨据有河西，苻秦通凉州，旋复隔绝。其乐具钟磬，盖凉人所传中国旧乐，杂以羌胡之声也。自後魏传隋及唐，以备燕乐部。乐工平巾帻，绯褶。方舞四人，假髻，玉支钗，紫丝布褶，白大袴，五彩接袖，乌皮靴。白舞一人，史不载其服色。其器有编钟、编磬、琵琶、五弦、竖箜篌、卧箜篌、筝、筑、笙、箫、竽、大小觱篥、竖笛、横吹、腰鼓、齐鼓、檐鼓、铜钹、贝，为一部，工二十七人。其歌曲谓之《凉州》，又谓之《新凉州》，皆入婆陀调中，西凉府都督郭知运等所进也。唐坐、立二部，惟《庆善乐》独用西凉，故明皇尝命红桃歌《凉州》，谓其词贵妃所制，岂贵妃制之，知运进之邪？凉州进新曲，明皇命诸王於便殿观之。曲终，诸王皆称万岁，独宁王不贺。明皇询其故，宁王曰："夫曲者，始於宫，散於商，成於角、徵、羽。臣见此曲宫离而少微，商乱而加暴。宫者，君也；商者，臣也。宫不胜则君体卑，商有馀则臣事僭。臣恐异日臣下有悖乱之事，陛下有播越之祸，兆於斯曲矣。"洎禄山南犯，明皇西幸，始知宁王善音，而胡音適以乱华也。可不戒哉！

天竺　其乐器有凤首箜篌、琵琶、五弦、横笛、铜鼓、毛员鼓、都昙鼓、铜钹、具等九种，为一部，工十二人。歌曲有《沙石疆》，舞曲有《朝天曲》。盖自张重华据有凉州，重译来贡男伎者也。其後国子为沙门来游，又传其方音。汉安帝时，天竺献伎，能自断手足，刳肠胃。唐高宗恶其惊俗，敕西域关津，不令入中国，亦一时英断也（商调有《大朝天》、《小朝天》）。乐工人皂丝布头巾，白练襦，紫绫袴，绯帔。舞二人，辫髪，朝霞袈裟，行缠，碧麻鞋。其舞曲有《小朝天》。南蛮、北狄之俗，皆随髪际断髪。今舞者咸用绳维首，反约髪杪，内於绳下，此其本也。

大宛　其国多善马，马汗血，其先天马种。其马有肉角数寸，或解人语言，及知音乐，其舞与鼓节相应。观马如此，其乐可知矣。

吐蕃　其俗以麦熟为岁首。围棊六博，吹蠡鸣鼓，以为戏乐。

于阗　其俗以十二月一日肆筵设席，拍手拨胡琴唱歌，故隋代胡部舞曲，亦有于阗佛曲焉。宋开宝中，有僧吉祥，以其国王书来上，自言破疏勒国得舞象一，欲以为贡，诏从焉。

拂菻　其国每岁蒲桃熟时，造酒肆筵，弹胡琴，打偏鼓，拍手歌舞，以为乐焉。

△南蛮

九真徼外蛮　其俗尚铜鼓，以高大为贵，方其初成，招致同类饮食，用金银钗击之。

扶南　隋炀帝平林邑，获扶南工人及其匏琴，朴陋不可用，但以天竺乐转写其声而不齿乐部。

赤土　扶南之别种。隋大业中，遣常骏等使其国，其王遣婆罗门鸠摩罗以舶三十艘吹螺击鼓以迓之。及使至，女乐迭奏，并用天竺乐。

婆利国　梁天监中，遣使通朝贡，其王姓陈矫如，出则以象驾舆，施羽盖珠帘，其导从吹螺击鼓以为乐。

林邑　其乐有琴、笛、琵琶、五弦，颇同中国制度。至於击鼓以警众，吹蠡以即戎，此其异也。南蛮之乐，多击鼓吹螺。

附国　在蜀郡西北。其国俗好歌舞，其乐器则鼓簧吹长笛，有死者则子孙带剑杀鬼报冤焉。

哥罗国　汉时闻於中国。其音乐有琵琶、横笛、铜钹、铁鼓。

闍婆　其乐有横笛、鼓板，亦能舞。

三佛齐　其乐有小琴、小鼓，昆仑奴，踏曲为乐。

占城　其俗四月有游船之戏，七月集民作歌禳灾，答谢天道。其乐器有胡琴、笛鼓、大鼓。

〈牜羊〉牱　其俗击鼓、铜锣，以祀神。宋至道中来朝，太宗令作本国歌舞，一人吹瓢笙如蚊蚋声。良久，十数辈连袂宛转而舞，以足顿地为节，询其名则曰《水曲》也。

张蕃　其王每岁正月一日、七月一日公衙会诸蕃饮宴，亦动蕃乐。上户女出嫁，亦用铜鼓、铜锣焉。

龙蕃　其俗凡遇四序称贺作乐，击大鼓，吹长笛，批管秘律，杖鼓。其乐曲有《贺圣朝》、《天下乐》、《应天长》。至於有物故者，雷吉天鼓，或唱挽歌焉。

石蕃　其俗每遇四季节序，会官属宴乐。其乐器有琵琶、觱篥、大鼓。其曲各有《愿天长》、《感天恩》、《感皇恩》、《天下乐》云。

罗蕃　其王每日授衙。凡遇祭飨，管设只於平川坡野间。其作乐不过鸣大鼓，吹葫芦笙，乐人踏舞而已。

拈国　汉安帝时，来献乐及幻人，能吐火，自支解，易牛马头，大会作之於庭。谏议大夫陈禅曰："帝王之庭，不宜作夷狄之技。"

南诏　唐贞元中，南诏异牟寻作《奉圣乐舞》，因西川押雲南八国使韦皋以进，上御麟德殿阅之，是不知古夷乐作於国门右辟之义也。南诏调《奉圣乐曲》用黄锺之均，舞六成，舞伎六十四人，赞引二人，序曲二十八叠，执羽而舞"南诏奉圣乐"字，曲将终，雷鼓作於四隅，舞者皆拜，金声作而起，执羽稽首，以象朝觐。每拜跪，节以钲鼓。又为五均：一曰黄锺，宫之宫；二曰太蔟，商之宫；三曰姑洗，角之宫；四曰林锺，徵之宫；五曰南吕，羽之宫。其文义繁杂，不足复纪。德宗既阅於麟德殿，以授太常工人。自是殿庭宴则立奏，宫中则坐奏。有坐部伎、立部伎。

扶娄　周成王之时，南垂之南有扶娄国，或於掌中备百兽之乐，宛转屈曲於指间，人形长数分，神怪歙忽，莫可名状。後世乐府，犹存此伎。其歌舞之类，不可得而知（见王子年《拾遗记》）。

渤泥　其国人宴会聚乐，必坎鼓，吹笛，击钹，批掌歌舞以为乐。

弥臣　边海之国。其主以木栅居海际水中，百姓皆楼居，俗好音乐，楼两端各置鼓，饮酒即击之，男女携手楼中，踏舞为乐。在永昌城之西南。

古奴　其俗昼夜作市舟中，皆鸣鼓吹角以为乐。其衣被颇类中国。

白狼　东汉明帝永平中，宋辅为益州刺史，移檄西南夷，喻以圣德。白狼王唐菆等百馀国重译来庭，有歌诗三章，辅所献也，《东观汉记》备载其词及夷人本语，皆重译训诂为华言，使览晓焉（歌三章：其一，《远夷乐德》；其二，《远夷慕德》；其三，《远夷怀德》）。

大食麻囉拔　其俗，每年以二月为岁首，歌者多以胡琴，吹笛，鸣小鼓，舞唱拍。

骠国　唐贞元中，重译来朝，献乐凡一十曲，工三十五人。其国与天竺相近，故乐多演释氏经论之词。每为曲，皆齐声唱，各以两齐敛为赴节之状，一低一仰，未尝不相对，有类中国《柘枝舞》焉。

獠蛮　獠盖蛮之别种。其王各有鼓角一双，使子弟自吹击之，多执矛，用竹为簧，群聚鼓之，以为音节。

邈黎　其民俗七日一次礼佛作乐，动胡琴，打鼓子饮宴以为节序。

陈氏《乐书》曰："乐有歌，歌有曲，曲有调，故宫调胡名婆陀力调，又名道调，婆罗门曰阿修罗声也。商调胡名大乞食调，又名越调，又名双调，婆罗门曰帝释声也。角调胡名涉折调，又名阿谋调，婆罗门曰大辩天声也。徵调胡名婆腊调，婆罗门曰郍罗延天声也。羽调胡名般涉调，又名平调移风，婆罗门曰梵天声也。变宫调胡名阿诡调也。李唐乐府曲调，有普光佛曲、弥勒佛曲、日光明佛曲、大威德佛曲、如来藏佛曲、药师琉璃光佛曲、无威感德佛曲、龟兹佛曲、并入婆陀调也。释迦牟尼佛曲、宝花步佛曲、观法会佛曲、帝释幢佛曲、妙花佛曲、无光意佛曲、阿弥陀佛曲、烧香佛曲、十地佛曲，并入乞食调也。大妙至极曲、解曲，并入越调也。摩尼佛曲，入双调也。苏密七俱陀佛曲、日光腾佛曲、入商调也。邪勒佛曲、入徵调也。观音佛曲、永宁佛曲、文德佛曲，婆罗树佛曲，入羽调也。迁星佛曲，入般涉调也。提梵入移风调也。"

△北狄

北狄之乐，本马上乐。自汉以来，总归鼓吹署。後魏乐府始有北歌。史所谓《真人代歌》是也。都代时，命掖庭宫人晨夕歌之。用隋代与西凉乐杂奏。当时存者五十三章，其名可解者六章而已。《慕容可汗》、《吐谷浑》、《部落稽》、《钜鹿公主》、《白净王太子》、《企喻》是也。梁乐府鼓吹，又有《太白净皇太子》、《小白净皇太子》、《企喻》等曲。隋鼓吹有《白净王太子曲》，与北歌校之，其音皆异，岂皆传闻不同邪？西凉节度盖嘉运所进《北庭伊州》，亦北歌之一也。唐开元中，歌工长孙元忠之祖，尝授北歌於侯将军贵昌。贞观中，诏贵昌以其声教乐府，能译者亦不能通知其词，盖年岁久远，失其真矣。岂非荀卿所谓节奏久而绝者乎？

大辽　有八部。其渤海俗，每岁时聚会作乐，先命善歌舞者数辈前行，士女随之，更相唱和，回旋宛转，号曰踏鎚焉。宋太宗雍熙四年，帝以北戎侵轶，恶军中习蕃歌以杂华乐，诏诸道禁止之。至道元年，定州言新罗设番人二十人，自契丹亡归，传送阙下。帝召见便殿，皆手持大螺如五升器，称在契丹十一年，教令学吹此者凡五十辈，帝令吹之，声重浊奋厉，大率如角，问其曲，云单于。并赐衣服缗钱，隶军籍。

鲜卑　周隋世，北歌与西凉乐杂奏，其不可解者，多可汗之辞，是燕、魏之际鲜卑歌也。後世惟琴曲传胡笳声云。

陈氏《乐书》曰："隋大业中，备作六代之乐，华夷交错，其器千百，炀帝分为九部，以汉乐坐部为首，外以陈国乐舞《玉树後庭花》也。西凉与清乐并龟兹、五天竺国之乐，并合佛曲、法曲也。安国、百济、南蛮、东夷之乐，并合野音之曲、胡旋之舞也。《乐苑》又以《清乐》、《西凉》、《龟兹》、《天竺》、《康国》、《疏勒》、《安国》、《高丽》、《礼毕》为九部，必当损益不同，始末异制，不可得而知也。观开皇中颜之推上言'今太常雅乐，尽用胡声，请凭梁国旧事，考寻古曲'。高祖曰'梁，亡国之音，奈何遣我用邪！'由此观之，隋唐之乐，虽有雅、胡、俗三者之别，实不离胡声也。历代沿袭，其失如此。圣朝宜讲制作，削去而釐正之，实万世利也。"

按：《明堂位》言："昧，东夷之乐也；任，南蛮之乐也。"《周礼》："韎师掌教韎乐。"韎即昧也。独西戎、北狄之乐不见於经。岂周之兴也肇於西北，而化行及於东南，故必俟东夷、南蛮之乐尽入於王府，然後足以言声教之远被邪？然观隋唐所谓燕乐，则西戎之乐居其大半。郑夹漈以为雅、颂亦自西周始。凡清乐妙舞，未有不自西出者。八音之音以金为主，五方之乐惟西是承。虽曰人为，亦莫非禀五行之精气而然，是固一说也。愚又以为自晋氏南迁之後，戎狄乱华，如苻氏出於氐，姚氏出於羌，皆西戎也。亦既奄有中原，而以议礼制度自诡，及张氏据河右，独能得华夏之旧音，继以吕光、秃髪、沮渠之属，又皆西戎也。盖华夏之乐流入於西戎，西戎之乐混入於华夏，自此始矣。隋既混一，合南北之乐而为七部伎，所谓《清商三调》者，本中华之乐，晋室播迁，而入於凉州。张氏亡而入於秦，姚氏亡而入於江南，陈亡而复入北。其转折如此，则其初固本不出於西戎也。

○彻乐

《周官　大司乐》：凡日、月食，四镇、五岳崩，大傀异灾，诸侯薨，令去乐（四镇，山之重大者，谓扬州之会稽，青州之沂山，幽州之医无闾，冀州之霍山。五岳：岱在兖州，衡在荆州，嵩在豫州，华在雍州，恒在并州。傀，犹怪也。大怪异灾，谓天地奇变，若星辰奔霣及震裂为害者。去乐，藏之也。《春秋传》曰："壬午犹绎，《万》入去籲。"万，言入，则去者不入，藏之可知。傀，刘，九靡反，旧音怪）。大札，大凶，大灾，大臣死，凡国之大忧，令弛县（札，疫疠也。凶，凶年也。灾，水火也。弛，释下之，若今体兵鼓之为）。

鲁宣公八年六月辛巳，有事於太庙。仲遂卒於垂。壬午，犹绎，《万》入去籲（绎，又祭陈昨日之礼，所以宾尸。万，舞名。籲，管也。犹者，可止之辞。鲁人知卿佐之丧不宜作乐，而不知废绎，故内舞去籲，恶其声闻）。仲尼曰："非礼也，卿卒不绎。"昭公十五年二月癸酉，有事於武宫，籲入。叔弓卒，去乐卒事，礼也。

晋知悼子卒，未葬（悼子，晋大夫荀盈），平公饮酒（与群臣宴），师旷、李调侍（侍，与君宴也。《燕礼》记曰："请旅侍臣。"李调如字。《左传》作外嬖嬖叔），鼓钟（乐作也。《燕》礼：宾入门奏《肆夏》，既献而乐阕，献君亦如之）。杜蒉自外来，闻钟声，曰："安在（怪之也。杜蒉或作屠蒯）？"《燕礼》曰："在寝。"杜蒉入寝，历阶而升，酌曰："旷饮斯！"又酌曰："调饮斯！"又酌，堂上北面坐饮之，降，趋而出（三酌皆罚）。平公呼而进之，曰："蒉！曩者，尔心或开予，是以不与尔言（曩，向也，谓始来入时。开，谓谏争有所启发）。尔饮旷，何也？曰："子卯不乐（纣以甲子死，桀以乙卯亡，王者谓之疾日，不以举乐为吉事，所以自戒惧）。知悼子在堂，斯其为子卯也，大矣（言大臣丧，重於疾日也。《杂记》曰："君於卿大夫，比葬，不食肉；比卒，哭不举乐。"）。旷也，太师也。不以诏，是以饮之也（诏，告也。太师典奏乐）。""尔饮调，何也？"曰："调也，君之亵臣也。为一饮一食，忘君之疾，是以饮之也（言调贪酒食。亵，嬖也。近臣亦当规君疾忧）。""尔饮，何也？"曰："蒉也，宰夫也，非刀七是供，又敢与知防，是以饮之也（防，禁放溢）。"平公曰："寡人亦有过焉，酌而饮寡人（闻义则服）。"杜蒉洗而扬觯（举爵於君也。《礼》，扬作腾。扬，举也。腾，送也。扬近得之）。公谓侍者曰："如我死，则必毋废斯爵也（欲後世以为戒）。"至於今，既毕献，斯扬觯，谓之"杜举"（此爵遂因杜蒉为名，毕献，之宾与君）。

《左传》："晋荀盈如齐逆女（自为逆），还，六月，卒於戏阳（魏郡内黄县），殡於绛，未葬，晋侯饮酒，膳宰屠蒯趋入，请佐公使尊（公之使人执尊酌酒，请为之佐），许之，而遂酌以饮工（工，乐师师旷），曰：'女为君耳，将司聪也（乐，所以聪耳）。辰在子卯，谓之疾日（疾，恶也。注见前）。君彻宴乐，学人舍业，为疾故也。君之卿佐，是谓股肱。股肱或亏，何痛如之（言痛疾过於忌日）！女弗闻而乐，是不聪也。'又饮外嬖嬖叔（外，都大夫之嬖者）曰：'汝为君目，将司明也（职在外，故主视）。服以旌礼（旌，表也），礼以行事（事，政令），事有其物（物，类也），物有其容（容，貌也）。今君之容，非其物也（有卿佐之丧而作乐欢会，故曰非其物），而女不见，是不明也。'亦自饮也，曰：'味以行气，气以实志（气和则志完）志以定言，言以出令，臣实司味。二御失官，而君弗命，臣之罪也。'公说，彻酒。"

《曲礼》：君无故玉不去身，大夫无故不彻县，士无故不彻琴瑟（忧乐不相干也。故，谓灾、祸、丧、病）。

陈氏《乐书》曰："父有服，宫中子不与於乐；母有服，声闻焉，不举乐；妻有服，不举乐於其侧。大功将至，辟琴瑟；小功至，不绝乐。盖乐不止於琴瑟，而琴瑟特常御者而已。《曲礼》曰：'君子无故不彻琴瑟'。大功之亲有服，其将至，则为有故矣，虽辟琴瑟可也。未至，则不必辟矣。小功之亲有服，虽至，不绝乐。其将至，又可知矣。若夫於已有小功之丧，议而及乐，又礼之所弃也。"

又曰："鲁人朝祥而暮歌，孔子以为逾月，则其善也。孟献子禫悬而不乐，孔子以为加於人一等矣。盖朝祥暮歌者，於礼为不及，故必逾月然後善。禫架而不乐者，於礼为过，故不谓之知礼，特谓之加於人一等而已。祥而缟是月，禫徙月乐，然则祥而外无哭者，禫而内无哭者，非乐当作之时也。祥而逾月，禫而徙月，乐作之时也。祥禫而乐作，岂先王因人情而为之节文邪？"

後汉仲长统论散斋可宴乐。御史大夫郗虑奏改国家斋日从古制，诸祭祀皆十日，致斋七日，散斋三日。致斋、散斋之日内，有嘉庆之事，或言可贺会宴乐，或言不可。尚书令荀彧与台郎董遇议曰："《礼志》云：'三日斋，一日用之，犹恐不敬。二日伐鼓，何居（音姬）。'又云：'君致斋於外，夫人致斋於内。'散斋则是事之渐，然则散斋未绝外内与宴乐之事。今一岁之内，大小祭祀，斋将三百日，如此，无复用乐之时。古今之制，当各从所宜。若外张多日，而内实犯礼，乃所以废斋也。散斋宜从得会宴乐。"

晋有司下太常曰："朝廷遏密则素会。"时云"应悬而不乐"。博士孔恢议曰："素会宜彻悬。设乐为作，不作则不宜悬也。孟献子悬，自是应作而不作耳。故夫子曰'加於人一等'，非为不应作而应悬也。国哀尚近，诸金石不可陈於庭也。"於时不从恢议，正朝自悬而不作。

徐广论曰："魏武以正月崩，魏文以其年七月设伎乐百戏，是则魏不以丧废乐也。晋武以来，国有大丧，辄废乐三年。惠帝太安元年，太子丧未除，及元会亦废乐。穆帝永和中，为中原山陵未修复，频年元会废乐。是时太后临朝，后父褚裒薨，元会又废乐。孝武太元六年，为皇后王氏丧，亦废乐。孝武崩，太傅录尚书会稽王道子议，山陵之行，通婚嫁不得作乐，以一期为断。"

汉魏故事：将葬，设吉凶卤簿，皆有鼓吹。新礼以礼无吉驾导从之文，臣子不宜释其縗麻以服元黄，除吉驾卤簿。又，凶事无乐，遏密八音，除凶服之鼓吹。挚虞以为："葬有祥车，旷左，则今之容车也。既葬，日中反虞，迎神而还。《春秋传》：郑大夫公孙虿（丑介反）卒，天子追赐大路，使以行。《士丧礼》，葬有槁车乘车，以载生之服。此皆不唯载柩，兼有吉驾之明文也。既设吉驾，则宜有导从，以平生之容，明不致死之义。臣子縗麻，不得为身而释，以为君父则无不可。《顾命》之篇，足以明之。宜定新礼，设吉服导从如旧，其凶服鼓吹宜除。"诏从之。

惠帝永宁元年冬，愍怀太子母丧，三年制未终，大司马府参军江统议，二年正会，不宜举乐。引《春秋传》曰"母以子贵"，而儒者谓《传》重非嫡，服同众子。《经》无明据，於义为短。今太子正位东宫，继体承业，监国尝膳，既处其重，无复议其轻制也。二年正会，不宜举乐。

怀帝永嘉元年冬，惠帝三年制未终。司徒左长史江统议，二年正会，不宜作乐，以为："自古帝王相承，虽生及有异，而受重同礼。《礼》，王侯尊殊，得臣诸父兄弟，故以僖嗣闵。左氏谓之逆祀，虽代变时殊，质文不同，至於受重尊祖敬宗，其义一也。《书》称遏密谅暗之事，或以縗麻卒礼，或以心丧终制，故周景王有后嫡子之丧既葬，除服而宴乐。叔向曰：'王宴乐已早。'二年正会，不宜作乐。"

愍帝建兴元年十二月，元帝时为丞相，在建业。主簿熊远议："以怀帝梓宫未返，正会不宜作乐。谨按：《尚书》尧崩，四海遏密八音。《礼》：凶年，天子彻乐减膳。孝怀皇帝崩於虏廷，梓宫未返，人神同忿，兆庶怨嗟。公与国同体，忧容未歇，如矜黎庶涂炭之困，久废欢悦伎乐之事，谓宜设馔以赐群下而已。"大将军王敦时，南门祭酒范坚白事云："伏见每元会众乐备奏，倡伎兼作，愚浅多蔽，窃有未安。今国耻未雪，梓宫幽遐，不应备乐。"敦使州府博议，参军周武议云："礼古今不同，谓宜取则於朝廷。"敦从之。

晋符问章皇后虽哀限未终，后主已入庙，当作乐不？博士徐虔议，引周景王有后嫡子之丧，既葬，除服而宴乐，叔向犹议之，今宜不悬。虔又引《周礼》有忧则弛悬。今天子蒙尘，摄主不宜作乐，但先人血祀不可废耳。鲁庄公主已入庙，闵公二年吉禘，犹曰未可以吉，是不系於入庙也，谓不宜设乐。

晋征北将军褚裒薨（皇太后之父），未葬，太后居丧，符问皇帝元会当作乐不？尚书王彪之议："今若钟悬鼓吹皆可以作者，其馀羽毛丝竹，奚为废之？窃所未喻。元皇后秋崩，武帝咸宁元年飨万国设乐；恭皇后夏崩，成帝咸康八年飨万国不尽彻乐，未详二帝故事，孰得孰失。且恭皇后崩，垂向周月，朝行权制，六宫焕然，故以即吉经时，虽尊於万国然，於帝为卑，不尽彻乐之诏，或指在於斯也。纵令咸康末不尽彻乐以为合礼，亦非所以证今明喻也。《礼》云：'母有丧，声闻焉则不举乐。'夫人之事亲尊，自王者达於庶人，不以贵贱异礼也。皇太后始居至哀，縗麻服在躬，号哭无时，钟鼓歌箫之音，实闻於内殿，非《礼》所谓'不举乐'之说。今所欲存者轻，所为废者重，略轻崇重，附礼合情，敦於体训，於是乎在。意如前议，谓应设鼓悬钟而不作。"

晋时，广昌乡君丧，御史中丞熊远表宜废小会。远言："被符，冬至後小会。广昌乡君丧殡日浅，《礼》，大夫死，废一时之祭。祭犹可废，况馀事乎？冬至唯宜群下奏贺而己，未宜便小会。"有诏，以远表议示太常贺循，曰："咸宁二年武皇帝故事，三朝发哀，三日不举乐。今旧事明文，卿详疑处答。"循言："臣按《礼　杂记》，君於卿大夫，比卒哭不举乐。今虽降而无服，三月之内，犹锡縗以居，不接吉事，如远所启。咸宁诏书虽不合古义，然随时立宜，以为定制，诚非群下所得诮论。"穆帝升平元年冬至节小会，庐陵公主未葬，符问应作乐不。博士荀讷、曹耽等言，君於大夫，比卒哭不举乐。公主加有骨肉之亲，宜阙乐。太常王彪之引晋武帝诏，应作乐。按武皇诏，三朝举哀者，三旬乃举乐；其一朝举哀者，三日则举乐。太始十年春，长乐长公主薨；太康七年秋，扶风武王薨，武皇并举哀三日而已。中兴以来，更参论不改此制，今小会宜作乐。穆帝纳后用九月九日，是康帝忌月，於时疑不定，下太常。礼官荀讷议称："《礼》只有忌日，无忌月语。若有忌月，即有忌时、忌岁，益无礼据。"当时从讷所议。军乐是军容，与常乐不等，谓振作於事无嫌。从之。

唐贞观二十三年，高宗即位，诏："宜以来年正月二日受朝，其乐悬及享群臣并停。"永徽元年正月，有司言："依礼，享祀郊庙，并奏宫悬，比停教习，恐致废忘。伏寻故实，汉魏祇祔之後，庶事如旧。国之大礼，祠典为先。今既逾年，理宜从吉。若不隶习，即恐不调，诚敬有亏，致招罪责。"并从之。

代宗大历十四年，礼仪使、吏部尚书颜真卿奏"谨按《周礼　大司乐职》云：'诸侯薨，令去乐；大臣死，令弛悬。'郑注云：'去，谓释下也。'且知哀轻者释，哀重者藏。又，晋元后秋崩，武帝咸宁元年飨万国，不设乐。晋博士孔恢议，朝廷遏密，悬而不乐。恢以为：'宜都去悬。设乐为作，不作则不宜悬。国哀尚近，诸金石不可陈於庭。'伏请三年未毕，朝会都不设悬。如有大臣薨殁，则量事轻重，悬而不作。"敕付所司。

宋仁宗嘉祐七年，秘阁校理裴煜奏："大祠与国忌同者，有司援旧制，礼乐备而不作。忌日必哀，志有所至，其不有乐，宜也。然乐所以降格神祇，非以適一已之私也。谨按，开元中，礼部建言忌日享庙应用乐。裴宽立议：'庙尊忌卑则作乐，庙卑忌尊则备而不奏。中书令张说以宽议为是。宗庙如此，则天地、日月、社稷之祠用乐明矣。臣以为凡大祠天地、日月、社稷与忌日同者，伏请用乐。其在庙则如宽之议。所冀略轻存重，不失其称。'下其章，礼官议曰：'《传》称祭天以烟，为歆神之始，以血为陈馔之始；祭地以埋为歆神之始，以血为陈馔之始；宗庙以灌为歆神之始，以腥为陈馔之始。然则天地、宗庙皆以乐为致神之始，故曰'大祭有三始'，谓此也。天地之间，虚豁而不见其形者，阳也。鬼神居天地之间，不可以人道接也。声属於阳，故乐之音声号呼召於天地之间，庶几神明闻之，因而来格。故祭必求诸阳。商人之祭，先奏乐以求神，先求於阳也；次灌地求神於阴，达於渊泉也。周人尚臭，四时之祭，先灌地以求神，先求诸阴也。然则天神、地祇、人鬼之祀，不可去乐明矣。今七庙连室，难分庙忌之尊卑，欲依唐旧制及国朝故事，庙祭与忌同日，并县而不作，其与别庙诸后忌同者作之。若祠天地、日月、九宫、泰一及蜡百神，并请作乐。社稷以下诸祠，既卑於庙，则乐可不作。"翰林学士王珪等以为："社稷，国之所尊，其祠日若与别庙诸后忌同者，伏请亦不去乐。"诏可。

神宗熙宁元年冬至，亲郊在谅暗内，音乐缘事神皆不可废，於是礼院请郊庙及景灵宫用乐外，卤簿鼓吹及楼前太常、钧容等乐皆备而不作，其警场但鸣金钲鼓角而已。诏可。自後或有故废乐，则用以为例。

高宗绍兴十二年初，上居谅暗，臣僚有请明堂行礼宜停罢奏乐、受胙等事。上亟谕礼官详定。太常寺检照景德、熙、丰亲郊典故，除郊庙、景灵宫并合用乐，其卤簿鼓吹及楼前宫架诸军音乐，皆备而不作，每处警场止鸣金钲鼓角而已，即无去奏乐受胙之文。大飨为民祈福，为上帝、宗庙而作乐，礼不敢以卑废尊，《书》敛五福，锡庶民，况《熙宁礼》尤可考。其赦文有曰"六乐备舞，祥祉来臻"是也，然後诏遵旧典行之。其後礼部侍郎施坰奏："礼经蕃乐，出於荒政，盖一时以示贬抑，昨内外暂止用乐。今徽考大事既毕，慈宁又已就养，其时节上寿，理宜举乐，一如旧制。"礼部寻言："太母还宫，国家大庆，四方来贺，自今冬至、元正举行朝贺之礼，依国朝故事，合设大仗及用乐舞等，庶几明天子之尊，旧典不至废坠。"有诏俟来年举行。

孝宗初践大宝，立班设仗於紫宸殿，备陈雅乐，礼官寻请车驾诣太庙亲行朝飨，用登歌金玉大乐及采绘宫架乐舞，其於受终文祖之义有光，而在前朝亦为阙典，独鼓吹乐在仗内，以钦宗丧制而遏音。迨安穆皇后祔庙，礼部侍郎黄中首言："国朝故事，神主升祔，系用鼓吹导引，前至太庙，乃用乐舞行事。宗庙荐享虽可用乐，鼓吹施於道路，情所未安，请备而不作。"续给、舍详议，谓："荐享宗庙，为祖宗也，故以大包小，则别庙不嫌於用乐。今祔庙之礼，为安穆而行，岂可与荐享同日语？将来祔礼谒祖宗诸室，当用乐舞，至别庙奉安，宜停而不用，盖用乐於前殿，是不以钦宗而废祖宗之礼，停乐於别庙，是安穆为钦宗丧礼而屈也。如此，则於礼顺义允。"遂俞其请。既而右正言周操上言："祖宗前殿，尊无二上。其於用乐，无复有嫌。然用之享庙行礼之日亦可，而用於今日之祔则不可。盖祔礼为安穆而设，则其所用乐，是为安穆而用，虽曰停於别庙，而为祔后用乐之名犹在也。孰若前後殿乐俱不作为尽善尽美无可议哉！"诏从之。

隆兴元年天申节，率群臣诣德寿宫上寿，议者以钦宗服除当举乐，事下礼曹。黄中复奏曰："臣事君，犹子事父也。《春秋》，贼未讨不书葬，以明臣子之责，况钦宗实未葬，而可遽作乐乎？"上韪其言，事遂寝。

《建炎以来朝野杂记》："故事，北使来朝，例锡花宴，如在大祀斋之中，则不用乐，辞见亦然，行之久矣。乾道三年，虏使来朝会庆节上寿，在亲郊散斋之内，陈正献公时以副枢兼参预，请令馆伴以礼谕之。而议者虑生事，多请权用乐者。李文简为吏部郎官，建言：'汉唐祀天地，散斋四日，致斋三日。我艺祖初郊亦然。自崇宁、大观法周礼，分祭天地，故前十日受誓戒。今既合祭，宜复汉唐及本朝旧制，庶几两得。'上颇难之。陈公又奏：'必不得己，则上寿之日设乐，而宣旨罢之。及宴使客，然後复用，庶几事天之诚，得以自尽，而所以礼使人者亦不为薄，自当悦服矣。'上可其奏，且曰：'宴殿虽进御酒，亦毋用乐，唯於使人乃用之耳。'诸公顾以为紫宸上寿，乃使客之礼，固执前议。陈公又不可，独奏言曰：'適奉诏旨，有以见圣学高明，过古帝王远甚！臣敢不奉诏。然犹窃谓更当先令馆伴以初议谕使人，再三不从，乃从今诏，则於礼为尽，而彼亦无词，不可遽鄙夷人而遂自为失礼以徇之也。'蒋子礼犹守前说，陈公争愈力，上顾陈公曰：'可。'即谕阁门行之。陈公退，复为奏曰：'彼初未尝必欲用乐，我乃望风希意，而自欲用之，彼必笑我以敌国之臣，而亏事天之礼，他时轻侮，何所不至？此尤不可不留圣虑。'上嘉纳焉。既而卒诏垂拱上寿止乐，正殿为北使权用。六年，生辰使当辞，复在亲郊散斋之内，赵温叔丞相时以起居舍人为馆伴使，面奏决不可用乐。上然之。十月癸酉，北使辞。先一日，上遣中使谕温叔云：'来日已决意不用乐，万一使人不顺，不知如何结末，请舍人更加思虑，来日五更奏来。'温叔复奏：'殿陛之上，怱怱行酒，使人决不能省会。万一省会，亦必不敢不顺。万一不顺，臣恭备员馆伴，当乞直前奏禀。乞宣谕使人，陛下寅畏上天，今既散斋，决不使乐。若使人必欲使乐，乞移此茶酒，就驿中管领。所谓结末，不过如此。"上纳用焉。或谓前郊，虏使之来极恭顺。上喜，思以异礼待之，故叶、魏二相皆主用乐之议。郑景望、刘文潜时为馆职，尝移书政府论之而不听也。至是用赵公之义，始去乐。论者韪之。








◇黎阳山赋

自魏都而南迈，迄洪川以休。想王旅之旌旄，望南路之遐修。御轻驾而西徂，过旧坞之高区。尔乃逾峻岭，超连冈，一登九息，遂臻其阳。南荫黄河，左覆金城，青坛承祀，高碑颂灵。珍木骈罗奋华扬荣。云兴风起，萧瑟清冷。延首南望，顾瞻旧乡。桑梓增敬，惨切怀伤。河源汨其东游，阳乌飘而南翔。睹众物之集华，退欣欣而乐康。（《文艺类聚》七）

良游未厌，白日潜晖。（《文选·谢叔源游西池诗》注）


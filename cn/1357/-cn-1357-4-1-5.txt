豢鳄


戏亦多术矣，胡为乎有取于鳄也？鳄之为物，身硕而多力，古即能为人患，故见之者避之惟恐不及，否则亦饵捕而诛之耳。乃不谓近人竟有豢之以为游戏之具者，岂非声色犬马之外之别开生面者哉？法兰西人有方姓者，生平雅好此物，前后所获，大小无虑数十百尾，铸铁柜蓄水以豢之，日哺以牛羊之属，鳄游泳其间，亦自忘其为囚也。柜巨且高，方梯而升，俯而瞰，日以为常。鳄趋而就哺，方以外，一切声音笑貌，绝无所闻见。久而久之，遂略辨语意，呼之使来，挥之使去，操纵惟方之命。于是乐不可支，日下水与群鳄相嬉狎。其下水时，亦不以火器随，惟手持短棍，聊以自卫而已。他人见之，莫不惴惴。而方独处之泰然。意且谓此外无以自娱也，宠之爱之，不啻视为第二性命云。

趼人氏曰：鳄，恶物也，性何以能驯？观此，岂鳄之能驯耶，殆以人习鳄之性，与之相近耳。虽然，戏亦多术矣，于此乌乎取？如曰好奇，则奇于此者未尝无有也。吾于是百思不得其解，仅谥之曰：甘与异类为伍而已。

又曰：昔年上海渔人网得一鳄，修约六尺余。时余从事沪南制造局，亲见局总办某观察出银饼四枚，购而纵诸江中。或议之曰：“是害人物，胡为而纵之？”余笑为之解曰：“今之纵盗殃民者从矣，何独于此而疑之？”






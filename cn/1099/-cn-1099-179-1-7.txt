○論振餘財以足國恤民疏 【 查究馬牛料草】

禮部題為振餘財以足國恤民事、臣聞孟軻氏曰、無政事則財用不足、今各馬牛羊等房倉塲草料嬴縮不會、耗費掊克、難謂有政事矣、臣嘗聞公卿耆舊人。人言同、遂以書問管倉尚書李瓚、瓚告曰、馬牛羊歲雖有增。亦有死損。若加查究。所增固不能補所損也顧今遣官查點。止空受一總數手本。更不復究實數增者日滋損者不減前後相襲。關給草料。遂至不可勝計。復據瓚查得弘治十七年給事中許天錫曾著實查過一番。豆料頓減一十八萬七百三十石四斗四升草束頓減三百四十七萬九千九百七十束、自弘治十七年迄今又二十餘年。若科道官親詣各房清查。但照見在馬牛羊數目關給草料。其巳死者即為開除。則一年山東河南北直隸百姓可省數十餘萬之費收貯在官。即可輳買水次支運之米。若下年免派。即可救各省災傷之民。是乃推養馬牛之餘以濟百姓。取虗數以為實用。足國恤民、並行不悖之道也、奉　聖諭責臣以大臣體國。有聞必獻。故不敢不言。伏乞　敕下該部、查弘治十七年、例差官著實施行、令不得止受總數手本、如常虗應故事、則為益不少矣、

皇明經世文編卷之一百七十七終








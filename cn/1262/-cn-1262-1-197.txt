郑鄤：

庶常武进郑鄤，大学士吴宗达之甥，恃天启中建言蔑视其舅。吴罢相抵舍，是日鄤俶装北上补官，不一晤。吴恚甚，揭其短于乌程，未发也。文文起入相，以同年荐之。乌程曰：「词林自有故事，万历己丑庶常蒋恬庵(孟育)终养，及起家，犹同后辈课馆，且欲外转，周砺斋(洪砥)谓以齿夙得留。今郑庶常不得违例也。」文起曰：「郑尝建言，与蒋恬庵不同。」亡何，嘉善钱相国(士升)及唐宗宪(世济)各恳乌程，许其题补。一日文起语乌程曰：「老先生不用郑庶常，彼善作文者。」乌程意沮。会许誉卿事败，文起忿曰：「一霞城败，行有继霞城起者。」乌程闻之，草揭示嘉善，同佥名。时淄川张至发其直，不之及。嘉善曰：「既不能荐，而又卖之，人其谓我何！」乌程独上，立下鄤狱，论诛死。乌程初无意陷郑鄤，衅由吴氏，而文起激之也。




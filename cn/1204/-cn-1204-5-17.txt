◎苏轼减字木兰花

东坡自钱塘被召，过京口，林子中作郡守，有宴会。座中妓出牒，郑容求落籍，高莹求从良，子中命呈牒东坡，坡索笔题减字木兰花於牒後云："郑庄好客。

容我楼前先堕帻。落笔生风。藉藉声名不负公。高山白早。莹骨柔肌那解老。从此南徐。良夜风清月满湖。"暗用"郑容落籍、高莹从良"八字於句端也。一作润守许仲远。［东皋杂录］


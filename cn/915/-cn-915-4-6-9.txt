◇大赦诏（四年正月丙寅）

朕托王公之上，涉道日寡，政失厥中，阴阳气隔，寇盗肆暴，庶狱弥繁，忧悴永叹，如疾首。《诗》云：「君子如祉，乱庶遄已。」三朝之会，朔旦立春，嘉与海内洗心自新。其赦天下。从甲寅赦令以来复秩属籍，三年正月已来还赎。其阎显、江京等知识婚姻禁锢，一原除之。务崇宽和，敬顺时令，遵典去苛，以称朕意。（《后汉·顺纪》）


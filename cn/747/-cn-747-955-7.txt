○对丹书判

〈甲以经多谬，乃自丹书碑使工镌刻，立於太学门外。其亲友（一作观友）摹写者日千馀人。两京尹以其聚众，笞之。诉称有故。〉

去圣久远，微言将绝，人用其私，各安所见。阙文不及，大义已乖，非有独见之明，谁解僻儒之患？甲总六艺，研精百氏，纰缪必考，朱紫斯分。既祖述於鲁儒，升我堂矣！自光扬於汉策，职尔之由。竹简之书，且或朽蠹；金碑之字，道兹镌刻。魏文《典论》，起列鸿都；扬子《元经》，虚传麟阁。观者如堵，且闻纸贵。将万古而不刊，於千两而何有？京尹之罚，其或病诸。既无索於杜季，庶息威於甯越。

李农夫


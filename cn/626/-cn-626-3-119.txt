吴去疾二首

【春日雨中示友人】

二月已过三月临，茅堂寂寥常雨阴。

梅花白白落已尽，杨柳青青浑未深。

何日新晴出山郭，及时行乐称春心。

应须载酒穷幽赏，烂醉扶肩过竹林。

【酬李卿】

李卿好客天下无，日日相过惟酒徒。

眼花耳热不复醉，瓶罄樽空还复酤。

去年解后留君第，七日疏狂淹客途。

近有新词来寄我，洒然清兴满江湖。


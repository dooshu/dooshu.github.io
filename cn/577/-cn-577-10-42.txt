望岳


西岳崚嶒一云危棱竦处尊，诸峰罗立一作列如一作似儿孙。安得仙人九节杖〔一〕，拄到玉女洗头盆〔二〕。车箱入谷无归一作回路〔三〕，箭栝晋作阁，一作阙通天有一门〔四〕。稍待西吴作秋风凉冷后，高寻白帝问真源〔五〕。

〔一〕九节杖：《刘根外传》：汉武帝登少室，见一女子以九节杖仰指日。《神仙传》：王遥有竹箧，长数寸。有一弟子姓钱，随遥数十年，未曾见开之。一夜，天雨晦冥，遥使钱以九节杖负此箧，将钱出，冒雨而行。遥及弟子，衣皆不湿。

〔二〕玉女：《诗含神雾》：华山上有明星玉女，手执玉浆。《集仙录》：玉女祠前有五石臼，号曰玉女洗头盆。

〔三〕车箱：《寰宇记》：车箱谷，一名车水涡，在华阴县西南二十五里，深不可测。祈雨者以石投之，其中有一鸟飞出，应时获雨。《西溪丛语》引柏谷。柏谷在弘农县，亦无车箱之名。 入谷：《水经注》：自下庙历列柏，南行十一里，东回三里，至中祠。又西南出五里，至南祠。从北南入谷七里，又届一祠，出一里，至天井。

〔四〕箭栝：《韩子》：秦昭王令工施钩梯而上华山，以松柏之心为博箭，长八尺，棋长八寸。而勒之曰：“昭王尝与天神博于此。”姚宽云：“凤翔岐山。俗呼为箭筈岭，亦与华山无与。”通天：《水经注》：华山中路名天井，才容人行，迂回顿曲而上，可高六丈余。山上有微涓细水，流入井中，亦不沾人。出井望空，视明如在室窥窗也。

〔五〕白帝：《洞天记》：华山名太极，总仙之天，即少昊为白帝，治西岳。




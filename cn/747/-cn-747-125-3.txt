○授高丽国王王昭开府仪同三司检校太尉制

姬旦分疆，肃慎列明堂之位；武王尊德，朝鲜受箕子之封。矧乃代守东藩，材称闲世，袭衣冠而奉正朔，瞻象魏以走梯航，推诚远慕於华风，重译来朝於兴运。嘉乃丕绩，宜覃懋恩。特进检校太尉使持节元菟州都督大义国节度使上柱国高丽国王王昭，地控辰韩，风行日域，命氏本神仙之族，炳灵分象纬之精。为仁自契於太平，既观繇已，述职罔殊於诸夏，来奉充庭。朕嗣守鸿图，方崇王道。礼乐征伐之柄，尽出眇躬；山河带砺之盟，思传不朽。但遵声教，岂限遐遥？俾光焘土之封，更假自天之宠。

於戏！仪同三事，无先开府之尊；冠耸四梁，愈见上公之贵。琢苍玉为尔，饰丰貂为尔冠，用报好音，且彰柔远。尔其仰宣朝命，下慰州民。泛济水为恩波，还同在藻；指家山於缑岭，免咏式微。永为属国之宾，无阙外臣之礼。可授开府仪同三司检校太尉、依前使持节元菟州诸军事行元菟州都督充大义军使高丽国王，勋如故。


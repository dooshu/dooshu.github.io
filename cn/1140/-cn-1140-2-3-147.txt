董玉虬侍御邸斋作墨竹布障

辟园恨不逾十笏种竹恨不高千寻戏取氷绢写寒玉茅堂白日如青林葛陂龙杖那在手柯亭笛材少知音与君醉向此中卧梦到江南秋水深

奉荅龚芝麓中丞京邸夜宴酒间枉赠长句【同鹤田孽子仲调翼苍五崖园次】

高堂萧爽如山楼华灯清夜罗庶羞词人良会半耆旧游子後来居上头谓我间关成远客素心促席相劝酬紫駞作羮金盘脍吴歈楚舞扬轻讴啁啾丝竹四坐静今夕何夕消百忧主人爱才天下少衆中见许文词好执卷摩娑语未停长篇挥洒疾如扫粤峤吴山梦杳冥望远伤离思潦倒共惊落笔独波澜顾我中年已衰槁江湖十载违金阙麋鹿闲心忆岩穴旧游郎署各飘零新贵逢迎惭老拙先生痛饮惜清懽午夜鸡鸣兴未阑天下英雄还几辈笑看落月低檐端


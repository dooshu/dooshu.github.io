○进雕赋表

臣甫言：臣之近代陵夷，公侯之贵磨灭，鼎铭之勋，不复照耀於明时。自先君恕、预以降，奉儒守官，未坠素业矣。亡祖故尚书膳部员外郎先臣审言，修文於中宗之朝，高视於藏书之府，故天下学士，到於今而师之。臣幸赖先臣绪业，自七岁所缀诗笔，向四十载矣，约千有馀篇。今贾、马之徒，得排金门、上玉堂者甚众矣。惟臣衣不盖体，常寄食於人，奔走不暇，只恐转死沟壑，安敢望仕进乎？伏惟明主哀怜之。倘使执先祖之故事，拔泥涂之久辱，则臣之述作，虽不足以鼓吹六经，先鸣数子，至於沈郁顿挫、随时敏捷，而扬雄、枚皋之流，庶可跋及也。有臣如此，陛下其舍诸？伏惟明主哀怜之，无令役役便至於衰老也。臣甫诚惶诚恐，顿首顿首，死罪死罪。臣以为雕者，鸷鸟之殊特，搏击而不可当，岂但壮观於旌门，发狂於原隰？引以为类，是大臣正色立朝之义也。臣窃重其有英雄之姿，故作此赋，实望以此达於圣聪耳。不揆芜浅，谨投延恩匦进表献赋以闻，谨言。


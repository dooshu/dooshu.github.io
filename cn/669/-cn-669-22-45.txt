83　朱熹高弟方伯謩論老子　老子之言蓋有所激　釋氏立志堅決吾亦有取


方伯謩，文公高弟也。其言曰：「老子之言，蓋有所激者。生於衰周，不得不然。世或黜之，以爲申、韓慘刻，原於道德，亦過矣。」又曰：「釋氏，固夷也，至於立志堅決，吾亦有取焉。」似與師説背馳。

【何云】此荆公莊周論之唾餘也。

【又云】朱子與黄直卿手畢曰：「伯謩不幸，未去時亦安静明了，但可惜後來一向廢學，身後但有詩數篇耳。」則方之所造可見。其安静明了，或得之二氏者也。王氏目爲高弟，蓋據放翁所作墓誌而云。此條亦具載墓誌中。伯謩，名士繇，一名伯休，莆田人，移居依朱子於建陽。

【元圻案】何注「一名伯休」四字，從閻本增。〇東坡韓非論云：「太史公曰：『申子卑卑，施於名實。韓非引繩墨，切事情，明是非，其慘覈少恩，皆原於道德之意。』嘗讀而思之，事固有不相謀而相感者，莊、老之後，其禍爲申、韓。」〇陸放翁方伯謩墓誌，見渭南集三十六。






63　朱子釋儉德避難


儉德避難，朱子本義謂「收斂其德，不形於外」。【原注】申屠蟠以之。

【全云】原注是正文。

【元圻案】後漢書申屠蟠傳：「蟠字子龍，陳留外黄人。先是，范滂等非訐朝政，自公卿以下皆折節下之。太學生争慕其風，以爲文學將興，處士復用。蟠獨歎曰：『昔戰國之世，處士横議，列國之王〔一〕，至爲擁篲先驅，卒有阬儒焚書之禍，今之謂矣。』乃絶迹於梁、碭之間，因樹爲屋，自同傭人。居二年，滂等果罹黨錮〔二〕，蟠確然免於疑論。」

〔一〕「王」，原作「主」；「錮」，原作「禍」，皆據中華本後漢書卷五三申屠蟠傳改。

〔二〕「王」，原作「主」；「錮」，原作「禍」，皆據中華本後漢書卷五三申屠蟠傳改。






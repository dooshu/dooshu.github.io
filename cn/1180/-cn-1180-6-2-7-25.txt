答河漕刘百川言开胶河


胶河之可开，凡有心于国家者皆知之。独贵乡人以为不便，皆私己之言也。读大疏，具见忘私徇国之忠，已奉旨允行。

又承教，凤竹公肯身任之，尤为难得。今即以属之。渐庵亦曾有书云：“开泇口，不若疏胶河。”故宜与之会同，且委用属吏，量派夫役，亦必借其力以共济也。至于一应疏凿事宜，及工费多寡，俱俟凤竹公亲履其地，次第条奏。其河道官属钱粮，俱不必与之干涉，以破其弃河不治之说，庶浮言不能兴，大事可就也。






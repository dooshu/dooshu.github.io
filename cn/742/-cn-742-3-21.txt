二十一


○墓志铭（二）

【鸿胪寺序班封兵部武库司主事丹阳荆公墓志铭】

丹阳之北七十里为黄塘村，有荆氏祠堂，子孙累千人，丧葬祭享，必合其族于祠下。有以鸿胪寺序班封奉直大夫、兵部武库司主事葬金坛之麦穗街者，为玄初公，族人所推为祠正者也。公讳文端，字肃之，玄初其别号。卒之岁得年八十有五。其以兵部主事封公者曰吾友实君，讳廷实，崇祯癸未进士。其先汉荆王贾也，以国为姓。元末祥十公徙居珥塘村，始为丹阳人。累传而水南居士讳辂，以次子考功郎光裕贵，封如其官，丹阳之荆始大。福建漳州府幕省吾公讳光祚，水南长子，于考功为兄，则公父也。

公繇诸生入太学，授官鸿胪，辄去职，家居以孝悌闻。先人资产，推其上腴以与仲叔二弟。仲早亡，子幼，公成就之，讫于举进士，而实君先是辛酉捷省闱，以经义知名。当是时，金沙、娄东负天下望，实君最早达，为共起者所推重，海内之士，赢粮徒步以趋金沙，门巷常满。其为实君所容接者，见公无不拜，公顾勿色喜，曰：“吾家自水南公以来，皆用退素为业，尔以经生骤致虚誉若此，可不戒哉！”已而实君栖迟累上，顾视同辈及后举者，皆食禄得显官，亲老矣，公乃慰之曰：“若以名德重天下，于我足矣，岂藉一第娱老人耶？”其雅趣如此。公为人强力任事，醇谨笃诚，性方严，寡言笑，不妄交与，好面折人之过，其中宽然长者也。轻财好施，见孤嫠穷饿者，倾囊橐，毁质剂，无几微德色。其为祠正也，每春秋时享，庀俎豆，省牲牵，具薪蒸，视涤濯，率群从子姓执笾祼献，不以年至为让，不以寒暑为解。祀毕，手料简酒肉，序列长幼。饮三行，顾视同坐诸老人曰：“吾族大，子弟数犯法，不可以无教令。”乃书二簿，明征其善否，召不率教者前，责之曰：“某年月日，以某事，应擿罚。”虽甚顽梗，若挞于市，无所容，退而相戒莫敢犯，恐使我公知也。一郡之人咸称其宗法。

公以己丑三月十八日卒，即以是年十一月十七日偕王宜人合葬。宜人王恭简公之孙，涉县令栗庵公之女，有家教，年七十有五，戊寅七月之三日卒。生四子：长廷献，仲廷聘，兵部主事，实君为叔子，而廷璧其季也。女一。诸孙十人，丙戌举人名子周者，廷璧出。于是实君以其状来乞铭。娄东吴伟业曰：

宗法之不行于天下久矣。自大夫不立家庙，世族弗设宗老，而长幼无所习，贤不肖无所劝。兵兴以来，谱牒散失，数传之后，将视其祖、父不知谁何之人，此可为叹息者也。余与实君交二十年，其间友朋摧折殆尽，或亲从凋落，或家门陷破，独于荆氏名高而德违其祸，仕晚而禄逮其亲，处于邑危民乱、抢攘流离之中，而能使门户晏然，名位通显，守先人之祠以教养子孙其祖宗之积厚使然欤？抑宗法之善足以致之欤？君子谓玄初公之处己也惠而勤，其教人也肃而宽，其事先也敬而有礼，是不可无铭。为之辞曰：

公生己丑世宗代，日月七纪天地坏，先朝逸老古遗爱。宜人辰当甲子再，又十有五禄不待。四子十孙福大来（叶），俊倬修传建远迈，夔皋及周后未艾。龟食其吉筮无害，后五千年铭石在。

【嘉议大夫按察司使江公墓志铭】

按察司使江公病且革，执余手流涕曰：“吾死不可不速葬，吾墓有寝室，将于此终焉，所以窆穸之易也。”言已哽咽哭，哭已复諈诿如前，余为失声长恸。其明日，公果舆疾载椑而行，越十有一日卒。先是公葬其原配张宜人，遂自草生圹志略。于是其子德祉、孙绍贤以庚寅六月十五日葬公八里桥之新阡，乃即公志略来乞铭。余泣曰：“公未死而欲见余文，既病而托余以死也，其何忍辞！”为序而铭焉。序曰：

江氏家世无为军，始祖聚，从高皇帝起兵，以功授昭信校尉，世袭浙江卫所百户。聚子亮，升千户，改太仓卫，进指挥佥事。亮生怀远将军宣，宣生指挥同知英。英生二子，长都，袭世爵；次山，则公王大父也。山生复亭公天然，始用文学显。复亭子五人，长御史亨泉公有源，而见泉公有功为第三子。见泉子亦五人，仲即公也。见泉以孝廉通判宝庆府，升云南弥勒州知州，谢病归。公始以乙卯举《春秋》第五人，壬戌成进士，选授刑部主事。升员外，改调兵部车驾司，进郎中，以忤榼削夺。先皇帝即位，起原官，擢肃州副使。丁外艰，服除，补广东岭西道，加参政，再迁江西按察司使，因署驿传事，以微文被谴归。公之族出及阅官次第得于自叙者如此。

公成进士，叔弟翀寰公昌世甲子举于乡。见泉公年八十，公兄弟五人，日击鲜奏酒，诸孙帣韛鞠跽上寿，里人荣之。其任岭南也，翀寰谒选，亦得广州一官，公兄弟老矣相爱也，仕宦得相依，里人又以为荣。此公之孝弟也。

其忤榼削夺也，族弟雍世者游长安，与里人某某作歌诗刺榼，事发骈斩，雍世独亡命得脱。逻者大索，踪迹且及公，祸不测，公正色无恐，卒以免。先皇帝初，诏用摧折诸臣，起家辄致津要，公仅循旧牒，需次一载，乃得备兵肃州。肃州为西凉绝域，人马逾陇者，道上绝水草且十日。公以清郎召用，弃掷万里外，于人情不能无少望，公处之晏如。在岭南日，沿海贾舶阑入货物为奸利，长吏坐而操其息以为常。公所辖非泛口，以飓作漂大舰数百，税之可得十馀万缗，公禁止勿上岸，曰：“庸知非洋寇耶？”此公之居身服官也。

公与给谏荆岩许公为同年，相得欢甚，里中人所称江、许者也。从江右归，给谏已前殁矣。余兄鲁冈初为孝廉，公尝奉诏以三品官得举所知，疏其名入荐，后鲁冈成进士，称廉能，世以公为知人。始余年七岁，读书公家塾识公，公即是年领乡荐。后三十年家居，公折辈行与余及鲁冈游，当是时同里中如余兄弟最称蹇落矣。公于他，虽甚薰赫未尝少降意。此公之居乡与交友也。

公五十外便绝房室，间好蒱博诸戏，里居十馀年，起第舍，斥园圃，穷日并夜，唯恐弗及。每一屋成，张乐置酒，无何，窗棂栏楣，移就别筑，浸寻撤瓦椽从之矣。公于子弟不欲有所付托，橐中装多为僮奴窃去，晚岁常苦贫，顾搜牢废箧，经营如故。人或劝止之，笑勿应。夫人生谋百年菟裘，常为算久远，避凶忌；公自以旦暮入地，手自料简下里诸物，可谓达生知命矣。生平嗜好，聊用遣放，嗟乎，其有不自得于中者耶！

公讳用世，字仲行，别号鼎寰。生于万历癸酉九月二十六日，卒于顺治庚寅六月初四日，年七十有八。原配张宜人，生于万历丙子二月二十日，卒于崇祯乙亥四月三十日，年六十。子二：长德祯，早殁；次德祉，国子生。孙男四：绍贤，府庠生，德祯出；绍祖、绍贵、绍显俱德祉出。初公以己丑八月先葬张宜人，侧室李氏祔焉。及公之葬也，去殁之日仅及旬耳。《公羊传》曰：“不及时而日，渴葬也；不及时而不日，慢葬也。过时而日，隐之也；过时而不日，谓之不能葬也。当时而不日，正也；当时而日，危不得葬也。”礼：大夫三月而葬，同位至。公其当时者欤？不及时者欤？余见六七年来，士大夫不告丧，不会葬，兵革杀礼，危不得葬者有之矣。其子孙或以卜兆请具丧三年矣，葬矣乎未可知也。夫过时而不日，则固已葬矣，《春秋》犹谓之不能葬，况过时而不葬者耶！公之预作终制，气绝便敛，敛讫便葬，子孙遵而行之，哭泣尽哀，送车数十乘，渴葬而得其正，可不谓之礼欤？吾故谨而日之也。铭曰：

吁嗟江公居此室！筮言协谋龟食墨，后五千年视铭石。

【封征仕郎翰林院检讨端阳孙公暨邹孺人合葬墓志铭】

余所知先达，如毗陵尚书孙文介公，以理学为名臣。伟业初以后进礼请见，会公病薨，不果，恨当吾世失之。庶几得公之子弟及门与闻公之道者，传其绪言馀论，则犹之乎见公也。乃今操笔而铭我端阳先生。

端阳文介弟之子，今检讨衣月馆丈之父也。孙氏家世临濠，明初有都督同知继达者，以赐第常州，遂为其郡人，称始祖。五传而为山西行太仆卿銮，与从叔益同举正德辛巳进士。太仆生洲，洲生臬，再世赠礼部尚书。臬生文介，讳慎行，为乙未进士第三人，以礼尚书事光、熹两朝，争李可灼红丸案，引《春秋》断狱，罹榼祸，几不免。端皇帝召至京，将用以相，遇疾薨，其事具国史。有弟曰北愚公，讳慎思，由明经授蓝山令，生三子，端阳先生其季也。初蓝山教授里中，与邹扩庵孝廉为执友。孝廉之子宪副涧宽公少从蓝山受经，既贵而两家通婚姻。当万历之季，毗陵世家推孙氏、邹氏。宪副用文章政术显，而端阳实为之婿，以此游叔父、外父间，修学行号知名。孙氏自太仆以清白起家，子孙产复中落，文介笃友爱，其刻廉类贫诸生。端阳虽宦家子，邹孺人于归，乃至不能谋一椽，就文介别业以居，攻苦食淡，耻以干谒进。年三十，始补博士弟子员。家贫乏绝，间出未归，邹孺人不肯从亲戚假贷，炊烟中断者久之。先生还，喜而叹曰：“真吾妇也！”

文介家居讲学，先生早有闻于止躬慎独之训，其所辨曰义利，所重曰尽伦。文介以尽伦为止至善，尝著《困思抄》一书，其首章曰：“文王以仁孝敬慈信为能止，故曰圣人人伦之至，伦尽则道尽，斯以谓之实学。”先生服膺弗敢忘。晚年，郡太守会诸生论经义于传是书院，先生拱而言曰：“学以明伦为本，不则从事口耳与高谈性命，非俗学即伪学也。”坐者皆为耸听。呜呼！文介之争红丸也，深有感于两宫慈孝无间，而在朝窥菀枯、分水火，以致不能调护起居，可谓不敬，故援经义以垂戒人臣，其说本乎正心诚意，要诸尽伦而止，岂有一毫是非轻重于其间哉！先生于三十年之后，重为举扬大指，良以见先臣居官立朝，为君父持论者在此，其平日修身力行，为子弟诵说者亦在此，然后文介一念笃诚，不与党论异同者，始明白于天下。后之读三案者，知国是不知有家学，非先生之言莫得而征也，可弗识欤？

先生少失父，事蒋孺人以孝闻。自伤孤露，非科第不足娱侍寡母，乃益镞砺于所业，五子俾各通一经，讲论逾夜分乃罢。数奇，不得志于有司，衣月贵后，犹两应省闱试，治经生言不少衰。既覃恩受貤封，益小心谨畏，取文介公之学躬行实践之，于义利之辨，守之甚严。一意绝交游造请，台使者行式庐礼，谢弗见。抚伯兄两孙如己出，教养之俾皆有成就。族人之婚丧不能举者，倾囊橐以行赒救，或其人有非义干犯者，弗与校也。性和易庄敬，夙兴夜寐，终其身不见有惰容。修太仆公遗宅以仰崇堂构，于舍后辟一圃，颜其堂曰“宁远”，取《语录》大义题诸墙壁，曰：“吾以观心养性焉。”善弈棋，然亦非所好，惟酷嗜行楷书，能得文介笔法，尝少抄《阴符》《道德经》，指其中曰：“此与《中庸》之论未发者合。”有异泉瀵涌于圃中，作亭其上，题曰“丹泉”，自为文记之。笑曰：“人以我为好道征，不知此吾儒仁知动静所发端也。”其笃志醇正，始终不贰若此。

邹孺人知诗书，娴内训，婉嫕能得其姑心。蒋孺人临革，惓惓于贤且孝，躬操作，佐烝尝，俭素撙节之操，虽贵弗改。其遇亲旧也以恩，其教子女及诸妇也以礼，其戒饬傔从也以法，凡助先生成德者功居多。中年忧劳子女，颇善病。晚境渐康适矣，然每闻衣月办严入都也，疾复作，其归也良已，以此衣月不乐居京师。同辈及门下士多至显官，而衣月久之不调，凡皆以亲故也。

先生讳艅，字季楫，端阳其别号。卒于丁未正月十三日，距其生庚子也，年六十有九。端阳者，著所生日也。孺人同年生，先一年卒。子五：长自式，丁亥进士，以其官封先生为征仕郎、翰林院检讨，而母孺人暨妻潘氏并受封，即衣月也，潘殁，继室以高氏；次自仪，其受婚，母氏之女兄也；自咸娶于瞿，自晟娶于陈，自箴娶于吴。仲、叔以贡需次选，而二季诸生。女七，所适多名族。诸子各有子，自冢适诸生贤以下共十有六，其可名者四：曰贤、曰绳、曰振、曰谋，馀未名也。孙女十有三，其行者二，馀许字未行也。曾孙男一，殇。衣月将以庚戌正月之九日，举襄事于龙荡之新阡，而因吾友邹𬣙士来请铭。𬣙士宪副之孙，孺人则其姑也，故请之尤力。

余论次孙氏，因以追维畴昔，当文介公之被召也，余奉谒于彰仪门之邸舍，既辞以疾，其殁也则从而哭之，越十六年，再至京师，则知同官中有衣月，为文介子孙，一见相劳苦。衣月时请外，不许，又请急，余知其为亲故耳，语之曰：“余实有老亲，乃不得已于此。君固宜其官者也，且两尊人岁方壮，即不得请，庸何忧？”衣月喟然曰：“先文介以尽伦之道教吾父，吾父以之教诸子。自式之忝此官也，戒以书曰：若惟弗坠忠孝，以从祖及外王父为之师。吾父之所期自式者，固不在乎一官也。今吾母善病而不去，吾岂能以官易吾亲哉！”余曰：“善。”为流涕而起。嗟乎！日月云迈，霜露不居，吾两人之蒙恩归里者，先后十有馀年，而罔极之痛，亦同致恨于终天矣。微𬣙士之言，余泪且潸然承夹，而铭又乌可以已乎！乃删取其状而系之以词曰：

宋有胡公，文定儒宗，犹子与子，籍溪五峰。我思先正，毗陵忠孝，有侄传家，克己守道。厥维初生，梦彼赤云，再世而昌，协于祥征。有汍者泉，取之以祭，贻尔子孙，源远弗替。尚书阡左，太仆茔东，一丘岿然，马鬛新封。我刻兹铭，其辞昭灼，庶几后生，绍修家学。

【中宪大夫太仆寺少卿泰掖徐公暨李恭人合葬墓志铭】

故太仆寺少卿徐公讳宪卿，字九亮，别号泰掖，娄之沙溪里人也。曾祖讳文炯，祖讳经，父为敬思公讳可久，嗣父为少恒公讳可大，同累赠中宪大夫如公官。敬思生三子，长讳荣，次即公也。公少受书于伯兄荣，经义文旨，皆出指授，其训公也如子，公事之也如父。荣材高，有声诸生间，已困踬不遇，而公宦达为名卿，经纪其兄家，有无必共，视其子如己出，故里中称孝谨者推徐氏。

公以己酉举于乡，癸丑成进士，丁嗣父忧。丙辰，起家授行人司行人，册封秦、益二藩，奉光庙登极诏往山右，凡三使皆称职。庚申，选授南京工科给事中，掌计典，寻管京营军务。丁卯，添注南京光禄寺少卿。三载考绩，始迁南京太仆寺少卿，驻滁州，视江南、北马政。又五年，致仕归。久之以病卒，年八十有二。

公为人醇正忠厚，椎少文，所居官好推荐天下贤者，其持论能依名节。仕宦二十年，常居不竞之地，同列皆尊用过之，在人情不无少望，公处之泊如也。以是履险而不婴其难，处𬭚而不屈其名，富厚宠荣而传述于士君子之口，以吾耳目所见，如公者盖未一二数焉。其以工给事在南也，逆榼初用事，而三案议起。公疏论红丸，以李可灼侍疾不谨，无论其叵测有不轨心，方士冀幸富贵，擅进金石药尝试至尊，按祖宗朝法，论死无赦。再奏内批诏狱二款，非所以示天下公，宜还内阁，下廷尉。语甚切，而朝议佥同。一疏则直斥忠贤，且罪状客氏及所用要人。是时朝右尚未敢颂言攻奄者，公首先摘发，遏其机牙，奸党皆侧目焉。主红丸者宗伯毗陵孙公，为用事者所帟龁，乃捃摭同议，合三案为成书，公疏在要典中，排击且日至。又为蜚语，造党录，诡托稗官小说者家，首福唐叶公、高邑赵公百二十馀人，公与焉。其先后公上封事及名在籍中者，率槛车胶致，都船之狱满，刺剟榜笞数千，旁引株逮遍天下。或为恫喝怵公者曰：“收至矣！盍一听我为谀疏颂德者，祸且解。”公曰：“我可始直而终佞耶？”不为动。嗟乎！公疏榼罪时，特以为当官而诤，职耳。其后赤车奔驰，深竟党与，即素号幸直者惴惴无人色，公长者，疑恇不挠，乃坐曹廊中，治文书自如，惟遣妻子归，曰：“行矣！无同祸。”留一童子守邸舍，日饮酒，幞被待急征，人以是服公大度，能慎所守也。

珰既败，公乃得累迁，官于滁，有城守功，又久不调，引告得请，论者惜之，以公老成遗直，未尝位交戟之内，备顾问为近臣。当白发奄奸，忠愤激切，其不与杨、左诸公同填牢户者，特毫发间耳。及召用摧抑诸贤，即徒中致位两府，至贵重矣，而公犹沿旧牒常调，予散署一卿，复以空文佐冏政。滁州大好山水，用优名贤诚有馀，顾视曹辈咸拜公孤，而白首仕宦，不获一入长安城，又辄罢去，然公亦浸病，不复关世事矣。公患风痹数年，治良已。甲申、乙酉间，疾遂甚，不起。尝对子弟道上恩，泫然流涕曰：“吾南中时，自分死逆奄手，乃得归骨乡里，复上先人丘陇者，纤毫皆先帝力也。行年八十，旦暮入地，顾不先驱蝼蚁，重见此等事哉！”噫，亦可哀矣！公配李恭人，事姑以孝，御下以仁。公废居，转物累积纤微，恭人佐之，所赢得过当，而教诸子醇谨无与比，损车骑，减服饰，谢遣交游，驯行孝友，闻乎郡国。惟公生平用功名始终，而世其笃行，垂示子孙，故远近皆传其家法。公有三子，长二阶，繇明经除永福县知县，娶于吕，再娶于吴；次三智，增例生，娶于黄，恭人出；次舒，邑庠生，娶于周，侧室孙氏出。孙八，二阶出者五：长景耀，次升耀，次晨耀，俱庠生；次星耀，次勖耀。三智出者三：长耀珽，庠生；次耀珂、耀琎。舒出者一：震耀。恭人以崇祯甲申五月二十五日卒，后四年，为顺治戊子闰四月一日，而公殁。公之子以某年月日奉公与恭人丧合葬于左字圩之新阡，为之铭曰：

贵勿极，官九卿；誉勿溢，称党人。拙近道，介近情，非矫讦，非浮沉。佚以病，劳以生，寿不辱，富不盈。昭令德，永永存。

【中宪大夫广东兵备副使王公畹仲墓志铭】

余同年进士，其在无锡者曰马公素修、唐公玉乳、钱公凝庵、王公畹仲、吴公永调，为五人。素修负夙名晚达，而唐公尤衰顿，凝庵仕宦不大进，永调用足疾引休，畹仲有弟曰每季，相继成进士，门第通显，伯仲皆少年，在同人中最为踔绝矣。已而素修殉节；唐公以病，钱公以兵，皆死；而畹仲任南韶宪副，闻寇难自经。余与每季遇于吴门，相向恸哭，无何每季亦死矣。今秋永调以书来为畹仲请铭，曰：“此五人者，惟吾在耳，是不可无见于君之文也。”余读之，不觉泫然流涕。嗟乎！二十年间，人事变灭，知交都尽，观于一邑，则海内可知矣；观于王氏一门，则他人可知矣。嗟乎！其何忍弗铭？

按状，公姓王氏，讳孙兰，字畹仲，别号雪肝，其先河东人也。十四世祖福，从建炎南渡，侨居吴之洞庭。其自洞庭迁无锡，则自十世祖信始。信以辟召官浙江盐运提举，生三子，其季曰忠良，公其后也。忠良生珩，珩季伯周，伯周生鹏，鹏生宙，宙生之柱，之柱生赠君我知，父子皆诸生，有志行。我知以次子孙蕙知县考满，恩赠文林郎，即每季也。

公为赠君仲子，少而颖异，父子兄弟间自为师友。甲子，举贤书，三上始第。选刑部主事，奉敕视江北狱，多平反。擢员外郎，出守成都，烦剧号难治。蜀府宗人以气渔食乡里，市人叫讙，操白棓逐之，且束苣燔其屋，公立而㧑曰：“宗人挠天子法，宜治。尔等小民爇王府，如三尺何！”皆敛手曰：“惟太守令。”当是时微公言几乱。居二年，奉赠公及太夫人讳归，服阕，起补绍兴守，岁大祲，设法赈救，所全活甚众。久之，以积劳擢广东南韶兵备副使。粤中承平久，军政不修，又以去京师远，督府骄蹇，用文法束其下，监司治一道兵，不得视虎符尺籍，粮糗铠仗，无所关预以为常。公视事，欲有所整饬，会瑶、僮反，誓师湟川，冒瘴疠，穿箐铣，薄其巢，殊有斩获，御史上其功报闻矣。寻楚警狎至，长沙、衡、永，蹂躏无坚城。韶境接比，戏下士不满百，公殚力捍圉，使十辈请兵，得羸卒七百人，复以他警一夜撤去。连州陷，乐昌、乳源、仁化自溃，韶吏民缒而逃，手剑当门不可止，城中空无人，公仰天叹曰：“事不可为矣！”再拜自缢死，嗟乎！以公必死之志，使有一月粮，率疲弱之卒千馀，登陴授甲，即力竭城陷，嚼齿骂贼而死，犹可无憾地下。乃公以一身蔽全粤，而督府委南韶啖贼，所呼百不应，人心瓦解，仓皇自缢，是公之死，不死于贼，死于督府也。

公死而贼不至，人有惜公者曰：“人臣之义，城存与存，城亡与亡，盍从容镇定，待贼至而死之未晚。”余曰：“不然。夫死者人之所难，未有不健于决，成于果，而败于犹豫者也。当京师初陷时，道路所传，以先帝为出狩。素修将自裁，客或止之曰：‘君父存亡不可知，而先致命，万一君存国复，可若何？’素修毅然就义不顾也。素修死，其同时稍濡忍者，一为贼得，即欲自引决且不能。彼夫封疆之吏，城陷苟免，其迟疑不早断，逡巡获罪者，往往犹是也。而今责南韶以伤勇，有是理欤？公之必死，其心则素修之心也；公之死不如素修，则地与事为之也。公无愧于心足矣，死之轻重，何足问哉！”

公配华宜人，家本巨族，能佐公以廉俭。方两亲继殁，公宦蜀在万里外，经营丧纪，皆宜人力也。嗜禅悦，好赈予，自奉简薄，宽和逮下，待庶出一如所生。公亡九年，家事益井井，教育婚嫁，具有成法。公生于万历己亥九月十二日，卒于崇祯癸未之十月，享年四十有五。宜人生于万历己亥九月三十日，卒于顺治壬辰之三月，享年五十有四。其孤仁灏等择日奉公与宜人之丧，合葬于徐陶泾之新阡。子六：长仁灏，县诸生，娶申氏，宜人出；次仁液，县诸生，娶马氏，侧室严氏出；仁溢、仁演未娶，俱侧室计氏出；仁渥、仁澍未聘，严氏出。女六：一适县庠生殷臣庚，卒；一适郡庠生侯其源；一适国子生杨世宪，卒；一字吴庠生刘履恒；一字胡永和，俱宜人出；一未字，计氏出。孙男一，仁灏出。为之铭曰：

大庾崭岩武溪水，蝮蛇纠蟠瘴母起。白虹烛天忠臣死，枫林青青魂归里。城郭蒿莱故宫毁，高坟岿然君有子。万里迎丧葬于此，后千百年视良史。








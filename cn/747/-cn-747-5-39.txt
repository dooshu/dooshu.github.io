○许魏徵逊位手诏

留侯名相，济北之志已高；疏传人师，东都之迹弥著。后进仰其遗烈，前策以为美谈，谅可以砥节砺行，化俗宏风者也。左光禄大夫侍中郑国公魏徵，器量沈敏，轨仪详正，文思优赡，学业该通。自参赞机衡，绸缪帏幄，知无不为，心力备尽，格言弗隐，正义日闻。一德载宣，四聪斯达，实赖嘉猷，用康治道。而深执谦损，志怀冲退，词诚恳切，良用怃然，杼轴於怀，屡移气序，而固陈丹款。义在难违。今使伸其雅志，以成厥美，可特进，封如故，仍知门下事，朝章国典。参议得失，自徒流以下罪，详事奏闻。其禄赐及国官防閤等，并同职事。


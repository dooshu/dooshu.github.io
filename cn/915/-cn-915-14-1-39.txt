◇诏延释昙迁（开皇七年）

皇帝敬问徐州昙迁法师，承修叙妙因，勤精道教，护持正法，利益无边，诚释氏之栋梁，即人伦之龙象也。深愿巡历所在，承风餐德，限以朝务，实怀虚想。当即来仪，以沃劳望。弟子之内，间解法相能转梵音者十人，并将入京，当与师崇建正法，刊定经典。且道法初兴，触途草创，弘奖建立，终藉通人。京邑之间，远近所凑，宣扬法事，为慧殊广，想振锡拂衣，勿辞劳也。寻望见师，不复多及。（《续高僧传》）


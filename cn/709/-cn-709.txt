古今谭概 - (明)冯梦龙


叙谭概

犹龙《谭概》成，梅子读未终卷，叹曰：“士君子得志，则见诸行事；不得志，则托诸空言。老氏云：谈言微中，可以解纷。然则谈何容易！不有学也，不足谈，不有识也，不能谈，不有胆也，不敢谈，不有牢骚郁积于中而无路发摅也，亦不欲谈。夫罗古今于掌上，寄《春秋》于舌端，美可以代舆人之诵，而刺亦不违乡校之公，此诚士君子不得志于时者之快事也！”犹龙曰：“不然。于不见夫鸜鹆乎？学语不成，亦足自娱。吾无学无识，且胆销而志冷矣！世何可深谈！谈其一二无害者，是谓概。”梅子曰：“有是哉？吾将以子之谈，概子之所未谈。”犹龙曰：“若是，是旌余罪也！”梅子笑曰，“何伤乎？君子不以言举人，圣朝宁以言罪人？知我罪我，吾直为子任之。”于是乎此书遂行于世。

古亭社弟梅之熉惠连述







题《古今笑》

韵社诸兄弟抑郁无聊，不堪复读《离骚》，计唯一笑足以自娱，于是争以笑尚，推社长子犹为笑宗焉。子犹固博物者，至稗编丛说，流览无不遍，凡挥麈而谈，杂以近闻，诸兄弟辄放声狂笑。粲风起而郁云开，夕鸟惊而寒鳞跃，山花为之遍放，林叶为之振落。日夕相聚，抚掌掀髯，不复知有南面王乐矣。一日野步既倦，散憩篱薄间，无可语，复纵谈笑。村塾中忽出腐儒贸贸而前，闻笑声也，揖而丐所以笑者。子犹无已，为举显浅一端，儒亦恍悟，划然长噱。余私与子犹曰：“笑能疗腐邪？”子犹曰：“固也。夫雷霆不能夺我之笑声，鬼神不能定我之笑局，混沌不能息我之笑机。眼孔小者，吾将笑之使大，心孔塞者，吾将笑之使达。方且破烦蠲忿，夷难解惑，岂特疗腐而已哉！”诸兄弟前曰：“吾兄无以笑为社中私，请辑一部鼓吹，以开当世之眉宇。”子犹曰：“可。”乃授简小青衣，无问杯余茶罢，有暇，辄疏所睹记，错综成帙，颜曰“古今笑”。不分古今，笑同也，分部三十六，笑不同也。笑同而一笑足满古今，笑不同而古今不足满一笑。倘天不摧，地不塌，方今方古，笑亦无穷，即以子犹为千秋笑宗，胡不可？世有三年不开口如杨子者，请先以一编为之疗腐。

韵社第五人题于萧林之碧泓







古今笑史序

予友石钟朱子，卓荦魁奇，性无杂嗜，惟嗜饮酒读书，饮中狂兴，可继七贤而八、八仙而九；书则其下酒物也。仲姜玉，季宫声，亦具饮癖，而量稍杀。皆好读书，读之不已，又从而笔削之，笔削之不已，又从而剞劂之。虑其间或有读而不快，快而不甚快着，是何异于旨酒既设，肴核杂陈，而忽有俗客冲筵，腐儒骂坐，使饮兴为中阻，不可谓非酒厄，势必扶而去之，以俟洗盏更酌：此古今笑之不得不删，删而不得不重谋剞劂也。人谓石钟昆季于此为读书计，乌知其为饮酒计乎？是编之辑，出于冯子犹龙，其初名为《谭概》，后人谓其网罗之事，尽属诙谐，求为正色而谈者，百不得一，名为谭概，而实则笑府，亦何浑朴其貌而艳冶其中乎？遂以《古今笑》易名，从时好也。噫！谈笑两端，固若是其异乎！吾谓谈锋一辍，笑柄不生，是谈为笑之母。无如世之善谈者寡，喜笑者众，咸谓以我之谈，博人之笑，是我为人役，苦在我而乐在人也。试问伶人演剧，座客观场，观场者乐乎？抑演剧者乐乎？同一书也，始名谭概，而问者寥寥，易名古今笑，而雅俗并嗜，购之唯恨不早，是人情畏谈而喜笑也明矣。不投以所喜，悬之国门，奚裨乎？石钟昆季，笔削既竣，而问序于予。予请所以命名者：“仍旧贯乎？从时尚乎？”石钟曰：“予酒人也，左手持蟹螯，右手持酒杯，无暇为晋人清谈，知有笑而已矣。但冯子犹龙之辑是编，述也，非作也；予虽稍有撙节，然不敢旁赘一词，又述其所述者也。述而不作，仍古史也，试增一词为《古今笑史》，能免蛇足之讥否乎？”予曰：“善，古不云乎：‘嬉笑怒骂，皆成文章。’是集非他皆古今绝妙文章，但去其怒骂者而已，命曰《笑史》，谁曰不宜？”

李渔







自叙

龙子犹曰：人但知天下事不认真做不得，而不知人心风俗皆以太认真而至于大坏。何以故？胥庭之世，摽枝野鹿，其人安所得真而认之？尧、舜无所用其让，汤、武无所用其争，孔、墨无所用其教，管、商无所用其术，苏、张无所用其辩，蹻、跖无所用其贼。知此，虽亿万世而泰阶不欹可矣。后世凡认真者，无非认作一件美事。既有一美，便有一不美者为之对，而况所谓美者又未必真美乎！姑浅言之，即知富贵一节，锦褥飘花，本非实在，而每见世俗辈平心自反，庸碌犹人，才顶却进贤冠，便尔面目顿改，肺肠俱变，谄夫媚子又从而逢其不德。此无他，彼自以为真富贵，而旁观者亦遂以彼为真富贵，孰知荧光石火，不足当高人之一笑也。一笑而富贵假，而骄吝忮求之路绝；一笑而功名假，而贪妒毁誉之路绝；一笑而道德亦假，而标榜倡狂之路绝；推之一笑而子孙眷属亦假，而经营顾虑之路绝；一笑而山河大地皆假，而背叛侵凌之路绝。即挽末世而胥庭之，何不可哉，则又安见夫认真之必是，而取笑之必非乎？非谓认真不如取笑也，古今来原无真可认也。无真可认，吾但有笑而已矣。无真可认而强欲认真，吾益有笑而已矣。野菌有异种，曰“笑矣乎”，误食者辄笑不止，人以为毒。吾愿人人得笑矣乎而食之，大家笑过日子，岂不太平无事亿万世？于是乎集《古今笑》三十六卷。

庚申春朝书于墨憨斋








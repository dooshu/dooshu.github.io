○五色卿云赋（以题为韵）

惟皇建极兮，宪章前古，於穆文明兮，保乂寰宇。御时得一兮，临人以五，法天无私兮，承天之祜。至矣哉！众兆融朗，山川出云，叶千年之休裕，垂五色之氤氲。萧索离披，状虹辉之贯日；徘徊摇曳，疑鼎气之歊汾。散作霞彩，聚成锦文。菲腾华於触石，信呈瑞於明君。其静也专，其动也直。既无散漫，亦无消息。远而可视，高未能逼。乘轻吹之霏微，映朝阳而翕赩。禀造化之元气，挺自然之奇色。英倏倏也，祗可以理求；纷溶溶兮，固难乎智测。若雾非雾，有始有极。转空不待於扶摇，动日岂资於羽冀。有道斯见，无德匪呈。庶物皆睹，应天之卿。体鹄振而超越，候龙吟而化成。则需为大矣，可谓乎元亨利贞。

李宏（皇太子宏）


公刘

六章，章十句


首章讲：召康公述公刘之事，以戒成王。曰：国以民为本，治国以安民为先。今王抚有一统矣，其未知尔公刘之厚民乎！





笃公刘，匪居匪康。

笃，厚也。公刘，后稷曾孙。康，安也。厚哉，公刘之于民也！其在西戎，念民生之未安，慨国势之不振，而夙兴夜寐，不敢宁居焉。





乃埸乃疆，乃积乃仓。

埸、疆，皆是田畔。积，露积。仓，贮谷者。以农者国之本，食者民之天也，乃埸乃疆，以治其田畴；乃积乃仓，以实其仓廪。





乃裹糇粮，于槖于囊，思辑用光。

裹，包也。糇、粮，皆食也。有底曰囊，无底曰槖。辑，和也。光，光显。既富且强矣，于是裹其糇粮于彼槖囊之中，而将为迁都之举焉。盖以人民不和，则国势不大。与戎狄杂处，非所以和民而光国也。其欲迁都也，思以辑和其民人，而光显其国家耳。





弓矢斯张，干戈戚扬，爰方启行。

张，是开。戚，是斧。扬，是钺。方，始也。启行，进迁于豳。故当糇粮之既备，乃张弓矢，备干戈，载戚扬，爰始启行而迁都于豳焉。是公刘之迁都，莫非为思辑用光计也，何其厚于民哉！

二章讲：





笃公刘，于胥斯原。既庶既繁，既顺乃宣，而无永叹。

胥，相也。原，是广平之地。顺，得所上也。宣，居之遍也。叹，故旧之思。厚哉，公刘之于民也！当自戎至豳之日，为相土以居之举，但见其胥斯原也。适睹从迁之众，既庶既繁，既顺乃宣，皆有乐土之安，而无思旧之叹矣。





陟则在巘，复降在原。

巘，山顶。原，山下。公刘于是陟则在巘，于以察其势之所自；复降在原，于以审其势之所止。而豳原之形势，可以为定都立国之所者，已领略其大概也已。





何以舟之？维玉及瑶，鞞琫容刀。

舟，作带说。瑶，玉属。琫，刀上饰。容刀，容饰之刀。当时上下山原之间，必有所佩之饰，而果何以舟之乎？见其有维玉及瑶以比德也，有鞞琫容刀以周防也。即一时所佩，而立国之文德武功，亦略睹于此矣。夫以如是之佩服，而亲如是之劳苦，无非为思辑用光计耳，何其厚于民哉！

三章讲：相土既定，营建斯举。





笃公刘，逝彼百泉，瞻彼溥原。

逝，往也。瞻，视也。溥，大也。厚哉，公刘之于民也！以为都邑之大势，虽云既定，而邑居之形胜不可不详也。故广原在百泉之侧也，则逝百泉以望广原，而在下之形胜得矣。





乃陟南冈，乃觏于京。

陟，是升。京，高丘。在高丘、南冈之下也，则陟南冈以觏高丘，而在上之形胜得矣。





京师之野，于时处处，于时庐旅，

高丘而为众所聚曰京师。时，是也。处处，居室。庐，是舍。旅，是宾旅。但见此京师之野，实为都会之区。于是营夫处处之宅，以为宴息之地；于是营夫庐旅之宅，以为送迎之地。





于时言言，于时语语。

直言曰言。论难曰语。于是营夫言言之宅，以为涣发之地；于是营夫语语之宅，以为论难之地。而建国之规模，盖已极综理之周矣。夫以公刘之营建如此，莫非为思辑用光计耳，何其厚于民哉！

四章讲：营建既周，落成斯举。





笃公刘，于京斯依。

依，安也。厚哉，公刘之为民也！向当相土营度，既任其劳矣，今则宫室既成，而安然在京焉。





跄跄济济，俾筵俾几，既登乃依。

跄跄济济，自群臣有威仪言。俾筵，使人酒食。几，为凭者。登，即筵。依，依几。但见燕饮以落成，而群臣之来与燕者跄跄济济，然动皆有仪。使人设筵，则既登乃筵矣；使人授几，则乃依斯几矣。





乃造其曹，执豕于牢，酌之用匏。

曹，是群牧之处。牢，是畜豕之处。酌，酌酒。匏，以匏为爵。燕必有殽也，乃造于曹而执于牢，无有珍羞，何其俭耶！酌必有器也，酌之所资以匏为之，无有异器，何其质耶！





食之饮之，君之宗之。

食，食殽。饮，饮酒。君，统异姓。宗，统同姓。于焉食之饮之，而上下之情意洽矣。然恩洽者易至于无别，则以统异姓而为之君焉，以统同姓而为之宗焉。情之所在，又有分以维之。是以一落成之燕，而恩义为之兼尽也。思辑用光之计，至是亦渐有成绪矣，何其厚于民哉！

五章讲：邑居既定，疆理斯行。





笃公刘，既溥既长。

溥，是广。厚哉，公刘之于民也！当芟夷恳辟之余，土地则既溥而且长矣。





既景乃冈，相其阴阳，观其流泉。

景，考日影。冈，登高山。相，视也。阴阳，向背寒暖之宜。流泉，水泉灌溉之利。由是考日景以正田之四方，复登高以望田之形势。盖以物性有寒暑之异宜，故景之以相阴阳焉，使向背之不失也。水势有高下之异向，故冈之以观其流泉焉，使灌溉之有利也。





其军三单，度其隰原，彻田为粮。

三单，此是大国三军之数。度，旧里度。彻，均也。粮，税也。有田必有赋也，则寓兵于农，计井出军，而三单之制立矣。何尝尽民以为兵耶？有田必有税也，则度其隰原，彻田为粮，而九一之制行矣。何尝竭民之财而取之耶？





度其夕阳，豳居允荒。

地幽暗，至夕始见日，故曰夕阳。允，是信。荒，是大。然居民众多，其田不足以授之也，于是又度山西之田以广之。凡所以辨土宜、定赋税者，无不为之计也。但见无一地而非民之所耕，则无一地而非民之所处，而豳人之居于是益大矣。夫公刘之辨土授民，事无不周如此，其思辑用光之心可谓勤矣，何其厚于民哉！

末章讲：吾又自其始终而概言之。





笃公刘，于豳斯馆。涉渭为乱，取厉取锻。

馆，客舍。乱，是造舟为浮桥。厉，砺石。锻，是铁。厚哉，公刘之于民也！当裹粮始至之时，客馆于豳之际，以材木所以造宫室也，则涉渭为乱；以取之砺锻，所以成宫室也，则取厉取锻以成之。





止基乃理，爰众爰有。

止，定居也。理，疆理。众，人多。有，财足。但见既顺乃宣也，于京斯依也，而止基之事以定矣。既景乃冈也，度其夕阳也，而疆理之务亦周矣。夫定民居于先，则所以安之者有其道；授民田于后，则所以富之者有其方。由是民之居者，日益繁庶，视向之既庶既繁者为有加矣；日益富足，视向之乃积乃仓者为益盛矣。





夹其皇涧，溯其过涧。

夹，是居于水之两边。溯，是向。民既富庶，非京师之野所能容也。固有夹其皇涧，而相对以为居者；有溯其过涧，而相连以为居者。





止旅乃密，芮鞠之即。

止旅，是所居之众。鞠，是水外。即，是居。然止居之众日以益密，而皇过之地又不足以容之也，乃复即汭水之外而居之，而豳地日以益广矣，民之富庶何其盛哉！至是则民人以辑，国家以显，而公刘之心遂矣。非厚于民，何以能此乎？然则今日之民，固公刘所遗之民也，王当思所以厚之矣。






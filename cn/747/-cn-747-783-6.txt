○送兴平郑少府归上都觐省序

凡我东周之游，谁非君子之门吏。子之至也惠，群公之思，且惜其去之速。子有别墅，我为甘棠。富清溪翠竹，丰流莺密树。比而遐，幽而旷，美而不华，野而不陋。用厥群胜，甲於东溪。四月之节，其芳始茂。叶成清阴，花结朱实。中林惟箨，碧玉呈鲜。麦风之秋，与轻暑偕至。二三子春醪夏服，於是乎宜之。陟则在处，降则在舟。湍泠竹韵，合如箫管。时有山鸟，杂乎其间。群籁同音，俱以留客。而严城暮日，与林泉意殊。夺我当欢，趣子命驾。诸公以为他日过庭之问，次诗礼者，其惟吾党与东溪乎。属事徵词，实假会文之友。况吾子以言以立，可久可大。作者之意，不惟系《召南》之什，宜用《缁衣》之美副焉。


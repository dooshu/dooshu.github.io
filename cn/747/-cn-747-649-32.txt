○授元{艹与}（一作舆）等馀杭等州刺史制

敕：饶州刺史元{艹与}等：自天子至於侯甸、男邦，大小之势不同，子育黎元，其揆一也。是以郎官出宰百里，牧守入为三公，此所以前代称理也。近俗偷末，倒置是非，省寺以地望自高，郡县以势卑自劣。盘牙不解，稂莠不除，比比有之，患由此起。今馀杭、锺离、新安、顺政，三有财用，一邻戎狄，将有所授，每难其人。以{艹与}之理课甄明，以宏度之奏议详允，以元亮之学古从政，以公逵之守道立身，佥命为邦，庶可胜残而去杀矣。敬奉诏条，用慰茕独。可依前件。


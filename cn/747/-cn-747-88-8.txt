○立寿王杰为皇太弟知军国事诏

门下：朕幼荷丕构，夙夜不遑，盖以三百年之鸿基，十七圣之大业，守文重事，偃武贞期，惟惧冲人，不克负荷。果致干戈四处，寇盗连年，再省藩维，两违陵庙。上愧高祖太宗之缔构，下惭中外群后之匡扶，既积殷忧，俄成疾疹。而上天降祐，中道获痊，万乘还宫，六龙挽驾，御端门而肆赦，阅诸夏而骏奔，虽有愧中兴，而克全旧物。繄尔中外，方事报功，宁期瘥疾未瘳，尚婴沈痼，徒思勿药，讵报有徵，腠理是加，连绵莫疗。永惟八方之大，万务之殷，既不躬亲，固当拥滞。朕亲弟寿王杰，天资永悟，生禀温文，孝友通於神明，仁爱格於上下。必能体我忧惕，济我艰难，用叶和平，得就颐养。宜册为皇太弟，知军国政事。咨尔内外大臣，群方庶尹，悉宜听监国处分，尽心辅戴，宁国安人，酌燮从宜，同厎於理。布告天下，咸使闻知。


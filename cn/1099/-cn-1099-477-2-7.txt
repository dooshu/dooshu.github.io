○與白公祖 【 楚塩】

老公祖摠理全楚塩法、其所關係、非獨楚民蒙澤、葢國計之虛實、宗社之安危賴焉、夫兩淮之塩、雖行于各省直、其在河南不過汝寧一府、在江右全為閩廣浙私塩所侵、惟敝省地最廣、每歲解太倉者七十萬售邊鈔者四十萬、楚居六七矣、自治生未奉疏理、楚塩之貴、每小包或至一錢內外、或至二三錢、敝鄉無所止?帚怨也、惟自治生一抵維揚、而楚人之觖望生矣、自戊午九月以前、尚非疏理之塩、而熊經臺誤咎疏理、雖曰切責之過、然止謂不該賣至一錢、則每包多賣三分、積而筭之、每歲多賣民錢九十萬、何不為桑梓計如此、而治生回書、即以平賤相許、謂疏理之塩决無賣至一錢之理、果自戊午九月京掣以後、淮塩至楚七分猶賣不上、雖國計隱然可憂而敝鄉巳享賤塩之利矣、夫所謂賤者、葢自然而賤則可久若強之使賤便為徵貴之囮如乙卯不勒賣五分乎。水商虧本。褁足魚散。至丙辰丁巳便賣至二三錢一小包。地方之苦。不可殫述此亦勵之効矣。若疏理平賤其說多端。一為內商計本。餘銀既輕。引價又減。徵解掣摯諸浪費。一切洗盡。使之賣于水商。不至過邀月利。則水商之費本輕而取息微勢自不得不賤者。一也。一為京掣有期。則水商不得不急于求售。若不急于求售。轉眼京掣。便成停閣既欲急于求售。勢自不得不賤者二也。一為減斤增引。往者每引雖云五百七十斤。而每歲所行不過五單而止。今稍減斤重。多增引數淮南之塩。已有九小單。七大單。多則積于無用勢自不得不賤者三也。夫平賤既有根因是疏理之微勞也。徵賤巳有實事、是疏理之近騐也。率此而行。再過六年。舊引全銷。舊斤盡復。則淮南塩價。真是三兩二錢買塩五百七十斤。而五六分之價。可以立俟此疏理之遠效也。

皇明經世文編卷四百七十七終








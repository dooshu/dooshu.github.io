程公许　游仙二章范殿撰洁庵先生

风埃噎八表，涛澜浩无涯。

岧昆仑峰，高与星纬排。

真人抚元运，太虚以为家。

控辔下碧落，蜚步凌紫霞。

周览兴未已，归憩谁与偕。

乔松抚瑶瑟，偓佺荐琼花。

颦蹙睨尘世，腐鼠纷护拏。

迢遥五云佩，荡漾八月槎。我欲往从之，

层云不可阶。素心耿相照，

退发三朋斋。

程公许

程公许　游仙二章范殿撰洁庵先生

空山学仙子，幽独性成癖。

谁令一念差，失脚尘纲密。

随缘习泡影，隐思晓继夕。

了了三生梦，掣电了无迹。

岂不志远游，谁为傅羽翼。

抱关觇紫气，跪履问黄石。

静虑傥冥契，玄机讵难入。

缟发古仙公，遗世而独立。

惝恍如有遇，一言曰守一。

引臂许相从，长生吒珠籍。

程公许


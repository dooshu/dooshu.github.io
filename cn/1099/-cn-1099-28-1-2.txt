○請選擇衛所官員疏 【 衛所官員】

鎮守山西都督僉事李謙言欲嚴飭武備、莫若委任得人、則事無不舉、成國公朱勇、亦言比者各都司衛所、俱缺老成能幹之人掌事、多有托故、經年離職、不思在任、躬親撫卹整齊、軍伍逃亡愈多、虛費供億、臣詳勇等所言、宜行各處廵按監察御史按察司及總兵鎮守官、從公推選、每都司衛所掌印官各一人、及選老成能幹佐貳官二人、常留一人在任理事、專一整飭軍馬、繕修器械、完固城池、比較屯種、稽考勘合、勾軍之人、若有作弊、即須究問、軍器缺少、則依洪武永樂中舊例、有司支給物料成造、凡有調遣軍馬、須憑各委官員差調、如軍士缺少、器械不精、臨期誤事、悉治其罪、非有警急重務、不許輒差、仍以選定官員職名、徑自造冊回奏、又天下衛所、凡勾軍丁、須憑兵部勘合、在外衛所、則于都司填給、直隸衛所、皆兵部編與收用、本部俱無稽考、是以差去之人、肆情延緩、軍伍久缺、勘合無銷、宜將南北直隸衛所原發去勘合并底簿、今行此法然文移往返動經歲月也拘回五軍都督府收掌、各衛應取軍丁、皆赴府出給、嚴限拘銷、每至年終、則所給勘合、差去人名、造冊送部查理比較、庶革舊弊、


○苏子



（谨案，《隋志》道家，梁有《苏子》七卷，晋北中郎参军苏彦撰，亡。旧新《唐志》皆七卷，宋不著录。盖唐末复亡，群书引见尚多，绎其词，誉商、韩而诋孟子，亦各言其志也。然而误矣。《汉志》纵横家，别有《苏子》三十一篇，苏秦撰，王伯厚谓即鬼谷子，未审信否。近有为《鬼谷子》篇目考者，采《御览》等书，所引苏子三条，指为苏秦，则尤误。嘉庆丁丑岁冬十月。）



夫人生一世，若朝露之托于桐叶耳，其与几何？（《後汉·王符传》注，《艺文类聚》八十八，《初学记》二，六帖二，《御览》十二，《岁华纪丽》三。）



微生与妇人期，不来，水至，抱桥柱而死。（《艺文类聚》九引苏子，案苏秦语燕王有此，见战国策及史记，疑非苏彦，姑录之。）



南渠马脑，出于荒外，今冀州之土，曾未得其奇也。（《艺文类聚》八十四“土”一作“士”。）



兰以芳自烧，膏以肥自炳，翠以羽殃身，奉以珠破体。是以公孙贺得丞相而涕泣，而知满之有毁，朝之有莫也。（《北堂书钞》九十九，《御览》九百八十三。）



行务应规，步虑投矩。（《文选·陆机·长安有狭邪行注》）



蜀郡邓公，呼吸成雾。（《初学记》二，《御览》十五。）



天子坐九重之内，树塞其门，旒以翳明，衡以隐听，鸾以抑驰。（《御览》七十六。器案此文见淮南子主术篇。）



夫带方寸之印，拖（一作“施”）丈八之组，载貂之尾，建千丈之城，游五里之衢，走卒警<走毕>，叫呼而行，此诸侯之所谓荣华，时（一作“世”）俗之所谓富贵也。（《御览》四百七十，又九百二十四。）



不食八珍，何以知味之奇，不为文学，何以知世之资。（《御览》六百七）



立君臣，设尊卑，杜将渐，防未萌，莫过乎礼。哀王道，伤时政，莫过乎诗。导阴阳，示悔吝，莫过乎易。明善恶，著废兴，吐辞令，莫过乎春秋。量远近，赋九州，莫过乎尚书。和人情，动风俗，莫过乎乐。治刑名，审法术，莫过乎商韩。载百王，纪治乱，莫过乎史汉。孟轲之徒，溷淆其间，世人见其才易登，其意易过，于是家著一书，人书一法，雅人君子，投笔砚而高视。（《御览》六百八）



房丽者，赵之贤人，立东门之外，有行商车辖亡，丽告之，不悟，复更告，商人怒曰，吾辖自亡，何须汝告。惠加于己，而反怒之，吾欲比之草木，草木有心矣。（《御览》七百七十三）



象以牙丧身，不能去其白。薰以芳自烧，不能去其香。（《御览》九百八十三）

张湛

湛字处度，孝武时中书侍郎，累迁光禄勋，有《列子注》八卷。（案元魏亦有张湛，字子然，敦煌人，崔浩荐为中书侍郎，非即其人。）




○请定覆奏决囚奏

准贞观五年八月二十一日敕：“极刑虽令即决，仍三覆奏。在京五覆奏：决前三奏，次日两奏。惟犯恶逆者一覆奏。著於格令。”又准建中三年十一月十四日敕：“应决大辟罪在京者，宜令行决之司三覆奏：决前两次，决日一奏。”又谨案《断狱律》：“诸死罪囚，不得覆奏报下而决者，流二千里。即奏报应决者，听三日乃行刑。若限未满而行刑者，徒一年。”伏以人命至重，死不再生。近年以来，全不覆奏。或蒙赦宥，己被诛夷。伏乞敕下所司，应在京有犯极刑者，令决前、决日各一覆奏，听进止。有凶逆犯军令者，亦许临时一覆奏。应诸州府，乞别降敕指挥。


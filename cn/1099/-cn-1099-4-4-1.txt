○泉貨議 【 泉貨】

天下之物。以至無用。而權至有用者。泉貨是也。謂之泉者言其形。謂之貨者言其用。其制先有銅錢。後有楮幣。銅錢之制。自五帝三王。下更歷代。莫之有改。其為法最古。而楮幣之制。所謂關會交鈔者。又所以權錢。而行金。宋之末造也。之二物者。握之非有補于暖也。食之非有補於仙也。而先王以守財物。以御人事。而平天下。命之曰衡。於國家者。恆賴以為生民之大命。而不能以一日廢。一日或廢。則國家之命。幾乎息矣。故曰以至無用而權至有用者。泉貨是也。國朝因時制宜、此文亦元時作襲近代之法、一切用鈔、而錢盡廢不用、自中統至元鈔之行、且一百年、中更至大、雖嘗改法、然旋亦即復舊、乃自頃歲之中統交鈔重其貫陌、與至元寶鈔相等並行、京師復鑄元起沙漠本是陰類故宜用鈔不宜用錢用錢則國多故　聖祖初起亦制鈔法後卒不行?亦氣數使然也至正新錢、使配異代舊錢與二鈔兼用、其意殆將合古而達今、而不知適以起天下人心之疑夫中統本輕。至元本重。二鈔並行。即民必取重而棄輕鈔乃虗文。錢乃實器。錢鈔兼用則民必舍虗而取實故自變法以來。民間或爭用中統。或純用至元。好惡不常。以及近時。又皆絕不用二鈔。而惟錢之是用。可見錢便鈔不便矣而又京師鼓鑄尋廢。所鑄錢流布不甚廣於是民間所用者悉異代之舊錢矣嗟乎。二鈔者國家之所用。而民則以為棄物而弗之用舊錢者國家未嘗專以為用。而民爭相寶愛而用之。是天下之民。反操國家之柄。而國家之命。巳下制於民。泉貨之弊。莫此時為甚矣。詔旨屢飭、禁令愈嚴、民頑然相視、而弗之恤、而上之人、亦坐視其法之弊、舉無策以捄之、民情所至。如水就下。勢之趨嚮。不可復遏。是故善為天下者。因民之所利而利之。民以為利。上之人何故而不為。此言行省也今外宰相得承制行事、亦既審察民情、即江淛省府治鼓鑄、絫月之間、國用頗賴以資給、則其為效。固有不可誣者。然其所鑄兩當十大錢、止用于杭城、而不足以行遠、間有流布諸路者、抑亦易視之弗信、泉貨之弊自若也、愚竊以為今日鈔法。宜姑置弗問。而錢法當在所速講。錢法之議有二。一曰廣開鼓鑄。國家鑄大錢以權一時之急可耳久之未有通行者二曰罷鑄大錢考之史傳漢郡國皆得開鑄。而縣官往往即多銅山而鑄錢。唐亦即出銅所在置監。天下鑪九十有九。宋鑄錢總二十六監。而諸路所鑄。其數多寡各有差。其法皆為不可廢。賈誼所謂事有召禍而法有起姧。今令細民人操造幣之勢者此謂不可使民私鑄耳非謂官不當廣鑄也夫錢便於貿易。而銅不便于轉輸。轉輸不便。故即其所出而鼓鑄。貿易相便。故隨其所在而流布。此勢之必然、而國朝至大中、亦置江淮等六監、此可見鼓鑄之開當廣矣。自周景王楚莊王欲鑄大錢。其臣即以為非。漢之赤厂?久以一當五。王莽之大錢五十。蜀之直百。後周之當千。唐之乾元。後唐之永通。宋之熙寧。皆為當十大都一時苟且之為張商英言當十錢。自唐以來為害甚明。?大錢質輕而利重利重故盜鑄者多質輕故寶愛者少小錢費厚而利均費厚故盜鑄者少利均故貿易者平此亦勢之必然。故歷代大錢。皆旋踵而廢。而至大人錢。今亦存者無幾。此可見大錢之鑄當罷矣。由是言之。鼓鑄不可不開。而監局之置。不可不廣。大錢不可不罷。而小錢之鑄。不可不多。為今之計。無踰此者。且今江淛地大物眾。省府鼓鑄。固必仍舊。其浙東西江東閩中諸路宜各斟酌所在、分置監局、或一州二州。即為一罏。而凡所鑄錢必以漢五銖。唐開元。金大定。宋大觀。及今至正小錢為則。其大錢更不復鑄夫鼓鑄廣則造錢多而人易致小錢多則稱物均而人知貴易致則其用不匱。知貴則其行可久。推而放之。其法將偏諸天下而準。固不特江淛一省而巳。至于權銅有禁。尤當加嚴。宜如唐制佛像以鉛錫土木為之故事當唯鑑磬釘環鈕得用銅餘皆禁絕又民間所有銅。皆得入官。官為鼓鑄。除工本之費。更取其三而以七歸于民。而又鼓鑄之餘。關防嚴密。製作精緻。定其輕重而有度。平其出納而有常。如是則今日之錢。可流地上。異代之錢。將不銷自廢。夫伸國家之命、以復古之道、因民之利、以遂民之生、計宜無踰此者、上之人胡為而不亟行也、抑嘗因是復有其說、古者三幣。珠玉為上。黃金為中。白金為下後世或為二幣。秦制黃金以鎰為名。及銅錢是也。今誠使官民公私並得鑄黃金白金為錢金銀為錢前代未有其制惟外夷用之然當今黃金白銀為通幣則亦不湏範之為錢矣因其質之高下輕重而定價之貴賤多寡使與銅錢母子相權而行當亦無不可者。且今公私貿易。若干銅錢重不可致遠。率皆挾用二金。廢鈔用錢此元運將衰之徵籍使有司不明立之制而使之用公私之間。有不以之為用者乎。是則黃金白金為錢、與銅錢並行。亦所謂因其所利而利之者也。或者顧謂廢錢而用鈔。實祖宗之成憲。而于術數之說為有符今唯用錢。無乃稽之典章。驅之圖讖。有相乖違者乎。是不然。天下之法。雖聖人不能使之久而無弊。及其弊也。固未嘗無法以捄之。論而通之。存乎人焉耳。而可泥于拘孿之見。偏於尋常之論哉。記曰一弛一張。文武之道、夫弛而不張、張而不弛、要皆非先王之所以為天下者、弛之張之、與時宜之、斯為善矣、嗟乎、當今時事之急可言者眾矣。然孰有急于泉貨者。故述斯義、庶上之人得採擇焉、


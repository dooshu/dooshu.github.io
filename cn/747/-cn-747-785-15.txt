○为淮西宣慰使郑右丞祭颜太师文

维年月日，某使某官某，奉敕以清酌庶羞之奠，致祭於故颜太师赠司徒鲁公之灵。呜呼！天有晦明，人有理乱。当其厄运，则有盗臣。至乃凭宠肆凶，窃权构逆。蛇吞虎噬，择肉中州。天子思所以解将燎之焚，拯方割之垫。道开景命，销遏乱源。惟公道冠四朝，位先百辟。望安社稷，名动神。期以日照天临，风清雨涤。受命以出，视途如归。呜呼！肇有君父，孰如尧舜。臣惟共鲧，子亦朱均。禀而生，虽圣勿化。父不能得之於子，君不能得之於臣。矧夫祸乱之兴，盖乘中否。天之方稔，公若之何。独立虏庭，卒致君命。激昂大义，潜革寇心。全道为全，天年非夭。期颐非寿，得死为终。惟彼凶残，歼我明哲。罪均僭逆，怒发天人。否闭未通，郁翳兹久。上帝厌乱，忠臣应期。坐使鲸鲵，化为菹醢。庸非精爽，达於明神。幽赞元勋，昭苏宿愤。诏旌大节，追册上公。宠以饰终，礼惟加等。某肃将密命，敷播皇猷。慰拊痍伤，劳勉忠义。拜手天阙，躬承德音。命以觞牢，备兹俎豆。发於圣旨，斯谓馨香。公其降灵，歆我明德。尚飨。


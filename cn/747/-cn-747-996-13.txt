○大唐魏博节度别奏刘公故太原郭氏夫人墓志铭

夫人太原盛族，远祖因官迁居於大名，今为魏郡人也。三代祖并辕门上将，名冠古今，勋业俱高，不可具载。父君佐使宅亲事兵马使押衙，以亏裘饰身，文武不坠，守忠事上，信义居怀，可谓丈夫矣！夫人即押衙之长女也。以初笄而归於刘公，在家而令淑有闻，出嫁而四德克备。吁！上天难问，（阙一字）短不容，不幸以大中六年五月十二日，终於府元城县慕化坊之私宅也，享年廿五矣。呜呼！父母肠断，良人痛心，生死路殊，龟筮叶吉，以其年闰七月九日，迁柩於府西南五里贵乡县王赵村先茔。礼也。虑邱垄之更变，故刊贞石为铭。其词曰：

婉娩柔仪，言容和茂。妇德可观，进退可度。上天不均，掩同薤露。大魏西南，良玉瘗土。万古千秋，永扃幽户。


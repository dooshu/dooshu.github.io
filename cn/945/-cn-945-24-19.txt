代宰相谢赐重阳日琼林苑宴状

右臣伏蒙圣慈特就琼林苑赐宴者无射司辰登高届候万斯箱之庆方属有年三令节之游备存故事敢冀需云之泽曲推湛露之私此盖皇帝陛下大德庇民至仁育物当车书之无外因朝野之多娯谨颁令以授时爰示慈於式宴矧惟仙苑近在商郊灵沼始波动周雅跃鱼之咏高台在望揜南朝戱马之名爰偶嘉辰是陈良会大官先置极萐莆之珍羞飞盖相追迈龙山之游集矧复沾玉斚之余沥泛金菊之繁英绅组相辉笙丝迭奏听钧天之广乐怳疑梦寐之中预玄圃之胜游迥在风尘之外徒感恩而尽醉惭报德以无阶


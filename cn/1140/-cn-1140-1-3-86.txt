游石梁记

游天台而最者高则华顶奇则赤城石梁赤城距城西数里山色正殷崇墉复阙上下二岩若层城去此北五十里为石梁两崖堵立横片石长三寻广可盈咫龙首龟脊西北双磵飞来抵巨石合流争道万籁鍧砰崖石皆汹汹蠕动旁据昙华亭俯瞰梁下直泻千仞烟霏雾散殆絶髣髴循亭槛东下望之则飞梁冠云白虹数百道垂天而下矣双磵一出华顶一自桃源洞迳莲花桥撃石坎跃出如白鹤振裳如建瓴喷乳尤为奇絶余尝过匡庐开先寺观瀑布时浮山药公告余天台石梁今迟之二十年余而故人高使君培自台郡迁秩要余同游宾从六七人餐噏云雾是日将趋华顶会雨小憩周览左右因笑谓使君山游宜晴瀑游宜雨非雨其能漰湃噌吰尽泉之能事哉逝者如斯山梁如故吾与诸君子发在川之永叹藴濠上之遐观惝怳有得人百其情姑记之於石畔是夕宿方广寺旦日雨止乃去时康熙丁已十月朔


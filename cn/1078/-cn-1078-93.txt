别集卷三

钦定四库全书

东里别集卷三　　　　　明　杨士奇　撰奏对録

论初即位事宜

伏见自古人君即位之初中外军民其心未一但在朝廷处置得当则有备无患臣谨将见今合行事宜开具谨题请旨

一今皇上即位之初必须整肃军政以壮国威宜勅五府及兵部整理军马委官提督操练以备非常并勅各处总兵镇守官抚恤军民操练军马严谨守备遇草寇生发相机剿灭

一南京虽内有太监王贵通等外有襄城伯李隆在彼备御然系国家根本之地今当特赐勅谕使之谨愼关防操练军马以镇伏小人之心更须老成忠直之人与之一同计议事务臣切见南京户部尚书黄福老成忠直欲请勅令黄福就彼参赞军务仍勅王贵通李隆等凡一应事务俱与黄福计议停当然後施行庶几根本坚固事无踈失并勅南京内外衙门今後非奉勅旨不许擅自差人出外扰害军民

一淮安是南北要冲之地见有都指挥王瑜吴亮在彼提督漕运并镇守合无特颁勅谕令其抚恤军民操练军马严加守备

一江西湖广河南山东去年旱灾人民缺食虑恐无籍之徒啸聚为非不可不防合无分委文武大臣各一员前去镇守或一年或二年诸事平妥即取回京

一南京直隶缘江上下及北京直隶径抵南京缘河等处屡有强盗出没杀伤人命刼掠财物此等凶徒积久则势盛不可不早除南京等地方合无勅襄城伯李隆等差委的当廉干头目并公正御史缉捕北京等地方合无勅差锦衣卫指挥刘源马顺及公正御史分领的当官校缉捕务要盗贼屏息道路无虞

一北京城内外见有强盗抢刼合无勑锦衣卫及五城兵马司严督官校弓兵分廵地方严加缉捕但各地方今後人民有被抢刼者责有所归

一陕西甘肃寜夏及大同宣府开平缘边去处多缺马操备今卫拉特强盛恐此寇侵边欲请勅谕边将及守边头目凡缺马之处许於本处行太仆寺及苑马寺关用仍开数奏闻其西番等处进贡马匹除上等好马令进来京其中下等等马悉留边上给军骑操亦具数付进贡之人奏闻以凭给与马价

一卫喇特之寇既减阿噜台其势方盛至三四月草青之时或恐犯边不可不备其陕西见调在京操备官军合无令兵部同英国公成国公等一同计议发回各卫所操练遇有贼寇以便调用如马军无马者就北京太仆寺领去骑操

一云南极边之地蛮夷杂处最难驯服比闻总兵官黔国公沐晟年老多疾其弟都督同知沐昂见掌云南都司事去冬进马到京至今未去合无量加恩赏赐以勅谕令驰驿回还赞辅黔国公抚绥远夷镇靖边境

一陕西临洮都督佥事赵安系极边历练老成头目本官去年朝贡到京至今未回合无量加恩赏赐以勅谕令驰驿回还绥抚夷人谨守边方

一在京行事校尉多有在外假公营私挟制官府欺骗平人瞒昧朝廷如比先唐赛儿及汉庶人谋反行事官校明知其事不报及官员军民实有罪犯者皆得以财买免却将有讐平人妄揑其罪报官法司畏惧行事之势恐祸及已但系行事校尉报来者更不与之分辨只拷打招认以致平人负寃者多今锦衣卫提督行事者非一员行事校尉亦数百人合无止令一员公正指挥提督行事亦量减校尉庶使平人少寃

一官员冗滥虚糜俸禄者多其京官及在外方面官合无从吏部都察院考察其府州县及盐运司行太仆寺苑马寺仓库税课等杂职官合无令按察司廵按御史考察但有廉勤爱民者留老病闒茸贪酷者起送吏部

一各王府官多有缺员合无令吏部选有才学文行者除授前去尽心辅导庶俾各王遵守礼法

一近蒙恩诏寛恤军民其在京内外衙门正当上体朝廷钦恤之意凡事务从简省合无颁勅令内外各衙门将应合裁省事宜具奏取自上裁

一教坊司在外取来乐工甚多虚费钱粮无益於事合无量留供应外其余放还原籍与民一体当差请开经筵

伏惟皇上肇登宝位上以继承列圣下以统御万邦必明尧舜禹汤文武之道以兴唐虞三代之则宗社永安皇图永固天下蒙福永远太平然其根本在致力於圣学自古贤圣之君未有不学而能致治者也去年十月内宣宗皇帝御左顺门召臣士奇谕之曰明年春暖东宫出文华殿读书凡内外侍从俱用慎择贤良廉谨之臣臣士奇叩头对曰此国家第一事正维其时伏望皇上留心不幸宣宗皇帝上宾中外皆同哀戚之心臣未敢遽言然此事至重不敢久默伏望山陵毕日早开经筵以进圣学臣等深切惓惓之至谨具合行事宜陈奏伏惟采纳谨具奏闻

一自古人君成德必先於学未有不学而能成德者尚书曰王人求多闻时维建事学于古训乃有获经筵侍讲之官实为学之资今皇上进学养德当预择讲官必得问学贯通言行端正老成重厚识达大体者数人以共其职庶以上副先帝之意乞预命吏部礼部翰林院公同推举具名陈奏取自上裁如或其人学术不正立心行已素无善誉者不得滥预盖师友之臣即他日辅导之臣不可不谨择

一天子就学其事体与皇太子亲王不同乞先命礼部翰林院详定讲筵礼仪陈奏

一皇上圣德正在今日辅养本源书曰仆臣正厥后克正仆臣谀厥后自圣后德惟臣不德惟臣盖言仆臣贤否系君德重轻如此自古圣贤之君左右使令必用正人今皇上富於春秋凡起居出入一应随侍及使用之人皆宜选择行止端庄立心行已正当者使在左右庶不正之言不正之习悉皆屏远不得以上惑聪明此事关系最重伏望太皇太后陛下皇太后殿下皆留圣心为皇上慎选左右随侍及使用之人如或其人举动轻佻语言?慢立心行已不正者皆宜早去之若不早去随侍既久情意相洽不觉其非言听计从後来欲去其势难矣古语云与善人处如入芝兰之室与不善人处如入鲍鱼之肆盖言愼所渐染也此在常人尚须谨择何况天子之左右伏望太皇太后陛下皇太后殿下万万留意臣深受国恩无能补报惓惓愚忠不敢不尽伏乞采纳宗社生民万年太平之福

论激劝

伏闻旌一人之贤以励衆人之功者古帝王治天下之要道也切见南京户部尚书兼詹事黄福事太祖皇帝至今五十余年在朝老成惟此人最久清廉公直秉心端正上为国家下为生民中外之人皆知其贤近日已蒙圣旨令赞襄城伯机务南京系国家根本之地此人必能効诚又见浙江都指挥使许亨清廉公正老成忠厚一心为国恤军爱民浙江军民深所爱服伏望圣恩特赐陞赏二人以励衆人谨题请旨

辨方政被诬

蒙钦发下镇守大同太监郭敬题本二本奏总兵官都督方政专权等事臣看得所奏事件未知虚实盖方政自永乐宣德年间奉命率兵在外皆有功绩此人实是廉勤公正上能敬事朝廷下能抚恤军民衆所共知衆所共推岂有才到大同未及三月便有许多过失且闻郭敬在彼与曹俭通同为非专务贪利不理边备以致累次失机宣宗皇帝屡遣勅切责之仍不悛改且郭敬初闻朝廷命方政往大同总兵心已不喜曾亲来文渊阁对臣等极毁方政之短极夸曹俭之能臣等已料其到彼必然不合或致设计倾陷方政今已果然臣伏思於今边务紧急之时将臣可任用者朝廷当保全之欲请勅谕郭敬命其改过自新自今与方政协和办事又虑方政知郭敬奏其违法等件虚实未明必然心中趦趄若不写勅去释方政之疑令其如旧安心办事则官军窥觑必不听其号令有误边备为此今拟写勅稿二道封进谨题请旨

论北京军官俸粮

为北京军官俸粮事切见各官家下人口皆在北京居住其俸米俱於南京关支近闻多系各卫差人前去代关其代关之人又系浮荡无籍小人到於南京低价贱卖所卖之物就彼醉酒流荡狼籍费用及回北京散还各官十分之中仅得一二分亦有军官自因艰难将合得之俸低价转卖与人前去关支以救一时之急计其实俸十不得一以此朝廷官粮多为无籍小人浪费而军官之家不得实俸艰难甚多伏望特旨命户部会六部都察院等衙门堂上官公同计议从长设法处置庶几官粮不致虚费而军官皆得实俸公私两便谨题请旨

论勾补南北边军

为兵备事切见今差监察御史清军有以陕西山西山东河南北直隶之人起解南方极边补伍者有以两广四川贵州云南江西福建湖广浙江南直隶之人起解北方极边补役者彼此不服水土南方之人死於寒冻北方之人死於瘴疠且其卫所去本乡或万里或七八千里路远艰难盘纒不得接济在途逃死者多到卫者少长解之人往往被累非但获罪亦有艰难死於沟壑而不知者深为可悯况今西北二边急於防守而西北壮勇之人乃发南方甚是未当查得永乐十年二月初五日太宗皇帝圣旨北京人民有在各处充军今後事故来勾丁补役不要发去只就河间立一卫或一所都着就那里当军原卫军伍别着人补若在北京卫分当军的不动宣德二年三月初一日宣宗皇帝准兵部奏令云南四川两广福建湖广该勾军丁除逃军正身及已解军丁外其余留所在附近卫所带管食粮操备本年十二月十五日又准兵部奏今後一体存留收操缘海地方的也就留在那里卫所操备宣德三年四月二十一日又准兵部奏今江西贵州等布政司军丁该解辽东甘肃等处并山西等布政司军丁该解云南两广等处动经万里及七八千里者皆照例留附近卫所带管收操当军又奉圣旨腹里地方该勾的军离原卫二千里以里的还发去二千里以外的都留在附近卫所收操此皆祖宗成宪盖洪武中有犯罪死者恩宥免死不分南北发极边充军所以惩治有罪此太祖皇帝之仁也其後有罪者已死补役者皆非犯罪之人朝廷悯其远道艰难留於附近卫所操备此太宗皇帝宣宗皇帝之仁也陛下即位以来以陕西该解腹里山东河南大寜都司等处卫所军丁俱收发陕西靖虏卫又以广西缺军命发南方贵州云南广东广西四处该勾辽东等处军丁悉发广西都司属卫收操亦是仰体祖宗之仁近来该部执称原旧队伍难以改发此只是畏避文案繁劳而不思兵备之无实不念下人之艰苦近日兵部虽因清军御史之言奏请清出军丁暂发附近卫所带管收操缘南北俱有边境今俱少军若只於本处附近收用近边卫分缓急亦不得济臣等愚见今所急缺边军者欲乞除逃军外以山东山西河南陕西北直隶今後清出军丁各就所近发甘肃寜夏延安大同宣府永平辽东等处补伍云南两广贵州四川湖广江西福建浙江南京直隶今後清出军丁各就所近发四川云南贵州两广及边海卫所补伍皆就定其卫所发去待补足其缺之後再有清出者却於腹里卫所补伍如此则兵备有实下人不困臣谨陈愚见伏乞特命公侯伯之老成者及都督尚书侍郎都御史会议可否谨具奏闻伏候恩旨

论旌褒景东知府陶瓒等

为激劝事该兵部传奉圣旨陞授景东府知府陶瓒散官太中大夫资治少尹及褒封陶瓒祖母阿曩为太淑人令臣写勅施行此诚皇上旌忠报功之盛德臣窃闻自古帝王得驭夷狄之道者曰守在四夷曰以夷狄攻夷狄二者而已盖先以恩德结近边之夷则远外之夷为其所制势不能为患於边大抵蛮情顽犷劲悍必其同类制之则易为力今景东之胜盖出於此然其中有忠义之心愿奋力报国者正当厚恩待之以坚其良心其陶瓒及祖母阿曩率领头目已量功陞赏实授以职惟陶瓒以土官知府难陞职事并其祖母止授散官及封号臣等愚见欲乞圣恩皆给赐诰命及赐以对品之带各一使得永远宝藏庶感戴尤切而图报之诚益坚矣其木邦宣慰使罕盖法与祖母美罕板忠义报国之诚亦与陶瓒阿曩同兵部已请勑褒封赏齎奉圣旨令臣写勅臣愚见欲乞恩旨同陶瓒阿曩一体颁给庶於边夷有所激劝盖所费者约而所励者益多谨具题奏伏惟圣裁

论荒政

为预备事伏闻尧汤之世不免水旱之患而不闻尧汤之民至於甚艰难者盖预有备也凡古圣贤之君皆有预备之政我太祖高皇帝惓惓以生民为心凡於预备皆有定制洪武年间每县於四境设立四仓用官钞籴谷储贮其中又有近仓之处佥点大户看守以备荒年赈贷官籍其数敛散皆有定规又於县之各乡相地所宜开濬陂塘及修筑滨江近河损坏堤岸以备水旱耕农甚便皆万世之利自洪武以後有司杂务日繁前项便民之事率无暇及该部虽有行移亦皆视为文具是以一遇水旱饥荒民无所赖官无所措公私交窘只如去冬今春畿内郡县艰难可见况闻今南方官仓储谷十处九空甚者谷既全无仓亦不存皆乡之土豪大户侵盗私用却妄揑作死絶及逃亡人户借用虚立簿籍欺谩官府其原开陂塘亦多被土豪大户侵占有以为私已池塘养鱼者有陻塞为私田耕种者盖今此弊南方为甚虽闻间有完处亦是十中之一其实废弛者多其滨江近河污田堤岸岁久坍塌一遇水涨渰没田禾及闸坝蓄泄水利去处或有损坏皆为农患大抵亲民之官得人则百废举不得其人则百弊兴此固守令之责若养民之务风宪之臣皆所当问年来因循亦不及之此事虽然若缓其实关系甚切伏望圣仁特命该部行移各布政司按察司及直隶府州除近有灾伤去处暂且停止俟後来丰熟举行其见今丰熟去处悉令有司遵依洪武间旧制凡仓谷陂塘堤岸并要如旧整理仓有损坏者即於农闲时月用人修理谷有亏欠者除赦前外赦後有侵盗者根究明白悉令陪偿陪偿完足亦免其罪不许妄指无干之人搪塞若其侵盗证佐明白而不服陪偿者准土豪及盗用官粮论罪有司仍将旧有及陪偿实数开奏其陂塘堤岸亦令郡县凡有损坏悉於农闲用人修理有强占陂塘私用者犯在赦前亦免其罪即令退还不还者亦准土豪及盗官物论罪其退还陂塘及圩岸闸坝应修去处亦令有司开奏应修筑者以次用功完日具实奏闻仍乞令户部行各布政使司府州县除近被灾伤去处外凡今秋成丰稔之处府州县官於见有官钞官物照依时价两平支籴糓粟储以备荒免致临急仓惶失措年终将所籴实数奏闻郡县官考满给由令开报境内四仓储谷及任内修筑陂塘堤岸实数吏部仍行该部查理计其治绩以定殿最各按察司分廵官及直隶廵按御史所历州县并要取勘四仓实储谷数及陂塘堤岸有无损坏修理实绩岁终奏闻以凭查考如有仍前欺弊怠事者亦具奏罪之若所廵历之处仍前不问不理或所奏扶同不实从本衙门堂上正官纠劾奏闻庶几官有实积荒岁人民不至狼狈耕农无旱潦之虞祖宗恤民良法不为小人所坏臣等愚见如此未敢擅便乞命六部都察院大臣会议可否施行谨题请旨

论计议除授方面等官

昨日太监金英传奉圣旨今後除授方面官及府州正官若专用举保即是恩出於下还依洪武永乐年间例行钦此本官後又令臣计议臣伏思宣德七年以前其前项官员多不得人百姓受害钦奉宣宗皇帝勅旨布政司按察司官及知府知州得其人则民安非其人则民受害该部往往循资陞授不免贤否混淆自今布政司按察司官及知府知州有缺吏部行移在京三品以上官举保及布政司按察司堂上官连名举保必取廉公端厚识达大体能为国为民者吏部审其所保果当具名奏闻量授以职後犯赃罪并罚举者钦此以後凡所保者多得其人皇上临御以来悉遵先皇帝勅旨而行令各处方面官与府州正官十有八九得人停当所以百姓得安其间或十有一二举不得人却是保举之人审察不明亦或实是徇私为是该部不行纠举以致四品等官举保知县者十有三四举保不当然所保得当者还多自今举官之人亦已多知谨畏不敢轻易滥举恐累及自身臣愚见伏望圣明仍遵宣宗皇帝勅旨而行大抵宣宗皇帝仁民之心皆是上体太祖皇帝太宗皇帝仁宗皇帝三圣仁民之心而行非是有所更改但因时损益耳昔者尧舜禹汤文武数圣人相承之政皆因时损益所谓因时损益者或太过则当损不足则当益以合於时宜也昔我太宗皇帝於洪武之政仁宗皇帝於永乐之政皆有因时损益之宜亦皆是上体祖宗保民之心而行故当其时无人曾有异议宣宗皇帝临御之时体祖宗之心以行保民之政者尚多此保官一令是第一事盖用人者帝王之首务也伏望皇上奋独断之明今後举保方面及府州正官宜悉遵宣宗皇帝勅旨而行昔唐太宗行仁义之政命在京三品以上官举郡守县令後来致天下斗米三钱外户不闭之效明鉴在前无可疑也圣旨所喻保官则恩出於下切缘衆臣举保之後吏部审择具名奏请必得圣旨赐允然後授官如不赐允即不得除授故凡授官者莫不感戴圣恩恩实非出於下也此令行於宣宗皇帝在位之时数年不闻人有异议近年始有一等京官不才轻薄无人保举者造为谤语传播中外其意专欲隳坏先帝之良法不行则此等无状小人皆得升用此等小人升用则百姓受害天下何由治平自古朝中用一正人行一良法则小人皆不便之毁之坏之如孔子初摄鲁相国之小人作歌谤之及久而定也国人爱之作歌颂之又惟恐其死也在古圣贤尚然可以观小人之心矣伏望圣明只依先皇帝勅旨而行但所举之人後有犯赃须明正滥举之罪并罢其官便是臣滥举亦请究治不宥庶几其余有所警省臣受四朝大恩常切惭愧无能补报惟念用人贤否关系生民休戚国家治忽今若知而不言是臣不忠之罪大矣是以谨竭愚诚冒凟天听伏惟圣裁

论遣将征剿麓川

昨日钦蒙上命写召李隆勑书臣已谨遵写藁进呈伏窃思之南京根本之地李隆受先朝简拔守备十六七年本官谨愼小心克称委托军民获安朝廷无南顾之忧今以麓川之事召之然麓川遐荒小夷屡拒朝命固当问罪今以蒋贵之才勇复择一二人善战者为之佐辅又以文臣王骥历练老成赞理之足任其事况李隆之才长於守备未闻其有攻战之能若论攻战李隆必不及李安又蒋贵新封为伯李隆嗣承伯爵三十余年朝班次序蒋贵当在李隆之下若使蒋贵总兵而李隆为副似有未当虽出自上命李隆固不敢违然彼此心不相孚亦难行事臣愚见欲俟蒋贵至日与之计议佐辅必欲得人亦未为迟如此庶几事得稳当而成功可冀臣又有愚忠冒凟天听昔太宗皇帝征讨有罪必先遣人再三抚谕及其不从然後加兵今麓川拒命臣亦深切恶之非欲释其罪但思古人有言兵者凶器战者危事自古圣帝明王皆不轻用者恐害及无辜有伤天地之和气也又虑用兵远方虽有将有兵而粮食不足猝难为力亦所当计臣又思自麓川拒命比先朝廷所遣抚谕勅书恐有阻隔未曾到彼又云南总兵官将彼所差之人悉置於死是以此贼心怀疑惧不敢再遣人来近其所遣忙怕力线观来已蒙皇上恩赏特旨许令改过赦宥其罪就命齎勅回还臣窃计此勅到彼贼必遣人再来视其情伪为之处置近者又有勅令沐昂等留之不遣则使此贼终不知皇上天地大恩无由改过将来必劳天兵伏望皇上体天之心今且日务选将操兵积粮以备征用姑先放忙怕力线观賫勅回彼使知皇上大恩以图改悔纵使彼执迷不改亦且缓其备敌之心待云南粮储有积将士操习精鋭即一鼓进兵剿灭以昭天讨亦未为迟况留此二三人实不足为轻重但恐留之日久使贼之逆志益坚而为备愈固或启其窜伏之计况彼烟瘴之地大军难以久驻而贼得窥伺官军进退以为出没急难成功臣惓惓愚忠非敢为缓兵之计但愿大兵之行必出万全以为国家久安长治之道冒凟天听伏惟圣裁

论因旱恤刑

近数月间畿内雨泽颇少且闻远外缺雨之处亦广即今多在祈祷臣等辄有愚见上凟天听谨陈於後伏惟圣裁

一南京根本之地自去岁二月至今年三月两次大风为灾亦是异事伏乞特旨命亲臣或大臣一员必其人素行廉谨可以感格者往祭孝陵以慰安祖宗神灵及祭锺山大江之神於祝文中备陈省咎祈福之意庶几以弭灾异仍乞勅丰城侯李贤太监刘寜等谨严防备

一自皇上临御以来凡百科徵等项一切停罢并无干扰於民之事凡民间负欠官物亦多宥免然今犹有水旱蝗蝻之灾者臣等伏思其故古人遇水旱必清理刑狱恐有寃枉今圣心惓惓惟在施仁但虑中外法司奉行未至盖死罪者每於审问之际多有声寃及行移照勘本贯官司只依原状保结回申虽至再三照勘其保结回申仍前无异若所犯罪实理应如此然近日颇闻亦有非实犯者诚恐此类保结不实者尚多伏乞圣旨令三法司各於属官中精选有清廉仁厚公正者数员赐勅令分往各布政司亲诣有重囚府县召集里老亲隣审问实情具奏处置免致其寃及轻罪有疑者速即发落不许淹禁以伤人命两京法司亦乞赐勅一体钦遵疏理如此庶几可以上回天意

一去岁有勅分遣京官往各处整理备荒粮储今闻北京直隶及北方各布政司百姓皆知朝廷恩为恤下相趍赴事储积有余其南方隔远尚未完备伏乞圣旨或遣勅或命行在户部移文原差整理预备粮储官员令事完者即便回京未完者令遵依勅旨俟今年秋收成熟从容为之不许急廹虐民

论褒諡

为激劝事近据礼部手本该本部奏南京参赞机务少保户部尚书黄福丧礼传奉圣旨行移本院撰述祭文钦此臣等伏惟皇上临御以来礼待臣下悉出於厚今福蒙祭营葬光荣甚盛存没感戴矣臣等窃思黄福洪武年间自卫幕官因言事太祖皇帝深见嘉奬超陞工部侍郎太宗皇帝初登大位即陞工部尚书後建北京新设行部命为行部尚书及平定交址初设布政司按察司又命黄福仍尚书之职前往交址抚绥其民布政按察二司印信并付福掌管一切公务皆总於福福在交址十有余年处事甚得人心仁宗皇帝监国备知其贤即位之初特遣人齎勅召还命兼詹事辅导储君宣宗皇帝在位念南京重地以福老臣命於南京户部管事皇上嗣位之初陞福少保令参赞机务中外之人皆忻悦朝廷用人之当福感戴圣恩与襄城伯李隆同心协力以副委任盖福为人廉洁正直刚果无私且明识大体身虽老病念念在公官虽贵显不营私蓄四十年来大臣之中正色居官少见其比今蒙圣恩固已深厚但臣等欲望天恩赐諡二字及赠一官用褒贤良用垂劝励盖自古治平之朝及祖宗之世皆用此典臣等所目见者太宗皇帝於太子少师姚广孝大学士胡广皆赐諡赠官仁宗皇帝登极赠諡尤多尚书侍郎下至少卿少詹事赞善院判之贤且良者皆得蒙恩今黄福比前之得赠諡者历官尤久効劳尤多操节之正始终一致伏望天恩特命该部依先朝例赐諡赠官庶使在位臣僚观感兴起臣等非敢私於黄福但欲国家典礼施之公当谨陈愚见伏惟圣裁

陈情致事

为年老患病事臣本材学疎浅识见愚陋自洪武三十五年七月太宗皇帝临御之初擢任翰林院职事永乐二年三月除兼春坊职事历事仁宗皇帝宣宗皇帝今上皇帝四朝三十八年皆在近侍蒙恩深厚难以名言常切自愧不能効报分毫故从前并不敢请假乞闲臣今年七十有五旧患风湿病证未除近年以来视听愈衰气力愈弱疾病愈增神志昏惰思虑遗忘强勉不进食禄无补有负天恩中心思惟不胜惭悚伏望皇上天地大德怜臣老疾赐臣致事放回乡里庶几少延微喘以终余年臣不胜惓惓祈恩之至为此谨具奏闻伏候勅旨

陈情推封

钦蒙圣恩赐臣诰命下情深切感戴之至伏思洪熙元年钦蒙仁宗皇帝圣恩赐诰命追赠臣三代已赠臣祖公荣为少傅祖母胡氏为夫人切缘臣故父子将原是伯祖公辰伯祖母严氏亲生次子因叔公荣无子遂立为子公辰初有长子及孙近年絶嗣是臣兼承其祀臣伏见前代人臣多得乞封旁亲国朝惟有封赠亲生祖父母之制无及旁亲之令缘公辰虽於臣称为伯祖严氏称为伯祖母实是臣父亲生父母臣之亲祖亲祖母非其余旁亲之比臣之私情恒切於中今幸蒙皇上覃布大恩谨冒昧俯陈私恳伏望圣仁不为常例停臣本身及臣妻即今所得诰命不给特恩移与臣伯祖公辰伯祖母严氏俾得沾恩封赠光显无穷臣不胜惓惓祈恩之至谨具奏闻伏候勅旨钦奉圣旨杨士奇本身并妻室的诰命还与他他伯祖伯祖母另给与後不为例该部知道钦此

为乡人诉告事

为乡人诉告事臣闻今有同县人李衮奏臣男杨稷不法等事盖臣男稷资性冥顽狠愎不才不学委实有之缘初因臣家无得力之人稷是长男自小留在原籍看守祖坟因此隔远失於教训近年屡闻在乡听信奸邪小人设计唆诱非理妄为臣常常寄书训责又曾移文兵部及都察院皆塡写内府勘合行下府县出榜禁约近闻仍听小人唆诱非为以致李衮遣人抱本申诉上凟天听愚臣无德致有不肖之子干犯国法臣罪万万其李衮所奏已奉圣旨都察院知道臣又闻衮所奏内有系事不干已而指告他人事者愚臣切恐累及平人辄忘愧耻冒达下情伏乞特旨令法司出批锦衣卫差官先提取臣男杨稷及罪犯深重家人高四罗奴仔并积年野牢子朱贵祖陈鼎羊观逊刘保郭玄关及奏内所告罪犯深重小人胡彦方乐象明曾用利梁翰刘士积刘孟赞刘同伦胡彦琛陈叔宪曾希广彭裕萧辛同刘翕胡景萧鼎康哲萧邦彭彦素姚俊等前来法司对理明正臣男杨稷等罪其所奏系指告他人之事者中间虑有不实今法司有奏准事例不行亦乞令行移廵按御史及本府掌印公正官员公同通行体勘所奏事情的实回报法司果有罪者从公提问庶几事得明白亦免累及无罪平人愚臣冒昧干凟天听伏望圣慈特赐俯从谨题请旨

论国子监碑书题事

钦蒙皇上圣恩大德崇儒重道新建孔子庙及太学制度弘壮高出前古伏读御制碑文义理明正文辞简重诚足以光华日月昭示万年惟闻碑额四字云重建太学臣之愚意有所未安盖凡言重建者谓已作之後又作之今庙学前元所建非国朝事此不可论我皇上临御既悉撤而新作之只当云新建云重建者非是今请改为新建且庙与学二者庙为重故庙成之後然後作学若只书建太学而不云庙於礼未安今请通改作新建庙学四字为宜臣愚见如此谨具题知伏惟圣裁

谢赐玺书问病

钦蒙皇上大恩怜臣久病特遣内臣赐臣玺书奬誉慰劳深厚周至愚臣拜赐感激惭愧莫措其躬又加赐臣宝钞酒肉米蔬益重感愧顾臣蝼蚁微生才疎学浅素於国家并无寸补恭荷皇上天地父母大德恩赐之加稠叠骈繁不可胜纪愚臣合家深切感戴之至谨具本谢恩

啓

陈问安

臣未奉召命不敢违例一人独进而有所愚见亦不敢默而不言近日未审朝谒及问安之礼如何臣之愚诚伏望殿下加隆此礼愈勤愈敬曾蒙令旨面谕臣云前日钦奉圣旨免朝臣退而思之固是天恩寛大之至然储君於事君父未有久而不朝之礼伏望殿下自已主张而必行之如奉圣旨免朝既退之後明日又往後日又往诚孝之心积久不已必然感格至於奉侍之际尤望和顔婉词以仰承天意臣伏惟至尊仁圣如天虽臣下有过常蒙寛贷爱之如初何况父子至亲恩爱尤重岂宜於奉事之礼少有未尽也昔文王所以称圣人者盖自为世子之时日勤於视膳问安之礼为之根本故礼经载之以为万世之法在礼又曰父母不悦起敬起孝此悦亲之要道也伏望殿下万万加意臣愚无任?恳之至谨启

东里别集卷三





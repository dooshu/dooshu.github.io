○谢赠故蕃维州城副使悉怛谋官状

伏以远夷率服，大图绥怀，一失良图，千古不复。悉怛谋仰天归命，空壁求降，据其款诚，已绝羌戎之望，执之为戮，实伤义士之义。受降之时，臣与其盟诅，力不能救，心实怀惭。运属圣明，合申幽枉，辄敢论奏，岂望听从？陛下用周文之心，已同葬骨；念城之枉，仍赐策书。臣忝补钧衡，尝居戎帅，仰感元造，倍百群情。臣不任荷恩感戴之至。


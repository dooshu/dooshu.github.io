◎欠债

李进士贡南，光州人。未第时得狂疾，既愈辄，能役鬼，往往先事预言，无不奇中。人有寄之书者，书未至，已能道其书中语，然皆托之梦也。授读于固始曾舍人资见家。固始有吴秀才图南者，贫而死，遗妻及弱子，几不能自存。其妻茹苦守志，族中人皆悯之。舍人有族弟某者，与李善，与吴秀才亦为莫逆交，恒以其家贫为念。一日，问李曰："知君能役鬼，我欲致书与吴图南，可乎？"李曰："可。"曾密封一函与之，李乃朱书"李翼"二字于封面之右，其左书"仰值日功曹查送"，取火于书室院中焚之。及晚，李忽为作复书，叙答甚详，观者意李托之鬼也，李言乃吴浼其作答。然李固末见前书，而所答不差。书中念其妻之贫甚耿耿，谢曾之垂念又甚殷殷。书末，将其生前戚友中所负之钱，某某三千、某某二千，一一开列，属其妻索，得之即可存活，计钱九十七千余文。曾以其书示吴之妻，妻初不信，姑持书示负者家，皆悚然归之，果如其数，其家遂赖以存。此事曾舍人亲为人言之，足见债不可负，阴间所存记，一一不差。惟李名贡南，而书面所书乃为李翼，岂阴阳有二名耶？


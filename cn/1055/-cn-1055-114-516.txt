【唐安公美政颂〈开元二十九年〉】

右《安公美政颂》，房妻高氏书。安公者名庭坚，其事迹非奇，而文辞亦匪佳作，惟其笔画遒丽，不类妇人所书。余所集录亦已博矣，而妇人之笔著于金石者，高氏一人而已。然余常与蔡君谟论书，以谓书之盛莫盛于唐，书之废莫废于于今。余之所录如于ν、高骈，下至陈游瑰等书皆有，盖武夫悍将暨楷书手辈字皆可爱。今文儒之盛，其书屈指可数者无三四人，非皆不能，盖忽不为尔。唐人书见于今而名不知于当时者，如张师丘、缪师愈之类，盖不可胜数也。非余录之，则将遂泯然于后世矣。余于《集古》不为无益也夫。治平元年正月十三日书。


○上河东公第三启

商隐启：伏奉荣示，伏蒙仁恩，赐撰《金字法华经记》一首。正冠荐笏，跪捧伏读。听仪凤之箫管，恐曲终；对仙客之棋枰，仍忧路尽。欣荣羡慕，造次失常。前者爰托翠珉，将翻贝夹，方资护念，粗冀标题。换骨惟望於一丸，剜身止求于半偈。岂谓尚书载持梦笔，仰拂文星，入不二法门，住第一义谛。儒童菩萨，始作仲尼；金粟如来，方为摩诘。铺舒于无上，藻辉于至真。而又以七喻之微，较五常之要。吻然合契，永矣同涂。既令弟子言诗，又与声闻受记。一佛出世，万人所望。不知孱微，何以负荷！便当刻之鸟篆，置彼龙宫。此则吹之以宋玉之风，照之以谢庄之月；彼则传之於赤髭疏主，示之以白足禅师。然後负帚趋门，前驺入厩，以钳奴为欢友，与车御为良朋。冀必从公，以谢嘉命。过此而往，不知所图。下情无任距跃感激欢喜信受之至。谨启。


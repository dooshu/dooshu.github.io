贪利贪德辩

郁离子曰：“贪与廉相反，而贪为恶德，贪果可有乎？匹夫贪以亡其身，卿大夫贪以亡其家，邦君贪以亡其国与天下，是皆不知贪者也。知贪者其惟圣人乎。圣人之于仁义道德，犹小人之于货财金玉也，小人之于货财金玉无时而足，圣人之于仁义道德亦无时而足。是故文王、周公、孔子皆大圣人也。文王视民如伤，自朝至于日中昃，不遑暇食；周公思兼三王，以施四事，以夜继日，坐而待旦；孔子曰：‘吾有知乎哉？无知也。’圣人之贪于仁义道德若是哉！故以其贪货财金玉之心而贪仁义道德，则昏可明，狂可哲，而人弗能也。故于货财金玉则贪，而于仁义道德而廉，遂使天下之人专名贪为恶德而恶之，则小人之罪也。”


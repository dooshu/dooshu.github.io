论决重囚疏


昨该司礼监太监孙得胜口传圣旨：“奉圣母谕，今岁大喜，命臣等于刑科三覆奏本上拟旨，暂免行刑。钦此。”

仰惟圣母慈悲不杀之仁，皇上将顺好生之美，臣等敢不仰承，以广德意。但查我祖宗旧制，凡官吏军民人等，犯该死罪，有决不待时者，有监至秋后者。鞫问既明，悉依律处决，未有淹禁累年不行处断者。至嘉靖末年，世宗皇帝以斋醮奉玄，始有暂免不决之令；或间从御笔所句，量行处决。然此实近年姑息之弊，非我祖宗垂宪之典也。

夫春生秋杀，天道所以运行；雨露雪霜，万物因之发育。若一岁之间，有春生而无秋杀，有雨露而无雪霜，则岁功不成而化理或滞矣。明王奉若天道，其刑赏予夺，皆奉天意以行事。《书》曰：“天命有德，五服五章哉；天讨有罪，五刑五用哉。”若弃有德而不用，释有罪而不诛，则刑赏失中，惨舒异用，非上天所以立君治民之意矣。

臣等连日详阅法司所开重犯招情，有杀祖父母、父母者，有殴死亲兄及同居尊属者，有杀一家非死罪三人者，有强盗劫财杀人者，有斗殴逞凶登时打死人命者。据其所犯，皆绝灭天理，伤败彝伦，仁人之所痛恶，覆载之所不容者。天欲诛之，而皇上顾欲释之，其无乃违上天之意乎？《康诰》曰：“惟吊兹，不于我政人得罪，天惟与我民彝大泯乱。曰：乃其速由文王作罚，刑兹无赦。”言彼寇攘奸宄，不孝不友之人，所犯至于如此，若为政者不加之以罪，则天与我民之常道将至于泯灭而坏乱。必须速依文王所作之法，刑之而无赦。此书乃皇上近日所讲习者。夫文王视民如伤，古所称仁圣之主，而于此等之人亦必刑之而无赦者，良以为恶之人，彼自蹈于刑辟，虽欲生之而不可得也。

且稂莠不锄，嘉禾不茂；冤愤不泄，戾气不消。今圣母独见犯罪者身被诛戮之可悯，而不知被彼所戕害者，含冤蓄愤于幽冥之中，明王圣主不为之一泄，彼以其怨恨冤苦之气，郁而不散，上或蒸为妖沴氛祲之变，下或招致凶荒疫疠之灾，则其为害，又不止一人一家受其荼毒而已。独奈何不忍于有罪之凶恶，而反忍于无辜之良善乎？其用仁亦舛矣！

况此等之人，节经法司评审，九卿大臣廷鞫，皆已众证明白，输服无辞。纵使今年不决，将来亦无生理，不过迟延月日，监毙牢狱耳。然与其暗毙牢狱而人不及知，何如明正典刑，犹足以惩奸而伸法乎？法令不行，则犯者愈众，年复一年，充满囹圄，既费关防，又亏国典，其于政体，又大谬也。

伏愿皇上念上天之意不可违，祖宗之法不可废，毋惑于浮屠之说，毋流于姑息之爱，奏上圣母，仍将各犯照常行刑，以顺天道。若圣心不忍尽杀，或仍照去年例，容臣等拣其情罪尤重者，量决数十人，余姑牢固监候，俟明年大婚吉典告成，然后概免一年，则春生秋杀，仁昭义肃，并行而不悖矣。臣等叨与密勿，此关系朝廷大政，祖宗旧典，不敢不尽其愚，伏惟圣明裁择。

（万历五年九月十四日，文书官口传圣旨：先生说的是。今年照旧例行刑。）






○让张仲武寄信物状

右，今月日，仲武判官华封舆到臣宅，送前件书并信物等，已闻奏讫。臣素具恳诚，实非饰让，臣登朝序，垂三十年，未曾为宰相撰碑所悉，盖缘雕虫薄技，已忝荣名，不愿鬻文，更受财货。比见文士，或已居重位，或已是暮年，为文，只望酬报，臣心鄙耻，所不乐闻。太和中，幽州刺史李载文撰碑，敛取太过，军乱之际，怨词颇甚。况今陛下圣明御宇，风教鼎新，文德迈於羲轩，武功高於周汉，河朔节将皆竭忠诚，尤宜示以典章，令知法度。臣忝居台铉，过受殊恩，若不守廉隅，坐受厚赂，何以仰裨元化，表率庶僚？倘以仲武之情，不可全阻，许臣量受一千匹，已是乖臣本心。伏希圣慈，鉴臣丹恳。仲武书谨封进上。


○岁除陪王司马登薛公逍遥台序

故郡城有荒台焉，虽层宇落构，而遗制岿然，邑老相传，斯则薛公道衡之所憩也。薛公不容隋季，出守海隅，岂作台榭以崇奢？荩因邱陵而视远。必有以清涤孤愤，舒啸佳辰，寄文翰以相宣，仰风流而未泯。今司马公英达好古，清誉满时，迹有忤於贵臣，道未行於明主。以长沙下国，同贾谊之谪居；六安远郡，无桓谭之不乐。尝以为仁不异远，必敷政以爱人；穷当益坚，已坦怀而乐地。属府庭暇，江浦清明，南土阳和，觉寒氛之向尽；东郊候暖，爱春色之先来。於是命轻舸以乘流，趣高台而降望，越荒堞，披古道，跻隐嶙而三休，俯芊绵而四极。其远则烟连墟井，指瓯貊以南驰；云合山川，距荆吴而北走。其近则深见底，鳞介之所出没；乔林夹岸，羽毛之所翱翔：悠哉薛公！无不寄也。意神奇之可接，陟彼峻隅；想风景之不殊，翦为茂草。司马公又以为岘山故事，感羊祜以兴言；湘水遗风，怀屈原而可作：况登高能赋，得无述焉？某实小人，受教君子，虽羲之乐会稽之士，自与许询；而仲举礼豫章之人，复招徐孺。是日也，群英在焉，猬惟陋才，忝陪下列，命为序，请各言诗。


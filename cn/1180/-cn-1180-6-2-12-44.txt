答湖广巡按朱谨吾辞建亭


承示，欲为不榖作三诏亭，以彰天眷，垂有永，意甚厚。但数年以来，建坊营作，损上储，劳乡民，日夜念之，寝食弗宁。今幸诸务已就，庶几疲民少得休息。乃无端又兴此大役，是重困乡人，益吾不德也。且古之所称不朽者三，若夫恩宠之隆，阀阅之盛，乃流俗之所艳，非不朽之大业也。

吾平生学在师心，不蕲人知。不但一时之毁誉不关于虑，即万世之是非亦所弗计也。况欲侈恩席宠，以夸耀流俗乎？张文忠近时所称贤相，然其声施于后世者，亦不因三诏亭而后显也。不榖虽不德，然其自许，似不在文忠之列，使后世诚有知我者，则所为不朽，固自有在，岂藉建亭而后传乎？

露台百金之费，中人十家之产，汉帝犹且惜之，况千金百家之产乎？当此岁饥民贫之时，计一金可活一人，千金当活千人矣！何为举百家之产、千人之命，弃之道傍，为官使往来游憩之所乎？且盛衰荣瘁，理之常也。时异势殊，陵谷迁变，高台倾，曲池平。虽吾宅第，且不能守，何有于亭！数十年后，此不过十里铺前，一接官亭耳，乌睹所谓三诏者乎？此举比之建坊表宅，尤为无益。已寄书敬修儿，达意府官，即檄已行，工作已兴，亦必罢之。万望俯谅。






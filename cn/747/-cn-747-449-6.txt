○无声乐赋

乐而无声之至，声而有象乐之器。特饬乐以彰物，非克和之大义。故保和而遗饰，然後至乐之道备。乐不可以见，见之非乐也，是乐之形；乐不可以闻，闻之非乐也。是乐之声，天广其覆，地厚其生。四时和，万物成。煦妪，何乐能名？岂非有之为粗，无之为精，鱼泳重泉，兽安茂草，鸟颉颃於路，人逍遥於至道。咸自适於中情，亦何击而何考？厥初造化，众籁末吟，寂兮寥兮，有此至音。无听之以耳，将听之以心。漠然内虚，充以真素，处此道者，无日不闻于律度。倏尔中动，迁於内形，涉此流者，没身而不得一听。得意贵於忘言，得鱼贵於忘筌。尧人致歌於《击壤》，陶令取逸於无弦。音留情以待物，亦同礼於自然。此乐也，平而不偏，正而不回，贫且贱不以之去，富与贵不以之来。颜生得之陋巷而自然，殷纣失之北鄙而人哀。乐云乐云，钟鼓云乎哉！


番夷求贡疏


臣近者接得巡抚甘肃、兵部右侍郎、兼都察院右佥都御史侯东莱，差人赍到乌思藏僧人番书一纸。译称释迦摩尼比丘锁南坚错贤吉祥，合掌顶礼朝廷钦封干大国事阁下张：知道你的名，显如日月，天下皆知有你，身体甚好。我保佑皇上，昼夜念经。有甘州二堂地方上，我到城中，为地方事，先与朝廷进本，马匹物件到了，我和阐化王，执事赏赐，乞照以前好例与我。我与皇上和大臣昼夜念经，祝赞天下太平，是我的好心。压书礼物，四臂观世音一尊、氆氇二段、金刚结子一方。有阁下分付顺义王，早早回家，我就分付他回去。虎年十二月，初头写等因。并虏酋顺义王俺答，亦有禀帖，为本僧转乞通贡，俱投到臣。

臣看得乌思藏僧人锁南坚错，即虏酋俺答所称活佛者也。去年虏酋西行，以迎见活佛为名，实欲西抢瓦剌。比时臣窃料虏酋此行，必致败衄，待其既败，而后抚之，则彼之感德愈深，而款贡可以坚久。乃授策边臣，使之随宜操纵，因机劝诱，阴修内治，以待其变。今闻套虏连遭丧败，俺答部下番夷，悉皆离叛，势其窘蹙。遂托言活佛教以作善戒杀，阻其西掠，劝之回巢。又因而连合西僧，向风慕义，交臂请贡，献琛来王。自此虏款必当益坚，边患可以永息。此皆天地祖宗洪庇，皇上威德所及。而臣以浅薄，谬当枢轴，躬逢太平有道之盛，诚不胜欣庆，不胜仰戴。除求贡一事，已奉旨下礼、兵二部议处。惟本僧所馈臣礼物，虽远人向化之诚，难以峻拒，但臣系辅弼近臣，参预密勿，义不得与外夷相通。查得国初翰林学士宋濂，因朝鲜国王馈礼求文，却而不受，曰：“天朝之臣，岂可受小夷之礼！”高皇帝闻而深喜之。其能守义自重如此。况臣列职帷幄，与词臣不同；而通贡大事，又非求文之比，缘是不敢私受。谨略具其事本末，仰乞圣明俯赐裁夺，敕下臣愚遵行，庶不孤远夷归向之诚，亦以见人臣不敢自专之义。为此谨具题知，伏候敕旨。

（奉圣旨：卿辅理勋猷，宜播遐迩，戎狄咸宾，朕得以垂拱受成，深用嘉悦。览奏，具见忠慎。宜勉纳所馈，以慰远人向风慕义之诚。礼部知道。钦此。）






第十四回　获妖蛇除百谷灾



断云：



百谷怨气积冲天，妖魔久孽害民生。



此氛若非包公断，安见真邪不并行。




话说郑州百谷源，山清水秀，民居稠密。古祠五王庙，柱中有一白蛇精，身长八尺，猛勇惊人，力能拔树，睛若流星之光，气似烈风之焰。性好食人，骚孽一方。源中人民老稚，皆沾瘟疫，累年不安。于是乡源保障苏学虚，举首集众，三步一拜，拜到五王庙，乞求息灾。彼夜，妖蛇托五王神气，作梦付苏保障云：「尔欲止灾，必须春祀犁牛，秋祀生人，方可免焉。」保障梦中惊醒。待天明，举众商议，同往庙中讨答，果如其梦。这一方人大小沉吟半晌。霎时狂风大发，拆击树屋。此时妖蛇作气骇人，至是人民举皆失色。因而不得已于仲春轮立牺牲奉祀。仲秋轮以疾人奉祀，但举牲祀人固难处，既将人充牲，又岂不哀泣乎？康定三年，保障只得与众初举二祀，果然疫疾获平，男妇稍安。且每遇祀时，人皆退归，妖怪方乃享祭。次日，众皆奔视，牺牲与人，片无一留，其苦撼天。于是众人号为五虎神，乃作谣歌曰：



祈神本为福，求福反受殃。



人生禀五气，何可拆牺牲。



五王为猛虎，百谷遭其苦。



杀牲复杀人，滴血溅兹土。



自此之行，已经年矣。适九月间，忽见包拯出巡郑州，赫赫威灵，人皆震威。百谷人民，受害益深，闻包拯至州，莫不踊跃。保障及众奔台具状，备诉苦情。拯见状大惊，暗想：「五王乃大神，决无狂暴。此必妖孽假神作殃。」发保障回家曰：「伺我亲来，自有区处。」是日，诚心具疏，祷告上苍：



窃谓为人上者，当思以全生民也。民之害犹己之害也，民之患犹己之患也。卑职忝受人民之寄，惟愿百姓咸宁。不意百谷源中，有此异灾。是厥政弗修，愧负穷窿，其罪万万。故此恭叩上疏，乞天威明昭显示，使臣得以靖一方矣，谨疏。



祝罢，又写牒文一道，令张千去百谷源当村要路，密焚其牒，使五王及土地之神，毋致妖怪逃避。自拯发了张千这场事，忽卧于几，梦见身穿红袍，头戴金盔，是一天神降云：「百谷源五王庙事，尔不可责及五神，乃是白蛇精作怪耳。尔明日即去除之。」拯醒，方知。



次日，令李万径往百谷源苏保障家安顿，即使保障仍束人设祭。是夜，拯唤李万带劲弓一把，一同悄悄躲在五王神背后。等至四鼓时分，方见柱上一条大白蛇下来食人。眼似辉星，行若山崩。拯见大怒，张弓搭箭，将白蛇射中左眼。又发一箭，射至身上。白蛇忙回穴中。拯即令李万解下束的人，声喊保障。保障与众人奔视。拯令众人扶醒那束人，众人领去调治不提。拯与保障笑道：「此乃妖蛇，非五王神也。尔等何蠢至此，被他害了数年人命！我今射死此畜。」喝令张千将柱劈开，只见妖蛇气还未绝。李万将索捆了。柱中宝物及尸骨无数。拯将宝物，赏与众人。保障及张、李二人，自执青锋剑，斩白蛇于五王庙前，以火焚焉。次日，另迁五王庙于别所，立一塔镇于此地。拯抚安了百谷人民一番，即遣张、李二人收拾行李，转州理政。保障与众叩衙拜谢，因颂盛德除害一律云：



今年遭困痛伤心，才得青天救苏醒。



大德除害应难报，惟愿黄堂永世新。



自此，拯之威名，不惟士大夫之怀仰，而仁宗闻之，亦嗟叹之不已。




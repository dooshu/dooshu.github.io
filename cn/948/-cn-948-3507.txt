陆游　卧病累日羸甚偶复小健戏作

病忽迨旬日，衰如增十年。

难求秦缓药，空负宋清钱。

微火秋先跨，闲房昼亦眠。

偶赊书鬼录，遇酒又陶然。

陆游

陆游　卧病累日羸甚偶复小健戏作

伏枕濒九死，下床如再生。

幸回蒿里驾，犹作越吟声。

拂几嗟麈积，开书觉眼明。

淖糜方自养，未敢忆南烹。

陆游

陆游　卧病累日羸甚偶复小健戏作

行年当大耋，卧病涉高秋。

丸药作奇验，俶装仍小留。

轻沤元泛泛，破屋已飕飕。

尚有江湖兴，沙头问钓舟。

陆游


【赠记室羊徽其属疾在外诗】

〖六章〗

趣以冥感。契以情运。譬彼金兰。坚芳互训。郢夫寝斤。濠津阙问。孰是超赏。非尔殆□。

婉晚闲暑。契阔二方。连镳朔野。齐棹江湘。冬均其温。夏共其凉。岂伊多露。情深践霜。

神武遐涤。大衢方挥。屠耒晏业。介焉靡违。闲菀敝径。□□弦湛徽。欣彼二仲。与子俱归。

愿言无必。欣慨屡造。尔疾既缨。余忧用老。搔首匪勤。□缠中抱。言念佳人。只增心搅。天道虽缅。福善可期。今唯吾子。久应在兹。乘理载遂。冲衿自怡。三折既履。五德宜思。予业弗高。屡羁尘役。勉彼俭勤。忝此坟籍。识以荣期。颜以厚积。庶凭纳污。伫规三益。（○文馆词林百五十八作丘泉之。○逯案。泉之、深之皆避唐讳。）


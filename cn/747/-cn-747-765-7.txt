○大祀宜差重臣摄祭奏

伏准开元二十一年正月二十四日敕，自今後有大祠，宜差丞相特进少保少傅尚书宾客御史大夫摄祭行事者。伏以郊祀尝，国家大典，肃将明命，合差重官。苟异於斯，则为渎祭。臣伏见近日大祠，差王府官摄太尉行事，人轻位散，不足交神。昧陛下恭洁之诚，阻百灵正直之福。事有不便，实资改更。臣请起今春季以後，祠祀南郊荐献太清宫宰臣行事外，其馀大祠摄太尉司徒司空。伏请差六尚书左右丞列曹侍郎诸三品以上清望官充。其中祠小祠官员不足，即任差王府官充。臣职监祠事，不敢因循。


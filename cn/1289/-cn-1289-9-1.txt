大寒内薄骨髓阳逆发 头痛第一

颔项痛附


〔一〕黄帝问曰：病头痛，数岁不已，此何病也？岐伯对曰：当有所犯大寒，内至骨髓，骨髓者，以脑为主，脑逆，故令头痛，齿亦痛。

阳逆头痛，胸满不得息，取人迎。

〔二〕厥头痛，面若肿起而烦心，取足阳明、太阳一作阴 。

厥头痛，脉痛，心悲喜泣，视头动脉反盛者乃刺之，尽去血，后调足厥阴。

厥头痛，噫《九虚》作意 ，善忘，按之不得，取头面左右动脉，后取足太阳一作阴 。

厥头痛，员员而痛《灵枢》作贞贞头重 ，泻头上五行，行五，先取手少阴，后取足少阴。

头痛，项先痛，腰脊为应，先取天柱，后取足太阳。

厥头痛，痛甚，耳前后脉骨一本作涌 热，先泻其血，后取足太阳、少阴一本亦作阳 。

厥头痛，痛甚，耳前后脉涌有热，泻其血，后取足少阳。

真头痛，痛甚，脑尽痛，手足寒至节，死不治。

头痛不可取于俞，有所击坠，恶血在内，若内伤痛，痛未已，可即刺之，不可远取。

头痛不可刺者，大痹为恶风日作者，可令少愈，不可已。

头寒痛，先取手少阳、阳明，后取足少阳、阳明。

〔三〕颔痛，刺手阳明与颔之盛脉出血。

头项不可俯仰，刺足太阳；不可顾，刺手太阳一云 手阳明 。

颔痛刺足阳明曲周动脉见血，立已；不已，按经刺人迎，立已。

〔四〕头痛，目窗及天冲、风池主之。

厥头痛，孔最主之。

厥头痛，面肿起，商丘主之。






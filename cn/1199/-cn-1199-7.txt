西王母傳　　桓驎

西王母者。九靈太廟龜山金母也。一號太虛九光龜臺金母元君。乃西華之至妙。洞陰之極尊。在昔道氣凝寂。湛體無為。將欲啓廸玄功。化生萬物。先以東華至眞之氣。化而生木公。木公生於碧海之上。芬靈之墟。以主陽和之氣。理於東方。亦號曰東王公焉。又以西華至妙之氣。化而生金母。金母生於神州伊川。厥姓侯氏。生而飛翔。以主元毓。神玄奧於眇莽之中。分大道醇精之氣。結氣成形。與東王公共理二氣。而育養天地。陶鈞萬物矣。柔順之本。為極陰之元。位配西方。母養羣品。天上天下。三界十方。女子之登仙者。得道者。咸所隸焉。所居宮闕。在龜山春山。西那之都。崑崙之圃。閬風之苑。有城千里。玉樓十二。瓊華之闕。光碧之堂。九層玄室。紫翠丹房。左帶瑤池。右環翠水。其山之下。弱水九重。洪濤萬丈。非飆車羽輪。不可到也。所謂玉闕曁天。綠臺承霄。靑琳之宇。朱紫之房。連琳綵帳。明月四朗。戴華勝。佩虎章。左侍仙女。右侍羽童。寶蓋杳映。羽摻廕庭。軒砌之下。植以白環之樹。丹白之林。空靑萬條。瑤幹千尋。無風而神籟自韻。琅琅然皆九奏八會之音也。神州在崑崙之東南。故爾雅云西王母日下是矣。又云王母蓬髮。戴華勝。虎齒善嘯者。此乃王母之使。金方白虎之神。非王母之眞形也。元始天王。授以方天元統龜山九光之籙。使制召萬靈。統括眞聖。監盟證信。總諸天之羽儀。天尊上聖朝晏之會。考校之所。王母皆臨訣焉。上淸寶經三洞玉書。凡有授度。咸所關預也。黃帝討蚩尤之暴。威所未禁。而蚩尤幻變多方。徵風召雨。吹煙噴霧。師衆大迷。帝歸息太山之阿。昏然憂寢。王母遣使者。被玄狐之裘。以符授帝曰。太一在前。天一在後。得之者勝。戰則克矣。符廣三寸。長一尺。靑瑩如玉。丹血為文。佩符旣畢。王母乃命一婦人。人首鳥身。謂帝曰。我九天玄女也。授帝以三宮五意陰陽之略。太一遁甲六壬步斗之術。陰符之機。靈寶五符五勝之文。遂克蚩尤於中冀。剪神農之後。誅榆罔於阪泉。天下大定。都於上谷之涿鹿。又數年。王母遣使白虎之神。乘白鹿。集於帝庭。授以地圖。其後虞舜攝位。王母遣使授舜白玉環。舜卽位。又授益地圖。遂廣黃帝之九州。為十有二州。王母又遣使獻舜白玉琯。吹之以和八風。尙書帝驗期曰。王母之國。在西荒也。昔茅盈字叔申。王褒字子登。張道陵字輔漢。洎九聖七眞。凡得道授書者。皆朝王母於崑陵之闕焉。時叔申道陵。侍太上道君。乘九蓋之車。控飛虬之軌。越積石之峯。濟弱流之津。浮白水。凌黑波。顧盼倐忽。詣王母於闕下。子登淸齋三月。王母授以瓊華寶曜七晨素經。茅君從西城王君。詣白玉龜臺。朝謁王母。求長生之道。曰。盈以不肖之軀。慕龍鳳之年。欲以朝菌之脆。求積朔之期。王母愍其勤志。吿之曰。吾昔師元始天王。及皇天扶桑帝君。授我以玉佩金璫二景纏煉之道。上行太極。下造十方。溉月咀日。入天門。名曰玄眞之經。今以授爾。宜勤修焉。因敕西城王君。一一解釋以授焉。又周穆王時。命八駿與七萃之士。使造父為御。西登崑崙。而賓於王母。穆王持白珪重錦。以為王母壽。事具周穆王傳。至漢武帝元封元年七月七日。夜降於漢宮。語在漢武帝傳內。此不復載焉。






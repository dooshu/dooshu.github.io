○赠郑朗司空制

故通议大夫检校尚书右仆射兼太子少师上柱国赐紫金鱼袋郑朗，植操端方，禀气庄重，蔼若瑞玉，澹如澄川。智略合乎蓍龟，诚信服於僚友。自膺宠寄，颇负全才，竭匪躬於谏垣，彰尽瘁於琐闼。载践方岳，亟登师坛，观风推惠爱之心，训士得抚循之术，政溢闻听，念兹徵还。位冠冬卿，职重邦计，经费有节，财用不亏，繄彼休功，明我推择。爰嘉峭峻，俾总纪纲，公望益隆，典彝具举，式谐注意，且沃深衷。俄参化源，以提政柄，三事仰清廉之节，百度见损益之能，近煦和风，远浃膏雨。方俟坐镇雅俗，表率庶官，颐养或乖，腠理生疾。屡陈章疏，乞遂退闲，既坚乃诚，式允其请。每图懿绩，唯冀有瘳，何竟至於弥留，而遽闻於捐代。阅奏兴悼，临轩载怀，将辍视朝之仪，兼列上公之秩，慰兹幽壤，期尔有知。可赠司空。


◇允扬椿致仕诏（永安二年八月甲戌）

椿国之老成，方所尊尚，遽以高年，愿言致仕，顾怀旧德，是以未从。但告谒颇烦，辞理弥固，以兹难夺，又所重违，今便允其雅志。可服侍中朝服，赐服一具、衣一袭、八尺床帐、几杖不朝，乘安车，驾驷马，给扶，传诏二人，仰所在郡县，时以礼存问安否。方乖询访，良用怃然。（《魏书·杨播附传》）


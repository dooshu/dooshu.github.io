苏轼　四时词四首

春云阴阴雪欲落，东风和冷惊帘幙。

渐看远水绿生漪，未放小桃红入萼。

佳人瘦尽雪肤肌，眉敛春愁知为谁。

深院无人剪刀响，应将白紵作春衣。

苏轼

苏轼　四时词四首

垂柳阴阴日初永，蔗浆酪粉金盘冷。

帘额低垂紫燕忙，蜜脾已满黄蜂静。

高楼睡起翟眉嚬，枕破斜红未肯匀。

玉腕半揎云碧袖，楼前知有断肠人。

苏轼

苏轼　四时词四首

新愁旧恨眉生绿，粉汗余香在蕲竹。

象床素手熨寒衣，烁烁风灯动华屋。

夜香烧罢掩重扃，香雾空蒙月满庭。

抱琴转轴无人见，门外空闻裂帛声。

苏轼

苏轼　四时词四首

霜叶萧萧鸣屋角，黄昏斗觉罗衾薄。

夜风摇动镇帷犀，酒醒梦回闻雪落。

起来呵手画双鸦，醉脸轻匀衬眼霞。

真态生香谁画得，玉如纤手嗅梅花。

苏轼


121　孔子解易之法　文言詳乾略坤


龜山曰：「乾、坤兩卦，聖人釋其義於後，是解易之法。」沙隨曰：「乾、坤，易之門，文言於乾，四致意焉，坤則一而已。舉乾、坤之義，則他卦可知。上繫解七爻，下繫解十一爻，大略類文言，學者可以三隅反。」

【元圻案】龜山語録：「或勸解易。曰：某嘗觀聖人言易，便覺措辭不得，只如乾、坤兩卦，聖人嘗釋其義於後，是則解易之法也。乾之初九『潛龍勿用』，釋云『陽在下也』，又曰『龍德而隱者也』，又曰『下也』，又曰『陽氣潛藏』，又曰『隱而未見，行而未成』，此一爻耳，反覆推明，至五變其説然後已。今之説者，其於他卦能如是推明乎？若不能爾，則一爻之義只可用之一事。其於繫辭發明卦義尚多，故某嘗謂説易須彷彿聖人之意，然後可以下筆。」






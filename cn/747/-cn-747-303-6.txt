○桂林一枝赋（以题为韵）

倬彼众木者，其桂林一枝。淮南擢秀，月上标奇；光雨露之新沐，拂香风以徐吹。故能使颢气凌空，孤阴耀质。心既丹而不二，花又白而纯一；凝霜殒而色鲜，严景凋而叶密。若然者，固将与大椿而争长，岂徒挺小山而间出？至如孙宏已落，郄诜未第；沮尘色与灰心，然粒玉而烬桂。孰谓连卷衔半死之质，特达承再生之惠；淹留君之庭，芳郁君之砌？惜矣哉！向使便辞仙客，永弃幽林；委根不用之境，灭影空山之阴，又焉能擅昆玉之高价、吐岁寒之宿心？彼徒见零落，焦梧再斫恩深於既往，殊不知摧残朽桂，一枝重遇於当今！


○速補衝邊將領伐狡謀疏 【 北虜封貢】

自丁未四月間虜王撦力克物故以後、虜情反覆變幻、王封六年不成、今春五路台吉。五路為順義雄部紏合七十三台吉。大集夷兵。以與素酋為難。素酋與忠順。亦大修戰具。以與五路為敵。此誠封疆危急之秋。應之稍不當機。則呼吸之間。安危之埶。□有所定也。臣蒙　聖恩用臣總督、臣行至鎮川地方。素囊者忠順孫也挾忠順不訂婚卜石兔素酋特差夷使入邊。迎臣百里之遙。訴其搆難之情。臣見素酋來意頗誠。面對夷使。諭以銷兵之法。夷使速歸具報臣言。于是忠順把漢素酋頫首聽命。復來報臣。臣又傳諭五路。禁其聚兵。第循夷俗。先與成婚。後議封事。五路亦聽臣言半减兵馬。五月十一日卜酋忠順巳成婚訖。此則虜爭既平。邊難亦解。似可坐待乞　封。與之題　請。無復大慮矣。但卜酋忠順成婚之後。五路要挾得志。復生枝節。又挾忠順。移撦酋骨櫬于歸化城。又挾素酋分其板升、大半與卜石兔忠順。皆不能從。五路聲言復聚大兵。與之為難。拂袖竟歸。忠順惧禍。又復差人追留。賄以名馬銀幣。方始暫止。忠順素酋。岌岌乎。恐其復生他端。封事亦不能自主矣。夫忠順羣虜之主也。五路跋扈自恣。忠順不能約束。眾酋大集。惟五路之言為聽。則五路之黨益強而忠順之勢反孤近日五路。遂生狡心。將以挾忠順之勢挾中國矣。本月初九日故差夷使一百二十餘人。持稟投臣。挾以難從之事。先講宣府藉伊之力。擒回史車二酋。先年所許金幣蟒獺。十年未與。今當補給。次則欲增額外之馬。次則欲徼非常之恩。中軍官戴延春先傳稟帖、臣一覽之、知其來意、葢欲借此以為兵端、且大言曰、此番封事。在我主張。非有厚酬。數年亦不能成。聞者無不失色。臣咲曰。狡酋伎倆。要在今日再逞。然非臣敵也。姑羈夷使。不與速見。授意中軍戴延春及撫夷官馮大梁陳倫與之反覆講讋。銷其雄心。久之夷使不敢復言。然夷使雖不敢言。五路狡情。終不自巳。除隨機應變。臣不敢言。所急需者。在沿邊將領耳。大同副總兵計輔今巳陞任、臣前會咨兵部計輔之缺、應以北東路參將張萬邦推補張萬邦之缺、應以固原參將李梁材推補、近日新河口松酋部落賊夷因乘久雨邊墻傾圯、入邊盜馬、亦以新任守史學光未到、故有此失、見今羈留本酋守口夷人、追馬議罰、不為難了、惟是上西路張家口。乃五路地方。臣巳咨請兵部推補陳倫尚未題　請、亦不可緩、若夫平虜備禦賀世賢、乃總兵王威所用領兵官、平日解衣推食、恩義甚厚、每一臨陣、恃為先鋒、情同父子、先因王威暫歸聽用、御史熊廷弼留領家丁五百名、在遼應援、賀世賢屢立戰功、亦既報塞矣、近日王威起用大同總兵而封事未定、五路狂逞之時、大將領兵官。非素習戰。何以威敵。此時宣大較重。賀世賢宜還大同。仍以守備領兵難以更留遼東。相應題　請、伏乞　皇上軫念邊防緊急、　勑下兵部如前所擬、將應推者速為推補、賀世賢即調大同領兵庶用人得宜、而臣亦可從中指縱矣、


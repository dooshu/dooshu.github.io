王振

世言王振之横也，公卿皆往拜于其门，天子亦以先生呼之。三殿初成，宴百官，故事，宦官虽宠不预外廷之宴。是日，上使人视王先生何为，振方大怒，曰：「周公辅成王，我独不可一坐乎？」使以奉命，上为蹙然，乃命东华开中门，由中以出入。振至问故，曰：「诏命公由中出入。」振曰：「岂可乎？」及至门外，百官皆候拜，振始悦。

按：宣庙崩而王振专擅，于此见世道升降之大几焉。夫洪武开国，宦官止供守门、传命、洒扫、使令之役而已，而其名无闻也。永乐中，马云、孟骥诸人闻其名矣，然犹未甚用事也。至宣庙，王瑾、刘永成诸人承宠用事矣，然犹未专政柄制国命也。迨正统初，英庙幼冲，王振掌司礼监，擅作威福，始而体统大变。自此天子深居大内，不与羣臣相接议政矣。自此而中书势炽，公卿皆往拜，而天子呼先生矣。自此欲预宴外廷，而出入由中门矣。呜呼！岂天不欲世道之常太乎？不然胡为夺吾仁、宣二帝之速而使王振得以盈其恶快其志也，可胜叹哉！


○第三表

臣伏奉大行皇帝知陛下至性自天，恐陛下执哀过毁，上惟九庙之重，下念万务之殷，故遗诏丁宁，俾遵旧典。今百辟卿士，禺然在庭，瞻望清光，已七日矣。固陈诚请，犹未允从，内外忧惶，莫知所出。臣闻大孝之本，继志为难；酌礼之情，尚中为贵。是以哀迷期数，哭泣有常。俯而就之，圣人所重。知难继也，君子不为。伏愿少抑哀情，仰遵礼命，以副神之望，以安亿兆之心。光祖业於无穷，流德化於天下。凡在臣子，孰不悲戴。不任哀恳诚切之至。


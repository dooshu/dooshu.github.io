○上總督 【 備播】

播酋自分罪在不宥、向所不即東衝西突、為紏拽生苗未集、時而狂逞、移檄傳書、以恐恫我、時而卑辭乞撫、以嘗試我、今且分道入犯、使我疲於奔命、以先發制我、先焚劫東坡站堡、進偪興隆城、張疑兵犯黃平所、興隆危若累棊、及見援兵稍集、始撤大營解去、殘苗仍梗道、不數日而思石之龍泉告急、興隆之報稍解散者又報復聚、且聲言必攻黃平偏橋矣、龍泉關係、止於思石、若興隆偏橋之間。非獨楚黔之咽喉。而滇南咽喉也。自東坡為梗。而滇之上供自西來者不得北。黔餉自北來者不得西。差遣既絕、聲息杳然、職前具稟此一線路乃必爭必守之衝、非屯劄一□營拒敵固守、即黔且坐困、無黔且無滇、何言大舉、今黔力既不支、楚援竟未集、事在燃眉、督責犄角、惟仰仗霜臺威稜耳、再惟黔兵原議四萬、今雖增至六萬、率係各處土兵、多虗數、每萬僅可六七千、堪戰者僅可三四千、職去歲監軍昭平、實目擊之、黔中不獨防播。又所在防苗。隘口渡口之把截。衛所城池之防守。以及押運守營之類。合之見多。分之見少。無所不分。無所不弱。恐勞逸之勢既殊。眾寡之數復不敵。此一勁酋似未可以嘗試撲滅也。


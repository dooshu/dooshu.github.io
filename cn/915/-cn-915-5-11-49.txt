◇离缴雁赋（并序）

余游于玄武陂，有雁离缴，不能复飞，顾命舟人，追而得之，故怜而赋焉。

怜孤雁之偏特兮，情惆焉而内伤。寻淑类之殊异兮，禀上天之休祥。含中和之纯气兮，赴四节而征行。远玄冬于南裔兮，避炎夏乎朔方。白露凄以飞扬兮，秋风发乎西商。感节运之复至兮，假魏道而翱翔。接羽翮以南北兮，情逸豫而永康。望范氏之发机兮，播纤缴以凌云。挂微躯之轻翼兮，忽颓落而离群。旅朋惊而呜逝兮，徒矫首而莫闻。甘充君之下厨，膏函牛之鼎镬。蒙生全之顾复，何恩施之隆博？于是纵躯归命，无虑无求。饥食梁稻，渴饮清流。（《艺文类聚》九十一，《初学记》三十）


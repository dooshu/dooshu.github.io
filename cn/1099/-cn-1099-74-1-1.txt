○定軍制議 【 選練畿郡民兵】

此議迂遠恐難驟見之施行然如此設置京畿之強日可俟巳

蘇試定軍制一策、于漢唐宋軍制之得失、瞭然明白、就其三者而論之、宋之禁軍。不如漢之踐更。漢之踐更。不如唐之府兵。三代之制。不可遽復。必欲復古之漸以壯國勢。以省國費。皆莫若唐府兵之盡善焉。然唐行之未百年而中變者。何也。葢府兵之制。無事則番上宿衛京師。有事則調發出征四遠。雖曰寓兵於農。暇則耕稼。然軍府雜郡縣之中。士卒混編民之內。其他徭役科征。未能盡蠲。况又承平日久、兵政廢弛。番易更代。多不以時。非法徵求。分外驅役、此其立制非不善。而其行之既久。終不能以無弊也。設使當時知其弊之所在。補其罅舉其偏。而振其所廢墜。雖至今存可也。惟今　聖朝建國幽燕。直隸八府之地。葢古幽冀之域也。杜牧所謂山東河北。王不得不王。霸不得不霸之所。其人沈鷙多材力。重許可。耐辛苦。敦五種。本兵矢。他不能蕩者。復產徤馬。下者日馳二百里。所以兵常當天下半。唐自天寶末失此地、其後罄天下之力以經營之。不能得其尺寸。人望之若回鶻吐蕃無有敢窺者。必欲使生人無事、其要先去兵、不得山東、兵不可去、是兵殺人無有巳也。由牧此言觀之。則今日京畿之形勝物力。天下莫敵焉。可知巳。彼區區叛將以逆犯順、苟得地之形便、尚敢以拒王師、况居萬乘之尊、有萬方之眾、而又據形勢之便者哉文皇建都於此、餘六十年矣、承平日久、民不知兵、武備不無少弛、往時一衛、以五千六百名為率。今一衛有僅及其半者。甚則什無二三焉。朝廷非不知加整飭。歲遣御史分部清勾。而法司亦往往謫有罪者戌邊。然終不能復國初之舊。臣愚過為遠慮。切恐自茲以後。日甚一日。失今不圖。恐後愈難於今矣。請於國家常制之外。於京畿之中。別為寓兵之法。用唐人之意。而不泥其故跡。因今日之便。而不變其常制。不識可乎。請試言之、今京畿八府。其順天保定真定河間永平五府。寔居輦轂之下。所轄十七州八十九縣。若見丁盡以為兵可得四五十萬使今日京輔之間。有此勁兵。則國勢自尊。國威自壯。視彼列屯坐食之眾。游手豢養之徒。葢有間矣。萬一臣言有可採者、請敕大臣集議、若於舊制無礙、治體有益、民情不拂、即委有心計知治體之臣、專主其事、講求利害、的然有利而無害、然後見之施行、每縣因其原設里社。制為隊伍。一以所居就產為定。里社丁戶有不足者。移其少而就多。使之整然有定數。每一里百戶。分為二隊。隊五十名。立二總甲。 【 視軍衛總旗、】 每隊分為五小甲。甲十名 【 視軍衛小旗、】 又合十隊為一都甲。 【 視軍衛千百尺、】 而屬之州縣。州縣屬之府。其十年輪當之里甲。咸仍舊焉。凡民差役如皂隸柴夫等類科派。如歲辦和買等類。一切蠲除之。歲惟養馬納粮二事。他賦役皆無焉其民籍十年一造如舊例。其兵籍每歲季秋一造。籍不以戶而以丁丁以二為一。單丁則合諸他。每丁自備軍裝器械如軍伍制。有司歲時閱視。有不如度及頹壞者易之。民年二十二附籍。五十八免役。尫羸篤廢者除其名。秋粮量減其額。或三而去其一。或五而去其三。兵不番戌。粮不調運。歲十月上其籍於兵部。五郡 【 謂順天等五府】 之兵。分屬五軍。州縣各為教塲。月一點操之。每府又闢平衍地為一大教塲。孟冬農隙。兵部奏遣該府都督一員。帶領將卒於此召集民兵。依京塲操練。分命御史監督之。而紏其不如法者。兵部遣官挍馬政。工部遣官閱兵器。事竣。各具寔開奏。遇有征行。按籍起調。 【 又見京輔之屯條、】 所謂養馬之政。計村莊有民居五十家以上者。立一馬廄。不及數者合諸其鄰。每三丁備一種馬。 【 俗所謂騍馬、】 併力養之。晝則分牧。夜則合餉。擇其中有物力材幹之人。立為羣長。每春種時。督其民計丁種粟取稈。種豆取料至秋成時按畝以收。預為倉塲積草料於近廄之地。以為牧養之費。民無地者。官給之。凡境中原額草塲。為勢家奏取為莊田者。一切查理還官。分給於民。非但養馬。兼蓄驢騾。以為駕車運逓之用。孳生之馬。有壯健者。印烙畢。即俵散壯丁。俾其騎操。官時點視。有疲損者罪其人。如此則國家不徒得兵。而且有馬矣。 【 詳見牧馬之政條、】 或曰五郡切近京師。應內外百需所出。百役所萃。今一切罷免。從何措注。請下各部。查勘順天等五府。每歲夫役若干物料若干、通計該費若干。然後行下戶部計筭天下秋粮夏銳鹽鈔坑冶課程等項名色之數。歲入凡幾何。舊積凡幾何。經費之外。預備之餘。酌量多寡。足以備用無闕其有羡餘者別為收貯以為此五郡雇役之直買物之費。凡此五郡常年合用夫役。官為計工定直。出此錢雇閒民以代之當。 【 此即宋人雇役法、但宋人取錢於民今取於官、凡雇民役必先使之當過、然後逐月予直、如當過正月、於三月朔日予之、】 凡此五郡。每歲合辦物料。官為先事計筭。出此錢。隨時估以代之售、如此不徒寬民力以足兵備。亦可以收市井游惰之民。而官府所需之物。皆得寔用。官吏不多科擾民矣。然則國計僅足不能有餘。則如之何。曰設法措置。隨時通融。損有餘以補之捐不急以足之。大約計順天一府一歲所費不過用二十萬其餘每府。不過十萬。或五七萬耳。土宇之廣。民物之眾。國家歲入。夏入稅粮。見今二千六百二十三萬餘。其他鹽粮課鈔。亦不下千萬之數。捐此五六十萬之貲、以寬今日畿甸之民。以復古人府兵之制。以壯國勢。以張國威。內以固京師。外以懾夷狄。其於國計。亦無大損或曰昔宋韓琦剌民兵於陝西。亦謂得唐府兵法。而司馬光六上章以為不便。其後不十年。果以之運粮戌邊。大為民害、皆如光所言。切恐既籍民為兵之後而州縣科差如故既受有司之役。又有征戍之苦。民愈不堪也。臣為此議。惟乃州縣之舊。而不屬之軍衛所謂點操者。月惟一行。非若宋人保甲之頻數也。農隙教戰。朝委將帥。惟於冬月一行。必與御史俱焉。兵不番上。粮不調運惟於三時農事之隙。開通溝洫。築堤引水。以備旱澇。或修築京城。以為急切之備。或斡運京儲。以寔近邊之闕。除此之外不許他役有他役者。必坐以罪。况此五郡之民。差役繁重。不聊生也。甚矣。一旦得此優閑。如出湯火以就清爽之地。上感國恩。淪肌徹髓。其懽欣鼓舞。銘刻思報。為何如哉。此法傥行。非但可以足兵亦何省費內可以壯中國之勢。外可以懾外夷之心。立法既定行之久而成俗。隨時制宜。補偏起廢。又有待於他日之良臣賢輔焉。


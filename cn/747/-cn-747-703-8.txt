○论昭义军事宜状

右，适魏博奏事徐乃文见臣云，昨日闻三道使出城，一道往魏博，恐令宏敬出军，却虑三州不安，实非稳便。臣当时说向圣意，只令石雄至潞州界首搜索恶人，恐三州未谕朝旨，知宏敬忠荩，故令中使先往，遣宏敬安存三州，并不征发。乃文称若如此处置，至为切当。缘涉县正当山东系口，绝是要地，有镇兵五百人已下，去潞府一百六十里，军粮至多，潞州官健月粮，皆在此请受，恐潞府叛兵急则投窜涉县，摇动三州，切要国家先遣兵把捉此镇。有昭义旧都押衙焦长楚，是本军旧人，刘从谏降黜，令往山东，今在邯郸。若朝廷特赐一诏，令镇守涉县，兼把捉潞河徽子口，至为稳便。如焦长楚不可委信，朝廷专拣一武将速去亦得。古人云：“耕当问奴，织当问婢。”盖以其虽是下贱，能识耕织之故。臣不谙泽潞界内山川，见乃文所说，稍似有理，不敢不便密状闻奏，望赐留中不出。


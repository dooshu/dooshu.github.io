○議邊備疏 【 禦虜防倭】

竊惟軍旅之事、其變不可先圖。其謀則當預定。謀必先定。而後擔當者。有所恃而不搖。變無中制。而後决勝者無所忌而自展。自古國有大事。必先定謀。若謀不預定。而泛泛為之。則聽言行事。何所適從。盈庭為政。而耳目心志惶亂矣。又况邊疆重務。可嘗試而漫為之哉。愚見以為今日西事。只宜緩困。不宜急攻。東事祇當近防。不當遠出。此其定謀之大槩也。今聞倭勢甚兇。海防宜備。請以邊防及海防分為四鎮。如東則薊遼保昌為一鎮。專以防虜。山海至登萊為一鎮。專以防倭。西則宣大山西一鎮。陜西延寧甘固一鎮如故。四鎮除戍卒照舊外。此則以戰為守有先人奪人之心故雖少而足用各練精兵三萬每營三千人車三百輛每鎮各聯列十營。擇謀臣猛將統之。禦虜防倭。不啻足矣。四鎮計兵十二萬。半騎半步。總用馬六萬匹。即以省軍之餘。寓裕餉之策。又以省馬之費。裕足軍之需。即厚給優養。還省邊費大半。足食足兵。不必他求矣。再如前所建白、京師四面增設輔城四座。墩四十座。除京營外。各練精兵三千。亦半騎半步。倘信其言而實行之。金甌磐石。不啻固矣。此外若開荒地而聯保甲。廣積粟而練民兵。富強之策。莫善於此。至於輕車當置。器械當備。召募宜速。訓練宜精。主張宜定。信任宜專。議論宜省。怠緩宜徵。皆切要也。若西事。分兵禦虜。分兵困城。分兵護粮。分兵廵堡。以蕭李二將。各掌主客二兵。畫地圍城。以麻董二將。各統本鎮之兵。畫地防虜。多備粮餉。為持久計。賊困日久。必將突迯。或設伏而擒之。或多方以購之。西方之所當定者止此矣。若東事。當設總督重臣。北自山海。南至山東地方。撫臣以下。俱聽節制。濟寧以北。漕河以東。悉屬統轄。仍設總兵一員。駐札適中處所。偏禆將領。分守海口。一如邊口矢?見模。即以順天廵按御史兼廵視之事。急宜查視海口要害。聯墩犄角。多為溝澗之險。多備火藥之器。分兵畫地。多方備之。南方海船搖蕩。北人眩瞀難堪。有船無人。空費可惜止宜多造漁船并募漁戶無事時聽其生理有事時資其哨探。凡遇村堡人稠。則教以團練鄉兵。人自為守。堅璧清野。毋賫盜粮。再行朝鮮謀舉義兵四起。教攻擊之法、助以火藥之具。待至鴨綠江邊。彼我前後夾攻。東方之所當定者止此矣。夫變未形而預言之。每忽而不從。變既至而方圖之。徒悔而無及。如信其言而行焉斯國家之福、芻蕘之願也、伏乞　敕下九卿科道、會議而行、人各有見、不必為同人各為圖、亦不必為異、總在　聖明為　社稷自斷而已、時哉機不可失、臣愚不勝惓惓、


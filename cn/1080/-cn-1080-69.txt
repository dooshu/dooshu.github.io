●大明會典卷之六十九

洪武二十六年定

婚禮三

親王婚禮

納徵

前一日、尚寶司陳設御座於奉天殿。內官監禮部設冠服首飾金銀疋等儀物于文樓下。教坊司設中和樂于殿內。其日清晨、錦衣衛設儀仗于丹陛丹墀之東西。教坊司設大樂于丹陛之東西、北向。及設樂于午門外。設護衛將軍文武官執事官如常儀。儀禮司設百官侍立位于文武樓南。設玉帛案于殿內之東。鼓三嚴。文武官具朝服至侍立位、東西相向。鐘聲止。儀禮司跪奏請陞殿。

皇帝具皮弁服。導

駕奉引如常儀。樂作。陞座。樂止。鳴鞭訖。序班舉玉帛案置殿中。引正使副使入就拜位。贊鞠躬。樂作。贊四拜興平身。樂止。承制官詣

御前跪承

制。俯伏興。由東門稍東出。序班舉玉帛案隨之。置丹墀中道。承制官稱有制。贊禮贊跪。宣

制曰、今聘某官某女為某王妃。命卿等行納徵禮。贊禮贊俯伏興。樂作。四拜平身。樂止。儀禮司奏禮畢。

駕興。樂作。鳴鞭。樂止。引禮引玉帛案由

奉天門東門、及午門東門出。置玉圭玄纁于采輿。執事官引文樓下儀物由

午門東門出、以次陳列。正副使行至御橋外、易服乘馬至妃家。妃家、前一日、設正副使幕次于大門外道左、南向。設香案于正堂中。設受玉帛案于香案之南。其日、禮物至妃家。引禮捧玉圭玄纁先行。正副使隨之。至幕次。執事者陳禮物及冠服等物于正堂。捧玉帛者俟于幕次、東西向。禮官一員先入至正堂、立于東、西向。主婚者出見、立于西、東向。禮官曰、奉制、命正使某官某、副使某官某、為某王行納徵禮。引禮引主婚者出迎。引禮引正使捧玉圭、副使捧玄纁先行。主婚者隨行。引禮引至正堂、置玉圭玄纁于案。正使立于案之左、西南向。副使立于案之右、東南向。贊禮引主婚者就拜位。贊鞠躬四拜興平身。贊詣前跪。贊捧圭。正使捧玉圭授主婚者、主婚者受玉圭以授執事者、執事者跪受興、置于案。贊捧帛。副使捧玄纁授主婚者、主婚者受玄纁以授執事者、執事者跪受興、置于案。贊主婚者俯伏興平身。贊復位。贊四拜興平身。禮畢。正副使出。主婚者至正副使前致詞云、請禮從者。酒饌畢。主婚者捧帛以勞正副使。正副使出。主婚者送至門外。正副使詣

皇帝前復命。妃家回儀、從西華門入。內官監監官奏聞

定親禮物

金五十兩

珍珠一十兩 【 用紅綠紗銷金袋一箇】

花銀四百兩

各色紵絲四十疋 【 用紅綠羅銷金束子一百二十箇】

大紅羅二疋 【 用紅綠羅銷金束子六箇】

生紗二疋 【 用紅綠羅銷金束子六箇】

裏絹四十疋

綿臙脂一百箇

金花臙脂二兩 【 用抹金花銀合一對。計六兩重】

鉛粉二十袋計一十兩重 【 用紅綠羅銷金袋一箇】

北羊四牽 【 用紅綠絹銷金蓋袱四條、並牽羊紅麻索四條】

豬二口　　　　　　鵝二十隻

酒八十瓶 【 用紅綠羅銷金小蓋袱八十條、每條墜角折二銅錢四箇】

圓餅八十箇 【 用紅紙花貼面】

末茶一十袋 【 用紅綠羅銷金袋一十箇】

果六合

白熟米二石 【 作四合、每合上用染紅米二升】

麵四十袋 【 用紅紙花貼面】

媒人

紵絲二疋 【 用紅綠羅銷金束子六箇】

裏絹二疋

開合

紵絲一疋 【 用紅綠羅銷金束子三箇】

裏絹一疋

以上禮物。媒人并內官一員送至妃家。媒人就引妃家回奉禮物、從西華門入。如命官、則皇帝前復命。外命婦、則皇后前復命

納徵禮物

玉穀圭一枝 【 裹玉圭錦袋二件。盛玉圭戧金雲鳳硃紅木匣一箇。內錦褥一片】

玄纁紵絲五疋 【 玄三疋。纁二疋。用紅綠羅銷金束子十五箇】

珠翠燕居冠一頂 【 冠盝全】

冠上大珠博鬢結子等項全。金鳳二箇。金寶鈿花二十七箇。金簪一對。冠上珊瑚鳳冠觜一副

燕居服四套

大紅紵絲一件　　大紅線羅一件

大紅素紗一件　　青線羅一件

大帶四條 【 內大紅線羅三條。青線羅一條】

玉革帶一副

玉事件九件　　　金事件三件

玉花采結綬一副 【 紅綠線羅采結。大紅線羅繫帶】

采結上玉綬花一箇

綬帶上玉墜珠六顆

綬帶上金垂頭花板四片。金葉兒六箇

白玉鉤碾鳳文佩一副

玉事件二十件 【 串珠全】 金鉤二箇

紅羅銷金夾袱大小五條 【 包燕居服及玉革帶等用】

珠面花四副　　　珠花四枝 【 金腳八錢重】

金腳四珠環一雙 【 金腳五錢重】

梅花環一雙 【 金腳五錢重】

金鈒花釧一雙 【 二十兩重】

金光素釧一雙 【 二十兩重】

金龍頭連珠鐲一雙 【 五十四兩重】

金八寶鐲一雙 【 八兩重、外寶石一十四塊】

金四百兩 【 九成色二百兩。八成色一百兩】

花銀一千六百兩

珍珠二十四兩 【 用紅綠紗銷金袋二箇】

寶鈔五千貫

乘馬四匹 【 紅籠頭錦韉四副】

各色紵絲六十疋 【 用紅綠羅銷金束子一百八十箇】

各色陵六十疋 【 用紅綠羅銷金束子一百八十箇】

各色紗六十疋 【 用紅綠羅銷金束子一百八十箇】

各色羅六十疋 【 用紅綠羅銷金束子一百八十箇】

各色錦六十疋 【 用紅綠羅銷金束子一百八十箇】

大紅羅四疋 【 用紅綠羅銷金束子一十二箇】

生紗四疋 【 用紅綠羅銷金束子一十二箇】

各色絹三百疋　　　白綿二十斤

臙脂二合二兩重 【 金臙脂合一對一十兩重】

鉛粉二十袋一十兩重 【 用紅綠羅銷金袋二箇】

北羊三十二隻 【 用紅綠絹銷金蓋袱三十二條牽羊紅麻索三十二條】

豬一十六口　　　　鵝三十二隻

酒二百瓶 【 用紅綠羅銷金蓋袱二百條。每條墜角折二銅錢四箇】

末茶三十二袋 【 用紅綠羅銷金袋三十二箇】

果二十合

響糖二合　　　　芝麻纏糖二合

茶纏糖二合　　　砂仁糖二合

胡桃纏糖二合　　木彈二合

蜜煎二合　　　　棗子二合

乾葡萄二合　　　胡桃二合

圓餅六百箇 【 用紅紙花貼面】

白麵一百二十袋 【 用紅紙花貼面】

紅紗罩盝大小一十二箇

媒人

紵絲一十二疋 【 用紅綠羅銷金束子三十六箇】

開合

紵絲八疋 【 用紅綠羅銷金束子二十四箇】

發冊命使

其日清晨、內官監錦衣衛尚寶司教坊司文武執事等官、于奉天殿陳設如納徵儀。儀禮司設冊案于殿內之東。承制官持節官位于殿內之東、西向。設正使副使拜位于丹墀。正使在東、副使在西。錦衣衛設蓋冊黃傘一于殿門外。禮部陳設采輿于午門外。內官陳

王妃鳳轎儀仗于采輿之南。鼓三嚴。引禮引文武官入就侍立位。鐘聲止。儀禮司跪奏請陞殿。

皇帝服皮弁服。導駕官奉引如常儀。樂作。陞座。樂止。捲簾、鳴鞭訖。引禮引正副。使各就拜位。贊禮贊鞠躬。樂作。贊四拜興平身。樂止。承制官詣

御前跪承

制。俯伏興。由東門稍東出。持節官舉節、舉冊官舉案隨行、亦由東門稍東出。校尉擎傘遮護冊、行至丹墀

御道中。持節官立于案東、西向。傳制官稱有制。贊禮唱跪。宣

制曰、今冊某官某女為某王妃。命卿等持節行禮。贊禮贊俯伏興鞠躬四拜興平身。樂止。持節官以節授正使。引禮引節冊、及正副使、由東道至奉天門東門出、至午門外。置冊于采輿。儀禮司官奏禮畢。

駕興。樂作。百官捲班以次出。儀仗鳳轎前行。引禮引節及采輿。正副使隨行。過

御橋、易服持節。正副使俱上馬、至妃家行冊禮

冊至妃家

是日、妃家先設幕次于大門之外、南向。設香案于正廳、冊使至。引禮引正副使至幕次。禮官先入見主婚者。禮官曰、奉制、命正使某官某、副使某官某、持節行冊禮。主婚者出迎。引禮引正使持節、副使捧冊入主婚者隨行。至正廳。正副使立于香案東、南向。引禮引主婚者至拜位。贊禮贊鞠躬四拜興平身、退立于西南。引禮引接冊內官詣前。贊禮贊舉冊。副使以冊授內官、內官跪受訖。贊禮贊請詣中堂行禮。內使二人引捧冊內官入中堂。正副使仍前立。候內官出、告行禮畢。正使副使以節出。主婚者請禮正副使如納徵儀。其日妃家陳設香案于中堂。設冊案于香案之南。設妃拜位于冊案之南。

妃服翟衣訖。俟內官捧冊入置于案。贊禮女官一員居東、一員居西、在妃拜位前、相向立。宣冊女官展冊女官立于東。引禮女官二員分左右引

妃出房、至冊案前拜位。女使執事者立于西。贊禮女官贊四拜興。宣冊女官稱有制。女官贊跪。

妃跪。贊宣冊。宣冊女官詣冊案前取冊立宣于香案東。女官宣冊訖。以冊入於盝。贊受冊。宣冊官捧冊立授妃、妃受冊。女官贊以冊授執事者。

妃以冊授女使、女使跪受興、置于案。女官贊妃興。又贊四拜。禮畢內官出告正副使行禮畢。執事者徹香案冊案。設妃座。引禮請

妃陞座。眾命婦及應賀者序立于庭、北向。贊四拜。禮畢。

妃降座

發冊禮物

金冊一副 【 兩葉。計足色金一百兩重。每葉高尺一寸、闊五寸、周尺】

籍冊錦一片 【 紅絹裏】

聯貫冊葉 【 用紅絲絛】

墊冊錦褥一箇 【 紅絹裏】

裹冊紅羅銷金小夾袱一條

渾金瀝粉雲鳳冊盝一箇 【 內用紅紵絲發襯。花銀釘鉸一副、一兩二錢重。嵌金絲鐵鎖鑰一副】

覆盝紅羅銷金大夾袱一條

九翬四鳳冠一頂

冠上大花九樹。小花九樹。寶鈿九箇。翠雲博鬢描金珠皂羅額。珠眉心。珠牌環。金冠上金鳳四箇。牌環腳一雙

翟衣三套。描金雲鳳沈香色木匣一箇 【 銅鎖鑰索扛全】

青紵絲繡翟衣一件。青紵絲繡蔽膝一件。玉色線羅中單一件、紅緣(袪去去改巽)青線羅繡翟衣一件。青線羅繡蔽膝一件。玉色線羅中單一件、紅緣(袪去去改巽)青紗繡翟衣一件。青紗繡蔽膝一件。玉色紗中單一件

青紅線羅銷金大帶一條。上有青紵絲副帶一條

五色線錦綬一副。上有玉環二箇。青紅羅采結全

白玉鉤碾鳳文珮一副

玉事件二十件 【 串珠全】

金鉤子並圈二箇　五色線錦襯一副

白玉革帶一副 【 青紵絲裹(革呈)描金文翟文】

玉事件一十件　　金事件五件

青紵絲舄一雙 【 上有珠六顆】

青羅襪一雙

紅羅銷金夾袱大小五條 【 包裹翟衣玉佩玉帶等用】

鳳轎一乘

錦坐褥一箇　　　錦踏褥一箇

紅交床一把 【 紅穿條全】

紅簾一扇 【 青羅銷金沿邊繡帶全】

紅羅銷金轎衣一件 【 瀝水頂罩全】

紅油絹銷金雨轎衣一件 【 瀝水頂罩全】

采結四串抹金銀香圓寶蓋四副 【 計八件共花銀一十六兩】

儀仗

紅杖二　　　　　清道旗二

絳引旛二　　　　戟氅二

班劍二 【 結子絹袋全】 儀刀二 【 結子紅絹袋全】

吾杖二 【 絹袋全】 　　鐙杖二 【 絹袋全】

立□二 【 絹袋全】 　　臥□二 【 絹袋全】

骨朵二 【 絹袋全】 　　響節四 【 絹袋全】

紅繡傘一把 【 絹袋全】 青方傘二把 【 絹袋襻全】

紅繡團扇四把 【 絹袋全】 青繡團扇四把 【 絹袋全】

紅紗燈籠四箇 【 竿全】 拂子二箇 【 結子全】

坐障一 【 竿全】 　　　行障二 【 竿全】

抹金交椅腳踏一副 【 除木外。計花銀一百兩重。撘座踏蓐結子全】

抹金銀水罐一箇 【 六十兩重】

抹金銀水盆一箇 【 六十兩重】

抹金銀唾壺一箇 【 一十六兩重】

抹金銀唾盂一箇 【 一十六兩重】

抹金銀香罏一箇 【 一十六兩重】

抹金銀香合一箇 【 一十六兩重】

擎執宮人銷金羅袍一十四領。抹金鈒花銀帶一十四條。翠花紗帽一十四頂。皂麂皮靴一十四雙

女轎夫衣袍一十六領。汗褲一十六副。銅束帶一十六條。花紗帽一十六頂。紅綿布(革翁)鞋一十六雙

催妝禮物

北羊二隻 【 紅綠絹銷金蓋袱二條】

酒二十瓶 【 紅綠羅銷金蓋瓶袱二十條。每條墜角折二銅錢四箇】

果二合 【 用花四枝】

以上禮物。內官一員送至妃家

鋪房

妃家於親迎前擇日、將房奩床帳等物至王府鋪房。禮部預先奏知。至日、妃家備鼓樂迎引、從午門東角門入。鼓樂止於門西。妃母、或親戚、入內陳設醮戒

其日、內官監設上位

中宮御座于宮中。設大樂儀仗于丹陛之東西。執膳內官先備酒金爵果合以俟。

上位服皮弁服。

中宮燕居服。出。樂作。陞座。樂止。

王服袞冕。贊引引

王由殿東門入、詣

上位前。贊禮贊鞠躬。樂作。贊四拜、興、平身。樂止。執事者以爵斟酒、立于御前之東。贊禮贊王詣前跪。贊搢圭。贊受爵。執事者以爵立授王、王受爵飲訖、以爵授執事者、執事者跪受以退。贊禮贊出圭。恭聽戒命。隨旨意致戒辭。

王聽戒辭訖。贊俯伏、興、平身。復位。贊鞠躬。樂作。贊四拜、興、平身。樂止。贊禮引

王詣

中宮前、禮同。贊禮畢、引禮引

王出、釋袞冕、具皮弁服、行親迎禮

妃家醮戒

親迎日、妃家先於祠堂陳設祭物

妃服燕居冠服。妃父母同

妃詣祖宗前奠酒讀祝禮畢。執事者具酒饌、命

妃飲食訖。父母坐于正堂。女執事引

妃詣父母前、各四拜。父母隨意致戒辭。

妃聽受訖。次辭諸尊長。禮畢。改服翟衣以俟親迎

其日、儀衛司先設王儀仗象輅于承天門外。妃家先設王幕次于中門之外。設香案帛案于正堂之中。是日、王受

命訖。引禮引

王由

午門東門出。典儀具服、跪請陞輅。

王陞輅。儀從前導。過

御橋、樂作。至妃家門外。引禮跪請

王降輅。導引至幕次。禮官一員先入至正廳、立干東、西向。主婚者出見。立于西、東向。禮官曰、某王奉制、行親迎禮。引禮二人俱服、引主婚者迎

王于幕次之外。內官二員具服引

王出幕次。主婚者請

王入中堂。

王先行。主婚者後隨。內官具服捧禮物入、至于中堂。主婚者進立于堂中之左。妃母立于堂中之右、東西相向。

王至中堂。女執事二人引

妃出房、立于妃母之下。內官引

王至案前。內官捧帛進

王、王以帛置于案。內官引

王稍退、近東、西向立贊禮引主婚者詣帛案前、行八拜禮。退復位。執事者徹案。引禮內官導

王先出。女轎夫舉鳳轎至于中門之內。內官具妃儀仗于中門之外。女執事引

妃出。內官跪啟請

王詣轎所。啟請揭簾。妃陞轎。內官啟請

王陞輅前行。妃具儀從後行。

王至承天門外、降輅、候

妃至。內官跪啟請

王揭簾。妃降轎。

王先行至內。釋皮弁服、具袞冕。至奉先殿前俟。妃入午門陞轎。將至奉先殿、降轎。行

廟見禮

廟見

是日、內官于奉先殿陳設牲醴祝帛訖。每廟豬一、羊一、帛二、缸一篚。祝共一。贊引二人引

王、二人引妃、至奉先殿、詣

德祖玄皇帝皇后神御前。

王在東。妃在西。贊王與妃皆兩拜。贊跪。

王跪。妃亦跪。贊搢圭。

王搢圭。贊進帛。執事者以帛跪進于王右。贊受帛。

王受帛、以授執事者。贊奠帛。執事者以帛奠

神御前。贊進爵。執事者以爵跪進于王右。贊受爵。

王受爵、以授執事者。贊獻爵。執事者以爵奠于玄皇帝皇后前。贊再進爵。執事者以爵進。贊受爵。

王受爵、以授執事者。贊獻爵。執事者以爵奠于玄皇帝皇后前。贊俯伏、興。

王俯伏、興。妃亦興。贊王復位。贊王與妃皆兩拜、平身。次詣

懿祖皇帝皇后。

熙祖皇帝皇后。

仁祖皇帝皇后。儀同上。贊詣讀祝位。

王詣讀祝位。贊跪。

王跪。妃亦跪。讀祝訖。贊俯伏、興、平身。

王俯伏、興、平身。妃亦興。贊王復位。贊王與妃皆兩拜、平身。贊執事者捧祝帛各詣燎所。贊詣燎位。

王與妃詣燎位。贊禮畢。引禮引

王及妃還宮、行合巹禮

合巹

其日、內官先於王宮設王座于東、西向。設妃座于西、東向。各設拜位于座之南。設酒案于正中稍南。置兩爵兩巹于案上。執事者啟請

王具皮弁服訖。贊引導

王與妃至宮門。贊引二人導

王前陞。二人導

妃後陞。贊請就拜位。

王與妃各就拜位。贊兩拜。

王與妃皆兩拜訖。贊請陞座。

王與妃皆陞座。執事者二人舉饌案進于王及妃之前。女官司尊者取金爵酌酒以進。

王與妃各受爵飲訖。女官進饌。

王與妃皆舉饌訖。女官再以金爵進酒。

王與妃皆飲訖。女官進饌。

王與妃皆舉饌訖。女官再以巹盞酌酒合和以進。

王與妃皆飲訖。又進饌。

王與妃皆舉饌。凡三舉酒饌畢。執事者徹饌案。贊王與妃興、就拜位、相向。贊兩拜、禮畢。

王從者餕妃之饌。

妃從者餕

王之饌

朝見

第二日清晨、王冕服。妃翟衣。贊引各啟請出宮、至宮門外以俟。

皇帝服皮弁服。

皇后服燕居服。陞座。贊引引

王及妃自東門入。

王先入。妃從之。贊禮贊詣

皇帝前。王立于東。妃立于西。宮人以棗栗盤立于妃之右。贊王與妃皆四拜。執事者二人舉案至皇帝前正中。宮人以棗栗盤授妃。妃捧棗栗盤置于案上。執事者舉案。

妃隨捧進至皇帝前。妃復位。贊禮贊王與妃皆四拜、興。贊引引

王及妃詣

皇后前。宮人以(暇去日改月)修盤立于妃左。贊王與妃皆四拜、興。執事者二人舉案至皇后前正中。宮人以(暇去日改月)修盤授妃、妃捧(暇去日改月)修盤置于案上。執事者舉案

妃隨案進至皇后前。妃復位。贊四拜。

王與妃皆四拜、興。執事者以皇帝前棗栗案徹于東。

皇后前(暇去日改月)修案徹于西。贊禮畢。贊引引

王及妃出。是日、賜王與妃宴

盥饋

第三日清晨、妃服翟衣。贊引引、妃出陞輿。將至宮內門、降輿、由東門入。俟膳至。贊引引

妃詣

皇帝前。贊四拜。尚食、以膳授妃、妃捧膳置于案。復位。又贊四拜。贊引引

妃詣

皇后前、禮同。贊引引

妃退立于西南。俟膳畢。贊引引

妃出

王與妃見東宮

是日、王與妃朝見訖。

王具皮弁服。

妃服翟衣。詣

東宮前、行四拜禮。

東宮皮弁服坐受。

東宮妃翟衣、立受兩拜、答兩拜

回門

其日、內官先將禮物至妃家。

王與妃儀仗導從如常儀。

王先行至妃家。妃父出迎

王先入。妃父從之。至正廳。

王立東、西向。妃父立於西、東向。

王於妃父母前行四拜禮。妃父母立受兩拜、答兩拜、禮畢。

王中坐。其餘親屬見

王、行四拜禮。

王皆坐受。

妃至、入中堂。於父母前行四拜禮。父母正面坐受。其餘親屬見

妃、各序家人禮

回門禮物

花銀三百兩

雜色紵絲三十二疋 【 紅綠羅銷金束子九十六箇】

北羊四隻 【 紅綠絹銷金蓋袱四條、紅麻索四條】

酒四十瓶 【 紅綠羅銷金蓋袱四十條】

果四合

供用器皿

金器

壺瓶一對 【 六十兩重】

酒注一對 【 六十兩重】

盂子一對 【 二十兩重】

贄禮盤二面 【 六十兩重】

盤盞二副 【 二十兩重】

託裏胡桃木碗四箇 【 六十四兩重】

楞邊胡桃木託子四箇 【 五兩重】

託裏胡桃木鍾子一對 【 一十一兩重】

撒盞一對 【 八兩重】

葫蘆盤盞一副 【 一十兩重】

茶匙一雙 【 一兩重】

匙一雙 【 五兩重】

箸二雙 【 五兩重】

銀器

果合一對 【 一百六十兩重】

汁瓶二對 【 一百兩重】

茶瓶一對 【 五十兩重】

湯鼓四箇 【 八十兩重】

按酒楪一十二箇 【 四十二兩重】

果楪一十二箇 【 三十兩重】

菜楪一十二箇 【 二十四兩重】

漆器

朱紅戧金大托盤二面 【 紅紗罩二】

朱紅戧金饅頭肉盤四箇 【 紅紗罩四】

小車子一乘。貼金釘鉸全。並頂上抹金銅火珠一箇。四角銅鳳四箇

紅紵絲車衣一副。頂裙瀝水頂裏紫羅帶全錦坐褥一箇。黃綿布骨子。黃絹裏。綿花裝

紅平羅車衣一副。頂裙瀝水頂裏絹紫羅帶全

錦靠褥二箇。綠紵絲邊。黃綿布骨子。黃絹裏。綿花裝

紅素油絹雨衣一副

紅油儀仗木架二座

二十七年更定

凡親王納妃。預擇親迎日期。別擇日行定親納徵發冊催粧等禮。其禮物、仍依節次名數、同日給送納徵發冊催妝

前期一日、內官監禮部儀禮司設冠服首飾金銀疋等儀物于文樓下。設玉帛案冊案并節于奉天殿內。至日早、禮部設采輿、教坊司設樂于午門外。內官設王妃鳳轎儀仗於采輿之南。

皇帝具皮弁服陞殿。百官侍班。正副使先行四拜禮。執事官舉節及玉帛案冊案至丹墀、置案於中道、持節俟立。傳制官由殿東門出稱有制。贊跪。傳制官宣

制曰、今聘某官某女為某王妃。命卿等持節行納徵發冊等禮。正副使又四拜禮畢。執事官以節授正使。引禮引節并玉帛案冊案冠服等物、至午門外、置冊及玉帛於采輿。冠服等物、以次陳列而行

妃家受聘

前期一日、妃家設香案節案于正堂中。玉帛案冊案相向。至日、禮物至妃家。主婚者出迎。引禮引正使持節、副使捧冊、執事者捧玉帛至正堂、各置于案。正副使立於案左右。冠服等物、以次陳列。禮官一員立於左。主婚者立於右。禮官曰、奉制、命正使某官某、副使某官某、為某王行納徵發冊等禮。引禮引主婚者詣香案前、行四拜禮。執事官捧玉圭玄纁。主婚者先受玉圭、次受玄纁、各授執事。再行四拜禮畢。內官先以冠服進于妃。具服訖。內官詣冊案跪捧冊入中堂、置于案。引禮女官引

妃出至冊案前、行四拜禮。跪。女官宣冊訖。

妃受冊、以授執事者。再行四拜禮畢。執事者設妃座。引禮請

妃陞座。妃家應賀者、行四拜禮。正副使俟內官出、告行禮畢。持節出。主婚者送至門外。正副使回朝復命。妃家回奉禮物、從午門入。內官監官奏聞

其後醮戒親迎謁見合巹朝見回門禮、俱同。

二十六年弘治中續定

納徵

上先具袞冕、詣

奉先殿、用樂祭告、禮畢。然後易皮弁服、傳制

王受醮戒

是日、內執事設太皇太后

皇太后御座于宮中。設大樂儀仗于丹陛之東西。執膳內官先備酒金爵果合以候。

太皇太后具燕居服。樂作。陞座。樂止。

王服袞冕。贊引引

王由東門入、詣

太皇太后前。贊鞠躬。樂作。贊四拜、興、平身。樂止。執事者以爵斟酒、立於東。贊禮贊王詣前跪。贊搢圭。贊受爵。執事者以爵立授王、王受爵飲訖、以爵授執事者、執事者跪受以退。贊出圭、恭聽戒命。曰、往迎爾相。用成厥家。勉率以敬。為國之光。

王聽戒辭訖。贊俯伏、興、平身。贊復位。贊鞠躬。樂作。贊四拜、興、平身。樂止。贊禮畢。贊禮引

王詣

皇太后宮門外、由東門入、詣

皇太后前。贊鞠躬。樂作。贊四拜、興、平身。樂止。執事者以爵斟酒、立于東。贊禮贊王詣前跪贊搢圭。贊受爵。執事者以爵立授王、王受爵飲訖、以爵授執事者、執事者跪受以退。贊禮贊出圭。恭聽戒命。曰、往迎爾相。承厥家事。勉率以敬。無忝

戒命。

王聽訖。贊俯伏、興、平身。贊復位。贊鞠躬。樂作。贊四拜、興、平身。樂止。贊禮畢。贊禮引

王詣

上位宮門外、候

上具常服。

皇后具燕居服。陞座。贊禮引

王詣

上位前行五拜三叩頭禮畢。引

王出、釋袞冕、具皮弁服、行親迎禮 【 妃受醮戒禮同前】

朝見

第一日清晨、王冕服。妃翟衣。贊引各啟請出宮、至皇城內宮門外以俟。

太皇太后服燕居服、陞座。贊引引

王及妃自東門入。

王先入。妃從之。贊禮贊詣

太皇太后前王立于東。妃立于西。宮人以(暇去日改月)修盤立于妃之左。贊王與妃皆四拜。執事二人舉案至太皇太后前。宮人以(暇去日改月)修盤授妃、妃捧(暇去日改月)修盤置于案。執事者舉案。

妃隨案進至太皇太后前。妃復位。贊王與妃皆四拜、興。執事者徹(暇去日改月)修盤案于東。贊禮畢。引

王與妃出、詣

皇太后宮前俟。

皇太后燕居服、陞座。引禮引

王及妃自東門入、詣

皇太后前。進(暇去日改月)修盤行禮同前。畢。出詣

上位宮前俟。

上具常服、陞座。贊引引

王及妃自東門入、詣

上位前、進棗栗盤。

皇后前、進(暇去日改月)脩盤。行禮同前。畢。贊引引

王及妃出。是日、賜王與妃宴 【 王與妃見東宮禮同前】

盥饋

第三日清晨、妃服翟衣。贊引引

妃出陞輿。將至宮內門、降輿、由東門入。俟膳至。贊引引

妃詣

太皇太后前。贊四拜。尚食以膳授妃、妃捧膳置于案。復位。又贊四拜。贊引引

妃退立于西南。俟膳畢。引

妃出、詣

皇太后前行禮同。復詣

上位前、皇后前、行禮同








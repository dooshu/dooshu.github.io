○重建总持寺敕

朕以政闲赏景，幸於庄严。其寺复殿重廊，连薨比楝，幽房秘宇，窈窕疏通，密竹翠松，垂阴擢秀，行而迷道，（阙）天下梵宫，高明寡匹。当建之时，以京城西昆明池势微下，乃建木浮图，高三百尺。藩邸之时，游此伽蓝，睹斯胜事。其总持寺，大业中立，规制与庄严寺正同。今容像则毁，忍草随荒，香径芜侵，尚存基址。其寺宜许重建，以副予心。


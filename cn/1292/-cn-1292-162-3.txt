◇　上疏戒妃匹劝经学威仪之则

陛下秉至孝，哀伤思慕，不绝於心，未有游虞弋射之宴，诚隆於慎终追远，无穷已也。窃愿陛下虽圣性得之，犹复加圣心焉。《诗》云：「茕茕在疚。」言成王丧毕思慕，意气未能平也。盖所以就文武之业，崇大化之本也。

臣又闻之师曰：「匹配之际，生民之始，万福之原。」婚姻之礼正，然后品物遂而天命全。孔子论《诗》，以《关雎》为始，言太上者，民之父母，后夫人之行，不侔乎天地，则无以奉神灵之统，而理万物之宜。故《诗》曰：「窈窕淑女，君子好逑。」言能致其贞淑，不贰其操，情欲之感，无介乎容仪，宴私之意，不形乎动静，夫然后可以配至尊，而为宗庙主，此纲纪之首，王教之端也。自上世已来，三代兴废，未有不由此者也。愿陛下详览得失盛衰之效，以定大基，采有德，戒声色，近严敬，远技能。窃见圣德纯茂，专精《诗》《书》，好乐无厌。臣衡材驽，无以辅相善义，宣扬德音。臣闻《六经》者，圣人所以统天地之心，著善恶之归，明吉凶之分，通人道之正，使不悖於其本性者也。故审六艺之指，则天人之理，可得而和，草木昆虫，可得而育，此永永不易之道也。及《论语》、《孝经》，圣人言行之要，宜究其意。

臣又闻圣王之自为动静周旋，奉天承亲，临朝享臣，物有节文，以章人伦。盖钦翼祗栗，事天之容也；温恭敬逊，承亲之礼也；正躬严恪，临众之仪也；嘉惠和说，飨下之颜也。举错动作，物遵其仪，故形为仁义，动为法则。孔子曰：「德义可尊，容止可观，进退可度，以临其民，是以其民畏而爱之，则而象之。」《大雅》云：「敬慎威仪，惟民之则。」诸侯正月朝觐天子，天子惟道德，昭穆穆以视之，又观以礼乐，飨醴乃归。故万国莫不获赐祉福，蒙化而成俗。今正月初幸路寝，临朝贺，置酒以飨万方，传曰「君子慎始」，愿陛下留神动静之节，使群下得望盛德休光，以立基桢，天下幸甚！（《汉书·匡衡传》）






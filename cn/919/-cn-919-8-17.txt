七气证治

夫喜伤心者，自汗，不可疾行，不可久立，故《经》曰：喜则气散。怒伤肝者，上气，不可忍，热来荡心，短气欲绝，不得息，故《经》曰：怒则气击（一作上）。忧伤肺者，心系急，上焦闭，荣卫不通，夜卧不安，故《经》曰：忧则气聚。思伤脾者，气留不行，积聚在中脘，不得饮食，腹胀满，四肢怠惰，故《经》曰，思则气结。悲伤心胞者，善忘，不识人，置物在处，还取不得，筋挛，四肢浮肿，故《经》曰：悲则气急。恐伤肾者，上焦气闭不行，下焦回还不散，犹豫不决，呕逆恶心，故《经》曰：恐则精却。惊伤胆者，神无所归，虑无所定，说物不竟而迫，故《经》曰：惊则气乱。七者虽不同，本乎一气。脏气不行，郁而生涎，随气积聚，坚大如块，在心腹中，或塞咽喉如粉絮，吐不出，咽不下，时去时来，每发欲死状，如神灵所作，逆害饮食，皆七气所生所成。治之各有方。

七气证治


1　正誼不謀利明道不計功　黜周王魯之説非公羊言　何休負公羊之學　三科九旨五始七等諸義


漢武尊公羊家，而董仲舒爲儒者宗。「正誼不謀利，明道不計功」二言，案：此董子對膠西王語，見漢書本傳。繁露作「正其道不謀其利，修其理不急其功」。得夫子心法。太史公聞之董生者，又深得綱領之正。嘗攷公羊氏之傳，所謂讖緯之文，與黜周王魯之説，非公羊之言也。蘇氏謂：「何休公羊之罪人。」晁氏謂：「休負公羊之學。」五始、三科、九旨、七等、六輔、二類、七缺，皆出於何氏，其墨守不攻而破矣。

【全云】西京公羊之學，江都最著。江都之言，五行志最多，亦不甚醇，至何休則愈妄矣。

【元圻案】漢書儒林傳：「瑕丘江公受穀梁春秋及詩於魯申公，上使與仲舒議，不如仲舒。而丞相公孫弘本爲公羊學，於是上因尊公羊家，詔太子受公羊春秋，由是公羊大興。」又五行志：「董仲舒治公羊春秋，始推陰陽爲儒者宗。」〇太史公史記自敘：「余聞之董生曰：『孔子知言之不用，道之不行也，是非二百四十二年之中，以爲天下儀表，貶天子，退諸侯，討大夫，以達王事而已矣。』夫春秋上明三王之道，下辯人事之紀，别嫌疑，明是非，定猶豫，善善惡惡，賢賢賤不肖，存亡國，繼絶世，補弊起廢，王道之大者也。」〇公羊春秋哀十四年「西狩獲麟」，何休注：「夫子素按圖録，知庶姓劉季當代周，見薪采者獲麟，知爲其出，何者？麟者木精，薪采者，庶人燃火之意。此赤帝將代周居其位，故麟爲薪采者所執。西狩獲之者，從東方王於西也，東卯西金象也。言獲者，兵戈文也，言漢姓卯金刀以兵得天下。」疏云：「蓋見中候云：卯金刀帝出復堯之常。」又注曰：「得麟之後，天下血書魯端門曰：『趨作法，孔聖没，周姬亡，彗東出，秦政起，胡破術，書記散，孔不絶。』子夏明日往視之，血書飛爲赤鳥，化爲白書，署曰演孔圖，中有作圖制法之狀。孔子仰推天命，俯察時變，卻觀未來，預解無窮，知漢當繼大亂之後，故作撥亂之法以授之。」疏云：「演孔圖文也。」又第一卷「隱公第一」下，疏云：「問曰：『公羊以魯隱公爲受命王，黜周爲二王後。案長義云：「隱公人臣而虚稱以王，周天子見在上而黜公侯，是非正名而言順也。」』答曰：『孝經説云：「孔子曰：春秋屬商，孝經屬參。」然則其微似之語獨傳子夏，子夏傳與公羊氏，五世乃至漢胡母生、董仲舒，推演其文，然後世人乃聞此言矣。春秋藉位于魯以託王義，隱公之爵不進稱王，周王之號不退稱爲公，何以爲不正名、不順言乎？』」〇書録解題三謂「公羊訓詁傳〔一〕，其書多引讖緯，其所謂黜周王魯，變周文，從殷質之類，公羊皆無明文，蓋爲其學者相承有此説也。」疏又曰：「何氏作文謚例云『三科九旨者，新周故宋，以春秋當新王』，此一科三旨也；又云『所見異辭，所聞異辭，所傳聞異辭』，二科六旨也；又『内其國而外諸夏，内諸夏而外夷狄』，是三科九旨也。」「五始者，元年、春、王、正月、公即位是也。七等者，州、國、氏、人、名、字、子是也。六輔者，公輔天子，卿輔公，大夫輔卿，士輔大夫，京師輔君，諸夏輔京師是也。二類者，人事與災異是也。七缺者，惠公妃匹不正，隱、桓之禍生，是爲夫之道缺也；文姜淫而害夫，爲婦之道缺也；大夫無罪而致戮，爲君之道缺也；臣而害上，爲臣之道缺也；晉侯殺其世子申生，宋公殺其世子痤，是爲父之道缺也；楚世子商臣弑其君髠，蔡世子般弑其君固，是爲子之道缺也；桓八年『正月，己卯，烝』，桓十四年八月『乙亥，嘗』，僖三十一年『夏，四月，四卜郊不從，乃免牲，猶三望』，郊祀不修，周公之禮缺，是爲七缺也矣。」〇莊十年公羊傳曰：「州不若國，國不若氏，氏不若人，人不若名，名不若字，字不若子。」〇後漢書鄭玄傳：「時任城何休好公羊學，遂著公羊墨守、左氏膏肓、穀梁廢疾。康成乃發墨守，鍼膏肓，起廢疾。休見而嘆曰：『康成入我室，操我戈，以伐我乎？』」〇蘇東坡曰：「三傳迂誕奇怪之説，公羊爲多，而何休又從而附成之。」〇晁説之曰：「何休特負於公羊之學。三科、九旨、七等、六輔、二類、七缺之説，何紛紛也！既曰『據百二十國寶書』〔二〕，而又謂『三世異辭』，何邪？」〇吕大圭曰：「范甯，穀梁之忠臣。何休，公羊之罪人。」〇晉書王接傳：「接嘗謂：何休志通公羊，而往往還爲公羊疾病。」〇四庫全書總目：「春秋公羊傳注疏二十八卷，公羊壽傳，何休解詁，唐徐彦疏。按漢書藝文志：公羊傳十一卷，班固自注曰：『公羊子齊人。』顔師古注曰：『名高。』徐彦疏引戴宏序曰：『子夏傳與公羊高，高傳其子平，平傳其子地，地傳其子敢，敢傳其子壽。至漢景帝時，壽乃與齊人胡母子都著於竹帛。』何休之注亦同。今觀傳中有『子沈子曰』、『子司馬子曰』、『子女子曰』、『子北宫子曰』，又有『高子曰』、『魯子曰』，蓋皆傳授之經師，不盡出於公羊子。定公九年傳『正棺於兩楹之間』二句，穀梁傳引之，直稱沈子，不稱公羊，是併其不著姓氏者亦不盡出公羊子，且併有『公羊子曰』，尤不出於高之明證。知傳確爲壽撰，而胡母子都助成之。舊本首著高名，蓋未審也。」〇後漢書儒林傳下：「何休，字邵公，任城樊人也。休爲人質朴訥口，而雅有心思。精研六經，世儒無及者。太傅陳蕃辟之，與參政事。蕃敗，休坐廢錮，迺作公羊解詁。」

〔一〕「公羊訓詁傳」，據四庫本直齋書録解題卷三春秋類當作「春秋公羊傳解詁」。

〔二〕「二十」，原作「十二」，據四庫本景迂生集卷一二三傳説乙正。






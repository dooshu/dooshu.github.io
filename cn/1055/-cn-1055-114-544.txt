【唐元结阳华岩铭〈永泰二年〉】

右《阳华岩铭》，元结撰，瞿令问书。元结好奇之士也，其所居山水必自名之，惟恐不奇。而其文章用意亦然，而气力不足，故少遗韵。君子之欲著于不朽者，有诸其内而见于外者，必得于自然。颜子萧然卧于陋巷，人莫见其所为，而名高万世，所谓得之自然也。结之汲汲于后世之名，亦已劳矣。嘉八年十二月二十六日书。


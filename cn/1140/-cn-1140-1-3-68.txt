游春浮园偶记

泰和萧伯玉太常自记其春浮园为时所称美盖因其高下凿溪垒山一亭一迳皆竭能殚智求异於人伯玉既下世而余适分守湖西时宗伯钱公属余以其犹子孟昉且谓能世其家而其园可惜固余所愿游者壬寅春行部至泰和连雨浃旬一日亭午方霁遂至园所时孟昉客?州求所刻春浮园记不可得地近城郭又数苦兵去伯玉未三十年樵牧者皆得而往矣献吉悼外舅诗云田园树大身先葬书画楼成昼不开尝读之凄然废卷今伯玉既以犹子为後而其竭能殚智之所经营卒归之蔓草尤可悲也然亭台半圮丘壑犹存断壁寒崖矗然斗絶囘冈曲渚忽又奔属客至者皆不辨其为园也孟昉又别构小圃荟丛妍好园中人能具兰舫笋舆酌家酿进园茗余徜徉其中遇嘉石奇树则解衣箕踞坐良久驱吏人远去或呼园丁问花木种植剥治接养灌溉之方纎细疏记穷日乃返不恨园无主人也得诗凡五首逝者有知将酌酒酹伯玉焉


岳祠

郁离子观于岳祠，怅然叹曰：“悲哉！先王之道隐，而鬼神亦受人之诬也，而况于人乎？”管豹问曰：“何也？”郁离子曰：“若不闻圣人之言曰：曾谓泰山不如林放乎？言泰山不享非礼之祭也。今也又从而为之祠，形其神而配以妃，不亦诬且亵乎？夫人之生死有天命焉，福善祸氵㸒天之道也。使诚有鬼司之，犹当奉若帝命，其敢受非礼之祈而氵㸒纵其祸福于其所不当得者乎？而祠以私之，是以浊世之鄙夫待鬼神也，其不敬孰大焉。”


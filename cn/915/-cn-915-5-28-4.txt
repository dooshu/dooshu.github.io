◇奏请受禅（《艺文类聚》题《劝进表》）

今汉使音奉玺书到，臣等以为天命不可稽，神器不可黩。周武中流，有白鱼之应，不待师期，而大号又建。舜受大麓，桑荫未移，而已陟帝位。皆所以祗承天命，若此之速也。故无固让之义，不以守节为贵。必道信于神灵，符合于天地而已。《易》曰：「其受命如响，无有远近幽深，遂知来物。」非天下之至精，其孰能与于此。今陛下应期运之数，为皇天所子，而复稽滞于辞让，低徊于大号，非所以则天地之道，副万国之望。臣等敢以死请，辄敕有司，修治坛场，择吉日受禅命、发玺绶。（《魏志·文帝纪》注引《献帝传》，于是尚书令桓阶等奏。又略见《艺文类聚》十三）


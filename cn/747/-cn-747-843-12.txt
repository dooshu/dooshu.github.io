○请录死事子孙疏

臣闻赏延於世，实皇王体国之规。立身扬名，为人子承家之道。苟推诚於忠孝，必怀庆於子孙。存殁共瞻，君亲是望。伏自陛下中兴大业，念旧录勋。赏赐无时，渥恩咸遍。尚虑有奋身为国，迹殒魂孤，姓名不达於乾坤，骨肉饥寒於道路。不因诏书博访，所在不与申闻。伏乞特下外藩，如有身殁王事，忠节显彰，军伍备闻，恩泽未及者，必令具录闻奏。如有子孙，便委所司齿录，使父母有可依之地，妻孥免无告之心。如有孤遗，亦便令救恤。即已往者知皇恩不弃，将来者罄臣节何疑。楚师忘寒，空凭念问。周文葬骨，唯示深仁。冀於有道之朝，不漏无垠之泽。

薛昭文

昭文，後唐同光二年官谏议大夫。


◇郎中马江碑（建宁三年十二月）

君讳江，字元海者，济阴乘氏人。（缺三字）之长孙，汤官丞之元子。其先帝颛顼翳嬴之後，世在赵国，以功封赵，赐号马服，因遂氏焉。暨于君身，乾灵特挺，岐嶷有度，玄然清妙。长有令称，通《韩诗经》，赞业圣典，左书右琴，明於光上之术，显於君臣之道。郡将平原高君，深昭其德，以和平元年举孝廉，除郎中，谦虚接下，冠名三署。昊天不（缺，）遭离（缺）疠，年卅，元嘉三年正（下缺）失贞干，士丧仪宗。於是盟载辽丑，缟素来赴，惨痛号兆者，不可胜数矣。夫人冤句曹氏，终温淑贞，咸曰女师。年五十五，建宁三年十二月卒。君中弟字文绪，位主薄、督邮，志行（缺）期，落落自有大节。年卅二，早世短折。故茔迫笮，兆告斯士，先君之庚地（缺）处还敞（缺五字）神，东看祖祢，西眷旧庐。皇神仿佛，爰（缺二字）居。乃（缺一字）碑，铭勒厥勋。其辞曰：

铄鸿德，赫含光。（缺）天爵，卫紫（缺）声（缺）著于周京。榱桷存，其入亡。（缺五字）藏顾几筵，凄怀丧伤。嗟《诗》云，感《凯风》，叹寒泉，惟梓桑。（缺）灵（缺）期（缺四字）裔永克昌。殁不朽，久弥章。（《隶释》八）


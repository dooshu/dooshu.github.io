【汉高祖庙赛雨文〈滁州庆历七年〉】

谨以清酌庶羞之奠，致祭于汉高皇帝之神。古之为政者，率人甚勤，备灾甚谨，而自勉甚笃。故劝农节用，均丰补败，虽有水旱之岁，而无饥殍之民。一遇天灾，则厚自贬责，务修人事之阙，而复阴阳之和。今乃不然。当无事之时，不能勤民于农，而亡备灾之具。一月不雨，使民惶惶，又不自责以修其阙，而动辄干神。赖神聪明，知厥过之在吏，闵斯民之可哀，赐之丰年，遍及远迩。神之大惠，如何可报？吏之大过，如何可逃？惟与民永永事神，无敢懈。尚飨！


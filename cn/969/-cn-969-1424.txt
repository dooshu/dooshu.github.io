刘克庄　挽王简卿侍郎三首

先帝初更化，公曾以谏闻。

身虽迁柱史，袖尚有弹文。

晚境图成佛，它山预作坟。

那知非变幻，止在石桥云。

刘克庄

刘克庄　挽王简卿侍郎三首

末着尤奇特，杯行忽坐亡。

无香分侍女，有砚遗诸郎。

长乐旌旗改，平泉竹石荒。

公今呼不应，浮议果何伤。

刘克庄

刘克庄　挽王简卿侍郎三首

已矣孤知己，颜苍鬓发稀。

虽曾参话俩，终未契禅机。

尚欲扁舟访，俄传只履归。

无因拜公墓，稽首忏前非。

刘克庄


【古八变歌】

〖选诗拾遗曰：古歌有八变、九曲之名。未详其义。李尤九曲歌曰：年岁晚暮时已斜。安得壮士挽日车。傅玄九曲歌曰：岁暮景迈群光绝。安得长绳系白日。全篇无传。独八变仅存。乐府诸书亦不收也。〇逯案。此诗可疑。〗

北风初秋至。吹我章华台。浮云多暮色。似从崦嵫来。枯桑鸣中林。纬络响空阶。翩翩飞蓬征。怆怆游子怀。故乡不可见。长望始此回。

（〇选诗拾遗。古诗类苑四十五。《诗纪》七。又《御览》二十五引台、来二韵。）


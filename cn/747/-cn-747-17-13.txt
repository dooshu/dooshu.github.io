○册张柬之汉阳郡王文

维神龙元年，岁次乙巳，五月己卯朔十五日癸巳，皇帝若曰：咨！古者之命官也，有德尊以爵，有功尊以禄，用能百揆时序，庶绩共凝。详其利建之迹也，异姓则鬻熊封之於楚，宗子则召奭宅之於燕，惟皇作极，率由前典。咨尔银青光禄大夫中书令监修国史汉阳郡王张柬之，效祉星辰，资灵川岳。负佐时之略，有经邦之材。以忠孝为己任，以仁义为事业。顷者巨猾未殄，常思克清，一朝奋臂，二凶行翦。竟燃脐於东市，终挂胆於西州。遂得圣祚中兴，皇运光启，乾坤再辟，日月重明。刑白马而书功，未足云答；指青山之比砺，曾何足酬。是用命尔为特进汉阳郡王。尔其靖共乃职，咸允具瞻。使厚秩尊官，永全於长代；春兰秋菊，无绝於终古。往，钦哉！可不勉欤，可不慎欤！


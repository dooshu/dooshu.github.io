○條陳尖哨事宜

一尖哨深入虜營、無非欲得虜之消息、而時日久近。以虜情為遲速。務在預偵的當馳報。須先虜數日入口、後期以軍法重究。其未及哨所、或為虜縛、亦不能無、如今春所探、本為辛愛、聞各役徑入辛愛營、與彼面見、即取其辭以為情實萬一執留。或因而殺之。在我安心待報。在彼突然而來。不可不慮也。惟有多差廣探。即被執之人。我苶不知。各役須當散處。凡遇變知風。即便騰山傳報。有失亦必有得也。但暗哨之人。不許與明哨相約使各自為哨。在內則多方設備。如虜在前。不許恃有哨探。疏于防守。則萬無一失矣。一選尖哨、必其慣習虜情。能夷言而熟識夷人者。如積年能事之徒。即無身家。不得遺棄。大約嚴加精選取具連名結狀。不堪者連及將官。　一哨夜出口必費賞物。兩無對證。其侵漁之獘。或不能免。惟事期其濟。勿問出入可也。尖夜銀每路巳發到百兩。先以其半買物。聽軍門撫院本鎮緊急差人出口之用。其可以從容備者。不許槩用。以致臨時缺乏。稽遲出口者。罪坐本提。　一薊之積弊。急則懸萬金之賞而不吝。功成則百方媒孽之。有吝賞之意。遂使掩功為罪。不止騙誘屬夷無信已也。昔年把都兒議何坊伯彥得信冒雨入報。始得堵退。及事寧。止賞銀五兩。曲突徙薪。恩澤何在。為今之計。不可恃有此輩。遂緩我備。亦不可恃我有備。而遂疏此輩。有備無患。事權在我。不過假此添一層藩籬耳。近聞撫賞濫惡。未免怨咨。以後屬夷報信成功。挾賞則與之功賞則吝惜屬夷所以輕且怨也一體陞賞。并入敘功疏內。其各夷行喜峯大關差人喚集受賞仍行各參提照常夷數准賞不許增加一名。其賞物不堪。將官之罪。　一名路尖夜五千有奇、率皆壯徤。倍食于軍。相應通行編伍操練。該路甚少者量行增添。各路分春秋兩班。春防以秋班操練春班者出口明哨暗哨架砲秋防互換。每防三月仍聽本鎮差官同該路操練。遇警先守本路。聽參遊提調。如賊團聚沿邊。追賊而來。聽本鎮調用。


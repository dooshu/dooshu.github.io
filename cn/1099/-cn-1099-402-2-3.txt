○與李提督并劉袁二贊畫鄭趙二參軍書 【 計除関白】

聞中和開城等處倭奴、盡奔王京、其埶似合。其膽實喪。因其膽喪而攻之。無不大捷者。保為大將軍門下旦夕奏弘功也。苐屬國所以陷沒。中國所以勤兵者。以關白為禍萌也。不去此人。海宇終無寧日。鄙意謂欲去此人。不可力勝。惟當智取。且倭在朝鮮者。俱非本心。彼欲留此。既懼大兵之勦。欲南歸。又畏關白之誅。乘彼難進難退之際。施我以夷攻夷之謀。倘王京倭奴埶窮來歸。察其孰為倭中翹楚或縱之生歸或羈之幕下陰用諜間。誘以封拜。彼既可望生全。其心又有希冀。雖屬島夷。諒無不效命者。其中運用當在臨機。若得去此渠魁東南可以永絕倭患大將軍之功。更出尋常萬萬矣。區區之見若此、幸熟籌之何如、


○平保儿

都指挥平安，一名保儿。建文末为将，败北兵于小河。安单骑追蹑燕王，运槊将及之，忽空中有黑龙，舒爪掣其臂，安马跪于地。安知天命有在，叹息收兵而止。后兵败被擒，见王，问之曰：「小河之役，倘相及何如？」安应曰：「臣欲生致使长耳。 【 时国家沿元氏旧俗，诸皇子皆呼「使长」。】 不然，未可量也。」王劳而赦之，命掌北平都司事。后以旧人自疑，经死。


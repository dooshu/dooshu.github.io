姜黄门卿墅以言事下诏狱未几乃付司败惊定赋此

其一


怪事惊传湿葛巾，堪怜北寺再生身。
闻君对簿呼高帝，自古明王恕小臣。
人号玉山偏煅炼，骨从火宅倍嶙峋。
橐饘汝季良辛苦，书就邹阳莫浪陈。

其二

汉廷钩党易鸡连，早见平台放数贤。
汲黯愚忠归主鉴，子瞻生死任人传。
二亲宁免当闾泣，十载曾无负郭田。
驴背出都春正好，可能长啸海云边。


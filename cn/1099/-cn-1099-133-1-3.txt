○重陵寢斥邪佞以安宗社疏

襄敏公于議禮一事頗主張桂諸公之說而亦欲輕處執奏大禮之人葢得議事之中于此一疏亦可見臣頃因時事有聞具本上奏、今又聞中外傳言、有等間廢小臣、逞其邪佞、妄圖起用、因見　陛下孝思純篤、追慕　皇考無巳、乘機上言、陵寢宜遷改葬京師、臣愚聞之、不勝憂愓、葢此事利害關係匪輕、誠恐　聖心至孝、為所感動、一朝改移、羣臣戒前執議之過、無敢再諫、臣愚受國厚恩、義圖死報、不忍緘默、然彼執言。必以助成聖孝為名、臣豈敢徧見阻執也臣昔聞追崇廟祀之禮未定、深虞聖孝之心未遂、上下之志不通、致災殃民、為宗社邦本之憂、巳述鄙見、為陳言治道急務、以效愚忠事、具本欲進間、繼聞明昭大禮、巳定而止、今欲言此、愚誠恐有未孚、敢將前本附上、伏願　聖明併賜採納、葢臣前奏深辯追崇之為禮者。欲成　陛下之大孝也。今奏極言遷葬之宜慎者。亦欲成　陛下之大字也。成　陛下之大孝、所以效臣之愚忠也、臣惟　皇上一身、宗廟社稷之主也、四海兆民之命也、而所賴以儲祥蔭福於　陛下之身者、　恭穆獻皇帝之陵也、俗言家之有墓、猶木之有根。根固則木常茂。而枝葉生生不巳。根動則木之榮瘁未可知。此士民之家。所以重於遷墓也。匪徒士民。雖古帝王亦然。昔者舜都蒲坂。而崩于南廵。遂葬九疑。禹都安邑。而亦崩于南廵。遂葬會稽。其相去國都。各數千餘里。後世莫之敢遷。故其子孫。傳至春秋時。千數百年。猶君國子民不絕。此其驗也。唐太宗祖墓在長安者。禍慘不可言。此其所當戒也。我　太祖高皇帝初葬其　皇考妣於今　皇陵。衣冠葢不備也。及後富有天下。追尊　帝后。我太祖統天大孝。豈不欲備禮。改葬京師。以便祭掃。然亦曰慮泄山川靈氣。使體不安。姑積土厚封。備山陵之制而巳。見於　皇陵圖。大略可考也。此我　仁祖之陵。既蔭　太祖興創大業而巳。後未嘗輕動。所以固蓄山川靈氣。而又蔭我　太祖享國日久。子孫萬世為帝王也。今　獻皇帝之陵。比於　皇陵。巳蔭　皇上入繼大統。今亦不宜輕動。使之固蓄山川靈氣。而蔭我　皇上聖壽萬千。子孫萬世為帝王可也。昔人謂死者魂氣升天體魄止?帚地。今　獻皇帝立廟京師。子孫歲時祭享。其神氣之在天者。陟降昭格。葢無不在。而陵寢之在安陸者。永為萬世體魄之藏。豈宜輕動也。况查安陸至京。水陸路程。各數千餘里。使遷梓宮陸行。在途未免震動。舟行則遠涉江淮河漢。風波數千里。勢非旬月刻期可到。此時　聖母　聖心。懸念何如舉念何如。舉朝臣子驚愓何如。而可輕動也。即今士民之家。重其父母。而欲為子孫長久計者。只求小小吉地。亦嘗經數年不得。至於天造地設。山川大聚。完美可為帝王兆宅者。舉天下葢不多也故我　太祖初定國都。聚天下術士而議者數百。太宗下藏天壽山。葢自始封燕國。至於紹極。征討往來。閱歷山川。數十年而後得。豈易能也。有如奉迎梓宮至京。一時難得吉地。而經年未得安厝或主司恐以遲慢為罪。而遷就附會以未全吉之地為吉。而誤國大事。將如之何。臣謂陛下孝思誠切。或遵奉　聖母太后懿德至情。必欲遷葬。亦須期以數年之間。妙選近京山川大聚十分全美之地。本意欲不遷而言姑緩其期使言易得入而使事局得停則遷改自然不行矣如天壽山比者。而後妙選年月日時十分之吉。啟遷皇考梓宮安葬。方可無慮也。今若如彼邪佞之言。輕率一二年為之。萬萬不可也。夫陰陽地理之說。從古有之。今士大夫之家。重其祖考體魄之安、為其子孫長久之計者。罔不精加選擇。而或謬為大言。謂此小術不足信者。是其愛國不如愛家。愛君不如愛身。故為欺罔非忠實也。臣前疏妄言今日急務、以孝親為大、以保民為本、而保民圖治之道、又在擇言官而納諫諍、回士風而變治體、以盡復　祖宗之舊、向使　皇考　聖母不從以至親至尊之號、而受陛下之朝享則為卑臨尊、於禮為不順、於心為不安、此　聖心之所以不得巳、而必欲追崇者、天理人心之正也、天下萬世之公也、今則陵寢巳安、不宜輕動、稱號巳定不宜再更、明詔巳頒、不宜數易、聖孝巳遂、別無不得巳之情矣、何乃中外臣工、希寵妄言不巳、臣願　陛下明禁、斥絕此輩、不許再言、而惟君臣恊恭、專以任賢圖治、保民為事、以永固、宗社於萬年、此誠今日急務也

皇明經世文編卷之一百三十三終








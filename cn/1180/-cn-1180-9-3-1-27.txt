崧高

八章，章八句


首章讲：宣王封申伯于谢，而尹吉甫作诗以送之，则国家分封之典，固所以隆懿亲也，而实所以彰贤德也。人知申伯以亲故而受封矣，抑知其生有所自而出有所为乎？





崧高维岳，骏极于天。

山大而高曰崧，山之尊者曰岳。骏，亦大也。彼崧然高大之岳，山有以骏极于天焉。





维岳降神，生甫及申。

甫，甫侯。及申，申伯。夫山之高者，则其神必灵。故此岳山者，尝降其神灵以生甫侯于前，今以降其神灵以生申伯于后。





维申及甫，维周之翰。四国于蕃，四方于宣。

蕃，蔽也。宣，布德泽。夫申伯之生，既不异于甫侯，则其功业之隆，宁不与甫侯而前后相望哉？但见维申及甫，其居中而夹辅王室也，则能尊朝廷固国本，而为周之桢干矣；其在外而总领诸侯也，则能杜外患御外侮，而为四国之屏蔽矣；其奉行德意以宣于民也，则自近及远，恩惠浃洽而四方皆赖之以休息矣。夫以申伯之功，足以继乎甫侯如此，则王朝分封之典，其乌容以不举乎？

二章讲：以王分封之典言之。





亹亹申伯，王缵之事。

亹亹，强勉意。缵，继也。事，先世之事。亹亹然忠勤之申伯，本其先世尝为方岳之长，而总领诸侯也，则王命之继其先世之事。





于邑于谢，南国是式。

邑，国都。南，南□之地。式，法也。邑之于谢，使南国诸侯皆得有所矜式焉。





王命召伯，定申伯之宅。

召伯，召穆公虎。宅，居宅。既邑于谢，居宅所当定也。王乃命召伯课督经营，以定申伯之居宅。





登是南邦，世执其功。

登，造之。执，守也。其意盖欲南邦居宅成功之后，而申伯之封传之无穷，凡为子孙者得以世守其功于不坠也。王于申伯委之重而期之远有如此。

三章讲：





王命申伯，式是南邦，因是谢人，以作尔庸。

庸，城也。夫此申伯也，王既命之式是南邦之诸侯，遂因谢人之所聚而作之城，使其定都于此矣。





王命召伯，彻申伯土田。

彻，是定经界、正赋税。然土田不彻，何以为食禄之资？王命召伯彻申伯土田，而什一之制定矣。





王命傅御，迁其私人。

傅御，申伯家臣之长。私人，家人也。私人不迁，何以遂燕居之乐？王命傅御迁其私人，而亲亲之情遂矣。王于申伯委之重而待之周有如此。

四章讲：





申伯之功，召伯是营。

功，都邑之功。营，经营。夫申伯定宅之事，王尝命召伯矣。但见王命之，召伯任之，则凡此申伯之邑功，孰非召伯之所营乎？





有俶其城，寝庙既成。既成藐藐。

俶，始作。寝庙，栖祖考者。藐藐，深广貌。彼城郭，君子之所以守邦也。今谢邑之城，则始作矣。寝庙，君子所以祀先也。今寝庙之成，则藐藐矣。





王锡申伯。四牡，钩膺濯濯。

蹻蹻，是壮貌。濯濯，光明貌。召伯之营谢有成，则申伯之往谢有日。于是王锡申伯以就国之仪焉。其锡之以驾车者，则四牡之蹻蹻也；其锡之以饰马者，则钩膺之濯濯也。等威辨而物采昭，一时之锡有以极宠遇之隆乎！

五章讲：





王遣申伯，路车乘马。

遣，命以行。夫既锡之矣，王遂遣申伯以行。但见有路车焉，有乘马焉，而就国之仪备矣。





我图尔居，莫如南土。

图，谋度。南土，即谢地。王乃以分封于谢之意而告之曰：方今一统，皆我周之天下，非无可为，舅封而必于南土也。但我图尔居，莫如南土之美，地辟而民聚也。





锡尔介圭，以作尔宝。

介圭，诸侯封圭。故我分封兹土，锡尔以介圭，使尔执之以为传国之宝，而永世于无穷焉。





往近王舅，南土是保。

近，是辞。王舅，是申伯。然王者分封以守邦为要，臣子受封以保国为忠。元舅此往，其必树一方之保障，南土之是保，以无负吾分封之意可也。

六章讲：





申伯信迈，王饯于郿。

迈，行也。饯，送行。郿，地名。夫申伯既承王命之遣，遂为信迈之行。王乃笃亲亲之恩，而饯之于郿。





申伯还南，谢于诚归。

归，归于谢。既饯之，于是申伯指南国以言，旋诚望谢邑以于归，非若向之数留欲行而屡不果者矣。





王命召伯，彻申伯土疆，以峙其，式遄其行。

土疆，土地之疆界。峙，是积。，是粮。遄，速也。然使委积之不豫，而道路之无备，亦何以速其行哉？殊不知王于召伯营谢之时，已命之彻申伯土疆，敛其赋税，以积其糇粮，而庐市皆有止宿之委积，是以申伯无留行也。此可见王于申伯之封，不惟其饯之厚，而且其待之豫矣。

七章讲：





申伯番番，既入于谢，徒御啴啴。

维此申伯番番而武勇，既入于谢，徒御啴啴而众盛。





周邦咸喜，戎有良翰。

戎，汝也，是周人相谓。周邦咸喜而相谓曰：惟兹谢邑，南方之重镇，京师之屏蔽也。今也得人如申伯以封于谢，必能树一方之桢干，而为京师之所恃以安矣。汝今不亦有良翰乎？





不显申伯，王之元舅，文武是宪。

元，是长。宪，法也。且不显申伯，王之元舅，其文德足以附众，而人莫不法其文，武德足以威敌，而人莫不法其武，则王命申伯式是南邦者，吾知其不虚矣。申伯之贤何如哉？

八章讲：申伯之贤，不止足以法人也。





申伯之德，柔惠且直。

惟我申伯之德，刚柔不偏，不惟柔惠而和顺之可挹，又且正直而严敬之可畏，德何全也！





揉此万邦，闻于四国。

揉，是治。以是全德而建之为事业也，则仁以育民，义以正民，有以统治万邦而范围之无外矣。树之为风声也，则仁声洋溢，义问宣昭，有以闻于四国，而无远之弗届矣。申伯德望之隆如此，则王命申伯南土是保者，今固有可期也已。





吉甫作诵，其诗孔硕，其风肆好，以赠申伯。

吉甫，周卿士。诵，《崧高》之诵。硕，是大。风，是声。然则就封之际，我吉甫其容以无言哉？于是《崧高》之诵以作焉。诵之词为诗也，则降生之异，德业之隆，眷顾之厚，无不备载于其中，其诗何孔硕耶！诵之声为风也，则降生之异，德业之隆，眷顾之厚，一吟咏间，真有脍灸人口者，其风不肆好耶？以是诗也风也，以赠申伯，盖亦彰其贤以为美盛之观，表其素以为荣行之助，夫岂张大而溢美也哉？






纪八十二 庄烈帝崇祯三年庚午至四年辛未


纪八十二起上章敦牂，尽重光协洽，凡二年。
庄烈皇帝 崇祯三年
春，正月，大清兵由通州东度，克香河，知县任光裕死之。甲申，克永平，副使郑国昌、知府张风奇等死之。
丙戌，瘗城外战士暴骸。
戊子，大清兵拔迁安，克滦州。
庚寅，逮蓟辽总督刘策下狱，论死。起张凤翼，以故官代之。
乙末、禁抄传边报。 大学士韩炉罢。
袁崇焕下狱，炉其座主也。于是中书舍人原抱奇，贾人子也，劾“炉主和误国，宜与钱龙锡并罢。”上重去炉，贬抱奇秩。无何，庶子丁进以迁擢愆期怨炉，亦劾之，而工部主事李逢申劾疏复继上。炉三疏引疾归，许之。
炉先后作相，老成慎重、引正人，抑邪党，天下称其贤。初，熊廷弼既死，传首九边，尸不得归葬。后其子诣阙疏请，炉言于.上曰：“廷弼之死，由逆阉欲杀杨涟、左光斗，诬以行贿，因尽杀涟等，复悬坐廷弼赃银，刑及妻孥，此冤之甚者。”上乃许收
2269 明通鉴卷八十二
葬。炉遇事持平多类此。
壬寅，兵部侍郎刘之纶败绩于遵化，死之。
初，金声之荐申甫也，并荐之纶知兵可大任，上即召之。奏对称旨，遂自庶吉士超擢兵部右侍郎，副尚书闵梦得协理京营戎政。之纶未受任时，与申甫两人皆好谈兵，私贷金制单轮火车、偏厢车、兽车，刳木为西洋大小炮铳，欲以军绩自效。既贰枢部，意气感激，以甫与满桂等相继败殁，毅然请行。乞京营兵为已部，不许；乞关外川兵，又不许；乃召募万人，勒为八营，以副总兵八人分将之。廷臣见之纶骤贵，受命视师，皆不悦。中允文震孟使人讽之纶，谓“当辞侍郎而易科衔以行”，不听，冒雨雪誓师，行至通州，守者拒不纳，天大雨雪，宿古庙中。言官劾其逗遛，之纶愤，上疏曰：“小人意忌，有事则委卸，无事则议论，止从一侍郎起见耳。乞削臣今官，赐骸骨。”不许，遂越通州而东。时大清兵下滦州，驻三屯营，分兵守汉儿庄，方起行；而之纶遂出蓟州，遣别将吴应龙等从间道规取罗文峪关，自率八营兵抵遵化，列屯城外。守城兵出击之，破其二营，之纶军犹不退。大军闻报，乃自三屯营整兵而西，麾精骑三万突阵，炮矢并发，之纶军大溃。获其裨将一人，讯之，曰：“营娘娘庙山者之纶也。”以兵围山，招之降，不从，纵兵击之。之纶发炮、炮炸，军营自乱。左右请结阵徐退，之纶叱曰：“毋多言。吾受国重恩，吾死耳！”严鼓再战，流矢四集。之纶解所佩印付家人，令持归报朝廷，走遁人石崖中。大清总兵官樗额礼子穆成格射杀之，八营兵前后覆其七，一军夜遁去。
败书闻，上嘉之纶忠，从优恤，赠兵部尚书。震孟止之曰：“死，之纶分也，侍郎非不尊。”遂不予赠。赐一祭，半葬，任一子。
先是之纶次蓟州，与总兵官马世龙、吴自勉约，由蓟趋永平拒大军。世龙、自勉不赴，独之纶前进以败。吴应龙亦败于罗文2270
纪八十二
峪。副总兵金日观驻马兰，闻应龙败，遣将驰援，皆败没。
大清兵乘胜进攻马兰城甚急，日观坚守，亲燃大炮，焚头目手足，意气不衰。乞援于世龙，世龙令参将王世选等赴救，兵乃退。已，复以二千骑来攻，日观偕世选等死守不下。
是时京东列城多失守，守城将吏死事者，永平之役，自国昌、风奇以下，推官则郑感民、卢成功、卢龙，教谕赵允殖，副总兵焦延庆，参将吕鸣云，指挥张国翰，守备程应琦，城守中军房应祥，千总石可玩、梁壮威、胡承祚、卜小峰、张学闵、仇耀光、牛星耀，把总杨开泰，百户杨廷栋等；而国昌、凤奇、感民俱阖门死难，国翰妻韩氏、应琦妻亦从死。里居则中书舍人廖汝钦，武举唐之俊，诸生韩洞原、周祚新、冯维京、弟联京、胡起鸣、胡登龙、子光奎、罗世杰、弟埈、埰、圻、李光春、丁应抡、李文灿、刘可廷、田种玉、子福元、侄士佛、张汝恭、王元辅，武生张鸿鸾，义民陆橘、李应阳、张俊、郭重光、张宗仁、张礼、李大敬、张尚义、傅守望等；而之俊之妻从夫西向再拜死。祚新当城破，视妻及子女缢死，举火自焚。种玉亦阖家自焚死。滦州之役，则知州杨炉，汉儿庄之役，则副总兵叶应武、妻赵氏殉焉。而山海北路副总兵官惟贤亦以袭遵化败死。
方大清兵下滦州之明日，分兵自抚宁向山海，离关三十里列三营，惟贤与参将陈维翰等设两营以拒，大清兵乃还攻抚宁、昌黎。既而惟贤奉世龙檄、率维翰及游击张奇化等往袭遵化，至城西波罗湾。城中兵出击，先锋殊死战，大清兵收入城，后队乘势进攻，城上矢石如雨。寻复遣兵出战，惟贤陷阵中箭死，士卒杀伤者三百余人。奇化亦败殁。【考异】遵化之役，重修《三编》据《明史》诸人传，参本朝《实录》书之，故所载死事之守城将吏最详。然证之《殉节录》，永平之役，推官郑感民时为督师军前监纪，城破，阖门死难.注云：“见《甘肃通志》。”《三编》附之《质实》中，今增入。又义民有医官陆橘，永平人，据《殉节录》增人。
2271 明通鉴卷八十二
是月，王左挂攻宜川，为知县成材所却，转攻韩城.
时总督杨鹤素有清望，然不知兵。至则军中无帅，鹤命参政洪承畴御之，俘斩三百余人，围解。贼走清涧。
而是时延绥人卫之兵溃而西去，与流贼合，延抚张梦鲸愤恚死。甘肃巡抚梅之焕统兵人卫，中途悍卒杀参将孙怀忠等叛走兰州，之焕闻变，复西还，于是贼势益炽。
以李腾芳为礼部尚书，何如宠人阁也。韩继思为刑部尚书，代乔允升也。兵部尚书申用懋罢，召蓟辽总督梁廷栋代之。
二月，庚申，立皇长子慈烺为皇太子。
是月，延安知府张辇、都司艾穆蹙贼于延川，降其魁王子顺、张述圣、姬三儿。
总督杨鹤见贼势日炽，乃主抚。是时府谷贼王嘉允掠延安、庆阳，鹤匿不奏，而给降贼王虎、小红娘、一丈青、掠地虎、混江龙等免死牒，安置延绥、河曲间，贼淫掠如故，有司不敢问。
都察院左都御史曹于汴罢。
时御史高捷、史董皆奄孽，为清议所摈，吏部尚书王永光力荐之。故事，御史起官，必都察院咨取，于汴恶其人，久弗咨。永光再疏力争，已得请，于汴犹以故事持之，两人遂投牒自乞，于汴益恶之，卒持不予。两人竟以部疏起官，遂日夜谋倾于汴。中书原抱奇尝诬劾大学士韩炉，为清议所摈，至是再劾炉及于汴，并及尚书孙居相、侍郎程启南、府丞魏光绪，目为“西党”，请皆放黜，以五人籍山西也。上绌抱奇言，不听。而工部主事陆澄源复劾于汴朋奸六罪，上虽谪澄源，于汴卒谢事去。及辞朝，以敦大进规。七年卒，年七十七。赠太子太保。
于汴笃志正学，操履粹白，立朝正色不阿，崇奖名教，有古大臣风。
三月，壬午，阁臣李标罢。
初，与标并相者六人，皆相继罢，独标在阁稍久，颇能随事2272
纪八十二
匡益。然是时方争门户，上亦深疑廷臣有党，标遂连疏乞休去。
戊申，流贼入山西界。
西省自河曲至蒲津千五百里，皆邻于陕，河最狭。至是陕贼自神木渡河，遂犯山西。
是月，刑部尚书韩继思罢，以胡应台代之。又以闵洪学为左都御史，代曹于汴也。
夏，四月，乙卯，以旱，斋宿文华殿，谕百官修省。
丁丑，流贼陷蒲县，分兵东掠赵城、洪洞、汾、霍，西掠石楼、永和、吉、隰。
己卯，太白昼见。
五月，辛卯、马世龙、祖大寿诸镇兵入滦州。遂由迁安、永平抵遵化。
壬辰，大清兵东归。
先是马世龙统四方援兵，壁于蓟门，督师孙承宗镇山海关，东西隔绝。承宗募死士沿海达京师，始知关城无恙。关西南三县日抚宁、昌黎、乐亭，西北三城日石门、台头、燕河。六城东护关门，西绕永平，皆近关要地。承宗饬诸城严备御，而遣将戌开平，守建昌，声势始接。至是大清兵旋师，取道冷口归，承宗先后复滦州、迁安、永平、遵化四城。《三编·质实》“石门路在抚宁县东北九十里，山海关西北四十里。台头营在抚宁县北三十里。燕河路在卢龙县东北五十里。建昌路在迁安县东北四十里。冷口关在迁安县东北七十里。
左谕德文震孟复上疏劾王永光等。
是时逆案已定，其党相继去国，而永光辈日乘机思报复，震孟抗疏纠之，不报。至是震孟进官，复抗疏。
略曰：“群小合谋，欲借边才翻逆案。天下有无才误事之君子，必无怀忠报国之小入。今有平生无耻惨杀名贤之吕纯如，且藉奥援思辩雪。永光为六卿长，假窃威福，倒置用舍，无事不专
2273 明通鉴卷八十二
而济以狠，发念必欺而饰以朴。以年例大典而变乱祖制，以考选盛举而摈斥清才。举朝震恐，莫敢讼言，臣下雷同，岂国之福！”上令指实再奏，震孟言：“杀名贤者故吏部郎周顺昌；年例则抑吏科都给事中陈良训；考选则摈中书舍人陈士奇、潘有功是也。”
永光窘甚，密结大奄王永祚谓：“士奇出姚希孟门.”震孟，希孟舅也。上心疑之。永光辩疏得温旨，而责震孟“任情牵诋”。然群小翻案之谋，亦由是中沮。
震孟在讲筵最严正。时大臣数逮系，震孟讲《鲁论君使臣以礼》一章，反覆规讽，上即降旨出尚书乔允升、侍郎胡世赏于狱。上尝足加于膝，适讲《五子之歌》，至“为人上者奈何不敬”，以目视上足，上即袖掩之，徐为引下。时称“真讲官”。既忤权臣，欲避去。出封益府，便道归，不复出。
六月，壬子，下左副都御史易应昌于狱。
时乔允升下狱，上欲置之法。应昌以允升无死罪，执奏再三，上怒，遂并下应昌狱。及允升论绞，尚书胡应台等上应昌罪，上以为轻，命系之狱中，论死。
时顺天府尹刘宗周以疾在告，进“祈天永命”之说，言：“法天之大者莫过于重民命，则刑罚宜当宜平。陛下以重典绳下，逆党有诛；封疆失事有诛；一切诖误，重者杖死，轻者谪去，朝署中半染赭衣，而最伤国体者无如诏狱。副都御史易应昌以平反下吏，法司必以锻炼为忠直，苍鹰乳虎，接踵于天下矣。愿体上天好生之心，首除诏狱，且宽应昌，则祈天永命之一道也。
法天之大者莫过于厚民生，则赋敛宜缓宜轻。今者宿逋见征，及来岁预征，节节追呼，闾阎困敝，贪吏益大为民厉。贵州巡按苏琰以行李被讦于监司，巡方黩货，何问下吏！吸膏吮脂之辈接迹于天下矣。愿体上天好生之心，首除新饷，并严饬官方，则祈天永命之又一道也。
然大君者天之宗子，辅臣者宗子之家相。陛下置辅，率由特2274
纪八十二
简。亦愿体一人好生之心，毋驱除异己、构朝士以大狱，结国家朋党之祸；毋宠利居成功，导人主以富强，酿天下土崩之势。”
周延儒，温体仁见疏，不怿，以时方祷雨，而宗周称疾，指为偃蹇，激上怒，拟旨诘之。宗周卒谢病归。
癸丑，流贼王嘉允陷府谷，米脂贼张献忠聚众应之。
先是杨鹤抚延绥贼王左挂，及其党苗顺等亦乞降。独嘉允不受抚，势益张，袭破黄甫川、清水、木瓜三堡，杀孤山副将李钊，至是长驱入府谷，陷之。
张献忠者，延安卫柳树涧人也。初隶延绥镇为军，犯法当斩，主将陈洪范奇其状貌、为请于总兵官王威，鞭一百释之。乃逃去，从叛兵神一元，领红旗为先锋，及是据有米脂诸寨，自号“八大七”、遂与嘉允互为声援。
诏以洪承畴巡抚延绥，杜文焕为总兵官讨之。己未，授宋儒邵雍后裔为五经博士。
辛酉，以礼部尚书温体仁，吴宗达并兼东阁大学士，预机务。
体仁为人，外曲谨而中猛鸷，机深刺骨。言官屡劾其奸，上谓体仁孤立，益向之。周延儒复力为之援，遂与宗达并入阁。体仁既得辅政，势益张，宗达徒充位而已。
是月，工部尚书南居益罢。
时兵部以试炮炸，劾郎中王守履失职。居益论救，上以为徇私，杖守履六十，居益坐削籍归。
秋，七月，辛卯，南京大内左旁宫灾。
是月，巡按御史李应期奏“庆阳守备李极败绩于鄜州之雷公岭，巡检陈其佐被杀。”
陕抚王顺行“请以三年裁扣驿站银三万两充养兵费。”下户部议，从之。己，布政使吕逊以抵补借动司库之款，卒不行。
给事中刘懋以请裁驿站为廷臣交诟，懋亦悔之，至是请发帑
2275 明通鉴卷八十二
金十万振延绥，不报。
八月，癸亥，杀前经略尚书袁崇焕。
先是忠贤遗党王永光、高捷、史垄谋兴大狱为逆党报仇，遂以“擅主和议、专戮大帅”为崇焕罪；并及故辅钱龙锡，谓“杀毛文龙之议，龙锡实首倡之。”
至是童又疏言：“崇焕出都时，重贿龙锡数万，龙锡转寄姻家，巧为营干，致国法不伸。”上震怒，敕刑官五日内具狱。狱上，召诸臣于平台，谕以“崇焕谋叛，当置极典，龙锡私结边臣，蒙隐不举，”趣廷臣议罪。
是日，群议于府中，谓“斩帅虽龙锡启端，而两书有”处置慎重＇等语，意不在擅杀；至议和倡自崇焕，龙锡亦未之许。然军国大事，私有商度，不抗疏发奸，何所逃罪！”遂達龙锡而磔崇焕于市，兄弟妻子流三千里。籍其家，无余赀。天下冤之。时以为崇焕妄杀文龙，而上实误杀崇焕。自崇焕死，边事益无人，危亡之征见矣。
是月，以户部侍郎曹珖为工部尚书，代南居益也。
九月，已卯，遣官逮钱龙锡。【考异】《明史·本纪》，“是月己卯，逮钱龙锡下狱”，盖牵连并记也。证之《龙锡传》以十二月至京师下狱，《三编》目中亦据之。盖逮龙锡在杀崇焕后，故至十二月始至也，今分书之。
冬，十月，癸亥，停刑。
丙寅，延绥巡抚洪承畴、总兵官杜文焕击陕西贼，破之。
先是王嘉允据府谷，总兵尤世禄怯不能御；承畴、文焕闻之，驰救府谷，击败嘉允。嘉允佯乞降，仍夺路走黄甫川，勾西人人犯，承畴、文焕大败之，贼奔溃。至是军还，击张献忠于清涧，又破之。时降贼王左挂谋以绥德叛，承畴与巡按李应期计诛左挂等，乱乃定。
承畴有干略，足办贼。顾流贼所在蜂起，神一元、不沾泥、2276
纪八十二
可天飞、郝临庵、红军友、点灯子、混天猴、独行狼等，或西掠秦，或东人晋，屠陷城堡，官军东西奔击，旋灭旋炽、讫莫能尽也。
方献忠之败于清涧也，嘉允复拥众陷清水营，杀游击李显宗，府谷再陷。其党李老柴又啸聚三千人攻合水，杨鹤檄宁夏总兵贺虎臣往剿，俘馘六百有奇。
十一月，甲午，山西总兵官王国梁追王嘉允于河曲，败绩。贼入据河曲。
兵部尚书梁廷栋请设大将兼节制山、陕诸将兵，乃以杜文焕为提督，偕延绥副总兵曹文诏驰至河曲，绝饷道以困之。
十二月，乙巳朔，增田赋。
先是户部尚书毕自严以度支大绌，复列上十二事，曰“增关税，捐公费，鬻生祠，酌市税，汰冗役，核虚冒，加抵赎，班军折银，吏胥纳班，括河滨滩荡之租，核京东水田之赋，开殿工冠带之例”，上悉允行，而兵食犹不足。
至是兵部尚书梁廷栋复言：“今日闾左虽穷，然不穷于辽饷；一岁之中，阴为加派者，不知其数。如朝觐考满，行取推升，少者费五六千金，合海内计之，国家选一番守令，天下加派数百万。巡抚查盘缉访，馈遗谢荐，多者至二三万金，合海内计之，国家遣一番巡方，天下加派百余万。而日民穷于辽饷，何也？臣考九边额设兵饷，兵不过五十余万，饷不过千五百三十余万，何忧不足！故今日民穷之故，唯在官贪。使贪风一息，即再加派，民亦欢然。”上俞其言，下户部协议。
自严阿廷栋意，即言：“今日之策，无逾加赋。请亩加九厘之外再增三厘。”于是增百六十五万有奇，合旧所增，凡六百八十余万，天下益耗矣。
戊午，流贼神一元攻新安，陷宁塞，杀参将陈三槐，围靖边卫、不克，遂陷柳树洞。杜文焕家宁塞，宗人多被杀，请西还援
2277 明通鉴卷八十二
剿，留曹文诏讨河曲贼。
是月，故辅钱龙锡逮至京师，下狱。龙锡疏辩，悉封上袁崇焕原书及所答书，上不省。
时群小丽名逆案者，方日为翻案计。史菫等以龙锡为东林所推，欲借崇焕以及龙锡，因龙锡以及诸异己者，指崇焕为逆首，龙锡等为逆党，更立一逆案与前案相抵。谋既定、温体仁、王永光主之，欲发自兵部，尚书梁廷栋惮上英明，不敢任而止。乃议龙锡大辟，决不待时，且用夏言故事，设厂西市以待。上以龙锡无逆谋，令长系。明年，中允漳浦黄道周复上疏申救，忤旨，贬秩调外。而上意寝解，寻诏所司再谳，减死，戍定海卫。
龙锡在成十二年，两赦不原。其子请输粟赎罪，会周延儒再当国，尼不行。南渡后，始复官归里，未几卒。
四年
春，正月，己卯，流贼神一元闻杜文焕将至，遂弃宁塞，陷保安。延抚练国事檄总兵贺虎臣赴援，贼引河套数千骑蹙之，官兵失利。会定边副将张应昌以兵至，败之，斩一元于阵。贼众弃城去，复推一元弟一魁领其众。
丁酉，振延绥饥。
延绥连岁大祲，盗贼四起。职方郎中李继贞“请发帑金籴米输军前，且令四方赎锾及捐纳事例者输粟于边以抚饥民。”又言：“兵法抚剿并用，非抚贼也，抚饥民之从贼者耳。今斗米四钱，已从贼者犹少，未从贼而势必从贼者无穷。请如神宗故事，特遣御史振济，赍米三十万石以往、安辑饥民，使不为贼，以孤贼势。”上感其言，遣御史吴甡以十万金往振，继贞少之，不听。甡至延绥，用西安推官史可法主振事，因谕散贼党。可法，祥符人。奏闻，即命甡巡按陕西，以代李应期。
已亥，召对内阁九卿、科、道及人觐两司于文华殿，问御2278
纪八十二
寇、安民、宗禄、兵饷，终及贵州安位事；复谕都察院严核巡按御史。
二月，壬子，流贼神一魁围庆阳，分兵陷合水，执知县蒋应昌。
三月，丁丑，张应昌与杜文焕击败神一魁等，庆阳围解。癸未，杨鹤移镇宁州。
时庆阳解围，神一魁遣其党六十余人请降，送出合水知县蒋应昌及保安县印信，鹤遂至宁州受之。
是时，练国事又报“榆林道张福臻抚过拓先龄等数百人，又金翅鹏、过天星等八十余人；关内道翟师雄，抚过田近庵“庵”，《三编》作“仁”。等六百人；雒川知县刘三顾解散独头虎等数千人；庆阳地方抚过刘道海，白柳溪数千人；而点灯子大败后降于清涧.”鹤乃设御座于城楼上，贼跪拜，呼万岁。因宣圣谕，令贼设誓，或归伍，或归农。自此群盗视总督如儿戏矣。鹤又以一魁最强，致其婿帐中，同卧起。而一魁果至，数以十罪，则稽首谢，宣诏赦之，畀以官，处其众四千余人于宁塞，使守备吴宏器护焉。
杜文焕闻之，叹曰：“宁塞之役，贼畏我而逃。今伪降、杨公信之。借名城为盗资，我宗人可与贼逼处此土乎？”遂以其族行。【考异】杨鹤受降事，见《明史》本传。其各路报抚之贼，具载《绥寇纪略》.原奏“应昌败贼于三月初三日”，即丁丑也，“初九日受抚”，即癸未也。然则鹤其召盗之戎首乎！今参书之。
已丑，赐陈于泰等进士及第、出身有差。
是月，吏部尚书王永光罢，温体仁荐都御史闵洪学代之。洪学与体仁同乡，体仁欲藉以驱除异己者，率由部议论罢，而己内主之，又用史蕴、高捷为腹心，日以倾正人，庇宵小为事.凡所欲推荐，阴使人发短，已承其后；欲排陷，故为宽解，中上所忌，激使自怒，上往往为之移。由是阁、部之权复合。
2279 明通鉴卷八十二
皮岛参将刘兴治以叛诛，其党耿仲裕复叛。
.初，毛文龙既死，袁崇焕分其兵二万八千为四协，命文龙子承祚、副将陈继盛、参将徐敷奏、游击刘兴祚主之。后改为两协，继盛领东协，擢兴祚弟兴治为参将，摄西协。
兴治凶狡好乱，与继盛不相能。会其兄兴祚阵亡，继盛误听谍报，谓未死。兴治愤、择日为兴祚治丧。诸将咸往吊，继盛至，伏兵执之，并执理饷经历杨应鹤等十一人.袖出一书宣于众，诡言“此继盛诬兴祚诈死及以谋叛陷已者”，遂杀继盛及应鹤等。又伪为岛中商民奏一通，“请优恤兴祚而令兴治镇东江。”举朝大骇，以海外，未遑诘也。
兴治与诸弟兄放舟长山岛，大肆杀掠。登莱巡抚孙元化请弭变，乞以都督佥事黄龙为总兵官，往定兴治乱。龙莅皮岛受事，兴治犹桀骜如故。至是遂拥众作乱，突人参将沈世魁家，尽戮其孥，世魁走免，夜，率所部袭之，杀兴治，乱乃定。而其党都司耿仲裕复相继作乱。
仲裕者，登州游击仲明弟也。仲明所善裨将李梅，以通洋事觉，龙系之狱。仲裕在龙军，仲明在元化军。仲裕受仲明指，激其部卒，假索饷名围龙署，拥至演武场，割其耳鼻，将杀之，诸将为救免。未几，捕斩仲裕，疏请正仲明罪，元化庇仲明，劾“龙克饷致兵哗”。上命龙戴罪视事，而饬抚、按官核仲明主使状。【考异】刘兴治叛，《明史·本纪》不具，《史稿》系之三年四月，据兴治作乱之始也。《三编》书之于是年三月，盖杀兴治及耿仲裕继乱之本末连书之。今据《三编》。
夏，四月，庚戌，以久旱祷雨。
辛酉，敕廷臣修省，极言时政得失。于是给事中魏呈润疏言：“驿站所裁才六十万，未足充军饷十一，而邮传益疲，势必再编里甲，是犹剜肉医创，创未瘳而肉先溃。关外旧兵十八万，额饷七百余万。今兵止十万七千，合蓟门援卒，非溢原数，而加派2280
纪八十二
七百九十万外，新增又百四十余万，犹忧不足，可不为稽核乎！边事日棘，非臣子言功之时、而诡捷冒功，躐加峻秩；门客厮养，窜名戎籍；不阶而升，悉糜俸料；臣惧其难继也。江淮旱灾，五湖之间，海岸为谷。旧谷不登，新丝未熟，上供织造，宜且暂停。铨法坏于事例，正途日壅，不可不亟疏通。抚按诸臣捐赀助饷，大氐索之民间，顾奉急公之褒。上蒙而下削，不可不为禁饬。”又条陈数策，请大修北方水政。上皆纳其言，卒不果行。
是月，延绥副总兵曹文诏败贼于河曲。
王嘉允久据河曲，文诏围之六月，至是大败，嘉允弃城走。
时洪承畴、张应昌亦败不沾泥于葭州，不沾泥杀他贼以降。【考异】斩王嘉允在六月，而河曲之克在四月，盖嘉允以去年十一月据河曲，《文诏传》中言“围之六月”者是也。《本纪》连书斩嘉允事，今分书之。
以南京都御史陈于廷为左都御史，代闵洪学也。
于廷以巡方事重，列上“纠大吏、荐人才，修荒政、核屯盐、禁耗羡、清狱囚、访奸豪、弭寇盗”八事，以回道日核实课功，上褒纳之。
五月、甲戌，上步祷雨于南郊。
辛丑，降贼满天星等复叛，陷中部，巡抚洪承畴伏兵斩三百二十人。
是月，总督杨鹤移镇耀州，别贼复攻破金锁关。杀都司王廉。【考异】《明史》、《纪事本末》、《绥寇纪略》皆书鹤移镇耀州及贼破金锁关于三年五月，今据《明史·鹤传》，在是年五月自宁州移镇，《三编》亦书于宁州抚贼之后，今据正史。
总兵王承恩击败宜川贼，金翅鹏降，余党走宜君。
陕西都司曹变蛟歼宁塞遗贼子唐毛山。变蛟，文诏从子也。礼部尚书李腾芳致仕，以黄汝良代之。
兵部尚书梁廷栋罢。
2281 明通鉴卷八十二
先是廷栋谋去王永光，以己代之，得释兵事，永光遂以劾去。至是（永）〔允〕光之党发廷栋纳贿营私事，廷栋危甚，赖中人左右之，得间住。逾月，以南京刑部尚书熊明遇代之。
六月，癸卯，斩王嘉允于阳城。
先是嘉允败于河曲，遁入岳阳，突犯泽、潞，转掠至阳城。南山总兵曹文诏追及之，其党遂斩嘉允以降。文诏以功摧临洮总兵官。
丁未、钱象坤罢。
象坤，温体仁门生也。体仁人阁，遂让处其下，然无所附和。及是御史水佳允劾兵部尚书梁廷栋，廷栋不待旨即奏辩。廷栋故出象坤门，佳允疑象坤泄之，语侵象坤。而周延儒恶廷栋，并恶象坤，于是廷栋复落职，象坤遂引疾归。
辛酉，鄜州贼混天猴等谋袭靖边卫，副将张应昌邀之于真水川，败之，追斩四百余级。
秋，七月，甲戌，总兵官王承恩败贼于鄜州。
时贼首上天龙、马老虎、独行狼等复掠鄜州，承恩击斩马老虎、独行狼于阵上，天龙乞降。
辛丑，贼李老柴等复陷中部，降贼田近庵等以六百人守马栏山应之。杨鹤遣同知郑师元招抚，不至，总兵王承恩等围攻之。是月，山西贼复炽。
自曹文诏击斩王嘉允，秦贼之流入晋者略定，而秦贼迄未平。数月以来，贼败则求抚，抚则旋逸去。而嘉允余党复推王自用为贼渠，号曰“紫金梁”，遂结群贼老回回、曹操、八金刚、扫地王、射塌天、阎正虎、满天星、破甲锥、邢红娘、显道神、混世王、黑煞神等及高迎祥、张献忠，复聚于晋。点灯子亦率六千余众东渡山西，过天星诸贼俱自秦来会，共三十六营，众二十余万，而闯将李自成乃因之起。
自成者，迎祥之甥，世居米脂怀远堡，与张献忠同岁生，幼2282
纪八十二
牧羊，长充银川驿卒，善骑射，斗很无赖。里中人苦之，谬推为里长，数犯法，知县晏子宾将置诸死，脱去为屠，寻杀人，偕兄子过亡命，投甘督所部将王国为兵。会国奉调过金县，兵哗，自成忽起，缚县官索饷。国止之，并杀国，走依于迎祥。迎祥拥闯将八队，一眼钱儿，二点灯子，三李晋王，四蝎子块、五老张飞，六乱世王，七夜不收，置自成于其末，犹未有名。
八月，癸卯，总兵贺虎臣击斩庆阳贼刘六及其党五百余人。丁未，大清兵围大凌城。
先是辽东巡抚邱禾嘉议筑广宁、义州，右屯三城，督师孙承宗谓“广宁道远，当先据右屯，筑城大凌河，以渐而进”，兵部尚书梁廷栋力主之。遂以七月兴工，命总兵祖大寿、副将何可纲以兵四千据其地，发班军万四千人筑之，护以石砫土兵万人。工垂成，廷栋罢去，廷议“大凌荒远，不当城，撤班军赴蓟。责镇抚矫举令回奏。”禾嘉惧，尽撤防兵，留班军万人以守。
时大清以方吉纳等议和，方欲遣使定约，闻大寿等兴城工为拒守计，乃发兵薄大凌城，掘濠树栅，四面围合；别遣一军截锦州大道，城外堠台皆下。城中兵出，悉败还；承宗，禾嘉闻之，驰至锦州。
丙辰，大学士何如宠罢。
初，上欲族袁崇焕，以如宠言得免。及入阁，为周延儒、温体仁所扼，连疏乞休归。
九月、庚辰，遣中官王应朝、邓希诏等监视关、宁、蓟镇兵粮及各边抚赏。
上初即位时，鉴魏忠贤祸败，尽撤诸镇守中官，委任大臣。既而廷臣竞门户，兵败饷绌，不能赞一策，乃思复用近侍，遂有是遣.
甲午，逮杨鹤下狱。
先是中部陷，王承恩等攻之数月未下，庆阳贼郝临庵等复往
2283 明通鉴卷八十二
援之，总兵贺虎臣斩其魁刘六。会曹文诏西旋，与榆林参政张福臻合剿，馘李老柴及其党一条龙，余贼突围走。副将张鸿业、游击李明辅战没。
先是朝廷得鹤报，言“庆阳贼就抚，散遣俱尽”，旋闻中部陷，久不下，御史谢三宾劾鹤欺罔，谓“中部之贼宁自天降！”疏下巡按御史吴甡核奏。甡奏“鹤主抚误国”，上怒，遂逮鹤。寻论戍袁州，以巡抚洪承畴总督三边军务。
丁酉，命太监张彝宪总理户、工二部钱粮。
上以彝宪有心计，令钩校二部，如涂文辅故事。为之建署，名曰“户工总理”，其权视外总督、内团营提督焉。给事中宋可久、冯元飚等十余人论谏，皆不纳。
寻又遣中官王坤、刘文忠、刘允中监视宣府、大同、山西兵饷。
戊戌，辽东巡抚邱禾嘉，山海总兵官吴襄，宋伟援大凌，败绩于长山。
禾嘉等合军行至距松山三十里，与大清兵遇，大战长山、小凌河间，禾嘉等败，收军还锦州。大军追击至城下，禾嘉军堕濠死者甚众。太仆少卿张春复监襄、伟军，过小凌河五里，筑垒列车营，为大凌河声援，进次长山，距城十五里。大清兵以二万骑逆战，火器竟发，冲入春营，春军败，襄及参将桑噶尔寨等先遁。春收溃众立营，时风起，黑云见，春乘风纵火，忽天雨反风，春部率多焚死。少顷，雨霁，两军复鏖战，伟力不支，亦走，春及诸将张鸿谟、杨华徵、薛大湖等三十三人俱被执，副将张吉甫、满库、王之敬战没，部卒死者无算。祖大寿坚守大凌城不敢出，援自此绝。【考异】《三编》系之八月。据大清兵入大凌城连记也。《史稿》则书长山之败于八月戊辰。证之《明史·张春传》。言“春偕吴襄、宋伟等以九月二十四日渡小凌河，越三日，次长山。”《明史·本纪》书戊戌，乃九月二十七日，传中所谓“越三日”者，正戊戌也，“三十三人”，
2284
纪八十二
《史稿》作“二十七人”、亦误。今据《明史·纪》、《传》及《三编》。
是月，延安贼赵四儿伏诛。四儿，即点灯子也。
初，四儿败于陕，窜走山西，曹文诏追之，及于稷山，谕降七百人，四儿败遁，窜山谷中。比闻文诏还陕，乘间纠合余党，势复振，都司王世虎、守备姚进忠俱败殁。四儿遂拥众六千余人，屯石楼山中，西距河三十里，绥德知州周士奇、守备孙守法侦其不备，东渡河袭之，贼四走。洪承畴乃以陕西贼委王承恩，而自率兵追贼于山西，贼且走且掠。
沁水县东北有窦庄，前巡按辽东御史张铨里居也。铨父五典，度海内将乱，筑所居窦庄为堡，坚甚。及是流贼至，五典已殁，铨子道浚以锦衣佥事官京师，独铨妻霍氏在。众请避之，曰：“避贼而出，家不保；出而遇贼，身更不保。等死耳，盍死于家！”乃率僮仆坚守。贼环攻四昼夜，不克而去。副使王肇生名其堡曰“夫人城”，乡人避贼者多赖以免。承畴既入晋，逐贼，追及之，大战，贼连败，遂禽斩四儿。
冬，十月，辛丑朔，日有食之。
戊辰，祖大寿杀副总兵何可纲，降于大清。己巳，大寿脱归，人锦州。
是时，大凌城粮尽，食人马，大寿及诸将欲降于大清，可纲不从，大寿令二人掖可纲出城外杀之。可纲被害，颜色不变，亦不出一言，含笑而死。大寿既杀可纲，遂与副将张存仁等投降。大寿言“妻子在锦州，请归设计诱守者降。”大清遂纵之归。
大寿入锦州，未得间，而邱禾嘉知其纳款状，奏闻，上于大寿欲羁縻之，置不问。
太仆少卿张春被执，不屈死。
春既为大清所执，谕之降，春曰：“忠臣不事二君，礼也。我若贪生，亦安用我！”遂不食，守者恳劝，会太宗文皇帝赐之酒馔，春感恩，始一食。令薙发，不从。居古庙，衣旧日巾服，迄
2285 明通鉴卷八十二
不失臣节面死。
事闻，诏遥赠右副都御史，恤其家。春妻翟闻之恸哭，六日不食，自经死。
春未死时，大清有议和意，春为言之于朝，朝中哗然诋春。诚意伯刘孔昭劾“春败降不忠，请削其赠职”，朝议虽不从，而有司系其二子，死于狱。【考异】何可纲之死，《三编》连书之八月，而目中标以“是冬”云云，故《明史·本纪》系之十月壬辰是也。《史稿》书可纲之死于八月丁卯，是时邱禾嘉等尚未败，且可纲为祖大寿所杀，亦非以粮尽而死也，至张春之执在九月，其不屈而死，《三编》亦书之是冬下。按《大清实录》，“我太宗谕春请讲和，春不从，遂不复强。”据此。则春之议和，亦似疑案，今据《三编》、《明史》书之，附识于此。
十一月，丙子，陕贼谭雄陷安塞。
丙戌，遣太监李奇茂监视陕西茶马，吕直监视登岛兵粮海禁。廷臣合疏谏，不听。
壬辰，大学上孙承宗罢。
长山之败，廷臣交章论承宗；及邱禾嘉筑城召衅，承宗遂引病归，禾嘉亦求罢。已面言者复追论承宗丧师辱国，竟夺官。承宗复列上边计十六事，报闻而已。
癸巳，召对廷臣于文华殿，询军国诸务。语及内臣，上曰：“诸臣若实心任事，朕亦何需此辈！”众莫敢对。
时张彝宪按行两部，踞尚书上，命郎中以下谒见。工部侍郎高鸿图不为下，抗疏乞归，削籍去。工部主事金铉戒同官无私谒，彝宪愠甚，假他事诬劾之，落铉职。彝宪日益骄纵，故勒边镇军器不发；管盔甲主事孙肇兴恐稽滞军事，因劾其误国，上命回奏，罪至遣戌.南京御史李曰辅，礼部主事周镳皆先后以谏被斥。彝宪遂希旨上言，“天下逋赋，请征以佐军饷。”上为之动。【考异】请征逋赋事在六年，《三编》并人之是月目中，终言之也。今顺文书之，仍据《明史·本纪》别系于六年九月之下，时中珰势复大振。王2286
纪八十二
坤至宣府甫逾月，即劾巡按御史胡良机，诏落良机职，命坤按治；给事中魏呈润争之，亦谪外。坤性狂躁敢言，朝中大吏有欲倚之相倾挤者，于是抗疏劾修撰陈于泰，谓其“盗窃科名”，语侵周延儒。给事中傅朝佑言“坤妄干弹劾之权，且其文词练达，机锋排激，必有阴邪险人主之。”其意指温体仁，上置不问。左副都御史王志道言“近者内臣举动，几于手握皇纲，而辅臣终不敢一问；至于身被弹击，犹忍辱不言，何以副明主之知！”皆备责延儒，欲以动上，上怒，悉削其籍。上方一意用内臣，故言者多得罪。
己亥，流贼罗汝才犯山西，与张献忠合。
先是总督洪承畴逐贼于山西，杀赵四儿。而总兵王承恩亦以计斩陕贼谭雄。于是献忠、汝才皆惧，诣承畴降。承畴遂还陕，而击走不沾泥、张存孟于安定，秦、晋贼小戢。未几，汝才、献忠复叛入山西，偕群贼焚掠如故。
闰月，乙丑，陕西降贼混天猴复勾贼陷甘泉，杀知县郭永固。会参政张允登督饷至其地，力御不敌，亦遇害。
丁卯、登州游击孔有德等叛。
有德与耿仲明、李九成皆毛文龙部曲，文龙死，走入登州。登莱巡抚孙元化官辽久，孙承宗、袁崇焕俱辟为赞画，以宁前兵备推巡抚，素言辽人可用，乃用有德、仲明为游击，九成为偏裨，且多收辽人为牙兵。
大凌围急，部檄元化发劲卒泛海趋耀州为声援，有德诡言风逆，改从陆赴宁远。十月晦，有德及九成子千总应元统千余人以行，经月抵吴桥，天大雨雪，众无所得食。新城邑绅王象春者，有庄在吴桥，有德兵屯其地，卒或攫鸡犬以食。王氏子怒，诉之有德，有德笞卒以徇，众大哗。九成先赍银市马塞上，用尽无以偿，适至，闻众怨，遂与应元谋劫有德为乱，有德从之。还兵大掠，陷陵县、临邑、商河、残齐东，围德平。既而舍去，陷青
2287 明通鉴卷八十二
城、新城，而新城受祸尤酷。知县秦三辅、训导王协中、举人王与夔、张俨然并死难。以衅由王氏，焚杀甚惨。
巡按御史王道纯闻变，遗书山东巡抚余大成令讨捕，大成不信；再促之，遂托疾请告，不得已遣兵往御，则皆败而走，大成恐，遂定抚议。而元化军亦至，与大成皆力主抚，檄贼所过州县无邀击，遂长驱人登莱。
十二月，甲戌，降贼混天猴等陷宜君，又陷葭州、兵备佥事郭景嵩死之、
内子，济南官军御叛兵于阮城店，败绩。
是月，总兵孙显祖邀击流贼于山西、连败之万泉、河津、闻喜，六战皆捷。总督洪承畴分遣总兵曹文诏，同游击左光先、崔宗允.李国奇等、五路剿宜、绥、清、米之贼、皆败之。追至祁家高梁丑山，扫地王授首。副将张应昌部将亦获神一魁，诛之。或曰：“官兵攻之急，其党黄立中斩一魁首，献之军门。”【考异】一魁之诛，诸书皆系之九月，据其始叛也。《绥寇纪略》“是年十二月诛·魁。”今据之，（又按明《大统历》，是年闰十一月，大清历无闰，闰在五年二月。《明史》、《三编》皆据明历书之，故干支不同耳。
是冬，延安，庆阳大雪，民饥，盗贼益炽。





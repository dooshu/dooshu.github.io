○第五疏 【 寧夏事情】

臣奉敕監督官兵、親詣討賊、除同總兵官李如松調兵前往外、近見賊情狡詐、嬰城自守、陽示卑順以緩我師、廣結虜眾以為聲援、意待秋高虜集、而後公然橫逞、其情甚明、而其勢甚急也、臣之所誓、在披肝膽以和將領之心。同甘苦以作士卒之氣、宣威信以散賊虜之黨。體主恩以全脇從之命。至于攻取進止、在相度機宜、廣集眾思、難以預定、此皆臣之得以自盡者、其有勢不得自盡者、不得不望之　陛下也。伏望敕部、覆議上請施行、一曰諭諸臣以急公義。昔廉藺同心。秦不敢侮。以先公家之急。而後私讐也。今討逆諸臣自督撫以及將領。皆負重望。權各不同。萬一各持意見。不相協和。則僨事不小。須得嚴諭。務以國事為重。一切嫌疑禮數。不得介意。臣到之日。與之歃血設誓。有二心者　天地　祖宗是紏是殛。至于用兵之際。無分彼此。或當其前或應于後。或以攻城或以阻隘。犄角相資。首尾互應。皆得論功。庶師克在和。而戰必勝。攻必取矣。二曰賞完守以鼓忠義寧夏之變。各堡瓦解。而平虜獨完。如此則人自勸則論功當以蕭如薰為首而偏裨各軍之用力闔城士民之同心皆有不可泯者宜查功次大小。即時行賞。城內居民。悉加賑恤。其死于戰鬪者。更宜優給其家。庶人知忠厚之益。而各自思奮矣。三曰分順逆以散虜黨。賊之所恃。惟在勾虜。而虜之所以為賊用者。非有骨肉之親。情好之素也。不過利其子。女財帛耳。夫受恩則朝廷為重。計利則撫賞為多。虜亦未必不見及此也。但順逆不與分別。則彼亦無以自白耳。宜遣通官查問。曉諭有原不助賊。或始助中止者為一等。即與嘉獎。其效順有能擒獻賊首者為一等。照依欽定賞格。厚加封賞。仍以各賊資財。盡數給予。其有諭之不改。甘心從逆者。又為一等。是自取誅夷。罪在不赦。容臣等會同諸將嚴兵以殲其眾。分銳以搗其巢。庶虜勢既散。而賊膽自寒矣四曰專責以制虜患。虜酋所近鎮城。各有督撫總協等官。如督臣魏學曾。親駐花馬池。極為得體。則清水興武橫城一帶。可保無事。至于延綏宜責之賈仁元。固原責之沈思孝。甘肅責之田樂。及各該總鎮將領等官。虜如不動。則相安無事。若稱兵內犯。則嚴兵固圉。以遏其鋒。或虜往寧夏。即出師搗巢。以牽其勢。須多方偵探。使不得動。庶我兵專力于賊。而各鎮之功。不在討逆之後矣。五曰豫儲偫以濟士馬。寧夏餽糧。不啻千里、樵採供爨。無所取給。近聞偏關之外。絕無藁草。非先行置辦。恐時刻缺乏。則人心不安。須行司道。及管糧府佐等官。或百里或五十里。定委一官。駐劄常川撥運。務令有餘。仍多發太倉及馬價等項銀兩解赴軍前不但行軍犒賞。不可稽遲。即賊平之後。除賞功外。修理城堡、安撫人民。招補軍丁。所費不貲。用之有餘。即貯庫藏。以抵日後京運。不得妄費。若臨期請討。將何能濟。此猶萬分至緊。不可緩者也。六曰禁妄殺以安人心。驗賊首級。與虜不同。虜有炙痕巾痕種種可辨。賊係中國之人。倘妄殺冐功。不惟負陛下好生之意、所以討賊不宜割級也而適以堅從賊者死守之心矣臣請惟臨陣斬獲者、准以首級報功、其四外不時勦捕須令生擒。准與首功同賞。容臣會同各官審實。或即時誅戮、或監候待奏。或從權釋放。至于破城之後。猶宜嚴禁、有妄殺一人、及擅入民家者、即時梟示。以正軍法。庶功無冐濫、而民知有生矣、


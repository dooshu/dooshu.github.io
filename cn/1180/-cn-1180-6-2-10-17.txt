答应天巡抚胡雅斋言内府清汰铺垫


不肖以六月望日抵阙下，仰荷主上隆礼殊恩，捐糜不足言报。忝在知己，辄以奉闻。

辱示三府解布事，具悉。布之精粗，不在斤两轻重，何必取足于三斤耶？先呈样布，具题请印，事理极当。但起解时须官为亲验，毋容奸徒揽解侵渔，则弊孔自除。况近日内库诸阉，皆已清汰；库夫积猾，皆已枷毙。诸铺垫等费，率省十三，奸人亦难尽以借口矣。






◇上三府所辟称故吏事

三府所辟，州郡所辟，其不谒署，不得称故吏。臣惟古典《春秋》，女在其国称女，在途称妇。然则在途之臣，应与为比。《谷梁传》曰：「天子之宰，通于四海。」三公之吏，不得以未至为差。狐突曰：「策名委质，贰乃辟也。」奉命承教，策名也。昔公孙婴齐卒于狸蜃，时未入国，鲁公以大夫之礼加焉。传曰：「吾固许之返为大夫。」延陵季子解剑带徐君之墓，以明心许之信，况受三公之招，修拜辱之辞，有资父事君之志邪？臣愚以礼宜从重，三公所召，虽未就职，便为故吏。（《通典》六十八）


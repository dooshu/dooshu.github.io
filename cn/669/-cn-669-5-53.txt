53　列子言夢有六候　諸賢俱言夢


列子周穆王篇「夢有六候」，與占夢同，「噩」作「蘁」。東坡曰：「高宗言夢，文王、武王言夢，孔子亦言夢，其情性治，其夢不亂。」西山曰：「正夢不緣感而得，餘皆感也。」

【元圻案】春官占夢：「占六夢之吉凶。一曰正夢，二曰噩夢，三曰思夢，四曰寤夢，五曰喜夢，六曰懼夢。」〇東坡夢齋銘序：「至人無夢。或曰：『高宗、武王、孔子皆言夢，佛亦夢，夢不異覺，覺不異夢，夢即是覺，覺即是夢，此其所以無夢也歟？』」〇真西山劉誠伯字説曰：「正夢不緣感而得，餘皆感也。感者何？中有動焉之謂也。其動也有真有妄，夢亦隨之。」〇容齋隨筆十五〔一〕：「『高宗夢得説』；周文王『夢帝與九齡』；武王伐紂，『夢叶朕卜』。『宣王考牧』，牧人有熊羆虺蛇之夢；『召彼故老，訊之占夢』。左傳所書尤多。『孔子夢坐奠於兩楹』。」

〔一〕按下引文，見於容齋續筆卷一五。






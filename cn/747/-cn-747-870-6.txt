○使契丹进元宗蜡书

臣自去年六月离罂油，七月至镇东关，遣王朗奉表契丹，九月乃有番官彝离毕部牛车百馀乘及鞍马沿路置顿。十月至东京，留三日。契丹主遣闲厩使王庭秀称诏劳问，兼述泰宁王燕王九月同行大事。兀欲即世，母妻并命。又辽东以西水潦坏道，数百里车马不通。今年方至幽州，馆於愍忠寺。先迎御容入宫，言先欲见唐皇帝面，乃引见如旧仪。问国书中机事，臣即述奕世欢好，当谋分裂之事。契丹主喜，问复有事否，臣曰：“军机别有密书。”契丹主接至袖间，乃云：“吾与唐皇帝一如先朝往来。”因置酒合乐。又谕臣曰：“使人泛巨海而至，不自意变起骨肉，道路有闻亦忧恐。”手斟一玉锺酒，先自啜，乃以劝臣令饮，自旦至日始罢。自时数遣使宣劳，三日一赐食。谨遣王朗赍骰号子归闻奏。

江文蔚

文蔚，字君章，建安人。後唐长兴中举进士，为河南府馆驿巡官。坐秦王重荣事夺官，奔吴为宣州观察巡官，历比部员外郎知制诰。南唐代吴，改主客郎中，拜中书舍人。嗣主袭位，累迁御史中丞，以请诛冯延已、魏岑贬江州司户参军，召还为翰林学士。保大十年卒，年五十二，谥曰简。


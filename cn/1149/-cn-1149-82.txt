卷八十二

钦定四库全书

续後汉书卷八十二　　　　元　郝经　撰

列传第七十九

南蛮

南蛮【交趾　林邑　扶南　巴郡南郡蛮板楯蛮夷】

西南夷【夜郎　牂牁　滇　哀牢夷卭都夷　冉駹夷】

谨案南蛮一卷全阙止存议赞

议曰蛮夷猾夏尚矣自舜窜有苖江清岭谧湖山夷旷风教之所渐被衣冠之所整领殆同诸华是以舜葬苍梧禹陟会稽存圣王之轨度焉王德下衰荆扬之南寖为蛮夷之区凶冗内食蠧入淮甸侵败王畧始加之兵故商颂曰挞彼殷武奋伐荆楚罙入其阻武王代殷乃通道于八蛮皆臣服于周颛顼之裔曰□熊成王封其後熊绎于楚蛮以子男之田泰伯自窜吴蛮断髪文身倮以为饰遂为吴伯夏少康封其庶子于会稽至周而号於越周衰楚始大僭号称王以病中国宣王命方叔伐之其诗曰蠢尔蛮荆大邦为讐方叔元老克壮其犹平王东迁遂并灭汉阳诸姫啓申息之北门奄有巴濮舒蛮徵中国诸侯与齐晋争盟而为伯越与吴相继称王俱为中国伯後楚复并吴越地方七千余里而天下莫强自昔蛮夷之盛未有若此者也然皆中国王者之後能用夏变夷为救患分灾讨贼拨乱翼戴天子之举故春秋虽夷之称州称国称人称子终以号举至与其功则列诸会而长诸盟【原注春秋宣公十一年楚子陈侯郑伯盟于辰陵与庄王为盟主也】或并序而殊会【原注昭公四年楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申楚徐淮夷与中国诸侯并序也襄公五年仲孙蔑卫孙林父会吴于善道以吴为夷殊会也】或再及以殊会【原注哀公十三年公会晋侯及吴子于黄池会以及会两伯之辞也】自蛮夷而进于中国不直以为蛮夷也汉兴尉佗帝南越无诸揺分王闽越号称两越未数世而为汉枭夷而中国之蛮夷尽矣及孝武开西南夷故盘瓠蛮夷种落卵育谿洞之中萦带岭陬海徼虽时寇钞寻即入贡非能为久大之患也昔子路问强孔子曰南方之强与北方之强欤抑而强与寛柔以教不报无道南方之强也君子居之衽金革死而不厌北方之强也而强者居之或强於义理或强於血气盖气质之性土风之殊也坎根於乾以隂?阳内健外险故为西北肃杀之气而死物离根於坤以隂附阳内柔外刚故为西南生成之气而活物物生於震而成於坤死於兑而伏於坎故东夷尚仁南蛮慕化西戎剽轻而北狄鸷猛皆气数使然尔惟天子建中和之德以礼义法制为天下大闲操临制之柄谨内外之辨转斡一气钧覆四夷辑宁诸华统以春正縂为生气乌有外夷之慝哉苟失其道虽蛮夷之微亦足以祸天下巴实据蜀而五胡乱晋南诏入寇而巢温亡唐【原注唐书南诏赞懿宗任相不明藩镇屡叛南诏内侮屯戍思乱龎勋乘之昌戈横行虽凶渠殱夷兵连不解唐遂以亡易曰丧牛于易有国者知戒西北之虞而不知患生於无备汉亡于董卓而兵兆於冀州唐亡于黄巢而祸基于桂林易之意深矣】易曰履霜坚冰至诗曰肇允彼桃虫拚飞维鸟可不戒哉

赞曰獠蜑非类融结瘴纲维解弛猱玃突上丧羊于易獖豕牙吉诏能亡唐戒之在得








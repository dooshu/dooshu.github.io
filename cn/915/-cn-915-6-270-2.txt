◇何曾谥议

故太宰何曾，虽阶世族之胤，而少以高亮严肃，显登王朝。事亲有色养之名，在官奏科尹模，此二者实得臣子事上之概。然资性骄奢，不循（《御览》作「修」。）轨则。《诗》云：「节彼南山，惟石岩岩，赫赫师尹，人具尔瞻。」言其德行高峻，动必以礼耳。丘明有言：「俭，德之恭；侈，恶之大也。」大晋受命，劳谦隐约，曾受宠二代，显赫累世。暨乎耳顺之年，身兼三公之位，食大国之租，荷保傅之贵，秉司徒之均。二子皆金貂卿校，列于帝侧。方之古人，责深负重，虽举门尽死，犹不称位。而乃骄奢过度，名被九域，行不履道，而享位非常。以古义言之，非惟失辅相之宜，违断金之利也。秽皇代之美，坏人伦之教，生天下之丑，示後生之傲，莫大于此。自近（《御览》作「奕」。）世以来，宰臣辅相，未有受垢辱之声，被有司之劾，父子尘累而蒙恩贷若曾者也。

周公吊二季之陵迟，哀大教之不行，于是作谥以纪其终。曾参奉之，启手归全，易箦而没，盖明慎终，死而後已。齐之史氏，乱世陪臣耳，犹书君贼，累死不惩。况于皇代守典之官，敢畏强盛，而不尽礼。管子有言：「礼义廉耻，是谓四维，四维不张，国乃灭亡。」宰相大臣，人之表仪，若生极其情，死又无贬，是则帝室无政刑也。王公贵人，复何畏哉！所谓四维，复何寄乎！谨案《谥法》：「名与实爽曰缪，怙乱（《御览》作「威」。）肆行曰丑。」曾之行己，皆与此同，宜谥为缪丑公。（《晋书·秦秀传》。又《群书治要》二十九引《晋书》，又《御览》五百六十二引干宝《晋纪》。）


吴敬夫父子

吴敬夫之子改过，为官四川，敬夫思之，作诗云：“剑阁凌云鸟道边，路难闻说上青天。山川万里身如寄，鸿雁三秋信不传。落叶打窗风似雨，孤灯背壁夜如年。老怀一掬锤情泪，几度沾衣独泫然。”尝为予诵之。敬夫卒，改过丁忧还家访予，自诵其诗曰：“薄宦萧然作远游，行囊那得一钱留？孟光不比苏秦妇，肯笑归来只敝裘。”自夸其廉，且矜其妻之贤也。予因举敬夫前诗，谓曰：“尊翁有念子之情，而子乃独归美其妇，何耶？”改过惭笑而去。


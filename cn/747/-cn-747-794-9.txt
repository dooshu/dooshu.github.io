○与贾希逸书

主数足下：曩者樵耳足下声，愤足下售於时何晚。及目足下《五通》五十篇，则足下困於上亦宜矣。物之精华，天地所秘惜，故蒙金以沙，锢玉以璞。珊瑚之丛，必藏重溟，夜光之珠，必颔骊龙。抉而不知己，积而不知止。不穷则祸，天地仇也。文章亦然，所取者廉，其得必多。所取者深，其身必穷。六经作，孔子削迹不粒矣。孟子述，子思坎轲齐鲁矣。马迁以史记祸，班固以西汉祸。扬雄以《法言》《太元》穷，元结以《浯溪碣》穷，陈拾遗以《感遇》穷，王勃以《宣尼庙碑》穷，玉川子以《月蚀诗》穷。杜甫、李白、王江宁，皆相望於穷者也。天地其无意乎？今足下立言必奇，摭意必深，抉精剔华，期到圣人。以此贾於时，钓荣邀富，犹欲疾其驱而方其轮。若曰爵禄不动於心，穷达与时上下，成一家书，自期不朽，则非樵之所敢知也。呜呼！孤进患心不苦，及其苦，知者何人！古人抱玉而泣，樵捧足下文，能不濡睫？惧足下自得也浅，且疑其道不固。因归《五通》，不得无言。


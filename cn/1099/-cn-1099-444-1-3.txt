○國計日詘邊餉歲增乞籌畫以裕經費疏 【 裕經費】

此疏在萬曆二十一年九邊頗安而年例日增稅貢日進而國用愈竭言之可謂痛切

臣惟軍國之務。稱重大者惟邊餉而軍國之需稱浩繁者亦惟邊餉。方今邊餉匱詘極矣。在鎮臣按額而呼。尤有額外之呼。在計臣按時而應。尤有不時之應呼者至急。應者至艱。呼者愈頻。應者愈窘。何內外相違若是。豈　祖宗朝固已然耶。臣考開國之初。及嘉靖之季。其所為經制繁簡有若天淵逈絕者。國朝自洪永以來。原無年例年例自正統始薊保密昌原不稱邊稱邊自嘉靖始臣請縷析言之。宣府歲額。不過五萬兩。今主客餉銀不下二十九萬有奇。大同原額亦止五萬兩。今不下四十五萬有奇。山西原額不過二萬兩。今不下二十萬六千有奇。遼初不過一萬兩。嘉靖時增至二十萬三千。今不下六十萬有奇。薊鎮初不過一萬五千兩。嘉靖時增至七十三萬。今不下一百二十四萬有奇。延綏初不過一十萬兩。嘉靖時增至二十一萬。今不下三十六萬有奇。其在甘固等鎮。或增八九萬。四五萬。此眇少者也。總計弘正間。各邊年例。大約四十三萬而止。在嘉靖則二百七十餘萬。業已七倍。至今日。則三百八十餘萬。且十倍之竭九州之財力。而不足以供。括百年之蓄藏。而難乎其繼。撫今追昔。能不寒心。然臣伏而思之。我　祖宗朝土田賦稅。非有加於今也。乃事不煩而自足。今甲兵戰馬。大不逮於昔矣。乃例歲加而難支。其故何也。葢祖宗朝寓兵於屯。且耕且守。有備無患。此趙充國金城之遺蹟也。自屯田之法堙。則經界隱沒而難明。屯丁消索而賠苦。人皆逋逃。地為陷穽。戎馬財賦。遂分兩塗。　祖宗朝中鹽於邊。納粟於倉。有飛輓之利。而無轉輸之勞。此晁錯實塞之遺意也。折銀之說出。則金錢盡入於太倉。枵腹咸仰於內帑。脂膏益竭。芻粟愈難。米珠草桂。可為扼腕。數十年來。謀臣策士。蒿目嘔心。思復屯鹽之舊者至諄切矣。然蓁莽之區。竟無畔岸。開荒之報。多是虗文。逐末之輩。率憚耕耘。開墾之譚。卒成畫餅。生財有道。舍此何由。將裁冗費以濟時艱。則十九年之汰革方行。而二十年之恩綸已降。近撿督撫諸奏。薊鎮議裁四萬二千。旋增五萬七千矣山西裁二千四百。旋增二千六百矣。宣府裁二萬八千。旋增四萬五千矣。大同裁二萬一千五百。旋增二萬三千八百矣。即數鎮而他鎮可推也。將事摉括。以補决裂。則三秦延綏閩海滇池。處處議留。紛紛請發。即如數日章奏。延綏請補年例五萬九千矣。兩廣請留存貯一十五萬矣。應天請留滸墅關稅。及奉例三萬三千矣鳳陽請歲發兵餉四萬七千矣。即數省而他省可知也。減者幾何。增者未巳。欲與不可。欲取不能。展轉思維。束手無策。惟有節儉一語。可為救時急務耳葢以利言則外甚微而內甚鉅以蠹言則外易剔而內難袪巨璫乾沒常態也而萬曆朝特甚一有請乞。即係數百金。偶有乾沒。動關數十萬。自非宸衷天啟。真見歲餉之艱難。憂深國計之困促。則城社可憑。齒馬有忌。誰能洗百年之積蠹。而一清之。昔漢文帝惜露臺百金之費。而海內富庶。豈百金富漢室。而其樽節者皆百金類也。唐玄宗侈瓊林大盈之積。而海內虛耗。豈瓊林能耗唐家。而其窮奢者。皆瓊林數也。臣願　皇上以漢文為法。以唐玄為鑒。留神區畫。隨事稽查。如某為急缺之用應儲。某為不急之務應汰。某為額外之徵應省。某為格外之求應免。某為有益之物應貢。某為無益之玩應蠲。某為先朝之舊應遵。某為末世之竇應塞。觸類引伸。漸次省減。而又屯田塩法。注意責成。選賢任能。共圖幹濟。有可耕之地。則勿以煩苛奪之。有可耕之人則勿以科歛驅之。減斗頭以溥皇仁。懲侵剋以恤民隱。苟可墾田積粟。何問內外兩商。儻能薄賦輕徭。不拘新舊二額。隴畝有勸相之方。無徒道委之府。府委之衛。鷄犬絕追呼之擾。以使近者皆悅。遠者皆來。一切阜財通商。容民畜眾諸良法。務與督撫諸臣實心振舉。則以萬壑為阡陌。以大冶為鑪錘。元氣不洩於鍼鋩。泉源不涸於尾閭。行觀上下俱足。邊腹咸充。不憂帑竭藏空。庶可久安長治。軍國幸甚臣愚幸甚、


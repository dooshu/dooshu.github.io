慎国政

凡广耳目，不偏听，所以防壅蔽而通下情也。今後大小官员，并百工伎艺之人，应有可言之事，许直至御前闻奏。其言当理，即付所司施行；诸衙门毋得阻滞，违者即同奸论。

（如元朝命相诏有云：诸衙门敢有隔越中书奏请者，以违制论。故内外百司，有所奏请，进由中书省，遂至迁延沉溺，不能上达；而国至於亡也。）

凡官员士庶人等，敢有上书陈言大臣才德政事者，务要鞫问情由明白，处斩。如果大臣知情者同罪，不知者不坐。

（如汉王莽为相，操弄威福，平帝以新野田二万五千六百倾益封莽，莽佯不受，吏民上书颂莽功德者，前後四十八万七千五百七十二人。遂致威权归莽，倾移汉祚。可不戒哉。）


卷一百二十一

钦定四厍全书

历代名臣奏议卷一百二十一

明　杨士奇等　撰

礼乐【冠婚丧礼】

鲁襄公九年公送?侯?侯以公宴于河上问公年季武子对曰会于沙随之年寡君以生?侯曰十二年矣是谓一终一星终也国君十五而生子礼也君可以冠矣大夫盍为冠具武子对曰君冠必以祼享之礼行之以金石之乐节之以先君之祧处之今寡君在行未可具也请及兄弟之国而假备焉?侯曰诺公还及卫冠于成公之庙假钟磬焉礼也

唐太宗贞观五年皇太子冠有司言皇太子冠用二月吉请造兵备仪仗上曰东作方兴宜改用十月少傅萧瑀奏曰据阴阳书不若二月上曰吉凶在人若动依阴阳不顾礼义吉可得乎循正而行自与吉会农时急务不可失也

右专言冠礼

宋仁宗景佑元年监察御史孙沔上奏曰臣伏覩近降白麻选立皇后当礼院定到仪式取冬至日奉册皇后位中宫事或必行义亦未谕伏自天圣以来十有余载每下诏令必曰克奉慈闱敷宣逹孝及山园肃事轺车发途陛下揽绋徒行掩袂号恸天下闻之虽虞舜之为心周武之为子无以过也今春百僚陈诚五上封表乞听乐而陛下纯仁之怀孺慕之意孝志不衰抑去未允是知百行之本一人克修三载之忧天下通制虽易月之诏临政得於从权期年而渝在仁伤於有爱而况明王广孝思及万世也今建纳皇后必展鸿规古礼交修官仪备举庆赐兼行懽心内易奈何庄献未及大祥哀乐相参切恐不可士庶违之则有踰制之刑公卿违之则负忘哀之责岂英明之君礼法之主可自踰防范以动风俗则前之下令皆为空言亏德损名无甚此举虽以禁掖久虚其位固匪朝廷将顺之宜伏望陛下发慕往之情奉有终之孝追还近诏别择庆辰竢过禫祥以成嘉会则行告庙史无媿辞刑以御邦孰敢不正伏乞与执政大臣更从公议定庶几不显於闻听臣生居寒微不知国体惟恐史笔直书千载之後有亏陛下之全德尔干犯天威甘受斧鑕

嘉佑二年判太常寺吴奎等上奏曰臣闻古者婚姻始用行人告以夫家采择之意谓之纳采问女之名归夫庙卜而获吉以告女家谓之问名纳吉今选尚一出朝廷不待纳采又公主封爵已行诞告不待问名而卜之若纳成则既有进财请期则有司择日宜稍依五礼之名存其物数俾知古者婚姻之事重而夫妇之际严如此则亦不忘古礼之义也欲俟公主出降日令李伟家主婚之人具合用鴈币玉马等陈於内东门外以授内谒者进入内中付掌事者受之其马即不入

英宗治平三年頴王府翊善邵元乞下太常礼院修撰頴王聘纳仪范奏曰臣伏覩皇子頴王天资卓茂婚婣及期方陛下即政之初而元嗣克家之日推之於礼莫重於斯臣等伏见国朝亲王聘纳虽开宝通礼具存旧仪而因循未尝施行至有敲门羊酒镇柜钱银乃里巷之常谈盖搢绅之不道行於圣旦窃所未安欲乞降圣旨下太常礼院博约旧典修撰颍王聘纳仪范其故事非礼者一切罢之

?宗元佑六年范祖禹论纳后仪制状曰臣窃以都亭驿常为辽使馆舍今纳皇后以母天下而先居之於夷狄之馆恐非所以观示四方为正始之道也臣愚欲乞详酌以旧尚书省权为行第又发册奉迎命使及皇后入内皇帝皆服通天冠绦纱袍臣谨案古昏礼用冕服无他服之文通天冠绦纱袍本以代古皮弁之服唐开元礼国朝开宝通礼亦皆服衮冕发册与奉迎同日将以为天地宗庙社稷之主继先圣之後其可以不致隆乎伏请皇帝临轩发册命使奉迎及皇后入内并服衮冕以重大婚之礼伏望圣慈更下三省枢密院参酌庶於国体为便合於先王经礼之意所有录黄未敢行下谨具封还伏候敕旨

贴黄议者或谓昨来发太皇太后册宝止服通天冠绦纱袍今纳皇后服冕有踰尊之嫌臣谨案冕服祭服也弁服齐服也故南郊致齐服通天冠绦纱袍祭之日乃服衮冕冕服所以交神非所以事亲也婚礼将以为天地宗庙社稷之主有鬼神隂阳之义故服祭服与事亲之礼不同即无踰尊之嫌臣与邓伯温等议状已备论之今服通天冠绦纱袍於礼无所据臣窃惜圣朝讲明一代大典而於先王之礼无据则未足为法也伏乞更赐详酌

哲宗时御史中丞苏辙乞令两制共议纳后礼劄子曰臣伏见今月五日诏书节文以皇帝尚虚中壼令太常礼官参考古今典故着为成式臣谨案通礼纳后最为嘉礼之重自天圣以来逮今六十余年在朝臣僚及太常官吏无复亲经其事者兹礼至大宜加重慎窃见近岁议太皇太后皇太后皇太妃宝册冠服仪卫等事皆令翰林学士两省给舍与礼官同议今来皇帝婚礼所以承宗庙奉两宫子四海其事甚重伏乞仍令翰林学士以下共加详议盖慎始所以敬终而正家所以齐天下不可忽也

右专言婚礼

东汉安帝元初三年邓太后诏长吏以下不为亲行服者不得典城选举时有上言牧守宜同此制诏下公卿议者以为不便刘恺独议曰诏书所以为制服之科者盖崇化励俗以弘孝道也今刺史一州之表二千石千里之师职在辩章百姓宣美风俗尤宜尊重典礼以身先之而议者不寻其端至於牧守则云不宜是犹浊其源而望流清曲其形而欲景直不可得也太后从之时有诏大臣得行三年丧服阕还职尚书陈忠因此上言孝宣皇帝旧令人从军屯及给事县官者大父母死未满三月皆勿徭令得葬送请依此制从之至建光中尚书令祋讽尚书孟布等奏以为孝文皇帝定约礼之制光武皇帝絶告宁之典【告宁休谒之名吉曰告凶曰宁古者名吏休假曰告吏二千石有予告赐告予告在官有功法所当得也赐告病三月当免天子优赐其告使带印绶将官属归家养病也】贻则万世诚不可改宜复建武故事忠上疏曰臣闻之孝经始於爱亲终於哀戚上自天子下至庶人尊卑贵贱其义一也夫父母於子同气异恩一体而分三年乃免於怀抱先圣缘人情而着其节制服二十五月是以春秋臣有大丧君三年不呼其门闵子虽要絰服事以赴公难退而致位以究私恩故称君使之非也臣行之礼也周室陵迟礼制不序蓼莪之人作诗自伤曰瓶之罄矣惟罍之耻言已不得终竟子道者亦上之耻也高祖受命萧何创制大臣有宁告之科合於致忧之义建武之初新承大乱凡诸国政多趣简易大臣既不得告宁而羣司营禄念私鲜循三年之丧以报顾复之恩者礼义之方实为雕损大汉之兴虽承衰敝而先王之制稍以施行故籍田之耕起於孝文孝廉之贡发於孝武郊祀之礼定於元成三雍之序备於显宗大臣终丧成乎陛下圣功美业靡以尚兹孟子有言老吾老以及人之老幼吾幼以及人之幼天下可运於掌臣愿陛下登高北望以甘陵之思揆度臣子之心则海内咸得其所

冲帝崩梁太后以扬徐盗贼方盛欲须所徵诸王侯到乃发丧太尉李固曰帝虽幼少犹天下之父今日崩亡人神感动岂有人子反共掩匿乎秦皇沙丘之谋近日北乡之事皆天下大忌不可之甚者也太后从之即暮发丧

魏武帝幼子仓舒卒帝伤惜之甚掾邴原有女早亡帝欲求与仓舒合葬原辞曰嫁殇非礼也原之所以自容於明公公之所以待原者以能守训典而不易也若听明公之命则是凡庸也明公焉以为哉帝乃止

明帝太和中皇女淑薨追封諡平原懿公主司空陈羣上疏曰长短有命存亡有分故圣人制礼或抑或致以求厥中防墓有不修之俭嬴博有不归之魂夫大人动合天地垂之无穷又大德不踰闲动为师表故也八岁下殇礼所不备况未朞月而以成人礼送之加为制服举朝素衣朝夕哭临自古以来未有此比而乃复自往视陵亲临祖载愿陛下抑割无益有损之事但悉听羣臣送葬乞车驾不行此万国之至望也闻车驾欲幸摩陂实到许昌二宫上下皆悉俱东举朝大小莫不惊怪或言欲以避衰或言欲於便处移殿舍或不知何故臣以为吉凶有命祸福由人移徙求安则亦无益若必当移避缮治金墉城西宫及孟津别宫皆可权时分止可无举宫暴露野次废损盛节蚕农之要又贼地闻之以为大衰加所烦费不可计量且由吉士贤人当盛衰处安危秉道信命非徙其家以宁郷邑从其风化无恐惧之心况乃帝王万国之主静则天下安动则天下扰行止动静岂可轻脱哉

吴大帝嘉禾六年春正月诏曰夫三年之丧天下之达制人情之极痛也贤者割哀以从礼不肖者勉而致之世治道泰上下无事君子不夺人情故三年不逮孝子之门至於有事则杀礼以从宜要絰而处事故圣人制法有礼无时则不行遭丧不奔非古也盖随时之宜以义断恩也前故设科长吏在官当须交代而故犯之虽随纠坐犹已废旷方事之殷国家多难凡在官司宜各尽节先公後私而不恭承甚非谓也中外羣僚其更平议务令得中详为节度顾谭议以为奔丧立科轻则不足以禁孝子之情重则本非应死之罪虽严刑益设违夺必少若偶有犯者加其刑则恩所不忍有减则法废不行愚以为长吏在远苟不告语势不得知比选代之间若有传者必加大辟则长吏无废职之负孝子无犯重之刑将军胡综议以为丧纪之礼虽有典制苟无其时所不得行方今戎事军国异容而长吏遭丧知有科禁公敢干突苟念闻忧不奔之耻不计为臣犯禁之罪此由科防本轻所致忠节在国孝道立家出身为臣焉得兼之故为忠臣不得为孝子宜定科文示以大辟若故违犯有罪无赦以杀止杀行之一人其後必絶丞相雍奏从大辟

?文帝崩国内行服三日武帝遵汉魏之典既葬除丧然犹深衣素冠降席撤膳太宰司马孚等奏曰臣闻礼典轨度丰杀随时虞夏商周咸不相袭盖有由也大?绍承汉魏有革有因期於足以兴化致治而已故未皆得返情素同规上古也陛下既已俯遵汉魏降丧之典以济时务而躬蹈大孝情过乎哀素冠深衣降席撤膳虽武丁行之於殷世曾闵履之於布衣未足以喻方今荆蛮未夷庶政未乂万机事殷动劳神虑岂遑全遂圣旨以从至情加岁时变易期运忽过山陵弥远攀慕永絶臣等以为陛下宜回虑割情以康时济治辄敕御府易服内省改坐大官复膳诸所施行皆如旧制诏曰每感念幽冥而不得终苴絰於草土以存此痛况当食稻衣锦诚佹然激切其心非所以相解也吾本诸生家传礼来久何心一旦使易此情於所天相从巳多可试省孔子答宰我之言无事纷纭也言及悲剥奈何奈何孚等重奏伏读明诏感以悲怀辄思仲尼所以抑宰我之问圣思所以不能已己甚深甚笃然今水旱干戈未戢武事未偃万机至重天下至衆陛下以万乘之尊履布衣之礼服麄席藁水饮疏食殷忧内盈毁悴外表而躬万机坐而待旦降心接下昃不遑食所以劳力者如斯之甚是以臣等悚息不宁诚惧神气用损以疚大事辄敕有司改坐复常率由旧典惟陛下察纳愚欵以慰皇太后之心又诏曰重览奏议益以悲剥不能自胜奈何奈何三年之丧自古达礼诚圣人称心立衷明恕而行也神灵日远无所告诉虽薄於情食旨服美朕更所不堪也不宜反覆重伤其心言用断絶奈何奈何帝遂以此礼终三年後居太后之丧亦如之

武帝泰始二年八月诏书曰此上旬先帝弃天下日也便以周年吾茕茕当复何时壹得叙人子情邪思慕烦毒欲诣陵瞻侍以尽哀愤主者奏行备太宰司马孚尚书令裴秀尚书仆射武陔等奏曰陛下至孝烝烝哀思罔极衰麻虽除毁顇过礼疏食麄服有损神和今虽秋节尚有余暑谒见山陵悲感摧伤群下窃用悚息平议以为宜远体降抑圣情以慰万国诏曰孤茕忽尔日月已周痛慕摧感永无逮及欲奉瞻山陵以叙哀愤体气自佳耳又已凉便当行不得如所奏也主者便具行备又诏曰昔者哀适三十日便为梓宫所弃遂离衰絰感痛岂可胜言顾汉文不使天下尽哀亦先帝至谦之志是以自割不以副诸君子有三年之爱而身体廓然当见山陵何心而无服其以衰絰行孚等重奏臣闻上古丧期无数後世乃有年月之渐汉文帝随时之义制为短丧传之于後陛下以社稷宗庙之重万方亿兆之故既从权制释降衰麻羣臣庶僚吉服今者谒陵哀慕若加衰絰近臣期服当复受制进退无当不敢奉诏诏曰亦知不在此麻布耳然人子情思为欲全哀丧之物在身盖近情也羣臣自当案旧制期服之义非先帝意也孚等又奏臣闻圣人制作必从时宜故五帝殊乐三王异礼此古今所以不同质文所以迭用也陛下随时之宜既降心克己俯就权制既除衰麻而行心丧之礼今复制服义无所依若君服而臣不服虽先帝厚恩亦未之敢安也参量平议宜如前奏臣等敢固以请诏曰患情不能企及耳衣服何有诸君勤勤之至岂苟相违四年皇太后崩有司奏前代故事倚庐中施白缣帐蓐素牀以布巾裹凷草轺辇板舆油犊车皆施缣裹诏不听但令以布衣车而已其余居丧之制一如礼文有司又奏大行皇太后当以四月二十五日安厝故事虞着衰服既虞而除其内外官寮皆就朝晡临位御除服讫各还所次除衰服诏曰夫三年之丧天下之达礼也受终身之爱而无数年之报奈何葬而便即吉情所不忍也有司又奏世有险易道有洿隆所遇之时异诚有由然非忽礼也方今戎马未散王事至殷更须听断以熙庶绩昔周康王始登翌室犹戴冕临朝降於汉魏既葬除释谅闇之礼自远代而废矣唯陛下割高宗之制从当时之宜敢固以请诏曰揽省奏事益增感剥夫三年之丧所以尽情致礼葬已便除所不堪也当叙吾哀怀言用断絶奈何奈何有司又固请诏曰不能笃孝勿以毁伤为忧也诚知衣服末事耳然今思存草土率常以吉夺之乃所以重伤至心非见念也每代礼典质文皆不同此身何为限以近制使达丧阙然乎羣臣又固请帝流涕久之乃许

十年武元杨皇后崩及将迁于峻阳陵依旧制既葬帝及羣臣除丧即吉先是尚书祠部奏从博士张靖议皇太子亦从制俱释服博士陈逵议以为今制所依盖汉帝权制兴於有事非礼之正皇太子无有国事自宜终服有诏吏详议尚书杜预以为古者天子诸侯三年之丧始同齐斩既葬除丧服谅闇以居心丧终制不与士庶同礼汉氏承秦天下为天子修服三年汉文帝见其下不可久行而不知古制更以意制祥禫除丧即吉魏氏直以讫葬为节嗣君皆不复谅闇终制学者非之久矣然竟不推究经传考其行事专谓王者三年之丧当以衰麻终二十五月嗣君苟若此则天子羣臣皆不得除丧虽志在居笃更通而不行至今世主皆从汉文轻典由处制者非制也今皇太子与尊同体宜复古典卒哭除衰以谅闇终制於义既不应不除又无取於汉文乃所以笃丧礼也於是尚书仆射卢钦尚书魏舒问杜预证据所依预云传称三年之丧自天子逹此谓天子絶朞唯有三年丧也非谓居丧衰服三年与士庶同也故后世子之丧而叔向称有三年之丧二也周公不言高宗服丧三年而云谅闇三年此释服心丧之文也叔向不讥景王除丧而讥其燕乐已早明既葬应除而违谅闇之节也春秋晋侯享诸侯子产相郑伯时简公未葬请免丧以听命君子谓之得礼宰咺来归惠公仲子之賵传曰吊生不及哀此皆既葬除服谅闇之证先儒旧说往往亦见学者未之思耳丧服诸侯为天子亦斩衰岂可终丧三年邪上考七代未知王者君臣上下衰麻三年者诸下推将来恐百世之主其理一也非必不能乃事势不得故知圣人不虚设不行之制仲尼曰礼所损益虽百世可知此之谓也於是钦舒从之遂命预造议奏曰礼官参议博士张靖等议以为孝文权制三十六日之服以日易月道有汚隆礼不得全皇太子亦宜割情除服博士陈逵等议以为三年之丧人子所以自尽故圣人制礼自上达下是以今制将吏诸遭父母丧皆假宁二十五月敦崇孝道所以风化天下皇太子至孝着於内而衰服除於外非礼所谓称情者也宜其不除臣钦臣舒臣预谨按靖逵等议各见所学之一端未统帝者居丧古今之通礼也自上及下尊卑贵贱物有其宜故礼有以多为贵者有以少为贵者有以高为贵者有以下为贵者唯其称也不然则本末不经行之不远天子之与羣臣虽哀乐之情若一而所居之宜实异故礼不得同易曰上古之世丧期无数虞书称三载四海遏密八音其後无文至周公旦乃称殷之高宗谅闇三年不言其传曰谅信也闇默也下逮五百余岁而子张疑之以问仲尼仲尼答云何必高宗古之人皆然君薨百官总已以听於冢宰三年周景王有后世子之丧既葬除服而乐晋叔向讥之曰三年之丧虽贵遂服礼也王虽弗遂宴乐已早亦非礼也此皆天子丧事见於古文者也称高宗不云服丧三年而云谅闇三年此释服心丧之文也讥景王不讥其除丧而讥其宴乐已早明既葬应除而违谅闇之节也尧崩舜谅闇三年故称遏密八音由是言之天子居丧齐斩之制菲杖絰带当遂其服既葬而除谅闇以终之三年无改父之道故百官总已听於冢宰丧服已除故称不言之美明不复寝苫枕凷以荒大政也礼记三年之丧自天子逹又云父母之丧无贵贱一也又云端衰丧车皆无等此通谓天子居丧衣服之节同於凡人心丧之礼终於三年亦无服丧三年之文然继体之君犹多荒宁自从废谅闇之制至令高宗擅名於往代子张致疑於当时此乃贤圣所以为讥非讥天子不以服终丧也秦燔书籍率意而行亢上抑下汉祖草创因而不革乃至率天下皆终重服旦夕哀临经罹寒暑禁塞嫁娶饮酒食肉制不称情是以孝文遗诏歛毕便葬葬毕制红禫之除虽不合高宗谅闇之义近於古典故传之後嗣于时预修陵庙故敛葬得在浃辰之内因以定制近至明帝存无陵寝五旬乃葬安在三十六日此当时经学疏略不师前圣之病也魏氏革命以既葬为节合於古典然不垂心谅闇同讥前代自泰始开元陛下追尊谅闇之礼慎终居笃允臻古制超絶於殷宗天下歌德诚非靖等所能原本也天子诸侯之礼当以具矣诸侯恶其害己而削其籍今其存者惟士丧一篇戴胜之记杂错其间亦难以取正天子之位至尊万机之政至大羣臣之衆至广不同之於凡人故大行既葬祔祭于庙则因疏而除之已不除则羣臣莫敢除故屈己以除之而谅闇以终制天下之人皆曰我王之仁也屈己以从宜皆曰我王之孝也既除而心丧我王犹若是之笃也凡等臣子亦焉得不自勉以崇礼此乃圣制移风易俗之本高宗所以致雍熙岂惟衰裳而已哉若如难者更以权制自居疑於屈伸厌降欲以职事为断则父在为母朞父卒三年此以至亲屈於至尊之义也出母之丧以至亲为属而长子不得有制体尊之义升降皆同不敢独也礼诸子之职掌国子之倅国有事则帅国子而致之太子唯所用之传曰君行则守有守则从从曰抚军守曰监国不无事矣丧服母为长子妻为夫妾为主皆三年内宫之主可谓无事揆度汉制孝文之丧红禫既毕孝景即吉於未央薄后窦后必不得齐斩於别宫此可知也况皇太子配贰至尊与国为体固宜远遵古礼近同时制屈除以寛诸下协一代之成典君子之於礼有直而行曲而报有经而等有顺而去之存诸内而已礼云非玉帛之谓丧云唯衰麻之谓乎此既臣等所经制大义且即实近言亦有不安今皇太子至孝烝烝发於自然号咷之慕匍匐殡宫大行既奠往而不反必想像平故彷徨寝殿若不变从谅闇则东宫臣仆义不释服此为永福宫属当独衰麻从事出入殿省亦难以继今将吏虽蒙同二十五月之事宁至於大臣亦夺其制昔翟方进自以身为汉相居丧三十六日不敢踰国典而况於皇太子臣等以为皇太子宜如前奏除服谅闇制於是太子遂以厌降之议从国制除衰麻谅闇终制

惠帝初秦国郎中令李含领始平中正秦王柬薨含依台仪葬讫除丧尚书赵浚有内宠疾含不事已遂奏含不应除丧本州大中正傅祗以名义贬含中丞傅咸上表理含曰臣州秦国郎中令始平李含忠公清正才经世务实有史鱼秉直之风虽以此不能协和流俗然其名行峻厉不可得掩二郡并举孝廉异行尚书郭奕临州含寒门少年而奕超为别驾太保卫瓘辟含为掾每语臣曰李世容当为晋匪躬之臣秦王之薨悲动感人百僚会丧皆所目见而今以含俯就王制谓之背戚居荣夺其中正天王之朝既葬不除藩国之丧既葬而除藩国欲同不除乃当责引尊准卑非所宜言耳今天朝告於上欲令藩国服於下此为藩国之义隆而天朝之礼薄也又云诸王公皆终丧礼宁尽乃叙明以丧制宜隆务在敦重也夫宁尽乃叙明以哀其病耳异於天朝制使终丧未见斯文国既葬而除既除而祔爰自汉魏迄於圣晋文皇升遐武帝崩殂世祖过哀陛下毁顿衔疚谅闇以终三年率土臣妾岂无攀慕遂服之心实以国制不可而踰故於既葬不敢不除天王之丧释除於上藩国之臣独遂於下此不可安复以秦王无後含应为丧主而丧既除而祔则应吉祭因曰王未有庙主不应除服秦王始封无所连祔灵主所居即便为庙不问国制云何而以无庙为贬以含今日之所行移博士使案礼文必也放勋之殂遏密三载世祖之崩数旬即吉引古绳今阖世有贬何但李含不应除服今也无贬王制故也圣上谅闇哀声不辄股肱近侍犹宜心丧不宜便行婚娶欢乐之事而莫云者岂不以大制不可而曲邪且前以含有王丧上为差代尚书勅王葬日在近葬讫含应摄职不听差代葬讫含犹踌躇司徒屡罚访问踧含摄职而随击之此为台勅府符陷含於恶若谓台府为伤教义则当据正不正符勅唯含是贬含之困踬尚足惜乎国制不可偏耳又自以陇西人虽户属始平非所综悉自初见使为中正反覆言辞说非始平国人不宜为中正後为郎中令又自以选官引台府为比以让常山太守苏韶辞意恳切形於文墨含之固让乃在未薨之前葬後踌躇穷於对罚而摄职耳臣从弟祗为州都督意在欲隆风教议含已过不良之人遂相扇动冀挟名义法外致案足有所邀中正庞腾便割含品臣无祁大夫之德见含为腾所侮谨表以闻乞朝以时博议无令腾得妄弄刀笔帝不从

太安元年三月皇太孙尚薨有司奏御服齐衰朞诏通议散骑常侍谢衡以为诸侯之太子誓与未誓尊卑体殊丧服亡为嫡子长殇谓未誓也三誓则不殇也中书令卞粹曰太子始生故已尊重不待命誓若行议已誓不殇则元服之子当斩衰三年未誓而殇则虽十九当大功九月誓与未誓其为升降也微斩与大功其为轻重也远而令注云诸侯不降嫡殇重嫌於无以大功为重嫡之服大功为重嫡之服则虽誓无复有三年之理明矣男能奉卫社稷女能奉妇道各以可成之年而有已成之事故可无殇非孩齓之谓也谓殇後者尊之如父犹无所加而止殇服恐以天子之尊为无服之殇行成人之制邪凡诸宜重之殇皆士大夫不加服而令至尊独居其重未之前闻也秘书监挚虞议曰太子初生举以成人之礼则殇理除矣太孙亦体君传由位成而服全非以年也天子无服殇之仪絶朞故也於是御史以上皆服齐衰

东晋元帝时琅琊王裒薨郎中令丁潭上疏求行终丧礼曰在三之义礼有逹制近代已来?随时降杀宜一匡革以敦於後辙案令文王侯之丧官僚服斩既葬而除今国无继统丧庭无主臣实陋贱不足当重谬荷首任礼宜终丧诏下博士议国子祭酒杜夷议古者谅闇三年不言下及周世税衰効命春秋之时天子诸侯既葬而除此所谓三代损益礼有不同故三年之丧由此而废然则汉文之诏合於随时凡有国者皆宜同也非唯施於帝王而已按礼殇与无後降於成人有後既葬而除今不得以无後之故而独不除也愚以丁郎中应除衰麻自宜主祭以终三年太常贺循议礼天子诸侯俱以至尊临人上下之义君臣之礼自古以来其例一也故礼盛则并全其重礼杀则从其降春秋之事天子诸侯不行三年至於臣为君服亦宜以君为节未有君除而臣服君服而臣除者今法令诸侯卿相官属为君服斩衰既葬而除以令文言之明诸侯不以三年之丧与天子同可知也君若遂服则臣轻重无应除者也若当皆除无一人独重之文礼有摄主而无摄重故大功之亲主人丧者必为之再祭练祥以大功之服主人三年丧者也苟谓诸侯与天子同制国有嗣王自不全服而人主居丧素服主祭三年不摄吉事以尊令制若当远迹三代今复旧典不依法令者则侯之服贵贱一例亦不得唯一人论於是诏使除服心丧三年

琅邪悼王焕年二岁薨元帝悼念无巳将葬以焕既封列国加以成人之礼诏立凶门栢历备吉凶仪服营起陵园功役甚衆琅邪国右常侍会稽孙霄上疏曰臣闻法度典制先王所重吉凶之礼事贵不过是以世丰不使奢放凶荒必务约杀朝聘嘉会足以展庠序之仪殡葬送终务以称哀荣之情上无奢泰之谬下无匮竭之困故华元厚葬君子谓之不臣嬴博至俭仲尼称其合礼明伤财害时古人之所讥节省简约圣贤之所嘉也语曰上之化下如风靡草京邑翼翼四方所则明教化法制不可不慎也陛下龙飞践阼兴微济弊圣怀劳谦务从简俭宪章旧制犹欲节省礼典所无而反尚饰此臣愚情窃所不安也棺椁舆服旒翣之属礼典旧制不可废阙凶门栢历礼典所无天晴可不用遇雨则无益此至宜节省者也若琅邪一国一时所用不为大费臣在机近义所不言今天台所居王公百僚聚在都辇凡有丧事皆当供给材木百数竹簿千计凶门两表衣以细竹及材价直既贵又非表凶哀之宜如此过饰宜从麄简又案礼记国君之葬棺椁之间容柷大夫容壶士容甒以壶甒为差则柷财大於壶明矣椁周於棺椁不甚大也语曰葬者藏也藏欲其深而固也椁大则难为坚固无益於送终而有损於财力凶荒杀礼经国常典既减杀而犹过旧此为国之所厚惜也又礼将葬迁柩於庙袒而行及墓即?葬之日即反哭而虞如此则柩不宿於墓上也圣人非不哀亲之在土而无情於邱墓盖以墓非安神之所故修虞於殡宫始则营草宫於山陵迁神柩於墓侧又非典也非礼之事不可以训万国臣至愚至贱忽求革前之非可谓狂瞽不知忌讳然今天下至弊自古所希宗庙社稷远托江表半州之地凋残以甚加之荒旱百姓困瘁非但不足死亡是惧此乃陛下至仁之所矜愍可忧之至重也正是匡矫末俗改张易调之时而犹且竭已罢之人营无益之事殚己困之财修无用之费此固臣之所不敢安也今琅邪之於天下国之最大若割损非礼之事务遵古典上以彰圣朝简易之至化下以表万世无穷之规则此刍荛之言有补万一尘露之微有增山海

元帝时孝怀太子为敌所害始奉讳有司奏曰天子三朝举哀羣臣一哭而已司空王导以为皇太子副贰宸极普天有情宜同三朝之哀从之

明帝崩锺雅迁御史中丞时国丧未朞而尚书梅陶私奏女妓雅劾奏曰臣闻放勋之徂八音遏密虽在凡庶犹能三载自兹以来历代所同肃祖明皇帝崩背万国当朞来月圣主缟素泣血临朝百僚惨怆动无欢容陶无大臣忠慕之节家庭侈靡声妓纷葩丝竹之音流闻衢路宜加放黜以整王宪请下司徒论正清议

康帝时汝南王统江夏公卫崇并为庶母制服三年尚书令顾和奏曰礼所以轨物成教故有国家者莫不崇正明本以一其统斯人伦之纪不二之道也为人後者降其所出夺天属之性显至公之义降杀节文着於周典按汝南王统为庶母居庐服重江夏公卫崇本由踈属开国之绪近丧所生复行重制违冒礼度肆其私情闾阎许其过厚谈者莫以为非则政道陵迟由乎礼废宪章颓替始於容违若弗纠正无以齐物皆可下太常夺服若不祗王命应加贬黜诏从之

孝武帝太元元年崇宪太后褚氏崩后於帝为从嫂或疑其服太学博士徐恭议资父事君而敬同又礼传其夫属乎父道者妻皆母道也则夫属君道妻亦后道矣服后宜以资母之义鲁讥逆祀以明尊尊今上躬奉康穆哀皇及靖后之祀致敬同於所天岂可敬之以君道而服废於本亲谓应服齐衰朞於是帝制朞服

十五年淑媛陈氏卒皇太子所生也有司参详母以子贵赠淑媛为夫人置家令典丧事太子前卫率徐邈议丧服传称与尊者为体则不服其私亲又君父所不服子亦不敢服故王公妾子服其所生母练冠麻衣既葬而除非五服之常则谓之无服从之

十七年太常车胤上言曰谨案丧服礼经庶子为母缌麻三月传曰何以缌麻以尊者为体不敢服其私亲也此经传之明文圣贤之格言而自顷开国公侯至於卿士庶子为後各肆私情服其庶母同之於嫡此末俗之弊溺情伤教纵而不革则流遁忘反矣且夫尊尊亲亲虽礼之大本然厌亲於尊由来尚矣礼记曰为父後出母无服也者不祭故也又礼天子父母之丧未葬越绋而祭天地社稷斯皆崇严至敬不敢以私废尊也今身承祖宗之重而以庶母之私废蒸尝之事五庙缺祀由一妾之终求之情礼失莫大焉举世皆然莫之裁贬就心不同而事不敢异故正礼遂颓而习非成俗此国风所以思古小雅所以悲叹当今九服渐宁王化惟新诚宜崇明礼训以一风俗请台省考修经典式明王度诏不答

安帝隆安四年太皇太后李氏崩尚书祠部郎徐广议曰太皇太后名位允正体同皇极理制备尽情礼弥申春秋之义母以子贵既称夫人礼服从正故成风显夫人之号昭公服三年之丧子於父之所生体尊义重且礼祖不厌孙宜遂服无屈而缘情立制若嫌明文不存则疑斯从重谓应同於为祖母後齐衰朞永安皇后无服但一举哀百官亦一朞诏可

宋高祖永初二年黄门侍郎王淮之上奏曰郑玄注礼三年之丧二十七月而吉古今学者多谓得礼之宜晋初用王肃议祥禫共月故二十五月而除遂以为制江左以来唯晋朝施用缙绅之士多遵玄义夫先王制礼以大顺羣心丧也宁戚着自前训今大宋开泰品物遂理愚谓宜同即物情以玄义为制朝野一礼则家无殊俗从之

文帝元嘉二年帝既免丧司徒徐羡之与左光禄大夫傅亮上表归政曰臣闻元首司契运枢成务臣道代终事尽宣翼冕旒之道理絶於上皇拱已之事不行於中古故高宗不言以三龄为断冢宰听政以再朞为节百王以降罔或不然陛下圣德绍兴负荷洪业亿兆顒顒思陶盛化而圣旨谦挹委成羣司自大礼告终鑚燧三改大明伫照远迩倾属臣等虽率诚屡闻未能仰感敢藉品物之情谨因苍生之志伏望陛下远存周文日昃之道近思皇室缔构之艰时揽万机躬亲朝政广辟四聦博询庶业则雍熙可臻有生幸甚

羡之等重奏曰近陈写下情言为心罄奉被还诏鉴许未回岂惟愚臣秉心有在询之朝野人无异议何者形风四方实系王德一国之事本之一人虽世代不同时殊风异至於主运臣赞古今一揆未有浑心委任而休明可期此之非宜布自遐迩臣等荷遇二世休戚以均情为国至岂容顺默重披丹心冒昧以请上犹辞羡之等又固陈曰比表披陈辞诚俱尽诏旨冲远未垂听纳三复屏营伏增忧叹臣闻克隆先构干蛊之盛业昧旦丕显帝王之高义自皇宋创运英圣有造殷忧未阙艰患仍缠赖天命有底圣明承业时屯国故犹在民心太山之安未易可保昏明隆替系在圣躬斯诚周诗夙兴之辰殷王待旦之日岂得无为拱已复玄古之风逡廵虚挹徇匹夫之事伏以宗庙为重百姓为心弘大业以嗣先轨隆圣道以增前烈愚瞽所献情尽於此上乃许之

十七年元皇后崩皇太子心丧三年礼心丧者有禫无禫礼无成文世或两行皇太子心丧毕诏使博议有司奏丧礼有禫以祥变有渐不宜便除即吉故其闻服以綅缟也心丧已经十三月大祥十五月禫变除礼毕余一朞不应复有禫宣下以为永制诏可

二十三年七月白衣领御史中丞何承天奏曰尚书刺海盐公主所生母蒋美人丧海盐公主先离婚今应成服撰仪注参详宜下二学礼官博士议公主所服轻重太学博士顾雅议今既咸用士礼便宜同齐衰削杖布带踈履朞礼毕心丧三年博士周野王议又云今诸王公主咸用士礼谯王衡阳王为所生太妃皆居重服则公主情礼亦宜家中朞服为允其博士?邃之顔测殷明王渊之四人同雅议何惔王罗云二人同野王议如所上台按今之诸王虽行士礼是施於傍亲及自己以下至於为帝王所厌犹一依古典又永初三年九月符修仪亡广德三主以余尊所厌犹服大功海盐公主体自宸极当上厌至尊岂得遂服台据经传正文并引事例依源责失而博士顾雅周野王等扞不肯怗方称自有宋以来皇子蕃王皆无厌降同之士礼着於故事缌功之服不废於末戚顾独贬於所生是申其所轻夺其所重夺其所重岂缘情之谓台伏寻圣朝受终於晋凡所施行莫不上稽礼文兼用晋事又太元中晋恭帝时为皇子服其所生陈氏练冠縓缘此则前代施行故事谨依礼文者也又广德三公主为所生母符修仪服大功此先君余尊之所废者也元嘉十三年第七皇子不服曹媫妤止於麻衣此厌乎至尊者也博士既不据古又不依今背违施行见事而多作浮辞自卫乃云五帝之时三王之季又言长子去斩衰除禫杖皆是古礼不少今世博士虽复引此诸条无救於失又诘台云蕃国得遂其私情此义出何经记臣按南谯衡阳太妃并受朝命为国小君是以二王得遂其服岂可为美人比例寻蕃王得遂者圣朝之所许也皇子公主不得申者由有厌而然也台察重更责失制不得过十日而复不詶答既被催摄二三日甫输怗辞虽理屈事穷犹闻义耻服臣闻丧纪有制礼之大经降杀攸宜家国旧典古之诸侯衆子犹以尊厌况在王室而欲同之士庶此之僻谬不俟言而显太常统寺曾不研却所谓同乎失者亦未得之宜加裁正弘明国典谨案太学博士顾雅国子助教周野王博士王罗云顔测殷明何惔王渊之前博士迁员外散骑侍郎?邃之等咸蒙抽饰备位丞疑既不谨守旧文又不审据前准遂上背经典下违故事率意妄作自造礼章太常臣敬叔位居宗伯问礼所司誊述往反了无研却混同兹失亦宜及咎请以见事并免今所居官解野王领国子助教雅野王初立议乖舛中执扞愆失末违十日之限虽起一事合成三愆罗云掌押扞失三人加禁锢五年诏敬叔白衣领职余如奏孝武帝孝建元年有司奏故第十六皇弟休倩薨夭年始及殇追赠諡东平冲王服制未有成准辄下礼官羣议太学博士陆澄议案礼有成人道则不为殇今既追胙土宇远崇封秩圭黻备典成孰大焉典文式昭殇名去矣夫典文垂式元服表身犹以免孺子之制全丈夫之义安有名颁爵首而可服以殇礼有司寻澄议无明证却使秉正更上澄重议窃谓赠之为义所追加名器故赠公者便成公赠卿者便成卿赠之以王得不为王乎然则有在生而封或既没而爵俱受帝命不为吉凶殊典同备文物岂以存亡异数今玺策咸秩是成人之礼羣后临哀非下殇之制若丧用成人亲以殇服末学含疑未之或辨敢求详衷如所称左丞臣?希参议寻澄议既无画然前例则不合准据按礼子不殇父臣不殇君君父至尊臣子恩重不得以幼年而降又曰尊同则服其亲服推此文者旁亲自宜服殇所不殇者唯施臣子而已诏可

又湘东国刺称国太妃以去三十年闰六月二十八日薨未详周忌当在六月为取七月勒礼官议正博士邱迈之议按吴商议闰月亡者应以本正之月为忌谓正闰各有所执商议为允宜以今六月为忌左仆射建平王宏谓迈之议不可准据按晋世及皇代以来闰月亡者以闰之後月祥宜以来七月为祥忌及大明元年二月有司又奏太常鄱阳哀王去年闰三月十八日薨今为何月末祥除下礼官议正博士傅休议寻三礼丧遇闰月数者数闰岁数者没闰闰在朞内故也鄱阳哀王去年闰三月薨月次节物则定是四月之分应以今年四月末为祥晋元明二帝并以闰二月崩以闰後月祥先代成准则是今比太常丞?蔚之议礼正月存亲故有忌日之感四时既已变人情亦已衰故有二祥之杀是则祥忌皆以同月为议而闰亡者明年必无其月不可以无其月而不祥忌故必宜用闰所附之月闰月附正公羊明议故班固以闰九月为後九月月名既不殊天时亦不异若用闰之後月则春夏永革节候亦舛设有人以闰腊月亡者若用闰後月为祥忌则祥忌应在後年正月祥涉三载既失周朞之议冬亡而春忌又乖致感之本譬人年末三十日亡明年末月小若以去年二十九日亲尚存则应用後年正朝为忌此必不然则闰亡可知也通关并同蔚之议三月末祥

有司奏云杜国解称国子擅和之所生亲王求除太夫人检无国子除太夫人先例法又无科下礼官议正太学博士孙豁之议春秋母以子贵王虽为妾是和之所生按五等之例郑伯许男同号夫人国子体例王合如国所生太常丞?蔚之议母以子贵虽春秋明义古今异制因革不同自顷代以来所生蒙荣唯有诸王既是王者之嫔御故宜见尊於蕃国若功高勲重列为公侯亦有拜太夫人之礼凡此皆朝恩曲降非国之所求子男妾母未有前比祠部郎中朱膺之议以为子不得爵父母而春秋有母以子贵当谓传国君母本先公嫔媵所因藉有由故也始封之身所不得同若殊绩重勲恩所特锡时或有之不由司存所议参议以蔚之为允诏可

大明二年正月有司奏故右光禄大夫王偃丧依格皇后服朞心丧三年应再周来二月晦检元嘉十九年旧事武康公主出适二十五月心制终尽从礼即吉昔国哀再周孝建二年二月其月末诸公主心制终则应从吉於时犹心禫素衣二十七月乃除二事不同领曹郎朱膺之议详寻礼文心丧不应有禫皇代考验已为定制元嘉季年祸难深酷圣心天至丧纪过哀是以出适公主还同在室即情变礼非革旧章今皇后二月晦宜依元嘉十九年制释素即吉以文帝元嘉十五年皇太子妃祖父右光禄大夫殷和丧变除之礼仪同皇后六月有司奏凡侯伯子男世子丧无嗣求进次息为世子检无其例下礼官议正博士孙武议按晋济北侯荀朂长子连卒以次子辑拜世子先代成准宜为今例博士傅郁议礼记微子立衍商礼斯行仲子舍孙姬典攸贬历代遵循靡替于旧今胙土之君在而世子卒厥嗣未育非孙之谓愚以为次子有子自宜绍为世孙若其未也无容远搜轻属承纲继体传之有由父在立子允称情典曹郎诸葛雅之议按春秋传云世子死有母弟则弟无则立长年均择贤义均则卜古之制也今长子早卒无嗣进立次息以为世子取诸左氏理义无违又孙武所据晋济比侯荀朂长子卒立次子亦近代成例据文采比窃所允安谓宜开许以为永制参议为允诏可

四年九月有司奏陈留国王曹?季长兄?嗣早卒?季袭封之後生子铣以继?嗣今依例应拜世子未详应以铣为世子为应立次子锴太学博士王温之江长议并为应以铣为正嗣太常陆澄议立锴右丞徐爰议谓礼後大宗以其不可乏祀诸侯世及春秋成美?嗣承家传爵身为国王虽薨没无子犹列昭穆立後之日便应即纂国统于时既无承继?嗣以次袭绍?嗣既列庙享故自与出数而迁岂容蒸尝无阙横取他子为嗣为人胤嗣又应恭祀先父按礼文公子不得祢诸侯?嗣无缘降庙既寝铣本长息宜还为?季世子诏如爰议

五年闰月有司奏依礼皇太后服太子妃小功五月皇后大功九月右丞徐爰参议宫人从服者若二御哭临应着衰时从服者悉着衰非其日如常仪太子既有妃朞服诏见之日还着公服若至尊非哭临日幸东宫太子见亦如之宫臣见至尊皆着朱衣

有司又奏王太子妃薨至尊皇后并服大功九月皇太后小功五月未详二御何时当得作鼓吹及乐博士司马兴之议按礼齐衰大功之丧三月不从政今临轩拜授则人君之大典今古既异賖促不同愚谓皇太子妃附庙之後便可临轩作乐及鼓吹右丞徐爰议皇太子妃虽未山茔临轩拜官旧不为碍樟棺在殡应悬而不作祔後三御乐宜使学官拟礼上兴之又议按礼大功至则辟琴瑟诚无自奏之理但王者体大理絶凡庶故汉文既葬悉皆复吉唯县而不乐以此表哀今准其轻重侔其降杀则下流大功不容撤乐终服夫金石宾享之礼箫管警涂之卫实人君之盛典当阳之威饰固亦不可久废於朝又礼无天王服嫡妇之文直後学推贵嫡之义耳既已制服成月虚悬终?亦足以甄崇家正标明礼归矣爰参议皇太子朞服内不合作乐及鼔吹七月有司奏故永阳县开国侯刘叔子天丧年始四岁傍亲服制有疑太学博士虞□领军长史周景远司马朱膺之前太常丞?蔚之等议并云宜同成人之服东平冲王服殇实由追赠异於已受茅土博士司马兴之议应同东平殇服左丞荀万秋等参议南面君国继体承家虽则佩觽未关成人得君父名也不容服殇故云臣不以殇君子不殇父推此则知傍亲故依殇制东平冲王已经前议若升仕朝列则为大成故鄱阳哀王追赠太常亲戚不降愚谓下殇以上身居封爵宜同成人年在无服之殇以登官为断今永阳国臣自应全服王於旁亲宜从殇礼诏景远议为允

十二年十一月有司奏兴平国解称国子袁愍孙母王氏应除太夫人检无国子除太夫人例下礼官议正太学博士司马兴之议按礼下国卿大夫之妻皆命天子以斯而推则子男之母不容独异博士程彦议以为五等虽差而承家事等公侯之母崇号得崇子男於亲尊秩宜显故春秋之义母以子贵固知从子尊与国均也彦参议以兴之议为允除王氏为兴平县开国子太夫人诏可

明帝泰豫元年後废帝即位崇所生陈贵妃为皇太妃有司奏皇太妃位亚尊极未详国亲举哀格当一同皇太后为有降异乂於本亲朞以下当犹服与不前曹郎王燮之议按丧服传妾服君之党得与女君同如此皇太妃服宗与太后无异但太后既以尊降无服太妃仪不应殊故悉不服也计本情举哀其礼不异又礼诸侯絶朞皇太后虽云不居尊极不容轻於诸侯谓本亲朞以下一无所服有惨自宜举哀亲踈二仪准之太后兼太常丞司马燮之议礼妾服君之庶子及女君之党皆谓大夫士耳妾名虽总而班有贵贱三夫人九嫔位视公卿大夫犹有贵妾而况天子诸侯之妾为他妾之子无服既不服他妾之子岂容服君及女君余亲况皇太后妃贵亚相极礼絶羣后崇辉盛典有踰东储尚不服朞太妃岂应有异若本亲有惨举哀之仪宜仰则太后参议以燮之议为允太妃於国亲无服故宜缘情为诸王公主於至尊是朞服者及其太妃王妃三夫人九嫔各举哀

後废帝元徽二年七月有司奏第七皇弟训养母郑修容丧未详服制下礼官正议太学博士周山文议曰按庶母慈已者小功五月郑玄云其使养之命不为母子亦服庶母慈己之服愚谓第七皇弟宜从小功之制参议并同汉魏废帝丧亲三年之制而魏世为旧君服三年者至?秦始四年尚书何祯奏故辟举纲纪吏不计违适皆反服旧君齐衰三月於是诏书下其奏所适无贵贱悉同依古典

历代名臣奏议卷一百二十一








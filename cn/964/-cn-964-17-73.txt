韩维　答曼叔见寄

日君同里闾，杖履数相过。

靡为不吾咨，有唱必君和。

春风南陌游，炎月北窗卧。

贪从德义乐，不觉岁月破。

而君宦游者，动足落羁锁。

襄城虽近邑，去局有重坐。

子来诚独难，我往义当果。

时天雨方霁，绿树垂{左禾右衣中多}{左禾右衣中多}。

策马望城郭，青山映烟火。

解衣尘虑清，垂箔月华堕。

怜君九品贱，志尚勇不挫。

乃云曹事简，经史日自课。

出诗且百篇，语法就平妥。

相别不满岁，美誉亦已播。

顾惭糠秕姿，几不见扬簸。

投章匪云报，亦用警庸懦。

韩维

韩维　答曼叔见寄

人生风波间，触事喜乖隔。

前君还里中，王事有程格。

欢言不一再，归马已在轭。

相期高阳秋，丛菊手共摘。

惟时家多虞，伯氏遭远谪。

苍黄走国门，下马拜颜色。

孤舟千日宿，离思日侵迫。

还家问生事，未免烦计画。

自念非世器，身以闲为职。

不能高奋飞，有类笼中翮。

清霜落众木，诸岭应列碧。

行当脱身去，烂醉松下石。

韩维


二十八


○墓表

【卓海幢墓表】

公讳禺，姓卓氏，字肖生，别字海幢，浙之瑞安人。明建文时户部侍郎忠贞公讳敬，靖难不屈死，与方正学俱夷族，其子孙有脱者，流寓仁和，从外家之姓曰宋氏。万历中，鸿胪寺鸣赞公讳文炎，忠贞之七世孙也，始以仕显复其姓，人乃知忠贞有后矣。鸿胪娶于孙氏，生公，公之从兄弟曰尔康，字去病；曰发之，字左车，俱以文章负重名，知交倾东南，而公亦雅着才望，时人莫能定其优劣，盖仁和之卓始大。去病博学好属文，而左车才辩颖悟，兼通佛理，其所持说，虽硕学名僧莫能屈。公倾心好之，日夜叩击不倦，乃同为北游。居京师五载，屡试于锁院辄不利。归而读书武康山中，益探究为性命之学。

先是公弱冠便有得于姚江知行合一之旨。姚江重良知，颇近佛氏之顿教，而源流本殊，后之门人推演其义以见吾道之大，于是儒释遂合。公既偕同志崇理学，谈仁义，而好从博山、雪峤诸耆宿请质疑滞，虽发自左车，要本其师说然也。公之为学，从本达用，多所通涉，诗词书法，无不精诣，即治生之术亦能尽其所长，精强有心计，课役僮隶，各得其宜，岁所入数倍，以高资称里中。客谓左车曰：“君与君之兄同讲学，而独以贫者何也？”左车曰：“白圭之治生也，以为知不足与权变，勇不足以决断，仁不能以取予，强不能有所守，虽学吾术，终不告之。夫知仁勇强，此儒者之事，而货殖用之，则以择人任时，强本力用，非深于学者不能办也。今余之学不足以及余兄，而余兄之为善里中，尝斥千金修桥梁之圮坏者，岁饥出囷粟，所全活以百数，彼其于吾儒义利之辨，佛氏外命之说，深有所得，岂区区焉与废著鬻财者比耶？”既而公之子辛彝用高第入为秘书院编修，公贻书教诫之所以修身心，勤职业，其道甚备。嗟乎！富而不溢，贵而不骄，左车之言益信而有征矣。

夫忠贞之裔湮灭不可知者二百馀年，而去病、左车与公三人者始以文章发闻于世，可谓盛矣，而皆不能得一第，去病、左车竟沦没穷困以死，论者且谓天道之不可信，而公卒以其子贵享后福，然则天之所以厚忠贞子孙者，讵可量哉！当方正学收族之日，一二贤者窃其幼息以免。忠贞遗孥得脱，史虽不载其事，保舍匿藏，要自有人。今正学之世未显，而卓氏遂昌，亦可见忠臣之必有后，足以慰诸人于地下矣。

呜呼！忠贞之德可以百世，而公能上继祖烈，下启来胤，苟不书其行事以告天下，则无以昭示乎后之人，乃镵诸墓石。公二子：长彝，即编修君也，次方清，庠生。公以某年月日生，以某年月日卒，以某年月日偕元配张孺人合葬，墓在武康县之河图村。娄东吴伟业述。

【保御郑三山墓表】

余尝读戴元《滑婴宁传》，见其人粹然儒者，又好为名僧耆宿之游。盖自疵疠夭札，刀兵水火之并作，善医者非原本儒与禅，讲求乎天人性命之故，俾人闻之者身心正定，烦恼破除，则其药石之所奏，不足以发膏肓而理症结。求诸今人，若保御三山郑君，斯近之矣。

郑之先始于司空公，为宋天圣间名臣。建炎南渡，武显大夫有扈跸功，赐田松陵。子孙习外家李氏带下医，遂以术著。其别祖之显者，在宋曰学士忠惠公、丞相忠定公，在元曰所南高士。君堂构于程、朱之学，和、缓之技，咸有师承，相传五百馀载，为士族，为名家。

君自少攻诗书，镞言行，早孤，居丧能哀，仲兄病，刲肉以进，人皆曰郑氏有子。长身美须髯，温良乐易，一见知为通人长者。其于医也，发挥精微，行之以诚心恻怛，名乃益起。千里之内，巨公贵游，辎軿接迹，书币交错于庭，君造请问遗无虚日。窭人踽叟偻行过者，手注善药以去，视之必均。性不喜入官府，有愿交者必见重，始终不干以私。居常删食疏为章程，然中厨日具十人之馔，高人胜流，明灯接席，评骘诗文书画为笑乐。子弟守循墙之礼，端拜详视，得义门之馀风。修先祀以收族，婚必告，丧必讣，周恤具有恩纪。宗人农部公庶子自其没后始生，鞠育教诲之者备焉。同里负重名者曰杨、徐两先生，身殒家破，所知皆亡匿，君非前有一言之托，以己女女其子，孙女女其孙，处田宅，谋膏火，成就其门户。徐之长子孝廉屏迹山中，不交人事，尝抱病且因，君急舟往访，见突烟不起，奄然坏絮弊箦中，为之泣，手和药，解衣易粟，割半毡充卧具，孝廉乃张目能视，起而录其事曰更生。他若指囷赒寓公之急，推宅慰谪宦之穷，为粥路人，脱骖旧馆，不可悉数。此其儒行之坊表者也。

君事云栖莲池和尚幅巾弟子，于武林石公为同参、晚扣击于张司农静涵居士，以研究法乘。有弟曰士敬，余同年生，袭浮屠服以避世，讲道论艺，学者奉为经师人师。君朝而率其孙栉听士敬演《大易》一章，夕而偕士敬从静涵受般若妙义。所居杏圃，西近永定旧刹，名贤古德所游处，伤其芜废，挥斥数百金担荷修复。偕曹村相国结同善之会，诱掖勤恳，施者坌集。君尝谓人，上药养性，中药养生，醍醐以为参苓，楗椎以为箴砭，去其阴忧蛊惑之疾，予以欢喜利益之方，彼且岩然汗，霍然已，我则不居功，不尸利。富者教以营像设，饭伊蒲；贫者教以掩灊骼，恤𬴂卵：皆不期而至，不速而成。年七十馀矣，三舂而眠，鸡鸣而起，搰搰然若有不容自已者。毕馀景以护末法，回尘劳而入种智，饰巾正定，知命笃终，末后证明，归诸解脱，缁素合掌赞叹，一以为医王，一以为长者，此其禅观之捞笼者也。余每见世之士大夫困于更徭赋役之烦，在杜门学佛者为尤甚，即其亲党故人，义相收恤者，不能黾勉佽助，而营斋利生，恒诎于力之所弗及。若其弃家室，毁容貌，虽或大人长德，其徒相与叙统系，争坛𫄨以屈辱之。庸儿俗媪，见其疏经诠教，规重矩叠，苦难知而避之若浼，不得与一知半解者同其利养，是儒者穷，儒而禅者尤穷。医独出入儒与禅之间，其地位可以权巧，其交游可以牵劝，故急难死生，捐金援手，伽蓝塔庙，鸠财庀工，在今日唯医之力饶为之，顾独难乎其人。君则其人与术相值而适会乎其时，愿力乃有所成就。然则通儒与禅之穷者莫如医，又莫如我三山之为医也。嗟乎！苟不为三山，士君子之不振于斯世，可胜道哉！

余与君为中表，往来游迹甚多，间尝记其一事。登灵岩共谒吾师蘗庵，蘗庵乃楚鱼山熊公也。楚有何先生者在坐，先朝为淮南倅，因流寓其土而过吴，徒步访师，师命寓君舟还郡。遇山村，君登岸遄返，出十金曰：“此村人所以资药囊，愿以为何先生寿。”何先生之过吴也，因故人为吴令不得见，困甚，藉君金装以归。夫以余所偶见如此，则其不见者可得而推矣。若三山者，今复有其人乎？

君讳钦谕，三山其字，晚自号初晓道人。子二：长共亮，次之洪。亮早世，之洪能养志，先君四年以卒，余所表其墓曰郑孝子者也。孙栉，醇谨有学行，能世其家。余既论次君行事，进而求之所南先生，似乎首阳、柱下之不同；然君子之道，或默或语，汩泥扬波，盖所以救世也，归洁其身而已矣。《易》曰：“不事王侯，高尚其事。”所南有焉。《诗》曰：“凡民有丧，匍匐救之。”三山有焉。所南之书埋之绝壑之下，君之碑刻之高原之上，后三百年，当有知其人而为之忾叹者。是为表。

【先伯祖玉田公墓表】

傍石湖而西，不半里为梅湾，余伯祖故福安县县丞玉田公讳谏之墓也。余家世鹿城人，自礼部公以下，大参、鸿胪三世皆葬于鹿城。公为鸿胪长子；次即赠嘉议大夫少詹事讳议，余祖也；又次则讳诰，伟业四五岁曾及见之，老且贫，衣食于卜肆。余祖尝抱伟业于膝，顾叔祖而叹曰：“尔知吾宗之所以衰乎？三世仕宦，廉吏之橐，固足以传子孙，尔伯祖实主其帑，用之为饮食裘马费，产遂中落。余与尔叔祖庶出也，少孤，故皆贫。”余祖亡后，祖母汤孺人每谈及鸿胪公时事，辄言嘉、隆中鹿城有倭难，伯祖自以私财募兵千馀人，转战湖、泖间，兵败，左右皆殁，得一健卒负之免，家遂以破。其迁吴门也，买一故宅，起废砖，下有巨穴，见金绳缒棺，朱砂题画，乃故王公葬处，以是邑邑不乐，得病死。有子而殇，一女不知女谁氏。吾家自移娄东，彼此不往来四十馀年矣。

伟业后十年成进士，于吴门遇三山郑君，曰余姻也，询之，则三山之兄曰某者，为伯祖婿，余姑尚在也。伟业乃具礼币拜见，则年已七十三，泫然泣曰：“犹忆会鸿胪公葬时，曾到鹿城见二叔，今已六十年，不通家问。”二叔谓吾祖也。归而告吾祖母汤孺人，孺人泣，吾世父与吾父知之亦泣，泣年六十始识有伯姊也。相率至梅湾墓下再拜哭，且加封树焉。

呜呼，甚矣吾宗之衰也！自曾祖以下不三世，娄东去吴门不百里，而门户凋落，子孙分适他国，吉凶婚葬，讫不相闻，即梅湾之一坏土，使非有郑氏者识其故处，则茑葛蒙荟，狐兔窜窟，辽墟深莽之间、若堂若坻者，忽焉过之，且不知为何人之墓，而何以示子孙？惟有刻词于石，表之于阡，以明郑氏之德，而识余之愧，俾后之人知宗法之宜修也。

吾姑后三年以卒，有二子，以其一从吴姓，主梅湾之祭。祔葬者为继伯母查氏，而殇子讳□冢在其左，其陆氏从葬，则吾姑生母也。元配伯母□孺人，先伯祖几年殁，犹葬鹿城云。

【诰封吴母孟恭人墓表】

古卿大夫之获内助者，匪仅国政，于军旅有裨益焉。《诗·秦风》之咏西伐也，用武之道备矣，终之以“言念君子，载寝载兴。厌厌良人，秩秩德音”。君子读而叹曰：“美哉，此国之所由兴乎！”自昔运会之将至，精明强固之气，不独男子也，闺门妇孺，交相黾勉，踊跃于军兴之会。繇今观之，若吴母孟恭人者，其事大有关于民生国故，可以墓门之石弗之著乎？

吴氏山阴大司马之族，世为著姓，后迁辽之清河。恭人清河指挥使德清孟公之女，其嫔于吴，为赠中宪大夫越川公讳某之冢妇，今御史按察司使匪躬公讳执忠之配，而知无锡县事兴祚字伯成之母也。当国家王业始基，吴氏、孟氏实共执櫜，以通婚媾。恭人事其君舅君姑，腆洗必丰，箴管必饬，遂以孝闻。匪躬公好结纳，徇然诺，不问生计，恭人篝火纺绩资给之无乏。处危疑之时，为亲党画可否多中。越川公曰：“微孟氏妇，无以宁吾家。”逮乎天下大定，匪躬公出牧畿县，入擢西台，官守言责，恭人之助居多，最大者无如闽漳南、楚西山之二役。公之由御史出参政于闽也，漳南首被寇，我师之调集者数十万，共偫惴惴弗及。恭人内率其媵妾傔从，外命其缝人膳宰，竭昼夜以就功，于是乎缦缨铠捍、泬笠革，所以犒士也，稻醴粱糗、牲牷饩牵，所以兵也，皆取诸宫中而给之，勿以累民。且亟谋诸公曰：“嗟沿海之人诖误于贼者，非下令招之，谕以祸福，将惶惑无以自归。诸将之执俘者万数，王师吊民伐罪，此属诚何辜？亟宜请王命脱其缚，暴露也为之居，饿莩也予之食，仳离也还其亲属，俾得保聚。”公如其言行之，恩及一道矣。楚西山者，暴师于穷箐绝阪之中，人负斗粮，十日而后至，三军之告匮狎闻。公方受命督楚饷，忧之不知所出。恭人策曰：“亟发取府之缗钱藏帛，吾率执针之属纫为缣囊，用襁负于军所。”士赖以济。嗟乎！此二者皆所以佐军也，而恤民寓焉。漳南之资粮𬸚屦，既民不知劳；若西山则驿骚固不免矣，然使群有司之在事者，一推以恭人之心，则楚人不至重困，而当时如我公者不多见也。噫嘻，恭人之贤岂不难哉！

恭人三子：长伯成也，次兴基，又次兴都。伯成凡三娶：元配韩氏，继李氏，再继以孔氏，生子，幼未名也。仲娶于于，季娶于万，各有子一人。孙女共四人，其许字皆名族。恭人年六十有七，墓在京西之山原，曰龚村。其细行详于幽堂之铭，故不载。初伯成令无锡，而恭人南就养，将车都亭，威仪甚盛。逾数月，办严北发，伯成牵裾请留，母正色勉之曰：“鲁敬姜之教其子也，男女效绩，愆则有辟。我孟氏也，有弗闻乎？修若职，庀若政，此乃为孝，何必朝于寝而夕于侧耶？”伯成再拜受所戒，弗敢言。既行，未浃旬而讣至，袒括发而叫曰：“天乎！自吾始筮仕，萍乡有萑苻警，而大宁山县地被边，皆不克奉母从。惟沂州鲁之南境，而锡山江南，又以家京师，未毕正腊而遽返。今者视绞衾、奠馀阁属之两弟，而羁一官于斯土，吾之生其不如死也已。”

伟业闻之曰：“甚哉伯成之孝也！虽然，先王制礼，不可以过也。父在而为母灭性乎？且恭人可谓不没矣，夫以孝慈共恪之行，又出之以佐军事而勤恤其民，若此以图不朽，夫复奚憾耶？”伯成稽首曰：“子宗老也，请以一言累子。”伟业熟于大司马之后，谊最深，自少同举进士，直史馆，晚而与伯成游，伯成之母犹吾母，何敢辞？抑吾闻之，先王为治，卿大夫妻若母之贤者，必表著之以风励天下。今吴氏忝世臣，而恭人备有懿德，当宁修开代之史，伟业衰且废，曩者曾与观乎故府，今奋笔书之者，讵独为其宗人已乎？乃修不文之辞，俾刻而表诸墓上。








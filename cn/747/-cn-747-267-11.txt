○汾水新船赋（以“虚舟济物，利涉大川”为韵）

贤者彻侯，求人之莫，分帝之忧，以为冀方轮转，病於行。乘素秋，镜清流，假道於河伯，息肩於吴牛，因去彼以取此，遂舍车而造舟。革故鼎新，裁规创制，通子房之妙略，运宏羊之潜计，测浅深之量，将载沉而载浮；陈去就之宜，则既济而未济。懿夫席帆锦缆，兰桡桂楫，不日而成，嘉谟允叶。蒲且罔设，宁劳渔子之家；财用无亏，不夺农人之业。水之积也厚，船之动也捷。回翔并骛，识波上之双凫；倏忽孤飞，见天边之一叶。伊负重以致远，非否而人涉。及夫安卑委顺，外静中虚，混泥沙而闭矣，象智者之居诸。逐便乘流，排难触物，泛波涛之不屈，状勇者之拂郁。船之时义，吉无不利。向之为材也，标挺特之材；今之为器也，作殊常之器。若往若来，无颠无踬。奢淫自戒，厌殷帝之酒池；游戏无虞，耻丹朱之陆地。首翩然，鱼鳞比川，映汾阴之宝鼎，参汉武之楼船。当秋风之棹唱，候明月以扣舷，载廪储而奉国，达方物以朝天。可以通河渭，可以氵斥泾，斯渐劳而永逸，将冠古而争先。且知君子攸作，务於远大，美利亟行，莫不系赖。厥声载路，赓歌济巨川之功；史不绝书，考课获畴庸之最。别有荷为衣兮蕙为带，鼓轻兮张翠盖，杳渺烟波之末，夷犹区域之外，愿一涉於龙门，接神仙之嘉会。


咳嗽叙论

人之所以滋养其身者，唯气与血。呼吸定息，卫气之常，失常则为咳嗽；津液流润，荣血之常，失常则为痰涎。咳嗽吐痰，气血已乱矣。顾世治嗽之药极多，而卒不能遍效者，盖其致病之因不一。世谓五嗽，且以五脏而言之，要之内因七情，外合六氵㸒，饮食起居，房劳叫呼，皆能单复倚互而为病。故《经》云：五脏六腑，感寒热风湿，皆令人咳。又微寒微咳，厉风所吹，声嘶发咳；热在上焦，咳为肺痿；秋伤湿，冬咳嗽，皆外所因。喜则气散，怒则气激，忧则气聚，思则气结，悲则气紧，恐则气却，惊则气乱，皆能发咳，即内所因。

其如饮食生冷，房劳作役，致嗽尤多，皆不内外因。其可一法而治之?治之，当推其三因，随脉证治疗，散之，下之，温之，吐之，以平为期。


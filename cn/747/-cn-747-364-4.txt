○请定配享奏

冬至祀昊天上帝，夏至祀皇地，请以太祖景皇帝配享。孟春祈谷祀昊天上帝，孟冬祀神州，请以高祖神尧大圣大光孝皇帝配享。孟夏雩祀昊天上帝，请以太宗文武大圣大广孝皇帝配享。季秋大享明堂祀昊天上帝，请以肃宗文明武德大圣大宣孝皇帝配享。臣与礼官学官凭据经文，讲求正义，事皆明白，理无可疑。去年又与薛颀、归崇敬同见延英，备承圣旨：“祖宗配祭，宜以殷周为法；昊天时祀，一遵皇唐之礼。”德音详定，久未施行。


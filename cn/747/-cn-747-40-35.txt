○赐突骑施可汗书

朕与可汗结为父子，恩义所感，骨肉何殊？可汗乃信彼小子，自生疑阻，前后使往，非不具论。自尔已来，当所迷也。使至省表，已变其节。过而能改，善莫大焉。既效忠诚，深可嘉尚。朕本意相待如初，父子之间，更敦前好。凡为君须守信义，不信则身危。若外饰甘言，内藏奸诈，未能有损，终必自伤。想可汗通明，固不至於此。巧言似实，深宜察也。若忠信不易，更复何忧？千秋万岁，俱享多福，故令中使，专达少信，悉朕意焉。


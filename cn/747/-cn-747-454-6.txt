○饮至赋（以“破敌有功”为韵）

皇矣圣主，贤哉良佐。庙谟克谐，武烈斯播。凿门而上将初出，屈指而西戎巳破。既执讯而获俘，遂策勋而类课。睹沙漠之旗偃，见边庭之鼓卧。盖所以示王理由之有征，识天兵之不挫者矣。振旅而还，军容毕觌。其出也谐六月之功，其入也叶三年之绩。庭实既备，皇欢是式。醉百壶而军声恺康，献万寿而喜气绵幂。茂勋彰於县，盛礼陈於宗。知我功之不宰，知我武之无敌，六师於是乎张皇，百蛮於是乎怵惕。然後勇爵高设，元功克受，褰旗斩将者其锡蕃，攻城拓土者其赏厚。筑京观而无谓，铭鼎彝而可久，蒲海长清，匈奴巳闻於断臂；槁街初列，戎王正见於悬首。舞干且左於舜阶，挟纩更闻於尧酒。此乃征而不战，为而不有者也。由是遐荒必通，饮化向风；息去病之深入，罢张骞之凿空。从此止戈，不劳乎四伐五伐；因兹解辩，无限乎自西自东。非我皇明四目，达四聪；上让下兢，君明臣忠。则何以建无大之元功？


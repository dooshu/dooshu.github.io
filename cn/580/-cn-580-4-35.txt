列传第三十五 史秉直等


△史秉直〔进道　天倪　楫　权　元亨　天安　枢　天泽　格　燿　天祥〕

史秉直，永清人。祖伦，筑室得藏金，遂饶于财。金末，中原大乱，叹曰：“财者，人之命也，安可独享！”乃遍周贫乏，建家塾，招徕学者。岁大祲，发粟八万石赈之。父成珪，亦倜党好施。秉直，读书尚气概，太祖八年，木华黎率师南伐，所向残破，秉直聚族谋曰：“世乱如此，吾家百口，何以自保！”已而知降者皆无恙，即率乡民万人诣涿州军门降，木华黎欲官之，秉直辞而荐其子，乃以子天倪为万户，而命秉直统降人家属，屯霸州。秉直拊众有方，远近来降者十余万家。寻迁于漠北，降众道饥，秉直所得牛羊悉杀以食之，全活无算。九年，从攻北京。城降，诏以吾也尔为北京路都元帅，秉直行尚书六部事。吾也尔虽为大帅，其军府事一委秉直，又以秉直主馈饷军中，未尝乏绝。天倪以都元帅行真定府事，降将武仙副之。天倪将赴真定，秉直密戒之曰：“观仙之词气，必不为我用，宜备之。”天倪谓：“大人奈何教儿猜中而不信人！”秉直怒，乃携其孙楫、权还北京，曰：“吾不忍其并及于难也。”既而仙果袭杀天倪，人始服其先识。太宗二年，以老病谢事归，幅巾羸马，逍遥里巷，见者不知其为贵官也。卒，年七十一。弟进道，子天倪、天安、天泽。

进道，字道远。大兵徇燕赵，进道与秉直共白于母，其母曰：“吾决以天道，莫若顺之。”遂偕秉直谒国王木华黎，木华黎器其才，深加抚慰。九年，从木华黎围北京。十年三月，城降。木华黎遣进道及要鲁火赤、吾也尔等进兵攻兴州，守将赵玉望风纳款，以功进义州节度使，命管领北京勾当。十一年，锦州守将张致叛，从木华黎讨平之。又令招谕广宁兵，至即迎降，就命进道守广宁，寻改留守北京，迁北京管民长官万户。进道治北京十余年，推诚御众，不为钩距谲诈之事，轻徭薄赋，阖境安之。尝谓人曰：“幼不能事父母，长不能事兄，吾于义诚有阙矣。且吾兄居镇阳吾思之，吾兄得毋北向思我乎！”愀然变色者久之。太宗六年，荐张翼自代，致仕归。卒，年六十五。

天倪，字和甫。姿貌魁杰，初生时，有白气贯于庭中。及长好学，日诵千言。大安末，举进士不第，叹曰：“大丈夫立身，何必文事！使吾拥百万之众，功名可唾手取也。”木华黎见而奇之，承制授万户。天倪乃进言曰：“金迁都于汴，失策之甚者也。辽东西诸郡，金之心腹地，我若据大宁以扼其吭，则辽阳可不攻自下矣。”木华黎善之。初伦卒，乡人感其德，结清乐社以祀伦，凡四十余社，至是，天倪选其壮勇万人为义兵，号清乐军，以从兄天祥为先锋，所向无敌，分兵略三河、蓟州诸寨，皆望风款服。太祖九年，入朝，召见行幄，赐金符，授马步军都统，管领二十四万户。从木华黎攻高州，又攻北京，皆降之。十年，授右副都元帅，改赐金虎符。八月，克平州，金经略使乞住降。进兵真定，其将武仙不下，乃移兵趋大名，众谓城坚不可猝拔，天倪循视良久，使攻其西南隅，劲卒屡上屡却，天倪一跃而登，守者辟易，遂克之。十一年，清州监军王守约、平州推官合达俱以城叛，欲从海道南归，天倪追袭至乐安，金益都行省忙古以兵来援，败之，杀守约擒忙古，斩首万级。

十二年，徇山东诸郡，部卒有宰民豕者，立斩之，军中肃然。金知中山府李明、赵州李瑀、邢州武贵、威州武振、磁州李平、洺州张立等皆降。十四年，从木华黎徇河东，至绛州，城人甃石为团楼御敌，天倪穴地攻之，楼陷，遂拔其城。本华黎大喜，赏绣衣、鞍马。十五年，武仙降，木华黎承制以天倪为金紫光禄大夫、河北西路兵马都元帅，行府事，仙副之。天倪言于木华黎曰：“今中原粗定，而所过犹纵钞掠，非王者吊民伐罪之意。且王奉天子命为天下除暴，岂可效他将所为。”木华黎曰：“善。”下令敢有剽掠者，军法从事，远近大悦。十六年，金怀州元帅王荣、潞州裴守谦、泽州王珍皆以城降。十七年，攻济南水寨，破之。十八年，徇山西，不浃旬定四十余寨，未几还军真定。宋大名总管彭义斌侵河北，天倪逆战于恩州，败之。二十年，武仙部将据西山腰水、铁壁二寨叛，天倪捣其穴，尽掩杀之。仙怒，会义斌复陷山东郡县，仙谋叛，乃设宴邀天倪，有知其事者，止天倪毋往，不从，遂为仙所害。先是，天倪击鞠夜归，有大星陨马前有声，心恶之，已而果及于难，年三十九。妻程氏，闻乱恐为贼污，自杀。子五人，楫、权，其三子俱死于难。

楫，字大济。太宗十一年，知中山府。宪宗三年，世祖驻六盘，召天泽议经略司事，天泽奏：“臣摄兄天倪军民之职，天倪有二子，长子楫，管民政；次子权，又握兵柄，臣可退休。”世祖曰：“昔成吉思汗封功臣十人为千户，谕众曰：所有年幼者，汝等无疑，此人父兄俱有功，安得不报。且功臣中岂无一门三要职者。”竟不许辞。寻迁楫征南行军万户翼，经略徇地蕲、黄。楫善抚士卒，所向有功。后天泽又请使楫袭其父职，世祖叹曰：“今争爵者多，让爵者少，卿深可嘉尚，吾自有官与楫。”即以楫为真定兵马都总管，佩金虎符。朝廷始征色银，楫请以银与物折，仍减其元数，以纾民，诏从之，著为令。各道以楮币相贸易，不得出境，二三岁辄一易，钞本日耗，商旅不通，楫请立银钞相权法，人以为便。或请更盐法，按籍计口给之，楫争其不可，曰：“盐铁从民贸易，岂能如差税例配之。”议遂寝。元氏民有诉府僚于达官者，鞫之无实，将抵死，楫力为营解，达官曰：“是欲陷汝辈死地，汝救之，何也？”楫曰：“诛之足以惩后，然不若宥之，以愧其心。且人命至重，妄言罪不至死。”乃杖而遣之。

中统元年，授真定路总管，同判本道宣抚司事，所举州县佐吏有文学者三十余人，后皆知名。四年，以天倪为武仙所杀，籍仙宅赐楫，会天泽言：“兵民之官，不可并在一门，行之请自臣家始。”楫即日解印绶归。卒，年五十九。五子，炫常德管军总管，煇知孟州，燧同知东昌事，煊潼关提举，炀佥广西按察司事。

权，字伯衡，勇而有谋。宪宗二年，天泽以万户改河南经略使，命权代为万户。四年，屯邓州，败宋将高达于樊城。世祖伐宋，次鄂州，闻宪宗崩北还，使权总兵屯江北岸之武矶山。中统元年，降诏奖谕，赐金虎符，授真定河间滨棣邢洺卫辉等州路并摩哩糺军兼屯田民户沿边镇守诸军总管万户，其所属万户、千户悉听节制。三年，改授江汉大都督，依前屯戍。宋将夏贵攻邳州，徐邳总管李杲哥出降，贵既去，杲哥自陈能保全一州，权奏闻其事，诏自杲哥以下并原其罪。已而杲哥降贵事发觉，诏诛之，并责权妄奏。

至元元年，入觐上都。六年，复诏赴上都，问取宋方略，对曰：“樊城为襄阳之外郛，若先克樊城，则襄阳不战自降。然后东西并举，事必有济。”帝善其言。七年，宋人入寇，权引兵趋荆子关，大破之，赐白金五百两，权悉与麾下分之。夏贵以战舰万艘载锐卒，欲截江面，权进攻，破之，赐衣、币、弓矢、鞍勒。未几，转饷随州，贵复引兵钞夺，权又败之，赐白金七百两，授河南等处宣抚使，未行，赐金符，复充江汉大都督，总制兵马，总管屯田万户。天泽请罢子弟兵柄，授镇国上将军、真定等路总管兼府尹，徙东平，又徙河间。卒，谥武穆。三子，烜大中大夫、同知两淮转司事，焃善化县尹。烜子元亨。

元亨，字太初。至元二十九年，以大臣荐入见皇太子于隆德殿，命直宿卫，出为龙兴路同知，擢黄州通判，移婺州，执政以元亨阀阅近臣，不宜限年劳，由奉训大夫进朝列大夫。元亨有吏能，豪民诈乘传肆为奸利，元亨以法绳之，余皆惕息。婺州不产铜，元亨言于行省，罢铸钱，民尤颂之。延祐四年，迁饶州路同知，未赴任而卒，年五十四。初天倪卒，子楫、权幼，天泽袭为万户，及长，天泽辞万户，世祖弗许，别授二子官。烜卒，弟焃未仕，元亨母张氏使以父爵让焃。由是焃得善化县尹，人皆称史氏之世让焉。

天安，字金甫。从秉直降木华黎，以其兄天倪为万户，而质天安军中。太祖十一年，从讨锦州张致，平之。十四年，又从略地陕西，生擒鄜州张资禄号张铁枪骁将也。武仙杀天倪于真定，天泽进兵野头，天安亦率所部来赴，并力攻仙，败之。以功授行北京元帅府事，屯真定。宋人聚兵于邢州之西山，为仙声援，遣其党赵和行间，诬倅副李甲、刘清输款为内应，守将械二人送府，大帅趣命戮之，天安揣知其诈，请鞫之，得实，乃斩和以徇。太宗四年，从伐金，师还，讨剧盗梁满、苏杰等，悉平之。六年，权真定等路万户，赐金符。定宗元年，入觐，赐黄金、裘、马。宪宗五年，卒，子枢。

枢，字子明。年二十余，以功臣子知中山府，有治绩。宪宗四年，初籍新军，诏大臣求可以慎固封守闲于将略者，擢枢征行万户，配以真定、相、卫、怀孟新军，戍唐、邓二州。五年，败宋舟师于汉水之鸳鸯滩，赐金虎符。八年，宪宗伐宋，枢从天泽觐帝于大散关，帝劳之，枢奏曰：“臣祖、父受国厚恩，今陛下亲总六师，暴露万里之外，臣愿出死力，以报国恩之万一。”帝壮其言，命为前锋，从攻宋剑州。州侨治于苦竹崖，前阻绝涧，深数百尺，枢率壮士数十人缒而下。及城降，大宴诸将，帝顾皇后，使饮枢酒，谕降将曰：“此国家殊礼，尔等有功，礼亦如之。”九年，从天泽败宋将吕文德于嘉陵江，追至重庆而还。世祖即位，改赐金虎符。中统二年，从天泽扈驾北征。三年，从天泽围李璮于济南。枢营于城西南，夹涧为栅，淫雨暴涨，栅木坏，枢曰：“贼乘吾隙，今夜必出。”命作苇炬数百待之。迨夜贼果至，飞炬掷之，风怒火烈，弓弩兼发，贼大溃，死者无算。未几，璮就擒。

至元四年，宋人攻开、达诸州，以枢为左壁总帅，佩虎符。七年，高丽权臣林衍死，其党裴仲孙、金通精等立承化公为王，窜珍岛，进枢昭勇大将军、高丽凤州等处经略使，佩虎符，领屯田事。八年五月，枢与经略使忻都等进兵至高丽，谓诸将曰：“贼势方张，未易力胜，况盛暑弓力弛弱，猝不可用，宜分军三路，多张旗帜以疑之，吾潜师捣穴，可破也。”诸将从其计，大破珍岛贼，平其地而还。十二年，复以万户从丞相伯颜伐宋，赐锦衣、鞍勒、弓矢，仍给天泽帐下十人。宋平，署安吉州安抚使。时新附之众所在依险阻自保，枢以威信招纳之，皆复业为民。十四年，移疾还。十九年，起为东京路总管，辞不赴。二十一年，以卢世荣荐拜中书左丞，世荣败，坐免。二十三年，复授中奉大夫、山东西道宣慰使。二十四年，卒，年六十七。子焕，昭勇大将军、后卫亲军都指挥使，佩金符；煇，奉训大夫、秘书少监。

天泽，字润甫。身长八尺，音吐如钟，善骑射，膂力过人。天倪帅真定，署天泽帐前军总领。太祖二十年，天泽送其母还北京，甫行而天倪为武仙所害，府经历王缙追及天泽于中途曰：“变起仓卒，部曲虽散走，尚在近郊。公能回辔而南，则不招自至矣。”天泽毅然曰：“兄弟之仇，不反兵，虽死何敢避，况不必死耶！”即倾资装，购甲仗，南还。次满城，收兵千余，马七百匹。遣监军李伯佑诣国王孛鲁言状，且请济师。孛鲁承制授天泽都元帅，使笑乃率蒙古兵三千援之，合势攻仙，生擒其将葛铁枪，军威大振。遂复中山、赵州，进屯野头。仙惧，奔西山抱犊寨。三月，遂复真定。六月，宋将彭义斌以兵应仙，天泽御于赞皇，擒斩之。未几，仙令谍者入城，匿大历寺为内应，夜半斩关纳仙，天泽逾城走，求援于藁城董俊，俊授以锐卒数百人，与笑乃军合攻仙。二十一年八月，天泽夜袭真定，克之，仙复走抱犊寨。笑乃忿民从贼，驱万余人将杀之，天泽曰：“此为其所胁耳，杀之可悯。”力争于笑乃，始得释。天泽招集流散，官府民居日以完葺。以抱犊诸寨仙之巢穴，急攻之，仙败遁，相、卫二州遂平。

太宗即位，议立三万户，分统汉兵，适天泽入觐，太宗素知天泽，以杖麾天泽及刘黑马、萧札剌居右，诏为万户，其居左者悉为千户。遂以真定、河间、大名、济南、东平五路兵隶于天泽。二年冬，武仙屯汲县，天泽合诸路兵围之，金将完颜合达以十万众来援，战不利，诸将皆北，天泽独绕出敌后，夹攻之，仙弃城走。四年，太宗由白坡渡河，诏天泽以兵会河南，招降太康、睢、柘等州县。金徐州行省完颜庆山努入援，败之于杨驿店，庆山努马踬被擒，见天泽问为谁，天泽曰：“我真定史万户也。”庆山努曰：“是天泽乎！吾国已残破，公其以生灵为念。”后庆山努卒不屈死。五年春，金主突围而出，使完颜白撒自黄龙冈袭新卫，天泽率轻骑赴之，白撒等败走蒲城，俘斩八万余人。金主奔归德，天泽会诸军于城下，新卫达鲁花赤撒吉思不花欲背水而营，天泽曰：“此非驻兵之地，若敌至则进退失据矣。”不听。会天泽以事至汴，撒吉思不花全军皆没。金主自归德迁蔡州，元帅倴盏率大军围之，天泽当其北面，力战有功。蔡州平，天泽还军真定。时政烦赋重，贷钱于西北贾人以代输，数倍其息，谓之羊羔利，民不能堪。天泽奏请官为代偿，本息平而止。岁饥，假贷以充民赋，积一万三千锭，天泽罄家资，率属吏偿之。又请以中户为军，上下户为民，著为定籍，从之。七年，从皇子曲出代宋，攻枣阳，天泽先登，拔之。又攻襄阳，宋舟师数千陈于峭石滩，天泽挟两舸直前捣之，宋师覆溺无算。九年，从口温不花攻克光州。次复州，宋舟师栅湖中，天泽曰：“栅破，则城自下。”募死士四千人攻其栅，破之，复州降。进攻寿春，乘胜而南，所向辄克。

宪宗三年，入觐，赐卫州五县为分邑。世祖在潜邸，知汉地不治，河南、陕西尤甚，请以天泽及赵璧为经略使。天泽均赋税，更钞法，建行仓，立屯田、保甲，境内大治。七年，诏阿蓝答儿钩较诸路财赋，阿蓝答儿性苛刻，锻炼罗织无所不至，独以时望容假天泽。天泽曰：“我为经略使，愿责我而宽属吏。”由是获免者甚众。八年，从宪宗伐蜀。明年夏，驻合州钓鱼山，疫作，议班师。宋将吕文德以艨艟数千溯江而上，战不利，帝命天泽御之。天泽分两翼截江为阵，自率麾下迎敌，夺战舰数百艘，追至重庆而还。

中统元年，世祖首召天泽，问以治安之道，天泽疏奏立省部以正纪纲，设监司以督诸路，施恩泽以安反侧，屏贪残以任贤能，颁俸秩以养廉，禁贿赂以防奸，则上下丕应，内外休息，帝嘉纳之，以天泽为河南等路宣抚使。俄兼江淮诸翼军马经略使。帝问窦默曰：“朕欲求如唐魏徵者，岂有其人乎？”默对曰：“深谋远虑，有宰相才，则史天泽其人也。”帝以为然。二年夏五月，拜中书右丞相。天泽谓同官曰：“天泽本武夫，岂堪负荷！但事理未安者，老夫通译其间，为诸君条达之，何敢言相。”人多其能让。初，宪宗时括民户百余万，至是，诸色占役者大半，天泽悉奏罢之。秋七月，从世祖讨阿里不哥，次昔木土之地，线真将右军，天泽将左军，合势蹙之，阿里不哥败走。三年，李璮叛，诸王哈不赤讨之，复命天泽往，闻璮入济南，笑曰：“豕突入笠，无能为矣。”乃进说于哈必赤曰：“璮兵精，不宜力角，当以岁月毙之。”于是深沟高垒。遏其奔轶，城中食尽，出降，生擒璮，斩于军门。初，天泽将行，帝临轩授诏，俾诸将皆听节度，天泽未尝以诏示人。及还，帝慰劳之，悉归功于诸将，其谦慎如此。言者谓李璮之叛，由诸将权太重，天泽遂奏：“兵民之官不可并在一门，行之请自臣家始。”于是史氏解兵符者十七人。

至元元年，加光禄大夫。三年，皇太子领中书省，兼判枢密院事，以天泽为辅国上将军、枢密副使。四年，复加光禄大夫，改左丞相。六年，降授为平章政事。大军攻襄阳，诏天泽与驸马忽剌出往经画之，赐白金、楮币。天泽相要害建地堡，以绝襄阳声援，为必取之计。七年，以疾还。八年，进开府仪同三司、平章军国重事。十年春，与平章阿术等进攻樊城，拔之，襄阳降。十一年，诏天泽与丞相伯颜总大军，自襄阳水陆并进，以左丞相行中书省于荆湖。天泽至郢州，疾笃，还襄阳，帝遣近侍劳问，赐药饵。天泽附奏曰：“臣大限有终，死不足惜，但愿天兵渡江，慎勿杀掠。”语不及他。十二年二月，卒，年七十四。帝闻震悼，赙白金二千五百两，赠太尉，谥忠武。后累赠太师，追封镇阳王。

天泽平居，未尝自矜其能，及临大事，毅然以天下自任，言约而理核，气和而色庄。年四十，始折节读书，尤熟于《资治通鉴》。至论成败得失，虽老师宿儒自以为不及也。拜相之日，门庭悄然，或劝以权自张，天泽举韦澳告周墀之语曰：“愿相公无权。爵禄刑赏，天子之柄，何以权为。”言者惭服。初，天泽取卫州，获卫士蒲察辅之，问金之名士，以近侍局副使李大节对，及克归德获大节，署为参谋，委以一路之事，常署空名委札数十事，畀大节用之。又使王昌龄治食邑，凡蠹民之政，昌龄一切罢之，失职者造为诬谤，天泽不顾也。其知人之明，多类此。天泽髯已白，用药染之，世祖见而问曰：“史拔都之髯何乃更黑耶？”对曰：“臣览镜见白髯，窃悼衰暮，效力于陛下之日浅，故染之。”帝大喜。世祖时，汉人赐名拔都者，惟天泽与张宏范、张兴祖三人云。

九子，格、樟，真定顺天新军万户；棣，卫辉路转运使；杠，湖广行省右丞；杞，淮东道廉访使；梓，同知澧州；楷，同知南阳府；构，中书左丞。

格，字晋明。宪宗二年，以卫州之汲、胙城、新乡、获嘉、苏门五县封天泽，即以格为节度使。从宪宗伐宋，宪宗崩，至和林，留谦州五年始得归。大军围襄阳，格请从，授怀远大将军、亳州万户，佩虎符。天泽诫之曰：“战事无居人后。”襄阳下，赐白金、衣裘、鞍马、弓矢。大军次盐山，距郢州二十里，宋将夏贵锁战舰绝江为阵，以拒我师，格麾下千户马福尝从世祖渡江，请为向导，拖舟由沙武口入湖达于江。平章阿术将二十五万户，以五万户为前列，择一人帅之，格居其一。军先济，为宋将程鹏飞所却，格身被三创，力战，鹏飞乃败走。阿术奏格轻进挠军法，世祖贷之，赐白金五百两。阿术东下，格从阿里海涯围潭州，攻铁坝，炮石伤肩，又中流矢，格拔矢先登，克之。遂以格为军民安抚使，戍潭州。旋入觐，加定远大将军，格以天泽所服玉带赐物也，奏上之，帝曰：“太尉所服汝服何嫌。”即以玉带赐格，自是格班诸将独服一品服。

从攻静江，众以轒辒自蔽凿城，格当炮礧之冲，轒辒不能前，乃率死士攀堞蚁附而上，拔之。阿里海涯北还，留格戍静江。格乘胜徇定广西昭、贺、梧、浔、藤、容、象、贵、郁林、柳、融、宾、邕、横、廉、钦、高、化十八州，广东肇庆、德庆、封三州，除其三年田租，发仓稻以振贫民，遣万户郑何、朱国宝、刘五刚、赵珪、赵修已戍昭、贺等州，千户马天麟、宋景、刘君进、花礼、完颜世英、李宗、张武、邹瑛、阎国顺、脱欢戍浔、宾、容、象等州。又以千户不兼民职，则权分而令不专，皆便宜加以军民总管，事闻诏即授十千户为总管。初，静江未下，溪洞诸蛮皆附于云南，至是，格遣使谕之来降者五十余洞。云南行省平章赛典赤以书让格曰：吾与先太尉共事久，汝奈何有吾成功？”各上其事于朝，诏听格节度。擢昭勇大将军、广西宣抚使，寻罢宣抚，改镇国上将军、广南西道宣慰使。

宋将张世杰据福州，传檄岭南，诈言夏贵已复濒江州县，诸将恐江路绝不能北归，皆托计事返静江。格曰：“此虚声怵我耳，君辈勿擅弃戍地。”行省又议弃肇庆等三州，并兵戍梧州，格曰：“弃地则示贼以怯，宜分兵戍之。”行省从格言，众心始定。土贼苏仲据镇龙山，横、象、宾、贵四州皆受其害，格讨平之。世杰分兵破浔州，又遣其将罗飞围永州，判官潘泽民间道告急于格，格率所部援之，殄其众。进攻宋都督曾渊子于雷州，渊子走碙州。世杰将兵数万欲复取雷州，万户刘仲海击败之，世杰悉众来攻，城中粮绝，格漕钦、廉诸州粟以给之，世杰解围去。诏格移戍雷州，岭南平，行省议户赋酒醋算，格曰：“两广地狭而户少，俗悍而产贫，征之适急其为盗耳。”事遂寝。张宏范请复将亳州兵，乃还格邓州万户，寻拜参知政事、行广南西道宣慰使。入觐，拜资德大夫、湖广行省右丞。日本用兵，诏格督造战舰六百艘，送扬州。要束木来为左丞，钩考战舰费，欲以危法中格，无所得而止。寻迁江西右丞，进左丞，复还湖广为右丞，进平章政事。二十八年，卒，五十八。时要束木定州县赋籍责偿十五万锭，会赦令下，要束木犹以为不应贷，格曰：“今重赋于民，民不能堪，又格恩命不下，倘大乱起，孰任其咎？”要束木始减收五万锭，未几要束木伏诛，格已先卒矣。子燿、荣，荣袭邓州旧军万户。

燿，字焕卿，权子。至元六年，以格为亳州万户，从围襄阳。时格无子，言于天泽，请以燿为子，天泽许之，行省授燿千户，从参政崔斌破土寇赵宣机，燿射杀数人，贼夺气，斌叹曰：“真将种也。”阿里海涯拔静江，留格戍之，或问其故，曰：“吾去而静江叛，戍将必诛。史宣慰功臣子，朝廷当宽宥之。”燿从格戍静江，徇定广东西州县，以功授同知潭州总管府事，摄德庆府总管，讨平肇庆贼赵都，迁潭州路治中，改广东道宣慰副使。唆都将兵至广州，燿主辩馈运，事治而民不扰。改浙东道宣慰副使，从省臣破山贼柳分司。又从讨杨镇龙、娄蒙才等，皆擒斩之。

张宏范自南海还，求将亳州兵，还邓州于史氏，诏允之。是时，令诸将位至省臣者，许自择欲相去将欲相罢将，格已官右丞，奏请以张温代为邓州万户，世祖曰：“史天泽之兵岂可使他人代将！”问格谁可授万户者，格奏臣子燿可，燿固辞，请俟弟荣长授之，及格卒，诏以燿袭邓州旧军万户。燿以弟荣入觐，奏曰：“荣为臣所后父格之子，今年十四岁，宜代臣为万户。”世祖曰：“昔天泽让职于兄子，今汝复让职于弟，真天泽子孙也。”至元二十九年，以将讨爪哇，授燿福建等处行省平章政事，赐金虎符。未几，改命史弼，燿不行。

成宗即位，拜江浙行省左丞，会人告省臣迎诏裼衣上香，引燿为征，遣御史按问，燿言：“未见其裼，但不束带耳。”当国者庇其人，摭燿他事，免官。大德元年，起为江浙行省左丞，移湖广。二年，复还江西。以屯田赣州兵多死于瘴疠，广东宣慰司加丁粮于田租之外，皆按治主者之罪。入为大司农，核公帑逋缗钱数千万，率势家贷为贸易负子钱不归，燿悉征入之，不徇请托。九年，卒，年五十。泰定三年，追谥义襄。

燿性刚狷，虽勋贵不肯少下之。廉于财，所至赁屋以居。子埙，瑞州总管，迁江西行省左丞，卒。

天祥，父怀德，秉直从祖弟也。从秉直降于木华黎，命怀德就领黑军，后从木华黎攻大宁，先登，擒其二将，中流矢卒。

天祥初署都镇抚，木华黎选降卒勇健者二百人隶之。太祖九年，从木华黎略地高州，攻拔惠和、金源等十五城，惟大宁固守不下。天祥获金将完颜胡速，木华黎欲杀之，天祥曰：“杀一人无损于敌，且天祥尝许以不死，杀之何以取信于后？”乃释为千户。怀德卒，天祥痛愤，战愈力。十年，与吾也而攻北京，降其将寅达虎、乌古伦。进略北京傍近诸寨，擒都统不剌，释其缚，谕以利害，不剌感泣，愿效死。天祥命与降将王都统往谕楼子崖等二十余寨，悉降之，得胜兵八千人，惟西乾河答鲁、五指山杨赵奴不降。天祥攻之，赵奴死，答鲁败走，授西山总帅兵马。兴州守将赵守玉反，天祥与吾也而分道讨平之。答鲁复聚众寇龙山，以槊刺吾也而堕马，天祥驰救获免，复与战，败之，答鲁死。进克兴中府。十一年，从木华黎擒张致于锦州，得黑军五百人，命天祥统之。十一年春，觐太祖于鱼儿泺，赐金符，授提控元帅。攻拔金、苏、复等州，获金将完颜帑、耶律神都马，迁镇国上将军、利州节度使、所部降民都总管、监军兵马元帅。武平贼祁和尚拒命，天祥击斩之。遂擒金将巢元帅以献。又讨兴州叛将重儿，斩之。

十三年，权兵马都元帅，蒙古、汉军、黑军并听节制。从木华黎攻拔河东、平阳等路八十余城。十五年，略地至真定，天祥谓木华黎曰：“攻之恐戮及无辜，不如先往谕之，不从，加兵未晚。”木华黎许之。守将武仙果降，已而请留天祥守真定，木华黎曰：“天下未定，天祥智勇之士，不可离吾左右。”乃使秉直子天倪守真定，而以天祥为左副都元帅，引兵南屯邢州。仙兄贵以万人壁邢州西山，负固不降，天祥率完颜胡速等扳援而上，尽掩捕之，贵大惊，谓天祥曰：“公若有羽翼者，不然，何能至此！”遂以众降。又从木华黎败金人于黄龙冈，拔单、滕、兖三州。木华黎围东平，久不下，怒吾也而不尽力，将手剑斩之，天祥请代攻。木华黎大悦，赐皮甲一，又以己铁铠被之，鏖战良久，木华黎使人止之曰：“尔力竭矣，宜少息。”赐以金鞍名马。十六年，从拔绥德、鄜、坊等州。十七年，木华黎攻青龙、金胜诸堡，花帽军坚守不下，既破，欲屠之，天祥力谏而止。十八年，赐金虎符，授蒙古、汉军兵马都元帅，镇河中。是冬，略地西夏，还遇贼狙射伤额，遂失明。十九年，归北京，授北京等七路兵马都元帅。

太宗二年，入觐，乞致仕，不许。三年，太宗用兵河南，强之行，使转漕馈诸军饷。四年，命天祥领民兵数千屯霸州之益津，行元帅府事，赐衣一袭。会天祥金疮发，睿宗闻而悯之，授海滨和众利州等处总管，兼领霸州御衣局人匠都达鲁花赤，行北京七路兵马都元帅府事。宪宗八年，卒，年六十八。天祥长身骈胁，膂力绝人，性好施予。太宗七年，括中州户口，天祥纵其奴千余口为良民，人尤颂之。子彬，江东提刑按察副使；槐，袭御衣局人匠都达鲁花赤。

史臣曰：史秉直之降附，盖为保全宗族之计，然其父子卒以功名显，余既叹秉直之知去就，又叹用人者能各尽其智勇也。天泽出入将相，不伐不施，世祖谓郭子仪、曹彬终身无大过，朕所见者惟史天泽似之，知言哉。




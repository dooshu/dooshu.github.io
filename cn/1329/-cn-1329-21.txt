猴酒


家母言：北地人之入山采宝石者，石产山巅，山高不可陟也；且其巅多巨猴，尤不敢近。乃挟弹往，自下弹之，虽不中猴，而弹之频。猴怒，辄拾山石掷人以为报，则宝石杂焉。因而取之，亦善法也。一日，忽掷下二罂，山下固沙地，罂不破。携归，发之，贮酒满罂。近村人闻之，皆以为异，争往乞取，冀尝异味。家母幼时，曾及尝之，云味甚甜美也，惜已忘其山名矣。外祖，直隶宣化人，居东八里，或即彼处就近之地乎？然猴何以能陶能酿？知其去人不远矣。欧人每言人乃猴类之进化，理或然欤？先君则曰：“是必非猴，或前代人避乱山居者。山无盐，淡食久则毛生，故传种至今耳。”盖旧有淡食生毛之说也，是又一解。






○答兵科歐陽栢菴議處屬夷求救書 【 議處属夷】

予竊料伯顏打賴之與辛愛、天生夷種、氣類相同、交易結親勢所不免、但犬羊之性無常、喜則相聚而食、怒則相噬而散、其合也不能強之離。其離也不能強之合。據其勢而論之。夷狄相攻者。　中國之福。而相和者非　中國之利。葢和亦寇。不和亦寇。乃虜人嗜利之心。來亦備。不來亦備實邊臣禦虜之要。此時欲使打賴之不與辛愛和。則沙漠往來之境。豈文法所能關防。而犬羊變詐之情又豈哨報者所能逆料。其在今日。不當究二虜之和與不和。惟在於審各路之備與不備而巳。或者謂二虜之和。大為邊防之患。斯言未可信也。使打賴從來未與辛愛和。而相和自今日始是誠可憂也自庚戌之後。打賴之與辛愛。携家而處者十餘年矣。偶因一言相忤。遂肯辛愛而來。其彼此子女之親尚牽絆未絕安知氣平之後、又不復相和好而去。所以前日彼之求救之心雖切。効順之情頗誠。而不敢輕於轉達　廟堂者。有見於夷情之詐能保其今日之來而不能保其他日之不去其在我邊。不過盡撫處之常。嚴捕殺之禁。察打賴順逆之情、為邊防緩急之備。其和與不和。任彼自相攻擊而巳邇來各路之報。有謂二虜相和者。有謂二虜未和者。中間未必無因、此皆出自屬夷之傳言。所謂和者。欲挾外夷之勢以要沿邊之賞所謂不和者。以安　中國之心遂住牧之計此皆疑以傳疑。原非定見。前書所謂二虜欲和者情也其不能以驟和者勢也其久而必相和者亦勢也。總使相和之情如昔。而為邊防之患者恐未必得逞如往日也、此小子一得之愚亦非遠大籌邊之見、併將原上相公書稿。抄謄呈覽、


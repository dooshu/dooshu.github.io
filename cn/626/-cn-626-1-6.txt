孝宗敬皇帝一首

【静中吟】

习静调元养此身，此身无恙即天真。

周家八百延光祚，社稷安危在得人。

（先臣李东阳赞曰：“於赫先帝，有灵在天。明为日月，散为云烟。发为文章，星宿森布。二十八字，应宿之数。造化之动，以静为体。万物育焉，天地参矣。其机在我，致用则人。调元代工，有君有臣。大哉王言，众理兼有。惟德与功，为三不朽。在天地间，并久俱长。旧臣哀慕，何日而忘。”）


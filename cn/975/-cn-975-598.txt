欧阳修　啼鸟

穷山候至阳气生，百物如与时节争。

官居荒凉草树密，撩乱红紫开繁英。

花深叶暗耀朝日，日暖众鸟皆嘤鸣。

鸟言我岂解尔意，绵蛮但爱声可听。

南窗睡多春正美，百舌未晓催天明。

黄鹂颜色已可爱，舌端哑咤如娇婴。

竹林静啼青竹笋，深处不见惟闻声。

陂田遶郭白水满，戴胜谷谷催春耕。

谁谓鸣鸠拙无用，雄雌各自知阴晴。

雨声萧萧泥滑滑，草深苔绿无人行。

独有花上提葫芦，劝我沽酒花前倾。

其余百种各嘲哳，异乡殊俗难知名。

我遭谗口身落此，每闻巧舌宜可憎。

春到山城苦寂寞，把盏常恨无娉婷。

花开鸟语辄自醉，醉与花鸟为交朋。

花能嫣然顾我笑，鸟劝我饮非无情。

身闲酒美惜光景，惟恐鸟散花飘零。

可笑灵均楚泽畔，离骚憔悴愁独醒。

欧阳修

欧阳修　啼鸟

提葫芦，提葫芦，

不用沽美酒。宫壶日赐新拨醅，

老病足以扶衰朽。百舌子，

百舌子，莫道泥滑滑。

宫花正好愁雨来，暖日方催花乱发。

苑树千重绿暗春，珍禽彩羽自成群。

花开祗惯迎黄屋，鸟语初惊见外人。

千声百啭忽飞去，枝上自落红纷纷。

画帘阴阴隔宫烛，禁渥杳杳深千门。

可怜枕上五更听，不似滁州山里闻。

欧阳修


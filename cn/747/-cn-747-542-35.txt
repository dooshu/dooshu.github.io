○奏教当道兵马状

右，臣伏以不教视成，为国之蠹政；有备无患，前王之格言。今吴少诚叛涣汝南，凭陵淮右。虽乌鸢啸聚，见弹已惊；而枳棘萌生，须锄其本。昨臣所陈章奏，愿往讨平。及奉诏书，但令排比。在军中之百事，诚有旧规；以麾下之万人，要知新令。谨取今月二十五日於东城准敕教习，至二十九日大设後各勒归本镇，不敢不奏。


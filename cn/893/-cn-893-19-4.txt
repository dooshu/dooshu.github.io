早秋单父南楼酬窦公衡





《太平广记》：崔圆，开元二十三年应将帅举科，又于河南府充乡贡进士。其日正于福唐观试，遇敕下，便于试场中唤将拜执戟参谋河西军事。应制时，与越州剡县尉窦公衡同场并坐，亲见其事。公衡之名位，略见于此。



白露见日灭，红颜随霜凋。别君若俯仰，春芳辞秋条。[一]太山嵯峨夏云在，疑是白波涨东海。散为飞雨川上来，遥帷却卷清浮埃。[二]知君独坐青轩下，[三]此时结念同所怀。[四]我闭南楼看道书，幽帘清寂若仙居。曾无好事来相访，赖尔高文一起予。[五]

[一]梁简文帝《长沙宣武王碑》：“秋条下叶，春卉含芳。”



[二]江淹诗：“炼药瞩虚幌，泛瑟卧遥帷。”



[三]卢炎诗：“青轩明月时。”



[四]谢灵运诗：“结念属霄汉，孤影莫与谖。”



[五]《汉书》：扬雄家素贫，嗜酒，人希至其门，时有好事者载酒肴从游学。江淹诗：“高文一何绮。”






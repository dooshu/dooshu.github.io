送二贾君序

至正己亥嵗余阅浙江行省贡士目有名祥麟名祥鳯者其氏俱贾其籍俱杭之海寜询之盖兄弟也余谓浙之为省列郡累十支邑累百抱艺而就试者累千也然限以名数能进于列者无防焉求二人同出扵一郡者寡矣况一邑乎求二人同出于一邑者又寡矣况一家乎贾氏二子一举而毕登是列岂不足称哉今人家有草木花实骈生而并秀者犹传以为瑞二子非贾氏之瑞乎时颇心羡之而未识其人也明年行宰相以京师道梗不能使试于礼部遂以便宜授校官扵是祥麟为长洲县学教谕祥鳯为学道书院山长皆来扵吴因得与之友焉问学以相资道义以相勉不自知其好之深而逰之久也乙巳春二君始得代告归求所谓赠言者余观二君之名而有感焉夫麒麟鳯凰天下之瑞物也出必当国家之治不治而出非瑞矣二君今归海隅益习旧业不急扵其出则所谓翔浮云之表防大野之外也他日应时而来和其声耀其文则又为一国之瑞不特瑞一家矣初尊君命名之意其亦出诸此乎二君归谒试以谂之


卷六十九

<史部,诏令奏议类,奏议之属,历代名臣奏议>

钦定四库全书

历代名臣奏议卷六十九

明　杨士奇等　撰

法祖

东汉章帝时校书郎杨终上书曰秦筑长城功役繁兴胡亥不革卒亡四海故孝元弃珠崖之郡光武絶西域之国不以介鳞易我衣裳鲁文公毁泉台春秋讥之曰先祖为之而已毁之不如勿居而已以其妨害於民也襄公作三军昭公舍之君子大其复古以为不舍则有害於民也今伊吾之役楼兰之屯久而未还非天意也帝从之听还徙者悉罢边屯

吴乌程侯宝鼎元年左丞相陆凯上疏曰臣窃见陛下执政以来隂阳不调五星失晷职司不忠奸党相扶是陛下不遵先帝之所致夫王者之兴受之於天修之由德岂在宫乎而陛下不谘之公辅便盛意驱驰六军流离悲惧逆犯天地天地以灾童歌其歌纵令陛下一身得安百姓愁劳何以用治此不遵先帝一也臣闻有国以贤为本夏杀龙逢殷获伊挚斯前世之明效今日之师表也中常侍王蕃黄中通理处朝忠謇斯社稷之重镇大吴之龙逢也而陛下忿其苦辞恶其直对枭之殿堂屍骸暴弃邦内伤心有识悲悼咸以吴国夫差复存先帝亲贤陛下反之是陛下不遵先帝二也臣闻宰相国之柱也不可不强是故汉有萧曹之佐先帝有顾步之相而万彧琐才凡庸之质昔从家隶超步紫闼於彧已丰於器已溢而陛下爱其细介不访大趣荣以尊辅越尚旧臣贤良愤惋智士赫咤是不遵先帝三也先帝忧民过於婴孩民无妻者以妾妻之见单衣者以帛给之枯骨不收而取埋之而陛下反之是不遵先帝四也昔桀纣灭由妖妇幽厉乱在嬖妾先帝鉴之以为身戒故左右不置淫邪之色後房无旷积之女今中宫万数不备嫔嫱外多鳏夫女吟於中风雨逆度正由此起是不遵先帝五也先帝忧劳万几犹惧有失陛下临阼以来游戏後宫眩惑妇女乃令庶事多旷下吏容奸是不遵先帝六也先帝笃尚朴素服不纯丽宫无高台物不雕饰故国富民充奸盗不作而陛下徵调州郡竭民财力土被玄黄宫有朱紫是不遵先帝七也先帝外仗顾陆朱张内近胡综薛综是以庶绩雍熙邦内清肃今者外非其任内非其人陈声曹辅斗筲小吏先帝之所弃而陛下幸之是不遵先帝八也先帝每宴见羣臣抑损醇醲臣下终日无失慢之尤百寮庶尹并展所陈而陛下拘以视瞻之敬惧以不尽之酒夫酒以成礼过则败德此无异商辛长夜之饮也是不遵先帝九也昔汉之桓灵亲近宦竖大失民心今高通詹亷羊度黄门小人而陛下赏以重爵权以战兵若江渚有难烽燧互起则度等之武不能御侮明也是不遵先帝十也今宫女旷积而黄门复走州郡条牒民女有钱则舍无钱则取怨呼道路母子死诀是不遵先帝十一也先帝在时亦养诸王太子若取乳母其夫复役赐与钱财给其资粮时遣归来视其弱息今则不然夫妇生离夫故作役儿从後死家为空户是不遵先帝十二也先帝叹曰国以民为本民以食为天衣其次也三者孤存之於心今则不然农桑并废是不遵先帝十三也先帝简士不拘卑贱任之乡闾效之於事举者不虚受者不妄今则不然浮华者登朋党者进是不遵先帝十四也先帝战士不给他役使春惟知农秋惟收稻江渚有事责其死效今之战士供给衆役廪赐不赡是不遵先帝十五也夫赏以劝功罚以禁邪赏罚不中则士民散失今江边将士死不见哀劳不见赏是不遵先帝十六也今在所监司已为烦猥兼有内使扰乱其中一民十吏何以堪命昔景帝时交址反乱实由兹起是为遵景帝之阙不遵先帝十七也夫校事吏民之仇也先帝末年虽有吕壹钱钦寻皆诛夷以谢百姓今复张立校曹纵吏言事是不遵先帝十八也先帝时居官者咸久於其位然後考绩黜陟今州郡职司或莅政无几便徵召迁转迎新送旧纷纭道路伤财害民於是为甚是不遵先帝十九也先帝每察竟解之奏常留心推按是以狱无寃囚死者吞声今则违之是不遵先帝二十也若臣言可録藏之盟府如其虚妄治臣之罪愿陛下留意

後魏孝明帝时河隂令高谦之上疏曰臣以无庸谬宰神邑实思奉法不挠称是官方酬朝廷无赀之恩尽人臣守器之节但豪家支属戚里亲媾缧绁所及举目多是皆有盗憎之色咸起怨上之心县令轻弱何能克济先帝昔?明诏得使面陈所怀臣亡父先臣崇之为洛阳令常得入奏是非所以朝贵敛手无敢干政近日以来此制遂寝致使神宰威轻下情不达今二圣远遵尧舜宪章高祖愚臣望策其驽蹇少立功名乞新旧典更明往制庶奸豪知禁颇自屏心诏曰此啓深会朕意宋仁宗明道二年殿中侍御史龎籍上奏曰臣近因上殿面奉圣旨令有事具实封进来者臣退量孱昧罔通政体误膺询访苟有愚见敢不罄陈恭惟三圣垂统纪律大具陛下文明恭俭绍隆宝图只守先训克臻至治臣窃见朝廷政令有渐异祖宗之制而宜改复旧贯者多矣略举数事条之如左

一进退辅臣最为大事非止一时褒贬盖欲垂戒後来祖宗旧制辅佐近臣罢免之例甚衆有因求退得请者有均以劳逸为名者有暴其显过者有隐其罪名者然所授官秩轻重皆有区别伏见去年执政之臣最喧物议内有废弃典法公营私宠者此最昭昭於天下也臣於去冬及今年正月七日所上书疏及劄子言之已详昨者外闻锁院衆谓必获罪而退洎制命宣行大者得使相次者寻亦迁秩况使相请俸月踰千缗中常州郡一年之赋未足充其岁给自非有功有德何以克胜且登用未及一考而退之者是以谴罢也乃以使相及迁秩处之以此为戒臣恐来者不惧矣必曰当权之日虽坏国法营私恩亦不失作使相及迁秩矣臣欲望圣明令史臣检寻祖宗以来进退辅臣体例着为篇部以备圣览此後用为定准如此则忠正者持衡之时务尽公理乞身之日得以礼退私曲者使之当权必怀畏惧苟至获罪永为惩戒此事体大乞留至怀

一前代职官之制皆有定员使上下不得超越而进也国朝建官虽异於古然於员数未闻过多近年以来渐异於此盖是好进者务干求宠名执政者不坚守旧制故也今资政殿翰林侍读学士员数过多恐增之不已更无限局欲望准约旧典以立定员员既有限求者自息矣

一金紫者文臣之贵服也祖宗以来谨重赐与自前或因差遣上殿特恩赐之然多是已在升陟任使者近年伏见有差遣未出常调或秖是知县之类因公事上殿亦得改赐遂使三品之服渐成轻易臣欲乞爱重服章无及侥滥

一窃知向来每因南郊大礼添出诸般差遣名目多於旧日添一差遣则增一锡赐所以费用太广实伤财力臣欲望将来郊礼令有司检寻祖宗以来则例为定免至横添名件广耗官物

臣智识愚下无裨圣德实欲朝廷凡百政令率由旧章沮劝允明侥幸咸塞伏望圣造留心垂采

英宗治平元年召唐介为御史中丞英宗谓曰卿在先朝有直声故用卿非繇左右言也介曰臣无状陛下过听愿献愚忠自古欲治之主亦非求絶世俗之术要在顺人情而已祖宗遗德余烈在人未远愿览已成之业以为监则天下蒙福矣

神宗熙宁三年张方平上言曰臣蒙恩朝对今已奉辞窃惟孤陋之质尚偶圣神之会上膺眷遇有异等伦今承特召而来安敢缄默而去辄献愚忠上裨天听臣闻人心惟危患生所忽动危甚易安之实难禁卫六军边防三路抚御之法善制具存民心戎事国之大本动静之机安危所繋若民心危揺戎事兴动策虑一失绥辑非易祖宗谟烈国家大计甚所慎重惟此二者不同小事随宜改易纵有利害容得更张民犹水也可以载舟亦以覆舟兵犹火也可以焚物亦以自焚焚溺之害当在吾之先见造形而悟已是後时害成乃悔何嗟及矣夫人臣之分出处是常家国大业天下重器譬之辎重岂可轻离愿陛下思所以置器於安审所以藏身之固广聦听於符同之外采公议於得失之前深察军民之情厚为社稷之虑使人安其业上下无怨溥天之下欣戴感德高拱岩廊之上保此泰山之安朝廷尊而国体平顺气应而嘉生遂不亦休哉臣踈外狂瞽不识忌讳以此愚言上答恩眷退就诛殛实所甘心

神宗时司马光为翰林侍读学士会安石草诏引常衮事责两府两府不敢获辞安石得政行新法光逆疏其利害迩英进读至曹参代萧何事帝曰汉常守萧何之法不变可乎对曰宁独汉也使三代之君常守禹汤文武之法虽至今存可也汉武取高帝约束纷更盗贼半天下元帝改孝宣之政汉业遂衰由此言之祖宗之法不可变也吕惠卿言先王之法有一年一变者正月始和布法象魏是也有三年一变者廵守考制度是也有三十年一变者刑罚世轻世重是也光言非是其意以风朝廷耳帝问光光曰布法象魏布旧法也诸侯变礼易乐者王廵守则诛之不自变也刑新国用轻典乱国用重典是为世轻世重非变也且治天下譬如居室敝则修之非大坏不更造也公卿侍从皆在此愿陛下问之

哲宗即位初守门下侍郎司马光请更张新法上奏曰臣闻诗云毋念尔祖聿修厥德故夏遵禹训商奉汤典周守文武之法汉循高祖之律唐行太宗之制子孙享有天禄咸数百年国家受天明命太祖太宗拨乱反正混一区夏规摹宏远子孙承之百有余年四海治安风尘无警自生民以来罕有其比其法可谓善矣先帝以睿智之性切於求治而王安石不逹政体专用私见变乱旧章误先帝任使遂致民多失业闾里怨嗟陛下深知其弊即政之初变其一二欢呼之声已洋溢於四表则人情所苦所愿灼然可知陛下何惮而不并其余悉更张哉譬如有人误饮毒药致成大疾苟知其毒斯勿饮而已矣岂可云姑少少减之俟积以岁月然後尽舍之哉臣曏曾上言教阅保甲公私劳费而无所用之敛免役钱寛富而困贫以养浮浪之人使农民失业穷愁无告将官专制军政州县无权无以备仓猝万一饥馑盗贼羣起国家可忧此皆所害者大所及者衆先宜变更借令皇帝陛下独揽权纲犹当早?号令以解生民之急救国家之危收万国之欢心复祖宗之令典况太皇太后陛下同断国事舍非而取是去害而就利於体甚顺何为而不可哉

元佑元年哲宗御迩英阁召宰执讲读官读宝训至汉武帝籍南山提封为上林苑仁宗曰山泽之利当与衆共之何用此也丁度曰臣事陛下二十年每奉德音未始不及於忧勤此盖祖宗家法尔尚书左仆射兼门下侍郎吕大防因推广祖宗家法以进曰自三代以後唯本朝百二十年中外无事盖由祖宗所立家法最善臣请举其略自古人主事母后朝见有时如汉武帝五日一朝长乐宫祖宗以来事母后皆朝夕见此事亲之法也前代大长公主用臣妾之礼本朝必先致恭仁宗以侄事姑之礼见献穆大长公主此事长之法也前代宫闱多不肃宫人或与廷臣相见唐入合图有昭容位本朝宫禁严密内外整肃此治内之法也前代外戚多预政事常致败乱本朝母后之族皆不预此待外戚之法也前代宫室多尚华侈本朝宫殿止用赤白此尚俭之法也前代人君虽在宫禁出舆入辇祖宗皆步自内庭出御後殿岂乏人力哉亦欲涉历广庭稍冒寒暑此勤身之法也前代人主在禁中冠服苟简祖宗以来燕居必以礼窃闻陛下昨郊礼毕具礼谢太皇太后此尚礼之法也前代多深於用刑大者诛戮小者远窜惟本朝用法最轻臣下有罪止於罢黜此寛仁之法也至於虚已纳谏不好田猎不尚翫好不用玉器不贵异味此皆祖宗家法所以致太平者陛下不须远法前代但尽行家法足以为天下哲宗甚然之

二年正月翰林学士朝奉郎知制诰苏轼奏曰臣近以试舘职策问为台谏所言臣初不敢深辨盖以自辩而求去是不欲去也今者窃闻明诏已察其实而臣四上章四不允臣子之义身非已有词穷理尽不敢求去是以区区复一自言臣所撰策问首引周公太公之治齐鲁後世皆不免衰乱者以明子孙不能奉行则虽大圣大贤之法不免於有弊也後引文帝宣帝仁厚而事不废核实而政不苛者以明臣子若奉行得其理无观望希合之心则虽文帝宣帝足以无弊也中间又言六圣相受为治不同同归於仁其所谓媮与刻者专谓今之百官有司及监司守令不识朝廷所以师法先帝之本意或至於此也文理甚明粲若黑白何尝有毫发疑似议及先朝非独朝廷知臣无罪可放臣亦自知无罪可谢也然臣闻之古人曰人之至信者心目也相亲者母子也不惑者圣贤也然至於窃斧而知心目之可乱於投杼而知母子之可疑於拾煤而知圣贤之可惑今言臣者不止三人交章累上不啻数十而圣断确然深明其无罪则是过於心目之相信母子之相亲圣贤之相知远矣德音一出天下颂之史册书之自耳目所闻见明智特逹洞照情伪未有如陛下者非独微臣区区欲以一死上报凡天下之为臣子者闻之莫不欲碎首糜躯効忠义於陛下也不然者亦非独臣受暧昧之谤凡天下之为臣子者闻之莫不以臣为戒崇尚忌讳畏避形迹观望雷同以求苟免岂朝廷之福哉臣自闻命以来一食三叹一夕九兴身口相谋未知死所然臣所撰策问实亦有罪若不尽言是欺陛下也臣闻圣人之治天下也寛猛相资君臣之间可否相济若上之所可不问其是非下亦可之上之所否不问其曲直下亦否之则是晏子所谓以水济水谁能食之孔子所谓惟予言而莫予违足以丧邦者也臣昔於仁宗朝举制科所进策论及所答圣问大抵皆劝仁宗励精庶政督察百官果断而力行也及事神宗蒙召对访问退而上书数万言大抵皆劝神宗忠恕仁厚含垢纳汚屈已以裕人也臣之区区不自量度常欲希慕古贤可否相济盖如此也伏观二圣临御已来圣政日新一出忠厚大率多行仁宗故事天下翕然衔戴恩德固无可议者然臣私忧过计常恐百官有司矫枉过直或至於媮而神宗励精核实之政渐致隳坏深虑数年之後驭吏之法渐寛理财之政渐踈备边之计渐弛则意外之忧有不可胜言者虽陛下广开言路无所讳忌而台谏所撃不过先朝之人所非不过先朝之法正是以水济水臣窃忧之故辄用此意撰上件策问实以讥讽今之朝廷及宰相台谏之流欲陛下览之有以感动圣意庶几兼行二帝忠厚励精之政也台谏若以此言臣朝廷若以此罪臣则斧钺之诛其甘如荠今乃以为讥讽先朝则亦踈而不近矣且非独此策问而已今者不避烦渎尽陈本末臣前岁自登州召还始见故相司马光光即与臣论当今要务条其所欲行者即荅言公所欲行者诸事皆上顺天心下合人望无可疑者惟役法一事未可轻议何则差役免役各有利害免役之害掊敛民财十室九空钱聚於上而下有钱荒之患差役之害民常在官不得专力於农而贪吏猾胥得缘为奸此二害轻重盖略相等今以彼易此民未必乐光闻之愕然曰若如君言计将安出臣即荅言法相因则事易成事有渐则民不惊昔三代之法兵农为一至秦始分为二及唐中叶尽变府兵为长征之卒自尔以来民不知兵兵不知农农出谷帛以养兵兵出性命以卫农天下便之虽圣人复起不能易也今免役之法实大类此公欲骤罢免役而行差役正如罢长征而复民兵盖未易也先帝本意使民户率出钱专力於农虽有贪吏猾胥无所施其虐坊场河渡官自出卖而以其钱雇募衙前民不知有仓库纲运破家之祸此万世之利也决不可变独有二弊多以供他用实封取寛剩役钱争买坊场河渡以长不实之价此乃王安石吕惠卿之隂谋非先帝本意也公若尽去二弊而不变其法则民悦而事易成今寛剩役钱名为十分取二通计天下乃及十五而其实一钱无用公若尽去此五分又使民得从其便以布帛谷米折纳役钱而官亦以为雇直则钱荒之弊亦可尽去如此而天下便之则公又何求若其未也徐更议之亦未晚耳光闻臣言大以为不然臣又与光言熙宁中常行给田募役法其法以系官田及以寛剩役钱买民田以募役人大略如边郡弓箭手臣时知密州推行其法先募弓手民甚便之此本先帝圣意所建推行未几为左右异议而罢今略计天下寛剩钱斛约三千万贯石兵兴支用仅耗其半此本民力当复为民用今内帑山积公若力言於上索还此钱复完三千万贯石而推行先帝买田募役法於河北河东陕西三路数年之後三路役人可减大半优裕民力以待边鄙缓急之用此万世之利社稷之福也光尤以为不可及去年二月六日敕下始行光言复差役法时臣弟辙为谏官上疏具论乞将见在寛剩役钱雇募役人以一年为期令中外详议然後立法又将衙前一役可即用旧人仍一依旧数支月给重难钱以坊场河渡钱緫计诸路通融支给皆不蒙施行及蒙差臣详定役法臣因得伸弟辙前议先与本局官吏孙永傅尧俞之流论难反复次於西府及政事堂中与执政商议皆不见从遂上疏极言衙前可雇不可差先帝此法可守不可变之意因乞罢详定役法当此之时台谏相视皆无一言决其是非今者差役利害未易一二遽言而弓手不许雇天下之所同患也朝廷知之已变法许雇天下皆以为便而台谏犹累疏力争由此观之是其意专欲变熙宁之法不复校量利害参用所长也臣为中书舍人刑部大理寺列上熙宁已来不该赦降去官法凡数十条尽欲删去臣与执政屡争之以谓先帝於此盖有深意不可尽改因此得存留者甚多臣每行监司守令告词皆以奉守先帝约束毋敢弛废为戒文案具在皆可复按由此观之臣岂谤议先朝者哉所以一一缕陈者非独以自明诚见士大夫好同恶异泯然成俗深恐陛下深居法宫之中不得尽闻天下利害之实也愿因臣此言警策在位救其所偏损所有余补所不足天下幸甚若以其狂妄不识忌讳虽赐诛戮死且不朽臣无任感恩思报激切战恐之至

右正言丁隲上奏曰臣伏见本朝祖宗之德具在方策威明仁厚不惟有益於当时皆可为法於後世窃惟陛下即位以来首延儒臣侍讲禁中如论语孝经皆圣贤之言行固足以啓沃上心导明睿性臣愚欲乞既讲罢经义更以祖宗故事一二端为陛下开陈仍乞晓谕侍讲臣僚豫先编叙六圣典故可以取法於後来者以备讲筵听纳庶几前圣後圣所为所行如合符节威明仁厚之德源源相继天下幸甚

七年翰林侍讲学士范祖禹欲帝法仁宗五事上奏曰臣掌国史伏覩仁宗皇帝在位四十二年丰功盛德固不可得名言所可见者其事有五畏天爱民奉宗庙好学听谏仁宗能行此五者於天下所以为仁也陛下嗣位于今八年昧爽而听朝旦昼而讲学风雨不易寒暑不倦可谓勤於进德矣然而天衷渊默圣度高远中外之人未知陛下睿意所好如仁宗之五者见於天下羣臣虽欲少裨万一亦无所自而入方今四海顒顒想望太平臣愿陛下深留圣思法象祖宗日新辉光昭示所好以慰荅羣生之望则天下幸甚

祖禹又上奏曰臣伏覩陛下近者郊见天地雪止风和景气清霁神祗飨荅福应尤盛侍祀之臣以为前後未有都城之人瞻望玉色欢呼洋溢皆云陛下克类仁宗臣观天意人心如此实宗社无疆之福也然臣愚窃以圣人福至而益戒则能长享其福誉美而副之以实则能永保其誉唯兢兢业业不自暇逸乃可以荅天休衆之所欲因而从之乃可以副民望若一有满假之意则今日之福乃他日危乱之基也不能副之以实则今日之誉乃他日怨诽之端也故臣愿陛下既受大福又获民誉益思戒慎唯勤修德修德之实唯法祖宗恭惟一祖五宗畏天爱民後嗣子孙皆当取法惟是仁宗在位最久德泽深厚结於天下是以百姓思慕终古不忘陛下诚能上顺天意下顺民心专法仁宗则垂拱无为海内晏安成康之隆不难致也臣承乏史官尝采集仁宗圣政得数百事欲乞撰録成书上进少资睿览监观成宪皆举而行以副羣生之所愿则天下幸甚

祖禹又上奏曰臣窃惟太祖受天眷命剗革五代之乱栉风沐雨为子孙立万世之基太宗平一海内守之以文由真宗至于神宗皆致太平海内晏安百三十有四年虽三代之盛未有如此其久者也自古创业之君起於细微身历艰难亲履勤劳先有功及民然後享天下之奉故失之者常少守成之主生於深宫不历艰难不履勤劳无功及民而享天下之奉故失之者常多是以古人有言创业非难守成为难盖危亡必起於治安祸乱必生於逸豫也今陛下承六圣之遗烈守百三十四年之大业当思天下者祖宗之天下不可一日而怠人民者祖宗之人民不可须臾而忘百官者祖宗之百官不可私非其人府库者祖宗之府库不可用非其道常自抑畏儆饬圣心一言一动如祖宗临之在上质之在旁则可以长享天下之奉而不失矣自元丰之末时运艰厄先帝蚤弃天下陛下嗣位幸赖先太皇太后以大公至正为心罢王安石吕惠卿等所造新法而行祖宗旧政故社稷危而复安人心离而复合乃至契丹主亦与其宰相议曰南朝专行仁宗皇帝政事可敕燕京留守使戒边吏守约束无生事陛下观敌人之情如此则中国人心可知也先太皇太后日夜苦心劳力以为陛下立太平之基九年之间安静无事已有成效陛下但由此以持循之则成康之隆不难致也臣愿陛下守之以静毫发无所改为恭已以临之虚心以处之诏左右大臣动必循守祖宗法度陛下躬揽於上谘诹善道察纳谠言则羣臣邪正万事是非必皆了然於圣心矣夫水所以能照毛发而物无所隐其形者至平也镜所以能鉴妍丑而人无所遁其迹者至明也水所以能平镜所以能明者至静也使水镜自动则虽山岳不能见也人心亦然唯至公可以见天下之私唯至正可以见天下之邪唯至静可以见天下之动荀卿曰虚一而静谓之清明圣人清明烛理生於心之虚一也陛下何不观先太皇太后自英宗神宗时不出房闼未尝知天下之事一旦临朝所行之政上当天意下合人心其故何哉唯至公至正至静而已夫小人之情专为私故不便於公专为邪故不便於正专好进故不便於静唯欲人君多所作为朝廷多所变动则已有所希冀於其间矣若朝政守静上下各安其分则小人何所望哉今陛下既亲万几小人必欲有所动揺而怀利者亦皆观望臣愿陛下上念祖宗之艰难先太皇太后之勤劳痛心疾首以听用小人为刻骨之戒守元佑之政当坚如金石重如山岳山岳可移圣政不可改也金石可毁圣心不可变也使谗邪者不能进说观望者亦皆革心则自今以往朝廷清明必日胜一日岁胜一岁矣陛下如以臣言为然乞因大臣奏事之时明示以圣意所向使中外一心归於至正则天下幸甚臣久侍帷幄不敢自同於衆人恐有奸言邪说惑误天听故近与苏轼先事上奏必蒙省览陛下圣学稽古不必远师前世之事唯是仪刑仁祖法则太皇使天下熙熙然至於昆虫草木各安其生则臣之志愿也不胜区区之愚

哲宗时殿中侍御史丰稷上疏曰陛下明足以察万事之统而不可用其明智足以应变曲当而不可用其智顺考古道二帝所以圣仪刑文王成王所以贤愿以洪范为元龟祖训为宝监一动一言思所以为则於四海为法於千载则教化行习俗美而中国安矣

秘书省校书郎陈瓘上奏曰尧舜禹皆以若稽古为训若者顺而行之稽者考其当否必使合於民情所以成帝王之治天子之孝与士大夫之孝不同帝反复究问意感悦

徽宗时任事者多乖异不同御史中丞王觌言尧舜禹相授一道尧不去四凶而舜去之尧不举元凯而舜举之事未必尽同文王作邑于丰而武王治镐文王关市不征泽梁无禁周公征而禁之不害其为善继善述神宗作法于前子孙当守于後至於时异事殊须损益者损益之於理固未为有失也

着作郎杨时面对奏曰尧舜曰允执厥中孟子曰汤执中洪范曰皇建其有极历世圣人由斯道也熙宁之初大臣文六艺之言以行其私祖宗之法纷更殆尽元佑继之尽复祖宗之旧熙宁之法一切废革至绍圣崇宁抑又甚焉凡元佑之政事着在令甲皆焚之以灭其迹自是分为二党缙绅之祸至今未殄臣愿明诏有司条具祖宗之法着为纲目有宜於今者举而行之当损益者损益之元佑熙丰姑置勿问一趋於中而已

钦宗靖康元年河东北宣抚使李纲乞深考祖宗之法劄子曰臣緫师道出巩洛望拜陵寝澘然涕流恭惟祖宗创业守成垂二百年圣圣传受以至陛下适丁艰难之秋外患迭兴中国势弱此诚陛下尝胆思报励精求治之日伏望圣慈深考祖宗之法一一推行之进君子退小人无以利口善谝言为足信无以小有才未闻君子之大道为足使益固邦本以图中兴上以慰安九庙之灵下以为亿兆苍生之所依赖天下不胜幸甚臣忘生触死冒进狂言不胜战越待罪之至

钦宗时李光乞讨论祖宗故事劄子曰臣恭闻仁宗皇帝有言曰准之先民孰若率祖祢之为重大哉王言臣尝谓自生民以来言守成之君者莫盛於高宗书称其德曰监于先王成宪其永无愆然则治天下者曷可不以祖祢为法哉恭惟圣宋之兴太祖太宗以英文烈武戡定祸乱创业垂统规摹宏远矣五宗守成以至道君上皇继述之美天下治安几二百年明礼乐修政刑内则躬节俭以涵育生灵外则谨边防以制御强敌州郡之政揔之监司监司之权归之廊庙上下相维内外相统若身之使臂臂之使指无不顺者陛下天纵神圣潜养既久更事亦多伏自践阼以来夙兴夜寐兢兢业业思祖宗致王业之艰难知太平之世难得而易失延见羣臣励精求治首以绍复祖宗故事为言此诚社稷之福生民之幸然祖宗成法具载典策条目非一未易槩举伏望圣慈明诏三省枢密院大臣遴选宿儒精加讨论可因否革勿拘以年纪损益更张务合乎中制庶几年岁之间渐复祖宗之盛天下幸甚

高宗建炎三年赵元镇上奏曰臣窃惟国家之有天下也始以太祖之武建创业垂统之功继以仁宗之仁得持盈守成之道致治之术先後相成垂裕後昆为法万世哲宗时讲官顾临进言曰今不必远引尧舜三代之法如祖宗之法则陛下之家法也宰相吕大防因举祖宗之法切於时政者十数事当时以为美谈恭惟皇帝陛下承列圣之後履兹厄运孜孜图治亦知有所稽法哉近降赦文遵用嘉佑勅令是将法乎仁宗之仁矣至於临部伍申号令亲戎旅之事推腹心同甘苦协将士之情赫斯一怒旋乾转坤又以法乎太祖之武则中兴之治诚不难致是皆陛下之家法也举而措之事业之间复何加焉尚愿持之以不倦之诚而期於必成之效则天下幸甚

高宗时吏部侍郎綦崇礼上奏曰臣伏见自渡江以来官司案籍例皆不存而吏部所掌官簿尤难稽考故逐急申明以为约束其目非一士大夫到部凡磨勘注拟赏功任子之类皆粗有条理其後亦稍稍寻访旧法在部见今遵用然风俗之薄久矣吏部随事申明有所从寛以便人情士既习见其事则虽有旧法而於已不便者则必羣噪衆起千诉百端必欲有司申明以破旧法如是者多矣臣窃思之士农工商之四者皆陛下之民也乱离以来士之失职者固可悯矣圣训孜孜未尝不以是为言而今之在官者亦所同恤而无异词也独不念今三农之务与百工之肆商旅往来之涂亦能无失其业而官之为法曾少优於承平时否然则吏部所以待天下之士恐不可以废旧法而专狥一时之人情也臣愚欲望圣慈特降睿旨应吏部自渡江以来凡所申明与旧法相戾者并从旧法其因去失案籍措置指挥令逐一类聚看详若旧法已有该载不妨遵用者取旨别行刋定仍降指挥应吏部条目已有旧法者今後不许申明权宜改易庶几士安分守而有司不至废法亦中兴之政所先务也

崇礼又上奏曰臣窃见近者杨惟忠邢焕皆以节度使致仕即不曾鏁院降麻伏缘节度使除拜移改若恩加之类并须宣制岂有见带节钺致仕而独不然此一时之阙典也臣尝记祖宗时凡节将臣寮得谢不以文武并纳节别除一官致仕如仁宗朝张耆自使相授太子太师杨崇勲授太子太保神宗朝李端愿自节度使授太子少保致仕皆武臣也惟熙宁间富弼以元勲旧相始令特带节钺致仕弼犹力辞不敢当者久之其後相继者则曾公亮文彦博也他人岂可援以为例耶近岁以来致仕者不问何人不复纳节换官亦恐有违旧制臣愚欲望圣慈特降睿旨并令三省枢密院讨论旧典施行

起居郎周麟之上奏曰臣闻书曰监于先王成宪其永无愆诗亦言酌先祖之道以养天下然则前圣典谟布在方册後代纂之宝为大训顾可後哉昔唐史臣吴兢尝采太宗与羣臣对问之语为贞观政要三百年治乱之龟监举不出乎此洪惟国朝以圣继圣传袭一道故亦有宝训之书追仿前制发扬光烈陛下绍隆丕绪祗遹燕谋立政立事未尝不以祖宗为法臣职在东观修纂日历之暇窃覩祖宗宝训自太祖皇帝至英宗皇帝五朝并已成书惟神宗皇帝以後修纂未备丧乱以来旧本不存将何以昭示万世自陛下中兴屡降睿旨委官纂次因循迄今未应明诏宪章祖述庸有阙焉臣愚欲望圣慈申命史舘速加研考以次条类续为成书庶以章累朝重规叠矩之懿明陛下继志述事之美左正言邓肃上奏曰臣於今月初八日以本职上殿因奏论次遂言敌人之巧在文书简简故速中国之患在文书烦烦故迟今日事势岂可迟也面奉圣训曰正此讨论欲并二省尽依祖宗法臣窃欣幸以为太平兴国之治可以指日而望矣恭惟太祖太宗之时法严而令速事简而官清未尝旁捜曲引以稽赏罚故能以十万精兵分布四海取岭蜀平江南来吴越下河东纷纷万国莫不称臣混一六合如指诸掌此一时富庶所以远追成康而丰功伟绩又有以过之也自时厥後日趋太平羣臣无可论者今日献一策明日献一言简发数米惟恐不备此文书所以日益烦而政事所以日益缓也厥今天下如何哉兵戈未息边鄙未宁朝廷措置当如救焚如拯溺岂可揖逊进退尚循无事之时乎臣以谓英烈果断非太祖太宗之道不可学也比尝有讨论祖宗官制之命矣今越两月不闻所正者何事岂以为用兵之际未暇及之乎殊不知用兵之道正以此为急务耳盖法祖宗以考官制略虚文以稽实效者用兵之本也不务其本而欲齐其末臣所未闻臣愚欲乞专委宰执辟礼官数人限以旬日期於必正庶几法严事简如出一人赏罚之权不至濡滞将使天下叹曰太祖皇帝今复起矣敌人虽巧何足道哉昔高宗为有商中兴之主为之舟楫塩梅者傅说一人而已其言则不过曰事不师古匪说攸闻盖中兴之道未有不以古先为念者惟陛下断之

孝宗受禅着作郎王十朋上疏曰臣闻舜受尧之天下序书者美之曰重华协于帝武王继文王而有天下记礼者美之曰善继人之志善述人之事说者谓尧之所为如是而舜亦如是故谓之协帝文王之所为如是而武王亦如是故谓之继述臣尝考其行事乃不然尧之时有八元八凯者天下谓之才子尧不能用至舜乃举而用之号十六相有共工驩兜伯鲧三苖者天下谓之四凶并在尧朝尧不能去至舜乃流放窜殛之而天下咸服文王在商之末三分天下有其二而终身执臣礼以事纣至武王嗣位之初乃会八百诸侯兴仁义之师以伐之天下遂一统于周舜之所以协尧武王之所以继文者如斯而已矣曷尝泥其行事之迹哉此尧所以得知人之明而武王为逹孝也与恭惟太上皇帝至仁至圣内不谋之宫闱外不谋之卿士断自宸衷以天下大器付之陛下世皆以尧舜拟之臣独谓尧舜之逊固美矣然出於耄期倦勤岂若太上皇春秋犹盛而遽为是旷世絶无之举哉真可谓贤於尧舜远矣陛下思所以仰副太上皇之付托者当如何今社稷之大安危生民之大休戚人才之大进退朝廷之大刑赏非有所矫拂更张则无以慰天下之望必矫拂而更张之则必有以不改父之臣与父之政之说而惑圣听者陛下於此有若难处者焉臣谓太上皇之与陛下可谓父尧而子舜矣以圣继圣推诚无间岂区区形迹之所可拘臣下常情之所能测哉太上皇既以不疑而待陛下陛下亦宜以不疑而报太上皇三纪圣政可遵而行之者非一也至若因时救弊有所矫拂有所更张宜若舜之所以协尧武王之所以继文者断然行之以彰太上皇知子之明以尽陛下继述之道毋若鲁陪臣孟庄子之孝而已则社稷幸甚天下幸甚

淳熙七年四月礼部尚书兼翰林学士周必大上奏曰臣伏见玉牒所修仁宗皇帝宝元庆历十年事迹成书前期告于祖宗至日陛下御前殿而受之事体加重如此臣知陛下非专以纂述宝藏为恭也正欲考前规而允蹈之也当是时仁宗在位已二十年西夏再盟中国无事方且幸龙图天章阁手诏辅臣历言时政其大略谓公私匮乏仕进多门牧宰罕闻奏最将帅艰於称职制度未立简擢靡臻敌态难常献言少实各俾条画用备不虞又诏翰林学士三司使御史中丞知开封府陈上躬之阙失左右之朋邪中外险诈郡县暴虐以至法令之未便朝廷之几事皆附于篇以备采择又御迎阳门召知制诰待制至台谏官等询朝政得失兵农要务边防备豫将帅能否财赋利害钱法是非与夫谗人害政奸盗乱俗及防微杜渐之策悉对于篇夫以光明盛大之朝而懔懔然常若危乱在朝夕者何也盖以自古人主在位既久则怠惰或生天下已安则侈骄易至故以唐太宗身履百战肇基王业马周犹告之曰陛下必欲为久长之谋不必远求上古但如贞观初则天下幸甚而太宗亦自问魏徵曰朕政事何如往年徵旋有十渐之疏夫太宗既圣矣犹待臣下随事正救乃克无悔岂若吾仁宗德盛而愈谦世治而愈畏枚举政要徧询近臣此庆历之盛所以远迈贞观而垂裕万年所以远过有唐也欤臣仰惟陛下聦明文武本乎天纵克勤于邦则分隂在所惜克俭于家则一毫无妄费奨拔贤能不间幽远听用规谏每容踈直上畏天命下恤民隐凡帝王有一于此足以致治况陛下兼而有之乎虽然行健不已者天之道也不息则久者人之诚也陛下日谨一日将二十年仁宗庆历维其时矣臣愿因玉牒之书以远绳祖武考初元之政而益新盛德使马周魏徵无以伸其喙而贞观事业不足进於今则四海何患不一统太平何患不立致陛下留神而已臣不胜拳拳孝宗时权吏部尚书韩元吉进故事曰汉书魏相传相明易经有师法好观汉故事及便宜章奏以为古今异制方今务在奉行故事而已数条汉兴以来国家便宜行事及贤臣贾谊鼂错董仲舒等所言奏请施行之奏故事诏书凡二十三事上施行其策

臣观相所言可谓深逹时变而知济时之略也盖一代之治必有一代之宜所以斟酌损益以为子孙万世之规持守而勿失也昔者三代之盛莫如周而周之为治亦曰文武之政布在方册而已岂必远慕前古跂望为不可及哉宣帝之入继大统也号称中兴繇得相为之辅初无甚高难行之说非常可喜之论但欲奉行故事云尔夫故事者非他高文景武已行之善名卿贤大夫未用之谋吾悉举而措之天下国家则是高文景武之治复见於今名卿贤大夫复生於时矣故其策不过於忧水旱之灾本於农而务积聚与夫察风俗举贤良平寃狱图师旅而备西羌者仅十数条譬如良医之论药未尝广求奇方异品取之目前断断然皆可已疾而去病用能数十年间常平既置而水旱无虞循吏既多而郡县咸理任于定国之徒治狱而民自以为不寃任赵充国之徒治边而四夷罔不慕义功烈巍巍光于祖宗其效为何如哉逮夫元成以後徒知用儒之名不知用儒之实而当时所谓儒者亦往往不习旧章不逹治体妄引诗书以制作礼乐变易郊庙为务而经国大计漫不加省孝宣之业衰焉故臣以谓若相者真识时知变者也

直焕章阁王师愈上奏曰臣闻自古言无为而治者必称有虞及以书考咨岳牧举元凯明四目以广览逹四聦以兼听一日万几兢兢焉业业焉有虞之君未尝敢自暇自逸也百僚师师庶官无旷大焉宅揆而亮采次焉有德而载采其或静言庸违者则投之远裔而不贷懋哉之辞训戒切至有虞之臣亦未尝以不事事为贤也繇是以观有虞之际后克艰厥后尽道於其上臣克艰厥臣効职於其下故能自有为底无为後世之君臣乃慕无为之名昧有为之实端居穆清怠荒愒日陈力就列高谈废务欲求治效比有虞之隆岂不惑之滋甚恭惟真宗皇帝以濬哲之资抚盈成之运克自寅畏欲保治安法宫之暇肆笔成书着勤政论俗吏辨以示近臣焕然之文昭回云汉大哉之言表里六经勤政论所以自警也俗吏辨所以励羣工也终能措当时於泰和雍熙之域其与有虞之盛异世而同符所以垂规於後昆者顾不休哉陛下绍复大业遹遵圣谟日新之德如天行健厉精研几以图天下之务宵旰焦劳如恐弗及於是表正万邦修明百度仰视真宗皇帝勤政论可谓允蹈之矣廓独断之明操驭臣之柄循名责实信赏必罚中外小大之臣观感而化罔不协心竭力趋事赴功成靖共匪懈之风革苟且怠惰之习仰视真宗皇帝俗吏辨亦可以无愧矣书曰监于先王成宪其永无愆臣窃惟陛下为然臣抑尝闻之人君固欲勤於政矣或失之丛脞或流而为察慧又不可以不戒人臣固欲敏於事功矣或邀功而生事或作聦明而乱旧章又不可以不察更惟陛下留神

师愈又上奏曰臣闻善图治之君凡有猷为必遵祖宗之法度非其材略不可以大有为也盖念祖宗更事也详防患也深其为子孙之计也远必熟虑周密俾子孙可以世守经久而无弊然後立为法度皆有深意存焉苟未至於极弊大坏为之子孙者未易以变更也诗人称武王则曰?其祖武称成王则曰不愆不忘率由旧章以武王成王之德诗人犹以此称之凡欲图治之君宜如何哉惟我国家艺祖皇帝开创大业太宗皇帝混一区夏真宗皇帝抚盈成之运圣圣相承重规叠矩昭若日月之丽天可谓尽善尽美矣逮夫仁宗皇帝嗣服膺图严恭寅畏庆历间尝出御书十三轴凡三十五事示讲读官丁度等首曰遵祖宗训二曰奉真考业三曰祖宗艰难不敢有坠四曰真考爱民五曰守信义六曰不巧诈七曰好硕学八曰精六艺九曰谨言语十曰待耆老继之以进静退求忠正惧贵极保勇将尚儒籍议释老重良臣广视听功无迹戒喜怒又继之以明巧媚分希旨从民欲谨满盈伤暴露兵哀鳏寡民访屠钓臣讲远图术辨朋比斥谄佞与夫察小忠鉴迎合罪已为民损躬抚军一善可求小瑕不废抑又其次也臣窃惟仁宗皇帝之时太平极治之功比隆三代下视汉之文景亦由於此二十五事非徒言之实允蹈之也陛下光啓中兴奉先思孝酌古揆今立政立事其於祖宗之法度兢兢焉惟谨诚得仁宗皇帝之用心矣更愿陛下恪守之笃行之将见庆历之盛复见於今日狂瞽之言辄渎天听措躬无所

赵汝愚上奏曰臣一介踈愚昨者误蒙圣恩令权给事中职事臣伏观祖宗之制凡天下事无巨细未有不经由门下省者其间事体重大而或者施行未当有司自宜随事论奏然亦有事体不至重大朝廷视之虽若甚小而於一州一县乃至一家利害休戚为甚重者有司往往视为细微不敢频渎天听故虽心知其不可然亦黾勉书牍行下日积月累所损多矣臣尝读国朝会要伏见元丰五年更定官制之初诏门下省凡中书省枢密院文字应駮奏者若事体稍大入状论列事小即於缴状内改正行下若事不至大虽不足论列其间曲折难於缴状内改正者即具进呈以应改正事送中书枢密院取旨今三省既合而为一门下省不除侍中侍郎惟给事中掌行封駮其权视前日为轻凡中书省枢密院文字既不得具奏进呈又不得从而改正颇失神祖建官之意臣愚伏望圣慈依仿元丰诏书特降睿旨今後中书省枢密院文字应駮奏者若事体稍大依旧入状论列外事小许具事因申中书省枢密院取旨改正庶几大纲小纪无不具举亦不至频渎天听又臣伏见至道元年诏书枢密院自今除该机密外凡行宣命并付封駮司看详发遣其後累圣二百余年遵守斯制未尝改易始因乾道九年张说在枢庭日凡所施行政令及拟进差遣多用私意不能遵守条制深惧有司举正其失故敢肆陈臆说以便其私初画降指挥除宣命不送门下省点勘外余依大观枢密院条令施行其机要文字更不关録继又画降指挥今後除转官差遣合给降告勅及事干财赋并依旧关録外其余系边机及军政可依旧制更不关録缘此枢密院文字关送门下省者百无一二盖甚失祖宗所以建官立法本意臣两尝具奏乞遵依累朝之法特降指挥今後枢密院文字除事干机密不关送中书门下省外其余并遵依大观枢密条令施行经今累月未蒙颁降臣窃惟国家法制上下相维非惟取便於一时正欲贻谋於万世今陛下圣明在上洞见微隐固若无甚害者然当念祖宗忧勤立法之意与夫後世子孙循守之计安得不为之深思长虑也臣蒙被大恩义当图报既知此事最关利害不敢辄避繁渎复有奏陈伏望圣慈检会臣前奏蚤赐指挥施行天下幸甚

翰林学士承旨洪遵上奏曰臣恭闻迩者特降睿旨令三省议设官裒集建炎绍兴以来所下诏旨条列以闻恪意奉承以对扬慈训臣伏读感叹继以欢忭不惟仰见陛下恢洪孝治兢兢嗣服之心又喜太上皇帝无前之蹟益以光明欲致之功将承厥志甚盛举也臣窃惟太上皇帝身济大业绍开中兴三纪之间厉精为理其发号出令所以计安元元者丁宁欵密至详至厚富哉之言史不絶书与天地之大德祖宗之传政相为表里是以仁术之效光被民物跻于登平然而太上皇帝未明求衣当馈遐想犹若求治而弗及者岂非德意志虑已极其诚而发诸朝廷徧於郡国则有司奉行之不?大吏原省之未至因循苟且莫之训齐故尚烦焦劳之勤至于今日此风固存不可以不察臣愿陛下申饬中外凡大小之臣使皆明知陛下圣孝纯至寤寐家法一出言一举足不敢忘太上皇帝之训庶几尽革媮习寅恭旧章精白承休共循尧道以辅成陛下重华协帝之治天下幸甚

光宗绍熙元年吏部员外郎陈傅良上奏曰臣顷蒙恩赐对尝奏三劄上陈艺祖以得民心受天命窃以为推行艺祖在人未泯之泽实在今日诚不自意一介僭论偶契圣聦奬予备至以臣区区之愚犹以前说未毕复为陛下诵之盖艺祖之後天命复集於夀皇圣帝爰暨陛下恭惟陛下以艺祖之子孙而修艺祖之故事此天意也不识陛下自信足以济此欤抑自视过谦而尚疑其难欤以臣考见肇造之业其道甚易知甚易行何者艺祖治大而不治细任逸而不任劳大抵惩五代丛脞之失再立朝廷以还君道君道得则朝廷正朝廷正则天下理愿陛下勿疑其难也臣请条一二切於当今之务者以备采择以上书人文字令知制诰看详升降以闻此建隆二年十月诏书也以次对章奏下尚书省参详可施行者以闻此建隆三年九月诏书也且夫中外论建非近臣面对则远臣封事皆所以通下情裨治道也而其患不在於壅蔽而在於谗嫉今也以远臣封事之言付知制诰则有舍人院任其责矣以近臣面对之言付尚书省则有尚书省任其责矣以为可听者斯听之不可听者勿听则听者无特异於衆之嫌不见听者无见遗於上之恨是谓不以主断废群议而无壅蔽谗嫉之患人主所自择毋过台省长官耳此道岂不甚易知甚易行哉伏覩陛下践阼以来不信近习而信外廷不听游言而听公论亦既深得艺祖之意矣然间者上自侍从台谏下至百执事或临遣郡国之臣对扬敷奏多见嘉纳人人自以为得上意且行其言而章往往不下他所指挥动亦留滞廷臣惑焉且陛下不信近习不听游言必无壅蔽必无谗嫉或以为方崇清浄之化厌於多事而不加省或以为陛下自去冬违豫以来圣意常有不释然者於是务自寛大而不暇省二者皆妄窥测也臣独自思念未有以艺祖故事上彻冕旒之听者陛下其始自今凡中外论建一以建隆诏书从事不惟君道得而朝廷正亦足以解廷臣之惑不亦美乎由此言之若法艺祖但见其易未见其难则臣所陈推行艺祖在人未泯之泽皆非偶然尝试之说可以次第举矣臣不胜至愿

傅良又上奏曰臣闻今之献计者类曰陛下宜以孝宗为法太上皇为鉴臣窃以为是说也唯孝养三宫当如此耳而非通论也何者孝宗盛德大业不可胜纪固皆足法若夫上皇徒以积忧成疾浸不视事不可以为宗庙社稷主而非其治皆无足法者也陛下嗣守丕图凡所施设诚参酌两朝之盛典择其为天下後世便者兼行之则可谓集大成矣臣浅陋不能尽识两朝之意辄以管见条上一二恭惟孝宗锐意恢复耻於苟安虽以德夀在宥不敢北伐而追怀陵庙闵念中原之志枕戈尝胆日不遑暇训练储峙常若临敌此一可法也早朝晏罢寒暑不渝引见臣工省阅章奏日了一日勿问休暇至於暮夜必宣召入直官赐坐从容议论时事此二可法也留意人才求之如弗及一语契合立致通显所言不酬始督过之取舍以公明白洞逹而无猜虑关防之意此三可法也俭於用度一金不以滥予内帑之积累数钜万唯是振荒右武无所爱惜盖以天下之财为天下用而不用诸已此四可法也监司帅守见辞之际各访其处民间利病有以便民为请随即施行蠲除贷宥曾无留难未尝辄怒官吏独以贪虐获罪於民者必罚无赦此五可法也臣以为孝宗之治可为法者非一而陛下宜法此五者帝王之盛美也恭惟太上皇每事付之外庭采於公论左右便嬖絶不预政不唯不听其言又禁切之而金缯酒食之赐则不吝啬此一可法也八厢罗事之人置而不用未尝以浮言危动群臣此二可法也行都守臣两浙漕臣三緫领所悉以士人为之不以交结不以诞谩此三可法也管军臣僚及沿边帅守不以为御前差遣皆从三省降诏除授此四可法也给舍封駮台谏论列虽累上进终不以言为罪此五可法也臣尝谓太上皇之治可为法者非一而陛下宜法此五者亦帝王之盛美也陛下诚上稽孝宗明断緫揽之政兼体上皇隆寛不自用之意则天下可得而理矣臣所谓集大成者以此盖举偏而补其弊则能全两朝之美矫枉而过其直则反有一偏之患臣恐议者不察妄分取舍以惑圣聦敢昧死一言唯赦其狂愚而采择之则天下幸甚

历代名臣奏议卷六十九








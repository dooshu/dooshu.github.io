答吴环洲策黄酋


辱手书及麻参将揭帖，具悉。黄酋沉迷酒色，惮于西抢，只欲近边谋生，故屡次需索，又威胁属夷为之纳进，其情不过如此，未敢即渝盟也。

史大官服属已久，昨又已严行约束，令其各守分区，无相侵盗足矣，乃必欲勒之亲赴虏帐，何为哉？鉴川之意，不过以今岁贡市甫完，恐以疆场小衅弃其大功。不知成祖封三虏王，使命方回，寇骑已至。许襄毅在大同，东边开市，西边抢掠。夷狄之性，岂有常哉！顾吾制御机宜何如耳。犬摇尾乞怜，固可投之以骨；如其狂噬，则大杖加焉。且渠战兵不满万人，其父叔诸部，俱已臣顺，独此孤虏。如其跋扈，以上榖全镇之兵，益以史大官之众，令云中以劲卒捣其巢穴，彼何能为？渠曾占卜，当死南朝。观其狂躁不常，殆天将亡之矣。

公幸与赵帅密计，如可柔服，以计绐之；如不可处，即宜以大义责之，明与之绝，毋但姑息养虎，以自贻患也。闻已遣人好谕之，倘得其要领，幸即以寄示，万万，冗不多及。






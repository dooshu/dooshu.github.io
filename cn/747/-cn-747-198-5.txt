○上兖州刺史启

侧闻未遇孙阳，盐车无绝尘之迹；时逢和氏，荆山有连城之珍。岂若听清音於爨馀，则枯桐发响；收夜光於元璧，则怪石腾辉？在物犹然，况於含识者乎？

伏惟明使君凤穴振仪，龙门标峻；琼雕岳立，表秀千。霞焕霜霏，澄虚鉴物。既而代天府，忠简帝心。拥熊轼而抚百城，建隼而临千里。坐棠敷惠，恩缠去思。剖竹垂仁，式歌来暮。清凝夜烛，化警晨乌。外勖九农，内宏五教。道之以礼乐，齐之以刑书。约法遵宽，设蒲鞭之耻；立言惟信，控竹马之期。甘雨随车，低轻重之盖；还珠合浦，波含远近之星。至如卧理称难，坐啸匪易。披裳问疾，垂爱景以字人；搴帷广听，穆薰风而扇物。飞霜秋降，叶隼击而防小人；零露春濡，饰羔旌而礼君子。於是仁必有勇，吏不忍欺。美誉郁於三齐，芳声腾於万古。

若乃清规远镜，皎月色於灵台；元鉴虚凝，穆松风於智府。研几十箧，探颐九流。缛翠萼於词林，纟卒仙花於笔苑。文江翻浪，织玉潋以韬霞；学海惊澜，缀珠连於濯锦。加以悬榻待士，拥礼贤。汲引忘疲，奖题不倦。怀经味道之客，望范围而骏奔。兼流包略之夫，窥义园以遐集。求小善於毫芥，顾正礼於二龙，振幽滞於泥沙，许公明以一骥。

某淹中故俗，体朴厚之清规；稷下遗，陶礼义之馀化。颇游简素，少阅缣缃。每蟋蟀凄吟，映素雪於书帐。莎鸡振羽，截碧蒲於翰池。既而学异怀蛟，才非梦鸟。价不齐於南汉，芳不重於东山。幸属日月光华，霞纷郁。方结羡鱼之网，将谣扣角之词。奋短翮於枪榆，希高标之馀拂，濯纤鳞於涓滴，望鸿泽之微г。所冀顾盼曲流，翦拂增价，则铅刀起一割之用，跛鳖致千里之行。是知窃混吹於齐竽，滥飞声於郢唱；抱山鸡而自恧，顾辽豕以多惭。轻触威严，不遑流汗。谨启。


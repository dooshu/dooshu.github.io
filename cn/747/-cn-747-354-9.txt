○授陈山庆监察御史制

敕：宣议郎行大理评事摄监察御史河西节度采访处置使判官陈山庆，植性方雅，从事公勤，评刑有钦恤之名，摄职著军州之效。任惟执宪，寄以佐边，此焉择才，伫闻成绩。可监察御史。

敬括

括字叔弓，河中河东人。乡贡进士，又应制登科，再迁右拾遗、内供奉。出为果州、同州刺史，累迁御史大夫。大历六年卒。


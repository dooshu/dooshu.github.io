○授房元龄杜如晦左右仆射诏

尚书政本，端揆任隆，自非经国大材，莫或斯举。中书令兼太子詹事邢国公房元龄，器宇沈邃，风度宏远，誉彰遐迩，道冠簪缨。兵部尚书检校侍中蔡国公杜如晦，识量清举，神彩凝映，德宣内外，声溢庙堂。朕自克平宇县，缔构资深，叶赞经纶，厥功甚茂。深谋秘略，动合规矩，忠议谠言，事多启沃。及典司枢要，绸缪宸扆，开物成务，知无不为。可谓神降英灵，天资人杰，并宜总司衡轴，光阐大猷。元龄可尚书左仆射，如晦可尚书右仆射，馀如故。


○权停听政敕

门下：朕闻恭顺之道，人伦大经，省奉之仪，臣节攸重。况发自诚悃，稽诸典谟，庶叶礼文，式遵前宪。伏以积庆殿皇太后，坤元降秀，皇极居尊，道冠母临，训彰壶职。属时当濡露，感切於孝思，气爽保和，恙生於寒暑。自春历夏，有加无瘳，焦思匪遑，旦夕增灼，岂尚安於听断，且欲专於候问。恐中外具僚，未谅予意，起今月十四日以后，权不听政，故兹宣示，宜体朕怀。


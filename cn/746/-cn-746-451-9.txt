卷451_9【予与微之，老而无子，发于言叹，著在诗篇。今年冬各有一子，戏作二十，一以相贺，一以自嘲】  白居易

常忧到老都无子，何况新生又是儿。

阴德自然宜有庆，皇天可得道无知。

一园水竹今为主，百卷文章更付谁。

莫虑鹓雏无浴处，即应重入凤凰池。

五十八翁方有后，静思堪喜亦堪嗟。

一珠甚小还惭蚌，八子虽多不羡鸦。

秋月晚生丹桂实，春风新长紫兰芽。

持杯祝愿无他语，慎勿顽愚似汝爷。


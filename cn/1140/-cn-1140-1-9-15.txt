汪母李太孺人诔【有序】

江都汪舍人懋麟母李太孺人以康熙十二年癸丑八月十一日卒於家得年七十有七生死荣哀佥曰罔憾舍人泣状遗徽累千百言不忍卒读盖其奉尊章孝以谨其鞠诸子慈而义舍人将之官诫之曰少饮酒毋多言毋讥议人始顺治初

王师取扬州围甚急孺人坐城中小楼指楼下井曰吾死必于是已而城下遂投井兵过以为死也去不顾逾二日家人缒而起体僵气微属久之得苏其殉节不死事絶奇吾谓其死而不死者天也赴死如归者人也世固有冀万一生於井中者乎然则一投井而孺人之死事毕矣天故留之於二十九年之後亲见其子为舍人而孺人则赴死於二十九年之前扬州城破之日为烈妇於乎岂不难哉在朝侍从词臣自大学士益都冯公以下志铭传表人富厥词舍人与其兄耀麟又各有哀诗八章佘读之涕零於乎作者备矣累词述德令善弥宣乃作诔曰

易系家人诗歌邦媛内则孔繁畴亶圣善勤彼班昭作诫维劝德尚珪璋节凌霜霰广陵之汪肇起练江处士抱璞再世其昌爰求淑女配德维双朝采苹藻夕纫衣裳勤乃不匮以怡高堂肴无虚俎醴必盈觞咄嗟供具敢告糟糠处士好游逝不却顾织素及缣健持门户及倦而归国步多故扬城之围礟雷矢雨抱雏涕泣仰天誓语楼下井中是余死所城溃斯投羣挽莫御兵駴浮尸它掠狂走谁言信宿存气一缕缒起复苏枯鳞出釡神扶鬼援事罕记睹全生逾望殉节已苦二十余年重享华膴於乎哀哉母也伊师有严训辞慎尔出话毋狃酒嬉舍人释褐簪笔金闺母诫弥厉语传京师属疾将革舍人告归脂车闻讣衔恤莫追孝闻朝列哀感路陲载诵哀诗泪如绠縻我与舍人文章同好掞辞匪华述德维邵既表贞淑亦劝来孝彤管有辉奕叶流照於乎哀哉【瑮按自记云汪母沈井中不死世以为奇近见魏叔子书宋烈母传後言宋实颖孝廉母夫人叶氏当乙酉岁兵乱叶与季子实方女雪娥实頴妇朱氏同赴井仲子实栗见母投亦从井既经日母叶及实栗死而实方雪娥与朱氏皆直立水中竟不死此与汪孺人事相类因附记之以见天之所活非人所能测也】

学余堂文集卷二十四







学余堂文集卷二十五


钦定四库全书

学余堂文集卷二十五

翰林院侍读施闰章撰


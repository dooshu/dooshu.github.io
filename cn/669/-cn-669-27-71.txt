71　阮籍蘇門歌　勸进之作焉逭春秋之誅


阮嗣宗蘇門歌曰：「日没不周西，月出丹淵中，陽精蔽不見，陰光代爲雄。亭亭在須臾，厭厭將復隆。富貴俯仰間，貧賤何必終？」案：阮籍詩見魏晉春秋，三國志王粲傳，注引之。其有感於師、昭之際乎？然勸進之作，焉能逭春秋之誅？

【何云】勸進者自鄭沖，若嗣宗代草，尚未可擠之亂賊也。畏禍操筆，不得爲大丈夫耳。

【元圻案】三國志阮籍附見王粲傳，注曰：「籍，字嗣宗。魏氏春秋曰：籍少時嘗遊蘇門山，蘇門山有隱者，莫知姓名，籍從之，與談太古無爲之道，及論五帝三王之義，蘇門生蕭然曾不經聽。籍乃對之長嘯，清韻響亮，蘇門生逌爾而笑。籍既降，蘇門生亦嘯，若鸞鳳之音焉。至是，籍乃假蘇門先生之論以寄所懷。其歌曰『日没不周西』云云。又歎曰：『天地解兮六合開，星辰隕兮日月頽，我騰而上將何懷？』」〇文選阮籍爲鄭沖勸晉王牋注：「臧榮緒晉書曰：『鄭沖，字文和，位至太傅。』」又曰：「魏帝封晉太祖爲晉公，進位相國，備禮九錫。太祖讓不受，公卿將校皆詣府勸進，籍爲其辭。」






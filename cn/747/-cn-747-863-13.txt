○谏宥张彦泽疏

天子君临四海，日有万几。懋建诤臣，弥缝其阙。今则诤臣虽设，言路不通。药石之论，不达於圣聪。而邪佞之徒，取容於左右。御史台纪纲之府，弹纠之司，衔冤者固当昭雪，为蠹者难免放流。陛下临御以来，宽仁太甚，徒置两司，殆如虚器。遂令节使慢侮朝章，屠害幕吏。始诉冤於丹阙，反执送於本藩。苟安跋扈之心，莫恤冤抑之苦。愿回睿断，诛彦泽以谢军吏。








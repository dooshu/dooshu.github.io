◇芙蓉赋

临清池以游览，观芙蓉之丽华。潜灵藕（《御览》作「咀菱[B155]」。）于玄泉，擢修茎乎清波。焕然荫沼，灼尔星罗。若乃回萦外散，菡萏内离；的出艳发，叶恢花披；绿房翠蒂，紫饰红敷；黄螺圆出，垂蕤散舒；缨以金牙，点以素珠。固陂池之丽观，尊终世之特殊。尔乃采淳葩，摘圆质，折碧皮，食素实；味甘滋而清美，同嘉异乎橙橘。参嘉果以作珍，长充御乎口实。（《艺文类聚》八十二，《御览》九百七十五。）


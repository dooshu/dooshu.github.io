列传第一百四 梁德珪　张思明　陈颢　傅岩起　王士宏


梁德珪，字伯温，一名暗都剌，大都良乡人。祖守信，隆兴都转运盐使。父国祯，内藏库提点。德珪初事昭睿顺圣皇后，令习国语，通奏对。至元十六年，为中书左司员外郎，擢郎中，六迁至参议尚书省事。大都地震，帝怪州县报囚数太多。德珪曰：“当国者急于征索，蔓延收系，以致如此。”帝悟，为免中外逋赋。二十九年，执政入奏事，帝询其本末，不能对。德珪从旁代之，辨析明畅，帝大悦，拜参知政事。三十一年，迁左丞。德珪在省日久，凡钱谷出纳、铨选进退、诸藩赐予，或上命骤至，不暇阅简牍，同列莫知所对，德珪从容数语即定。大德元年，转右丞。二年，迁平章政事。

七年，以受张瑄、朱清贿赂，与平章政事伯颜、段真、阿里浑萨里、右丞八都马辛、左丞月古不花、参政迷而火者、张斯立等俱罢。德珪安置湖广。八年九月，与伯颜并复为平章政事，八都马辛复为右丞。御史杜肯构言：“伯颜等树党受赂，谪戍远方，道路相庆。方今数月，遽闻召复相位，又与原鞫者同列，天下之人目伯颜、梁德珪、八都马辛为三凶。三凶不除，无以谢天下。乞明正其罪。”中丞何遹亦以为言，前后章数上，皆不报。德珪既至，帝问：“卿安在？”德珪涕泣不能语，赐酒馔，使往拜其母。因以气疾，乞骸骨归。是年卒，年四十六。至元元年，赠推诚保德功臣、开府仪同三司、太傅、上柱国，追封蓟国公，谥忠哲。弟德璋，益都路总管。

张思明，字士瞻，其先获嘉人，后徙居辉州。思明颖悟过人，读书日记千言。至元十九年，由侍仪司舍人辟御史台掾，又辟尚书省掾。丞相阿合马死，世祖命尚书省簿问党与。一日召右丞何荣祖、左丞马绍，输其赋以入。思明抱牍从，日已昏，命读之，自昏达曙，帝听之忘疲，曰：“读者声大，似侍仪舍人。”荣祖对曰：“正由舍人选为掾者。”帝曰：“斯人可用。”明日，擢大都路治中。思明以超迁逾等，固辞，乃改湖广行省都事。元贞元年，召为中书省检校，迁户部主事。

大德初，擢左司都事。有献西域秤法，思明以惑众不用。初立海道运粮万户府于江浙，受除者惮涉险，不行。思明请升等以优之，著为令。五年，转吏部郎中。九年，改集贤司直。十年，除江浙行中书省左右司郎中。至大三年，迁两浙盐运使。未上，入为参议枢密院事，改中书省左司郎中。皇庆元年，再授两浙盐运使。岁课赢羡，僚属请上增数，思明不许，曰：“赢缩不常，万一以增为额，是我希一身之荣，遗百世之害也。”二年，召为户部尚书。

延祐元年，进参议中书省事。三年，拜中书参知政事。浮屠妙总统有宠，敕中书官其弟五品，思明执不可。帝大怒，召见，切责之。对曰：“选法，天下公器。径路一开，来者杂遝。宁违旨获戾，不敢隳祖宗成宪，使四方得窥陛下浅深。”帝心然其言，然业许之，乃曰：“卿姑与之，后勿为例。”遂授万亿库提举，不与散官。久之，出为工部尚书。帝问左右曰：“张士瞻居工部，得无怏怏乎？”对曰：“勤职如初。”帝嘉叹之，命授宣政院副使。五年，除西京宣慰使。条和林运粮不便十一事上之，帝劳以端砚御酒。会左丞相哈散辞职，思明谄事哈散，哈散乃白于帝曰：“臣自揆才薄，恐误陛下国事。若必欲任臣，愿荐一人为助。”帝问：“为谁？朕能从汝。”哈散再拜谢曰：“臣愿得张思明。”即日拜思明中书参知政事。未几，迁左丞。

英宗即位，思明又党附铁木迭儿。帝造寿安山寺，监察御史观音保、琐咬儿哈的迷失、成珪、李谦亨强谏，帝震怒，杀观音保、琐咬儿哈的迷失，以成珪、李谦亨属吏。思明谓铁木迭儿曰：“言事，御史职也。祖宗以来，未尝杀谏臣。成李既属吏，当论法。”二人得从轻典。及拜住为左丞相，恶思明，以不支蒙古子女口粮饿死四百人罪之，杖免，籍其家。

天历元年，起为江浙行省左丞。会陕西大饥，执政拨江浙盐运司岁课十万锭赈之。吏白：“周岁所入，已输京师，当回咨中书省。”思明曰：“陕西饥民，犹鲋鱼在涸辙，往复逾月，是索之枯鱼之肆也。其以下年未输者如数与之。有罪，吾当坐。”事闻，朝廷韪之。二年，复召为中书左丞。监察御史言：“思明在仁宗时，阿附铁木迭儿，离间两宫。仁宗灼见其奸，既行黜罢。及英宗即位，铁木迭儿再相，援为左丞，稔恶不悛，竟以罪废。今又冒居是官，宜从黜罢。”从之。后至元三年，卒，年七十八。思明熟于律，与谢让、曹鼎新齐名，赠推忠翊治守义功臣，依前中书左丞、上护军，清河郡公，谥贞敏。

陈颢，字仲明，其先信安人。五世祖山，仕金为谋克监军。大安初守居庸关，降于太祖，授平阳、太原等路军民都元帅，以年老致仕。金宣宗南渡，河北盗贼蜂起，有号两淮张者据信安。山单骑谒之，谕以祸福，张不听。金亡，山复劝之，曰：“今天下已定，君守一城，欲何为？民且屠矣。”张感动，遂降。山卒，子孙徙清州，又为清州人。

颢幼颖悟，日诵千余言。稍长，游京师，受学于翰林学士承旨安藏，从安藏事徽仁裕圣皇后。安藏深于释教，后乃命颢祝发受戒。及仁宗奉后出居怀庆，颢从行，益见亲信。成宗崩，仁宗入定内难，迎立武宗，颢皆预密谋。武宗即位，命以资德大夫，为释教都总统。

仁宗即位，颢始易冠服，拜集贤大学士，仍宿卫禁中。颢伺帝闲暇，辄取经书所载切于政治者奏之，每见嘉纳。帝尝坐便殿，群臣奏事，望见颢，喜曰：“陈仲明在列，所奏必善事。”帝欲用颢为中书平章政事，颢固辞。仁宗崩，颢谢病归。文宗即位，复起为集贤大学士。奏请增国学弟子员，蠲其徭役，皆从之。元统初，扈从上都。至龙虎台，惠宗召见，握颢手言曰：“卿累世老臣，更事多。凡议政事，宜极言无隐。”颢顿首谢。

颢素无学术。太常博士逯鲁曾议以贞哥皇后配享武宗，明宗、文宗生母不应配享。颢妄引唐太宗册曹王明之母为皇后以驳之，为当时所鄙笑。事具《逯鲁曾传》。至元四年致仕，命食全俸于家。明年卒，年七十六。至正中，赠摅诚秉义佐理功臣、光禄大夫、河南行省平章政事，追封蓟国公，谥文忠。子：孝伯，清州判官；敬伯，中书平章政事。

傅岩起，晋宁汾西人。父杰，以县吏除河中府绛州两提控案牍，有能名。故岩起亦长于吏事，辟中书省掾，历陕西行省都事。入为吏部主事。太子太师铁木迭儿引用宫僚非人，岩起缴驳之，铁木迭儿深以为憾。仁宗崩，英宗居谅暗，铁木迭儿复相，召岩起入，将坐以沮格之罪。道遇吏部尚书，告之曰：“汝以微官忤重臣，事恐叵测。若问前事，宜推于我，庶几可以分罪。”岩起谢之曰：“事出于某，岂敢嫁祸？”及至，铁木迭儿诘责甚厉，即日免官。

至治二年，铁木迭儿卒，拜住为右丞相，以岩起为户部主事，改刑部。泰定元年，拜监察御史。疏劾辽王脱脱，请废之。又论太尉、司徒、司空之职不宜滥假僧人。迁左右司郎中、参议中书省事。四年，擢吏部尚书。御史韩镛言：“吏部天下铨衡。岩起从小吏入官，不知天下贤才。又尚书三品，岩起官四品，于法亦不得迁。”由是改同知大禧宗禋院事。左丞相倒剌沙，西域人，党贾胡售奇宝，求增其价。岩起争之甚力，倒剌沙虽愠，然亦服其公直。丁父忧，归。

文宗即位，起为同佥枢密院事。时囊加台阻兵四川，势张甚。命同知枢密院事不怜吉歹讨之，以母老辞。岩起请代其行，帝义而许之，赐金虎符。既而囊加台降，岩起遂便道归。终制服阕，授两淮都转运盐使。以淮漕称职，赐御酒、金币。迁湖北、燕南、山东三道廉访使，陕西行台治书侍御史，入为中台治书侍御史。以言事忤旨，谢病归。至元五年，召拜中书参知政事。六年，进左丞，阶资政大夫。累封河东郡公，卒谥正献。

王士宏，字可毅，平阳晋陵人。祖父泰亨，字子通，从许衡学。至元中，以平章政事、商议中书省事使高丽，不受馈遗。安南国请佛书，泰亨乞以九经赐之，为时论所称。元统二年，追谥清宪。

士宏幼事文宗于潜邸，文宗方四岁。士宏侍奉十余年，多所启沃。仁宗闻而善之，授管领诸路纳绵总管经历、翊正司丞，稍迁中政院司议。文宗迁南海，召还，复出居建康，士宏皆从之。道有饿莩，命士宏出私钱振之。文宗在建康，日饮酒为韬晦之计，士宏谏曰：“内文明而外柔顺，以蒙大难，文王以之。酒能败德，不节恐致疾。”文宗嘉纳焉。士宏进水饭盐齑，文宗食之美，乃曰：“以此上供。”及移江陵，士宏宿卫益谨，或通夕侍立不寐。

泰定帝崩，燕铁木儿起兵大都，遣使迎文宗于江陵。文宗即位改元，百僚朝贺，敕士宏纠仪，殿陛肃然，授工部尚书。士宏进言：“刑不可黩，赏不可滥。”每承饮赐，皆固辞。文宗问曰：“闻尔兄宗敬有廉名，今何事？”对曰：“臣兄宗敬除桂阳知州，贫不能往。”即日授监察御史，又以其次兄宗让为大司农经历，旋改南台御史。士宏本名宗训，文宗为易今名，以可毅字之。天历二年，改建康潜邸为佛寺，以士宏董其工役。至正中，与散散奉使宣抚江西、福建诸道，广招贿赂。江西儒人黄如徵伏阙上书言其罪状，惠宗为之感动，授如徵江西儒学提举。士宏与散散虽释不问，然终身不加迁擢。未几，士宏以疾卒。

史臣曰：梁德珪、张思明之党奸，王士宏之黩货，陈颢奉母后之命祝发受戒，甘为浮屠，其人皆不足道。傅岩起从吏入官，素无学术，然鲠直敢言，较脂韦者终有取焉。




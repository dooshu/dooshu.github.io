○祭终南山诏

每闻京师旧说，以为终南山兴云，即必有雨。若当晴霁，虽密云他至，竟不霑霈。况兹山北面阙廷，日当恩顾，修其望祀，宠数宜及。今闻都无祠宇，岩谷（阙）湫，却在命祀。终南山未备礼秩，湫为山属，舍大崇细，深所谓阙於兴云致雨之祀也。宜令中书门下且差官设奠，宣告恩礼，便令择立庙处所，回日以闻。命有司即时建立。


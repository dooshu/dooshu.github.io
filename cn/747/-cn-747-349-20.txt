○江夏送倩公归汉东序

昔谢安四十年卧白於东山，桓公累徵，为苍生而一起。常与支公游赏，贵而不移。大人君子，神冥契合，正可乃尔。仆与倩公一面，不忝古人，言归汉东，使我心。夫汉东之国，圣人所出，神农之後，季良为大贤。尔来寂寂，无一物可纪。有唐中兴，始生紫阳先生。先生六十而隐化，若继迹而起者，惟倩公焉。蓄壮志而未就，期老成於他日，且能倾产重诺，好贤工文。即惠休上人与江、鲍往复，各一时也。仆平生述作，罄其草而授之。思亲遂行，流涕惜别。今圣朝已舍季布，当徵贾生，开颜洗目，一见白日，冀相视而笑於新松之山耶：？作小诗绝句，以写别意。辞曰：彼美汉东国，川藏明月辉？宁知丧乱後，更有一珠归？


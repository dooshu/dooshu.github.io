秋怀诗四首（越中作）

其一
客园俯华沼，桂树交南轩。
凉风中夕起，零露凄已繁。
英蕤不急扬，憔悴当何存。
视彼伤秋怀，恻恻不可论。
寒夜为我永，百虫为我喧。
寸心莫与照，抱月倚高原。

其二
城头已枯藿，谷中尚芳草。
寒暑岂参差，幽居颜色好。
繁华惊逝波，谋身须及早。
追欢思盛年，埋忧思速老。
言从陶令游，荷锄同一饱。

其三
子真早挂冠，伯鸾远出关。
丈夫怀耿介，依人惭厚颜。
楼头有明月，三五向我圆。
所思不可见，道远心相怜。
夜游虽秉烛，不如朝日妍。
莫齿虽同欢，不如壮盛年。

其四
凉风吹帷幕，萧萧揽裳衣。
贤愚同嗛嗛，罄折交相嗤。
萧曹弄刀笔，卫霍开边陲。
贾傅空前席，柔翰扬葳蕤。
清浊虽异流，鬒发飒已衰。
他生纵欢乐，当复知我谁。
不见辽东鹤，自言丁令威。
四顾无所归，胡不冢累累。



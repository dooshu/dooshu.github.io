白雀寺

轻舫闻疏钟，古寺尚松际。
青松夹道二三里，琳宫绀宇相亏蔽。
丹青四壁烟雾开，阴崖忽裂天为摧。
寒空喷雪瀑崩屋，蓬壶仙客云车来。
人间几见成沧海，米苏残碣生光彩。
白雀孤飞去不还，梁朝老树今犹在。
流泉九曲何泠泠，寺后危亭接窅冥。
万顷寒烟太湖白，半规山影洞庭青。
我欲携铛煮明月，听演三乘疗饥渴。
至人大道不可说，踟蹰还与老僧别。



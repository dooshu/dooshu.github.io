敕建涿州二桥碑文


涿密尔京邑，当四方孔道，朝觐、贡献、仕旅、商贾之所必经。其北有河二：自西山诸泉来者，曰胡良河，距城七里；自紫荆关外铁锁崖入者，曰巨马河，距城二里许。每伏秋水发，汹涌暴至，倏忽即数十尺寸，行旅走避不及，岁漂溺者常数百人，行者病涉，兆民咨嗟！

圣母慈圣皇太后，在先帝时，梦若有神告言，宜作功德事，以福国祐民，太后意念之不忘。今上建元之首年，会州民有奏乞建桥济众者，太后忆与梦符，遂语上以欲建桥意。上曰：“兴作，大事也。请得与辅臣计之。”出，以太后意谕臣居正。臣因言：“‘时诎举赢’，古人所戒。上始即大位，一切宜与民休息。兹役太劳民，且费巨，恐有司亦未能办，奈何？”上曰：“圣母自以宫中供奉金募工为之，一夫不役于民，一钱不取于官也。”臣顿首曰：“幸甚！”乃发帑金五万两，诏工部以农隙鸠材，发春戒事。命司礼监太监冯保择内臣廉干者督工，保举内官监太监刘济；命工部尚书朱衡择司属中精敏者二人相其役，衡举郎中易可久、贺幼殊。上曰：“往钦哉！毋扰民，毋冒费，毋淹时，毋苟且塞责。”

诸臣奉命唯谨。乃以二年正月之十日兴工，诸臣夙夜在公，出入有稽，厚值以僦工，民争趋之，盖五阅月而遂告成事。为胡良河桥一、巨马河桥一，高广各二丈许，长三十余丈，皆甃以巨石，锢以铁锭，除道属之两桥间，伏龙宛虹，巧侔神造，而费不过七万，役不过数月。往嘉靖间，建琉璃河一桥，费三十余万，作者数万人。兹二桥之费不当四之一，而坚致精工，乃过之数倍。居者颂，行者讴，方轨并驾，徒众摩肩，望之窿窿屹屹然，信天下之巨观也。

事既竣，上手诏以二桥工成，圣母功德甚大，命臣居正纪其事。

臣观《易•益》之由曰：“利涉大川。”孔子赞之曰：“损上益下，民悦无疆。自上下下，其道大光。”而五之辞曰：“有孚惠心，勿问，元吉。”夫惟弘济大川，而宁损己之有，不伤民财，是以举措光大，而闿泽无疆也。夫天下未有十利之事也，劳民以便民，病寡而利多，仁者犹将为之。兹役也，诚不忍斯民之垫溺，而思以拯之也。即上以诏令水衡出钱，闾左兴役，责之有司如期而办。凡以利民，夫谁曰不可！乃圣母与皇上，视民之溺由己溺之，既以涝漉引救之矣。而又不烦有司、不扰闾阎，至出其脂盝之资，以为万姓造福，兹非所谓“损上益下”而有“孚惠”之心者乎？以是而获“元吉”、受介福，奚俟问矣？

虽然，有方之仁，可得而名言也；无方之仁，不可得而名言也。昔齐宣王不忍一牛之觳觫而舍之，孟子许其心足以保四海。今天下之广，兆民之众，蒿目而仰上之泽者，何限涿？独以眉睫之地，呼号之声一彻天听，遂皇皇思以拯救之，弗少后，所谓一牛之觳觫耳！推是心也，将举天下而怙戴之，无俾一夫不被其泽者，而后上心始慰。此之功德，宁可以算数计耶！而又何以名言之乎？不可名者，臣将与天下相忘于无言矣；可名者，臣谨恭纪其事如右，而系之以词曰：

瞻彼涿鹿，为京喉舌。匪无庄馗，河水所啮。哀我人斯，沦胥以灭。欲度无梁，如食斯噎。浩浩洪流，平陆成渠。下民其咨，行旅卒痡。声闻于天，我后曰吁。视而弗救，虑殚为鱼。乃召司空，乃命匠作。往即尔职，爰诹爰度。作之泛溴，属诸郊郭。水昏而栽，日北而落。帝复谆戒，我后至仁，匪以厉众，毋扰甸人。捐金为之，期以利民。欢声载途，荷锸云屯。曾不逾时，两桥并建。象彼阁道，横绝天汉。轮蹄缤纷，士女泮涣，来游来过，以讴以忭。曰我后德，配地无疆，拯此沦溺，置之康庄。女娲炼石，我后造梁。补天奠川，厥功匪彰。上帝鉴观，介以繁祉。繁祉维何，保兹天子。克昌厥后，本支百世。亦祐我民，永赖□□。明明天子，后笃生之。穆穆后德，天子成之。粤求治平，惟孝与慈。千秋万祀，固此丕基。






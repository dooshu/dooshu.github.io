贺元旦表七


律宣太簇，阳回六合之春；星纪孟陬，气转三朝之旦。皇运与天行共泰，岁华偕帝载咸熙。庆洽含生，欢腾率土。

恭惟皇上道符冲漠，治迈古初。育物对时，四海普沾乎兑泽；体元居正，万几独断于乾刚。礼乐备而声教彰，府事治而咏歌作。风尘息警，神功允奠乎瑶图，雨雪应祈，圣政屡书于玉版。仁协唐尧之大，荡荡乎难名；德同周文之纯，亹亹焉不已。属化成于久道，适节届于履端。肇七十二候之庥征，衍亿千万年之景贶。推神而统天握纪，启象魏而布令宪和。紫殿炉烟，暖合条风之习习；彤庭燎火，光迎旭日之辉辉。洪禧茂介于维新，戬谷丕昭乎更始。衣冠万国，拱北极以来王；阊阖千官，称南山而上寿。昔华封之祝，事仅见于一方；而涂山之朝，时非值乎元会。乃今承九叶重熙之运，当二仪交泰之辰；得遐迩之欢心，蒇元正之盛典；诚考诸传纪，而未之前闻者也。

臣等恭趋丹禁，喜睹青阳。仰六龙之时乘，随百兽以率舞。伏愿玄灵笃贶，黄舆荐祥。纳宇宙于同仁，绥华夷于一统。三十年而又为世，永宏抚世之模；八千岁而始为春，益进长春之算。









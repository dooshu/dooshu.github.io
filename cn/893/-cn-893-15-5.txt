留别曹南群官之江南





《榖梁传》：宋公、曹人、邾人盟于曹南。范宁注：曹南，曹之南鄙。唐人谓曹州为曹南。



我昔钓白龙，放龙溪水傍。[一]道成本欲去，挥手凌苍苍。时来不关人，[二]谈笑游轩皇。献纳少成事，[三]归休辞建章。[四]十年罢西笑，[五]揽镜如秋霜。闭剑琉璃匣，[六]炼丹紫翠房。[七]身佩豁落图，[八]腰垂虎盘囊。[九]仙人借彩凤，志在穷遐荒。[十]恋子四五人，徘徊未翱翔。东流送白日，骤歌兰蕙芳。仙宫两无从，人间久摧藏。[十一]蠡脱句践，屈平去怀王。[十二]飘飖紫霞心，流浪忆江乡。[十三]愁为万里别，复此一衔觞。淮水帝王州，[十四]金陵绕丹阳。[十五]楼台照海色，衣马摇川光。及此北望君，相思泪成行。朝云落梦渚，瑶草空高唐。[十六]帝子隔洞庭，青枫满潇湘。[十七]怀归路绵邈，览古情凄凉。登岳眺百川，杳然万恨长。却恋峨眉去，弄景偶骑羊。[十八]

[一]陵阳子明于旋溪钓得白龙，解而放之，见十二卷注。



[二]不关人，犹云不由人也。



[三]《两都赋序》：朝夕论思，日月献纳。



[四]《韩诗外传》：田子为相，三年归休。《三辅黄图》：武帝作建章宫，度为千门万户。



[五]桓谭《新论》：人闻长安乐，则出门西向而笑。



[六]《西京杂记》：杂厕五色琉璃为剑匣。



[七]《十洲记》：又有墉城，金台玉楼相映，如流精之阙，光碧之堂，琼华之室，紫翠丹房。锦云烛日，朱霞九光。西王母之所治也。



[八]道经，凡欲修行《大洞真经》三十九章，《雌一玉检五老宝经》、《元母简》、《十二上愿》，佩神虎金虎符、豁落七元流金火铃。



[九]《神仙传》：王远冠远游冠，朱衣，虎头鞶囊五色绶，带剑。《通典》：按：汉代着鞶囊者，侧在腰间，或云旁囊，或云绶囊，然则以此囊盛绶也。或盛或散，各有其时。



[十]《汉书》：抚宁遐荒。



[十一]刘琨诗：“抱膝独摧藏。”吕向注：“摧藏，忧伤也。”



[十二]范蠡、屈平，俱见二卷注。脱句践，谓脱身辞句践而去也。



[十三]《魏书》：神与理宜，形随流浪。



[十四]《太平寰宇记》：淮水发源于华山，在丹阳、姑熟之界。西北流经建康、秣陵二县之间，萦纡京邑之内，至于石头入江，绵流三百余里。《景定建康志》：《祥符江宁图经》曰：淮水去县一里，其源从宣州东南溧水县乌刹桥西入，百五十里。《丹阳记》云：建康有淮，源出华山，入江。《舆地志》云：秦始皇巡会稽，凿山阜。此淮，即所凿也，亦名秦淮。



[十五]金陵山，即钟山也，在唐之升州上元县西北一十八里。丹阳谓润州，其地即古时丹阳郡，唐天宝初亦改称丹阳郡。



[十六]朝云、瑶草、高唐，见一卷注。梦渚即云梦之渚也。范云诗：“阳台雾初解，梦渚水裁渌。”



[十七]《山海经》：洞庭之山，帝之二女居之，是常游于江渊，沣、沅之风，交潇、湘之浦。是在九江之间，出入必以飘风暴雨。《楚辞·湘夫人》云：“帝子降兮北渚，目眇眇兮愁予。袅袅兮秋风，洞庭波兮木叶下。”《招魂》：“湛湛江水兮上有枫，目极千里兮伤春心。”



[十八]《搜神记》：葛由，蜀羌人也。周成王时，好刻木作羊卖之。一旦乘木羊入蜀中，蜀中王侯贵人追之上绥山。绥山多桃，在峨眉山西南，高无极也。随之者不得还，皆得仙道。






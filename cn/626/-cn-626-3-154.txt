陆仁三首

【城上乌者取晋叔向城上有乌齐师其遁之谓而作也汉桓帝时则有其谣迨梁刘孝威吴均辈比有作焉然各有托而不及此意予方感悼其事因补其义而赋云】

城上乌，群相呼。群相呼，护其雏。

公侯干城民父母，官军见贼莫遁逃。

城中之民势亦孤，安得千金觅壮夫。

城上乌，乌有翮。

东西引雏飞格格，胡为群来尽红帕。

驱民登城要相杀，乌啼城头头亦白。

【题金陵】

丽正门当天阙高，景阳台下草萧萧。

江围大地蟠三楚，石偃孤城见六朝。

落日不将遗恨去，秋风能使旅魂消。

忘情只有龙河柳，烟雨年年换旧条。

【桓王墓】

城南盗发桓王墓，遗物书年见赤乌。

群酗扬兵俱叛汉，弟兄汗马竟开吴。

但思密隧藏弓剑，宁谓阴房出兔狐。

英气如生风满树，莙蒿凄怆不能无。


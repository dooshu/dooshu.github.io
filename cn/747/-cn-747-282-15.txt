○对寝苫枕草判

甲得士礼，为宗党所敬。居斩，寝苫枕草，闾里化之。御史劾其惑众。

垣成川，贤愚共尽；因心制礼，荣贱同归。甲以应绝循陔，哀缠罢社，彩彩其服，永谢老莱之欢；恋恋厥心，空闻孺慕之切。三年茹痛，寝苫不爽於丧期；九族迁风，偃草遂行於仁里。御史幸持清宪，须辨彝章，暴胜绣衣，徒然忝窃，晏婴服，悟重轻。达礼之诚犹迷，宁戚之宣安在？请从宗党之好，无惮简书之威。


尚宝司祖允修死难纪略


［清］张同奎





壬午冬，逆闯寇荆，令伪防御孟长庚守之。先是，奎祖率众走避江南。长庚欲得荆之士宦，为逆闯重，造先祖，不起。因变姓字，徙避长湖。及癸未冬，献贼至，驱长庚而夺荆，掠其人民入蜀，城野皆空。奎祖允修适遇难，贼众絷以见献，不跪，左右叱之。先祖厉声曰：“我有双膝，跪我君父，我岂北面事汝？惟求杀。”献义之，命守者囚于北城土室。至夜，题诗于壁，纵火自焚。守者惊走，且绐之曰：“火起矣，何不出？”先祖曰：“吾闻从古忠臣义士赴汤蹈火，其甘如饴。吾背义而生，不若赴义而死，何惧焉！”奎患难相从，挽之不出，遂及于火，有识者悯之。为甲申年正月初十日事也。越二月初六日，献始弃荆走蜀。奎于烬余泣收骸骨，蹲坐如生。遗竹杖一，茶盂一，若未毁。及拾之，则为灰烬。遂裹葬于天井渊，与祖母安人李氏合圹。并于壁上得绝命诗云：“八十空嗟发已皤，何期衰骨碎干戈。纯忠事业承先远，捧日肝肠遗后多。今夕欣追文谢辈，他年羞比近伦科。愿将心化铮铮铁，直付雄才歼秽魔。”

先祖讳允修，字士元，号建初，为先文忠公第六子，尚宝司司丞。后别山司马闻之，旋与同官述其事，以疏闻烈宗，得谥忠烈。孙男同奎泣述。（按诗与志书所载，微有不同，两存之。）






梓棘

梓谓棘曰：尔何为乎修修而不扬，櫹櫹而无所容，幽樛于灌莽之中，翳朽箨而不见太阳，不已痗乎？吾干竦穹崖，梢拂九阳，根入九阴，日月过而留其晖，风雨会而流其滋。鹓雏翠鸾，朝夕和鸣。暖霭晴岚，山蒸泽烘，结为祥云，五色备象，八音成声，绚为文章。抱日浮光，蔚兮若濯锦出蜀江，粲兮若春葩曜都房。是以匠石见而爱之，期以为明堂之栋梁。”言既，棘倚风而啸，振条而吟，曰：“美矣哉！吾闻之：冶容色者侮之招，丽服饰者盗之招，多才能者忌之招。今子之美，冠群超伦，名彰于时，泰运未开，构厦无入，吾忧子之得为明堂之栋梁，而翦为黄肠，与腐肉同归于冥冥之乡，虽欲见太阳，其可得乎？吾长不盈寻，大不逾指、拄疏屈律，不文不理，天不畀之以材，而赐之以刺，使人不敢樵，禽不敢萃，故虽无子之美，而亦无子之忧，则吾之所得多矣。吾又安所求哉？”


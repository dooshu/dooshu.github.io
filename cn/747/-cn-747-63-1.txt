○上顺宗尊号册文

维永贞二年岁次景戌正月景寅朔，皇帝臣某稽首再拜奉册言：臣闻上圣元邈，独超乎希夷，强名之极，犹存乎言象，岂足以表无为之德，光不宰之功。然称谓所施，简册攸著，涵泳道德，感於精诚，愿奉洪徽，有以自竭。伏惟太上皇帝陛下道继元功，业缵皇极，膺千载之休历，承九圣之耿光，昭宣化源，发扬大号。政有敦本示俭，庆有格天漏泉，恩翔春风，仁育群品，而功成不处，褰裳去之。付神器於冲人，想汾阳以高蹈，体尧之德，与神同符。其勋也天，其静也地，巍巍事表，无得而言。顾兹寡昧，属膺大宝，惧忝传归之业，莫申继述之志，夙夜兢畏，惟怀永图。今天下幸安，皆睿训所被，而未极徽号，孰报君亲？是以台臣庶官文武之列，抗疏於内；方伯藩守亿兆之众，同辞於外。请因寿历，以播鸿名。臣不胜大愿，谨上尊号曰：应乾圣寿太上皇。当三朝献寿之辰，应五纪启元之始，光应徽称，允协神休。斯天下之庆也。


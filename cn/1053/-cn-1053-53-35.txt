家铉翁　前岁上元与赵任卿寓临安追逐甚今年同在建溪任卿先赴郡席小雪忽作

山城灯火已萧然，扫巷游人更雪天。

厌听落梅翻永夜，喜看飞絮卜丰年。

狂随戏蝶装罗髻，巧逐纖腰上舞筵。

明日瑶阶对琼树，会须微月与争妍。

家铉翁

家铉翁　前岁上元与赵任卿寓临安追逐甚今年同在建溪任卿先赴郡席小雪忽作

沙河红烛暮争然，花市清箫夜彻天。

客舍风光如昨梦，帝城歌酒又经年。

老僧强作琉璃供，上客先逢玳瑁筵。

不许裴郎同夜饮，新妆月底为谁妍。

家铉翁


卷二百五十三



卷之二百五十三

洪武三十年五月壬子朔，日有食之。

是夜，镇星犯罚星。

甲寅，命六部、都察院等官议定赎罪事例。凡内外官吏犯笞杖者，纪过徒流；迁徙者以俸赎之，三犯罪之如律；杂犯死罪者自备车牛，运米输边，本身就彼为军；民有犯徒流迁徙者，发充递运水夫。凡运米赎罪者，甘肃车一两、牛四头、米十石，山丹加一石，永昌加二石，西凉加三石，云南、曲靖、普安如西凉之数。

《大明律诰》成。上御午门，谕群臣曰：“朕有天下，仿古为治，明礼以导民，定律以绳顽，刊著为令，行之已久，然而犯者犹众，故于听政之暇，作《大诰》昭示民间，使知趋吉避凶之道。古人谓刑为祥刑，岂非欲民并生于天地间哉！然法在有司，民不周知，故命刑官取《大诰》条目，撮其要略，附载于律。凡榜文禁例悉除之，除谋逆并律诰该载外，其襍犯大小之罪，悉依赎罪之例论断。今编次成书，刊布中外。令天下知所遵守，刑期无刑，庶称朕恤刑之意。”

乙卯，命楚王桢率师征古州洞蛮，湘王柏副之。敕曰：“近西南蛮夷作乱，尔若能于此时与民同忧，即率护卫军马亲往征之，岂不称为贤王？今乃以都司奏兵不足，请调用屯军，尔护卫兵则置而不用，所为如是，何耶？夫尊居王位，安享富贵，宫室、衣服、舆马之奉，皆民力所供，而不能为民御灾捍患，则鬼神必怒，百姓必怨，福禄将薄矣。若能奋威武，除民患，山川鬼神亦将助顺，福禄庶可悠久。敕至，即选护卫精锐，期七月二十日进讨，以湘王为尔副，仍统领都司所属诸卫军马，务在殄灭凶渠，以安民庶。”

丙辰，擢礼部员外郎侯泰为刑部左侍郎，司务暴昭为刑部右侍郎。

戊午夜，荧惑犯右执法。

己未，直隶安庆府怀宁县耆民程庆六率众数十人诣阙言：“县丞苏益廉干宽平，多行善政。今以事逮，愿加矜宥，俾复其职。”上谓都察院臣曰：“有司之职，所以为民也。苏益能得其民心，良足嘉尚，宜宥之，以劝其余。”

庚申夜，有星大如鸡子，尾迹有光，自天厨入紫微垣，后有二小星随之，至游气中没。

壬戌，辽东都指挥使司言朝鲜国遣使贡马谢恩，上以其贡非时，又所云谢恩不知何故，诏礼部使却之。

乙丑，命云南景东府土官故知府俄陶之子干龙、英州土官故知州赵仁忠之子雄各袭父职。

丙寅，户部尚书郁新言：“山西狭乡无田之民，募至山东东昌、高唐境内屯种给食，已及三年，请从本府民地则例，验亩起科，自今年为始，徵其租税。”上曰：“民贫则国不能独富，民富则国不至独贫，其再复一年，然后徵之。”

丁卯，诏征南将军右军都督佥事顾成还。上以蛮夷见官军久驻，心必疑惧，故难猝服，欲姑缓之，以示绥怀之意，故有是命。

戊辰，当涂知县孟廉县丞赵森以事系狱，县民诣阙言其廉勤，察之，果得其实，命宥之，复其官。

己巳，上复以“天象示变，占北方当有警”，敕晋王、今上及代、辽、宁、谷六王曰：“验之历代天象若此者，边戍不宁，往往必验。今天象于往者正同，不可不慎也。其应虽非今岁，然二三岁间，灼有寇边者，宜令军马东西布列，各守其地。今尔等所守地方，不下六千里，急遽难为聚会，每处军马多者不过一二万，而胡人之马计有十万，其不出则已，设若南行，马势必盛，自非机智深密，昼夜熟筭，孰能制之？兵法云：‘致人不致于人。多筭胜，少筭不胜。’况无筭乎？吾今老矣，精力衰微，机思谋虑艰于运筹，尔等受封朔土，藩屏朝廷，若不深思远虑，倘或失机误事，非惟贻忧朕躬，尔等安危亦系于是，可不慎哉？吾今略与尔谋，或今岁、或二三岁大军未会，止是本护卫及都司、行都司军马各守分地，多不过一二万，倘遇胡马十数万寇边，不宜与战，或收入壁垒，或据山谷险隘之处，夹以步兵深伏以待之。彼见我不与之战，必四出钞掠，俟其骄怠分散，队伍不严，我以马步邀截要道，破之必矣。若一见胡马，輙以三五千或一二万轻与之战，岂特不能胜之，必至失利。务在深藏设计，待彼肆志驰骋，则一鼓可擒其首将矣。”

筑辽王府于广宁。先是，王之国，未筑城府，但树木栅于广宁西大淩河北，草创宫室以居之，寻命武定侯郭英督辽东各卫及护卫军士营建王宫城于广宁故城西。后上闻英督工严急，军士劳弊，命罢其役。至是，中军都督佥事陈信、宣信运粮于辽东，因命信等以舟师协助都督杨文等率辽东诸卫军士复筑城浚濠，建立宫室，令高壮其城门，以备不虞。或有勍敌，难以守御，则王徙居山海卫，而以马步军守其城，王领兵时复往来。因谕信等曰：“高丽地界辽左，其国君臣畏威而不怀德，此以诚抚，彼以诈应，此以仁义待之，彼以谲诈来从。昔尝诱我辽东守将李谥为叛，朝廷先觉，故不能为害。今不可不为之备，此夷不出则已，使其一出，必有十万之众，定辽境土与之相接，宜阴戒斥堠，以防其诈。凡事有备，庶不失机，其慎之哉。”

辛未，上复以天象示变敕晋王、今上曰：“今塞草豊茂，山后地高，夏无酷暑，宜用心为备，上天垂象，不可顷刻自安。尔其训练士马，控弦以备之，庶几无患。”

乙亥，旌表饶州府浮梁县郑敬成妻王氏、金添麟妻郑氏、徽州府歙县江务本妻许氏贞节。

己卯，天下讲读大诰师生来朝者凡十九万三千四百余人，并赐钞遣还。

六月辛巳朔，上御奉天殿，策试下第举人。先是，礼部会试者多而中式者少，被黜落者咸以为言。上命翰林儒臣考下第卷中择文理优长者，得六十一人。至是，复廷试之。制策曰：“天生烝民有欲，必命君以主之，君奉天命，必明教化以导民。然生齿之烦，人情不一，于是古先哲王设五刑以弼五教，善者旌之，恶者绳之，善恶有所劝惩，治道由斯而兴。历代相因，未尝改也。朕承天命，君主生民，宵衣旰食，三十余年，储思积虑，惟欲妥安生民，其不循教者，亦有由是，不得已施之五刑。今欲民自不犯，抑别有其术欤？尔诸文士陈其所以，朕将览焉。”时廷对中，擢韩克忠为第一，仍赐克忠等进士出身有差。

壬午，赐进士韩克忠等恩荣宴于会同馆。

置政平、讼理二旛，审谕罪囚。上谕刑部官曰：“人言法家少恩，此后世用法之过，故有是言。朕观唐虞之世，好生之德，洽于民心，安有是言哉？尔等每论囚，引至朕前，虽详其致罪之由，然一时裁决，恐未得其情。自今论囚，惟武臣死罪，朕亲审之，其余不必亲至朕前，但以所犯来奏，然后引至承天门外，命行人持讼理旛，传旨谕之。其无罪应释者持政平旛，宣德意遣之，继令五军都督府、六部、都察院、六科给事中、通政司、詹事府详加审录，冤者即为奏闻，无冤实犯死罪以下悉如律，其杂犯死者准赎。”

乙酉，以进士韩克忠为翰林脩撰，王恕、焦胜为编修，行人司副陈性善、行人陈诚为检讨。

丙戌，以进士苗微为通政使司右参议。

丁亥，敕楚王桢、湘王柏曰：“前者，命尔兄弟以七月二十以前进兵征剿洞蛮。今占天象，太白七月三日，伏兵未可行，十月二十三日，当夕见西方。太白出高深入者胜，此用兵所当知也。今指挥齐让兵已压蛮境，即遣人语之，令且出奇设伏，严为备御，休息士马，以乘其弊，待太白出后，则并力讨之。如生擒蛮人，不可轻杀，盖兵以安民，非殃民也。”

庚寅，靖州洞蛮杨高等作乱，以其众寇五开，指挥同知方忠率兵攻之不克。

陕西行都指挥使司都指挥同知王英率兵至白石沟，搜捕鞑靼，获伯颜答失等男妇五十九人及马驼牛羊而还。

晋王、今上统军行边，出开平数百里。上闻之，遣人赍敕，往谕之曰：“近者，人自塞上来，知尔兄弟统军深入。古人论兵，贵乎知己知彼，若能知彼又能知己，虽不能胜，亦无凶危，不知己又不知彼，猝与敌遇，凶莫甚焉，且以知己言之。我朝自辽东至于甘肃，东西六千余里，可战之马仅得十万，京师、河南、山东三处马虽有之，若欲赴战，猝难收集，苟事势警急，北平口外马悉数不过二万，若逢十万之骑，虽古名将亦难于野战，所以必欲知己，筭我马数如是，纵有步军，但可夹马以助声势，若欲追北擒寇，则不能矣。今尔等率数千马，离开平三四百里，驻旷塞中，况无轻骑远侦，以知敌情，设使胡兵数万昼潜夜行，隐柳藏荻，猝然相遇，彼以数万，我以数千，何以当之？若欲纵辔驰行，其将何以全军士哉？今吾马数少，止可去城三二十里，往来屯驻，远斥堠，谨烽燧，设信炮，猝有警急，一时可知。胡人上马动计十万，兵势全备，若欲折冲鏖战，其孰可当？尔等不能深思熟虑，提兵远行，不与敌遇则侥幸耳，设若遇之，岂不危哉？方今马少，全仰步军，必常附城垒，倘有不测，则可固守保全，以待援至，此上策也。噫！吾起寒微，因天下乱，不得已入行伍中，不二年从者如云，犹且听命于雄者，又二年帅将士东渡大江，秣马厉兵于建业，以观天下之变，其诸雄皆放肆无籍之徒，虽曰无藉而元亦不能驭，乃命中山武宁王、开平忠武王总兵四征，与群雄并驱，又不数十年，群雄殄灭，偃兵息民。当并驱之时，张士诚称王于姑苏，陈友定扼险于八闽，方国珍擅命于甄越，杜遵道、刘太保僣乱于中原，徐贞一、陈友谅相继僣号，称尊于江汉，兵无纪律，同类相夷。元义兵李察罕辈奋起河洛，刘太保莫能与敌，梁地遂平，察罕之兵径入齐鲁，灭乱雄毛氏之类，渠帅虽能婴城固守，及与察罕拒战，所在败北，察罕兵骄气盈，心诈志狂，所以卒殒于敌手未久，察罕之甥王保保帅兵，一切作为蹈舅之谋，不能服众，以致部下声言，效忠朝廷，请命加诛王保保，自是元内外衅生，首将擅兵于外，大臣弄权于内。朕观是机，发兵讨之，自洪武元年，兵渡江淮，长驱齐鲁，席卷河南，遂入潼关，复遣大将由邺下趋真定，移营通州，元君弃城北归，而幽蓟之区悉定矣，西入晋冀，晋冀乃平，兵渡河西，关中亦定，不三年而天下一统。噫！吾用兵一世，指挥诸将，未尝败北，致伤军士，正欲养锐以观胡变。夫何诸将日请深入沙漠，不免疲兵于和林，此盖轻信无谋，以致伤生数万。今尔等又入旷塞，提兵远行，设若遇敌，岂免凶危？自古及今，胡虏为中国患久矣，历代守边之要，未尝不以先谋为急，故朕于北鄙之虑，尤加慎密。尔能听朕之训，明于事势，机无少懈，虽不能胜，彼亦不能为我边患，是良策也。善胜敌者，胜于无形，尔其慎哉。”

戊戌，赏凤阳等卫筑城门军士九千九百八十七人钞各三锭。

己酉，命右军都督府：“凡陕西都司、行都司军民马匹，不许出潼关、蓝田武关，违者罪之。”

命征南将军右军都督佥事顾成讨靖州洞蛮。时成统兵平水西叛酋，被召将还京，会蛮人寇五开，故遣使赍敕，即军中命成与都指挥程暹统兵讨之。

驸马都尉欧阳伦坐贩私茶，事觉赐死。初，上命秦蜀岁收巴茶，听西番商人以马易之，中国颇获其利，其后商旅多有私自贩鬻，至为夷人所贱，马价遂高，乃下令严禁之，有以巴茶私出境者，寘以重法。伦尝遣家人往来陕西贩茶，出境货鬻，倚势横暴，所在不胜其扰，虽藩阃大臣，皆畏威奉顺，略不敢违。时四月，农方耕耨，伦适在陕西，令布政使司移文所属，起车载茶往河州。伦家人有周保者，尤纵暴，所至驱迫有司索车五十辆，至兰县河桥巡检司，捶辱其吏，吏不能堪，以其事闻。上大怒，以布政使司官不言，并伦赐死，保等皆坐诛，茶货没入于官，以河桥吏能不避权贵，遣使赍敕，嘉劳之。








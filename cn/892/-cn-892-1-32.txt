诗集卷三十二　古今体诗七十二首


卧病弥月，闻垂云花开，顺阇黎以诗见招，次韵答之


道人心似水，不碍照花妍。宴坐春强半，清音月屡迁。平生无起灭，一念有陈鲜。袅袅风枝举，离离日萼蔫。病吟终少味，老醉不成颠。何必遨头出，湖中有散仙。





雪后便欲与同僚寻春，一病弥月，杂花都尽，独牡丹在尔。刘景文左藏和顺阇黎诗见赠，次韵答之


残花怨久病，剩雨泣余妍。不见双旌出，空令九陌迁。自注：开园时市井皆入。知君苦寂寞，妙语嚼芳鲜。浅紫从争发，浮红任蚤蔫。天葩尚青萼，国色待华颠。载酒邀诗将，臞儒不是仙。





病后醉中


病为兀兀安身物，酒作逢逢入脑声。堪笑钱塘十万户，官家付与老书生。





次韵刘景文、周次元寒食同游西湖


絮飞春减不成年，老境同乘下濑船。蓝尾忽惊新火后，遨头要及浣花前。自注：成都太守自正月二日出游，谓之遨头。至四月十九日浣花乃止。山西老将诗无敌，洛下书生语更妍。共向北山寻二士，画桡鼍鼓聒清眠。





连日与王忠玉、张金翁游西湖，访北山清顺、道潜二诗僧。登垂云亭，饮参寥泉。最后过唐州陈使君，夜饮。忠玉有诗，次韵答之


北山非自高，千仞付我足。西湖亦何有，万象生我目。云深人在坞，风静响应谷。与君皆无心，信步行看竹。竹间逢诗鸣，眼色夺湖渌。百篇成俯仰，二老相追逐。故应千顷池，养此一双鹄。山高路已断，亭小膝更促。夜寻三尺井，渴饮半瓯玉。明朝闹丝管，寒食杂歌哭。使君坐无聊，狂客来不速。载酒有鸱夷，扣门非啄木。浮蛆滟金碗，翠羽出华屋。须臾便陈迹，觉梦那可续。及君未渡江，过我勤秉烛。一笑换人爵，百年终鬼录。





谢曹子方惠新茶


陈植文华斗石高，景宗诗句复称豪。数奇不得封龙雒，禄仕何妨似马曹。囊简久藏科斗字，剑锋新莹鹈膏。南州山水能为助，更有英辞胜《广骚》。





新茶送签判程朝奉，以馈其母，有诗相谢，次韵答之


缝衣付与溧阳尉，舍肉怀归颍谷封。闻道平反供一笑，会须难老待千钟。火前试焙分新胯，雪里头纲辍赐龙。从此升堂是兄弟，一瓯林下记相逢。





次韵送张山人归彭城


羡君飘荡一虚舟，来作钱塘十日游。水洗禅心都眼净，山供诗笔总眉愁。雪中乘兴真聊尔，春尽思归却罢休。何日五湖从范蠡，种鱼万尾橘千头。





次韵林子中王彦祖唱酬


蚤知身寄一沤中，晚节尤惊落木风。自注：近闻莘老、公择皆逝，故有此句。昨梦已论三世事，岁寒犹喜五人同。自注：轼与子中、彦祖、子敦、完夫同试举人景德寺，今皆健。雨余北固山围座，春尽西湖水映空。差胜四明狂监在，更将老眼犯尘红。





寿星院寒碧轩


清风肃肃摇窗扉，窗前修竹一尺围。纷纷苍雪落夏簟，冉冉绿雾沾人衣。日高山蝉抱叶响，人静翠羽穿林飞。道人绝粒对寒碧，为问鹤骨何缘肥。





书刘景文左藏所藏王子敬帖


家鸡野鹜同登俎，春蚓秋蛇总入奁。君家两行十二字，气压邺侯三万签。





书刘景文所藏宗少文一笔画


宛转回文锦，萦盈连理花。何须郭忠恕，匹素画缫车。





真觉院有洛花，花时不暇往。四月十八日，与刘景文同往赏枇杷


绿暗初迎夏，红残不及春。魏花非老伴，卢橘是乡人。井落依山尽，岩崖发兴新。岁寒君记取，松雪看苍鳞。





又和刘景文韵


牡丹松桧一时栽，付与春风自在开。试问壁间题字客，几人不为看花来。





西湖寿星院此君轩


卧听谡谡碎龙鳞，俯看苍苍立玉身。一舸鸱夷江海去，尚余君子六千人。





此君轩


云幢烟节十洲人，犀甲檀枪百万军。翳荟丛生何足道，此君真是此君君。





观台


三界无所住，一台聊自宁。尘劳付白骨，寂照起《黄庭》。残磬风中袅，孤灯雪后青。须防童子戏，投瓦犯清泠。





游中峰杯泉


石眼杯泉举世无，要知杯渡是凡夫。可怜狡狯维摩老，戏取江湖入钵盂。





仲天贶、王元直自眉山来见余钱塘，留半岁，既行，作绝句五首送之


其一


仲君岂弟多学，王子清修寡言。病后空惊鹤瘦，时来或作鹏骞。





其二


海角烦君远访，江源与我同来。剩作数诗相送，莫教万里空回。





其三


三人一旦同行，自注：二子与秦少章同寓高斋，复同舟北行。留下高斋月明。遥想扁舟京口，尚余孤枕潮声。





其四


更欲留君久住，念君去国弥年。空使犀颅玉颊，长怀髯舅凄然。





其五


为余远致殷勤，瑞草桥边老人。自注：老人，王庆源也。红带雅宜华发，白醪光泛新春。





赠善相程杰


心传异学不谋身，自要清时阅搢绅。火色上腾虽有数，急流勇退岂无人。书中苦觅原非诀，醉里微言却近真。我似乐天君记取，华颠赏遍洛阳春。





参寥惠杨梅


新居未换一根椽，只有杨梅不直钱。莫共金家斗甘苦，参寥不是老婆禅。





次韵林子中蒜山亭见寄


奇逸多闻老敬通，何人慷慨解怜翁。十年簿领催衰白，一笑江山发醉红。闻道赋诗临北固，未应举扇向西风。叩头莫唤无家客，归扫岷峨一亩宫。





再和并答杨次公


毘卢海上妙高峰，二老遥知说此翁。聊复舣舟寻紫翠，不妨持节散陈红。高怀却有云门兴，好句真传雪窦风。唱我三人无谱曲，冯夷亦合舞幽宫。





次韵刘景文送钱蒙仲三首


其一


谁识天闲老骥，不争日暮长途。送尽青云九子，归去扁舟五湖。





其二


寄语竹林社友，同书桂籍天伦。王郎独为鬼录，世间无此玉人。





其三


五字古原春草，千金汉殿长门。经纬尚余三策，典型留与诸孙。





菩提寺南漪堂杜鹃花


南漪杜鹃天下无，披香殿上红氍毹。鹤林兵火真一梦，不归阆苑归西湖。





寒具


自注：乃捻头，出刘禹锡《嘉话》。

纤手搓来玉数寻，碧油轻蘸嫩黄深。夜来春睡浓如酒，压褊佳人缠臂金。





题杨次公春兰


春兰如美人，不采羞自献。时闻风露香，蓬艾深不见。丹青写真色，欲补《离骚》传。对之如灵均，冠佩不敢燕。





题杨次公蕙


蕙本兰之族，依然臭味同。曾为水仙佩，相识《楚辞》中。幻色虽非实，真香亦竟空。云何起微馥，鼻观已先通。





次韵曹辅寄壑源试焙新芽


仙山灵雨湿行云，洗遍香肌粉未匀。明月来投玉川子，清风吹破武林春。要知冰雪心肠好，不是膏油首面新。戏作小诗君勿笑，从来佳茗似佳人。





次韵袁公济谢芎椒


燥吻时时著酒濡，要令卧疾致文殊。河鱼溃腹空号楚，汗水流骹始信吴。自注：《吴真君服椒法》云：半年脚心汗如水。自笑方求三岁艾，不如长作独眠夫。羡君清瘦真仙骨，更助飘飘鹤背躯。





次韵杨次公惠径山龙井水


自注：龙井水洗病眼有效。

漏尽鸡号厌夜行，年来小器溢瓶罂。弃官纵未归东海，罢郡犹堪作水衡。幻色将空眼先暗，胜游无碍脚殊轻。空烦远致龙渊水，宁复临池似伯英。





次韵刘景文登介亭


泽国梅雨余，衰年困蒸溽。高堂磨新砖，颇觉利腰足。松根百尺井，两绠飞净渌。流觞聚儿童，一笑为捧腹。清风信可御，刚气在岩麓。始知共此世，物外无三伏。长歌入云去，不待弦管逐。西湖真西子，烟树点眉目。涛江少酝藉，高浪翻雪屋。俯仰拊四海，百世飞鸟速。远追钱氏余，近吊祖侯躅。吾生如寄耳，寸晷轻尺玉。谁似刘将军，逸韵谢边幅。千言一挥手，五车不再读。春岩彩鸡舞，月峡哀猿哭。朝先啼起，暮与寒螀续。我老废吟哦，赖君时击触。从今事远览，发轫此幽谷。清游得三昧，至乐谢五欲。莫作狂道士，气压刘师服。





袁公济和刘景文登介亭诗，复次韵答之


昏昏堕醉梦，奈此六月溽。君诗如清风，吹我朝睡足。登临得佳句，江白照湖渌。袖手独不言，默稿已在腹。是时风雨过，霭霭云归麓。疏星带微月，金火争见伏。惜哉此清景，变灭不可逐。归来读君诗，耿耿犹在目。却思少年日，声价争场屋。文如翻水成，赋作叉手速。秋风起鸿雁，我亦继华躅。那知君蹭蹬，独泣荆山玉。相见南新道，青衫垂破幅。蚤知事大谬，恨不十年读。莫嫌冯唐老，终胜贾谊哭。今年复为僚，旧好许重续。升沉何足道，等是蛮与触。共为湖山主，出入穷涧谷。众驰君不争，人弃我所欲。何时神武门，相约挂冠服。





介亭饯杨杰次公


篮舆西出登山门，嘉与我友寻仙村。丹青明灭风篁岭，环佩空响桃花源。自注：郡人谓介亭山下为桃源路。前朝欲上已蜡屐，黑云白雨如倾盆。今晨积雾卷千里，岂畏触热生病根。在家头陀无为子，久与青山为弟昆。孤峰尽处亦何有，西湖镜天江抹坤。临高挥手谢好住，清风万壑传其言。风回响答君听取，我亦到处随君轩。





次京师韵送表弟程懿叔赴夔州运判


与子甥舅氏，摧颓各苍颜。并为东诸侯，长此佳江山。寒松无时花，安得插髻鬟。惟将老不死，一笑荣枯间。我甚似乐天，但无素与蛮。挂冠及未耄，当获一纪闲。子亦拙进取，才高命坚顽。譬如万斛舟，行此九折湾。仲氏新得道，一沤目尘寰。自注：君之兄德孺自云：近于佛法有得。岁晚家乡路，莫遣生榛菅。





叶教授和溽字韵诗，复次韵为戏，记龙井之游


先生鲁诸儒，饮食清不溽。空肠出秀句，吟嚼五味足。华堂闹丝管，眸子涨春渌。先生疾走避，面冷毒在腹。归来煮瓠叶，弟子歌旱麓。声淫及灵台，中有麀鹿伏。功名一走兔，何用千人逐。故应容我辈，清坐时闭目。高亭石排衙，木杪挂飞屋。我来无时节，客亦不待速。似闻雪髯叟，西岭访遗躅。朝阳入潭洞，金碧涵水玉。泉扉夜不扃，云袂本无幅。慈皇付宝偈，神侣得幽读。讷庵有老人，宴坐天魔哭。时来献璎珞，法供灯相续。吾侪诗酒污，欲往无乃触。斋厨费晨炊，车骑满山谷。愿闻第一义，钵饭非所欲。便投切云冠，予幼好奇服。





次韵林子中见寄


飘零洛社数遗民，诗酒当年困恶宾。元亮本无适俗韵，孝章要是有名人。蒜山小隐虽为客，江水西来亦带岷。卷却西湖千顷葑，笑看鱼尾更莘莘。





安州老人食蜜歌


自注：赠僧仲殊。

安州老人心似铁，老人心肝小儿舌。不食五谷惟食蜜，笑指蜜蜂作檀越。蜜中有诗人不知，千花百草争含姿。老人咀嚼时一吐，还引世间痴小儿。小儿得诗如得蜜，蜜中有药治百疾。正当狂走捉风时，一笑看诗百忧失。东坡先生取人廉，几人相欢几人嫌。恰似饮茶甘苦杂，不如食蜜中边甜。自注：佛云吾言譬如食蜜，中边皆甜。因君寄与双龙饼，镜空一照双龙影。三吴六月水如汤，老人心似双龙井。





次韵钱穆父紫薇花二首


其一


虚白堂前合抱花，秋风落日照横斜。阅人此地知多少，物化无涯生有涯。自注：虚白堂前紫薇两株，俗云乐天所种。





其二


折得芳蕤两眼花，题诗相报字倾斜。箧中尚有丝纶句，坐觉天光照海涯。自注：乐天诗云：“丝纶阁下文章静，钟鼓楼中刻漏长。独坐黄昏谁是伴，紫薇花对紫薇郎。”上尝书此以赐轼。





送张嘉州


少年不愿万户侯，亦不愿识韩荆州。颇愿身为汉嘉守，载酒时作凌云游。虚名无用今白首，梦中却到龙泓口。浮云轩冕何足言，惟有江山难入手。峨眉山月半轮秋，影入平羌江水流。谪仙此语谁解道，请君见月时登楼。笑谈万事真何有，一时付与东岩酒。自注：佛峡人家白酒旧有名。归来还受一大钱，好意莫违黄发叟。





绝句


春来濯濯江边柳，秋后离离湖上花。不羡千金买歌舞，一篇珠玉是生涯。





次韵苏伯固主簿重九


云间朱袖拂云和，知是长松挂女萝。髻重不嫌黄菊满，手香新喜绿橙搓。墨翻衫袖吾方醉，纸落云烟子患多。只有黄鸡与白日，玲珑应识使君歌。





九日袁公济有诗，次其韵


古来静治得清闲，我愧真长也一斑。举酒东荣挹江海，回尊落日劝湖山。平生倾盖悲欢里，蚤晚抽身簿领间。笑指西南是归路，倦飞弱羽久知还。





和公济饮湖上


昨夜醉归还独寝，晓来宿雨鸣孤枕。扁舟小棹截湖来，正见青山驳云锦。须知老人兴不浅，莫学公荣不共饮。与君歌鼓乐丰年，唤取千夫食陈廪。





次韵刘景文山堂听筝三首


其一


忽忆韩公二妙姝，琵琶筝韵落空无。犹胜江左狂灵运，空斗东昏百草须。





其二


马上胡琴塞上姝，郑中丞后有人无。诗成画烛飘金烬，八尺英公欲燎须。





其三


荻花枫叶忆秦姝，切切么弦细欲无。莫把胡琴挑醉客，回看霜戟褚公须。





秋晚客兴


草满池塘霜送梅，疏林野色近楼台。天围故越侵云尽，潮上孤城带月回。客梦冷随枫叶断，愁心低逐雁行来。流年又喜经重九，可意黄花是处开。





秋兴三首


其一


野鸟游鱼信往还，此身同寄水云间。谁家晚吹残红叶，一夜归心满旧山。可慰摧颓仍健食，此身通脱屡酡颜。年华岂是催人老，双鬓无端只自斑。





其二


故里依然一梦前，相携重上钓鱼船。尝陪大幕全陈迹，谬忝承明愧昔年。报国无成空白首，退耕何处有名田。黄鸡白酒云山约，此计当时已浩然。





其三


浴凤池边星斗光，宴余香满上书囊。楼前夜月低韦曲，云里车声出未央。去国何年双鬓雪，黄花重见一枝霜。伤心无限厌厌梦，长似秋霄一倍长。





赠刘景文


荷尽已无擎雨盖，菊残犹有傲霜枝。一年好景君须记，正是橙黄橘绿时。





送李陶通直赴清溪


忠文文正二大老，自注：司马温公、范蜀公，君之师友。苏李广平三舍人。自注：苏子容、宋次道与先公才元丈，熙宁中封还李定词头，天下谓之三舍人。喜见通家贤子弟，自言得邑少风尘。从来世利关心薄，此去溪山琢句新。肯向西湖留数月，钱塘初识小麒麟。





辩才老师退居龙井，不复出入。余往见之，尝出至风篁岭，左右惊曰：“远公复过虎溪矣。”辩才笑曰：“杜子美不云乎，‘与子成二老，来往亦风流’。”因作亭岭上，名曰过溪，亦曰二老。谨次辩才韵


日月转双毂，今古同一丘。惟此鹤骨老，凛然不知秋。去住两无碍，人天争挽留。去如龙出山，雷雨卷潭湫。来如珠还浦，鱼鳖争骈头。此生暂寄寓，常恐名实浮。我比陶令愧，师为远公优。送我还过溪，溪水当逆流。聊使此山人，永记二老游。大千在掌握，宁有离别忧。





问渊明


自注：或曰东坡此诗与渊明反，此非知言也。盖亦相引以造意，言者未始相非也。元祐五年十月日。

子知神非形，何复异人天。岂惟三才中，所在靡不然。我引而高之，则为星斗悬。我散而卑之，宁非山与川。三皇虽云没，至今在我前。八百要有终，彭祖非永年。皇皇谋一醉，发此露槿妍。有酒不辞醉，无酒斯饮泉。立善求我誉，饥人食馋涎。委运忧伤生，忧去生亦还。纵浪大化中，正为化所缠。应尽便须尽，宁复事此言。





偶于龙井辩才处得歙砚，甚奇，作小诗


罗细无纹角浪平，半丸犀璧涌云泓。午窗睡起人初静，时听西风拉瑟声。





书辩才白云堂壁


不辞清晓扣松扉，却值支公久不归。山鸟不鸣天欲雪，卷帘惟见白云飞。





送程之邵签判赴阙


夜光不自献，天骥良难知。从来一狐腋，或出五羖皮。贤哉江东守，收此幕中奇。无华岂易识，既得不自随。留君望此府，助我怜其衰。二年促膝语，一旦长揖辞。林深伏猛在，岸改潜珍移。去此当安从，失君徒自悲。念君瑚琏质，当今台阁宜。去矣会有合，岂当怀其私。





寄题梅宣义园亭


仙人子真后，还隐吴市门。不惜十年力，治此五亩园。初期橘为奴，渐见桐有孙。清池压丘虎，异石来湖鼋。敲门无贵贱，遂性各琴尊。我本放浪人，家寄西南坤。敝庐虽尚在，小圃谁当樊。羡君欲归去，奈此未报恩。爱子幸僚友，久要疑弟昆。明年过君西，饮我空瓶盆。





观湖二首


其一


乘槎远引神仙客，万里清风上海涛。回首不知沙界小，飘衣犹觉色尘高。须弥有顶低垂日，兜率无根下戴鳌。释梵茫然齐劫火，飞云不觉醉陶陶。





其二


朝阳照水红光开，玉涛银浪相徘徊。山分宿雾尽宽远，云驾高风驰送来。升霞影色攲残火，及物气焰明纤埃。可怜极大不知已，浮生野马悠悠哉。





醉题信夫方丈


鹤作精神松作筋，阶庭兰玉一时春。愿君且住三千岁，长与东坡作主人。





元祐五年十二月十二日，同景文、义伯、圣途、次元、伯固、仲蒙游七宝寺，题竹上


结根岂殊众，修柯独出林。孤高不可恃，岁晚霜风侵。





熙宁中，轼通守此郡，除夜，直都厅，囚系皆满，日暮不得返舍。因题一诗于壁。今二十年矣。衰病之余，复忝郡寄。再经除夜，庭事萧然，三圄皆空。盖同僚之力，非拙朽所致。因和前篇，呈公济、子侔二通守


前诗


除日当早归，官事乃见留。执笔对之泣，哀此系中囚。小人营糇粮，堕网不知羞。我亦恋薄禄，因循失归休。不须论贤愚，均是为食谋。谁能暂纵遣，闵默愧前修。





今诗


山川不改旧，岁月逝不留。百年一俯仰，五胜更王囚。同僚比岑范，德业前人羞。坐令老钝守，啸诺获少休。却思二十年，出处非人谋。齿发付天公，缺坏不可修。






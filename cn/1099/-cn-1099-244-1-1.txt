○請依兵部留宣大鎮兵 【 宣大入衛兵】

今日蒙發下兵部一本欲留宣大遊兵四枝、不必預調等因、據該部之議、虜賊東犯。必先經由宣大。若宣大兵先期調來。虜乘虗入寇。宣大失守。則長驅徑薄畿輔。若以延寧甘固及京營之兵衛京師。以宣大之兵付該鎮使各為守。則宣大安。宣大安。京師益安矣但先該臣鸞奏要於七月初調二鎮兵入衛、不許該鎮官掣肘、與此議不同、臣等看得調兵固為重京師。然使宣大空虗。虜得越境而入。縱使所調之兵。截殺有功。而京師已先震驚。若留兵該鎮防禦。待賊果東犯。星馳入衛。庶不兩失。該部之意。非曰不調。只不欲調之太早耳。其所陳事理、亦已明切、臣等謹擬票上請伏乞聖明裁奪施行、


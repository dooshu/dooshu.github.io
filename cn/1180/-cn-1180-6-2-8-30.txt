答总督张心斋计战守边将


辱示虏情，俱悉。公所以应之者，诚为得策矣。

今全虏之祸，咸中于辽。连岁彼虽被创，我之士马，物故亦不少矣。彼既愤耻，必欲一逞，今秋之事，殊为可虞。昨已属意本兵，于贵镇兵食，比他镇尤当加意，临期若的知虏贼所向，当令蓟人助守宁前，使公等得专备东方。如犯宁前，则东西夹击，再一创之，则彼破胆而不敢东窥矣。公幸时时谕意李帅，大将贵能勇能怯，见可知难，乃可以建大功。勉之，慎之。

为国任事之臣，仆视之如子弟，既奖率之，又宝爱之，惟恐伤也。惟公垂亮焉。






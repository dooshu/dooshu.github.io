54　公子光吴王僚世次


吴世家以光爲諸樊之子，僚爲夷昧之子。左傳昭公二十七年正義曰：「世本云：『夷昧及僚，夷昧生光。』服虔云：『夷昧生光而廢之。僚者，夷昧之庶兄。夷昧卒，僚代立，故光曰「我王嗣也」。』是用公羊爲説也。杜言『光，吴子諸樊子〔一〕』，用史記爲説也。班固司馬遷本傳云：『遷采世本爲史記，而今之世本與遷言不同。世本多誤，不足依馮，故杜以史記爲正。』」

【全云】世本若不誤，則劉向不必更作矣。然觀向之新序、説苑，亦未必不誤也。朱子之時，世本尚存，見語類。

【元圻案】公羊襄二十九年傳曰：「謁也，餘祭也，夷昧也，與季子同母者四。季子弱而才，兄弟同欲立之。謁曰：『請無與子而與弟，弟兄迭爲君，而致國乎季子。』故謁也死，餘祭也立；餘祭也死，夷昧也立；夷昧也死，季子使而亡焉，僚者長庶也，即之。闔廬曰：『將從先君之命與，則國宜之季子者也；如不從先君之命與，則我宜立者也。僚焉得爲君乎！』於是使專諸刺僚。」注：「闔廬，謁之長子光。」〇謁，即諸樊也。古今人表：吴遏，在下上。班固自注云：「壽夢子。」吴越春秋吴王壽夢傳：「吴人立餘昧子州于，號爲吴王僚也。」王僚使公子光傳：「光曰：『前君壽夢有子四人，長曰諸樊，則光之父也。』」與史記合。

〔一〕「吴子」，元刊本作「吴王」。






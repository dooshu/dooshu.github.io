○請罷非議以全大禮疏 【 獻皇入太廟】

伏見　陛下初因議禮格於羣議之非未遂尊親之孝臣竊念一朝典章萬代瞻仰所以不得己為　陛下一明其是非也今　大詔更頒名正言順凡有人心靡不悅服蓋決曠古不決之疑復累朝未復之典三代以還之主　陛下一人而已夫何光祿寺署丞何淵假議禮之名懷奸邪之術不忌罪死破壞典章請入　獻皇帝神主於　太廟且妄為世室之擬臣聞仲尼有言孝子不順情以危親忠臣不兆奸以陷君如何淵之說誠所謂陷君者　陛下肯順情而信之乎昔殷高宗祀享獨豐於禰祖已猶以為言而況無故飾非生事。請入　獻皇帝神主於　太廟。紊昭穆之次。亂統紀之常。豈　陛下之初心哉。又豈臣等之初議哉。記曰仁人不過乎物。孝子不過乎物。夫禮過猶不及。况何淵之言實禮所無非但為過之而巳此不忠於　陛下之大者也。禮官席書等責之當矣、夫是禮由漢以來、莫之能定、賴今日獲明、臣竊謂　陛下初心之堅定者、實　上帝左右之也、曾謂能定千古之典、有不能朞月守之者乎、曾謂有自我作則、復容人破壞之者乎、　陛下剛明中正、必無是也、伏乞速　敕罷議、臣不勝願望之至、


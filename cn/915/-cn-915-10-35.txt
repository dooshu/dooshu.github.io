◎宗元饶

元饶，南郡江陵人。仕梁为本州主簿，迁征南行参军，转外兵，历司徒王僧辩主簿。陈受禅，除晋陵令，入为尚书功论郎。使齐还，为廷尉正，迁太仆卿，领本邑大中正、中书通事舍人。宣帝即位，转廷尉卿，加通直散骑常侍、兼尚书左丞，迁御史中丞，出为贞威将军、南康内史，入加散骑常侍、荆雍湘巴武五州大中正，重领尚书左丞、御史中丞，历左民尚书、右卫将军，领前将军，迁吏部尚书，太建十三年卒，赠侍中、金紫光禄大夫。


○邢司馬平倭凱旋敘 【 平倭凱旋】

自宋以前、中國所患苦、無過北狄、東南島夷、直鱗介視之、不能為大利害也、東征之後或云酋首物故倭自退耳非將吏之力然此亦忌功者之言耳海外之事功疑惟重可也明興以　高皇帝威靈、海外震疊、獨倭數數入犯、屢戒不悛、其為中國害。駸駸與虜衡。至嘉靖而兇燄極矣、然其眾不過數千。其來非有約結。欲與我爭雄長也。徒以貧窮不能自存。資剽掠為生耳。然猶竭天下之力。數歲而後克之。豈夷狄盛衰。亦自有時。不可以鱗介忽歟。自頃六七年來、倭困朝鮮、設謀蠶食、　天子震怒、聲罪徂征、兵連不解、中間或媾或戰、變態靡恒、戰亦稍稍相勝負、議者憂之、而　天子銳意必討、曰、毋庸遺此以為門庭患、維時閫外之事、則大司馬邢公為政、公鼓舞將士、深入賊巢、於是有蔚山之捷、幾獲渠魁、賊保險固守、我師暫撤、而異議乘之、前勞幾隳、公益發憤誓師、蓄力俟時諜賊稍懈、百道竝攻、於是有釜山西生浦諸處之捷、賊既困敗、紏合殘黨、互相救援、公豫布舟師、扼其要害。艨衝巨舸大戰中流。於是有海上之捷、賊悉與眾遁歸、朝鮮之人、咸復其業、歌舞載途、而我中國數年徵調轉輸暴師勞眾之苦、乃得息肩、　天子之恩德、洽於外藩、其明威所被、至震於鮫宮蜃窟之表、莫不讋伏、於乎盛矣、論者謂茲役有甚難者三而攻戰不與焉。隔越滄溟。情形不通。則地難。興師歲久。結局無期。人情厭苦議論易生。則時難。宿兵他國。客主相持猜釁一開。毒且中潰。則勢難。公之仗金?戊、又當我師追怯之後、和戰紛拏之秋、徵兵有數千里之遙、而索餉無旦夕之近、葢其難又未可枚數焉、公從容堅定不震不竦、竟挫強寇於鋒刃之下、掃穴蕩巢、廓清氛祲、廟廊自此釋東顧憂、公之功顧不偉歟、在昔人臣立功外國。率推班定遠。定遠所當。乃西域諸胡脆弱易與耳。長平冠軍。犄角而逐匈奴。敵稱勁矣、然維時舉中國以困虜。乃稍得志。而所損士馬。輒復過半。戞戞乎其未易談也。今倭之勁。巳與虜衡。諸所戡定。難於三十六國。即士馬不無損傷。然出塞入塞。公私之數。官閱之。視建元元狩間何如哉。勝國於諸戎無所不剪。一渡海而覆十萬師。終其世不敢以片帆東指。倭之輕中國原在於此假令今茲之役、不覩成功、使倭復得??間然逞志於屬藩、憂方大耳、彼定遠所招來西域。遣子入侍。其輕重利害視此又何如哉。葢　高皇帝嘗戒朝鮮使臣。止?帚語其王。毋輕弛備以啟倭心至下璽書申諭。聖謨淵深。夫寧為朝鮮慮亦以固吾圉也　高皇帝慮朝鮮於二百載之前。若合符契。今天子卒能以神武定之。雖社稷之靈。而公功亦不朽矣。公既告捷、獻俘於朝、上心大悅、詔示天下、令公班師還鎮、公所部吏若密雲令王君輩、屬余言為賀、余閩人、素從父老談說嘉靖間事、惴惴然有戒心於倭聞公之捷、欲張之未能也、故於王君請書此以復、若公所為運用之方、攻守之略、如古所稱顯允壯猷云者、則尚有行間之士、能頌說之、無庸余言矣、


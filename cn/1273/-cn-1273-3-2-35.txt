次韵陈汝臣见赠　四首


落魄犹留文字缘，琴音海上断成连。眼前世事饶堪醉，待续陶潜《饮酒》篇。

梅花数点见天心，寒入山村雪意深。想见闭门人觅句，暗香疏影伴沉吟。

新诗赠我灿瑶章，一读能教气一扬。自笑朗吟人已识，仙踪韬晦愧纯阳。

漠漠寒云雁叫群，哀吟楚些怨湘君。乾坤牢落诗人老，何日苍头起异军？






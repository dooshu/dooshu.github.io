精蕴第三十

圣人之精，画卦以示；圣人之蕴，因卦以发。卦不画，圣人之精，不可得而见。微卦，圣人之蕴，殆不可悉得而闻。精者，精微之意。画前之易，至约之理也。伏羲画卦，专以明此而已。蕴、谓凡卦中之所有，如吉凶消长之理，进退存亡之道，至广之业也。有卦则因以形矣。易何止五经之源，其天地鬼神之奥乎！阴阳有自然之变，卦画有自然之体，此易之为书，所以为文字之袓，义理之宗也。然不止此，盖凡管于阴阳者，虽天地之大，鬼神之幽，其理莫不具于卦画之中焉。此圣人之精蕴，所以必于此而寄之也。


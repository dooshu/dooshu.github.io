和平里行　有序


“和平里”三字碑为文丞相书，潮中志乘罕有载者。《潮阳县志》云：“景炎三年十月，文丞相率师驻潮阳之和平里，讨叛将刘兴、陈懿。懿败走，擒兴，戮于和平之市。”按此即公《集杜诗·序》所谓“稍平群盗，人心翕然”也。兴、懿故剧盗，归正复叛降元者。故公诗序及《史》皆书曰盗，从其朔也；《志》曰叛将，定其后罪也。惟《志》以为景炎三年十月则误，应从《史》作祥兴元年：是年五月已改元，十月不得复系景炎，《志》盖误以明年方改元也。是役也，邹、刘子俊兵皆会，潮中人士亦多效忠赴义者，故曰“人心翕然”也。逆懿已走，遂引元师袭公，于是有五坡岭之役。《志》云十二月二十日，与《通鉴》云闰十一月者不合，然事较详。《志》云时公吞脑子不死，复还潮阳见张弘正于和平里，大骂，求死不得。越七日，始见张弘范，不屈。弘范客礼之。时为岁除前三日。祥兴二年春正月，公遂发潮阳。陈懿后为其子所杀云。谨按：公驻潮阳于双忠祠莲花峰外，事迹则在和平里为多，里中今有文忠过化坊，即为公作者。其先后驻此当较久，宜其得为里人作此书。《县志》则永乐、景泰、成化、弘治四《志》均佚。今《志》则云里旧名蚝墩，公始易今名，碑未载。又云公在军常不寐，至此始安寝信宿，以地气和平，故名之，则父老传闻，恐非公当时意。此与里人所云镌公书于碑，树之里门，蚝遂徙去者，意皆非事实。虫介旧有今无者，亦事之常。蚝非鳄比，徙何为者？但里人以此增重公书，与韩公文作比例，意亦良厚，可姑存其说耳。书法厚重奇伟，非公不能作，审为真迹。碑连龟趺约高九尺许，大字三，曰“和平里”，字每高二尺许；小字九，曰“宋庐陵文山文天祥题”，每字二寸许。碑阴亦有字，漫灭不可辨。光绪己亥春二月，逢甲来潮阳，过斯里，得拜观焉。谨赋长句传之，以告后人之凭吊忠节与志潮中金石者。

莲花峰头望帝舟，双忠祠前吟古愁。日星河岳浩然气，大笔更向蚝墩留。里人敬忠宝遗字，未入南中金石志。我来下马读残碑，吊古茫茫满襟泪。三闽四广何苍黄，胡尘上掩天无光。力支残局赖丞相，间关万里来潮阳。双髻峰高练江曲[87]，长桥小市驻行纛。破碎河山小补完，警枕中宵睡初熟。于时人心方翕然，盗魁擒馘尸军前。四方响应大和会，祥兴天子平胡年。里改今名定斯义，岂为南中好天气。幕府流离半死生，可惜无人述公意。更取千秋名镇名，军中凤叔为留铭。千秋镇铭，邹作，镇旧属潮阳。当时赤手扶天意，誓欲畀勿东南倾。五坡岭边鼓声死，丞相北行残局已。复壁犹藏痛哭人，此邑民原多义士。五坡之败，谢皋羽匿潮阳民间。东山谁筑丞相祠？英风如见提师时。手酹睢阳守臣酒，口吟杜陵野老诗。残疆更祝和平福，自为里人书此幅。墨沈淋漓玉带生，镌上穹碑石痕绿。屡经劫火碑难烧，碑趺赑屃临虹桥。虹桥，今名和平桥，宣和间僧大峰筑。江流桥下天水碧，行客能言炎宋朝。大峰北宋公南宋，凄凉君国弥增恸。此桥曾过勤王师，斜日寒潮满桥洞。鲁戈回日难中天，潮生潮落穹碑前。粤潮有信杭无信，空嗟三日签降笺。南来未尽支天策，碧血丹心留片石。壮哉里门有此观，大书三字碑七尺。字高二尺奇而雄，笔力直迫颜鲁公。旁书九字庐陵某，过者千古怀孤忠。碑阴何人识何语？询之里人不能举。独有公书永不磨，卓立四朝阅风雨。蚝何为者避公书，帖然徙去如鳄鱼？尔虽幺麽识忠义，愧彼卖国降虏奴。安得石阑周四角，上覆以亭备榱桷。公书纵道神物护，亦恐年深或斑剥。平生我忝忠义人，《宋史》：诏收恤流散忠义人，谓江淮来归国者。浪萍还剩浮沉身。壶卢墩畔思故里，壶卢墩，在台湾县北，近予故居。义师散尽哀孤臣。凌风楼头为公吊，嘉应故梅州，有凌风楼，为公作。予丙申过此，有吊公诗。振华楼头梦公召。丁酉夏，在韩山书院梦见公。振华楼，书院中楼也。眼前突兀见公书，古道居然颜色照。斗牛下瞰风云扶，愿打千本归临摹。何时和平真慰愿，五洲一统胡尘无。






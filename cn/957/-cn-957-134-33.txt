王迈　读王伯大都承奏疏

去非前日在端平，我以为兄不敢名，

若使去非观此疏，须饶幼学作难兄。

王迈

王迈　读王伯大都承奏疏

屡下丝纶唤不来，来时已作去安排。

吾宗有此好兄弟，欲往从之天一涯。

王迈

王迈　读王伯大都承奏疏

首疏明明点败棋，次篇字字比元龟。

人中龙定子瞻是，殿上龙非安世谁。

王迈

王迈　读王伯大都承奏疏

曳紫腰金满阙庭，被渠唤作集瓜蝇。

适从何处来居此，面目人嫌鬼亦憎。

王迈

王迈　读王伯大都承奏疏

金鏁难羁五色麟，行藏如减国精神。

可怜张禹孔光辈，气息奄奄泉下人。

王迈

王迈　读王伯大都承奏疏

直道年来冷似菰，西山去后有人扶。

王郎此段真奇特，又喜三山出介夫。

王迈

王迈　读王伯大都承奏疏

佞夫苟几粪甘尝，余子危言袭故常。

若使秉彝犹未灭，也须泚颡细思量。

王迈

王迈　读王伯大都承奏疏

朝犯雷霆暮即行，灶间老婢莫猜惊。

须知堂里饤头肉，不似山中野菜羹。

王迈

王迈　读王伯大都承奏疏

近得故人盈纸书，却将取辱笑吾徒。

世间处胡可羞事，曾见欧阳责范无。

王迈

王迈　读王伯大都承奏疏

聒耳喧啾厌毕逋，朝阳忍听凤凰孤。

朝廷若贬饶州老，我亦甘心拜尹洙。

王迈


◇答丞相可斋议

月日诏召尚书问：「立春当斋，迎气东郊，尚书左丞冯方殴杀指挥使于尚书西祠，可斋不？得无不宜？具对」。议郎臣蔡邕、博士任敏死罪对：「案礼，上帝之祠，无所为废斋者。所以致斋，不敢涣散其意。宫室至大，指使至微，不在斋洁之处。元和诏『礼无免斋』，宜以洁静交神明，本无嫌间，祠室又宽，可斋无疑。《诗》云：『唯此文王，小心翼翼，昭事上帝，聿怀多福』。夫齐恭以奉明祀，文王所以怀福，无有不宜。臣邕、臣敏愚憨死罪」。（本集，又略见《宋书·礼志》一。）


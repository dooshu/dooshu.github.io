○昭雪杜让能等制（节文）

其有任崇柱石，位重台衡，或委以军权，或参诸宥密，竟因连谤，终至祸名，郁我好生，嗟乎强死。应大顺已来，有非罪而加削夺者，并复官资。其杜让能、西门君遂、李周潼已下，并与昭雪，还其爵秩。韦昭度顷处台司，每伸相业；王行瑜求尚书令，独能抑之；致於沈冤，谅由此事。李磎文章宏瞻，迥出辈流，竟以朋党之间，挤於死地。凡在有识，孰不咨嗟？宜并与昭洗，仍复官爵。


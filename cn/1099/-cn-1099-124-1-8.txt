○乞革去武忠御馬監并團營管事揭帖 【 諫止邪璫典兵】

臣等看得天壽山守備太監武忠近日蒙調御馬監管事、今又令其提督團營、命下之日、人皆駭愣、以為御馬監職掌禁兵團營摠戎重務、豈可授非其人、武忠昔在孝廟時、憸邪阿附、壞事頗多、特加斥逐不用、正德年間夤緣守陵、愈肆貪虐、強占民田、累死人命數多、剋削軍粮、歲取動以數萬、賣放軍人二千有餘、恃埶為惡、人心積怨、所以給事中史道劉世揚前後交章論奏、欲付之法司、明正其罪、并追究援引之人、盖亦去邪慮患之深意也、伏望　皇上俯賜鑒納、恐是時內臣恣肆更有甚于武忠者亟將武忠革去御馬監并團營管事、止令外私宅閒住、別選廉靜老成、小心無過之人、俾典禁兵、仍與新命太監張忠、一同提督營務、庶幾軍政修明、人心悅服、邪黨殄除、賢良進用、　陛下清明之政、亦無累矣、臣等不勝惓惓之至、


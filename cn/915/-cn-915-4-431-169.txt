◇酸枣令刘熊碑

君讳熊，字孟（缺）广陵海西人也。厥祖天皇大帝，垂精接感，笃生圣明，（缺）仍其则，子孙亨之。分源而流，枝叶扶疏，出王别胤，受爵列土，封侯载德，相继丕显（缺五字）光武皇帝之玄，广陵王之孙，俞乡侯之季子也。诞生照明，岐嶷逾绝，长（缺四字）柴守约履勤，体圣心睿，敦五经之玮，图兼古业，核其妙行，修言道（缺五字）宜京、夏莫不师仰，六藉五典，如源如泉。既练州郡，卷舒委随，忠贞（缺）郊官（缺三字）出省杨土，流化南城。政犹北辰，众星所从。三祀有成，来臻我邦。循东（缺）之惠抑（缺）礼官赏进厉顽，约之以礼，博之以文，政敦始初，慎徽五典，勤恤民殷，（缺）心顾下（缺二字）仁恩如冬日，威猛烈炎夏。贪究革情，清修劝慕，德惠潜流，鬯芳旁布。尤愍县（缺）济济之仪，孜孜之逾，帅厉后学，致之雍泮。草上之风，莫不响应。悦诲日新，砥（缺二字）素。七业勃然而兴，咸居今而好古，虽未尽道善，必有所由。处民之秉彝，实我刘父其人。鲁无君子，斯焉取旃。允我刘父，言善诱人，讲礼习聆，匪徒丰学，屡获有年，（缺）载克成，神民协欣，雨不相伤，故德友归焉。自古在昔，先民有作，洪勋则甄，盛（缺）刻表，诸来世，垂之罔极。褒贤表善，扬幽拔微，式序在位，量能授宜，官无旷事，（缺二字）为正以卒为更，愍念蒸民，劳苦不均，为作正弹，造设门更，富者不独逸乐，贫者（缺）顺四时。积和感畅，岁为丰穰，赋税不烦。实我刘父，吏民爱若慈父，畏若神明，悔（缺）令德，清越孤竹，德牟产奇，诚宜褒显，昭其宪则，乃相（缺）咨度诹询，采摭谣言，刊（缺）诗三章。其辞曰：

清和穆铄，实惟乾坤。惟岳降灵，笃生我君。服骨睿圣，允钟厥醇。诞生岐嶷，言协（缺）冢。懿德震耀，孝行通神。动履规绳，文彰彪缤。成是正服，以道德民。

有父子然后有君臣，理财正辞，束帛戋戋。（缺）梦刻像，鹤鸣一震。天临保汉，实生（缺）勋。明试赋授，互夏已亲。嘉锡来抚，潜化如神。其神伊何，灵不傍人。

猗欤明哲，秉道之枢。养（缺）之福，惟德之偶。渊乎其长，涣乎成功。（缺）暇民豫，新我（缺）通。用行则达，以诱我邦。赖兹刘父，用说其蒙。泽零年丰，黔首歌颂。（《隶释》五）


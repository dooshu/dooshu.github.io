81　韓非子載孔子去魯之事


韓非曰：「季孫相魯，子路爲郈令。魯以五月起衆爲長溝，子路以其私秩粟爲漿飯，要作溝者於五父之衢而飡「飡」，閻本作「餐」，下同。之。孔子聞之，使子貢往覆其飯，擊毁其器，曰：『魯君有民，子奚爲乃飡之？』言未卒，而季孫使者至，讓曰：『肥也起民而使之，先生使弟子令徒役而飡之，將奪肥之民耶？』孔子駕而去魯。」此外儲説右上篇文。此雖與論語、史記不同，然亦夫子去魯之一事也。【原注】攷左氏傳，郈，叔孫之邑也。

【全云】此不足據，然王氏小注，已知其非矣。蓋既爲叔孫氏邑，則季孫何預焉？

【集證】按水經濟水注：「濮水又東逕蒲城北，故衞之蒲邑。孔子將至衞，子路出於蒲者也。」引韓子曰：「魯以仲夏起長溝，子路爲蒲宰，以私粟饋衆。孔子使子貢毁其器焉。」據此則子路爲蒲宰，非郈也。然攷北堂書鈔縣令類引韓子，亦作「子路爲郈令」，則訛蒲爲郈，唐時已然。






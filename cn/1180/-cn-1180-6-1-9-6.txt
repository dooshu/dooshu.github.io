再辞恩命疏


昨臣以蒙恩殊常，具奏辞免。该文书官姚秀，送本到阁，口传天语，着同官二臣拟票温旨，勉臣遵奉，不必再辞。随奉圣旨：“卿保迪朕躬，夙夜匪懈，辅宣化理，茂著成功，眷德酬勋，宜从优典。朕体卿谦让至情，今次所颁恩数，欲卿安受。视先朝施及元臣故事，已自不同，朕心方以为歉，卿岂可复行逊避？宜勉遵成命，以慰朕怀，所辞不允。吏部知道。钦此。”

仰惟圣眷优崇，宸纶蔼郁，敢不祗若，用彰宠荣？但臣自以蒙被过隆，难于报答；涯分久溢，恐致颠危。故屡次渎陈，非敢矫饰，诚省躬揣分，有万万不能自安者也。今奉圣谕谆切，又该同官二臣，咸道臣以将顺，诫臣以抗违。臣窃伏思惟，俯自斟酌。因忆前年恭侍皇上日讲，曾奉面谕：“先生功大，朕无可为酬，只是看顾先生子孙便了。”臣每念及此，辄为涕零。夫施及于己身者，其恩犹浅；施及于子孙者，其恩为深。戴德于一时者，其报有尽；戴德于后世者，其报无穷。今蒙圣恩怜念臣男，擢之卫司，延以世赏。藐焉弱息，荷此殊荣，斯盖前谕所谓看顾臣子孙惓惓之意也。臣不胜感激，不胜顶戴，谨拜手祗领。仍嘱臣后嗣，世效犬马，仰报生成。惟是三公崇阶，以待耆硕，在本朝文职，咸不敢居；万钟厚禄，以赐勋亲，臣昔已蒙恩，岂宜重冒？惟此二项殊典，揣己终不敢当。伏望圣慈，俯鉴臣愚，准臣量受臣男升荫，其太傅、禄米之加，俯容辞免。庶横恩不致于滥及，微分亦得以少安。履厚戴高，不敢忘报。臣干冒天威，不胜战栗陨越之至。

（奉圣旨：卿功在社稷，不惟朕所眷知，亦中外臣民所共闻见。进秩加恩，于礼匪过。乃又固辞不已，朕心益用弗宁。今谅卿悃诚，特准辞免太傅，以成卿劳谦廉让之美，其余宜勉遵成命，慎毋再辞。吏部知道。）






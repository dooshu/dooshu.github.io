铁哥


铁哥，姓伽乃氏，迦叶弥儿人。迦叶弥儿者，西域筑乾国也。父斡脱赤与叔父那摩俱学浮屠氏。斡脱赤兄弟相谓曰：“世道扰攘，吾国将亡，东北有天子气，盍往归之。”乃偕入见，太宗礼遇之。定宗师事那摩，以斡脱赤佩金符，奉使省民瘼。宪宗尊那摩为国师，授玉印，总天下释教。斡脱赤亦贵用事，领迦叶弥儿万户，奏曰：“迦叶弥儿西陲小国，尚未臣服，请往谕之。”诏偕近侍以往。其国主不从，怒而杀之，帝为发兵诛国主，元贞元年封代国公，谥忠遂。

斡脱赤之殁，铁哥甫四岁，性颖悟，不为嬉戏。从那摩入见，帝问谁氏子，对曰：“兄斡脱赤子也。”帝方食鸡，辍以赐铁哥。铁哥捧而不食，帝问之，对曰：“将以遗母。”帝奇之，加赐一鸡。世祖即位，幸香山永安寺，见书畏吾字于壁，问谁所书，僧对曰：“国师兄子铁哥书也。”帝召见，爱其容仪秀丽，语音清亮，命隶丞相孛罗备宿卫。先是，世祖事宪宗甚亲爱，后以谗稍疏，国师导世祖宜加敬慎，遂友爱如初。至是，帝将用铁哥，曰：“吾以酬国师也。”于是铁哥年十七，诏择贵家女妻之，辞曰：“臣母汉人，每欲求汉人女为妇，臣不敢伤母心。”乃为娶冉氏女。久之，命掌饔膳汤药，日益亲密。

至元十六年，铁哥奏曰：“武臣佩符，古制也。今长民者亦佩符，请省之，以彰武职。”从之。十七年，进正议大夫、尚膳监。帝尝谕之曰：“朕闻父饮药，子先尝之，君饮药，臣先尝之。今卿典朕膳，凡饮食汤药，宜先尝之。”又曰：“朕以宿卫士隶卿，其可任使者，疏其才能，朕将用之。”诏赐第于大明宫之左。留守段圭言：“逼木局，不便。”帝曰：“俾居近禁闼，以便召使。木局稍隘，又何害焉。”

高州人言，州境多野兽害稼，愿捕以充贡。铁哥曰：“捕兽充贡，徒济其私耳，且扰民，不可听。”从之。十九年，迁同知宣徽院事，领尚膳监。有食尚食余饼者，帝察知之，怒。铁哥曰：“失饼之罪在臣，食者何与焉。”内府食用圆米，铁哥奏曰：“计粳米一石，仅得圆米四斗，请自今非御用，止给常米。”帝皆善之。进中奉大夫、司农寺达鲁花赤。从猎百杳儿之地，猎人亦不剌金射兔，误中名驼，驼死，帝怒，命诛之。铁哥曰：“杀人偿畜，刑太重。”帝惊曰：“误耶，史官必书。”亟释之。庾人有盗凿粳米者，罪当死。铁哥谏曰：“臣鞫庾人，其母病，盗粳欲食母耳，请贷之。”牧人有盗割驼峰者，将诛之。铁哥曰：“生割驼峰，诚忍人也。然杀之，恐乖陛下仁恕心。”诏皆免死。二十二年，进正奉大夫，奏：“司农寺宜升为大司农司，秩二品，使天下知朝廷重农之意。”制可。进资善大夫、司农。时司农供膳，有司多扰民，铁哥奏曰：“屯田则备诸物，立供膳司甚便。”从之。桓州饥民鬻子女以为食，铁哥奏以官帑赎之。

二十四年，从征乃颜，至撒儿都之地，叛王塔不台率兵奄至。铁哥奏曰：“昔李广一将耳，尚能以疑退敌，况陛下万乘之威乎！今彼众我寡，不得地利，当设疑以退之。”于是帝张曲盖，据胡床，铁哥从容进酒。塔不台按兵觇伺，惧有伏，遂引去。帝以金章宗玉带赐之。二十九年，进荣禄大夫、中书平章政事。以病足，听舆轿入殿门。帝尝忆北征事，不能悉记，铁哥条举甚详，帝悦，以金束带赐之。初，诏遣宋新附民种蒲萄于野马川晃火儿不剌之地，既献其实，铁哥以北方多寒，奏岁赐衣服，从之。

成宗即位，以铁哥先朝旧臣，赐银一千两、钞十万贯。他日，又赐以玛瑙碗，谓铁哥曰：“此器先皇所用，朕今赐卿，以卿久侍先皇故也。”大德元年，加光禄大夫。三年，乞解机务，从之。仍授平章政事、议中书省事。时诸王朝见，未有知典故者，帝曰：“惟铁哥知之，俾专其事，凡廪饩金帛之数，皆遵世祖制诏，自今怀诸王之礼，悉命铁哥掌之。”七年，复拜中书平章政事。平滦大水，铁哥奏曰：“散财聚民，古之道也。今平滦水灾，不加赈恤，民不聊生矣！”从之。十年，丁母忧，诏夺情起复。辽王脱脱入朝，从者执兵入大明宫，铁哥劾止之，王惧谢。从幸缙山，饥民相望，铁哥辄发廪赈之，既乃陈疏自劾，帝称善不已。武宗即位，赐金一百两，加金紫光禄大夫，遥授中书右丞相。有诉宁远王阔阔出有逆谋者，命诛之。铁哥知其诬，廷辨之，由是得释，徙高丽。二年，领度支院。寻赐江州稻田五千亩。仁宗皇庆元年，授开府仪同三司、太傅、录军国重事。乃进奏：世祖子惟宁远王在，宜赐还。从之。二年，奉命诣万安寺祀世祖，感疾归，皇太后令内臣问疾，铁哥附奏曰：“臣死无日，愿太后辅陛下布惟新之政，社稷之福也。”是年薨，赐赙礼加厚，敕有司治丧事，赠太师、开府仪同三司、上柱国，追封秦国公，谥忠穆。加赠推诚守正佐理翊戴功臣，封延安王，改谥忠献。

子六人：忽察，淮东宣慰使；平安奴，太平路达鲁花赤；也识哥，同知山东宣慰司事；虎里台，同知真定总管府事；亦可麻，同知都护府事；重喜，隆禧院副使。孙八人，伯颜，中书平章政事；余多居宿卫。




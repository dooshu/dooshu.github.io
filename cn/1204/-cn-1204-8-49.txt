◎刘克庄赠王迈词

王迈字实之，号瞿庵，丁丑第四人及第。刘後村赠以词云："天壤王郎，数人物，方今第一。谈笑里，风霆惊座，云烟生笔。落落元龙湖海气，琅琅董相天人策。"其重之如此。又尝见翰苑新书载後村与实之四六启云："声名早著，不数黄香之无变。科目小低，犹压牧之之第五。元化孕此五百年之间气，同辈立於九万里之下风。"又云："朱云折槛，诸公惭请剑之方言。阳子哭廷，千载壮裂麻之语。一叶身轻，何去之勇。六丁力尽，而挽不回。有谪仙人骏马名姬之风，无杜少陵冷炙残杯之态。丽人歌陶秀实邮亭之曲，好事绘韩熙载夜宴之图。拥通德而著书，命便了以沽酒。"观此，知实之盖进则忠鲠，退则豪侠，元龙、太白一流人也，可以补史氏之遗。［词品］


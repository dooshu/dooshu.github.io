○请降九宫坛为中祠议

九宫贵神，旧制是太祀。伏以九宫贵神，经典不载。天宝中术士奏请，遂立祠坛。事出一时，礼同郊祀。臣详其图法，皆主星名，纵司水旱兵荒，品秩不过列宿。今者五星悉是从祀，日月犹在中祠，岂容九宫独越常礼，备列王事，诫誓百官。尊卑乖仪，莫甚於此。若以尝在祀典，不可废除，臣请降为中祠。


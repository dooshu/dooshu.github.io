◇劝进表

天有十二次以为分野，王公之国，各有所属，周在鹑火，魏在大梁。岁星行历凡十二次，所在国天子受命，诸侯以封。周文王始受命，岁星在鹑火，至武王伐纣十三年，岁星复在鹑火，故《春秋传》曰：「武王伐纣，岁在鹑火。」又曰：「岁之所在，即我有周之分野也。」昔光和七年，岁在大梁，武王始受命，为将讨黄巾。是岁改元为中平元年。建安元年，岁复在大梁，始拜大将军。十三年复在大梁，始拜丞相。今二十五年，岁复在大梁，陛下受命。此魏得岁与周文王受命相应。今年青龙在庚子，《诗推度灾》曰：「庚者更也，子者滋也，圣人制法天下治。」又曰：「王者布德于子，治成于丑。」此言今年天更命圣人制治天下，布德于民也。魏以改制天下，与时协矣。颛顼受命，岁在豕韦，卫居其地，亦在豕韦，故《春秋传》曰：「卫，颛顼之墟也。」今十月斗之所建，则颛顼受命之分也，魏以十月受禅，此同符始祖受命之验也。魏之氏族，出自颛顼，与舜同祖，见于《春秋》世家。舜以土德承尧之火，今魏亦以土德承汉之火，其于行运，会于尧舜授受之次。臣闻天之去就，固有常分，圣人当之，昭然不疑，故尧捐骨肉而禅有虞，终无吝色；舜发垅亩而君天下，若固有之。其相授受间，不稽漏刻。天下已传矣，所以急天命，明天下不可一日无君也。今汉期运已终，妖异绝之已审，陛下受天之命，符瑞告徵，丁宁详悉，反覆备至，虽言语相喻，无以代此。今既发诏书，玺绶未御，固执谦让，上逆天命，下违民望。臣谨案古之典籍，参以图纬，魏之行运及天道所在，即尊之验，在于今年此月，昭晰分明。唯陛下迁思易虑，以时即位，显告上帝，布诏天下，然后改正朔，易服色，正大号，天下幸甚。（《魏志·文帝纪》注引《献帝传》，苏林、董巴上表。又见《宋书·符瑞志上》）


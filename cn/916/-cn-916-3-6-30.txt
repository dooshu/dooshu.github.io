【驱车篇】

驱车掸（岱史作挥。）驽马。东到奉高城。神哉彼泰（《类聚》作太。乐储、本集同。）山。五岳专（《类聚》作显。）其名。隆高贯云霓。嵯峨出太清。周流二六候。（《诗纪》作堠。）间置十二（岱史作一二。）亭。上有涌醴泉。玉石扬（《类聚》作杨。）华英。东（《类聚》作车。）北望吴野。西眺观日精。魂神所系属。逝者感斯征。王者以归天。郊厥元功成。历代无不遵。礼记（乐府作祀。）有品程。探策或长短。唯德享利贞。封者七十帝。轩皇元独灵。餐霞漱沆瀣。毛羽被身形。发举蹈虚廓。径庭（乐府作廷。本集、《广文选》同。）升窈冥。同寿东父年。旷代永长生。（○《乐府诗集》六十四。本集六。道藏县上岱史。《广文选》十三。《诗纪》十三。又《类聚》四十二引名、精、亭、英、精、成六韵。）


○中书门下贺滑州黄河清表

臣某等言：“今日内侍朱希颜奉宣进止：示臣郑滑观察使姚南仲所奏，今月一日至六日，白马县界三十里黄河清者。”伏以道自积石，出於昆仑。乃建灵源之封，特视上公之礼。克符昌运，必降殊祥。伏惟陛下圣泽感通，休徵叠委。惟此浊质，化为清澜。国典所书，是称大瑞。《诗》曰：‘俟河之清，人寿几何？叹其不可得而见也。今则白马之津，三十里所，澄澈如练，沦漪成文。一邦幼艾，共观嘉应；万宇经界，式彰永宁。昔秦号水德，徒推厌胜；汉纪河平，苟安决溢。神功幽赞，独表清时，足以荐诸宗庙，书之史策。臣等忝登枢近，获奉休明，无任欣踊跃之至！谨奉表陈贺以闻，臣某等诚欢诚顿首顿首。谨言。


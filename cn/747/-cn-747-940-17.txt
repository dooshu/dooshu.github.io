○又本命日醮词

臣闻天地之德，以生为先；生成之恩，以福为本。臣叨承福会，获奉昌期，蒙三光照烛之慈，荷圣主仪隆之泽，便蕃宠遇，履历显荣，每虞於福过灾生，惟切於持盈约己，弥增惕惧，岂敢遑安？今则躔次之中，身宫之位，火星对照，暗曜正临。仰垂象以冥心，何阶告谢，顾微生而励志，但切忧兢。是敢於本命之辰，备《河图》醮礼，虔披丹悃，冀降元慈，伏乞赐臣灾咎消平，凶衰殄息，寿年增益，禄祚丰延。得倾严奉之诚，永答至真之。


○第二表

臣某言：臣自罢侍龙楼，出班马政，星霜骤变，十有三年。伏惟陛下光宅寰瀛，惟新景命。奏箫韶之九变，独臣未闻；舞干羽於两阶，唯臣未见。累岁有违离之苦，终朝怀恋慕之诚。是以屡献封章，恳求朝觐，愚衷不达，圣眷未回。边山之中，踯躅愁结。比者臣虽庸鄙，兼领岚州，职在治人，固难离局。今既专知监务，特有使名，伏枥多暇，望云增切。且臣所部，滨河近塞，兵家利病，时事便宜，难於远陈，愿一敷奏。而况道途非远，仆御不多。次舍之费，诚未扰於郡县；往来之期，当不逾於旬月。伏望俯回天鉴，曲遂臣心，使得称庆於中朝，然後代劳於外厩。至愿斯毕，死无所恨。无任恳迫恋结之至。


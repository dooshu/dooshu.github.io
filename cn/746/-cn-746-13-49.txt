卷13_49【郊庙歌辞·享太庙乐章·光大舞】

肃肃艺祖，滔滔浚源。

有雄玉剑，作镇金门。

玄王贻绪，后稷谋孙。

肇禋九庙，四海来尊。

卷13-50【郊庙歌辞·享太庙乐章·长发舞】

具祀崇德，备乐承风。

魏推幢主，周赠司空。

不行而至，无成有终。

神兴王业，天归帝功。

卷13-51【郊庙歌辞·享太庙乐章·大政舞】

於赫元命，权舆帝文。

天齐八柱，地半三分。

宗庙观德，笙镛乐勋。

封唐之兆，成天下君。

卷13-52【郊庙歌辞·享太庙乐章·大成舞】

帝舞季历，龙圣生昌。

后歌有蟜，胎炎孚黄。

天地合德，日月齐光。

肃雍孝享，祚我万方。

卷13-53【郊庙歌辞·享太庙乐章·大明舞】

赤精乱德，四海困穷。

黄旗举义，三灵会同。

旱望春雨，云披大风。

溥天来祭，高祖之功。

卷13-54【郊庙歌辞·享太庙乐章·崇德舞】

皇合一德，朝宗百神。

削平天地，大拯生人。

上帝配食，单于入臣。

戎歌陈舞，晔晔震震。

卷13-55【郊庙歌辞·享太庙乐章·钧天舞】

高皇迈道，端拱无为。

化怀獯鬻，兵赋句骊。

礼尊封禅，乐盛来仪。

合位娲后，同称伏羲。

卷13-56【郊庙歌辞·享太庙乐章·大和舞】

退居江水，郁起丹陵。

礼物还归，朝章中兴。

龙图友及，骏命恭膺。

鸣球香瓒，大糦是承。

卷13-57【郊庙歌辞·享太庙乐章·景云舞】

景云霏烂，告我帝符。

噫帝冲德，与天为徒。

竹镛遥远，俎豆虚无。

春秋孝献，回复此都。

卷13-58【郊庙歌辞·享太庙乐章·福和】

备礼用乐，崇亲致尊。

诚通慈降，敬彻爱存。

献礼称寿，啐感承恩。

皇帝孝德，子孙千亿。

大包天域，长亘不极。

卷13-59【郊庙歌辞·享太庙乐章·舒和】

六钟翕协六变成，八佾徜徉八风生。

乐九韶兮人神感，美七德兮天地清。


答应天巡抚胡雅斋


前报吴中水灾，大疏先至，已奉旨下部议覆。后见水利疏，有恶党聚众抢夺事。窃谓逆乱之萌，亟宜早折，故不及下部，径拟旨严禁。公徒见水利旨先发，谓赍疏人后期，实不然也。

天灾流行，国家代有，朝廷亦何尝坐视不为拯救？叵奈吴俗轻狡，动为捏造。家居者谓公督赋严急，见灾不报；宦京者谓不必行勘，径宜蠲免。而两都台谏遂有以此为言者。不榖惟镇之以静，纷纷之论，一切请罢不行。会少司马虚席即用公陪推，而群议始息。公坚定初心，无摇浮说。主上明圣，国是久定，期不令任事之臣，见铄于众口也。






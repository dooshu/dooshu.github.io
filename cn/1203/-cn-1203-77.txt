卷七十七

钦定四库全书

御选历代诗余卷七十七目録【一百二字】

齐天乐【上】

周邦彦【二首】

杨无咎

刘圻父

姜夔

张辑

高观国【三首】

史逹祖【五首】

方岳

翁孟寅

洪瑹

方千里

吴文英【九首】

陈允平【二首】

文天祥【二首】

周密【六首】

王沂孙【二首】

张炎【十三首】

刘澜

王月山

赵必????

储泳

李莱老

王易简

唐艺孙

吕同老

练恕可

唐珏

御选历代诗余卷七十七目録

钦定四库全书

御选历代诗余卷七十七【一百二字】

司经局洗马掌局事兼翰林院修撰加二级【臣】王奕清奉旨校刋

齐天乐【上】

【一名台城路一名如此江山一名五福降中天双调一百二字首句或叶或否无定体也】

齐天乐　　　　　　　　　　　周邦彦

緑芜雕尽台城路殊乡又逢秋晚暮雨生寒鸣蛩劝织深阁时闻裁翦云牎静掩叹重拂罗裀顿疎花簟尙有练囊露萤清夜照书卷　荆江留滞最久故人相望处离思何限渭水西风长安乱叶空忆诗情宛转凭高眺远正玉液新篘蟹螯初荐醉倒山翁但愁斜照敛

前调【端午】　　　　　　　　　　周邦彦

疎疎几点黄梅雨佳节又逢重午角黍包金香蒲泛玉风物依然荆楚形裁艾虎更钗袅朱符臂纒红缕扑粉香绵唤风绫扇小牎午　沈湘人去已远劝君休对景

感时怀古慢转莺喉轻敲象板胜读离骚章句荷香暗度渐引入醄醄醉乡深处卧聼江头画船喧叠鼓

前调【和周美成韵】　　　　　　　　　杨无咎

後堂芳树隂隂见疎蝉又还催晩燕守朱门萤黏翠幙纹蜡啼红慵翦纱帏半掩记云嚲瑶山粉融珍簟睡起援毫戏题新句漫盈卷　暌离鳞雁顿阻似闻频念我愁绪无限瑞鸭香销铜壶漏永谁惜无眠辗转蓬山恨远想月好风清酒登琴荐一曲高歌为谁眉黛敛

前调【夀史沧洲】　　　　　　　　　　刘圻父

雅歌堂下新堤路柳外行人相语碧藕开花金桃结子三见使君初度楼台北渚似画出西湖水云深处彩鷁双飞水亭开宴近重午　溪蒲堪荐緑醑幔亭何惜为曾孙留住碧水吟哦沧洲梦想未放舟横野渡维申及甫正夹辅中兴擎天作柱愿祝嵩高岁添长命缕

前调【蟋蟀】　　　　　　　　　　姜　夔

庾郎先自吟愁赋凄凄更闻私语露湿铜铺苔侵石井都是曾聼伊处哀音似诉正思妇无眠起寻机杼曲曲屏山夜凉独自甚情绪　西牎又吹暗雨为谁频断续相和砧杵候馆吟秋离宫吊月别有伤心无数豳诗谩举笑篱落呼灯世间儿女写入琴丝一声声更苦

前调　　　　　　　　　　　　张　辑

西风扬子江头路扁舟雨晴呼渡岸隔瓜洲津横蒜石揺尽波声千古诗人一去但对峙金焦断矶青树欲下斜阳长淮渺渺正愁予　中流笑与客语把貂裘为浣半生尘土品水烹茶看碑忆鹤恍似旧曾游处聊凭陆諝问八极神游肯重来否如此江山更苍烟白鹭

前调　　　　　　　　　　　　高观国

碧云阙处无多雨愁与去帆俱远倒苇沙闲枯兰砌冷寥落寒江秋晚楼隂纵览正魂怯清吟病多消黯怕揖西风袖罗香自去年减　风流江左久客旧游得意处朱帘曾卷载酒春情吹箫夜约犹忆玉娇香软尘楼故苑叹璧月空檐楚云飞观送絶征鸿楚峰烟数点

前调【中秋夜怀梅谿】　　　　　　　　　高观国

晚云知有关山念澄霄卷开清霁素景中分氷盘正溢何啻婵娟千里危阑静倚正玉管吹凉翠觞留醉记约清吟锦袍初唤醉魂起　孤光天地共影浩歌谁与舞凄凉风味古驿烟寒幽垣梦冷应念秦楼十二归心对此想斗插天南鴈横辽水试问姮娥有愁谁为寄

前调【菊】　　　　　　　　　　　高观国

丛幽一笑东篱绕霜华又随香冷晕色黄娇嫩枝翠婉来趁登高佳景谁偏管领是彭泽归来未荒三径最惬清霜道家标致自风韵　南山依旧翠倚采花无限思西风吹醒万蕊金寒三秋梦好曾记餐英清咏斓斑泪沁怕节去蜂愁雨荒烟暝明日重阳为谁簪短鬓

前调【白髪】　　　　　　　　　　史逹祖

秋风早入潘郎鬓斑斑遽惊如许暖雪侵梳晴丝拂领栽满愁城深处瑶簪漫妒便羞插宫花自怜衰暮尚想春情旧吟凄断茂陵女　人间公道惟此叹朱顔也恁容易堕去湟了重缁搔来更短方悔风流相悞郎潜几缕渐疎了铜驼俊游俦侣纵有黟黟奈何诗思苦

前调　　　　　　　　　　　　史逹祖

阑干只在鸥飞处年年怕吟秋兴断浦沉云空山挂雨中有诗愁千顷波声未定望舟尾拖凉渡头笼暝正好登临有人歌罢翠帘冷　悠然魂堕故里奈闲情未了还被吹醒拜月虚檐听蛩坏砌谁复能怜娇俊忧心耿耿寄桐叶芳题冷风新咏莫遣秋声树头喧夜永

前调【赋橙】　　　　　　　　　　史逹祖

犀纹隐隐莺黄嫩篱落翠深偷见细雨重移新霜试摘佳处一年秋晚荆江未远想橘友荒凉木奴嗟怨就说风流草泥来趁蟹螯健　并刀寒映素手醉魂沉夜饮曾倩排遣沆瀣含酸金罂裹玉簌簌吴盐轻点瑶姬齿软待惜取团圆莫教分散入手温存帊罗香自满

前调【湖上即席分羽字】　　　　　　　　史逹祖

鸳鸯拂破苹花影低低趁凉飞去画里移舟诗边就梦叶叶碧云分雨芳游自许过柳影闲波水花平渚见说西风为人吹恨上瑶树　阑干斜照未满杏墙应望断春翠偷聚浅约挼香深盟捣月谁是牎间青羽孤筝几柱问因甚参差暂成离阻夜色空庭待归听俊语

前调【中秋宿真定驿】　　　　　　　　　史逹祖

西风来劝凉云去天东放开金镜照野霜凝入河桂湿一一氷壶相映殊方路永更分破秋光尽成悲境有客踌躇古庭空自吊孤影　江南朋旧在许也能怜天际诗思谁领梦断刀头书开虿尾别有相思随定忧心耿耿对风鹊残枝露蛩荒井斟酌姮娥九秋宫殿冷

前调【和楚客赋芦】　　　　　　　　　方　岳

孤篷夜傍低丛宿萧萧雨声悲切一岸霜痕半江烟色愁到沙头枯叶澹云没灭黯西风吹老满汀新雪天岂无情离骚点点送归客　归去来兮怎得尽鹭翘鸥倚乍寒时节秋晚山川夕阳浦漵赢得别肠千结涛翻浪叠那得似西来一筇横絶搔首江南鴈衘千里月

前调【元夕】　　　　　　　　　　翁孟寅

红香十里铜驼梦如今旧游重省节序飘零欢娱老大慵立灯光蟾影伤心对景怕回首东风雨晴难凖曲巷幽坊管弦一片笑相近　飞棚浮动翠葆看金钗半溜春垆红粉凤辇鳌山云收雾敛迤逦铜壶漏迥霜风渐紧展一幅青绡争悬孤镜带醉扶归晓酲春梦稳

前调　　　　　　　　　　　　洪　瑹

辘轳声破银牀冻霜寒又侵鸳被皓月疎钟悲风断漏惊起画楼人睡银屏十二叹尘满丝簧暗销金翠可恨风流故人迢递隔千里　相思情绪最苦旧欢无续处梦魂空费断鴈无情离鸾有恨空想吴山越水花顦玉顇但翠黛愁横红铅泪洗待翦江梅倩人传此意

前调【次周美成韵】　　　　　　　　　方千里

碧纱牎外黄鹂语声声似愁春晩岸柳飘緜庭花堕雪惟有平芜如翦重门向掩看风动疎帘浪铺湘簟暗想前欢旧游心事寄诗卷　鳞鸿音信未覩梦魂寻访後关山无限客馆愁思天涯倦迹几许良宵展转情闲意远记密阁深闺绣衾罗荐睡起无人料应眉黛敛

前调【齐云楼】　　　　　　　　　　吴文英

淩朝一片阳台影飞来太空不去栋与参横帘鈎斗曲西北城高几许天声似语便阊阖轻排虹河平溯问几隂晴霸吴平越漫今古　西山横黛瞰碧眼明应不到烟际沉鹭卧笛长吟层霾乍裂寒月溟蒙千缕凭虚醉舞梦凝白阑干化为飞雾净洗青红骤飞沧海雨

前调【夀荣王夫人】　　　　　　　　　吴文英

玉皇重赐瑶池宴琼筵第二十四万象澄秋羣裾曳玉清彻氷壶人世鳌峰对起许分得钧天凤丝龙吹翠羽飞来舞鸾曾赋曼桃字　鹤胎曾梦电绕桂根看骤长玉干金蕊少海波新芳茅露滴凉入堂阶彩戏香霖乍洗拥莲媛三千羽裳风佩圣姥朝元炼顔银汉水

前调【与江湖诸友泛湖】　　　　　　　　吴文英

麴尘犹沁伤心水歌蝉暗惊春换露藻清啼烟萝淡碧先结湖山秋怨波帘翠卷叹霞薄轻绡汜人重见傍柳追凉暂疎怀袖负纨扇　南花清鬭素靥画船应不载坡静诗卷泛酒芳筩题名蠧壁重集湘鸿江燕平芜未翦怕一夕西风镜心红变望眼愁生暮天菱唱远

前调【饮白醪感少年事】　　　　　　　　吴文英

芙蓉心上三更露茸香漱泉玉井自洗银舟徐开素酌月落空杯无影庭隂未暝度一曲新蝉韵秋堪听瘦骨侵氷怕惊纹簟夜深冷　当时湖上载酒翠云开处共雪面波镜百感琼浆千茎鬓雪烟鎻蓝桥花径留连暮景但闲觅孤欢强寛秋兴醉倚修篁晚风吹半醒

前调【登禹陵】　　　　　　　　　　吴文英

三千年事残鸦外无言倦凭秋树逝水移川高陵变谷那识当年神禹幽云怪雨翠萍湿空梁夜深飞去鴈起青天数行书似旧藏处　寂寥西牎坐久故人悭会遇同翦灯语败藓残碑零圭断璧重拂人间尘土霜红罢舞漫山色青青雾朝烟暮岸锁春船画旗飘赛鼓

前调【宴丁园】　　　　　　　　　　吴文英

竹深不放斜阳入横波澹墨林沼断莽平烟残荷剩水宜得秋深才好荒亭旋埽正着酒寒轻弄花春小障锦西风半围歌袖半吟草　倦游清兴易嬾景饶人未胜乐事常少柳下停车尊前岸帻同抚云根一笑秋香未老渐风雨西城暗攲客帽背日移舟乱鸦溪树绕

前调　　　　　　　　　　　　吴文英

新烟初试花如梦疑收楚峰残雨茂苑人归秦楼燕息同惜天涯为旅游情最苦早柔緑迷津乱莎荒圃数树棃花晚风吹堕半汀鹭　流红江上去远翠尊曾共醉云外别墅淡月秋千幽香巷陌愁绪伤春深处听歌看舞驻不得当时柳蛮樱素睡起恹恹洞箫谁院宇

前调　　　　　　　　　　　　吴文英

烟波桃叶西陵路十年断魂潮尾古柳重攀轻鸥骤别陈迹危亭独倚凉颸乍起渺烟碛飞帆暮山横翠但有江花共临秋镜照顦顇　华堂烛暗送客眼波回盼处芳艳流水素骨凝氷柔葱蘸雪犹忆分瓜深意清尊未洗梦不湿行云漫沾残泪可惜秋宵乱蛩疎雨里

前调【赠姜石帚】　　　　　　　　　　吴文英

余香才润鸾绡汗秋风夜来先起雾鎻林深蓝浮野阔一笛渔蓑沤外红尘万里就中决银河冷涵空翠岸觜沙平水杨隂下晩船檥　桃溪人住最久浪吟谁得到兰蕙疏绮砚色寒云籖声乱叶蕲竹簟纹如水笙歌醉里步明月丁东静传环佩更展芳塘种花招燕子

前调【南屏晩钟】　　　　　　　　　　陈允平

赤阑桥畔斜阳外临江暮山凝紫戏鼓才停渔榔乍歇一片芙蓉秋水余霞散绮正银钥停关画桡催檥鱼板敲残数声初入万松里　坡翁诗梦未老翠微楼上月曾共谁倚乡苑烟花宫斜露草几度西风弹指黄昏尽矣有眠月闲僧醉香游子鹫岭猿啼唤人吟思起

前调【次周美成韵】　　　　　　　　　陈允平

客愁都在斜阳外凭阑桂香吹晚乱叶蝉哀寒汀鹭泊离绪并刀难翦牙屏半掩渐尘扑氷纨浪收云簟露入征衣满襟秋思付诗卷　还思前度问酒凤楼人共倚归兴无限雁影亭皋蛩声院落双阙明河清转田园梦远叹篱菊初开涧蓴堪荐拄笏西风四山烟翠敛

前调【庆李楼峰】　　　　　　　　　　文天祥

南楼月转银河曙玉箫又吹梅早鹦鹉沙晴葡萄水暖一缕燕香清袅瑶池春好想桃露霏霞菊波沁晓袍锦风流御仙花带瑞虹绕　玉关人正未老唤矶头黄鹤岸巾谈笑劒拂淮清槊横楚黛雨洗一川烟草印黄似斗看半砚蔷薇满鞍杨柳沙路归来金貂蝉翼小

前调【灯屏】　　　　　　　　　　文天祥

夜来早得东风信潇湘一川新緑柳色含晴梅心沁暖春浅千花如束银蝉乍浴正沙鴈将还海鳌初矗云拥旌旗笑声人在画阑曲　星虹瑶树缥缈佩环鸣碧落瑞笼华屋露耿铜虬氷翻铁马帘幕光揺金粟迟迟倚竹更为托瑶尊满斟醁回首宫莲夜深归院烛

前调【梅二首】　　　　　　　　　　周　密

宫檐融暖晨妆嬾轻霞未匀酥脸倚竹娇颦临溪痩影依约尊前重见盈盈笑靥映珠络玲珑翠绡葱蒨梦入罗浮满衣清露暗香染　东风千树易老怕红顔渐减芳意偷变赠远天寒吟香夜永多少江南新怨琼疏静掩任翦雪裁云竞夸轻艶画角黄昏梦随春去远

前调　　　　　　　　　　　　周　密

东风又入江南岸年年汉宫春早宝屑无痕生香有韵消得何郎花恼孤山梦绕记路隔金沙那回曾到夜月相思翠尊谁共饮香醥　天寒宫怨赠远水边凭为问春到多少竹外凝情墙隂照影谁见嫣然一笑冷香未了怕玉管西楼一声霜晓花自多情看花人自老

前调【赤壁重游】　　　　　　　　　　周　密

清溪数点芙蓉雨苹飇凉泛吟鷁洗玉空明浮珠沆瀣人静籁沉波息仙潢咫尺想翠羽琼楼有人相忆天上人间未知今夕是何夕　此生此夜此景自仙翁去後清致谁识散髪吟商簪花弄水谁伴空江横笛流年暗惜怕一度西风井梧吹碧底事闲愁醉歌浮大白

前调　　　　　　　　　　　　周　密

曲屏遮断行云路西楼怕听疎雨砚冻凝华香寒散雾呵笔慵题诗句长安倦旅叹衣染尘痕镜添秋缕过尽飞鸿锦笺谁与寄愁去　箫台应是怨别晓寒梳洗嬾依旧眉妩酒滴炉香花围座暖闲却珠鞲钿柱芳心谩语恨柳外游韀系情何许暗卜归期细将梅蕊数

前调【蝉】　　　　　　　　　　　周　密

槐隂忽送清商怨依稀正闻还歇写怨声长危弦调苦前梦蜕痕枯叶伤情惜别是几度斜阳几回残月转眼西风一襟幽恨向谁说　轻鬟犹记动影翠娥应妒我双鬓如雪枝冷频移叶疎犹抱肯负好秋时节凄凄切切渐迤逦黄昏砌蛩相接露洗余悲暮烟声更咽

前调【次二隐寄梅】　　　　　　　　　周　密

护春帘幙东风里当年问花曾到玉影孤搴氷痕半拆漠漠冻云迷道临流更好正雪影逢迎隂光相照梦入罗浮古苔啁????翠禽小　一枝空念赠远遡波流不到心事谁表倚竹天寒吹香夜冷几度日昏霜晓寻芳欠早怕鹤怨山空鴈归书少不恨春迟恨春容易老

前调【蝉】　　　　　　　　　　　王沂孙

一襟余恨宫魂断年年翠隂庭树乍咽凉柯还移暗叶重把离愁深诉西牎过雨怪瑶佩流空玉筝调柱镜暗妆残为谁娇鬓尚如许　铜仙铅泪似洗叹移盘去远难贮零露病翼惊秋枯形阅世消得残阳几度余音更苦甚独抱清商顿成凄楚漫想薰风柳丝千万缕

前调【四明别友】　　　　　　　　　　王沂孙

十洲三岛曾游处离情几番凄惋坠叶重题枯条旧折萧?那逢秋半登临顿嬾更葵箑难留苎衣将换试语孤怀岂无人与共幽怨　迟迟终是也别筭何时趁取凉生江满挂月催程收风借泊休意征帆已远山隂路畔纵鸣壁犹蛩过楼初雁政恐黄花笑人归较晚

前调【北地遇江菊坡】　　　　　　　　　张　炎

十年前事翻疑梦重逢可怜俱老水国春空山城岁晚无语相看一笑荷衣换了任京洛尘沙冷凝风帽见说吟情近来不到谢池草　欢游曾步翠窈乱红迷紫曲芳意今少舞扇招香歌桡唤玉犹忆钱塘苏小无端暗恼又几度留连燕昏莺晓回首妆楼甚时重去好

前调【杭友遇鍳曲渔舍】　　　　　　　　张　炎

春风不暖垂杨树吹却絮云多少燕子人家夕阳巷陌行入野畦深窈筹花鬭草记小舫寻芳断桥初晓那日心情几人同向近来老　销忧何处最好夜游频秉烛犹是迟了南浦歌阑东林社冷赢得如今怀抱吟悰暗恼待醉也慵听劝归啼鸟怕搅离愁乱红休去埽

前调【寄太白山人陈文卿】　　　　　　　　张　炎

薛涛笺上相思字重开又还重摺载酒船空眠波柳老一缕离痕难折虚沙动月叹千里悲歌唾壶敲缺却说巴山此时怀抱那时节　寒香深处话别病来浑痩损嬾赋情切太白闲云新丰旧雨多少英游销歇回潮似咽送一点秋心故人天末江影沉沉露凉鸥梦阔

前调【游北山寺】　　　　　　　　　　张　炎

云多不记山深浅人行半天岩壑旷野飞声虚空倒影松桂危峰疑落瀑泉喷薄自窈窕寻源引瓢孤酌倦倚高寒少年游事老方觉　幽寻闲苑邃阁树凉僧坐夏翻笑行乐近竹惊秋穿萝误晩都把尘缘消却东林似昨待学取当年晋人曾约童子何知故山空放鹤

前调【章静山别业】　　　　　　　　　张　炎

一牎烟雨连荒草移家静藏深窈东壁图书南山杞菊谁识幽居怀抱疎隂未埽叹乔木犹存易分残照慷慨悲歌故人多向近来少　相逢何事欠早爱吟心共苦此意难表野水无鸥闲门断柳不满清风一笑荷衣制了待寻壑经丘遡云孤啸学取渊明抱琴归去好

前调【送周方山游吴】　　　　　　　　　张　炎

朗吟未了西湖酒惊心又歌南浦折柳官桥呼船野渡远听垂虹风雨飘流最苦况如此江山此时情绪怕有鸱夷笑人何事载诗去　荒台只今在否登临休望远都是愁处暗草埋沙明波洗月谁念天涯羁旅荷隂未暑快料理归程再盟鸥鹭只恐空山近来无杜宇

前调【抵吴寄旧友】　　　　　　　　　张　炎

分明柳上春风眼曾看少年人老雁拂沙黄天垂海白野艇谁家昏晓惊心梦觉漫慷慨悲歌赋归不早想得相如此时终是倦游了　经行几度怨别酒痕消不尽空被花恼茂苑重来竹溪深隐还胜飘零多少覉怀顿埽尚识得妆楼那回苏小寄语鸥盟问春何处好

前调【饯于夀道应举】　　　　　　　　　张　炎

几年槐市槐花冷天风又还吹起故箧重寻闲书再整犹记灯牎滋味浑如梦里见说到如今早催行李快买扁舟第一桥边趁流水　阳关须是醉酒柳条休要折争似攀桂旧有家声荣看世美方了平生英气琼林宴喜带雪絮归来满庭春意事业方新大鹏九万里

前调【遥岑对碧为陆起潜赋】　　　　　　　张　炎

翠屏缺处添奇观修眉远浮孤碧天影微茫烟痕黯淡不与千峰同色凭高望极向帘幙中间冷光流入料得吟僧数株松下坐苍石　泉源犹是故迹煮茶曾咏古还记游历调水符闲登山屐在却倚阑干斜日轻隂易失看飘忽风云晦明朝夕为我飞来傍江横峭壁

前调【为湖天赋】　　　　　　　　　　张　炎

扁舟忽过芦花浦闲情便随鸥去水国吹箫虹桥问月西子如今何许危阑漫抚正独立苍茫半空飞露倒影虚明洞庭波映广寒府　鱼龙吹浪自舞渺然凌万顷如听风雨夜气浮山晴晖薄日一色无寻秋处惊鳬自语尚记得当时故人来否胜景平分此心游太古

前调【迁居】　　　　　　　　　　张　炎

桃花零落玄都观刘郎此情谁语鬓髪萧疎襟怀澹荡空赋天涯羁旅离情万缕第一是难招旧鸥今雨锦瑟年华梦中犹记艳游处　依依心事最苦片帆浑是月独抱凄楚屋破容秋牀空对雨迷却青门瓜圃初荷未暑叹极目烟波又歌南浦燕忽归来翠帘深几许

前调【陆义斋夀日放舟游吴】　　　　　　　张　炎

清时乐事中园赋怡情楚花湘草秀色通帘生香聚酒修景常留池沼闲居自好奈车马尘喧未教闲了把菊清游冷红飞下洞庭晓　寻泉同步翠杳更将秋共远书画船小欵竹谁家鸥盟某水白月光涵圆峤天浮浩渺称緑髪飘飘遡风舒啸缓筑沙堤渭滨人未老

前调【仲宾子昂写竹石枯木】　　　　　　　张　炎

老枝无着秋声处萧萧倦听风雨暗饮春腴欣荣晚节不载天河人去心存太古喜冰雪相看此君欲语共倚云根岁寒羞并岁寒所　当年曾见汉馆卷帘频坐对飞梦湘楚叹我重来何堪如此落叶空江无数盘桓屡抚似冉冉吹衣颇疑非雾素壁高堂晋人清几许

前调　　　　　　　　　　　　刘　澜

玉钗分向金华後回头路迷仙苑落翠惊风流红逐水谁信人间重见花深半面纵歌得新词柳家三变緑叶隂隂可怜不似那时看　刘郎今度更老雅怀都不到书带题扇花信风高苕溪月冷明日云帆天远尘缘较短怪一梦轻回酒阑歌散别鹤惊心感时花泪溅

前调【初秋】　　　　　　　　　　王月山

夜来疎雨鸣金井一叶舞风红浅莲渚生香兰皋浮爽凉思顿欺班扇秋光冉冉任老却芦花西风不管清兴难磨几回有句到诗卷　长安故人别後料征鸿声里画阑凭徧横竹吹商疎砧点月好梦又随云远闲情似线共系损柔肠不堪裁翦听着寒蛩一声声是怨

前调【簿厅壁灯】　　　　　　　　　　赵必????

红纷緑闹东风透暖得枳花香也雪柳燃金玉梅铺粉妆点春光无价鳌篷如画簇万顷芙蕖桂华相射艳冶逢迎香尘满路飘兰麝　人生行乐聊尔况良辰美景好天晴夜蠒帖争先芋郎卜巧细说成都旧话传觞立马看翠阵珠围歌棚舞社酒尽更阑月在葡萄架

前调　　　　　　　　　　　　储　泳

东风一夜吹寒食红片枝头犹恋宿酒初醒新吟未稳凭久阑干留暖将春买断恨苔径榆堦翠钱难贯陌上秋千相逢谁认旧时伴　轻衫粉痕褪了丝缘余梦在良宵偏短柳线经烟莺梭织雾一片旧愁新怨慵拈象管待寄与深情怎凭双燕不似杨花解随人去远

前调【寄弁阳翁】　　　　　　　　　　李莱老

半空河影流云碎亭皋嫩凉收雨井叶还惊江莲乱落弦月初生商素堂深几许渐爽入云帱翠绡千缕纨扇恩疎晚萤光冷照牎户　文园顦顇顿老又西风暗换丝鬓无数灯外残碪琴边痩枕一一情伤迟暮故人倦旅料渭水长安感时吟苦政自多愁砌蛩终夜语

前调【客长安赋】　　　　　　　　　　王易简

宫烟晓散春如雾参差护晴牎户柳色初分饧耆未冷正是清明百五临流笑语映十二阑干翠嚬红妒短帽轻鞍倦游曾徧断桥路　东风为谁媚妩岁华频感慨双鬓何许前度刘郎三生杜牧赢得征衫尘土心期暗数总寂寞当年酒筹花谱付与春愁小楼今夜雨

前调【蝉】　　　　　　　　　　　唐艺孙

柳风微扇闲池阁深林翠隂人静渐理琴丝谁调金奏凄咽流空清韵虹明雨润正乍集庭柯凭阑新聼午梦惊回有人娇困酒初醒　西轩晚凉又嫩向枝头占得银露千顷蜕翦花轻翼翻纸薄老去易惊秋信残声送暝恨秦树斜阳暗催光景淡月疎桐半牎留鬓影

前调【蝉】　　　　　　　　　　　吕同老

緑隂初蔽林塘路凄凄乍流清韵倦咽高槐惊嘶别柳还忆当时曾听西牎梦醒叹弦絶重调珥空难整绰约冰绡夜深谁念露华冷　不知身世易老一声声断续频报秋信坠叶山明疎枝月小惆怅齐姬薄幸余音未尽早枯翼飞仙暗嗟残景见洗冰匳怕翻双翠鬓

前调【蝉】　　　　　　　　　　　练恕可

蜕仙飞佩流空远珊珊数声林杪薄暑眠轻浓隂听久勾引凄凉多少长吟未了想犹怯高寒又移深窈与整绡衣满身风露正清晓　微薰庭院昼永那回曾记得如许幽抱断响难寻余悲独省叶底还惊秋早齐宫路杳叹事往魂消夜闲人悄漫想轻盈粉匳双鬓好

前调【蝉】　　　　　　　　　　　唐　珏

蜕痕初染仙茎露新声又移凉影佩玉流空绡衣翦雾几度槐昏柳暝幽牎睡醒奈欲断还连不堪重听怨结齐姬故宫烟树翠隂冷　当时旧情在否晚妆清镜里犹记娇鬓乱咽频惊余悲渐杳揺曳风枝未定秋期话尽又抱叶凄凄暮寒山静付与孤蛩苦吟清夜永

御选历代诗余卷七十七








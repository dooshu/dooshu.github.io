83　周禮古文今文之别　朱子歎古法難知


周禮，劉向未校之前有古文，校後爲今文，古、今不同。鄭據今文注，故云「故書」。朱子曰：「八法、八則、三易、三兆之類，各有書。『屬民讀法』，其法不可知；『如戰之陳』，其陳法不可見矣。」

【何云】「朱子」以下，自爲一條。

【元圻案】天官太宰：「以九貢致邦國之用，二曰嬪貢。」注：「嬪，故書作賓。」疏云：「言『故書』者，鄭注周禮時有數本，劉向未校之前，或在山巖石室有古文，考校後爲今文。古、今不同。鄭據今文注，故云『故書作賓』。」〇釋文：「鄭六藝論云：『後得孔氏壁中，河間獻王古文禮五十六篇，記百三十一篇，周禮六篇。』」






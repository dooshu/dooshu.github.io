北突厥

高祖初起义兵晋阳。刘文静曰。与突厥相结。资其士马。以益兵势。从之。自为手启。遗始毕可汗云。欲举义兵。迎主上。若能与我俱南。愿勿侵暴百姓。若但和亲。坐视受宝货。亦惟可汗所择。始毕得启。谓其臣曰。隋主为人。我所知也。若迎以来。必害唐公而击我无疑。苟唐公自为天子。我当以兵马助之。即复书。将佐皆请从突厥言。帝不可。裴寂乃请尊隋主为太上皇。立代王为帝。以安隋室。旗帜杂用绛白。以示突厥。帝曰。此掩耳偷铃。然逼于时事。不得不然。乃许之。炀帝十三年六月。遣使如北突厥。突厥遣康鞘利等送马千匹。许发兵送帝入阙。帝受书。命刘文静报突厥以请兵。帝私谓文静曰。胡骑入中国。生民之大蠹。我所以欲得之者。恐刘武周引之为患。又胡马行牧。不费刍粟。聊欲藉为声援。数百人之外。无所用之。八月。帝克临汾绛郡。刘文静以突厥兵至。遂下韩城。帝即位之五月。突厥遣使来。时突厥强盛。自契丹室韦。西尽吐谷浑。高昌诸国皆臣之。又恃功骄倨。每遣使至。多暴横。帝亦优容之。

武德元年八月。遣郑元以女妓赂始毕可汗。始毕遣使来报。帝宴之。引升御座以宠之。

二年二月。始毕死。其弟处罗可汗立。八月。梁王师都与突厥合数千骑寇延州。总管段德操击破之。十一月。师都请为乡导。谋大举入寇。是月。处罗死。其弟颉利可汗咄苾立。

三年五月。颉利恃其士马雄盛。有凭陵中国之志。言辞骄慢。求请无厌。又王世充使说之曰。昔启民奔隋。赖文帝力。有此土宇。子孙享之。宜奉杨政道。炀帝孙。代唐。以报文帝之德。颉利然之。至是寇汾阳。

四年三月。颉利遣使送郑元等还。先是。处罗与刘武周寇并州。遣元谕以祸福。不从。未几。处罗死。疑毒之。留不遣。又遣汉阳公瑰使颉利。颉利欲令瑰拜。不屈。亦留之。复遣使赂颉利。且许结婚。遂遣使送还。

六月。寇定州。八月。寇并州。遣郑元诣颉利。责以负约。因说以得唐地不能居。虏掠所得。皆入国人。于可汗何有。不如还师修好。坐受金币。孰与弃昆弟积年之欢。结子孙无穷之怨。颉利悦。引兵还。

七年闰七月。秦王世民与虏遇于豳州。颉利突利二可汗。率万骑奄至城西。秦王帅骑驰诣虏阵。告之曰。国家与可汗和亲。何为负约。深入我地。我秦王也。能斗独出与我斗。若以众来。我直以此百骑相当耳。颉利不应。又遣骑前告之。尔往与我盟。有急相救。今乃相攻。何无香火情。突利亦不应。颉利见秦王轻出。又闻香火之言。疑突利与王有谋。乃遣止之曰。王不须渡。我但欲申固盟约耳。兵少却。后雨久虏弓筋胶俱解。秦王潜师夜进。颉利大惊。乃请和亲。

九年秋七月。颉利寇边。先是。与突厥书。用敌国礼。帝欲改用诏敕。突厥遂寇灵、相、潞、沁、韩、朔等州。张瑾全军没。温彦博为虏所执。灵州都督任城王道宗击破之。请和而退。

贞观二年四月。颉利以薛延陀回纥等叛。遣突利讨之。败还。颉利拘而挞之。突利怨。表请入朝。

十一月。突厥北边多叛颉利归薛延陀。共推其俟斤夷男为可汗。夷男不敢当。上方图颉利。乃遣使闲道册夷男为真珠毘伽可汗。夷男建牙于大漠之郁督军山下。回纥、拔野古、阿跌、同罗、仆骨、霫诸部皆属。遂遣弟入贡三年十一月。颉利因薛延陀之封。大惧。始遣使称臣。请尚公主。代州都督张公瑾上突厥可取六状。乃命李靖为行军总管讨之。公瑾为副。突厥俟斤九人及拔野古、仆骨、同罗、奚酋长。并率众来降。复以李靖等分道出击。十二月。突利入朝。太宗喜曰。朕治安中国。四夷自服。岂非上策乎。

四年二月。李靖袭破突厥于阴山。颉利遁依沙钵罗设苏尼失部落。王道宗引兵逼之。使苏尼失执颉利。张宝相取之以献。苏尼失举众降。漠南遂空。

十年正月。突厥阿史那社尔降。社尔。处罗之子。年十一。以智略闻。处罗以为拓设。建牙于碛北。颉利亡。西突厥亦乱。社尔诈之。袭取其地几半。众十余万。乃曰。破我国者。薛延陀也。我当报仇击灭之。诸部皆谏。不从。大败。遂率众降。

十三年四月。突利之弟结社率。贞观初。入朝为中郎将。久不进秩。从幸九成宫。阴结故部落四十余人。夜袭御营。折冲孙武开等帅众击之。盗马北走。追斩之。七月。自结社率之反。群臣皆言留河南不便。乃赐怀化郡王阿史那思摩姓李氏。立为泥熟俟利苾可汗。赐鼓纛。使率其种落。突厥咸惮薛延陀。不肯出塞。上赐延陀玺书。言前破突厥。止为颉利为百姓之害。今册还其故国。尔薛延陀受册在前。突厥受册在后。当以先后为大小。无故抄掠。发兵问其罪。薛延陀奉诏。乃遣王孝恭等赍册立之。

十八年十一月。突厥泥熟俟利苾北渡河。延陀恶之。数相攻击。俟利苾有众十万。不能抚御。悉南渡河。请处胜夏之闲。许之。群臣言陛下方远征辽左。而置突厥于河南。距京师不远。岂得不为后患。上曰。夷狄亦人。以德治之。可使如一家。且彼不北走延陀而归我。其情可见。俟利苾既失众。轻骑入朝。

二十一年冬十一月。突厥车鼻遣使入贡。车鼻本颉利同族。颉利败。诸部欲立之。薛延陀方强。不敢当。率众归之。延陀因其有勇略。恐为后患。欲杀之。车鼻逃。建牙金山之北。余众稍归之。及延陀败。车鼻势益张。遣子入贡。又请入朝。遣使征之。卒不至。正月。遣右骁卫郎将高侃击车鼻。车鼻本无罪。帝因安市班师。欲立奇功。以雪耻耳。

永徽元年九月。高侃击车鼻。军至阿息山。车鼻发诸部兵。皆不应。遂以百骑走。侃追获之。送京师。诸部尽内附。置单于瀚海二都护府。十都督二十二州分统之。自是北边无寇三十余年。

咸亨元年三月。敕突厥酋长子弟。给事东宫。

调露元年十月。单于大都护府突厥阿史德温传。奉职二部俱反。立阿史那泥熟卜为可汗。二十四州酋长皆叛。众数十万。遣萧嗣业等讨之。屡捷。会大雪。突厥袭其营。为虏所败。

永隆元年三月。以裴行俭为定襄道大总管。将兵以讨之。大破于黑山。擒奉职。泥熟卜为其下所杀。以首来降。

开耀七年。阿史那伏念自立为可汗。与阿史德温传连兵为寇。诏复以行俭为大总管。曹怀舜副之。引兵讨伏念。先遣裨将程务挺掩金牙。袭获伏念妻子辎重。伏念北走。又使务挺等追蹑之。伏念遂执温传以降。余党悉平。归斩伏念温传于都市。

永淳元年十月。突厥余党阿史那骨笃禄、阿史德元珍等。招集亡散。寇并州。代州都督薛仁贵将兵击之。虏以仁贵流象州死。仁贵免冑示之。而虏失色。下马列拜引去。仁贵因奋击大破之。

宏道元年二月。突厥寇定州。围单于都护府。五月。寇蔚州。

嗣圣四年七月。骨笃禄寇朔州。武后遣黑齿常之等击之。骨笃禄散走碛北。长寿二年九月。武后以僧怀义讨之。十年九月。骨笃禄死。弟默啜立。十一年三月。复遣僧怀义讨默啜。十二年十月。默啜遣使请降。

圣历元年三月。默啜请为其女求婚。武后遣阎知微等册为迁善可汗。初。虏降者多处于丰胜灵夏朔代六州。至是默啜求之。乃悉驱降户归之。并许其婚。由是默啜益强盛。

其年八月。太后以武承嗣子延秀入突厥。纳其女。默啜谓知微等曰。我世受李氏恩。欲以女嫁李氏。安用武氏儿。闻李氏惟两儿在。我将兵辅立之。以知微为南面可汗。发兵寇妫澶等州。移书曰。我可汗女当嫁天子儿。武。小姓。罔冒为婚。我为此起兵。欲取河北耳。九月。陷赵州。武后以帝为皇太子河北道元帅。狄仁杰副之。将兵讨之。默啜北遁。追之不及。

二年十月。默啜立其弟咄悉卜为左厢察。骨笃禄子默矩为右厢察。各主兵二万余。其子匐具为小可汗。位在两察上。主处本昆等十姓兵四万余。又号为拓西可汗。

大足二年正月。默啜寇盐夏。遂寇并州。遣薛季昶等御之。

神龙二年十二月。默啜寇鸣沙。进寇原会等州。掠陇右牧马万余匹而去。诏访群臣御寇计策。

景云二年正月。默啜遣使请和亲。遣和逢尧使突厥。逢尧说默啜曰。处密坚昆闻可汗结婚于唐。皆当归附。何不袭唐冠带。使之闻之。默啜许诺。明日。头紫衫。再拜称臣。

开元三年。默啜既请和称臣。至是复围北庭。九月。遣薛讷讨之。四年六月。默啜为拔曳固斩首来降。


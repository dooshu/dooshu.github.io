天门山铭





《江南通志》：博望山，在太平府西南三十里。梁山，在和州南六十里。两山石状巉岩，东西相向，横夹大江，对峙如门。俗呼梁山曰西梁山，呼博望山曰东梁山，总谓之天门山。春秋时楚获吴艅艎于此，实大江要害之地，自六代建都金陵，皆于此屯兵扞御，两岸山顶各有一城，宋将王元谟所筑。



梁山博望，关扃楚滨，夹据洪流，实为吴津。

两坐错落，如鲸张鳞。

惟海有若，[一]唯川有神。

牛渚怪物，目围车轮。[二]

光射岛屿，气凌星辰。

卷沙扬涛，溺马杀人。

国泰呈瑞，时讹返珍。

开则九江纳锡，[三]闭则五岳飞尘。[四]

天险之地，无德匪亲。

[一]《初学记》：海神曰海若。



[二]牛渚矶，在太平州当涂县西北三十里大江之滨，与天门山相去不及百里。《晋书》：牛渚矶水深不可测，世云其下多怪物，温峤燬犀角而照之，须臾，看水族覆火，奇形异状，或乘车马着赤衣者。其夜梦神谓曰：“与君幽明道别，何意相照也?”



[三]《禹贡》：九江纳锡大龟。孔颖达《正义》：龟不常用，故锡命乃纳之。蔡氏《集传》：大龟尺有二寸，所谓国之守龟，非可常得，故不为常贡。若偶得之，则使之纳锡于上。谓之纳锡者，下与上之词，重其事也。



[四]陆机《汉高帝功臣颂》：“波振四海，尘飞五岳。”波振、尘飞，以喻乱也。






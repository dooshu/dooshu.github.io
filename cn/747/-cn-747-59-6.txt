○贬令狐楚宣州刺史制

朕闻为政以德，必推诚而任人；为君以道，必存体以立国。况乎位崇元辅，职总庶寮，众方具瞻，时以轻重，得不明进退之礼，全终始之恩？太中大夫守门下侍郎同中书门下平章事上轻车都尉赐紫金鱼袋令狐楚，夙擅懿文，累阶清贯。先朝特加宠命，奖擢内廷，出拥旌旄，入居鼎铉。朕祗膺宝位，注意旧臣，方属奉陵之时，委以复土之务。是宜竭心徇虑，使下不欺，而颇闻工徒之诉，累彰官吏之罪。遽有章表，固求退闲，宜归相印之权，往授使符之命。仍兼劳於司宪，俾奉法以惠人，勉率乃心，思予洪覆。可使持节宣州诸军事宣州刺史兼御史大夫宣歙池等州都团练观察处置使，勋赐如故。


○陳言邊務疏 【 邊務】

一曰豐糧餉以招逃散、照得開原并各城堡逃軍、先因月糧賞賜、數年缺支、內外各官、科歛民財、逼買貂鼠馬匹夷器等物以匱其財、搶奪首級、淫占婦女、以失其心、此等軍役、一身在逃、家產盡棄、妻子田地、属之他人、今聞此輩、多在金復等衛、及海島等處潛住、若錢糧充足之時、出給告示、許其自首還伍、若十日之內自首者、將在前欠伊月糧、一併通給、二十日首者、准給一半、一月首者、准三分之一、違者許諸人首告捉拿、并窩家兩鄰、照例問罪、解發在前拖欠月糧、通不補放、俟其到衛、追還妻子以繫其心。給與原產以安其業。則人心固而軍伍實矣。所可憂者、倉廩空匱、人無固志、目下地方、十分危急、乞撿臣先次會題事理、速發官銀、以濟邊餉、地方幸甚、

二曰處夷情以消後患、照得正德十四年開原官軍斬殺賊首速長加等一節、是非功罪、廟堂自有公論、但日久未奉、處分、外則夷狄積怨愈深。內則邊軍疑懼不解。乞敕該部速行議處。臣又訪得中間被殺之人、有係都督指揮等官、而其原領敕諭、亦多毀失、此等夷人、皆其酋長、父兄子弟、既已被殺、朝貢交易、又各絕望、其糾合黨類、報怨犯邊、勢所必至、前任巡撫都御史張禴亦慮及此、曾遣都指揮薛澄通事佟斌等前去撫諭、續據撫順所指揮劉尚德報到番文內稱眾人外邊過不得、速長加一起做歹的都殺了不虧他、我捫商議殺了老子兒子在殺了哥哥兄弟在、塩不得喫、布草不得穿、叚子襖子、我們地方不出、眾人怎麼過、今著惱克來苦告有竹孔革孛羅失保哈撦撦革等就來嗑頭赴罪、帶我照舊開原行走、據此情節。則交易之利。彼不能忘、朝貢之望。亦何敢絕。但父兄被殺。子弟不得襲替。以此不敢欵塞耳臣愚以為宜遣熟夷招致被殺者子弟。諭以　朝廷威德。罰弗及嗣。許其照舊襲替朝貢其有失落敕書者。驗審有據。亦與更換。則遠夷心服。後患可消矣。

三曰復邊防以嚴保障、查得開原舊額、有堡八所、墩臺一百六十餘座、當時將領得人、邊防嚴固、雖有達賊、勢無能為、近年以來、選將不問勇怯。惟金多者得之。公在遼左築定邊慶雲古城鎮夷松山諸堡堠望百八十所屯田千五百頃邊墻任其倒壞而不修。臺堡任其克去而不報。但遇地方有事。即便厚歛彌縫。年復一年。其弊滋甚。八堡已克其五、墩臺俱各失守、烽火無從傳報。按伏全是虛名屯田之人。殺擄殆盡。達賊直至開原城下。人尚不知。以此城中軍士。有田不敢種。有山不敢樵。坐食空城。張頤待哺。餓死之人。無日無之。可謂至。危至急之秋矣。臣嘗詢訪邊方年高知事之人。眾說紛紜。各有所見。樂因循者曰軍士飢疲。不可有為。此言似矣。不知屯堡不復。飢疲終無巳時。喜事功者曰不一勞者不永逸。此言似矣。不知十餘年之廢墜。固非一日所能舉。夫事功不可驟為。而時日不可玩愒。期以三年。事當就緒。照舊規調取金復海葢等衛、修邊夫丁一萬六千餘名。每年以三月為期動工。兩月而罷边方興工版築必須精兵架梁防護調本鎮精壯軍馬一萬二千人。督率前去。劄為四營。外為禦虜之計。內施畚築之功。兩月工畢。即便散還將原先守堡守臺兵馬發去填實。傳報烽火。自近而遠以次開闢。闢一尺則守一尺。比之暫來暫去。有名無實者異矣。然動工固難。而積糧尤難。以兩月通筭丁夫一萬六千餘名。約用口糧一萬餘石。軍士一萬二千。約共行糧一萬八百餘石。馬料約用豆二萬一千六百餘石。草七十二萬餘束。必須逐年趁收成時糴買。每年以十月備糧。兩月興作。所貴人不久勞。而事可漸舉。查得本鎮舊有郎中一員。專管糧儲、但開原僻居一隅、事難兼濟、乞敕戶部另委員外郎、或主事一員前來、專一整理開原糧餉。候工程完日、回京

四曰擇机宜以便戰守、葢聞用兵之要、能謀而後能戰、能戰而後能守、開原邊事。固當以守為主。尤當以謀為先。此夷兵強而勢分祖宗時眾建諸衛至二百餘亦有深意也訪得海西等衛夷人。其部落多者不過數百人。少者不過三五十人。每入為寇。必借人借馬相期數月而後能舉兼其酋長凶惡者固多。而向善者亦有。又有一種土人。俗號為土高麗者。住近開原。人素驍勇。舊日亦曾効用。若開誠心以招之。懸厚賞以誘之。上則可使以夷攻夷中則可使黨與離貳蠢爾小夷。若猶稔惡不悛仍來犯我邊陲擾我工作者。則其數亦不能甚多。當督率三軍。運謀戮力。或據險以遏其入。或設伏以邀其止?帚。乘虛以擣之。用間以疑之。多方以誤之。又乞假以威權使得展布。有功者賞不踰時。于法者立斬以殉。可攻可守。惟机會之宜。或退或進。無掣肘之患。則號令齊一。賞罰嚴明。如此而士氣不振。敵人不畏。未之聞也。臣訪得舊日邊方失事。多因探報不明。號令無素。倉卒遇賊。首尾不救。強者敢于深入。而陷入伏中。弱者見賊即走。而搖動陣勢。昔人謂用兵如兒戲。臣以為此兒戲之不如。若此弊不革。臣恐無以善其後也。


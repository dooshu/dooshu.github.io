○令所司收换恶钱敕

钱货之用，所以通有无；轻重之权，所以禁逾越。故周立九府之法，汉备三官之制，永言适便，必在从宜。如闻京师行用之钱，颇多滥恶，所资惩革，绝其讹谬。然安人在於存养，化俗期於变通。法若从宽，事堪持久。宜令所司，即出钱三数十万贯，分於两市百姓间应交易。所用钱不堪久行用者，官为换取。仍限一月日内使尽，庶单贫无患，商旅必通。其过限辄违犯者，一事已上，并作条件处分。


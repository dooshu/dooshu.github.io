【墙上难为趋】

〖古今乐录曰：王僧虔技录云。墙上难为趋行。荀录所载墙上一篇。今不传。〗

门有车马客。骖服若腾飞。革组结玉佩。蘩藻纷葳蕤。冯轼垂长缨。顾ツ有馀辉。贫主屣弊履。整比蓝缕衣。客曰嘉病乎。正色意无疑。吐言若覆水。摇舌不可追。渭滨渔钓翁。乃为周所谘。颜回处陋巷。大圣称庶几。苟富不知度。千驷贱采薇。季孙由俭显。管仲病三归。夫差耽淫侈。终为越所围。遗身外荣利。然後享巍巍。迷者一何众。孔难知德希。甚美致憔悴。不如豚豕肥。杨朱泣路歧。失道令人悲。子贡欲自矜。原宪知共非。屈伸各异势。穷达不同资。夫唯体中庸。先天天不违。（○《乐府诗集》四十。广《文选》十三。《诗纪》二十二。）


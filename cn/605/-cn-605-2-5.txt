曹山

曹山，石宕也。凿石者数什百指，绝不作山水想。凿其坚者，瑕则置之；凿其整者，碎则置之；凿其厚者，薄则置之。日积月累，瑕者堕，则块然阜也；碎者裂，则岿然峰也；薄者穿，则砑然门也。由是坚者日削，而峭壁生焉；整者日琢，而广厦出焉；厚者日磥，而危峦突焉。石则苔藓，土则薜荔，而蓊蔚兴焉；深则重渊，浅则滩濑，而舟楫通焉；低则楼台，高则亭榭，而画图萃焉。则是先之曹山，为人所废，而人不能终废之；后之曹山，为人所造，而人不及终造之，此其间有天焉。人所不能主，而天所不及料也。

昔余大父游曹山，盛携声妓，石梁先生作《山君檄》讨之曰：“尔以丝竹，污我山灵。”大父作檄答之曰：“谁云鬼刻神镂，竟是残山剩水。”石篑先生曰：“文人也，可撄其锋，不若自认。”遂以此四字摩崖勒之。吾想山为人所残，残其所不得不残，而残复为山；水为人所剩，剩其所不得不剩，而剩还为水。山水崛强，仍不失其故我。而试使此山于未凿之先，毫发不动，则亦村中一坵垤已耳，弃之道旁，人谁顾之？又使此山于既凿之后，铲削都尽，如笠诸山，形迹不存，与土等埒，弃之道旁，又谁顾之？则世有受摧残之苦，而反得摧残之力者，曹山是也。何也？世不知我，不如杀之，则世之摧残我者，犹知我者也。


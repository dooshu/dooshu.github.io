○郝湘娥词

康熙初，保定窦鸿妾郝湘娥，以艳称，兼工诗画。有清平乐云：“帘钩双控。时有熏风送。恼煞鸣禽花外弄。惊破琐窗残梦。分明对坐鸣琴。醒来依旧孤衾。且莫轻抛珊枕，再从梦里追寻。”时有豪家某，力索湘娥不得，遂嗾盗诬鸿至死。湘娥即赋绝命词，投缳以殉。後某昼见湘娥，披颊，暴卒。拾芗录载其事，并吊以诗云：“贞魂白昼能为厉，此处湘娥胜绿珠。”余谓金谷中人不但坠楼，而後未闻灵异，即词翰亦无所见，似此奇女奇事，有人播之弦管，恰是绝好传奇。


龙山月下作歌送汪舟次游匡庐

今夕江山共明月，龙山岭上独清绝。
秋光偏为照幽人，君去匡庐又将别。
炉峰瀑布千寻长，溅珠激雪相回翔。
九屏五老入窅眇，相看衣屦纷青苍。
涉溪何处询惠远，挹泉著意寻康王。
香山草堂已芜没，到今满地山花香。
我昔薄游屡迷误，崩云忽夺岩前路。
啼猿驯虎同往还，曲磴枯松自箕踞。
僧庐石壁竹林边，颓唐犹记题诗处。
祗今北发且脂车，徜徉安得同君去。
人生头白惭青山，输君年少身能閒。
此行努力应尽兴，长吟云树皆欢颜。
君看江上兵船满，但去山中君莫缓。



○祭处士仲长子光文

岁月日。邻人王绩谨以鱼醴之奠，敬祭仲长先生之灵曰：明道若昧，进道若退。鸟飞知还，龙亢必悔。嗟嗟夫子，理融其内。不忮不求，无憎无爱。古人有言，微妙元通。藏用以密，养正以蒙。嗟嗟夫子，允执其中。不见其始，孰知其终。荡荡心迹，悠悠默语。周览人事，退居河渚。何去何从？谁求谁与？聊同聚散，亦均寒暑。大矣夫子，其生若浮。至矣夫子，其死若休。乡党不惧，朋友不忧。素琴犹在，黄经尚留。老莱不婚，梁鸿难偶。筵无馈奠，室无箕帚。嗟嗟夫子，岂图其後。金玉满堂，莫为之守。凡我故人，素服临旃。葛巾从窆，桐棺以迁。坟不易陇，坎不及泉。苟无怛化，於何问天？道性既丧，仁义锋起。祭非古也，礼之为始。吾从其俗，敢告夫子。清尊薄奠，神其歆止。


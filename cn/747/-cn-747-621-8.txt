○漏赋

昔南正重司天，北正黎司地。迎日推策，举分定至。将以纲纪历象，察明躔次。算气候为昼夜之刻，立浑仪验晦明之异。故岁时环回而有准，国家宪章以成事。唐虞承用以大兴，夏商恭行而无坠。其後畴人失业，挈壶不举。《诗》刺东方之未明，史书南风之乖序。测辰屡错於杓建，揆景颇谬於寒暑。千官鲜视以权衡，万姓孰宁其安处。何不谓漏之既定，而人自正；漏之既衰，而人自疑。故有国者不可以不明其事。今上都咸阳，理天下。道归简易，政被风雅。人皆得真，事则无假。至於掌漏，尤足称也。其本则披甲子而求范，得黄锺而下生。如因三以穷数，隔八以循行。课六历之疏密，齐七曜之经营。俾摄提之有纪，实孟陬之用成。其器则方圆列陛，高卑中度。制阴虫以吐输，设灵蚪以盛注。铜史应其方，金箭刻其数。则於道如符契之合，精於微无黍累之误。每至鸡人起唱，鼍鼓相催。九重初晓，千门以开。国史奏事於平乐，群官谒帝於金台。不失其度，及时而回。自迩及远，识往知来。漏之为义，实大矣哉。

袁歆

歆，襄阳人。官膳部郎中。


○南郊改元德音

门下：朕闻自昔盛王之所以合天地，谐神人，莫过乎诚敬。致其诚，展其敬，莫重於祭。祭之大者，莫大於郊庙。故必躬行而心奉之，然后百灵助庆，万国蒙福，此帝王之孝也。我国家祖功宗德，立极配天，日月所照，雨露咸被，孝思善继，圣敬允升，郊丘岁奉於严禋，宗庙时修其明荐。朕以冲昧，自获缵承，仰荷眷命，惧不克享。幸天多祐，俾岁大穰，河朔厎宁，边封靖谧。及此元日，至於上辛，式遵典礼，有事郊庙。当祗见之夕，感慕增怀；洎大报之辰，诚敬弥励。因体元而改号，用敷化以覃恩，可大赦天下，改元和十六年为长庆元年。

自正月三日昧爽已前，大辟罪已下，罪无轻重，已发觉未发觉，已结正未结正，系囚见徒，咸赦除之。唯故杀人在十恶内者，及官典犯赃，不在免限。左降官量移近处，已经量移者，更与量移。如复资者，即任便赴选集。丁忧去任，服阕日亦与量移。如有亲故在者，都任於所司陈状，便与处分，不必更待本州府申请。如准前制已合量移，有司未注拟者，并任累叙。并别敕因责授刺史已下降资正员官，亦与进改。亡官失爵放归不齿者，量加收叙。流人未到所在及已到者，与量移近处，已量移者并放还。僧尼道士移隶者，亦与量移近处，并得罪人已亡殁，家口未放归者，一切放归，如有情愿住者亦任。左降官及流人先有官者，如已亡殁，各还本所。自今日已前，所有痕累禁锢，及反逆缘坐等，一切并与洗涤。其左降官及流人，如所坐之罪本因犯赃，到任及所配处未经二年者，不在量移。其天德军流人，满十年即放回，其粮赐，委防御使便别召人充补营田驱使。

朕自君临万宇，常思子惠群生。每念困穷，犹劳杼轴，宜加恩於寰海，用蠲赋於齐甿。天下百姓，今年夏税，每贯放一百五十文。厎贡之宜，本於任土；阜财之道，亦在便人。天下州县，应徵科两税榷酒钱内，旧额须纳见钱数者，并任百姓随所有匹段及斛斗，依当处时价送纳，不得邀索见钱。度支盐铁户部应纳茶税，及诸色见钱兼籴盐价中，旧额须纳见钱数者，亦与纳时估匹段及斛斗。其轻贷即充上供杂物，当处支用。如情愿纳见钱者，亦任稳便，永为常式。京城坊市，聚货之地，若物无集处，即弊生其中。宜委度支盐铁使，於上都任商人纳榷籴诸道监，令在城匹段各有所入，即免物价钱，於外州仍委所司具条流闻奏。其公私便换钱物，先已禁断，宜委京兆府及御史台切加觉察，理财正辞，弊必除於既往，蠲逋已责，禁方绝於将来。应度支盐铁户部三司所管诸官吏所由人户等，欠负元和十三年已前诸色钱物斛斗等，各委本司尽理勘实。如是贸易估招，入已隐欺，即准条处分。如缘收贮年深，盘覆欠折，水火沈爇，保累剥征，并缘用兵之时，所在贮备杂物，准拟军需，及贼平之后，不堪上供，勒令回变，因有损折。如此之类，除检责家产及摊徵原保外，如实无可纳，空挂簿书，连年囚禁者，宜令各具色目闻奏，并与疏理。其诸军使应有欠负，亦准此处分。天下两税外，不得别有差率，刺史若违越，委观察使举奏；观察使或有事乖格敕，刺史不得接受，已有前敕，宜重申明。仍委御史台严加访察，不得妄称供应及军府褊迫。

捍御疆陲，必先财力，使其节用，方可实军。访闻边上诸镇，比缘使臣所到，或私申馈，潜耗资储，假此为辞，因而积弊。将令完缉，功在立程，应京西京北边上诸军州镇，自今已后，如有中使及郎官御史，奉使到所管，并不得与人事。比部令勾诸司钱谷，载在格令，其事讬谬，岁月已深，宜令中书门下精择比部郎官，修举典制，勾诸司钱谷，仍立时限，具条疏闻奏。山河之固，险易不常；疆理之间，废兴从便。今干戈已戢，寰宇大同，壤制之宜，所资垂久。应诸道诸州及诸县，宜委中书门下审量制置。其州县兼委观察使刺史量闲剧利便可并省者，具事宜闻奏。河北诸道管内，自艰难以来，久无刑法，各随所在，徵敛不时，色目至多，都无艺极。宜委本道观察使勘实，据桑产及先各徵配量轻重团定两税，务令均济。其刺史已下俸料，仍据州县户口徵科多少，并职田禄粟作等第，河南诸州府例条疏分析闻奏。

如闻河南北州县凋残，户口未复，官员备设，曹局至闲，或非其才，徒费其禄。其县州官，各据都邑大小，量公事多少留置，馀并权停。仍先於久经假摄才行彰著人内选择，委观察使访察勘实，各具前后历摄劳考，约前衔资序，便与正授。如先无官者，以假摄年深，课绩尤异，各具事绩闻奏，委中书门下类例。如资序或未相当，且令权知，两考候有政能，即与正授。其见在正官，多是流外，不任公事，切宜拣择。堪留者全给课料，使其尽心，合减省者并勒停罢。仍据已得资常选之内，与减两选；未得资者，任以前衔便放选集，仍名衔申牒有司。自今已后，委吏部切加拣择，量才比拟。所冀惠政，及於疲人。应诸道管内百姓，或因水旱兵荒，流离死绝，见在桑产，如无近亲承佃，各委州县切加检实，据桑地数，具本户姓名，申本道观察使，於官健中取无庄园有人丁者，量气力可及，据多少给付，便於公验，任充永业。不得令有力职掌人妄为请射。其官健仍量借贷种粮，分番上下，各任营农，放三年差税。年限满后，据桑地准例团定，合当下番营农者，停给月粮，其衣物赐及杂赏给并如旧。应天下典人庄田园店，便合祗承户税，本主赎日，不得更引令式，云依私契徵理，以组织贫人。天下榷酒钱，有已分配百姓处又别置酒店官酤及诸色榷率，宜切禁断。应亡官失爵及放还流人，如有先庄田不经没官，被人请射，本主及子孙到，并委州县却还，务令安业

州主牧宰，职在亲人，其有徭赋不均，流庸未复，刑罚不中，教化未行，必当分命使臣，大明黜陟。三代致理，皆重学官；两汉用人，盖先经术。天下诸色人中，有能精通一经堪为师法者，委国子祭酒访择，具以名闻，将加试用。称成康之盛，则举措刑；赞文景之德，亦言断狱。况自文祖太宗皇帝亲录囚徒，躬省冤滞，法官所选，岂易其人。其大理寺官属，比来吏部所授，多非其才，宜令精选有志行词学，兼详明法律注拟。其有课绩特殊，堪任朝奖者，台省官有阙，宜先选择。剖符共理，按部分忧，系於生人，所任最切。近日刺史，或一岁再迁，或累年尚滞，劳者不劝，否者不惩。自今郡守，勤奉诏条，清廉可纪者，四考与转。其有殊绩，及久历外郡者，或就加章绶，或擢列朝行，庶使内外有伦，远迩无异。其刺史有阙，委中书门下选择，当时时拟不得稽迟，其江淮诸道，县户一万已上，税钱五万贯已上，皆谓之大县。所择县令，宜准元和二年赦节文处分。其去年二月五日赦书中所荐县令，兼取散试官及白身并见任官者。不学而制，其弊固甚；未操而割，所伤则多。岂有白身及散试官，未经试吏，堪任县令，永言及此，殊匪朕怀。又见任官更求举荐，亦长侥竞，不可施行。其散试官及白身并见任官，令吏部并停注拟。自今已后，所举县令，更不得举荐此色。将致乎理，必在官循其方；将尽其才，必在吏久於政。先朝深知积弊，首举具员，近日因循，更不遵守。遂令躁竞者不安其位，惟望速迁。自今已后，宜委中书门下，所有除授，并依元和二年具员敕处分。其诸道年终，亦宜准承前勒停。如刺史於留州数内，妄有减削，非法契用者，委观察使风闻按举，必当重加科贬，以试列职。如刺史不承制敕，不得称有公事，请赴本使。其录事参军，亦不得擅离本州。将欲化人，必先兴学，苟升名於俊造，宜甄异於乡闾。各委刺史县令，招延儒学，明加训诱，名登科第，即免征徭。天下所置常平义仓，准元和元年正月赦书节文处置，未便者委刺史各具事由，条件闻奏，有司更与商量处分。邮传所置，令式有文。近年以来，多有逾越，遂使马畜损耗，供亿劳烦，宜准元和二年赦节文处分。天下诸州府县官吏，应行鞭捶，本罪不至死者，或假以责情，致令殒毙。宜委御史台及出使郎中御史等，切加察访闻奏。天下诸道，或闭籴禁钱，自为条约，自今已后，切宜禁断，仍委盐铁巡院勾当。

其内外文武及致仕官，三品已上赐爵一级，四品已下各加一阶，陪位白身人赐勋两转。故尚父汾阳王、赠太师晟、赠太尉秀实，各与一子八品官。颜真卿、杲卿、张巡、许远、南霁云各与一子出身。武德以来功臣子孙量加奖用。中书门下及节度带平章事者各与一子八品正员官，祖父母及父母并与官封，父殁母存者与邑号，已赠已封者更与追赠及邑号。礼仪使大礼使度支盐铁使京兆尹，各与一子出身。文武常参官并致仕官，及诸道节度观察经略等使，及神策等诸军使，父见存者量与致仕官，母存者与邑号，父母亡殁，与赠官及邑号。东都留守及诸道节度观察经略等使神策金吾六军将军威远镇国军等使，各与一子出身。陕州奉天兴元功臣更赐勋爵有差，身殁未经追赠者，并与追赠。应缘大礼移仗宿卫御楼立仗将士，普恩之外，赐勋爵有差，仍准旧例赐钱物二十万四千九百六十端匹贯。大礼职掌行事官吏及留守等吏赐勋及加阶，升坛殿行事官更特加一阶。应在城内蕃客等赐物有差。常参官及刺史有停替，及病假解官，及终制未授官者，委中书门下量才进拟，其有情愿授致仕官者亦听。

天下诸色人中，有贤良方正能忠言极谏，博通坟典达於教化，军谋宏远堪任将帅，政术详明可以理人者，委有司各举所知，限今年十月到上都。天下百姓高年者，赐米及绵绢有差。其元和十五年二月五日赦节文中有未处置者，有司速举施行，庶令大信，洽於天下。百司之职，布在旧章，特举正经，必归理本。宜令尚书省，应掌闲幕士御士医工兽医门仆药僮御书手楷书手典书流外等各赐勋两转。通气炳灵，是资岳渎；御灾捍患，爰想圣贤。将达明诚，式崇祀典，其五岳四渎，宜委本州府长吏备礼致祭，当极丰洁，以副如在之诚。名山大川及自古圣帝明王忠臣烈士，各令所在以礼致祭。亡命山泽，挟藏军器，百日不首，复罪如初。赦书有所不该者，所司具作条例闻奏。敢以赦前事相告言者，以其罪罪之。赦书日行五百里，布告天下，咸使闻知。主者施行。








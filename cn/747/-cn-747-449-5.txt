○吴公子听乐赋（以四声为韵）

延陵季子节高神融，博辨精通，其识达，其听聪，方辞吴而聘鲁，因请乐以观风。主人於是设嘉飨，进乐工，陈金石丝竹於堂上，舞干戚羽旄於庭中。客乃凝情涤虑，幽听遐想。翕如也，见雅调之始作；美矣哉，叹至德之弥广。自周而下，自郐以上，备闻变态之音，默见兴亡之象。时则崇牙对望，猛ね相向。槌钟击鼓，乍陵厉而清壮；鸣声戛弦，又发越而寥亮。八音宣，六律畅；马弭髦而仰秣，鱼竦鳞而跃浪。信可以察邦国政教之盛衰，见造化阴阳之情状。及夫曲已终，奏斯阕；言之者莫隐，观之者咸悦。足使夔、旷心沮，牙、期思绝。是知大乐与天地同和，大礼与天地同节，乃为理之枢柄，化人之轨辙者也。夫听者纳於耳而察於心，伊事也传於古而继於今。《阳春》、《白雪》之歌其和寡，流水高山之曲其意深。姑使清浊不乱，郑卫莫侵。虽千载之後，亦何谢乎前贤之知音？


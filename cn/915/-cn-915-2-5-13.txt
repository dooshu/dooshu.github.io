◇泰山刻石

皇帝临立，作制明法，臣下修饬。廿有六年，初并天下，罔不宾服。亲巡远黎，登兹泰山，周览东极。从臣思速，本原事业，祗诵功德。治道运行，诸产得宜，皆有法式。大义箸明，陲于后嗣，顺承勿革。皇帝躬听，既平天下，不懈于治。夙兴夜寐，建设长利，专隆教诲。训经宣达，远近毕理，咸承圣志。贵贱分明，男女体顺，慎遵职事。昭隔内外，靡不清净，施于昆嗣。化及无穷，遵奉遗诏，永承重戒。（刘《泰山篆谱》、《绛贴》本，又李处巽重摹本，又《史记。秦始皇纪》「临立」作「临位」，「躬听」作「躬《耳呈》」「亲巡远黎」作「亲巡远方黎民」，「体顺」作「礼顺」，「昆嗣」作「后嗣」。）


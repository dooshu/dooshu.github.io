大明宣宗章皇帝实录卷之四十五

宣德三年秋七月辛亥朔享

太庙

○遣中官祭司门之神

○选太原前卫千户曹英孙女为镇国将军羙垸夫人平阳卫指挥桂德孙女为镇国将军美垙夫人平阳府临汾县民贾整女为镇国将军美埻夫人

○壬子赐贵州安顺州把事阿关镇宁州把事阿宗西堡长官司把事阿者十二营长官司把事杨保宁谷寨长官司通事李得慕役长官司寨长杨得顶营长官司把事赵陆康佐长官司把事的比福余卫千户那该等钞彩币表里有差

○福建布政司及巡按监察御史奏浦城建阳二县有强贼三百余人劫杀人民焚庐舍敕福建都司行都司选精锐官军委都指挥徐信率领捕之贼若越境则会浙江都司兵夹攻之须尽灭乃已毋遗民患别敕浙江都司委官率兵临境以俟且并戒其约束官军严纪律毋扰平民违者并所管头目悉处重法两都司合攻之际毋执偏私毋相推调以纵贼徒仍令榜谕所在官吏军民有能导引官军捣贼巢穴者升赏如擒强盗例若贼中有能悔过归正或自首或指引官军擒捕或缚贼赴官者不问人之多寡悉免本罪如例给赏

○夜有流星大如鸡弹色青白尾迹有光出北斗魁西北行至云中

○癸丑云南总兵官太傅黔国公沐晟言云南潞江千夫长刀不浪班叛归麓川聚众攻劫潞江安抚司逐土官安抚曩壁入金齿杀招刚因达硬等七人劫夺财物焚毁民居又据潞江驿逐驿丞周礼立寨固守断绝道路蒲棘火阿昌诸蛮与之接境虑相扇为乱请发兵讨之

上曰边兵重在守备岂可轻动敕晟与三司熟议或抚谕或征讨必图万全

○甲寅

上以天气炎热命三法司疏决系囚

○泗州民奏州民养孳生马者洪武十八年定养马之例凡养牡马一匹免粮二十五石牝马一匹免粮三十石永乐中罢养马仍徵税粮近复令州民养马兼当别差税粮乞授洪武中例蠲免

上谓行在户部曰孳牧劳民马死又责其偿朕恒悯之况泗州

祖陵所在免粮有例其准所言

○乙卯修文明顺承二门外桥梁

○顺天府三河县奏本县错桥东通辽海西达京师今年五月霖雨山水暴涨坏桥甃石皆决驿使往来不便乞拨军夫工匠于华山石厂取石修砌庶几可成从之

○丙辰升行在通政司通政使顾佐为行在都察院右都御史

○顺天府丰润玉田平峪昌平东安密云怀柔七县涿州房山县通州漷三河二县河间府河间静海献任丘肃宁五县真定府深州及晋州饶阳元氏高邑三县保定府祈州及雄完蠡定兴清苑博野容城安肃满城新城十县安州新安县易州涞水县永平府滦州及卢龙昌黎迁安三县大名府开州及长垣南乐浚清丰滑魏六县广平府成安县湖广岳州府华容县及南直隶和州各奏今年五六月苦雨山水泛涨冲决堤埂渰没田稼

上召六部尚书蹇义等以奏示之谕之曰天降灾祥在德朕览之凛然卿等皆当勉思恤民之道必在务实毋事虚文

○戊午敕行在都察院右都御史顾佐曰都察院受朝廷耳目之寄掌国家纪纲之任用得其人则庶政清平群僚警肃用非其人则百职怠弛小人横恣必尽公廉乃称斯职近年以来在京诸司奸弊纷出其司风宪者非惟不能紏举且实与之和同若此所为国何赖焉尔佐刚直廉正简在朕心今特畀斯任其竭诚尽力必公必明恪恭夙夜毋惮勤劳弹劾愆谬毋避权要毋枉良善毋纵奸宄庶几人知警畏弊以清革副朕简任之意其各道见任御史宜审择之凡廉勤公正老成惇厚者俱留在职其不达政体不谙文移贪淫无耻及曾犯赃罪者悉送吏部降黜公差给假丁忧者亦如之务尽至公之道所阙御史即行吏部慎选自今不许滥授尔其钦哉

○总兵官都督谭广奏宣府怀安怀来永宁万全左右诸卫城垣并各处台墪桥梁近因久雨倾颓请以各卫军士修筑从之

○己未赐庆王世子秩煃安化王秩炵真宁王秩荧冕服

○敕大理寺卿胡概曰前命尔往应天常镇苏松等五府及浙江所属境内巡视军民利病殄除凶恶以安良善尔能钦承朕命用心效力不负任使朕已知之故屡有小人诬构尔过悉斥不听自今亦宜笃志竭诚一遵前敕而行毋惮权要必使为恶者知警于公法为善者获安于田里惟廉勤明公慎终如始乃有以服人心而称委任钦哉勿怠

○福建福清县耆民郑外进瑞麦赐钞遣归

○夜有流星大如杯色黄白光烛地起五车西北行至文昌

○庚申

上谕行在吏部兵部臣曰今后凡中官传旨除授官员不问职之大小有敕无敕俱要覆奏明白然后施行

○行在工部奏太常寺言徐王坟祠及祠祭署周垣因雨倾塌祠内帐幔亦多损敝命如旧修制

○辛酉行在兵部奏昨巡抚官布政使周干言浙江海盐县地临海岸每有倭寇洪武中设海宁卫及澉浦乍浦二千户所陆置烟墪水备战船瞭望巡守因得无虞永乐七年尽拘军船赴沈家门立水寨防守撤去烟墪倭寇乘虚连年纵掠水寨相去海盐千里不能救援民甚苦之请如洪武中防守今累覆勘皆以为便

上曰古人云利不什不变法凡谋事须为永久之计其再令巡抚大理卿胡概与三司计议果孰为便然后处置

○行在工部奏北京文明等门城垣及永平遵化蓟州密云等处城池喜峰等口关墙皆因雨潦倾坏命军卫有司修治永平诸处令都督佥事陈景先董其役

○壬戌赐湖广前忠信军民府故土官知府覃吕啼送孙隆前野王长官司土官长官田驴其什用子散鲁前隆渠守镇诸峒蛮夷宣抚司故土官宣抚郎应隆子文前镇南大奴峒宣抚司故土官宣抚田黑用子斌前镇远安抚司故土官安抚苟候驴子向世雄前顺化安抚司故土官安抚旺踵子墨言送前九溪军民宣慰司故土官宣慰使墨迪送子古珠前红奉峒安抚司故土官安抚景先子木豪忠路安抚司把事牟铭进钞彩币表里纻丝袭衣有差

○瓦剌部属猛可不剌来归奏愿居京自效命为所镇抚赐冠带金织袭衣彩币银钞绵布鞍马仍命有司给房屋器皿等物如例

○广西总兵官都督佥事山云奏今年五月淫雨江涨柳州卫城坏五十九丈守御融县左千户所城坏二百八十七丈城门城楼亦皆摧外皆临贼境已督军严备然修城重役非军力所能独完乞令有司以民夫协助从之

○癸亥命行在工部修治都城外至居庸关桥梁道路之因雨倾塌者

○甲子以明日中元节遣郑王瞻埈祭

长陵

献陵

○敕通州神武定边蓟州等五十三卫指挥千百户葛森等各领轮班放回神铳手官军星驰赴京时

上将以农隙出郊阅武故有是命

○湖广前归德宣抚司等衙门故土官宣抚彭驴送子万隆等进茶马

○泗州人戴瘦仔伪为御史行钞法至清河知县李信圭察其伪擒送京师

上命三法司鞫治因谓少师吏部尚书蹇义等曰御史要官有志者能勤学励行何患不至小人苟图一时之利而杀其身何其愚也

○乙丑命行在户部尚书兼谨身殿大学士陈山礼部员外郎许敬轩为正副使持节封宁王第三子磐烑为宜春王太子少保礼部尚书兼武英殿大学士金幼孜吏部员外郎魏骥为正副使持节册宁夏左卫指挥佥事赵璧女为庆世子妃宁夏左屯卫指挥佥事张铭妹为真宁王妃宁夏中护卫指挥同知倪昇女为安化王妃

○中书舍人陈登卒登字思孝长乐人始以才荐授罗田县丞再调兰溪浮梁二县皆有治绩永乐初诏求四方能书者登以工篆隶举入翰林登博究深考自三代秦汉以降钟鼎金石山劖冢刻靡不默识当时无出其右者擢中书舍人凡国家有大制作篆籀之文皆出其手登负直气于所交游能面举其过不肯媕婀依随庶几刚正之士云

○夜有流星大如杯色赤有光起紫微垣内东北行至东井炸散

○丁卯宁王权遣人进扇且奏求铁笛

上命工制铁笛与之谓左右曰古人谓笛者涤也所以涤邪秽纳之雅正宁王之意其在此乎铁笛虽无当新制与之○免岷王楩华阳王悦燿每岁

圣节正旦冬至进贺表笺以王所少人差遣也

○靖江王佐敬母夫人耿氏卒遣官赐祭命有司治葬事

○升镇守河州都督佥事刘昭为都督同知往镇西宁兼理河州事召守西宁都督史昭及会宁伯李英还京

○召镇守蓟州等处都督陈景先还京

○设云南澂江府僧纲司

○南京国子监司业陈敬宗奏在京各衙门历事监生近因事简比旧减半其办事监生惟是急务差遣不拘常数余则斟酌事务繁简以次量拨宜以半年更代庶使均得肄业又本监所贮永乐年间散余列女传三千本年久损坏请给授监生又本监膳夫原以应天府上元江宁二县民充近以犯徒罪者充满日更代类多逃亡况法司见问囚人皆纳米赎罪满者无人更代乞额设三百名如有事故令法司照名拨补从之

○山西布政司奏造永和王坟茔用民地一十五顷有奇地之税粮未除

上命行在户部除之仍命行山西布政司令别拨旷闲田地与民使不失恒业

○戊辰行在户部奏宁王第三子宜春王磐烑岁禄二千石米钞中半当以江西附近郡县粮及官库钞给之

上从之谕尚书夏原吉曰近有言王府收粮或留难或多取或暴虐需索民甚苦之此皆下人所为王不能知可移文禁革违者绳之以法

○

上阅三法司所进系囚罪状谕之曰反逆人命伪造印信如律诈传诏旨诬告人因而致死宥死杖一百发戍辽东监守自盗常人盗仓库钱粮盗官畜产与受枉法财皆追赃论重轻谪戍辽东边卫及口外徒流者如例罚输作杖以下准钞法榜例追钞无罪者释之凡决遣千六百三十五人

○福建行都司械送谋反罪人楼濂等至京师濂浙江奉化人建宁府税课司官之子得罪于母逃至建阳民家诈为制书称九府小齐王民馆榖之为制王者冠服择日起事建阳县执送行都司遂送至京

上命三法司讯之皆引伏

上曰小人无知不可不治令锦衣卫械系其词所连者悉捕之

○己巳行在户部奏广昌王济熇薨岁禄二千石当停支而王妃及幼男女颇众拟依永乐间伊王薨例岁给米三百石

上曰王薨正当优恤其家三百石不足赡其加二百石令有司按岁给之

○庚午朝鲜国王李祹遣陪臣元闵生等奉表笺贡方物贺立中宫

○召镇守彰德都督李玉还京

○行在六科给事中引奏监生王伦等办事半年例应给赏回监读书

上因谕伦等曰自古大贤君子通知古今然后能立功名垂久远所以国家立法令尔等习诗书又令通政事宜各勉力不惟国家得人为用尔亦能立身荣家显祖宗矣伦等顿首而退

○辛未命故山东都司都指挥佥事刘亨子得新袭金吾右卫指挥使羽林前卫指挥使高福海庶兄福袭其职金吾右卫指挥同知蔡成老疾命其子瑛代○停开平运粮先是命阳武侯薛禄率军运宣府粮赴开平至是

上以积雨泥泞车行甚艰命止之仍命武安侯郑亨等散遣军士粮已支出者仍入仓召禄还京

○壬申霸州民诣阙言雨潦伤田禾人民乏食有司坐买蒲草土硝等物乞暂停止

上谕行在六部臣曰水灾民饥又以此不急之物重困之可乎其一应科办悉停免

○癸酉土鲁番城都督佥事尹吉儿察子满哥帖木儿湖广唐崖长官司故土官长官黄晟子敏贡马

○行在户部尚书夏原吉言北京文武官吏军夫工匠粮饷所费不赀比来旱涝赋税多欠平江伯陈瑄岁运粮仅足支给仓无厚储非经久计臣谨条陈撙节预备之策一中盐米旧则太重□贾少有至者今更定淮浙盐每引纳米二斗五升河间三斗河东四川福建一斗五升不拘次支庶几中纳者可众一法司问完山东河南及北京八府杂犯绞斩以下罪囚俱令纳米京仓赎罪一各卫所优给官旧于北京支粮宜悉处于南京就粮愿于原籍支给者亦从其便一随驾上直及架鹰等项马凡八千余匹月支料豆万一千三百余石宜减半给之一京官鞑官俸粮旧皆均支米钞除忠勇王如旧外其余不拘品级月各与粮二石余令于南京仓附支钞支如旧一各卫调至操备官军已有本等俸粮今又月支行粮四斗不无重复乞令狭西山西等都司各卫道远者俱回原卫所操练听调山东河南及附近者选留精壮在京训练人月支粮三斗一军匠民匠人夫在役者凡二十五万九千余人及管工官吏人月支口粮五斗赏钞五锭又月支食盐今营造未兴工程不急赏钞止给军匠其管工官吏俱罢给民匠民夫月支粮四斗盐钞如旧仍令工部审量多余者悉皆放还一军民匠及夫有逃故者所管之人多冒支粮赏请令工部查考有冒支者具奏追理一诸司办事官办事吏月支米三斗宜罢支米暂令支钞一各处总兵镇守官随行官军人等本卫已支俸粮在外又日支廪米五升以一月计之通一石五斗宜每月支与米四斗五升庶不重费钱粮

上览奏曰卿所言天概当朕意可令更与公侯伯六部都察院官会议既而皆言户部所奏为当

上从之

○甲戌

上御奉天门谕行在刑部侍郎施礼等曰京师人众斗殴骂詈自是常事兵马司擒获皆送法司此等非有重罪宜即剖断发遣今天气炎热岂可久淹或有因病而死即为枉杀无辜卿等宜深存恻隐之心毋枉人命

○占城国王占巴的赖遣使臣逋沙怕济加等奉金叶表笺来朝贡方物

○免大兴县逃民宣德二年秋粮榖草盐粮

○乙亥青州府民刘中等奏永乐中因岁歉流徙至北京枣强县凡二百余户居二十年已成家业今有司追还山东乞就附籍枣强

上谓尚书夏原吉曰彼此皆吾土但得民安即已又曰唐宇文融检括流民过期不首者谪边州容庇者抵罪州县承风劳扰百姓愈弊逃窜益多尔其申饬有司以此为戒

○命行在工部修通州白富二河桥梁

○昏刻有流星大如鸡弹色青白尾迹有光出紫微垣东蕃外西北行至浊晓刻荧惑犯积尸

○丙子广西泗城州女土官卢氏遣头目韦庇等贡马

○夜有流星大如杯色赤有尾光烛地起贯索西北行至云中又有流星大如碗色赤光烛地起宗人西南行至浊

○丁丑造岷府江川王广通王阳宗王镀金银印各一

○给云南曲靖军民府土僧善清等二百人度牒初清等诣阙请度牒行在礼部言旧例五年后考试然后给

上曰彼来自万里外可不拘常例与之

○戊寅赐土鲁番城都督佥事尹吉儿察子满哥帖木儿等金织纻丝绢袭衣及纱罗绫绢有差

○己卯命山东青州府知府陈永还任永有疾诣阙自陈乞还乡养病益都等县耆民数十人诣阙奏永莅政公勤刑狱无滞有为有守吏民畏服乞留以惠民

上谕行在吏部臣曰郡守以疾求去民不忍舍为政之善可知虽病岂不堪卧治其遣还任

○松潘卫指挥使吴玮自陈平番蛮有功盖玮先以进贡至京而蛮寇叛

上命玮驰还讨之玮还即率所部及龙州知州薛继贤父子千户于谅等兵先进至圪答埧寨头叶棠关诸处屡战败贼遂复松潘抚定祁命等十簇番民及都督陈怀至令玮仍为前锋攻夺永镇等桥败贼复叠溪怀因令玮守叠溪又招降渴卓等二十余寨后玮还卫又降阿用诸寨首玮又陈其前后施设方略并陈继贤等功且言巡按御史严孟衡按察使康郁贼初起时不檄兵救援又不奏都指挥韩整奸贪失律之罪

上谕行在兵部臣曰寇之平节制在怀玮为松潘指挥虽有攻守之劳皆职所当为惟令录继贤等功以闻孟衡等皆置不问








○逸民箴



至人应务，是统是营，乃制上下，以牧群生，君位孰在，匪圣伊明，贤愚相奉，臣主以成，如彼百节，各役天形，率分委质，仰应一情，心膂有位，股肱有经，岂以处下？为戚为荣，各安其所，举体用平，夫设爵列土，悬弓垂旌，卑尊之级，贵贱之名，匪以恣物之役，实大猷而是经，处遁之士，奚眷于时，行矣先觉，捐俗长辞，明乎忧患，故超尔不疑，解发灵崖，被褐弦丝，飘飘台上，轻举高之，穆穆二仲，携策相期，盘幽隐寂，与物无治。凡厥後来，顺乃所往，鉴兹俗累，戒于颠荡，无殉外物，心烦技养，无弃恬旷，忧勤是掌，林人司箴，敢进善党。（《艺文类聚》三十六）

曹摅

摅字颜远，谯国谯人，魏大司马休曾孙，与左思俱为齐王ぁ记室，元康末为洛阳令，後为襄阳大守征南司马，永嘉二年，讨流人王，败死，有集三卷。




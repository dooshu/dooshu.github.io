◎劫盗还债

泉州郡城外阵地乡丁某，贫无立锥，娶妻某氏。入门一见其夫，便股栗不自禁。自是语意稍拂，某辄加杖责，怒时即持白刃刺氏肤，血溅衣乃已。及连产四子，仍如是，不少贷。氏病骨奄奄而目若鬼，然终无怨心，日事纺织供朝夕。一日，有友来招某渡洋经商，某诺之，并不告辞妻子，出门径去。后氏经纪弥勤，家计渐丰。先是，某有屋后隙地，富人以百金购求，氏得金，营运生息。垂二十余年，遂成富室。道光壬午岁，某忽归家，见旧宅轮奂一新，心骇不敢前。适有族人识某音容，报知伊子趋迎，时氏已故，子皆成立有室矣。各命其妇出拜翁。某问其致富原由，子具道起家情事，并其母勤俭苦况。某凄然感泣，思再见氏而不可得，闻张天师知冥事，即日具装自往广信府拜恳天师，缕述乞见故妻。苦哀天师，许来日当相见，且嘱令勿怖。明日，引入暗室，见一黑面大汉执刀怒视，大唱一声。某愕然，仆地，众扶出。醒后，以为所见非所愿也。天师笑曰："不差，即是人也。汝前世贩布为生，路过山东，被一响马劫杀，盗即尔妻也。今生耐苦还债，自是定理，尔亦徒多此一见耳。"某乃大悟果报所由来，回家遂不复介意矣。


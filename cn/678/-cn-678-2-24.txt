歐陽夷陵黃牛廟東坡錢塘西湖詩

歐陽公《黃牛廟》詩曰：「石馬繫祠門。」東坡《錢塘》詩曰：「我識南屏金鯽魚。」二句皆似童稚語，然皆記一時之事。歐陽嘗夢至一神祠，祠前有石馬缺左耳，及謫夷陵，過黃牛廟，所見如夢。西湖南屏山興教寺，池有鯽十餘尾，皆金色，道人齋餘，爭倚檻投餅餌為戲，東坡習西湖久，故寓於詩詞耳。


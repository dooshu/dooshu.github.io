○为荥阳公与浙东大夫启

不审近日诸趣何如？越水稽峰，乃天下之胜概；桂林孔穴，成梦中之旧游。遐想风姿，无不畅惬。一分襟袖，三变寒暄，虽思逸少之兰亭，敢厌桓公之竹马。况去思遗爱，遐布歌谣；酒兴诗情，深留景物。庾楼吟望，谢墅游娱，方知继组之难，不止颁条之事。今者冰消雪薄，江丽山春，访古迹於暨罗，探异书於禹穴，不知两乐，何者为先？幸谢故人，勉自遵摄，未期展豁，唯望音符。其他并附乔可方口述。


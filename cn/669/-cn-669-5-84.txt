84　鄭讀冥氏之冥


冥氏注，鄭司農云：「讀爲『冥氏春秋』之『冥』。」按漢書儒林傳，冥都傳顔氏春秋之學。疏謂：「若晏子春秋、吕氏春秋之類。」非也。

【元圻案】漢儒林傳：「顔安樂，字公孫，魯國薛人。疏廣授瑯邪筦路，貢禹授泰山冥都，都爲丞相史。都與路又事顔安樂，故顔氏復有筦、冥之學。」師古曰：「冥，音莫零反。」〇惠氏周禮古義：「秋官冥氏注，王伯厚云云，案夏本紀：禹，姒姓，後有冥氏。」






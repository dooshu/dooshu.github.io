登神山仙馆同惠朗胜时作


其一


鳌冠迢递海天分，缑岭笙歌彻夜闻。
谷口花深三里雾，楼前鹤下十洲云。
羽人佩冷星河影，玉女香消月露文。
丹井可能穿地底，裁书谁报洞庭君。

其二


九霄缥缈采真游，松桂回风涧壑幽。
云散霓裳金殿晓，月明琪树石坛秋。
素琴寂寂依丹灶，清磬泠泠下玉楼。
愧我衣冠无息壤，因君羽翰到沧洲。





郑文雄传

郑文雄字功着，武安漳国公八世孙。其为人也，赋性倜傥，轻财好施，广交游，喜读书，过目不忘，又非章句之学也。伟身干，力千斤，猿臂善射，乐交山泽之豪。尝与屠沽儿游。雄生明之季世矣，其时当烈皇帝在位，流贼蜂起，西秦、中原构乱如麻。雄忿然太息曰：『吾家世受国恩，今天下多事，我不挺身报国，有何颜面立天地间乎』！于丙子崇祯九年正月朔，适援剿经略卢公象升同总镇祖公宽奉命率大军剿贼，路由庐州府往滁州，追剿流寇张献忠，雄因奋起，遂诣军门，献平东、灭贼二策与卢公，公读其策而伟之。又复较射比艺角力，皆冠军绝伦，公大奇之，曰：『尔汾阳少保之流亚也』！特荐之于朝。钦授援剿都指挥使，率兵驻扎河南府西宜阳县，屡败群贼。贼畏其锋，多遶道遯去。未几，擢授广西浔梧营参将。值甲申之变，哀诏下广西，遂呼天抢地，恸哭失声，拔刀自刎，赖同官救之，得不死。

丙戌冬十月十四日，永明王立于肇庆，文武诸官皆晋秩，擢文雄总兵官，挂印，赐蟒衣玉带。丁亥春，提督李成栋自广东西上，文雄与之血战十余场，多捷。成栋惊曰：『此间亦有劲敌也』！己丑春，江西再失，成栋兵败于信丰县，死之。忠贞营之兵亦溃于茶陵。十二月，清平南王尚可喜率满汉军万余人进广东，罗成耀迎战大败，由南雄府宵遁。文雄以铁骑三千逆败追兵，可喜小怯，乃得缓行。文雄东西守御者数年，大小十余战，未少挫，人以蜚将称之。

丙申冬，李定国奉永历皇帝西奔云南。丁酉冬十二月，封文雄为偃师侯，晋右府都督，加太子太保，而国事日不支。戊戌春，楚、蜀、粤三路清师取贵州，而贵州全省俱失。己亥春正月三日，清兵遂入云南。四日，永历皇帝出云南省城，西奔永昌府。三路清兵俱入会城。二月二日，又由会城西追。十日，总兵王国勋败于普淜驿（在楚雄府城西一百八十里）。十二月，吴三桂追至大理府城西玉龙关。巩昌王白文选、总兵张光翠、陈盛等，皆战败西奔。郑文雄独率骁将锐卒千人逆战，自晨至夕，千人战死，无一存者。文雄身负重伤死之。夫人夏氏、幼子郑通（时年一十五岁）俱刎死。诸仆咸亡，无有孑遗。全军俱歾，全家死节，可谓烈矣！后永历皇帝至缅，追封周国公。

李柏赞曰：烈哉文雄，生于明季。带砺功裔，草莽忿起。献策军门，卢公荐举。血战宜阳，败走张李。守御两粤，多立奇勋。天子蒙尘，卒以身殉。千人同死，更逾田横。妻子俱刎，奴仆咸殒。千秋光耀，万古希声。


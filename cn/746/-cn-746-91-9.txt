卷91_9【奉酬韦祭酒偶游龙门北溪，忽怀骊山别山，因以言志，示弟淑并呈大僚之作】  崔日知

夙龄秉微尚，中年忽有邻。以兹山水癖，遂得狎通人。

迨我咸京道，闻君别业新。岩前窥石镜，河畔踏芳茵。

既怜伊浦绿，复忆灞池春。连词谢家子，同欢冀野宾。

趣闲鱼共乐，情洽鸟来驯。讵念昔游者，只命独留秦。

萧条颖阳恋，冲漠汉阴真。无由陪胜躅，空此玩书筠。


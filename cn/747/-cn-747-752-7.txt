○贺中书门下平泽潞启

某启。伏以上党之地，肘京洛而履蒲津，倚太原而跨河朔，战国时，张仪以为天下之脊，建中日，田悦名曰腹中之眼。带甲十万，籍土五州，太行、夷仪为其扃关，健马强弓为其羽翼。自逆党专有，仅及一世，颇闻教育，实曰精强。昨者凶竖专地之请初陈，圣主整旅之诏将下，中外远迩，皆疑难攻，蜂虿螗螂颇亦自负。伏惟相公上符神断，潜运庙谟，仗宗社威灵，驱风雷电。掌上必取，彀中难逃，才逾周星，果枭逆首。周公东征之役，捷至三年，宪皇淮夷之师，克闻四岁。校虏寇之强弱，曾不等伦；考攻取之败亡，何至容易。若非睿算英略，借箸深谋，比之前修，一何远出。自此鞭笞反侧，洒扫河湟，大开明堂，再振儒校。穷天尽地，皆为寿域之人；赤子秀眉，共老止戈之代。某谬分符竹，实由恩知，庆怏欢之诚，倍百常品，不宣。谨启。


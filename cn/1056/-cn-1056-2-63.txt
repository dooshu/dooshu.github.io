饯宇文明府序


【饯，一作送】

昔者王烈登山，林泉动色；嵇康入座，左右生光。岂非仙表足以感神，真姿可以错物？况我巨山之禀孤出，升华之丽清峙。群公之好善，下官之恶俗。接霓裳于胜席，陪鹤辔于中轩。俱拔出尘之标，各仗专门之气。烟霞用足，江海情多。言泉共秋水共流，词峰与夏云争长。

虽扬庭【一作亭】载酒，方趋好事之游；而肆乐含毫，请命升仙之笔。同抽藻思，共写离怀。











寄子虡

十里城南路，萧然一秃翁。

旧书衰易忘，新句嬾难工。



山色春寒淡，溪流宿雨通。



街头有良酝，思汝一尊同。



寄子虡

老自安故乡，况复触罪罟；五年三奉祠，每请幸听许。



贫家似破屋，随事且撑拄，虽殊乞墦肉，已近掘野鼠。



平生胆力薄，不敢犯张禹。



有时一言失，恐惧气如缕。

念此思挂冠，白首冀安处。



吾儿哀乃翁，岁暮忍羁旅。



何时得斗粟，归舍聊共煮。



便草北关书，乞骸归卒伍。



寄子虡

吾儿适淮壖，送之梅市桥。

三年安得过，思汝双鬓凋。



今年当代归，秋色已萧萧。



迎汝不惮远，梦泝钱塘潮。



人事不可料，邑民挽归桡，郡牧部使者，交章闻之朝。



增秩复使留，此事久寂寥。



念汝未育子，大女方垂髫，小女闻学行，想像扶床娇。



汝少知读易，外物莫能摇，但愿早举孙，不必七叶貂；归来郎罢前，相从乐箪瓢。

寄子虡

汝官南寿春，我居东会稽；疋马护秋塞，两犊翻春泥。



淮天沙雁过，江村雪云低。



书来动半年，相望常怆凄。



父子不共耕，此悔真噬脐。

明年城西社，烂醉相扶携。



寄子虡

人生恨无年，我老已烂熟。



退耕镜湖上，风雨有茅屋。



事君阙补报，得此不啻足。



余年尚几何，嫋嫋风中烛。



大儿戍塞垣，驰马佩矢箙，去家千余里，辛苦就微禄。



书来续三纸，语悲不忍读。

遹弟在我傍，亦复泪溢目。



门户嗟日衰，持守赖家督。

雪云暗淮天，念汝方露宿。




170　劉炫謂國語非丘明作　古有左氏左丘氏二家


劉炫謂國語非丘明作。【原注】傳言鄢陵之敗，苗賁皇之爲。楚語云雍子之爲，與傳不同。傅玄云：「國語非丘明作，有一事而二文不同。」〇案：劉炫語見襄二十六年正義，傅玄語見哀十三年正義。〇方樸山云：「左傳哀元年秋載吴師在陳，楚大夫皆懼，惟子西曰：『二三子恤不相睦，無患吴矣。』於楚語則以懼吴爲子西語，『無患吴』爲藍尹亹之言，此亦互異之一。」〇繼序按：「傳言鄢陵之敗，晉語作苗棼皇，與左傳同，楚語異。」又按：「晉惠公卒，左傳在九月，國語在十月。納公子重耳，左傳在明年正月，國語在是年十二月。」又按：「棠棣詩，左傳云召穆公作，國語云周文公。哀十三年黄池之會，吴語作『吴公先歃』〔一〕，左傳則『先晉人』。」葉少藴云：「古有左氏、左丘氏。太史公稱『左丘失明，厥有國語』。見漢書本傳。今春秋傳作『左氏』，而國語爲『左丘氏』，則不得爲一家。文體亦自不同，其非一家書明甚。左氏，【原注】王荆公以爲六國時人。蓋左史之後，以官氏者。」朱文公謂：「左氏乃左史倚相之後，故其書説楚事爲詳。」【原注】鄭漁仲云：「左氏世爲楚史。」〇鄭漁仲語，見所著春秋地名譜自述。司馬公謂左氏欲傳春秋，先作國語，國語之文不及傳之精也。

【閻按】黄楚望書出，極辨以左氏爲楚人之非，蓋均載晉、楚之事，辭意間多與晉而抑楚是也。

【繼序按】漢志有公羊外傳、穀梁外傳。

【元圻案】韋昭國語解敘：「孔子發憤於舊史，垂法於素王。左丘明因聖言以攄意，託王義以流藻。其明識高遠，雅思未盡，故復采録前世穆王以來，下訖魯悼、智伯之誅，以爲國語。其文不主於經，故號曰『外傳』。」〇葉少藴春秋統論三：「司馬遷、班固以丘明爲名，則左爲氏矣。然遷復言『左丘失明，厥有國語』。按姓譜有左氏、左丘氏。遷以左丘爲氏，則傳安得名左氏耶？」

〔一〕「歃」，原作「插」，據上古本國語卷一九吴語改。






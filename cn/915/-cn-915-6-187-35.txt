◇正著论以姜维为一时仪表

异哉氏之论也！夫士虽百行，操业万殊，至于忠孝节度，百行之冠冕也。姜维策名魏室，而外奔蜀朝，违君徇利，不可谓忠，捐亲苟免，不可谓孝，害加旧邦，不可谓义，败不死难，不可谓节；且德政未敷而疲民以逞，居御侮之任，而致于失守，于夫智勇，莫可云也。凡斯六者，维无一焉，实有魏之逋臣，亡国之乱相！而云人之仪表，斯亦惑矣！纵维好书而微自藻，岂异夫盗者分财之义，而程、郑降阶之善也？（《蜀志·姜维传》注）


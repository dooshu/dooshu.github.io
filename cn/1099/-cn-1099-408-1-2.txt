○建輔城定兵制疏 【 建城制兵】

奏為建輔城、定兵制、以鞏萬年　皇圖事臣聞之易曰王公設險以守其國、書曰申畫郊圻、慎固封守、□康四海、葢險不設。則不可以守國。尊嚴王畿。則根本固而天下蒙安。　國家定鼎燕京。雄勝超越。　九重居守。三面鄰邊固與前代建都中原者不同　成祖文皇帝三犂虜庭。兵力強盛。草創建設。以竢後人。念自大寧撒防。東勝失守。關隘彌近。拱衛宜嚴。形勝遠近了然在目今京東距薊鎮不二百里。京西去宣鎮不四百里。東南之去天津海口不二百里。西南之去紫荊關路不三百里。朝衝隘口。夕抵郊原。鐵騎乘風。勢不可遏。夫以天下至重之地。而伏至危之形。防護未周。形勝未備。咸抱隱憂久矣。嘉靖庚戍年間。虜騎闖入邊關。徑至城下。輦轂萬姓。米爨所需。城門一關。內困外阻。况今虜情叵測。倭防正殷。桑土綢繆。尤當亟慮。臣竊以為宜於近京周圍十里內外。卜擇水土善利要害處所。特建輔城四座。護衛京師。每城置兵萬人。內設營房。以處軍士。外設教塲。照常操練。聲勢犄角。有恃無恐此言深于防守之計猝有外患城門可開合無遵照　祖宗五軍舊制。即以三大營見操官兵為中軍大營。其四城應撥營兵各萬分練。或查取京衛五十四屯。及京營三屯餘丁。挑選精壯以充其數。擇前後左右五府見任官知軍事者統之俱聽戎政大臣節制。偏裨將領一視大營之制。城內兼置倉塲。各貯一年芻粟。再設憲司文臣二員。監操督餉。令熟兵事。以儲邊才量撥近城田地給軍耕種以優養贍四隅聯絡墩堡。以嚴守望。周遭開通溝洫。栽植樹木。以扼戎馬。險足以守。兵足以防。此誠國家強本之圖。萬年不拔之計也。嘗考漢設南北二軍。宋設禁廂二軍。彼此相制為安。我　太祖定鼎金陵長江天險。江防遺意此疏得之復設浦子口大營屯兵積餉具有深意伏見今之講武者。但計兵力。不考兵制。葢兵弱則有耗費之患。而兵強則有肘腋之虞。虎豹在山牙爪自恃。尾大不掉。輕重倒持。宜令各將官。於營軍中。揀擇壯勇千百名。稍厚廩餼。常置左右。即以此千百人充伍長甲正部隊名色視將領官職崇卑。以定多寡。差等卑。名分相維。苦樂相通臂指可使。緩急可賴將有親兵足恃則大軍自然畏服或一營揭挺彼此勢足以相制或一夫脫巾上下力足以相鈐分數既明多多益善此又為將領強本不特可行於京營而且可行於各邊者也若言四輔之城。兵力尚少。則請於畿甸八府州縣民壯中。再行挑選充數。或以入班之軍。酌量凑補。或以召募之眾。事寧續增。仍令廵視京營科道官一體稽閱分軍實張形勢此最要策此制一定不惟可壯居重馭輕之勢且可弭驕悍譟呼之事矣或謂營建多費。時詘舉贏。然久遠之圖。豈必旦夕之就。期以數歲。何患其遲。或謂守在四夷。在德非險。若為堂奧之備。恐示張皇之形。徒襲常談。終設大事。葢非常之原。黎民所懼。及臻厥成。天下晏如。今夫富人之家。欲防外侮。必須固藩籬。守門戶。而後室家即安。戒僮僕。嚴備禦。而後盜賊難犯。今建城制兵之議。是即固守備禦之策也。庶人且能為一家謀。况以　天子之尊。可不為　皇居萬世計乎。謹繪城圖一幅、恭進　御覽、伏乞　敕下該部及時會議、待邊事稍寧、次第舉行、　宗社生靈、不勝幸甚、

得旨京師根本之地、添築四城、深為鞏衛至計、該部便看議來說、


代陈州李相公陈情表

臣某言臣闻匈奴未宾去病以之辞第先零尚炽充国由是请行臣虽至愚常慕前烈辄兹披露甘俟诛夷臣某中谢窃以无用之臣明君不畜彼其之子载籍攸讥况臣爵为通侯任居方镇权兼节钺位峻台槐厚禄万锺空负素飱之媿元戎十乘莫伸汗马之劳方今边候多虞军书尚警朝廷未得以高枕帷幄颇闻於运筹而臣世受国恩身膺阃寄禽息鸟视徒自取於便安烽举燧燔曾不思於効用岂人言之可畏实鬼瞰以是忧每念及兹毛髪俱耸伏望尊号皇帝陛下曲回玄造洞鉴丹诚许於戎旅之间乃至重难之处赐之驱策俾効疲驽焚老上之龙庭誓殱余孽裹伏波之马革庶毕乃心愤发由衷兢惶俟命干冒宸严云云


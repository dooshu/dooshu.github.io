【论元昊不可称吾祖札子〈庆历三年〉】

臣伏见如定等来，西贼欲称吾祖，向闻朝议，已不许之。今日风闻议却未定，不知虚的，深切惊忧。且吾祖两字，是何等语，便当拒绝，理在不疑，安有未定之说哉！夫吾者，我也；祖者，俗所谓翁也。今匹夫臣庶尚不肯妄呼人为父，若欲许其称此号，则今后诏书须呼吾祖，是欲使朝廷呼蕃贼为我翁矣，不知何人敢开此口？且蕃贼撰此名号之时，故欲侮玩中国而已。今若得其称臣，则此二字尤须论辨。今自元昊以下，名称官号，皆用夷狄。若蕃语兀卒，华言吾祖，则今贼中每事自用夷礼，安得惟于此号独用华言而不称兀卒？且彼于我称臣，而使我呼为祖，于礼非便，故当以此折之可也。朝廷自有西事以来，处置乖方、取笑于人者多矣，未有如此一事最可笑也。窃虑小人妄有议论，伏乞拒而不听。取进止。


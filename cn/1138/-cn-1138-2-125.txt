寄潮州太守尚木宗兄

其一


西射堂边幽梦通，春来池草雨濛濛。
一麾共惜延年出，万死谁怜阮籍穷。
放逐差宜麋鹿性，行藏堪笑马牛风。
须知冠盖吾宗盛，岭表相望有二冯（时其武兄分守南昌。）。

其二

诏下金鸡肆赦初，开函惊见岭南书。
未堪华发逢豺虎，竞道炎方徙鳄鱼。
病骨支离诗兴减，绨袍忌讳世情疏。
由来同姓无新故，急难他人恐不如。


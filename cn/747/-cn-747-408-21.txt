○尊胜也罗尼宝幢铭（并序）

穷乎化源微之（阙）彼真理妙之本。夫天宫宝幢，特异诸相，所以树善除恶，开愚解迷，盖帝释之能崇敌修罗克胜之置也。然则秦都绮甸，神皋粤区，有县曰泾之阳，乡曰仙之圃，圃有店曰六渠，史称延韩数年之命，为秦万世之利，即此之谓矣。矧此土惟沃壤，俗阜英奇，别有谆谆耆年，兼诸信士。为其残凶尚梗，负我国恩，常以钱之馀，互相劝勉。岂不能发大宏愿，上答休明，爰立宝幢，永资皇祚。仗佛威力，歼厥渠魁，伟千载之傅芳，傅我里之盛事，可不美矣？曰然。於是命工人，琢奇石，集众妙，饰端仪，俯长泾，镇逆旅。突郑渠之发地，跨荆山以，霞开於峭路之旁，电缴於锦川之上。震耀原隰，草木增辉，列大乘经文，现彼宝相。备也罗尼教，（阙一字）是虚无，暴慢者闻之肃恭，往来者睹而愕眙。轩骑读过，历险无惊，樵夫诵行，履危不惧。犹是水中鳞甲，遇影而生天；郊外零雾，因风而荡尽。则知圣教慈力，广大莫量，若非正真，孰能幽赞利物而已。亦不可以识识，不可以智知，则善住天子乃能证欤？於戏！（阙二字）者多，利（阙一字）者少，曷此耆幼，殊能达之。曰有众善寺大德沙门齐秀，汉皇胄绪，当代名僧，众皆揖之，邀共集事。又高行僧元朗，以律传圣教，文接儒流，端居招提，与秀同舍，虽不在位，而能一心。懿哉二公，更著能事。三年夏四月，炼顷自蓟门，才归旧国，因花宫问道，遇元朗上人。或赋诗以相（阙一字）或开经而了义，旋则掺袂，涉冬又逢，请著斯文，素非述者。铭曰：

高蟠金顶屹亭亭，坚立不动干窈冥。妙崇宝相载实经，旁悬兔月挂鹑星。跨山带原静郊，生天鳞甲自花汀。天长地久兮寒光转青圣君寿福兮万亿千龄。

颜舒

舒，曲阜人，天宝时制科登进士第。


○送王胶序

始於江陵，望见王胶而异之。知其为胶，又悦其胶名之不凡，然未之谕。不忍而问诸，胶乃称曰：“胶之为言，犹牢固也。胶痛今之人，其始之心以利回，其始之交以利迁，将固吾初心与吾交，勿以利迁。将固吾心与吾交，犹惧醉睡病昏之时，忽然而忘之，故以胶自名。欲吾造次颠沛，起居意问，记吾心守与交也。胶以进士举，进士尤轻其流，惧混然与之化，惧书绅铭坐之怠疏，故以胶自名。”其始望见胶而异之，又悦其名而为之交，又悦其言诚其意耳，又悦其与吾业同，遂大悦之，征其文章。乃出累百篇，其歌诗高处用古人，其录述词壮而有奇。然後吾与胶见其才之全，其为人之诚也。今侍郎韩公，馀之旧知，将荐胶而未具，於西行，叙以先之。


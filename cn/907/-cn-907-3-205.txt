▼答宋南宫见寄（时寓江上）

栖寓岂高遁，偶家南渚濵。

虽欣远物累，终悲寡交亲。

拏舟近入郭，言欲访故人。

叩门子不在，思怀竟难伸。

归来掩蓬庐，幽卧属始春。

风暄柳意动，雪霁禽声新。

孤游盼芳物，尊酌孰与陈。

念昔文翰场，弱踪继清尘。

鸣弦东阁夜，飞盖西园晨。

兹欢与年徂，憔悴两未振。

朝蒙枉琼藻，慰我伫慕勤。

深情寄妍词，不殊握中珍。

居屯在守志，养素岂辞贫。

裁章以少答，此道愿无沦。


◇赠范云诏（五月）

追远兴悼，常情所笃；况问望斯在，事深朝寄者乎？故散骑常侍、尚书右仆射、霄城侯云，器范贞正，思怀经远，爰初立志，素履有闻。脱巾来仕，清绩仍著，褒务登朝，具瞻惟允。绸缪翊赞，义简朕心，虽勤非负勺，而旧同论讲，方骋远途，永毗庶政，奄致丧殒，伤悼於怀。宜加命秩，式备徽典。可追赠侍中、卫将军，仆射、侯如故。并给鼓吹一部。（《梁书·范云传》）


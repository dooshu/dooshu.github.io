○劳契丹李失活诏

卿等累覃邦化，多历年所，城池郡邑，冠盖相望。往缘边牧非人，遂令卿等失业。念彼雄藩，鞠为茂草。今卿等削摧异俗，归诚本朝，频献封章，益明忠款，克复州镇，宛如平昔。失活将尚公主，永为藩臣。入拜阙庭，良深慰喜。卿等涉路远来，得平安好否？近属节假，不得早与卿等相见，且向曹司安置，待后进止。


汪瑞龄跋


余家新安之西麓村，幼从先人游学于吴，今在吴十有五年矣。余闻先人之训曰：君子居其邦，必不敢苟且以混俗。况吴大郡也，山水清嘉，衣冠所聚，绘图续记，代不乏人。然世远迹湮，不可得见者，仅存其目于艺文志中。收残缀轶，曷可缓哉。

乙亥季冬，虞山毛子修远寓书吴门，载所刻范文穆公《吴郡志》板，属余校修行世。余观其刻画完好，数十年束之高阁者。略不为虫龁鼠伤，其爱护之如拱璧也，亦可知己甚为嘉美不置云。及读南塘赵先生《序》，反复证明，乃益晓然于古人之纪载，如此其整严也。彼求附入者，则拒而不许。一时哗然，姑俟之。越四十年而论始定，何其难也。今学者易言作志，然而骫骳将顺，罔识剪裁，不几以千载之褒贬，为一人之爱憎耶？良可叹也。

夫作志而不得其人，不如勿作，作亦勿传。若文穆公所编之志，非但哗然者欲阻其传而不可得，且以哗然有阻其传者而传，乃益可久已。

新安后学汪瑞龄谨识





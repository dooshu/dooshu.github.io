○减徵京畿丁役等制

敕：天之所命，俾朕字人，岂敢怠荒，期於康济。劳精极虑，十有四年，务崇省约，以训天下。访其疾苦，屡有蠲除，公税之差，仅从盍彻。官卫之备，仍罢践更，兼损服御，用资军国。大去烦弊，以休邦畿，游食之人，悉归南亩。垦田之数，渐复平时，神降嘉生，岁乃大熟。震於珍物，景福纷委，盖上元列圣之储祉也，岂寡昧之德而臻此耶？夙夜祗惕，永怀增惧，然以令有缓急，物有重轻。故粟轻而易散，钱重而难聚，古人所谓籴之至贱与贵，其伤一也。如闻闾阎，未免疾苦，至乃以粟数斛易钱一缗。杂以他徭，难以傥费，转用所宝，念之恻然，深可重惜，所宜节省。其京兆应诸色番役等，访问诸司，或有徵课，比缘时俭，资数稍多，估折皆贱，不仍旧价。其掌闲纩骑三卫及桥堰丁匠等，如本司须徵资，并约钱三千米六斗。其青苗地头，天下诸州每亩率钱十五顷。以京师烦剧，供应颇多，苟从权宜，遂倍其数。自今以後，宜准诸州例徵率。朕以帝王之教人，如父母之训子，所以至纤至悉，必躬必亲，苟或便之，岂惮烦也。宣示百姓，如朕意焉。


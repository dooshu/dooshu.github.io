○寧波府重修茅洲閘記 【 寧波府閘】

慈谿縣東十五里、舊有茅洲閘、一名茅石?古碶。不知創始何時、既久而廢、宋寶祐間、沿海制置使吳潛、再置閘于邑之西嶼鄉、緣築址沮洳之中、伏流穿漏、停蓄易洩、歲屢弗穰、故元至正初、郡人倪可久等、以是閘之病、白于部使者、遷之于南五十步而近　國朝洪武末年、邑氏復以不便、奏遷于北、土石弗堅、隨修隨崩、有悞灌溉甚久、今耆老白于郡太守陸公謀欲遷築之。太守詢其故、答曰水利之不便也。盖海廟出于大江。而西流轉繞丈亭。分入內江。而復東經三版。夾田官庄三橋而達于茅洲。又自茅洲經化紙駱駝二橋閘。沿洄曲折。二百餘里。始達定海城下而止。其間分入鄞縣之甬東。分入三縣之諸港。通可溉田四萬八千餘畝。其利甚博。然以迭建之閘。或門少而狹。或石崩而塞。或啟閉閘板。不及其時。故潮水不得滔滔而流。閘北之水未及。而閘南之潮巳退有悞灌溉益多矣太守公聞其言而嘆曰、此長民者之過也、乃遂首捐巳俸、以倡邦民之樂助者、而遷築于寶祐之舊址焉。於是募石工、傭丁夫、伐鉅石而壘五閘、每閘高一丈。闊若干、聯一石梁于其上。以通行旅之往來。每閘各下木板。以為蓄洩潮水之備。潮來則啟板以納其入。潮退則下板以止其出。遇有亢旱。三時皆得灌溉之利。而無凶荒之虞。嗟夫、太守之用心、父母斯民之心也、恩德亦大矣、予聞之書曰、德惟善政、政在養民、夫養民之政、莫急于五穀、五穀之資、莫急于水利、蓄水利之本、尤莫急于閘壩、閘壩堅則水不洩。水不洩則灌溉足灌溉足則五穀秀而實。穎而栗。雖有鑠石流金、焚林焦土之亢陽、亦將無所慮其患矣、此太守公所以汲汲于是閘之遷築者、急先務也夫自井田溝洫之制廢、而水利之說興、自後凡有民社之寄者、莫不以水利為急務焉若漢之召信臣、為南陽太守造鉗盧渠、溉田二萬餘頃其後杜詩繼為南陽、復脩其業、故當時有召父杜母之歌、章帝建中初王景為廬江太守、修築芍陂、以溉萬頃之田順帝永和中、馬溱為會稽太守開鏡湖溉田九千餘頃、唐長慶中、白居易出刺杭州、浚錢塘湖溉田一十五頃、宋乾道中、知明州張津、開東錢湖以溉田、當時民受豐穰之利者、史有不一之書、今太守公由名進士、拜監察御史而陞今官、廉明豈弟、德量宏擴、智慮深遠、克舉其任、于凡脩廢舉墜之中、而尤惓惓于水利之是急者重民命也、茅洲之遷、太守可謂知重民命者矣、嗟夫太守公、其賢于人也遠矣哉、是役之費、募石工夫工摠若干、經始于天順戊寅成于次年□月□日貲不科于民、工不出于官、成大功于聲色不動之中、誠可謂難也矣、


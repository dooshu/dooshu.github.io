谢免自陈疏


顷以星变示警，仰蒙圣明俯纳言官所陈，饬举考察之典，令京堂官皆自陈不职，以听汰黜。臣虽已辞俸守制，然犹奉旨入阁办事，日侍讲读，实与事故离任者不同。昨该同官二臣为臣题请。伏奉圣旨：“元辅本朕再四勉留，又准辞俸守制，着不必自陈。吏部知道。钦此。”

臣闻三公为大臣之首，策免宜先；中书乃政本之司，感召为切。臣才品最下，学术尤疏，居台府已逾十年，总枢机又且六载。上不能燮调元化，佐明主以察玑衡；下不能振举宏纲，率群僚而修品式。诸所注措，每见乖违，积此翬愆殆非朝夕。故玄纬示扫除之象，在愚臣实罪戾之尤，谓宜亟赐汰除，庶以少惩瘝旷。岂意圣慈曲垂弘庇，既逭黜幽之典，复宽自劾之章，俾以墨缞仍参密勿。臣谬蒙恩宥，愈切凌兢。退自省循，若为消弭，谨当澡心自励，克己知非。洗垢刮瘢，虽莫道于既往；拾遗补过，期有救于将来。臣下情无任激切感戴省悔图报之至。






42　楊徽之好言唐朝士族　諱行録編登科進士


楊文莊公徽之，閻按：「徽之，字仲猷，浦城人，真宗時置侍讀學士官之。本傳不載其謚。」〇何云：「焯案東都事略云：『其後仁宗以徽之先帝宫僚，特贈太子太師，謚曰文莊。』此書近始重開，閻丈不及見也。」〇案：錢氏大昕曰：「文莊謚，見宋敏求春明退朝録。」好言唐朝士族，閲諱行録，悉能記之。按館閣書目：諱行録一卷，以四聲編登科進士族系、名字、行第、官秩及父祖諱、主司名氏。【原注】起興元元年，盡大中七年。〇德宗五年改元興元。大中，宣宗年號。宋敏求續爲後録五卷。

【元圻案】東都事略楊徽之傳：「徽之多識典故，唐之士族人物悉能詳記。尤工吟詠，太宗、真宗嘗和其詩。仁宗時特贈太子太師，謚曰文莊。」〇春明退朝録上載「文臣謚文莊」，注曰：「江陵楊公。」既不著其名，而本貫又非浦城。錢辛楣先生以爲文莊謚見春明退朝録，似未核也。查長編四十六云：「真宗三年正月，楊徽之卒。上甚嗟悼，贈兵部尚書，謚文莊。」又與東都事略互異，未知孰是。






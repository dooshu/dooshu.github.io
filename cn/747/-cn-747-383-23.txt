○吕公表

上元二年，置南都於荆州，为江陵府，使旧相东平吕公为江陵尹兼御史大夫，分峡中、湖南及武陵、沣阳巴陵凡一十七州为荆南节度观察使。公理荆南三年，年五十一，薨於官。呜呼！使公年寿之不将也，天其未厌兵革、不爱苍生欤？公明不尽人之私，惠不取人之爱，威不致人之惧，令不求人之犯，正不形人之僻，直不指人之耻，故名不异俗，迹不矫时，内含端明，外与常规，其大雅君子全於终始者邪！公所以进退其身，人不知其道；公所以再在台衡，人不知其德。颂元化者，谁与颂乎？於戏！公将用於人，而不见其用；人将得於公，而公忘其所得乎？结等迹参名业，尝在幕下，将纪盛德，示於来世，故刻金石，留於此邦。


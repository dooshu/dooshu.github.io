○赠郑馀庆太保制

敕：朕闻仲尼殁而鲁公诔之，柳庄死而卫灵请往。夫以区区鲁卫，而犹念贤臣硕德也如是。况朕小子，获承祖宗，实赖一二元老，朝夕教诲，以仪刑於四方。天胡不仁，遽尔歼夺，而今而後，谁其屏余？故金紫光禄大夫检校司徒兼太子少师上柱国荥阳郡开国公食邑二千户郑馀庆，始以衣冠礼乐，行於山东，馀力文章，遂成儒学，出入清近，盈五十年，再任台衡，屡分戎律。凡所剧职，无不践更，贵而能贫，卑以自牧，謇直行於台阁，柔睦用於闺门，受命有考父之恭，待士比公孙之广。焚《书》逸《礼》，尽可口传，古史旧章，如因心匠。朕方咨禀，庶罔昏逾，神将祝予，痛悼何及！乞言既阻，赠典宜加，追书保养之荣，用彰明允之德。可依前件。


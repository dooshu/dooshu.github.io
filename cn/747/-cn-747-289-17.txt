○贺太阳不亏状

右：今月朔太史奏，太阳不亏，据诸家历，皆蚀十分已上，仍带蚀出者。今日日出，百司瞻仰，光景无亏。臣伏以日月之行，值交必蚀，算数先定，理无推移。今朔之辰，应蚀不蚀，陛下日有变，齐戒精诚，外宽刑政，内广仁惠，圣德日慎，灾祥自弭，若无表应，何谓大明？臣等不胜感庆之至，谨奉状陈贺以闻，仍望宣付史官，以垂来裔。


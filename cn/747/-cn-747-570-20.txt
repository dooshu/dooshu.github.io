○御史台贺嘉禾表臣某言：今月日宰臣以幽州所进《嘉禾图》各一轴示百寮者。伏以嘉谷顺成，灵贶昭格，天人合应，遐迩同风。臣某诚欢诚庆，顿首顿首。伏惟皇帝陛下睿谋广运，神化旁行，植物知仁，祥图应对。灵岳不愆于赞，燕谷用地生成。丰稔既均，知朔南之被泽；休嘉克协，见天地之同各。六穗惭称于汉臣，异亩耻书于周典，自中形外，均庆同欢。臣某谬职宪司，获睹休瑞，无任忭跃之至。


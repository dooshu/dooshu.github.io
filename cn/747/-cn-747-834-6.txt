○史馆王相公请册淑妃何氏为皇后表

臣某言：臣闻乾坤相配，所以全覆载之功。日月相随，所以明照临之道。惟王建后，惟后助王。若乾坤相配以成功，若日月相随而行道。古皇有制，历代皆然。伏惟皇帝陛下法天作圣，引古为师。兴邦则启於聪明，为礼必循於先哲。然而中宫久旷，阴教罔修。伏自累朝，遂同废典。四海绝仰观之表，九嫔无所统之尊。谁咏国风，空垂易象。永惟委坠，可谓因循。汉氏以来，旧章不易。常先立后，始可建储。今元良已视於东朝，而柔顺未临於内职。既虚正位，莫叙大伦。臣等每奉清光，累陈彝宪。窃详睿旨，俯鉴愚衷。请问守龟，必当告吉。掖庭累行，讵无白燕之徵。简策正名，宜受金螭之锡。是以敢干旒，进拜封章。伏乞申命有司，择定良日，俾行盛礼，自叶至公。冒黩宸衷，臣等无任恳迫惶恐之至。


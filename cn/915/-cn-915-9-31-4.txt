◇愍涂赋

结榜穷渚，思临长屿。情依旧越，身经故楚。彼长路之多端，伊客心之无绪。欢因循而易失，悲由心而难拒。此江海之信辽，知余思之方阻。日掩长浦，风扫联葭。叠云凝愤，广水腾华。听奔沸於洲屿，望掩暧乎烟沙。依云边以知国，极鸟道以瞻家。免凄怆於羁离，亦殷勤於行路。叹余涂之屡蹇，奚前芳之可慕。（《艺文类聚》二十七）


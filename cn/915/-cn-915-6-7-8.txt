◇授张策书（建兴二年十月）

维乃父武公，著勋西夏。顷胡贼狡猾，侵逼近甸，义兵锐卒，万里相寻，方贡远珍，府无虚岁。方委专征，荡清九域。昊天不吊，凋余藩后，朕用悼厥心。惟尔俊劭英毅，宜世表西海。今授持节、都督凉州诸军事、西中郎将、凉州刺史、领护羌校尉、西平公。往钦哉！其阐弘先绪，俾屏王室。（《晋书·张实传》。又见《十六国春秋》七十一。）


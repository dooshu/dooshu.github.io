○答薊鎮吳環洲 【 計處長昂】

聞俺酋病甚、有如不起、則疆埸之事、不免又費一番經理、黃酋近日窮居塞外、動靜何如、將來局面、當作何狀、今宜預思所以處之之術、又属夷長昂三貢不入。屢在邊外捉人挾賞。昨薊人捕得其叔長禿。即欲斬以報功。僕聞即使人止之。令其借此以制伏長昂。若彼能服罪補貢。誓不再擾。亦即赦而弗誅。照舊撫賞。但長昂與青把都為婚。幸公示意青酋。令其傳意長昂。輸誠效順。勿復作反。自取滅亡。盖薊鎮近日無賞。視昔不同。皆僕為之處畫。其?布諸物。皆美好堪用者。到即給賞。而邊吏只畏法。賊情大小。必以上聞。得賊必殺。或啟釁端。須得諸夷守約。彼此相安。則薊患永紓。而西虜之貢市益堅矣。


○册赠渤海王文

维龙朔二年，岁次壬戌，五月十五日，皇帝使大司成彭阳郡开国侯令狐德棻、副使正议大夫行司宰少卿薛敏恭，持节册命曰：咨！夫存著嘉猷，殁膺襃显，所以甄明景行，昭纪勋烈。况地居懿戚，业藏惟贞，用式畅情之礼，实光追宠之义。惟尔故金紫光禄大夫原州都督渤海郡王奉慈，器范闲裕，风裁淹远。德优时彦，望重宗英。析瑞名区，早荷推恩之泽；分符奥壤，累藉宣条之任。清白闻於朝宁，威惠暴于甿讴，固以功著旂常，誉光图史者矣。而仁寿室爽，贞徽淹谢，永言亲懿。震悼良深。是用赠王为都督荆硖岳朗四州诸军事荆州刺史右卫大将军，馀如故。魂而不昧，嘉兹荣宠，呜呼哀哉！


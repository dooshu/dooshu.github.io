临邑舍弟书至苦雨黄河泛溢堤防之患簿领所忧因寄此诗用宽其意

临邑舍弟书至苦雨黄河泛溢堤防之患簿领所忧因寄此诗用宽其意〔一〕


二仪积风雨，百谷漏波涛。闻道洪河坼，遥一作径连沧海高。职思一作司忧悄悄，郡国诉嗷嗷。舍弟卑栖邑，防川领簿曹。尺书前日至，版筑不时操。难假鼋鼍力〔二〕，空瞻乌鹊毛。燕南吹畎亩，济上没蓬蒿。螺蚌满近郭，蛟螭乘九皋。徐关深水府〔三〕，碣石小秋毫〔四〕。白屋留孤树〔五〕，青天一作云矢一作失万艘〔六〕。吾衰同泛梗，利涉想蟠桃〔七〕。倚一作却赖天涯钓，犹能掣巨鳌〔八〕。

〔一〕黄河泛溢：《寰宇志》：旧黄河，在临邑县南二十里，上从禹城经县。

〔二〕鼋鼍：《恨赋》：方架鼋鼍以为梁。注引《纪年》曰：周穆王三十七年，大起九师，东至九江，叱鼋鼍以为梁。

〔三〕徐关：公《送舍弟颖赴齐州》诗：徐关东海西。 水府：《述异记》：汉、沔会流处，岸上有石铭云：下至水府三十里。皆传李斯刻石于此。

〔四〕碣石：《水经注》：张君云：碣石在海中，盖沦于海水也。昔燕齐辽旷，分置营州今城届海滨，海水北侵，城垂沦者半。王璜之言，信而有征，碣石入海，非无证矣。《地理志》曰：大碣石山，在右北平骊城县西南，王莽改为碣石。

〔五〕白屋：颜师古注《汉书》：白屋，茅屋也。

〔六〕矢万艘：范梈云：矢，言舟如矢之疾也。

〔七〕蟠桃：《十洲记》：东海有山，名度索山。有大桃树，屈蟠三千里，名曰蟠桃。

〔八〕巨鳌：张湛注《列子》：《列仙传》云：巨鳌戴蓬莱而扞沧海之中。《玄中记》云：即巨龟也。




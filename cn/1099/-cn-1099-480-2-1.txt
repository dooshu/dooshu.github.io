○答石副憲開道 【 款宰賽之利】

承教以宰賽近託北關謝罪求賞、願還所掠、機尚可為、而惟恐當事議勦者、復生事端、為邊人禍、誠有如所慮者即僕初出關時、初甚憂宰賽以入犯自絕。又深中奴間。終其兇德。不復來講。而甘與我為難。今幸託北關為容。且先還郎書手史秀才及男女數口以示誠。既來矣。其以誘殺歸過於我。我且無詞以應。其以報復謝罪於我且難于遽絕。不趂此機急急收拾。更欲何待。竊細筭今日許欵、有數便焉。我且度其力終無如宰賽何必為其所挾而不得不欵。以示弱則不如因其求而遂許之。以存中國之體。此其便也二十四營。惟宰賽最強。宰賽欵則諸營不敢搶。宰賽搶。則諸營不敢欵。與其以一宰賽失諸營。孰若收宰賽而堅諸營之欵。此又其便也。宰賽數與其叔煖兔不和。嘗因領賞。先後爭鬪。又粆花父子。嘗勾合宰賽不聽亦成隙。今不許欵。則宰賽急。必和於煖粆以拒我而煖粆又得挾宰賽為重以要我。則孰與收之而抑揚其間使宰賽煖粆處虫?矞蚌之勢而我享漁人之利也此又其便也。然此猶其小者也。北關者開原之鐵門拴也。橫亘其中而東西虜不得通而一焉。奴酋之圖遼也。必借西方。而先通為一。其通西也必併北關而先去其梗所以十數年來。不惜子女財帛以交於西虜而所不即併北關者其後奴竟併北關徒以辛賽為北關壻耳近宰賽巳受奴酋婚好。又德其報誘殺之信。而怨北關之不報矣。猶幸與奴酋有宿讐。外雖好而內懼其相圖。若不許則必忿而與奴酋合奴宰合。則北關必併、而開原益孤東西必通。而遼益不可支。故許宰賽欵者。又所以離東西之交。而固北關與開原輔車之勢也。此又其便也。如此則數便。反此則數不便而欲取其便、則莫如今日、何也、彼叩關悔罪而來求我。是其一機會也。彼此相求之机全在應之得宜耳嘗見好門面者、動以大言夸眾、雖有機會之來、心欲就之。而猶照管前言恥於自背。及虜慚忿入犯。則又差人往購。而惟恐其不款焉。驕夷狄而辱　中國者往往而是所以近日疏末。有情法機勢四說開地方下手之路。誠知他日究竟必歸此著而不敢　自誤以誤地方也。


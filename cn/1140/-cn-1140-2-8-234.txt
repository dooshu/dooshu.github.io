移寓即事四首

新移客邸面朝阳容膝摊书即草堂向夕疎帘从半卷好敎明月到匡牀

书声不敌市声喧恨少蓬蒿且闭门此地栖迟曾宋玉藓墙零落旧题痕【宋牧仲旧寓处】

葡萄霜际叶萧森物色兼催迟暮心好处争夸在三伏桃笙乌几緑阴深

年侵出处自嫌身望远间关入梦频岭树江云秋未冷鹧鸪声里独吟人


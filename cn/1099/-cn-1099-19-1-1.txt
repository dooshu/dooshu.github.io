○送趙季通調北京國子司業序 【 國學】

師道之不振久矣、至元為甚、余聞諸鄉先生云、虞文靖公、嘗言初元之建學也、自許文正公、是時風俗簡畧、人材樸茂、文正因時立教、一時士類、多所造就、許公歿而學政寖弛、師道日廢、及吳文正公來為監官、慨然思有以作新其人、而又以浮議鼓扇、公遂不愜而去、他日有戚里為司業者諸生羣然舉張子過此幾非在我之言為問、戚里出倉卒、未能即對、連曰幾非諸生、遂以此語榜其座、繼而魯公子輩、與虞公來掌教事、始教之日、諸生有寫東坡洗兒詩、于行舍壁間、詩中有愚魯二字、意葢含誚二公也、其驕蹇傲誕類如此、可勝道哉、我　太祖高皇帝、以天縱之聖、膺君師之任、深知其弊、故於建學立師、凡若此者、一切禁戒而痛絕之、本道德以為之訓通典禮以為之法、嚴教條以示之約束、品節防範、周至詳密、俾過不及者、一歸于中正、故為師者、得以振其紀綱、為弟子者、得以安其禮分、數十年間、名卿材大夫士、彬彬間出、而人材治效之盛、邁于前代遠矣、　皇上聰明睿智、治定功成、首幸大學、御筵講經、文武就列、環橋門觀聽者、動以萬計、聿新乎文教、光昭乎鴻業、繼志述事、又有以超軼前代者也、天台趙季通先生、于時為博士、嘗被恩榮矣、今以司業調北京冑監、掌其監事、登圖書于舟、遂祖餞于道六館師生送之江之滸、有揖而言者曰司業往矣、公可無言乎、余曰、趙先生之德之才、　聖天子所簡拔、人之所共知、何待言耶、雖然余又嘗聞昔安定胡先生掌太學、以法度檢束士、初其徒少能安之久乃化服。數百年間。士君子論能振立師道者。安定其人也。故君子所為不求近效。當要其成要其成。古有其道。古之道。亦曰嚴師為難。師嚴然後道尊。先生持此以往。鑒前代之所失。體　皇上之至意。遵　太祖之成憲。與其君子日從事于詩書禮樂。講明乎堯舜禹湯文武周公孔子之道。振起乎斯文。以淑諸人、以行諸世、庶上不負君命、下有以慰士子之心、先生往矣、余日望之、


戚少保继光一十四首

【盘山绝顶】

霜角一声草木哀，云头对起石门开。

朔风虏酒不成醉，落叶归鸦无数来。

但使玄戈销杀气，未妨白发老边才。

勒名峰上吾谁与，故李将军舞剑台。

【三屯新城工成志喜】

受降新筑壮三屯，灯火遥连十万村。

障燧层峦秦作塞，风云大陆蓟为门。

东回地轴山河固，西拥天关宫阙尊。

百二城边过质子，千秋同戴汉家恩。

【客馆】

酒散寒江月，空斋夜宿时。

风如万里斗，人似一鸡栖。

生事甘吾拙，流年任物移。

边愁频入眼，俯仰愧心期。

【出塞二首】

（夏四月单骑阅险，行二十里外，水萦山抱，鱼泳鸟鸣，何啻江南，忆昔有作）

郁葱千里绿阴肥，涧水萦纡一径微。

鱼为惊钩闻鼓动，鸟因避帜傍人飞。

江南塞北何相似，并郡桑乾总未归。

惆怅十年成底事，独将羸马立斜晖。

石壁凌虚万木齐，依稀疑是武陵溪。

长城旧饮纷胡骑，大漠初惊过汉鼙。

国士死来今已尽，边机愁绝剑空携。

天山闻说尤佳胜，欲乞君恩试马蹄。

【伏龙寺】

梵宇萧条隐翠微，丹枫白石静双扉。

曾于山下挥长戟，重向尊前醉落晖。

衰草尚迷游鹿径，秋云空锁伏龙矶。

遥看沧海舒孤啸，百尺仙桥一振衣。

【登石门驿新城眺望】

万壑千山到此宽，边城极目望长安。

平生自许捐躯易，遥制从来报国难。

尚有二毛惊岁变，偶闻百舌送春寒。

庙堂只恐开边衅，疏草空教午夜看。

【塞外观音岩】

朔庭喜见战尘收，石洞思从大士游。

不道受降唐节度，何如奉使汉通侯。

天垂台观三千里，雪染颠毛四十秋。

短剑萧森心尚赤，班超独倚玉门愁。

【督兵过潮州渡】

汗血炎方七见春，又随残月渡江津。

行藏莫遣沙鸥识，一片浮云是此身。

【望阙台】

十载驱驰海色寒，孤臣于此望宸銮。

繁霜尽是心头血，洒向千峰木叶丹。

【马上作】

南北驱驰报主情，江花边月笑平生。

一年三百六十日，多是横戈马上行。

【行边】

花事蹉跎候雁催，江南三月送春回。

蓟门桃李应何限，岁岁不知春去来。

【宿石门驿闻马嘶】

伏轼长嘶动石门，时艰满目几消魂。

非干冀北空群久，羁靮年来苦渐繁。

【辛未除夕】

四指回杓犹障塞，颠毛如许怯簪冠。

惊心岁月愁仍在，回首风尘梦已阑。

百战劳销千口集，万金散尽几人欢。

燕然北望空弹剑，马革寻常片石难。


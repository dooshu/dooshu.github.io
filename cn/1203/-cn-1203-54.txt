卷五十四

<集部，词曲类，词选之属，御选历代诗余

钦定四库全书

御选历代诗余卷五十四目録【起九十一字至九十三字】

满江红【又一体】

吕渭老

吕本中

叶梦得【二首】

严羽

戴山隐

醉翁操【又一体】

苏轼

辛弃疾

八六子【又一体】

晁补之

采莲令

柳永

夏云峰

柳永

十二时慢

朱雍

凄凉犯【又一体】

吴文英

法曲献仙音【又一体】

柳永

尉迟杯

晁补之

意难忘

苏轼

周邦彦

陈允平

张炎

林正大【二首】

何梦桂

范曦文

宋远

塞翁吟

周邦彦

方千里

杨泽民

吴文英

陈允平

张炎

赵文

露华

张翥

法曲献仙音【又一体】

周邦彦

姜蘷

方千里

杨泽民

吴文英

陈允平

王沂孙

张炎

李彭老

楼采

劝金船【又一体】

张先

汉宫春

陈允平

宣清

柳永

金盏倒垂莲

晁补之

辘轳金井

刘过

探芳新

吴文英

东风齐着力

张大烈

雪狮儿【又一体】

张雨

埽花游

王沂孙

薄媚摘徧

赵以夫

满江红【又一体】

吴文英【二首】

詹正

彭芳远

如鱼水

柳永

临江仙【又一体】

柳永

浣溪纱慢

周邦彦

潇湘夜雨

赵长卿

梅子黄时雨

张炎

惜秋华

吴文英【二首】

前调【又一体】

吴文英【二首】

露华忆

周密

探春

吴文英

凄凉犯【又一体】

姜蘷

卜算子慢【又一体】

张先

满庭芳

黄公度

玉漏迟

蒋捷

洞仙歌【又一体】

僧宝月

辘轳金井【又一体】

刘过

御选历代诗余卷五十四目録

钦定四库全书

御选历代诗余卷五十四【起九十一字至九十三字】

司经局洗马掌局事兼翰林院修撰加二级【臣】王奕清奉旨校刋

满江红

【又一体双调九十一字】

满江红　　　　　　　　　　　吕渭老

燕拂危樯斜日外数峰凝碧正暗潮生渚暮风飘席初过南村沽酒市连空十顷菱花白想故人轻箑障游丝闻遥笛　鱼与鴈通消息心与梦空牵役到如今相见怎生休得斜把琵琶传密意一襟新月横空碧问甚时同作醉中仙烟霞客

前调　　　　　　　　　　　　吕本中

东里先生家何在山隂溪曲对一川平野数间茆屋昨夜江头新雨过门前流水清如玉抱小桥回合柳参天揺新绿　疎篱下丛丛菊虚檐外萧萧竹叹古今得失

是非荣辱须信人生归去好世间万事何时足问此春春酿酒何如今朝熟

前调【重阳赏菊时余已除代】　　　　　　　叶梦得

一朶黄花先催报秋归消息满芳枝凝露为谁装饰便向尊前?醉倒古今同是东篱侧问何须特地赋归来抛彭泽　回首去年时节开口笑真难得使君今那更自成行客霜鬓不辞重挿满他年此会何人忆记多情曾伴小阑干亲攀摘

前调　　　　　　　　　　　　叶梦得

雪後郊原烟林外梅花初拆春欲半犹自探春消息一眼平芜看不尽夜来小雨催新碧笑去年携酒折花人花应识　兰舟漾城南陌云影澹天容窄遶风漪十顷?浮晴色恰是槎头收钓处坐中仍有江南客问如何两桨下苕溪吞云泽

前调【送廖叔仁赴阙】　　　　　　　　　严　羽

日近觚棱秋渐满蓬莱双阙正钱塘江上潮头如雪把酒送君天上去琼琚玉佩鵷鸿列丈夫身富贵等浮云看名节　天上事吾能说今老矣空凝絶对西风慷慨唾壶歌缺不洒世间儿女泪难堪亲友中年别问相思他日镜中看萧萧髪

前调　　　　　　　　　　　　戴山隐

醉倚红楼长空外行云遥驻甚凄凉孤吹引商刻羽薄夜冷侵沙浦鴈老龙吟彻寒潭雨蓦凉飇一阵卷潮来惊飞去　重欲听知何处谁为我胡牀据谩寻寻觅觅凝情如许旧日山阳犹有恨杏花明月今谁赋恐凭阑人有爱梅心空愁竚

醉翁操

【又一体双调九十一字】

醉翁操　　　　　　　　　　　苏　轼

琅然清圆谁弹响空山无言惟翁醉中和其天月明风露娟娟人未眠荷蒉过山前曰有心也哉此贤　醉翁笑咏声和流泉醉翁去後空有朝吟暮怨山有时而童巅水有时而回川思翁无岁年翁今为飞仙此意在人间试听徽外三两弦

前调　　　　　　　　　　　　辛弃疾

长松之风如公肯余从山中人心与吾兮谁同湛湛千里之江上有枫噫送子於东望君之门兮九重　女无悦已谁适为容不龟手药或一朝兮取封昔与游兮皆童我独穷兮今翁一鱼兮一龙劳心兮忡忡噫命与时逢子之所食兮万锺

八六子

【又一体双调九十一字】

八六子【重九呈祖禹叔】　　　　　　　　晁补之

喜秋晴澹云萦缕天高羣鴈南征正露冷初减兰红风紧潜雕柳翠愁人漏长梦惊　重阳景物凄清渐老何时无事当歌好在多情暗自想朱顔竝游同醉宦名缰锁世路蓬萍难相见赖有黄花满把从教緑酒深倾醉休醒醒来旧愁旋生

采莲令

【双调九十一字】

采莲令　　　　　　　　　　　柳　永

月华收云澹霜天曙西征客此时清苦翠娥执手送临岐轧轧开朱户千娇面盈盈竚立无言有泪断肠争忍回顾　一叶兰舟便恁急桨凌波去贪行色岂知离绪万般方寸但饮恨脉脉同谁语更回首重城不见寒江天外隐隐两三烟树

夏云峰

【双调九十一字】

夏云峰　　　　　　　　　　　柳　永

宴堂深轩楹雨轻压暑气低沉花洞彩舟泛斚坐绕清浔楚台风快湘簟冷永日披襟坐久觉疎弦脆管时换新音　越娥蕙态兰心逞妖艳昵欢邀宠难禁筵上笑歌间发舄履交侵醉乡深处须尽兴满酌高吟向此免名缰利锁虚费光隂

十二时慢

【双调九十一字即十二时长调故加慢字也】

十二时慢【梅】　　　　　　　　　朱　雍

粉痕轻谢池泛玉波暖琉璃初展覩靓芳尘冥春浦水曲漪生遥?麝气柔云容影淡正日边寒浅闲院寂幽管声中万感并生心事曾陪琼宴　春暗南枝依旧但得当初缱绻昼永乱英缤纷解佩映人轻盈面香暗酒醒处年年共副良愿

凄凉犯

【又一体双调九十一字亦名瑞鹤仙引引或作影与瑞鹤仙无涉姜夔自度实九十三字此亦後人所损也】

凄凉犯【赋重台水仙】　　　　　　　　吴文英

空江浪阔清尘凝层层刻碎冰叶水边照影华裾曳翠露搔泪湿湘烟暮合尘韤凌波半涉怕临风欺痩骨护冷素衣疉　樊姊玉奴恨小钿疎唇洗妆轻怯殢人最苦粉痕深几重愁靥花溢香浓猛熏透霜绡细摺倚瑶台十二金钱晕半灭

法曲献仙音

【又一体双调九十一字】

法曲献仙音　　　　　　　　　柳　永

追想秦楼心事当年便约于飞比翼悔恨临岐处正携手翻成云雨离析念倚玉偎香前事惯轻掷惯怜惜饶心性正厌厌多病柳腰花态娇无力早是乍清减别後忍教愁寂记取盟言少愁煎剩好将息遇佳景临风对月事须时恁相忆

尉迟杯

【双调九十一字】

尉迟杯　　　　　　　　　　　晁补之

去年时正愁絶过却红杏飞沉吟杏子青时追悔负好花枝今年又春到傍小阑日日数花期花有信人却无凭故教芳意迟迟　及至待得融怡未攀条拈蕊又叹春归怎得春如天不老更教花与月相随尽归路拍手拦街笑人沉醉如泥

意难忘

【仙吕曲也取以名调双调九十二字】

意难忘　　　　　　　　　　　苏　轼

花拥鸳房记拖肩髻小约鬓眉长轻身翻燕舞低语啭莺簧相见处便难忘肯亲度瑶觞向夜阑歌翻郢曲带换韩香　别来音信难将似云收楚峡雨散巫阳相逢情有在不语意难量些个事断人肠怎禁得恓惶待与伊移根换叶试又何妨

前调　　　　　　　　　　　　周邦彦

衣染鸎黄爱停歌驻拍劝酒持觞低鬟蝉影动私语口脂香檐露滴竹风凉?剧饮淋浪夜渐深笼灯就月子细端相　知音见说无双解移宫换羽未怕周郎长颦知有恨贪耍不成妆些个事恼人肠试说与何妨又恐伊寻消聼息瘦损容光

前调【次周美成韵】　　　　　　　　　陈允平

额粉宫黄衬桃花扇底歌送瑶觞裙拖金缕细衫唾碧花香琼佩冷玉肌凉罗韤步沧浪漫共伊心盟意约眼觑眉相　连环未结双双似桃源误入初嫁刘郎珑璁仙子髻绰约道家妆千种恨九回肠云雨梦犹妨误少年红消翠减虚度风光

前调　　　　　　　　　　　　张　炎

风月吴娃柳隂中认得第二香车春深妆减艳波转影流花莺语滑透纹纱有低唱人夸怕误却周郎醉眼倚扇佯遮　底须拍碎红牙听曲终奏雅可是堪嗟无人知此意明月又谁家尘滚滚老年华情付在琵琶更叹我黄芦苦竹万里天涯

前调【括李白蜀道难】　　　　　　　　　林正大

蜀道登天望峨眉横绝石栈相连西来当鸟道逆浪俯回川猿与鹤莫攀缘九折耸层峦算咫尺扪参历井回首惊叹　西游何日当还听子规啼月愁减朱顔连峰天一握飞瀑壑争喧排劔阁越天关豺虎横朝昬问锦城虽云乐土何似家山

前调【括黄庭坚煎茶赋】　　　　　　　　林正大

汹汹松风更浮云皓皓轻度春空精神新发越宾主少从容犀箸厌涤昏懵茗盌策奇功待试与平章甲乙为问涪翁　建谿日铸争雄笑罗山梅岭不数严邛胡桃添味永甘菊助香浓投美剂与和同雪满兔瓯溶便一枕庄周蝶梦安乐窝中

前调　　　　　　　　　　　　何梦桂

避暑林塘数元戎小队一簇红妆旌云影动帘幙水沉香金缕彻玉肌凉慢拍舞轻扬更一般轻弦细管孤竹空桑　风姨昨夜痴狂向华峰吹落云锦天裳波神藏不得散作满池芳移彩鷁柳隂傍?一醉淋浪向晚来歌阑饮散月在纱牎

前调　　　　　　　　　　　　范曦文

清泪如铅叹咸阳送远露冷铜仙岩花纷堕雪津柳暗生烟寒食後暮江边草色更芊芊四十年留春意绪不似今年　山隂欲棹归船暂停杯雨外舞剑灯前重逢应未卜此别转堪怜凭急管倩繁弦思苦调难传望故乡都将往事付与啼鹃

前调【题樟镇华光阁志别】　　　　　　　　宋　远

鸡犬云中笑种桃道士虚费春风山城看过鴈春水梦为龙云上下燕东西久别各相逢向夜深江声浦树灯影渔篷　旧游新闷重重便十分谈笑一様飘蓬元经摧意气丹鼎赚英雄年易老世无穷春事苦匆匆更与谁题诗药市沽酒新丰

塞翁吟

【义取塞上翁事琴操也遂以名词双调九十二字】

塞翁吟　　　　　　　　　　　周邦彦

暗叶啼风雨牎外晓色胧散水麝小池东乱一岸芙蓉蕲州簟展双纹浪轻帐翠缕如空梦远别泪痕重澹铅脸斜红　忡忡嗟顦顇新寛带结羞艳冶都消镜中有蜀纸堪凭寄恨等今夜洒血书词剪烛亲封菖蒲渐老早晚成花教见薰风

前调【次周美成韵】　　　　　　　　　方千里

暮色催更鼓庭户月影胧记旧迹玉楼东看枕上芙蓉云屏几轴江南画香篆烬煖烟空睡起处绣衾重尚残酒微红　忡忡径分散歌稀宴少怀丽质浑如梦中苦寂寞离情万绪似秋後怯雨芭蕉不展愁封何时细语此夕相思曾对西风

前调【芙蓉次周美成韵】　　　　　　　　杨泽民

院宇临池水桥边遶水胧桥左右水西东水木两芙蓉低疑洛浦凌波步高如弄玉凌空叶百疉蕊千重更都染轻红　忡忡能消尽忧心似结看艳色浑如梦中为爱惜芳容未尽好移去满插家园特与培封年年对赏朝朝披翫丽质香风

前调【饯梅津除郎赴阙】　　　　　　　　吴文英

有约西湖去移棹晓折芙蓉算终是称心红染不尽薰风千桃过眼春如梦还认锦疉云重弄晚色旧香中旋撑入深丛　从容情犹赋冰车健笔人未老南屏翠峰转河影浮槎信早素妃叫海目归来太液池东红衣卸了结子成莲夭劲秋浓

前调【次周美成韵】　　　　　　　　　陈允平

睡起鸾钗嚲金约鬓影胧檐佩冷玉丁东镜里对芙蓉秦筝倦理梁尘暗惆怅燕子楼空山万疉水千重一叶漫题红　忡忡从别後残云断雨余香在鲛绡帐中更懊恨灯花无凖写幽愫锦织回文小字斜封无人为托欲倩宾鸿立尽西风

前调【友云】　　　　　　　　　　张　炎

交到无心处出岫细话幽期看流水意俱迟且澹薄相依凌霄未肯为霖去物外共鹤忘机迷古洞掩晴晖翠微湿红衣　飞飞垂天翼飘然万里愁日暮佳人未归尚记得巴山夜雨耿无语共话生平都付陶诗休题五朶莫问阳台不赠相思

前调　　　　　　　　　　　　赵　文

坐对梅花笑还记初度年时名利事总成非谩老矣何为吴山夜月闽山雾回首鬓影如丝嬾更问斗牛箕强凭醉成诗　闲思嗟漂泊浮云飞絮曾跌荡春风柘枝便万里金台筑就已长分采药龎公誓墓羲之百年政尔一笑尊前儿女牵衣

露华

【双调九十二字】

露华　　　　　　　　　　　　张　翥

瀛洲种玉总付与花神月底深斸琢就瑶笄光映鬓云斜矗几度借取搔头别试汉宫妆束风露冷幽香半襟淡伫阑曲　亭亭雪艳愁独爱粉沁冰筒髪捻金粟石上那回磨断争忍轻触一自楚客归来珠履旧游谁续秋梦起残妆半簪坠緑

法曲献仙音

【又一体双调九十二字有以下半阕起韵属上者非是】

法曲献仙音　　　　　　　　　周邦彦

蝉咽凉柯燕飞尘幙漏阁签声时度倦脱纶巾困便湘竹桐隂半侵庭户向抱影凝情处时闻打牎雨　耿无语叹文园近来多病情绪嬾尊酒易成间阻缥缈玉京人想依然京兆眉妩翠幙深中对徽容空在纨素待花前月下见了不教归去

前调【张彦功官舍】　　　　　　　　　姜　夔

虚阁笼寒小帘通月暮色偏怜高处树隔离宫水平驰道湖山尽入樽俎奈楚客淹留久砧声带愁去　屡回顾过秋风未成归计谁念我重见冷枫红舞唤起淡妆人问逋仙今在何许象笔鸾牋甚而今不道秀句怕平生幽恨化作沙边烟雨

前调【次周美成韵】　　　　　　　　　方千里

庭叶飘寒砌虫催织夜色迢迢难度细剔灯花再添香兽凄凉洞房朱户见凤枕羞孤另相思洒红雨　有谁语道年来为郎憔悴音问隔回首後期尚阻寂寞两愁山锁闲情无限颦妩嫩雪消肌试罗衣寛尽腰素问何时梦里趁得好风飞去

前调【次周美成韵】　　　　　　　　　杨泽民

汀蓼收红井梧凋緑呖呖征鸿南度静听寒砧闷欹孤枕蟾光夜深窥户露暗滴芭蕉重萧萧本非雨　砌蛩语怎知人漏长无寐念游子惆怅路修道阻蚤起嬾晨妆自秋来眉黛谁妩净几明牎但无憀空对蛮素早知伊别後恁久悔教轻去

前调【和丁宏庵韵】　　　　　　　　　吴文英

落叶霞翻败牎风咽暮色凄凉深院瘦不关秋泪缘生别情锁鬓霜千点怅翠冷搔头燕那能语恩怨　紫箫远记桃枝向随春渡愁未洗铅水又将恨染粉缟涩离箱忍重拈灯夜裁翦望极蓝桥彩云飞罗扇歌断料鸎笼玉锁梦里隔花时见

前调【次周美成韵】　　　　　　　　　陈允平

油幕收尘素纨招月一枕苹香微度枕玉牙牀浣冰金斛薰风夜凉牎户渐睡醒明河暗芭蕉几声雨　对谁语念徽容已成憔悴心期悞归计欲成又阻寂寞燕楼空想弓弯眉黛慵妩泪墨愁牋纵回文难写情素便山遥水邈几度梦魂飞去

前调【聚景亭梅次草牎韵】　　　　　　　王沂孙

层緑峩峩纤琼皎皎倒压波痕清浅过眼年华动人幽意相逢几番春换记唤酒寻芳处盈盈褪花晚　已消黯况凄凉近来离思应忘却月明夜深归辇荏苒一枝春恨东风人似天远纵有残花洒征衣铅泪都满但殷勤折取自遣一襟幽怨

前调【席上听琵琶有感】　　　　　　　　张　炎

云隐山晖树分溪影未放妆台帘卷篝密笼香镜圆窥粉花深自然寒浅正人在银屏厎琵琶半遮面　语声软且休弹玉关愁怨怕唤起西湖那时春感杨柳古湾头记小怜隔水曾见听到无声漫赢得情绪难翦把一襟心事散入落梅千点

前调【梅次周草牎韵】　　　　　　　　　李彭老

云木槎枒水葓摇落瘦影半临清浅翠羽迷空粉容羞晓年华柱弦频换甚何逊风流在相逢共寒晚　緫依黯念当时看花游冶曾锦缆移舟宝筝随辇池苑鎻荒凉嗟事逐鸿飞天远香径无人任苍藓黄尘自满听鸦啼春寂暗雨潇潇吹怨

前调　　　　　　　　　　　　楼　采

花匣么弦象匳双陆旧日留欢情意梦到银屏恨裁兰烛香篝夜阑鸳被料燕子重来地桐隂锁牎绮　倦梳洗晕芳钿自羞鸾镜罗袖冷烟柳画阑半倚浅雨压荼蘼指东风芳事余几院落黄昏怕春莺惊笑憔悴倩柔红约定唤取玉箫同醉

劝金船

【又一体双调九十二字】

劝金船【流杯堂倡和】　　　　　　　　张　先

流泉宛转双开窦带染轻纱皱何人暗得金船酒拥罗绮前後緑定见花影竝照与艳妆争秀行尽曲名休更再歌杨柳　光生飞动揺琼甃隔障笙箫奏须知短景欢无足又还过清昼翰阁迟归来传骑恨留住难久异日凤凰池上为谁思旧

汉宫春

【双调九十二字】

汉宫春【芍药】　　　　　　　　　陈允平

开尽荼蘼正桑云麦浪天气如秋南国露梢半坼金粟丝头温香傍酒尽多娇不识春愁莺院悄轻隂弄晚何人堪伴清游　偏爱紫蕤黄袅想金壶胜赏依旧扬州花前夜阑醉後翻堦句好记元晖此日风流双鬓改一枝花底如今应为花羞

宣清

【双调九十二字】

宣清　　　　　　　　　　　　柳　永

残月朦胧小宴阑珊归来轻寒森森背银釭孤馆乍眠拥重衾醉魄犹噤永漏频传前欢已去离愁一枕暗寻思旧追游神京风物如锦　念掷果朋侪絶缨宴会当时曾痛饮命舞燕翻翻凤楼鸳寝玉钗乱横信任散尽高阳这欢娯甚时重恁

金盏倒垂莲

【双调九十二字】

金盏倒垂莲【寄霸帅杨仲谋】　　　　　　晁补之

休说将军解弯弓掠地崑岭河源彩笔题诗緑水暎红莲算緫是风流余事会须行乐芳年只有一部随轩脆管繁弦　多情旧游尚忆寄秋风万里鸿鴈天边未学元龙豪气笑求田也莫为庭槐兴叹便伤揺落凄然後会一笑犹堪醉倒花前

辘轳金井

【一名四犯翦梅花一名锦园春一名月城春双调九十二字此调剙於刘过两用醉蓬莱复合雪狮儿解连环故曰四犯】

辘轳金井【席上赠马佥判舞姬】　　　　　　刘　过

翠眉重拂後房深自唤小蛮娇小绣带罗垂报浓妆才了堂虚夜悄但夜约鼓箫声闹一曲梅花尊前舞彻棃园新调　高阳醉山未倒看鞵飞凤翼钗褪微溜秋满东湖更西风凉早桃源路杳记流水泛舟曾到桂子香浓梧桐影转月寒天晓

探芳新

【双调九十二字】

探芳新【吴中元日承天寺游人】　　　　　　吴文英

九街头正软尘润酥雪消残溜禊赏只园花艳云隂笼昼层梯空麝散拥凌波萦翠袖叹年端连环转烂漫游人如绣　肠断回廊竚久便写意溅波传愁蹙岫渐没飘鸿空惹闲情春痩椒杯香乾醉醒怕西牎人散後暮寒深迟回处自攀庭柳

东风齐着力

【双调九十二字】

东风齐着力【除夕】　　　　　　　张大烈

爆竹惊寒疎梅送腊岁转韶华振天箫鼓喧闹在邻家处处桃符贴换簪方胜秀隐娇娃迎春早宝钗端整玉鬓排斜　心事暗中夸惟愿取箕畴歛福频加金尊满祝初添海屋霞且饮今宵岁酒胆瓶开明日鲜花全收来隔帘春色澹柳抽芽

雪狮儿

【又一体双调九十二字】

雪狮儿　　　　　　　　　　　张　雨

含香弄粉便勾引游骑寻芳城南城北别有西村断港冰澌微緑孤山路熟伴老鹤晚先寻宿怕冻损三花两蕊寒泉幽谷　几翻花影濯足记归来醉卧雪深平屋春梦无凭鬓厎闹蛾争扑不如图画相对展官梅风竹烧黄独自听缾笙调曲

埽花游

【双调九十二字】

埽花游【緑隂】　　　　　　　　　王沂孙

小庭?碧遇骤雨疎风剩红如埽翠交径小问攀条弄蕊有谁重到谩说青青比似花时更好怎知道一别汉南遗恨多少　清昼人悄悄任密护帘寒暗迷牎晓旧盟悞了又新枝嫩子总随春老渐隔相思长亭路杳搅怀抱听蒙茸数声啼鸟

薄媚摘徧

【双调九十二字】

薄媚摘徧　　　　　　　　　　赵以夫

桂香消梧影痩黄菊迷深院倚西风看落日长江东去如练先生底事有赋飘然刚道为田园独醒何为持杯自劝未能免　休把茱萸吟翫但管年年健千古事几凭阑吾生九十强半欢娯终日富贵何时一笑醉乡寛倒载归来回廊又月满

满江红

【又一体双调九十三字亦名上江红】

满江红【淀山湖】　　　　　　　　　吴文英

云气楼台分一派沧浪翠蓬开小景玉盆寒浸巧石盘松风送流花时过岸浪揺晴栋欲飞空算鲛宫祗隔一红尘无路通　神女驾临晓风明月佩响丁东对两蛾犹鎻怨緑烟中秋色未教飞尽鴈夕阳长是坠疎钟又一声欸乃过前岩移钓筒

前调【饯方蕙岩赴阙】　　　　　　　　　吴文英

竹下门敲又呼起蝴蝶梦清闲里看邻墙梅子几度仁生灯外江湖多夜雨月边河汉独晨星向草堂侵晓卷琴书猿鹤惊　宫漏静朝马鸣西风起已关情料希音不在女瑟娲笙莲荡折香花未晩野舟横渡水初晴看高鸿飞上碧云中秋一声

前调【牡丹】　　　　　　　　　　詹　正

翠袖余寒早添得铢衣几重何须怪年华都谢更为谁容衔尽吴花成鹿苑人间不恨雨和风便一枝流落到人家清泪红　山雾湿倚薰笼垂?叶鬓酥融恨宫云一朶飞过空同白日长闲青鸟在杨家花落白苹中问故人忍更负东风尊酒空

前调【风前断笛】　　　　　　　　　　彭芳远

愁满关山又吹得芦花雪深西楼外天低水涌龙挟秋吟回首人间无此曲数峰江上落余音似断云飞絮两悠悠何处寻　江南路晴又隂声韵改泪盈襟自中郎去後羽泛商沉牛背夕阳添别恨鸾胶秋月续琴心待醉骑黄鹤度苍寒霜满林

如鱼水

【双调九十三字】

如鱼水　　　　　　　　　　　柳　永

轻霭浮空乱峰倒影潋灧十里银塘遶岸垂杨红楼朱阁相望芰荷香双双戏鸂鶒鸳鸯乍雨过兰芷汀洲望中依约似潇湘　风澹澹水茫茫动一片晴光画舫相将盈盈红粉清商紫薇郎修禊饮且乐仙乡便归去徧历鸾坡凤沼此景也难忘

临江仙

【又一体双调九十三字】

临江仙　　　　　　　　　　　柳　永

梦觉小庭院冷风淅淅疎雨潇潇绮牎外秋声败叶狂飘心揺奈寒漏永孤帏悄泪烛空烧无端处是绣衾鸳枕闲过清宵　萧条牵情系恨曾向年少偏饶觉新来憔悴旧日风标魂销念欢娱事烟波阻後约方遥还经岁问怎生禁得如许无聊

浣溪纱慢

【双调九十三字】

浣溪纱慢　　　　　　　　　　周邦彦

水竹旧院落樱笋新蔬果嫩英翠幄红杏交榴火心事暗卜叶底寻双朶深夜归青琐灯尽酒醒时晓牕明钗横鬓嚲　怎生那被间阻时多奈愁肠数疉幽恨万端好梦还惊破可怪近来传语也无个莫是嗔人呵真个若嗔人却因何逢人问我

潇湘夜雨

【双调九十三字与满庭芳迥不同不可以别名混入也】

潇湘夜雨【灯花】　　　　　　　　赵长卿

斜点银釭高擎莲炬夜寒不禁微风重重帘幙卷堂中香渐远长烟袅穟光不定寒影揺红偏奇处当庭月暗吐焰如虹　红裳呈艳丽娥一见无奈狂踪试烦他纤手卷上纱笼开正好银花照夜堆不尽金粟凝空叮咛语频将好事报与主人公

梅子黄时雨

【双调九十三字】

梅子黄时雨【别罗江诸友】　　　　　　张　炎

流水孤村爱尘事顿消来访深隐向醉里谁扶满身花影鸥鹭相看如瘦近来不是伤春病叹流景竹外野桥犹系烟艇　谁引斜川归兴便啼鹃纵少无奈时听待棹击空明渔湖千顷弹到琵琶留不住最愁人是黄昏近江风紧一行柳隂吹暝

惜秋华

【双调九十三字】

惜秋华【重九】　　　　　　　　　吴文英

细响残蛩傍灯前似说深秋怀抱怕上翠微伤心乱烟残照西湖镜掩尘沙翳晓影秦鬓云扰新鸿唤凄凉渐入红茰乌帽　江上故人老视东篱秀色依然娟好晚梦趁隣杵断乍将愁到秋娘泪湿黄昏又满城雨轻风小闲了看芙蓉画船多少

前调【七夕】　　　　　　　　　　吴文英

露罥朱丝小楼隂堕月秋惊华鬓宫漏未央当时钿钗遗恨人间梦隔西风算天上年华一瞬相逢纵相疎胜却巫阳无准　何处动凉讯听露井梧桐楚骚成韵彩云断翠羽散此情难问银河万古秋声但望中婺星清润轻俊度金鍼漫牵方寸

前调【又一体送人归盐官】　　　　　　　　吴文英

数日西风打秋林枣熟还催人去瓜果夜深斜河拟看星度匆匆便倒离尊怅遇合云消萍聚留连有残蝉韵晚时歌金缕　緑水暂如许奈南墙冷落竹烟槐雨此去杜曲已近紫霄尺五扁舟夜泊吴江正水佩霓裳无数眉妩问别来解相思否

前调【木芙蓉】　　　　　　　　　　吴文英

路远仙城自玉郎去却芳卿憔悴锦段镜空重铺步幛新绮凡花痩不禁秋幻腻玉腴红鲜丽相携试新妆乍毕交扶轻醉　长记断桥外骤玉骢过处千娇凝睇昨梦顿醒依约旧时眉翠愁边暮合碧云倩唱入六么声里风起舞斜阳阑干十二

露华忆

【双调九十三字】

露华忆【和寄闻韶】　　　　　　　　　周　密

晓消蕙雪渐水纹漾锦云澹波容岸香玉蕊新枝轻袅条风次第鴈归将近爱柳眉桃靥烟浓鸳径小芳屏聚蝶翠渚飘鸿　六桥旧情如梦记扇底宫眉花下游騘选歌试舞连宵恋醉瑶丛怕春早莺啼醒睡筝钿谁点愁红心悄春娇又入翠峰

探春

【?加慢字双调九十三字】

探春　　　　　　　　　　　　吴文英

苔径曲深深不见故人轻敲幽户细草春回目送流光一羽重云冷哀鴈断翠微空愁蝶舞逞鸣鞭游蓬小梦枕残惊寤　还识西湖醉路向柳下竝鞍银袍吹絮事影难追那负灯牀夜雨冰谿凭谁照影有明月乘兴去暗相思梅孤痩共江亭暮

凄凉犯

【又一体双调九十三字亦名瑞鹤仙引】

凄凉犯【合肥秋夕】　　　　　　　　　姜　夔

緑杨巷陌西风起边城一片离索马嘶渐远人归甚处戍楼吹角情怀正恶更衰草寒烟淡薄似当时将军部曲迤逦度沙漠　追念西湖上小舫携歌晚花行乐旧游在否想如今翠雕红落谩写羊裙等新鴈来时系着怕匆匆不肯寄与悞後约

卜算子慢

【又一体双调九十三字】

卜算子慢　　　　　　　　　　张　先

溪山别意烟树去程日落采苹春晚欲上征鞍更掩翠帘回面相盼惜弯弯浅黛长长眼奈画阁欢游也学狂花乱絮轻散　水影横池馆对静夜无人月高云远一晌凝思两眼泪痕还满难遣恨私书又逐东风断纵梦泽层楼万丈望湖城那见

满庭芳

【一名锁阳台一名潇湘夜雨双调九十三字】

满庭芳　　　　　　　　　　　黄公度

一径叉分三亭鼎峙小园别是清幽曲阑低槛春色四时留怪石参差卧虎长松偃蹇挐虬携筇晚风来万里冷撼一天秋　优游消永昼琴尊左右宾主风流且偷闲不妨身在南州故国归帆隐隐西崑往事悠悠都休问金钗十二满酌听轻讴

玉漏迟

【双调九十三字】

玉漏迟【赠傅岩叟纳姬】　　　　　　　　蒋　捷

翠鸳双穗冷莺声唤转春风芳景花涌袖香此度徐妆偏称水月仙人院宇到处有西湖如镜烟岫暝纤葱悞指莲峰篁岭　料想小阁初逢正浪拍红猊袖飞金饼楼倚斜晖賸把佳期重省万种惺忪笑语一点温柔情性钗倦整盈盈背灯娇影

洞仙歌

【又一体双调九十三字】

洞仙歌　　　　　　　　　　　僧宝月

广寒晓驾姑射寻仙侣偷被霜华送将去过越?栖息南枝匀妆面凝酥轻聚爱横管孤度　陇头声尽?得幽香为君分付水亭山驿衰草斜阳无限行人断肠处尽为我留得多情何须待春风相顾任倒断深思向棃花也无奈寒食几番春雨

辘轳金井

【又一体双调九十三字】

辘轳金井　　　　　　　　　　刘　过

水殿风凉赐环归正是梦熊华旦疉雪罗轻称云章题扇西清侍宴望黄伞日华龙辇金劵三王玉堂四世帝恩偏眷　临安记龙飞凤舞信神明有後竹梧隂满笑折花看槖荷香红润功名岁晩带河与砺山长远麟脯杯行狨韀坐稳内家宣劝

御选历代诗余卷五十四








◇求撰昭明太子集表

臣闻姬旦云亡，播神乐於百代；宣尼既殁，传《雅》、《颂》於千祀。夏启之风，载传乐野；周、晋之迹，止在洛滨。入侍四公，西京见美；长寿一察，东汉流名。魏击之悟箧衣，事关战国；孙登之爱田苗，义属偏霸。各称小善，靡擅雕虫。子桓虽诗赋可嘉，矩范顿阙，贻讥良史。取诮前载，备而为论，发奥允归。自少阳潜位，震方灭采；神仪长往，铜龙毁构。音颜缅邈，舟壑迁移。若乃缘情体物，繁弦缛锦，纵横艳思，笼盖辞林，积练累素，盈车满笈，金石有销，斯文方远。既异陈王之躬撰，又非当阳之自集。臣蝉翼轻身，未从尘露。而班输严驾，永轰诽骖，恋主怀兹，伏深涕慕。冒乞铨次遗藻，勒成卷轴。（《艺文类聚》十六）


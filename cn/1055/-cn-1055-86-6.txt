【谢南郊加食邑五百户表〈熙宁元年十一月〉】

紫坛高峙，式荐于精，皇泽滂流，推行于大庆。祗膺宠数，伏切兢营。臣某〈中谢。〉伏惟皇帝陛下，出震膺期，继文兴治，百度讲明于新政，群生涵泳于至和。乃考旧章，聿思报本。谓三岁一郊之礼，必举以时；俾四海九州之人，并受其福。遂因景至，躬款阳丘。万国充庭，其谁敢后；六卿联事，各以其官。而臣职忝颁条，位拘守土。执豆笾而祗役，罔获施劳；逮翟之余，遽蒙均惠。无功受赏，莫遑俯伛之辞；尽瘁事君，惟誓糜捐之效。


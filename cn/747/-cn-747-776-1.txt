○为河东公上西川相国京兆公书

姚熊顷时斗殴，偶在坤维，阿安未容决平，遽诣风宪，当道频奉台牒，令差从事往推，去就之间，殊为未适，顾惟敝府，托近贵落，虽蒙与国之恩，犹在附庸之列，仰遵教指，尚惧尢违，敢遣宾僚，往专刑狱？自奉台牒，夙夜兢惶，今谨差节度判官李商隐侍御往，以今月十八日离此，某素无材效，早沐恩怜，获接仁风，实为天幸，颇希终始，以奉恩光，事大之心，朝暾是誓，其他并附李侍御口述，伏为照察。


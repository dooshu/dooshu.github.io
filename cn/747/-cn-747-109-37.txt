○禁滞狱敕

朕以握图缵位，端已临民，每於刑狱之闲，倍轸忧勤之念，虑多淹滞，累降指挥，傥一物以衔冤，抚万机而是愧。近聆数处申奏，囚人狱内身殂，事既不明，理难取证。半绝欺罔之弊，须颁条理之文。宜令今後，凡有刑狱，切依前准敕命施行，断遣不宜淹停。如有贼徒推寻反证，断遣未闻，在狱疾病，委随处官吏当面录问，令医人看候，无致推司官吏别启幸门。


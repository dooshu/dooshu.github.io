上蒲州韩少师


圣历辉天鉴，宗臣属斗杓。
姓雄周北国，神降晋中条。
秉德星明野，鶱晖鹤在霄。
生平多大节，爰立事先朝。
日月躬弥曜，松筠类可招。
比肩趋邴魏，报主必黄姚。
宫府方疑贰，乾坤日动摇。
殷忧惟一老，煽处已群貂。
封事推刘向，诸公迫赵娆。
都亭归印绶，蒲坂傍渔樵。
万里君恩重，三年党祸消。
龙飞惊晦夜，虎变出终朝。
华盖星辰正，祥风律吕调。
崆峒还访帝，大麓共临尧。
道契心应一，时艰治转遥。
已闻和鼎味，曾是奏箫韶。
公岂耽袭衮，人今想凤翘。
东山初服计，北阙旧名标。
河曲烟云满，风陵杖履超。
玄言谢傅远，元寿毕公饶。
社稷事多难，忠良德更劭。
还应王共载，距可乐松乔。





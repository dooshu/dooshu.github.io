投赠哥舒开府二十韵

投赠哥舒开府翰二十韵〔一〕


今代麒麟阁〔二〕，何人第一功。君王自神武，驾驭必英雄。开府当朝杰〔三〕，论兵迈古风。先锋百胜一作战在〔四〕，略地一作妙略两隅空〔五〕。青海无《英华》作飞传箭〔六〕，天山早挂弓〔七〕。廉颇仍走敌〔八〕，魏绛已和戎〔九〕。每惜河湟弃〔十〕，新兼节制通〔十一〕。智谋垂睿《英华》作眷想，出入冠诸公。日月低秦树，乾坤绕汉宫。胡人愁逐北〔十二〕，宛马又从东。受命边沙一作军麾远〔十三〕，归来御席同〔十四〕。轩墀曾宠鹤，畋猎旧非熊〔十五〕。茅土加名数〔十六〕，山河誓始终。策行遗《英华》作宜战伐，契合动昭融。勋业青冥上，交亲气概中。未为朱履客，已见一作是白头翁。壮节初题柱，生涯独转蓬。几年春草歇，今日暮途穷。军事留孙楚〔十七〕，行间识吕蒙一云“乡曲轻周处，将军拔吕蒙”〔十八〕。防身一长剑〔十九〕，将欲倚崆峒一云“腰间有长剑，聊欲倚崆峒”。

〔一〕哥舒翰：《旧书》：哥舒翰，突骑施首领哥舒部落之裔也。蕃人多以部落称姓，因以为氏。

〔二〕麒麟阁：《雍录》：未央宫有麒麟阁，宣帝图功臣于此，则以藏书之地，清贵可尚，而章显功臣于此也。

〔三〕当朝杰：翰家富于财，倜傥任侠，好然诺，纵蒱酒，好读《左氏春秋传》及《汉书》，疏财重气，士多归之。

〔四〕先锋：翰初事节度使王倕，倕攻新城，使翰经略，三军无不震慑。后节度使王忠嗣补为衙将，为大斗军副使，讨吐蕃于新城，迁左卫郎将。吐蕃寇边，翰拒之于苦拔海，其众三行，从山差池而下。翰持半段枪当其锋击之，三行皆败。无不摧靡，由是知名。

〔五〕两隅：翰初仗剑之河西，事节度使王倕及王忠嗣。天宝六载，充陇西节度副使，前后与吐蕃战于新城、苦拔海、积石军。所谓“两隅”者，指河西陇右而言也。旧注：北征突厥，西伐吐蕃。谬甚。

〔六〕青海：天宝六载，翰代王忠嗣为陇右节度使。明年，筑神威军于青海上。吐蕃至，攻破之。又筑城于青海中龙驹岛，有白龙见，遂名为应龙城。吐蕃屏迹，不敢近青海。

〔七〕天山：《寰宇志》：天山，在交河县北一百二十里，一名祁连山，又名白山，又名天山军。唐开元中置，在伊州城内。《唐·地理志》：并隶河西道。《吐蕃传》：吐蕃陷石堡城。天宝初，令皇甫惟明、王忠嗣为陇西节度，皆不能克。八载，哥舒翰攻而拔之，改石堡城为神武军。本传：以朔方、河东群牧十万众，委翰总统，攻石堡城。翰使麾下将高秀岩、张守瑜进攻，不旬日而拔之。

〔八〕廉颇：翰年已老，素有风疾，故以廉颇为比。

〔九〕魏绛：《新书》：十二载，赐翰音乐田园。

〔十〕河湟：《吐蕃传》：湟水出蒙谷，抵龙泉，与河合，河之上流，由洪济梁西南行二千里，世举谓西戎地曰河湟。《郡国志》：湟水名湟河，亦谓之乐都水，出青海东乱山中，东南流至兰州，西南入黄河。睿宗时，杨矩为鄯州都督，奏请黄河九曲之地，以为金城公主汤沐之所。吐蕃既得九曲，顿兵畜牧，又与唐境接近，自是复叛。

〔十一〕节制：十二载，进封凉国公，加河西节度使。《通鉴》：十二载，翰击吐蕃，拔洪济大漠门等城，悉收九曲部落。是时中国盛强，自安远门西尽唐境，万二千里。翰每遣使入奏，常乘白橐驼，日驰五百里。十三载，翰奏于所开九曲之地，置洮阳、浇河二郡及神策军。《新书》：置神策军于临洮西，浇河郡于积石西，及宛秀军以实河曲。

〔十二〕逐北：《南部新书》：哥舒翰为安西节度使，控地数千里，甚著威令。西鄙人歌曰：“北斗七星高，哥舒夜带刀。吐蕃总杀尽，更筑两重壕。”

〔十三〕边沙：翰素与禄山、思顺不协，上每和解之为兄弟。禄山在范阳，翰与思顺分控陇、朔。故曰“受命边沙远”。

〔十四〕御席：《安禄山事迹》：哥舒翰与禄山并来朝，玄宗使高力士及贵人迎于京城东。驸马崔惠童山池宴会，使射生官供鲜鹿，取血煮其肠，谓之热洛河，以赐之，以翰好之故也。《旧书》：十一载冬，禄山、思顺、翰并来朝。

〔十五〕宠鹤、非熊：即指同御席之人也。盖谓禄山、思顺，不过轩墀之宠鹤。如翰者，乃畋猎之非熊也。以宠鹤喻禄山、思顺，亦以卫懿公托讽玄宗也。刘会孟漫评之曰：此语深愧士大夫。不知何谓。

〔十六〕茅土：天宝十二载，陇右节度使凉国公哥舒翰进封平西郡王，食实封五百户。

〔十七〕军事：翰奏严挺之之子武为节度判官，河东吕为度支判官，前封丘尉高适为掌书记，又萧昕亦为翰掌书记。

〔十八〕行间：翰为其部将论功，陇右十将皆加封。若王思礼为翰押衙，鲁炅为别将，郭英乂亦策名河陇间，又是年，奏安邑曲环为别将，皆拔之行间也。

〔十九〕长剑：宋玉《大言赋》：长剑耿耿倚天外。




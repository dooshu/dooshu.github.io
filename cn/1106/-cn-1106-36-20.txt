○礼部贺太上皇后册毕贺表

臣某等言：今月日太上皇后册礼云毕，率土臣妾，庆无穷。臣某等诚庆诚贺，顿首顿首。

伏以太上皇后著虞嫔之至德，（《书》，厘降二女于妫，嫔于虞。嫔，妇也。）嗣周母之徽音。（《诗》：大姒嗣徽音。徽，美也。）表率六宫，明彰万国。陛下克修理本，以畅化源，神道知事地之方，人伦识尊亲之大。岂惟妇顺斯备，（《礼记》：成妇礼，明妇顺，又申之以著代，所以重责妇顺焉者也。）阴礼用修，足以播正始于王风，（《诗》：《周南》、《召南》，正始之道，王化之基。一本作“国风”。）致时雍于帝典。臣某等谬尘荣位，获睹盛仪，踊跃之诚，倍百恒品。（“百”，一作“万”。）


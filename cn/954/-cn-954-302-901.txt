陈造　再用韵寄丁知县三首

旗亭风月小披襟，慰我东归听足音。

潮水去来当有信，岫云出入自无心。

酒杯乘兴从妨梦，诗律缘愁乐废吟。

明日扬舲回白首，烟横北固櫂千寻。

陈造

陈造　再用韵寄丁知县三首

南楼酌酒未分襟，啅鹊啼乌亦好音。

晴日倒红生笑颊，烟梧摇渌涨杯心。

可堪岁月供行色，尽把江山博醉吟。

不断芜湖留十日，焦峰浮玉恣幽寻。

陈造

陈造　再用韵寄丁知县三首

别时把酒欲沾襟，楚翼吴鳞要嗣音。

撞玉餍听辞客语，断金深和故人心。

对床风雨终前约，满眼湖山念独吟。

何日水云淮上宅，草荒三径肯深寻。

陈造


◎李远

远字万岁，陇西成纪人，家于高平，大将军贤弟。仕魏为武骑常侍，转别将，除伏波将军、长城郡守、原州大中正，迁高平郡守。孝武西迁，授假节、银青光禄大夫、主衣都统，封安定县伯。文帝即位，迁使持节、征东大将军，进爵为公，授都督原州刺史，未行，以沙苑功除车骑大将军、仪同三司，进爵阳平郡公，除大丞相府司马，授河东郡守，征为侍中、骠骑大将军、开府仪同三司。东宫建，授太子少傅，转少师，授行台尚书、都督义州、弘农等二十一防军事，拜大将军，除尚书左仆射恭帝末，授小司寇。孝闵受禅，进柱国大将军，坐子植谋诛宇文护，事泄自杀。建德元年赠本官，加陕州刺史，谥曰忠。隋开皇初追赠上柱国、黎国公，改谥曰怀。


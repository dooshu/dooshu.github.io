▼吴越纪游十五首·闻长鎗兵至出越城夜投龛山

列藩遏戎乱，驻钺实此州。

如何杀大将，王师自相雠。

我来乱始定，城郭气尚愁。

又闻有邻兵，仓卒岂敢留。

促还出西门，天寒绝行辀。

古戍暗雨雪，旌旗暮悠悠。

野屋闭不守，泽田弃谁收。

居人且奔逃，游子安得休。

逶迤苍山去，泱漭玄云浮。

人乕争夜行，风榛啸岩幽。

我徒戒相亲，一失未易求。

饥拾谷口栗，寒烧涧中槱。

神迷路多迂，再宿达海陬。

虽尝豋顿劳，幸免迫辱忧。

圣尼畏于匡，嗟我敢有尤。

但惭去越早，不遂名山游。


12　南爲讀作南訛辨


史記五帝本紀索隱云：「春言東作，夏言南爲，索隱云：「爲，依字讀。」皆是耕作營爲勸農之事。孔安國强讀爲『訛』字，雖訓『化』，爾雅釋言：「訛，化也。」解釋紆回。」【原注】今史記作「南譌」。

【元圻案】孔傳：「訛，化也。掌夏之官，平敘南方化育之事。」〇惠氏棟九經古義曰：「譌與訛，古字通。毛詩無羊曰『或寢或訛』，韓詩作『譌』。説文引詩云『民之譌言』，今正月詩作『訛』。無羊傳云：『訛，動也。薛夫子云：譌，覺也。』正月箋又訓『訛』爲『僞』，『僞』亦與『訛』通。故王莽傳又作『南僞』，古文尚書作『僞』也。索隱作『爲』者，古『僞』字皆省文作『爲』，見古文春秋左氏傳。但此經『訛』字當與『僞』别。淮南天文訓曰『歲大旱，禾不爲』，高誘曰：『爲，成也。禾成於夏，故云南爲。』索隱本是也。」案爾雅釋訓：「作，造爲也。」詩王風兔爰「尚無造」，毛傳：「造，僞也。」大雅思齊「小子有造」，毛傳：「造，爲也。」索隱蓋本爾雅。〇唐書藝文志：「司馬貞史記索隱三十卷，開元潤州别駕。」






林景熙　杂咏十首酬汪镇卿

踷乌不傍飞，斂景下蒙谷。

征途险在前，而况车折轴。

夸父追羲和，欲挽丹砂毂。

意远力不任，化作邓林木。

漫漫夜何如，长歌饭觳觫。

林景熙

林景熙　杂咏十首酬汪镇卿

百感凑孤夜，江楼起呼月。

秋虫声转悲，念此众芳歇。

人生非金石，青鬓忽已雪。

逾淮橘心移。出山泉性汩。

猗兰抱孤芳，不受宿莽没。

林景熙

林景熙　杂咏十首酬汪镇卿

老来屏人事，北窗寄高眠。

飘飘御风远，银阙开九天。

虎豹不见嗔，岂予有仙缘。

玉座覆红云，香炉霏紫烟。

黄冠立小兆，冉冉导我前。

下土蚁虱臣，微衷怀欲宣。

兵戈幸休息，饥馑方连绵。

洪惟大生德，寔制水旱权。

愿言回哀眷，与世苏倒悬。

皇灵闵臣请，曰其启丰年。

再拜谢阙下，回飚堕林泉。

夜雷声殷殷，甘泽朝盈田。

沈思喜且惊，魂交非偶然。

士抱当世忧，天犹为之邻。

况此咎证臻，庸非燮理愆。

贞观有房杜，斗米曾三钱。

林景熙

林景熙　杂咏十首酬汪镇卿

凤德嗟已衰，宣尼欲浮海。

赖有载道经，神功补元宰。

删诗挽风变，系易忧世骇。

春秋笔削严，西秦书乃采。

微义将警周，逆悲大运改。

悠悠千古心，后死文乃在。

林景熙

林景熙　杂咏十首酬汪镇卿

子有忧世心，蒿然见眉睫。

崇交拟昔人，西风寄三叠。

作诗匪雕锼，要与六义涉。

臣甫再拜鹃，高风或可蹑。

肯作蟋蟀鸣，悲凉和秋叶。

林景熙

林景熙　杂咏十首酬汪镇卿

青莲不随劫，金鼎能回枯。

吾道寄流水，此外何所须。

岂不念百年，奄忽归丘墟。

生死同书夜，逆天讵敢居。

林景熙

林景熙　杂咏十首酬汪镇卿

沦恶易如坠，进善难如登。

危哉方寸地，风雨吹冥冥。

尺水增丈波，鳅鳝亦不鲸。

海桑空变易，天地终清宁。

林景熙

林景熙　杂咏十首酬汪镇卿

汉日落西崦，孤彗明中州。

玄德负英猛，欲挽无万牛。

龙凤一已逝。期人复安求。

区区守江左，老此以菟裘。

大义固不识，卑哉孙仲谋。

林景熙

林景熙　杂咏十首酬汪镇卿

垂垂大夏颠，一木枝无力。

精卫悲沧溟，铜驼化荆棘。

英风傲几砧，滨死犹铁脊。

血染沙场秋，寒日亦为碧。

林景熙

林景熙　杂咏十首酬汪镇卿

权臣坐偃月，弃官如飘蓬。

及兹颠沛秋，翻然挺孤忠。

一死未得所，纲罗挂秋鸿。

渡淮已不食，蜕槁夷齐风。

林景熙


○送灵澈上人庐山回归沃洲序

昔庐山远公、锺山约公，皆以文章广心地，用赞後学，俾学者乘理以诣，因言而悟，得非元津之一派乎？吴兴长老昼公，掇六义之清英，首冠方外，入其室者，有沃洲灵澈上人。上人心冥空无，而迹寄文字，故语甚夷易，如不出常境，而诸生思虑，终不可至。其变也，如风松相韵，冰玉相叩，层峰千仞，下有金碧。耸鄙夫之目，初不敢视，三复则淡然天和，晦於其中。故睹其容览其词者，知其心不待境静而静。况会稽山水，自古绝胜，东晋逸民，多遗身世於此。夏五月，上人自炉峰言旋，复於是邦。予知夫拂方袍，坐轻舟，溯沿镜中，静得佳句。然後深入空寂，万虑洗然，则向之境物，又其ㄗ稗也。鄙人方景慕企尚之不暇，焉敢以离群为叹？


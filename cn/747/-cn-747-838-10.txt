○授温潞湖州防御判官李坛湖州防御推官霍铢绛州翼城尉等制

敕。具官温潞等，以潞常佐元戎，有闻东鲁。会计参画，声猷蔼然。以坛宗室菁英，词场秀造。抚青而抗足，丁艰运以隐鳞。迹滞江湖，价高甲乙。方从梗泛，言奉弓招。赞我勋贤，开其淹恤。而铢亦以将命，颇谓有劳。俞其奏章，各俾序进。星郎侍史，洎尉于县属者。服我恩命，各宜勉之。可依前件。


○醮阆州天目山词

伏以山镇地心，洞开天目，含藏烟雨，韫蓄风雷。崖秘仙经，泉澄神沼，观署福唐之美，邑标奉国之名。凭此祷祈，必符祯贶。今则翠舆顺动，丹阙贻灾，虔希幽赞之功，共启中兴之运。敷圣祖重元之力，更炫重瞳；扬宣尼四教之宗，克明四目。无使寿春山上，犹传助战之威；济顺祠前，独美迎銮之事。克宏道化，以广真风。不任虔诚祝望之至。


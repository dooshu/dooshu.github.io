敬亭山重修云齐阁五贤祠额珠楼记

云齐阁者敬亭山之官阁也取谢宣城合沓与云齐之句而名也甲寅春大雨墙陷五丈余时徽乱方棘不遑顾逾年阁且岌岌矣山故枕郡城若屏扆而飞阁倚抱翠云庵当敬亭胜处阁废则登望无所是不有山也余间语太守庄公曰境内名山国之望也神所凭依云物於是乎观牧长士大夫国人所聚族而游也其祠观亭阁之属崇侈则病民寝敝则废古靳一木之支而隳不赀之阁君子不忍也庄公以为然遂出钱修治累石筑堵其东有五贤祠俎豆谢李诸贤斗折而上数百步一楼岿然曰额珠故崇祯间邑令陈侯所构以坐俯江城者山至是观止矣而皆岁久隤缺不治且圮会令邑大夫北海胥侯至凭高周览慨然吊谢李之遗烈而谓是层楼若山涌而出也其庸可失坠乃用余言决第饬葺易败瓦与腐木棂槛榱题补旧增新祠之左郡司马唐公别作山亭一时亭阁相望丹槛绮疏连曜云日余与二三宾客举酒落之酒酣相属曰谢宣城李供奉实名此山而当谢作郡时不闻宾佐能诗李独坐相看其辞简岸向使郡有能言而好事者与之游当不至睥睨云鸟叹空山无人今山川如故楼观有加殊恨古人不相见而吾?觞咏於斯计晋唐千年来游人不可胜数碑版荒落兴废无考雅咏缺如讵非後游者之责欤乃牍而记之是役也公私捐募一百八十金凡八月讫工始僧衆欲作屋龛韦驮今就置云齐阁背又除道甃石自庵而下长可百丈且缮治山下石梁於山皆有助竝宜书


春风舞歌

何淡玉，武陵伎也。尝作歌曰：「春风舞，春风舞，吴姬紫玉飞作烟，越艳西施化为土。」既早死，又数凭箕，有「亡年才十八，死托杜鹃根」之句。吴门尤展成纪以长歌属和，仍目篇曰《春风舞》。
春风舞，春风舞，风舞花飞落何所。
昔为掌上身，今作泉下土。
月明环佩魂啾啾，犹寄人间断肠语。
自言死托杜鹃根，三生艳质缠辛苦。
悲歌促节有遗音，珊瑚碎折西陵浦。
君不见广陵十万女如云，一朝零落同秋雨。
江南蓟北天茫茫，梦回宁识吹箫侣。
但使春心吹不断，年年化作春风舞。



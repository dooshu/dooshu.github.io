贺灵雨应祈表一


兹者，我皇上以夏令既深，雨泽未足，乃躬叩于雷坛，为民虔祷。圣诚肫至，天鉴孔昭。甘澍溥零，远近沾洽。臣等诚欢诚忭，稽首顿首称贺者。

伏以圣主念民依之重，无岁不祈；皇穹鉴帝德之馨，有求辄应。验感通之素妙，彰眷佑之弥申。喜溢尧衢，欢腾舜亩。恭惟皇上道参惟大，德并日生。镜玉斗以调元，握璇枢而运化。知艰乃逸，农功夙戒于三时；视民如伤，王政必先于四者。属当夏暮，伫俟秋登。虽灵泽屡颁，已兆丰穰之庆；乃宸情过轸，尚廑宵旰之忧。虑邪氛或盩于休和，致鸿化有乖于发育。叩瞻昊极，虔修斋祓之仪；敕召风霆，赫布驱禳之令。果灵符应，立致嘉祥。决天汉之琼波，注流四野；泻玄池之玉液，沾溉群生。泽汪以旁通，气缊而交鬯。在原在隰，欣观长亩之易禾；如京如坻，满拟大田之多稼。讵止增滋而溢润，尤能解劫以迎和。日月光华，乾坤清泰。即炎帝之曰雨则雨，未足称神；信大人之先天后天，罔不合德。益显参赞弥纶之用，永绥康宁富寿之祯。

臣等久荷生成，叨尘侍从。衍龟畴而省岁，备纪休征；续麟史以编年，特书大有。莫效滴涓之助，徒深抃跃之诚。伏愿纯嘏茂膺，洪禧丕衍。五风十雨，均调四序之和；亿载万龄，永介一人之庆。






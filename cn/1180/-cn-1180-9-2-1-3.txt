皇皇者华

五章，章四句


首章讲：此遣使臣之诗，而讽之以义曰：使职亦难尽哉！顾有歉于心者，即所以无歉于职也；求善于人者，即所以求尽于心也，何则？





皇皇者华，于彼原隰。

彼皇皇草木之华，其生也于彼高原，于彼下隰，盖无地而不有矣。





征夫，每怀靡及。

征夫，指使臣及其徒。怀靡及，言思于己所不及。况我然众多疾行之征夫也，以为是行也，上德赖我以宣，下情赖我以达，仰思付托之甚重，而恒惧才力之弗堪。其每怀靡及也，盖无时而不然矣。

二章讲：夫我既怀靡及之心矣，则将何以补其不及，而副其心哉？





我马维驹，六辔如濡。

如濡，柔泽意。是故驾车之马，则维驹矣，御马之六辔，则如濡矣。





载驰载驱，周爰咨诹。

周，是遍。咨诹，是博取意。以是而载驰载驱于天下，岂漫游哉？盖一人之闻见有限，必萃众人之闻见而后广也。用是周于咨诹，而凡民风之利病，吏治之得失，罔不于人乎是究焉！此今驰驱意矣。

三章讲：





我马维骐，六辔如丝。

如丝，调柔。驾车之四马，则维骐矣，御马之六辔，则如丝矣。





载驰载驱，周爰咨谋。

谋，规画意。以是而载驰载驱于四方，岂徒行哉？盖一人之智虑难周，必合众人之智虑而后裕也。用是周于咨谋，而凡闾阎之休戚，政事之因革，罔不于人乎是稽焉！此今日驰驱意矣。

四章讲：





我马维骆，六辔沃若。

沃若，亦柔泽。我马在御，则维骆矣，六辔在手，则沃若矣。





载驰载驱，周爰咨度。

度，商量。其驰驱之不息者，盖将咨度之必周，而集众思以广忠益者，无不用也，固不敢以一咨诹为已足矣。

五章讲：





我马维骃，六辔既均。

均，即调。我马在驾，则维骃矣，六辔之御马，则既均矣。





载驰载驱，周爰咨询。

询，问也。其驰驱之不已者，盖将咨询之必周，而广采择以助聪明者，无不用也，固不敢以一谘谋为已尽矣。凡我征夫，果能若斯，则上德庶乎可宣，下情庶乎可达，而有以尽其职矣。不然，靡及之心，将何以自副哉？吁！周王歌此于临遣之时，可谓讽之以义矣。






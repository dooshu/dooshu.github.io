○贈行人劉偕立使西南夷序 【 使西南夷】

我國家混一區宇、薄海內外、凡重譯之地靡不臣服、乃滿剌加國。僻處海陬。去京師不啻數萬里。葢其地越占城琉球諸國而益遠。所謂重譯之地是巳。我　太祖太宗盛德、覆冒海外、于時滿剌加國王陪臣、嘗與朝會、受封冊、稟正朔、承錫賚、用以誇示鄰境、及其國人者數矣、中更繼代、其王不克自振、行李不通自外於聲教者、巳數十年、而其國以益弱、茲速魯檀無答佛那沙、既襲王位、輒選陪臣之才者、使奉表詣闕下請命、我　皇上憐其誠意、特降璽書遣使往諭、俾正王位、撫其國眾、恩甚厚也、時吉水劉偕立以行人受命、欣然就道、同朝士夫、咸往餞之、而属予贈言、予惟國家撫御華夷、此固　列聖配天之大德、我　皇上克篤前烈之所致。然而殊方萬里。威德所以宣布。聲教所以漸被。則惟使命是繫。故曰、天道不言、而歲功成、品物亨者、四時五行之吏。宣其氣也。予亦曰。聖人不言而萬邦寧。遠夷服者。廷臣之奉使宣其德也偕立以明經進士拜今官。嘗屢使四方。廉介有為。可謂不辱　君命者矣。茲行也奉宣德意於萬里外。使蕃邦君臣知有中國之尊。與夫禮樂聲華之盛。以益堅其止?帚嚮之誠。則奉使之功。豈不偉哉。異時入覲　帝廷。超遷重任。予盖深有望焉。其勉之哉、


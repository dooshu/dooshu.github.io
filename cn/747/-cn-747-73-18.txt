○许越王贞元孙女元真请祔葬临淮公珍以下四丧於旧茔诏

越王事迹，国史著明，枉陷非辜，寻以洗雪。其子珍，他事配流，数代漂零，不还京国。元真弱女，孝节卓然，启护四丧，绵历万里，况是近族，必可加恩。行路犹或嗟称，朝廷固须恤助，委宗正寺京兆府与访越王坟墓报知。如不是陪陵，任祔茔次卜葬。其葬事仍令京兆府接措，必使备礼。葬毕，元真如愿往京城，便配咸宜观安置。


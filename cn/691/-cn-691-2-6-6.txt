◎马翁

济宁州属有马翁者。年少不得志，曾混迹绿林中，后乃改行，教子读书。子且贵矣，翁福寿兼备，里中人皆谓天之报施不可知。一日，请乩，问科名，并问及马翁之子何以显贵。乩大书"窗前白镪，笼里红裙"八字，皆不解其故。有黠者，径述乩语以问翁。翁固蔼然长者，微哂曰："此非人所知，我实告汝，汝勿笑也。我少年流落四方，为群盗裹胁同行，偶至一家，有妇人哭甚哀，我隔窗问之，妇大惊，我曰：'我来问汝疾苦，无他意。'妇曰：'吾夫为某豪家佃户，积欠若干金，无力缴偿，今欲以妾身抵欠缓追，以是哭耳。'我乃就群盗所存赃内提银若干，置其窗外，呼而与之，彼亦终不知银所自来也。又乡里中有巨室，为富不仁者，群盗直入其室，仆妇皆遁去，帏中有一弱女子，裸体，不得出。盗曰：'俟搜赃毕再搂而取之可耳。'时群盗方搜括衣物，我乘间以被蒙此女，令伏于鸡笼下，自执火立其上，招挥群盗席卷衣物。移时，有盗问女所在，我曰早逃去矣。俟群盗全出，我乃逸，女幸而免。乩语殆指是欤。"观此，则何人不可为善，亦何地不可为善乎。


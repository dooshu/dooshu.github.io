○送辛子序

醇白之士，曰陇西辛晃。锐业班《汉》，颛门名家，十五而志学克明，五十而励精益懋。拳拳不失，慕回也之服膺；衮衮可听，同茂先之善说。昔我高叔祖郓州使君著《决疑》一十二卷，问答称为大颜；曾伯祖秘书监府君集注解成一十二帙，名儒斟酌烦省。捃摭英华，勒成三十篇，名之曰《汉略》。夫其发凡举例，晃序言之已详。惜乎困於缣缃，不获缮写，遂使精义沈郁，ウ然未彰，吁足叹也！二月初吉，金陵气暖。抵淮上之诸侯，所如必合；及滁川之美景，未至方欢。群子赋诗以宠之。


○顾广圻词

长洲袁绶阶［廷］，饶於资。家有红蕙，常延诸名士赋诗门酒，并绘其母竹柏楼居图，遍徵诗词。顾性吝，一介不轻与。闻龙雨樵谪戍，袁湘湄典质所有，集二百金以赠，不禁咋舌曰：“是独不畏寒饿耶。”乃身殁未久，子若孙弗克负荷，田庐斥卖殆尽。元和顾涧［广圻］过其故居，感赋月下笛云：“试问楼中，生前肯信，破家如此。生平已矣。陈迹偏经旧时里。魂归白昼常闻哭，想只恋、青箱未死。怪邻翁，指点墙头错，叹个人无子。迤逦。斜阳里。话往事重重，痛心曷已。藏舟但徙。有谁门户能理。更怜埋恨双棺远，早乱冢、难寻路圮。便放笔，写悲歌，忘了曾遭抵几。”激烈之音，不堪卒读。涧学问渊博，精校勘，与乌程严铁桥［可均］相埒。诗词非所长，而笔意殊清颖。题浙江吴氏所藏谢遗琴，虞美人云：“桥亭当日佯狂泪。迸入危弦碎。先生耿耿意孤行。那管建阳市上，少人听。而今试向高堂奏。心手都非旧。依然慷慨有馀哀。肯逐悯忠寺畔，土花埋。”其集以思斋名，中有摸鱼儿调，标为咏春光，谓出凤林书院元调，未免嗜奇太过。


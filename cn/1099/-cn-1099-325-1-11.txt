○請停止輸錢內庫供賞疏 【 停止鑄錢】

昨該文書官姚秀口傳聖旨、內庫缺錢賞用、著臣等擬旨傳該部鑄造進用、欽此、臣等查得萬曆四年二月奉　聖旨萬曆通寶制錢著鑄二萬錠、與嘉靖隆慶等相兼行使、戶工二部知道、欽此、本月又該工部題鑄造事宜、節奉聖旨、錢式照嘉靖通寶、鑄金背一萬四千錠、火漆六千錠、著以一千萬文進內庫應用、欽此、萬曆五年二月內該戶部進新鑄制錢、又奉聖旨這錢錠還查原定二萬之數、以一半進內庫應用、一半收貯太倉、欽此、及查工部題議制錢二萬錠該錢一萬萬文。用工本銀十四萬九千兩。大半取之太倉銀庫。此奉旨鑄錢之大略也臣等看得先朝鑄造制錢。原以通幣便民。用存一代之制。鑄成之後。量進少許呈樣。非所以進供上用者也。萬曆二年鑄造之初。亦止進樣錢一千萬文。其後以一半進用。巳非通幣便民之本意。今若以賞用缺錢。徑行鑄造進用則是以外府之儲。取充內庫。大失舊制矣。且京師民間嘉靖錢最多、自鑄行萬曆制錢之後、愚民訛言、便謂止行萬曆新錢、不行嘉靖舊錢、多鑄錢不妨摠是欲節宮中之費耳小民甚以為苦、近該五城榜示曉諭、民情少定、今若又廣鑄新錢、則嘉靖等項舊錢、必致阻滯不行、于小民甚為不便、又與原奉　聖旨與嘉靖隆慶等錢相兼行使之意相背、臣等揆度事體、似為未便、伏望聖明裁審、暫停鑄造進用之旨、待二三年後、如果民間錢少、再行鑄造、亦未為晚、仍乞　皇上曲納臣等節次所陳狂愚之言。敦尚儉德。樽節財用。諸凡無益之費。無名之賞。一切裁省。庶國用可充。民生有賴。不然以有限之財。供無窮之用。將來必有大可憂者。臣等備員輔導、敢不盡其愚、伏惟聖明亮察、


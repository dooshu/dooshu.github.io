移寓即事寄宋牧仲员外四首

其一

新移客邸面朝阳，容膝摊书即草堂。
向夕疏帘从半捲，好教明月到匡床。

其二

书声不敌市声喧，恨少蓬蒿且闭门。
此地栖迟曾宋玉，藓墙零落旧题痕（宋牧仲旧寓处。）。

其三

葡萄霜际叶萧森，物色兼催迟暮心。
好处争誇在三伏，桃笙乌几绿阴深。

其四

年侵出处自嫌身，望远间关入梦频。
岭树江云秋未冷，鹧鸪声里独吟人。



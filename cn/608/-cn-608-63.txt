卷六十三 盗贼列传

陕西逆贼李自成，延安米脂人也。性狡黠，善走能射。家贫，为驿卒。

天启二年，延安大饥，不沾泥、杨六郎、王嘉胤等入村落掠富家粟。有捕之急，遂揭竿起，拒官捕；不敢还家，乃相聚为盗。自成往投之，授以头目。

七年，参政洪承畴诱降不沾泥，设伏待之，贼惊遁去；寻为其族人所缚送军门，斩之。自成走匿山泽间，得免。

崇祯二年冬十月，北兵薄都城，诏天下勤王。山西巡抚耿如杞入援，兵譁于涿鹿，叛走丛薄；自成出与合，旬日间众至万余，推高迎祥为首，称「闯王」。时洪承畴巡抚延绥，发镇兵五千分道剿捕，杀贼王左挂子、苗美等，贼势稍杀。四年，转寇旁郡，破数县。承畴大发兵讨之，招降满天星高汝利之众千人，斩首万余级。渠率及勇悍贼悉脱走，官兵追至延水关。贼渡河入山西，寇汾州等处；山西逃兵之啸聚太行者，又皆归之，众至十万余。初，群盗起，渠率数十人各自为队，不相统属；至是始合，分为二队：王嘉胤领西队、紫金梁镇南队，分寇平阳、太原、潞安，屡败官兵，陷隰州，破十余县。六年，诏发山、陕兵讨之；大同总兵曹文诏、蕃将虎大威以轻骑掩击贼于潞安，大破之，杀王嘉胤，擒高迎祥，献俘京师。参将贺人龙破贼南队，紫金梁病创死，众溃散。自成收集，尚二万余，遂立自成为主，军中号「闯将」，尊之曰「老府」。众将追剿，自成率残众奔绛州。八年，寇河南诸州县，众复盛。诏总督侍郎陈奇瑜发山、陕、河南及湖广土、狼兵剿之。贼闻，南下，复分为二：张献忠东走，掠庐、凤、安庆等处；破城，凡男子十五以上、六十以下，皆断其左手，昼夜哀号不绝。自成西走，掠郧阳，破竹山、竹溪、房县。自成尤惨忍，夜宿必杀美妇数十，叠为肉围，寝处其中，以为安乐。官兵追及之，自成走紫阳，渡仁河。遇雨，水大至，官兵蹙之，溺死亡算。众复溃散，分数十队，从间道走。由连云栈入凤翔，掠陇州，势复振，又至十余万。蜀道险，大兵不能深入，副将军贺人龙、张天理以轻骑二千追蹑之。贼转斗大败，退保陇州，贼围困四十余日。奇瑜以玩寇逮，陕西总督侍郎洪承畴代之；檄榆林总兵左光先以劲骑五千赴援，与人龙、天理合击自成，大破之。会山西总兵曹文诏、宁夏总兵祖大弼相继至，贼遂溃散，分道遁走；官兵亦分道追蹑之。至西和、礼县，官兵与贼会，殊死战，贼大败；总兵曹文诏受创死。官兵堵截，不容贼走，杀伤数万，降者三万余人。自成以十人骑突围走，弃马仗，伏草间，佯为难民，得脱；遂窜入终南山。初，陕西兵起，余盗溃散无所归，多窜伏山林为响马贼。至是，闻自成名，多往附之，众又稍稍集。

十二年，北兵入关门，洪承畴奉诏勤王。大学士杨嗣昌督师出荆、襄，嗣昌表左良玉为平贼将军，贼扼于巴西、鱼复诸山，不得逸。贼窘蹙食尽，自成缢死，为其姪李过救甦；因令军中，尽歼其所掠妇女，以五千骑突围而出。十四年，陷雒邑，张献忠复陷襄阳；杨嗣昌惭惧自杀。自成遂进围大梁，昼夜攻者七日。掘窟穴置大砲其下，砲发而城圮，为「小放迸」；穴城纵横数丈，以火药实之，一发蔽天，为「大放迸」。围十三日，贼窟城数处，外列精骑数千，以俟城陷。大梁者，为金人都城，宽或十丈、狭亦三四丈，土坚而刚。贼窟城，推砖土于外，火发反外击，数千骑皆糜烂；自成仅以身免，走襄阳，欲依献忠。献忠佯款待，阴图杀之。自成夜遁，集残寇，流劫入雒阳，复据山为盗。是时，陕西勤王兵乏食，叛者数百人至雒阳；河南抚臣招安，置城中御寇。事闻，诏逮其首恶数人，解京正法。叛兵大惧，乃阴訹自成袭雒阳；叛兵内应，雒阳遂陷，福藩被害。贼置酒大会，以福王为俎，杂鹿肉食之，号「福禄酒」。

初，自成之兵纔数百骑，及得陕西，兵势益炽；招集群盗，四下响应。河南杞县举人李岩起兵附之，众至十余万；分兵寇所属州县，破卢氏，虏举人牛金星女为妻。金星降贼，荐卜者宋献策能起河洛数。献策长不满三尺，见自成，袖中取出一数云：“十八孩儿，当主神器。”自成大喜，拜为军师。金星等教以「假行仁义，收拾人心」。所得州县，遂设官守之。乘胜寇潼关，总兵贺人龙死守不能入。遂破南阳，改南阳为「安乐府」，自称奉天征讨文武大将军，署置官属；众数十万——号百万，驻匝南阳。分兵攻汝宁，陷之；所属州县，多望风纳款。城下，贼秋毫无犯。自成下令曰：“杀一人者，如杀吾父；淫一女者，如淫吾母。得良有司，礼而用之；贪汙吏及豪强富室，籍其家以赏军。”人心大悦。风声所至，民无固志；故一岁间略定河南南阳、汝宁四十余州县，兵不留行，海内震焉。时丧乱之余，白骨蔽野，荒榛弥望；自成抚流亡、通商贾，募民垦田，收其籽粒以饷军。贼令严明，将吏无敢侵略。明季以来，师无纪律，所过镇集，纵兵抢掠，号曰「打粮」，井里为墟；而有司供给军需，督逋赋甚急，敲扑煎熬，民不甚命。至是陷贼，反得安舒，为之歌曰：“杀牛羊，备酒浆，开了城门迎闯王，闯王来时不纳粮！”由是远近欣附，不复目以为贼。登封土贼李际遇、河南剧贼曹操罗汝才等复兴合兵攻归德，陷之。自成立「投顺牌」四面，从归德起，东西南北负牌至村落。一村降者，即负牌过别村；牌过者不加兵，牌存者即为洗蕩。牌四面奔驰，日蹙地千里。十五年，诏总督傅宗龙调三边两河兵讨之。贼闻王师至，先军于枣以待。总兵贺人龙、虎大威与战，杀伤过当；贼乃令军中秣马蓐食，更番迭出，以罢王师。日中盛暑，士卒饥渴，不能战；贼偪之，大败，退次汝州。贼奄至，又大败。傅宗龙被摛骂贼，死之。

十六年，贼以大队寇开封，围城数十匝。总兵陈永福设备甚严，不得即破；诏总兵左良玉、刘泽清救之。泽清顿兵河北，不敢进；良玉战不利，退保朱仙镇。贼围城数日，闻总督汪乔年、总兵贺人龙以陕西兵援，牛金星曰：“人龙千里奔命，士马罢敝，吾乘其疲，破之必矣；曰败人龙，则良玉不战自溃。若纵之深入，使两军得合；良玉孤军复振，人龙休养士马，为之犄角，吾事殆矣。”乃悉起兵逆之于襄城，良玉夜遁。人龙军乏食，野无所掠，士卒饥罢，卒与贼遇；贼张左右翼奋击，大破之，人龙率精骑遁去。乔年收残众保襄城，贼攻七日拔之，乔年被杀；复围开封，京师大震。蓟辽总督尚书孙传庭于狱中上书，请讨贼赎死；诏复其官，总督山、陕、川、湖、河南五省军事。传庭至西安，以密敕杀贺人龙；诸贼喜曰：“贺风子死，关中落吾手矣！”时贼围开封五月，外援绝；周藩悉出府库金募死士固守，分遣诸王、将军、中尉及绅衿监之。汴城洼下，濒大河，壮丽而固，贼久攻不下。自成督战，左目中流矢镞，不得出，遂眇一目；大怒，乃筑长堤属河，决水灌之。会大雨兼旬，河水泛滥，汴城百万户悉没巨浸；河北军操舟救之，周藩诸王子及守将陈永福得不死。水坏长堤，漂没贼垒，溺死者亦数万人；贼遂引而西攻郑州，一日拔之，由虎牢关入洛。闻王师出潼关，悉引兵逆之，遇于汝州；高杰等奋击，大破之，追奔四、五十里，师前后不相属；贼殊死战，会曹操兵救之，官兵大败，阵死数千人。传庭收军还西安，休养士马；寻复出关。贼闻王师复至，乃于汝州立十人砦，分据要害，屯步卒，架大砲以守之；精骑出其间，往来按伏为游兵，设备严固。王师至，不得进，乃由间道出宝；遇大雨五、六日，军乏食，士马饥罢；纵火抄略，反为所贼驱逐，王师大困。诸将乃请传庭退军洛阳，就山西饟道；传庭从之。

大军先行，高杰殿后，白广恩设伏道左；广恩惧为贼所乘，潜遁入关。贼兵追蹑王师，传庭由间道抵关；贼攻关急，广恩力不支。高杰恨广恩，拥兵不救；五日关陷，传庭死于乱兵，杰奔延安，广恩奔固原，勇奔秦州，汝利奔汉中。贼进兵围西安，攻三日，拔之；传檄远近，关中郡县相继降贼。自成遂以西安为都，僭称皇帝，国号「大顺」，改元永昌；百官礼乐，悉遵唐制。以牛金星为伪凤阁侍郎，同平章事；伪封贼将刘宗敏等为列侯。乃分兵三道追捕传庭诸将：李过出北道追高杰于延安，杰走蒲州；田见秀出南道追高汝利于汉中，汝利降；贺珍出西道追陈勇、白广恩于秦州，陈勇降、白广恩亦降。三道军还，乃谋犯京师。贼分二十五营，每营马贼五千；又四十八哨，每哨步贼五千。每日以一营为外卫，值昼夜警堠；贼有逃者，碎磔之。攻城略地，不居室庐，各寝处一布幕；其製甲用丝绵绸帛数十层，轻软而矢石不能伤。马选壮者以战，一贼二、三马；冬则以绵褥籍其足，饲粟则剖死人腹为槽，饮马则牵人锥耳取血杂水饮之。马遇人，则凭凌跳跃，如欲啖之。凡行军，则左右莫识；四鼓蓐食，数十万众唯马首是瞻。大旝一动，势如排山倒海，当之辄靡。

十七年二月，闯将刘宗敏、李过自禹门渡河；攻太原，破上，杀巡抚蔡懋德。攻代州，总兵周遇吉力战死之。遂进宁武关，连破大同诸城；居民望风迎附，宣府巡抚朱之冯自刎死。

三月十三日，贼躏居庸关，京城门禁始严。贼之奸细，布满京城。十六日，贼至阜城关；十七日，抵城下。蓟辽总兵唐通入援，兵皆疲弱，身无完衣；但简有裤者，即令入伍。贼望见呼曰：“汝等半年无粮，衣不遮体，来此何干？速降我，旧粮皆补给！”各兵叩头，皆愿从贼。申时，童子军数千缘城而上，外罗城遂破。是夜，先帝自率健勇内臣出至崇文等门，守门内臣奏，言：“门外满地是贼，不可出！”至齐化、东直二门，亦然。遂还宫，纵放宫女。黎明又出，传襄城伯令箭，令开门。守者疑为奸细，爇砲反打，从骑皆绿城窜走。上见势不可为，至煤山，乘龙遽去。十八日辰时，自成小帽箭衣由得胜门入。骑至皇城，射三矢，有所卜，不应；怏怏不乐。进大内，遍搜帝后不得。悬赏出示，限三日献出帝后；如不献出者，屠京城。又遣飞骑数千，分道追帝。二十日，搜至兔耳山，始知下落。二十一日，勒百官进见，贼据缙绅点名。二十二日，遍拿百官，拘繫追赃；酷刑拷打，呼号遍地。二十八日，辽东总兵吴三桂闻变，为先帝复仇，军中缟素发哀，传檄远近。自成闻之大惊，胁三桂父吴骧作书招三桂；三桂不顾，薄山海关。四月十一日，自成率六万东行，刘宗敏、李过从之。十六日，至永平，连战数次；三桂所部皆蒙古锐丁，但贼多为所迫压，战不甚利。三桂惧，求救满洲。满洲八王子、九王子来觇，三桂与二王子钻刀盟誓讨贼，乃发兵进战；三桂先当贼，二王子以满兵继之。贼披靡，不能军；詗之，知为满洲兵也，遂惊溃。三桂与二王子合兵驰逐，枕尸百里；自成窜京还师。二十五日，自成自称帝，即位于武英殿。伪磁侯刘宗敏扶创出，平立不拜；曰：“尔故我等夷也。”是日，杀吴骧并其家属三十八口，及所繫投诚各官、勋戚等骈斩于市。次日昧爽，稛载大内库赃及各追纳赃物，骡车数千辆联队西走。自成由保定入河东，走潼关；养子一只虎李过由山后走延安。满洲兵遂入京师。三桂蹑贼，自成狼狈走，尽弃其辎重妇女；自芦沟桥至固安百里，盔甲衣服盈路，贼兵去者十余万。三桂屡战自成，两败于真定，斩首万余级，招降溃贼数万人。自成中流矢堕马，掖而驰；遂拔营西走，度故关入山西。三桂追之，及关而止，遂还京师。九王子摄政，三桂受命，复追贼入山西。自成屡战不利，遂弃山西之西安；遇满洲兵西伐，复败之于西安。

自成弃陕出潼关，分军为八营三道，复下南略地至襄、郏。满洲兵既定三秦，下河南，入楚取荆、襄。自成奔辰州，将合张献忠；献忠入蜀，遂留屯黔阳，部贼亡去大半，然尚拥众十余万。乏食，贼将四出抄掠，黔阳数百里鸡犬皆尽。川湖总督何腾蛟进攻之，自成营于罗公山；食尽，自成以数十骑突走村落中求食，村民皆筑堡固守，合围伐鼓共击之。自成麾左右格斗，皆陷于淖。众击之，人马俱毙，村民不知为自成也，截其首献腾蛟；验之，左颅伤镞，始知为自成。李过闻自成死，勒兵至，夺其尸，灭一村而去；结草为首，以衮冕葬之罗公山下。贼诸将奉李过为首，改名李绣，渡湖入险山中；后改名李赤心。未几，贼皆散去。

石匮书曰：越儿舟、胡儿马，各有所长；非天之降才尔殊也，其所以服习其事者久矣。洪承畴与流寇相为终始，熟路轻车，颇得要领；自勤王一出，楚事大坏，不可复收：盖其所以用之者舛矣。厥后文诏死而潼关隳、人龙杀而山海破，是皆人事之失，岂得尽归天意邪！嗟乎！当时谋国之臣，虽寸斩，其可赎哉！

又曰：徐徵麟曰：“李自成、张献忠覆国弒君之贼，罪浮于刘六、刘七诸人，不得同传。吾谓自成、献忠，其伎俩不过与刘六、刘七等；而崇祯诸臣蕴崇蒙蔽，诱养成之，亦自覆其国、自弒其君已耳！与闯贼何与哉？余之入闯、献于盗贼传者，正所以盗贼之也。盗贼而使吾先帝死之，轮台之悔，余将谁咎哉？

又曰：余昔游淮、泗，亲见献贼之破六合，四方商贾截手而归者呼号彻夜。县令上其事，直指王鼎梅曰：“罢！罢！三折股肱，方为良医！”付之一笑。夫圣君在上、残贼横行，至截一县之手而蔽不以闻，则天下事更有孰大于此者乎？后至君死国亡而蒙蔽始破，天乎，冤哉！先帝之目其不瞑矣。

四川逆贼张献忠，榆林人。崇祯元年，延安饥，榖府民王嘉胤作乱，献忠往从之。献忠阴谋多智，贼中号「八大王」，其部最强。四年，率众二千人就抚于三边总督洪承畴；逾年，叛去。贼首高迎祥、紫金梁等寇山西，转略河南，洪承畴率诸将逐之；献忠西奔商、雒，遁盩、鄠间，与延安贼李自成陷澄城。寻出潼关，寇嵩、汝。八年，诸将集宛、雒，献忠东走掠庐、凤、安庆。已，掠商州，复至秦川。是年十一月，又出潼关，犯阌乡、灵宝，东行；总兵祖宽败之于姑家庙。献忠合诸贼复围庐州，分道陷巢县、含山，遂陷和州，沿江下犯江浦。九年，复围滁州，总理卢象升大败之；遂窜河南。十年，大掠河南；入楚，寇蕲、黄冈，官军败之。献忠后入江北，东掠至仪真，扬州告急。献忠西走入楚。

十一年，总兵左良玉、陈洪范大败贼于郧西，献忠请降。初，献忠自良、涿譟而为盗，洪范捕获献忠，异其貌而释之；以是怀旧恩，乞降于洪范，请率所部杀贼自效，总理熊文灿承制抚之。献忠请置家口于郧西，文灿为请于朝，诏贷其罪，立功自赎；献忠乃率部曲数千居白沙界。献忠狡而多计，群盗每以为的。其降也，自言可制郧、襄、荆，使数百里内外无一贼。文灿每曲殉其请，益骄不奉法；屡檄从征，不应。献忠又求襄阳一郡，以屯其军；文灿议饷二万人，献忠乞饷十万人，文灿迁延不能应。十月，献忠声言寄家口于榖城，入据守之，分屯群盗于四郊。十一月，曹操罗汝才亦就抚，文灿安其众于房、竹间；与民错壤而处，遥与献忠为声援。

十二年，献忠复叛，罗汝才九营并起应之。献忠胁御史林鸣球上书求封于襄阳，鸣球不从，杀之。熊文灿檄诸将进兵榖城，献忠焚榖城西走，与罗汝才合。左良玉追贼于房县西，大败于罗睺山，一军尽没；良玉失其符印。事闻，文灿与良玉俱革职，杀贼自赎。九月，大学士杨嗣昌督师讨贼，逮文灿论死；嗣昌表左良玉为平贼将军。十三年，良玉大破献忠于太平县之玛瑙山，斩首万级；献忠骁锐俱尽，止骁骑千余自随，走兴归山，伏深箐中。重贿山民，市盐刍米酪；山中人安之，反为贼耳目；献忠得以休夏，收散亡，养夷伤；群盗往往归之，兵复振。时罗汝才、过天星七股贼尽入蜀，献忠自兴归山走白羊山，入巫山隘。闻川兵蹑之，益深入榖中，掩息旗鼓，转入而西，不知所往；都司曹进功入山侦贼，不见一人而还。献忠既西，遂与罗汝才合，屡败官兵；遂渡河入巴西，陷剑州、趋广元，直走平阳关。从间道别出百丈山，将入汉中；总兵赵光远守关甚严，贼乃逾昭化，走四川，陷泸。督师监军万元吉提兵至立石站，贼越成都，走汉川、德阳，复至绵河。十四年，献忠入巴州，走达州，渡违河而东，往新开；焚燬驿道，人烟断绝者七百里。总兵猛如虎率诸将追及开县，献忠连战不利；凭高而望，见后军无继，急击之，诸军大败。献忠度巫山，昼夜疾走房山中，东走宣城；侦襄阳无备，袭破之，杀襄王。遂渡江破樊城，随陷当阳、郏县、光州、新野；督师杨嗣昌自经死。献忠掠汝宁，攻固始，陷光州，复陷随州。左良玉败献忠于南阳之西山，献忠走随州，陷郧西；郧兵与战，败绩。献忠以所擒郧兵，人断一手，纵归以辱官军。献忠既拔郧西，马骡器甲抢获甚盛；群盗蚁附之，众至数十万。献忠屡战而骄，左良玉悉精锐逆之于信阳，斩其首将沙贼，大破之；夺其马万余，降众数万。献忠负重创，收余众数千，反走郧阳；遇官军，不战而溃，弃马骡二千。尚有众二千，趋南阳，负创不能驰，保其妇竖，日行三十里；部曲日逃十六、七，仅随数百人，奔河、雒，欲附李自成。自成有众五十万，方自雄长，欲屈献忠。献忠不为下，自成怒，谋杀之。献忠乃昼夜东驰，与老回回诸贼合；入霍山，扼险拒守。督师丁启睿以兵赴商城，旋北行讨李贼，献忠得逸山中。十五年，献忠复出攻舒城，舒城陷，改曰「得胜州」。献忠遣英、霍游民阳为贸易者潜入庐州城，适督学御史以校士至郡，献忠遣贼数百负书卷、衣青衿，杂诸生应试者旅寓城中。夜半，献忠捲甲疾驰到城下，城中贼纵火应之，城陷。献忠退屯巢湖，掠含山、巢县。六月，复陷六安，将州民尽断一臂，男左女右。总兵黄得功、刘良佐救六安，营于夹山岭；再战，败绩。得功归定远，献忠再陷六安，挫得功、良佐兵，谋渡江入南京。遂僭号改元，刻伪宝，选自宫男子，伪署总兵以下官。九月，黄得功复以大兵逐之，献忠走潜山。得功、良佐捲甲疾趋，夜半缘山后譟而升；贼惊起失措，前阻大沟，不能列。官军奋击，贼逾崖跳涧四溃；追奔六十里，斩首万余。献忠溃围走，填尸溢溪壑，声闻百里，夺马骡数万，献忠腹心谋士妇竖俱尽。十月，刘良佐再破献忠于安庆，夺骡马五千，救回难民万余；献忠引兵西走蕲州。刘良佐旋师淮安、黄得功旋师定远；献忠东去，陷桐城屠之，复陷无为州、黄梅、太湖。十六年，献忠以二百人夜袭蕲州。明日，令荐绅、孝廉、文学各冠带自东门入、西门出，尽斩之；遂屠蕲州。疾驰至黄州，乘大雾攻城，黎明城陷；献忠据府，自称西王。麻城诸生周文江倡乱迎降，献忠大喜，授文江知州。五月，总兵方国安率兵七千扼蕲州；献忠西向武昌，楚王命长史募兵御之。城陷，楚王遇害。献忠据楚王府，僭称武昌曰京城，伪设六部、五府，铸「西王之宝」；开科取士，殿试取三十人为进士，授州县官。献忠以四贼帅守武昌，自出陷咸宁、蒲圻，悉众攻岳州；岳州陷，复攻长沙。长沙既陷，设立伪官，大书伪榜，驰驿远近。寻陷衡州，全楚俱陷。陷承天时，贼遣伪将王克生发显陵求宝。伪阳五知州张联奎多备锹锄，率众发掘，歘风雷雨大作，昼晦；联奎见一金甲人手持金瓜，当顶一击，即惛迷跌地，口鼻流血，一夜而死。克生惊走，不知所在；献贼大惧，遂不敢动。遂遣前锋至江南，取袁州，分兵徇攸县、分宜。献忠自长沙突至吉安，吉安陷，设伪官守之，改吉安为「亲安府」、庐陵为「顺民县」。十一月，左良玉令马士秀复长沙、马进忠复袁州，尽诛伪官，斩首三千级，夺贼马五百、弓矢数万。

十七年正月，献忠自岳阳渡江，虚设伪官于江南，大队俱往江北。遂弃江沙，造浮桥于三江口，以一军过荆州；尽弃舟楫，步骑数十万入夔州。左良玉追献忠于沙阳。六月，献忠陷涪州、泸州；蜀王告急，请济师于南都，左良玉兵屯德安。献忠顺流陷佛图关，遂围重庆；悉力拒守，四日而陷，瑞王阖宫被难。遂屠重庆，取丁壮万余，刳耳鼻、断一手，驱徇各州县。兵至不下，以此为令；但能杀王府长吏、封府库以待，则秋毫无犯。由是所至，官民自乱，无不破下者。八月，献忠进陷成都，蜀王阖宫被难。献忠大索全蜀绅士；至成都，皆杀之。既而悬榜试士，诸生远近争赴；献忠以兵围之，击杀数千人，咸挟笔握策以死：蜀中士类俱尽。复大杀蜀民，全蜀数千里，萧条绝无人迹。时中原多故，诸将无暇西顾，献忠遂奄有两川。李自成败，益发兵攻汉中，陷之；献忠逡巡自守，不敢出。未几，献忠以病，死于蜀中。

石匮书曰：自古逆贼之暴，自赤眉、黄巢以后，未有若张献忠之甚者也。然当左良玉玛瑙之捷，止剩残兵数百余人；而高得功潜山才捷，但见横尸数百余里。苟能乘胜追奔，则举手可尽。奈何入阱之虎，纵才使去！是则良玉、得功，不得辞其责矣。乃论者以自成犯阙，欲薄诛献忠；不知献忠残虐，亘古所无。譬人之死也，献絷其手，而后闯刺其心；献揕其胸，而后闯扼其吭：厥罪惟均，讵能末减也哉！









◎杭州许氏阴德

钱塘许滇生尚书家，四世科第，每届乡会试，支属群从必有人登科第者。相传，其封翁乐亭先生为申韩老手，即滇生尚书之曾祖也。初就幕于陕甘两省，后督部方恪敏公以厚币延之。公办事精敏，时平凉、庆阳数府氵存饥，卧瑾相属。封翁闻而悯之，私具一折稿请公入告，并请发帑银二十万两赈济平凉等府饥民。迟之数日，折尚未发，封翁即袱被辞馆，公亲至问故，曰："待先生并无敢慢，今忽然辞馆，想为请币二十万之折迟疑未发耶？"封翁曰："此折果发，必不辞馆。"公诺之，即日拜发。去后，公意终惴惴，谓所请过多，恐不能邀准。一月后，奉回朱批，乃大蒙嘉奖，并以二十万两恐尚不敷，加赈二十万两。公大喜过望，即诣封翁谢过。于是平凉等府数十万生灵，得免转于沟壑矣。不数年，封翁之哲嗣即领乡荐，文孙学范、学曾均接踵成进士，迨乃字排行，益复昌盛。人谓许氏阴宅甚佳，讵知封翁之功德曾活数十万生灵之所致哉？戴君槐谷为许氏姻亲，所述如此，当得其实也。


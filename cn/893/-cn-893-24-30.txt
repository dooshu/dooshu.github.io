莹禅师房观山海图





真僧闭精宇，灭迹含达观。[一]列障图云山，[二]攒峰入霄汉。丹崖森在目，清昼疑卷幔。[三]蓬壶来轩窗，瀛海入几案。[四]烟涛争喷薄，岛屿相凌乱。[五]征帆飘空中，瀑水洒天半。峥嵘若可涉，想像徒盈叹。杳与真心冥，遂谐静者玩。如登赤城里，[六]揭涉沧洲畔。[七]即事能娱人，从兹得萧散。

[一]谢灵运诗：“灭迹入云峰。”



[二]《韵会》：“障，步障也。”



[三]《广韵》：“幔，帷幔也。”



[四]《十遗记》：蓬壶，蓬莱也。瀛海，大海也。见廿二卷注。



[五]《初学记》：海中山曰岛，海中洲曰屿。



[六]《登真隐决》云：赤城山下有丹洞，在三十六洞天数，其山足丹。



[七]《韵会》：“褰裳渡水，由膝以下曰揭。”






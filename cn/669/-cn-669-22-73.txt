111　李白詩語本郭象注　郭注言假寐與非假寐夢　幽求子言夢念延伸　東坡夢齋銘本意


郭象注曰：「聖人之在天下，煖然若陽春之自和，故蒙澤者不謝；淒乎若秋霜之自降，故彫落者不怨。」大宗師注。李太白日出入行云：「草不謝榮於春風，木不怨落於秋天。」其語本此。注又曰：「世有假寐而夢經百年者，則無以明今之百年非假寐之夢者也。」齊物論注。邯鄲枕、南柯守之説，皆原此意。幽求子曰：「當其夢時，覩山念木，或志在舟楫，因舟念水，因水念魚。」東坡夢齋銘意，出於此。

【集證】沈既濟枕中記：「道士吕翁得神仙術，遊邯鄲道中。遇少年盧生，以囊中枕授之。生枕而夢，一生榮辱備歷，欠伸而寤，黄粱尚未熟也。」〇李昌齡樂善録：「淳于棼晝寢，夢二使引至宅南古槐下，入至一城，榜曰『大槐安國』。王見大悦，出典南柯郡二十年許。及覺，命掘槐下，窮其穴，直上南枝，即南柯郡也。棼大駭，復命掩之。」

【元圻案】晉書儒林傳：「杜夷，字行齊，廬江灊人也。少而恬泊，操尚貞素，博覽經籍，閉門教授，徵辟並不就。所著幽求子二十篇，行於世。」〇文子原道曰：「天常之道，生成而不有，成化而不宰。萬物恃之而生，莫之知德；恃之而死，莫之知怨。」郭象注本此。〇東坡夢齋銘序曰：「人有牧羊而寢者，因羊而念馬，因馬而念車，因車而念蓋，遂夢曲蓋鼓吹，身爲王公。夫牧羊之與王公亦遠矣，想之所因，豈足怪乎？銘曰：『我觀世人，生非實中，以寤爲正，以寐爲夢。忽寐所遇，執寤所遭，積執成堅，如丘山高。』」






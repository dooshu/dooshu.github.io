白云歌送刘十六归山





楚山、秦山皆白云，白云处处长随君。长随君，君入楚山里，云亦随君渡湘水。[一]湘水上，女萝衣，[二]白云堪卧君早归。

[一]《通鉴地理通释》：湘水出全州清湘县阳朔山，东入洞庭，北至衡州衡阳县入江。



[二]《楚辞》：“被薜荔兮带女萝。”方弘静曰：太白赋《新莺百啭》与《白云歌》，无咏物句，自是天仙语。他人稍有拟象，即属凡辞。






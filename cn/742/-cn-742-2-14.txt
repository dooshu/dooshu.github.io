十四


○诗馀长调（三十六首）

【意难忘（山家）】

村坞云遮，有苍藤老干，翠竹明沙。溪堂连石稳，苔径逐篱斜。文木几，小窗纱，是好事人家。启北扉、移床待客，百树梅花。

衰翁健饭堪夸，把瘿尊茗碗，高话桑麻。穿池还种柳，汲水自浇瓜。霜后橘，雨前茶，这风味清佳。喜去年、山田大熟，烂熳生涯。

【满江红十三首（题画寿总宪龚芝麓）】

楚尾吴头，仅斗大、孤城山县。正遇著、青丝白马，西风传箭。归去秦淮花月好，召登省阁江山换。更风波、党籍总寻常，思量遍。

文史富，才名擅；交与盛，声华健。正三公开府，张灯高宴。绿鬓功名杯在手，青山景物图中见。待它年、拣取碧云峰，归来羡。

△又（白门感旧）

松栝凌寒，挂锺阜、玉龙千尺。记那日、永嘉南渡，蒋陵萧瑟。群帝翱翔骑白凤，江山缟素觚棱碧。丽麻鞋，血泪洒冰天，新亭客。

云雾锁，台城戟；风雨送，昭丘柏。把梁园宋寝，烧残赤壁。破衲重游山寺冷，天边万点神鸦黑。羡渔翁、沽酒一蓑归，扁舟笛。

△又（过虎丘申文定公祠）

相国祠堂，看古树、苍崖千尺。听断涧、辘轳声紧，阑干吹笛。士女嬉游灯火乱，君臣际会松杉直。任年年、急雨打荒碑，儿童识。

今古恨，兴亡迹；白社饮，青门客。叹三公旧事，吾徒萧瑟。歌舞好随时世改，溪山到处还堪忆。尽浮生、风月倒金尊，千人石。

△又（读史）

顾盼雄姿，数马槊、当今谁比？论富贵、刀头取办，只应如此。十载诗书何所用，如吾老死沟中耳。愿君侯、誓志扫秦关，如江水。

烽火静，淮淝垒；甲第起，长安里。尚轻它绛灌，何知程李。挥麈休谭边塞事，封侯拂袖归田里。待公卿、置酒上东门，功成矣。

△又（感旧）

满目山川，那一带、石城东冶。记旧日、新亭高会，人人王谢。风静旌旗瓜步垒，月明鼓吹秦淮夜。算北军、天堑隔长江，飞来也。

暮雨急，寒潮打；苍鼠窜，宫门瓦。看鸡鸣埭下，射雕盘马。庾信哀时惟涕泪，登高却向西风洒。问开皇、将相复何人，亡陈者？

△又

诗酒溪山，足笑傲、终焉而已。回首处、乱云残叶、几篇青史。昔日儿童俱老大，同时宾客今亡矣。看道傍、争羡锦衣郎，曾如此。

遭际盛，声名起；跨燕许，追苏李。苟不知一事，吾之深耻。年少即今何所得，孝廉闻一当知几？论功名、消得许多才，偶然耳！

△又（赠南中余澹心）

绿草郊原，此少俊、风流如画。尽行乐、溪山佳处，舞亭歌榭。石子冈头闻奏伎，瓦官阁外看盘马。问后生、领袖复谁人，如卿者？

鸡笼馆，青溪社，西园饮，东堂射。捉松枝麈尾，做些声价。赌墅好寻王武子，论书不减萧思话。听清谭、亹逼人来，从天下。

△又（重阳感旧）

把酒登高，望北固、崩涛中断。还记得、寄奴西伐，彭城高宴。饮至凌看马射，秋风落木堪传箭。叹黄花依旧故宫非，江山换。

独酌罢，微吟倦；斜照下，东篱畔。念柴桑居士，高风谁见。佳节又逢重九日，明年此会知谁健？论人生、富贵本浮云，非吾愿。

△又（贺孙本芝寿兼得子）

老矣君谟，曾日啖、荔枝三百。拂袖去，笋舆芒皞，弹琴吹笛。九日登高黄菊酒，五湖放棹青山宅。论君家、住处本桃源，仙翁石。

门第盛，芝兰集；五福满，双珠出。看龙文骥子，凤毛殊特。竹马鸠车阶下绕，朱颜绿鬓尊前立。问今朝、谁捧碧霞觞，同年客？

△又（感兴）

老子平生，雅自负、交游然诺。今已矣，结茅高隐，溪云生阁。暇日好寻邻父饮，归来一枕松风觉。但拖条、藤杖笋鞋轻，湖山乐。

也不赴，公卿约；也不慕，神仙学。任优游散诞，断云孤鹤。健饭休嗟容鬓改，此翁意气还如昨。笑风尘、劳攘少年场，安耕凿。

△又（蒜山怀古）

沽酒南徐，听夜雨、江声千尺。记当年、阿童东下，佛狸深入。白面书生成底用，萧郎裙屐偏轻敌。笑风流、北府好谭兵，参军客。

人事改，寒云白，旧垒废，神鸦集。尽沙沉浪洗，断戈残戟。落日楼船鸣铁锁，西风吹尽王侯宅。任黄芦苦竹打荒潮，渔樵笛。

△又（寿金岂凡相国七十）

雒社耆英，高会处、门前双戟。风景好、沙堤花柳，锦堂琴瑟。北叟南翁须健在，东封西禅何时毕？羡苍生、济了衮衣归，神仙客。

法酝美，雕薪炙；灯火照，笙歌席。正朱楼雪满，早梅消息。矍铄青山霜镫马，欢娱红粉春泥屐。愿百年、父老进霞觞，升平日。

△又（寿顾吏部松交五十）

拂袖归来，闲管领、烟霞除目。算得是、与人无竞，高飞黄鹄。眼底羊肠逢九阪，天边鳄浪愁千斛。脱身时、还剩辟疆园，浮生足。

樽酒在，残书读；拳石小，沧洲绿。有风亭月榭，醉弹丝竹。嫩箨雨抽堂下笋，苍皮霜洗窗前木。倩丹青、写出虎头痴，山公屋。

【满庭芳（孙太初太白亭落成分韵，得林字）】

铁笛横腰，鹤瓢在手，乌巾白袷行吟。仙踪恍惚，埋玉旧烟林。多少唐陵汉寝，王孙梦、一样销沉。残碑在，高人韵士，留得到而今。

云深。来此地，相逢五隐，白石同心。喜今朝吾辈，酹酒登临。忽听松风骤响，苏门啸、仿佛遗音。归来晚，峰头斜景，明日约重寻。

【六么令（咏桃）】

一枝秾艳，蘸破垂杨色。到处倚墙临水，装点清明陌。障袖盈盈粉面，独倚斜柯立。深红浅白，无言忽笑，斗尽铅华半无力。

年年闲步过此，柳下人家识。烟脸嫩，雾鬟斜，肠断东风客。燕子欲来还去，满地愁狼藉。芳姿难得，韶光一片，嘱付东君再三惜。

【烛影摇红（山塘即事）】

踏翠寻芳，柳条二月春风半。泰娘家在画桥西，有客金钱宴。道是留侬可便？细沉吟回眸顾盼。绣帘深处，茗碗炉烟，一床弦管。

惜别匆匆，明朝约会新亭馆。扁舟载酒问婵娟，蓦地风吹散。此夜相思岂惯，孤枕宿黄芦断岸。严城锺鼓，冻雨残灯，披衣长叹。

【倦寻芳（春雨）】

欺梅黯澹，弄柳迷离，一幅烟水。醉墨模糊，澹插浮屠天际。卷湘帘，凭画阁，白鸥点点飞还起。视吾庐，如掀翻一叶，空江深处。

记今朝、南湖禊饮，士女嬉游，此景佳丽。细马轻车，不到断桥西路。双屐冲泥僧唤渡，一瓢沽酒柴门闭。料今宵，对残灯，客情憔悴。

【念奴娇】

东篱残醉，过溪来、闲访黄花消息。小院高楼门半掩，细雨栏干吹笛。侧帽狂呼，搊筝缓唱，翠袖偎人立。欲前还止，此中何处佳客。

却是许掾王郎，风流年少，烂醉金钗侧。十载扬州春梦断，薄幸青楼赢得。遍插茱萸，山公老矣，顾影颠毛白。凭高惆怅，暮云千里凝碧。

【木兰花慢五首（过济南）】

天清华不注，搔首望，白云齐。想尚父夷吾，雪宫柏寝，衰草长堤。松耶柏耶在否？只斜阳、七十二城西。石窌功名何处？铁笼筹算都非。

尽牛山涕泪沾衣，极目雁行低。叹鲍叔无人，鲁连未死，憔悴南归。依然洋洋东海，看诸生、奏玉简金泥。谁问碻磝战骨，秋风老树成围。

△又（话旧）

西湖花月地，樱笋熟，鳜鱼肥。记粉袖银筝，青帘画舫，烟柳春堤。惊风一朝吹散，叹西兴，兵火渡人稀。白发龟年尚在，青山贺监重归。

恰相逢紫蟹黄鸡，犹唱《缕金衣》。奈狂客愁多，秋娘老去，木落乌栖。无情断桥流水，把年光流尽付斜晖。世事浮生急景，道人抱膝忘机。

△又（寿嘉定赵侍御旧巡滇南）

仰头看皓魄，切莫放，酒杯空。记六诏飞书，百蛮驰传，万里乘骢。天南碧鸡金马，把枯棋，残局付儿童。鸡黍鹿门高隐，衣冠鹤发衰翁。

叹干戈满地飘蓬，落日数归鸿。喜歇浦寒潮，练塘新霁，投老从容。菊花满头须插，向东篱、狂笑醉颜红。高馆青尊红烛，故园黄叶丹枫。

△又（中秋咏月）

冰轮谁碾就，千尺起，啸台东。记白傅堤边，庾公楼上，几度曾逢。今宵广寒高处，问嫦娥、环佩在何峰？天上银河珠斗，人间玉露金风。

听江楼鹤唳横空，人影立梧桐。有宫锦袍绯，纶巾头白，铁笛仙翁。欲乘月明飞去，过严城、下界打霜锺。醉卧三山绝顶，倒看万个长松。

△又（寿汲古阁主人毛子晋）

尚湖高隐处，校漆简，定遗经。正伏胜加餐，杨雄强饭，《七略》纵横。争传杀青奇字，更五千馀偈叩南能。夜雨蒲团佛火，春风菌阁书声。

卧荒江投老遗民，兵后海田耕。喜柳坞堂开，月泉诗就，贳酒行吟。高谈九州风雅，问开元以后属何人？百岁颠毛斑白，千年翰墨丹青。

【水龙吟（送孙浣心之真定）】

无诸台上春风，燕南魏北声名起。金戈铁马，神州沉陆，幅巾归里。种柳门前，艺瓜陂下，北窗烟雨。遇天涯故旧贻书到，一鞭行李滹沱水。

挟瑟高堂赵女，问丛台、几人珠履？青史纷争，干戈谭笑，陈馀张耳。汉垒秦军，季龙宫苑，销沉何处？向孤城但有，塞鸦落木，暮天羁旅。

【风流子三首（为鹿城李三一寿）】

青山当户牖，秋光霁、明月倒壶觞。羡金粟道人，草堂松竹；青莲居士，藜阁文章。传家久、朱门开累叶，画省付诸郎。绿酒黄花，渊明高卧；红颜白发，樊素新妆。

登高频回首，江南旧恨在，铁笛沧浪。十载故园兵火，三径都荒。待山园再葺，读书万卷；湖田晚熟，纵博千场。老子婆娑不浅，尽意疏狂。

△又（送张编修督学河南）

中原人物盛，征骖过、花发洛阳街。羡严助承明，连城建节；茂先机近，好士抡才。宾徒满、赋成夸授简，锺鼓绕繁台。嵩岳出云，郁葱千仞；浊河天际，屈注西来。

凭高披襟处，千觞引醽醁，意气佳哉！回首日边胪唱，御笔亲裁。待尚书尺一，趋归视草，门盈桃李，学士高斋。领取玉堂佳话，黄阁重开。

△又（掖门感旧）

咸阳三月火，新宫起、傍锁旧莓墙。见残甓废砖，何王遗构；荒荠衰草，一片斜阳。记当日、文华开讲幄，宝地正焚香。左相按班，百官陪从；执经横卷，奏对明光。

至尊微含笑，《尚书》问大义，共退东厢。忽命紫貂重召，天语琅琅。赐龙团月片，甘瓜脆李，从容晏笑，拜谢君王。十八年来如梦，万事凄凉。

【沁园春六首（赠柳敬亭）】

客也何为？十八之年，天涯放游。正高谈拄颊，淳于曼倩；新知抵掌，剧孟曹丘。楚汉纵横，陈隋游戏，舌在荒唐一笑收。谁真假，笑儒生诳世，定本《春秋》。

眼中几许王侯，记珠履三千宴画楼。叹伏波歌舞，凄凉东市；征南士马，恸哭西州。只有敬亭，依然此柳，雨打风吹絮满头。关心处，且追陪少壮，莫话闲愁。

△又（午朝遇雨）

十里红墙，树色阴浓，铜扉洞开。见觚棱日炫，金银照耀，朱霞天半，避暑楼台。忽起奇云，琉璃万顷，燕雀罘罳风动来。西山上，有龙迎返照，急雨惊雷。

凉生殿阁佳哉！但潇洒瑶阶绝点埃。听御河流水，琤琮杂佩，黄滋细柳，翠逼宫槐。玉管银毫，冰桃雪藕，枚马诗成应制才。承恩久，待归鞭晚霁，步月天街。

△又（云间张青周从中州南还，索调寿母）

极目中原，慷慨平生，浊醪一杯。念高堂老母，桓釐志行；穷途游子，仲蔚蒿莱。雅负经纶，文章小技，三尺遗孤何壮哉！辞家久，到燕南赵北，赤日黄埃。

吾徒造物安排，且布袜青鞋归去来。有莼羹鲈脍，能供蔬膳；鱼村蟹舍，可葺茅斋。贫贱安亲，诗书养志，世上机云少弃才。成名后，把怀清筑起，百岁高台。

△又（观潮）

八月奔涛，千尺崔嵬，砉然欲惊。似灵妃顾笑，神鱼进舞；冯夷击鼓，白马来迎。伍相鸱夷，钱王羽箭，怒气强于十万兵。峥嵘甚，讶雪山中断，银汉西倾。

孤舟铁笛风清，待万里乘槎问客星。叹鲸鲵未剪，戈船满岸；蟾蜍正吐，歌管倾城。狎浪儿童，横江士女，笑指渔翁一叶轻。谁知道，是观潮枚叟，论水庄生。

△又（丁酉小春，海棠与水仙并开，王廉州为予写《秋林图》初成，因取瓶花作供，辄赋此词）

有美人兮，宛在中央，仙乎水哉！似藐姑神女，凌波独步；潇湘极浦，洗尽尘埃。忽遇东邻，彼姝者子，红粉胭脂笑靥开。须知道，是两家妆束，一种人材。

东君着意安排，早羯鼓催成巧样裁。岂陈王赋就，新添女伴；太真睡起，共倚妆台。玉骨冰肌，艳梳浓裹，妙手黄筌未见来。霜天晚，对胆瓶双绝，点染幽斋。

△又（吴兴爱山台禊饮，分韵得关字）

妍景销愁，轻衫乘兴，扁舟往还。遇使君倒屣，银床枕簟；群贤倾盖，玉佩刀环。下若新醅，前溪妙舞，落日楼台雨后山。雕阑外，有名花婀娜，娇鸟绵蛮。

衰翁天放疏顽，况廿载重来讵等闲。叹此方严虎，青丝白马；当年宋态，绿鬓红颜。春色依然，旧游何处，剩得东风柳一湾。吾堪老，傍鸥汀雁渚，石户松关。

【贺新郎二首（送杜将军弢武）】

双鬓愁来白。数威名、西州豪杰，玉关沙碛。家世通侯黄金印，马槊当年第一。磨盾鼻，悬毫飞檄。雅吹投壶诗万首，旧当阳、虎帐《春秋》癖。思往事，顿成昔。

天涯寂寞青门客。念平生，鞭棰万里，布衣之极。满地江湖渔歌起，谁弄扁舟铁笛？正柳色、依依南陌。日暮乡关何处是？故人书、草没摩崖石。漫回首，泪沾臆。

△又（病中有感）

万事催华发。论龚生、天年竟夭，高名难没。吾病难将医药治，耿耿胸中热血。待洒向、西风残月。剖却心肝今置地，问华佗解我肠千结。追往恨，倍凄咽。

故人慷慨多奇节。为当年、沉吟不断，草间偷活。艾灸眉头瓜喷鼻，今日须难诀绝。早患苦、重来千叠。脱屣妻孥非易事，竟一钱不值何须说！人世事，几完缺？









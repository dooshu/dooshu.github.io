○答王龍池方伯 【 論國本寧鎮】

不肖積誠無素、妄意回天、致咈聖心、譴訶橫逮、僨轅之犢、何可語忠、第國本搖搖、文端於此事獨為激直爭議累年、遲疑不決、此非異人任也、言官勸請預教、槩被降罰、省闈幾空、此何等政令而可嘿然無一語申救乎、申救不從、義不得不引去、雖云懟上。猶愈於竊位妨賢者耳、誠辱翁慈見原、庶不重玷鄉里、敢謂一去足以逃責哉、寧鎮翁所舊遊之地、知其形槩甚真、誠非固原士馬可敵、不肖出京時、即聞督府公提師逼臨、竊以為非計、恐進則乘危。退則損重也。承教謂不宜輕試、當如古人承制行事。勿從中授。自是老成持重萬全之略。如此則渠兇可計日擒矣、及聞廟議、方起故將軍及它兵憲罪廢者以往、遠水近渴、懼不及事、賊且滋蔓耳、安從述石畫告之哉、可歎、呂公端介寬明、力行古道、吾鄉彫敝巳極、賴其節省拊綏、庶有來蘇之望、未審其新政如何、歷事多矣大抵銳意事功者戒於張急詳緻條教者忌於煩瑣簡要二字、疑未理會及此、便中當自以意規之也


○代新及第人谢盐铁使启

某学惭辩豹，业愧藏萤。且乏智囊，况无经笥。虽冰盘冻箸，素所牵怀。而长笛短箫，亦尝关虑。岂谓攻坚少益，雕朽难能。刘子骏之酱瓯，屡蒙相诮。陆士衡之酒瓮，每沐见嘲。内揣龙锺，深甘弃置。去年因收败卒，决战文场。奋藻儒林，争衡笔阵。方忧殿骑，忽擢丙科。姓名遽接於英髦，骨肉初违於冻馁。怀仁空极，欲报无由。徒铭效死之心，未得杀身之地。近见某官说，窃知侍郎以沈沦轸念，汲引开怀。欲广荐衡，遂先始隗。讫使变商为角，化惨成舒。备雅奏於文弦，偃和光於暖谷。遐沾厚惠，咸出深仁。今也周渭告祥，殷岩叶梦。前筹待运，镂鼎思调。明主系心，苍生企踵。某幸将微眇，愿托钧衡。愿居拥之先，获厕扫门之末。庶因灰粉，少措毫芒。下情无任。


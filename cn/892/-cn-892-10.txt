东坡手泽





东坡手泽叙录


《东坡手泽》最早见于陈振孙《直斋书录解题》卷一一。其著录为：“《东坡手泽》三卷，苏轼撰。今俗本《大全集》中所谓《志林》者也。”可见，所谓《手泽》即《志林》的前身。黄庭坚《豫章集》卷二十九《跋东坡叙英皇事帖》云：“往尝于东坡见手泽二囊，中有似柳公权、褚遂良者数纸，绝胜平时所作徐浩体字。……手泽袋盖二十余，皆平生作字。语意类小人不欲闻者，辄付诸郎入袋中，死而后可出示人者也。”可见，《手泽》乃苏轼随手而记，有意而结集的。其实，最早的苏轼《手泽》由苏迈等编成。《宋史》卷二〇三《艺文志》著录有“苏辙《儋耳手泽》一卷”，卷二〇八又著录为苏轼“《儋耳手泽》一卷”。中华书局本《校勘记》曰：“按本书卷二〇三《艺文志》已有‘苏辙《儋耳手泽》’，此处重出，当注明苏辙编录。”苏辙未曾到过儋耳，说苏辙编录有一定道理。苏辙自己则在《跋老子解》中说：“政和元年冬，得侄迈等所编《先公手泽》。”大概苏辙也曾有所加工，故又有题为“苏辙”者。陈振孙所著录的《东坡手泽》及《宋史》所著录者，今均已佚失。今天所能见者乃《说郛》所转引的数则而已。其书题下原用小字标明“三卷”，盖是陈氏所载者。此本《东坡手泽》与《儋耳手泽》关系如何亦不可考。不过，《百川学海》所收《东坡先生志林集》一卷全论史事，颇疑为《儋耳手泽》。

此次校点以商务印书馆《说郛》卷二九所引各条作底本，并参考了中华书局点校本《东坡志林》、明项煜序文盛堂刊本《东坡先生集》（以下简称《文集》）等书。





东坡手泽


用兵


善用兵者，破敌灭国当如小儿毁齿，以渐撼摇取之。虽小痛，儿能堪也。若不以渐，一拔而得齿，则取齿足以杀儿。吾观王翦以六十万人取荆，此一拔得齿之道也，秦亦惫矣。二世而败，坐此也夫？





宰我非叛臣


常病太史公言宰我尝作乱夷其族，使吾先师之门乃有叛臣。而天下所通祀者，乃容叛臣其间，岂非千载不蠲之惑也耶？近令儿子过考阅经书，究其所因，则宰我不叛，左验甚明。太史公因陋承疑，使宰我负冤千岁，而吾师与蒙其垢，自兹一洗，亦古今之快也。





论霍光


吾观昌邑王与张敞语，真清狂不惠者耳，恶能为恶？既废则已矣，何至诛杀其从官二百余人？以予观之，其从官中必有谋光者。光知之，故立废贺，非专以淫乱故也。二百人者方诛，号呼于市，曰：“当断不断，反受其乱。”此其有谋明矣。特其事秘，史无缘得之。著此者，亦欲后人微见其意也。武王数纣之罪，孔子犹且疑之。光等疏贺之恶，可尽信耶！





论孙卿子


孙卿子云：“青出于蓝，而青于蓝；冰生于水，而寒于水。”世人言弟子胜师者，辄以此为口实。此无异梦中语。青即蓝也，冰即水也。酿米为酒，杀羊豕为膳羞，曰“酒甘于米，膳羞美于羊豕”，虽儿童必笑之。而孙卿子以是为辨，信其醉梦颠倒之言。以恶论人之性，皆此类也。





汉武帝


汉武帝无道，无足观者。惟踞厕见卫青，不冠不见汲长孺为可嘉耳。若青奴才，雅宜䑛痔，踞厕见之，正其宜也。





巫蛊


汉武帝讳巫蛊，疾之如仇雠。盖夫妇、父子、君臣之间，嗷嗷然不聊生矣。然《史记·封禅书》云：“丁夫人、雒阳虞初等，以方祠诅匈奴、大宛。”己且为巫蛊之魁，何以责其下！此最可叹云。





绝欲为难


昨日，太守杨君采、通守张君规邀予出游安国寺。坐中论服气养生之事，余云：“皆不足道，难在去欲。”张云：“苏子卿啮雪啖毡，齿皆出血，无一语少屈，可谓了生死之际矣。然不免与胡妇生子穷海之上，而况洞房绮疏之下乎！乃知此事不易消除。”众客皆大笑。予爱其语有理，故为录之。





辨《文选》


刘子玄辨《文选》所载李陵《与苏武书》非西汉文，盖齐、梁间文士拟作者也。予因以悟陵与武赠答五言，亦后人所拟。今日读《列女传》蔡琰二诗，其词明白感慨，颇类世所传《木兰》诗，东京无此格也。建安七子犹涵养圭角，不尽发见，况伯喈女乎？又琰之流离，必在父没之后。董卓既诛，伯喈乃遇祸。今此诗乃云为董卓所驱虏入胡，尤知其非真也。盖拟作者疏略，而范晔荒浅，遂载之本传，可以一笑也。





妇姑皆贤


昔吾先君先夫人僦宅于眉之纱縠行。一日，一婢子熨帛，足陷于地。视之，深数尺，有大瓮，覆以乌木板。先夫人急命以土塞之，瓮中有物，如人咳声，凡一年乃已。人以为此有宿藏物，欲出也。夫人之侄程之问者闻之，欲发焉。会吾家迁居，之问遂僦此宅，掘地丈余，终不见瓮所在。其后某官于岐下，所居大柳，雪，方尺不积雪；晴，地坟起数寸。某疑是古人藏丹药处，欲发之。亡妻崇德君曰：“使吾先姑在，必不发也。”某愧而止。





妻作送夫诗


真皇既东封，访天下隐者，得杞人杨璞，能为诗。召对，自言不能。上问：“临行有人作诗送卿否？”璞言：“惟臣妻一首云：‘更休落魄耽杯酒，且莫猖狂爱咏诗。今日捉将官里去，这回断送老头皮。’”上大笑，放还山。予在湖州，坐作诗追赴诏狱，妻子送予出门，皆哭，予无以语之。顾老妻曰：“子独不能如杨处士妻，作一诗送我乎？”妻子不觉失笑。予乃出。





祭春牛文


元丰六年十一月二十七日，天欲明，梦数吏人持纸一幅。其上题云“请祭春牛文”。余取笔疾书其上云：“三阳既至，庶草将兴，爰出土牛，以戒农事。衣被丹青之好，本出泥涂；成毁须臾之间，谁为喜愠？”吏微笑曰：“此两句，复当有怒者。”傍一吏云：“不妨，此是唤醒他。”





卦影


至和二年，成都人有费孝先，始来眉山。云近游青城山，访老人村，坏其一床。孝先谢不敏，且欲偿其直。老人笑曰：“子视其下字。字云：此床以某年月日某造，某年月日为费孝先所坏。成坏自有数，子何以偿为！”孝先知其异，乃留，师事之。老人授以《易》轨革卦影之术，前此未有知此学者也。后五六年，孝先名闻天下。





益智


海南产益智花，实皆作长穟，而分为三节。其实熟否，以候岁之丰歉。其下节以候早禾，中、上亦如之。吉则实，大凶之岁，则皆不实，盖罕有三节并熟者。其为药，治气止水，而无益于智。智岂求之于药者乎？其得此名，盖以其知岁也耶？





何国


《泗州大圣僧伽传》云：“和尚，何国人也。”又曰：“世莫知其所从来。”云不知何国人也。近读《隋史·西域传》，乃有何国。





艾人


端午，日未出，于艾中以意求其似人者，辄撷之以灸，殊有效。幼时见一书中云，忘其为何书也。艾未有真似人者，于明暗间，苟以意命之而已。万法皆妄，无一真者，此何疑耶！





附编






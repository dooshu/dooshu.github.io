【王文秉小篆千字文】

右小篆《千字文》者，江南人王文秉书。其后题云“大唐庚申岁”者，建隆元年也。伪唐李煜自周师取淮南，画江为界以称臣，遂削去年号，奉周正朔。然世宗特许其称帝，故文秉犹称唐，而不书年号，直云“庚申岁”也。文秉在江南，篆书远过徐铉，而铉以文学名重当时，文秉人罕知者，学者皆云铉笔虽未工而有字学，一点一画皆有法也。文秉所书，独余《集录》屡得之，此本得于太学杨南仲。《紫阳石磬铭》者，张献撰，亦文秉书也。


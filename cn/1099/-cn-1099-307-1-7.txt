○答內閣本兵議處屬夷及客兵行粮書 【 議處属夷客兵行粮】

承諭三事、其一為屬夷遠遁、欲召回巢以示恩威、其情得通、近據各路差去尖哨、在各夷營內住哨、其情未嘗不相通。但東邊一帶、譎詐要賞者、皆由夷酋影克前日一片石之事、報之者、係虎禿罕男討例差伯顏來報、而主之東掠者、實影克也、明使伯顏報犯冷口以分其兵。暗犯一片石以遂其計。自正月初間影克巳帶屬夷七八百人久住義院口之外。是以遂有一片石之事也。其報信之的者。非影克也。乃石門寨尖哨傅保二等。自頭目長禿營內。親見其詳、逃走而先報、其次張才、親見賊勢南行、白文智始將兵而東、原非影克之力也。除傅保二等、每名先賞銀三兩、候欽賞到日、再從而厚之、買辦?疋、行白文智、令傅保二等、送入原報屬夷長禿營內。以示恩信。近日影克又借把都兒祭神之事、沿邊索賞、訪得把都兒或有時而親來、或有時遣老小而來、今歲之來。尚未知把都之真偽也即明言以希賞。是挾之也。前日所以下令諸將搜山剿賊。葢知其詐耳。一以飭諸將之心。一以速把都之回。一以破屬夷之奸。亦非別有所圖也是以影克逃走。看得影克陽順陰逆。彼之情也。量勢羈縻。我之法也若差人招徠彼勢愈張是自示之以虛弱也惟來則應之。去則不追而巳。一片石之賞。當厚賜原報之夷。而影克不當與焉。其二謂客兵行糧料草所宜加厚、照得兵馬出征、行糧料草、理所應得、豈敢不給、本職到任以來、并無調遣出征、止有前日一片石之報、事出倉卒、薊東一時以糧草未備、或者折色銀兩、又為將領扣留、承相公之命、通行查處、某處某日未給糧料、逐一查補、或倉攢掯索、或將領剋留、通行懲治、以後調遣諸兵、隨帶折乾銀兩、緩則隨倉關支。急則照日折筭。但恐將官內多不才。恐三軍又不得蒙其實惠也。况各兵空日錢糧行營不支者。回營之日。亦照日筭給。此各邊之通例也。折乾銀兩。半給於軍。半入於將。此又各邊之通弊也。此雖便於一時恐倉儲遠隔糗梁無從和買何以處之折乾預給。但司錢穀者。免掯勒之謗。司軍旅者。免缺乏之言耳。俱如來諭施行、其三為防春官兵。照例查給行糧。照得薊鎮防春官兵、今歲自正月上邊、兼以修理工程較之往歲、頗効勤勞、緣非防春之時。且係各軍自為防守之計。是以未給行粮。自今三月將半。時值春防之期。例該支給行糧之日。且修工効勞、尤當優恤、相應查處、巳行鎮廵管糧各道、自二月十五日為始、凡赴邊官軍、查照舊例、分別地里遠近、備查在邊的數一體支給行糧、借此防春之糧。急為設險之務。候防春畢日。照舊住支。將近日發給修工行糧底案、一併呈報、庶好事者不得而議之也、


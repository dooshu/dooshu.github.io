与河道万巡抚论河漕兼及时政


顷者，南议之起，有识者皆为不平。非仆私怀有所独厚，今则誉言日至，浮谈渐尽矣。夫人臣能具诚担任，国之宝也。使仆苟可以荐达之，保护之，即蒙嫌树怨，亦所不避。但愿天下士大夫，共体此怀，无负朝廷耳。

承教，务头年预为次年之计，甚善甚善。果若公言，岂惟目前赖之，虽万历千百年，亦无恙也。然公能使河渠安流，往来利涉，而不能使兑运之期，依限遄发，此责在漕臣矣。

近来朝政愈觉清泰，宫闱之内，蔼然如春，肃然如冬。主上锐意学问，隆寒不辍；造膝咨访，史不殚书。簪绅济济，各勤职业，庶几协和之风。自兹以往，唯当范我驰驱，按辔徐行耳。辱道谊知契，敢谩以闻。






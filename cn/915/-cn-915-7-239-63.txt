◇蒋恭兄弟罪议

礼让者以义为先，自厚者以利为上，末世俗薄，靡不自私。伏膺圣教，犹或不逮。况在野夫，末达诰训，而能互发天伦之忧，甘受莫测之罪。若斯情义，实为殊特，蔑尔恭协，而能行之。兹乃终古之所希，盛世之嘉事。二子乘舟，无以过此。岂宜总执宪文，加以罪戮。且张封筒远行，他界为劫，造衅自外，赃不还家，所寓村伍，容有不知。不合加罪，勒县遣之，还复民伍。《宋书·蒋恭传》，元嘉中，晋陵蒋崇平为劫见禽，云与恭妻弟吴张为侣，张先行，不在本村，遇水。妻息五口避水，移寄恭家，讨录张不获，收恭及兄协付狱治罪。恭协并款舍住张家口，而不知劫情。兄弟争求受罪，郡县不能判。依事上详州议，乃除恭义成令，协义怡令。）


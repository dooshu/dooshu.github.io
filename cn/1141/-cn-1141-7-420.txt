岩山诗十六韵

昔有白鹿见此，一名白鹿山。霍子秋文学开榛辇土，石益巉好，有鹿巅沙洞、紫谷云屏等十胜。其最高一峰旧名百丈，予名之曰狮子峰。
高人志在山，手自洗山骨。
拂翠凿云根，抉幽地翻窟。
一朝破榛莽，万象昭毫发。
石罅贯峰腰，岩虚耸庭阙。
紫谷洵谽谺，丹炉入超忽。
削成列屏几，棱叠森剑笏。
百丈作蹲狮，昂首无颓蹶。
阴洞卧潜蛟，乔柯栖俊鹘。
顶穴维天阊，清光先日月。
昔传白鹿游，时见朱霞发。
中有挂瓢翁，大耋兴突兀。
物色遍巅崖，劖题当铭碣。
山鬼怯逋藏，巨灵愁劓刖。
武夷忆南闽，星岩梦西粤。
灵迹不可常，胜事表灭没。
前看钓鱼台，王气如未歇⑴。
⑴ 前里许，巨石临溪，为陈武帝钓台。



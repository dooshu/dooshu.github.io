○井渫不食赋

有浚其井，当时未知。功已成於岸，道尚失於瓶羸。润气宁发，潜源且卑。此遇鉴明而足用，彼将心恻以何为。蓄利惟多，含清信久。幸可溉於鼎镬，惜无施於绠缶。涂泥既去，方应用以虚心；汲引攸难，希有成於假手。况复桐色无点，桃阴不生。思辄输其涓滴，望无废於澄泓。同美玉於斯，将沽有待；比嘉肴不食，其味焉呈。盖由混众虽分，处幽多弃。盥漱无及，空知冽彼下泉；顾盼可期，犹谓居之善地。渊然日久，望是光临，惧以名徵。想贪泉尚酌，登诸荐品，岂行潦独任。属时非於疏勒，惜地异於汉阴。愿先竭以当仁，期分甘苦；俟一窥而见爱，焉测浅深。噫！夫穿凿多勤，鉴临斯及。伫将成於勿幕，恐致变於改邑。因以纤绠可施，一勺可挹。实有备於烹饪之日，惟夫深知而用汲。


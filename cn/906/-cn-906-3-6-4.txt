伐乌林


《古今乐录》曰：“《伐乌林》者，言魏武既破荆州，顺流东下，欲来争锋。孙权命将周瑜逆击之于乌林而破走也。当汉《上之回》。”

曹操北伐，拔柳城。乘胜席卷，遂南征。刘氏不睦，八郡震惊。众既降，操屠荆。舟车十万，扬风声。议者狐疑，虑无成。赖我大皇，发圣明。虎臣雄烈，周与程。破操乌林，显章功名。

《伐乌林》曲凡十八句，其十句句四字，八句句三字。






◇因日食下诏（六年十月丁丑）

吾德薄不明，寇贼为害，强弱相陵，元元失所。《诗》云：「日月告凶，不用其行。」永念厥咎，内疚于心。其敕公卿举贤良、方正各一人；百僚并上封事，无有隐讳；有司修职，务遵法度。（《后汉·光武纪》）

田租三十税一诏（六年十二月癸巳）

顷者师旅未解，用度不足，故行什一之税。今军士屯田，粮储差积。其令郡国收见田租三十税，一如旧制。（《后汉·光武纪》，又见袁宏《后汉纪》五，有删节。）


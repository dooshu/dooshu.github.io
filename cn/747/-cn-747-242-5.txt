○授豆卢钦望秋官尚书制

鸾台：天作机衡，实惟北斗；朕之喉舌，其在南宫：揆德而居，非才莫可。新除司府卿上柱国芮国公豆卢钦望，践仁履义，抱质含文，出莅藩条，具闻威惠；入为朝谏，多所宏益。立身必由於清谨处职无废於忠勤。外府国泉，虽藉用；中台天宪，更资明允：宜膺尚德之举，令践诘奸之位。可银青光禄大夫守秋官尚书，勋封如故，主者施行。


愚楼记

就亭落成之明年作愚楼於署之西北盖非自予始也地故有亭崇垣蔽之莫由骋目佥谓非楼不可因而高之规若车盖赭若丹霞既成而城郭江山指掌间矣左右枫樟三四树轮囷攫拏不知几百年其南则頖宫丛桂蔚郁圜桥之外被以芙蕖鳞比绣错合山云物来集绮疏客皆以为黄州竹楼无以尚也乃有窃笑於旁者曰此传舍也夫既已亭之矣何不惮烦而楼是营甚矣愚山子之愚也予闻而辴然是言也诚中吾病遂以名吾楼虽然子不见乎凤凰之翔千仞鹪鹩之栖一枝乎彼各适其适也使易地失其所凭则皆不适也且恶知凤凰之乐於鹪鹩一枝之卑於千仞耶千仞耶一枝耶吾不知其所居坐而于于卧而栩栩聊取适於一瞬夫孰知而孰愚笑者不能难嗒然而去书以记其事康熙辛丑八月之二日也


上百里昌言疏


勃言：

乡人奉五月一日诲，子弟各陈百里之术宣于政者。承命惶灼，伏增悲悚。勃闻古人有言：明君不能畜无用之臣，慈父不能爱无用之子。何则？以其无益于国而累于家也。呜呼！如勃尚何言哉？辱亲可谓深矣！诚宜灰身粉骨，以谢君父，复何面目以谈天下之事哉？所以迟回忍耻而已者，徒以虚死不如立节，苟殒不如成名，悔过傥存于已，为仁不假于物。

是以孟明不屑三奔之诮，而罢匡秦之心；冯异不耻一败之失，而摧辅汉之气。故其志卒行也，其功卒就也。此言虽小，可以喻大。此勃所以怀既往而不咎，指将来而骏奔，割万恨于生涯，进一篑于平地者。

今大人上延国谴，远宰边邑。出三江而浮五湖，越东瓯而度南海。

嗟乎！此皆勃之罪也，无所逃于天地之间矣。然勃尝闻之《大易》曰：“人之所助者信也，天之所助者顺也。是以君子不以否屈而易方，故屈而终泰；忠臣不以困穷而丧志，故穷而必亨。”今交趾虽远，还珠者尝用之矣。《书》不云乎：“弗虑胡获？弗为胡成？”不胜愤激之至，谨上《百里昌言》一部，列为十八篇，分为上下卷，庶竭私款，少裨公政。追思罪戾，若投冰谷。

谨奉言疏不备。

勃再拜。











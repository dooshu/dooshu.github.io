○河中府连理木颂

司空咸宁王尹蒲之七年，木连理生于河之东邑。野夫来告，且曰：吾不知古，殆气之交畅也。维吾王之德，交畅者有五，是其应乎？训戎奋威，荡戮凶回；举政宣和，人则宁嘉；入践台阶，庶尹克司；来帅熊罴，四方作仪；闵仁鳏寡，不宁燕息。人乐王德，祝年万亿。府有群吏，王有从事，异体同心，归民于理。天子是嘉，俾锡劳王。王拜稽首：“天子之光，庶德昭融，神斯降祥。”殊本连理之柯，同荣异垄之禾，吾之产兹土也久矣。今欲明于大君，纪于策书，王抑余也；冶金伐石，垂耀无极，王余抑也。奋肆句俞，不知所如。愿托颂词，长言之于康衢。颂曰：

木何为兮此祥，洵厥美兮在吾王。愿封植兮永固，俾斯人兮不忘。


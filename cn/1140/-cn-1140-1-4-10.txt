两孙先生传

孙经字阿麟别号中日与弟纬孪生并补弟子员经近狷纬近狂交相爱重会九龙陈先生讲旴江之学遂同受业早夜勤恳适有所惬则抚掌高歌兄弟相视以为笑乐纬得鬲疾昼夜调护纬不食即不忍食纬卒益感愤叹曰吾亡其辅矣日暮孤行安敢不力见人辄慷慨劝勉或继之流涕晩遭乱益贫处之泰然顺治丙戌十月十一日无疾饮水十余日而逝年八十初工诗古文词学书法後悉屛去间有作焚之存诗二卷语録杂着四卷後人集之曰焚余

纬字季昭别号二阳後经而生仅踰时性忼爽不循绳尺年十三姑父唐阳川见而异之勉以学始折节受书补诸生俄即弃去母卧病刲股求疗百端夜吁天请身代人无知者母忽呼之曰神告汝所为矣顾我数尽毋徒自苦母卒厝柩家园庐处三岁九龙先生过之即庐次执弟子礼小祥後尝夜半乐声隐隐奏庐上久之家人皆惊起窃听音节非人间服除赴讲四方自悔学不逮日夜皇皇一夕瞑坐牀上忽有见於良知之体暗室中有光洞照移时毫髪可数始豁然喜曰姚江先生不我欺也时学者多言无善之善是为至善纬力辩其非以为此告子之学与孔孟大相迳庭故多与论者龃龉叹曰知我者吾兄一人而已既病废食手不释书有来问者犹掀髯论学如平时崇祯壬申三月二十三日卒年若干岁所着庐中言三卷今不传

论曰两先生之生也纯驳不同而同相友善卒泽於道德学顾可少哉世传仲氏居庐瞑坐语近怪疑儒者所不道余盖尝闻之父老云


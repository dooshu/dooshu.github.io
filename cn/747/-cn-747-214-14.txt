○冬夜宴临邛李录事宅序

下官游京国久矣，接轩裳众矣，池台钟鼓，虽有会於终朝；琴酒管弦，未穷欢於永夕。岂非殊我亲爱，异我风谣，而使临堂有怀，闻乐增叹者也？何功曹旧州耆老，迹尚於沈冥；李录事吾土贤豪，义多於游侠。高轩置酒，甲第迎宾，丝竹纷於绮窗，琅盛於雕俎。楼台若画，临故国之城池；轩盖如，总名都之车马。於是乘兴，自此而游，安得不放意留欢，遗老忘死？金壶漏晚，银烛花微，北林之烟月无光，南浦之星河向曙。赤车使者，下官虽谢於古人；锦里名家，群公岂惭於昔彦。我之怀矣，实在於斯，同赋一言，俱为四韵。


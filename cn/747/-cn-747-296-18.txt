○请明律例奏

臣闻夫今之律者，有千馀条，近有隋之奸臣，侮弄其法，故著律曰：“犯罪而律无正条者，应出罪则举重以明轻，应入罪则举轻以明重。”立夫一辞而废其数百条，自是迄今，竟无刊革，遂使生死罔由乎法律，轻重必因乎爱憎，被罚者不知其然，举事者不知其犯：臣恐贾谊见之，恸哭必矣。夫立法者，贵乎下人尽知，则下不敢犯而远机阱；文义深，则吏乘便而朋附盛。律令格式，谓宜刊定科条，直书其事，其以准加减比附量情，及举轻以明重，不应为之，类皆勿用，使愚夫愚妇相率而远罪，犯者虽贵必坐。律明则人信，法一则主尊。

赵和璧

和璧，国子祭酒冬曦弟，擢进士。


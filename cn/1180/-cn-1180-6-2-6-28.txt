答甘肃巡抚侯掖川


西凉重镇，必仗雄才。辱华翰，知已履任视事，无任欣慰。

顷巡按所报宾兔事，据王鉴川公言，此俺酋之少子丙兔。寄居西海者，乃丙兔，非宾兔也。顷已传谕俺酋，令其严加戒饬。然制虏之道，惟当视吾备之修否。服则怀之，叛则御之，得其好言不足喜，得其恶言不足怒也。

开市一节，望公熟计而审处之。窃以为此地见与番人为市，何独不可与虏为市？前任廖君执泥而不达于事变，其言不可为市，不过推事避患耳，非能为国家忠虑者也。但彼既有不逊之方，在此时未可便许。且俟俺酋戒谕之后，果帖服无言，待其再乞，然后裁许。则绥怀之恩出于朝廷，而非由于要索矣。

巡按所云，不过据各将官传报，亦未可便以为实，且从旁议论，与当局者不同。朝廷以边镇之事，专任公等，其操纵机宜，公宜悉心经理，为国家审图。主上英明，断而行之，非浮言所能摇夺也。






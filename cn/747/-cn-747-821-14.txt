○对户绝判

〈景身死，户绝，资财将没官。出嫁女请除葬外悉收之。叔复请分所由。不决仰断。〉

景忝彼齐人，生此王土，逐什一之利。既富家财，服畎亩之勤。方编户籍，既而溘先朝露，遂卜佳城。远日新封，已供葬备。昔时馀业，可议官收。相彼薄言，将分厚产。且弟惟同气，女有从人。凤兆于飞，既归他族，雁行以序，自合保家。继绝请从於叔兮，论财难专於女也。以兹丕蔽，庶叶其宜。


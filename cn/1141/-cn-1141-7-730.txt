千顷堂藏书歌为黄俞邰作（钱牧斋宗伯有记。）

藏书共说须名山，黄子草堂廛市间。
山中有盗能胠箧，市上何人肯闭关。
黄子示我藏书记，使我太息还开颜。
天厄斯文意不测，嬴汉宋元几沾臆。
金泥玉册尽飞灰，驼负辇驰归绝域。
人间流落存残编，注疏补辑勤诸贤。
寇垒横摊作甲胄，围城拉杂供炊烟。
马牛蹂踏裹粪土，颉籀夜号哀九天。
自从八股轻六经，后生搦管登彤廷。
百家子史太琐碎，略数书名已倦听。
风俗藐书人贱卖，闻说朝鲜国偏爱。
旧家稛载救饔飧，估客收罗换珠瑁。
此时丧乱渐无书，君家六万卷有馀。
几度桑田变沧海，帝敕掌书守尔庐。
多君先世真卓荦（谓俞邰尊甫明立先主。），秘笈奇文靡不学。
青箱世守重裒增，排签插架无参错。
虞山宗伯为君叹，闳览高风两独难。
石仓缃帙既珍袭，手校家传还借看。
恨我将衰难夜读，暝坐有时背灯烛。
雄吞万卷心不死，会向高斋看书目。



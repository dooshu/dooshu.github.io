◇　徙南北郊议

礼记曰：「燔柴於太坛，祭天也；瘗埋於大折，祭地也。」兆於南郊，所以定天位也。祭地於大折，在北郊，就阴位也。郊处各在圣王所都之南北。《书》曰：「越三日丁巳，用牲於郊，牛二。」周公加牲，告徙新邑，定郊礼於雒。明王圣主，事天明，事地察。天地明察，神明章矣。天地以王者为主，故圣王制祭天地之礼必於国郊。长安，圣主之居，皇天所观视也。甘泉、河东之祠非神灵所飨，宜徙就正阳大阴之处。违俗复古，循圣制，定天位，如礼便。

（《汉书·郊祀志》下：成帝即位，丞相匡衡、御史大夫张谭奏言，南北郊宜可徙置长安，愿与群臣议定。右将军王商、博士师丹、议郎翟方进等五十人以为云云。）




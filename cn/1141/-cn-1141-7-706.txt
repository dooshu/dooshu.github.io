醉游吟留别曹秋岳侍郎

昨日饮湖渚，今日游山园。
相携缱绻不能别，半醉临风歌一言。
长安花发满青门，司农东阁开金樽。
宣城野客卧郎署，日袖诗篇相讨论。
文章直许曹刘合，意气宁知卿相尊。
风尘浩荡忽飘散，一卧沧江岁将晏。
南驰岭表北云中，尺素双鱼心绪乱。
但知词翰益老苍，岂谓园林同汗漫。
移船改席兴何长，俯槛徵歌爵无算。
于乎，此园传自武穆之孙岳倦翁，其人文雅多淹通。
剩水残山纷气象，不与他家堆砌同。
司农读书日坐卧，范蠡湖水连芳丛。
又辟小园依第宅，高下池亭分咫尺。
半冈诘曲尽栽梅，四坐谽谺皆倚石。
斯文耆旧时过从，邺下西园嗣往迹。
崎岖轩冕鬓早斑，何如群贤丝竹游东山。
我今岁暮且归去，会待花时重往还。



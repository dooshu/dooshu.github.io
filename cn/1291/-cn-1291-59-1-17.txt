【交阯兵民为贾琮歌】

〖《后汉书》曰：中平元年。交阯屯兵执刺史及合浦太守。灵帝敕三府精选能吏。有司举贾琮为交州刺史。琮到部。讯其反状。咸言赋敛过重。民不聊生。故聚为盗。琮即移书告示。各使安其资业。招抚荒散。蠲复徭役。诛斩渠帅为大害者。简选良吏试守诸县。百姓以安。巷路为之歌曰：〗

贾父来晚。使我先反。今见清平。吏不敢饭。

（〇《后汉书》本传。《类聚》五十引谢承《后汉书》。《御览》二百五十六。又四百六十五引司马彪续《汉书》。《乐府诗集》八十五及《诗纪》八作贾父歌。《文选》补遗三十五作交阯民歌。）


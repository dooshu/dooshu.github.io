◇与道高法明二法师书难佛不见形

夫道处清虚，四大理常，而有法门妙出群域。若称其巧能利物，度脱无量为教，何以不见真形於世，直空说而无实邪？今正就寻西方根源，伏愿大和上垂怀，允纳下心，无惜神诰，弟子李淼和南。（《弘明集》十一。）

李淼和南：旋省雅论，位序区别，辞况充美，欣会良多。所谓感化异时，像正殊俗，援外以映内，征文以验实，敬范来趣，无所间然。夫受悟之由，必因鉴观，暗寄生疑，疑非悟本。若书契所存，异代齐解，万世之後，可不待圣而师矣。若乃声迹并资，言象相济，大义既乖，儒墨竞兴，岂徒正信不朗，将亦谤误增衅，得不取证於示见，印记以自固乎？大圣以无碍之慧，垂不请之慈，何为吝昭昭之明，晦倍寻之器，绝群望於泥洹之後，兴罪垢於三会之先。刍狗空陈，其能悟乎？仪像虚设，其能信乎？至於帝王姬孔，训止当世，来生之事，存而不论。故其隐见废兴，权实莫辨。今如来轨业，弥贯三世，慈悲普润，不得以见在为限。群迷求解，不可以灭尽致穷。是以化度不止於篇籍，佛事备列於累万。问今之所谓佛事者，其焉在乎。若如雅况，所信在此。所验在彼，而圣不世出，孔释异途，即事而谈，罔非矛盾矣，其可相验乎？未能嘿废。聊复寓言，幸更详究，迟睹清释。（《弘明集》十一。）

李淼和南，雅论明受悟之津，爰自疑得，暗寄有馀，无取鉴观，鞠躬赞诵，咸足届道，览复往况，弥睹渊赜。然所谓像法乖正，求悟理粗，借筌会旨，无假示见。此固姬孔所以垂训，辉光所以不表，取之世典，绰焉足矣。放光动地，徒何为乎？若正信不止於俯仰，而佛事备举於形声，大觉所由妙其色，涉求之所可基其始，故知信者必以儒墨致疑，学者将由无证自悔。吝明无咎於三五，潜景道德，愆於十号矣，岂不然乎？又诲姬孔务拯颓季，无暇来生，设在结绳，三世自明，亦又不然。七经所陈，义兼未来，释典敷载，事止缘报。故《易》云「积善馀庆」，「积恶馀殃」。经云：「无我无造无受者，善恶之业亦不亡。」此则缘教常，缓兼训已弘，岂谓所务在此，所阙在彼哉？来论虽美，故自循环之说耳。望复擢新演异，以洗古今之滞，使夷路坦然，积碍大通也。深愿大和上垂纳亮款，弟子李淼谨呈。（《弘明集》十一。）


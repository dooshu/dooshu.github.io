上陈州太尉相公启

伏审光奉制书荣加宠命伏惟庆慰伏以太尉相公天资全德岳降上灵黄石一编早契神传之妙傅岩三命式符帝赉之祥爰自兰錡训兵斋坛谋帅伏波方略既闇合于孙吴郤縠诗书遂率先於狐赵而凿门受律坚壁防秋斩级云中克清氛祲散金庑下大振威名旗常备载於勲庸屏翰益光于倚注式分右地爰践中台申伯藩宣谅夹辅于周室段干偃息盖卧治于淮阳今者肆类郊邱推恩方镇进掌武之秩用冠三公加食菜之封更踰千户表圣朝之尚德见明诏以褒功慰四海之具瞻实九鼎之增重某分庭纳顾虽殊荀范之衆人贺厦翘诚莫预申陵之下客欣恋之至倍万等夷


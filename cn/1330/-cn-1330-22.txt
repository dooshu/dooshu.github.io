上海花丛之笑柄


丙戌正月，四马路阆苑第一楼火灾。时陆月舫居尚仁里第一家，衡宇相望也。火发，月舫先见之，急取平日所玩弄之青铜康熙钱一串，投诸床下。事后人问何故，曰：“恐火及也。”

顾云航眷陆月舫，顾友张某亦雅爱之，以顾故，不便有所为。乃忽发奇想，谋与陆换帖，陆亦乐应之。张谋诸顾，顾曰：“子奈何以三代履历与妓者？”张顿悔悟曰：“有成议矣，奈何？”顾曰：“吾当为子谋之。”乃造陆曰：“若与张换帖，信乎？”曰：“信。”曰：“帖写就乎？”曰：“未。”曰：“盍告我以三代履历，吾为若书之？”陆茫然曰：“不复忆矣，奈何？”顾故为踌躇曰：“无已，彼此独以姓名年岁交换，而免去此乎？”陆喜从之。于是张氏祖宗免入乐籍。

王紫诠曾约同眷月舫者八人，置酒其家，称为“同靴团拜”。

谢湘娥有客赠以额曰“海上东山”。有攻洋文者临其妆阁，见之，讶曰：“何谓‘山东上海’？”

客偶于妓家谈《红楼梦》，及“怡红快绿”事，谓：“妓院即取此四字以颜妆额，亦甚雅也。”妓闻之，即言于鳖腿，使其以此四字糊作灯笼。及灯笼告成，则误作“移鸿魁乐”。入夜，爇烛于中，招摇过市。

上海妓女多有以“媛媛”命名者。按“媛”有“袁”“院”“岸”三音，而上海人读之如“暖”字平声。有撰为赠媛媛联者，曰：“加膝昔曾怜小小，问名犹记误圆圆。”盖上联为记事，下联将矫正其音也。而呼者如故，盖习俗相沿，虽士夫亦从之，几忘为读别字矣。

李芋仙游上海时，每出，必令仆人携溺器相随，其溺器盛以红木匣。一日入妓院，仆照例携往，至则置于妓室中。及李欲溺，大索溺器不得，呼仆问之，则云已送交室中婢媪，问之又无有。喧嚷良久，及得之于衣笥中，盖婢媪辈素未经见，疑为贵品，故代珍藏之也。

袁翔甫大令有一皮匣，封锁甚严，置诸杨柳楼台，每日必背人启匣检视一遍，迄不知为何物也。后有窃发之者，则女舄盈匣，大者小者，新者旧者，并蓄兼收。不知其从何处来，亦不知其何所用。

不知伊谁氏书一额以赠某妓，其文曰：“我是散相思的”。滑稽者见之曰：“此瘟人也。”

苏韵兰略识之无，商贾之顾之者，苏辄目之为俗客，自称辄曰“风尘中人”。不知伊谁氏颜其室曰“幽贞馆”。妓而称“贞”，真是千古仅见。（按当时有张善贞、蕙贞姊妹，亦有素贞、淑贞等名，惟施于小字，似不甚碍目，以其不过剿袭闺秀之名也。此“幽贞”二字连用，乃似谥法。）






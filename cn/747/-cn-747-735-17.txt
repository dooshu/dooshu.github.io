○送洪逊师序

自佛行中国已来，国人为缁衣之学，多几於儒等。然其师弟子之礼，传为严专。到於今世，则儒道少衰，不能与之等矣。於其流亦有派别焉。为之师者，量其性之高下而有授说。故有暝坐而短行，毁刑而鼓谈之道，歧於是也。十一年春，予东上会稽，还造江。有缁衣洪逊，从余假渡。自言能赞导佛语，尝与其曹群居讲诵，恒为宿辈推信。他日复来，言当之关中，欲余以序之。夫西都辐集之地，居多豪缁，得进於上前者，车服之饶，拟於卿士。而逊得无欲乎？在自勉而已。余不知佛，故序无以备汝曹之事。


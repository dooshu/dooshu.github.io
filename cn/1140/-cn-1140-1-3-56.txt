芜湖莲花池宣船步记

事有便於民不可失也虽细必争争之既定将永赖焉其毋复失也虽细必书吾宣距芜百余里一水相上下芜人多聚贾而宣民多力田所以粪其亩者例载薪以易诸芜於是有宣船粪埠曰莲花池其来久远初盖隙地少居人所谓金马门者未有也明万历间用形家言始开金马门而陶氏又构楼居池上怒其秽而逐之辄藉谓地近金马门逼文庙不敬主者袒其私宣民为鱼肉矣衆不能平讼之院道下其事厅县赖当事之贤者履勘旧迹去金马门文庙甚远杖陶氏而复之两邑之郷先生士民亦稍悔祸佥谋立质剂曰泊从其旧毋相侵阻事起万历四十二年以迄崇祯之末讼牒议券具在也先是故有石记芜人讼时私毁之今息争余三十年无异词吾宣之父老来告曰往者之有事於此也先达中丞詹公沂司空徐公大任张公守道司成汤公宾尹皆与有力今丐公记之以絶後衅夫周礼垂粪种之说月令布粪亩之条重农政也兹事虽鄙细於农政有助其永安於质剂之盟寜维宣利芜亦与有利焉乃为记之具以告郡邑之贤大夫宣民亦赤子毋岐视也芜之抗阻者始陶氏继以潘氏宣之讼而复者林夀林思敬施思行等详载故牒中


张九成　有感

日月不知久，优游萧寺居。

腊月三十日，方惊岁又除。

如此度九年，终朝乐有余。

后圃剩寒菜，水南多美鱼。

饭罢亦何为，北窗工读书。

兴来或意倦，玉轴时卷舒。

傍人多失笑，谓我何迂疏。

巍然王公门，胡不曳长裾。

张九成

张九成　有感

江天之南有一士，自称圣世无知子。

辛勤读书欲有为，平生未曾用一字。

憔悴而今白发翁，天地之间谁复似。

胸中却有最佳处，一息遨游三万里。

张九成


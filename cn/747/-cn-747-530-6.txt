○饶州刺史赵郡李府君墓志铭

粤考《春秋》叙事之实，赵郡东祖，源流甚长。卫州刺史嘉祚曾孙，荣州刺史孙，赠尚书郎子，讳端，字公表，官由台省兴元少尹少府监，出泉、饶二州刺史。参佐不书，略也。贞元八年秋七月，终於郡署，年六十一。明年八月庚申，窆於凤山之东原。

呜呼！神明无质，君子能通其意以为教本，仲尼阐教微言，七十子扬大义，去圣虽远，其七十子之季孟乎？至於饶礼将驱俗经以道俗，饶之人始有讲睦之声，上员不吊，歼我渠。昔桐乡啬夫，犹葬桐乡，桐乡之人皆祠之。今饶之葬如此。呜呼！《列章》载云：“精神天之久，骸骨地之久。”此言骸骨灭，其精神不灭者何？从心上变起而生展促，常读众圣之书，上於释典，如川及海之无翻流。蘧庐久处，奋迅泥滓，宜诸精爽，黜陟幽明，亦由是也。夫人赞皇郡清河崔氏，从其子拭，尽力哀敬，记石陵谷，永质天壤。铭曰：

兰桂有丛，以薰其风。邯郸旧氏，厥祖惟东。吁嗟府君，其命不融。精神本天。不在乎地。旧国飞魂，新茔掩隧。逝不可止，哀何不既。


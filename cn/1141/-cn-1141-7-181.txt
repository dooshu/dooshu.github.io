乌象口

峡江城西二港，曰乌口、象口。夏秋江涨，乱流苦溺，缘山崄远多虎患，予命各置官渡。未逾岁，乌口舟坏于兵，象口舟夫求去，忧不能继，故作是诗。
江干山色黑，丰草与人齐。
行子时出没，四顾迷东西。
乌象两崖口，断岸临深溪。
欲济无舟梁，人命饲蛟螭。
缘溪取山径，修涂何逶迤。
猛虎所窟穴，白骨相撑支。
经营置官渡，役以两舟师。
徒旅不濡足，往来不移时。
驿使性如雷，唤渡犹嫌迟。
舟师骨欲折，往往遭鞭笞。
鞭笞且隐忍，毋使行子啼。



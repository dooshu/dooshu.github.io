◇愁霖赋

迎朔风而爰迈兮，雨微微而逮行。悼朝阳之隐曜兮，怨北辰之潜精。车结辙以盘桓兮，马踯躅以悲呜。攀扶桑而仰观兮，假九日于天皇。瞻沉云之泱漭兮，哀吾愿之不将。（《艺文类聚》二）

（案：前明刻《子建集》既载前赋，复载一赋云「夫何季秋之淫雨兮」，凡六句。张溥本亦如此，盖据《艺文类聚》连载两赋也。考《文选》曹植《美女篇》注、张协《杂诗》注，知第二赋是蔡邕作，《类聚》误编耳，今删。）


【自君之出矣六首】

自君之出矣。霜晖当夜明。思君若风影。来去不曾停。（○《乐府诗集》六十九。《诗纪》九十八。）

自君之出矣。房空帷帐轻。思君如昼烛。怀心不见明。（○同上）

自君之出矣。不分道无情。思君若寒草。零落故心生。（○同上）

自君之出矣。尘网暗罗帷。思君如落日。无有暂还时。（○同上）

自君之出矣。绿草遍阶生。思君如夜烛。垂泪著鸡鸣。（○同上）

自君之出矣。愁颜难复睹。思君如蘖条。夜夜只交苦。（○同上）


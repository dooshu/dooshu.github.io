泸水：

诸葛孔明五月渡泸，泸水即黑水，非泸州也。其水色黑，故曰泸。沈黎《古志》：孔明南征，繇今黎州四百余里至两林蛮，自两林南瑟琶部三程至巂州，十程至泸水，泸水四程至弄栋，即姚州也。金沙江在滇蜀间，一在武定府元江驿，一在姚安之左却。据《沈黎志》，孔明所渡当是今之左却。瑟琶一作虱琶，两林今之邛部长官司也。




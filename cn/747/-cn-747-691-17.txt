○祭处士李君文

良友三人，来自蜀川。身栖庐岳，气属云天。至宝多脆，灵芝不坚。君与王生，早落穷泉。当时食贫，窆礼从权。殡宫萧索，二十馀年。在风尘中，触故牵缠。每怀曩昔，深衷恻然。顷亦有意，祗承付托。访君姻族，获归京洛。贤舅缁褐，外弟罢弱。实恐岁时，遂移舟壑。神本尚简，礼贵适时。即其故地，而窀穸之。卫短命，伯道无儿。千秋拱树，我心伤悲。呜呼！我李处士，已而已而。


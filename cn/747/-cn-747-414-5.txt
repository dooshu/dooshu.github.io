○喻安西北庭诸将制

敕：天下既定，万里宁一，岂王者独运，而臻此耶？实赖文武将守，腹心之臣，宣力强任，捍御於外也。往以蕃戎并暴，纵毒边表，乘叠伺隙，连兵累年。城门昼闭，王师遐阻，遮杀汉使，盗取节印，恣睢横厉，甚逆天理。而国朝未暇袭远，置於度外，实五京二庭存亡危急之秋也。河西节度使周鼎安、西北庭都护曹令忠、尔朱某等，义烈相感，贯於神明，各受方任，同奖王室。率辛李之将，用甘陈之谋，与羌骑校尉王后君长以下，自金城玉关，至於南北戊午，逾流沙，跨西海、蒲类，破白山，战争致命，出於万死。赖天之灵，以战则克，不动中国，不劳济师，横制数千里，有辅车首尾之应。以威以怀，张我右掖，棱振於绝域，烈切於昔贤。微三臣之力，则度隍逾陇，不复汉有矣。每有使至，说令忠等忧国勤王，诚彻骨髓，朝廷闻之，莫不酸鼻流泪，而况於朕心哉。遐想攸攸，耿叹何已。或恐凶丑狡谲，反复离闻，妄说国难，摇动人心，今所以疏其事实，一以相报。近有流落藩中十数年者至阙庭，知犬戎恶稔，上疑下阻，日就残灭。加之疾疫，灾及羊马，山谷填委。天亡之时，及酋奴自速其祸，诸蕃连衡，以助进取，力屈气衰，亡逃於苦寒之地。西北边患，荡然以清，至於九夷，南尽百越，玉帛来朝於魏阙，苞茅入贡於王祭。党项内附，回中大宁，天下郡国，一其教理，王畿征调，渐复平时。子仪移镇於郊，抱玉进攻於天水，士马百万当令悉西方垣翰之寄，所宜协心戮力，抗厉威武，同赴戎会也。勉卒志业以时康功，庆流子孙，永久无替，高映勋典，岂不休哉。每念战守之士，十年不得解甲，白首戎阵，忠劳未报，心之恻怛，不忘终食。要当候大师所指，穷荒荡定，悬爵位以相待，倾府库之所有，以答西州贤士大夫忘身报国之诚。遣诏谕意，非一二所能尽也。


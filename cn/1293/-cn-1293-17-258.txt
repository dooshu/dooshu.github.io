○戴鉴泼墨轩词

近於坊中见泼墨轩词，为济甯戴石坪［鉴］作。春日过带桥浣溪沙云：“路转平林一径遥。炊烟过午未全消。短垣几簇露花梢。桑圃雨晴鸠妇喜，麦畴风暖雉媒娇。夕阳明处水平桥。”经倚虹园，踏莎行云：“芳草盈堤，垂杨绕岸。殷红浅碧谁家院。游丝百尺袅斜阳，依依似逐东风转。尘满银筝，屏闲绣扇。珠帘翠箔深深掩。画堂春昼静无人，杏梁睡稳双飞燕。”二词颇具画意。


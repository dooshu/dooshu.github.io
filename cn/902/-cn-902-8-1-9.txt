其九 望首阳

寥廓兮，秋天肃而气高。
摇落兮，草木变黄于亭皋。
长玄夜兮晦晦，思朱阳兮昭昭。
天淫淫兮降霖（一作霜），大块动兮秋潦。
朱华零兮冒平阪，但闻訇磕兮悬洪涛。
三江壮兮滔滔，鱼龙舞兮神灵号。
金支翠旗兮冯夷朝，黄鹄之羽离离兮而尾翛翛。
登高林兮泛巢，云茫茫兮浮天失地而寥遥。
召丰隆兮招玄冥，骧龙首兮凌扶摇。
叩英皇兮访有姚，溘灵飔兮不可招。
东望首阳兮有蕨复有薇，玄马黄兮仆苦饥，横绝四海兮将何依。



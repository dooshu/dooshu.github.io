145　東魏檄梁文切中膏肓　詩文揭明梁帝昏庸境況


東魏檄梁曰：「毒螫滿懷，妄敦戒業；躁競盈胸，謬治清浄。」見通鑑梁紀武帝太清元年杜弼之辭也。可謂切中其膏肓矣。誠齋詩云：「梵王豈是無甘露，不爲君王致蜜來。」曾景建云：「此身已屬侯丞相，誰辦金錢贖帝歸？」

【元圻案】梁書侯景傳：「臺城既陷，高祖雖外跡已屈，而意猶忿憤。景遣軍人直殿省内，高祖問制局監周石珍曰：『是何物人？』對曰：『丞相。』高祖乃謬曰：『何物丞相？』對曰：『侯丞相。』高祖怒曰：『是名景，何謂丞相！』」又武帝紀：「中大通元年，幸同泰寺，設四部無遮大會，因捨身。公卿以下以錢一億萬奉贖。」〇南史梁武帝紀：「帝雖在蒙塵，齋戒不廢。及疾久口苦〔一〕，索蜜不得，再曰：『荷，荷！』遂崩。」〇狄梁公曰：「列刹盈衢，無救危亡之禍；緇黄蔽路，豈有勤王之師？」足爲深省。

〔一〕「口」，原脱，據中華本南史卷七梁武帝紀下補。






致人之道

或问致人之道，郁离子曰：“道致贤，食致民，渊致鱼，薮致兽，＿林致鸟，臭致蝇，利致贾。故善致物者，各以其所好致之，则天下无不可致者矣。是故不患其有所不至，而患其有所不安，能致而不能安，不如不致之无伤也。粤人有学致鬼者，三年得其术。于是坛其室之北隅以集鬼，鬼至而多，无以食，则相帅以为妖，声闻于外。一夕，其人死而爇其室，邻里莫不笑之。”







卷六


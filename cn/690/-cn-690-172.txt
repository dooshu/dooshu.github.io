卷一百七十二



卷之一百七十二

洪武十八年三月壬戌朔，上御奉天殿策试举人。制策曰：“朕稽古名世者，惟敬事而畏神人，趋事以历知，涉难以立志，日运不息，岁运无已，虽在寝食，未尝忘其所以，由是大辅人君，福臻黎庶，所以名世者为此也。朕自代元统一华夷，官遵古制，律仿旧章，孜孜求贤，数用不当，有能者委以腹心，或面从而志异，有德者授以禄位，或无所建明，中材下士，寡廉鲜耻，不能克己，若此无已，奈何为治？尔诸文士当进学之秋，既承朕命，悉乃心力，立身扬名，在斯始举。”其条陈之时，廷对者四百七十二人，擢丁显为第一。临轩发策日，锦衣卫设卤簿仪仗，读卷官用翰林院及朝臣之文学优者。越三日，上复御奉天殿，传制唱名。是日，举人皆给帽笏、大带、青罗袍、皂缘襈服之以朝。第一甲第一名从六品，第二、第三名正七品，俱赐进士及第；第二甲从七品，赐进士出身；第三甲正八品，赐同进士出身。礼部捧黄榜揭于通衢，遂赐诸进士宴于会同馆，应天府以仪仗送状元归第。明日，诸进士诣国子监孔子庙行舍菜礼。又明日，上表谢恩，赐状元冠带、朝服一袭，及进士钞有差。

命工部增造京官居舍。时京官员多有与民杂处者，礼部主客郎中曾伯机以为言，上命增造房舍凡百余所。

礼部主事陈章应言：“礼之切于民者有四，曰：冠、婚、丧、祭。今民间徇俗废礼，加冠于幼穉，娶妇而论财，丧亲者惟惑于浮屠、风水之家而或缺衣衾、棺椁之具，祀先之典虽衣冠士族亦莫之行。宜定其礼，颁示天下，使遵而行之，亦厚风俗之要务也。”上嘉纳之。

上谕户部臣曰：“善为政者赋民而民不困，役民而民不劳，故民力纾，财用足。今天下有司能用心于赋役，使民不至劳困，则民岂有不足，田野岂有不安，争讼岂有不息，官府岂有不清？如此则民岂有不受其福者乎？民既受福，为官长者亦得以享其福矣。近来，有司不以民为心，动即殃民，殃民者祸亦随之，苟能忧民之贫而虑民之困，使民得以厚其生，此可谓善为政也。尔勉之。”

上谓礼部郎中金雍曰：“养生送死，人子之至情。今内外文武群臣有亲没官所，路远不能归葬者，其令有司以舟车资送还乡。著为令。”

癸亥，上与侍臣论汉之诸帝。侍臣有言明帝亦聪明之主，上曰：“人主不以独见为明，而以兼听为聪，通于人情，明于是非，则聪明得其正矣。若屑屑于细故，则未免苛察，上苛察则下急迫，及有累于聪明也。”

丁卯，旌表保定府民宋谦妻张氏、吕彦良妻贾氏、郝伯渊妻李氏、徐名妻王氏、真定县民董仲敏妻耿氏，咸以年少夫亡，誓不再醮，事舅姑尤克尽孝道。有司以闻，诏并旌其门曰贞节，各复其家。

诏发京库绵布二十五万疋往给辽东军士。

庚午，云南所属广南诸府土官侬郎金等来朝，诏赐锦绮、钞锭各有差。

赐山东等处征南军士六万四千一百三十二人钞一十三万六千五百十锭。

壬申，赐长沙、兖州二护卫军士布，人三匹，以其迎潭王、鲁王之国故也。

癸酉，赐致仕都督瞿通、王圭米各三百石。

甲戌，上谕礼部臣曰：“从征云南军士回者，已加赏赉，其戍守者须按例给之，死者宜厚恤其家，病故、战没者宜有差等。盖朝廷爵赏所以示劝惩，必出至公，乃可厌服人心，苟施之弗当，则人心懈怠，谁肯勉立事功？卿等其慎之。”

乙亥，诏免应天、太平、宁国、镇江、广德、滁、和七府州今年田租。

命天下郡县掩骼埋胔。

丙子，以第一甲赐进士及第丁显等为翰林院脩撰，第二甲赐进士出身马京等为编脩，吴文为检讨，李震为承敕郎，陈广为中书舍人，第三甲赐同进士出身危瓛为卫府纪善，李鸣冈为潭府奉祠正，杨靖为吏科庶吉士，黄耕为承敕郎，蹇瑢等为中书舍人，邹仲实为国子监助教。瑢后赐名义。其诸进士，上以其未更事，欲优待之，俾之观政于诸司，给以所出身禄米，俟其谙练政体，然后擢任之。其在翰林院、承敕监等近侍衙门者，采书经庶常吉士之义，俱称为庶吉士，其在六部及诸司者，仍称进士。

丁丑，命吏部定翰林院官制：正官：学士一人，秩正五品；侍读学士二人、侍讲学士二人，从五品；首领官孔目一人，未入流。属官：侍读、侍讲各二人，正六品；五经博士五人，正八品；典籍二人，从八品；侍书二人，正九品；待诏六人，从九品。史官：脩撰三人，从六品；编脩四人，正七品；检讨四人，从七品。又定华盖殿、武英殿、文渊阁、东阁、文华殿五大学士秩俱正五品。

升金吾后卫指挥佥事刘贞为羽林右卫指挥同知，茅羽为河南都指挥使。

戊寅，以张麟为驸马都尉，尚第八皇女福清公主。麟，凤翔侯龙之子也。

云南景东府土官俄陶遣其弟阿你奉表，贡方物，诏赐阿你钞锭。

夜，岁星与填星会，填星入井宿，岁星入亢宿。

庚辰，诏定蕃国进表礼仪。凡蕃国初附，遣使奉表，进贡方物，先于会同馆安歇。礼部以表副本奏知，仪礼司引蕃使习仪，择日朝见。其日，锦衣卫陈设仪仗，和声郎设大乐于丹陛，如常仪，仪礼司设表案于奉天殿东门外丹陛上，方物案于丹陛中道之左右，设文武百官侍立位于文武楼南，东西相向。蕃使服其服，捧表及方物状，至丹墀跪授礼部官，礼部官受之，诣丹墀，置于案，执事者各陈方物于案，毕。典仪、内赞、外赞、宣表、展表官、宣方物状官各具朝服，其余文武官常服就位。仪礼司官奏请升殿，皇帝常服出，乐作，升座，乐止。鸣鞭讫，文武官入班叩头礼毕，分东西侍立。引礼引蕃使就丹墀拜位，赞四拜。典仪唱“进表”，序班举表案由东门入，至于殿中。内赞赞宣表，外赞赞蕃使跪，宣表，宣方物状，讫，蕃使俯伏，兴，四拜，礼毕。驾兴，乐作，还宫，乐止。百官及蕃使以次出。其蕃国常朝及为国事、谢恩、遣使进表、贡方物皆如前仪，唯不宣表。

辛巳，赐太仆寺卿商暠麦一百石。

上谕工部尚书徐本曰：“河南归德、陈留、杞县地多桑、枣、榆、槐，民资其利，其禁军民毋剪伐。”

遣使谕靖宁侯叶昇等曰：“迩者，上天垂象，沿边城池宜加慎守，凡外寇入境，但当保障清野，静以待之，俟其怠归，急击勿失，不宜轻出境外，蹈其不测也。”

上谕兵部尚书温祥卿曰：“天下所以不治者，皆由上下之情不通故也。若使君德下流，民情上达，有不利便，即与更张，天下岂有不治？近闻北方递运车，每辆服三牛，寒冬雨雪，行路甚艰，一牛有损，一车遂废。有司责民偿牛，倍增其价，民受其害。宜令每车加给一牛，以备倒死，毋重伤吾民也。”

罢考功监。

壬午，太常博士薛文举言：“人之材器，各有所长，或长于治民，或长于治刑，用得其宜，然后能称厥职。近见百司之官间有称职，即便迁除，乃至不胜所任而负罪戾者往往有焉。臣请自今果有政绩著闻者，量加褒赏，或于本处升转，使之久于其任，始终得尽其才，亦用人之一法也。”上纳其言。

以河南中护卫指挥佥事沈镛为左军都督府都督佥事。

乙酉，册信国公汤和女为鲁王檀妃。

丁亥，赐国子监生夏衣，人一袭。

戊子，填星、岁星、太白聚于东井。

己丑，升监察御史唐铎为都察院右副都御史。

户部侍郎郭桓坐盗官粮诛。

是月，以翰林院待诏朱善为文渊阁大学士。

夏四月壬辰朔，享太庙。

癸巳，五色云见。

乙未，五色云再见。

礼部请率百官表贺，上谕之曰：“天下康宁，人无灾害，祥瑞之应，固和气所召。昔舜有《卿云之歌》，当时有元凯、岳牧之贤，相与共致雍熙之治。朕德不逮，治化未臻，岂可遽以是受贺？前代帝王喜言祥瑞，臣下从而和之，往往不知省惧，以至灾异之来，不复能弭。盖夸侈之心生则戒慎之志怠，故鲜克有终，可以为戒。”

丙申，遣使谕辽东都指挥使司曰：近闻军中枪刃及城头皆有火光，枪刃火，主兵，城头火，则有可疑，以有兵之象而加可疑之事，宜慎守而豫防之。

敕靖宁侯叶昇等脩治海、盖、复三州城池，务令高深坚固，为经久之计，俟海运船至，即以操舟军士浚筑之。

丁酉，吏部尚书余熂以罪诛。时国子监祭酒宋讷以严厉为众所嫉，助教金文徵与熂同乡里，谋逐之，以讷年老，移文令致仕。讷陛辞，上惊问故，讷陈非本意，乃鞫所由，熂吐实。上怒熂专擅威柄，并文徵等诛之，而以敕谕讷曰：“君子之道犹嘉榖，小人之道犹稂莠。二者并有，世所不免，虽然天相德人，犹扶植嘉榖，故其道坚而不磨。彼小人之所为，自澌烬矣。卿勿为是而替威仪，必竭乃心力，奉敕如故。”

戊戌，赐公、侯、驸马及在京文武官夏布有差。

遣致仕武官护送京卫寡妇四百三十人还乡，其舟车、粮饷，皆命有司给之。

置云南沅江府因远罗必甸长官司，秩六品，设流官长官一员，土官副长官一员，以白文玉为副长官。

辛丑，太白昼见，自己亥至于是日。

壬寅，命礼部录有司官善政著闻者，揭于其乡之旌善亭，刑部录内外诸司官之犯法罪状明著者，揭于申明亭，以示劝戒。

旌表华阴县民王德妻李氏、渭南县民王卞妻左氏，皆以夫亡，守节不易，又能孝养舅姑。有司言状，诏皆旌表其门曰贞节，仍复其家。

甲辰，神策卫镇抚胡海战殁于云南之平越，命有司营葬，给以米、布，仍加三等追赠。

丁未，以张经道试户部右侍郎。经道，济南蒲台县人。洪武十二年，以博学荐授兵部总部员外郎。十三年，擢太常司卿，寻以亲属犯罪免为民，至是复召用之。

癸丑，荆州府巴东县管勾峒蛮酋黑迟什用遣其子么议赴湖广都司，请附版籍，供贡税，都指挥使司以闻，命有司抚纳之。

丙辰，柳州府马平县主簿孔性善言：“溪洞猺獞恃险窃发，杀掠吏民，及官军讨捕，则退入深谷，操强弓，注毒矢，潜守隘口，卒不能获，凶顽自恣，为患益深。乞于贼人出没之地立寨置兵，扼其襟喉，断其出路，譬犹穴中之鼠，技穷食尽，可以尽剿。然此虽盗贼，岂无良心？昔者，陈景文为知县时，猺獞皆应差役，厥后长吏抚字乖方，始复反侧，诚使守令得人，示以恩信，谕以祸福，彼虽凶顽，岂不革心向化为良民乎？”上嘉纳其言，命吏部：凡临溪洞郡县择贤守令，以抚辑之。

置五开卫指挥使司。

思州诸洞蛮作乱，命信国公汤和为征虏将军，江夏侯周德兴为之副，帅师从楚王桢讨之。时蛮寇出没不常，闻王师至，辄窜匿山谷，退则复出剽掠。和等师抵其地，恐蛮人惊溃，乃于诸洞分屯立栅，与蛮民杂耕，使不复疑。久之，以计擒其渠魁，余党悉溃，师还，留兵镇之。

丁巳，赏广东诸卫征云南将校六十七人钞二千九百锭。








○谢封邱县尉表

臣适言：臣田野贱品，生逢圣时，得与昆虫，俱г雨露。常谓老死林薮，不识阙庭，岂期岩穴久空，弓旌未已，贤才毕用，搜访仍勤，见尧舜之为心，荷乾坤之善贷。臣艺业无取，谬当推荐，自天有命，追赴上京，曾未浃旬，又拜臣职。顾惭虚受，实惧旷官，捧日无阶，戴天何报？臣已於正衙辞讫，即以今日赴官。无任犬马之志，谨奉表陈谢以闻。臣适诚惶诚恐顿首顿首。


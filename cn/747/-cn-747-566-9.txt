○李元宾墓铭

李观字元宾，其先陇西人也。始来自江之东，年二十四举进士，三年登上第；又举博学宏词，得太子校书。又一年，年二十九，客死于京师。既敛之三日，友人博陵崔宏礼葬之于国东门之外七里，乡曰庆义，原曰嵩原。友人韩愈书石以志之，辞曰：

已元宾！寿也者，吾不知其所慕。夭也者，吾不知其所恶。生而不淑，孰谓其寿？死而不朽，孰谓之夭？已元宾！才高乎当世，而行出乎古人。已元宾！竟何为哉，竟何为哉！


新城王氏：

山东新城王氏，先世有王叟，与其妪力田，稍自给。有贫措大夜盗其廪，扼其吭而烛之，故某斋长也。怜之曰：「勉旃，勉旃，吾夫妇终不暴君之短。」因出黄粱与之，人无知也。

新城王氏上世祖鳏居。一日天大晦冥，良久既霁，于尘坌中得一好女子，年十八九。云外国人也，乘车遇风，忽然飘坠，遂为夫妇。今王氏百年科名，贵盛无比。(谢肇淛《五杂俎》)

《金史》有国子学斋长，予少时犹见广文呼廪生曰「斋长」。




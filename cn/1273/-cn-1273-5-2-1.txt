何以安置馀勇


按：此文作于一八八七年（清光绪十三年），丘氏时年二十四岁，为参加台南府试而作，获第一名。标题乃策问题名。

作此文时丘氏乡试未售，值中法战后不久。据丘菽园忆述，丘逢甲青年时还写有《中国学西法得失利弊论》等，“洋洋万言，能会中西之通”（《挥麈拾遗》），颇得台湾道员唐景崧的赏识，台湾首任巡抚刘铭传亦表赞许。

天下之兵勇不难于聚，而难于散。盖平日已聚千百游手，以娴其击刺之术，一旦不用，欲舍彼击刺之术而为工、为农、为商，势必有所不习；然舍业而嬉，不填沟壑，则必铤而走险。有志时务者，所宜急请安置之法也！乃世议安置之法者，或曰仍招使为勇，既平不靖之气，亦消不策之虞，固也；然天下之事，加勇足以壮军威，若无事之秋，饷有定额，勇加则饷缺，不可谓长久之计。或曰给资使回原籍，民已各安其土，事亦咸得其宜，固也；然天下为勇者，类皆无身家而游手者，使回原籍，不勤本业，亦与他处同，则亦不可云久长之计。顾天下事，时地不同，不容轻议。今请就全台言之。台自兴兵以来，游勇之多，无地不有，其所以为安置之法者，亦不外以前二者所云；今欲求为简便，以为长久之计，惟有于后山未开荒之地，按名分界，各给牛、种以安置之。窃谓其便有十：夫后山一带，虽有居民，未能稠密，今划区建省，大拓规模，得游勇以实荒地，幅员得以日广，而行省可以永设，其便一。将一切游手之人，授之境土，不致穷饿，以伤天地之和，其便二。将一切游手之人，区以方域，已有本业，不致聚党以成乱萌，其便三。其安分守业者，许以人民土番相婚娶，以生以息，不二十年可增数十万民数，其便四。田园日广，十年之后，定以租赋，可以加数十万饷，其便五。就其所垦之地，分为县郡，因宜以安抚之，十年之后，富盛可与前山等，其便六。其人仍约以郡□（县）。各立之长，其不守本分者，惩之。若有不率，许相告发，否则连坐，是聚首仍不虞其结党，其便七。农事之暇，仍令各修武备，若屯兵故事，寓兵于农，其便八。生番之强，皆由人少。若无地不垦，生番自日弱，而可安抚，其便九。台地本宜蚕桑，今使各以所田之土并及，数年之后蚕桑之利可与内地等；况游勇皆由内地而来，蚕桑之事，尤所习见，其便十。有此十便，而仍未感必安置之得宜者，则以经理贵得人，统御贵得法也。夫得人得法，天下无事不可为矣，第游勇云乎哉！

一八九〇年






○为剑南西川崔仆射再请入朝表

臣某言：去冬臣知衙事官姚悟回，伏奉手诏，许臣入朝。臣自西川军还，理装撰吉，与监军使孟游仙等以今月五日发成都，十二日至绵州罗江县。中使马承倩至，又奉恩旨，令臣与游仙等却回。臣久辞阙庭，从事边塞，思一朝觐，如天无阶。忽遂此行，神道所感，岂知中路，犹阻恳诚，挥涕惭对於三军，结恋讵同於他日？臣所行意，实不谋身，一欲辩折谗闲，兼欲敷陈国要，有不可形之翰墨，有不可传之外人，表臣心切，唯天而已。将士等知臣悃款，共忧家国，见臣不行，魂气俱丧。臣以迫於所务，抱恨南边。固请监军使行，犹期上诉，虽一夫阻命，而违众实难。游仙今于汉州便发，以从诸将之请，军中要务，悉以咨之。伏乞圣聪俯遂群议，则冀上辑下睦，永无外虞，西南艰危再沐清晏。岂臣独夫之幸，实充万人之幸。无任恳迫屏营之至！谨附监军使孟游仙奉表陈请以闻。


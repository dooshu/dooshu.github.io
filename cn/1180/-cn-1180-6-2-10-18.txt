答河道巡抚潘印川计淮黄开塞策


前在途中，得治河大议。比至都，司空言此大事宜速请旨，以便举事。此时初至，酬应匆匆，未及广询；且意公议已审，不宜更作异同，以挠大计，遂一一覆允。乃近日得一相知书，论河上事，如高家堰之当筑，河、淮之当合，皆略与大疏同。惟言崔镇口不宜塞，遥堤未易成，则不肖亦不能无疑焉。

夫避下而趋虚者，水之性也。闻河身已高，势若建瓴。今欲以数丈之堤束之，万一有蚁穴之漏，数寸之瑕，一处溃决，则数百里之堤皆属无用，所谓攻瑕则坚者瑕矣，此其可虑者一也。异时河强淮弱，故淮避而溢于高、宝，决于黄浦。自崔镇决后，河势少杀，淮乃得以安流，高家堰乃可修筑。今老河之议既寝，崔镇又欲议塞，将恐河势复强，直冲淮口，天妃闸以南，复有横决之患，而高堰亦终不可保，此其可虑者二也。

前傅后川在河上与吴自湖议，大相矛盾。今在事诸君，多主傅议而非吴言。然天下之事，唯其当而已矣，必此之是而彼之非乎？不肖有此二端，不得于心，谨此奉闻，幸虚心详议见教。果皆无足虑，言者云云，皆无足采，则坚执前议可也。若将来之患未可逆睹，捐此八十万之费而无益于利害之数，则及今亦宜慎图之。如嫌于自变其说，但密以见教，俟台谏建言可也。遄望留神，以便措画。






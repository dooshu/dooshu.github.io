○海重润赋

道之应物兮小大咸信，物之感道兮祯祥必顺。况我储君，光膺在震，乾乾夕惕；兢兢日慎，德泽润於生灵，沧海得无重润。惟海之量，百川朝宗；犹君之美，万国向风。朝宗者归其广，向风者钦其政。既同类以相求，故重润而必应。是使日光分色，山辉度映；风雨不淫，鱼龙遂性。群仰止，是燔瘗以告成；外国闻焉，愿梯航而来聘。然则我君之明两也，景毓前星，休徵梦月；主鬯之功昭著，牵衣之智逸发。四皓既亲，三朝不阙。故曰惟其有之，是以似之；海则灵潮晨夜而无替，君惟顺动温清而有时。详夫海之为器也，吞吸八裔，流不逆细；怪必斯蓄，珍无不丽。冲融氵尽汨，葛澎氵鼻；飞涛叠跃於秋阴，白浪翻光於春霁。虽则沙石混浊，不荡其清；波澜迅委，终复於平。惟此之故，彰我君明。至矣哉！灵海之润，孰知其极；愿乘桴以攸往，非引蠡而能测。道未行兮窃喜取材，敢献赋兮扬君之德。


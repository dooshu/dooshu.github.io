○礼杂问



父母生之，续莫大焉；三千之罪，无後为重。夫立大宗，所以铨序昭穆，弥纶百代，继之以姓而弗别，缀之以食而弗殊，礼尽于此，义诚重矣。方之祖考，于斯为薄。若令舍重适轻，违亲就疏，则是生不敬养，没不敬享，生人之本不尽，孝子之事靡终，非所以通人子之情，为经代之典。夫嫡子存则奉养有主，嫡子亡则蒸尝靡寄，是以支子有出後之义，而无废嫡之文。故嫡子不得後大宗，但云以支子继大宗，则义已畅矣。不应复云嫡子不得继大宗，此乃小宗不可绝之明文也。若无大宗，唯不得收族耳。小宗之家，各统昭穆，何必乱乎！（《通典》九十六）

范弘之

弘之字长文，甯兄康之子，袭祖汪爵武兴侯，为太学博士，出为馀杭令，有集六卷。




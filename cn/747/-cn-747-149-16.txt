○论房元龄不宜斥逐疏

君为元首，臣号股肱，龙跃兴，不啸而集，苟有时来，千年朝暮。陛下昔在布衣，心怀拯溺，手提轻剑，仗义而起，平诸寇乱，皆自神功。文经之助，颇由辅翼，为臣之勤，元龄为最。昔吕望之扶周武，伊尹之佐成汤，萧何关中，王导江外，方之於斯，可以为匹。且武德初策名伏事，忠勤恭孝，众所同归。而前宫海陵，凭凶恃乱，干时事主，人不自安，居累卵之危，有倒悬之急，命视一刻，身縻寸景，元龄之心，终始无变。及九年之际，机临事迫，身被斥逐，阙於谟谋，犹服道士之衣，与文德皇后同心影助，其於臣节，自无所负。及贞观之始，万物惟新，甄吏事君，物论推与，而勋庸无比，委质惟旧。自非罪状无救，绅同尤，不可以一犯一愆，轻示遐弃。陛下必矜元龄齿，薄其所为。古者有讽谕大臣，遣其致仕，自可在後，式遵前事，退之以礼，不失善声。今数十年勋旧，以一事而斥逐，在外云云：以为非是。夫天子重大臣，则人尽其力；轻去就则物不自安。臣以庸薄，忝预左右，敢冒天威，以申管见。


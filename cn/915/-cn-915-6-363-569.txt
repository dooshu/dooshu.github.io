○报慕容垂



朕以不德，忝承灵命，君临万邦，三十年矣。遐方幽裔，莫不来庭，惟东南一隅，敢违王命。朕爰奋六师，恭行天罚，而玄机不吊，王师败绩。赖卿忠诚之至，辅翼朕躬，社稷之不陨者，卿之力也。诗云：“中心藏之，何日忘之。”方任卿以元相，爵卿以郡侯，庶弘济艰难，敬酬熏烈，何图伯夷忽毁冰操，柳惠倏为淫夫！览表惋然，有惭朝士。卿既不容于本朝，匹马而归命，朕则宠卿以将位，礼卿以上宾，任同旧臣，爵齐熏辅，歃血断金，披心相付。谓卿食椹怀音，保之偕老。岂意畜水覆舟，养兽反害，悔之噬脐，将何所及！诞言骇众，夸拟非常，周武之事，岂卿庸人所可论哉！失笼之鸟，非罗所羁；脱网之鱼，岂罟所制！翘陆任怀，何烦闻也。念卿垂老，老而为贼，生为叛臣，死为逆鬼，侏张幽显，布毒存亡，中原士女，何痛如之！朕之历运兴丧，岂复由卿？但长乐、平原，以未立之年，遇卿于两都，虑其经略，未称朕心，所恨者此焉而已。（《晋书·载纪·慕容垂传》，又《十六国春秋》四十四。）




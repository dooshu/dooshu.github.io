○授嘉王运等金紫光禄大夫检校司空并给料钱诏

《书》载《尧典》，首陈睦族；《诗》歌周德，实美维城。朕嗣统百王，宪章二代，义虽本於叙族，道无愧於尊贤，式遵旧章，爰举成命。嘉王运、循王遹、恭王通等，孝敬恭恪，敏裕斋庄。播兰茝之清芬，炳圭玉之符采。《易》凌沛献，《诗》掩楚元，古人素风，造次於是。师氏典训，周旋以之，固可以超金紫之贵阶，升台铉之崇秩。策勋诏爵，以宠分茅。并可金紫光禄大夫检校司空赐上柱国，仍依百官例给料钱。敕检校吏部尚书安王溶，检校兵部尚书颍王瀍，宜并从百官例赐料钱。


○少保王公督府奏議序 【 督府】

貞不佞待?晉臬、而是時少保蒲坂王公、以御史大夫都督雲中、上谷諸鎮、屬虜大酋、俺荅之諸孫把漢那吉者。闌入邊請降、未幾、而不佞用憂去、數從田間傳邸報、大酋以那吉故欸塞、縛叛人梟北闕下、諸夷解辮受封號、請世世比于屬國、而王公亦自大司馬宮保四命而至今官、予世祿親軍錦衣太學上舍亦再三。而其錫有蟒繡??衣蹄、勳親所不敢望者、　天子既用威德、臣古所不臣、告廟飲至、以風四夷、梯航重譯之邦、相望於道路、而王公獨受上賞、　人主所以寵靈而光大公者非一、天下固人人頌王公之功、而猶未悉其所以然、迨不佞入備九列、以通家子謁公、始得公所著督府奏議者、伏讀之、乃作而歎曰、天下能頌王公功、不能頌王公所繇功也、天下之名知公者以公不戰而屈虜、能收功於易、而不知公之所以屈虜、其難固百倍戰也、當那吉之始入塞也。邊吏以為一孤童。亡所係中國輕重。而公獨亟為　上言、此奇貨可居。俺答即急之。因而為市。諭以執送叛逆趙全等還我。為優待而遣之。陰中其舌?氐犢之愛。而制其命。其次俺答即不急之。我因而撫納如漢質子法。使招其故部居近塞。俺荅老且死。而黃台吉立。勢不能盡有其眾。然後以一屠耆谷蠡秩。羈縻而置之塞外。其與黃台吉媾。我則兩利而俱存之。其弗與媾。我則興師以翼之。外不失興滅扶危之名。而內收其力。報曰可。葢不待發公之次策、而強虜之父子以及它族、若按之股掌之上、而惟我所使矣、然是時虜方擁十萬眾壓境、不能無所邀求、而老將利鹵獲、不欲兵寢、恣為恫疑虛喝、廷臣守見故常、議洶洶不决、高文襄致鑑川書亦有處虜易處廷論難之語夫外有不可測之虜情。下有不一之將心。而上有不一之廷論。公謂不蚤斷。則大事去。故外揚兵以脅虜。而內示之忠信。挺言辨爭。以勝盈庭之議。而後事始决。藉令公一當生部長平冠軍之屬。粟彀騎而躪蒲類、踰臯蘭、釁溫禺、尸日逐、不過下軍令申約束。取决片言。聽揮於一麈尾而巳。吾故曰公之所以屈虜。其難固百倍戰也。公在鎮凡三歲餘、後先所上疏積數十百萬言不獨能得虜要害、使其權恒在我而不在虜、至于練兵實、選材官、斥奸宄、備要害、諸可以鞭撻膺懲之具、靡不備、使虜曉然知欵我之利、而犯我之害、其言固班班可攷也、藉令公果一當生部冠軍長平之属、粟彀騎而躪蒲類踰臯蘭釁溫禺尸日逐、得志如漢時、而王庭之南北、骨白而燐青者。豈盡匈奴丁零之屬也耶、夫中國之費。不過數大縣。一互市而坐致十萬之馬。虜空羣而歸我苑圉之監。我不發一鏃而坐弱其兵。使之日媮衣甘食。遨嬉而廢忘戰事。亡堅墉擊柝之勞。而安赤子於袵席之上。其功又何啻百倍戰也。不佞嘗讀趙營平所上屯田封事、與李太尉會昌集、其論羌虜河北利害、瞭若指掌、以為孝宣武宗亡論明主。即中人亦能辨之何况隆萬之際稱明良者哉。夫晉蕞爾侯國也、林父以奔北之餘、僅敗一赤狄于曲梁、獲賞狄臣千室、而為之主者、士貞伯亦遂有瓜衍之縣魏絳因無終之請、納虎豹之皮以請和、而晉稍得志於鄭、遂舉鄭之歌鐘鏄磬女樂之半以酧絳、而享金石之奉乎陪臣　天子所以寵靈而光大公者、度不為侈也、貞不佞竊因公之屬而為敘其所以令後世知禦戎至明而始有上策、其與營平會昌灼然並傳哉、


○著作郎赠秘书少监权君墓表

君姓权氏，讳皋，字士繇，天水人。苻秦尚书仆射翼之後，世为著姓。祖某，某官；父某，某官，咸有令德。君既冠，进干及第，试临清尉。时节将兼本道使籍君高名，表为蓟县尉，充判官。无何，主将以逆节露，君乃诈死，扶亲涉江，既免祸累，知机其神。先帝闻而叹之，除评事御史。方议大用，属太夫人病危，将侍奉忧劳，因中痼疾。无何，太夫人终，君泣血三年，厥疾用加。服除，迁起居舍人、著作郎。大历元年四月某日，不幸逝於丹徒，因殡焉，享龄四十二。呜呼！识者恸哭，闻者痛心。君有大节不可夺，大名不可掩，大才不可及，大行不可名。天与之仁，不与之年，哀哉！自开元天宝以来，高名下位，华方疾，不能备举，然所忆者，曰河南元君德秀，元终十年而南阳张君有略，张没二年而君夭。元之志如其道德，张之行如其经术，君之才如其声望。人伦其瘁乎！公素与昌黎韩幼深、京兆王镇卿洎华友善。韩评君曰可以为宰辅，王评君曰可以为师保，华评君曰可以分天下之善恶，一人而已矣。夫人陇西李氏仁贤，有一子某，生七年矣，哀礼成人，呜呼！有後哉！朝廷赠君以秘书少监，悼贤也。华因病风，扶曳而往哭之。尝闻师乙之言曰：“温良而能断者宜歌齐”，权君可谓温良而能断者也，故为齐风，表君之墓云：忠於而国，孝於而家。洁而不滓，瑜而不瑕。仁胡不寿？为善者何？君不幸耶？时不幸耶？


○东渭桥给纳使新厅记

渭水东附河输流，逶迤於帝垣之後。倚垣而跨为梁者三，名分中东西，天廪居最东。内淮江之粟，而群曹百卫，於是仰给。惟平轻重之准为难，即主官不职，其咎何如哉。长庆中，得儒臣杜生，以行御史主之。能谨法整吏，绝轻出重入之尤；明量信叙，无先贵後贱之弊。故官曹士卫之所仰给者，如取之家食焉。居再岁，加为外郎。因指其署曰：“夫渭津傍控甸邑诸陵，道左辅出入河东藩，而公宾游士，过必临我。我儒世家也，宜饰宇俟贤，以诚其敬。今公斋陋冗，无足为礼。”於是尽去之，募市其杰栋巨楹，文梁劲桷。既已具构，顾其中可叙百榻。而儒良至者，必与讲谈其道，随其能否而梯级之。得久留其下者，虽孱车弊衣，则名目彰矣。今观渭津之创开署宇，为严虚广敞，意者得无欲天下之士，见其胸中之旷大乎。


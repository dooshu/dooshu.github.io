陌上桑仿颜光禄秋胡诗


其一

晓日引丽风，春阳拂柔条。
绮楼间华素，光采相扶摇。
㜻彼琴与瑟，娟娟静终朝。
燕坐展帏幕，遗妍散虚寥。
遐哉倾城子，寤寐矜晨宵。

其二

淑岁日载阳，阡陌缛以阴。
远扬比低柯，所务在中林。
及景正攀折，宁知形响深。
惠风展清露，习习飘华襟。
高枝与盛饰，可以伤人心。

其三

幽人振林壑，宛转谁与娱。
见者各惊叹，情怀良自孤。
諠沓鲜遐契，沈详在斯须。
沃枝荫行客，飞鸟归城隅。
期尚本相异，世俗徒崎岖。

其四

上客欣韶令，结轸临路旁。
兰皋觌奇质，窅窅心遗忘。
肆目缅林薄，弭节致周详。
顾问一何勤，托体非遐方。
惠然通我言，粲矣传芬芳。

其五

束身应明问，良意将重陈。
本系出邯郸，华色盈上春。
小少怜幽闼，弱岁多伤神。
驾言逝芳甸，采采不及晨。
各自营本务，无为迟路人。

其六

窈窕倾中怀，踯躅幸生平。
良时既难遘，欢愿修微诚。
岂必素所爱，慷慨有馀情。
同车极俯仰，皎若携舜英。
昔人尚达节，何用厉孤贞。

其七

荒辞累芳轨，薄怒聊相持。
君子愆大义，要我桑中期。
君家绮阁上，婀娜芙蓉姿。
灼灼菖蒲花，本欲媚江篱。
群生重俦匹，妄意徒伤悲。

其八

结交为人妇，文采横道周。
意气照鞍马，剑佩何修修。
薄宦在朝列，美度恣遨游。
令质盟永夜，欢心申九秋。
旁人起长叹，宿昔当绸缪。

其九

张弦或异调，列宿多殊躔。
道远隔情愫，忉怛空未然。
感君慕颜色，秉义难周旋。
报情常苦薄，彼此同所怜。
去去携筐归，望望歧路前。





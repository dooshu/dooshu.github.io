○定皇太弟服鲁国太妃丧仪议

皇太弟继统储宫，不得申其丧纪，只服缌麻三月，服三日公除。按《丧服传》曰：“何以缌也？与尊者为体，不敢私其亲。”今据礼经，则是子承父之礼，主鬯宗庙，承名器之重，不敢申私亲之服。若服则是废尊者之祭，谓於死於宫中者，三月不举祭是也。又云：“君之所不服，子亦不敢服。”《开元礼》引丧服，比公子为其母练冠麻衣缠缘，既葬而除。练冠则白练布为素冠，麻衣缠缘。今之白练布为衣裳，缠缘其裳也。近代庶俗，多用白布衤阑衫，非先王丧纪之法服。准令文，三日成服，朝晡五哭止。具成居处饮食，哭位则从其心丧。至葬期反服，既葬除服，礼也。


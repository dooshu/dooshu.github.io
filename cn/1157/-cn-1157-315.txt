●卷三百十五　舆地考一

○总叙

黄帝方制天下，立为万国。《易》称"首出庶物，万国咸宁"。少皥氏之衰，其後制度无闻。

颛帝之所建，帝喾受之，创制九州，统领万国（雍、荆、豫、梁、冀、青、徐、兖、扬）。北至於幽陵（幽州），南至於交趾（交州），西至於流沙（在张掖居延县），东至於蟠木（东海中山也），日月所照，莫不砥属（砥，平也，四远皆平而来服属）。

唐尧遭洪水，而天下分绝，使禹平水土，还为九州，如旧制：五百里甸服，五百里侯服，五百里绥服，五百里要服，五百里荒服（详及注并见《封建考》）。东渐於海，西被於流沙，朔、南暨，声教讫於四海。

蔡氏五服说见封建考。

虞舜摄帝位，分为十二州（雍、荆、豫、梁、冀、幽、并、青、营、徐、兖、扬），故《虞书》云"肇十有二州"是也。

夏氏革命，又为九州。涂山之会，亦云万国，四百年间，递相兼并。

商汤受命，其能存者三千馀国。亦为九州，分统天下。载祀六百。

周初，尚有千八百国。而分天下为九畿：方千里曰王畿，其外曰侯畿（亦曰服），又外曰甸畿，又外曰男畿，又外曰采畿，又外曰卫畿，又外曰蛮畿，又外曰夷畿（要服也），又外曰镇畿，又外曰藩畿（荒服也。详及注并见《封建考》）。至成王时，亦曰九州，属职方氏（扬、荆、豫、青、兖、幽、冀、并）。其後诸侯相并，有千二百国。及平王东迁，迄获麟之末，二百四十二年间，诸侯征伐，更相吞灭，不可胜数，而见於《春秋》经、传者，百有七十国焉（百三十九国知土地所在，三十一国不知其处也）。蛮夷戎狄，不在其数。逮乎下分地里，上配天象，所定躔次，总标十二。及周之末，唯有七国（秦昭王时，西周尽献其地邑三十六，口三万，受献而归其人。至庄襄王灭东西周国，七城而已）。

唐氏周九服唐五服异同说见封建考。

秦制，天下为四十郡。其地则西临洮而北沙漠，东萦南带，皆临大海。

汉兴，以秦地太大，加置郡国。其後开越攘胡，土字弥广，改雍曰凉，梁曰益，又置徐州，复禹之旧号，置交（初为交趾，後为交州）。北有朔方（初为朔方，後为并州），凡为十三州部刺史（司隶、并、荆、豫、扬、冀、幽、兖、徐、益、青、交、凉），而不常理。至哀、平之际，凡新置郡、国六十三，与秦四十，合百三。县、邑千三百十四，道三十二，侯国三百四十一。地东西九千三百二里，南北万三千三百六十八里，此汉之极盛也。

後汉光武以官多役烦，乃并省郡、国十，县、道、侯四百馀所。其後亦为十三州部：司隶治河南（今河南府），豫治谯（今酇县），兖治昌邑（今鲁郡金乡县），徐治郯（郯音谈。今临淮郡下邳县），青治临淄（今北海郡县），凉治陇（今天水郡陇城县），并治晋阳（今太原府），冀治鄗（许各反。今赵郡高邑县），幽治蓟（今范阳郡），扬治历阳（今郡县），益治雒（今永昌郡），荆治汉寿（今武陵郡武陵县），交治广信（今苍梧郡苍梧县）。渐复加置郡、国。至於灵、献，凡百有五焉，县、道、侯国千一百八十（桓帝永兴初，有乡三千六百八十二，亭万二千四百二十）。东乐浪郡，西燉煌郡，南日南郡，北雁门郡，西南永昌郡，四履之盛，亦如前汉。

魏氏据中原，有州十三：司隶、荆、豫、兖、青、徐、凉、秦、冀、幽、并、扬、雍（扬治寿春，今郡；徐治彭城，今郡；荆治襄阳，今郡；凉治武威，今郡；馀并依前式）。有郡、国六十八。东自广陵（文帝黄初六年亲征，幸广陵故城。及旋师，留张辽屯江都。齐王嘉平後属吴，即今郡）、寿春（母邱俭、诸葛诞皆镇之）、合肥（明帝青龙元年，满宠於合肥西北三十里筑新城，吴军频攻不拔，即今庐江郡。故魏明帝云："先帝东置合肥，南守襄阳，西固祁山，贼来辄破於三城之下者，地有所必争是也。"）、沔口（建安十五年，文聘为江夏太守，镇焉。其後吴军频攻不拔。青龙後属吴，即今濮阳郡）、西阳（黄初中，令满宠将守之，今齐安郡）、襄阳（建安二十四年，徐晃守之，蜀将关羽攻，不下），重兵以备吴（江、淮之间，徐镇兵处，夏无人居。青龙之中，孙权遣数千家佃於江北，为满宠破也）；西自陇西（今郡是）、南安（今陇西郡陇西县。齐王嘉平五年，蜀将姜维来伐，攻陇西、南安，皆不克）、祁山（明帝太和二年，蜀将诸葛亮攻祁山城，不拔，今同谷郡长道县东十里）、汉阳（明帝青龙三年，蜀将诸葛亮来伐，遣兵备於此，即今天水郡）、陈仓（建安二十四年，因蜀将破夏侯妙才於汉中，遂令张郃守陈仓。太和二年，诸葛亮以数万人攻陈仓，将军郝昭以千人守二十馀日，不拔，在今县东二十里故城是。攻郿不克，在今县东北十五里故郿城是。并今扶风郡），重兵以备蜀。

蜀主全制巴蜀，置益（治成都，今郡）、梁（治汉中，今郡）二州，有郡二十二，以汉中（建安末，破魏将夏侯妙才後，遂有汉川，以魏延镇守，後蒋琬、姜维相继镇於此，即今郡地）、兴势（後主延熙七年，将军王平守之，魏大将军曹爽攻，不克。今洋州郡兴道县也）、白帝（先主章武元年屯之，遂为重镇。後主建兴十五年，吴将全琮来攻，不克。即今雲安郡），并为重镇。

吴主北据江，南尽海，置交（治龙编，今安南府）、广（孙权置，治番禺，今南海郡）、荆（治南郡，今江陵郡）、郢（治江夏，即今郡）、扬（治建业，今丹阳郡江宁县）五州，有郡四十有三。以建平（自孙权黄武初，破蜀先主後得之。孙皓天纪四年，晋军沿流来伐，守将吴彦请增兵，皓不从。今巴东郡）、西陵（建安二十四年，蜀将关羽北讨魏将于禁等於襄阳，陆逊为宜都守，镇此。黄武初，蜀先主来，逊大破之，後步阐、陆抗并镇焉。即今夷陵郡是也）、乐乡（吴孙皓建衡三年，陆抗所筑乐乡城，後朱然修之戍焉。晋王濬攻乐乡，获水军督陆景，平西将军施洪以城降。在今江陵郡松滋县东）、南郡（自建安末克关羽後，蜀将糜芳来降，遂得之。孙皓凤皇元年，将张咸、任延并守之。晋军平吴，当阳侯杜元凯趋於此。即今江陵郡）、巴邱（建安十九年鲁肃、孙皓宝鼎元年万彧并镇守。即今巴陵郡）、夏口（建安十三年，孙权征黄祖，克之，後遂置兵镇。孙皓天纪元年，孙慎守之。及晋平吴，将军胡奋趋於此。即今江夏郡是）、武昌（孙权甘露元年，城武昌，陆逊、诸葛恪镇守。及晋平吴，将军王戎趋於此。即今江夏郡是）、皖城（建安十九年，孙权克之。赤乌四年，诸葛恪屯此。今同安郡。皖音患）、牛渚圻（孙皓天纪末，何植镇守。晋平吴，大将王浑趋於此。即今宣城郡当涂县采石也）、濡须坞（建安十七年筑，後曹公频来攻，不克。在今历阳县西南百八十里），并为重镇。其後得沔口（孙权嘉禾後，陆逊、诸葛瑾屯守）、邾城（赤乌四年，陆逊常以三万兵戍之。今齐安郡东西界，临江与江夏郡武昌相对）、广陵（孙亮建兴三年，卫尉冯朝城广陵）。自三国鼎立，更相侵伐，互有胜负，疆境之守，彼此不常，才得遽失，则不暇存也。今略纪其久经屯镇及要害之地焉（其守将亦略纪其知名者，馀不可遍举，他亦类此）。

晋武帝太康元年平吴，分为十九州部：置司州，治洛阳（今河南府）；兖治廪邱（今濮阳郡雷泽县是）；豫治项（今淮阳郡项城是）；冀治房子（今赵郡是）；并治晋阳；青治临淄；徐治彭城；荆初治襄阳，後治江陵（今郡）；扬初治寿春，後治建业；凉治武威，分三辅为雍，治京兆（今府）；分陇山之西为秦，治上傢（今天水郡县），益治成都；分巴、汉之地为梁，治南郑（今汉中郡县）；分雲南为宁，治雲南（今郡），幽治涿（今范阳郡范阳县）；分辽东为平，治昌黎（今安东府）；交治龙编（今安南府）；分合浦之北为广，治番禺。又增置郡、国二十有二，凡州百五十有六，县千一百有九，以为冠带之国，尽秦、汉之土。及永嘉南渡，境宇殊狭，九州之地有其二焉。初，元帝命祖逖镇雍邱（建武初，逖北伐，便屯雍邱。今陈留郡县），逖死，北境渐蹙（大兴四年逖死）。於是荆、豫（自淮北，今汝南、汝阴、南阳等郡以北）、青、兖四州（今东莱、东牟、高密、北海、淄川、济南等郡地）及徐州之半（今彭城、埌琊等郡），陷刘曜、石勒，以合肥（戴若思镇守之）、淮阴（刘隗镇守，即今山阳郡县）、寿阳（祖约镇守，後又陷於石勒，季龙死後复之，即今寿春郡也）、泗口（刘遐镇守，即今临淮郡宿迁县）、角城（安帝义熙中置，亦在宿迁县界）为重镇。成帝时，酇守将退屯襄阳（咸和初，魏谚屯酇，为刘曜将黄秀所逼而退守襄阳。後亦陷石勒，寻复之。庾翼、朱序皆镇於此，又为苻坚将苻丕所陷，寻复之。即今郡）。穆帝时，平蜀汉（永和三年，桓温西讨，擒李势），复梁、益之地（梁川则汉川，益则蜀川是）。又遣军西入关，至灞上（十年，桓温讨苻健於今京兆府万年县白鹿原，战败）。再北伐，一至洛阳永（和十二年，温讨慕容俊，破其将姚襄於伊水，时襄巳降），一至枋头（废帝太和三年，温又讨慕容暐，败还。今汲郡卫县界。枋音方），所得郡县，军旋又失。洎苻坚东平慕容暐（太和五年），西南陷蜀汉，西北克姑臧（孝武太和五年，张天锡败。今武威郡是），则汉水、长淮以北，悉为坚有。及坚败（太和八年），再复梁（九年，将郭宝平梁州）、益（蜀郡太守任权斩苻坚益州刺史李平，益州平）、青、徐、兖、豫、司之地。其後青、兖陷於慕容德（安帝隆安三年，德据之，杀幽州刺史辟闾浑，时镇广固，即今北海郡），豫、司陷於姚兴（隆安三年），以彭城为北境藩扞（朱序镇守）。後益、梁陷於谯纵（义熙初陷）。每因刘、石、苻、姚衰乱之际，则进兵屯戍在於汉中、襄阳、彭城，然大抵上明（今江陵郡松滋县）、江陵、夏口、武昌、合肥、寿阳、淮阴，常为晋氏镇守（其刺史所治，皆置州兵，虽有不经攻围，互是重镇，他皆类比）。义熙以後，又复青、兖、司、豫、梁、益之地，而政移於宋矣。

宋武北平广固（晋安帝义熙六年，平慕容超，得青州之地。广固即今北海），西定梁、益（九年，朱龄石平谯纵），又克长安（十三年亲征，平姚泓），尽得河南之地。长安寻为赫连勃勃所陷，至废帝荥阳王景平中，武牢以西，复陷後魏。今大较以孝武大明为正，凡二十有二州。扬治建业，南徐治京口（今丹阳郡丹徒县）。徐治彭城南兖治广陵，兖治瑕（今鲁郡县），南豫治历阳，豫治汝南（今汝南郡汝南县），江治浔阳（今郡县），青治临淄（初治历城，今济南郡县。後治广固；後又移治临淄，即今县是），冀治历城，司治义阳（今郡），荆治南郡，郢治江夏（今郡），湘治临湘（今长沙郡），雍治襄阳（今郡），梁治南郑，秦亦治南郑，益治成都（今蜀郡），宁治建宁（今雲南郡），广治南海，交治龙编，越治临鄣（今合浦郡。自东晋成帝，中原流民多南渡，遂於江、汉、淮之间侨立州郡，以抚其民。中间并省、废置，离合非一，不能详制焉。纪其所治经久者，他皆类此）。郡凡二百三十有八，县千一百七十有九。初，文帝元嘉中，遣将北伐，水军入河，克魏碻磝、滑台、武牢、洛阳四城（碻磝即今济阳郡城，滑台今灵昌郡城，武牢今氾水县，洛阳今故洛阳城。碻音口交反。磝音敖），其後又失。又分军北伐，西军克弘农、开方二城（并今弘农郡），以东攻滑台不克，而平碻磝，守之，寻皆败退（元嘉二十七年，王玄谟於滑台败归。时柳元景拔弘农、开方，及元谟败，亦弃而归）。於是後魏主太武总师，经彭城、临江，屯於瓜步（今广陵郡六合县东），退攻盱眙，不拔而旋（臧质守之，魏师攻围三旬不下。今淮阳郡县）。明帝时，後魏又南侵淮北，青、冀、徐、兖四州及豫州西境，悉陷没（太始二年，徐州刺史薛安都引魏军，自是沈文秀东阳城、崔道固历城，并为魏将慕容白曜所陷。安都以彭城、常珍奇以悬瓠并降魏。悬瓠，今汝南郡城）。则长淮为北境，侨徐、兖於淮南（淮阴立兖州，锺离立徐州），立青、冀二州，寄治赣榆（今东海郡东海县。赣，古淡反）。其後十年馀而宋亡，然初强盛也，南郑、襄阳、悬瓠（元嘉二十六年，後魏主太武率兵攻围汝南，太守宪等距四十馀日，魏人积尸与城齐，不拔而退）、彭城、历城、东阳（南废帝景平初，筑夔镇守，後魏攻围数旬不克。即今北海郡治东城），皆为宋藩扞。

齐氏淮北之地所以全少，青州治朐山（今东海郡。朐音衢），冀治涡口（今临淮郡连水县），豫治寿春（豫州自东晋以後，或治淮南，或治淮北，不常其所，今举其要害之地），北兖治淮阴，北徐治锺离，又置巴东，治巴（今雲安郡）。其馀州郡，悉因宋代，州二十有三，郡三百九十有五，县千四百七十有四。其後频为後魏所侵，至东昏永元初，沔北诸郡，相继败没（今南阳郡地）。又遣军北伐，败於马圈，退屯盆城（魏马圈城去襄阳三百里，时陈显达攻围四十馀日不拔，魏援师至，败还。在今襄阳郡界），又失寿春（永元二年，豫州刺史裴叔业以城反入魏）。後三年，齐亡（齐氏七主，凡二十四年，内难繁兴，不遑外略。及东昏暴虐，北境弥蹙也）。始全盛也，时南郑（明帝建武二年，後魏大将元英来伐，梁州刺史萧懿守拒，攻围百馀日不下）、樊城（今襄阳郡安养县。建武中，後魏主孝文率兵十万，数旬攻围，将曾武拒，不下）、襄阳、义阳、寿春（高帝又建镇，谓垣崇祖曰："兵冲要地，切备魏师。"俄而魏将王肃以师二十万至，败而归）、淮阳、角城（明帝初，後魏南侵，以李安仁戍之）、涟口、朐山为重镇。

梁氏州郡，多沿旧制。天监中，州二十有三，郡三百五十，县千二十有五。其後更有析置，大同中，州百有七，郡县亦称於此。自侯景逆乱，建康倾陷，坟籍散逸，不可得而详焉。初，武帝受禅，数年即失汉川及淮西之地（天监三年，梁州刺史夏侯道迁以本部叛降後魏，自剑阁以北并陷没。又魏将元英破将军马仙琕於义阳，失地）。其後，诸将频年与魏军交战於淮南、淮北，互有胜负（自天监四年以後，将张惠绍克魏宿迁城，韦叡克合肥，裴邃克翟邱城，朐山城，寻皆败，唯合肥独存）。虽得悬瓠，彭城，俄而又失（天监六年，魏军主白皂生、豫州刺史胡逊以悬瓠，普通六年，徐州刺史元法兴以彭城并内属，无何，悉复於魏）。又克寿春（普通七年，将夏侯亶、元植等克之，获魏扬州刺史李宪。自齐东昏永元二年陷後魏，至是凡二十七年，南朝始复）。大通初，大举北伐，城镇相次克平，直至洛阳，蹔为梁有（大通元年，魏将尔朱荣害胡太后及少主，魏朝大乱，遣将陈庆之率军送元颢为魏主，入河阳，六句五日，尔朱荣来攻，庆之渡河，守北中府城，数日颢败，庆之亦奔退，所得之地，寻亦失之。中府地，即今河阳北城是）。其後，又复汉中（大同中，将兰钦克之。自天监二年失汉川，凡经四十三年却复）。至东魏，将侯景以河南地降，逆乱相寻，有名无实。及景平後，江北之地，悉陷高齐，汉川、蜀川没於西魏（太清初，侯景以十三州来降，旋为东魏将慕容绍宗所败。二年，景举兵反，围建康，陷之。及景平後，元帝承圣初，齐将辛术南伐，尽复淮南、江北之地，得传国玺，反於齐。三年，西魏将达奚武陷汉川，尉迟迥陷蜀川，其汉川经九年复失）。大抵雍州（今襄州）、下溠（音槎）戍（汉东郡枣阳县东南）、夏口、白苟堆（大同中，东魏静帝遣将尧雄为南境守将，雄曰："白苟堆，梁之北面重镇，请备之。"在今汝南郡真阳县）、硖石城（今汝阴郡下蔡县）、合州（即合肥）、锺离（将康绚镇守之）、淮阴、朐山为重镇（天监三年，角城戍主柴庆宗以角城；十一年，东莞太守刘晰以朐山，并降入魏）。

陈氏比於梁代，土宇弥蹙，西不得蜀汉，北失淮肥，以长江为境（文帝天嘉初，湘川之地为周军所陷；二年，侯瑱克平之。湘川，今澧阳、武陵、长沙、衡阳等郡之地也）。有州四十有二（地转狭而州益多，暨後周郡又数倍多於前代，故不可详），郡百有九，县四百三十有八。宣帝太建中，频年北伐，诸将累捷，尽复淮南之地（将吴明彻，於寿春城斩高齐将王琳）。更经略淮北，大破齐军於吕梁。及旋师，属高齐亡国，又总军北伐，至吕梁，周军来拒，又大破之（自太建五年北伐，七年破齐军，九年又破周将梁士彦，悉得梁淮北城镇下邳、朐山）。旋为周军所败，悉虏其众（时梁士彦守彭城，明彻来攻未下。十年，周将王轨来伐，明彻退师，全军没於清口），自是江北之地，尽没於周，又以上江为界（十二年，周大将司马消难以淮西地来降，又遣将周罗侯攻克新野，寻并失之）。及隋军来伐，遣将守狼尾滩（後主祯明三年，戚听守之。今夷陵郡宜都县界）、荆门（将仲肃据之，亦宜都界）、安蜀城（将顾觉镇之，亦夷陵郡）、公安（将陈纪镇之，今江陵郡县），巴陵以下，并风靡退散（信州道大总管、清河公杨素自峡中舟师东下，东方守将相继而破。信州即今雲安郡也）。隋军自采石（隋将韩擒虎袭陷之）、京口（贺若弼袭陷之）渡江而平之。

後魏起自北方，至道武，率兵下山东，攻拔慕容宝中山（今博陵郡唐昌县），遂有河北之地，於是迁都平城（今雲中郡）。慕容氏丧败，遣将南略地，至於滑台、许昌（今颍川郡）、彭城。明元帝太常中，始於滑台、许昌置兵镇守（道武天兴中，长孙肥等克滑台、许昌，寻不能守，至是始有之）。太武帝时，又得蒲坂（今河东郡）、长安、统万（始光中，遣军伐赫连昌，克蒲坡及长安，又克统万，後遂灭赫连。统万即赫连所都，今朔方郡是）。神紝中，宋师来伐碻磝今（济阳郡城）、滑台、武牢（今河南府氾水县是），戍将皆不守，寻并复之（神紝三年，宋将到彦之、王仲德等陷滑台、武牢、洛阳，遣安颉、叔孙建等击败走之）。太延以後，东平辽东，西平姑臧（三年，东伐冯氏；五年，西伐沮渠，并灭之），於是西至流沙，东接高丽，所未得者，汉中及南阳、悬瓠、彭城、青州之南而巳。其後，帝自南征，遂临瓜步，宋淮北城镇守将，多有败没（太平真君十一年，因宋将王玄谟来侵，克碻磝城，戍将济州刺史王买德弃城而走，宋师至滑台败，帝乘胜至江上）。献文天安初，自河之南，长淮之北，皆为魏有（时因宋晋安王子勋之乱，遣将慕容白曜略地，破宋将沈文秀，毕众敬、薛安都、崔道固、常珍奇，遂有其地）。孝文迁都洛阳（太和十九年徙都），频岁亲征，皆渡淮、沔（二十年，屯八公山；三十年，屯新野及樊城）。宣武初，又得寿春（景明初，齐将裴叔业以寿春来降，後至明帝孝昌二年，又陷入梁）；续收汉川，至於剑阁，兼得淮西之地（正始初，梁将夏侯道迁以汉中降，又元英破梁将马仙琕於义阳，遂有其地）。庄帝时，梁军洛阳数旬，败走（永安初，因尔朱荣害胡太后、少帝之乱，梁将陈庆之送元颢为魏主）。尔後内难相继，不暇外略，三四年後，分为东、西魏矣，皆权臣擅命（具周、齐事中）。自永安末年，尔朱世隆称兵入洛，图籍散亡，不可详记。今按旧史云，管州百十有一，郡五百十有九，县千三百五十有二（按魏收史所载州郡，是东魏静帝武定中，其时洛阳以西及关中、梁、益之地，悉属西魏，收犹总而编之）。自太武以後，渐更强盛，东征西伐，克定中原。属宋明以後及於齐、梁，国土渐蹙，自守不暇，虽时有侵掠，而退不旋踵，故魏之城镇，少被攻围，因利进取，不常所守也。

北齐神武东魏天平末，大举西伐，至蒲津（静帝天平四年，三道伐西魏，齐神武自总大众至蒲津，窦泰自风陵济河，至潼关，高敖曹入武关，陷上洛，以泰军败没，并旋师。风陵在潼关北岸相对）。西魏乘胜攻陷陕州（周文帝率李弼等东征，下陕州，擒刺史李祥伯。即今陕郡）。神武西至沙苑（其年冬，大败而归。今冯翊郡界）。西军又乘胜袭陷洛阳（西魏将独孤如愿据金墉）。明帝，西师又至於河阴（今洛阳县北），时拒守河阳城（潘相乐守北城，即据此。高永乐守南城，即今城。後周文帝亲征，不克），西师败归（大象元年，周文帝亲征，败还。如愿亦弃金墉遁走，神武遂毁其城）。其後，神武攻围西魏玉壁，不克（兴元四年，西魏将王思政守之。今绛郡稷山县）。西师来伐，至於邙山（武定初，周文帝亲征，神武御之，败。杀周将王雄後）。神武又围玉壁，不克（武定四年，西魏将韦孝宽守之）。文襄遣将围颍川，拔之（自武定五年冬攻围，至明年六月城陷）。於是河南自洛阳之西，河北自晋州之西（今平阳郡），悉入西魏。文宣之世，命将略地，南际於江矣（天保二年，属侯景乱梁，遣辛术南讨，遂得传国玺；又过江得梁夏口。後二国通和，旋师矣）。武成河清中，筑戍於轵关（河清二年，遣斛律光筑之。今河南府济源界）。其年，周军至洛阳，败还（晋公护统军将杨标等至轵关败走）。後主武平中，陈军来侵，尽失淮南之地（武平五年以後，陈将吴明彻频岁来侵，淮南城镇皆不守，诸将累败）。周师攻拔河阴大城（周武亲征，有疾，班师）。幼主崇化末，西师攻拔晋州（今平阳县），因之国灭（齐都於邺，即今郡县）。自东、西魏之後，天下三分，梁、陈有江东，宇文有关西，高氏据河北，有州九十有七，郡百六十，县三百六十有五（文宣天宝七年，巳并省州三，郡百五十三，县五百八十九，镇二，戍二十六）。当齐神武之时，与周文帝抗敌，十三四年间，凡四出师，大举西伐，周师东讨者三焉（略举齐神武、周文帝统师亲征，诸将攻战则不绝纪）。自文宣之後，才守境而已。大抵西则姚襄城（今文城郡西城，姚襄所筑。西临黄河，控带龙门之险，周、齐交争之地。後主武平二年，大将斛律光破周兵於城，遂立镇焉）、洪洞（今平阳郡县北故城，控据恶险。崇化末，周师既克晋州，其城王张元静以城降周）、晋州、武平关（三关并今绛郡正平县界）、柏崖（城侯景所筑，今河清县西）、轵关、河阳，南则武牢（陆子章增筑城守）、洛阳、北荆门（今陆津县东北故城是）、孔城防（今伊关县东南故城是）、汝南郡（今临汝郡梁县南）、鲁城（今汝南郡鲁山县东北），置兵以防周寇（自洛阳之南，襄城、汝阴、汝南以北，皆齐有）。及陈师侵轶，数岁齐亡，南境要害，未遑制置也。

周文帝西魏大统中，东魏师至蒲津（文帝大统二年，齐神武亲征至蒲津，以窦泰死，退军）。文帝东征，克陕州，兼得宜阳郡、邵郡（邵郡，今绛郡垣县。宜阳郡，今福昌县）。东师又至沙苑（其年冬，齐神武亲征，大败，走）。後文帝东征，至河阴，先胜後败（大统四年，杀魏将高敖曹也），筑城於玉壁（大统八年，将王思政筑之，齐神武攻围不克。至十二年，韦孝宽守之，齐神武又攻围六旬，不克）。文帝又至邙山，先胜後败（大统九年），得梁雍州（十六年，梁雍州刺史岳阳王虓举州内附）。废帝初，克平汉中（梁侯景逆乱，遣达奚武克之），又遣军平蜀（将尉迟迥克之）。文帝西征至姑臧，後又平江陵（齐王廓後元初，于谨平之，杀梁元帝）。自是疆理西有姑臧，西南有全蜀，南至於江矣（明帝武成二年，将贺若敦克陈湘川之地，三年失之。今澧阳、武陵、长沙、衡阳等地是）。其河南自洛阳之东之北，河东自平阳之界，属於高齐。至武帝建德中东征，拔齐晋州城，寻又东征，破齐师於晋州城下（建德五年，攻拔晋州，使梁士彦守之。齐後主来攻，三旬馀不拔。六年，又破齐後主军）。乘胜平齐。後遣军破陈军於吕梁（将王轨破陈将吴明彻，悉虏其众也），其东南之境，尽於长沙。通计州二百十有一，郡五百八，县千二十有四。当全盛战争之际，则玉壁（初王思政守，後韦孝宽守，东军攻不拔，遂置勋州）、邵郡、齐子领（今王屋县东二十里周、齐分界处）、通洛防（故函关城，武帝宝定中改名。在今新安县东）、黄栌、三城（今永宁县西北）、宜阳郡、陕州、土划（今长水郡西北二十五里）、三荆（将独孤信略定北荆州，即今伊阳县。东荆州後改名淮州，今淮安郡。荆州今南阳县）、三鸦镇（今汝州鲁山县西南，名平高城），置兵以备东军。

隋文帝开皇三年，迁都大兴城（即今成），遂废诸郡，以州治民（自三代以前为九州，两汉加置十三州。晋、宋之後，析渐多。至於魏、齐、後周，虽割据鼎立，天下分裂，其於州郡，乃倍两汉之地。隋氏以官繁民弊，遂废五百馀郡，而以州治民，名则因循，职事同於郡守，无复刺举之任）。自九载廓定江表，寻以户口滋多，析置州县。炀帝大业初，移洛阳城（即今之城）；又征林邑，更置三州。既而并省诸州。三年，改州为郡，乃置司隶、刺史，分部巡察（本史不分别所领诸郡）。五年，平定吐谷浑，更置四郡。大凡郡百九十，县千二百五十五。东西九千三百里，南北万四千八百一十五里，东南皆至於海，西至且末（隋氏西境惟得今燉煌郡以东。且，子余反），北至五原（即今九原郡。按，隋氏北境唯至於河），隋氏之盛，极於此矣。

唐武德初，改郡为州太守为刺史。其边镇及襟带之地，置总管府以领军戎。至七年，改总管府为都督府。自因隋季分割州府，倍多前代。贞观初，并省州县，始於山河形便，分为十道：一曰关内道，二曰河南道，三曰河东道，四曰河北道，五曰山南道，六曰陇右道，七月淮南道，八曰江西道，九曰剑南道，十曰岭南道。既北殄突厥颉利，西平高昌，东西九千五百十里，南北万六千九百十八里。高宗平高丽、百济，得海东数千馀里，旋为新罗、韎鞨所侵，失之。又开四镇，即西境拓数千里，于阗、疏勒、龟兹、焉耆诸国矣。景雲二年，又分置二十四都督府，分统诸州，时议以权重不便，寻罢之。开元二十一年，分为十五道，置采访使，以检察非法：京畿（治西京城内）、都畿（治东都）、关内（多以京官遥领）、河南（治陈留郡）、河东（治河东郡）、河北（治魏郡）、陇右（治西平郡）、山南东（治襄阳郡）、山南西（治汉中郡）、剑南（治蜀郡）、淮南（治广陵郡）。江南东（治吴郡）、江南西（治豫章郡）、黔中（治黔中郡）、岭南（治南海郡）。又於边境置节度、经略使，式遏四夷（节度使十，经略守捉使三）。大凡镇兵四十九万人，戎马八万馀匹。每岁经费：衣赐则千二十万匹段，军仓则百九十万石，大凡千二百十万（开元、天宝每岁边用不过二百万）。其地东至安东都护府，西至安西都护府，南至日南郡，北至单于都护府，南北如前汉之盛，东则不及，西则过之，（汉之东境有乐浪郡，西境有燉煌郡。今东极安东府，则汉辽东郡也。其汉之玄菟、乐浪二郡，并在辽东郡之东，今悉为东夷之地矣。今西极安西府，其伊吾、交河、北庭、安西，则汉代戎胡所据，皆未得而详）。天宝初，又改州为郡，刺史为太守。大凡郡府三百二十有八，县千五百七十有三，羁縻州郡不在数中。其後范阳盗起，中国用兵，而河西、陇右不守，陷於吐蕃。至大中、咸通，始复陇右。乾符以後，天下大乱，至於唐亡。

梁初，天下别为十国，南有吴、浙、荆、湖、闽、汉，西有岐、蜀，北有燕、晋，而朱氏所有六十九州以为梁。

庄宗初起并、代，取幽、沧，有州三十五，其後又取梁魏、博等十有六州，合五十一州以灭梁。岐王称臣，又得其州七。同光破蜀，巳而复失，惟得秦、凤、阶、成四州，而营、平二州陷於契丹，其增置之州一，合一百二十三州以为唐。

石氏入立，献十有六州於契丹，而得蜀金州，又增置之州一，合百九州以为晋。

刘氏之初，秦、凤、阶、成复入於蜀，隐帝时，增置之州一，合一百六州以为汉。

郭氏代汉，十州入於刘旻，世宗取秦、凤、阶、成、瀛、莫及淮南十四州，又增置之州五而废者三，合一百十八州以为周。宋因之。此中国之大略也。其馀外属者，疆弱相并，不常其得失。至於周末，闽巳先亡，而在者七国。自江以南二十一州为南唐，自剑以南及山南西道四十六州为蜀，自湖南、北十州为楚，自浙东、西十三州为吴越，自岭南、北四十七州为南汉，自太原以北十州为东汉，而荆、归、峡三州为南平。合中国所有，二百六十八州，而军不在焉。

宋太祖皇帝受周禅，凡州、府、军、监一百三十九，县六百六十一，户九十六万七千三百五十三。建隆四年，荆南高继冲来朝，得州、府三（江陵府、归峡），县一十七，户一十四万二千三百；是年，平湖南，得州一十五，监一（潭、衡、邵、郴、道、永、全、岳、澧、朗、溥、辰、锦、溪、叙、桂阳监），县六十六，户九万七千三百八十八。乾德三年，平蜀，得州、府四十六（益、彭、郿、嘉、邛、蜀、绵、汉、资、简、梓、遂、黎、雅、陵、戎、泸、维、茂、昌、荣、果、阆、渠、合、龙、普、利、兴、文、巴、剑、蓬、壁、夔、忠、万、集、开、渝、涪、黔、施、达、洋、兴元府），县二百四十，户五十三万四千二十九。开宝四年，平广南，得州六十（广、韶、潮、循、封、端、英、连、雄、恭、惠、康、恩、春、宠、勤、新、高、潘、雷、罗、辨、桂、贺、昭、梧、蒙、龚、象、富、融、宜、柳、严、思唐、邕、澄、贵、蛮、横、宾、钦、寻、容、牢、白、廉、党、绣、郁林、滕、窦、义、禺、顺、琼、崖、儋、万安、振），县二百一十四，户一十七万二百六十三。八年，平江南，得州一十九，军三（昇、宣、歙、池、洪、润、常、鄂、筠、饶、信、虔、吉、袁、抚、江、汀、建、剑，江阴、雄远、建昌军），县一百八，户六十五万五千六十五。太宗太平兴国二年八月，尽罢天下节镇所领支郡（唐及五代节镇皆有支郡。国初平湖南，始令潭、朗数郡直属京，长吏得自奏事。乾德元年，以陇州、义州直属京。二年，又以阶、成、乾三州属京。其後，大县屯兵亦有直属京者，兴元府二泉县是也。五年，又析庆州、商州；开宝二年，又析归、峡，四年，又析泽州、通远军，并属京。以邠、宁、原、渭、鄜、坊、延、丹、陕、虢、襄、均、房、复、邓、唐、澶、濮、宋、亳、郓、齐、沧、德、曹、单、青、淄、兖、沂、贝、冀、滑、卫、镇、深、赵、定、祁等十八镇所领郡皆直属京，天下藩镇除羁縻州，无复领支郡矣）。三年，陈洪进献其地，得州二（漳、泉），县十四，户一十五万一千九百七十八；是年，钱俶亦献其所管，得州一十三，军一（杭、苏、越、湖、衢、婺、台、明、温、秀、处、睦、福、衣锦军），县八十六，户五十五万六百八十四。四年，平太原，得州十，军一（并、汾、岚、宪、忻、代、辽、沁、隆、石州，宝兴军），县四十一，户三万五千二百二十。七是年，李继捧来朝，得州四，县八（夏、银、绥、宥。雍熙元年，复以四州授继捧，自後不领於职方。时天下上闰年图，州、府、军、几於四百。上令以绢百匹合而画之，为天下图）。至道三年，分天下为十五路，其後又增三路。一曰京东路，领府二，州十五，军四，监二。二曰京西路，府一、州十六、军二（太平兴国三年，分京西转运为二司：孟、滑、卫、陈、颍、许、蔡、汝等州为一路；襄、均、房、复、郢、金、随、安、邓、唐等州信阳军为一路，後复并）。三曰河北路，府三、州二十三、军十二（太平兴国初，分河北南路。雍熙中，又分为东、西路，後并焉。雍熙四年，易州陷虏）。四曰河东路，州二十，军六，监二。五曰陕西路，府三、州二十五、军四、监三（太平兴国二年，分陕西转运为陕西河北、陕西河南两路，又有陕府西北路，後并焉。咸平五年，灵州清远军皆陷）。六曰淮南路，州十八、军三、监二（太平兴国初，分淮南为东、西路，後并）。七曰江南东路，府一、州七、军二。八曰江南西路，州六、军四（太平兴国初，分江南东、西路，後并焉。天禧四年，分为两路）。九曰荆湖南路，州七、监一。十曰荆湖北路，府一、州十、军二。十一曰两浙路，州十四、军一。十二曰福建路，州六、军二（太平兴国初，为两浙西南路，後改焉）。十三曰益州路，州十五、军一。十四曰梓州路，州十一、军二。十五曰利州路，府一、州十。十六曰夔州路，州九、军二、监一（国初平剑南西川，但为西川路。开宝六年，始分陕西路。咸平四年，又分川陕为四路）。十七曰广南东路，州十六。十八曰广南西路，州二十一、军二。天下凡十八路，州、府、军、监三百二十二（凡京府三、次府八、州二百五十二、军四十六、监一十三。乾德元年，令天下防御、团练、刺史州有都督额者并停，仍为上州），县一千二百六十二（旧制，县除赤、次赤、畿、次畿外，三千户已上为望，二千户巳上为紧，一千户已上为上，五百户巳上为中，不满五百户为中下。建隆元年，令自上县以上，例加千户，一千户以上为中，不满千户为中下，三岁取诸道户口以升降之）。地东南皆至於海，西尽巴僰，北际中山，东西六千四百八十五里，南北一万一千六百二十里。皇祐五年，以曹、陈、许、郑、滑五州为辅郡，隶畿内，置京畿转运使以总之，至和二年罢。嘉祐四年，改益州路为成都府路。治平四年，府、州、军、监增置五，县损者五十三。熙宁始务辟国，未及改元，种谔先取绥州，韩绛继取银州，王韶取熙河，章惇取懿、洽，谢景温取徽、诚，熊本取南平，郭逵取广源，最後李宪取兰州，沈括取葭芦、米脂、浮图、安疆等寨。虽尝以河东边界七百里地乞辽人，而当时王安石议曰："吾将欲取之，宁姑予之。"逮元祐更张，举葭芦等四寨给赐夏人，而分画久弗能定。绍圣遂罢分画，督诸路各乘势攻讨进筑。自三年秋八月讫元符二年冬，凡陕西、河东建州一（安西），军二（晋宁、绥德），关三（龙平、会宁、金城），城九（安西、平夏、威戎、兴平、定边、威羌、金汤、白豹、会川），寨二十六（平羌、平戎、殄羌、暖泉、米脂、克戎、安疆、横山、绥远、宁羌、灵平、高平、西平、新泉、荡羌、通峡、天都、临羌、定戎、龛谷、大和、通泰、宁河、弥川、宁远、神泉、乌龙），堡十（开光、通塞、石门、通会、大和、通泰、宁河、弥川、宁川、三交），又取青唐（鄯）、邈川（湟）、宁塞（廓）、龙支（宗哥）等城，武节赫然见矣。建中靖国悉还吐蕃故壤，稍舒民力。崇宁亟变前议，专以绍述为事，蔡京始任童贯、王厚，更取湟、鄯、廓三州二十馀垒。陶节夫、锺傅、邢恕、胡宗回、曾孝序之徒，又相与凿空架虚，驰骛乎元符封域之表。讫於重和，既立靖夏（泾原）、制戎（鄜延）、制羌（西宁）三城，虽夏人浸衰，而吾民力亦弊。西事粗定，北事踵起。盖自崇宁以来，益、梓、夔、黔、广西、荆湖南北迭相视效，斥大土宇，鲜有宁岁，凡所建州、军、关、城、塞、堡，纷然殆不可胜记。最後建燕山、雲中两路，甫阅三岁，而祸变遽作矣。宣和二年，始遣赵良嗣使金，约夹攻契丹，取燕雲旧地。四年五月，童贯帅师与辽人战失利，退保雄州。九月，再举辽，高凤、郭药师以易州、涿州降，乃谋袭燕，辽人御之，师溃於卢沟。金使来议割燕山地。初，朝廷与女真约，但求石晋故地，初不思平、营、滦三州非晋赂，乃刘仁恭以遗契丹，故女真不肯割，盖王黼疏缪如此。至是赵良嗣、马扩见阿骨打於奉圣州，金以今岁出兵失期为言，且曰："今更不论元约，特与燕京六州、二十四县。"六州，谓蓟、景、檀、顺、涿、易也。良嗣谓"元约山前、山後十七州。"十七州者，幽、涿、檀、蓟、顺、营、平、滦、蔚、朔、雲、应、新、妫、儒、武、寰也。良嗣与辨论数四，卒不从。十二月，金人入燕。五年春，金使来。遣赵良嗣报聘，并求三州之地。阿骨打曰："平、滦等州必欲取，并燕京不与汝家矣。燕京用我兵力攻下，其租赋当归我。"乃议以银绢充之而再求平、滦，阿骨打曰："平、滦欲作边镇，不可得也。"四月，金人来归燕京；六月，且索米二十万石，王黼遂许以辽人旧岁币四十万之数外，每岁更添燕山等六州代税钱一百万缗。我又索平、营二州，则曰："海上元约，只及石晋之地。"又索雲中一路，则曰："雲中久为我有，中国安得有之！"中国亦无如之何，姑欲得燕山，且掩挫败之醜，以塞中外之议。燕山之地，易州西北乃金坡关，昌平之西乃居庸关，顺州之北乃古北关，景州东北乃松亭关，平州之东乃榆关，榆关之东乃金人之来路，凡此数关盖天所以限蕃汉也。一夫守之，可以当百，朝廷之制地若得诸关，则燕山之境可保矣。然关内之地平、滦营三州，自後唐为契丹阿保机陷之。後改平州为辽兴府，以营、滦二州隶之，号为平州路。至石晋之初，阿保机子邪律德光又得燕山檀、顺、景、蓟、涿、易诸郡，建燕山为燕京，以辖六郡，号为燕京路，而与平州自成两路。始，朝廷自海上议割地，但云燕、雲两路而巳。盖初谓燕山之路，尽得关内之地，殊不知关内之地，平州与燕山异路也。由是破辽之後，金人复得平州路，金人既据平州，则关内之地，蕃汉杂处，故斡离不至自平州入寇，此当时议割燕雲不明地理之误也。及童贯、蔡攸入燕，燕之金帛、子女、职官、民户，为金人席卷而东，朝廷捐岁币数百万，所得空城而已。粘罕犹欲止割涿、易，阿骨打曰："海上之盟，不可忘也。我死，汝则为之。"五月，辽张〈榖，中“禾改王”〉据平州来降。十一月，金人陷平州。初，金人纳夏羌之请，割拓跋故地雲中二千里遗之，止以朔、武二州归我。至是，夏人举兵侵朔、武地界，谭稹御之不退。又金人以朝廷纳张〈榖，中“禾改王”〉，出怨言；又以借粮许而不时给，乃以兵攻应、蔚，逐守臣；又陷飞狐、灵邱两县。七年十二月，遂大举入寇。靖康元年正月，犯京师，遣使来欲割中山、太原、河间三镇之地，乃退师。冬，再入寇，京师失守。二年春，两宫北狩。五月，高宗即位於南京，改元建炎。黄潜善等复主和议，用靖康誓书，画河为界，乃令刑部不得謄登极赦文下河东、北两路。十月，上幸扬州，虏分三道入寇，攻陷山东、陕西、河南。五年春入寇，陷淮、泗、扬、楚等州，上如杭州。三年，虏分河间、真定二府为河北东、西两路，平阳、太原二府为河东南、北两路。冬，分道寇江，陷杭、越等州，上自明州航海。五月虏退。十月，张浚及虏战於富平不利，虏以刘豫僭位於大名府，伪号齐，以旧河为界。绍兴元年，张浚退屯阆州，尽失陕西地，但馀阶、成、泯、凤、洮五郡及凤翔府之和尚原，陇州之方山原而巳。七年，虏废刘豫。九年，归我陕西、河南故地。十年，虏分四道入寇，刘琦败之於顺昌。是秋，岳飞兵至朱仙镇，距东京四十五里。诏班师，於是颍昌怀宁、郑蔡诸州皆复陷虏。十二年，再定和议，割唐、邓二州归虏，以淮中流为界；又割商州、秦州之半，存上津、丰阳、天水三邑及陇西成纪馀地，弃和尚原、方山原，以大散关为界，内得兴赵原，为控扼之所。十四年，郑刚中请以利州路分东、西，以兴元府、利阆泽巴剑、大安军七郡为东路，治兴元；兴、阶、成、西和、文、龙、凤七州为西路，治兴州。三十一年，虏亮逾盟入寇，既而亮为其下所杀。三十二年，吴璘复大散关，兴州路得秦、陇、环、原、熙、河、兰、会、洮州，积石、镇戎、德顺军凡十二郡；金州路得商、虢、陕、华凡四郡，独虏以重兵拒凤翔，故大散关之兵未得进；淮、襄诸军复得海、泗、唐、邓、陈、蔡、许、汝、嵩、寿等十州。继而旋失之，但得海、泗、唐、邓四州而巳。是岁，帝内禅，孝宗即位，诏吴璘罢德顺军屯戍，并於秦州以里安泊，璘弃军而退。隆兴二年，和议成，割所复海、泗、唐、邓四州及商、秦等地归於虏，疆界悉如绍兴之旧。开禧韩侂胄启衅开边，致虏师渡淮，侵破诸郡，吴曦遂据西蜀以叛。韩、吴既诛，和好如旧，侵疆俱复。嘉定而後，金人被兵中原，扰乱山东、河北，间有据土地内附者，然旋得旋失，故不复纪录云。

九州之区域，在昔颛顼及於陶唐，分而为九，其制最大（颛帝制九州，尧时洪水绝，使禹治水，还为九州。舜分为十二州，夏、商并为九州。按周之本制，起於颛顼，辨其疆界，始於《禹贡》，今分别地理，故以为首）。雍州西据黑水，东距西河（黑水今张掖郡，西河则龙门之河。今京兆、华阴、冯翊、扶风、汧阳、新平、安定、彭原、安化、平凉、灵武、五原、宁朔、洛交、中部、延安、咸宁、上郡、银川、新秦、朔方、九原、榆林、安北、天水、陇西、金城、会宁、安乡、临洮、和政、宁塞、西平、武威、张掖、酒泉、晋昌、燉煌等郡地）。豫州西南至荆山，北距河（荆山在今襄阳郡南，其北境至於河。今河南府、陕郡之南境、弘农、临汝、荥阳、陈留、睢阳、济阴、谯郡、颍川、淮阳、汝阴、汝南、淮安、襄阳、武当、汉东等郡地）。冀州唐虞之都，以馀州所至，则是其境（西境雍州，南境豫州，东境兖州，皆以河为界。河自今文城、绛郡西龙门南流至华阴，东过今汲郡黎阳县东大峡山，又东入於海。今河内、汲郡、邺都、广平、钜鹿、信都、赵郡、常山、博陵、河间、文安、饶阳、上谷、范阳、顺义、归化、归德、妫川、渔阳、密雲、北平、柳城、河东、绛郡、陕郡之北境，平阳、高平、上党、乐平、阳城、太宁、文城、西河、太原、昌化、楼烦、雁门、定襄、安边、马邑、雲中、单于等郡地）。兖州旧为济、河之间（孔安国云："东南据济，西北距河。"）。青州东北据海，西距岱（岱，泰山也，在今鲁郡界。自泰山之东至於海。今北海、济南、淄川、东莱、东牟、高密、安东等郡即其地）。徐州东据海，北至岱，南及淮（自泰山之南，淮之北，海之西也。今彭城、临淮、鲁郡、东海、琅琊等郡地是）。梁州东据华山之阳，西距黑水（华山之南，今华阴之西南。黑水出张掖郡，南流入海。即巴蜀之地皆是也。今上洛、汉中、洋川、安康、房陵、通川、潾山、南平、涪陵、南川、泸川、清化、始宁、咸安、符阳、巴川、南宾、南浦、阆中、南充、安岳、盛山、雲安、犍为、阳安、仁寿、通义、和义、资阳、南溪、河池、武都、同谷、顺政、怀道、同昌、阴平、油江、交川、合川、益昌、普安、巴西、梓潼、遂宁、蜀郡、德阳、濛阳、唐安、临邛、庐山、通化、越嶲、雲南、洪源等郡地）。扬州北据淮，东南距海（北自淮之南，东南拒於海，闽中以北地。今广陵、淮阴、锺离、寿春、永阳、历阳、庐江、同安、蕲春、弋阳、宣城、丹阳、晋陵、吴郡、吴兴、馀杭、新定、新安、会稽、馀姚、临海、缙雲、永嘉、东阳、信安、鄱阳、浔阳之东境，豫章、临川、庐陵、宜春、南康、建安、长乐、清源、漳浦、临汀、潮阳郡地。自晋以来，历代史皆云，五岭之南至於海，并是《禹贡》扬州之地。按：《禹贡》物产贡道，《职方》山薮川浸，皆不及五岭之外。又按：荆州南境至衡山之阳，若五岭之南在九州封域，则以邻接，宜属荆州，岂有舍荆而属扬，斯不然矣，此则近史之误也。则岭南之地，非九州境）。荆州北据荆山，南及衡山之阳（荆山在今襄阳郡界，南至今衡阳郡桂岭之北，皆是也。今江陵、夷陵、巴东、景陵、富永、安陆、齐安、汉阳、江夏、义阳、浔阳之西境、长沙、巴陵、衡阳、零陵、江华、桂阳、连山、邵阳、武陵、澧阳、黔中、宁夷、涪川、庐溪、庐阳、灵溪、潭阳、清江、播川、义泉、夜郎、龙溪、溱溪等郡地）。其雍州西境，流沙之西，荆州南境，五岭之南，所置郡县，并非九州封域之内也。今辨《禹贡》九州并南越之地，历代郡国，析於其中。其有本非州之区域，则以邻接附入云尔（如冀州伊吾、交河、北庭、安西，梁州临翼、归诚、静川、恭化、维川、蓬山、雲山）。

夹漈郑氏曰：州县之设，有时而更，山川之形，千古不易，所以《禹贡》分州，必以山川定经界，使兖州可移，而济、河之兖不能移；使梁州可迁，而华阳黑水之梁州不能迁。是故《禹贡》为万世不易之书。後之为史者，主於州县，故州县移易，而其书遂废矣。

按：禹九州之後，虞分为十二州，周《职方》之九州，又与禹异。两汉为十三州，置刺史以统郡，历代因之。其後置郡益多，而土宇益狭，且所隶之州，隋与晋异，晋与汉殊，於是禹迹之九州，益不可复考矣。是以断代为书，不可联属，夹漈所谓州县移易，其书遂废者是也。独杜氏《通典》，以历代郡国析於禹九州之中，条理明备，今从之。然杜书州郡，皆唐天宝以前。唐之中世以迄於宋，沿革多矣，故今所叙州郡，则皆以《宋史》为据，推而上之，以考历代之沿革。至冀之幽、朔，雍之银、夏，南粤之交趾，元未尝入宋职方，而史所不载者，则追考前代之史，以备其阙。而於每州总论之下，复各为一图。先以春秋时诸国之可考者，分入九州，次则及秦、汉、晋、隋、唐、宋所分郡县，考其地理，悉以附禹九州之下。而汉以来，各州刺史、州牧所领之郡，其不合禹九州者，悉改而正之（如鲁郡，在禹迹为徐州，而汉则属豫州所领；陈留郡，在禹迹为豫州，而晋则属兖州所领之类，今悉改从禹迹）。








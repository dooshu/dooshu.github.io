龚大明


大明字若晦，仁和（今浙江杭州）人。生乾道四年（1168）。宁宗闻其名，召至禁中斋修，赐号冲妙大师。嘉熙二年（1238）卒，年七十有一。

缺调名

山居

山居好。山居好。鹤唳猿啼饯昏晓。碧窗柏子炷炉香，趺坐蒲团诵黄老。

又

山居好。山居好。门对青山水环绕。一榻烟霞梦寐清，我以不贪为至宝。

又

山居好。山居好。竹杖芒鞋恣幽讨。坐分苔石树阴凉，闲数落花听啼鸟。

又

山居好。山居好。属刂月锄云种瑶草。泠泠碧涧响寒泉，簌簌落花风自扫。

又

赠道友雪崖朱先生

清高绝，雪崖翁。向上玄机顿观通。金鼎有丹成九转，凝然宴坐白云中。

西江月

书怀

我本无为野客，飘飘浪迹人间。一时被命住名山。未免随机应变。

识破尘劳扰扰，何如乐取清闲。流霞细酌咏诗篇。且与白云为伴。








天罡第一百二十四

旧说曰：天罡加孟神在内，加仲神在门，加季神在外。凡在所用，以天罡加地户，可以入山林，设伏兵。以天罡加天门，可以攻敌。以天罡加酉，随便伏匿，可以探敌事，他人不觉知。以天罡加子，天地所通，吉候也。天罡加丑，天地不（一作小）通，以为吉事，不可以私忿、兴兵、征伐、远行，三十里止舍吉（一作凶）。天罡加寅，天地庆悦，举小事吉。天罡加卯，天地开格，不可举众。天罡加辰，天地初呼，不可侵人国界，守己地则敌人不能攻之。天罡加巳，天地神佑，无忧患，但进兵入敌境逢敌则止营勿与即战。天罡加午，天地初起而纵横之时，凶。天罡加未，天地小通，宜小心，行赏赐，抚将校，慎兵马，如是吉，反是凶。天罡加申，天地不远扬兵，坚壁设备吉。天罡加酉，天地关无路，若出兵中道奔亡，遇敌即败，大凶，宜守营自备。天罡加戌，天地返逆，吏士谋杀主将，主将备之。天罡加亥，天地迫无路，行者止。占战斗：天罡加孟（孟谓寅申巳亥是也），利力战；加仲（仲谓子午卯酉是也），主客伤；加季（季谓辰戌丑未是也），利客，勿迎战，从去之。占卒闻敌出军：加孟不出，加仲半出，加季全出。占卒闻敌罢军：加孟不罢，加仲及季俱罢。占闻忧：加孟不足忧，加仲小忧，加季大忧。


送吴雪航先生按部山左

风雨桥陵后，丝纶魏阙傍。
西京馀往迹，司隶有新章。
驰道鹓鸾集，天门虎豹藏。
青蒲曾谏猎，白简屡排阊。
痛哭忧三辅，从容乞尚方。
众皆危广汉，帝亦惮张纲。
中夜宣彤陛，东巡揽绣裳。
星辰高越观，碑版忆秦皇。
好过平津里，还询郯子乡。
风雷驱害马，父老拜神羊。
衮职须山甫，澄清到海王。
馀年嗟偃蹇，国士赖携将。
入洛逢元礼，生齐愧伟长。
十年欣执辔，九罭喜歌鲂。
何日酬知己，悲呜望太行。


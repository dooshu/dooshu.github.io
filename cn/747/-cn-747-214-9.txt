○金门饯东平序

昔者汉朝卿士，供帐饯於东都；晋国名贤，倾城祖於西郊：虽时称盛观，而人非帝族。东平紫微英胄，朱邸天人，蕴岐嶷之瑰姿，得山河之宝气。刘君爱士，常致礼於幽人；曹植论文，每交欢於数子。属銮舆拜日，来朝太室之前；玉检停刊，言返章华之路。群公以眷深王粲，思邀祖道之欢；下走以遇重荀慈，谬奉芳筵之醴。於时青阳二月，黄鸟群飞，残霞将落日交晖，远树与孤烟共色。江山万里，眇然荆楚之涂；城邑三春，去矣伊之地。既而朱轩不驻，绿盖行遥，琴缸之清宴已疲，珠玉之芳言未赠。请各陈志，以序离襟。


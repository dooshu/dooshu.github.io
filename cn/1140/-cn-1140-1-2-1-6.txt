庐山志序

志山水者类称山记而约有二端摉览岩壑形胜及人物往蹟是纪事也讨据简册摹索崖碑以广旧闻是徵文也事易湮漏文易踵增好事者略古而崇今徇势以取悦捃摭虽富君子难言之庐山见禹贡曰敷浅原上有禹书六字是为庐山文字之祖太史公南游登之无所纪述晋始有惠远作诗迄唐太白诸公而盛然渊明近在柴桑醉卧行游诗中无庐山一字以今眎之古人为俭於才矣西昌前辈萧伯玉常病近志芜秽独喜桑子木庐山纪事谓遗文散失如周景式张僧鉴陈舜俞马玗诸记戴师愈庐山文物列传孙季藩庐阜纪游等书皆恨不得见而所言桑氏纪事余购之亦不可得间泊星渚略寻瀑布三叠五老之胜叹望久之会吾友李子镜月与其友闵子宾连至南浦将从事匡庐予告以所憾曰盍为山志夫志有三难於山穷游览於文稽往牒於人絶徇滥三者得而志可立就也李子去三年而书成盖本之桑氏庐山纪事桑以侍御直言谪江州辑为此书观其自叙亦以不见诸书未穷游览为阙事夫郦道元注水经虽与其书相发而其注可孤行今李子以桑书为本而穷探博览目涉羣籍又出入往还於崩云坠石之间凡僧庐岩窟断文賸语选择其可存者手摹目记可谓勤且难矣使後有读其书者入此山历历如见所旧游而学使吴公尝以挍士之余徘徊白鹿洞叹息怀古又亟赏此志而刻之皆可书也桑侍御广陵人今李子亦广陵之兴化人云


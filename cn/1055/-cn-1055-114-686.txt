【郭忠恕小字说文字源】

右小字《说文字源》，郭忠恕书。忠恕者，五代汉、周之际，为湘阴公从事。及事皇朝，其事见《实录》。颇奇怪世人但知其小篆，而不知其楷法尤精。然其楷字亦不见刻石者，盖惟有此耳，故尤可惜也。五代干戈之际，学校废，是谓君子道消之时，然犹有如忠恕者。国家为国百年，天下无事，儒学盛矣，独于字书忽废，几于中绝。今求如忠恕小楷不可得也，故余每与君谟叹息于此也。石在徐州。嘉八年十二月二十日书。


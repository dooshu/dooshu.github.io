◇殷贵妃谥策文

维年月日，皇帝曰：咨，故淑仪殷氏，惟尔含徽挺懋。（《初学记》作「茂」。）爰光素里，友琴流荇，实华紫掖，奉轩景以柔明登誉。（《初学记》作「发迹」）。处椒风以婉变升名。幽闲之范，日蔼层闱；繁祉之庆，方隆蕃世。而当春掩藻，中波灭源。朕用震悼，伤於厥心，松柏已翦，泉冥将隧，宜旌德第行，式衍声芳。今遣某官某册告谥曰宣，魂而有灵，尚兹宠渥，呜呼哀哉。（《艺文类聚》十五，《初学记》十二。）


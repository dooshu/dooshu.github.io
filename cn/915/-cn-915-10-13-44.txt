◇答周主论和亲书

使人使持节、车骑大将军、仪同三司、大都督、治司城使主杜子晖、忠军山遂伯使副鲍宏等至，省告具怀。夫圣君明辟，司御兆民，则天象地，伫育黔首，故张旃以往，拭玉而来，同在苍生，恢宏文武，虽毁戈铸戟，未拟上皇，散马休牛，载怀偃伯，非期与睦，忽爽和风，奚用歼师，信由天讨，追寻曩好，叹想兼怀，言觌今书，甫承家难，知以冢卿执政，擅同渊薮，令尹当朝，妄专征伐，无君之讠适，俾坠其师，无将之诛，已从司寇，刑名既肃，国步还康，希笃亲邻，敬开衷款。若二境交欢，俱飨多福，八荒期，良副所怀，今遣具位某甲等使，不复多述。陈某顿首。（《文苑英华》六百八十六。）


寄家菽园孝廉炜萱新加坡　三首







寄家菽园[55]孝廉炜萱新加坡　三首


韩苏笔力不到处，石破天惊自著书。未悔居夷从凤鸟，真看横海掣鲸鱼。

河山烟点齐州外，文字雷屯草昧初。闻说鸡林争购集，百蛮齐拜孝廉车。

中原有客正悲歌，事去曾挥指日戈。谁解闻鼙思将帅，誓将倾篑障江河。

诗篇涕泪唐天宝，梦寐贤良汉特科。遥寄尺书沧海曲，古来义士岛人多。

翠暖珠香侍舞筵，七洲洋外辟诗天。华灯夜敞红云宴，吟钵朝飞白雪篇。

胸次难消兵十万，眼中同醉客三千。高歌自抱神州感，漫作寻常侠少年。






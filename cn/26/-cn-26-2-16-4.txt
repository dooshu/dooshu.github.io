赵凤


赵凤，幽州人也，少以儒学知名。燕王刘守光时，悉黥燕人以为兵，凤惧，因髡为僧，依燕王弟守奇自匿。守奇奔梁，梁以守奇为博州刺史，凤为其判官。守奇卒，凤去为郓州节度判官。晋取郓州，庄宗闻凤名，得之喜，以为扈銮学士。庄宗即位，拜凤中书舍人、翰林学士。

庄宗及刘皇后幸河南尹张全义第，酒酣，命皇后拜全义为父。明日，遣宦者命学士作笺上全义，以父事之，凤上书极言其不可。全义养子郝继孙犯法死，宦官、伶人冀其赀财，固请籍没，凤又上书言：“继孙为全义养子，不宜有别籍之财，而于法不至籍没，刑人利财，不可以示天下。”是时，皇后及群小用事，凤言皆不见纳。

明宗武君，不通文字，四方章奏，常使安重诲读之。重诲亦不知书，奏读多不称旨。孔循教重诲求儒者置之左右，而两人皆不知唐故事，于是置端明殿学士，以冯道及凤为之。

凤好直言而性刚强，素与任圜善，自圜为相，颇荐进之。初，端明殿学士班在翰林学士下，而结衔又在官下。明年，凤迁礼部侍郎，因讽圜升学士于官上，又诏班在翰林学士上。圜为重诲所杀，而诬以谋反。是时，重诲方用事，虽明宗不能诘也，凤独号哭呼重诲曰：“任圜天下义士，岂肯谋反！而公杀之，何以示天下？”重诲惭不能对。

术士周玄豹以相法言人事多中，庄宗尤信重之，以为北京巡官。明宗为内衙指挥使，重诲欲试玄豹，乃使佗人与明宗易服，而坐明宗于下坐，召玄豹相之，玄豹曰：“内衙，贵将也，此不足当之。”乃指明宗于下坐曰：“此是也！”因为明宗言其后贵不可言。明宗即位，思玄豹以为神，将召至京师，凤谏曰：“好恶，上所慎也。今陛下神其术而召之，则倾国之人，皆将奔走吉凶之说，转相惑乱，为患不细。”明宗遂不复召。

朱守殷反，明宗幸汴州，守殷已诛，又诏幸邺。是时，从驾诸军方自河南徙家至汴，不欲北行，军中为之汹汹。而定州王都以为天子幸汴州诛守殷，又幸邺以图己，因疑不自安。宰相率百官诣阁，请罢幸邺，明宗不听，人情大恐，群臣不复敢言。凤手疏责安重诲，言甚切直，重诲以白，遂罢幸。

有僧游西域，得佛牙以献，明宗以示大臣。凤言：“世传佛牙水火不能伤，请验其真伪。”因以斧斫之，应手而碎。是时，宫中施物已及数千，因凤碎之乃止。

天成四年夏，拜门下侍郎、同中书门下平章事。秘书少监于峤者，自庄宗时与凤俱为翰林学士，而峤亦讦直敢言，与凤素善。及凤已贵，而峤久不迁，自以材名在凤上而不用，因与萧希甫数非斥时政，尤诋訾凤，凤心衔之，未有以发。而峤与邻家争水窦，为安重诲所怒，凤即左迁峤秘书少监。峤因被酒往见凤，凤知其必不逊，乃辞以沐发，峤诟直吏，又溺于从者直卢而去。省吏白凤，峤溺于客次，且诟凤。凤以其事闻，明宗下诏夺峤官，长流武州百姓，又流振武，天下冤之。

其后安重诲为边彦温等告变，明宗诏彦温等廷诘，具伏其诈，即斩之。后数日，凤奏事中兴殿，启曰：“臣闻奸人有诬重诲者。”明宗曰：“此闲事，朕已处置之，卿可无问也。”凤曰：“臣所闻者，系国家利害，陛下不可以为闲。”因指殿屋曰：“此殿所以尊严宏壮者，栋梁柱石之所扶持也，若折其一栋，去其一柱，则倾危矣。大臣，国之栋梁柱石也，且重诲起微贱，历艰危，致陛下为中兴主，安可使奸人动摇！”明宗改容谢之曰：“卿言是也。”遂族彦温等三家。

其后重诲得罪，群臣无敢言者，独凤数言重诲尽忠。明宗以凤为朋党，罢为安国军节度使。凤在镇所得俸禄，悉以分将校宾客。废帝入立，召为太子太保。病足居于家，疾笃，自筮，投蓍而叹曰：“吾家世无五十者，又皆穷贱，吾今寿过其数而富贵，复何求哉！”清泰二年卒于家。






韶州州学濂溪先生祠记【淳熙十年】　朱　子

秦汉以来道不明于天下而士不知所以为学言天者遗人而无用语人者不及天而无本专下学者不知上达而滞于形器必上达者不务下学而溺于空虚优于治已者或不足以及人而随世以就功名者又未必自其本而推之也夫如是是以天理不明而人欲炽道学不传而异端起人挟其私智以驰骛于一世者不至于老死则不止而终亦莫悟其非也宋兴九疑之下舂陵之墟有濂溪先生者作然后天理明而道学之传复续盖有以阐夫太极阴阳五行之奥而天下之为中正仁义者得以知其所自来言圣学之有要而下学者知胜私复礼之可以驯致于上达明天下之有本而言治者知诚心端身之可以举而措之于天下其所以上接洙泗千岁之统下啓河洛百世之传者脉络分明而规模宏远矣是以人欲自是有所制而不得肆异端自是有所避而不得骋盖自孟氏既没歴选诸儒授受之次以论其兴复开创汛扫平一之功信未有髙焉者也先生熙宁中尝为广南东路提防刑狱公事而治于韶洗寃泽物其兆足以行矣而以病去乾道庚寅知州事周侯舜元仰止遗烈慨然永怀始作祠堂于州学讲堂之东序而以河南二程先生配焉后十有三年教授廖君德明至视故祠颇巳摧剥而香火之奉亦惰弗供乃谋增广而作新之明年即其故处为屋三楹像设俨然列坐有序月日朔望率诸生拜谒岁春秋释奠之明日则以三献之礼礼焉而犹以为未也则又日取三先生之书以授诸生曰熟读精思而力行之则其进而登此堂也不异乎亲炙之矣又明年以书来告曰韶故名郡士多愿慤鲜浮华可与进于善者盖有张文献余襄公之遗风焉然前贤既远而未有先生君子之教以啓廸于其后虽有名世大贤来官兹地亦未闻有能抠衣请业而得其学之传者此周侯之所为惓惓焉者而德明所以奉承于后而不敢怠也今既讫事而德明亦将终更以去矣夫子幸而记之一言庶几乎有以卒成周侯之志是亦德明之愿而诸生之幸也廖君尝以学讲于熹者因不复辞而辄为论著先生倡明道学之功以视韶人使因是而知所以用力之方又记其作兴本末如此使来者有考焉淳熙十年癸夘岁五月丁夘新安朱熹记


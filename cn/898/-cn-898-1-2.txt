卷下（河间杂歌）

箕山操，许由作也。许由者，古之贞固之士也。尧时为布衣，夏则巢居，冬则穴处，饥则仍山而食，渴则仍河而饮，无杯器，常以手捧水而饮之。人见其无器，以一瓢遗之。由操饮毕，以瓢挂树，风吹树动，历历有声。由以为烦扰，遂取损之。以清节闻于尧，尧大其志，乃遣使以符玺禅为天子。于是许由喟然叹曰：“匹夫结志，固如盘石。采山饮河，所以养性，非以求禄位也；放发优游，所以安已不惧，非以贪天下也。”使者还，以状报尧。尧知由不可动，亦已矣。于是许由以使者言为不善，乃临河洗耳。樊坚见由方洗耳，问之：“耳有何垢乎？”由曰：“无垢，闻恶语耳。”坚曰：“何等语者？”由曰：“尧聘吾为天子。”坚曰：“尊位何为恶之？”由曰：“吾志在青云，何乃劣劣为九州伍长乎？”于是樊坚方且饮牛，闻其言而去，耻饮于下流。于是许由名布四海。尧既殂落，乃作箕山之歌曰：“登彼箕山兮，瞻望天下。山川丽崎，万物还普。日月运照，靡不记睹。游牧其间，何所却虑。叹彼唐尧，独自愁苦。劳心九州，忧勤厚土。谓余饮明，传禅易祖。我乐如何，盖不盼顾。河水流兮缘高山，甘爪施兮弃锦蛮，高林肃兮相错连，居此之处傲尧囗。”后许由死，遂葬于箕山。

周太伯者，周太王古公之长子也。古公有子三人：长者太伯，次者虞仲，少者季历。季历之子昌，昌即文王也。古公寝疾，将死，国当有传，心欲以传季历，乃呼三子谓曰：“我不起此病，继体兴者，其在昌乎？”太伯见太王传季历，于是太伯与虞仲俱去，被发文身以变形，托为王采药。后闻古公卒，乃还奔丧，哭于门外，示夷狄之人，不得入王庭。于是季历谓：“太伯，长子也，伯当立，何不就？”太伯曰：“吾生不供养，死不饭含，哭不临棺，不孝之子，焉得继父乎”断发文身，刑余之人也，戎狄之民也，三者除焉，何可为君矣！”季历垂涕而留之，终不肯止，遂委而去。到江海之涯，吟咏优游，仰览俯观，求膏腴之处。适于吴，率以仁义，化为道德；荆越之人，移风易俗，成集韶夏，取象中国，乃太伯之化也。是后季历作哀慕之歌，章曰：“先王既徂，长陨异都。哀丧伤心，未写中怀。追念伯仲，我季如何？梧桐萋萋，生于道口。宫馆徘徊，台阁既除。何为远去，使此空虚？支骨离别，垂思南隅。瞻望荆越，涕泪双流。伯兮仲兮，逝肯来游，自非二人，谁诉此忧？”

受命者，谓文王受天命而王。文王以纣时为岐侯，躬修道德，执行仁义，百姓亲附。是时纣为无道，刳胎斩涉，废坏三仁，天统易运，诸侯瓦解，皆归文王。其后有凤凰衔书于文王之郊。文王以殷帝无道，虐乱天下，皇命已移，不得复久，乃作凤凰之歌，其章曰：“翼翼翔翔，彼鸾凰兮。衔书来游，以命昌兮。瞻天案图，殷将亡兮。苍苍昊天，始有萌兮。五神运精，合谋房兮。与我之业，望来羊兮。”

文王思士者，文王之所作也。文王思得贤士与为治，出田，援蓍而卜之，得所获非龙非麟，非虎非熊，乃帝王师也。至渭之阳，果遇吕尚，与语，大悦之，曰：“吾先人太公有言，当有圣人适周，子其是耶？”遂载与之俱归，立以为师，号曰太公望。文王悦喜，乃援琴而鼓之，自叙思士之意，故曰文王思士。

舜耕历山，思慕父母。见鸠与母，俱飞鸣，相哺食，益以感思。乃作歌曰：“陟彼历山兮崔嵬，有鸟翔兮高飞，瞻彼鸠兮徘徊。河水洋洋兮青泠，深谷鸟鸣兮嘤嘤，设置张兮，思我父母力耕。日与月兮往如驰，父母远兮，吾将安归？”

周金滕者，周公作也。书曰：武王薨，太子诵袭武王之业，年十岁，不能统理海内。周公为摄政。是时周公囚诛管蔡之后，有谤公于王者，言公专国大权，诈策谋将危社稷，不可置之。成王闻之，勃然大怒，欲囚周公。周公乃奔于鲁而死。成王闻公死，且怒之，且伤之，以公礼葬之。天乃大暴风疾雨，禾稼皆偃，木折伤，成王惧，发金滕之书，见周公所为武王祷命以身赎之书。成王执书而泣，曰：“谁言周公欲危社稷者？取所谗公者而诛之。”天乃反风霁雨，禾稼复起，成王作思慕之歌。

仪凤歌者，周成王之所作也。成王即位，用周召毕荣之属，天下大治，殊方绝域，莫不蒙化，是以越裳献雉，重译来贡，太平之瑞，同时而应，麒麟游苑囿，凤凰来舞于庭，颂声并作，佥然大同。于是成王乃援琴而鼓之，曰：“凤凰翔兮于紫庭，余何德兮以感灵，赖先人兮恩泽臻，于胥乐兮民以宁，凤凰来兮百兽晨

龙蛇歌者，介子绥所作也。晋文公重耳，与子绥俱亡，子绥割其腕股，以救重耳。重耳复国，舅犯、赵衰，俱蒙厚赏，子绥独无所得。绥甚怨恨，乃作龙蛇之歌以感之，遂遁入山。其章曰：“有龙矫矫，遭天谴怒，卷排角甲，来遁于下。志愿不与，蛇得同伍，龙蛇俱行，身辨山墅。龙得升天，安厥房户，蛇独抑摧，沉滞泥土。仰天怨望，绸缪悲苦，非乐龙伍，不眄顾。”文公惊悟，即遣求得于绵山之下。使者奉节迎之，终不肯出。文公令燔山求之，火荧自出。子绥遂抱木而烧死。文公哀之，流涕归，令民五月五日，不得举发火

芑梁妻歌者，齐邑芑梁殖之妻所作也。庄公袭莒，殖战而死，妻叹曰：“上则无父，中则无夫，下则无子，外无所依，内无所倚，将何以立？吾节岂能更二哉？亦死而已矣！”于是乃援琴而鼓之，曰：“乐莫乐兮新相知，悲莫悲兮生别离。”哀感皇天，城为之坠。曲终，遂自投淄水而死

崔子渡河操，闵子骞所作也。崔子蚤失母，后母常以其死母名呼之，不应辄笞之。崔子乃以渡河为辞，系石于腰，自沉而死。闵子大其能，为文隐伤痛之，故援琴而鼓之，以美其意，故曰崔子渡河。

楚明光者，楚王大夫也。昭王得氏璧，欲以贡于赵王。于是遣明光奉璧之赵。郡中羊由甫，知赵无反意，乃谗之于王曰：“明光常背楚用赵，今使奉璧，何能述功德？”及明光还，怒之，明光乃作歌曰楚明光。

卞和者，楚野民，得玉璞以献怀王。怀王使乐正子占之，言非玉，以为欺谩，斩其一足。怀王死，子平王立。和复抱其璞而献之。平王复以为欺，斩其一足。平王死，子立为荆王。和复欲献之，恐复见害，乃抱其玉，而哭荆山之中，昼夜不止，泣尽，继之以血。荆王遣问之，于是和随使献王。王使剖之，中果有玉，乃封和为陵阳侯。和辞不就而去。作退怨之歌曰：“悠悠沂水，经荆山兮。精气郁浃，谷岩中兮。中有神宝，灼明明兮。穴山采玉，难为功兮。于何献之，楚先王兮。遇王暗昧，信谗言兮。断截两足，离余身兮。俯仰嗟叹，心摧伤兮，紫之乱朱，粉墨同兮。空山嘘唏，涕龙钟兮。天鉴孔明，竟以彰兮。沂水滂沛，流于汶兮。进宝得刑，足离分兮。去封立信，守休芸兮。断者不续，岂不冤兮。”

曾子归耕者，曾子之所作也。曾子事孔子十有余年，晨觉眷然，念二亲年衰，养之不备，于是援琴而鼓之，曰：“往而不返者，年也，不可以再事者，亲也。嘘唏归耕，来日安所耕，历山盘兮钦！”

梁山操者，曾子之所作也。曾子幼少，慈仁质孝，在孔子门有令誉。居贫无业，以事父母，躬耕力作，随五土之行，四时惟宜，以进甘肥。尝耕泰山之下，遭天霖泽，雨雪寒冻，旬月不得归，思其父母，乃作忧思之歌。

谏不违歌者，卫灵公之所作也。史鱼者，卫灵公之相。时蘧伯玉执清廉之节，修仁义之方，史鱼乃荐伯玉于灵公。公曰：“诺。”其后未用。史鱼复入，曰：“臣闻抱玉朝君，不如贡贤。夫国危者则思仁，思安者则急贤，公何嫌疑？”灵公谓史鱼以庭褒虚饰，良久乃应之。史鱼出，谓其子曰：“我思竭愚志，以报塞恩纪，荐伯玉于公，公以我言为不信，将自杀以明之？我死后勿敛，用伯玉乃敛。”语毕，进药自杀。灵公闻之，曰：“痛哉！寡人谓史鱼徒谦退欲进士者也，不意乃至于身死。”临丧，拜伯玉代史鱼。公知史鱼以尸谏也，为谏不违之歌，泣曰：“寡人负史鱼，悔焉无及者也。”

庄周者，齐人也。明笃学术，多所博达，进见方来，却睹未发。是时齐王好为兵事，习好干戈，庄周儒士，不合于时。自以不用，行欲避乱，自隐于山岳。后有达庄于王，遣使赍金百镒，聘以相位，周不就，使者曰：“金至宝，相尊官，何辞之为？”周曰：“君不见夫郊祀之牛，衣之以朱彩，食之以禾粟，非不乐也。及其用时，鼎镬在前，刀俎列后。当此之时，虽欲还就孤犊，宁可得乎？周所以饥不求食、渴不求饮者，但欲全身远害耳。”于是重谢使者，不得已而去，复引声歌曰：“天地之道，近在胸臆。呼精神，以养九德。渴不求饮，饥不索食。避世守道，志洁如玉。卿相之位，难可直当。岩岩之石，幽而清凉。枕块寝处，乐在其央。寒凉固回，可以久长。”

孔子厄者，孔子使颜渊执辔，到匡郭外，颜渊举策指匡穿垣曰：“往与阳虎正从此入。”匡人闻其言，孔子貌似阳虎，告匡君曰：“往者阳虎，今复来至。”乃率众围孔子，数日不解，弟子皆有饥色。孔子仰天而叹曰：“君子固亦穷乎？”子路闻孔子之言悲感，悖然大怒，张目奋剑，声如钟鼓，顾谓二三子曰：“使吾有此厄也！”孔子曰：“由来！今汝欲斗名，为戮我于天下。为汝悲歌而感之，汝皆和我。”由等唯唯。孔子乃引琴而歌，音曲甚哀，有暴风击拒，军士僵仆。于是匡人乃知孔子圣人，瓦解而去。

三士穷者，其思革子之所作也。其思革子、户文子、叔衍子，三人相与为友，闻楚成王贤而好士，三人俱往见之。至于豪岩之间，卒逢飘风暴雨，相与俱伏于空柳之下。衣寒粮乏，度不能俱活，三人相视而叹曰：“与其饥寒俱死也，岂若并衣粮于一人哉？”二子以革子为贤，推衣粮与之。革子曰：“生则同乐，死则共之。”固辞。二子曰：“吾自以相与为犹左右手也，左伤则右救之，右伤则左救之。子不我受，俱死，无名于世，不亦痛乎！”于是革子受之，二子遂冻饿而死。其思革子抱二子尸而埋之，号天哭泣，揭衣粮而去。往见楚王。楚王知其贤者，于是旨酒嘉肴，设钟鼓而乐之。革子怆然有忧悲之色。楚王心动，怪而不悦，乃推樽罢乐，升琴而进之。其思革子援琴而鼓之，作相与别散之音。王曰：“子琴音何苦哀也。”革子推琴离席，长跪涕流而下，对曰：“臣友三人，户文子、叔衍子，窃慕大王高义，欲俱来谒，至于硗岩之间，逢飘风暴雨，衣寒粮乏，不能俱活。二子俱不以臣为不肖，推粮与臣，二子逢冻饿死。大王虽陈酒肴，设乐，诚不敢酣乐也。”王曰：“嗟乎，乃至是耶？”于是赐其思革子黄金百斤，命左右棺敛，收二子而葬之，以其思革子为相，故曰三士穷。

聂政刺韩王者，聂政之所作也。政父为韩王治剑，过期不成，王杀之。时政未生，及壮，问其母曰：“父何在？”母告之。政欲杀韩王，乃学涂入王宫，拔剑刺王，不得，窬城而出，去入太山。遇仙人，学鼓琴，漆身为厉，吞炭变其音。七年而琴成，欲入韩，道逢其妻，从置栉，对妻而笑。妻对之泣下，政曰：“夫人何故泣？”妻曰：“聂政出游，七年不归，吾尝梦想思见之。君对妾笑，齿似政齿，故悲而泣。”政曰：“天下人齿，尽政若耳，胡为泣乎？”即别去。复入山中，仰天而叹曰：“嗟乎，变容易声，欲为父报仇，而为妻所知。父仇当何时复报？”援石击落其齿。留山中三年习操，持入韩国，人莫知政。政鼓琴阙下，观者成行，马牛止听，以闻韩王。王召政而见之，使之弹琴。政即援琴而歌之，内刀在琴中。政于是左手持衣，右手出刀，以刺韩王，杀之，曰：“乌有使者生不见其父，可得使乎？”政杀国君，知当及母，即自犁剥面皮，断其形体，人莫能识。乃枭磔政形体市，悬金其侧，有知此人者，赐金千斤。遂有一妇人，往而哭曰：“嗟乎，为父报仇邪？”顾谓市人曰：“此所谓聂政也。为父报仇，知当及母，乃自犁剥面。何爱一女子之身，而不扬吾子之名哉？”乃抱政尸而哭，冤结陷塞，遂绝行脉而死。故曰聂政刺韩王。

霍将军歌者，霍去病之所作也。去病为讨寇校尉，为人少言，勇而有气，使击匈奴，斩首二千。复六出，斩首千余万级，益封万五千户、侯禄、大将军等。于是志得意欢，乃援琴而歌之曰：“四夷既获，诸夏康兮。国家安宁，乐无央兮。载戢干戈，弓矢藏兮。麒麟来臻，凤凰翔兮。与天相保，永无疆兮。亲亲百年，各延长兮！”

王昭君者，齐国王襄女也。昭君年十七时，颜色皎洁，闻于国中。襄见昭君端正闲丽，未尝窥看门户，以其有异于人，求之皆不与。献于孝元帝。以地远，既不幸纳，叨备后宫。积五六年，昭君心有怨旷，伪不饰其形容。元帝每历后宫，疏略不过其处。后单于遣使者朝贺，元帝陈设倡乐，乃令后宫妆出。昭君怨恚日久，不得侍列，乃更修饰，善妆盛服，形容光晖而出。俱列坐，元帝谓使者曰：“单于何所愿乐？”对曰：“珍奇怪物，皆悉自备。唯妇人丑陋，不如中国。”帝乃问后宫，欲以一女赐单于，谁能行者起。于是昭君喟然越席而前曰：“妾幸得备在后宫，粗丑卑陋，不合陛下之心，诚愿得行。”时单于使者在旁，帝大惊，悔之不得复止。良久，太息曰：“朕已误矣！”遂以与之。昭君至匈奴，单于大悦，以为汉与我厚，纵酒作乐。遣使者报汉，送白璧一双，骏马十匹，胡地珠宝之类。昭君恨帝始不见遇，心思不乐，心念乡土，乃作怨旷思惟歌曰：“秋木萋萋，其叶萎黄，有鸟爰止，集于苞桑。养育毛羽，形容生光，既得升云，获侍帷房。离宫绝旷，身体摧藏，志念幽沉，不得颉颃。虽得馁食，心有徘徨，我独伊何，改往变常。翩翩之燕，远集西羌，高山峨峨，河水泱泱，父兮母兮，道里悠长，呜呼哀哉，忧心恻伤。”昭君有子曰世违，单于死，子世违继立。凡为胡者，父死妻母。昭君问世违曰：“汝为汉也，为胡也？”世违曰：“欲为胡耳。”昭君乃吞药自杀。单于举葬之。胡中多白草，而此冢独青。

处女吟处女吟，鲁处女所作也。（缺）

流澌咽（缺）

双燕离（缺） 



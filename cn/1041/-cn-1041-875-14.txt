裘万顷　次伯量赠冀　诗韵

我生既驽下，且复寡见闻。

时时警其愚，姻党赖有君。

自惭将且疲，不足张此军。

君乃不我弃，欢然与同群。

愿学如之何，此志亦已勤。

正坐未知方，所得不足云。

人生所好杂，其力用是分。

词章末技耳，安能媲皇坟。

而况字书学，兀兀纂说文。

曷若鞭吾心，或有汗马勋。

请益恨未能，别君大江濆。

长吟昌黎诗，安得身登云。

裘万顷


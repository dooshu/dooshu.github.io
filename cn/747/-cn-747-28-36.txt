○安置北州诸蕃诏

国家天覆万方，子育庶汇。要荒所列，并入提封，日月所照，俱为臣妾，莫不熙我德泽，纳之仁寿，神人以和，鸟兽咸若。河曲之地，密迩京畿，诸蕃所居，旧在於此。自服王化，列为编甿，安其耕凿，积有年序。而翻然造谋，构此纷孽，劳我师旅，扰其边隅。不思亭育之爱，坐取灭亡之道。官军才及，一鼓而溃，虽肇其首谋，则有元恶，然率以从乱，咸为匪人。朕思宏其在宥之恩，振以好生之惠，伐彼有罪，舍其胁从，使反侧自安，胡耇靡获，则诪张之衅，尔实自取，生成之德，我则有焉。宜令朔方军大总管兵部尚书王晙宣崇恩命，示以柔服。诸军战士，应须酬录功勋，及却投来吐浑党项左右厢降户杂藩，并胡残部落，或善恶未分，或久长取稳。若须厘革，一事已上，并委王晙叙录，处置讫奏闻。


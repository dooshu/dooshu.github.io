○邊備事宜疏 【 陝西邊備】

公在三邊先後斬首虜九千級修堡窖一萬四千所□山崖三千里亦西邊良將也

葢禦戎之道。當以守備為本。平凉北四百餘里。舊有豫望城。固靖北三百餘里。舊有石峽口。及雙峯臺城。此皆達賊入寇總路。最宜設備欲將此三處修完。分兵防守。東與環慶。北與韋州。烽火相傳。互為應援。此第一阨也。進而稍南。內有野處軍民。已為隨山修堡。使皆險固可依。又有西安州鎮戎所海剌都打剌赤黑水口乾鹽池撒都城。犬牙參錯。此第三阨也。又進而南。則有固原衛靖虜衛平灘堡一條城東山城白楊城。分布守禦。此第三阨也。又進而益南。則有火龍溝虎山溝金佛峽麻張溝海子口。乃賊深入腹裏之路。亦皆山間蹊徑用力不多各以石甃為墻。仍各留門以便軍民出入。其門俱用鐵裹。墻上各建營房。分兵阨護。一夫守險。百人難過。此第四阨也。夫賊路固多。如此處置。則賊無入路。就令能入。跋涉路迷。人馬力疲。况各堡屯兵。隨處設險。我欲來攻者易。賊欲入寇者難。以此防邊。似為得策。今將應修處置所畫圖具奏。


再答王鉴川策俺答


降虏事，一如公所议。旨云：“且与做去，候旨另用。”皆含蓄未尽。后来操纵，自有余地，在相机行之。

但闻老酋临边不抢，又不明言索取其孙。此必赵全等教之。诱吾边将而挑之以为质，伺吾间隙而掩其所不备。愿公戒励诸将，但并堡坚守，勿轻与战。即彼示弱见短，亦勿乘之。多行间谍以疑其心。或遣精骑出他道，捣其巢穴，使之野无所掠。不出十日，势将自遁，固不必以斩获为功也。

蓟镇援兵，已有旨掣回西防。冗中草草，统为鉴裁。






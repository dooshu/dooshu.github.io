○许田承嗣自新诏

臣子之义，违而必惩，《春秋》之辞，服而先舍，故武威以制其不恪，文德以怀其自新。田承嗣悮惑奸邪，辄干纪律。朝有彝宪，当奉典刑，犹示含容，薄令降黜，冀其迁悔，全彼平人。不赴所贬之官，再任造端之将，迟回师旅，绵引旬时。朕犹悯胁从，悮兹并命，其人何罪？顾悼增怀，深思改过之期，以救无辜之祸。而承嗣果能克责，频献诚辞。泥首束身，请归庭阙，输心沥恳，备在封章。而正已地迩蕃陲，具昭诚款，遂屡有陈奏，达其深衷。故宜宥以悔非之诚，全其改往之志，翻然效顺，颇用嘉之。即宜与子侄家口等，同赴上都，当待以殊恩，永守终吉，岂不美欤！

其魏博所管官吏将士僧道耆寿百姓等，初因迫胁，曾受驱驰；或久抗官军，辞不获已；或徵科郡邑，出入门庭，皆惧於不全。盖素非元恶，既往之咎，并与维新，一无所问。或先在昭义军管内诸州者，并宜却还本贯，各安旧业。其昭义所管官吏将士截耳军健身及家口，先在魏博等州，妄有驱迫，各被质留。原其初心，本非巨恶，既因诖误，先合蠲除。仰即归本州，亦一切莫问，各守所务，无相夺伦。王典无私，信存赏罚，胁从罔理，前圣嘉谟。归命者必全，知过者必宥。今既纳承嗣之恳请，亦已虚怀，舍胁从之前非，悉命原免。如其谲诡时日，犹事逗留，国有常刑，法难屡屈，过期不至，获罪如初。其诸道兵马，即宜同力协心，大军克期，不可追悔，转祸为福，惟在此时。至於再三，非不深切，想及官吏将士已下，奉而行之，知朕怀也。


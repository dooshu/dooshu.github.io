○教射经下篇

矢量其弓，弓量其力；无动容，无作色；和其支体，调其气息，一其心志：谓之楷式。知此五者为上德。故曰莫患弓软，服当自远；莫患力羸，恒当引之。但力胜其弓，则容貌和，发无不中。故始学者，先学持满，须能制其弓，定其体，後射之。然其的必始於一丈，百发百中，寸以加之，渐至於百步，亦百发百中，为之术成。或外其的於高山，或致其的於深，或曳之，或掷之，使其的纵横前却，所以射禽兽与敌也。凡弓恶右倾，箭恶其襦，颐恶傍引，颈恶却垂，胸恶前亚，背恶後偃：皆射之体髓疾也。故身前竦为猛武方腾，额前临为封兕欲斗，出弓绡为怀中吐月，平箭阔为弦上县衡：此皆有威容之称也。又曰：凡控弦有二法：无名指垒小指，中指压大指，头指当弦直竖，中国法也；屈大指，以头指压勾指，此胡法也。此外皆不入术。胡法力少，利马上；汉法力多，利步用。然其持妙在头指，世人皆以其指末龊弦，则致箭曲又伤羽，但令指面随弦直竖，即脆而易中，其致远过常数十步，古人以为神而秘之。胡法不使大指过头指，亦为妙尔，其执弓欲使把前入扼，把後当四指本节平，其大指承镞，却其头指，使不得（阙）则和美有声而俊快也。射之道备矣。








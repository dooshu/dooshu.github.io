○送行人王君使朝鮮序 【 奉使朝鮮】

弘治乙卯春三月、禮部言朝鮮之有事也、宜遣一行人、往致禮於其國、詔可、惟時行人王君獻臣實受　命以行、凡與君同年舉進士、尤厚善者、簡討郭君瑀而下、若干人、醵餞之、且相議曰、敬止少年、偉丰儀、妙詞翰、選于眾而使遠外、名一旦聞九重、臨遣之日、賜一品服視他使為榮、然求所以副茲命者、宜請教於君子一言、乃託吾宗人杲、及楊君志學以來、謝不獲則為之言曰、朝鮮古箕子之封、履視諸蕃、獨恭順、爵有請、賜有謝、元會　聖節諸大禮歲必四三至、其境去遼水不三百里而近。館傳相望。無瘴癘險阻之虞。其人業詩書。比內郡。擎跽如禮。無頑獷犯順之習。使其國者盡兩月可還。則敬止之行。不必有所咨計。而使事可成也。然天下之事。或斁於易而成於難彼使而涉瘴癘險阻之虞。當頑獷犯順之習。勢若難為者。顧一切以蠻貊處之。摘其罪。昌其詞。宣上德威而奪之氣使其知讋而感焉。斯無不得其懷服者矣。若朝鮮則何如其處之哉。純以蠻貊待之則彼固我之近藩。業詩書。比內郡。不可。以純以中國待之。則彼終以譯而通其漸。或至于狎肆。亦豈法之得哉。必吾之所以自處者。介可畏。敬可慕。上以見中國之尊。下不失綏遠之義使朝鮮之人知　天朝使者。秉禮達節。而善於其職。若此。名不愧皇華之選。行足稱品服之華。此敬止所有事也。予又見往時使朝鮮與安南者。多喜以詩賦相倡和為長雄。心恒疑之。夫周爰咨詢。而陳詩以觀民風。古使臣之職。殆不謂此。如以詞華墨妙自矜詡。而與蠻貊爭勝負。縱過于彼十倍。藝焉爾其何繫於使義之得失也哉。此亦敬止所當知也。今上嗣統初。詔用儒臣一人。告即位於朝鮮。禮部以予名上值開經筵。予不佞承乏講讀官首。不果行。然恒以不得一覽東方山川之勝為怏。於敬止之行。竊有羨焉。故既序其事以贈。而申之以規、將見使事之真無難也。此諸君子之意也。


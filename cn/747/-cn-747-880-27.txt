○封保宁王册

维保大元年八月丁未朔某日，皇帝若曰：稽古夷庚，祗叶皇极。建侯树屏，保王家。用能乘运会昌，历世重光。先哲所以启後，列辟所以时宪者也。我思立爱，宜有加焉。咨尔二十弟某，中和萃灵，宽裕成德。戏必俎豆之礼，学无城阙之游。聪明仁智，仰遵前训。孝友姻睦，率由生知。昭此玉音，应於麟趾。朕以不德，凛乎丕承。文武之功，期无独享。契龟胙土，抑为旧章。今使某官某持节册尔为保宁王，食邑二千户，敬之哉。昔我文考对越上帝，敷佑下民，克俭於家，无纵於逸，再造之业，与世无穷。予以尔有邦，膺受繁祉。今尔尚迪遗烈，保终令图。无从非彝，无狎非正。老是听，训典是师。绥宁乃封，以永元吉。


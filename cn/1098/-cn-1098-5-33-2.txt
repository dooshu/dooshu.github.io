○郊观二十二韵

今代圜丘地。天开壮丽区。神祗二后配。礼乐百王殊。制作由皇祖。仪章藉老儒。万灵钦受纪。七圣亶承图。紫望兼虞典。登封略汉模。巍基错采绘。法象备堪舆。丹户乾坤辟。雕墙海岳扶。瑶坛上星斗。琳观俯虗无。辅弼朝玄坐。勾陈卫紫枢。风含浴殿暖。云袅露盘孤。好畤瞻春祀。嵩高听夜呼。公侯守禁籞。虎旅发金吾。玉辇临牺宰。珍馐走膳夫。庙县镛鼓列。庭舞羽于趋。爼豆联周簋。圭璋饰夏瑚。祠官足锦绣。道士住蓬壶。泽草三花绽。宫霞五色敷。时时聆磬管。郁郁锁松梧。日月藏金柜。龟龙秘赤符。祈天洪洛诰。渡海斥秦诬。颂咏周三望。文成汉两都。侍臣从此赋。千载炳文谟。

【卧子曰清华敦雅】


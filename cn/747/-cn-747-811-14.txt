○剑门寄上路相公启

某启。某荜户庸人，荷衣贱子，道惭墨妙，业愧笔精。效枚叟之文章，虽怜七岁，感潘生之岁月，已叹二毛。失路肠回，迷邦足刖。蚁栖培娄，蛙伏潢ㄜ。自笑柴愚，谁怜参鲁。尚思逐鹿，未分牵羊。将趋涣汗之程，讵学邯郸之步。但以才非迥出，性乏孤标。虽勤测管之窥，终类正墙之视。有心吐凤，无梦怀蛟。不痊曹操之头，虚刺苏秦之股。诚宜世弃，敢望时来。方嗟碌碌之生，忽忝戋戋之幸。朽株委地，永甘夫子之捐。枯骨凝尘，岂料昭王之市。遍身德泽，满目恩辉。宁止负嵩，仍兼戴华。既蒙蜀顾，敢望秦留。即爱面走鹿头，背驰鹑首。如升青昊，似入元都。不知剑阁之艰，岂宽刀州之远。伏惟相公神资重器，天纵伟才，邦国金城，朝廷玉烛。文高庾月，词峻谢山。才见紫髯，便居黄阁。陶钧百辟，启沃一人。议平吴皓之时，虽云推局，报破秦坚之日，不废围棋。故能早执化权，久司政柄。今则暂辞龙阙，来镇龟城。将军之细柳虽新，丞相之盐梅仍旧。不烦壮士，自伏雄图。扬麾而氛晨销，按节而妖星夜落。刘焉原野，昔为累卵之乡。杜宇山河，今作覆盆之地。曾实惭孤陋，叨沐招延。郑驿将穷，燕台渐近。那能倚马，妄窃攀龙。仰天上之程途，已亲台席。指人间之歧路，尚感客星。披雾非遥，拜尘在即。无任云云。


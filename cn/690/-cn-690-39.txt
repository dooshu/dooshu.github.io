卷三十九



卷之三十九

洪武二年二月丙寅朔，诏修《元史》。上谓廷臣曰：“近克元都，得元十三朝实录，元虽亡国，事当记载，况史纪成败，示劝惩，不可废也。”乃诏中书左丞相宣国公李善长为监修，前起居注宋濂、漳州府通判王祎为总裁，徵山林遗逸之士汪克宽、胡翰、宋禧、陶凯、陈基、赵埙、曾鲁、高启、赵汸、张文海、徐尊生、黄箎、傅恕、王锜、傅著、谢徽十六人同为纂修，开局于天界寺，取元《经世大典》诸书以资参考。诸儒至，上谕之曰：“自古有天下国家者，行事见于当时，是非公于后世，故一代之兴衰，必有一代之史以载之。元主中国，殆将百年，其初君臣朴厚，政事简略，与民休息，时号小康，然昧于先王之道，酣溺胡虏之俗，制度疏阔，礼乐无闻，至其季世嗣君荒淫，权臣跋扈，兵戈四起，民命颠危，虽间有贤智之臣，言不见用，用不见信，天下遂至土崩。然其间君臣行事有善有否，贤人君子或隐或显，其言行亦多可称者，今命尔等修纂，以备一代之史，务直述其事，毋溢美，毋隐恶，庶合公论，以垂鉴戒。”

遣阿思兰、杨完者不花、邓邦富、牛成、陈节等持诏谕云南、日本等国，阿思兰等俱赐冠带衣服。

丁卯，遣官释奠于先师孔子。

戊辰，祭大社、大稷。祝文大社曰：“维神德深造化，赞辅皇祇，世物赖生，所当告祀，遵依古典，行仲春礼，谨以牲币醴齐，粢盛庶品，式陈瘗祭。”以后土勾龙氏配神作主。大稷曰：“维神嘉种，生成明粢，惟首帝命率育，立我烝民，谨以牲币醴齐，粢盛庶品，式陈瘗祭。”以后稷配神作主。后土曰：“爰兹仲春，遵依古典，荐于大社，维神水土平治，永赖其功，谨以牲币醴齐，粢盛庶品，陈于表位。”作主侑神。后稷曰：“爰兹仲春，遵依古典，荐于大稷，维神勤农务本，政成稼穑，生民立命，万世之功，谨以牲币醴齐，粢盛庶品，陈于表位。”作主侑神。

遣官致祭于昭烈武成王，仪同释奠，牲用犊一、羊一、豕一，币用白色。祝曰：“惟王德业名世，韬略安邦，戡定功成，著为成法，谨以制币牲齐，粢盛庶品，式陈明荐。”

诏以沅州土官万户李德玙为高丹洞军民长官，何梦章为镇远溪洞、金容、金莲等处军民长官。

大将军徐达令忻州运粮八千石、崞州七千石、代州七千石、坚州五千石、台州三千五百石并刍豆，俱赴大同。

己巳，占城国王阿答阿者遣其臣虎都蛮贡虎、象、方物。

大将军徐达遣都督同知张兴祖将宣武、振武、昆山三卫士卒守大同。

辛未，遣吴用、颜宗鲁、杨载等使占城、爪哇、日本等国。赐占城国王阿答阿者玺书曰：“今年二月四日，虎都蛮奉虎、象至，王之诚意，朕已具悉然。虎都蛮未至，朕之使已在途矣，朕之遣使，正欲报王知之。曩者，我中国为胡人窃据百年，遂使夷狄布满四方，废我中国之彝伦，朕是以起兵讨之，垂二十年。芟夷既平，朕主中国，天下方安，恐四夷未知，故遣使以报诸国。不期王之使者先至，诚意至笃，朕甚嘉焉。今以《大统历》一本、织金绮叚纱罗四十匹，专人送使者归，且谕王以道，王能奉若天道，使占城之人，安于生业，王亦永保禄位，福及子孙，上帝寔鉴临之，王其勉图，勿怠。”虎都蛮及从者亦赐文绮纱罗有差。赐爪哇国王玺书曰：“中国正统，胡人窃据，百有余年，纲常既隳，冠履倒置。朕是以起兵讨之，垂二十年，海内悉定。朕奉天命，已主中国，恐遐迩未闻，故专使报王知之，使者已行。闻王国人捏只某丁前奉使于元，还至福建而元亡，因来居京师，朕念其久离爪哇，必深怀念，今复遣人送还，颁去《大统历》一本。王其知正朔所在，必能奉若天道，俾爪哇之民安于生理，王亦永保禄位，福及子孙，其勉图之，毋怠。”赐日本国王玺书曰：“上帝好生恶不仁者。向者，我中国自赵宋失驭，北夷入而据之，播胡俗以腥膻中土，华风不竞，凡百有心，孰不兴愤？自辛卯以来，中原扰扰，彼倭来寇山东，不过乘胡元之衰耳。朕本中国之旧家，耻前王之辱，兴师振旅，扫荡胡番，宵衣旰食，垂二十年。自去岁以来，殄绝北夷，以主中国，惟四夷未报间者，山东来奏倭兵数寇海边，生离人妻子，损伤物命。故修书特报正统之事，兼谕倭兵越海之由。诏书到日，如臣，奉表来庭；不臣，则修兵自固，永安境土，以应天休；如必为寇盗，朕当命舟师扬帆诸岛，捕绝其徒，直抵其国，缚其王。岂不代天伐不仁者哉？惟王图之。”

壬申，副将军常遇春自大同还太原。

乙亥，诏立皇陵碑。先是，命翰林侍讲学士危素撰文。至是，文成，命左丞相宣国公李善长诣陵立碑。

大将军徐达遣千户雷震守绛州。遣百户张淮送沂州逃将王信、王仁等并妻子驼马赴京。

丁丑，上仁祖淳皇帝陵名曰“英陵”。初，礼部尚书崔亮以为：“历代诸陵皆有名号，今仁祖陵宜加以尊名。”上乃定曰英陵。亮复奏请下太常，行祭告礼。时太常博士孙吾与以为：“山陵之制，莫备于汉。凡人主即位之明年，将作即营陵地，以天下贡赋三分之一入山陵。如汉文帝起霸陵，欲以北山石为椁，时文帝尚在尊位，岂有陵号祭告之礼乎？又唐太宗昭陵之号，定于葬长孙皇后时；武后合葬乾陵，其号定于高宗初葬之日。其时，帝后之陵初未有两号，其于祭告之礼，决无有也。盖庙号与陵号不同，庙号是易大行之号，不祭告不可也，故必上册谥，以告之神明。若陵之有号者，则后之嗣王所以识别先陵而已，故历代皆不以告。今英陵加号，尚书崔亮欲行祭告，臣窃以为非礼之宜，愿罢其说。”亮曰：“加上陵号，尊归先世。考之典礼，如汉光武加上先陵曰昌，宋太祖加上高祖陵曰钦，曾祖陵曰康，祖陵曰定，考陵曰安。盖创业之君，尊其祖考，则亦尊崇其陵，既尊其陵，亦必以告。礼缘人情，加先帝陵号而不以告先帝者，非人之情也。臣以为告之是。”于是廷议皆是亮。遂命俟英陵碑石成，遣太常行祭告礼。

诏定侍仪舍人及校尉刻期冠服，礼官议曰：“古者朝觐，必有傧相之职，公西华、端章甫为相，则章甫者，傧相之服也。汉唐以下置谒者，凡朝会掌引导行礼，汉用玄冠绛衣，唐用武弁绛公服，宋谓之礼直官用公服，元谓之侍仪舍人用展脚幞头、窄袖紫衫、涂金带、皂靴。其校尉，即周官太仆隶仆掌王之出入警跸者，其服制礼书不传。汉晋卫士有朱衣绛袍黑袴褶之制。唐执仗之士，首服有：武弁平巾帻、锦帽、金鹅帽、花脚幞头黄絁中抹额；其服有：诸色绣袍大袖、勒帛、诸色绣两裆、大口袴、银带、绣戎服、诸色绣宝相花衫、革带、碧衫、抹金铜带、锦螣蛇。宋执仗之士，大略与唐同。元执仗士，首服用：交脚幞头镂金额、交脚幞头五色絁巾、展脚幞头凤翅唐巾；其服有：紫梅花罗窄袖衫、涂金束带、白锦汗袴、绯绣宝相花窄袖衫、生色宝相花袍、勒帛、云龙靴、佩宝刀紫罗辫线袄。今拟侍仪舍人道礼，依元制用展脚幞头、窄袖紫衫、涂金束带、皂纹靴；常服用乌纱帽、盘领衫。校尉执仗亦依元制：首服用金额交脚幞头，诸色辟邪宝相花裙袄、铜葵化束带、皂纹靴、刻期冠、方顶巾、衣胸背鹰鹞花腰线袄、诸色阔扁丝绦、象牙雕花环行縢八带鞋。”制曰“可”。

诏随驾伞扇仪仗俱由正门中道两旁出入。

是夜，大风。

戊寅，大将军徐达、副将军常遇春、冯宗异等率师发太原，晚次徐沟。

夜大风。

庚辰，故元丞相也速侵通州。时大军征山西，北平守兵单寡，通州城中亦不满千人。也速将万余骑，营于白河。守将平章曹良臣曰：“吾兵少，不可以战。彼众虽多，然亡国之后，屡挫之兵，可以计破。”乃密遣指挥仵勇等于沿河舟中各树赤帜三，亘十余里，钲鼓之声相闻。也速望之惊骇，遂引兵遁去，城中出精骑渡白河，追之至蓟州，不及而还。

以河南府同知徐麟为知府。麟，蕲之广济人，由宣武卫镇抚三迁至河南府同知。时故元降臣宋玉与其散卒在河南者谋，以是月二日夜三鼓，集众叛。麟察知之，戒掌漏者故延二鼓，寇疑不敢发，黎明，遣镇抚胡溥率逻卒往捕，与遇于街巷，尽获之，以功升是职，仍赐金帛彩叚。

遣官祭马祖、先牧、马步、马社之神。初，命筑坛于后湖，祀马祖诸神，敕礼官考其礼仪。至是，礼官奏言：周官，牧人掌六马之属，春祭马祖，夏祭先牧，秋祭马社，冬祭马步。马祖，天驷星也。《孝经说》云：‘房为龙马。’先牧，始养马者，其人未闻。马社，始乘马者。《世本》曰：‘相士作乘马。’马步，谓神之灾害于马者。隋用周制，祭以四仲之月，唐宋因之。今拟春秋二仲月甲戌、庚日为宜，于是遣官行礼，为坛四，坛用羊一、豕一、币一，其色白，笾豆各四，簠、簋、登、象尊、壶尊各一，乐用时乐。献官斋戒，公服，行三献礼。祝文曰：“维神始于天地之初，而马生于世，牧养蕃息，驭而乘之，闲厩得所。历代兴邦，戡定祸乱，咸赖戎马，民人是安。朕自起义以来，多资于马，摧坚破敌，大有功焉。稽古按仪，载崇明享，爰伸报本，以昭神功，谨以制币牲齐，式陈明荐，尚享。”

壬午，上躬享先农，以后稷氏配祀毕，耕籍田于南郊。先农坛在籍田之北，高五尺、阔五丈、四出陛。籍田在皇城南门外。御耕籍位在先农坛东南，高三尺、阔二丈五尺、四出陛。其神位：先农，正位南向；后稷，配位四向。正、配位：币，各用青色；其余器物礼仪并与社稷同，但不用玉，仍加登三。先农祝文曰：“惟神生于天地开辟之初，创田器、别嘉种以肇兴农事，古今亿兆非此不生，永为世教。帝王典祀，敬不敢忘！某本庶民，困天下乱，集兵保民，一纪于兹。荷天地眷佑，海内一家，临御称尊，纪纲黎庶。考典崇祀，神载策书，今东作方兴，礼宜祭告，谨命太常官筑坛于京城之阳，躬率百官诣坛展礼。缅惟神明造化万世，如斯仰冀，发太古之苗、实初生之粟，为民立命，昭祀无疆。谨以制币牺牲，粢盛庶品，肃修常祀，式陈明荐。”以后稷式配神作主。后稷祝文曰：“惟土膏脉起，爰修耕籍，用荐常事于先农之神。惟神功协稼穑，允宜昭配，谨以制币牲斋，粢盛庶品，式陈明荐，作主侑种，尚飨。”其乐章迎神、奠帛，并奏《永和》之曲。迎神曰：“东风起蛰，地脉奋然。苍龙挂角，烨烨天田。民命惟食，创物有先。圆钟既奏，有降斯筵。”奠帛曰：“帝出乎震，天发农祥。神降于筵，蔼蔼洋洋。礼种有帛，其色惟苍。岂伊具物，诚敬之将。”进爼，奏《雍和》之曲，曰：“制帛既陈，礼严奉牲。载之于爼，祀事孔明。簠簋攸列，黍稷惟馨。民力普存，先啬之灵。”三献，并奏《寿和》之曲。初献云：“九榖未分，庶草攸同。表为嘉种，实在先农。黍稌斯丰，酒醴是供。献奠之初，以蕲感通。”亚献云：“倬彼甫田，其隰其原。耒耜云载，骖驭之间。报本斯享，亚献惟虔。神其歆之，自古有年。”终献云：“帝籍之典，享祀是资。洁丰嘉粟，咸仰于斯。时惟亲耕，享我农师。礼成于三，以讫陈词。”徹豆、送神，并奏《永和》之曲。徹豆云：“于赫先农，歆此洁修。于篚于爵，于馔于羞。礼成告徹，神惠敢留。馂及终亩，丰年是求。”送神云：“神无不在，于昭于天。曰迎曰送，于享之筵。冕衣在列，金石在悬。往无不之，其佩翩翩。”望瘗，奏《泰和》之曲，云：“祝帛牲醴，先农既歆。不留不亵，瘗之厚深。有幽其瘗，有赫其临。曰礼之常，匪今斯今。”配享乐章，初献云：“厥初民生，粒食其天。开物唯智，邃古悉传。思文后稷，农官之先。侑神作主，初献惟蠲。”亚献云：“后稷配天，兴于有邰。诞将嘉种，有栽有培。俶载南亩，祇事三推。侑神再献，款我尊垒。”终献云：“嘉德之荐，民和岁丰。帝命率育，报本之供。陈常时夏，其德其功。齐明有格，惟献之终。”其耕籍仪：祀先农毕，太常卿奏请诣耕籍位，皇帝至位南向立，公侯以下及应从耕者各就耕位。户部尚书北面进耒，太常卿导引皇帝秉耒三推。户部尚书跪受耒，太常卿奏请复位南面坐。三公五推，尚书、九卿九推，各退就位。太常卿奏“礼毕”，太常导引皇帝还大次。应天府尹及上元、江宁两县令率庶人终亩。是日，宴劳百官、耆宿于坛所。

甲申，礼部尚书崔亮奏：“按《礼运》曰：‘礼行于郊，则百神受职。’沈括援《唐制》云：‘凡有事上帝，则百神皆预，遣使祭告，惟太庙则皇帝亲行祭告。’今拟圜丘、方丘，大祀前期，上亲告太庙，仍遣使预告百神。如祀圜丘，则曰“某年月日，皇帝有事于圜丘，咨尔百神，以相祀事。”方丘亦如之。仍增天下神祇坛于圜丘之东、方丘之西。其神主皆题曰 ‘天下神祇’。”诏从之。

上谓礼部尚书崔亮曰：“先贤有言：‘见其生，不忍见其死；闻其声，不忍食其肉。’此人情之常。今祭祀省牲，于神坛甚迩，揆之人心，殊为未安。”于是亮奏：“考古省牲之仪，远神坛二百步。”上喜曰：“必如是，而后可也。”亮复奏：“大祀之牲，上宜躬省。若中祀、小祀，请依旧典，令太常卿礼部官省牲。”上曰：“朕既齐戒以事神，于省牲朕岂惮劳耶？”于是凡亲祀，上皆躬省牲。

大将军徐达等师自霍州至平阳，右丞薛显自桃花寨以兵来会，并以降将知院杜旺等一十一人见于军门，达令指挥王某统元帅章存道兵守平阳，图取陕西。

乙酉清明，享太庙。

上手敕谕中书省臣曰：“中书，法度之本，百司之所禀承。凡朝廷命令、政教，皆由斯出，事有不然，当直言改正，苟阿意曲从，言既出矣，追悔何及？书云：‘股肱惟人，良臣惟圣。’自今事有未当，卿等即以来言，求归至当，毋从苟顺而已。”

丙戌，革各府照磨、检校。

庚寅，上谓廷臣曰：“累黍可以成寸，积善可以成德，故小善可以成大善，小恶必至成大恶。”又曰：“积善如积土，久而不已，则可以成山；积恶如防川，微而不塞，必至于滔天。卿等皆时之俊，又与朕康济天下，虽有小善，朕必录之，若有不善，勿吝速改。人能改过迁善，如镜之去垢，光辉日增，不然，则终身蒙蔽，罪恶日积，灾咎斯至矣，可不戒哉！”

辛卯，大将军徐达师自平阳次河中，遣指挥张良造浮桥，选士马，从副将军常遇春、冯宗异先渡河趋陕西。

壬辰，以翰林直学士詹同为侍读学士，秦裕伯为待制，袁涣、睢稼为翰林应奉。裕伯，大名人，从父仕元都，就学胄监，登第，累官至福建行省郎中。会世乱，弃官寓扬州，复避地松江之上海以养母。时张士诚据姑苏，遣人招之，拒不纳。吴元年，上命中书檄下松江，起之。裕伯对使者曰：“裕伯受元爵禄二十余年，背之是不忠也；母丧未终忘哀而出，是不孝也。不孝不忠之人，何益于人国？”乃上书于中书固辞。洪武元年，省臣复檄起之，裕伯称疾不起。上乃手书谕之曰：“海滨之民好斗。裕伯，智谋之士，而居此地，苟坚守不起，恐有后悔。”裕伯拜书，遂入朝。裕伯博辩，善为辞说，上欲命以官，屡以故辞，至是以为待制。

上与侍臣论待大臣之礼。刘基言于上曰：“古者公卿有罪，盘水加剑，诣请室自裁，未尝鄙辱之存，待大臣之礼也。”时侍读学士詹同侍坐，因取《大戴礼》及《贾谊疏》以进，且曰：“古者，刑不上大夫，所以励廉耻而君臣之恩义两尽也。”上深然之。

并泌阳县于唐州，穰县于邓州。

置涉县，隶真定府。

改建昌卫为守御千户所。

上谓翰林侍读学士詹同曰：“以仁义定天下，虽迟而长久；以诈力取天下，虽易而速亡。监于周秦可见矣，故周之仁厚可以为法，秦之暴虐可以为戒。若汉、唐、宋之政治，亦互有得失，但当取其所长而舍其所短。若概曰汉、唐、宋而不审择于是非取舍，则得失混淆矣。”

立骁骑前卫亲军指挥使司。

置莱州卫。

夜有流星，大如杯，青白色，起自骑官西南，行至游气中没。

甲午，上谕群臣曰：“昔元时不重名爵，或以私爱輙授以官职，名虽易得，实无益于事，徒拥虚名而已。朕今命官，必因其才，官之所治，必尽其事，所以然者，天禄不可虚费也。又尝思昔在民间时，见州县官吏多不恤民，往往贪财好色，饮酒废事，凡民疾善，视之漠然，心实怒之。故今严法禁，但遇官吏贪污，蠹害吾民者，罪之不恕。卿等当体朕言，若守己廉而奉法公，犹人行坦途，从容自适；苟贪贿罹法，犹行荆棘中，寸步不可移。纵得出，体无完肤矣，可不戒哉！”








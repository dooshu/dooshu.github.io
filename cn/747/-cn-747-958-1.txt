○围棋赋

待隐之园，神仙所都，世隔两尘，维以逍遥云尔；饮过三爵，不有博奕者乎？於是巍巍邃翁，黄扉钜儒，召曲阿之仲子，延相水之尧夫。枰设文楸之木，子出滇南之炉，值天清而地僻，命对垒以为娱。小子不敏，拜赐良图，抽毫进牍，以博胡卢。夫其取法象於天地，分刚柔於阴阳，参骈罗於列宿，措经营於四方，衍图书之定位，非巧历之能详。颇、牧生乎尊俎，良、平坐乎帷幄，转盼变乎风，倏忽交乎电雹，乃局面之一新，岂依傍而保角？若夫挥戈退日，指掌回天，宝鉴造形而炳发，鸾刀迎刃而割鲜，譬当路之不遐，何决机之复连。至如中外戒严，连烽绎骚，蜀道之难若破竹，秦关之卒如燎毛，韬神机於密授，见一着之孤高。别有龙战收功，虎穴得子，倒载干戈，胜心不起。享乾坤之清夷，悟盈虚之妙理，期大雅之明哲，诚国手之擅美。

嗟夫！智者创法，万变无形，达人大观，一顺无情。稽古今之因革，等陵谷之纷更，通无方之妙用，均多歧之错行。於是翁也首肯，尊俎无声，相与推枰而一笑，目遂浮之遐征。

傅怀海


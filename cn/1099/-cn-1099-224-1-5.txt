○修築邊墻疏 【 宣大修墻】

議照大同一鎮。外鄰住牧虜巢。內屏畿省關隘。為九邊第一重地。舊日相沿雖有三邊名色。以其逼近虜營。且無附近城堡藉之守護。遂致掏穵傾圯。鞠為坦道。遺址僅存。比年虜牧于夾墻之間。朝窺夕竊。東出西沒。近邊田土。日就荒閒。而驛路行旅間被殺虜。盖以障塞罔修。阻遏無恃。故且自二十年大虜深犯山西之後。邊臣仰遵　廟謨。東自陽和開山口。西至山西丫角山。修築邊墻一道。添設墩堡。募軍守戍嗣是虜賊有所忌而不敢輕犯。邊人耕牧。為利頗多。狥陽和天城迤東接連宣府西界。中間多有通賊要路。因未築有邊墻。近年虜眾深犯。率皆繇此出入。視中西二路有險足據。卒歲稍寧者。可以鑒矣。職等日夜憂危、多方諏訪、乃於今春會舉斯役、屬當春夏之交、大眾一齊、復慮虜騎之侵擾、陰雨之阻滯、度工計日、約費估銀、會本具奏、仰荷　皇上如數蠲發、再命總督宣大撫鎮等官、相度計議、職等初議欲自陽和口修至李信屯止、盖以聲勢連絡、守援既便、餽餉弗艱、本有利于大同。但宣府李信屯迤北。尚有五六十里。始接西陽河邊墻。既有此空缺之處。未免更費工役。添設擺守。先以事在彼中、未經會議無從而知也乃復改從今議、又蒙　皇上俯賜俞允、不惟宣府李信屯迤北五六十里之空缺。包褁在內。可以不勞修守而西陽河通賊川口直西一面。又得大同新墻為之外郭。誠一勞永逸之圖。非顧此失彼之偏也。興工之期、又值醜虜退遯、時日晴明、軍民歡呼、夜以繼日、計八十七日之工而落成甫及五旬、約二十四萬之費而節省將以億計、以虜馬盤據之地、成吾人耕牧之區、藩垣鞏固、疆圉肅安、此實　宗社無疆之休、中外臣民之慶也、


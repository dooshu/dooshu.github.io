○赵国太夫人某氏疾厄醮词

妾闻天真悯物，大道好生，常宏拯护之慈，俾遂安全之愿。顾惟至化，育此含灵，氤氲之二气裁形，昭灼而三元定命，吉凶罪福，上禀天司。妾以命禄俱衰，纳音在墓，虽值合神之吉，又当冲破之凶，游年既值於天符，本命仍逢於五鬼。身宫之内，暗曜所躔；钝滞宿中，土星所历。刑厄位上，复值火星，重叠灾衰，遂成疾瘵，未复痊退，弥切忧惶。窃恐前代今生，罪尤未解，负财负命，冤债未除，非凭大醮之筵，难罄忏祈之恳。是敢舍其服玩，备此香馐，严设坛场，虔申祷祝。

伏惟诸天悯护，众圣矜怜，申再造之仁，全好生之德。三官五帝，暗曜七元，南斗北辰，天司列宿，岳渎尊圣，地府明灵。及妾本宫游年八卦，内外应感，三界灵司，赐於府曹之中，简之内。有冤仇罪犯，厄运灾期，敕命所司，特赐原赦。续其祚禄，加以年龄；荡涤凶衰，蠲平疾苦；百关宣，六腑安和；重睹天光，再履人事。推心励节，永酬济之恩；念善参元，上副真灵之泽。不任沥恳披心希生请命迫切虔祈之至。谨词。


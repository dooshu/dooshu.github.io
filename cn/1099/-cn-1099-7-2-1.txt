○上太平治要十二條 【 太平治要】

一曰法天道、天不言而四時行、百物生、天生聖君、位至尊而統六合、必當仰法于天明如日月、恩如雨露威如雷霆、信如四時、百職?勞、庶事自理、若身兼庶務、則若勞臣逸、非所以法天也、夫天道好生聖人亦好生、好生之德、洽于人心、則人皆化干為善、而自不犯法矣、孔子曰、惟天為大、惟堯則之、此之謂也、二曰虞地利、中原為天下腹心。號膏腴之地。因人力不至久致荒蕪。近雖令諸郡屯種。墾闢未廣。先臣建言屯種亦屢矣而卒不?若中原不講于水田故也莫若于四方地瘠民貧。戶口眾處。令辭司募民開耕。願應募者。資以物力。寬其徭賦。使之樂于趨事。及犯罪者。亦謫之屯田。此法亦可以處降附者使荒閒之田。無不農桑。三五年間。中州富庶。財用豐足矣。三曰順人心天下以人心為本、人心所在即天命所在、故善治天下者、必上承天命。下順民心民之所好好之。民之所惡惡之。葢人情莫不欲富壽安逸。故三王生之而不傷。養之而日厚。節其力而不困。君之于民。既猶父之于子。則民之于君。亦猶子之愛敬于父母矣。三代之所以得人心者、此也、四曰養聖德、夫聰明睿智之主、文武仁聖之君。乃天生聖德本無不備然萬幾之頃、或相感觸。則意念之起、如重翳之蔽白日、故雖大聖、必兢兢戒謹、常加存養省察之功。節其嗜慾、懲其忿怒清明在躬、志氣如神、則猶青天白日、萬物咸仰、聖德加盛、聖壽萬年、傳曰有大德者、必得其壽、此之謂也、五曰培國脉、夫三代之歷祚延長者、以仁義道德。教化斯民。不專尚刑罰。故民得遂其生養之樂。而天命眷顧之也。秦隋享國不久者。專事苛刻。力役不休。仁義不施。故民不聊生。而天不佑之也。今功成治定。萬邦悉臣。當以三代有道之長為法。秦隋之失為戒。則人心和悅。天心眷祐。而國祚如泰山之安矣。六曰開經筵、自昔聖主賢臣。治天下之大經大法、具載六經。垂法萬世、不可以不講也講之則理明而心正、措之政事、無不得其當、今當大興文教之日、宜擇老成名儒。于、朔望視朝之際。進講經書一篇、敷陳大義。使上下聳聽。人人警省。興起善心。深有補于治化也。七曰精選舉、夫官得其人、則庶務自理、萬民樂業、故選舉之際、不可不精審也、六部十三布政使司、乃股肱重任。豈可輕用而輕廢哉。必歷試其才能德量可當此者。然後信任之、至于提刑按察司、與知府之職、固嘗不能盡、知其人、然亦不可輕任也、宜令京官五品以上、各舉賢良正直一員、知州知縣、于民最親、亦須選擇、國初用人多主此意宜令按察知府歲項廉勤淳厚者一二員。凡所舉。不問巳仕未仕。但得人則有賞。繆舉則有罰。如此。則人皆悉心求賢。而無遺才矣。若新進人才、且當試以佐貳之職、果有藝能出眾、特加超擢、則官得其人矣、八曰審刑罰、刑罰一事、人命所係、不可不審、故書曰與其殺不辜、寧失不經、欽哉欽哉、惟刑之恤哉、葢死者不可復生、刑者不可復續苟不欽恤而詳讞之、則傷人必多、傷人既多。必損和氣。非所以善治也。理刑之官、必擇其公明正大仁厚之人、如漢之張釋之于定國輩。親信而委任之。則天下無冤民。而致刑措之?矣。九曰敦教化、學挍所以宣明教化、長育人才、非止訓詁文辭而巳、今大興國學、增廣生員、教育之恩至矣、然國學首善之地、既選名儒以五經分教諸生、必先德行而後文藝、抑浮華而尚淳篤、未可驟用以啟其奔競之心、當日就月將、得其真修寔踐、使成人有德、小子有造、將見風俗日厚、人材輩出、可為朝廷之用矣、十曰馭戎狄、夫馭戎狄之道、守備為先。征伐次之。開邊釁。貪小利。斯為下矣。故曰天子有道。守在四夷。言以德懷之。以威服之。使四夷之臣。各守其地。此為最上者也。若漢武之窮兵黷武、徒耗中國而無益、隋煬之伐高麗、而中國蠭起、以唐太宗之明智、後亦悔伐高麗之非、是皆可以為鑒、非守在四夷之道也、今海內既平、車書混一、蠻夷朝貢、間有未順、當修文德以來之、遣使以喻之、彼將畏威懷德、莫不率服矣、何勞勤兵于遠哉、北狄遺燼、尚煩　聖慮、當選將練兵、分屯鎮守、謹其防禦、俟其釁隙、一舉而蕩平之、未晚也、十一曰、蒐才俊、古之俊才、或隱于耕釣版築、或出于商賈屠酤、皆足以興邦而名世、非一端所取也、故書曰立賢無方、旁求俊乂、今于秀才等項、悉巳舉而用之、若軍伍謫戍、農圃醫卜、或以微罪困于里閭者、豈無其人、宜令有司盡心求訪、果有才器出?、學識超眾者、則舉荐之、開其自新之路、許其?忠竭力、庶可以得奇才異能之士、拔十得一、自可當千百人之用矣、十二曰廣諮訪、昔舜好問而好察邇言、樂取諸人以為善、故能以天下之善為巳善、而能周知天下之事、足以開物成務、使萬民各得其所、伏惟　聖明混一華夏、統御萬邦、遐方幽遠、恐未周知、嘉言善行、或未盡取、正宜大開言路、廣訪博詢、使常朝百官、得關輪對、布政按察府州縣正官朝覲之時、各令敷奏以言、觀其賢否、凡時政得失、民瘼利弊、許諸人陳訴、古有納言之官、專掌其事、宜選學識高明、通達治務者、特授納言之官、以詳擇其可否、則天下之事、可以周知、天下之善、可以畢至、而內外百司、罔敢怠逸、各思盡職矣、

皇明經世文編卷之七終








51　衞青在位淮南寢謀　汲黯在朝淮南寢謀


何武曰：「衞青在位，淮南寢謀。」李尋曰：「淮南王作謀之時，其所難者獨有汲黯。」今人多以淮南寢謀，稱黯而不及青，才能不若節義也。【原注】「汲黯在朝，淮南寢謀。」其語見吴步騭疏。

【何云】吾家氾鄉語，本伍被對淮南語。

【全云】淮南王傳亦嘗有謀刺殺大將軍青之語，汲黯傳則固有憚黯之語。〇魏志徐奕傳亦有此語，不止步騭疏也。

【元圻案】漢書辛慶忌傳：「丞相司直何武上封事曰：『虞有宫之奇，晉獻不寐；衞青在位，淮南寢謀。故賢人立朝，折衝厭難，勝於無形。』」又李尋傳：「尋，字子長，平陵人也。哀帝初即位，召尋待詔黄門。上書曰：『臣聞往者淮南王作謀之時，其所難者獨有汲黯，公孫弘等不足言也。弘，漢之名相，於今無比，而尚見輕，何況亡弘之屬乎？』」又伍被傳：「淮南王曰：『山東即有變，漢必使大將軍將而制山東，公以爲大將軍何如人也？』被曰：『大將軍遇士大夫以禮，與士卒有恩，衆皆樂爲用。騎士上下山如飛，材力絶人如此，數習將兵，未易當也。』王曰：『夫蓼太子知略不世出，非常人也，以爲漢廷公卿列侯皆如沐猴而冠耳。』被曰：『獨先刺大將軍，迺可舉事。』」又淮南王長傳：「王鋭意欲發，欲如伍被計，使人爲得罪而西，事大將軍、丞相。一日發兵，即刺大將軍衞青。説丞相弘下之，如發蒙耳。」〇三國志魏徐奕傳：「太祖以奕爲中尉，手令曰：『昔楚有子玉，文公爲之側席而坐；汲黯在朝，淮南爲之折謀。詩稱「邦之司直」，君之謂與。』」又吴步騭傳：「騭上疏曰：『汲黯在朝，淮南寢謀；郅都守邊，匈奴竄迹。故賢人所在，折衝萬里。』」〇蘇子由元祐元年二月上疏曰：「昔淮南王反，獨畏衞青、汲黯。」實兼取二説。






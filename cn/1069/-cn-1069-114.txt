卷一百三十四

永乐十年十一月壬午朔

○钦天监进永乐十一年大统历  上御  奉天殿受之颁赐诸王及文武群臣△甘肃总兵官驸马都尉西宁侯宋琥言比叛寇老的罕等走依赤斤蒙古卫指挥塔力尼亟遣人索之塔力尼匿不发此贼凶悖不除将为边患  上命右春坊右庶子兼翰林院侍讲杨荣往陕西同豊城侯李彬诣甘肃经略之

○癸未

○通政赵居任奏苏州有逃军言今年水潦伤田禾乞免秋粮究此人在乡所行率不法且今岁苏田少水而奸民多私决堤防车水入田以坏禾稼冀苟免税粮耳请俱罪之  上谕户部臣曰言水潦者果逃军可止坐逃军罪其言决堤车水求免税粮恐无是理盖与其劳力决堤车水曷若劳力治田田中所入十分以一分入官有九分入己岂肯以一废九自受饥馁耶殆非人情且前时浙江按察司亦尝言浙西水潦赵居任不恤民隐今居任此言未可信仍遣官往视之

○甲申  敕甘肃总兵官驸马都尉西宁侯宋琥曰西宁卫指挥李英能效劳剿戮叛寇其升为都指挥佥事余将士有功者各升一级并给赐赉有功劳异等者别具来闻当加优赏  命金吾左卫指挥使刘原子刚指挥同知李成子荣陈克端子正金吾左卫指挥使罗成侄敏指挥同知任忠子旺府军指挥同知胡同子海代职以成等老病不任事也命旗手卫故指挥佥事张成子胜袭父职△以旱灾免湖广湘阴县粮千八百二十余石广东海康遂溪二县粮四千三百余石

○乙酉

○升户部郎中李冲为河南布政司左参政礼部郎中高谦为右参政主事崔赟为右参议福建道御史李时秀为河南按察司副使河南道御史文振浙江道御史刘先为佥事改湖广按察使曹崇为陕西按察使△擢监生苗贯谢庸熊杰童贞吴铭张达雷恭角羊昌党衢周尚宾为监察御史  上谕之曰佐方岳任风纪皆要职当慎操履务长厚戒刻薄上不损国体下有利于民庶几不负所命若逞贪虐民瘝官废事身名俱丧矣其往勉之

○兀里奚山等卫女直野人头目欢只忽等来朝命为指挥千百户赐予有差

○丙戌

○修扬州府仪镇县缘江堤岸及浚夹港等处河道肥河卫指挥佥事木答哈奏原居辽东东宁卫阿剌山卫指挥伯塔木愿居安乐自在州并从之赐予如例

○丁亥

○开州民父子三人自陈受国家恩德安处田里无所补报今天寿山营造愿父子同往效力  上曰得无别有所为乎命户部审之还奏父子别无所为报效盖出诚意  上召至廷谕之曰尔意诚善夫为民欲报国恩不但效力役若能安分循理务本弃末修孝悌忠信之行和于家厚于乡遵奉教令不犯刑辟使乡里放效悉为善人如此即是报国何必出力汝归勉之见乡人老少亦以朕言谕之△孟诰土官刀猛甫等遣其属贡马及方物赐之锦绮纱罗彩绢

○戊子  命兵部及五军都督府自命武官子弟袭职者循洪武故事初比试不中许袭职支半俸逾二年复试中支全俸不中仍减半又二年亦如之三试不中发充军先是  上以袭职子弟生于豢养习于骄惰不闲武事滥嗣爵禄无益国家命一试不中戍开平再试戍交阯三试不中戍烟瘴之地以警励之至是宽宥之命从旧制又曰在营生长者循此例若自田里间出未尝习弓骑者不可遽责其成湏一岁中十试之

○庚寅

○赐浡泥国王遐旺冠带文绮衣并赐其母冠服其叔及头目冠带△通政司奏有老妇告前夫之子不能共养请治其不孝罪  上问是亲生之子否对曰此妇于前夫亦是继室盖子之继母也  上曰所谓子母无绝道者非谓继母今继母改适即义可绝已失节于夫乃责人不能尽孝所言勿听△户部言云南丽江军民府通安县民饥请以所贮课程小麦赈给从之

○辛卯冬至  上御  奉天殿受朝贺大宴文武群臣及四夷朝使

○丙申

○遣太监郑和等赍敕往赐满剌加爪哇占城苏门答剌阿鲁柯枝古里南渤利彭亨急兰丹加异勒忽鲁谟斯比剌溜山孙剌诸国王锦绮纱罗彩绢等物有差

○丁酉

○山东都指挥佥事李凯等督运卫辉等处粮百六十五万九千二百七十余石至北京

○戊戌

○北京行太仆寺卿杨砥言吴桥东光兴济交河诸县及天津等卫屯田雨水决堤伤稼切见德州良店驿东南二十五里有黄河故道州南有土河与旧河通若于二处开河置闸则水势分可以便民时土河已命置闸  上令工部侍郎蔺芳往经理之△都察院右副都御史李庆等劾奏河南都司布政司按察司官坐视河决为患不奏幸蒙恩宥令躬督修治又转委僚属而不亲行以致军民劳而无功  上曰下不恤民患上不奉君命其治之如法△河间府献县言夏雨霖淫西山暴水冲决真定之饶阳武强恭俭等处堤岸渰没田庐乞集夫修筑从之

○辛丑  上谓兵部尚书金忠等曰今各卫养马官军怙势肆强往往就田间牧放蹂践禾稼民稍有言即加搏击民甚不堪其下军卫严加禁约仍行按治御史巡察犯者并本伍头目悉罪之△宴渤泥国王遐旺等

○壬寅  命扬州等卫造海风船六十一艘△户科都给事中胡濙奏切见陕西所属府州县递年收积马草因布政司奏盘折数百万束皆作侵欺之数见蒙朝廷差官追陪此草盖因支用数少露地堆积年深雨雪淋坏及盘点之际不下数十百人蹂践朽烂今作侵欺追徵民有不堪兼今年亢旱农种颗粒不收伏望宽恤  上命户部遣官赈济所亏折马草悉免追

○癸卯

○洮州卫所镇抚陈恭上言侍卫防禁宜严外夷异类之人不宜寘左右玄宗几丧唐室徽钦几绝宋祚夷狄之患可为明鉴  上览毕以示群臣曰所言禁卫宜严甚是但天之生才何地无之为君用人但当明其贤否何必分别彼此其人果贤则信任之非贤虽至亲亦不可用汉武帝用金日磾唐太宗用阿史那社尔盖知其人之贤也若玄宗宠任安禄山致播迁之祸政是不明知人宋徽宗自是宠任小人荒纵无度以致夷狄之祸岂因用夷狄之人致败春秋之法夷而入于中国则中国之朕为天下主覆载之内但有贤才用之不弃近世胡元分别彼此柄用蒙古鞑靼而外汉人南人以至灭亡岂非明鉴礼部尚书吕震请加恭妄言罪  上曰恭之心本是忠朝廷但未深思耳岂可罪朕恒语卿等言事之人有乖谬当容之罪之则言路塞人君无由得闻善道尔为大臣此言亦非忠矣

○乙巳

○考郎兀卫副千户兀鲁不花乞于北京居住从之赉予循例

○丙午

○赐庆成王济炫宁化王济焕广昌王济熇钞各四千锭米各百石△修广西浔州卫城池△浚镇江府京口新港甘露三港达于港

○己酉  命府军右卫指挥同知甯成子庆大兴左卫指挥佥事王伏用子谅金吾右卫指挥佥事杨才子青代职以成等老疾请闲故也△辽东都指挥同知巫凯等奏建州卫都指挥李显忠指挥孛速赵歹都刘不颜等悉挈家就建州居住岁乏食  上命发仓粟赈之

○庚戌

○升署山西布政司左参议事监察御史陈瓒为左参政








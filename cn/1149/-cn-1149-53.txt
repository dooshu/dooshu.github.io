卷五十三

<史部,别史类,郝氏续後汉书>

钦定四库全书

续後汉书卷五十三　　　　元　郝经　撰

列传第五十

诸孙

孙静【子瑜一皎　奂奂子壹　张梁】　孙贲【子邻　邻子震曾孙惠　策族兄香】孙辅　孙翊【子松】　孙匡【子泰孙秀】　孙韶【兄楷】　孙桓

孙静字幼台坚季弟也坚始举事静纠合乡曲及宗族五六百人以为保障衆咸附焉策破刘繇定诸县进攻会稽遣人请静静将家属与策会於钱塘时太守王朗拒策於固陵策数渡水战不能克静说策曰朗负阻城守难可卒拔查【原注祖加反】渎南去此数十里而道之要径也宜从彼据其内所谓攻其无备出其不意者也吾当自帅衆为军前队破之必矣策曰善乃诈令军中曰顷连雨水浊兵饮之多腹痛令促具甖缶数百口澄水至昏暮罗以然火诳朗【谨案今志作四维然火宋本作罗以然火与此合通志亦作罗】便分军夜投查渎道袭高迁屯朗大惊遣故丹阳太守周昕等帅兵前战策破昕等斩之遂定会稽【原注会稽典録昕字大明少游京师师事太傅陈蕃博览羣书明於风角善推灾异辟太尉府举高第稍迁丹阳太守曹公起义兵昕前後遣兵万余人助公征伐袁术之在淮南也昕恶其淫虐絶不与通献帝春秋袁术遣吴景攻昕未拔景乃募百姓敢从周昕者死不赦昕曰我则不德百姓何罪遂散兵还本郡】表拜静为奋武校尉欲授之重任静恋坟墓宗族不乐出身【谨案陈志作不乐出仕通志作出身与此合】求留镇守策从之权统事就迁昭义中郎将终於家五子暠瑜皎奂谦暠三子绰超恭超为偏将军恭生峻绰生綝峻綝有传【谨案此下阙子瑜皎】负字季明兄皎既卒代统其衆以扬武中郎将领江夏太守在事一年遵皎旧迹礼刘靖李允吴硕张梁及江夏闾举等并纳其善负讷於造次而敏於当官军民称之黄武五年权攻石阳负以地主使所部将军鲜于丹帅五千人先断淮道自帅吴硕张梁五千人为军前锋降高城得三将大军引还权诏使在前住驾过其军见负军陈整齐权曰初吾忧其迟钝今治军诸将少能及者吾无忧矣拜扬威将军封沙羡侯吴硕张梁皆禆将军赐爵关内侯负亦爱乐儒生复命部曲子弟就业後登朝列者数十人年四十嘉禾三年卒子承嗣以昭武中郎将代统兵领郡赤乌六年卒无子封承庶弟壹奉奂後【谨案孙覇子亦名壹疑奂子不当与大帝孙同名】孙峻之诛诸葛恪也壹与全熙施绩攻恪弟公安督融融自杀壹从镇南迁镇军假节督夏口及孙綝诛滕胤吕据据胤皆壹之妹夫也壹弟封又知胤据谋自杀綝遣朱异潜袭壹异至武昌壹知其攻已率部曲千余口及胤妻奔魏魏以壹为车骑将军仪同三司封吴侯以故主曹芳贵人邢氏妻之邢美色妬忌下不堪命遂共杀壹及邢氏【谨案陈志此下有壹入魏黄初三年死八字考曹髦纪壹以甘露二年封吴侯四年为婢所杀不得云黄初三年也故郝书削去不用】张梁有算略孙权尤赏拔初权在武昌欲还都建业虑水道泝流二千里一旦有警不相赴及至夏口於坞中大会百僚议之权曰诸将吏勿拘位任各言计策诸将或言宜立栅栅夏口【谨案陈志无下栅字】或言宜重设铁鎻者权皆以为非时梁为小将越席而进曰臣闻香饵引泉鱼重币购勇士今宜明树赏罚遣将入沔与敌争利形势既成彼不敢干也使武昌有精兵万人付智略者常使严整一旦有警应声相赴作甘水城轻舰数十诸所宜用皆使备具如此开门延敌敌自不来矣权以梁计为得即超增梁位累迁至沔中督卒

孙贲字伯阳父羌字圣台【谨案圣台陈志作圣壹考孙坚字文台弟静字幼台贲为坚兄则此作圣台者为是】坚同产兄也贲早失二亲弟辅方孩贲自赡育友爱甚笃为郡督邮守长坚於长沙举义兵贲去吏从征伐坚卒贲摄余衆扶送灵柩後袁术徙寿春贲又依之术从兄绍用会稽周昂为九江太守绍与术不协术遣贲攻破昂於隂陵表贲领豫州刺史转丹阳都尉行征虏将军讨平山越为扬州刺史刘繇所廹逐因将士衆还住历阳顷之术复使贲与吴景共撃樊能张英等未能拔及策东渡助贲景破英能等遂进击刘繇繇走豫章策追贲景还寿春报术値术僭号署置百官除贲九江太守贲不就弃妻孥还江南时策已平吴会二郡贲与策征庐江太守刘勲江夏太守黄祖军旋闻繇病死过定豫章上贲领太守时丹阳僮芝自署庐陵太守策留贲弟辅领兵住南昌谓贲曰兄今据豫章是扼僮芝咽喉而守其门户也但当伺其形便因令国仪杖兵而进公瑾为作埶援一举可定也贲闻芝病即如策计周瑜到巴丘辅遂得进据庐陵後封贲都亭侯建安十三年使者刘隐奉诏拜贲为征虏将军领郡如故在官十一年卒子邻嗣邻字公达性精敏幼有令誉年九岁代领豫章进封都乡侯在郡垂二十年讨平叛贼政绩修理召还武昌为绕帐督时太常潘濬掌荆州事重安长陈留舒燮有罪下狱濬尝失燮欲致之法论者多为言之【谨案今志作多有为言监本作多为有言此作多为言之较明晰】濬犹不释邻谓濬曰舒伯膺兄弟争死海内义之以为美谈仲膺又有奉国旧意今君杀其子弟若天下一统青盖北廵中州士人必问仲膺继嗣答者云潘承明杀之於事何如濬意即解燮用得免仲膺名劭初伯膺亲友为人所杀仲膺为报怨事觉兄弟争死皆得免故云邻迁夏口沔中督威远将军所居任职赤乌十二年卒子苖嗣苖弟旅及叔父安熙绩皆历列位子述为武昌督平荆州事震无难督谐城门校尉歆乐乡督震後御晋军与张悌俱死策族兄香字文阳父儒字仲孺坚再从弟也香从坚征伐有功拜郎中与贲及吴景皆为袁术所用香为汝南太守景守广陵太守而贲为将军领兵在寿春策与香等书曰今征江东未知二三君意何如尔景即弃守归贲困而後免【谨案今志作因而获免监本作因而後免】独香以道远不得还术僭号加征南将军卒於寿春

谨案目録此下有孙辅传今阙

孙翊字叔弼权弟也一名俨骁悍果烈有兄策风太守朱治举孝亷司空辟策临卒张昭等谓策当以兵属翊而策呼权佩以印绶建安八年以偏将军领丹阳太守时年二十後为左右边鸿所杀鸿亦即诛子松为射声校尉都乡侯镇巴丘数咨陆逊以得失尝有过逊面责松松意色不平逊曰君过听不以其鄙数见访及【谨案其鄙与监本陈志合今志作某鄙】是以承意进言辄变色何也松曰属亦自忿行事有此岂有望邪黄龙三年卒汉丞相亮与兄瑾书曰既受东朝厚遇依依於子弟又子乔良器为之恻怆见其所与亮器物感用流涕其悼松如此由亮养子乔咨述故云

孙匡字季佐翊弟也举孝亷茂才未试用卒时年二十余【原注江表传曹休出洞口吕范率军御之时匡为定武中郎将遣范令放火烧损茅芒以乏军用范即启送匡还吴权别其族为丁氏禁锢终身裴松之曰案本传曰匡未试用卒时年二十余而江表传云吕范在洞口匡为定武中郎将既为定武非为未试用且孙坚以初平二年卒洞口之役在黄初三年坚卒至此合三十一年匡时若尚在本传不得云卒时年二十余也此盖权别生弟朗江表传误以为匡也朗之名位见三朝録及虞喜志林也】子泰曹氏之甥也为长水校尉嘉禾三年从权围新城中流矢死泰子秀为前将军夏口督秀公室至亲提兵在外【谨案今志作握兵在外毛本作提兵与此合通志同】皓意不能平建衡二年皓遣何定将五千人至夏口猎先是民间佥言秀当见图而定远猎秀遂惊夜将妻子亲兵数百人奔晋晋以秀为骠骑将军仪同三司封会稽公皓大怒追改秀姓曰厉秀在晋朝初闻皓降羣臣毕贺秀称疾不与南向流涕曰昔讨逆弱冠以一校尉创业今後主举江南而弃之宗庙山陵於此为墟悠悠苍天此何人哉吴既平降为伏波将军开府如故永宁中卒追赠骠骑开府子俭字仲节给事中

谨案目録此下有孙韶孙桓传今阙

议曰云雷构屯龙蛇起陆乘运契会族大而智且勇者胜优者天飞而为主其次叶比攀附而为侯为王各着功烈享富贵故孙氏之有江东自父兄子弟外而诸孙之?若是焉足与魏夏侯曹氏抗衡而立国矣

赞曰凤翥斗区龙起江臯附翼攀鳞撑挺汹涛勇能将领才堪器使维城增峻玉璧金址








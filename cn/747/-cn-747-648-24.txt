○授萧睦凤州周载渝州刺史制

敕：前剑南三川榷盐判官殿中侍御史内供奉萧睦前知盐铁转运山南东道院事殿中侍御史周载等，由文学古，施於有政，三验所至，莫非良能。河池近藩，南平东险，绥戎阜俗，必藉长才，副我虚求（一作怀），牧兹凋瘵。事时农劝，用节人安，三年有成，惟乃之效。睦可凤州刺史，载可渝州刺史。


卷八十五

<集部，词曲类，词选之属，御选历代诗余

钦定四库全书

御选历代诗余卷八十五目录【起一百七字至一百八字】

倾杯乐【又一体】

柳永

前调【又一体】

张先【二首】

望海潮

柳永

秦观【二首】

张元干

史巂之

石孝友

赵可

折元礼

邓千江

前调【又一体】

秦观

晁补之

吕渭老

季叔房

施绍莘

陆楫

角招

赵以夫

女冠子【又一体】

康与之

惜黄花慢

杨无咎

大圣乐【又一体】

周密

一萼红

李彭老

尹济翁

刘基

望湘人

贺铸

杨基

选冠子

吕渭老【二首】

飞雪满羣山【又一体】

蔡伸

一萼红【又一体】

姜夔

王沂孙【五首】

张炎【三首】

刘天迪

陶宗仪

钱继章

冯鼎位

前调【又一】体

无名氏

薄幸【又一体】

贺铸

吕渭老

韩元吉

毛幵

沈端节

一寸金

周邦彦

吴文英

陈允平

倾杯乐【又一体】

柳永

前调【又一体】

柳永

前调【又一体】

柳永

惜黄花慢【又一体】

吴文英【二首】

前调【又一体】

赵以夫

泛清苕

张先

御选历代诗余卷八十五目录

钦定四库全书

御选历代诗余卷八十五【起一百七字至一百八字】

司经局洗马掌局事兼翰林院修撰加二级【臣】王奕清奉旨校刋

倾杯乐

【又一体双调一百七字或作古倾杯】

倾杯乐　　　　　　　　　　　柳　永

冻水消痕晓风生暖春满东郊道迟迟淑景烟和露偏润长堤芳草断鸿隐隐归飞江天杳杳遥山变色妆眉淡埽目极千里闲倚危樯迥眺　动几许伤春怀抱念何处韶阳偏早想帝里看看名园芳榭烂漫莺花好追思往昔年少继日恁把酒听歌量金买笑别後暗负光隂多少

前调【又一体】　　　　　　　　　　张　先

横塘水静花窥影孤城转浮玉无尘五亭争景画桥对起垂虹不断爱溪上琼楼凭雕阑坐久飞云远人在虚

空月生溟海寒鱼夜泛游鳞可辨　正是草长苹老江南地暖汀洲日晚更茶山巳过清明风雨暴千岩啼鸟怨芳菲故苑深红尽緑叶隂浓青子枝头满使君莫放寻春缓

前调　　　　　　　　　　　　张　先

飞云过尽明河浅天无畔草色栖萤霜华清暑轻颸弄袂澄澜拍岸宴玉麈谭宾倚琼枝香挹雕觞满午夜中秋十分圆月香槽拨凤朱弦轧鴈　正是欲醒还醉临空怅远壶更叠换对东西数里回塘恨零落芙蓉春不管笼灯待散谁知道座有离人目断双歌伴烟江艇子归来晚

望海潮

【双调一百七字】

望海潮【钱塘怀古】　　　　　　　　　柳　永

东南形胜三吴都会钱塘自古繁华烟柳画桥风帘翠幙参差十万人家云树远堤沙怒涛卷霜雪天堑无涯市列珠玑户盈罗绮竞豪奢　重湖叠巘清嘉有三秋桂子十里荷花羌管弄晴菱歌泛夜嬉嬉钓叟莲娃千骑拥高牙乘醉听箫鼔吟赏烟霞异日图将好景归去凤池夸

前调【广陵怀古】　　　　　　　　　　秦　观

星分牛斗疆连淮海扬州万井提封花发路香莺啼人起朱帘十里春风豪俊气如虹曳照春金紫飞盖相从巷入垂杨画桥南北翠烟中　追思故国繁雄有迷楼挂斗月观横空文锦制帆明珠溅雨宁论雀马鱼龙往事逐孤鸿但乱云流水萦带离宫最好挥毫万字一饮?千锺

前调【越州怀古】　　　　　　　　　　秦　观

秦峰苍翠耶溪潇洒千岩万壑争流鸳瓦雉城谯门画戟蓬莱燕阁三休天际识归舟泛五湖烟月西子同游茂草荒台苎萝村冷起闲愁　何人览古凝眸怅朱顔易失翠被难留梅市旧书兰亭古墨依稀风韵生秋狂客监湖头有百年台沼终日夷犹最好金龟换酒相与醉沧洲

前调【赋碧云楼】　　　　　　　　　　张元干

苍山烟澹寒溪风定玉簪罗带绸缪轻霭暮飞青冥远净珠星璧月光浮城际涌层楼正翠帘高卷绿琐低鈎影落尊罍气和歌管共清游　使君冠世风流拥香鬟凭槛雾鬓凝眸银烛煗宵花光照席谯门莫报更筹逸兴醉无休赋探梅芳信翻曲新讴想见疎枝冷蕊春意到沙洲

前调【浮远堂】　　　　　　　　　　史巂之

危岑孤秀飞轩爽豁空江泱漭黄流吴札故丘春申旧国西风吹换清秋沧海浪初收共登高临眺尊俎绸缪凤集高冈驹留空谷接英游　八牕尽控琼鈎送帆樯杳杳潮汐悠悠今古兴怀关河极目愁边灭没轻鸥淮岸隔重洲认淡霞天末一缕青浮未许英雄老去西北是神州

前调　　　　　　　　　　　　石孝友

离情氷泮归心云扰黯然凝竚江皋柳色揺金梅香弄粉依稀满眼春娇常记极游遨更与持玉斚因解金貂郎去瞿塘妾家巫峡水迢迢　别来暗减风标奈碧云暗断翠被香销春草生池芳尘凝榭凄凉月夕花朝千里梦魂劳但乌啼渡口猿响山椒拟把无穷幽恨万叠写霜绡

前调　　　　　　　　　　　　赵　可

云垂余发霞拖广袂人间自有飞琼三馆俊游百街高选翩翩老阮才名银汉会双星尚相看脉脉似隔盈盈醉玉添春梦云同夜惜卿卿　离觞草草同倾记灵犀旧曲晓枕余酲海外九州邮亭一别此生未卜他生江上数峰青怅断云残雨不见高城二月辽阳芳草千里路傍情

前调【从军舟中作】　　　　　　　　　折元礼

地雄河岳疆分韩晋潼关高压秦头山倚断霞江吞絶壁野烟萦带沧洲虎斾拥貔貅看阵云截岸霜气横秋千雉严城五更残角月如鈎　西风晓入貂裘恨儒冠误我却羡兜鍪六郡少年三关老将贺兰烽火新收天外岳连楼想断云横晓谁识归舟剩着黄金换酒羯鼓醉凉州

前调【献张太尉】　　　　　　　　　　邓千江

云?天堑金汤地险名藩自古皋兰营屯绣错山形米聚襟喉百二秦关鏖战血犹殷见阵云冷落时有鵰盘静塞楼头晓月依旧玉弓弯　看看定远西还有元戎阃令上将斋坛区脱昼空兜鍪夕解甘泉又报平安吹笛虎牙闲且宴陪珠履歌按云鬟招取英灵毅魄长遶贺兰山

前调【又一体　洛阳怀古】　　　　　　　秦　观

梅英疎淡氷澌溶泄东风暗换年华金谷俊游铜駞巷陌新晴细履平沙长记误随车正絮翻蝶舞芳思交加柳下桃蹊乱分春色到人家　西园夜饮鸣笳有华灯碍月飞盖妨花兰苑未空行人渐老重来事事堪嗟烟暝酒旗斜但倚楼极目时见栖鸦无奈归心暗随流水到天涯

前调【扬州芍药会作】　　　　　　　　　晁补之

人间花老天涯春去扬州别是风光红药万株佳名千种天然浩态狂香尊贵御衣黄未便教西洛独占花王困倚东风汉宫谁敢鬬新妆　年年高会江阳看家夸絶艳人诧奇芳结蕊当屏联葩就幄红遮绿遶华堂花面映交相更秉蕳观洧幽意难忘罢酒风亭梦魂惊恐在仙鄕

前调　　　　　　　　　　　　吕渭老

侧寒轻雨微灯薄雾匆匆过了元宵帘影护风盆池见日青青柳叶柔条碧草皱裙腰正昼长烟暖蠭困莺娇望处凄迷半篙緑水浸斜桥　孙郎病酒无聊记乌丝醉语碧玉风标新燕又双兰心渐吐嘉期趁取花朝心事转迢迢但梦随人远心与山遥悞了芳音小牕斜日对芭蕉

前调　　　　　　　　　　　　季叔房

樱桃欲暖芭蕉乍緑柳梢风老鵞黄眼底天涯眉间心上春光恁解相妨新燕一双双问归来冒雨直为花忙一段黄昏随他带上小纱窗　多情病酒谁行任风流肠肚爱作情郎薄幸怎生英雄端的等闲悞了吴嬢空令忆难忘恨灯花负夜月色欺廊梦断棃云峭寒风起五更长

前调【早春】　　　　　　　　　　施绍莘

梅魂刚返柳思才荡轻蓝薄粉池塘整顿幅巾安排藤杖春游巳费商量又挑动诗肠拟烧灯赛月刻烛催觞烟暮风朝总教花月衬文章　东轩密帐明牎有流苏带缓锦瑟弦张椒酒余杯钗旛压鬓黄金小鸭添香私祝贺檀郎愿年年绿鬓酒圣花狂侬尽甘心典筹分烛夜深忙

前调　　　　　　　　　　　　陆　楫

江帆飞鷁汀莎没鴈玉人方上皇州酒泛霞觞潮生烟浦那堪泪洒苹洲云树两悠悠蓬牕迷岸草一任夷犹羡尔词源倒倾三峡楚天秋　清时肯卧林丘看诗题杏苑名彻宸旒朔月关心燕风刮耳谁云悔觅封侯壮志奋吴鈎故园芳草合鱼鸟含愁何日京尘夜酤清醑泻牀头

角招

【双调一百七字赵以夫自注梅词云姜夔制角招徵招二曲余以角招赋梅古乐府有大小梅花皆角声也】

角招【梅】　　　　　　　　　　　赵以夫

晓寒薄苔枝上翦成万点氷萼暗香无处着立马断魂晴雪篱落横溪略彴恨寄驿音书辽邈梦遶扬州东阁风流旧日何郎想依然林壑　离索引杯自酌相看冷淡一笑人如削水云寒漠漠底处羣仙飞来霜鹤芳姿绰约正月满瑶台珠箔徙倚阑干寂寞尽分付许多愁城头角

女冠子

【又一体双调一百七字】

女冠子　　　　　　　　　　　康与之

火云初布迟迟永日炎暑浓隂高树黄鹂叶底羽毛学整方调娇语薰风时渐动峻阁池塘芰荷争吐画梁紫燕对对衔泥飞来又去　想佳期容易成辜负共人人同上画楼斟香醑恨花无主卧象牀犀枕成何情绪有时魂梦断半牕残月透帘穿户去年今夜扇儿扇我情人何处

惜黄花慢

【双调一百七字】

惜黄花慢　　　　　　　　　　杨无咎

霁空如水衬落木坠红遥山堆翠独立闲阶数声蝉度风前几点雁横云际巳凉天气未寒时问好处一年谁记笑声里摘得半钗金蕊来至　横斜为揷乌纱更揉碎泛入金尊琼蚁满酌霞觞愿人夀百千可奈此时情味牛山何必独沾衣对佳节惟应懽醉看睡起晓蝶也愁花顇

大圣乐

【又一体双调一百七字】

大圣乐【东园饯春】　　　　　　　　　周　密

娇绿迷云倦红颦晓嫩晴芳树渐午隂帘影移香燕语梦回千点碧桃吹雨冷落锦衾归後记前度兰桡停翠浦凭阑久漫凝竚凤翘慵听金缕　留春问谁最苦奈花自无言莺自语对画楼残照东风吹远天涯何许怕折露条愁轻别更烟暝长亭啼杜宇垂杨晚但罗袖晴沾飞絮

一萼红

【双调一百七字】

一萼红【寄弁阳翁】　　　　　　　　　李彭老

过蔷薇正风暄云澹春去未多时古岸停桡单衣试酒满眼芳草斜晖故人老经年赋别灯晕里相对夜何其泛剡清愁买花芳事一卷新诗　流水孤航渐远想家山猿鹤喜见重归北阜寻幽青津问钓多情杨柳依依最难忘吟边旧语数菖蒲老是来期几夕相思蝶梦飞遶苹溪

前调　　　　　　　　　　　　尹济翁

玉搔头是何人敲折应为节秦讴棐几朱弦翦灯雪藕几回数尽更筹草草又一番春梦梦觉了风雨楚江秋却恨闲身不如鸿雁飞过妆楼　又是水枯山痩叹回肠难贮万斛新愁嬾复能歌那堪对酒物华冉冉都休江上柳千丝万缕恼乱人更忍凝眸犹怕月来弄影莫上帘鈎

前调　　　　　　　　　　　　刘　基

白苹洲有芦花似雪人在木兰舟祖帐方开骊歌未阕斜照半入江楼话不了纒绵意绪早归鸿相唤落沙头红蓼丹枫青烟碧草縂为供愁　此去几时重见怅穠华易谢零雨难收洛浦波空渭城柳尽欲饮还又回眸恨只恨无情海水趁归风辄向西流毕竟难留一宵长似三秋

望湘人

【双调一百七字】

望湘人　　　　　　　　　　　贺　铸

厌莺声到枕花气动帘醉魂愁梦相半被惜余熏带惊剩眼几许伤春春晚泪竹痕鲜佩兰香老湘天浓暖记小江风月佳时屡约非烟游伴　须信鸾弦易断奈云和再鼓曲终人远认罗韤无踪旧处弄波清浅青翰棹檥白苹洲畔尽目临皋飞观不解寄一字相思幸有归来双燕

前调【咏尘】　　　　　　　　　　杨　基

爱轻随马足深辗绣轮落花飞絮相和紫陌春晴东华风暖拂拂嫩红掀簸罗袜微生素衣曾染闲愁无那看补巢燕子衔将细雨香泥重做　谁向花前行过见金莲踪迹尚留些个无处覔佳音赢得两眉低锁茂宏何事犹携纨扇却恐西风相涴且归去绿树隂中净扫青苔高卧

选冠子

【一名过秦楼一名苏武慢一名惜余春亦名惜余春慢双调一百七字字数句法不齐亦有平韵者】

选冠子　　　　　　　　　　　吕渭老

雨湿花房风斜燕子池阁昼长春晩檀盘战象宝局铺棊筹画未分还嬾谁念少年齿怯梅酸病疎霞盏正青钱遮路绿丝明水倦寻歌扇　空记得小阁题名红牋亲制灯火夜深裁翦明眸似水妙语如弦不觉晓霜鸡唤闻道近来筝谱慵看金铺长掩痩一枝梅影回首江南路远

前调　　　　　　　　　　　　吕渭老

风约晴云花乾宿雾帘幕万家清晓青帘赛酒小坞藏春冶叶艳枝相照羊驾小车笑逐游人远迷芳草更红英飞舞绣茵连接雾台烟沼　年少日细马羢韀红鞾玉带同指软尘西笑珍珠戏掷彩笔搜奇不觉暮春莺老谁见这回霜点染衰事萦怀抱诉一春心事燕子周遮来了

飞雪满羣山

【又一体双调一百八字亦名扁舟寻旧约】

飞雪满羣山　　　　　　　　　蔡　伸

氷结金壶寒生罗幕夜阑霜月侵门翠筠敲竹疎梅弄影数声鴈过南云酒醒欹粲枕怆然犹有残妆泪痕绣衾孤拥余香未减犹是那时熏　长记得扁舟寻旧约听小牕风雨灯火黄昏锦裀才展琼籖报曙宝钗又是轻分黯然携手处倚朱箔愁凝黛颦梦回云散山遥水远空断魂

一萼红

【又一体双调一百八字】

一萼红【人日登长沙定王台】　　　　　　　姜　夔

古城隂有官梅几许红萼未宜簪池面氷胶墙腰雪老云意还又沈沈翠藤共闲穿径竹渐笑语惊起卧沙禽野老林泉故王台榭呼唤登临　南去北来何事荡湘云楚水目极伤心朱户黏鸡金盘簇燕空叹时序侵寻记曾共西楼雅集想垂柳还袅万丝金待得归鞍到时只怕春深

前调【石屋探梅】　　　　　　　　　　王沂孙

思飘飘拥仙姝独步明月照苍翘花候犹迟庭隂不埽门掩山意萧条抱芳恨佳人分薄似未许芳魄化春娇雨湿风悭雾轻波细湘梦迢迢　谁伴碧尊雕俎叹琼肌皎皎绿鬓萧萧青凤啼空玉龙舞夜遥睇河汉光揺未须赋疎香淡影且同倚枯藓听吹箫听久余音欲絶寒透鲛绡

前调【赤城山中题梅花卷】　　　　　　　　王沂孙

玉婵娟甚春余雪尽犹未跨青鸾?萼无香柔条独秀应恨流落人间记曾照黄昏淡月渐痩影移上小阑干一点清魂半枝寒色芳意斑斑　重省嫩寒清晓过断桥流水问讯孤山氷骨微消尘衣不浣相见还误轻攀未须讶东南倦客掩铅泪看了又重看故国吴天树老雨过风残

前调【红梅二首】　　　　　　　　　　王沂孙

占芳菲趁东风妩媚重拂淡臙脂青凤衔丹琼奴试酒惊换玉质氷姿甚春色江南太早有人怪和雪杏花飞藓佩萧疎茜裙零乱山意霏霏　空惹别愁无数照珊瑚海影冷月枯枝吴艳离魂蜀妖浥泪孤负多少心期岁寒事无人共省破丹雾应有鹤归时可恨鲛绡碎翦不寄相思

前调　　　　　　　　　　　　王沂孙

翦丹云怕江皋路冷千叠护清芬弹泪绡单凝妆枕重惊认消痩氷魂为谁趁东风换色任绦雪飞满緑罗裙吴苑双身蜀城高髻忽到柴门　欲寄故人千里恨燕支太薄寂寞春痕玉管难留金尊易泣几度残醉纷纷漫重记罗浮梦觉步芳影如宿杏花村一树珊瑚澹月独照黄昏

前调【初春怀旧】　　　　　　　　　　王沂孙

小庭深有苍苔老树风物似山林侵户清寒捎池急雨时听飞过鸣禽埽荒迳残梅似雪甚过了人日更多隂压酒人家试灯天气相次登临　犹记旧游亭馆正垂杨引缕嫩草抽簪罗带同心泥金半臂花畔低唱轻斟又争信风流一别念前事空惹恨沈沈野服山筇醉赏不似如今

前调【红梅】　　　　　　　　　　张　炎

倚阑干问緑华何事偷饵九还丹浣锦溪边餐霞竹里翠袖不倚天寒照芳树晴光泛晓护么凤无处认氷顔露洗春腴风揺醉魄听笛江南　树挂珊瑚冷月叹玉奴妆褪仙掾诗悭漫覔花云不同棃梦推篷恍记孤山步夜雪前村问酒几消凝把做杏花看得似古桃流水不到人间

前调【弁阳翁】　　　　　　　　　　张　炎

制荷衣傍山牕小隐雅志可闲时欵竹门深移花槛小动人芳意菲菲怕冷落薲洲夜月想时将渔笛静中吹尘外柴桑灯前儿女笑语忘归　分得烟霞数亩乍埽苔寻径拨叶通池放鹤幽情吟莺欢事老去却愿春迟爱吾庐琴书自乐好襟怀初不要人知长日一帘芳草一卷新诗

前调【束季博园池】　　　　　　　　　张　炎

檥孤篷正丛篁护碧流水曲池通伛偻穿巗纡盘寻径忽见倒影凌空拥一片花隂无地细看来犹占旧春风胜事园林故家陶谢诗酒相逢　眼底烟霞无数料神仙即我何处崆峒清气分来生香不断洞户自有云封认奇字摩挲峭石聚万景只在此山中人倚虚阑唤鹤月白千峰

前调　　　　　　　　　　　　刘天迪

拥孤衾正朔风凄紧氊帐夜惊寒春梦无凴秋期又悞迢逓烟水云山断肠处黄茅瘴雨恨骢马憔悴只空还揉翠盟孤啼红怨切暗老朱顔　堪叹扬州十载甚倡条冶叶不省春残蔡琰悲笳昭君怨曲何预当日悲欢漫赢得西邻倦客空惆怅今古上眉端梦破梅花角声又报更阑

前调【红梅】　　　　　　　　　　陶宗仪

水云鄕又南枝逗暖绰约汉宫妆春艳浓分朱铅浅试翠袖独倚修篁想应道东风料峭翦霞彩零乱补绡裳勾漏寻真丹丘授诀傲睨氷霜　毕竟孤标还在纵夭桃繁杏难侣寒香玛瑙坡头珊瑚树底江南别是春光且莫倚高楼玉管怕轻盈飞去误刘郎依旧小牕?影淡月昏黄

前调　　　　　　　　　　　　钱继章

步兵厨有箨冠而隐痛饮者谁乎思发花前人归雁後春山雪意平铺渐渐见草回沙暖正闲身生计厌樵渔惬意除非调琴弄鹤垒石穿渠　手把离骚一卷尽黄昏排遣白日消磨高阁藏书矮轩僦竹清风时拂吾庐还记取前身缑岭谪文园今作老相如且趁?烟冷月细嚼梅须

前调　　　　　　　　　　　　冯鼎位

过西村指青青杨柳又是一年春闻说桥头回澜涨緑依前还遶朱门重来问丽人何处但满院苔影锁黄昏回首东风半鈎凉月数点微云　却见新来燕子道今朝海上争认罗裠此去经年飘零踪迹知他宋玉谁邻最可怜楼台日暮应几番叫断杜鹃魂空使萋萋芳草为忆王孙

前调【又一体】　　　　　　　　　　无名氏

断云漏日青阳布渐入融和天气糁缀夭桃金绽垂杨妆点亭台佳致晓露染风裁雨晕是牡丹偏称化工美向此际会未教一萼红开鲜蕊　迤逦渐成春意放秀色妖艳天真难比粉惹蝶翅香上蜂须忍把芳心萦碎争似便移归深院将緑盖青帏护风日恁时节占断与偎红倚翠

薄幸

【又一体双调一百八字】

薄幸【忆故人】　　　　　　　　　　贺　铸

淡妆多态更滴滴频回盼睐便认得琴心先许欲绾合欢双带记画堂风月逢迎轻颦浅笑都无奈待翡翠屏开芙蓉帐掩羞把香罗偷解　自过了烧灯夜都不见踏青挑菜几回凴双燕丁宁深意往来翻恨重帘碍知何时再正春浓酒暖人间昼永无聊赖恹恹睡起犹有花梢日在

前调　　　　　　　　　　　　吕渭老

青楼春晚昼寂寂梳匀又嬾乍听得鵶啼莺哢惹起新愁无限记年时偷掷春心花间隔雾遥相见便角枕题诗宝钗贳酒共醉青苔深院　怎忘得回廊下携手处花明月满如今但暮雨蜂愁蝶恨小牎闲对芭蕉展却谁拘管尽无言闲品秦筝泪满参差鴈腰肢渐小心与杨花共远

前调　　　　　　　　　　　　韩元吉

送君南浦对烟柳青青万缕更满眼残红吹尽叶底黄鹂自语甚动人多少离情楼头水濶山无数记竹里题诗花边载酒魂断江干春暮　都莫问功名事叹白发星星如许任鸡鸣起舞鄕关何在凴高目尽孤鸿去漫留君住趁酴醿香暖持杯且醉瑶台路相思记取愁絶西牕夜雨

前调　　　　　　　　　　　　毛　幵

柳桥南畔驻騘马寻春几徧自见了生尘罗袜尔许娇波流盼为感郎松柏深心西陵巳约平生愿记别袖频招斜门相送小立钗横鬓乱　恨暗写如蚕纸空目断高城人远奈当时消息黄姑织女又成王谢堂前燕托琴心怨怕娇云弱雨东风蓦地轻吹散伤春病也狼籍飞花满院

前调　　　　　　　　　　　　沈端节

桂轮香满送寒色轻风翦翦又还是幽牕人静梅影参差初转念少年辜负芳音多时不见文君面漫快泻琼舟浓熏宝鸭终是心情差嬾　漫就枕浑无寐更听彻天边飞鴈任闲愁万缕如何消遣绣衾空忆鸳鸯暖细思量徧倚屏山挑尽琴心谁识相思怨休文痩损陡觉频移带眼

一寸金

【双调一百八字】

一寸金　　　　　　　　　　　周邦彦

州夹苍崖下枕江山是城郭望海霞接日红翻水面晴风吹草青揺山脚波?鳬鷖作沙痕退夜潮正落疎林外一点炊烟渡口参差正寥廓　自叹劳生经年何事京华信飘泊念渚蒲汀柳空归闲梦风轮雨檝终辜前约情景牵心眼流连处利名易薄回头谢冶叶倡条便入渔钓乐

前调【秋感】　　　　　　　　　　吴文英

秋压更长看见姮娥痩如束正古花揺落寒蛩满地参梅吹老玉龙横笛霜被芙蓉宿红锦透尚欺暗烛年年记一种凄凉绣幌金圆桂香玉　顽老情怀都无欢事良宵爱幽独叹画图难仿橘村砧思笠蓑有约蓴洲鱼屋心景凴谁语商弦重袖寒转轴疎篱下试觅重阳醉擘青露菊

前调【次周美成韵】　　　　　　　　　陈允平

吾爱吾庐甬水东西半村郭试倚楼极目千山拱翠舟横沙觜江迷城脚水满苹风作阑干外夕阳半落荒烟暝几点昏鸦野色青芜自空廓　浩叹飘蓬春江几度依依柳边泊念水行云宿栖迟羇旅鸥盟鹭伴归来重约满室凝尘澹无心处宦情最薄何时遂钓笠耕蓑静观天地乐

倾杯乐

【又一体双调一百八字】

倾杯乐　　　　　　　　　　　柳　永

水鄕天气洒蒹葭露结寒生早客馆更堪秋杪空堦下木叶飘零飒飒声乾狂风乱埽当无绪人静酒初醒天上征鸿知送谁家归信穿云悲叫　蛩响幽牎风窥寒砚一点银釭闲照梦枕频惊愁衾半拥万里归心悄悄往事追思多少赢得空使方寸挠断不成眠此夜厌厌就中难晓

前调【又一体】　　　　　　　　　　柳　永

金风淡荡渐秋光老清宵永小院新晴天气轻烟乍敛皓月当轩练净对千里寒光念幽期阻当残景早是多愁多病那堪细把旧约前欢重省　最苦碧云信断仙鄕路杳归鸿难倩每高歌强遣离怀奈惨咽翻成心耿耿漏残露冷空赢得悄悄无言愁绪终难整又是立尽梧桐清影

前调【又一体】　　　　　　　　　　柳　永

离宴殷勤兰舟凝滞看看送行南浦情知道世上难使皓月长圆彩云镇聚算人生悲莫悲於轻别最苦正欢娱便分鸳侣泪流琼脸棃花一枝春带雨　惨黛蛾盈盈无绪共黯然销魂重携纎手话别临行再三问道君须去频耳畔低语知多少他日深盟平生丹素从今尽把凴鳞羽

惜黄花慢

【又一体双调一百八字】

惜黄花慢【吴江夜泊小饮】　　　　　　　吴文英

送客吴皋正试霜夜冷枫落长桥望天不尽背城渐杳离亭黯黯恨水迢迢翠香零落红衣老暮愁锁残柳眉梢念痩腰沈郎旧日曾系兰桡　仙人凤咽琼箫怅断魂送远九辨难招醉鬟留盼小牕翦烛歌云载恨飞上银霄素秋不解随船去败红趁一叶寒涛梦翠翘怨红斜过南谯

前调【菊】　　　　　　　　　　　吴文英

粉靥金裳映绣屏认得旧日萧嬢翠微高处故人帽底一年最好偏是重阳避春祗怕春不远傍幽径偷理秋妆殢醉鄕寸心似翦漂荡愁觞　潮腮笑入清霜鬬万花样巧深染蜂黄露痕千点自怜旧色寒泉半掬百感幽香鴈声不到东篱畔满城但风雨凄凉最断肠夜深怨蝶飞狂

前调【又一体菊】　　　　　　　　　赵以夫

衆芳凋谢堪爱处老圃寒花幽野照眼如画烂然满地金钱买断金天无价古香逸韵似高人更野服黄冠潇洒向霜夜冷笑暖春桃李夭冶　襟期问与谁同记往昔独自徘徊篱下采采盈把此时一段风流赖得白衣陶写而今为米负初心且细摘轻浮三雅沉醉也梦落故园茅舍

泛清苕

【双调一百八字一名溅罗裠一名感皇恩】

泛清苕　　　　　　　　　　　张　先

緑净无痕过晓霁清苕镜里游人红柱巧彩船稳当筵主秘馆词臣吴娃劝饮韩娥唱竞艳容左右皆春学为行雨傍画桨从教水溅罗裙　溪烟混月黄昏渐楼台上下火影星分飞槛倚斗牛近响箫鼓远破重云归轩未至千家待掩半妆翠箔朱门衣香拂面扶醉?簪花满袖余温

御选历代诗余卷八十五








第二出

（末上）小生蕙百芳，得遇文琴、飞玖兄弟，洵是千古异人。今日相约游赏凤凰台，小生索先往，此时如何还未见到？正是：风飘黄叶下，疑是故人来。（昭、琼上）（云）昨日相约茝香，同到凤凰台玩月，须索走一遭也。（见介）（末云）大哥、三弟真信人也。小弟已备下蔬酒，与哥哥、兄弟，高台之上，把酒一问青天何如？（昭、琼云）甚妙。（把酒介）（末云）小弟闲口闲话，想我辈负此才具，不得一显当世，那多少蛙鸣雀噪的，畅好是冷人齿颊也。

【仙吕点绛唇】数载漂蓬，暮吟朝诵，空磨弄。壮志如虹，命蹇才无用。

（琼云）哥哥，你看彩云飞尽，明月将升，是好秋景也。（末举杯云）哥哥、兄弟，对此秋光，开怀畅饮咱。

【混江龙】村醪相奉，笑谈今古月明中。只见那彩云飞画阁，清露滴芳丛。声唧唧惊栖宿鸟，絮叨叨催织寒蛩。今夜连朋共友，对月临风。哥哥、兄弟，胡乱饮几杯者。都是些山蔬野菜，那裏有炮凤烹龙？只有那磁瓯色淡，那裏讨琥珀光红？看扶疏桂影，寂寞秋容，露迷堤柳，霜剪江枫。猛然间愁怀顿起，酒兴偏浓。哥哥，我想半生遭际，真堪叹也！抵多少贾谊远窜，李广难封。可怜英雄拨尽冷炉灰，休休！男儿死守酸虀瓮。枉相思留名麟阁，飞步蟾宫。

（昭云）今夜天晴月朗，把酒临风，是如此欢饮者，更有几人？大家开怀，莫生惆怅。古语有云：“万事不如杯在手，人生几见月当头？”

【油葫芦】此时呵，少妇红楼午夜空，伴嫦娥愁万重，天涯游子未归骢。怨杀那啼螿四壁声相哄，便金樽倾倒和谁共？静悄悄倚栏干，听暮钟，冷清清对银缸，形影弄。霎时间一片砧声动，准备著修尺素待征鸿。

【天下乐】又有那旅客家乡信不通，孤蓬睡眼瞢，助凄凉月色如水溶。是书生未遇时，伴孤灯一点红，谁如这啸台高耸？

（昭云）今日登临，本拟散愁，翻多感慨。偶因兴至，乱道几句，幸两弟勿哂。（蕙、琼云）愿洗耳恭听。（昭诗云）登临怀木落，望月想清辉。自谓终丘壑，无缘附帝畿。志同虹贯日，泪与雨俱霏。常恐年岁晚，蹉跎何所归？（蕙云）昭兄真高才也。（昭云）今宵此景，岂可无诗？两弟倚马之才，岂无佳作？休得吝教。（蕙诗云）台迥烟云接，萧疏木叶乾。月明山色翠，人寂水声寒。为惜秋代序，空惊日跳丸。可怜临此地，几度泪珠弹。（琼诗云）奇峰插天外，欲涉险难过。地僻行人少，山空古木多。浩歌云没岫，长啸水翻波。慷慨向谁说？西风吹鬓皤。（蕙云）我辈饮酒闲谈，不觉月已西沉也。（琼云）明朝一别，后晤何时？哥哥，几时进取功名，俺们相约同行，以为何如？（昭云）男子汉岂不以功名为念？夫致身天衢，而争光日月，亦大丈夫所为。怎奈豺狼当道，志士难施，不如埋踪泉石之为高也。两贤弟以为何如？（末）哥哥，只“功名”两字，好是险也。你待要致身天衢，小弟举几个古人比喻咱。

【那叱令】你羡那上天的邓通，须挣下打方圆的孔兄。（昭云）茫茫宇宙，岂少知音？（末）待觅知音的蔡邕，先做了烂尾额的爨桐。（琼云）古人若终军弃繻，寜无早发的也？（末）待学弃繻的幼童，只如今函谷关将丸坭久封。（琼云）哥哥，目今秋风桂子，正是雕鹗高鶱之日也。（末）只渭水波，秋风动，干梦断了非熊。

（琼云）哥哥，若论起世道，真个荆棘铜驼，煞多感慨也！

【鹊踏枝】几遍欲问苍穹，未语价气填胸。满腹经纶，争奈荆棘成丛！谁敢指北极半天螮蝀，只落得洒西风两袖龙钟。

（昭云）只盖世裏“利名”两字，乾老了多少人也！（末）

【寄生草】看了些闹获铎，天也则是打冬烘。抵多少英雄火裏消冰冻，繁华草上翻春梦。枉了蠹鱼简内将人送。从今后休题他腌臢两字浪功名。（昭云）大丈夫得志食於钟鼎，不得志隐於山林。（末）我呵，山林钟鼎多无用。

（昭云）光阴易过，圣世难逢。自古道：“有道则见，无道则隐。”倒不如潜行林壑之间，寄迹水云之畔，钓游鳞，弋飞鸟，遇冬成岁，花发知春，岂不美哉！（末）

【么】从今后，驯麋鹿，靠古松，收拾起心猿意马离尘冗。受用的山风飒飒泉声送，茶烟袅袅图书供。晚来红日满柴扉，闲时自把《黄庭》诵。

（末）我想高隐之人，有多少好处也！（昭云）贤弟试说咱：（末）

【**花】喜青山处处逢，望丹崖倚瘦筇。惯寻他西岭呼猿洞，谁待听东华朝马钟？每日价送孤鸿，琴心三弄。有时节泛扁舟，访钓翁，上危楼，眺远峰，和新诗，寄碧筩，懒抬头，中酒慵，看今日秋，瞥眼冬。兀良吴江上吊落枫，又早灞陵桥梅雪浓。

【柳叶儿】叹人生似醯鸡舞瓮，看光阴似坠露飞蓬，向史书上打算生涯冗。（琼云）看来人生穷通富贵，皆由时也、命也。（末）一个咽李的悲陈仲，一个钻核的笑王戎。（琼云）古人云：使我有身后名，不如生前一杯酒。（末）算不如美酒千钟。

（昭、琼云）我三人若有名山佳地，誓同一处，切勿世情相绊者。（末云）我们立志颇坚，岂有相背之事乎？

【煞尾】交情比管鲍深，高让与夷齐共，再不去涉红尘怖恐。今日高台上说尽兴亡，落日拥，抵多少吊前朝，晋代吴宫。问天公搔首青空，我三人呵，谁让当年白也风？看冲星剑雄叫云笛弄，听一声长啸五湖东。（同下）




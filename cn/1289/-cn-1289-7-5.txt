阴阳相移发三疟第五


〔一〕黄帝问曰：夫疟疾皆生于风，其以日作，以时发者，何也？岐伯对曰：疟之始发，先起于毫毛，欠伸乃作，寒栗鼓颔，腰脊俱痛，寒去则内外俱热，头痛如破，渴欲饮水。问曰：何气使然？对曰：阴阳上下交争，虚实更作，阴阳相移也。阳并于阴则阴实而阳明虚，阳明虚则寒栗鼓颔也，太阳虚则腰背头项痛，三阳俱虚则阴气一作二阴 胜，阴气胜则骨寒而痛，寒生于内，故中外皆寒。阳胜则外热，阴虚则内热，内外皆热则喘渴，故欲冷饮。此皆得之夏伤于暑，热气盛，藏于皮肤之内，肠胃之外，此营气之所舍也，令人汗出空疏，腠理开，因得秋气，汗出遇风，得浴水气，舍于皮肤之内，与卫气并居。卫气者，昼行于阳，夜行于阴，此气得阳而外出，得阴而内薄，内外相薄，是以日作。

问曰：其间日而作者，何也？对曰：其气之舍深，内薄于阴，阳气独发，阴邪内著，阴与阳争不得出，是以间日而作。问曰：其作日晏与其日早，何气使然？对曰：邪气客于风府，循膂而下，卫气一日一夜大会于风府，其明日日下一节，故其作也晏。此皆客于脊背，每至于风府则腠理开，腠理开则邪气入，邪气入则病作，以此日作稍益晏也。其出于风府，日下一节，二十一日下至骶骨，二十二日入于脊内，注于太冲之脉《素问》 二十一作二十五，二十二作二十六，太冲作伏膂 ，其气上行九日，出于缺盆之中，其气日高，故作日益早。其间日发者，由邪气内薄于五脏，横连募原，其道远，其气深，其行迟，不能与卫气俱行，不能偕出，故间日乃作。

问曰：卫气每至于风府，腠理乃发，发则邪入，入则病作。今卫气日下一节，其气之发，不当风府，其日作奈何？对曰：《素问》此下有八十八字，《甲乙经》本无，故不抄入 风无常府，卫气之所发，必开其腠理，邪气之所合，则其病作《素问》作则其府也 。问曰：风之与疟，相似同类，而风独常在，疟得有时休者，何也？对曰：风气常留其处，故常在。疟气随经络次以内传《素问》作沉而内薄 ，故卫气应乃作。

问曰：疟先寒而后热者，何也？对曰：夏伤于大暑，汗大出，腠理开发，因遇风夏气凄沧之小寒迫之，藏于腠理及皮肤之中，秋伤于风则病成矣。夫寒者阴气也，风者阳气也，先伤于寒而后伤于风，故先寒而后热，病以时作，名曰寒疟也。问曰：先热而后寒者，何也？对曰：此先伤于风，后伤于寒，故先热而后寒，亦以时作，名曰温疟也。其但热而不寒者，阴气先绝，阳气独发，则少气烦冤，手足热而欲呕者，名曰瘅疟。

问曰：经言有余者泻之，不足者补之，今热为有余，寒为不足。夫疟之寒，汤火不能温，及其热，冰水不能寒，此皆有余不足之类。当此之时，良工不能止，必待其自衰乃刺之，何也？对曰：经言无刺熇熇之热，无刺浑浑之脉，无刺漉漉之汗，为其病逆，未可治也。

夫疟之始发也，阳气并于阴，当是之时，阳虚阴盛

而外无气，故先寒栗也。阴气逆极，则复出之阳，阳与阴并于外，则阴虚而阳实，故先热而渴。

夫疟并于阳则阳胜，并于阴则阴胜，阴胜者则寒，阳胜者则热。热疟者，风寒之暴气不常也，病极则复至，病之发也，如火之热，如风雨不可当也。故经曰：方其盛必毁，因其衰也，事必大昌。此之谓也。

夫疟之未发也，阴未并阳，阳未并阴，因而调之，真气乃安，邪气乃亡。故工不能治已发，为其气逆也。

疟之且发也，阴阳之且移也，必从四末始。阳已伤，阴从之，故气未并，先其时，坚束其处，令邪气不得入，阴气不得出，审候见之，在孙络者，盛坚而血者，皆取之，此其往而未得并者也。

问曰：疟不发其应，何也？对曰：疟者，必更盛更虚，随气之所在，病在阳则热而脉躁，在阴则寒而脉静。极则阴阳俱衰，卫气相离，故病得休，卫气集则复病。问曰：时有间二日，或至数日发，或渴或不渴，其故何也？对曰：其间日，邪气与卫气客于六腑而相失时，不相得，故休数日乃发也。阴阳更胜，或甚或不甚，故或渴或不渴。

问曰：夏伤于暑，秋必病疟，今不必应者，何也？对曰：此应四时也，其病异形者，反四时也。其以秋病者寒甚，以冬病者寒不甚，以春病者恶风，以夏病者多汗。

问曰：温疟与寒疟者，皆安舍？其在何藏？对曰：温疟者，得之于冬，中于风寒，寒气藏于骨髓之中，至春则阳气大发，邪气不能出，因遇大暑，脑髓铄，肌肉消，腠理发泄，因有所用力，邪气与汗皆出。此病邪气先藏在肾，其气先从内出之于外。如是者，阴虚而阳盛，阳盛则病矣，衰则气反复入，复入则阳虚，阳虚则寒矣，故先热而后寒，名曰温疟。

问曰：瘅疟何如？对曰：肺素有热，气盛于身，厥气逆上，中气实而不外泄，因有所用力，腠理开，风寒舍于皮肤之内分肉之间而发，发则阳气盛，阳气盛而不衰则病矣。其气不反之阴，故但热而不寒，气内藏于心而外舍分肉之间，令人消烁脱肉，故名曰瘅疟。

〔二〕疟脉满大急，刺背俞，用中针，旁五 俞各一，遍肥瘦出血。疟脉小实急，灸胫少阴，刺指井。疟脉缓大虚，便用药，不宜用针。凡治疟，先发如食顷乃可以治，过之则失时。

疟不渴，间日而作，《九卷》曰：取足阳明，《素问》刺足太阳。渴而间日作，《九卷》曰：取手少阳，《素问》刺足少阳。瘟疟汗不出，为五十九刺解在热病 部 。

足太阳疟，令人腰痛，头重，寒从背起，先寒后热，渴。渴止汗乃出，难已。间日作，刺 中出血。《素问》先寒后热下有“熇熇暍暍然”五字。

足少阳疟，令人身体解 ，寒不甚，恶见人，心惕惕然，热多汗出甚，刺足少阳。

足阳明疟，令人先寒，洒淅洒淅，寒甚久乃热，热去汗出，喜见日月光火气乃快然，刺阳明跗上及调冲阳 。

足太阴疟，令人不乐，好太息，不嗜食，多寒热，汗出，病至则善呕，呕已乃衰，即取之足太阴。

足少阴疟，令人呕吐甚，多寒少热，欲闭户牖而处，其病难已取太溪 。

足厥阴疟，令人腰痛，少腹满，小便不利如癃状，非癃也。数噫恐惧，气不足，腹中悒悒，刺足厥阴。

肺疟，令人心寒，甚热，热间善惊如有所见者，刺手太阴、阳明。

心疟，令人烦心甚，欲得见清水，寒多《素问》作反寒多。《太素》作及寒多 ，不甚热，刺手少阴是谓神门 。

肝疟，令人色苍苍然《素问》下有太息二字 ，其状若死者，刺足厥阴见血。

脾疟，令人病寒腹中痛，热则肠中鸣，鸣已汗出，刺足太阴。

肾疟，令人凄凄然《素问》作洒洒然 ，腰脊痛宛转，大便难，目 然，手足寒，刺足太阳、少阴。

胃疟，令人且病寒，善饥而不能食，食而支满腹大，刺足阳明、太阴横脉出血。

疟发身热，刺跗上动脉，开其空，出血立寒。

疟方欲寒，刺手阳明、太阴、足阳明、太阴。

诸疟如脉不见者，刺十指间出血，血去必已。先视身之赤如小豆者，尽取之。

十二疟者，其发各不同时，察其病形，以知其何脉之病。先其发时如一食顷而刺之，一刺则衰，二刺则知，三刺则已。不已，刺舌下两脉出血；不已，刺郄中盛经出血，又刺项以下夹脊者，必已。舌下两脉者，廉泉穴也。

刺疟者，必先问其病之所先发者，先刺之。先头痛及重者，先刺头上及两额两眉间出血，先项背痛者，先刺之。先腰脊痛者，先刺郄中出血。先手臂痛者，先刺手少阴、阳明十指间。先足胫酸痛者，先刺足阳明十指间出血。

风疟发则汗出恶风，刺足三阳经背俞之血者。胫酸痛，按之不可，名曰 髓病，以 针绝骨出其血，立已。身体小痛，刺诸阴之并无出血，间日一刺。

〔三〕痎疟，神庭及百会主之。

痎疟，上星主之，先取 ，后取天牖、风池。

痎疟，取完骨及风池、大杼、心俞、上 、 、阴都、太渊、三间、合谷、阳池、少泽、前谷、后溪、腕骨、阳谷、侠溪、至阴、通谷、京骨，皆主之。

疟，振寒，热甚狂言，天枢主之。

疟，热甚，列缺主之。

疟，寒厥及热烦心，善哕，心满而汗出，刺少商出血，立已。

热疟口干，商阳主之。

疟，寒甚《千金》下云欲呕沫 ，阳溪主之。

风疟，汗不出，偏历主之。

疟，面赤肿，温溜主之。

痎疟，心下胀满痛，上气，灸五里，左取右，右取左。

疟，头痛，目涩暴变，液门主之。

疟，发有四时，面上赤，目 无所见，中渚主之。

疟，食时发，心痛，悲伤不乐，天井主之。

风疟，支正主之。

疟，背膂振寒，项痛引肘腋，腰痛引少腹中，四肢不举，小海主之。

疟，不知所苦，大都主之。

疟，多寒少热，大钟主之。

疟，咳逆，心闷不得卧，呕甚，热多寒少，欲闭户牖而处，寒厥，足热，太溪主之。

疟，热少气，足跗寒不能自温，釆胀切痛引心，复溜主之。

疟，不嗜食，厉兑主之。

疟，瘛疭，惊，股《千金》作转 膝重， 转筋，头眩痛，解溪主之。

疟，日西发，临泣主之。

疟，振寒，腋下肿，丘墟主之。

疟从 起，束骨主之。

疟，多汗，腰痛不能俯仰，目如脱，项如拔，昆仑主之。

疟，实则腰背痛，虚则鼽衄，飞扬主之。

疟，头重，寒从背起，先寒后热，渴不止，汗乃出，委中主之。

疟，不渴，间日作，昆仑主之。






第八 训男女

大抵人家，皆有男女。年已长成，教之有序，

训诲之权，亦在于母。男人书堂，请延师傅。

习学礼义，吟诗作赋，尊敬师儒，束脩酒脯。

女处闺门，少令出户。唤来便来，唤去便去。

稍有不从，当加叱怒。朝暮训诲，各勤事务。

扫地烧香，纫麻缉苎。若在人前，教他礼数。

莫纵娇痴，恐他啼怒。莫从跳梁，恐他轻侮。

莫纵歌词，恐他淫污，莫纵游行，恐他恶事。

堪笑今人，不能为主。男不知书，听其弄齿，

斗闹贪杯，讴歌习舞。官府不忧，家乡不顾。

女不知礼，强梁言语。不识尊卑，不能针指。

辱及尊亲，有沾父母，如此之人，养猪养鼠。


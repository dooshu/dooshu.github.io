重修东溪惠济桥记

句溪之上流受寜太诸山谷之水滙为巨浸旧称东溪渡日济万人水潦泛则相蹙沦垫明郡守滕县王公嘉宾诞置石桥延袤四十丈广四轨事在隆庆壬申岁民德而祠之名桥曰惠济寜太故山邑产木冬伐木而编之春涨顺流下急则漂触桥?枒撞撃石以摧裂盖不二百年而继踵修治者碑三见矣康熙己酉夏五月大水蛟数出寜邑西津桥坏而东溪桥臲卼动摇俄中流黑气蜿蜒水壁立左右三垜尖砉然震坠其他啮址溃龈所在衡决诸生吴之晋里老钱万隆等赴郡大夫庄公言状章亟从臾公率僚吏就视召石工会计完缮工周视既久报直白金为两者二千衆皆谔然工徐曰修它桥惟桥是图此则以十三治桥十七治堤盖河身西淤浅东为寒潭水势东射如劲弩旧所筑石堤百寻穿啮殆尽一夕河决而东河土人相寻於蛟室矣然则奈何曰法当增筑东岸多累石矶以扞之使水势少杀而西则东堤固东堤固则桥可无恙故桥金不得缩也於是郡大夫出槖中百金僚佐邑令有差其不足者告募於郡人起癸丑正月迄丙辰仲春先塞穿陷奠桥址次垜尖又次堤岸累大石矶四穹若邱陵深凿水底丞尉视伐石耆士视饩事河冰肤粟匠氏犹泅而抱石於渊凡用金千有【阙】百桥事备而堤障粗举水由中道略如匠言君子谓是役之难有四焉故事兴大役官取诸锾羡今官无长物民疲於洊乱簿者十而输者二三则徵募难山溪涨缩不移时载石又能坏舟僦之民弗应藉之官多怨则舁载难堤之费浮於桥计久远而若濶迂则见功难官胥里豪不与筦库虎视?望譸张煽谗则任事难犯此四难以终厥事可谓勤矣案碑志王公桥成费金万有奇今修饬补塞耗裁什一而拮据四载於踵事之瘁而益追经始之艰余昔视学东鲁遣吏祭王公墓又恤其後裔籍学宫归拜桥祠未尝不叹其利济之为德远也继自今良二千石其世世勿隳厥绩哉主是役者知府庄公泰弘辽阳贡士相之者同知唐公赓尧浙江会稽进士通判常公君恩浙江定海贡士知县李侯文敏陕西会寜贡士继至者胥侯琬山东潍县进士宣城县丞黄君奎山东即墨贡士典史袁君克志浙江慈谿人例得备书


盤石篇


盤石山巔石，飄颻澗底蓬。

我本泰山人，何為客淮東？

雚葭彌斥土，林木無芬重。

岸巖若崩缺，湖水何洶洶。

蚌蛤被濱涯，光彩如錦虹。

高波凌雲霄，浮氣象螭龍。

鯨脊若丘陵，鬚若山上鬆。

呼吸吞船欐，澎濞戲中鴻。

方舟尋高價，珍寶麗以通。

一舉必千里，乘颸舉帆幢。

經危履險阻，未知命所鍾。

常恐沈黃壚，下與黿鱉同。

南極蒼梧野，遊盼窮九江。

中夜指參辰，欲師當定從。

仰天長歎息，思想懷故邦。

乘桴何所志，吁嗟我孔公。






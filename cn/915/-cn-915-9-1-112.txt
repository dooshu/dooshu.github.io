◇徙临贺王正德诏（六年）

汝以犹子，情兼常爱，故越先汝兄，剖符连郡，往年在蜀，昵近小人，犹谓少年，情志未定，更於吴郡，杀戮无辜，劫盗财物，雅然无畏，及还京师，专为逋逃，乃至江乘要道，湖头断路，遂使京邑士女，早闭晏开。又夺人妻妾，略人子女，徐敖非直失其配匹，乃横尸道路，王伯敖列卿之女，诱为妾媵。我每加掩抑，冀汝自新，了无悛革，怨雠逾甚，遂匹马奔亡，志怀反噬，遣信慰问，冀汝能还，果能来归，遂我夙志。谓汝不好文史，志在武功，令汝杖节，董戎前驱，岂谓汝狼心不改，包藏祸胎，志欲覆败国计，以快汝心。今当宥汝以远，无令房累自随，敕所在给汝禀饩，王新妇见理等当停太尉间，汝馀房累，悉许同行。（《南史·五十一临贺王正德传》，六年为轻车将军，随豫章王北侵，正德辄弃军委走为有司所奏，下狱，帝复诏云云，於是免官削爵土，徙临海郡。）


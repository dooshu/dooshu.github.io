卷二百五十八

<史部,诏令奏议类,奏议之属,历代名臣奏议>

钦定四库全书

历代名臣奏议卷二百五十八

明　杨士奇等　撰

赋役

宋哲宗元佑四年右司谏刘安世乞罢畿内保甲疏曰臣窃惟祖宗深鍳五代外重之弊聚天下之兵寓之畿内制驭四海如臂使指可谓尽善矣然而河北河东陕西之地密接敌境居常宿师以为战守之备尚恐兵威未振不足以壮中国之势乃籍民丁谓之义勇虽未尝使冒锋镝盖资其虚声以夺敌人之心尔熙寜中先帝欲广其法於天下始命排之为保甲以习武事陛下践阼之初既罢长上教阅止令农隙之月仿祖宗义勇之制专委州县以次集教平居无事之日俾民服力南亩而又顺时讲武以张军势深得御外治内之策然臣所有未谕者窃谓自古王畿之名异於郡国所任之事尝务轻简盖休养其力以重根本也今府界正兵既多固非三路之比而千里之内亦置保甲劳民示弱且有未安虽连岁灾伤依例免教而此名尚在终累人心使比屋之间不得坦然为自安之计亦何益也伏望圣慈深赐省察应畿县保甲悉令废罢所贵民力舒缓人情安泰远近轻重不失国体

五年左谏议大夫刘安世论役法之弊疏曰臣伏见朝廷欲变役法今将四年选官置局讲求利病天下之议悉使折衷而承诏立法之意惟以仁民爱物为务谓嘉佑差役之制已便矣然当时尝见其害者今则损而去之元丰约束之制民以为利者今则取而益之至於风俗之殊尚南北之异宜本诸人情裁以国论随方立条罔不具备而又申以明诏谕旨郡县若施行之际或窒碍而未通节文之间或疏略而未尽更俾建明为之增损有以见陛下至仁至厚重恤民事之深意也新书之下舆情慰悦中外恬息初无间言而奸邪之人内怀顾望造播横议必欲沮毁遂致一二小臣敢执偏见妄进邪说欲罢差役依旧募雇当职官吏不能为朝廷固守法度而依违迁就屡有变更天下人情莫不疑惑此最当今之大患也臣闻自古取民之道止於粟帛与民力而已三者皆生之无穷取之不竭故尧舜三代已来皆不能废议者以为不役其身止令输钱则公私两便而可以久行臣请有以折之国家泉货经费所资设官鼓铸岁有定额民或盗为罪至论死今弃其易出之力而责其难致之钱固已非理又使上户止纳数千则优游卒岁日益兼并下户自来无役者例使加赋日朘月削寖以穷困损九分之贫民益一分之上户轻重倒置孰甚於此臣窃谓以一家一岁观之则输钱若省而易给以终身累世计之则所出不赀而难供今聚敛之臣惟欲诛剥生民不为天下久长之虑其可信哉议者又谓人户轮差不及三番处恐役次太重臣亦有以折之且治平之前天下户口一千二百七十余万而旧法役人五十三万六千余人元丰之後户口一千八百三十五万九千有奇较之治平已增五百六十余万而新定役人止於四十二万九千余人比之旧法却减十万七千之额谓之轮差不足亦已过矣然而天下州县或有连值凶岁人户流移番次不足之数则在有司通融补助必不可以小节而废大法也臣伏观国家受命以来百有余年差役之法已更六圣随时损益既皆中理考观已试之効固可行之不疑而累年於兹尚容移夺臣窃谓知法之未良改之不可不速知法之已善守之不可不固今差法已善陛下正当信而守之执政大臣尤宜协心体国拒堲邪说而乃纵使奸慝倡为异论动揺人情惑乱天下故议者谓今日纷纶之患不在於无知之庶民而特在於挟邪之士大夫也臣闻执狐疑之心者来谗贼之口持不断之意者开羣枉之门愿陛下特奋乾纲力主差役深诏执政固守初议毋使轻徇浮言妄有变易庶几祖宗之成法不为奸人之所夺天下幸甚哲宗时同判司农寺曾布条奏役法疏曰畿内上等户尽罢昔日衙前之役故今所输钱比旧受役时其费十减四五中等人户旧充弓手力承符户长之类今使上等及坊郭寺观单丁官户皆出钱以助之故其费十减六七下等人户尽除前日冗役而专充壮丁且不输一钱故其费十减八九大抵上户所减之费少下户所减之费多言者谓优上户而虐下户得聚敛之谤臣所未谕也提举司以诸县等第不实故首立品量升降之法开封府司农寺方奏议时盖不知己尝增减旧数然旧勅每三年一造簿书等第尝有升降则今品量增减亦未为非又况方晓谕民户苟有未便皆与厘正则凡所增减实未尝行言者则以谓品量立等者盖欲多敛雇钱升补上等以足配钱之数至於祥符等县以上等人户数多减充下等乃独掩而不言此臣所未谕也凡州县之役无不可募人之理今投名衙前半天下未尝不典主仓库场务纲运而承符手力之类旧法皆许雇人行之久矣惟耆长壮丁以今所措置最为轻役故但轮差乡户不复募人言者则以谓衙前雇人则失陷官物耆长雇人则盗贼难止又以谓近边奸细之人应募则焚烧仓库或守把城门则恐潜通外境此臣所未谕也免役或输见钱或纳斛斗皆从民便为法至此亦已周矣言者则谓直使输钱则丝帛粟麦必贱若用他物准直为钱则又退拣乞索且为民害如此则当如何而可此臣所未谕也昔之徭役皆百姓所为虽凶荒饥馑未尝罢役今役钱必欲稍有余羡乃所以为凶年蠲减之备其余又专以兴田利增吏禄言者则以谓助钱非如税赋有倚阁减放之期臣不知昔之衙门弓手承符手力之类亦尝倚阁减放否此臣所未谕也两浙一路户一百四十余万所输缗钱七十万尔而畿内户十六万率缗钱亦十六万是两浙所输才半畿内然畿内用以募役所余亦自无几言者则以谓吏缘法意广收大计如两浙欲以羡钱徼幸司农欲以出剩为功此臣所未谕也贾蕃为令不受民诉使趋京师諠譁其意必有谓也诚令用心无他亦可谓不职矣蕃之不职不法其状甚衆皆赵子几所不得不问御史之言欲舍蕃而治子几是不顾陛下之法陛下之民宜莫如蕃与御史也毕仲游论役钱疏曰古之为政虽随时适变间有损益至於推强抚弱抑富恤贫而恶兼并则不可易之理也自商鞅变田即有兼并之家富者连阡陌贫者无立锥之地自古及今痛心疾首同以为患者也限田之法既不行於天下而富家大姓终无亷耻厌足之心唯有祖宗差徭能裁制兼并虽其立法本不为兼并设而推数循理观之乃有可以裁制兼并之道盖旧法虽分等差而实以田产富贫定为上下有千金之产者支千金可任之徭役有五百金之产者支五百金可任之徭役今有千金之产与五百金讼其役之先後轻重则千金者居其先五百金者居其後或千金者任其重五百金者任其轻既有千金之产而又欲兼五百金则惮徭役之加重欲取而中己者多矣其心非不欲兼并惧加重而不敢进也其至有隐寓田产於他人以避徭役而朝廷亦有隐寓田产之禁则是祖宗差法虽不为兼并设而裁制兼并之道寄在其间自改差为募富家大姓不知徭役而但输缗钱则兼并之患已多於差法何者差役之法大姓不利而下贫以为利募役之法下贫不利而大姓以为利今者一邑上者输缗钱十万中者输七万下者输五万既以等级输缗钱蠲其徭役则斥广田产兼并下贫唯恐力之不逮自中户斥广田产兼并下贫数十家至升而在上不过加缗钱三二万尔而富家大姓其等既已在上则虽增半邑之田犹不加缗钱也故治平以前大姓有破家之患而天下之人不至穷困熙寜以来大姓无破家之患而天下之人往往穷困不能自立盖治平以前大姓破家者虽为不幸而破一大姓则变为十中民或百下户於损上益下之道未有害也熙寜以来虽有破家不幸之人而大姓输缗钱之外无复徭役斥广田产兼并下贫曾无忌惮故大姓兼中民中民兼下户流离散亡转徙於四方所以然者斥广田产恣为兼并大姓之家所难遇而岁损一万二万或三五万缗钱则大姓之家所易为也

仲游又论役局疏曰役书之所未定者非无定法也无定心也熙寜之初改差为募天下之人言令不便者几千万数至元丰之初欲复耆长户长之役士大夫之闻者喜见於顔色及其卒不能复也莫不咨嗟慨叹如有求而不得则愿差法之复者岂一日也今朝廷鉴成败揽是非为万世之虑修复差法而士大夫反有意差法之未善者为法一岂未复之时则为善而既复之後则不善盖嘉佑之间固尝谓其法有可更者矣输将繁重而劳费不及货赂公行而贫富无别熙寜之初得其可更之论而并其不可更者更之顾令人出缗钱以私其赢余是以言不便者千万数今差法虽复而所谓可更者犹在则亦主嘉佑之书增损之则差法定矣而十人十议百人百议以旬浃之功而争至於期年之外既不知主嘉佑之旧书又不敢论熙寜之新法泛泛然如人游於江湖未有归宿不知其後将如何邪故曰役书之未定者非无定法也无定心也

左正言孙谔上言曰役法之行在官之数元丰多元佑省虽省未尝废事则多不若省雇役之直元丰重元佑轻虽轻未尝不应募则重不若轻今役法优下户使弗输而尽取诸上户意则美矣而法未善也夫先帝建免役之法而熙寜元丰有异论元佑有更变正惟不能无弊尔愿无以元丰元佑为间期至於均平便民而止则善矣

御史中丞傅尧俞上奏曰臣伏见今岁诸路蚕麦并熟处甚多其价随而过贱风闻逐处监司将积年逋负并行催督不惟虚费鞭扑亦徒长公人贪暴乞取之弊必不能以一熟之力了纳积年之欠至使民声愁叹谓丰稔不如灾伤盖才有水旱则旧欠俱阁若稍获丰稔则使宿逋并纳欲乞朝廷指挥诸路监司且令带纳一料候秋成更令带纳庶几疲瘵颇获安济

监察御史陈次升上奏曰臣伏覩元丰八年四月二十三日枢密院奏请保甲上教其下等人户土地既少不免効力为生并止有两丁其间有疾病者虽依条未该破丁若不能营作?难应副保甲色役三省同奉圣旨府界三路保甲除见教人外本家止有两丁病患未该破丁而委的不堪营作并第五等以下土地不及二十亩者并免推行之後人以为便况当时奏请得旨施行乃是今日一二大臣修先帝法度之人非是故为增损而坏法者也今年六月二十四日却有指挥冲改土地不及二十亩之家免冬教全条更不行用及老疾羸弱者选以次人承替缘贫下之人其田不及二十亩効力以求日给若令上教则废为生之道官中虽给口食不足以偿所费其家无以养兼老病羸弱之人既难以筋力从事其养生必赖於壮者若是两丁之家一丁老病而又令壮丁代教则老病者必致失所窃闻此法既行人欲避免保丁有卖尽土地者有分析生产者或称父母年老或分房向外或令女壻出外乞破丁者人情如此理当安存盖民为邦本本固则邦寜民既卖土地不为长久之计穷则斯滥必流而为盗恐贻朝廷之忧臣伏乞睿旨令保甲土地不及二十亩两丁病患者并依元丰八年指挥施行以安存贫下老弱之民不胜幸甚右正言王觌奏为乞添差详定役法官疏曰臣伏见朝廷以役事至重故差官置局详定其法今详定官吏部尚书孙永吏部侍郎傅尧俞户部侍郎赵瞻皆素有名德缙绅之选也然户吏剧曹专治其职者尤惮其繁而使之兼领役事岂得尽意於其间哉今役事久而不定天下之猾胥贪吏得以揺动人情而郡县等第户及招差人欲求安靖未得也夫诸路通法当出朝廷者讲求何可以不备也四方疑事日望指撝者施行何可以不速也况诸路役书已有到者递限月日皆次第将满其役书必相继而集矣非剧曹日力之余可得而省阅也臣愚以为臣僚中当更有通晓民政而本职稍简者若添差一二人使得专在本局以治其事庶免滞留之患徽宗即位初工部侍郎王觌奏乞重定差役人户等第疏曰臣窃闻诸路州县颇有役人数多而乡村等第人户数少差役不足者目今虽以次等人户相兼差足将来役人年满难得人户承替及虽有人户可作三两番更休充役之处亦是经隔年岁不多其中等人户应役既频则其力必困议者患之臣窃以为不然其弊有自来矣议者或未之知也伏缘差役之法本朝行之百余年未尝患人户少而不足以充役也至今日而患之盖助役免役法推行之初天下州郡皆先会一年雇役及寛剩钱之数然後赋之於民也赋於民者不可无法而且欲其均又必会其民家业之多寡为缗钱而率之其法大槩曰一州差役及寛剩岁用钱若干一州之民家业钱若干即家业钱每贯岁出免役钱若干而岁计足用矣法虽如此而民财卒不可以得其实必欲得其实则必至於搔动而民情之所甚不悦者如手实之法是也故州县之吏莫不以谓虽尽得家业之数其赋於民者足乎岁计而已耳徒致民情之不悦也虽少得家业之数其赋於民者亦足乎岁计而止焉乃可持虚名以悦民故天下之所谓家业钱者或十得其一二或十得其三四寛於此者固不可胜计密於此者未之有也不惟如此而已州县又有先集等第人户使各承认逐户合纳免役钱数既足岁计矣然後令供通家业而告之曰家业钱每贯当纳免役钱若干今某人岁纳免役钱若干即当家业钱若干贯矣彼人户乃具状供析家业以取合所纳免役钱之数则家业十得其一二者又加少也既用家业钱以定免役钱之多少则所谓等第者无所用之而等第之名又不可废故郡县之吏皆於家业帐内率意立说曰自家业若干贯以上为第一等户若干贯以下为第二等户至五等十等皆然也其等第既公私皆以为虚名矣然小民之情终恶为近上等第则州县之吏亦何惜更以虚名而悦民故天下州县之等第除上等户物力显着难以退减之外其自中等而入下等者可胜数哉此臣所亲见也今州郡徒用前日不实之等第而差役则人户之可以应役者至少又何足怪耶臣愚以为欲天下乡村应役人户稍多得以更休而不困即须告诏天下郡县使重定等第令颇得其实则力役均而论者之所患者不足以为患矣惟圣慈详酌施行

贴黄免役法根究人户家业以缗钱率之又官司有故为假借之意故难得其实今乡村人户只是分为五等推排家业之大槩易得其实也兼等第亦不须特行排定缘着令乡村三年一次造簿只可申戒州县遇依条造簿年岁子细推排等第不可漏落堪任充役之人隐在下等以致中等以上人户数少差役不均庶几等第渐次得实不为差役之害

徽宗时左司谏江公望上言曰为民必有役奉公上之通义也免役必输布取民力之中制也会一岁之用以为敛其寛剩不过十之一二以备凶荒之不足也此神考立法之本意而奉行之吏於十二外别立封桩子或过母元佑之政得以藉口先帝遹追神考之志一切罢去可谓善继然随时损益之美有待陛下今日臣访闻府界提举常平祝朋劄子乞复行封桩以备不给此何异於献羡余者也职董农政当讲求神考立法之意俾德泽下逮黎庶而乃啓厚敛之路天下必以府界先侦得指希风迎意翕然各私售其说变乱故常斯害政之尤大者也陛下即政踰年膏泽美利未闻有以及天下而天下之人拭目倾耳日望尧舜之治不啻若饥渇朋以厚敛之说开新政之隙是欲陛下隳神考之良法当天下之怨议复见诋毁成法之人骈首属耳切切私议将乘间而发也其背陛下继述之意有如此者若朋别将使指臣未知其如何决不可以董常平之政盖常平所董皆神考所立法度其一如此类皆可知陛下方因时损益酌其中道力救元佑绍圣过与不及之弊使天下後世好为异论之人无得而议故造端不可不谨也高宗建炎三年司谏赵元镇论役法疏曰臣窃惟免役之法起於熙寜之初当时中外臣寮论列利害不可槩举大率优上户敛下户优富民敛贫民虽单丁女户以至僧道皆不获免以其所敛养吏之余谓之寛剩是谓一税之外更起一税大失祖宗寛民之意行之六十余年今则由之而不知其害也陛下灼见纷更之弊既不能复循旧制今乃於元额之外重增三分官户更不减半其於祖宗之意益远矣又如钞旁等钱乃前日残民之术靖康初即以罢之近降指挥虽不卖钞而犹随钞纳钱卖钞得钱规图苛细已非朝廷美事乃令随钞纳钱是何名目凡取於民亦须有名取之无名不得无辞矣今国势微弱强敌未和高城深池不足恃坚甲利兵不足恃臣知所恃者惟民而已安可横敛加赋重失其心邪比来州县用度不足虽知此法之弊而不以为言者幸其所敛以资阙乏独京畿运判上官恪能言之仍乞诸路依此施行其意甚善虽奉圣旨权免京畿而诸路未罢也臣愿陛下如恪所请遍行诸路且使斯民知此二事昨因臣寮建言而行今因臣寮申请而罢皆非朝廷本意则心悦而归之此尧舜得民之道也祖宗得天下之术也幸陛下毋忽

高宗时夔州通判虞允文奏论四川差科科约之弊曰臣窃惟陛下躬好生之盛德恤民之疾苦以幸海内频年下诏大蠲蜀赋之苛恩施之隆与天无极而广询博访尚勤不已之心凡食一命之禄者其何以报称而州县之间差科之数不实科约之外辄复别取为民隐害终不可去者民愚而无知吏奸而无所不至民岂能与吏敌也谓如一郡合起和买绢一万疋郡管税钱一千贯即是人户管税钱一百文方合科一疋若州县以八十文科一疋则多取二千疋矣自和买而类推之差科之数不实不胜其多也又如大礼助赏合用转运司科约内系省钱计置若州县将本色钱妄用以大礼助赏为名别行科取其为银绢之数不下数千万缗自助赏而类推之科约之外别取亦不胜其多矣吏以民之不知故取之无艺用之不恤或以事土木不急之费或以奉台府无名之取或以应亲朋干索之求甚者遂掠为己赀无所顾惮间有败露为民所诉则州县相通改换赤历方行收附其狱或成止从公坐仇视其民而祸愈酷矣今约束之诏甚明而吏之所行敢与诏戾者以书罪之法未立也臣尝观唐宪宗元和之初立为条制凡两税应留钱外加率一钱一物州县长吏并以枉法?论令出使御史访察其後又遣详覆使按治一十六郡梓遂郡守严砺等皆抵於谴案籍具存也宪宗中兴威令复振者实本诸此臣愚欲望陛下特出睿断将州县赋外大科别科之钱从枉法?定罪明诏诸州长吏限以一岁许令改正别造科约具逐县差科则例均给五等之家及以蠲除之数申转运司仍乞於诸路转运司官选差清强通练者专任施行稽考之责讫事具数以闻以竢陛下异时遣使详覆庶几州县知所畏戢百年隐害一旦可去仰副仁天子宵旰斯民之意

右正言陈渊论薄敛奏曰哀公问於有若曰年饥用不足如之何有若对曰盍彻乎公曰二吾犹不足如之何其彻也曰百姓足君孰与不足百姓不足君孰与足夫夏后氏五十而贡商人七十而助周人百亩而彻其实皆什一也夫取民以什二用之犹不足而告之以什一之法不亦迂乎此儒者之论所以多不见听於时君而商财榷利之臣所以常得行其计也然世之患不足者始则多取於民民既不足又从而暴敛之掊刻屡兴於是有转徙流散去而为盗贼者终於不足虽加之以刑戮财何自而得乎非特如此而已因之以致大乱者是不反其本之过也由是言之虽若甚迂宜在其中矣中书舍人洪遵论被水人户折科疏曰臣窃闻平江府湖秀州去年积潦之後农民流离失所今春蚕麦颇登得以续食施工南亩日觊秋成而近来大雨连绵无异去岁田不没者无几皇皇哀号无以善後而州县不能以拊摩凋瘵为意但知依例预将秋苖折科大麦每米一硕令民倍以麦输方今麦价不下於米积困之民朝赈暮贷犹惧不济奈何指夏以为秋衍一以为二使之剥肤椎髄终挤於沟壑乎臣闻养马所须本不至此奸吏因缘无所不至欲望圣慈特赐睿旨下户部会计马料见在实数当用几何只令合科借处如数敷折须以苖一硕折麦一硕五斗庶几民户可以输纳仍乞先次行下三州被水人户尽免折科免致重困吾民不胜幸甚

章谊乞委通判均平税役奏曰臣叨蒙器使职在牧民夙夜以思其可以布宣陛下惠泽者莫如为百姓除患臣伏观平江今日百姓之患在公者莫甚於催科之无法在私者莫甚於赋役之不均夫逃亡户荒之田地不耕桑而二税具在监司守令拘於省额而不敢除奸胥猾吏利於诛求而不肯白每岁拘催责任都保有不备偿笞辱随至此臣所谓催科无法者也至於富家巨室阡陌相望而多无税之田贫民下户破家竭产以偿不割之税田无税则科敛之数寡税不割则户籍之等高此臣所谓赋役之不均者也今欲救此二弊若责之监司则不过移文於郡守责之郡守则不过移文於县令是三人者吏课丛委酌应多方虽有敏强之吏功不能专力有余暇况吏不尽才则又非徒无益也伏望圣慈明降诏音专委通判一员均平税役详举告陈之令先开首原之路责以期限赏信罚严如此则二弊可去贫富皆安公私共济矣不胜幸甚

试中书舍人李弥逊上奏曰臣伏覩朝廷比以两浙江东西等路因被盗贼烧刼逃移人户秋夏二税并皆倚阁累年之间渐次复业仰见陛下仁厚之政惠养元元之意天下幸甚近因中外臣僚之请已降指挥夏税两浙路并复元额余以绍兴四年欠数为率江东权阁三分江西权阁五分余数依限起发秋税已经放免及五年十料之数并令输纳全税臣契勘曾经烧刼逃移人户如已自复业开垦了当自合依今来指挥输纳缘诸路被害州县轻重不等其间有大段深重全未归业虽已归业未曾开垦去处若一槩立定分数及全复旧额委是无所从出切虑百姓虚被追扰致逃避流为盗贼而官司徒有虚数不济实用若缘此一例与展年限又恐其间不无侥幸臣愚欲乞依今来检放灾伤条法令逐州委官同逐县知县遍诣元被刼人户检视田亩已未开垦数目诣实本州保明申转运司差官覆实保明申朝廷其已开垦数目即依旧额输纳税赋其未曾开垦去处并权倚阁委自令佐知通多方招诱归业开垦逐年开垦到数申朝廷考其殿最而赏罚之庶几数年之间民得安业而公家实得税赋之利

殿中侍御史张守上奏曰臣伏自陛下践阼以来询求民瘼德音屡下丁寜恻怛凡扰於民者一切蠲罢所以固结人心而建中兴之大业也近复有臣僚上言州县於百姓户下科率金银钱米已蒙圣慈令监司按劾重寘典刑臣窃闻淮西提刑司缘夀春府霍邱县屯驻高武略人马公行文移於夀春府庐光濠州每人户家业钱一千贯逐人月纳钱一贯米一石前去霍邱县送纳其小贴子云如本县不即均敷必定分拨高统制人马於本县驻劄虽至小县亦令每月认定千缗千石臣契勘今之家业及千缗者仅有百亩之田税役之外十口之家未必餬口今更使之岁别出钱一十二千米一十二石而送纳脚剩之费因缘乞取之弊又在数外理难供输供输不前必亡而为盗矣又况淮西数州皆遭丁进及羣盗经过民力已乏而重困之体国爱民者固如是乎初无朝旨擅行科率德音踵至恬不为念奉法遵职者固如是乎且州县科率为监司者即当奏劾而躬自为之何以廉按一路既自知非法虑州县不从乃欲移屯人马以恐制之又岂部使者所以待部属之理也欲乞圣慈特赐究治施行窃虑诸路更有似此去处亦乞申严戒约所有霍邱县高武略人马闻亦系招安贼徒亦乞早赐措置分屯庶几不至奸吏因缘侵扰良民而陛下之德意实惠不为虚文也

孝宗时太学博士虞俦轮对劄子曰臣恭惟国家圣圣相承法令明具无非以惠民为本若州县官吏悉能奉行则何弊之有今州县之弊多矣惟赋役不均为甚非法有所未尽也盖官吏奉行不?之过也诸县税租夏秋造簿及已受纳对钞朱销凡所以关防之法非不严且密也近来诸县推割造簿之时豪右之家计嘱乡书只用白状不述保分人丁住止将一户税力分立诡名减免等第却与下户暗增色额当职官略不留意点对便以造簿为定赴州审印下县起理开数给帖付户长催科其诡名挟户既无人丁保分住止虽间有潜行送纳甚者至於伪作逃亡挂欠官司多是抑勒户长代输以致户长受害愈难充应又民户输纳二税除给户钞外官司自有县监住钞可以照应乡书不即与朱销主簿又不书押或去失官钞则反追索户钞至有不行照用勒令再纳以致下户重困其弊乃尔岂非官吏奉行不?之过乎常平免役自有专法非不详且备也近来诸县所差保正长虽以税力高下为则然奸民利在规避役次於未点差已前先行计嘱乡书将所管税力虚立典卖文契及诡名走寄官司不究情伪往往将无力下户抑逼承认或经一季或经半年并不依限与夺缘官司不曾置籍具姓名明注入役年月前期定差致已满人未得抵替间有保分不测烟火盗贼枉受连累破坏家业其弊乃尔岂非官吏奉行不?之过乎臣愚欲望陛下诏有司检坐见行条法申?州县务在必行不为文具仍委知通常切觉察监司廵历点检如有违戾去处重作施行庶几成法所在官吏奉行罔有不?赋役以均民受实惠天下幸甚

长沙守王师愈上奏曰臣伏见州县间民之所苦者在於充役官之所难者在於差役陛下高拱九重之上明烛四方万里之远民之利病罔不周知比颁诏旨告戒大臣欲均役法甚大惠也臣尝承乏长沙叨民社之寄岂敢不仰体圣意贡其狂愚伏见长沙前政刘椿创为集议帐臣既到官损益而行役不差而人乐充三年之间絶无争讼者百姓以为便官吏亦以为便邻邑如善化安化浏阳仿傚而行又以为便请为陛下试言其大槩一乡各有都一都必有富豪可充保正者多者十余户少亦不下五户其物业之高下人丁之衆寡歇役之久近咸具於帐俾见役保正将替两月之前持此帐备酒食会其充役之人衆共商议公选一名充应承代其间虽有情伪曲折官不得而知者此曹尽知之纎息无隐案吏乡司不能曲为轻重故善良之民乐从而无讼或有富强顽猾不循理者巧饰词说规图避免则令见役保正押帐内人至於县庭长官折衷衆人之议以理晓谕之鲜有不听者间有顽然不服不免临之以威必欲如衆人之议而後己其或衆议挟私穷究见实必为惩挟私之罪如是则富强豪猾之徒亦愿从而不敢讼盖系衆人之公选官吏无所用其心此集议之大槩也臣抑尝原其必争之端由科敷重而费用多耳於是都内凡有科敷一切罢去利可兴则兴之害可除则除之数月之後远近孚信故集议尤易为力所有集议帐式辄具进呈然而此帐易行於湖广而难行於江浙江浙官户多诡户多其民猾也湖广官户少诡户少其民淳也欲望圣慈颁臣此帐於湖广州县与见行常年役法兼行听从民便则民无充役之苦官无差役之难惟陛下留神幸甚

唐仲友上奏曰臣仰惟陛下轸念元元患苦役法数年以来数采议臣之请损益斟酌期归至当德意盖深厚矣臣误被临遣愚管之见不忍自嘿以负陛下臣初任县僚尝历考役法之本末久伏田野又熟察民情之利病乃知法惟画一而情有万殊法可以通乎人情而不能自周乎人情顾行法之人如何耳得其人则法行而民情安非其人则法废而民情扰比年以来民情所以厌苦於差役者盖有由矣县令惰弛?污委政胥吏吏缘为奸蠧害百出其始差也甲当充役或先差丁导使论丙转以及甲故民破产於争讼其既差也峻刑於追呼巧法於科率须索诛求谿壑无艺故民破产於搔扰二弊不去陛下虽有良法美意民之困苦固自若也臣愚窃谓县得贤令虽以简要之法行之而民犹安县无贤令虽以周密之法行之而民犹扰令固不能皆贤则考察劝沮诚不可缓臣愿陛下申敕监司守臣谨察县令之贤否稽其差役诉讼之多寡搔扰之有无以为殿最取其甚者条奏一二赏罚焉庶几官知奉法吏不敢肆欺民被实惠轻於从役实郡邑之急务也

陆游上奏曰臣闻天下有定理决不可易者饥必食渇必饮疾必药暑必箑岂容以他物易之也哉臣伏观今日之患莫大於民贫救民之贫莫先於轻赋若赋不加轻别求他术则用力虽多终必无益立法虽备终必不行以臣愚计之朝廷若未有深入远讨犂庭扫穴之意能於用度之间事事裁损陛下又躬节俭以厉风俗则赋於民者必有可轻之理缓急之备固不可无姑以岁月徐为之可也如是则和气浃洽必无水旱之灾驩声洋溢必无盗贼之警何虑国用之不足耶设使裔夷弗宾侵犯王略所谓率其子弟攻其父母直可舞干羽而格之尔顷者建炎绍兴戡定变乱之日一切赋歛有非承平之旧者高宗皇帝宵旰焦劳每欲俟小定而悉除之故诏令布告天下曰惟八世祖宗之泽岂汝能忘顾一时社稷之忧非予获已止俟扞防之隙首图蠲省之宜臣幼年亲见民诵斯诏至於感泣虽倾赀以助军兴而不敢爱旋属国家多故敌国畔盟虽所蠲已多终未仰称圣意寿皇圣帝临御以来所以节用裕民者皆继承高宗蠲省之指也则陛下今日岂可不以为先务哉臣昧死欲望圣慈恢大度明远略诏辅臣计司博尽论议量入而用量用而取可蠲者蠲可省者省富藏於民何异府库果有非常孰不乐输以报君父沦肌浃髓之恩哉若有事之时既竭其财矣幸而无事又曰储积以为他日之备也虽恢复中原又将曰边境日广矣屯戍日衆矣则斯民困弊何时而已耶渎犯天威罪当万死惟陛下裁赦

袁说友上奏曰臣窃见州县小民有产去税存之害官吏非不尽知朝廷亦累尝戒谕而终无成说以革其弊此由得产富民规避官物惟幸缓於过割隐漏税赋官司既未割税而追呼催督止及鬻产之民彼方以产售人固甚不得已今又无此产而纳此税蹊田夺牛其毒滋甚纵使鬻者赴官陈诉而追逮出官之费已不少於代纳之数矣是岂不为重困哉此最贼夫民之大者也在法每三年一推排此正祖宗欲以革产去税存之弊盖一经推排则凡某产已去某家及某产已归某户一一尽知产业既明税赋自定岂复更为小民之害今县道例皆前後避免或以灾伤为辞有经十年二十年而不一推排者此而不治而譊譊曰吾病夫产去而税存也岂不闇哉臣愚欲望睿慈自今立为定制凡天下诸县并须三年一推排候知县任满日州府於本官印纸该载任内曾与不曾推排结罪保明批上如在任三年不曾推排者候到部日取旨若今来尚有两年为任之人只緫以三年一推排为率各於任内计年分可见虽灾伤年分须及八分以上然後免庶几一行此法产税自明鬻产小民不至重困

提举浙东常平茶盐公事朱熹奏义役利害疏曰臣廵历到处州窃见本州昨奉圣旨依布衣杨权所请结立义役此见陛下爱民之切虽草茅之言苟有便於民者无不采纳施行天下幸甚然本州目今奉行却有未尽善者如令上户官户寺观出田以充义田此诚善矣而本州却令下户只有田一二亩者亦皆出田或令出钱买田入官而上户田多之人或却计会减缩所出殊少其下户今既被科出田将来却不充役无缘复收此田之租乃是困贫民以资上户此一未尽善也如逐都各立役首管收田租排定役次此其出纳先後之间亦未免却有不公之弊将来难施刑罚转添词诉此二未尽善也又如逐都所排役次今日已是多有不公而况三五年後贫者或富富者或贫临事不免却致争讼此三未尽善也所排役次以上户轮充都副保正中下户轮充夏秋户长上户安逸而下户陪费此四未尽善也凡此四事是其大槩目下词诉纷然何况其间更有隐微曲折未可猝见若不兼采衆论熟加考究窃恐将来弊病百出词诉愈多改之则枉费前功不改则反贻後患将使义役之名重为异议者所笑无复可行之日诚有未便臣昨见绍兴府山隂县见行义役只是本县劝谕人户各出义田均给保正户长各有亩数具载砧基其保正户长依旧只从本县定差更不别置役首亦不先排役次而其当役之户既有义田可收自然乐於充应不至甚相纠讦但其割田未广去处未免尚仍旧弊若更葺理增置便无此患窃谓其法虽似阔踈然却简直易明无它弊病又且不须冲改见行条法委实利便故尝取其印本砧基行下州县然以未经奏请画降指挥州县往往未肯奉行臣愚欲望圣慈详酌行下处州止令合当应役人户及官户寺观均出义田罢去役首免排役次止用山隂县法官差保正副长轮收义田仍令上户兼充户长俟处州行之有绪却令诸州体仿施行庶几一变义风永息争竞须至奏闻者

熹又上奏曰臣昨蒙圣恩待罪南康小垒自惟短拙无以补报万分到任之初即以本军星子县税钱偏重民不聊生条具奏闻乞赐蠲减縂计不过纳绢一千五十余匹钱二千九百余贯伏蒙圣慈开纳即赐施行而有司不能仰体德意辄引议臣对补之说以拒其请臣於今年得替之前久尝具奏冀卒蒙恩而逮今累月未奉进止窃意有司尚守前说然臣之愚亦有不能自已者谨以前奏之内最明白者二条复为陛下陈之按本县所管庐山一带多是高岩峭壁穹石茂林其间虽有些小田段类皆硗瘠寒冷所入不多而经界官吏起细税钱数目浩瀚难以输纳以故绍兴年中守臣徐端辅者因寺院之请减去一百四十余贯减之诚是也然初不请命於朝而辄私减之既又虑夫经税之或亏也则妄引经界以前不明文帐将人户下田升作中等中田升作上等亦有径自下等而升上等者按籍履亩而横加其税计钱一百四十余贯以隂补所免庐山税钱之数中间常有漕臣按临人户陈诉漕司为之张榜约束改正而本军不复奉行其後又有人户曾经户部陈诉而亦不能正也臣窃惟国家子爱黎元忧勤恳恻常赋之外一毫不忍有所多取而下小臣率情妄作乃敢以一百四十余贯之税无故而妄加於人虽其除之於山粗若得宜而增之於田则悖谬甚矣故臣前奏欲乞将端辅所减山税明降指挥特与蠲减而其所增田税却与改正依旧等色均税其为事理晓然无可疑者而所蠲之数亦不甚多不谓有司不顾大体而惜小费乃欲限以对补之说则是使臣又为端辅之所为而後已尔未兴一利而先起一害臣虽至愚有所不忍为也今虽已去官守然於此县疲瘵之民有未能忘者故敢不避斧钺之诛复以上闻欲望圣慈矜闵明诏有司将此两条先次减免改正其余项目臣亦未敢便乞施行悉祈蠲免且乞专委本路监司一员子细相度俟其奏报别赐指挥至於淳熙六年十月十九日议臣对补之说其言吝细鄙狭不逹大体无以将顺陛下克己爱民听言革弊之美意而程奏显言颁布海内非所以宣德意而广仁声於天下也欲望圣明并赐追寝自今以来四方内外或有以蠲除为请者究其虚实而一以法义裁之则彼固不得以肆其侥幸苟免之计亦何必逆为之限以伤远近祈恩望幸之心哉抑古人亦有言曰百姓足君孰与不足百姓不足君孰与足此乾坤广大之心圣贤亲切之训臣愿陛下於此深加圣意则彼妄庸浅俗之言自将深藏远屏不敢以陈於陛下之前矣臣进越妄言犯非其分不胜恐惧战栗之至

司农卿李椿上奏曰臣乾道四年春蒙恩擢守鄂州陛辞之日得旨召募开垦荒田立三限通九年而後全起税赋臣自到任之後措置召募请佃人户投状者数千户?已具数申省部讫自臣离任之後申请不一事多冲改或限一年或限半年或不通检止纳元税或许远年逃户归业以致争夺词讼不絶州县莫之适从臣廵历诸郡以目所见惟常德府已耕垦及九分以上澧州及七分以上其余州郡亦五分以上下以请佃之数计之则全未及分若行根括则佃户必又逃弃不耕却致荒废非徒无益况半年一年之限大廹民户愈疑若不通检止纳元税又多无元税数目亦成虚文若令远年逃户归业则经官给佃已施工力之家岂得无词官司何以取信於民臣欲乞检照臣元奏获指挥及申省部画一及後来臣僚陈请续降指挥类聚看详从长归一施行仍乞预先寛约年限听令自陈不须根括立定苖税视田肥瘠为三等上等每亩不过六升中等四升下等三升役钱计料不得过数科敷重立罪罚其夏税令诸州取每亩兵火以前租额不得过数自转运司类聚申朝廷从轻定数候得指挥方许行下晓谕庶使耕佃之家预知税赋不重安心着业耕布旷土渐辟伏乞睿照

椿又上奏曰窃谓养兵所以卫社禝讲好所以息鬭争皆所以保国安民也然当以理财为要然後能济二者之急务所谓理财当知生财之道生财之道取之於民而已民力有余则取之不竭民反本而知节用则力有余矣今荒田尚广民多游手用度不节贫困者多甚者转而为盗贼安能上济国家之急务哉然则民之情孰不愿安其业而输常赋也耶当穷其逐末而不反本之原有以救之可也人生所藉以生者糓帛也糓帛出於民者也民能力农桑而不失其时则谷帛不可胜用矣钱者所以平百货使轻重适均者也钱铸於官而不出於民也官能精於鼓铸而不致流毁商榷无弊用之有节则钱不可胜用矣今赋税多折见钱是取不出於民乌得不弃本而逐末耶如曰朝廷用度至广若不赋钱於民无从应办是未知思也今有榷货商税之利不为不广当革其弊原除其冗食固自浩瀚又况既赋布帛应请钱者量与布帛孰为不可又民竞奢僭不知节俭是以首致贫困谓如闾巷之妇有以一冠一领厥价数千奴皂之徒竞衣罗绮皆当有以风化之使男力稼穑女工蚕织奢僭之风既息则贫困之人自有生理也传曰未有民富而国贫者也是岂虚语愚谓当遴选漕臣以均赋税常赋不折变尽输本色随税不纳钱禁戢奢僭除去冗食量入为出勤课农桑使田野尽辟盗贼消弭百姓富庶则所以上济国家之急务者可不劳而办矣伏乞钧照

椿为吏部侍郎上奏曰臣伏覩近降指挥拨钱付诸军回易以赡请少口衆军兵仰见陛下存恤战士德意甚厚军人莫不感戴恩惠凡天下事有利必有害且回易以惠军此利也何害之有臣请预言之今江上诸州自归峡荆岳鄂黄蕲江池太平十州皆仰商税以充利源今军中回易之物则失所收之税州郡皆窘此其一也商贾惮於重征则必夹带於军中场务并客税失之纷争必多此其二也军中前此不许回易犹且以收买军须为名役使战士今明开其端将来占破回易必益多矣此其三也回易所以图利也物价低昂非人所能为或有折阅侵欺失陷将来必有征驱鞫勘之扰此其四也然则谋其成不谋其败姑以惠军士为急况已出黄榜军中亦望此惠不可已也臣愿以中道处之使不为害莫如军中回易物货并与减半收税则州郡所失不多军中亦可获利并令縂领所出给历头具载回易物色及所差人数税务照例减收又检察人数其历外之物并依格收税如回易军人有犯听税务具申縂领所下本军根究仍严戒税务合干人不得分文乞觅如是则三害非所虑惟折阅失陷一事则系乎幸不幸耳当置之度外如臣愚瞽之言或有可采乞别作圣旨施行员兴宗议征税奏曰臣闻上世之法简後世之法繁前世之吏朴後世之吏奸上世法非欲简也民纯吏朴有令即从有义即服法不得不简也後世法非欲繁也民讹吏奸令之未必从闻义未必服法不得不繁也夫以朴吏而奉至简之法一有不行行之必易为力也以奸吏而奉至烦之法终岁欲行行之亦难为功也昔者有周之初关市讥而不征泽梁无禁天下日用之物不征不禁故物易通流而国易足用此文王造周之始其国非特轻其征税且又无征税也至成周之时吏亦少简民亦少繁故当时太宰之职有九赋以敛财其中有曰关市之赋及山泽之赋及币余之赋此即近世州县商税一切用物所存物额之类也当是时周公相周知民吏益於前世其法不得不繁其吏不得不选故周公之於周官虽文武关讥不征之事有不能行者相时之宜经略世务故也且周公之时已不能尽行文王之法而欲後世尽行周公之法可乎但汉唐之世多不能遵用中制以法周公之遗意科目烦多渐成横敛故有税筭缗税杂物税间架税六畜之类见於前记以为世戒臣亦不敢并举也惟我国家创业之初一洗前代之弊是以太祖皇帝动守经常凡为国苛赋横税?即停罢圣子神孙守为一定至天圣中有司以乏用请税缗钱仁宗皇帝谓泉货之利欲流天下今辄税之可乎是则祖宗之於民税不特常虑之又常欲轻之也今陛下志勤道大节用简取无日不行恤民之诏无时不下此即祖宗用心文王用心也然今日郡县税务多与州府通同尚皆不遵宪度自为一已而殃物不为朝廷而爱物臣敢以荆湖三峡论之荆襄三峡皆边大江自当百货流通而近年以来蜀物少出南货少往四远之利未敷用物稍致阙乏何也盖税务之六弊未去也三峡荆湖所遇税务不问商客税物之多少辄欲加等重税敷摊逋负此一弊也沿道千里武夫小吏以为监官豪夺暴取设弓罗箭如待宼至此二弊也本无税物监栏一面虚喝谓之花喝商客辩争则不可欲去则不能拘留旬月自然听命此三弊也商客类至专栏预行资觅多得则税轻少得则税重输官之物未至而私遗之物先逹此四弊也监专有私取之数异乎赤历之数僻镇外县卒难考稽所得在私所亏在官此五弊也在州则知州以税务为鹰犬在县则县令以税务为肘腋百色呼须暗行陪填是致税务苛刻州县不问商旅无诉此六弊也夫此六弊之不去则税额未敷其坐此乎今臣之愚欲望朝廷明诏荆湖三峡诸路申严法禁大革前之六弊仍令诸州逓差清强官兼行伺察离军武吏未曾亲民及经诸司保举者愿勿补冲要监税之官专栏暗觅及辄以弓箭恐吓商旅者乞罪不贷行人税物并许依约国家元法如税务敢以少为多以轻为重被客人告首者亦乞坐之如是则物易流转郡县遍蒙其利矣陛下德高天下此言虽小在陛下圣世一事之可察度圣量如天必兼纳而博采也

历代名臣奏议卷二百五十八








○招讨处置等使上柱国武城县开国男食邑三百户张公墓志铭（并序）

汉光中兴，马援雄绝域之志；晋武一统，陶横布殊俗之恩。理随德成，功与时并。今皇帝载新景命，丕冒海隅。时惟张公，祗复厥绩，交趾之理。续于前人。

公讳某，字某，某郡人也。曾祖彦师，朝散大夫尚书驾部郎中。祖瑾，怀州武德县令。考清，朝议郎试大理寺丞，赠右赞善大夫。咸有懿美，积为余庆。公以忠肃循其中，以文术昭于外，推经旨以饰吏事，本法理以平人心。始命蕲州蕲春主簿，句会敏给，厥声显扬。仍以左领军卫兵曹为安南经略巡官，申固捍卫，有闻彰彻。转金吾卫判官。三历御史，绩用宏大，扬于天庭。加检校尚书礼部员外郎，换山南东道节度判官。复转郎中，为安南副部护，赐紫金鱼袋，充经略副使。迁检校太子右庶子，兼安南都护御史中丞，充本管经略招讨处置等使。

公自为吏，习于海邦，凡其比较勤劳，利泽长久。去之则夷獠复乱，复至而寇攘顺化。及受命专征，得陈嘉谟，誓拔祸本，纳于夷轨。乃命一其贡奉，平其敛施。牧人尽区处之方，制国备刑体之法。道阻而通百货，地偏而具五人。储亻待委积，师旅无庚癸之呼；缮完板圻，控带兼戊巳之位。文单环王，怙力背义，公于是陆联长毂，海合艨艟，再举而克殄其徒，廓地数圻，以归于我理；乌蛮酋帅，负险蔑德，公于是外申皇威，旁达明信，一动而悉朝其长，取州二十，以被于华风。易皮弁以冠带，化奸宄为诚敬，皆用周礼，率由汉仪。公患浮海之役，可济可覆，而无所恃，乃刳连乌，以辟坦途。鬼工来并，人力罕用，沃日之大，束成通沟；摩霄之阻，哲为高岸，而终古蒙利。公患疆埸之制，一彼一此，而不可常，乃夏铜柱，为正古制。鼓铸既施，精坚是立。固圉之下，明若白黑，易野之守，险逾丘陵，而万世无虞。奇琛良货，溢于玉府；殊俗异类，盈于藁街。优诏累旌其忠良，太史嗣书其功烈。就加国子祭酒，封武城男，食邑三百户。凡再策勋至立柱国，三增秩至中散大夫。某年月，薨于位，年若干。天子震悼，伤辞有加。明年，其孤某官与宗人号奉裳帷，率其家老，咨子叔父延唐令某，卜宅于潭州某原。葬用某月某日，人谋皆从，龟兆袭吉。乃刻兹石，著公之阀，以志于丘，告于幽明。铭曰：

周限荆衡，秦开百粤。交州之治，炎刘是设。德大来服，道消自绝。伏彼南征，汉威载烈。宛陵北附，晋政爰发。我唐流泽，光于有截。皇帝中兴，武城授铽。肃肃武城，惟夫之哲。更历毗赞，显扬彰彻。既受休命，秉兹峻节。度其谋猷，守以廉洁。厚农薄征，匪貂匪桀。通商平货，有来胥悦。践山跨海，坚其鹤列。制器足兵，溃兹蚁结。乌蛮屈服，文单剪灭。柔远开疆，会朝天阙。铜注乃复，环山以[QYDM]。海无遘迕，贼罔逾越。琛赆之献，周于穷发。帝嘉成德，载旌茂阀。增秩策勋，土封斯裂。位厄元侯，年亏大耋。邦人号呼，夷裔凄咽。卜葬长沙，连冈启穴。书铭荐辞，德音罔缺。


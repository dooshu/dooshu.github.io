3　易貴未然之防


「履霜」戒於未然，「月幾望」戒於將然。易貴未然之防，至於幾則危矣。

【元圻案】邵子觀物外篇下：「復次剥，明治生於亂乎？姤次夬，明亂生於治乎？時哉時哉，未有剥而不復，未有夬而不姤者也〔一〕。防乎其防，邦家之光，子孫其昌。是以聖人貴未然之防，是謂易之大綱。」〇司馬温公易説曰：「履霜堅冰，君子攘惡於未芽，杜禍於未萌。」〇楊龜山易説曰：「月遡日以爲明者也，望則與日敵，故幾望則不可過。」

〔一〕「夬而不姤」，原作「姤而不夬」，據四庫本皇極經世書卷一三觀物外篇上改。






○文道元龟（并序）

天宝初，适於平阳。平阳太守稷山公，则衡之从考舅。雅好古道，门尚词客，当今文人，相与多矣。尝叹曰：“取士之道，才其难乎？或精文而薄於行，或敦行而浅於文，斯乃有失其道，一至於此。”顾衡曰：“吾尝谓尔知言，尔其言之。”衡私门以文场而进五世，鄙虽不嗣，忝藉馀训，敢著《元龟》，以叙其事。《元龟》曰：

文道之兴也，其当中古乎？其无所始乎？且天道五行以别纬，地道五色以别方，人道五常以别德。《易》曰：“观乎天文，以察时变；观乎人文，以化成天下。”非五纬孰可以知天，非五方孰可以辨地，非五常孰可以化人，文之为道，斯亦远矣。天人之际，其可得於是乎？夫卦始乎三画，文章之阃，大抵不出乎三等，斯乃从人而有焉，工与不工，各区分而有之。君子之文为上等，其德全；志士之文为中等，其义全；词士之文为下等，其思全。其思也可以纲物，义也可以动众德也可以经化。化人之作，其惟君子乎？君子之作，先乎行，行为之质；後乎言，言为之文。行不出乎言，言不出乎行，质文相半，斯乃化成之道焉。志士之作，介然以立诚，愤然有所述，言必有所讽，志必有所之，词寡而意恳，气高而调苦，斯乃感激之道焉。词士之作，学古以摅情，属词以及物；及物胜则词丽，摅情逸则气高。高者求清，丽者求婉，耻乎质，贵乎情，而忘其志，斯乃颓靡之道焉。古人之贵有文者，将以饰行表德，见情著事。杼轴乎天人之际，道达乎性命之元，正复乎君臣之位，昭感乎鬼神之奥。苟失其道，无所措矣。君子也，文成而业著；志士也，文成而德丧。然今之代，其多词士乎？代由尚乎文者，以斯文而欲轨物范众，经邦叙政，其难致乎化成，悲夫！敢著《元龟》，庶观文章之道，得丧之际，悔吝之所由者也。








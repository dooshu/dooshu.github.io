种玉田

种玉田，一迹也，两其方；一氏一字也，两其名；一事也，两其说。搜神记曰：汉之阳雍伯，雒阳人，至性笃孝，葬父母无终山。山高而上无水，雍伯置饮焉。有人就饮，与石一斗，令种之，玉生其田。伯求北平徐氏女，要以白璧一双，伯至玉田求得五双，妻之。县西北有阳公坛社，其故居也。阳氏谱叙，言翁伯，周景王之孙，春秋之末爰宅无终，食采阳樊而易氏焉，爱仁博施，天祚玉田。其碑文云，居于县北六十里翁同之山，后路徙西山之下。阳公又迁，而受玉田之赐，情不好宝，玉田自去。后阳千宝，作石柱，四角各丈，中央一顷之地，名曰玉田。今相传云玉田之揭，然今无终山玉田，在县东北三十里。山下之溪，有砂焉，曰玉田砂。晰质而腻，以拭器也，有光烂然，天下冶氏资之。


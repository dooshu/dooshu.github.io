卷一百二十三　大宛列传第六十三

大宛

【索隐】：音菀，又於袁反。

之迹，

【正义】：汉书云：“大宛国去长安万二千五百五十里，东至都护治，西南至大月氏，南亦至大月氏，北至康居。”括地志云：“率都沙?国亦名苏对沙?国，本汉大宛国。”

见自张骞。张骞，汉中人。

【索隐】：陈寿益部耆旧传云：“骞，汉中成固人。”

建元中为郎。是时天子问匈奴降者，皆言匈奴破月氏王，

【正义】：氏音支。凉、甘、肃、瓜、沙等州，本月氏国之地。汉书云“本居敦煌、祈连间”是也。

以其头为饮器，

【集解】：韦昭曰：“饮器，椑榼也。单于以月氏王头为饮器。”晋灼曰：“饮器，虎子之属也。或曰饮酒器也。”索隐椑音白迷反。榼音苦盍反。案：谓今之偏榼也。【正义】：汉书匈奴传云：“元帝遣车骑都尉韩昌、光禄大夫张猛与匈奴盟，以老上单于所破月氏王头为饮器者，共饮血盟。”

月氏遁逃而常怨仇匈奴，无与共击之。汉方欲事灭胡，闻此言，因欲通使。道必更匈奴中，

【索隐】：更，经也。音羹。

乃募能使者。骞以郎应募，使月氏，与堂邑氏胡奴甘父

【集解】：汉书音义曰：“堂邑氏，姓；胡奴甘父，字。”【索隐】：案：谓堂邑县人家胡奴名甘父也。下云“堂邑父”者，盖後史家从省，唯称“堂邑父”而略“甘”字。甘，或其姓号。

俱出陇西。经匈奴，

【索隐】：谓道经匈奴也。

匈奴得之，传诣单于。单于留之，曰：“月氏在吾北，汉何以得往使？吾欲使越，汉肯听我乎？”留骞十馀岁，与妻，有子，然骞持汉节不失。

居匈奴中，益宽，骞因与其属亡乡月氏，西走数十日至大宛。大宛闻汉之饶财，欲通不得，见骞，喜，问曰：“若欲何之？”骞曰：“为汉使月氏，而为匈奴所闭道。今亡，唯王使人导送我。诚得至，反汉，汉之赂遗王财物不可胜言。”大宛以为然，遣骞，

【索隐】：谓大宛发遣骞西也。

为发导绎，抵康居，

【索隐】：为发道驿抵康居。发道，谓发驿令人导引而至康居也。导音道。抵，至也。居音渠也。【正义】：抵，至也。居，其居反。括地志云：“康居国在京西一万六百里。其西北可二千里有奄蔡，酒国也。”

康居传致大月氏。

【正义】：此大月氏在大宛西南，於妫水北为王庭。汉书云去长安万一千六百里。

大月氏王已为胡所杀，立其太子为王。

【集解】：徐广曰：“一云‘夫人为王’，夷狄亦或女主。”【索隐】：案：汉书张骞传云“立其夫人为王”也。

既臣大夏而居，

【索隐】：既臣大夏而君之。谓月氏以大夏为臣，而为之作君也。【正义】：既，尽也。大夏国在妫水南。

地肥饶，少寇，志安乐，又自以远汉，殊无报胡之心。骞从月氏至大夏，竟不能得月氏要领。

【集解】：汉书音义曰：“要领，要契。”【索隐】：李奇云“要领，要契也”。小颜以为衣有要领。刘氏云“不得其要害”，然颇是其意，於文字为疏者也。

留岁馀，还，并南山，

【正义】：并，白浪反。南山即连终南山，从京南东至华山过河，东北连延至海，即中条山也。从京南连接至葱岭万馀里，故云“并南山”也。西域传云“其南山东出金城，与汉南山属焉”。

欲从羌中归，

【正义】：说文云：“羌，西方牧羊人也。南方蛮闽从虫，北方狄从犬，东方貊从豸，西方羌从羊。”

复为匈奴所得。留岁馀，单于死，

【集解】：徐广曰：“元朔三年。”

左谷蠡王攻其太子自立，国内乱，骞与胡妻及堂邑父俱亡归汉。汉拜骞为太中大夫，堂邑父为奉使君。

【索隐】：堂邑父之官号。

骞为人彊力，宽大信人，蛮夷爱之。堂邑父故胡人，善射，穷急射禽兽给食。初，骞行时百馀人，去十三岁，唯二人得还。

骞身所至者大宛、大月氏、大夏、康居，而传闻其旁大国五六，具为天子言之。曰：

大宛在匈奴西南，在汉正西，去汉可万里。其俗土著，耕田，田稻麦。有蒲陶酒。多善马，

【索隐】：案：外国传云“外国称天下有三众：中国人众，大秦宝众，月氏马众”。

马汗血，其先天马子也。

【集解】：汉书音义曰：“大宛国有高山，其上有马，不可得，因取五色母马置其下，与交，生驹汗血，因号曰天马子。”

有城郭屋室。其属邑大小七十馀城，众可数十万。其兵弓矛骑射。其北则康居，西则大月氏，西南则大夏，东北则乌孙，东则扜鰛、

【集解】：徐广曰：“汉纪曰拘弥国去于窴三百里。”【索隐】：扜冞，国名也，音汙弥二音。汉纪谓荀悦所譔汉纪。拘音俱，弥即冞也，则拘弥与扜冞是一也。

于窴。

【索隐】：音殿。

于窴之西，则水皆西流，注西海；其东水东流，注盐泽。

【索隐】：盐水也。太康地记云“河北得水为河，塞外得水为海”也。【正义】：汉书云：“盐泽去玉门、阳关三百馀里，广袤三四百里。其水皆潜行地下，南出於积石山为中国河。”括地志云：“蒲昌海一名泑泽，一名盐泽，亦名辅日海，亦名穿兰，亦名临海，在沙州西南。玉门关在沙州寿昌县西六里。”

盐泽潜行地下，其南则河源出焉。

【索隐】：案：汉书西域传云“河有两源，一出葱岭，一出于窴”。山海经云“河出昆仑东北隅”。郭璞云“河出昆仑，潜行地下，至葱岭山于窴国，复分流岐出，合而东注泑泽，已而复行积石，为中国河”。泑泽即盐泽也，一名蒲昌海。西域传云“一出于阗南山下”，与郭璞注山海经不同。广志云“蒲昌海在蒲类海东”也。

多玉石，河注中国。而楼兰、姑师

【正义】：二国名。姑师即车师也。

邑有城郭，临盐泽。盐泽去长安可五千里。匈奴右方居盐泽以东，至陇西长城，南接羌，鬲汉道焉。

乌孙在大宛东北可二千里，行国，

【集解】：徐广曰：“不土著。”

随畜，与匈奴同俗。控弦者数万，敢战。故服匈奴，及盛，取其羁属，不肯往朝会焉。

康居在大宛西北可二千里，行国，与月氏大同俗。控弦者八九万人。与大宛邻国。国小，南羁事月氏，东羁事匈奴。

奄蔡

【正义】：汉书解诂云：“奄蔡即阖苏也。”魏略云：“西与大秦通，东南与康居接。其国多貂，畜牧水草，故时羁属康居也。”

在康居西北可二千里，行国，与康居大同俗。控弦者十馀万。临大泽，无崖，盖乃北海云。

大月氏

【正义】：万震南州志云：“在天竺北可七千里，地高燥而远。国王称‘天子’，国中骑乘常数十万匹，城郭宫殿与大秦国同。人民赤白色，便习弓马。土地所出，及奇玮珍物，被服鲜好，天竺不及也。”康泰外国传云：“外国称天下有三众：中国为人众，秦为宝众，月氏为马众也。”

在大宛西可二三千里，居妫水北。其南则大夏，西则安息，北则康居。行国也，随畜移徙，与匈奴同俗。控弦者可一二十万。故时彊，轻匈奴，及冒顿立，攻破月氏，至匈奴老上单于，杀月氏王，以其头为饮器。始月氏居敦煌、祁连间，

【正义】：初，月氏居敦煌以东，祁连山以西。敦煌郡今沙州。祁连山在甘州西南。

及为匈奴所败，乃远去，过宛，西击大夏而臣之，遂都妫水北，为王庭。其馀小众不能去者，保南山羌，号小月氏。

安息

【正义】：地理志云：“安息国京西万一千二百里。自西关西行三千四百里至阿蛮国，西行三千六百里至斯宾国，从斯宾南行度河，又西南行至于罗国九百六十里，安息西界极矣。自此南乘海乃通大秦国。”汉书云：“北康居，东乌弋山离，西条枝。国临妫水。土著。以银为钱，如其王面，王死辄更钱，效王面焉。”

在大月氏西可数千里。其俗土著，耕田，田稻麦，蒲陶酒。城邑如大宛。其属小大数百城，地方数千里，最为大国。临妫水，有市，民商贾用车及船，行旁国或数千里。以银为钱，钱如其王面，

【索隐】：汉书云：“文独为王面，幕为夫人面。”荀悦云：“幕音漫，无文面也。”张晏云：“钱之文面作人乘马，钱之幕作人面形。”韦昭曰：“幕，钱背也，音漫。”包恺音慢。

王死辄更钱，效王面焉。画革旁行以为书记。

【集解】：汉书音义曰：“横行为书记。”【索隐】：画音获。小颜云：“革，皮之不柔者。”韦昭云：“外夷书皆旁行，今扶南犹中国，直下也。”

其西则条枝，北有奄蔡、黎轩。

【索隐】：汉书作“犁靳”。续汉书一名“大秦”。按：三国并临西海，後汉书云“西海环其国，惟西北通陆道”。然汉使自乌弋以还，莫有至条枝者。【正义】：上力奚反。下巨言反，又巨连反。後汉书云：“大秦一名犁鞬，在西海之西，东西南北各数千里。有城四百馀所。土多金银奇宝，有夜光璧、明月珠、骇鸡犀、火浣布、珊瑚、琥珀、琉璃、琅玕、硃丹、青碧，珍怪之物，率出大秦。”康氏外国传云：“其国城郭皆青水精为，及五色水精为壁。人民多巧，能化银为金。国土市买皆金银钱。”万震南州志云：“大家屋舍，以珊瑚为柱，琉璃为墙壁，水精为礎舄。海中斯调上有木，冬月往剥取其皮，绩以为布，极细，手巾齐数匹，与麻焦布无异，色小青黑，若垢污欲浣之，则入火中，便更精洁，世谓之火浣布。秦云定重参问门树皮也。”括地志云：“火山国在扶风南东大湖海中。其国中山皆火，然火中有白鼠皮及树皮，绩为火浣布。魏略云大秦在安息、条支西大海之西，故俗谓之海西。从安息界乘船直载海西，遇风利时三月到，风迟或一二岁。其公私宫室为重屋，邮驿亭置如中国。从安息绕海北陆到其国，人民相属，十里一亭，三十里一置。无盗贼。其俗人长大平正，似中国人而胡服。宋膺异物志云秦之北附庸小邑，有羊羔自然生於土中，候其欲萌，筑墙绕之，恐兽所食。其脐与地连，割绝则死。击物惊之，乃惊鸣，脐遂绝，则逐水草为群。又大秦金二枚，皆大如瓜，植之滋息无极，观之如用则真金也。”括地志云：“小人国在大秦南，人才三尺。其耕稼之时，惧鹤所食，大秦卫助之。即焦侥国，其人穴居也。”

条枝在安息西数千里，临西海。暑湿。耕田，田稻。有大鸟，卵如甕。

正义汉书云：“条支出师子、犀牛、孔雀、大雀，其卵如甕。和帝永元十三年，安息王满屈献师子、大鸟，世谓之‘安息雀’。”广志云：“鸟，鵄鹰身，蹄骆，色苍，举头八九尺，张翅丈馀，食大麦，卵大如甕。”

人众甚多，往往有小君长，而安息役属之，以为外国。国善眩。

【集解】：应劭曰：“眩，相诈惑。”正义颜云：“今吞刀、吐火、殖瓜、种树、屠人、截马之术皆是也。”

安息长老传闻条枝有弱水、西王母，而未尝见。

【索隐】：魏略云：“弱水在大秦西。”玄中记云：“天下之弱者，有昆仑之弱水，鸿毛不能载也。”山海经云：“玉山，西王母所居。”穆天子传云：“天子觞西王母瑶池之上。”括地图云：“昆仑弱水乘龙不至。有三足神乌，为王母取食。”【正义】：此弱水、西王母既是安息长老传闻而未曾见，後汉书云桓帝时大秦国王安敦遣使自日南徼外来献，或云其国西有弱水、流沙，近西王母处，几於日所入也。然先儒多引大荒西经云弱水云有二源，俱出女国北阿耨达山，南流会於女国东，去国一里，深丈馀，阔六十步，非毛舟不可济，南流入海。阿耨达山即昆仑山也，与大荒西经合矣。然大秦国在西海中岛上，从安息西界过海，好风用三月乃到，弱水又在其国之西。昆仑山弱水流在女国北，出昆仑山南。女国在于窴国南二千七百里。于窴去京凡九千六百七十里。计大秦与大昆仑山相去几四五万里，非所论及，而前贤误矣。此皆据汉括地论之，犹恐未审，然弱水二所说皆有也。

大夏在大宛西南二千馀里妫水南。其俗土著，有城屋，与大宛同俗。无大长，往往城邑置小长。其兵弱，畏战。善贾市。及大月氏西徙，攻败之，皆臣畜大夏。大夏民多，可百馀万。其都曰蓝市城，有市贩贾诸物。其东南有身毒国。

集解徐广曰：“身，或作‘乾’，又作‘讫’。”【索隐】：身音乾，毒音笃。孟康云：“即天竺也，所谓浮图胡也。”正义一名身毒，在月氏东南数千里。俗与月氏同，而卑湿暑热。其国临大水，乘象以战。其民弱於月氏。脩浮图道，不杀伐，遂以成俗。土有象、犀、玳瑁、金、银、铁、锡、铅。西与大秦通，有大秦珍物。明帝梦金人长大，顶有光明，以问群臣。或曰：“西方有神，名曰‘佛’，其形长丈六尺而黄金色。”帝於是遣使天竺问佛道法，遂至中国，画形像焉。万震南州志云：“地方三万里，佛道所出。其国王居城郭，殿皆彫文刻镂。街曲市里，各有行列。左右诸大国凡十六，皆共奉之，以天地之中也。”浮屠经云：“临兒国王生隐屠太子。父曰屠头邪，母曰莫邪屠。身色黄，发如青丝，乳有青色，爪赤如铜。始莫邪梦白象而孕，及生，从母右胁出。生有发，堕地能行七步。”又云：“太子生时，有二龙王夹左右吐水，一龙水暖，一龙水冷，遂成二池，今犹一冷一暖。初行七步处，琉璃上有太子脚迹见在。生处名祗洹精舍，在舍卫国南四里，是长者须达所起。又有阿输迦树，是夫人所攀生太子树也。”括地志云：“沙祗大国即舍卫国也，在月氏南万里，即波斯匿王治处。此国共九十种。知身後事。城有祗树给孤园。”又云：“天竺国有东、西、南、北、中央天竺国，国方三万里，去月氏七千里。大国隶属凡二十一。天竺在昆仑山南，大国也。治城临恆水。”又云：“阿耨达山亦名建末达山，亦名昆仑山。水出，一名拔扈利水，一名恆伽河，即经称河者也。自昆仑山以南，多是平地而下湿。土肥良，多种稻，岁四熟，留役扆马，米粒亦极大。”又云：“佛上忉利天，为母说法九十日。波斯匿王思欲见佛，即刻牛头旃檀象，置精舍内佛坐。此像是众像之始，後人所法也。佛上天青梯，今变为石，没入地，唯馀十二蹬，蹬间二尺馀。彼耆老言，梯入地尽，佛法灭。”又云：“王舍国，胡语曰罪悦祗国。其国灵鹫山，胡语曰耆阇崛山。山是青石，石头似鹫。鸟名耆阇，鹫也。崛，山石也。山周四十里，外周围水，佛於此坐禅，及诸阿难等俱在此坐。”又云：“小孤石，石上有石室者，佛坐其中，天帝释以四十二事问佛，佛一一以指画石，其迹尚存。又於山上起塔，佛昔将阿难在此上山四望，见福田疆畔，因制七条衣割截之法於此，今袈裟衣是也。”

骞曰：“臣在大夏时，见邛竹杖、蜀布。

【正义】：邛都邛山出此竹，因名“邛竹”。节高实中，或寄生，可为杖。布，土芦布。

问曰：‘安得此？’大夏国人曰：‘吾贾人往市之身毒。身毒在大夏东南可数千里。其俗土著，大与大夏同，而卑湿暑热云。其人民乘象以战。其国临大水焉。’

【正义】：大水，河也。

以骞度之，大夏去汉万二千里，居汉西南。今身毒国又居大夏东南数千里，有蜀物，此其去蜀不远矣。今使大夏，从羌中，险，羌人恶之；少北，则为匈奴所得；从蜀宜径，

【集解】：如淳曰：“径，疾也。或曰径，直。”

又无寇。”天子既闻大宛及大夏、安息之属皆大国，多奇物，土著，颇与中国同业，而兵弱，贵汉财物；其北有大月氏、康居之属，兵彊，可以赂遗设利朝也。且诚得而以义属之，则广地万里，重九译，

【正义】：言重重九遍译语而致。

致殊俗，威德遍於四海。天子欣然，以骞言为然，乃令骞因蜀犍为

【正义】：犍，其连反。犍为郡今戎州也，在益州南一千馀里。

发间使，四道并出：出駹，出厓，

【正义】：茂州、向州等，厓、駹之地，在戎州西北也。

出徙，

【集解】：徐广曰：“属汉嘉。”【索隐】：李奇云：“徙音斯。蜀郡有徙县也。”

出邛、僰，

【正义】：僰，蒲北反。徙在嘉州；邛，今邛州；僰，今雅州：皆在戎州西南也。

皆各行一二千里。其北方闭氐、筰，

【集解】：服虔曰：“皆夷名，汉使见闭於夷也。”【索隐】：韦昭云：“筰县在越巂，音昨。”案：南越破後杀筰侯，以筰都为沈黎郡，又有定筰县。【正义】：氐，今成州及武等州也。筰，白狗羌也。皆在戎州西北也。

南方闭巂、昆明。

【正义】：巂州及南昆明夷也，皆在戎州西南。

昆明之属无君长，善寇盗，辄杀略汉使，终莫得通。然闻其西可千馀里有乘象国，名曰滇越，

【集解】：徐广曰：“一作‘城’。”【正义】：昆、郎等州皆滇国也。其西南滇越、越巂则通号越，细分而有巂、滇等名也。

而蜀贾奸出物者或至焉，於是汉以求大夏道始通滇国。初，汉欲通西南夷，费多，道不通，罢之。及张骞言可以通大夏，乃复事西南夷。

骞以校尉从大将军击匈奴，知水草处，军得以不乏，乃封骞为博望侯。

索隐案：张骞封号耳，非地名。小颜云“取其能博广瞻望”也。寻武帝置博望苑，亦取斯义也。【正义】：地理志南阳博望县。

是岁元朔六年也。其明年，骞为卫尉，与李将军俱出右北平击匈奴。匈奴围李将军，军失亡多；而骞後期当斩，赎为庶人。是岁汉遣骠骑破匈奴西数万人，至祁连山。其明年，浑邪王率其民降汉，而金城、河西西并南山至盐泽空无匈奴。匈奴时有候者到，而希矣。其後二年，汉击走单于於幕北。

是後天子数问骞大夏之属。骞既失侯，因言曰：“臣居匈奴中，闻乌孙王号昆莫，昆莫之父，匈奴西边小国也。匈奴攻杀其父，

【索隐】：按汉书，父名难兜靡，为大月氏所杀。

而昆莫生弃於野。乌嗛肉蜚其上，

【集解】：徐广曰：“读‘嗛’与‘衔’同。酷吏传‘义纵不治道，上忿衔之’，史记亦作‘嗛’字。”【索隐】：嗛音衔。蜚亦“飞”字。

狼往乳之。单于怪以为神，而收长之。及壮，使将兵，数有功，单于复以其父之民予昆莫，令长守於西。昆莫收养其民，攻旁小邑，控弦数万，习攻战。单于死，昆莫乃率其众远徙，中立，不肯朝会匈奴。匈奴遣奇兵击，不胜，以为神而远之，因羁属之，不大攻。今单于新困於汉，而故浑邪地空无人。蛮夷俗贪汉财物，今诚以此时而厚币赂乌孙，招以益东，居故浑邪之地，与汉结昆弟，其势宜听，听则是断匈奴右臂也。既连乌孙，自其西大夏之属皆可招来而为外臣。”天子以为然，拜骞为中郎将，将三百人，马各二匹，牛羊以万数，赍金币帛直数千巨万，多持节副使，道可使，使遗之他旁国。

骞既至乌孙，乌孙王昆莫见汉使如单于礼，骞大惭，知蛮夷贪，乃曰：“天子致赐，王不拜则还赐。”昆莫起拜赐，其他如故。骞谕使指曰：“乌孙能东居浑邪地，则汉遣翁主为昆莫夫人。”乌孙国分，王老，而远汉，未知其大小，素服属匈奴日久矣，且又近之，其大臣皆畏胡，不欲移徙，王不能专制。骞不得其要领。昆莫有十馀子，其中子曰大禄，彊，善将众，将众别居万馀骑。大禄兄为太子，太子有子曰岑娶，而太子蚤死。临死谓其父昆莫曰：“必以岑娶为太子，无令他人代之。”昆莫哀而许之，卒以岑娶为太子。大禄怒其不得代太子也，乃收其诸昆弟，将其众畔，谋攻岑娶及昆莫。昆莫老，常恐大禄杀岑娶，予岑娶万馀骑别居，而昆莫有万馀骑自备，国众分为三，而其大总取羁属昆莫，昆莫亦以此不敢专约於骞。

骞因分遣副使使大宛、康居、大月氏、大夏、安息、身毒、于窴、扜鰛及诸旁国。乌孙发导译送骞还，骞与乌孙遣使数十人，马数十匹报谢，因令窥汉，知其广大。

骞还到，拜为大行，列於九卿。岁馀，卒。

乌孙使既见汉人众富厚，归报其国，其国乃益重汉。其後岁馀，骞所遣使通大夏之属者皆颇与其人俱来，

【集解】：晋灼曰：“其国人。”

於是西北国始通於汉矣。然张骞凿空，

【集解】：苏林曰：“凿，开；空，通也。骞开通西域道。”【索隐】：案：谓西域险?戹，本无道路，今凿空而通之也。

其後使往者皆称博望侯，以为质於外国，

【集解】：如淳曰：“质，诚信也。博望侯有诚信，故後使称其意以喻外国。”李奇曰：“质，信也。”

外国由此信之。

自博望侯骞死後，匈奴闻汉通乌孙，怒，欲击之。及汉使乌孙，若

【集解】：徐广曰：“汉书作‘及’，若意义亦及也。”

出其南，抵大宛、大月氏相属，乌孙乃恐，使使献马，原得尚汉女翁主为昆弟。天子问群臣议计，皆曰“必先纳聘，然後乃遣女”。初，天子发书易，

【集解】：汉书音义曰：“发易书以卜。”

云“神马当从西北来”。得乌孙马好，名曰“天马”。及得大宛汗血马，益壮，更名乌孙马曰“西极”，名大宛马曰“天马”云。而汉始筑令居以西，

【集解】：徐广曰：“属金城。”

初置酒泉郡以通西北国。因益发使抵安息、奄蔡、黎轩、条枝、身毒国。而天子好宛马，使者相望於道。诸使外国一辈大者数百，少者百馀人，人所赍操大放博望侯时。其後益习而衰少焉。汉率一岁中使多者十馀，少者五六辈，远者八九岁，近者数岁而反。

是时汉既灭越，而蜀、西南夷皆震，请吏入朝。於是置益州、越巂、牂柯、沈黎、汶山郡，欲地接以前通大夏。

【集解】：李奇曰：“欲地界相接至大夏。”

乃遣使柏始昌、吕越人等岁十馀辈，出此初郡

【索隐】：按：谓越巂、汶山等郡。谓之“初”者，後背叛而并废之也。

抵大夏，皆复闭昆明，为所杀，夺币财，终莫能通至大夏焉。於是汉发三辅罪人，因巴蜀士数万人，遣两将军郭昌、卫广等往击昆明之遮汉使者，

【集解】：徐广曰：“元封二年。”

斩首虏数万人而去。其後遣使，昆明复为寇，竟莫能得通。而北道酒泉抵大夏，使者既多，而外国益厌汉币，不贵其物。

自博望侯开外国道以尊贵，其後从吏卒皆争上书言外国奇怪利害，求使。天子为其绝远，非人所乐往，听其言，予节，募吏民毋问所从来，为具备人众遣之，以广其道。来还不能毋侵盗币物，及使失指，天子为其习之，辄覆案致重罪，以激怒令赎，复求使。使端无穷，而轻犯法。其吏卒亦辄复盛推外国所有，言大者予节，言小者为副，故妄言无行之徒皆争效之。其使皆贫人子，私县官赍物，欲贱市以私其利外国。外国亦厌汉使人人有言轻重，

【集解】：服虔曰：“汉使言於外国，人人轻重不实。”如淳曰：“外国人人自言数为汉使所侵易。”

度汉兵远不能至，而禁其食物以苦汉使。汉使乏绝积怨，至相攻击。而楼兰、姑师小国耳，

【集解】：徐广曰：“即车师。”

当空道，攻劫汉使王恢等尤甚。

【集解】：徐广曰：“恢，一作‘怪’。”

而匈奴奇兵时时遮击使西国者。使者争遍言外国灾害，皆有城邑，兵弱易击。於是天子以故遣从骠侯破奴将属国骑及郡兵数万，至匈河水，欲以击胡，胡皆去。其明年，击姑师，破奴与轻骑七百馀先至，虏楼兰王，遂破姑师。因举兵威以困乌孙、大宛之属。还，封破奴为浞野侯。

【集解】：徐广曰：“元封三年。”

王恢

【集解】：徐广曰：“为中郎将。”

数使，为楼兰所苦，言天子，天子发兵令恢佐破奴击破之，封恢为浩侯。

【集解】：徐广曰：“捕得车师王，元封四年封浩侯。”

於是酒泉列亭鄣至玉门矣。

【集解】：韦昭曰：“玉门关在龙勒界。”【索隐】：韦昭云：“玉门，县名，在酒泉。又有玉关，在龙勒也。”【正义】：括地志云：“沙州龙勒山在县南百六十五里。玉门关在县西北百一十八里。”

乌孙以千匹马聘汉女，汉遣宗室女江都翁主

【集解】：汉书曰：“江都王建女。”

往妻乌孙，乌孙王昆莫以为右夫人。匈奴亦遣女妻昆莫，昆莫以为左夫人。昆莫曰“我老”，乃令其孙岑娶妻翁主。乌孙多马，其富人至有四五千匹马。

初，汉使至安息，安息王令将二万骑迎於东界。东界去王都数千里。行比至，过数十城，人民相属甚多。汉使还，而後发使随汉使来观汉广大，以大鸟卵及黎轩善眩人

【索隐】：韦昭云：“变化惑人也。”按：魏略云“犁靳多奇幻，口中吹火，自缚自解”。小颜亦以为植瓜等也。

献于汉。及宛西小国驩潜、大益，宛东姑师、扞鰛、苏薤之属，皆随汉使献见天子。天子大悦。

而汉使穷河源，河源出于窴，其山多玉石，采来，

【集解】：瓚曰：“汉使采取，将持来至汉。”

天子案古图书，名河所出山曰昆仑云。

是时上方数巡狩海上，乃悉从外国客，大都多人则过之，散财帛以赏赐，厚具以饶给之，以览示汉富厚焉。於是大觳抵，出奇戏诸怪物，多聚观者，行赏赐，酒池肉林，令外国客遍观仓库府藏之积，见汉之广大，倾骇之。及加其眩者之工，而觳抵奇戏岁增变，甚盛益兴，自此始。

西北外国使，更来更去。宛以西，皆自以远，尚骄恣晏然，未可诎以礼羁縻而使也。自乌孙以西至安息，以近匈奴，匈奴困月氏也，匈奴使持单于一信，则国国传送食，不敢留苦；及至汉使，非出币帛不得食，不市畜不得骑用。所以然者，远汉，而汉多财物，故必市乃得所欲，然以畏匈奴於汉使焉。宛左右以蒲陶为酒，富人藏酒至万馀石，久者数十岁不败。俗嗜酒，马嗜苜蓿。汉使取其实来，於是天子始种苜蓿、蒲陶肥饶地。及天马多，外国使来众，则离宫别观旁尽种蒲萄、苜蓿极望。自大宛以西至安息，国虽颇异言，然大同俗，相知言。其人皆深眼，多须珣，善市贾，争分铢。俗贵女子，女子所言而丈夫乃决正。其地皆无丝漆，不知铸钱器。

【集解】：徐广曰：“多作‘钱’字，又或作‘铁’字。”

及汉使亡卒降，教铸作他兵器。得汉黄白金，辄以为器，不用为币。

而汉使者往既多，其少从率多进熟於天子，

【集解】：汉书音义曰：“少从，不如计也。或云从行之微者也。进熟，美语如成熟者也。”

言曰：“宛有善马在贰师城，匿不肯与汉使。”天子既好宛马，闻之甘心，使壮士车令等持千金及金马以请宛王贰师城善马。宛国饶汉物，相与谋曰：“汉去我远，而盐水中数败，

【集解】：服虔曰：“水名，道从外水中。”如淳曰：“道绝远，无穀草。”【正义】：孔文祥云：“盐，盐泽也。言水广远，或致风波，而数败也。”裴矩西域记云：“在西州高昌县东，东南去瓜州一千三百里，并沙碛之地，水草难行，四面危，道路不可准记，行人唯以人畜骸骨及扆马粪为标验。以其地道路恶，人畜即不约行，曾有人於碛内时闻人唤声，不见形，亦有歌哭声，数失人，瞬息之间不知所在，由此数有死亡。盖魑魅魍魉也。”

出其北有胡寇，出其南乏水草。又且往往而绝邑，乏食者多。汉使数百人为辈来，而常乏食，死者过半，是安能致大军乎？无柰我何。且贰师马，宛宝马也。”遂不肯予汉使。汉使怒，妄言，

【集解】：如淳曰：“骂詈。”

椎金马而去。宛贵人怒曰：“汉使至轻我！”遣汉使去，令其东边郁成遮攻杀汉使，取其财物。於是天子大怒。诸尝使宛姚定汉等言宛兵弱，诚以汉兵不过三千人，彊弩射之，即尽虏破宛矣。天子已尝使浞野侯攻楼兰，以七百骑先至，虏其王，以定汉等言为然，而欲侯宠姬李氏，拜李广利为贰师将军，发属国六千骑，及郡国恶少年数万人，以往伐宛。期至贰师城取善马，故号“贰师将军”。赵始成为军正，故浩侯王恢使导军，

【集解】：徐广曰：“恢先受封，一年，坐使酒泉矫制，国除。”

而李哆

【索隐】：音尺奢反，又尺者反。

为校尉，制军事。是岁太初元年也。而关东蝗大起，蜚西至敦煌。

贰师将军军既西过盐水，当道小国恐，各坚城守，不肯给食。攻之不能下。下者得食，不下者数日则去。比至郁成，士至者不过数千，皆饥罢。攻郁成，郁成大破之，所杀伤甚众。贰师将军与哆、始成等计：“至郁成尚不能举，况至其王都乎？”引兵而还。往来二岁。还至敦煌，士不过什一二。使使上书言：“道远多乏食；且士卒不患战，患饥。人少，不足以拔宛。原且罢兵，益发而复往。”天子闻之，大怒，而使使遮玉门，曰军有敢入者辄斩之！贰师恐，因留敦煌。

其夏，汉亡浞野之兵二万馀於匈奴。

【集解】：徐广曰：“太初二年，赵破奴为浚稽将军，二万骑击匈奴，不还也。”

公卿及议者皆原罢击宛军，专力攻胡。天子已业诛宛，宛小国而不能下，则大夏之属轻汉，而宛善马绝不来，乌孙、仑头易苦汉使矣，

【集解】：晋灼曰：“易，轻也。”

为外国笑。乃案言伐宛尤不便者邓光等，赦囚徒材官，益发恶少年及边骑，岁馀而出敦煌者六万人，负私从者不与。牛十万，马三万馀匹，驴骡橐它以万数。多赍粮，兵弩甚设，天下骚动，传相奉伐宛，凡五十馀校尉。宛王城中无井，皆汲城外流水，於是乃遣水工徙其城下水空以空其城。

【集解】：徐广曰：“空，一作‘穴’。盖以水荡败其城也。言‘空’者，令城中渴乏。”

益发戍甲卒十八万，酒泉、张掖北，置居延、休屠以卫酒泉，

【集解】：如淳曰：“立二县以卫边也。或曰置二部都尉，以卫酒泉。”

而发天下七科適，

【正义】：音谪。张晏云：“吏有罪一，亡命二，赘婿三，贾人四，故有市籍五，父母有市籍六，大父母有籍七：凡七科。武帝天汉四年，发天下七科谪出朔方也。”

及载糒给贰师。转车人徒相连属至敦煌。而拜习马者二人为执驱校尉，备破宛择取其善马云。

於是贰师後复行，兵多，而所至小国莫不迎，出食给军。至仑头，仑头不下，攻数日，屠之。自此而西，平行至宛城，汉兵到者三万人。宛兵迎击汉兵，汉兵射败之，宛走入葆乘其城。贰师兵欲行攻郁成，恐留行而令宛益生诈，乃先至宛，决其水源，移之，则宛固已忧困。围其城，攻之四十馀日，其外城坏，虏宛贵人勇将煎靡。宛大恐，走入中城。宛贵人相与谋曰：“汉所为攻宛，以王毋寡匿善马而杀汉使。今杀王毋寡而出善马，汉兵宜解；即不解，乃力战而死，未晚也。”宛贵人皆以为然，共杀其王毋寡，持其头遣贵人使贰师，约曰：“汉毋攻我。我尽出善马，恣所取，而给汉军食。即不听，我尽杀善马，而康居之救且至。至，我居内，康居居外，与汉军战。汉军熟计之，何从？”是时康居候视汉兵，汉兵尚盛，不敢进。贰师与赵始成、李哆等计：“闻宛城中新得秦人，知穿井，而其内食尚多。所为来，诛首恶者毋寡。毋寡头已至，如此而不许解兵，则坚守，而康居候汉罢而来救宛，破汉军必矣。”军吏皆以为然，许宛之约。宛乃出其善马，令汉自择之，而多出食食给汉军。汉军取其善马数十匹。中马以下牡牝三千馀匹，而立宛贵人之故待遇汉使善者名昧蔡

【索隐】：本大宛将也。上音末，下音先葛反。

以为宛王，与盟而罢兵。终不得入中城。乃罢而引归。

初，贰师起敦煌西，以为人多，道上国不能食，乃分为数军，从南北道。校尉王申生、故鸿胪壶充国等千馀人，别到郁成。郁成城守，不肯给食其军。王申生去大军二百里，而轻之，责郁成。郁成食不肯出，窥知申生军日少，晨用三千人攻，戮杀申生等，军破，数人脱亡，走贰师。贰师令搜粟都尉上官桀往攻破郁成。郁成王亡走康居，桀追至康居。康居闻汉已破宛，乃出郁成王予桀，桀令四骑士缚守诣大将军。

【集解】：如淳曰：“时多别将，故谓贰师为大将军。”

四人相谓曰：“郁成王汉国所毒，今生将去，卒失大事。”欲杀，莫敢先击。上邽骑士赵弟最少，拔剑击之，斩郁成王，赍头。弟、桀等逐及大将军。

初，贰师後行，天子使使告乌孙，大发兵并力击宛。乌孙发二千骑往，持两端，不肯前。贰师将军之东，诸所过小国闻宛破，皆使其子弟从军入献，见天子，因以为质焉。贰师之伐宛也，而军正赵始成力战，功最多；及上官桀敢深入，李哆为谋计，军入玉门者万馀人，军马千馀匹。贰师後行，军非乏食，战死不能多，而将吏贪，多不爱士卒，侵牟之，以此物故众。天子为万里而伐宛，不录过，封广利为海西侯。又封身斩郁成王者骑士赵弟为新畤侯。军正赵始成为光禄大夫，上官桀为少府，李哆为上党太守。军官吏为九卿者三人，诸侯相、郡守、二千石者百馀人，千石以下千馀人。奋行者官过其望，

【集解】：汉书音义曰：“奋，迅。自乐入行者。”

以適过行者皆绌其劳。

【集解】：徐广曰：“奋行者及以適行者，虽俱有功劳，今行赏计其前有罪而减其赐，故曰‘绌其劳’也。绌，抑退也。此本以適行，故功劳不足重，所以绌降之，不得与奋行者齐赏之。”

士卒赐直四万金。伐宛再反，凡四岁而得罢焉。

汉已伐宛，立昧蔡为橡王而去＃岁馀，宛贵人以为昧蔡善谀，使我国遇侠，乃相与杀昧蔡，立毋寡昆弟曰蝉封为宛王，而遣其子入质於汉。汉因使使赂赐以镇抚之。

而汉发使十馀辈至宛西诸外国，求奇物，因风览以伐宛之威德。而敦煌置

集解徐广曰：“一本无‘置’字。”

酒泉都尉；

【集解】：徐广曰：“一云‘置都尉’。又云敦煌有渊泉县，或者‘酒’字当为‘渊’字。”

西至盐水，往往有亭。而仑头有田卒数百人，因置使者护田积粟，以给使外国者。

太史公曰：禹本纪言“河出昆仑。昆仑其高二千五百馀里，日月所相避隐为光明也。其上有醴泉、瑶池”。今自张骞使大夏之後也，穷河源，恶睹本纪所谓昆仑者乎？

【集解】：邓展曰：“汉以穷河源，於何见昆仑乎？尚书曰‘导河积石’，是为河源出於积石，积石在金城河关，不言出於昆仑也。”【索隐】：恶睹夫谓昆仑者乎。恶音乌。乌，於何也。睹，见也。言张骞穷河源，至大夏、于窴，於何而见昆仑为河所出？谓禹本纪及山海经为虚妄也。然案山海经“河出昆仑东北隅”。西域传云“南出积石山为中国河”。积石本非河之发源，犹尚书“导洛自熊耳”，然其实出於冢岭山，乃东经熊耳。今推此义，河亦然矣。则河源本昆仑而潜流至于阗，又东流至积石始入中国，则山海经及禹贡各互举耳。

故言九州山川，尚书近之矣。至禹本纪、山海经所有怪物，余不敢言之也。

【索隐】：余敢言也。案：汉书作“所有放哉”。如淳云“放荡迂阔，言不可信也”。余敢言也，亦谓山海经难可信耳。而荀悦作“效”，失之素矣。

【索隐述赞】大宛之迹，元因博望。始究河源，旋窥海上。条枝西入，天马内向。葱岭无尘，盐池息浪。旷哉绝域，往往亭障。








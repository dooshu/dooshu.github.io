○改明堂为乾元殿诏

古之操皇纲执大象者，何尝不上稽天道，下顺人极，或变通以随时，爰损益以成务。且衢室创制，度堂以筵，因之以礼神，是光孝德，用之以布政，盖称视朔，先王所以厚人伦感天地者也。少阳有位，上帝斯歆，此则神贵於不黩，礼殷於至敬。今之明堂，俯邻宫掖，比之严祀，有异肃恭。苟非宪章，将保轨物？由是礼官博士，公卿大夫，广参群议，钦若前古，宜存路寝之式，用罢辟雍之号。可改为乾元殿，每临御，宜依正殿礼。


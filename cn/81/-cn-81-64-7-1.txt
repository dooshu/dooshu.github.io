猫

猫目睛，旦暮圆，及午，竖敛如线，其鼻端常冷，唯夏至一日暖。　其毛不容蚤虱。　黑者暗中逆循其毛，即若火星。俗言：”猫洗面过耳，则客至。“楚州谢阳出猫，有褐花者。灵武有红叱拨及青骢色者。猫一名”蒙贵“，一名”乌员“。平陵城古谭国也，城中有一猫，常带金锁，有钱，飞若蛱蝶，土人往往见之。（出《酉阳杂俎》）

唐道袭

王建称尊于蜀，其嬖臣唐道袭为枢密使。夏日在家，会大雨，其所蓄猫，戏水于檐溜下。道袭视之，稍稍而长，俄而前足及檐。忽尔雷电大至，化为龙而去。（出《稽神录》）

卖腊人

建康有卖腊人某者，畜一猫，甚俊健，爱之甚。辛亥岁六月，猫死。某不忍弃，置猫坐侧。数日，腐且臭。不得已，携弃秦淮水。既入水，猫活。某自下救之，遂溺死。而猫登岸走，金乌铺吏获之。缚置铺中，锁其户，出白官司，将以其猫为证。既还，则已断其索，啮壁而去矣。竟不复见（出《稽神录》）

归系

进士归系，暑月与一小孩子于厅中寝，忽有一猫大叫，恐惊孩子，使仆以枕击之，猫偶中枕而毙。孩子应时作猫声，数日而殒。（出《闻奇录》）


○信明詔以杜弊源疏 【 選取監局工匠】

近該御用監太監黃錦題稱該監匠作不敷、要將本監裁革過人役、凡京都各役蠶食國儲不易裁革即奉旨革去旋得援引奏收所以弊端難理并軍民匠餘、選取照舊食糧應用、該兵部覆題奉欽依、這人匠查係弘治年以前額設的、准選收藝業精通五百名應用、不許各項影射役占、臣等聞先朝權姦柄事、政出多門、各衙門假公營私、收集無賴無數、京儲數萬告空、賴　陛下登極、改絃易轍、詔令一布、如日中天、其剗刷宿弊、扶植綱紀、條約雖多、而裁革冗食一節、是又元氣賴以綿延國是因以少定、而大愜人心者、柰何痛憤未幾、旋自踵效、隨革隨覆不恤反汗、此臣等所以駭也、自　陛下臨御以來、宵旰孜孜、圖維化理、形諸綸音、一則曰弼成嘉靖之治二則曰共成嘉靖之治、注切淵衷、焦勞　聖慮、卒使嘉靖之治、渾融完確、如金甌拱璧、上欣　祖宗在天之靈、下慰赤子雲霓之望、而　陛下之心始釋然矣、今日之舉、無乃瑩者瑕。完者缺。欣者變。而望者角?央乎。此臣等之所以惜也、年來各省不登、民戶逃亡過半、加以邊務孔殷、未及一歲、發去各邊銀兩不减百萬、京通二倉、僅有二年之積、重之以此、各監局循例效尤、難以阻遏、將來忘實狥名、按圖索駿、持籌而往、不識司國計者、有何擘畫也、且　孝廟之時、倉廩充實、故雖有正德數年之耗。然所耗者。耗　孝廟之實也。猶可支也。若正德則固巳耗者也。以今日之耗。耗正德之耗。不可支矣。脫或各省不登。復如往歲。此天時人事之或然者。其何以善後哉。此臣等之所以懼也。連日京師、聞有此旨、閭巷紛籍、彼曰仍以某項下進、且曰今不得於此衙門、彼必有得於彼衙門、一時遊手之人、競出安身之術、傍觀側聽、是豈好消息耶、况該監人匠、見有二千餘名、若能日省月試、事亦不廢、今此請乞、意將何為、且今四方饑饉荐臻、妖祥疊見、　陛下正當修德飭行、百凡供御宜自减損、以荅天戒、豈可更啟此端、以興遠邇咨怨、重傷天地和氣也哉、


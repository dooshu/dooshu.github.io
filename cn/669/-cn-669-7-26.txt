52　節氣有早晚　各書所記物候異同


「仲冬，虎始交。」易通卦驗云：「小寒季冬，鵲始巢。」詩推度災云：「復之日，雉雊雞乳。」通卦驗云：「立春。」皆以節氣有早晚也。

【元圻案】月令季冬正義：「『鵲始巢』者，此據晚者。若早者，十一月始巢。故詩緯推度災云『復之日，鵲始巢』是也。『雉雊雞乳』者，易通卦驗云『雉雊雞乳，在立春節』，與此同，以立春在此月也。通卦驗又云：『小寒，虎始交，豺祭獸。』此季冬不言者，文不具也。若節氣晚則季冬虎交，若節氣早則在仲冬，故仲冬虎始交。」〇楊升庵曰：「予見王冰注素問，亦引吕令七十二候，與今世行吕氏春秋及曆中所載不同。如『桃始華』爲『小桃華』，『雷乃發聲』下有『芍藥榮』，『田鼠化爲鴽』下有『牡丹華』，『王瓜生』作『赤箭生』，『苦菜秀』作『吴葵華』，『麥秋至』作『小暑至』，『半夏生』下有『木槿榮』，『蟄蟲坏户』下有『景天華』。惟易通卦驗亦載節候，而其書今亡。類書所引，若『條風至而楊柳津』，『景風至而博勞鳴，蝦蟇無聲』，『涼風至而鶴鳴』，『閶闔風至而蜻蜓吟』，『日至而泉躍，泉躍即水泉動也』，可考古今節候之異同，備録於此。」






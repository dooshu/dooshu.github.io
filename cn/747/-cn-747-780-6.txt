○请卢尚书撰李氏仲姊河东裴氏夫人志文状

昔我先君姑臧公以让弟受封，故子孙代继德礼，蝉联之盛，著於史谍。王考纟曹君，以隐德不耀，俯仰於州县。烈考殿中君，以知命不挠，从容於宾介。惟我仲姊，实渐清训，年十有八，归於河东裴允元，故侍中耀卿之孙也。既归逢病，未克入庙，实历周岁，奄归下泉。时先君子罢宰获嘉，将从他辟，遂寓殡於获嘉之东。厥弟不天，旋失所怙，返葬之礼，阙然不修。至会昌三年，商隐受选天官，正书秘阁。将谋龟兆，用释永恨。会允元同谒，又出宰获嘉，距仲姊之殂已三十一年矣。神符夙志，卜有远期，而罪贯盈，再丁艰故，且兼疾瘵，遂改日时。明年冬，以潞寇凭陵，扰我河内，惧惟樊发，载轸肝心。遂泣血告灵，摄襄事。卜以明年正月日，归我祖考之次荥阳之坛山。仲姊生禀至性，幼挺柔范，潜心经史，尽妙织，锺曹礼法，刘谢文采。顾此兼美，自平生知，而上天赋寿，不及二纪，此盖群弟不肖之所延累也。铭表之托，本於文人，将慰归来之魂，实在不刊之笔。衔哀摧咽，五情已崩。孤苦苍天，永痛苍天！


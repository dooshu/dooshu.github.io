○呂梁洪新脩堤閘記 【 呂梁洪閘】

今　神州雄奠燕薊、衣冠玉帛貢篚之珍、則壤之賦、四方輳進、其道徐而北者、軸艫相銜至旁午也、矧徐呂二洪、石稜稜彌亘河腹、森利錯迂、以為舟厄、而呂梁延袤最廣、盖天下稱險焉、雖上承汶泗、泉湖委流而實倚濁河汴沁匯為之助、當其淫潦暴漲、險不可睹、功在篙師、即有枯涸、舟輒膠滯、頃年山東諸流、頗疑涓細、黃河又復南徙、二洪愈益受病、至廑　廷遣大僚行水、疏導節縮、殆無留智、水部主事、東平徐君有讓之治呂梁也、為嘉靖辛丑、遘逢事會、弊力以圖、始于洪南置石閘、語在學士張公記中、巳復築堤上洪、障絕漫流、歸之內洪、并掇水中悍石、甃為堤岸、東西絕成牽道、凡七百二十一丈有奇、當狹處別作水門、水至此稍益深下洪亦改鑿、內洪障以木閘并甃堤悉如上洪之制、堤長减十之七、徐人稱內外洪、猶吳越稱大小港也、洪以東岸為內、外盛則內外皆舟。涸即專歸內港。非此則水漫力溦。石始重貽舟病。木閘水門。皆隨舟啟閉。以木方石。工力减鉅千。水門又殊省。凡如此者。相地宜與物力以相屈也諸作于徐君涖事之明年、數月而畢、夫匠以名計、為千五百三十有六、並役諸在官者、不以勤民糜帑藏發謀秉慮調度停徵、惟徐君能、而畫可賦功、獎成令緒則節使少司空萬安郭公持平力也、又明年癸卯仲春、予以赴　闕出洪下、周覽近蹟、驚顧駭嘆以為少時遊歷所未有方舟利涉、爰思作者之勞而徐君適以記見属、又曷忍辭、嗚呼君子圖事軌物、將以濟時也、今天制水旱地私川瀆、運道阻艱妨國大計徐君乃能應時裁變、今自泇河開而運艘皆不取道于呂梁爭尺寸之水、于石罅間、利濟萬艘、卒以力勝、此其才智、不巳偉邪、漢唐漕東南之粟、以餉關中、所經三門砥柱之險、不啻呂梁也。是時筦幹諸臣、疏鑿排擊、固巳不遺餘力、厥後法日以弛、運益告艱彼人家國、亦視以為盛衰、吁可畏哉繼自今有如甘雨時降、川祗效靈、則洪流浩渺、舟楫自便、無所事智、即不然、徐君之法何可廢也、舍是弗圖脫有緩急、非轉般則海運耳斯豈盛世所宜聞、然則後之君子、寧無感于予言、而重修徐君之舊者乎徐君職競納維、憂形于色既以身為國役而又以圖其後人、其用志弘且遠矣

皇明經世文編卷之二百二十終








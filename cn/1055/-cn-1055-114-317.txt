【后汉衡方碑〈建宁元年〉】

右汉《衡方碑》，云“府君讳方，字兴祖。其先伊尹在殷，号称阿衡，因而氏焉”。又曰“州举孝廉，除郎中、即丘侯相、胶东令。州举尤异，迁会稽东部都尉，又拜议郎、北平太守，迁颍川太守”。又曰“拜步兵校尉。年六十有三，建宁元年二月五日癸丑卒。于是海内门生、故吏，采嘉石，树灵碑，镌茂伐，秘将来”。此其始终之大略，其余历历可见，而时亦摩灭。以其文多，不备录也。治平元年六月三日书。


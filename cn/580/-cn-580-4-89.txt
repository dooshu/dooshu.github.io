列传第八十九 安藏　迦鲁纳答思　大乘都　唐仁祖　洁实弥尔〔兀玉都实〕　脱烈海牙　燕只不花　忙兀的斤　普颜


安藏字国宝，畏兀氏，世居别失八里。幼习浮屠法，兼通儒学，一目十行俱下，日诵万言。宪宗闻其名，召之，奏对称旨，赐坐。世祖即位，进《宝藏论元演集》十卷，并劝上宜亲经史，以知古今之治乱，正心术以示天下之向背。译《尚书·无逸》及《贞观政要》《申鉴》各一通以献。阿里不哥潜谋不轨，帝以骨肉之亲，使安藏往谕之。既而反状益闻，乃遣近侍孟速思、帖木不花亟召安藏返，曰：“毋害善人。”既至，帝慰劳久之。安藏因举“任贤勿贰，去邪勿疑，有言逆于汝志必求诸道，有言逊于汝志必求诸非道”以谏。

至元八年，与许衡共进“知人用人德业盛，天下归之”说，帝嘉纳之，特授翰林学士、知制诰同修国史，寻商议中书省事。奉旨译《尚书》《资治通鉴》《难经》《本草》，进承旨，加正奉大夫，领集贤院、会同馆、道教事。至元三十年卒。延祐二年，赠太师，追封秦国公，谥文靖。子斡儿妥迪钦，同知徽州路总管府事。其门人最著者为国师天藏沙津密护赤，集贤大学士陈颢亦从安藏受学云。

迦鲁纳答思，畏吾氏。通天竺教及诸国语。翰林学士承旨安藏紥牙答思荐于世祖，召入朝，命与国师讲法。国师西番人，言语不通，帝命迦鲁纳答思从国师习其法及言语文字，期年皆通。以畏兀字译番经，既成，进其书，帝命鋟板赐诸王大臣。西南夷星哈剌的威二十余国来朝，迦鲁纳答思于帝前诵其表章，夷酋惊服。

朝议兴兵讨暹国、罗斛、马八儿、俱蓝、苏木都剌诸国，迦鲁纳答思奏：“此皆蕞尔之国，得之何益，兴兵徒残民命。莫若遣使谕以祸福，不服而攻之，未晚也。”帝嘉纳之。

至元二十四年，丞相桑哥奏为翰林学士，帝曰：“迦鲁纳答思之官，非汝所当奏也。”既而擢翰林学士承旨、中奉大夫，遣侍成宗于潜邸，命以节饮戒之。成宗即位，迁荣禄大夫、大司徒，怜其老，命乘舆入殿。仁宗即位，廷议汰冗官，独迦鲁纳答思为司徒如故，仍加开府仪同三司，赐玉鞍。是年八月卒。

大乘都，别失八里人，世为畏兀贵族。中统初，大乘都自畏兀入觐，帝知其家世贵盛，又应对称旨，大器之，即命入侍禁中，赐貂裘、金带、银器、白玉佛，且谓皇孙阿难答曰：“遗尔良师，尔愿学否？”对曰：“有良师，乃所愿也。”遂以大乘都为阿难答师。

未几，忙哥剌太子卒，阿难答嗣为安西王，出镇平凉。顺圣皇后请于帝，使大乘都从行，帝曰：“大乘都我所用者，他人则可。”后固请，始允之，命其子大理都侍裕宗，大慈都直宿卫，以文学备顾问。大乘都至平凉，皇孙按滩不花、阿都直皆师之。

久之，王出征土番，曰：“八哈室老矣，其留平凉少休。”八哈室，译言博士也。大乘都亦曰：“吾老矣，思见至尊。”遂自平凉返京师。时世祖已崩，成宗即位，拜嘉议大夫、翰林学士，赐第于京师。大德三年卒，年七十二。皇庆初，赠太傅、秦国公，谥文敏。子大理都，枢密院参议；大慈都，中书平章政事；别怯木，陕西怯怜都总管；僧奴，乌程县达鲁花赤。

唐仁祖，字寿卿，本畏兀人。祖曰唐古直，其后遂为唐氏。唐古直年十七，给事太祖，太祖尝语睿宗：“唐古直人可用。”睿宗未及用，庄圣皇后擢为达鲁火赤，顷之卒。

仁祖少颖悟，其母教之，通诸国方言。中统初，世祖亲阅贵胄质子，见仁祖曰：“是唐古直孙，聪明无疑也。”命习国书。未几，中书省选为蒙古掾。至元十六年，录囚于平阳，平反冤狱，免死者十七人。十八年，授翰林直学士。时阿合马在中书，奏真定、保定两路钱谷逋负，屡岁不决，遣仁祖案之。仁祖阅其牍，皆中统间积逋，亟奏罢之。转工部侍郎，除中书右司郎中。二十五年，拜参议尚书省事。

仁祖侃侃持正，屡忤丞相桑哥，人皆危之，仁祖自若也。桑哥欲以繁剧困之，迁为工部尚书，寻奉使云州。桑哥考工部织课缓，怒曰：“误国家岁用，罪不赦。”遣驿骑追仁祖还，就见桑哥于私第。命直吏拘仁祖，即往督工，且促其期，曰：“逾期必致汝于法。”仁祖退，召诸署长，谕之曰：“丞相怒在我，不在汝等，宜勉为之。”众感激，昼夜倍其功，未及期而办。已而桑哥系狱，命仁祖往籍其家。明日，桑哥以左右之援得释，众骇然，目仁祖曰：“乳虎之威，可再犯耶！”皆逾垣以遁。仁祖独不为之动，桑哥竟败。

二十八年，拜翰林学士承旨。辽阳饥，命与近侍速哥、左丞忻都往赈，忻都欲按户籍大小口给之，仁祖曰：“不可。籍上之小口，今已大矣，宜皆给以大口。”忻都曰：“汝要善名而陷我于恶耶？”仁祖曰：“吾二人善恶，众所夙知，岂待今日！我知恤民而已。”卒以大口给之。俄除将作院使。

大德五年，再授翰林学士承旨，进阶资善大夫、知制诰兼修国史。以疾卒，年五十三。赠荣禄大夫、中书平章政事，追封洹国公，谥文贞。子恕，累官亚中大夫、侍仪使。

洁实弥尔，回鹘氏。年十八，与兄兀玉笃实俱至京师，世祖召见，命兀玉笃实给事左右，洁实弥尔侍裕宗于东宫。中书省奏立延庆司，授同知延庆司事。洁实弥尔廉谨，裕宗爱之，尝谓之曰：“高昌、回纥人皆贪，独汝不染其俗。傥日用不足，可于我取之。”洁实弥尔顿首谢。台省有机事，命洁实弥尔传旨，辞，裕宗曰：“以汝厚重，言不泄漏，是以命汝。”

裕宗卒，事徽仁太后。成宗即位，太后命洁实弥尔护显宗就国，复命，成宗曰：“汝善处吾兄弟之间。”擢嘉议大夫，赐玉鞶带、香串带各一。未几，晋资善大夫、同知宣政院事，领延庆使。宣政院掌僧徒，往往黩货营私，洁实弥尔约束，严如台、省，人皆曰：“宣政院为御史台治事。”帝闻而嘉之。帝寝疾，洁实弥尔与尚医侍医药，期年寝不解带。常病暍，或劝其还家治疾，曰：“圣体未康，臣敢自爱乎！”事闻，赐平江田五十顷。进荣禄大夫、宣政使，领延庆使。

至大初，兴圣太后以洁实弥尔为先太后旧臣，复使领延庆使，辞，不许。延祐改元，议封洁实弥尔国公，又固辞，于是升延庆司为正二品以褒之。二年卒，年六十三。赠推诚佐理功臣、太师、开府仪同三司、上柱国，追封齐国公，谥文忠。子答儿麻失里，同知宣政院事；散散，翰林侍读学士；速速，湖广行省右丞。

兀玉笃实初授功德使司经历，未几擢同知司事，改同知总制院事，迁宣政副使，并同知功德使司如故。后擢资德大夫、同知宣政院事，卒，赠存诚秉德功臣、太傅、开府仪同三司、上柱国，追封齐国公，谥忠穆。

脱烈海牙，畏吾氏，世居别失八里。曾祖阔华八撒术，当太祖西征，导亦都护迎降，帝嘉其有识，欲官之，辞以不敏。祖八剌术，始徙真定，仕至帅府镇抚，富而乐施，贷不偿则火其券，人称为长者。父阇里赤。

脱烈海牙性整暇，虽仓卒未尝见其急遽，喜从文士游，犬马声色之娱一无所好。由中书宣使，出为宁晋主簿，改隆平县达鲁花赤，有惠政。及满去，民勒石颂之。拜监察御史，时江西参知政事胡颐孙杀其弟，讼久不决，脱烈海牙一讯而伏。

出佥燕南道肃政廉访司事，务存大体，不事苛察，在任六年，黜污吏百四十余人。召为户部郎中，转右司员外郎，升右司郎中。

仁宗在东宫，知其嗜学，出秘府经籍及圣贤图像以赐，时人荣之。母霍氏卒，哀毁骨立，事闻，赐钞五万贯给葬事。起为吏部尚书，改礼部尚书，领会通馆事，进中奉大夫、荆湖北道宣慰使。岁大饥，脱烈海牙先发廪赈之，而后以闻，朝议韪之。至治三年，迁淮东宣慰使。七月，以疾卒，年六十有七。赠通奉大夫、河南江北等处行中书省参知政事、护军，追封恒山郡公。弟观音奴，有干才，亦仕至清显。

燕只不花，字延真，回鹘氏，居哈剌和卓，为北庭大族。曾祖布克布呼托克托，祖达尔布呼托克托，父阿布纳托克托，相继为锡勒沁城酋长。太祖时，亦都护纳款入朝，阿布纳托克托从之，太祖授为锡勒沁城达鲁花赤，使领其部众。寻内徙，留直宿卫，燕只不花与其兄曲出皆得出入禁中。

曲出累迁中书省断事官，恩幸无比。世祖即位，曲出面奏：“臣弟年力壮，愿备奔走，效犬马之劳。”帝素知燕只不花才，欲因事试之，会营新都，命也速不花董其役，而以燕只不花副之。至元七年，诏领校尉十人，卒五百人，巡都城迤北顺州拜郊台、羔糜店、咸宁庄等处苜蓿近地，兼典御厩。八年，帝幸五台山，也速不花奏：“燕只不花宣劳日久，贵而能贫。”命给真俸二千两，赐尚方铸印。十五年，江南平，大会廷臣，赐燕只不花白金五十两、衣一袭。十六年，建太庙、司天台及皇城内外桥梁，中书省复荐燕只不花董之。

十八年，出佥福建广东道提刑按察司事。十九年，巡部至临漳，值建宁贼黄华叛，连陷政和、松溪，入古田县，燕只不花曰：“事急矣，不应拘常法。”乃擅发铺递，檄陈、李二万户邀击于建安尤溪口，贼败遁。二十一年，改授佥山南湖北道提刑按察司事。辰、沅驿路自北寺至白牛堡，相距七十里，由五现岭而上，岩谷深险，过者或战栗失足。燕只不花曰：“是岂置邮传地耶！”于是凿山通道四十余里，直抵沅州，行旅便之。

二十七年，迁岭北湖南道提刑按察司副使。武冈獠据绥宁县城，为十五团以自保，湖南行省命万户孙定远会武冈集义军讨之。燕只不花持不可，且曰：“愚民无知，宜以恩信诱之，多杀何为！”乃遣人赍榜招谕之，猺众大喜，皆出降。二十九年，除广南西道宣慰副使。大德元年，改葛蛮军民安抚使，丁内忧去官。久之，除沅州路总管府达鲁花赤。大军讨乌蒙诸蛮，使燕只不花开道给馈饷，军以不乏。

十年，除南安路总管府达鲁花赤，累迁海北广东道肃政廉访使、广东道宣慰使副元帅。其子衮布巴勒以父年高，宜致仕，乘间率诸弟言之。燕只不花太息曰：“吾老矣，岂耽荣进者，顾朝廷待我厚，臣子之义，东西惟命，马革裹尸，吾志也。”诸子乃不敢复言。延祐元年卒，年七十二。广东人肖其像于观音寺，岁时祀之。子衮布巴勒，岭北湖南道肃政廉访副使；多尔济巴勒，同知江阴州事。

忙兀的斤，畏兀氏。父朵罗术，从亦都护内附，用畏兀字教授部人。世祖在潜邸，亦从学焉。及即位，朵罗术已卒，召忙兀的斤入见，谓昭睿顺圣皇后曰：“是儿容仪壮伟，宜侍朕左右，朕不忘朵罗术也。”以宫人忽都花妻之。

至元十年，命提点资成库，主尚方幄殿。十五年，改资用库为尚用监，拜忙兀的斤为太监，阶中顺大夫。十九年迁太府太监。二十五年又改尚用为中尚监，忙兀的斤仍为太监。未几，迁中尚卿，寻命兼知太府监事，进通议大夫。成宗即位，以旧恩特授正奉大夫。

武宗即位，拜中尚院使。未几，拜大司徒，阶荣禄大夫。忙兀的斤固辞，不许。初，仁宗奉昭宪元圣皇后入平内难，召忙兀的斤计事，忙兀的斤多援祖训以对，仁宗嘉纳之。皇庆元年，复拜中尚监，敕中书赐钞万缗，忙兀的斤又辞不受。是年卒，年七十六。元统元年，赠银青光禄大夫、太保、上柱国，追封蓟国公，谥忠简。子十人：曰明理，泸州达鲁花赤；曰八札不花，安丰路达鲁花赤；曰秃忽赤，裕州达鲁花赤；曰德奴，光州达鲁花赤；曰塔纳，监察御史。

普颜字君卿，畏兀氏。祖普颜脱忽怜，从太祖西征，战死，赠中书左丞，追封恒山郡公，谥靖忠。父爱全，受知于宪宗，尤为庄圣太后所敬礼，命徙居汤沐邑，赠司徒，追封赵国公，谥文靖。

普颜幼给事北平王，授石城县达鲁花赤，以治称。后宿卫仁宗潜邸，帝一见器之，补东宫必阇赤。及即位，拜监察御史，纠劾无所惮。狃儿坚元帅亦剌思受赇，普颜承诏鞫之，正其罪。正旦纠朝仪，有二品而立于一品班首者，普颜斥使退，其人不从，即劾罢之。上行幸，次大口，问宰相：“御史七品，普颜散官正八，何也？”对曰：“初仕当尔。”乃特授承事郎，擢佥河北河南道肃政廉访司事。陛辞，赐鱼篮观音像。

灵壁民李甲杀刘乙系狱，狱卒嗾使，诬其兄授意，普颜谳得其实，释之。黜污吏四百人。移浙西道。白云宗僧人蠹浙尤剧，普颜上其事，朝廷为夺印，罢之。运使李英恃势贪虐，普颜发其赃，部使者牒普颜诣行台，行台复命普颜告于中台。时帝已幸上都，普颜又驰至上都。事闻，帝深嘉之，亲酌酒以赐，且命上方赐食，敕省、台择能吏与本道杂问，英始罢黜。

改燕南道。英宗行幸定兴、五台，皆以行部进见，赐赍厚渥。改奉元路总管，以疾去。移守吉安，岁大旱，民食且尽，普颜祷雨辄应，黍稷穗生稿节，民为德政碑纪之。召人，迁奉政大夫、淮西江北道肃政廉访使。未几致仕归，后至元三年八月卒。赠嘉议大夫、礼部尚书、上轻骑都尉，追封恒山郡公，谥正肃。

长子黄头，同知诸暨州事。弟忽都鲁笃尔弥实，奎章阁大学士、赵国公，谥文穆。惠宗尝闵普颜职不逮弟，欲擢以显官，普颜固辞，尤为人所重云。

史臣曰：“唐之中叶，回纥改称回鹘。唐末回鹘衰，西并高昌，而居其地，又改称畏兀儿，故畏兀儿地为高昌，人为回纥。或曰：高昌之遗种，则称高昌人；回纥之旧部，则称畏兀儿氏、回鹘氏云。




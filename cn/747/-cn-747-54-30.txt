○册李晟太尉文

维贞元三年，岁次丁卯，四月乙卯朔二十四日戊寅，皇帝若曰：在天成象，三辰耀其景；在地成形，五岳峻其位。古先哲后，罔不宪章，故则天之明，因地之利，建官置辅，论道经邦。配六符於泰阶，运七政於皇极，无其才则礼阙，有其德则荣升。爰自唐虞，率由斯道。故久虚上台之坐，以俟其人，载怀勋贤，聿归元老，咨尔奉天定难功臣司徒中书令上柱国西平郡王食实封一千五百户李晟，天授明德，为时栋梁，膺期挺生，佐理戡难，作我英宰，保大定功。浑忠义以居心，等夷险以为体，魏郊伐叛，申肃杀之威；汉苑摧凶，树廓清之效。宫城遂复，庙社攸安，三辅释涂炭之忧，万国允朝宗之愿。及夫藩镇岐下，黎献昭苏，踔威棱於接境，阜农耕於夷壤。钦若朝政，櫜戢干戈，弼予一人，永清四裔。聿怀丕茂之绩，式崇宽大之请，是用命尔为太尉，惟其敬之哉。且德盛故礼殊，功高故赏茂，崇极九命，华贯三台。持华歆养德之规，保荀顗清纯之道，具瞻斯在，可不慎欤！


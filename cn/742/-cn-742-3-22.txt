二十二


○墓志铭（三）

【赠奉直大夫户部福建清吏司员外郎仲常费公墓志铭】

今上在宥之十四年，以郊祀大典推恩臣下，宠及其世，生封没赠，具如诏书。于是溧阳费仲常先生以其子古心公贵，得赠奉直大夫、户部福建清吏司员外郎，配史氏赠宜人。先是学使者以溧阳士民之请，既俎豆公于学宫，而玺书之下也，古心榷关吴会，得以便道过家上冢，而独恨公之不及见，乃最公生平之行迹，涕泣来谂曰：“先大夫为诸生祭酒三十年，赍志以没。不孝孤服膺遗训，以滥邀今日之宠。而隧间之石，未有刻辞，若吾子畀之一言，则以彰君赐而扬先德，先大夫其不湮郁于九原也。”伟业既拜而敬诺，乃即古心所为事述序而铭之。序曰：

溧阳费氏，故江右铅山徙也。以宋参知政事讳士寅为始祖。参政在开禧中同知国用使，以言利不便，忤韩侘胄，落职，从铅山徙溧阳之春雨桥。五传而为元国子助教讳子润，助教之子为明太医院判讳仲渊，仲渊之后，累世皆以医显。其后有育斋公讳某，心育公讳某，父子擅其术，称专门名家。心育公即公父也。

公生而颖异，心育公奇之，慨然曰：“活千人者必有封。吾祖宗为此业以救世者二百年矣，其当在此子乎！”乃尽屏青囊方技之书，呼公而属之曰：“此不足学，子当识其大者，有吾家参政故实在。”公乃感激刻励，经史百家之言，无不毕览。溧阳故山城，风俗朴厚，其人修士君子之节，而公从其贤者游，立然诺，砥名行，寡忤而少可，务为崭然特立以不诡随于世。居家内行淳备，持丧哀毁，创立祠堂，勤修时祭，事寡嫂以礼，劝宗人以学。与人交，责备行谊，磨切强直，有古人之风。屡试于有司，收其最等，羔雁日盈其门，邑子弟经其指授者皆通经服古，见者知之，辄曰：“此费氏学也。”尝拾遗金于逆旅，守而不去，待其人还之。邑令试诸生，传呼稍倨，掷其卷去，同事皆随之出，主者为谢过焉。里中儿献计设逆榼祠，面嗬斥之，且贻书数其罪，有怵以祸患，勿为动，其守正不挠如此。生平与同里宋如园先生以功名相期许。方天下多事，如园以孝廉参军谋，油幢笳鼓，出入于岩关绝塞，得以专制四道，为名臣。公则屈首一经，屡踏省门不利，乃至太丘之讲授，不及伯休之卖药，以此恒邑邑不乐。如园之子其武，才而能文，公见之喟然太息曰：“吾老矣，不能偕如园从事马蹄间。他日其武贵，吾儿其联辔起乎！”已而言皆验。呜呼！其可感也已。

公讳良佐，字忠卿，别字仲常，生于某年某月，卒于某年某月。史宜人为其邑巨姓，阃德中外所称，生于某年某月，卒于某年某月。合葬在溧阳城外之某阡。子二：长逵，终于邑庠生；次达，即古心也，举顺治壬辰进士。女二。孙四人：铉、钅盬、钊皆逵出，而达所出则钰也。钅盬与钰皆庠生。

吴伟业曰：楚黄州杜退思雅负知人鉴，尝司训溧阳，为余言费仲常名行不置也。宋如园从塞上纳节归，相遇于金陵，屈指海内人物，笑谓余曰：“君未睹其不鸣不跃者耳。吾友费仲常，真有用士也。”余虽未获亲炙仲常，而游宋氏父子间，不知其人视其友，征于宋氏，则可以知费氏矣。嗟乎！参政不肯以言利进，阅数百载，而子孙始复为司农郎。语曰：“不为良相，则为良医。”费氏之所积既已深矣，公之绩学砥行，不能得之身而得之子，岂偶然哉？是宜铭。铭曰：

山则三山江九派，盘冈支水投金濑。处士高坟见者拜，石阙岿然昭帝赉。松柏丸丸勿剪败，龟云袭吉筮无害，子孙绳绳绥未艾。

【赠内翰林国史院检讨邓公墓志铭】

寿春城南二十里，地曰东陡涧，有林木郁然者，是为赠文林郎、国史院检讨邓公之墓。寿春故四战地，在明季分淮南、北于通侯，为四大镇，而寿春以控带楚、豫，宿重兵。将不戢士，钞掠隳突，发丘陇，焚庐舍，猋火属天，枯蔽地，而府君之丛宫近焉。孤子旭守而号哭，身推丧车，及诸河，几不克济，乃得所谓东陡涧者，夜穿竁穴，昼伏原野，若有物相之者而坟立。呜呼！此《公羊传》所云渴葬也。渴葬奈何？以乱故，不及时，不备礼，将以俟乎大葬。大葬者，迁也。其因乎东陡涧则奈何？曰：天之相之也。以不及时，不备礼，危不克葬之日，而早畀之以吉壤。其迁也，足迹遍乎千馀里之郊，而卜惟寿春为食祗。就形家者言，相阴阳，正方位，以戊戌正月九日，改玄房而下繂焉。君子有善乎其卒事，故谨而日之也。

邓氏盖高密侯苗裔，宋建炎中，有右正言讳肃者，渡江入吴，归隐于洞庭。其后道常公，在明初以富民徙实凤阳之临淮。道常公三世曰濠湄公，讳璁。濠湄之子曰景阳公，讳洲，再从临淮徙寿州，即公父也。

公讳让，字汝谦，别字咄泉，为景阳公次子。孝友笃诚，不苟訾笑，事长惟谨，接物惟和，虽遇童孺，勿简，勿倨，柔而不犯，俭而中节，规言矩行，尺寸无爽。当景阳公见背，年甫十有八。兄敬，前母出也。公独身搘拄，腆洗以时，事母张孺人克尽其养。娶于沈，早殁。继配蔡孺人，朝齑暮盐，黾勉佽助。公少负才好学，家贫母病，经营医药，母亡，废书流涕，乃弃去，转毂梁、楚间，精强有心计。蔡孺人机杼操作，以克相于成。稍赢，则以修桥梁，甓道路，散施故旧。亲党婚乎于我成，丧乎于我殡，惸独乎于我养焉。性好洁，筑室八公山下，种莳花药，绝去尘坌，东阡西陌，父老相存，是非质成，谠言裁正，虽以一布衣家居，人望以大人长德，邦君加礼，推为乡祭酒。其未举子也，遍祷于山川，梦日而生，故名之曰旭，字以元昭，厚脩脯，延经师以为教。孺人篝灯佐读，尝顾而叹曰：“尔父有志不遂，邓氏世有隐德，其兴在此子乎！”元昭今丁亥进士，由翰林检讨升洮岷道副使，赠公以其官者也。呜呼！公与孺人之志可无负矣，而岂知不及见哉！

公生于庚午八月十九日，终于辛巳正月初六日，年七十有二。孺人少于公五岁，乙亥六月十八日以生，而其卒亦辛巳，为五月之晦。当张孺人病也，孺人斋而吁天，欲以身代，公殁而又号呼踊，相随入地，若孺人者可谓难矣。元昭与余同官，其从检讨乞假归葬也，山嶞水旋，经营重茧。余遇之南中，谈其两亲生平，未尝不涕下。既以檄催北行不果，中遭帟龁，迁洮岷道以去。余相送出都门，慨然太息曰：“自寿春去秦川二千馀里，而洮州又僻在大夏，届皋兰山南，一官绝塞，何以为先人坏土计哉？”今得请而归，归而克蒇葬事，以余之习其先行也，故用御史刘公之状来谒铭。余尝读《东汉樊重传》：善农稼，好货殖，赈赡宗族，恩加乡闾，身没之日，削券弃责者以百万，其后一宗五侯，贵盛无与为比。心尝善之。比志公墓，知公之好施，而喟然于仁人之必有后也。元昭在馆阁中，师资气谊，在生死流离之间，营护其妻子，不以存没易心，不以钩党避祸，天下闻而壮之。接援同志，问遗故人，急难周旋，穷愁慰荐，先人后己，终始勿移。嗟乎！友道衰矣，求其扶义倜傥，未有如元昭者也，岂非府君之风类哉！公止一子，而元昭有六人：曰焮、曰燏、曰炜、曰煐、曰熺、曰炳。女二人。邓氏之兴未艾，天故畀以吉壤发祥，而公与元昭其贤有以致之也，法当铭。铭曰：

谓公为隐兮处乎市，谓公为侠兮近乎儒，谁其与游兮鸱夷子皮。左春申之台兮右期思之陂，中封三尺兮，后千百年其奚悲！胡五世之返葬，而不归骨兮具区？噫嘻！唯魂气无不之兮，吾将以问之包山丈人而已矣。

【南京福建道监察御史叶公瞻山偕配严孺人合葬墓志铭】

崇祯十有七年，吾友南京福建道监察御史叶公瞻山于其家闻国变，恸哭呕血，手足挛蹶，仆地弗省。少间，张目语子弟：平生僚友在京师者某某必死。已闻数公者果殉难，则又大哭，自为文祭马文忠公，得半纸，笔落于手，闭口不复食。子弟强之，已食，又不肯治病，明年正月竟卒。其子选贡生彰吉以某年月日举公原配严孺人合葬于所居喜鹊斗之丽字坦，而乞余以铭。余与公同年进士，又同官南中，其知公最深，然则铭之莫如余宜，何敢辞！

按公讳树声，字瞻山，世为湖州乌程人。有副一公者，元末避兵，从嘉善再徙长兴，乃定家焉。副一生华三，华三生暹，暹生明，明生蕙。蕙生伯浤，以还金赎妇，人称为长者；有七子，其季熙寰公萃，即公父也。

公少而严凝，不苟訾笑，以独行闻里中，事同乡丁公长孺讲理学。丁卯，举于乡，为黄石斋先生所知，益自负，清苦修立，不干请郡县。辛未，成进士，官行人。当是时，乌程相柄国事，以声势气力熏燎天下，其党盘牙夌。有异己者，排而去之，唯恐弗力。公以后起孤生，不趋其门，数为同里所指目，将申之以事，会考选，以公论弗能屈，乃仅得南台以去。先是山东成公宝慈考极清官第一，不容于朝廷，授南御史，而公拜命之日，江右詹公月如亦为同官，三君子者，天下闻而称之。公至南中，则成公早以疏劾大臣，为所构下狱。公与詹公视事伉直自如，不为动。先后五年，所上数十疏，请讲学，论起废，肃军政，恤屯灾，活饥民，平冤狱，清理凤阳仓储，汰补京营行伍，条画左兵，止其南下，皆经国大计，历见施行。本朝内计大典，在南则清论为尤重，顾官此者率骫骳不任职，巽懦观望，不肯显有所抨击，择一二笃癃闲废者，用故事塞诏书而已。公独奋笔为之，所劾十数大僚，皆招权顾金钱，海内摇手咋舌，莫得而抵牾，公以一疏力抵其罪，士论快焉。人或以后患怵公，笑弗应。报满入京师，时秦寇糜沸，将渡河，天下事已大坏，九卿会东朝堂，举廉干台臣单骑到军前督战办贼，廷议咸属公，公亦慨然请行。会熙寰公讣至，出都门，与范质公，倪鸿宝，凌茗柯、马素修诸公流涕诀别，相誓以必死，素修亦同年生，以殉难故，谥文忠。公病中预料为必死，其言悉验，凡此数公，即其人也。

公以中原板荡，南都根本重地，料理兵食，可为后图。中兴初，庶事草创，公虽不在位，诸大僚犹奉公成画，以此欲重用公，遇病弗果。未几马、阮暴用事，乱日甚，公风绥奇右，指顾床头，索邸钞，见之，搏胸嚼齿，作势而起，似欲为朝廷吐一言者，已困殆复卧，病浸剧。平生号知人，前此马、阮俱已罪谪，侨居南中，阮为人多端，造请公卿无虚日，公骂之弗与通。常从余宿祖堂山中，夜半蹶然起，叹曰：“此人不死，必乱天下。”其通识早见若此。

公长余十馀年，而詹公与余同岁，三人共谈国事，詹公少年，沾沾自喜，坐起跳跃，抵掌极论，公正容端膝，引大体，多持重，吾两人退而心服，以长兄礼事之。今公以哭君病死，詹公厄于兵亦死，其不死者如余，则亦穷愁颠顿，头须种种白矣。顾今犹得以后死志公，俯仰今昔，所为长叹而啜泣者也。

公性至孝，熙寰公为诸生不遇，以公贵，封行人司行人，禄养十馀年。金孺人早世，赠太孺人，公每念未尝不涕泣。公原配严孺人，能相夫以廉洁。公尝斥千金赎锾犒凤阳陵军，管钱厂，不名一钱，孺人无几微见颜色，以织纴佐家政，中外井井，人称其贤。公生丙戌二月初八日，卒于乙酉正月十三日。孺人生于辛卯十一月初二日，卒于乙酉七月初一日。子二：长彰吉也；次申锡，早夭。孙男四人，孙女二人。语曰：“活千人者必有封。”又曰：“廉吏有后。”公以岁大眚，为粥施南中饥者，所全活万计。人有持数千金求中怨家以危法，公具朝服拜天，焚其所诬，叱使去。公之殁也，家无馀赀。长公能读父书，恂恂循礼让，君子以此信之天也，乃为之铭。铭曰：

公之哭友，乃以哭君，六七君子，翱翔上征。公返其宅，后至踵迹，常山庐陵，英风毅魄。公于斯时，魂气何之？昔从汝友，今从汝师。乘彼霓车，导以云旗，詄荡天门，法宫玉墀，呜呼我公，其当知所以归！

【内阁中书舍人经筵正字官衡斋刘公墓志铭】

无锡故经筵正字官、中书舍人衡斋刘公，以某月日卒，将以某月日葬，其子雷恒率诸弟踏门请曰：“吾祖光禄公之葬也，同里高忠宪公实锡之铭。今吾父得没于地，无愧前人，铭非先生孰宜为之？”余逊谢不敢，雷恒请至再，排纂公族出行治以告曰：

“吾刘中山梦得所自出也。元季有讳理者，始迁常州，为常州人。而石泉翁宗海定居无锡。石泉翁两世为完孺公阩，壬午举人，授绩溪教谕，其赠光禄寺少卿，则以子本孺公贵。本孺公讳元珍，乙未进士，以南职方争万历乙巳察典，纠刑给事外转钱梦皋缘阿附四明相，中旨得留，非国体。当是时迕上意，几予杖不测。归而与顾端文、高忠宪两先生讲学。天启初，即家起光禄少卿，卒于京师。有四子，吾父其仲子也。吾父于二十一举乙卯贤书，出曹石仓先生门。凡七上不利，考授知县，遇定、永二王出阁，诏举孝廉有学行者充经筵官，特恩改中书舍人，补翰林正字。甲申二月，逆寇势且逼，拜疏请东宫、二王南迁，上尝手其奏召对阁部大臣廷论，不能决，上怒曰：‘小臣尚有为国者，卿等碌碌首鼠云何！’小臣指吾父也。城陷，将死之，有以母在为劝者乃止。贼缚去，搒掠几毙。得间南归，见吾祖母，投身大恸，遂以病。病浸革，执祖母手曰：‘儿不获终事吾母矣，愿勿为儿戚戚，重儿罪。’召雷恒辈告之曰：‘尔其善事祖母，谨守遗训，无坠先光禄门户，此吾志也。’简付书籍，自为终制，戒家人以勿哭，君子以为能笃终焉。吾父平生友爱兄弟，周恤乡党，非公事不入公府，其他细行不能殚述。”盖雷恒之言如此。

於戏！自三王同时出讲，东林之君子引大体争之，小人则以其计为摇动，如四明相及梦皋辈其尤者也。乙巳察典，相㴶以中旨留用，原其故，乃为妖书一案，护持权党，欲危东宫。光禄一疏，讵非有功国本哉！先皇帝以十年，太子行冠礼，其明年讲学，又三年，二王出阁，等杀有礼，可无前日之惧矣。当太子出讲也，伟业备员讲读，自三四词臣外，见正字一官，职亲地近，故事用阁中书；而阁中书皆入赀为郎，揣摩要结，能得阁臣意旨，慢职掌，傲侪列，不能举其官，识者忧焉。及从田间闻朝廷推择科目，以重其选，如公则又东林子孙，有意于国本而保持之者，盖当时大臣为藩邸长久计，无复交构之虞也已。公南迁一疏，以留中，故其事不大著。又京师自二月后，邸钞断绝，其《国变纪略》诸书，皆矫诬错误，即南迁一事，召对诸语，言人人殊，公小臣孤忠，无所考信，故备述其子孙之语，俾后之人搜野史而征家乘，有所参互焉。

公讳明翰，字羽戢，号清溪，晚更以衡斋自称。生于万历乙未四月二十八日，去其卒年五十有三。所著《尚论编》《勾吴名贤录》行于世，其诗古文诸集藏于家。元配孙孺人。子五：长即雷恒也，次霖恒、霭恒、恒，皆诸生。女二。孙男五人，孙女一人。雷恒娶于张，外父为大司农静涵先生，先生悟临济宗旨，与公深相得。公家世讲学，禀承道脉，即末命数言，无不出于书院《语录》。临逝口占，有曰：“心似菩提皈大乘，身留故国作山河。”若于释氏有参解者。盖公之学早年受之端文、忠宪、晚乃合于静涵也。偃蹇一第，屈志就官，遭值主知，旋逢国难，南还见母，孝养不终，公之销归寄托，其志虽不衰，而其遇良足悲也。若公者，可以见光禄公于地下矣。为之铭曰：

忠也而不行其言，孝也而不有其年。其早达也乃诎于一第，家学也又辅以两贤。岂其道之难，用学之能专，而坎坷不遇，乃历试于贞坚？吾将以问之于天。

【封中书舍人石公干箓墓志铭】

今国家以漕事为重，其以道臣转运上京师者，即有父母之讣，不得见星而行。于是江南粮储道参议关中石公云门奉其父封中书干箓公之讳，袒括发徒跣以请，例格不允，则墨缞从事。既而得代以行，涕泣以告伟业曰：“在阊淹息一官，幸告无罪，以哭先府君于苫次，则皆主上之赐也。唯是先府君抱德弗显，施及后人，以幸邀一日之宠命，今者至于大故，其得能言之君子，铭月日而镵诸幽，庶几表君恩以图不朽，其用此累吾子矣。”伟业逊谢不敢，退而思，待罪史职，内外制词于中书均有代言之任，为同官，石氏为父请封，副在史馆，与闻其略，今纳竁之石，其何敢辞？乃受参议公所自为状，序而铭焉。序曰：

公讳孕玉，字干箓，陕西西安府富平县人。高祖讳朝用，繇力田起家。朝用生文。文生四子，长曰炯，字双溪，输粟赈饥，赐冠带。次曰焕，焕生太学公塝而出后于炯，即公父也。太学公尝读书华山绝顶，深造有得。公习家学，负才名，数踏省门不收。年七十，犹能作细书，讲贯不辍。拜中书命日，无喜色，恨其身不遇，无以上报太学公也。太学公性至孝，事双溪公克尽其养。双溪后举二子，既析箸异居，数以敖荡破其赀，性多龃龉，遇从子尤无恩。公父子尽心收恤，割所有以奉，遭急难，力为之解，亡则经纪其丧焉。与人交，恂恂退让，训诸子必以严，言动皆有成法。就养营平也，数以洁己爱民为教诫。有庶母弟三人，天性笃志，病已革，幼弟从宦在南，拊床太息，顾其次子曰：“汝兄为官，吾之不得见，分也。顾安得汝叔至一诀乎？”呜呼！若我公者，可谓孝友笃诚之君子矣。

余尝读《禹贡》及《诗》，知成周漆、沮之水为天下饶，又郑国开秦渠，汉中大夫白公复穿之，民食其利。今石氏世居富平频山之阳，即其地也。《水经注》曰：“沮水历土门以东注郑渠。”频阳即后魏土门废县，其田膏腴，灌溉亩收一锺。汉唐虽转漕河、渭，而秦人务稼穑，土之所入，衣食京师，不专取足于江、淮，故天下不困。如石氏之先，读书躬耕，以力田发迹，犹有当时之遗风也。近代漕挽全仰东南，而京畿水利废置不讲。参义初备兵营平也，尝欲复商人垦边之制，大兴屯田。其法以河北视关中，以路、沽、滦、涿诸水视泾、渭，举其高曾以来农商畜牧行之于家而效者，进施之于国，足燕、蓟之粟以渐纾东南。策未及就，适有漕储之命，爬梳利弊，亦既见诸行事矣。诚能久于其任，将使屯种可兴，漕挽劳费得以渐省，而会值公之丧以去。伟业吴人也，其能无太息矣乎！虽然，兵与漕并重也。父母之丧，金革变礼，而君之待臣，有三年不呼门之义。圣主录劳闵孝，不以王事夺私恩。参议释重任，越重关，归而发丧持服。伟业尝以铅椠侍左右，纂辑《孝经》，仰见皇上明伦敷教，俯恤群情，以孝治天下之大道，故今日志公之墓，表而出之，用告万世，不专称述公一家已也。

公原配李氏，继王氏，皆封孺人。四子：长在阊，参议公也，李孺人出；次在扆，邑诸生，次在序，又次虎娃，出为叔父后，俱王孺人出。女四人。孙三人，曾孙三人。公生于癸未，卒于戊戌，年七十有六。李孺人早殁，以某年月日合葬于其县之某原，礼也。为之铭曰：

频之山，其松丸丸，陇迥谷盘，我公戾止，终吉且安。频之水，其流弥弥，润及千里，我公归来，式衎且喜。相彼频阳，宝鼎所藏，黼黻雕戈，纪于太常。我作铭诗，百世勿忘，其斯为万石之阡，而长在五陵之傍者欤！








感旧抚今叠韵再呈絜斋世丈　二首


文字因缘旧梦通，云泥十载判西东。空山拾橡惭工部，故国栽棠托召公。

绛帐雪寒谈往事，苍梧云泣诔孤忠。前在唐维卿师处，得见太夫子文节公事实，曾赋《苍梧行》七古一章。谁知重话婆娑感，杨柳金城正晓风。

人生踪迹知何定，有客天涯恨独长。海国誓师成故将，春明寻梦感潜郎。

未成西蜀纾筹策，犹向南丰爇瓣香。列戟门高欣再拜，福星新照斗牛光。






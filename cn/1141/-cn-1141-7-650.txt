紫芝歌

临江府城南有唐处士欧阳董读书台，丛生瑞竹，色烂如银，名瑞筠山。余分守之三年，忽产紫芝百馀本，李宗伯明睿更名紫芝山，为之记。
岁之癸卯夏初吉，石龙城南芝草出。
烂熳参差数十丛，纷如紫云曜赤日。
寺后亭阴半山满，盘梡车盖状非一。
百年父老罕惊见，十日穷搜犹未毕。
是时僧舍蔷薇开，药公驻锡阆翁来（李太虚宗伯别号阆翁。）。
拄杖披榛睹灵物，赋诗大笑同徘徊。
更锡山名曰紫芝，摛词勒碣冠崔嵬。
此山旧为处士宅，中林尚想读书台。
昔产瑞筠今神草，寸壤作异胡为哉。
九茎连叶非难致，甘泉涵德空矜异。
嘉禾不书苌楚嗟，忍拾山菌侈奇瑞。
陈顾周梅⑴皆健手，后先作歌真好事。
我爱紫芝曲，人呼紫芝山。
白石青山无姓字，江云松月心常閒。
老夫齿落鬓已斑，胡为淟涊局曲风尘间。
五芝倘许斧子食，会当餐英茹实使我光泽成朱颜。
⑴ 陈士业、顾赤方、周宿来、梅耦长并有诗。



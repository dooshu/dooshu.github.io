和裴迪登蜀州东亭送客逢早梅相忆见寄


东阁官梅动诗兴，还如何逊在扬州〔一〕。此时对雪遥相忆，送客逢春一作花可樊作更自由。幸不折来伤岁暮，若为看去乱乡一作春愁。江边一树垂垂发，朝夕催人自白头。

〔一〕何逊：何逊《咏早梅诗》：“兔园标物序，惊时最是梅。衔霜当路发，映雪拟寒开。枝横却月观，花绕凌风台。朝洒长门泣，夕驻临邛杯。应知早飘落，故逐上春来。”按逊本传，天监中，起家奉朝请，迁中卫，建安王水曹，行参军兼记室。王爱文学之士，日与游宴，建安王者，南平元襄王伟初封也。天监六年，迁使持节都督扬、南徐二州诸军事，右军将军，扬州刺史。七年，以疾表解州。则逊为建安王记室，正在扬州，故云何逊在扬州也。近时杨慎云：却月观，凌风台，皆扬州台观名。考《寰宇记》，风亭月观，吹台琴室，并在宫城东角池侧，未审是逊诗所咏耳。






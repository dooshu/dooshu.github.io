菩萨蛮





平林漠漠烟如织，[一]寒山一带伤心碧。

暝色入高楼，[二]有人楼上愁。

玉阶空伫立，[三]宿鸟归飞急。

何处是归程，长亭连短亭。[四]

[一]谢朓诗：“生烟纷漠漠。”吕向注：“漠漠，分散也。”



[二]谢灵运诗：“林壑敛暝色。”



[三]《诗·国风》：“伫立以泣。”《毛传》曰：“伫立，久立也。”王褒《燕歌行》：“长望闺中空伫立。”



[四]庾信《哀江南赋》：“十里五里，长亭短亭。”《海录碎事》：十里一长亭，五里一短亭。



《诗人玉屑》：鼎州沧水驿有《菩萨蛮》云“平林漠漠烟如织”云云。曾子宣家有《古风集》，此词乃太白作也，见《古今诗话》。《湘山野录》：“平林漠漠烟如织”云云，此词不知何人写在鼎州沧水驿楼，复不知何人所撰。魏道辅泰见而爱之，后至长沙得古集于曾子宣内翰家，乃知李白所作。《寄园寄所寄》：《笔谈》：小曲有“咸阳沽酒宝钗空”之句，云李白作，《花间集》乃云张泌所为，未知孰是。杨绘《本事曲子》云：近传一阙云李白制，即今《菩萨蛮》，其词非白不能及。此皆定其为太白之作者也。胡应麟《笔丛》：《菩萨蛮》之名，当起于晚唐世。按《杜阳杂编》云：大中初，女蛮国贡双龙犀、明霞锦，其国人危髻金冠，璎珞被体，故谓之《菩萨蛮》。当时倡优遂制《菩萨蛮》曲，文士亦往往声其词。《南部新书》亦载此事，则太白之世，尚未有斯题，何得预制其曲耶?此则辩其非太白之作者也。余见下首注。






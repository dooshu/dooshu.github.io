徐铉　文献太子挽歌辞五首

国有承祧重，人知秉哲尊。

清风来望苑，遗烈在东藩。

此日升缑岭，何因到寝门。

天高不可问，烟霭共昏昏。

徐铉

徐铉　文献太子挽歌辞五首

夏启我君子，周储上帝宾。

音容一飘忽，功业自纷纶。

露泣承华月，风惊丽正尘。

空馀商岭客，行哭下宜春。

徐铉

徐铉　文献太子挽歌辞五首

出处成交让，经纶有大功。

泪碑瓜步北，棠树蒜山东。

百揆方时叙，重离遂不融。

故臣偏感咽，曾是叹无三穷。

徐铉

徐铉　文献太子挽歌辞五首

甲观光阴促，园陵天地长。

箫笳咽无韵，宾御哭相将。

盛烈传彝鼎，遗文被乐章。

君臣知己分，零泪乱无行。

徐铉

徐铉　文献太子挽歌辞五首

彩仗清晨出，非同齿胄时，

愁烟锁平甸，朔吹绕寒枝。

楚客来何补，缑山去莫追。

回瞻飞盖处，掩袂不胜悲。

徐铉


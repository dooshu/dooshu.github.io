○贺皇太子剃表

沙门元奘言：昨奉恩旨，令元奘为佛光王剃，并敕度七人。所剃则王之烦恼落也。所度之僧，则王之侍卫具也。是用震动波旬之殿，踊跃净君之怀，宏愿既宣，景福弥盛。岂谓庸贱之手，得效伎於天肤？凡庶之人，蒙入道於嘉会，上下欣，悲喜交集。窃寻覆护之重，在褓所先；解脱之因，落饰为始。

伏惟皇帝皇後（阙一字）凝象外，福洽区中，所以光启妙门，聿修德本。所愿皇阶纳，玉延和，临百亿於群下，毕千万岁。（阙）佛光高子乳哺惟宜，善神卫质，诸佛摩顶。增华睿哲之姿，允穆绍隆之寄。新度之僧，荷泽既深，亦当翘勤道业，专精戒行，允嗣僧伦，伫承取草。不胜感荷之至，谨奉表以闻。


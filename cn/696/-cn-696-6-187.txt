华山刘鍊师欲刻道德经于老君洞口属予书一章并赠以诗


道人本住毛女峰，十年常对青芙蓉。
胡为翻然历尘世，手携瓢笠辞苍龙。
岳阳阴崖洞壑古，琼笈琅函闭风雨。
玄文欲勒五千言，海内书家亦无数。
东山首列韩蒲州，抚宁魏国诸公侯（道人尝称此数公）。
朝贵姓名满襟袖，碑版共照华山秋。
玄元皇帝昔度关，金支翠盖云斑斑。
岳莲窈窕秀千载，杳然紫气何时还。
君家茂陵尝好道，灵坛秘宇张云山。
此事不资富贵力，脱屣万乘难追攀。
刘鍊师，能好奇，口称关西全盛时。
青柯高峰入云汉，遥望泾渭何平夷。
旧京宫阙遍烟雾，秦川如绣常若斯。
八百年来王气歇，即今盗贼纷流离。
刘鍊师，弗妄语，汝归结庐最深处。
或骑虎豹随精灵，仙人掌中舞玉女。
他时礼岳寻草堂，饭我黄精与白苣。





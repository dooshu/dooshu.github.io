黄君美

吴门有黄君美者，好结交胥吏捕役，无恶不为，被其害者不可数计。一日忽发狂，赤体持刀出门外丛人中，自割其肌肉，每割一处，自言此某事之报。割其阴，曰：“此淫人妻女报。”割其舌，曰：“此诬人闺阃报。”人问之曰：“汝舌已割去，何尚能言耶？”黄曰：“鬼代吾语耳。”又曰：“今到剥皮亭矣。”指亭上有一联云：“冤孽而今重对对，人心到此再惺惺。”如是者一两日，复以刀自剖其腹，至心而死。

又

吴门有土豪某者，作威作福，人人痛恨，而莫可如何也。某一日游山，见一妇美艳异常，遂与门下客谋取之。访知为乡镇某家，乃姻戚也，废然而返。后复思之，至忘寝食。门客献计，云可立致也，某喜，问其故，客耳语而去。

越数日，乡镇某家夜遭巨盗，明火执仗戴面具，缚其妇而淫之，财物一无所取。众怪之，有潜尾其后者，见盗悉下船，去其面具，即土豪也。遂鸣官缉捕，讯得其实，即立斩，并门客亦伏法，无不快之。此皆乾隆年间事。













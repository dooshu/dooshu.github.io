○蓬池禊饮序

禊，逸礼也，《郑风》有之。盖取诸勾萌发达，阳景敷煦，握芳兰，临清川，乘和蠲洁，用徼介祉，厥义存矣。晋氏中朝，始参燕胥之乐。江右宋齐，又间以文咏。风流遂远，郁为盛集焉。若夫华林曲水，万乘之降也；兰亭激湍，专城之践也。而方伯之欢，未始前闻，以侔乎今辰。粤天宝乙未，暮春三月，河南连帅领陈留守李公，以政成务简，方国多暇，率府郡佐吏、二三宾客，帐饮於蓬池，备祓除之礼也。梁有蓬池上矣，前迄氵殷颍，右汇郛邑，渺イ沦涟，荡日澄天，舟楫是临，泛波景从。其左则遥原萦属，崇冈杰竦，嘉卉异芳，杂树连青，即为台亭，登眺斯在。尔乃郡曹颁镪以给费，县吏领徒而修顿，先夕以定议，诘朝而集事。是日方牧乃拥车徒，曳旌旃，卯出乎北牖，辰济乎南川。匪疾匪闲，翼翼阗阗，以税驾於东焉。然後降春流，彩舟，羽觞芳羞，缓舞清讴。援青，骇紫鳞，回环中汀，缅望南津。饫於已，酣於未，歌乐只，赋既醉。坐阑而靡怠，日入而未阕，陶陶乎有以表胜境佳辰之具美。名公好事之厚意，下客不敏，闻於前载曰：“夫德洽礼成，则咏歌系之。”梁故魏也，请皆赋诗志焉。








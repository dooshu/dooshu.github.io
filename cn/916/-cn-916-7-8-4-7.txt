【赠吴均诗三首】

寒云晦沧洲。奔潮溢南浦。相思白露亭。永望秋风渚。心知别路长。谁（文苑作不。《诗纪》云。一作不。）谓若燕楚。关候日辽绝。如保（文苑、《诗纪》并云。一作何因。）附行旅。愿作野飞鸟。飘然自轻举。（○《类聚》三十一作赠吴筠诗。文苑英华二百四十七。《诗纪》七十九。）

远游济伊洛。秣马度清漳。邯郸饶（《诗纪》云。一作有。）美女。艳色含春芳。鼓瑟未成曲。踏（《类聚》作ㄢ。）屣（文苑作履。《诗纪》云。一作蹀履。）复翱翔。我本游客子。情爱在淮阳。新知谁（《类聚》作知谁新。）不乐。念旧苦人肠。（《类聚》作伤。○同上）

夕宿飞狐（文苑作弧。注云。疑作狐。）关。晨登碛砾坂。形为戎马倦。思逐征旗远。边城秋霰来。寒乡春风晚。始信陇雪轻。渐觉寒云卷。徭役命所当。念子（文苑作予。）加餐饭。（○文苑英华二百四十七。《诗纪》七十九。）


○请读时令奏（太和八年二月中书门下）

今月十七日，臣等於延英奏事。陛下以近岁阴阳不和，水旱为害，恐作事有乖於时令，施教未合於天心，问臣等读月令因何停废？伏以尧命羲和之官，以理四时，节授人事。至汉丞相魏相奏云：“阴阳者，五事之本，群生之命。自古圣贤，不有不由者也。”兼引高帝时相国萧何奏云：“自天子王侯有土之君，能法天地，顺四时，以理国家。身无祸夭，年寿永久。是奉宗庙安天下之大礼也。”顾选气未应，灾害之作，实恐由斯。臣等商量，古者敬其事，则命以始。请从来年正月，依《开元礼》读时令。陛下御宣政殿，如朝朔之礼。兼请太常卿先撰仪注，务於简便，以酌时宜。所冀简而易从，行之可久。


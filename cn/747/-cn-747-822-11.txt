○省试人文化天下赋（以“观彼人文，以化天下”为韵）

明彼今古，闻诸圣贤。易垂言而著在八卦，人有文而形於普天。用以成章，既验斯风之肃穆，瞩之於物，乃知厥德之昭宣。吾君秉此格言，恢乎至理，以为文在天而苟可鉴，文在人而诚足视。在天则时变从之，在人则化成有以。故体此以御宇，取兹而教人。且文也，肇自河龟见，洛书陈，道德故，仁义新。出无为而入有象，齐父子而一君臣。既而上古遐，中古迩。苟流播之如此，乃弛张而若彼。始则六十四位，演自周王。旋则三百五篇，删於孔氏。故得有国之君，准绳斯文。诗书礼乐以表里，干戚俎豆以区分。莫不经天纬地，仿佛氤氲。布彼寰瀛，风行而草偃。被於亿兆，玉洁而兰薰。然後铿作咸韶，散为风雅。调畅动植，周通夷夏。车书得以合矣，贵贱与而同也。遂使九州四海，皆瞻黼黻於朝端。墨默客词人，交露锋芒於笔下。大哉人文之义也，焕矣赫矣，可名可观。唯圣朝之所擅，岂悖德之能干。推其时而时或异，论其道而道斯完。故将垂百王而作范，岂惟充万国以咸欢者也。夫如是，则肩比三王，威销五霸。宏彰驭马之成政，克俾雕龙之擅价。彬彬乎哉，郁郁乎哉。有以见我唐之至化。


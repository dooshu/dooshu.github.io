○答劉雲嶠 【 事權】

得教甚慰、時事艱難、束手無措、非面晤不能述、非吾丈親在此不能信也、閣中無事、取起居注徧閱之、每于宮府之際。細加參究。因知今日之壅隔。其受病甚深。由來甚久。任權之過乃至于失柄江陵吳門俱失之也葢當　主上冲年、江陵為政、一切政事、不相關白、至于起居食息、皆不自由、　上心積憤不堪、深惡臣下之操權矣、代者窺見此意。曲為將順。後來相沿。無所救正。又聖明深居日久更防太阿旁落、臣下一言一動、皆以為竊權、為市恩、而士大夫日逐所爭。閣部日逐所請。無非官爵一事。　上洞見其情操之愈急。故雖千言萬語。而卒不能入也。且如枚卜事、　上本不欲速行、而言者又張皇其辭、以為大物、北人與南人爭、外衙門與內衙門爭、內衙門又自為爭、即其人不爭、而附麗推戴者又為之爭、人各有心眾各有欲、累牘連章、煩凟天聽、如此、則安能而不厭安得而樂從乎、此皆不肖之最苦者也、又有甚難處者、向時士大夫雖門戶各分。而途徑猶未甚雜。今則岐路之中又有岐路千態萬狀、難以具陳、即平日相知之人、皆為戈戟、平日號為君子之人、皆不相容、而為執政者、左右之袒微分。神廟末年士大夫情形不出此數言猜嫌之釁便搆。昔人謂兩姑之間難為婦。以今觀之兩婦之間亦難為姑而况其不止于兩哉　主上于言者紛呶、本所不喜、不肖極力維護、又賴聖度之如天、方得無恙、竊意群情方鬨之時、且宜鎮之以靜、示之以包容、俟其曲直既明成敗自判、如摧枯毀齒、因其自然、則可以不傷、而譚者又責其怯懦畏事、不知以如此之閣臣、事如此之英主、天顏隔于九閽、事權操于六部、而欲用一手一足之力、盡厭天下之人心、竊恐臯夔稷契而在、亦有所不能也、


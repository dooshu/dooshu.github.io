◇　元光元年策贤良制

制曰：朕获承至尊休德，传之无穷，而施之罔极。任大而守重，是以夙夜不皇康宁，永惟万事之统，犹惧有阙。故广延四方之豪俊，郡国、诸侯公选贤良修□博习之士，欲闻大道之要，至论之极。今子大夫褒然为举首，朕甚嘉之，子大夫其精心致思，朕垂听而问焉。盖闻五帝、三王之道，改制作乐而天下洽和，百王同之。当虞氏之乐，莫盛於《韶》，於周莫盛於《勺》。圣主已没，钟鼓管弦之声未衰，而大道微缺。陵夷至□桀纣之行，王道大坏矣。夫五百年之间，安文之君，当途之士，欲则先王之法以戴翼其世者甚众。然犹不能反，日以仆灭，至后王则后止，岂其所持操或悖缪而失其统与？固天降命不可复反，必推之於大衰而后息与？乌乎，凡所为屑屑，夙兴夜寐，务法上古者，又将无补与？三代受命，其符安在？灾异之变，何缘而起？性命之情，或夭或寿，或仁或鄙，习闻其号，未烛厥理。伊欲风流而令行，刑轻而奸改，百姓和乐，政事宣昭，何修何饰而膏露降，百谷登，德润四海，泽臻草木，三光全，寒暑平，受天之祜，享鬼神之灵，德泽洋溢，施乎方外，延及群生。子大夫明先圣之业，习俗化之变，终始之序，讲闻高谊之日久矣。其明以谕朕。科别其条，勿猥勿并，取之於术，慎其所出。乃其不正不直，不忠不极，枉於执事，书之不泄，兴於朕躬，毋悼后害。子大夫其尽心，靡有所隐，朕将亲览焉。

（《汉书·董仲舒传》）

制曰：盖闻虞舜之时，游於岩廊之上，垂拱无为，而天下太平。周文王至於日昃不暇食，而宇内亦治。夫帝王之道，岂不同条共贯与？何逸劳之殊也？盖俭者不造玄黄旌旗之饰，及至周室，设两观，乘大路，朱干玉戚，八佾陈於庭，而颂声兴。夫帝王之道，岂异指哉？或曰良玉不琢，又曰非文亡以辅德，二端异焉。殷人执五刑以督奸，伤肌肤以惩恶。成康不式，四十馀年，天下不犯，囹圄空虚。秦国用之，死者甚众，刑者相望，耗矣哀哉！乌乎！朕夙寤晨兴，惟前帝王之宪，永思所以奉至尊，章洪业，皆在力本任贤。今朕亲耕籍田，以为农先，劝孝弟，崇有德，使者冠盖相望，问勤劳，恤孤独，尽思极神，功烈休德，未始云获也。今阴阳错缪，氛气充塞，群生寡遂，黎民未济，廉耻贸乱，贤不肖浑淆，未得其真，故详延特起之士，意庶几乎！今子大夫待诏百有馀人，或道世务而未济，稽诸上古而不同，考之於今而难行，毋乃牵於文系而不得骋与？将所繇异术所闻殊方与？各悉对，著於篇，毋讳有司。明其指略，切磋究之，以称朕意。

（同上）

制曰：盖闻「善言天者必有徵於人，善言古者必有验於今」。故朕垂问乎天人之应，上嘉唐虞，下悼桀纣，征微征灭征明浸昌之道，虚心以改。今子大夫明於阴阳所以造化，习於先圣之道业。然而文采未极，岂惑乎当世之务哉？条贯靡竟，统纪未终，意朕之不明与？听若眩与？夫三王之教，所祖不同，而皆有失，或谓久而不易者道也。意岂异哉？今子大夫既已著大道之极，陈治乱之端矣，其悉之究之，孰之复之。《诗》不云乎：「嗟尔君子，毋常安息，神之听之，介尔景福。」朕将亲览焉，子大夫其茂明之。

（同上）






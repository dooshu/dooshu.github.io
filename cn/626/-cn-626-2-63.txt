钱提举惟善九首

【送贾元英之照潭】

照潭遥望九华山，弓马萧萧日暮还。

梦里无题惟寄内，胸中有策欲平蛮。

落花闭户眠黄犬，明月开笼放白鹇。

绛灌何曾轻贾谊，早随鸳鹭入朝班。

【故宫春望次平禹成韵】

登临休赋《黍离章，千里江流接大荒。

剑锁血华空楚舞，镜埋香骨失秦妆。

薜萝山鬼啼萤苑，荆棘铜驼卧鹿场。

寂寞万年枝上月，夜深犹照旧宫墙。

【喜白发为陈师复赋】

勋业无成散似樗，青铜欣见二毛初。

中郎兴动秋风起，太傅诗成壮岁余。

皎皎易污时一沐，星星难染漫千梳。

等闲得此无情物，自有忘忧满架书。

【和赵季文山斋早春】

落梅风细小窗寒，石上余香点点斑。

不惜壶觞千日醉，只愁庭馆一春闲。

涧云生白元非雨，江树排青更有山。

携取画图溪上去，鹤声应到梦魂间。

【晚雨过白塔】

宋宫传是唐朝寺，白塔崔嵬寝殿前。

夏雨染成千树绿，莫岚散作一江烟。

苍苔门外铜铺暗，细柳营中画角传。

寂寞葫芦宫井畔，野人拾得旧金钿。

【西湖竹枝词（三首）】

贫家教妾自当垆，马上郎君不敢呼。

折得荷花待谁赠，叶间红泪滴成珠。

春日高楼闻竹枝，梨花如雪柳如丝。

珠帘不被东风卷，只有空梁燕子知。

日暮天寒野水滨，孤山愁绝四无邻。

谁家处子如冰雪，行傍梅花不见人。

【篆冢歌（有序）】

（云间善篆，以所书瘗之细林山中，题曰“篆冢”。爰来征诗，遂赋长句以寄（云间者，朱芾孟辩也。又见董佐才诗）。）

包羲卦画龟龙出，颉俑造书鬼夜泣。

俯观鸟兽迒蹄迹，依类象形文字立。

以迄五代咸东封，改易殊体靡有同。

周官保氏教国子，六书大义开群蒙。

太史籀文古少异，小篆从省由秦始。

《仓颉、《爰历、《博学篇，三家著述初传世。

秦燔经籍狱讼炽，乃当隶书趋约易。

古文虽绝汉章行，尉律学童仍课试。

东阁祭酒太岳孙，夙尝受业贾氏门。

悯悼俗图昧所向，博采籀古加讨论。

揭示上下明指事，转注假借形声意。

立一为端亥毕终，分别部居不杂厕。

亘千万古知字原，昭若列星丽躔次。

中兴斯学曰阳冰，入室操戈何背戾。

二徐训释浩江河，仲也祛妄言不颇。

吴兴张有尔杰出，复古正俗订舛讹。

布衣道士钱道住，玩世端如郭忠恕。

三十六举仅成篇，蝉蜕遗踪不知处。

席中如带恶安西，鼓皮离禹良可吁。

汉家去古尚未远，成皋印文犹重摹。

云间苦嗜古，手校科虫辨鱼鲁。

明窗静几风日佳，临模一扫千番楮。

商彝周鼓真吾师，皦匾沉著沙画锥。

鸾回凤翥龙夭矫，长戈短剑相交驰。

书草日积充栋楣，保爱何啻璧与圭。

细林山中一抔土，缃笈缄縢重闭之。

於乎！禊帖藏玉匣，终致温韬举禾臿。

亦恐虹光夜烛天，定有窃开窥笔法。

冢头草，鸣寒蛩，薶文瘗笔同高风。

后三千年见白日，好事应营马鬛峰。


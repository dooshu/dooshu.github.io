卷三十三


钦定四库全书

石湖诗集卷三十三

宋　范成大　撰

廛居久不见山或劝作小楼以助登览又力不能办今年益衰此兴亦阑矣

结庐占城市初岂卜云吉谒医并治庖二事便衰疾乘除徐自笑翻觉此计失经年不见山无异处暗室平生痼烟霞岁晚成俗物安得百尺楼屋上高突兀列岫拥青来爽气助占哔尝试与匠谋工费蝟毛出俸余强弩末家事空囊涩经营十年余高兴竟萧瑟人生不如意十事常六七身今况迟暮长算屈短日纵成此段奇发白何由漆且学商山翁弯跧蛰霜橘

爱雪歌

平生爱雪如子猷江湖乘兴常泛舟长篙斲冰隂火迸玉板破碎凝不流淙琤大响出船底两舷戛击锵鸣球棹夫披蓑舞白凤滩子挽繂拖素虬四开篷窗爱清供风卷花絮飞来稠飘飘着衣宝唾住片片入酒春酥浮醉中榜入玉烟去耳热不管寒飕飕大千空蒙到何许日暮未肯回船头夜深冻合随处泊歌呼逹晓鱼龙愁明朝掬雪頮且漱挥毫落纸云烟遒新诗往往成故事至今句法留沧洲推迁年华弦柱换俛仰归?塘蒲秋晓衾闻雪亦健起径欲一棹追昔游氊衫肨肛束浑脱絮?匼匝蒙兜鍪十步出门九步坐儿女遮说相苛留谓言此是少年事岁晚牖户当绸缪万景无穷鼎鼎至百年有限垂垂休梦随落鴈堕沙觜愁对饥?蹲瓦沟重寻胜践可复许且挹清寒揩病眸须臾未遽妨性命呼童尽卷风帘钩

墙外卖药者九年无一日不过吟唱之声甚适雪中呼问之家有十口一日不出即饥寒矣

十口啼号责望深宁容安稳坐氊针长鸣大咤欺风雪不是甘心是苦心

大雪送炭与芥隐

无因同拨地炉灰想见柴荆晚未开不是雪中须送炭聊装风景要诗来

雪後苦寒

旋融檐滳冻琅玕风力如刀刮面寒雪阵搅空风却软天公知我倚阑干

新岁书怀

门閴知闲好窗晴与睡宜岁华书户笔年例探梅诗看长棊三着量添饭两匙豁除身外事未是苦衰迟

次韵养正元日六言

岁踰耳顺俄七年去古稀只三从今莲叶巢稳谁在槐柯战酣脐下丹田休想口边白醭罢参渇饮饥餐困睡是名真学瞿聃【养正诗云流年五十踰二明日半百过三上魏文帝语下乐天语养正今年五十三此句甚工余今年六十七亦自撰三字韵二句】

次韵姜尧章雪中见赠

玉龙阵长空臯比忽先犯鳞甲塞天飞战逐三百万当时访戴舟却访一寒范新诗如美人蓬荜愧三粲

次韵徐提举游石湖三絶

三径荒芜岫幌开锦车何事肯徘徊春风想为高人住落絮残花好在哉

日脚烘晴已破烟山头云气尚披绵却须多谢朝来雨洗净明湖镜里天

天上麒麟翰墨林当家手笔擅文心欲知万顷陂中意但向三篇句里寻

闰月四日石湖衆芳烂熳

北垞南冈总是家儿童随逐任驩譁开尝腊尾蒸来酒点数春头接过花尽把园林蒙锦绣多添门户锁烟霞杖藜想被东风笑扶却衰翁管物华

检校石湖新田

今朝南野试开荒分手耘耡草棘场下地若干全种秫高原无几谩栽桑芦芽碧处重增岸梅子黄时早濬塘田里只知温饱事从今却半年忙

致政孙从政挽词

丈室推居士安车称老夫回骸桑下饿续命辙中枯重道几三叟轻财似八厨欲知潜德报青紫付遗孤

寄题林景思雪巢六言三首

大地九冰彻底小巢四壁俱空只有梅花同调雪中无限春风

何处温泉火井谁家熊席狐裘堂燕几番炎热冰蚕一茧绸缪

万境人踪尽絶百围天?都沉惟余泠淡生活时复捻髭冻吟

枕上二絶效杨廷秀

藤枕频移触画屏无憀滋味厌残更寒鸡且道贪眠着窗纸如何不肯明

枕前百念忽纷然旧学新闻緫现前现到天明无可现依前还我日高眠

送文处厚归蜀类试

万里东来万里归正怜寡妇与孤儿死生契阔心如铁风雨飘揺鬓欲丝早集汉庭陪振露莫留岷岭恋蹲?故家零落今余几门户非君更属谁【处厚族弟季高客死成都制置使京仲远诿送其家扶护还吴慨然远来忘其劳费】

重送文处厚因寄蜀父老三首

江上连樯叠鼓行不争微利即争名算来无似君潇洒来往空船载月明

下峡东归十五年因君话旧意茫然烦将远道悠悠梦直到天西暑雪边

灌口江源不断流峨眉山月几番秋江山好处吾能记为问江山记客不

虎丘新复古石井泉太守沈虞卿舍人劝农过之为赋三絶谨次韵

劝耕堂上醉高年和气春风共蔼然大士亦修随喜供夜来古井跃新泉

落纸云烟堕翠峦一泓潭月鬬清寒凤凰池上挥毫手却掬山泉淬笔端

传闻公作新亭好先报侬家拄杖知便拟挈瓶来煮茗绕阑干角徧寻诗

连夕大风凌寒梅已零落殆尽三絶

枝南枝北玉初匀夜半颠风卷作尘春梦都无三日好一冬忙杀探梅人

玉雪飘零贱似泥惜花还记赏花时赏花不许轻攀折只许家人戴一枝

花开长恐赏花迟花落何曾报我知人自多情春不管强顔犹作送春诗

唐懿仲诸公见过小饮凌寒残梅之下二絶

春风动是隔年期更对残花把一巵少待和烟和月看依稀犹似半开时

问人何处是花蹊香玉匀铺不见泥莫怪山翁行步涩更无空处着枯藜

云露堂前杏花

蜡红枝上粉红云日丽烟浓看不真浩荡风光无畔岸如何锁得杏园春

梦觉作

年增血气减药密饮食稀气象不堪说头颅从可知忽作少年梦娇痴逐儿嬉觉来一惘然形骸乃尔衰梦中观河见只似三岁时方悟梦良是却疑觉为非

次韵陈融甫支盐年家见赠二首

范村如荒村一老雪垂领高轩欵门来惊破雀罗静披草出迎客玉笋森秀整短章虽寂寞染指已尝鼎归骖不可驻晨昏思定省

乃翁一经传播获了家事短檠寓真乐尺璧岂良贵年家有宁馨令我喜无寐加鞭翰墨场一跃羣空冀

闻石湖海棠盛开亟携家过之三絶

东风花信十分开细意留连待我来开过十分风不动更无一片点苍苔

家人扶上锦城头蜂蝶团中烂熳游报答春光须小醉红云洞里按伊州

低花妨?小携筇深浅臙脂一万重不用高烧银烛照煖云烘日正春浓

寄题毛君先生莲华峰庵

天台一万八千丈莲华峰在诸峰上峰前结屋屋打头独有幽人自来往湖海云游二十春归来还作住庵人漫山苦蕒食不尽绕屋长松为四邻丹诀三千满云笈往来且喜无交涉清晨石上一炉香此时天地皆欣合我衰无力供樵苏尚能相伴煖团蒲但愿瘦筇缘未断会把莲峰分一半

石湖诗集卷三十三








北游錄記詠上


余非能詩者。於旅中荒飽之餘。或搦管窺韻書。塞白久之。共如干首。欲灰棄之。念境遇相觸。徵事感會。幸一當長安。時而津塗。時而蘧廬。趾自環應。芒屩枯案。取適刻下。直等於啽囈。不善乎唐山人球。足跡不隃二百里。其詩瓢不沒。迄今行世。何幸如之。余淪廢。才不逮球遠甚。而南北之跡。終屬萍梗。蛩蚓為知己。蟲蠹為剞劂。且不足辱秦焰。餘無論矣。故紀詠。

朱鷺

朱鷺遐哉翔以集。揚華纓。啄□魚。鱗鱗以媵余。食之未飢。吐之未鮓。朱鷺潔鮮。天池浼浼清且漣。

思悲翁

思悲翁。城上烏。哺我翼我色如荼。巢楚幕。尾畢逋。梟子五。梟母六。誰雄誰雌將眾雛。夜鳴主人屋。明日應有赦。明日應誰死。梟為羹。烏來宿。

艾如張

艾而張羅。彌天布之。罄山匱澤。獵師不色怡。謂彼遺禽。?網難施。阿閣巢鳳凰。西岐翔丹雀。機械日沉沉。毋為羨寥廓。

上之回

上之回。祠五畤。樹翠斿。驂騄耳。夜之半。覆黃雲。帝降格。香馨聞。太白高。昂北昏。隴西出塞。一登單于臺。瀚海為池。天山為門。西域請吏。南越朝鮮。昆明冉駹。萬里俱作垣。皇哉上帝。饗我明德。天馬來。神爵飭。麟一角。鵠而翼。永錫萬歲綿帝力。

翁離

擁離趾中。爰卜我室。秋氣漸陰。微聞蟋蟀。此邦之人。不置甲乙。白璧一雙。黃金百鎰。爾干爾旌。過門不入。擁離趾中。我躬是恤。

鰕（魚且）篇

神龍制豫且。世網何其密。鰕（魚且）怨鼎俎。竊為爾自失。夏臺何突突。羑里何慄慄。湯文若侗蒙。諒不受譴叱。拙哉彼鰕（魚且）。其道無足術。浸假為草木。草木供斧鑕。浸假為土石。土石漸模漆。有知隨有累。可飾即可黜。鰕（魚且）如物化。大造不勝逸。

游仙詞

陛下既萬壽。稅駕鶖崆峒。阿閣等凡羽。八璈伶倫同。富貴極人世。逍遙無始終。 【 一解。】 清溪一道士。姑射兩神人。噓吸日月光。語笑絕不決。幽崖類世外。疇能知其真。 【 二解。】 遼東返令威。桂陽還子訓。親故無一存。炊汲焉能問。寂寞下天門。安之不追憤。 【 三解。】 何以資遠餉。芝田日三秀。何以充修躅。黃鵠方聳候。服食非殊特。天地高且厚。 【 四解。】

結客少年場行

新豐市沽如鯨吸。醉拭寶刀相顧泣。往時射獵宿青樓。至今追悔俱惡習。專諸聶政雖成名。七尺亦非狥緩急。漢祖平城恥未消。單于昨歲逃馬邑。破家結客出臨洮。霜花夜濕紅錦袍。歸來解甲見天子。規取居延為北濠。

戰城南

戰城南。走城北。孤軍援盡。鼓聲未息。死生在刻。北風轉厲。白日欲匿。矢且竭。道且窮。短刀接鬬。甲鱗濡血寸寸紅。部曲爭致死。奮拳搏空弓。堂上雙垂白。子女俱孩童。生世各不諧。依我無始終。所流戰場血。不隨埃霧滅。所枯戰場骨。勁如昆吾鐵。馬雖他人騎。車雖他人製。愁陰匝天地。疫厲久不徹。我甘鬼。爾甘賊。賊不殲。鬼不息。春風生寒草。為我迴顏色。

巫山高

巫山西。蜀道難。巫山東。淮水寒。羈栖東還遠且艱。降神女。御飛鸞。入窈冥。凌巑岏。更雲雨。憂萬端。不如瞿塘水安流。木蘭之?乘輕舟。宋玉不能賦。襄王不能郵。巫山高。抑何□。毋我西土久淹留。

上陵

上陵岧嶢。龍輴住其下。白雲繚繞。寒烏來朝。勳戚文武。四夷君長。琢石陪位。深草沒其腰。玉魚金蠶。不泳不織。三光江海誰辨色。自昔有神人。躡崑崙。問崆峒。揖金母。拜木公。飲丹丘之露。居易遷之宮。清溪隻鶴化老翁。雙成飛瓊列女童。賜以八駿巡萬國。享萬年。天地同。

將進酒

將進酒。陳侍史。陛下開天。抑末技。崇廉恥。岳牧有司咸樂只。邊城不閉。西域貢獒。南越獻雉。后稷司農。皋陶大理。下民歌舞。其甘如旨。泉而醴。露而膏。上酌大斗。舉世醇醪。大酺十日。恃尊百牢。其及幾何。不如我黍我稷。承流而枕糟。陛下萬壽。永言不滔。

其二

糟丘之上高築臺。遠望百里無纖埃。北有蘭陵南若下。拍浮荷鍤時往來。腰下金龜值幾何。身上驦裘不足多。醉鄉日月仍淳樸。伊誅舜篡俱成訛。江南庾信枉自哀。揚雄符命紛相猜。昔時帝里矜歌舞。今見朱門長綠苔。葡萄大宛釀十年。河東桑落解留連。王侯第宅皆無主。猶有村沽醉可眠。

出塞曲

浚稽山。高九天。蒲類海。深九淵。單于獵騎過居延。將軍甲馬鐵連錢。掃清沙漠輕一戰。萬血糢糊玄冥□。利刀殺人如刈草。大營欻急雪皓皓。饕風吹海刮牙旗。壯士舒顏更□倒。虜酒千鍾不醉人。何如飲血餐其腦。

入塞曲

旋師屯塞上。報書會幕府。鹵獲雖纍纍。士馬十損五。翕侯既降胡。李廣陷文簿。諸校各敘功。曲折可指數。刁斗警夜嚴。蹋鞠競如堵。渾邪屬後車。休屠行釁鼓。主吏諂衛霍。斬級空前部。爵賞不逾時。斗印開萬戶。凱歌唱道周。怨鬼隔沙土。春閨斷目波。猶夢追驕虜。

君馬黃

君馬黃。臣馬驪。來龍媒。騁權奇。東游碣石西令支。一日千里不足馳。朱龍飛象誰頡頏。左纛金錕服兩廂。君馬騰閶闔。臣馬上太行。渴汗仰芻秣。夾鏡熒目光。值君巡五岳。相顧大道旁。君馬寶珂珬。臣馬骨昂藏。法相應圖畫。伯樂偶未詳。天子開邊伐大宛。馬在近。求在遠。

芳樹

芳樹初生。在谷之陽。而尺而尋。倬矣南岡。饕風飫雪叢百禽。謝豹為之啼。博勞為之翔。蔽芾如甘棠。華蓋如扶桑。玉柯碧葉傲蒼蒼。伊其相妬。般倕操斧睨其旁。楚築華臺秦阿房。吁嗟芳樹遭漢□。周棟明堂樂未央。

有所思

有所思。乃在金臺北。何用問。遺雙璧。名垂棘。藉以光。名錦當。自鮫人織。入火不焚。入水不濡。百計結君心。鶼鶼更分翼。方春枝枝榮。松柏覺無色。胡麻長不飢。奚事黍與稷。聞□有他心。薄言愬之不敢飾。舜當禪。鯀當殛。焚象齒。狗馬革。彼其之子□為德。從今以往。勿復相思。璧為石。錦為絲。神龜曳尾太廟犧。君王舉食幸鑒之。

雉子斑

雉子斑。春相乳。朝飛君家塢。暮充君家釜。本日翳薈。亦孔之艱。雉子斑。斑為白。越裳入貢銷奸頑。

聖人出

聖人出。白帝傾。龍五色。劍一鳴。飛泗上。都西京。誅嬴項。佐韓彭。強冒頓。稱舅甥。雄尉佗。走楚荊。紀綱正。日月明。垂萬禩。協由庚。聖人出。天下寧。奏清廟。埒韶英。樂七始。芝三苹。神隆鑒。開炎精。

上邪

上邪我與君。委軀萬里。長宵竟晝。海西流。岱北走。玉山之禾三尺秀。刻肝鏤膈。少不破老。新不間舊。南其舌。朱雀張咮。讒言由之興。訴上天。彼隕石。君德懋。效左右。

臨高臺

臨高臺。江水出其下。險百折。腸九迴。澎湃澒洞。鼓風而鬬雷。芳州杜若似蒿萊。江草迷離嘗疑猜。駕雲兮驂霓。黃鵠兮不來。天門沉沉兮隔帝魁。維桑與梓馬虺隤。

遠如期

遠如期。大鴻臚。伏奏陛下。明德偃武。來單于。候區脫。發伊吾。白馬翰。黑馬荼。丈人行。久仰呼。謁者引□□陳皇漢萬歲。天無外。函北胡。居藁街。畋南山。任射獵。懽以娛。歲時大官饌。牛羊具體。陛下功德巍巍與天俱。

石流 【 即石留】

石上流水。涓涓不竭。化水為石始不流。水不能石流浡潏。河西奔。江東訖。黃姑織女。銀漢咄咄。水河常源于石。不風而波。不瀑而液。水常游。石常在。與君盟。終始待。舉首見南山。誰為踏東海。

俠客行

負氣不肯下。遍交五陵豪。徒來劇孟。狗屠傾濁醪。出入柳市。東安宿。雞三號。拊衣仰天歎。孤我百寶刀。有仇未即報。荒飲徒滔滔。躍馬莫已還。囊首投城濠。更聞明詔下。徵兵出臨洮。願隸李都尉。右服佩雙櫜。西域多美酒。十年釀蒲桃。吉語先入奏。得賜秦復陶。

妾薄命

桃李日灼灼。車馬日轔轔。長安滯行役。黑貂將懸鶉。絳灌解媒蘗。悞我秋復春。嫁時金雀釵。遺奩積寸塵。昨書來長沙。又出洛與秦。君當勉富貴。賤妾行負薪。

其二

少小工歌舞。紈綺好娟潔。明珠耀螓首。皓齒奪清雪。一語投君心。連環永相結。盛年輕千里。南北恣其轍。邯鄲多名倡。襄陽幾往哲。客枕不易涼。玉筯欲我血。出門所栽柳。新枝已可梲。

隴頭吟

龍山突兀寒生雲。隴水悽咽東西分。秋冬之氣貫四序。行人牽送哭聲聞。軍書昨夕前殿入。天子徵兵許爵邑。良家六郡競弓刀。藁砧欲別潛相泣。單于新立右賢王。控弦十萬欻風霜。先陵諸羌復犯順。大酋煎靡計難當。漢兵風雨若天下。戰場白骨愁深夜。輕車都尉未生還。烏孫公主且出嫁。男兒慷慨度隴頭。舉家血淚不能留。生死甘心狥一劍。未知怨鬼果封侯。秦兮漢兮恨日積。高壘俱傾銷朽魄。太白臺官占夜高。但入隴頭心怊怊。國家承平三百載。洮岷殺氣見征旄。皋蘭朔雪寒侵骨。榆林健兒敢馳突。堅城自昔號駱駞。狺狺天狼驚倉猝。西上隴坂落日黃。萬馬驕嘶秋草荒。空教百戰埋金甲。隴坂何人不斷腸。

煌煌京洛行

瀍澗流清源。嵩少護天闕。日月當其中。光華自超越。南陽白水飛真龍。九鼎神靈啟辟雍。雲臺將相俱圖畫。更有羊裘不受封。丈夫致身苦不早。聖明在上毋輕老。桓榮白髮出橋門。一時天子隆師道。煌煌京洛冠百王。車馳馬驟尤椒房。昨傳口勑臨前殿。鵔鸃乘權擬尚方。觚稜金爵少月色。北邙螢爝皇塗仄。樓臺蛛網四無人。赤帝炎炎涼火德。

箜篌引

公無渡河。河之廣矣。飢螭張吻挾黿鼉。中流湍急。湍奔矢激多旋渦。人無賢愚。浮險乘深。雖有周孔如之何。公無渡河。河之廣矣。昭王不復秦皇暴。風滔滔。湘漢橫餘波。斬蛟捕龍俱欺我。母妻涕淚且滂沱。

江南

鶯啼三月暮。月淡五湖秋。煙景□素髮。楚客終含愁。人言江南樂。樂事易蕭索。孫皓歸命侯。叔寶臨春閣。遺穢直至今。但詠白羽雀。

薤露

薤露不終朝。少刻虛芳潤。富貴曾幾時。門故歌虞殯。沙隄交槐棘。萬戶遺侯印。氣勢催西日。鵂鶹代佳訊。鐘鼎盈人口。九原少追駿。

蒿里

誰能柱白日。不彼濛汜墜。誰能挽東海。不彼尾閭積。人生會有盡。委蛻同昏睡。生平所嗜好。一一並虛寘。莊惠稱莫逆。長別僅雙淚。琴張歌其門。兩耳塞深隧。歌笑了不聞。松楸多鬼魅。

對酒

有酒如澠。父老相聚齒相讓。各敘先德深以弘。長吏循良。絲麥折徵。十月開秋租。正月浚漕慰令丞。輸稅十之八。府帖下縣年年登。雞豚日繁育。布粟下戶廩杼仍。長吏奏最。軹傳夕發聞量陞。銓曹臺省無足矜。

雞鳴

雞鳴曙色動。天子臨前殿。大理來雀巢。丹丘致寶甗。丞相再拜賀。聖德被宇縣。仰見天顏開。促膝屢曲宴。柏梁次宸詠。麟脯極珍饌。三爵絲竹繁。後宮羅環鈿。宓妃真天人。平視驕庶賤。二八更雜陳。歌舞于焉倦。絕纓洽眾懽。迴波箴獨薦。皇枝本同根。分封列外甸。家令朝上書。啣土纍哀燕。臣庶能相憐。兄弟不相見。芃芃區中麻。採之染如練。昔日委道周。今日作元弁。

烏生

烏生南山陲。其樹連理合數圍。高崖密蔭人跡所不到。夜涼蟾。旦清輝。飲珠泉。啄露薇。栖止自適嘗倦飛。烏生八九子。羽族繁息相依依。百林俱同體。萬禩可為祈。后羿立其下。輕弓利鏃萌殺機。今日覆巢明日飢。繞樹三匝安所歸。秦家鹿。漢家烏。天命不于常。羽毛灑血下平蕪。至今不聞有遺孤。

平陵東

平陵東。日曚曚。龍種葉葉隆準公。出我長安即沙麓。蜂目豺聲堙地軸。風吹白楊聲似哭。平陵東。轉乎復漸臺。斗柄行相逐。歸告我家留黃犢。

陌上桑

崔豹古今注。邯鄲女子姓秦名羅敷。為邑人千乘王仁妻。仁後為趙王家令。羅敷採桑陌上。趙王登臺。見而悅焉。因飲酒。欲奪羅敷。乃彈箏作陌上桑以自明。然其詞。頭上倭墮髻。耳中明月珠。湘綺為下裙。紫綺為上襦。夫採桑。何飾也。行者見羅敷。下擔捋髭鬚。少年見羅敷。脫帽著帩頭。夫自明。何冶也。東方千餘騎。夫婿居上頭。又十五府中史。二十朝大夫。三十侍中郎。四十專城居。似非家令。且貴寵若是。何採桑也。羅敷年幾何。二十尚不足。十五頗有餘。以耦夫婿。年相倍矣。意當時刺淫之作。不敢斥言。反覆婉轉。似有微意。未可與秋胡並日語也。冀毋失作者意。聊正言之。要以正不如諷。

叢台稔歌舞。卻壓邯鄲倡。使君出城南。有女採其桑。流盼貴新色。倏忽傾玉房。吏士承私旨。婉曲問道旁。自名為羅敷。秦氏一一詳。芳冶自摧挫。不識徵與商。篋中蠶且飢。一一搖晨光。 【 一解。】

使君停華蓋。白日問倉□。王良充徒御。腰褭服上驤。道旁各徘徊。後車邀鳴凰。蘭膏迴夕漏。雜佩鏘葱璜。千秋無萬歲。其樂云未央。 【 二解。】

羅敷前致辭。家本洹水陽。少小習毋師。謦欬禁遠揚。雞鳴勗□夫。墻茨爽天常。使君自富貴。羅敷安糟糠。夫婿義毋負。況彼殿中郎。王奪□妾老。桀紂未彼狂。言之污齒頰。充耳兩明璫。願言慎舉動。相顧陌上桑。 【 三解。】

王明君

征馬立踟躕。掩袂辭明主。掖庭早通籍。近視龍顏苦。威容儼若神。俛拜不再覩。禁門雙屈戍。知我淚無數。玉筯偷一滴。猶是漢家土。北風日怒號。飛沙來莽莽。穹廬環馬騾。語笑殊豺虎。胡婢通殷勤。單于夜起舞。霜雪冬復冬。白楊無他樹。南雁歲一歸。諒不專三輔。遲暮捐老革。戎麾事壯虜。此身經屢辱。男女各分乳。故□何遙遙。入夢路全迕。天子恩益深。金繒頒全部。微軀本輕塵。廟筭戒用武。

楚妃歎

粵肇南服。籃縷篳路。滔滔江漢。漸跋其履。前茅後勁。兩廣分鶩。黃隨庸僰。入我版附。凜之若霜。濡之若雨。桓桓大邦。鞭弭四布。賢佞進退。尤關王度。非佞不鋤。非賢不注。宴私浸淫。如木受蠹。莊王雖明。曰蒼為素。相彼虞立。本蹇而步。樊姬進說。婉曲斯寤。大禹拜稽。周公吐哺。既相十年。仕路俱錮。淑哉樊姬。諳悉掌故。二八在前。寧身之妬。梗楠杞梓。社稷伊樹。遂任叔敖。靈長國祚。虎視荊南。齊晉交慕。服鄭入陳。目不敢忤。脫簪獻規。磐石是措。

王子喬

王子喬。鳳吹縹緲天風高。出青宮。御神皋。被羽服。卻旌旄。嵩山之上石巉巉。青鳥有時致一緘。王子喬。驂駕白鹿。山南山北松與杉。仰視陰崖。丹書雲篆如舊鑱。孤寡不穀。聖神文武德至極。三五典墳不盡識。呼吸沆瀣。日精月華生羽翼。天子拱默。殘黎褐食。貢琛獻獒。梯航效職。遨游萬歲無窮期。元后明明頒萬國。

關山月

紫塞陰霾昏白日。平安十里傳烽畢。須臾澄鏡飛天東。戍樓鼓角聲如一。月明忽忽照天山。鳴沙磧裏無人還。枯楊衰草。暗生白魚。海蒼茫。路幾灣。此時胡兒吹觱栗。此時征人轉蕭瑟。流黃遙濕錦機寒。太白將高李廣黜。夜半萬鬼鳴啾啾。秦人漢人互追求。母妻永棄委塵土。悞我當年萬戶侯。關山對月誰不啼。身在玉門家河西。凍氣折膠看鐵甲。流光櫪馬一時嘶。

洛陽道

高城鬱峨峨。中天峙宮闕。馳馬銅駝街。意氣何勃勃。春繁西苑花。秋皎東觀月。揚揚出朝門。時貴駢肩謁。平揖列侯前。不在樹勛伐。田園廣瀍澗。筐篚致冀越。徒步躡青雲。三川不憂竭。路人遙指羨。燕頷果奇骨。馬鄧昔布衣。言辭亦謇訥。洛陽輦上人。何嘗記薇蕨。

長安道

來日長安道。車馬競馳驟。范蔡拜相時。衛霍封侯後。五陵游俠兒。射獵逐狡獸。 【 一解。】 去日長安道。青門瓜離離。穰侯出函谷。太傅謫南陲。逐客書未上。任安獨相隨。 【 二解。】 長安常在望。豹尾何時出。玉璽獻道旁。金人辭漢室。徘徊三渭橋。流水何太疾。 【 三解。】

梅花落七首

塞上墐北戶。胡霜透骨寒。春風知妾意。早爾款呼韓。

南人樹梅多。北人樹梅少。萬里傳春信。不在孟姜廟。

人願梅花開。妾願梅花落。落時春草生。邊城不蕭索。

征馬諳雪霜。不自知冬春。一見梅花白。長嘶為玉鱗。

幽閨爇香炭。寒意融妾面。飛沙饕北風。君顏自當變。

防胡青海上。歲輒層冰鑿。落梅冰漸泮。皸瘃手免作。

異處各異夢。梅花兩不疑。妾心仍舊日。君貴卻何時。

紫騮馬

君騎紫騮馬。語妾出門去。縛取左賢王。肘印誓歸馭。曼胡垂華纓。妾手加裘絮。至今歲復歲。和親無他慮。烏孫遙入貢。冒頓通朝署。匣劍思飲血。徒羨宗室女。承手固妾心。用武失所據。廟堂戒浪戰。婁敬亦能預。

雨雪曲

瀚海三尺層層冰。陰山雪密□飛鷹。大旗久凍色且腐。戍樓積歲朽梯繩。征人長役不自苦。鐵衣繡?弛弓弩。裂膚墮指百不辭。主將會兵追驕虜。功名悞望麒麟閣。雨雪愁陰非命薄。狥身一劍七尺輕。戰死沙場自不惡。

劉生

東平劉生古俠客。慷慨傾人一當百。方今豪傑誰似君。劉生再起誠出群。自負意氣非人下。橫刀西跨玉關馬。貳師出塞殆三年。大宛名王誅毋寡。萬里馳驅塞月黃。歸魂征騎雜星霜。□寒飛夢邊城外。白骨劉生爾不忘。

隴頭水歌四疊征人作

隴水流涓涓。征人不能飯。隴水流洶洶。征人不思返。

仰視隴頭山。俛視隴頭水。男兒慨且慷。訣絕從此始。

西望隴坂長。東望隴坂斷。東西各異望。肝腸同悽惋。

車馬東西馳。故鄉渺天末。隴水澆離腸。不解征人渴。

隴頭水歌四疊思婦作

隴水不得見。妾心隴水同。臨風惟哽咽。知不在關東。

祇今兩行淚。不似隴頭水。隴水有斷流。妾淚無時已。

相聞隴山高。如何隔雙目。隴水可量愁。要頃千萬斛。

隴山亦從地。遠想見夢寐。非關隴水流。點點征人淚。

豔歌何嘗行

孔雀南飛。文羽陸離。金翠照耀。顧偶紛披。虞人見獲。爽匹雄雌。伏翼丘樊。絕影天池。有色五采。晦不□施。不如鷦鷯。猶得一枝。 【 一解。】 維昔結縭。顏如舜華。入則同室。出則同車。中林射雉。笑言孔嘉。樹蘐堂北。並種胡麻。麻斷為蓬。蘐落再花。佩環佩玦。胡能不嗟。 【 二解。】 弧矢素志。南蒲子送。指天盟日。屢形于夢。絡緯非絲。何以充貢。瀟湘不寒。有時而凍。比翼連理。我心敢控。 【 三解。】 渭不涇濁。石不羽輕。精誠貫徹。金石多情。吞針腸刺。吞炭腸烹。與子共好。苦樂合並。延年萬歲。勗爾常盈。

豔歌行

火浣織重衾。夜光製明璫。碧玉砌階除。上為黃金堂。燭龍啣夕照。十里紛成行。下車步盈盈。妍麗驚夷光。香巾拂朱絃。曲奏雙鳳凰。蘭蕙承餘風。靜對吹幽芳。龍鬚雙紋席。玉几襯夜涼。芙蓉浥華露。寵極長專房。翠黛百餘石。雞舌千餘筐。朝夕奉膏沐。（口解）竹畢笙簧。懽娛恨不足。烏兔徒奔忙。填海為浴池。兩兩浮鴛鴦。太華琢盥器。十丈蓮花旁。

滿歌行

月滿易闕。器滿難持。履盈處盛。其勢日危。崇甍連棟。廣囿深池。傳世能幾。及身而夷。出門上蔡。對客南皮。事本寂寂。去後嘗思。戒君守滿。聞之卑卑。紙上陳言。管中隙窺。長安津要。天旋地規。反覆雲雨。吐納光儀。因鬼見帝。突梯喔咿。銅山鑄錢。武庫請宅。游畋驂乘。長楊五柞。賓從雜沓。熱手可炙。曰素曰淄。曰夷曰蹠。惟其一言。莫之敢斥。舍人引謁。千秋雙璧。明珠大貝。翡翠丹碧。委積私家。握筭鑽核。更有才智。徒步困厄。淄川牧豕。應侯折骼。會投天幸。遽列棨戟。屢樹元功。閫外獻馘。南越來庭。朔方乍闢。流譽旂常。重權未釋。少年微文。上章彈射。終不引避。杜郵在昔。中山進篋。且陷大逆。博陸安陽。舉付屠伯。利易溺人。名尤召摘。孰深于淵。魚且為臘。孰崇于嶽。羽折其翮。大塊浮生。似同過客。鑒別太嚴。列于黑白。懷葛不作。希夷見剨。善保一身。毋為物役。我榮人辱。我肥人瘠。畛域一開。不啻毒螫。朝餔告乏。薄治菽麥。布褐自由。川巖交適。浸假卿相。歲饒萬石。甲第黃腸。身後何益。門故一慟。但云可惜。且寄嘯傲。以山以澤。追起古人。僅等戲劇。

緩聲行

宜棘之草。必有不灰之木。物變芸芸。不可膠曲。七尺等身。四寸等目。蓋壤何寬。而毋語彼夏蟲熱。而毋語彼冰蠶寒。心之念矣歌且歎。雀餳之露。必有立化之石。反災為祥。秉權赫奕。南山有時崩。九河有時平。而毋高彼郿塢。而毋樹彼奮英。心之念矣歌且怦。

烏棲曲

水邊楊柳翠欲滴。欲棲未棲烏影寂。朱樓歌舞夜夜深。繁音聒耳愁芳林。

華星歷歷照白榆。十五吳姬傾玉壺。苧羅村樹施家女。豔色嬌歌天下無。

碧瓦鱗鱗霜似雪。錦衾春暖枯香屑。棲烏也是解多情。東方日出時一鳴。

征人遠道烏夜棲。檀槽拂罷閉芳谿。他鄉未必多林樹。遮莫子規向客啼。

吳趨行

蘇台明月西山巔。紅塵四合煙雲連。繁華窈窕世莫比。並璧駢珠盡可憐。腴田跨邑雄綺陌。五百十里不須驛。柳絲處處繫驊騮。畫舫家家鬬棨戟。子游文學開春秋。梅福神仙第一流。劍客專諸湛七族。胥濤飲恨至今愁。吳中富貴仍今昔。更起秋風思震澤。三尺鱸魚白似銀。蓴絲夢斷華亭鶴。于今氣節俱已矣。張清朱瑄驕邑里。賃舂長笑梁鴻貧。延陵欲負徐君死。層茵累榭臨清波。席上蛾眉豔綺羅。白雁江南正秋色。吳趨猶唱舊時歌。

長歌行

大河灌百川。蒲葦互枯榮。非不藉芳潤。葭灰潛相通。吐豔自有時。任質守其中。建章來黃鵠。西京不再逢。子虛敘烏有。總之亡是公。汗青負壯志。列鼎徒濛濛。

短歌行

醇酎未御。嘉賓互商。人生百年。疇為久長。五陵芳草。驪山便房。朝露未晞。魚燈全荒。及時為樂。鬱儀相望。酌此旨酒。侑以笙簧。勒鐘鑄鼎。銘旂表常。卿相易致。史鉞如霜。箕潁富春。適彼莽蒼。山樵澤漁。其數無量。何以潛喆。獨立天壤。高不可隃。卑不可昂。孔顏簞枕。大道康莊。曰處今日。上有欃槍。下有猰（犭俞）。畏塗孔傷。炎炎軒冕。填屍道旁。朱門峻宇。馬繫其韁。側身天地。耀不如藏。弋林釣淵。猶或之殃。藜斯藿斯。秫田足釀。知己誰存。耆農饋漿。共傾一樽。偶述先皇。先皇往矣。誰興誰亡。拊膺不寐。助我啼螿。

猛虎行

南山有虎白其額。爪如吳鉤牙如戟。咆哮一聲震腐魄。倀鬼相隨累千百。生民之冤何時白。李廣射虎羽沒石。伯夷廉。柳下介。曾參慎。蒙莊怪。猛虎雖飢了不齘。人食人。猶稱快。虎食虎。敢相賣。猛虎爪牙不足驚。大忠大孝虎前拜。

君子行

舉世慕君子。君子良獨難。處堂俱燕雀。把臂盡肺肝。憂時吐危論。一一淚汍瀾。皇路且傾仄。君子自帶弁。大雅推明哲。箕子臣東韓。詩易有前師。四素隨所安。首陽徒窮飢。雲龍不泥蟠。

燕歌行

亭皋飛葉籬菊芳。城頭哀角催嚴霜。雁聲嗷嗷出冀方。鳴沙馬足紛莽蒼。良人擊筑燕市旁。白虹繚繞亘扶桑。藁砧搗月怨流黃。機軋軋。裁清湘。西林昨札來漁洋。單于分部坎邊墻。控弦十萬左賢王。東起玄菟西燉煌。長安羽檄交相望。聞之哽咽寸斷腸。萬人學劍宿飛揚。結髮匈奴未一當。漠南畫界置定襄。年少老大不自量。層冰積雪迷帳房。北房烈烈穿甲裳。按圖借箸嘗披猖。君毋冥蹈掃欃槍。深閨年貌黯自傷。朱絲別久弦急張。一彈一淚啼空床。雙星迢遞各思鄉。欲飛萬里須翰翔。憂心切切仰天狼。榆關縮地河無梁。

其二

憶別刻期會未遲。關河留滯誰能知。飛鴻南北信交持。芳草青青無盡時。君初結靷趨南皮。上谷漁陽程漸移。游子車輪吹蓬枝。浮雲俄頃去何之。酸風苦霧鬚且絲。夸父西日徒奔馳。出門扊扅烹伏雌。囑君早寒層裘施。裂眥慷慨眾見疵。功令法網方凝脂。黃金斗大命所司。梁間舊燕羽差池。手裁女桑織錦絲。薄帷明月悲我私。白楊花飛叫子規。蘼蕪山下影相隨。長夜踟躕頗自疑。霜威無乃砭蛾眉。寒機呵凍手如龜。戰場墮指何能為。思君遠道夢能追。晨雞咿喔阻邊陲。

從軍行

仗劍隸行營。騎射炫絕技。太白占秋明。前旟赴隴坻。和親絕遠嫁。邊城閉互市。冠軍新拜侯。銳氣傾衛李。諸將俱樂屬。百金選戰士。一矢落飛鵰。雙刀斬封豕。悉徵左右賢。各部爭一死。大風晝冥冥。鏖殺不及視。弓刀隱輕雷。入夜鼓未止。都尉深逐北。流血千餘里。馬羸收遺畜。名王解餘齒。閼氏頗有姿。廝養充官婢。幕府治軍書。軒輊任片紙。李廣終不封。斗印出上指。司馬門方高。何況漢天子。

鞠歌行

朝蘭蕙。莫艾蕭。狐裘蒙茸多黑貂。思伊呂。得蒼寮。弓旌四出誰其招。捐忌諱。融虛憍。莘渭遇合自一朝。師我武。逃帝堯。酇侯下獄赤松遙。起古人。相盟要。聖賢俟命不倖徼。

苦寒行

五原雪沒牛馬目。交河層冰如平陸。長安新作武剛車。掉鞅斷靷紛難逐。軍書三日會蕭關。隃期凍阻摧心顏。（厂剡）張狐裘渾閑事。何時得指賀蘭山。

南方炎蒸少見雪。鵝毛禦臈猶嫌熱。今年霜雪折寒膠。風威觸木木皮裂。楚人挾纊幸重裘。葛衣履霜誰深憂。失意君父寒莫寒。不似山雀凍紇干。

董逃行

（名隹）城八代競丹轂。白日照耀偏黃屋。群兒鬬雞事游冶。但貴金珠賤五穀。陛下長生享萬祿。西涼老革輕三族。羌胡雜種揉東都。驅掠官家翻地軸。東都宮闕入雲霄。一時瓦礫風蕭蕭。母哭女。妻哭夫。富不保。貧不扶。人生不如城上烏。董侯郿塢今在無。

相逢行

驅車向西秦。相逢並要津。少年起徒步。甲第接城闉。賓客日填溢。伏謁希清塵。前堂羅鐘鼓。闌檻錯琳珣。中庭有奇樹。碧葉朝朝新。親知蒙薦達。次第列纓紳。尚書職內史。執戟衛至尊。朝罷各趨候。侑飲酒數巡。趙女善鼓瑟。笙竽競□倫。佳冶幸一顧。惟恐丞相嗔。富貴震山岳。安知有故人。去時同逆旅。握手訴賤貧。轉盼不相識。毋言均車茵。

長安有俠客行

勁者松柏靡者茅。長安狹邪滿近郊。范睢上書蔡澤入。田竇傾軋一覆巢。黃頭櫂郎戲殿上。賣珠董偃□御庖。長安富貴都如此。方朔金門枉自潮。

塘上行

青青水中蒲。葉葉含餘暉。秋氣薄芳渚。凝露行見稀。入宮常見妬。幸君鑒萋菲。黃金塗椒殿。奄忽來蛜（虫威）。大駕出近甸。羽獵導翠旂。龍顏隔寒暑。積念如調飢。非不愛柳李。柳李花即踐。非不貴紈綺。紈綺色易淺。非不託絲竹。絲竹音多舛。昔既感君恩。今亦感君存。婕妤朝被命。鉤弋莫啣冤。長門雖我閉。萬壽終不?。

秋胡行

莫挑桑間婦。貞性自不移。莫卑失路人。豪傑百不私。逢干死忠諫。夷齊寧積飢。人言刀鋸慘。壯士甘如飴。盛時慕其羶。中道即棄之。田舍十斛麥。糟糠忘結褵。萬鍾食天祿。管魏何足疵。吁嗟魯秋胡。後世有餘師。

善哉行

賦命自天。何聖何賢。榮槐顯棘。積功居延。殫智竭能。曾未百年。髠飲一石。滑稽自全。糟丘深廣。日月其綿。三雅六齊。賓客諠闐。稱詩說劍。擬易匹玄。寂寥短詠。舂容大篇。主文譎諫。佐以管弦。歌鐘舞袖。競態爭妍。華釭不夜。楚纓時牽。懽娛苦短。求福方駢。海上神仙。栖遲其巔。左掖浮丘。右擁嬋娟。木公金母。容成魏騫。更壽送酌。沆瀣如泉。且游且宴。坐進千年。今我不樂。將笑蟻鳶。

東門行

出東門。佩昆吾。二頃田。三年蕪。幼失業。悔小儒。故紙徒敝舌在無。徘徊四顧慚妻孥。出門復出門。為君貸斗粟。會稽章綬歸未歸。南山種荳飢亦足。漢家法網如凝脂。鼎食鼎烹似夜燭。長安切勿好上書。晁錯棄市主父斸。西鄰黃犢勝積玉。

卻東西門行

黃鵠摩重霄。高飛不可即。嘗下建章宮。或集天池側。棄襦入函關。請纓恥默默。仰依日月光。朱丹改車飾。八騶唱前導。五鼎始一食。零露見嚴霜。功名有窮極。筋力幸未衰。南岡可馳弋。大丹能駐顏。白日不再匿。撫枕夢故鄉。松楸雜枳棘。老至不自知。白髮幾絲黑。菟裘速為營。新城柳舊植。玄狐必首丘。征鴻必歸北。故鄉雖懸懸。恨不生羽翼。

飲馬長城窟行

雙雙梁上燕。秋至不我見。舊巢去復還。天山幾傳箭。楊柳青依依。烏鵲向南飛。鑿冰四五尺。秣馬日苦飢。積雪得少水。射狐得少衣。邊烽知未息。乍解祁連圍。汲井當長綆。思君僅夢影。衛霍叨肺腑。程李終將領。鄰人塞上來。歷歲通一札。病姑啼床頭。驚喜十瘳八。開札無他言。飢寒勉簡刮。我母七十強。兒女小誰黠。

上留田行

孤兒不解事。輕罵他家兒。他兒自有父。爾父誰能知。

野田黃雀行

禾黍翻平疇。黃雀啄遺粟。□月脂漸腴。佐箸白于玉。堂上羅嘉賓。卜夜然椽燭。鱸膾芼蜀薑。龍鮓驚奇矚。新聲李延年。侍兒歌黃鵠。曲終跽豔姬。纖指進醽醁。客謝力不任。醉髠屢自沃。主人起為壽。避席膝相觸。章華柳半枯。銅鞮草全綠。五陵咽秋風。螻蟻勝親屬。樂飲毋再辭。自己易款曲。

門有車馬客行

門有車馬客。見枉無宿昔。高蓋揚華旌。羽騎盛矛戟。緩步下侯門。倒屣敘肝膈。管鮑良不如。王貢何足摭。指畫自侃侃。伊旦今在益。上之為申商。下之為蹻跖。重茵致餽遺。環寶輸海舶。結交不在深。氣誼定瞬夕。原憲守桑樞。社燕不之適。翟相解印來。凝塵亦滿席。

墻上難為趨行

?澦傾舟。孟門催車。徘徊中道。爰咨爰嗟。展禽三黜。賈生長沙。相如使蜀。明妃去華。傳岩虛月。渭濱空涯。疇榮疇悴。指正為邪。夷光媒妬。閭娵方誇。神龍失勢。不如鰍蝦。纍印若綬。六卿三家。墻高基下。福極禍芽。守雌守黑。儉德孔嘉。魚不受餌。鴻不罹罝。箕山商嶺。白水丹霞。

日重光行

日重光。赤波雲涌驂鬱儀。日重光。蒼蒼涼涼。闇月?勿照耀方陸離。日重光。華芝揚采。燭龍頃刻周四垂。日重光。蜃樓丹闕。滉瀁隱現輝金支。日重光。罘罳麗影。早漏卻扇。午朝對仗。頌明明。儆咨咨。日重光。隙駒荏苒其如馳。日重光。如朱顏。尋素髮。盛德偉代迴崦嵫。日重光。大哉神堯。文思安安。陽烏赫赫。后羿九矢安能施。

月重輪行

天宇弘覆。濛汜自右。靈妻扶輪。桂闕如晝。雖照綺筵。不遺圭竇。厥影扶疎。窮古未究。清暉燁燁。流光我后。察察默戒。孔昭潛伏。怪魅妖狐。啼燐黠狖。藏山隱澤。自甘晦陋。螢爝一隙。燃藜一宿。五夜沉沉。弦圭定候。社鼓莫揚。麒麟馴囿。浮翳盡澄。令德日懋。

櫂歌行

乘風遵渚從瀟湘。木蘭擊檝泝流光。眠鷗宿鷺半自藏。芙蓉岸岸被紅裝。晨氣澄鮮蒼以涼。須臾六合開扶桑。峨舸大艑多吳倡。金丸妬殺雙鴛鴦。青絲玉壺春正長。白紵前溪聲繞梁。鄰舫傾聽來何方。魴鯉為沉雁未翔。遠帆□已過茅岡。九河沉影夾垂楊。浮家泛宅古姓張。釣竿埋沒徒茫茫。

玉階怨二首

官家千萬歲。何用事神仙。所恨妾顏改。春風別去年。

青葱對玉樹。冰雪亦敷榮。此地無芳草。王孫未始行。

子夜歌十首

門前大江水。滔滔流不住。好作弄潮兒。追隨無早暮。

炫服下粧樓。矜飾頻自顧。小婢附耳言。聞郎又他晤。

千金買明珠。百金買翠羽。重價不足論。但求郎一覩。

池塘有匹鳥。其名曰鴛鴦。雖從儂手繡。交頸不得詳。

明月解生妬。專照郎未寢。載月復載魄。長夜常同枕。

牙盤犀作箸。魴鯉厭為常。作書寄姮娥。郎意須天漿。

相狎為忌諱。小罵指倉庚。郎情似不怡。但聽流水聲。

蘭膏諳人意。一吹云已滅。郎心惡隙光。不道肌如雪。

馬蹄聲特特。下馬拴柳外。栖烏莫頻啼。我郎況無賴。

少年性若何。易怒亦易喜。春風觸簾櫳。悞儂笞小婢。

子夜春歌四首

落梅不即飄。斜飛拂華鈿。郎前故故香。似愛儂素面。

前林爛如綺。蘭蕙吹微芳。移飲結同心。又妬花相妨。

驕嘶白鼻騧。郎向誰家去。諒爾不能禁。楊花漸飛絮。

流鶯啼長日。子規啼深夜。兩情誰淺深。各為春風謝。

子夜夏歌四首

角黍纏青絲。蒲葵緣素練。西園更好李。新摘手自選。

芙蕖始放花。浥露有新色。同郎玩華滋。象簟睡未得。

三伏雖苦熱。冰肌自無汗。妾身誰能知。惟郎長作伴。

梧桐不三年。挺立出墻外。終不如芭蕉。今夏橫羅帶。

子夜秋歌四首

雙星度脉脉。何不斷歸路。願作有情癡。千年任禁錮。

明月流素帷。匿笑不能竟。纖纖解羅襦。舉體有餘映。

蟋蟀鳴床頭。軋軋動機杼。勉力支藁砧。聲聲三百杵。

白雲如郎薄。寒潭如儂清。遠鐘聞靜夜。不能入無情。

子夜冬歌四首

霜氣侵玉階。羅袜不堪著。輕紅躡雙鴛。約略三寸弱。

同郎種胡麻。顦顇減餐飯。條脫失臂圍。皓腕作雙券。

雪亦不為白。水亦不為寒。纏綿有盡期。不知孤枕難。

西山樗與櫟。棄置俱成炭。妾心遠不如。溫情無一半。

子夜警歌四首

十尺珊瑚樹。百子錦帳絲。中庭多奇玩。郎去復何之。

盈盈十五夜。肩隨拜明月。明月□離人。盈盈即見闕。

鏤雲舞作衣。飛雪歌作曲。何以繫郎心。藕絲纏馬足。

芙蓉嫁秋風。秋風不終夕。黃姑嫁河鼓。河鼓化為石。

歡聞歌二首

柳絮難為綿。藕絲難為綰。黃雀欲報恩。金環先在眼。

郎恩深不深。東海無時涸。持底報綢繆。雙淚彈來薄。

歡聞變歌二首

蓮菂微為苦。香灺棄為土。陽台雖有雲。落紅反怨雨。

百采結同心。同心各南北。鴛鴦非儂身。那得不分背。

黃鵠曲二首

黃鵠參天飛。不知瘠與肥。飢寒苦見迫。夙志未嘗違。

黃鵠參天飛。孤翼中道回。顦顇念故侶。雲路多相摧。

長樂佳曲

桐梓製琴瑟。其材俱上壽。大音諧鳳鳴。雌雄雙雙奏。雎鳩下中洲。不沈亦不浮。中洲日游泳。曾不顧東流。頭上金雀釵。年深色不渝。寸情各相照。全勝明月珠。婉（女戀）有志操。中陵羅氏女。團扇有時停。何嘗廢砧杵。青絲何嘗白。匹鳥何嘗隔。三年遠寄書。應問龍鬚席。連理發春枝。春枝有盡期。綿綿繫白日。千縷萬縷絲。

懊儂歌四首

纖阿白于霜。取煖不如布。十指澁難縫。巧手無新故。

莫比梁上燕。燕子時來去。莫比花間蝶。蝶粉愁飛絮。

與懽不相離。懽意終邑邑。強笑旦見嗤。二五不得十。

下江三千里。乘風疾如駛。十里輒一捷。怒石何齒齒。

前溪歌七首

前溪通罨畫。夾岸多清陰。蘭根與蘭葉。一一可人心。

吳山復吳水。前溪日宛轉。水碧似郎衣。月圓似儂釧。高門方峨峨。啣泥爭春燕。

前溪分水流。不似溝水頭。朱顏日日改。嬌女夜夜謳。

東武離前溪。還往幾千里。溪水能順流。郎舟捷于矢。

葛根生不斷。前溪被兩岸。郎今在洛川。洛川水漫漫。

溪水流漸漸。種荷亦種芡。荷芡俱徂秋。好滌象牙簟。

新愁非昔日。不敢對鄰女。小立簾櫳間。春風故相阻。

阿子歌二首

襡袿金翠□。豔冶好身手。密意結連環。阿子汝聞否。

阿子復阿子。情真無彼此。汝南有啼雞。郎或夢中止。

嬌女詩

纖雲澹澹流。目波低相亞。織素罷流黃。解珮乘餘暇。桑陰晷漸移。黃鳥如春罵。小婢牽華裙。竊問何當嫁。潘女方少年。市果滿車下。

清溪小姑曲

清溪白下流。心馳日歌舞。小姑未解音。嘗獨守門戶。

宿阿曲

積愛相纏綿。鍾情共生死。嬌冶格靈祈。明豔世無二。塚間連理枝。不自今日始。

白石郎

郎心如石。郎貌如玉。結珮綢繆。嗔彼華燭。

湖就姑曲

遵渚下湖就。兩姑異所居。大姑隔湖上。次姑門臨渠。相思致尺素。不嫌雙鯉魚。

姑恩曲

孤柏附霜霰。矯矯自顏色。女蘿附春榮。各各矜相識。

採蓮童曲二首

蓮花初出水。何日見蓮子。紅顏正盛時。髣髴花相似。

香風吹旖旎。安得春與冬。私衷不能禁。十丈登西峰。

明下童曲

灼灼鄭櫻桃。騂騟為誰豪。白門多游冶。柳絲繫前旄。

同生曲二首

百年勉行樂。華髮不得辭。藜杖云扶老。既老亦安施。

人生在適意。富貴僅須臾。地下杜康在。不嫌地下沽。

三洲歌二首

送懽白下橋。江水西欲流。升高復遠望。何處木蘭舟。

澧州雙紋簟。江陵合懽橘。旅舍夜常溫。山山不覺出。

江陵樂二首

章華樹樹柳。百尺垂青絲。最識流鶯意。藏春春不知。

年年花似綺。相携渚宮下。人言古渚宮。花不能冬夏。

青陽度二首

玉腕苦無力。擣砧暗自傷。歡當今夜月。應醉阿誰旁。

荷葉持作蓋。朱華□綠波。鴛鴦感厚愛。願作並頭荷。

青驄白馬曲

青驄白馬大道邊。儂家約束誠少年。春風蹀躞穿花塢。欲去欲住方蹁躚。湘東（酉靈）醁浮玉盞。春纖扶袖爭紅蓮。少年舉盞百不顧。蛾眉連卷雲生妍。沅湘之水分南北。日暮交流會綠煙。

女兒子

瞿塘嶻嶪天青青。猿聲腸斷江風腥。峽舟來往無人色。懸崖萬仞攀湘靈。

來羅歌三首

都梁號芬芳。初時不離草。男兒拔眾尤。慎勿自稱好。

仕路長驅馳。冉冉老云至。霜髭耦少年。青鏡少獨視。

執鞭從富貴。竟與白髮爭。生不五鼎食。即當五鼎烹。

烏夜啼二首

知君慘不懽。試種齋前樹。城烏來上啼。十十與五五。

官家下德音。烏啼不飛去。殷勤寄遠心。其事身所預。

估客樂二首

作客梁鄧間。相逢但飲博。名倡彈箜篌。一彈一再酌。

席上千黃金。享客不惜費。漢南春色多。春色何時既。

莫愁樂二首

莫愁古仙人。莫愁古女子。仙人不可聞。女子石人是。

生年不滿百。惆悵何時休。聞君常失意。何不喚莫愁。

襄陽樂七首

遙出銅鞮坊。各唱銅鞮曲。眉語暗相期。四座了未矚。

大隄諸游女。拾翠遺瑤珥。本非託同心。同心反見訾。

漢江槎頭鯿。喁喁依春水。儂心水不如。搖搖靡定止。

飲懽宜城酒。未必醉千日。片帆下揚州。流水何太疾。

嶺上多桃花。莫比儂顏色。桃花欺春風。春風儂欲得。

江水水未深。情深獨妾心。自歎石城去。夜夜自孤衾。

高帆阻石尤。三日維樊口。舟人詛風伯。儂卻祝颶母。

雙行纏

彤雲起足下。綽約未即前。江南風日佳。春趺為誰妍。輕紈剪新素。迫束如初月。平林出竹萌。相憐不相掘。

江南弄

三江波淨綠生煙。花氣繽紛山斷連。蛾眉曼睩屬便嬛。屬便嬛。未敢薦。岸蘼蕪。梁社燕。

龍笛曲

洞庭雲氣隨神龍。長空悽惋江聲通。精靈處處來天風。來天風。吹夜月。曲瀟湘。人秦越。

鳳笙曲

珠簾五色玳瑁筵。鳳羽參差紫雲闐。丹唇皓齒意聯翩。意聯翩。敘衷曲。漢宮深。秦山綠。

採蓮曲

吳姬十五目層波。阿錫被體裳纖羅。約指金環如刺何。傷綠刺。落紅芳。偷一笑。游冶郎。

採菱曲

晨曦葉葉開微光。凌波縹緲隨素粧。輕紅淺碧提滿筐。花似多。角似少。臨秋水。愁相照。

朝雲曲

巫山雲氣峰峰遍。神女夸容誰識面。綠羅為帶荑為釧。雲可杳。山可荒。情之切。獨襄王。

游女曲

蘼蕪乍滿江南路。宓妃玉女矜相顧。輕顰似被三春悞。三春悞。百年思。啼紅頰。怨青絲。

趙瑟曲

美人生長叢台下。朱絲五五聲容雅。孤鴻斷影瀟湘夏。瀟湘夏。邯鄲春。期賜玦。還征輪。

秦箏曲

樓上曼姬安新絃。清商激切鳴流泉。聲聲倚柱臨秦川。臨秦川。餞遠道。問吳楚。幾寒燠。

陽春曲

江南正月吹落梅。雲中三月雁未回。春風南北各徘徊。各徘徊。開翠箔。上燕巢。下紅藥。

西洲曲

蘭舟蕩雙槳。遠望西洲樹。歷歷隱前村。門巷曲可數。雞犬略吠鳴。天半朱樓露。清晝遞餘香。龍麝生煙露。髣髴見紅粧。被服兼彩素。單衫霞不如。下裳曳翠羽。鴉鬢耀日光。蛺蝶爭飛慕。紆徐出中堂。十步一回顧。體柔不勝衣。葳蕤少足住。桃花已早飛。蓮子方欲妬。花飛落誰家。雙蓮為誰吐。頻對玉鏡台。明蟾憐日暮。江陵那呵灘。塞上飛狐戍。風霜移郎顏。妾面當如故。懸揣莫多疑。西洲待歸路。

白紵舞歌

粉水膏暉生鏡光。華釭照耀爛中堂。新裁白紵鈷鉧香。袿襡襲蔽舞袖長。絲竹雜導出玉房。便娟一顧聲未揚。舉袂徐引宛欲翔。且前且卻曳流芳。飛鴻翼翼連瀟湘。迴風旋電來何方。細腰恰恰凌渺茫。漢宮絲柳不耐霜。清歌妙吐落琳琅。四座矚目樂未央。觚棱金爵繁笙簧。

東飛伯勞歌

東飛伯勞西飛鶚。雖同雙翼凌風各。高樓十二不知誰。紅羅颯纚竢蛾眉。遷延流涕宛欲語。桐徽脉脉心相敘。纖指多情恥自媒。人生離合嘗如許。春風蘭蕙生澤旁。伊其致之登玉房。便娟精曜儼若神。漢宮邢尹俱夫人。

宛轉詞

邃谷通子午。神劍合雌雄。弱齡不自意。得承君下風。修蛾媚初月。澄波麗雙瞳。芙蓉迴笑靨。瓠犀開唇紅。繫腕玉條脫。連環出鬼工。衣服何漪那。阿錫與方空。比肩坐相儷。並枕暗簾櫳。密意誓終始。南北隨飛鴻。西園下方駕。洛汭踵華驄。出入兩顧盼。綢繆焉能窮。明月不更照。巫山不盡峰。香根沾污泥。藕絲亦為通。

自君之出矣

自君之出矣。朱華零秋霜。芳氣終未殘。薄冰凝餘香。人生非麋鹿。安得拘南岡。宛洛異全盛。長安遂滄桑。言念平生歡。道遠不及詳。絲履五雜俎。華裘名驌驦。衣履安素賤。難入少年場。五陵多游冶。輕薄過寥倉。拭我青銅鏡。照膽馳君旁。

邯鄲才人嫁為廝養卒婦

不知妾貌改。但自下瑤墀。宮花一萬樹。溝水東西馳。金屋苔蘚生。茅茨卻宛轉。笑語席能溫。牧圉不足賤。半菽雜藜藿。□（糸區）未簾箔。志意各纏綿。遠勝含章閣。丙夜候昭陽。深雪侍五柞。入宮妬細腰。徒爾腰侵削。行樂須及時。春風去不作。往日歎孤凰。今日等雙雀。同心甘薄命。長門非所託。

獨漉

獨漉獨漉。事遲意速。次骨腐心。茹荼集蓼。韓市何仇。窟室□伏。他人違言。於我滅族。西疇藝麻。東皋樹穀。緝麻衣之。舂穀食之。衣食有自。此身為誰。葛溪之鐵。瑩于秋水。百不一試。奈何沒齒。入則曾閔。出則龍比。觀別羔羊。胡為乳跽。爾不我親。我不爾竢。




北游錄紀詠下


始泛

槐陰澄研自清流。學注蟲魚晚未休。欲訪漁郎雞犬會。卻隨仙客鳳麟游。五雲紫氣迎征棹。六月單衫笑敝裘。珍重溪邊數株樹。將來誰共釣魚舟。

包氏澹永齋對竹

驕陽翔不下。深藉爾蒼筤。清□流書幌。涼颸便石床。眉端嘗積翠。耳畔似調簧。馮軾游燕趙。于君未始忘。

別包令孺

總角依依漸白頭。征途一榻暫能留。子長知有名山興。王粲云何故國愁。吳下菰蘆慚獨往。樽前雞黍解相酬。金台準擬明春望。燕市荊高早共游。

孝廉朱方菴俞君升餞朱太史舟中夜別

酒人接席唱驪歌。冉冉斜陽照芰荷。科跣飲追河朔遠。別離月倍蠟光多。彈冠不解同王貢。祖道惟當發祝阿。百里聚星占夜色。吾今竊自笑煙蘿。

嘉興早發

鳴笳晨旭壯郵符。六月摶風出五湖。鄭野愚夫嘗守兔。齊門狂客濫吹竽。鑿垣古亦高肥遯。糊口今應悔宿逋。白苧江南推獨調。櫂歌還似古詞無。 【 余自白苧里登舟。】

羞墓

糟糠違中道。千古蒙詬罵。妾賤何足論。妾罪亦可貰。含羞欲自陳。冒昧詘長夜。翁子負薪時。四顧輕姻亞。綠波汲空流。斗釜誰相假。飢腸日自支。羸瘠憂刻下。失算貪餘生。東鄰積（禾罷）稏。雖延旦夕喘。慚愧終不化。非慕章綬榮。亦知富貴乍。渠死長安市。與妾同歎詫。

鶯脰湖張志和釣魚處

波光如黛染輕瀾。溽暑全消六月寒。帶展長隄縈十里。天圍清鏡露千灘。忘機鷗日翩翩集。罷釣魚多處處攢。好覓綠簑三尺地。行吟不復向江干。

吳江道中

扁舟笠澤遠相同。落日松陵面面風。桑柘漸稀非浙右。蓴鱸未老自江東。十年人共忘癡叔。三日吾應媿阿蒙。翹首五湖無恙在。煙舸縹緲獨漁翁。

錦帆涇

牙檣十丈憶當時。震澤春餘水滿池。夾道笙歌明月上。傾城翠鈿晝舩遲。情耽國色深難盡。禍切鄰江近在斯。一片錦帆收不去。甬東他日待誰移。

膠東高相國舊隱吳門追感

漢相枌榆榆海東。歸來暫得伴梁鴻。青衣入洛□方蹶。黃閣還吳塗已窮。握手臨門雙灑淚。攢眉行道獨□蓬。羊曇無限西州恨。零落千株楊柳中。

虎邱竹枝詞七首

吳中歌舞妬西施。不道西施是越兒。試看白公隄上柳。細腰一一向南枝。

蓮葉深深西又東。畫舩流影落輕紅。鴛鴦雖是相憐惜。不比雙雙手繡中。

雪藕中空裊弱絲。朱唇未嚼漫尋思。儂心宛轉毋煩繫。好繫郎心反覆時。

長隄芳草發陳根。沾被吳王舊酒痕。底事香泥啣燕子。春風一度一銷魂。

朱魚沈守劍池邊。有鳥時鳴松樹巔。郎似鳥飛吳苑外。妾如魚只第三泉。

踏青歲上白公隄。邀月生公秋未迷。多少游人西子後。紅顏端自讓紅梨。

去時新柳可藏鴉。腸斷征鞍又憶家。為囑半塘塘上柳。垂絲遠遠挽天涯。

閶門懷古二首

蘇台麋鹿幾成群。不見吳宮高切雲。席上魚腸收劍客。江東熊膽到舟軍。金閶明月篩花影。

木瀆寒濤織縠文。落日西山猶有意。栖烏一曲舊曾聞。清宵鼓角咽嚴城。華髮愁侵忽數莖。梅福市門餘舊隱。鴟夷血劍負初盟。霸圖寂寂同流水。游事匆匆付短檠。廡下伯通如可貰。不妨埋跡學躬耕。

同朱太史虎邱二首

輕陰拂拂度流光。漸有歸鴉樹樹忙。鐘磬數聲人影外。山河一望夕陽旁。蒼茫劍氣常如虎。寂寞禪心不下床。綠水芙蓉同幕客。荒祠短簿自王郎。

暑汗科頭各紵衫。前人游此錦為帆。松篁引路除先導。魚蟹隨樽合老餮。身外青山添傲骨。客中彩筆副新銜。歸槎未敢衝牛斗。髣髴仙舟已隔凡。

楓橋弔寒山寺

蓮社歸來晚。弓刀雜鹿園。戰餘腥草木。劫盡悟風幡。漁火輸終夜。龍函散普門。十年瞻望地。金像遽塵昏。

慧山二首

慧山經積望。俄得愜幽情。晚涉衣皆綠。清思骨易輕。雲深無俗輩。世亂卻浮生。洗耳殊多事。巢由不買名。

人生幾緉屐。且一試山南。州未游其九。泉非列在三。游梁司馬倦。移檄草堂慚。緬想文莊里。柴門舊自甘。 【 邵文莊二泉書院在慧山寺側。】

萬歲樓

典午煙銷去不還。層樓千古此江山。扶搖雙翼搏空出。絡緯孤吟落照間。紫氣晴占金闕色。青冥高望玉宸班。南徐勝概今無異。空抱龍沙萬里灣。

北固山

鐵甕名城扼要衝。江流繚繞似游龍。危巒獨拔三千丈。精甲曾當十萬鋒。天塹至今橫鎖鑰。山靈何處採芙蓉。六朝誤作狼胥望。北顧蕭蕭半夕烽。

甘露寺

雨徑雙沾屐。秋尋□翠分。林深西竺樹。江斷北山雲。鐵塔前朝重。金繩上界殷。醍醐一滴露。遠自赤烏聞。

多景樓

登樓攬勝盡南徐。兩腋生風暑日餘。吳會全收山水盡。楚江西寄洞庭書。盤空鳥道雲中落。入望鯨波檻外舒。多景莫嫌憔悴易。祇今生事樂樵漁。

凌雲亭

亭前尺咫地。虎豹卻當關。氣欲吞吳蜀。潮仍接海山。遙瞻橫匹練。分據割連環。那得凌雲去。峰峰共往還。

狠石

英雄纔促膝。吳蜀此中分。祕略藏神鬼。私衷競主君。連雞形未決。鬬虎忌相聞。尺寸爭何益。江流空暮雲。

鳳凰池

荒煙漠漠鎖空池。鳳去池留又一時。王氣百年經御蹕。于今芳草更多姿。 【 高皇帝嘗幸池上。】

昭關

孤臣倉卒渡。不藉百金裝。柱國仇難解。要離死未償。全家遺痛極。隻影寄愁長。汎汎江中水。分流怨楚湘。

戲柬朱太史二首

一時顧曲漫停樽。誤道多情目語頻。桃葉風流非問渡。蓮花顏色解傾人。江東玉樹陳家月。灞上金莖漢殿春。聞說紫雲稱絕藝。分司去後已沾巾。 【 昨陳編修飲朱太史。用伎樂。】

金焦對峙大江東。一葦茫茫萬里空。飲馬雖聞來代北。啼烏終見集山中。從游願執鞭相後。參學應留帶可同。旦日輕風乘舴艋。肯容狂醉瞰龍宮。

朱太史招吳丹陽同游金山

橫江鎖楚蜀。天塹界中流。拔地龍宮出。登樓蜃氣收。風高喧健鶻。天近偪□牛。玉帶蘇仙後。游人幾箇留。

環金山城址云故職方楊文驄遺築

頹城千雉失嶙峋。司馬金錢費萬緡。一自北軍飛渡日。猶餘西塞脫逃身。權臣惟解高郿塢。國士從無起棘津。滿目新亭徒涕淚。江東王導又何人。

韓蘄王祠

太息經祠下。胡為棄虎臣。名酋驚墮馬。廢將憤成神。藻芷江邊草。雲霞戰後塵。同仇馳駟鐵。虛爾出西秦。

妙高台

坡仙台上舊曾游。慧業文人第一流。我佛于今了不異。誰家到此更相求。才高亦借江山助。志切常須朋友酬。教外遺風猶未泯。參禪水月悟前修。

大峴山

登山兩腋覺身輕。汗浹征衫欲裸裎。畏旱私于游計便。尋僧似比俗緣清。窮幽處處皆箕潁。積歉年年更甲兵。江上舊屯數萬騎。至今谷口罷春耕。

擬游鶴林招隱諸寺不果

讀書亦嗜游。在在成飢渴。白髮雖見嗤。自悔不能割。累日艤京口。屢叩諸優鉢。晉宋多勝流。每事必灑脫。戴顒妙琴繪。子瞻來吳越。杖履昔所經。岩壑若咄咄。俛仰千載人。榮施及松栝。生氣開山靈。白虹隱天末。蒙茸枳我步。虎豹互蹲拔。至今心思之。落紙字可活。惟有葛陂龍。共路愁相奪。

避風館即玉山寺前

拍岸濤聲雜楚聲。橫江一葦怒須平。藏舟大壑馮夷息。問渡西陵伍員輕。寶筏慈航空法界。素車白馬怨前生。臨涯自覺風波險。況是滄桑有變更。

來煙亭

蒼煙渺四顧。似為大江開。爽氣流朝采。濃嵐散劫灰。王維神入畫。庾信賦能哀。淨練裁如綺。驚人謝朓來。

渡江二首

蜚廉啟道指雲帆。落日三山半欲啣。萬里岷峨奔似馬。三分吳魏氣如欃。 【 欃槍。彗星。】 金湯扼險終無地。天塹稱雄多自讒。莫謂先鞭祖逖易。書生徒爾老青衫。

長江駭浪□東南。坐歎孫陳二主慙。擊楫漫期銷壘塊。投鞭竟欲罪沉酣。中泠水遞思新汲。海岳書狂別舊菴。 【 米芾于京口作海岳菴。】 往日魏燾臨北岸。相傳徵味致黃柑。

閱馮先生元成集渡江次韻

漁父江潭羨獨醒。越人附載得揚舲。兵餘草木空多恨。渡後魚龍不厭腥。鐵笛梅花吹易白。玉壺竹葉飲能青。輕帆亡恙秋風裏。斗野駸駸指舊亭。 【 揚州斗野亭。宋熙寧二年立。】

瓜州

百萬雲屯江上兵。佛貍當日駕長鯨。誰知一帶湖前水。建業依然是故京。

廣陵七夕

寒潮縹緲接銀河。□導逢逢止棹歌。野鵲何關今夕事。靈犀無奈去年何。情鍾帝子終宵切。路感行人遠道多。明日七襄仍織錦。迴文連理好投梭。

泊廣陵驛記甲申八月陪高相國迎慈鑾于此追感

廣陵八月正觀濤。追憶當年賜上醪。元祐為迎太后孟。朝廷特遣相臣高。雲霓雖慰諸人望。草莽徒存隻影逃。媿殺魯連未蹈海。旂亭貰酒首重搔。

蕃釐觀訪瓊花不存

滄桑世閱世。來問舊瓊花。故土誰家地。孤根他日芽。名嘗因玉女。事豈類胡麻。撩亂春風裏。隋園日易斜。 【 宋節孝徐先生集云。瓊花一曰玉女花。】

廣陵懷古

南朝舊事一蕪城。故國飄零百感生。柳影天涯隨去輦。楊花江上落浮萍。星分螢火來山谷。香散龍涎滿騎營。今日廣陵徵往事。十年前亦號承平。

天寧寺 【 晉末梵僧佛?跋陀羅譯華嚴經處】

譯經開覺路。萬古指群迷。像季從江左。真傳自竺西。風霜深古樹。龍象冠招提。不悟無生理。焉知出世梯。

督師史相國墓

憂來有目瞑重泉。白氣如虹牛斗邊。德祐庭芝惟死宋。望諸樂毅不忘燕。長城萬里何當壞。文梓千株祇可憐。墓上尚虛翁仲石。恐教遺恨到祁連。

曾襄愍祠 【 銑】

萬馬奔蹄出賀蘭。屬鏤先賜劍光寒。西郊博得青青草。不得萇弘血色看。

蜀岡

南龍曲曲暗生雲。蜀地根源吳地分。偶聽山僧語舊事。沿山曾駐北來軍。

大明寺

吠犬先門外。遙知客到稀。荒階桐覆葉。旱井蘚生衣。寺似前朝號。山常故國圍。空王能出世。不但是禪機。

平山堂 【 歐陽永叔建今廢】

平山堂上醉翁來。又為滁陽景另開。六一文章珍琬琰。淮南風氣勝蓬萊。吾因喪亂思前喆。世盡凋零惜異才。幾度離離春草色。未將憂恨此中裁。

迷樓遺址今觀音寺

蘼蕪落照滿連空。明月徘徊憶故宮。眉黛易求千石綠。露桃難種萬年紅。龍舟豈有慈航渡。螢苑今曾寶炬空。好夢江都歸未得。楊花吹盡五更風。

雷塘 【 唐武德初葬煬帝吳公臺下。後又改雷塘。】

吳公臺下□全荒。惆悵歸魂赴北邙。欲築西陵望歌舞。至今迷失幾鴛鴦。

二十四橋

斜陽古道接輪蹄。明月扶疎萬柳西。橋上行人橋下水。落花尚自怨香泥。

大儀鄉韓世忠戰處

騊駼連甲淮南渡。立刻飛埃迷曉霧。胡兒慣戰不顧身。野掠四郊兼射兔。延安虎將丈八矛。大呼鏖戰矢交流。寶刀競飲單于血。無數名酋繫頸求。蘄王破虜功如此。北人震恐南人累。不如棄置西湖旁。騎驢潦倒尋山莊。

鎮遠侯顧成墓被發

百戰埋金甲。魚燈滅墓門。酬恩殉劍去。委化朽骸存。豈有蘭亭跡。將無望帝魂。漢家陵寢在。玉匣不堪論。

淨慧寺

陰陰環柳色。不謂即祇園。雨滿大千界。 【 時微雨。】 心空不二門。愚生慚慧業。客路啟塵昬。自歎貪癡重。徒為謁了元。

出菴劍安上人追晤話舊

故人支遁好名山。彈指天涯一瞬間。野鶴孤雲嘗獨往。寒鴉枯木略追攀。吾鄉東垞全無恙。 【 上人嘗寓許氏東垞。】 佛法南宗亦自艱。拄杖何時飛錫到。少容猛虎解金環。

京口嘗陪陳編修實菴今郵詞五種寄謝

龍門世史滯周南。彩筆生花夢乍酣。滿苑鶯聲歌玉樹。新朝鳳詔謝金簪。閒情賦待陶潛著。豔曲人惟柳七諳。屈指西陵違教後。流人憔悴似江潭。

露筋女廟

孤貞根至性。敢自涉嫌疑。白鳥仇燐火。清江失路歧。生污不若死。姓杳未知誰。女子垂千古。吾顏已忸怩。

邵伯埭 【 謝安築】

百里澄波漾遠空。金隄夭矯亘長虹。清譚麈尾毋容忽。練事何人及謝公。

高郵

淮南論要地。屏蔽賴高郵。土沃饒魚蟹。年饑難鵠鳩。停舟煩夜柝。乘障斥譙樓。借問王磐在。何如秦少游。 【 宋秦少游、明王磐。並高郵人。善詞曲。】

甓社湖

荒蕪極望界長隄。湖上分帆波浪齊。聞有夜珠光似月。幾時為一照窮黎。 【 宋孫莘老家于湖陰。夜讀書。覺窗明如晝。循湖求之。見大珠。其光屬天。黃庭堅詩。甓社湖中有明月。淮南草木借光輝。】

七月既望泊寶應月蝕

芙蓉露冷浸金波。鳥鵲南飛夜若何。掩鏡乍遮雲母障。汎珠空照蜆(虫虛)河。 【 河在寶應縣東北六十里。】 論交月似真師友。作客秋尤可嘯歌。雖爾蟾蜍輕妬我。盧仝險句亦成魔。

經高郵寶應諸湖放歌

淮南諸山俱積土。雖有卷石不足數。土德何如水德嬴。馮夷據作神仙府。天吳出沒百怪生。燃犀頓欲掣長鯨。涇陽暴烈亦解怒。但聞鼉鼓時宵鳴。秋風獵獵吹芳杜。鸕鷀鵁鶄無朝暮。風帆林接織行舟。楊柳天邊斷津樹。往日射蛟白帝子。浮江萬乘嘗過此。會稽功德勒豐碑。淮南警蹕遺前史。後來阿（上麻下女）江都游。妖姬錦纜挽龍舟。千秋更我毅皇帝。氾光雲氣濕龍裘。廟堂供豫譏簡冊。吾曹潦倒領藪澤。錦袍須借謫仙才。更向四明喚狂客。

山陽道中思故友王翃四首

伏臘差能給。胡為愛遠游。山川開宿抱。吳粵隔深秋。道厄先塗劫。身孤未涕流。排灣才鬼恨。莫遂訴箜篌。 【 翃游廣州。道被劫。失其詩文稿。還卒鎮江之排灣。無子。】

年纔過半百。素不慕華顛。召應新宮銘。耕虛谷口田。形骸委遠道。俎豆任遺篇。待種楊花白。知當傲謫仙。 【 翃遺言墓門植楊柳。題詞客夜台。】

恆言嘗過激。時或不堪聽。氣似凌黃祖。心原效管寧。彩毫高自許。隅史刻相形。 【 翃著隅史。其詞鐫刻有致。今失之。】 手闢詞場路。能毋忌五丁。 【 翃善詩詞。又雜曲。】

吾生先一飯。辟易畏前茅。對論爭堅白。同盟慰漆膠。青蔬頻下榻。白夢已還郊。豈料壬辰夏。丹旐失素交。

泝流

懸絙北挽水南流。時一停津怨石尤。須似宮亭風送客。分帆各各順陽侯。

芒虻

秦郵白鳥大于郵。繞帳（榮去木改羽）（榮去木改羽）夢未曾。多少生民難帖席。忍教肌血恣馮凌。

雨阻

咫尺淮陰一望前。蕭蕭風雨壓林煙。孤蹤千里漂零甚。不畏屠中惡少年。

射陽湖

牙檣飛影度中流。日月雙雙鏡裏浮。水國魚龍三百里。白蘋紅蓼各爭秋。

淮安

濁浪繞城流。清淮舊楚州。霸圖先扼要。腴壤或誅求。貰酒知蒿苦。編茅護柳稠。土人勤且樸。為爾問田疇。

韓侯釣臺

試問垂綸地。韓侯豈賤貧。英雄如老朽。天地亦悲辛。才大甘枵腹。功高轉殺身。誰將城下水。洗血漢宮頻。

漂母祠

嗟哉漂母去。淮陰竟空土。但有悍少年。拔劍爭相侮。貧賤亦何常。非真如罪罟。男兒七尺軀。見用即為虎。韓侯往苦飢。一竿竢亭午。道旁諸行人。去去不少覩。綠波橫浮萍。豈足登我釜。母老髮絲絲。驚歎拔儔伍。淮人數十萬。僅可充負弩。糲飯飽英雄。勉旃毋自苦。遺我千黃金。封楚十萬戶。望報非母心。其行同商賈。三族報功臣。烏江報項羽。總爭尺寸間。報報相踵武。母蓋悟王孫。恩即仇之府。負母一片心。終日嬰天斧。我來叩荒祠。傷懷徒千古。

放生池

淮河當鼎沸。勝地各淒涼。池上今栽柳。舟前且避鴦。游魚潛自得。飲馬意難忘。斗水西江鮒。云何遍濊汪。

陸丞相祠 【 秀夫】

二帝游魂不可攀。沉冤魚腹滿崖山。淮陰亦似祥興日。一道降旂出海灣。

香茅行 【 吾邑許稚則先生守淮陽。採其茅于家。亭之。今嗅茅氣微香。史記云。江淮間三脊之茅。豈其類乎。】

淮人土室葦其壁。編茅為瓦蒲為席。杜陵有屋捲秋風。楚州城外暫朝夕。茅乎茅乎非俗同。東巡封禪高雲中。七十二君敘瑞應。明堂上覆與天通。後來產薄不三脊。巨靈失職土常瘠。沮洳萑荻日以繁。千里荒蕪多廢宅。遺茅春日競新萌。拂拂香雲無限情。叢根修葉年年發。盡被西風作楚聲。淮人蕭索計亦得。甕牖繩樞增氣色。帡幪宇下感窮民。雨雨風風藉爾力。

河上行

淮安城西俱苫屋。偶一問之淚如沐。男耕女織粗自全。曾為陶瓦幾孥僇。彭彭撾鼓經官舫。飛輓徵夫互奔逐。近年織造又蘇杭。黃袱盤龍奏進速。大兵南北出淮安。舟車驅偪家家哭。郵符一紙驚入門。牽衣泣送各銷魂。累人陶瓦全家破。聊爾誅茅喘息存。

驛卒行

鳩形鵠面充驛卒。乞兒挽舡救死骨。頹隄步步判窪隆。仰若登天俛若窟。雨雪修塗足未停。樅金伐鼓驟雷霆。津吏奔程常恐後。動毆木挺逞威靈。河邊高蓋擁前馬。傳呼聲震武安瓦。天上相聞有使星。官舫絡繹來城下。

旂鼓行

煌煌開府建高牙。羽騎雲屯列正衙。霹靂先聞群縣記。星河長拱五侯家。神驚鬼懼不敢入。轅門小校頗相習。傳宣盡出旂鼓廳。筦鑰相通寄呼吸。前驅何人不避馬。晨昏駢踵伺堂下。微聞使君面發嗔。須臾刀俎難相假。叩頭陳謝效區區。十尺珊瑚徑寸珠。百萬黃金登計籍。三千貂錦掌私廚。嗟哉使君起家日。廝養得婦同趙卒。徒步公卿致布衣。從官旂鼓非常秩。

尋西湖阻潦

芃芃菽麥渺難尋。入望煙波萬頃勻。鷗鷺未私天地闊。魚龍不救國家貧。行吟往亦思漁父。問渡今非遇丈人。阮籍途窮須返駕。秋來紅蓼負湖濱。

或貽朱太史雙鶴漫賦

翩（扁遷）雙翮欲凌霄。羽客秋聲破寂寥。栖傍上林依玉樹。來從東海笑僬僥。 【 產海州。】 仙人騏驥方橫駕。太史蓬瀛待入朝。我本霜姿游物外。何時鶴背共逍遙。

詠檣

檣成矻矻指層雲。青雀如馳共鄂君。曉度雞聲穿落月。斜分雁影迥橫汾。扶搖九萬□斯下。欻忽三千路已分。銀漢仙槎爭幾許。支磯石畔攬秋雯。

夢中作

往業傾頹盡。艱難涕淚餘。殘編催白髮。猶事數行書。

枚乘故里

平台賓客倦游梁。淮水湯湯入故鄉。詞賦西京容易老。一時父子漢家郎。

裘東皇至自白下云故京事代述

悲纏軹道見秦嬰。烈焰咸陽未盡傾。禹廟梅梁遺玉盌。帝宮柏寢保金莖。虞賓自合循三恪。漢代誰能賦兩京。舊日玉華愁杜甫。哀湍蒼鼠亦多情。

鍾山鹿蜀犬寄感二首

嘗游靈谷出松林。百鹿麌麌逐樹陰。項下金牌經賜久。角中玉髓歷年深。時因犯稼思茹血。敢有彎弧起獵心。自是橋山功德杳。野苹不復有遺音。 【 鍾山鹿。】

韓盧無處不狺狺。蜀野蕭條近楚秦。吠日千山空際午。叢陰百□漫含辛。逃亡錦里南鄰少。橫噬荒村東郭頻。物性非關今日異。向來搖尾臥花茵。 【 蜀犬。】

樓舩行

樓舩高泊西門外。督府牙旂雙錦帶。沸波笳鼓聲如雷。幕官內召頌恩賚。烏桓有女顏如花。夫婿同騎白鼻騧。屈綰盤龍不作髻。織雲裁蟒路相誇。皇華立馬堂之下。二兒稚齒亦妍雅。頃刻揚帆御遠風。南人使舩如使馬。妾家生長鴨綠江。不信江南有畫艭。翠羽明璫從毳帳。樓舩花影展紗窗。

悼同舟義烏朱生

五更殘夢咽啼鵑。淮浦稠川路幾千。山鬼游魂同怨楚。涓人買骨似投燕。瀼瀼薤葉侵晨□。落落桑榆薄暮煙。太息同舟數朝夕。孤雲何處大江邊。

淮人垣壁多葦蕭樸潔可愛

土俗安勤樸。淮人未即貧。茅茨差近古。板屋略如秦。織薄紋秋水。牽蘆障比鄰。夜來流素月。猶作楚江濱。

新建喻叔虞 【 應益】 古歙吳德符 【 充】 海鹽姚叔祥 【 士?】 並嗜學追述

壯歲不自力。藐視青雲色。嬴劉妄揣摩。闌入污點墨。輪囷媿軼材。僕邀轉狂惑。叔虞來海昌。傾蓋如舊識。歷數諸先喆。在日頗蠡測。勉旃進雁行。夸父思追日。致書報吳翁。霜髯光可拭。垂老意殷殷。上次立言德。王李生不逢。屠 【 隆】 徐 【 桂】 嘗並識。寖尋游嘉禾。姚君性悃愊。頹齡手一編。朱墨互塗勒。因思諸君子。藝苑所埏埴。奔流賴後殿。爝火延餘熄。俛仰三十年。寥寥失前翼。弓球為世珍。典型為世式。天運方屯邅。耿耿歧路側。

聞金陵林茂之姑蘇徐元歎近狀

詞人遭百六。渠幸保餘年。杖適三吳遍。書聞二老全。詩成難入釜。歲晚可逃禪。日暮江東隅。征塗意黯然。

新城帥府行

新城秋野如藪澤。燐注狐嗥月正白。餘黎落落自成村。對人愁說東平伯。東平初來兵未多。老熊當道據淮河。軍行火落搜闤闠。競病才高勑勒歌。既棄中原守寸土。冠軍先治東平府。民居驅斥千餘家。猙獰殆過南山虎。峨峨巨闕開轅門。萬馬交衢可並屯。梓澤築樓花豔豔。定昆穿沼水澐澐。東平晨出聞嚴鼓。登堂指顧揮刀斧。嗔目朝廷無一人。上書跋扈凌台輔。督師史公掣其肘。總憲劉君 【 宗周】 請斬首。連衡各鎮挾強兵。文武大權俱入手。金陵帝業未偏安。內相秦檜外高歡。要津趨之日不足。銓樞片紙立加官。積金郿塢高于斗。要徵歌舞環桃柳。西江明月缺復盈。十萬笳鼓先出走。去時帥府奈若何。綺疏珠戶燕成窠。淮安輕擲全腰領。麾下墻陰長薜蘿。

楚元王廟

經涂瞻廟貌。猶似漢棠陰。醴設穆生酒。芽分高祖心。遺風思帶礪。舊澤感蹄涔。陵闕長安地。飛埃不可尋。

淮安晚發

天圍青靄導輕舟。柳色空濛映濁流。落照錦雲如日出。新秋玉露似春浮。野田戰馬餘屯牧。古戍啼烏半廢邱。極目中原爭險要。長城淮上不勝愁。

八月朔曉望

白露橫空混太虛。漁翁三四亦舟居。商人香楮祈河伯。那問空囊僅敝書。

水心亭縱步

清江徑轉殆十家。籬落匏瓜豆作花。市斗新紅云早米。飯成一一煮流霞。

清江浦

轂綰東南占上游。居人范蠡解持籌。平生不合尋陳紙。陽翟臨淄富可求。

平江侯陳恭襄祠 【 瑄】

江淮漕運力。其事賴恭襄。綠字書元使。黃頭歌櫂郎。何人敢折柳。無歲不思棠。鄭白渠今在。區區未足方。

甘羅城

楚地存秦相。遺城自昔空。少年名似祖。 【 羅。甘茂孫。】 古道貫長虹。淮水南來薄。函關西望雄。當時版築地。何必盡英童。 【 南陵縣北七里甘羅城。甃甓甚工。繚以漳水。中可容數千人。】

清口金龍神廟

金龍山下恨龍潛。水府沉沉殆百年。羅殺狂奔伍員馬。呂梁終效祖生鞭。神鴉晚噪飛帆外。瑞鴨群焚寶楮前。布褐微誠未敢達。宋家德祐代相憐。

渡淮

萬檝千檣刻未停。分帆南北各推欞。徵漕擬續河渠志。弔古嘗聞嶽瀆經。桐柏有山來自遠。草茅無地獨為醒。隃淮枳橘形相變。白髮何時又轉青。

清河縣

河濱繁爨汲。即此問絃歌。同泊少鄰舫。斜陽減怒波。征夫徭頻累。使客驛常多。疲邑天為閔。年年稔麥禾。

野泊觀射

瀕江開小陣。旅進試彎弧。楊葉前林薄。桑陰落日徂。輕弓驚宿鳥。枉矢笑飛烏。呫嗶歸何用。毋羞金僕姑。

曉舟行

秋氣澄澄露欲白。飛出扶桑推金魄。涼生枕簟雞再鳴。曲岸沿洄逐沙磧。須臾薄霧漸彌空。前村之樹轉濛濛。清景求摹摹不得。呼吸直與天相通。古人夜游嘗秉燭。月光黯澹凝沉綠。曉來艗首灌靈根。每旦空明看不足。

桃源縣

遙隄草似髮。百步一孤城。鮭菜涯相市。萑菼地未耕。唐風安蟋蟀。淮水富鵁鶄。南楚桃源外。于今不異名。

白洋河

滔天鼓浪白洋河。藉幸陽侯一瞬過。舊戍餘皇屯漢將。但聞解甲請通和。

野泊見雁

野田漠漠亘平蕪。流水無情不代租。征雁數行同作客。爾南我北各心孤。

宿遷縣

譙樓舟上望。迢遞抱黃河。驛舫時聞鼓。蔀簷各覆羅。雞魚欣市溢。菽麥幸田多。淮北稱饒沃。將來寄釣蓑。

項王廟

下相生故里。髣髴目重瞳。報憤六王後。狥身一劍中。雄風山易拔。大澤路方窮。轉恨烏江日。睢陽失沛公。

董家溝阻風雨

于役資游覽。羈遲不自由。蒹葭沿岸泊。風雨逐程留。尺寸希前進。萑蒲煩近憂。眠鷗最相狎。讓爾得安流。

霽

雲翳漸解駁。緩棹亦舒顏。鴉背啣初照。魚腮呷淺灣。兩涯逢水怒。雙槳任風頑。岸岸蘼蕪色。能增旅思閒。

路馬湖

平乘嘗四望。萑葦占湖光。避險渠新改。通漕利未忘。鴻陂銷眾怨。龍首樹堅防。堪歎朱工部。游魂尚渺茫。 【 崇禎初。總河朱光祚議開。後獄死。】

董家溝以上荻花數十里猗蘼可愛

步障王家盡紫絲。何如秋水自多姿。輕綿裊裊乘風舞。積素離離帶月移。弄影客中工作態。含情路側解相思。非煙非霧誰能盡。漫想黃筌下筆時。

望邳州諸山

青山前入望。眉宇頓澄鮮。少見心為□。長驅路稍偏。孤峰融傲骨。遠水急飛仙。若入邳州道。芒鞋不厭穿。

南舟引 【 淮北有舴艋如吳製。云東昌魚山河中皆然。漫賦之。】

五湖少伯舟偏捷。百里飛橈隨曲折。釣艇玄真一葉輕。秋水但知深且潔。吾生海上苦塵埃。安得乘桴獨往來。瓜皮舡子拍浮滿。勝彼徐福求蓬萊。北人南舟今日見。東昌漁父亦不賤。將來會訪武陵源。空舡落卻桃花去。

淮北雜詠八首

俱傳淮北路。自昔起雄圖。是處堪屯牧。無人不向隅。風霜勞易習。菽麥薄相須。用武思前代。誠哉異我吳。

四壁多苫土。飢寒易切身。年嘗罹水旱。氣不望金銀。不飥充朝脯。楊枝代積薪。前犁黃犢健。庶可墾河濱。

長隄屢阻潦。白鷺解親人。猗曲穿帆影。平蕪斷樹春。燕輕茅屋陋。魚活壑民頻。十里環前後。逃亡隻出身。

波臣何失職。時爾逞奔濤。十室虛稱邑。三河枉自豪。如誰猶頌酒。非楚莫言騷。累夕沙洲泊。傳杯佐蟹螯。

望中豐沛遠。真氣噓成虹。販繒吹簫去。攀鱗附翼空。帝王固不偶。山水至今同。游子增懷抱。當年詠大風。

壘岸山相似。遙遙百丈懸。水衡蘆課重。村市酒帘捐。土灶炊藜藿。柴門應橐饘。觀之幾淚下。鄭俠未圖傳。

河神昭響應。默默鎖支祈。白馬沉朝命。瓊弁靳楚師。靈巫屢著禱。稗史亦多奇。欲述河渠志。東南罄土脂。

徐淮幹南北。在古雜夷戎。俗漸春秋革。人為秦漢雄。舟車通汴泗。根本繫岐豐。言念斯民力。應專恤大東。

八月十四夜月

牙檣錦纜月中行。宛似三山泛大瀛。涼浸桂輪虧片影。光流竹箭滿初更。吳剛玉斧移靈兔。李白宮袍壓彩鯨。蘋末雄然天地闊。劃然長嘯有餘情。

中秋台莊對月

風帆頃刻入東齊。林影蕭疎烏已棲。景切玉壺方待兔。木飄金粟亦名犀。白榆歷歷明天上。錦鯉雙雙慰濟西。屈□啣杯對夜月。去年海曲月全迷。 【 去年中秋月食。】

嶧縣道中

嶧山供遠畫。翠色早歸來。市羨人人赴。濤奔岸岸回。魯風想未替。越客意相推。誰托孤桐質。焚餘更異材。

赤山湖

巨浸流天末。居然一孟諸。山螺波面赤。水鏡月中舒。漁父非知己。津人或啟予。秋光凌萬頃。隱映落芙蕖。

夏鎮朱尚書祠 【 衡】

輸輓新渠僅五朝。百年蘋藻漸蕭條。玄圭待錫平成日。夏鎮依稀夏禹遙。

獨山湖蓮葉萬頃口占

紅粧秋老洗鉛華。一望清陰似若耶。香影游□全未覺。輕風吹浪日初斜。

平沙落雁

朔雁紛紛下。江河秋夕深。影翻沙渚月。夢寄玉關心。漢苑虛傳札。衡湘杳暮陰。白蘋紅蓼色。爾亦愛秋尋。

夜過南陽鎮

傾來魯酒入華胥。漫過南陽一夢餘。孟氏諒諒規戰勝。游程卻記幼年書。

魯橋閘故魯邸賜莊

先朝蒙賜履。湯沐歲徵租。蜀主誰扶漢。哀公竟遜邾。原田無宿草。津館有棲烏。膚敏何勞問。枌榆一望枯。

仲家淺

向來負米地。葉葉衍雲礽。爾魯嘗從衛。我吳今過滕。□冠綿日月。桑梓守嘗蒸。始信先賢力。斯文終可憑。

舟望

天日俱清曠。波光極渺茫。菰根同鷺白。柳末異鵝黃。水德浮於土。秋心薄似霜。鄒枚雖賦客。吾意亦游梁。

李太白酒樓

突兀雲端舊酒樓。謫仙未脫驌驦裘。主人大勝臨卯令。客子何煩萬戶侯。明月翰林來采石。春風從事得青州。爾來雖有王孫棹。那解平原十日留。

古南池

濟水抱城隅。南池古不殊。任城地自勝。杜甫調彌孤。二雅遺騷選。五汶通泗洙。媿非蠻府客。戲欲詠娵禺。

白楊

江南無白楊。楊葉大如柳。擁腫易欹斜。蠹液常八九。淮北清且陰。秀特自不偶。其幹類井桐。冰膚桐未有。道問得其詳。古詞見稱久。密葉吼天風。翠色射窗牖。大可蔽連牛。小亦逾于斗。相對怡神情。樗櫟毋或狃。歸來讀爾雅。精思庸釋手。

南旺湖 【 汶上】

縈流餘百里。鷗鷺聚為家。水淺菱多米。隄圍荻盡花。汶流阻鸜鵒。秋色報寒鴉。宛在中央者。同誰理釣槎。

宋康惠公祠 【 禮】

思公乘橇日。未必出玄符。力為拯昏墊。神嘗寄舳艫。祖龍沉璧幻。白馬祭河殊。一代功誰並。憂深大禹謨。

東平道中二首

斜陽野水散蘆花。感物增人鬢漸華。江北江南非異地。客中遠不及歸鴉。

愁看華髮此身孤。燕築遙尋舊酒徒。千里蒼然□色外。岱宗了了入虛無。

野次夢山陰劉念臺先生講博學審問節兼示季子挂劍草

先生騎箕去。吳越□生平。學問冀垂暮。門墻虛舊盟。書藏禹穴祕。道啟孔林宏。後死如堪策。何當負短檠。

過安山閘舟人望梁山嘖嘖宋江事有感

么麼狐鼠浪相傳。齊俗椎埋污簡編。漢室梁王游輦後。難將盜跖累當年。

張秋 【 弘治中。劉大夏治河成。賜名安平鎮。】

夾城行馬半蕭條。黃鵠猶聞舊日謠。烽燧四郊銷斥堠。舟車萬里會雲霄。南來水自漳汶合。東去山從岱嶽遙。憶昔忠宣底績易。玄夷神冊又前朝。

挂劍臺

上有挂劍枝。下有挂劍草。青萍三尺杳茫茫。問君地下今難保。吁嗟公子一片心。徒付征塵迷古道。歐冶寶鍔苦無多。英英白虎據山阿。赤堇山下雖精鐵。終是交情還不磨。

即事四首

左掖文昌右將軍。雄麾指日掃南溟。長城萬里真堪寄。舊鎮松山入望青。

景略江東孰比卿。澶淵平仲亦虛名。天生豪傑須今日。白雁紛紛下楚荊。

央央丹斾指江沱。千里通津三月多。甘苦最能同部曲。調羹滿載相公鹺。

燕齊梨棗十年嬴。採買民間價亦平。商販敢將蕭索怨。晉家草木慣為兵。

九月朔聊城道中

棗陰纂纂柳青青。樹下流波失地形。嘗笑仲連思蹈海。望洋處處若滄溟。

聊城朱相國文□墓 【 延禧】

松楸鬱鬱帶長河。往日舟人感慨多。翁仲石前非故土。子規枝上尚修柯。寢邱楚相情何薄。石槨滕公歲未磨。若起九原求不朽。黃扉黯淡色如何。

微子城

宗臣去國果何心。東郡遺城枉自今。白馬幾人歆廟祀。天潢無數竟消沉。

聊城東門魯仲連射書處

先生天下事。一矢下堅城。即墨何人在。毋為移此情。

望嶽樓

岱宗青在望。萬雉拔雲端。趙魏交西鄙。汶漳會北瀾。斗杓星易摘。山水日相盤。氣象殊超忽。應須駕紫鸞。

舟經朱相國南北園

玉燭餘閒事兩園。濟陰流水日潺湲。沙隄不待平章老。金谷雖同衛尉存。事隔崖州思醒石。酒容河上挹崑崙。酇侯垣屋非難治。先恐風塵到相門。

臨清

清源舊全盛。鼓瑟更吹竽。奇貨多陽翟。名倡競小蘇。驚塵移耳目。曠土掩頭顱。三匝依秋樹。時聞城上烏。

縱步

輕塵十里軟芳隄。粉氣芙蓉吹作泥。坡岸似山小有致。帆檣如馬未全迷。客遲燕趙身將北。日暮桑榆河亦西。拭目詞人追往昔。謝榛七子也同?。 【 茂榛家臨清。】

清源老人行

清源老人為廟祝。往日城居守華屋。先子明經對大廷。羹魚飯稻欺饘粥。崇禎壬午逼仲冬。闔城流血膺屠僇。妻孥頃刻判存亡。或作流俘或鬼籙。魂飛骨肉不求生。今向荒祠寄煢獨。鄭老傍聽淚潛泫。自言藩省承案牘。己卯元正陷濟南。滿門剽盡無遺育。餘生扶幼到清源。清源仍破轉傷目。五男五女僅一存。曾訪燕京惟痛哭。吁嗟二老偶路歧。坐對愁雲歎沉陸。

登永壽寺塔

浮屠拔地百餘尺。猶未凌身最上層。東瞰全齊西瞰趙。平分雁影映禪燈。

九月發臨清

停橈數夕倦津梁。九月西風雁數行。舟代藍輿堪載酒。籬逢黃菊即尋芳。少陵不減崔家興。司馬能容幕府狂。寂寞敝裘寒色動。芙蓉江上似為裳。

朱太史輕舸先別

清源分棹急。夜色早吹藜。同輩參槐棘。鯫生媿管蠡。五雲遙北望。千里共南携。計日容相晤。知先下紫泥。

感古

千金無賦動長門。秋雨梧桐清淚痕。明月漢宮處處別。銀床紅樹最銷魂。

新秋落葉滿金溝。覆水無情欲更流。傳語外人都不信。寒霜先上鳳凰樓。

鞠衣新樣奉中宮。□獵邊關萬里同。舊賜玉鞭手未冷。也教棄置怨秋風。

鏤金百寶象牙床。錦幄流蘇雙鳳凰。昨夜夢回孤枕月。不知椒殿尚餘香。

長秋隨例賀生辰。班列昭陽第幾人。玉面暗無幾下淚。眾前慚奈強含顰。

何時玉輦復經過。門外莓苔長綠蘿。滴盡淚痕添夜漏。還當鵲駕渡銀河。

武城 【 武城。平原君舊邑。非子游也。以名同。】

下邑彫殘甚。絃歌誤昔聞。窮黎思袵席。長吏輒紛紜。文學今非急。催科古亦云。檣燈試遠望。天上一星分。

甲馬營

村村趨市集。刻目湊輪蹄。近岸犁黃犢。深林啼午雞。纜牽天漢遠。帶綰衛河迷。風景方搖落。疎楊色未齊。

故城

柳絲摧欲折。雨意又成絲。河接滹沱近。天移羈客遲。疎雲透片日。古道臥殘碑。欲攬川原秀。衝泥畏雨師。

德州

轂綰稱津要。雄繁又廣川。剪桐分賜履。輓陸競輸邊。日未長安遠。人先董子賢。春秋習災異。大水或堯年。

聞膠州警念故相國高氏

寢邱將不保。搶攘欲何之。累卵難為守。殃魚且及池。蒼頭軍突起。丞相客安施。每切諸孫計。空懷下榻時。

安陵鎮老僧云本內臣監營不告姓

左璫衣紫出中涓。持鉢披緇已六年。環衛千牛營十二。渡河隻象界三千。洛中召敵多張讓。海上逢僧即大顛。欲問姓名偏不答。蒲團清晝炷爐?。

歸夢

枕上空歸夢裏家。三千里外一時賒。東籬不負陶潛約。又放柴桑三五花。

滄州弔劉總督燾墓

跅弛倜儻自雄才。薊北牙旗三輔來。飲器熱傾桐馬酒。蝥弧高築放鷹台。生平俠氣酬方槊。當代豪傑薄鼎臺。三尺石人翁仲老。那知沙漠鎖莓苔。

滄州

觸景堪流涕。風煙感棣州。繁絲解渤海。寸管媿涓流。作客孤能逸。加年老未偷。饒君萬斛酒。不解少陵愁。

青縣

蔀屋炊煙少。傷心客裏過。河魚方大上。猛虎不堪苛。天地誠芻狗。民生足蟹螺。道旁柳且盡。欲折意如何。

滄州間多貴人墓毀甚

貴人在日掀風雷。片言立可燃死灰。五侯七貴枉車騎。上書屢荷重瞳回。一朝不諱犯霜露。黃腸題湊競相賻。尚方起塚像祁連。衣冠祖送盈前路。盤螭琢石購名銜。七尺豐碑侈具瞻。功德盛稱文武備。且云取與伯夷廉。松耶柏耶吼北風。子孫豪習忘乃公。絲鞭日馭紫叱撥。朱門漸見雕牆空。況今舉目異江河。墓棘蕭條尋斧柯。石獸傾斜雙足斷。龍文雨洗篆難磨。行人過之長太息。枯骨冥然無氣色。烏鳶螻蟻兩誰爭。首陽餓死甘道側。

午晴

客愁因雨倍。際午豁晴眸。鴉背收林濕。羊腸競路秋。楚人嘗善怨。風伯又何求。願遂陽烏色。桑榆或可酬。

天津衛

滹沱滄海綰車航。萬里臨流倍慨慷。開府已除節度使。轉漕仍繫度支郎。餘饒地始開鹽莢。舊隱時聞理釣床。管仲太公俱寂寞。悲歌野淚弔蒼茫。

阻風

飛廉如怒阻嚴程。留滯津頭薄有情。海運扶搖南更北。河流蟠屈濁難清。一燈孤影我為我。九陌華輪卿自卿。欲慕墻東求避世。漫因彈鋏付浮萍。

發天津

左輔如沉陸。長隄限斷虹。民幾魚鱉盡。賦或繭絲同。煖似吹鄒律。飢多摘野菘。江南芳訊杳。徒爾望征鴻。

楊村

晴鴉分色到。催傍即楊村。敝絮添藍縷。醇醪憶瓦盆。非同歧路泣。略就世情論。白首人間世。長風滿薊門。

丁字沽望西山雪

西山雪在望。釀作九秋寒。下里思同調。孤舟強自寬。花飛天外落。頭白鏡中看。無限長安色。胡為望露盤。

試幘

趨時亦絳幘。於古似垂纓。帝魏元經久。游吳季子輕。嘗思循髮事。郤感溺冠情。皁帽尋常物。終身不自明。

白河阻雪

白河沙似雪。再雪不知繁。歷亂迷津樹。參差濕釣竿。落梅江笛怨。高唱郢人寒。未遂梁園客。惟歌行路難。

曉行雪徑

灞橋詩思欲生狂。剖闢乾坤破渺茫。似向鹿門尋舊隱。株株哀柳盡琳琅。

策蹇

衝寒依杖切。策蹇又何如。冰徑憂弛勒。綈袍苦棄襦。祖生鞭竟著。鄭綮句全疎。莫自悲髀肉。華陰曾墮驢。

漷縣弔岳文肅 【 正】

季方秉大節。靈氣閟鄉關。鼎鼐官仍薄。邱園身自閒。孤城依北斗。直道截南山。雖屬滄海異。千秋要可攀。

宿通州胡氏

錢塘未寄跡。長揖問鄉人。燈下情偏熱。塗中事轉辛。風塵難短褐。縞紵易輪□。略敘年來事。真堪涕淚頻。

皇木廠

先朝富物力。連筏下江淮。楚蜀來雲棟。唐虞崇土階。故嘗儲將作。遂爾委天涯。去去毋延竚。奇材卻易埋。

英王墓

長安城南天尺五。□□碧瓦開堂斧。朱門複殿異人間。夜臺不醒重泉苦。北風烈烈吹黃沙。新松植地未槎牙。四郊曠莽無人住。羽獵歸來時夜譁。當年英王窮海北。連營萬馬各五色。混同春漲冰澌流。瀋陽月落方稍黑。仰天南向羨中華。限山隔海飛不得。西湖桂子但清秋。漢家宮闕從何識。嗟哉青衣會有時。嗟哉長城不自支。花門一望種苜蓿。南苑今為飲馬池。英王敢戰氣如虎。胡床解甲羅歌舞。邸第斜連鳷鵲旁。妖鬟盡隸仙韶部。急管繁絃春復春。曰周曰召浸情親。倏焉日匿西山下。高塚祁連宿草新。闔廬寂寞狥劍鍔。桓山石槨三泉涸。燕昭墓上穿老狐。幾度酸風歎蕭索。





◇明功罪诏（太和二年十一月）

悬爵于朝，而有功者必縻其赏；悬刑于市，而有罪者必罹其辜。斯乃古今之成典，治道之实要。诸州刺史，牧民之官，自顷以来，遂各怠慢，纵奸纳赂，背公缘私，致令盗贼并兴，侵劫滋甚，奸宄之声，屡闻朕听。朕承太平之运，属千载之期，思光洪绪，惟新庶绩，亦望蕃翰群司，敷德宣惠，以助冲人，共成斯美。幸克己复礼，思愆改过，使寡昧无愧于祖宗，百姓见德于当世。有司明为条禁，称朕意焉。（《魏书·孝文纪》上）


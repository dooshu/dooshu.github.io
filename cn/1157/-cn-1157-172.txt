●卷一百七十二　刑考十一

○赦宥

魏文帝即位，改元黄初，大赦。五年，东巡，幸许昌宫。为水军，亲御龙舟，循蔡、颍，浮淮，幸寿春。扬州界将吏士民，犯五岁刑以下，皆原除之。至广陵，赦青、徐二州。

明帝即位，大赦。二年，赦系囚非殊死以下。五年，皇子生，大赦。青龙二年，大赦。景初元年，大赦。二年，大赦。

齐王即位，正月大赦。八月，以帝亲政，大赦。四年，立皇后，大赦。嘉平元年，诛曹爽，大赦。三年，大赦。四年，立皇后，大赦。六年二月，诛李丰、夏侯元大赦。四月，立皇后，大赦。

高贵乡公即位，大赦。二年，诛母邱俭、文钦，特赦淮南士民为俭、钦所诖误者。又以陇右四郡及金城连年受敌，或亡叛投贼，其亲留在本土不安者，特赦之。　甘露二年五月，诛诸葛诞，赦淮南将吏士民为诞所诖误者。九月，大赦。

陈留王即位，大赦。景元四年，平蜀，特赦益州士民。咸熙元年，诛锺会，特赦诸在益土者。二年，大赦。

晋武帝泰始元年，受禅即位，大赦。逋债负皆勿收，除旧嫌，解禁锢，亡官失爵者悉复之。四年，大赦。五年，曲赦交阯、九真、日南五岁刑。六年，赦五岁刑以下。七年，雍、梁、秦三州饥，赦其境内殊死以下。又曲赦益州南中四郡殊死以下。八年，大赦。咸宁元年春，大赦，改元。二年二月，赦五岁刑以下。十月，立皇后，大赦。五年，大赦。太康元年，平吴，大赦。五年，大赦。十年，太庙成，祫祭，大赦。

惠帝即位，大赦。永平元年，诛杨骏，大赦。二年，大赦。四年，赦寿春、上谷居庸、上庸地震被灾者。六年，大赦。十年，曲赦雍、凉二州。八年，大赦。永康元年正月，大赦。四月，赵王伦等废贾后，大赦。八月，曲赦洛阳。十一月，立皇后，大赦。永宁元年四月，赵王伦诛，帝复位，大赦。六月，立皇太孙，大赦。　八月，大赦。泰安元年，赦司、冀、兖、豫四州。十二月，河间王顒表诛齐王冏。大赦。二年，赦五岁刑。九月，张方入京师，大赦。十二月，张方杀长沙王乂，大赦。　永兴元年正月，大赦，改元。三月，立成都王颖为皇太弟，大赦。七月戊戌，陈眕讨颖，大赦。庚申，颖败王师，大赦。八月，张方迎帝幸其营，大赦。十一月，方劫帝幸长安，大赦。十二月，立豫章王炽为太弟，大赦（是岁大赦凡七）。二年，大赦。光熙元年，大赦。

怀帝即位，大赦。永嘉元年正月，大赦，改元。三月，立皇太子，大赦。二年正月，大赦。十二月，大赦。三年，曲赦河南郡。四年正月，大赦。

愍帝，永嘉六年，入长安为皇太子，大赦。建兴元年，即位，大赦。二年，大赦。三年四月，大赦。六月，大赦。

元帝建武元年，即晋王位，大赦。大兴元年，即皇帝位，大赦。二年，大赦。永昌元年，大赦，改元。四月，王敦反，入石头。大赦。

明帝即位，大赦。二年正月，赦五岁刑以下。十月，诛王敦，大赦；惟敦党不原。三年，立皇太子，大赦。

成帝即位，大赦。咸和元年二月，大赦，改元。十月，赦百里内五岁以下刑。三年二月，苏峻反，入石头，大赦。四年，诛苏峻，大赦。五年正月，大赦。七年正月，大赦。八年正月，赦五岁刑以下。咸康元年，加元服，大赦。二年，立皇后，大赦。五年正月，大赦。六年三月，大赦。八年正月，大赦。

康帝即位，大赦。建元元年十一月，大赦。

穆帝即位，大赦。永和二年正月，大赦。三年，大赦。五年正月，大赦。九年正月，大赦。升平元年正月，帝加元服，大赦。八月，立皇后，大赦，逋租宿负皆勿收。五年正月，大赦。

哀帝即位，大赦。隆和元年正月，大赦。兴宁元年二月，大赦。

废帝即位，大赦。太和元年，曲赦梁、益二州。三年三月，大赦。六年四月，大赦。

简文帝即位，大赦。

孝武帝即位，大赦。宁康二年正月，大赦。三年正月，大赦。太元元年正月，帝加元服，大赦。五月，以地震大赦。四年正月，大赦。五年四月，赦五岁刑以下。六月，以比岁荒歉，大赦，自太元三年以前逋租宿债蠲除之。六年赦五岁刑以下。七年八月，大赦。八年三月，大赦。十二月，以破苻坚，大赦。　九年十月，以元象乖度，大赦。十一年三月，大赦。十二年正月，大赦。十五年三月，大赦。十七年正月，大赦，除逋租宿债。

安帝即位，大赦。隆安二年十月，大赦。四年正月，大赦。七月，大赦。元兴元年正月，大赦。十二月，桓元擅政，曲赦广陵、彭城大逆以下。三年三月，刘裕讨桓元，置留台，承制大赦，惟桓元一族不宥。五月，帝反政於江陵，大赦，凡诸畏逼屈事逆命者，一无所问。义熙元年，大赦，改元，唯桓元、桓振一族及同党不在原例。三年春，大赦。五年正月，大赦。六年五月，大赦。八年九月，大赦。十一年正月，大赦。九月，大赦。十二年，以伐姚泓，大赦。十四年正月，大赦。

恭帝即位，大赦。

宋武帝即位，大赦，改元。逋租宿债勿收。其犯乡论清议、赃汙淫盗，一皆荡涤，与之更始。长徒之身，特皆原遣。亡官失爵，禁锢夺劳，一依旧准。

裴子野论曰："昔重华受终，四凶流放；武王克殷，顽民迁洛：天下之恶一也。乡论清议，除之过矣。"

其年八月，立皇太子，赦见罪人。二年正月，祀南郊，大赦。

裴子野曰："夫郊祀天地，修岁事也。赦彼有罪，夫何为哉！"

三年，诏刑罪无轻重，悉原之。

少帝即位，大赦。景平元年正月，大赦，改元。二年五月，傅亮等以太后令废帝，是日，赦死罪以下。

文帝即位，大赦，改元。元嘉二年，帝亲政，祀南郊，大赦。三年正月，讨谢晦，大赦。四年正月，曲赦建业百里内。六年，立皇太子，大赦。八年六月，大赦。　十年正月，大赦。七月，曲赦梁、益、秦三州。十一年，曲赦梁、南秦二州剑阁以北。十二年正月，大赦。十三年三月，大赦。十四年正月，祀南郊，大赦。十六年，皇太子冠，大赦。十七年十月，大赦。十九年四月，大赦。二十一年，亲耕籍田，大赦。二十三年四月，大赦。二十四年正月，大赦。二十六年三月，大赦。二十七年十一月，大赦。

孝武以元嘉三十年四月即位，大赦。五月，曲赦建业二百里内。孝建元年，大赦，改元。三年，皇太子纳妃，大赦。大明元年，大赦，改元。三年，讨诛竟陵正诞，大赦。七年二月，大赦。十一月，曲赦南豫州殊死以下。十二月，大赦。

前废帝即位，大赦。景和元年正月，大赦，改元。十一月，大赦。

明帝即位，大赦。三年，曲赦豫、南豫、青、冀四州。

後废帝即位，大赦。元徽元年，大赦，改元。

顺帝即位，大赦。

齐高帝受禅即位，大赦。弛逋债及犯乡论清议、赃汙淫盗者，荡涤如宋初。二年，大赦。

武帝即位，大赦。永明元年，祀南郊，大赦，改元。三年，祀南郊，赦三百里内，罪应入重者降一等，馀依赦制。四年，宥殊死以下。七年，祀南郊，大赦。八年，大赦。十一年，曲赦南兖、兖、豫、司、徐五州。

废帝即位，大赦。隆昌元年，大赦，改元。

海陵王即位，大赦。

明帝即位，大赦，改元。建武四年，大赦。

东昏侯永元元年，大赦，改元。二年，曲赦都下及徐、兖二州。三年，祀南郊，大赦。和帝即位，大赦。

梁武帝受禅即位，大赦一如宋齐。天监二年，祀南郊，降死囚以下，曲赦益州。三年，大赦。四年，祀南郊，大赦。五年，大赦。七年，以皇子绎生，赦大辟以下未结正者。八年，祀南郊，大赦。十年，祀南郊，大赦。十一年，曲赦扬、徐二州。十二年，祀南郊，赦大辟罪以下。十四年，皇太子冠，大赦。　十六年，耕籍田，赦罪人。十七年，大赦。十八年，受佛戒，赦罪人。普通元年正月，大赦。二年，祀南郊，大赦。三年，大赦。四年，祀南郊，大赦。六年正月，祀南郊，大赦。七月，大赦。七年，赦死罪以下。大通元年，曲赦东豫州。中大通元年正月，祀南郊，大赦。十月，设无遮会，大赦。三年，祀南郊，大赦。五年，祀南郊，大赦。大同元年，大赦。三年正月，祀南郊，大赦。八月，设无碍食，大赦。四年，大赦。六年，曲赦司、豫、徐、兖四州及都下。十年，大赦。中大同元年，大赦。太清元年正月，祀南郊，大赦。四月，舍身，大赦。二年，曲赦交、爱、德三州及南豫州。

简文帝即位，大赦。大宝元年，大赦，改元。

元帝即位，大赦。

敬帝即位，大赦。太平元年，大赦。

陈武帝受禅即位，大赦一如宋、齐、梁故事。永定二年，祀南郊，大赦。

文帝即位，大赦。天嘉元年，大赦，改元。三年，大赦。四年九月，曲赦都下。　十二月，大赦。五年，曲赦都下及建安、晋阳二郡。六年，曲赦都下。天康元年，大赦。废帝即位，大赦。光大元年，大赦。改元。

宣帝太建元年，即位，大赦。二年，大赦。三年，大赦。四年，大赦。六年，赦江右、淮北诸州。十年，大赦。十一年，大赦。

後主太建十四年正月即位，大赦。七月，大赦。至德元年，大赦，改元。二年十一月，大赦。三年，大赦。四年，大赦。正明元年，大赦。

後魏道武帝天兴元年，定国号为魏，大赦，改元，迁都平城。二年，曲赦京师。天赐元年，大赦。

明元帝永兴元年即位，大赦，改元。神瑞元年，大赦。泰常元年，大赦。

太武帝即位，大赦。神｛鹿加｝元年，大赦。延和元年，大赦。二年，大赦。太延元年，大赦。四年，大赦。太平真君元年，皇孙生，大赦。九年，大赦。十一年，曲赦定、冀、相三州死罪以下。正平元年，大赦。

文成帝即位，大赦。兴光元年二月，曲赦京师。七月，皇子生，大赦。太安元年，曲赦京师死囚以下。二年，立皇太子，大赦。四年，大赦。五年，赦京师死罪已下。和平元年，大赦，改元。六年，大赦。

献文帝即位，大赦。天安元年，大赦，改元。皇兴元年，皇子生，大赦，改元。四年，大赦。

孝文帝元兴二年，曲赦京师及河西，秦、泾、枹｛罒干｝、凉州及诸镇。四年，曲赦仇池。　五年，曲赦京师死罪。承明元年六月，大赦。九月，曲赦京师。太和元年，大赦。二年，曲赦京师。三年三月，曲赦京师。十月，大赦。四年，曲赦京师。　五年，大赦。七年，皇子生，大赦。十年，大赦。十二年，大赦。十六年，颁新律令，大赦。十九年，曲赦徐、豫、梁、相四州。二十年，曲赦京师。二十三年，大赦。

宣武景明元年，大赦，改元。二年二月，大赦。七月，大赦。正始元年，大赦。三年正月，皇子生，大赦。八月，曲赦泾、秦、岐、凉、河五州。永平元年，大赦。三年，皇子生，大赦。延昌元年，大赦。

孝明帝即位，正月，大赦。八月，大赦。熙平元年，大赦，改元。二年，大赦。神龟二年，大赦。正光三年，大赦。五年，大赦。孝昌元年，大赦。二年，大赦。武泰元年，大赦。

敬宗即位，大赦，改元。二年七月，大赦。三年，诛尔朱荣，大赦。

节闵帝即位，大赦，改元。

废帝即位，大赦，改元。

孝武帝即位，大赦，改元。永熙三年，入长安，大赦。

文帝即位，大赦，改元。大统三年，以获神玺大赦。四年，立皇后，大赦。九年，大赦。十三年，大赦。十四年，皇孙生，大赦。十六年，大赦。

孝静帝即位，大赦，改元。天平三年，大赦。四年，大赦。元象元年，大赦。兴和元年五月，立皇后，大赦。十一月，新宫成，大赦。二年，大赦。武定元年，大赦。三年，大赦。五年，大赦。六年，以旱赦罪人有差。七年，大赦。

齐文宣帝天保元年五月，即位，大赦，改元。十月，曲赦并州。

北齐赦日，武库令设金鸡及鼓於阊阖门外之右，勒集囚徒於阙前，挝鼓千声，脱枷锁遣之。

九年四月，大赦。十一月，大赦。

废帝即位，大赦。

孝昭帝即位，大赦。

武成帝即位，大赦。河清元年，立皇后、太子，大赦。四年，传位太子，大赦。

後主天统三年二月，加元服，大赦。十一月，以大明殿成，大赦。四年，太上皇崩，大赦。武平元年，皇子生，大赦。三年，立皇后，大赦。五年，大赦。七年正月，大赦。十二月，大赦。

周孝闵帝即位，大赦。

孝明帝即位，大赦。二年，大赦。武成元年，大赦。

武帝即位，大赦。保定四年，大赦。天和三年，大赦。建德元年三月，大赦，改元。　四月，立皇太子，大赦。三年，大赦。五年，以取齐并州，大赦。六年，平齐，诏去年大赦颁宣未及之处悉从赦例。

宣帝大成元年正月，大赦，改元。二月，传位皇太子，大赦。

时帝以高祖《刑书要制》为太重而除之，又数行赦宥。京兆郡丞乐运上疏，以为："《虞书》所称'眚灾肆赦'，谓过误为害，当缓赦之。《吕刑》云'五刑之疑有赦'谓刑疑从罚，罚疑从免也。谨寻经典，未有罪无轻重溥天大赦之文，岂可数施非常之惠，以肆奸宄之恶乎！"帝不纳。

静帝二年，天元崩，大赦。

隋文帝受禅即位，大赦，改元。开皇三年正月，将迁新都，大赦。九月，大赦。　六年，大赦。七月，曲赦江陵及同州。八年，以伐陈曲赦陈国。九年，以平陈大赦。十五年正月，大赦。四月，大赦。十九年，大赦。

开皇末，王伽为齐州参军，被州使送流囚李参等七一馀人诣京师。时流人并枷锁传送。次荥阳，伽悯其辛苦，悉呼而谓之曰："卿辈既犯国刑，亏损名教，身婴缧绁，此其职也。今复重劳援卒，岂独不愧於心哉！"参等辞谢。伽曰："汝等虽犯宪法，枷锁亦大辛苦。吾欲与汝等脱去，行至京师总集，能不违期不？"皆拜谢曰："必不敢违。"伽於是悉脱枷，停援卒，与期曰："某日当至京师，如致前却，吾当为汝受死。"舍之而去。流人感悦，依期而至，一无离叛。上闻而惊异，召见与语，称善久之。於是悉召流人，并令携负妻子俱入，赐宴於殿庭而赦之。乃下诏曰："凡在有生，含灵禀性，咸知好恶，并识是非。若临以至诚，明加劝导，则俗必从化，人皆迁善。往以海内乱离，德教废绝，官人无慈爱之心，兆庶怀奸诈之意，所以狱讼不息，浇薄难理。朕受命上天，安养万姓，思导圣法，以德化人，朝夕孜孜，意本如此。而伽深识朕意，诚心宣导。参等感悟，自赴宪司。明率土之人，非为难教，良是官人不加示晓，致令陷罪，无由自新。若使官尽王伽之俦，人皆李参之辈，刑措不用，其何远哉！"於是擢伽为雍令，政有能名。

仁寿元年，大赦。二年，曲赦益州。

炀帝大业元年正月，大赦，改元。十月，赦江、淮以南。三年，颁律令，大赦。五年，大赦。九年，大赦。十年，大赦。十一年，曲赦太原、雁门死罪以下。

恭帝即位，大赦，改元。

唐制，赦日，武库令设金鸡及鼓於宫城门外之右，勒集囚徒於阙前，挝鼓千声讫，宣制放。其赦书颁诸州，用绢写行下。《律》曰："曾赦及降者，盗、者、准、枉法，犹徵正赃，馀赃非见在，收赎之物限内未送者，并从赦降原。诸赦前断罪不当者，若处轻为重，宜改从轻，处重为轻，即依轻法。其常赦所不免者，依常律（常赦所不免，谓虽会大赦犹处死及流，若除名、免所居官、移乡者。赦书定罪名合从轻者，不待引律比附入重，违者各以故失论）。诸以赦前事相告言者，以其罪罪之；官司受而为理者，以故入人罪论；至死者，各加役流。若事须追究者，不用此律。"（追究，谓婚姻良贱、赦限外蔽匿，应改正徵收及追见赃之类。）

唐高祖武德元年五月，上受隋禅，即皇帝位，大赦，改元。四年七月，以王世充、窦建德既平，天下略定，大赦。

时赦令既下，而王、窦馀党尚有远徙者。治书侍御史孙伏伽请曰："今兹大赦，既云常赦不原者皆赦除，非直赦其有罪，亦是与天下更新，因何既赦而复徙之？且世充尚蒙宽宥，况於馀党，所宜纵释。"上从之。

九年六月，秦王世民诛太子建成、齐王元吉，大赦天下。八月，太宗即皇帝位，赦天下。贞观四年，以克突厥，赦天下。六年，上亲录囚徒，放死罪三百九十人归於家，令明年秋来就刑。其後应期毕至，乃诏悉赦之。

欧阳氏曰："信义行於君子，而刑戮施於小人。刑入於死者乃罪大恶极，此又小人之尤甚者也。宁以义死，不苟幸生，而视死如归，此又君子之尤难者也。方唐太宗之六年，录大辟囚三百馀人，纵使还家，约其自归以就死，是以君子之难能期小人之尤者以必能也。其囚及期而卒自归无後者，是君子之所难，而小人之所易也。此岂近於人情？或曰：'罪大恶极，诚小人矣，及施恩德以临之，可使变而为君子。盖恩德入人之深而移人之速有如是者矣。'曰：'太宗之为此，所以求此名也。然安知夫纵之去也，不意其必来以冀免，所以纵之乎。又安知夫被纵而去也，不意其自归而必获免，所以复来乎。夫意其必来而纵之，是上贼下之情也；意其必免而复来，是下贼上之心也。吾见上下交相贼以成此名也，乌有所谓施恩德与夫知信义者哉！不然，太宗施德於天下，於兹六年矣，不能使小人不为极恶大罪，而一日之恩，能使视死如归而存信义，此又不通之论也。然则何为而可？曰：纵而来归，杀之无赦，而又纵之，而又来，则可知为恩德之致尔。然此必无之事也。若夫纵而来归而赦之，可偶一为之尔。若屡为之，则杀人者皆不死，是可为天下之常法乎？不可为常者，其圣人之法乎？是以尧、舜、三王之治，必本於人情，不立异以为高，不逆情以干誉。"

九年，赦天下。十四年，赦雍州、长安系囚大辟以下。十七年，立晋王治为皇太子，赦天下。二十三年三月，赦天下。六月，上崩。高宗即位，赦天下。

上尝谓侍臣曰："凡赦唯及不轨之辈。古言曰：'小人之幸，君子之不幸也。''一岁再赦，善人喑哑'。凡养稂莠者伤禾稼，惠奸宄者贼良人。昔'文王作罚，刑兹无赦'。夫小仁者，大仁之贼。故我有天下以来，不甚放赦。今四海安静，礼义兴行，数赦即愚人常冀侥倖，唯欲犯法，不能改过，当须慎赦。"

高宗永徽三年，立陈王忠为皇太子，赦天下。六年，立武氏为皇后，赦天下。　显庆元年，改元，赦天下。四年，太子加元服，赦天下。五年，平百济，赦天下。　龙朔二年，赦天下。乾封元年，封泰山，赦天下。咸亨元年，赦天下。上元元年，赦天下。二年，立雍王贤为皇太子，赦天下。仪凤元年，赦天下。三年，赦天下。调露元年，赦天下。永隆元年，立英王哲为皇太子，赦天下。永淳元年，赦天下。弘道元年，赦天下。

武后光宅元年正月，改元，赦天下。二月，睿宗立，赦天下。九月，赦天下。垂拱元年，赦天下。二年，赦天下。四年，赦天下。天授元年十一月，赦天下。　九月，改唐为周，赦天下（是年用周正，以十一月为岁首）。长寿元年，赦天下。延载元年，赦天下。天册万岁元年正月，大赦。九月，加尊号，赦天下。

获嘉县主簿刘知几上表言："皇业权舆，天地开辟，嗣君即位，黎元更始，则时藉非常之庆，以申再造之恩。今六合清晏而赦令不息，近则一年再降，远则每岁无遗，至於违法悖礼之徒，无赖不仁之辈，编户则寇攘为业，当官则赃贿是求。而元日之朝，指期天泽，重阳之节，伫降皇恩，如期忖度，咸乐释免。咸为各垂结正，罪当断决，窃行货贿，方便规求，故致稽延，毕霑宽宥。用使俗多顽悖，时罕廉隅，为善者不预恩光，作恶者独承徼幸。若乃方正直言之士，守善嫉恶之夫，每欲揽辔埋轮，效鹰鸇而报国；褰帷露冕，去蝥贼以安人。而遇赦无以效其功，阅恩无所施其巧。古语云：'小人之幸，君子之不幸。'斯之谓也。望今後颇节於赦，使黎民知禁，奸宄肃清。又海内具僚九品以上，每岁逢赦，必赐阶勋，遂使绯服众於青衣，象版多於木笏；皆荣非德举，位罕才升。稍息私恩，使有善者愈效忠勤，无才者咸知勉励。"疏奏，太后颇嘉之。

万岁通天元年，赦天下。神功元年，赦天下。圣历元年正月，大赦天下。九月，复立庐陵王为皇太子，赦天下。二年，赦天下。久视元年五月，赦天下。　十月，赦天下。长安元年，赦天下。二年，祀南郊，赦天下。

中宗神龙元年正月壬午朔，赦天下。甲辰，太子监国，赦天下。丙午，中宗复位，赦天下。二年，甲子立皇后，赦天下。二年，赦天下。景龙元年，赦天下。　二年二月，赦天下。十一月，赦天下。三年，祀南郊，赦天下。

睿宗即位，赦天下。二年，制太子监国，赦天下。三年正月，耕籍田，赦天下。　五月，祭北郊，赦天下。

元宗即位，八月，赦天下（即神龙三年改先天元年）。十月，谒太庙，赦天下。开元元年，诛太平公主，赦天下。五月，赦天下。九年，赦天下。十一年，祀南郊，赦天下。十三年，封泰山，赦天下。十七年，赦天下。二十年祀后土汾阴，赦天下。二十七年，赦天下。天宝元年正月，大赦，改元。二月，合祀天地南郊，赦。　三载，祀九宫贵神，赦天下。六载，合祭南郊，赦天下。七载，上尊号，赦天下。　十载，合祭南郊，赦天下。

肃宗即位於灵武，赦天下。二载，克复两京，赦天下，惟与安禄山同反及李林甫、王鉷、杨国忠子孙在不免例。乾元元年二月，赦天下，改元。四月，新太庙成，享庙，赦天下。上元元年，赦天下，改元。二年，赦天下。宝应元年，上皇崩，赦天下。

代宗即位，赦天下。广德元年，上尊号，改元，赦天下。二年，赦天下。永泰元年，改元，赦天下。大历元年，赦天下，改元。五年，诛鱼朝恩，赦京师囚系。七年，赦天下。九年，赦天下。

德宗即位，赦天下。建宗元年，改元，赦天下。兴元元年正月，上在奉天，大赦。七月，平朱泚，复长安，大赦。贞元元年，赦天下，改元。四月，赦天下。九年，祀圜丘，赦天下。

顺宗即位，赦天下。

德宗之末，十年无赦，群臣以微过谴逐者，皆不复叙用，至是，始得量移。

宪宗元和元年，赦天下，改元。二年，祀圜丘，赦天下。三年，受尊号，赦天下。十三年，赦天下。十四年，受尊号，赦天下。

穆宗长庆元年正月，赦天下，改元。七月，受尊号，赦天下。

敬宗即位，赦天下。宝历元年，赦天下，改元。

文宗太和元年，赦天下，改元。三年，祀圜丘，赦天下。开成元年，赦天下，改元。

武宗即位，赦天下。会昌元年，祀圜丘，赦天下。二年，受尊号，赦天下。五年，赦天下。

宣宗即位，赦天下。大中元年，赦天下，改元。二年，受尊号，赦天下。四年，赦天下。七年，祀圜丘，赦天下。十三年，赦天下。

懿宗即位，赦天下。咸通二年，祀圜丘，赦天下。三年，受尊号，赦天下。四年，祀圜丘，赦天下。十一年，受尊号，赦天下。

僖宗即位，赦天下。乾符二年，祀圜丘，赦天下。中和元年，上在成都，赦天下，改元。光启元年，上还京，赦天下。文德元年，赦天下，改元。

昭宗龙纪元年，赦天下，改元。二年，赦天下。景福元年，大赦，改元。乾宁元年，大赦天下。光化元年五月，赦天下。天复元年，赦天下。








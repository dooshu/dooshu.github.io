○授徐商礼部员外郎制

敕：朝议郎殿中侍御史内供奉上柱国徐商：於公以容驷高闳，虞氏以升卿名子，其所全活，不闻大贤，犹诚感幽神庆流苗裔。矧乃徂往以淑问，尝为理官，属政在吕宗，谋倾王室，将相陷辟，忠良受诬，而深念群狱之冤，固拒诏使，分别楚囚之滥，自履危机，义激命轻，仁为己任，有是阴德，宜覃後昆。尔风度粹和，文词温丽，列於清宪，雅有贞标，既旌先正之忠，爰举赏延之典。勉修官业，无替家声。


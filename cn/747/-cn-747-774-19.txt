○为荥阳公上通义崔相公状

门下相公出镇坤维，相公进扶宸极。某窃寻前史，仰考昌时，必有上台，号曰当国。姬姓则鲁周公居君牙、君陈之上，汉室则萧相国在张良、韩信之先。专吐嘉猷，独融明命。伏有惟相公克怀懿德，允遇休期，一自燮调，屡彰勋伐。耻君不及於尧舜，远过前人；举贤不避於亲雠，深符直道。果兹优宠，首在注怀，外耀国华，内荣官族。凤池浴日，聊均润於同人；鸡树侵云，忆分阴於游子。旷百千岁，无三四人。凡在含灵，敢不从化。况某早蒙恩顾，今获驱驰，伏限颁条，莫由陈贺。槛猿绊骥，敢叹於拘留；邱室膺门，实悬於诚抱。贺攀恋，不任下情。伏惟俯赐恩察。


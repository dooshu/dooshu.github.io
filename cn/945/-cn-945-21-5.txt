第二表

臣某言臣伏蒙恩制寻拜让章罄述丹诚愿回玄鉴猥降封泥之诏备形出綍之言曾未赐於允俞实不遑於啓处臣某中谢窃以受爵不让前典之深讥为官择人哲王之丕训矧西台禁掖文昌法宫侍从穆清赞丝纶之密命详评政典居喉舌之要司自非时髦曷允公议如臣者谬尘鼎席莫代天工乏仲山补职之劳昧商说绥民之略固弼谐之无取已爵位之踰涯恭惟尊号皇帝陛下祗率旧章躬修严祀合祭天地荷纯锡之无疆大赉寰区敷至仁於有截乃举策勲之典聿先执政之臣名数崇高既踰於列辟宠光渥缛并集於微躯扪心但极於怔忪闻命岂胜於殒越扣帝阍而沥恳期寝鸿恩捧尺诏之飞文未俞素志终莫安於方寸须再黩於九重伏望陛下濬发宸慈曲回殊造特轸盖高之听俯矜难夺之诚申饬有司追还成命如此即乡校之议稍息於羣言公朝之恩更无於虚极臣之愚慊实在於斯干冒冕旒期於得请臣无任云云


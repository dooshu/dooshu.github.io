143　天生季氏以貳魯侯　未識人倫焉知天道


史墨對趙簡子曰：「天生季氏以貳魯侯。」又曰：「君臣無常位，自古已然。」昭三十二年。簡子在晉，猶季氏在魯也。史墨之對，其何悖哉！張睢陽責尹子奇曰：「未識人倫，焉知天道！」

【閻按】張睢陽語以前，惟郭璞嘗遇顔含，欲爲之筮，含曰：「年在天，位在人，修己而天不與者命也，守道而人不知者性也。自有性命，無勞蓍龜。」皆理學精言。〇尹子奇，按通鑑當作「令狐潮」。

【元圻案】通鑑唐紀肅宗至德元載：「令狐潮圍張巡于雍丘，巡使郎將雷萬春於城上與潮相聞。賊弩射之，面中六矢而不動。潮疑其木人，使諜問之，乃大驚，遥謂巡曰：『向見雷將軍，方知足下軍令矣，然其如天道何！』巡謂之曰：『君未識人倫，焉知天道！』」〇張睢陽詩曰：「不辨風雲色，安知天地心。」忠義之至，乃欲以人勝天。






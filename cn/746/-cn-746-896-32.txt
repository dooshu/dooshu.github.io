卷896_32【贺明朝】  欧阳炯

忆昔花间初识面，红袖半遮妆脸。轻转石榴裙带，

故将纤纤玉指，偷拈双凤金线。

碧梧桐锁深深院，谁料得两情，何日教缱绻。

羡春来双燕，飞到玉楼，朝暮相见。

忆昔花间相见后，只凭纤手，暗抛红豆。人前不解，

巧传心事，别来依旧，孤负春昼。

碧罗衣上蹙金绣，睹对对鸳鸯，空裛泪痕透。

想韶颜非久，终是为伊，只恁偷瘦。


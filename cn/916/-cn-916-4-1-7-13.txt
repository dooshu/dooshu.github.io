【明月篇】

皎皎明月光。灼灼朝日晖。昔为春蚕（玉台作茧。）丝。（《类聚》作绪。）今为秋女衣。丹唇列（《类聚》作形。）素齿。翠彩发蛾眉。娇子多好言。欢合易为姿。玉颜盛（《类聚》作亏。）有时。秀色随年衰。常恐新间旧。变故兴细微。浮萍本无根。（玉台、广《文选》作无根本。乐府注。一作浮萍无根本。）非水将何依。忧喜更相接。乐极还自（玉台作自还。）悲。（○玉台新咏二。《乐府诗集》六十五。广《文选》十三。《诗纪》二十二。又《类聚》四十一作怨诗。引衣、眉、衰、微、依五韵。）


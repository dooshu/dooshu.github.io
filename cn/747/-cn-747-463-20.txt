○安抚淮西归顺将士百姓敕

李希烈首乱淮，又侵荥汴，凶威所及，罔不胁从。百姓既罹於网罗，将士兼质其家口，哀我众庶，衔冤莫伸，虽欲归降，何有自达。朕为人父母，不克保安，遂使忠良，横遭胁污，兴言悯悼，思恻深衷。今王师四临，所至克捷，将士百姓，款附甚多。或弃其乡园，或捐其家族，脱身效节，良有可嘉，特宜抚绥，以奖诚效。应淮西界内及郑汴等州将士归顺者，委所在节度防御等使便与收管，切加存恤，优给资粮，仍各具名衔闻奏，当与甄奖，并给遣衣赐。其百姓从贼界内归顺者，亦委所在观察使刺史量以本道诸色钱物赈给，令得存济。如情愿便住者，即配与死户田宅，使营生业。若欲赴诸州县者，随其所之，当时给文牒发遣，不得止遏。所至之处，准前优赏。率土之内，莫非王臣，虽陷冠中，谅非获已，但能效顺，即是平人，务於招绥，副朕所恤。


○貪橫廕臣欺君蠹國疏 【 論劾嚴氏】

臣竊惟　朝廷之優禮臣下、何其至哉、貴以崇爵、富以厚祿、以榮其身、以潤其家、足矣、然未巳也、猶恤其私而廕及其子若孫焉、復為之崇爵厚祿視其父祖亞焉、　朝廷之優禮臣下、何其至哉、夫是則為之臣者、正宜夙夜匪懈、雖捐糜其軀、猶不足以仰答萬一也、而况有貪橫欺罔、靡所不至者、可不為之切齒痛心也乎、此臣所以不避鈌鉞、而敢披瀝于　君父之前也、切照工部左侍郎嚴世蕃、本以父官、得承　簡命、歷陞清要、位貳冬卿、　朝廷之優禮也、可謂至矣、為世蕃者、臣不知宜何如以報　朝廷也、夫何頻年以來大肆身謀、蔑視國法、臣不暇一一悉數其罪、謹擇其尤者一二以凟　天聽、夫爵賞者、　朝廷之典也、臣下惡得而私之、然世蕃則視猶巳物、廣致賂遺每一開選、則某官銀若干、某官銀若干、至于陞遷也亦然、某缺銀若干、某缺銀若干、羣眾相競、則價值轉增、葢未有不遂其所需而可以自然得者、試舉一以例其餘、往年吏部稽勳司缺主事、凡資格相應者、悉就而謀之、如羣兒爭啖一餅然、于是世蕃之門紛然如市、有刑部主事今告病禮部祠祭司員外郎項治元者、本為富家、必欲得此、此時便爾嚴氏執囯政以賄成者数年可慨也乃增至一萬三千金、世蕃家人嚴年為之逓送、竟陞吏部主事、人以所賄之數有符昔之富民沈萬三者、乃以沈官兒呼之、士論囂然、醜聲日甚、本官尋以抱□抑鬱、遂告病去、夫京官之陞轉、未必盡此輩也。然此輩不終無也、夫是以往歲河南道監察御史今陞河間府知府張九功、條陳時事、有謂吏部舊用千金、今則增至萬金者、葢指治元而言之、惜乎不明言其姓名。而公論至今惜之爾今歲三月揀選官員、有舉人潘鴻業者欲得山東臨清州知州、自擕八百金、乃稱貸在京□、人一千五百金、託中書嚴鴻以二千二百金送世蕃、竟除此官、于是宰執大臣、多有面斥其非者、鴻業則惶恐自失、事遂露于同儕、夫有司之陞授、未必盡此輩也、然此輩不終無也、竊念京師借貸、利半其本、如此官者計速償巳不下三千金矣、奈何不取之民而誰取乎夫即此二事觀之、則餘可類推矣、不特此也、每遇歲時及父子生日、中外各官、俱有餽贈、遂為定例、略不見疑然、則世蕃父子所蓄、可勝計哉、以過送之人言之、有轎夫牛班頭者、有家人嚴年者、有親識中書羅龍文者、有伊子中書嚴鴻者、此輩固多、而此數人則其尤著者爾、然數人之中、嚴年尤甚、葢由主人勢焰熏天、故彼自爾尊重、以鶴山為道號、與士夫相往來、歷年黷貨、何止百十萬金、往歲大學士嚴嵩生辰、彼則以數萬金為壽、夫家人之富如此。主人當何如耶。又有極惡家人嚴冬者、今在南京揚州儀真等處、用強奪買人田產數十處。每處價可數千金、賣者價銀纔得十之四五而已、剝取民財、侵奪民利、如此類甚多、昔人所謂敢怒而不敢言者、其斯之謂與、夫世蕃黷貨欺　君、不忠甚矣、然猶有可議者、往值母喪、例應回籍荷蒙　皇上軫念伊父嵩年老、　綸音留以侍養、命其子錦衣衛都指揮僉事嚴鵠送喪、夫為世蕃者、猶當比例陳情、以盡子道可也、夫何一聞成命、遂喜不自勝、葢彼自知所為不道、惟恐身去被人指摘、且縱淫偷安巳久、亦不任行路苦辛、應酬倥偬也、故肆然家居明示謝客、暗通賄遺、姬妾滿前、酣飲竟夕、今一目巳盲、而憸心不悛、昔人謂求忠臣于孝子之門者、臣敢必其不可得矣、然猶縱子鵠沿途取索、郡邑為空、恣意鞭箠、民生塗炭、此其為心何如也、夫今天下水旱頻仍。倭虜未服。民窮財乏。難以措置者。正由世蕃父子貪淫過甚。為官者勢必剝民脂膏。空人皮骨。以奉彼之欲。以償巳之費而後巳。夫是則民奚以不貧。民貧則國奚以得富。去歲因天旱奉　旨斥貪墨。荷蒙　皇上聖明。所斥降者凡數百人而此賊實為罪首。反不與焉。何則。彼父子積威所劫、天下畏之如虎狼蛇蝎、且黨類布列、搖動掣肘、言之自取禍階故人不敢及之耳、比臣待罪行人、原無言責今蒙　聖恩擢以言官、世宗時嘗有何不早言之駁故言先時無言責尚何愛惜一死、而緘默苟容以負　皇上、以負　祖宗乎、參照工部左侍郎嚴世蕃、本以鄙夫、謬膺蔭秩、不思奉公盡職、顧乃罔　上行私、明開請託之門、汙同狗彘、陰塞忠良之路狠似豺狼、項元治一主事也。乃受金一萬三千。則陞京堂者所獲之多具見。潘鴻業一知州也。必用金二千二百。則轉方面者所費之數可知。任中書羅龍文為腹心、自目之曰此吾弄臣、是　朝廷之官、輒敢玩侮、聽家人嚴年之主使、人稱之曰鶴山先生、是童僕之賤、亦爾尊榮、一歲而生日禮節序禮、各臣之解送、魚貫珠聯、一季而茶果儀、問安儀、各處之餽遺、斗量車載、逓運珍奇寶貝、水陸絡繹無休、道路為之長嗟、奪占田地房屋、左右侵凌未巳、士民付之一嘆錦衣玉食、僭擬王侯、作福逞威、權傾中外、生民之膏髓、剝歛無遺、時事之艱難、坐視罔恤、居喪無禮、教子惟貪、不孝不忠、大姦大惡、故天下雖婦人小子、亦願臠其肉而泄其憤懣之心、然內外有文武百官莫敢、指其名而數其欺罔之罪、此臣所以切齒痛心、而冐死以凟、　天聽也、再照大學士嚴嵩、致位首相、受國厚恩、植黨蔽賢、何有廊廟之度、招權納賄、寔同市井之為、庭訓無方、官常失職、戒之在得、甘背先聖格言專擅選官、輒犯　天朝明律、此其罪當首論者也、錦衣衛都指揮僉事嚴鵠、叨　朝廷之冠裳、藉父祖之威勢、視祖母喪為奇貨、一路恣意需索、郡邑因之罄囊、逞錦衣官為近臣、百官極力承迎、豪傑為之喪氣、此其毛頭鼠輩、亦敢狐假虎威、罪當併論者也、如蒙　皇上俯納臣之愚忠、洞察逆黨、如果臣言不謬、將嚴嵩等或姑令退休、或加之顯罰、或斬世蕃之頭、懸之藁竿、以示天下萬世、為臣子不忠不孝者之戒、則天下之人、有不稽首稱快、仰頌　聖明者、未之有也、如是則羣黨可以漸除、善類可以日進、官清則政善、政善則民安、國用有不足、四境有不寧　聖化有不隆盛者、亦未之有也、如或臣言不實、則願斬臣之首、亦懸之藁竿以謝世蕃父子、以為天下萬世言官欺誑者之戒、則臣雖在九泉亦無恨也

林中丞奏疏（疏）

林潤


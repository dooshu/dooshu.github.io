【子产诵】

〖《诗纪》云。二章。一作歌。〗

〖《左传》曰：郑子产从政一年。舆人诵之曰云云。及三年。又诵之曰：〗

取我衣冠而褚之。取我田畴而伍之。（《吕氏春秋》作我有田畴。而子产赋之。我有衣冠。而子产贮之。）孰杀子产。我其与之。

我有子弟。子产诲之。我有田畴。子产殖（《御览》作辟。）之。（《吕氏春秋》作我有田畴。而子产殖之。我有子弟。而子产诲之。）子产而（《吕氏春秋》作若。）死。谁其（《吕氏春秋》作其使谁。）嗣之。（○《左传》襄公三十年传。《吕氏春秋》乐成篇。《御览》六百二十二、八百二十一。《诗纪前集》三。）


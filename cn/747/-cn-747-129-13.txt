○下蜀国教

取威定霸，乃公侯权变之方；舍爵策勋，乃皇王叙酬之典。其或兵屯万旅，地广三川，周环列国之山河，奄有全蜀之封部，傥不从权而徇众，则稽录效以报功。今禀命於中朝，得专制而行赏。但念承世家之馀庆，受旌钺之殊荣，自领成都，於兹半纪。穷奢极侈，固断意而不为；讲武教民，在安边而有作。往岁方勤述职，务保永图，不幸诸藩，构成深隙。此际主兵将帅，争陈排难之功；运策宾僚，咸展出奇之略。因兴武旅，分荡渠魁，累破竹以焚枯连开疆而拓土。其次诸司奉职，庶吏推诚咸著勋劳，岂忘奖答？一昨圣上以显分忠佞，遂降册封。砺岳带河，铭大君之异宠；辂车珠冕，表列国之殊荣。仍示优崇，俾行墨制，上自藩方之任，下及州县之官，凡黜陟幽明，许先行而後奏。自可保不僭不滥之典，赏立功立事之人，必无患於不均，庶有觊於允当，布告遐迩，咸使闻知。


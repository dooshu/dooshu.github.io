○為整理邊務以備虜患事 【 備虜】

赤斤罕東哈密等衛夷人、皆當國初開創之時、率眾來降、所以我祖宗授官降印、以羈縻之、使之為我藩籬、今亦卜刺等寇賊、背叛其主、投我屬番境界、大肆侵掠、橫加吞噬、又侵入我腹裏地方、此正田中之禽、利用搏執、固非喜功好大者之所為也、臣正德五年、復起總制陜西軍務之時、此賊被小王子人馬讐殺殘敗。遯來河西地方。臣慮其異時必為邊患。建議欲調集大兵誅剿規畫巳定。不意旋即奉敕取回、兵部題欽依行、令甘肅鎮廵官整理、因循至今十五六年種類漸蕃、聲勢日盛臣於去年六月內、奏為達賊出沒、計處用兵機宜事、兵部覆奏、欲令臣將一應制勝機宜。用兵方略一一會計停當、先行差人具奏議請定奪、緣兵家變態不常。旬月之間。事機頓異。况地方相去京師五六千里。奏報往回。動經數月。雖有成算。亦難取必議處間、忽報北虜二萬前去西海收捕前賊、臣方慶夷狄相攻。中國之利。不湏煩我師旅。不意為彼所覺。移巢南面。留其精兵據守。彼千里而趨利。此以逸而待勞。反為其所敗。失勢而遯。後聞阿?禿厮賊眾恐大虜仍來報讐。挈營隨順渡河入套。止是亦卜刺一枝。半在西海。半渡河。寇我洮州。即今未否。盡數歸巢。且西寧洮河等處番族。國初分散部落。設有國師禪師指揮千百戶鎮撫驛丞等官管領。給與金牌。令其三年一次輸納。差發馬匹。而以官茶酬之若與王官王民無異。實欲借其為我藩籬。捍備北虜。即前漢斷匈奴右臂之意。百十年來。河西虜寇。不能逼侵我洮河。恐番人之議其後也。今二種殘賊。將番族戕害巳甚。不能生存。遂與之紏合為寇。西寧最被其害。洮州之番。近亦被脅合夥。為之指引道路番達合勢我之邊境其何能安此膏盲之疾。腹心之患也議者動以不可輕舉為言。雖兵兇戰危誠宜慎重。而玩寇養患。亦非所宜。嘗竊譬之。套賊勢雖猛烈。如風寒暑濕之病。來則疾於風雨。治之不善。即能殺人。然得遇良醫一汗而愈。一七而安西海之寇如痞結胷腹間目前飲食起居雖若無恙久而不療元氣日漸消耗後將難圖興言及此。豈得不思所以處之。而徒玩時愒日。以僥倖於無事哉。且阿爾禿厮巳遁。止是亦卜刺一枝。大約精騎不過二三千人。其餘皆脅驅番人。勢非得巳。然地土被其奪占。骨肉被其殺戮。帳房被其燒燬。孳畜被其搶虜。欲報怨讐而復其故產。人豈無是心哉此間諜之用亦不可廢也切見新推提督三邊軍務尚書王憲、剛果有謀、多才善斷、昔嘗管理茶馬、遍歷西寧洮河地方、又曾督處河西屯田、至今邊人頌其風力、合無請敕本官、力任此事、若今年迤北大虜。無尋捕西海之舉。及套賊回賊。不曾大舉深入。或雖入而即遯。宜密諭甘凉莊浪等處將官。部署兵馬。待冬末春初。草枯馬弱之時。調集延綏遊奇二枝兵馬。及陜西寧夏二鎮遊兵。共萬二千人。甘凉之兵自凉州而進延寧之兵。自莊浪而進。陜西之兵。自河州歸德而進。與各該守臣所統兵馬刻期聯絡。併力夾攻。如昔年宣城伯衛頴都御史吳琛征番故事番人之從達賊非其本心正宜以計諜合為我內應仍先設法厚募壯勇識事之人暗入西海諜我屬番使為內應一鼓成功。以驅河西腹心之害。以為我邊久安長治之圖。尤湏精擇將領、如魯經李義馬雲甘禎輩、及凉州革任參將都指揮楊佑皆熟知此事。可以付託。西寧兵備副使陳鼎、沉毅有機、陜西布政司左參政成文、固原兵備副使桑溥、皆曾廵歷河西地方。素有才略。可以翊贊兵機。督處糧餉。然事干各鎮。必得主將一員居中調度顧兵馬不難於調集。而糧草則難于措處臣到邊督催運送甘肅一鎮民糧銀兩分發、戶部送到官銀、其數巳多、而倉儲未見有積及照蘭州督理糧儲郎中婁志德、實心幹事、宜令往來莊浪凉州一帶督處、仍于布政司選委有幹力善經畫官一員、專一整理河西錢糧、一面于莊浪凉州西寧或召商、或糴買、一面於蘭州安定會寧等處收積葢專恃河西。則所積不多。蘭州安會如有厚積。臨期可以帶運。臣之所見如此。伏乞敕兵部將臣所言參詳可否早為定奪

皇明經世文編卷之一百十七終








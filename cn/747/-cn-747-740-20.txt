○禹穴碑铭序

惟帝世圣时，必有符命。在昔黄帝始受河图而定王，宓羲得神蓍而垂皇策，尧配璇玑玉衡以齐七政，舜继成六德，文王获赤雀丹书而演道定谟。予亦以谓禹探<鬼申>穴，得开世之符，而成厥水功。夫神人合谋而行变化。天地定位，阴阳潜交，五行迭王，斗建司节，岳尊山而渎长川，乃至日星雷风，祯祥秘奥，三纲五纪，万乐百礼，人人物物，各由厥生，无非元功冥持，至数吻合，以及之者。王者奉天而行，故圣神焉，帝王焉。彼圣如仲尼，有德而无应，故位止於旅人，福弗及生灵。乃叹曰：“凤鸟不至，河不出图，吾已矣夫！”然後知元命者轩，告命者羲，受命者唐与虞，成命者禹，备命者文。仲尼不受命，乃假人事而言，故有宗予之说。後代无作焉，立言者一仁义以束世教。瞽蚩蚩，使绝其非望，法业之外，存而不论。予读《夏书》无是说，司马子长自叙，始云登会稽，探禹穴。不然，万祀何传焉。惑矣苍山之潴呀如渊，如陵徙谷迁，此中不骞，雨洗烟空，<咸今>然莫穷，噫！实禹迹之所始终。唐兴二百八祀，宝历庚午秋九月，予从事於是邦。感上圣遗轨，而学者无述，作禹穴碑。廉察使旧相河南公见而铭之。








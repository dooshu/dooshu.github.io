○为公卿请复常膳第二表

臣某等言：前以减膳日久，忧损圣躬，率土迥惶，轻陈管见，而孝情凝邈，犹未俯同，诚不感天，增其履薄。臣闻先王垂教，以礼制情，圣人无心，以身从物：故能上安七庙，下字兆人，所以孝理，莫非斯道。伏惟陛下率由过礼，至性光前，想终身之忧，怀茹荼之酷愆子卯之制，淹晦朔之期，生灵皆所不堪，圣体必将劳。贻臣子之危惧，忘社稷之晏虞，缅兹一善，方招两失。求诸典故，兼且未安，询及普天，孰云其可？既守高祖之天下，为万国之欢心，先当爱身，以宁宗社，无宜独善，用杜众情。伏愿俯顺礼经，仰回天眷，则群臣荷赖，庶品咸康。不任恳切之至。


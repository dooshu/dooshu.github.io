仇远　题扇

溪山隔岸好，风雨过桥危。

何似高楼上，停云且赋诗。

仇远

仇远　题扇

茂树坐终日，水流心不竞。

谁识山中居，万动归一静。

仇远

仇远　题扇

泉急喧溪碓，山深怯瘦驴。

翟汤如肯隐，来此卜幽居。

仇远

仇远　题扇

红紫委尘土，绿窗清昼长。

安知两三竹，风已作秋凉。

仇远

仇远　题扇

欹枕闻春雨，闭门见绿阴。

可人歌扇底，犹有惜春心。

仇远


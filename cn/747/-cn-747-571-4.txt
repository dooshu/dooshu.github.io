○为王京兆贺雨表四

臣某言：臣于三月二十九日奉进止，于诸灵迹处祈雨，至三十日甘雨遂降者。臣闻惟圣有作，先天不违，发令而祥风已兴，致诚而玄液旋被。臣某诚欢诚贺，顿首顿首。伏惟皇帝陛下侧身防患，道迈周王；尽力勤人，功超夏后。圣谟广运，驱百灵以从风；神化旁行，滋五稼而流泽。油云四合，膏雨溥周，农壤遂一于肥硗，渗漉尽沾于遐迩。蒸黎咏德，知必自于圣心；草木欣荣，如有感于皇化。有年之庆，实在于斯。臣以无能，谬领京邑，上劳宸虑，运此岁功。无任喜惧屏营之至。


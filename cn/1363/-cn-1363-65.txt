秦修然竹坞听琴


秦修然竹坞听琴杂剧（元）石子章撰

●秦修然竹坞听琴杂剧目录

楔子

〔音释〕

第一折

〔音释〕

第二折

〔音释〕

第三折

〔音释〕

第四折

〔音释〕

题目　郑彩鸾草庵学道　正名　秦修然竹坞听琴

楔子

〔正旦扮郑彩鸾引外扮都管上云〕妾身姓郑。小字彩鸾。今年二十一岁。从幼父母双亡。曾记父母说。在礼部时与秦工部指腹成亲。后来他那壁生了个孩儿。唤做秦修然。俺这壁生了妾身是也。自父母亡化过了。他那壁不知所向。俺这城北五十里外。有一座草庵。这庵里有个姑姑。他也姓郑。曾教我抚琴写字。今日是妾身生辰贱降之日。都管。安排下酒菓。则怕姑姑来也。〔都管云〕理会的。〔老旦扮老道姑上云〕道可道。非常道。名可名。非常名。贫姑姓郑。我是梁公弼的夫人。自从与俺老相公失散了。拢起我这头发。舍俗出家。贫姑善能抚琴下棋。此处有个小姐。他是郑礼部的女孩儿。在贫姑跟前学琴下棋。今日是小姐生辰贵降的日子。我与他上寿走一遭去。可早来到门首。都管报复去。道有贫姑来了也。〔都管报科云〕小姐。有郑姑姑在于门首。〔正旦云〕道有请。〔见科〕〔道姑云〕贫姑一径来与小姐上寿。〔正旦云〕师父。你那里得那钱钞来。敢劳如此费心也。〔都管云〕小姐。近日上司出下榜文。不论官宦百姓人家。但是女孩儿到二十以外。都要出嫁与人。限定一月之外。违者问罪。〔正旦云〕似此怎生是好。则除是这般。都管。将文房四宝过来。〔做写科云〕写就了也。都管。你近前来。你道我为甚么写这两纸文书。一纸文书为你年纪高大。与你这纸从良的文书。这一纸文书将我那家私里外田产物业。你都与我记者。我家祖上曾建下竹坞草庵一座。甚是清雅。在北门外面。近来没有住持。止有一个小道姑看守。我如今学那老师父出家去也。一年四季。斋粮道服。你可不要缺少我的。〔都管云〕小姐但放心。这一年四季。斋粮道服。俺不敢缺少你的。〔老道姑云〕小姐。你敢出不的家么。既然你要出家。须要坚心办道。休要半路里还了俗。〔正旦云〕师父但放心。你着我如今嫁那个人去。不如出家倒也干凈。〔唱〕

【仙吕赏花时】亡化过白头老父母。眼底亲人别又无。我亲笔立定纸文书。分付与你这庄田和那地土。我着你为主不为奴。

【幺篇】更问甚一岁孩儿百岁主。枉了身心活受苦。愿富贵待何如。我则待添香可也补烛。常伏侍着你这一个老姑姑。〔同下〕

〔音释〕

弼薄密切　拢龙上声　坞音五　烛音主

第一折

〔外扮梁州尹引张千上诗云〕白发刁骚两鬓侵。老来灰尽少年心。虽然赢得官犹在。争奈夫人没处寻。老夫姓梁名公弼。叨中进士及第。所除南康为理。有我夫人姓郑。老夫三年官满。还于京师。行到半途。被土贼哄散。至今夫人不知所向。谢圣恩可怜。今除郑州为州尹之职。老夫想幼年间有一故友。姓秦双名思道。与老夫在南阳一处为官。后来他升做工部尚书。不幸辞世。止有一子。是秦修然。此子九经三史。无有不通。如今也无信息。老夫在此做官。怕不一身荣显。争奈两桩儿缺欠。一来失了夫人。二来不见侄儿。若是得见他两个。便足俺平生之愿。张千。你门首觑者。看有甚么人来。报复我知道。〔张千云〕理会的。〔副末扮秦修然上诗云〕少小为文便有名。如今挟策上西京。不知若个豪门女。亲把丝鞭递小生。小生姓秦。双名修然。幼年父母双亡。父母在时。曾与郑礼部家指腹成亲。谁想他家得了女儿。小字彩鸾。如今两家寥落。绝无消耗。小生因取功名。到这郑州。闻知我叔父梁公弼在此为理。何不探望叔父走一遭去。可早来到也。门上人报复去。道有秦修然在于门首。〔张千报科云〕有秦修然在于门首。〔梁尹云〕他说是秦修然么。〔张千云〕是。〔梁尹云〕老夫语未悬口。侄儿却已来到。张千。道有请。〔张千云〕请进。〔秦修然见科云〕叔父请坐。受您孩儿两拜。〔梁尹云〕孩儿。则被你想杀我也。你行囊在于何处。〔秦修然云〕在客店中哩。〔梁尹云〕张千。便与我搬将来。打扫书房。着孩儿那里安歇。便安排酒肴。与孩儿接风去来。〔同下〕〔正旦同小姑上云〕自从出了家。到大来好是安静快乐也呵。〔唱〕

【仙吕点绛唇】弃了个铜斗儿似家缘。撇下个泼天也似火院。到大来无拘倦。每日间不断香烟。将一片真心炼。

【混江龙】改换了油头粉面。再不将蛾眉淡扫鬓堆蝉。将阴功暗垒。道教明传。座上全无尘半点。壶中别有一重天。向是非海内。人我丛中。将那等不晓事的愚迷劝。觑了这飘飘浮世。冉冉流年。

〔小姑云〕我觑了小姐你这等模样。拣个好官员士夫人家嫁一个不好。出他那家做甚么。你不如归去罢。〔正旦云〕小姑。你说的差矣。〔唱〕

【村里迓鼓】你道我不如归去。我待要至心修炼。则他这蝇头蜗角。虚名利休贪休恋。倒不如躲是非。忘宠辱。无骄怨。问甚么谁得官。谁得禄。谁得钱。呀。到后来死生关临头怎免。

【元和令】咱人这无常管甚少年。我叹世事忽更变。恰夭桃喷火柳堆烟。早荷花点翠钿。东篱黄菊未开全。又纷纷雪满天。

【上马娇】不如我琴一张。诗一联。乐意自悠然。试看他富贵和贫贱。都一般白骨葬黄泉。

【胜葫芦】抵多少兴废荣枯在眼前。人被利名牵。满目红尘关塞远。笑车轮马足。晨钟暮鼓。空劳碌自年年。

【幺篇】争如我睡彻东窗日影偏。高枕只安眠。愚者自愚贤者贤。炼丹砂九转。袖黄庭两卷。诵老子五千言。

〔云〕天色晚了也。小姑。你与我点上灯。添上香来。你歇息去。〔小姑云〕我添上香。点上灯。掩上柴门。歇息去也。〔下〕〔正旦云〕夜深了也。取下我这焦尾琴来。抚一曲遣我的心闷咱。〔正末上云〕小生秦修然是也。自从在叔父家。一月光景。不曾出门。今日在这城外踏青玩赏。下次小的每都回去了。天色已晚。小生赶不上城门。这里有个庵观。我去里面借一宵宿。有何不可。我推开柴门。元来还点着灯哩。〔做听科〕呀。有人抚琴。我试听咱。〔正旦唱〕

【后庭花】金垆焚宝烟。瑶琴鸣素弦。无非是流水高山调。和那堆风积雪篇。端的这五音全。我可便轻弹一遍。对清宵明月前。更行人迹杳然。正泠泠指下传。百般的声不圆。怎么百般的声不圆

〔云〕我这琴弦断。必有人来窃听。我开这门试看咱。〔见末科云〕一个好秀才也。〔秦修然云〕呀。一个好姑姑也。〔正旦云〕兀那秀才。你是那里人氏。姓甚名谁。因甚来到俺这庵观。说的是万事都休。说的不是。送你到道録司。不道的饶了你哩。〔秦修然云〕小生南阳府人氏。姓秦双名修然。因为进取功名。到于此处。今日在城外踏青赏玩。不想天色昏晚。无处寄宿。来到此处。暂借一宵。听的这里弹琴声音嘹喨。因而窃听。不想姑姑在此。望恕小生之罪。〔正旦背云〕元来他便是秦修然。我且问他。兀那秀才。你认的那指腹成亲郑彩鸾么。〔秦修然云〕当初我父亲在时。多听的说有一个指腹成亲的郑彩鸾。自从父母亡过。那郑彩鸾也不知所向。小生常切切于心。不能见面。〔正旦云〕秀才你休慌。则我便是郑彩鸾。〔秦修然云〕我那里不寻。那里不觅。你可可在这里。小姐。你既然遇着我。正是一对夫妻。我和你说句话儿。〔正旦云〕秀才休得无礼。我与你虽素有盟约。却不可造次苟合。万一外人得知。岂无私奔之诮。〔秦修然云〕我与你怨女旷夫。隔绝十有余年。今日偶尔相逢。天与之便。岂可固执。〔正旦云〕既然如此。这所在不是说话处。咱去那耳房里说话去来。〔唱〕

【金盏儿】这搭儿里花影更幽然。桧柏琐苍烟。则这两桩儿好与人方便。果然是色胆大如天。今夜又无甚星河相间阻。莫不着人月两团圆。我可是清闲真道本。则被你坏了我也无事的散神仙。

〔云〕秦修然。天色明了也。你回去罢。〔秦修然云〕小姐。我此去明日多早晚来。〔正旦云〕你白日休要来。可在晚间来。来时休往那正门。则打那角门儿进。免得外人看见不雅。〔秦修然云〕小生知道了也。〔正旦云〕秦修然。我为你呵。〔唱〕

【赚煞】建起座七真坛。新盖了三清殿。往常我酝酿真心不浅。不想这一曲瑶琴声婉转。包藏着那美满姻缘。并香肩月下星前。共指三生说誓言。我也到不的蓬莱阆苑。羞对着药垆经卷。我愁的是小窗孤枕夜如年。〔下〕

〔音释〕

耗音好　丛音从　蜗音蛙　钿音田　泠音零　嘹音聊　喨音亮　桧音桂　角音皎　酝音韵　酿泥降切　阆音浪

第二折

〔梁尹上云〕老夫梁公弼。自从秦修然侄儿在衙舍中。一月其程。老夫事忙。不曾与他闲坐攀话。张千。那秀才书房中看书么。〔张千云〕老爷不问。张千也不敢说。那秀才白日里在书房看书。到晚来出这城外一所竹园里。有个草庵。庵儿里面有一个青年的小道姑。生的十分大有颜色。好生聪俊。秀才每夜在那里相伴他。〔梁尹云〕有这等事。〔张千云〕张千岂敢说谎。〔梁尹云〕既是这般。恐怕堕落了他功名。张千。你与我唤嬷嬷出来。〔张千云〕嬷嬷。老爷呼唤。〔凈扮嬷嬷上云〕老身闻的相公呼唤。不知有甚事。须索走一遭去。〔见科云〕老相公。唤老身有何分付。〔梁尹打耳喑科云〕可是这般。〔嬷嬷云〕领相公的言语。须索书房中走一遭去。〔下〕〔梁尹云〕张千。你近前来。我分付你。我如今乡下劝农去也。那秀才若来辞别我时。说我公家事忙。你就将春衣一套。白银两锭。全副鞍马一匹。便着他长行。小心在意者。〔诗云〕何事催人上路程。愁他迷恋失功名。他时得意来相问。方见通家一点情。〔下〕〔正末上云〕自从与我郑彩鸾相遇。着小生昼夜无眠。今日在房中闲坐。可怎生不见嬷嬷来。〔嬷嬷上见科〕〔正末云〕嬷嬷。你那里去来。〔嬷嬷云〕我与人家送殡去来。〔正末云〕你与谁家送殡去。〔嬷嬷云〕秀才不知。这里有王同知家一个舍人。被这北门外竹坞草庵一个年小的道姑死了。他魂灵缠绕着那个舍人。那舍人如今死了。那庵里道姑他是个鬼怪。但见年少的男子汉。他就缠死了纔罢。〔正末惊科背云〕嗨。谁想那道姑是个鬼魂。諕杀我也。唤张千来。收拾行装。我便索长行也。〔张千云〕相公唤我做甚么。〔正末云〕老爷在那里。〔张千云〕乡下劝农去了。〔正末云〕我要上朝取应去也。〔张千云〕老爷分付我了。秀才若取应去时。春衣一套。白银两锭。全副鞍马一匹。都有了也。秀才。你等不得老爷回来便去罢。〔正末云〕我是等不的。收拾行装。便索长行也。〔诗云〕本谓一佳人。如何说鬼魂。情知不是伴。只得且离分。〔下〕〔梁尹上云〕张千。那秀才去了么。〔张千云〕去了也。〔梁尹云〕今日无甚事。那北门外有一所竹坞庵。庵里有个道姑。年纪幼小。生的十分大有颜色。老夫一来玩赏散心。二来到庵中看那道姑去走一遭。〔下〕〔小姑扶正旦上云〕三十三天离恨天最高。四百四病相思病最苦。则被这相思害杀我也。〔小姑云〕有的是贱柴。烧你这丑弟子。〔正旦云〕待道秦修然去了来。他可不曾辞我。待说他不曾去了来。这几日怎生不见。音信皆无。秦修然。我知他在那里也呵。〔唱〕

【中吕粉蝶儿】这些时懒诵南华。将一串数珠来壁间闲挂。念一首断肠词颠倒熟滑。不免的唤道姑。添凈水。我刚刚的把圣贤来参罢。若不是会首人家。几番将这道袍脱下。

【醉春风】我如今将草索儿系住心猿。又将藕丝儿缚定意马。人说道出家的都待要断尘情。我道来都是些假。假。几时能勾月枕双欹。玉箫齐品。翠鸾同跨。

〔云〕小姑。你休大惊小怪的。我是歇息咱。〔做睡科〕〔小姑云〕理会的。我门首觑者。看有甚么人来。〔梁尹引张千上云〕张千。不要头踏伞盖。人一骑。来到城外。远远那个竹林儿里。敢是那道姑的庵观。〔张千云〕这个便是。〔梁尹云〕接了马者。〔小姑见惊拜科〕〔梁尹云〕出家人不打稽首。可学俗人拜。这个小道姑也不是个志诚的。你报复去。道有老夫特来相访。〔张千云〕咄。是州里大爷。〔小姑慌报科〕〔正旦云〕做甚么。〔小姑云〕有一个老爷在门首哩。〔正旦唱〕

【红绣鞋】我恰纔搭伏定芙蓉懒架。恰合眼梦见他家。觉来也依旧隔天涯。早是我心绪又乱。更那堪客人侵杂。道甚么相公在门首前方下马。

〔小姑云〕相公请进。〔梁尹见旦科云〕这个道姑是生的好也。〔正旦云〕稽首。相公请坐。小姑。快烹茶来。〔梁尹云〕道姑。你也请坐。〔正旦云〕贫姑不敢。〔梁尹云〕道姑。兀的恭敬不如从命。〔正旦云〕既如此斗胆了。〔稽首坐科〕〔梁尹云〕道姑。我此一来你试猜咱。〔正旦云〕相公此来。贫姑是猜波。〔唱〕

【石榴花】莫不是山城无事早休衙。〔梁尹云〕今早不下雨来。〔正旦唱〕朝来微雨润轻纱。〔梁尹云〕这时节正是暮春天道。〔正旦唱〕茸茸芳草衬残霞。都乘着这宝马。〔梁尹云〕老夫待赏玩踏青咱。〔正旦唱〕迅步行踏。〔带云〕贫姑猜着了也。〔唱〕莫不是那官中民快央及的怕。〔梁尹云〕老夫一径的散心来。〔正旦唱〕因此上出郊外贪寻幽雅。〔梁尹云〕道姑。老夫此来不张伞盖。不摆头踏。你知老夫的这意么。〔正旦唱〕你可也为甚么不张伞盖不摆头踏。多只是恐惊林下野人家。

〔梁尹云〕道姑。你这里好个幽静去处也。〔正旦唱〕

【斗鹌鹑】休笑俺草户柴门。那里取那银屏的这绣榻。〔梁尹云〕老夫久慕高风。因此相访。〔正旦唱〕多谢也降尊临卑。屈高屈高就下。〔梁尹云〕道姑。兀的不是琴。请抚一曲。老夫洗耳。〔正旦云〕琴弦断。弹不得了也。〔梁尹云〕道姑。你那弦断几时了。出家人休调发我。〔正旦唱〕俺出家人从来不会调发。相公少罪咱。〔梁尹云〕道姑既断了弦。市面上别寻一个续上不的。〔正旦唱〕这弦向那市面上难寻。欲要呵则除江心里旋打。

〔梁尹云〕老夫说弦。他说江心里旋打。可是鱼。恁的呵。老夫贤愚不辨。道姑。兀的不是棊盘。将来老夫与你手谈一局。〔正旦云〕这棊咱人不可下他。〔梁尹云〕怎生不可下他。敢是你怕我老夫识破那一着。〔正旦唱〕

【上小楼】枉将你那机谋用煞。若知俺这棊中奸诈。〔梁尹云〕这棊有甚么奸诈在那里。〔正旦唱〕都为那蜗角虚名。绳头微利。蚁阵蜂衙。将一片打劫的心。则与人。争高论下。直等待那揭局儿死时纔罢。

〔梁尹云〕道姑。这棊不下也罢。你有甚么名人书画将来老夫一看。〔正旦唱〕

【幺篇】止不过羲之字。老杜诗戴松牛。韩干马。止不过枯木竹石。山水翎毛。雪月风花。若题着。那些人。都皆亡化。到如今是渔樵一场闲话。

〔梁尹云〕道姑。兀这书画。则道老夫不识。自古以来。思凡的仙女甚多。则说灵照女透丹霞。这一桩事。你可知道么。〔正旦唱〕

【快活三】可不说锺子期访伯牙。倒问我灵照女透丹霞。〔梁尹云〕难道是古来的思凡仙女。就也没有。〔正旦唱〕他问我从古的思凡仙女有来么。则教我半晌家难回话。

【鲍老儿】你将那无显验的文书是监察。须不是俺孔宣圣遗留下。将那个包待制看成做水晶塔。全没些半点儿真实的话。只待要说古谈今。寻山问水。傍柳穿花。那里也修身正己。利民润物。治国齐家。

〔梁尹背云〕我观这道姑。生的外有西施之貌。内有道韫之才。可知我那侄儿留恋着他。我闻的侄儿原是与他指腹为婚。正好配成夫妇。今我赚的侄儿去了。若还留在此处。我也不放心。则除是这般。〔回云〕道姑。我那衙门左右。有一所白云观。是勅建祝寿道院。我要请你到观里做个观主。你意下如何。〔正旦云〕贫姑情愿去。〔唱〕

【耍孩儿】我心头百事无牵挂。凈坐在方床矮榻。偏生要諠哗场里避諠哗。白云庵情愿为家。则我这粗衣淡饭贫休笑。你那里肥马轻裘富莫夸。看北邙山直下。尽都是些断碑荒冢。老树残霞。

【尾声】怎如俺重门锁绿苔。闲亭扫落花。抱摇琴高卧在松阴下。便做不得神仙我也快活煞。〔下〕

〔梁尹云〕天色晚了也。张千将马来。回私宅中去。〔诗云〕三十余年仕路间。风尘无处不摧颜。因过竹院贪清话。却得浮生半日闲。〔下〕

〔音释〕

嬷音姆　殡音鬓　諕音夏　熟常由切　滑呼佳切　欹音欺　咄当没切　杂音咱　茸音戎　衬初艮切　踏当加切　及更移切　榻汤打切　发方雅切　煞双鲊切　晌音赏　察抽鲊切　塔汤打切　韫音韵　矮挨上声　邙音忙　摧慈随切

第三折

〔梁尹上云〕老夫梁公弼。搬的那竹坞庵中郑道姑。在此白云观做个住持。只等我侄儿秦修然得第回来时。老夫自有个主意。昨日照会来。说有一个新官下马。差人接去了。张千。等来时报我知道。〔张千云〕理会的。〔秦修然上〕〔诗云〕十载寒窗积雪余。读得人间万卷书。到头还藉文章力。象简罗袍上玉除。小官秦修然是也。自从离了叔父。前往京师。进取功名。不想果遂其忘。一举状元及第。某奏过圣人。说叔父养育之恩。未尝有报。思得相近地方。以便侍养。谢圣人除授郑州通判。今来赴任。须先见俺叔父去。张千。报复去。道有州判下马也。〔张千云〕理会的。禀爷。新官到了也。〔梁尹云〕道有请。〔正末见科〕〔梁尹笑科云〕兀的不是侄儿秦修然。你得了官也。〔秦修然云〕托赖叔父之庇。请上受侄儿几拜。〔做拜科〕〔梁尹云〕张千。一壁厢安排筵席。与状元庆喜。寻一个幽静之处。纔好讲话。张千。快唤出嬷嬷来者。〔张千云〕嬷嬷。老爷呼唤。〔嬷嬷上见科云〕老相公呼唤老身。那厢使用。〔梁尹云〕嬷嬷。你去白云观中。和那道姑说知。道老相公借你观中待客。只拣个幽静去处。打扫一间。嬷嬷。你先去。老夫随后便来也。〔嬷嬷云〕理会的。〔下〕〔梁尹云〕状元。老夫和你白云观中走一遭去来。〔同下〕〔正旦引小姑上云〕自从梁公弼相公请我到这白云观中。做着个观主。倒大来好是幽静快乐也。只是秦修然知他在那里。教我如何放的下。〔唱〕

【正宫端正好】本弹的是一曲凤求凰。倒做了三迭阳关令。淹然的诉不尽满腹离情。那清风明月悠然静。只少一个知音听。

【滚绣球】这秀才每忒浅情。忒薄幸。抵多少破钗分镜。他一去了恰便似线断风筝。我守着这一盏半明不灭的灯。听了些长吁短叹声。我将一个枕头儿倚定。都则道打坐到天明。只为那山遥水远人何在。因此上枕剩衾余梦不成。阁不住两泪盈盈。

〔云〕小姑。休打搅我。我是歇息咱。你去门首看者。若有人来时。报复我知道。〔小姑云〕理会的。〔嬷嬷上云〕领着老相公的言语。到白云观中走一遭去。可早来到也。小姑报复去。道有嬷嬷来了也。〔小姑报科云〕师父。有嬷嬷来了也。〔正旦做惊科云〕諕我这一惊。道有请。〔见科〕〔正旦云〕稽首。嬷嬷请坐。小姑看茶。嬷嬷那里来。〔嬷嬷云〕我一径来望姑姑。我觑了姑姑年纪这般幼小。又聪敏俊俏。出家做甚么。〔正旦云〕嬷嬷说起来呵。也话长哩。〔唱〕

【幺篇】俺祖宗为上卿。做左丞。也是俺宿缘善庆。可不道户列簪缨。我须是富里长。富里生。又不是爷娘将我来不聘。我出尘寰甘分修行。我心如皓月连天静。性似寒潭彻底清。休想有半点俗情。

〔嬷嬷云〕姑姑。你这般年纪幼小。嫁一个官员士户。穿罗着锦。梳妆打扮。可不强似出家。老身曾听的人说。这出家人多有害相思病的。〔正旦云〕这嬷嬷是甚么言语。〔唱〕

【叨叨令】那一个出家儿抹着脂胭颈。那一个出家儿直恁般淫邪性。那一个出家儿肯接了俗人定。那一个出家儿害过相思病。其实我便说不得也波哥。我便说不得也波哥。则我外相儿怕不道多清正。

〔嬷嬷云〕老身奉着相公言语。着我与你说。要借你这观中待一客官饮酒哩。〔正旦云〕嬷嬷。这的是祝寿的道院。外观不雅。荤了锅灶不可。〔嬷嬷云〕我说你不肯。老相公早来也。〔正旦云〕老相公来时。我自有话说。〔梁尹上云〕那姑姑说甚么。〔嬷嬷云〕他道荤了锅灶不肯。〔梁尹云〕我自过去和他说。〔见科〕〔正旦云〕稽首。〔梁尹云〕姑姑。我一径的来借你观中静房一间。安排酒肴。管待个客官。〔正旦云〕相公。这的是祝寿的道院。外观不雅。荤了锅灶。〔梁尹云〕便荤了有谁知道。〔正旦云〕做的个亵渎么。荤了锅灶不中。〔梁尹云〕真个不肯。〔正旦云〕不可不可。跳出俺那七代先灵来。我也不肯。〔梁尹云〕既然不肯。则借你这庵中与新状元待一杯茶。〔秦修然上云〕既然不可。侄儿回去罢。〔梁尹云〕则待一杯茶便行。姑姑。你与新状元厮见咱。〔旦见正末科云〕稽首。〔梁尹云〕不吃茶也罢了。我与新状元回私宅中饮酒去。〔正旦扯正末衣服科云〕相公在这里坐坐不妨事。〔梁尹云〕这里是祝寿的道院。外观不雅。〔正旦云〕有谁知道。〔梁尹云〕荤了你那锅灶。做的个亵渎么。〔正旦云〕外边有一个小锅儿哩。〔梁尹云〕姑姑。你陪着新状元这里坐一坐。我看些酒肴去也。〔下〕〔正旦云〕秦修然。你在那里来。〔秦修然云〕你是鬼。靠后些。〔正旦唱〕

【倘秀才】我为你呵捱了些更长漏永。受了些衾寒枕冷。我巴到你黄昏盼到你明。思旧约。想归程。可着我久等。

【滚绣球】那秀才每谎后生。好色精。一个个害的是传槽病症。嘱付你女娘们休惹这样酸丁。恁琴书四海游。关山千里行。您去处渺无踪影。则被你引得这倩女离了魂灵。〔秦修然云〕你是个鬼。远着些儿。〔正旦云〕你是鬼。我不是鬼〔秦修然云〕我怎生是鬼。〔正旦云〕你既不是鬼呵。〔唱〕为甚么不将这九经书籍灯前看。可将那三弄瑶琴月下听。行浊言清。

〔梁尹上做打听咳嗽科〕〔正旦云〕休大惊小怪。则怕老相公听的。〔梁尹云〕我听的多时了也。〔正旦扯秦修然跪科〕〔梁尹云〕你两个可早招了也。姑姑。这祝寿的道院。可不道荤了你锅灶。可不道外观不雅。姑姑。你晓的么。道可道。非常道。名可名。非常名。今人修道。不依正道。少使贪嗔。莫使奸狡。姑姑心正不邪。这个便是正道。新状元。你好个读书人。凭着你十年穷蠹简。一举跳龙门。刬地不思金榜日。只待暗约楚台云。有这等姑姑。更有这等秀才。又有这等老夫。〔词云〕你可甚端冕临三辅。调弦理万民。刬的点检他这姻缘簿。花判他这有情人。姑姑好出家人也。〔词云〕你那布袍笼夜月。丫髻挽秋云。本是清风明月客。倒养着金马玉堂臣。一个是这听琴的汉司马。一个是这修道的卓文君。你虽常餐素饭。元不断真荤。那肯看经卷。单想结婚姻。宵宵花烛会。夜夜洞房春。一声明钟响。须索拜天尊。火速穿道服。连忙系法裙。里衣无暇着。头发乱纷纷。不曾将手洗。便去把香焚。你也这般亵污三清殿。何不推翻李老君。姑姑。你可怕么。〔正旦云〕可知怕哩。〔梁尹云〕你要饶么。〔正旦云〕可知要饶哩。〔梁尹云〕既是这等。你还了俗。嫁了秦修然。请受了五花诰驷马车。做了夫人县君。可不好那。〔正旦云〕多谢了老相公。〔梁尹云〕你看他一让一个肯。〔正旦唱〕

【尾煞】到来日整云鬟复对菱花镜。我再不绽口儿念着道德经。坐处坐行处行。情厮投意厮称。到今朝酒半醒。入罗帏掩绣屏。只等的画烛灯昏夜寂静。宝篆氤氲爇金鼎。枕头儿上那些风流兴。休道俺姑姑每不志诚。便跳出那上八洞神仙把我来劝不省。〔同秦修然下〕

〔梁尹云〕今日成合了侄儿这桩亲事也。安排酒馔。与秦修然贺喜走一遭去来。〔下〕

〔音释〕

剩音盛　俗词疽切　荤音昏　永于景切　倩浅去声　蠹音妬　刬音产　绽士谏切　篆传去声　氤音因　氲于君切　爇如夜切

第四折

〔小姑上云〕小姐还俗去了也。撇得我独自一个。在此孤孤另另。如何度日。不如也寻个小和尚去。〔老道姑上云〕我梁公弼的夫人。自从送郑小姐出家。不意害了个心疼的病。整整卧了三年。今日方纔痊可。那郑小姐这等薄情。他便不来看我也罢了。难道小姑也差遣不得。再不相问一声。我如今到那竹坞庵去。看他修行何如。〔做惊科云〕怎么门上是郑州封皮封锁了。好是奇怪。待我问去。〔做对古门问科云〕借问一声。这庵里的郑道姑那里去了。〔内应云〕搬在州西白云观里做住持去了。〔老道姑云〕我再寻到白云观去。〔做到叩门科云〕观里有人么。〔小姑上云〕谁叫。〔开门见科云〕原来是郑师父。〔老道姑云〕我问你。你家小姐那里去了。〔小姑云〕一言难尽。我小姐尘心不凈。纔出家不多几时。便引了一个秀才。每夜来听琴。听出来了。那秀才可也薄情。他去上朝取应。辞也不来辞一辞。害的我小姐做了相思病。常要个死。你道这样人怎么出的家。〔老道姑云〕元来如此。我若不害心疼。等我来打落他一个没面皮纔好。〔小姑云〕老师父。你为何也害相思病。心疼起来。〔老道姑云〕谇。把我老人家也说这等话。〔小姑云〕我小姐正是心疼。在庵里长吁短叹的。却是本州岛大爷到庵里来看见我家小姐。道他生的好。请到白云观做住持。连我也搬来了。谁想那秀才一去中了状元。如今小姐还了俗。嫁他做夫人去了。〔道姑云〕入娘的。我当初不要你出家。你强要出家。如今忍不的。可跟的人去了。你便上天入地我。着锹撅出你来。〔做行科云〕转过隅头。抹过屋角。则这里便是新状元的宅子。不必报复。我自到他厅上坐着。看他两口儿怎生出来见我。〔正旦同秦修然上云〕谁想有今日也呵。〔唱〕

【双调新水令】成就了碧桃花下凤鸾交。怕甚么出家儿被教门中耻笑。那里也灵丹腹内安。经卷向杖头挑。月夕花朝。将一阵黄粱梦忽惊觉。

〔云〕呀。元来是我师父。〔见科老道姑云〕小姐。你当初怎生出家来。〔正旦唱〕

【乔牌儿】几曾见出家的有下稍。趁如今我青春尚年少。〔老道姑云〕我教你弹琴。正要清心养性。倒教你引老公不成。〔正旦唱〕倒是我卓文君一曲求凰操。早把那汉相如引动了。

〔老道姑云〕你要成亲。也少不得请你那亲眷。怎么不着我知道。〔正旦唱〕

【鴈儿落】别不曾将亲眷邀。那里把你个姑姑告。〔老道姑云〕你为甚么事便还了俗。〔正旦唱〕我这有宿缘的要还俗。〔老道姑云〕我到道録司告去。不道的饶了你哩。〔正旦唱〕哎。你个有火性的便何须闹。

〔老道姑云〕你既是出不的家。谁教你出家。〔正旦唱〕

【得。胜令】呀。大古来人怨语声高。怎知俺父母有盟约。你待要锯倒连枝树。分开比翼鸟。未曾出胎胞。早指腹成亲了。直到的今朝。纔得这夫妻成对好。

〔云〕请老相公劝一劝姑姑罢〔梁尹上云〕怎生大惊小怪的。〔正旦云〕老相公来了。须劝老师父一劝。〔梁尹云〕他若再闹呵。我送他道録司去。拷打他下半截来。那老道姑在那里。〔正旦云〕在前厅上坐着哩。〔梁尹做见科云〕兀那老道姑。看老夫面上。完成了他两口儿前程罢。〔老道姑云〕兀的不是老相公。〔梁尹云〕兀的不是我夫人。〔老道姑云〕我丢了冠子。脱了布衫。解了环绦。我认了老相公。不强如出家。〔正旦云〕老师父。你怎生便是这等。当初谁着你出家来。〔老道姑云〕我则有这个老公。〔正旦云〕我也不曾有两个。〔唱〕

【甜水令】你只待掀倒秦楼。填平洛浦摧翻祅庙。不住的絮叨叨。为甚么也丢了星冠。脱了道服。解了环绦。直恁般戒行坚牢。

【折桂令】多应是欲火三焦。一时焰起。遍体焚烧。似这等难控难持。便待要相偎相傍。也顾不得人笑人嘲。想着你瘦嵓嵓精神渐槁。何况我娇滴滴颜色方妖。〔老道姑云。〕他原是我相公。被土贼赶散也。比你偷的。〔正旦唱〕你既有夫主相抛。我岂无亲事堪招。总不如两家儿各自团圆。落的个尽世里同享欢乐。

〔都管上云〕老汉是那郑小姐家院公。与小姐送斋粮道服来。俺到庵里。不见小姐。人说他搬在白云观做了观主。我又寻到白云观去。元来还俗去了也。这个是他宅子。我自过去。〔做见科云〕小姐。我与你送斋粮道服来了。你怎么又还了俗。〔正旦唱〕

【沽美酒】这一领新道袍。似千里赠鹅毛。路远风尘你动劳。争知我衣冠改了也。不是做夫人便妆幺。

【太平令】想这段前程非小。俺出家的福分难消。但则要捉对儿云期雨约。便是俺师徒每全真了道。我着你记着。想着。不曾忘了。常言道一还一报。

〔梁尹云〕这新状元你认的么。〔老道姑改扮科云〕我不认的。〔梁尹云〕他就是我在南阳时同僚秦思道的孩儿。叫做秦修然。〔夫人云〕可知道来。他原与郑彩鸾指腹成亲的。孩儿。你早和俺说知。也省得我这般聒絮。〔梁尹云〕如今我夫人认着老夫。姑姑又与新状元成了亲事。天下喜事无过夫妇团圆。便当杀羊造酒。做个大大庆喜的筵席。〔正旦唱〕

【离亭宴煞】咱如今把围棋识破了输赢着。瑶琴弹彻相思调。这婚姻是天缘凑巧。稳坐了七香车。高揭了三檐伞。请受了金花诰。再不赴偷香窃玉期。再不事炼药烧丹教。从此后无烦少恼。便不能随他箫史并登仙。只情愿守定梁鸿共谐老。

〔音释〕

锹粗消切　撅与掘同　觉音叫　约音杳　锯音据　祆音轩　掀音轩　叨音刀　嘲之稍切　嵓音岩　乐音涝　着昭上声　辏仓救切

题目　郑彩鸾草庵学道　

正名　秦修然竹坞听琴

秦修然竹坞听琴杂剧终





村居遣兴

追数交朋略散亡，臂孱足蹇固其常。



一年又见秋风至，孤梦潜随夜漏长。



不办诵书如倚相，颇能噉饭胜张苍。



回看薄宦成何味，只借朝衫作戏场。



村居遣兴

万里征途兴已阑，三间破屋住犹宽。



山姜著雨房重歛，南烛先霜实半丹。



野市秋阴更萧瑟，书生老瘦转酸寒。



掩关也有消愁处，一卷骚经醉後看。



村居遣兴

野堂疏豁近江皋，喜见南山秋气高。

野外渐寒群木脱，草根薄暮百虫号。



筑陂浚畎更相勉，伐荻劙桑敢爱劳。



亦念耄荒当自佚，欲将世业付儿曹。




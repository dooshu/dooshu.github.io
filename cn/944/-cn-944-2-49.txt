灯夕寄献内翰虢略公

钱惟演

峣阙翚飞河汉傍。钩陈遥认赭袍光。九枝火树连金狄。万里霜轮上碧珰。匝地行车珠网细。照天晨燎紫沉香。祇闻鳌岭神仙客。再拜云边捧寿觞。

杨亿

琼楼十二玉梯钭。干鹊南飞转斗车。有客郢中歌白雪。几人天上醉流霞。金吾缇骑章台陌。素女繁弦太帝家。秦痔未痊斋阁掩。梦回宫树已啼鸦。

李宗谔

东城南陌尽游人。陌上香车起暗尘。历历星榆光夺昼。煌煌火树艳争春。章沟五鼓催行乐。卫尉千庐罢徼巡。应念鳌山方并宿。紫泥封后独频伸。

刘筠

千轮佛火照层城。九陌香车击迅霆。简子最知天帝乐。孟家惟信紫姑灵。金徒抱箭催壶水。玉宇来风满砌蓂。帘卷交疏莲烛密。通中枕上独闻铃。


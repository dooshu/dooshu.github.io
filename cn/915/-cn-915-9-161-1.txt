◇为武陵王谢拜仪同章

臣宅庆紫霄，联休皇极，地均指日，既无迹而成高，仕若乘风，故不行而自远。今者四郊无垒，天下同文，都尉春田，犹居塞外。单于冬猎，不入渔阳。臣坐牧三边，非劳七战，岂能屯兵大夏，封万里之侯。飞箭联城，受千金之寿，论其才望，有惧茂弘。先佩印绶，渖羞叔度。（《艺文类聚》四十七，《御览》二百四十三。）


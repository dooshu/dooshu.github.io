滞下叙论

《经》中所载，有血溢、血泄、血便、注下，古方则有清浓血及泄下，近世并为痢疾，其实一也。但以寒、热、疳、蛊，分为四门，未为至当。且疳蚀疮脓，中蛊下血，与利脓血，证状大别。疳蚀虽下赤白，当在疳湿疮门；蛊利清血，当在中毒蛊门。今之滞下赤白者至多，皆是冷热相搏，非干疳湿蚀疮类；下利清血亦多，与中蛊毒者大异。临视须详，不可道听，治法差互，立见夭伤，勉之勉之。


○为王侍御谢宣吊并赙赠表

草土臣言：今月某日，某官吕述、某官任畴等至，奉将圣旨，以臣父某官某亡殁，赐吊臣等，并赙赠臣亡父布帛三百匹，米粟三百石者。大夜衔辉，穷泉漏泽，以陨以越，终哀且荣。臣某中谢。臣先臣某，托体元侯，荣名任子，象贤传剑，馀力攻书。历七庙而在公，秉二道而非坠。一昨氛兴赤狄，兵聚晋城，先臣受律临戎，忘家徇众。士卒均食，罔愧于前修；廊庑散金，远齐乎旧说。上凭玉略，下振军威，旬月之间，庆捷相继。并亲桴三鼓，躬运九章。如臣弟兄，皆冒矢石。岂意奇功垂立，大愿莫从，传餐失时，<血各>血成疾，奄至凋落，长违盛明。此皆由臣等抱衅既深，就养无素，遂延家难，仰恻宸襟，止偷生于晷刻，亦何颜於天地。伏惟皇帝陛下悼深抚几，悲轸闻な，降悯恻於上公，厚赙礼於遗体。昔魏优死事，止分食邑之馀；汉养孤儿，但有羽林之聚。方於今日，惟愧推恩，叫号失容，戴履无所。军前结草，必自於幽灵；石上浇松，敢忘於遗训。无任感恩荒殒之至。


方岳　次韵谢兄立春戏拟春帖子

泉脉晴融太液池，内人初晓玉参差。

东风认得农祥正，吹作丰年御制诗。

方岳

方岳　次韵谢兄立春戏拟春帖子

天家观阙玉重重，逼入春皇一信风。

生意无边青欲动，微茫淡霭暖烟中。

方岳

方岳　次韵谢兄立春戏拟春帖子

天地春回万寿杯，宫云留雪玉崔嵬。

晓供帖子琼幡重，携得韶风下殿来。

方岳

方岳　次韵谢兄立春戏拟春帖子

天与君王共一仁，只将仁与物为春。

要令率土无枯槁，未赏冰池皱玉粼。

方岳

方岳　次韵谢兄立春戏拟春帖子

青旗簇仗赐银幡，共以升平奉至尊。

阊阖千官花底散，紫泥香熟诏书温。

方岳


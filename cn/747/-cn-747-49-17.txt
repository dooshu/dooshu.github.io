○大历八年夏至大赦文

自古帝王，顺时行令。当北至之炎燠，应南风之长嬴，必事无刑，解网申惠，叙麦秋之气，而代天理物矣。朕获奉珪壁，虔恭郊庙，一纪有馀。承累圣之鸿业，为兆人之父母，战战兢兢，恐不克济。而天地幽赞，阴阳化育：关辅之内，农祥荐臻，嘉谷丰衍，宿麦滋殖。闾阎之间，仓廪皆实，百价低贱，实曰小康。此皆上帝报贶，烈祖储祉，卿士存诚，黎元尽力之效。思与万方百辟，咸共乐之，而未能也。况或抵常宪，累然就拘，辨对官曹，幽闭狱户。永惟械系之惨，追复冒犯之繇，皆自王化之未醇，风教之多阙，俾民忘耻格，俗亏礼让，陷在刑典，久於狴牢。当顺阳助生之时，积冤蔽感伤之气，百姓有过，在予一人。顾諟钦恤，诚切伤痛。用申在宥之旨，庶洽惟新之令。自大历八年五月二十五日昧爽已前，天下系囚见徒，及已发觉未发觉，已结正未结正，死罪并降徒，流已下罪并宜放免。敢以赦前事相言告者，以其罪罪之。亡命山泽，挟藏军器，百日不首，复罪如初。夫承天之叙，则三时有成，自中形外，则四海蒙福，嗟尔庶士，谅悉予怀。


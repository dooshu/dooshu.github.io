与王鉴川议坚封贡之事


仆窃禄无补，滥被恩私，夙夜省循，颠跻是惧。乃辱华翰遣贺，益增其愧耳。感谢，感谢。

封贡事乃制虏安边大机大略，时人以媢嫉之心，持庸众之议，计目前之害，忘久远之利，遂欲摇乱而阻坏之。国家以高爵厚禄，畜养此辈，真犬马之不如也。仆受国厚恩，死无以报。况处降纳叛，既以身任之，今日之事，敢复他诿？待大疏至，仍当极力赞成。但许贡之事，当更有一番措画。金湖既去，代者恐未必相成，须借公威望，屈留数月，庶可免事后之虑耳。






点绛唇

醉漾轻舟，信流引到花深处。尘缘相误，无计花间住。

烟水茫茫，千里斜阳暮。山无数，乱红如雨，不记来时路。

◆此首兼咏刘晨、阮肇误入桃源及陶渊明《桃花源记》故事，参见《鼓笛慢》词注，疑绍圣二年乙亥（1095）贬居处州时作。（徐培均《淮海居士长短句笺注》）

◆如画。（明沈际飞《草堂诗馀·正集》）

又

月转乌啼，画堂宫徵生离恨。美人愁闷，不管罗衣褪。

清泪班班，挥断柔肠寸。嗔人问，背灯偷揾，拭尽残妆粉。

◎衣带渐宽终不悔，为伊销得人憔悴。（宋柳永《凤栖梧》）


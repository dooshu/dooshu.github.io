◎林先生

林翰云先生（楚）中乾隆甲寅榜副车，故于家大人亦有同年之谊。后以甲子举人大挑二等归时，家大人陈臬山左，邀留署中，授余兄弟辈读。工时文，善讲，贯听者忘疲。惟胆过怯，尤惧雷，一闻声即神色俱变，独坐室内战兢而已。若在稠人广众之场，则必跳往空处立。众诘其故，笑曰："我三十岁以前，尚不至如此之惧。一日由福州至连江，坐一舟，同舟者十余人，中有父子二人相诟詈者，继子声益厉，其父遽走后舱避之，尚呶呶不休，同舟者相怒以目。忽一声霹雳从船桅下击，其子立毙，桅为之断，舟旋转浪中几覆。时余已惊绝去，半晌始苏，自是胆为之碎，其所以必跳立空处者，尚恐为人带累耳。"


李复　出门

出门复入门，所向常默默。

凄阴久未开，凄风起空谷。

孤鸿铩翮悲，黄鹄飞亦独。

旧耕半荒芜，自叹力不足。

李复

李复　出门

静僻懒慢久，烦喧厌入耳。

过客吐新谈，意况殊不美。

火炎几车薪，难救一杯水。

但坐问邻醅，余事莫挂齿。

李复

李复　出门

种禾满东坡，薿薿尺许长。

初苦夏日暴，今为秋雨伤。

耘耔不能施，丛杂众草荒。

农夫荷锄归，无语空徊徨。

李复

李复　出门

夹径梧十寻，隐映柴舍深。

日期凤鸟至，柯叶交繁阴。

昏鸦接翅归，不闻凤鸟音。

秋风黄叶落，感叹伤我心。

李复


○文柏述

仲尼之道，颜闵得之为四科，後人得之为颜闵，鸟兽得之为麟凤，草木得之为文彩，故庙之堂有文柏焉。顷为官於国子者，刃一枝器，有司得而窜诸。噫！圣人之道，未尝不缺也。若天之西北，地之东南，日之昃，月之亏也。故圣人穷於陈蔡宋卫，颜夭麟伤，皆有以也。设使不有陈蔡宋卫之事，则何以象天地日月之盈虚乎？颜不夭，则何以感子之恸？麟不伤，则何以明子之道？时君缺之也，斯柏也。不为其官者刃而窜诸，则何以绳後之权者（谓必权者是取之器也）。故天以倾西北而拱列宿，地以缺东南而朝百谷。日以昃而成早暮，月以亏而见盈缩。子以陈蔡宋卫而示损，颜以恸而益彰，麟以忧而示时君。斯柏也，以刃而後永，则知圣人之道不缺，则不全於不朽也。


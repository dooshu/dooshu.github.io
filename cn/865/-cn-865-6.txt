卷六


钦定四库全书

石湖诗集卷六

宋　范成大　撰

次韵温伯谋归

官路驱驱易折肱官曹随处是愁城随风片叶乡心动过雨千峰病眼明一脔何须尝世味寸田久已废吾耕羡君早作归欤计屈指从今几合并

次韵温伯雨凉感怀

穷士病且饥古今同一流身安腹果然此外吾何求判司诚卑官未免尘甑忧穷山更瘅暑惫卧不举头二物交寇我生世真如浮晨朝墨云作疾雷破山丘排檐忽飞溜蛙蝈鸣相酬朱冠领热属横溃输一筹新凉苏肺气踏湿登城楼好邀云雨仙长袖按梁州吹水添瓶罍净洗千斛愁何从有此段冰厅冷如秋但觉诗思生爽气入银鈎章成竟何用知能救穷不汤子亦旅食回望家还羞倡予敢不和共作商声讴

次韵子文雨後思归

断云将雨洗松篁昨夜痴龙起蛰藏人自无情孤乐事天犹有意作新凉尊前不见凌波袜楼下空闻拜月香万事安能尽如愿且来相伴压糟牀

次韵温伯苦蚊

白鸟营营夜苦饥不堪薰燎出窗扉小虫与我同忧患口腹驱来敢倦飞

庆充自黄山归索其道中诗书一絶问之

鸣驺如电马如雷知是婆娑醉尉回常日锦囊犹有句况从三十六峰来

晓出古城山

落月堕眇莽残星澹微茫竹舆乱清溪飞盖入岚光松桧雾霭湿桑麻风露香空翠滴尘缨何必濯沧浪山家亦早作迨此朝气凉林深无人声木末炊烟苍离离瓜芋区肃肃枣栗场田园古云乐令我思故乡墟市稍来集筠笼转山忙吏事亦挽我归路盘朝阳

李深之西尉同年谈吴兴风物再用古城韵

李侯昔游吴莲舟镜苍茫风鬟与雾髩共濯玻瓈光采花不盈舫日暮云水香还登缥缈楼罗襟酒淋浪卷箔纳星月踏筵按伊梁安知有恨事但恐蒹葭苍风吹落穷谷草深麋鹿场高冈苦炎热游子悲异乡尚喜简书省期会无怱忙犹余作诗苦消瘦如东阳

七月五日夜雨快晴

丰隆坎坎夜伐鼓灵湫老龙撇波舞褰云掣电上清空倒卷天潢作飞雨向来炎官作夏旱万里彤霞烘玉宇岂惟牛马困蚊蝱壠上行人口生土我从雪浪叶舟来不谓山城热如许天公知我愁欲病施与一凉苏逆旅稍闻水绕屋除鸣不觉星从云罅吐千山濯濯净鬟髻缺月姢姢炯眉妩浮生此景万事足但欠清歌对芳醑天上秋期正多事趣驾星桥跨银渚人间四者自难并莫妒黄姑迎织女

次韵宗伟温伯

冉冉流光迫岁余青林日夜向人踈雨滋岩桂重堆粟【新安木犀秋暮再花】风折庭蕉又献书逋客解兰思婉娩先生弹铗厌清虚一尘不立浑输我即境心安是故庐【宗伟新议婚温伯病起无聊故有解兰弹铗之语】

再韵荅子文

浮生饱外莫求余羁旅东来计已踈肩耸已高犹索句眼明无用且繙书百年子莫占元绪万法吾今付子虚惟有登临心未厌黄山闻道胜衡庐

道见蓼花

秋风袅袅露华鲜去岁如今刺钓船歙县门西见红蓼此身曾在白鸥前

次韵温伯种兰

灵均堕荒寒采采纫兰手九畹不留客高丘一回首峥嵘路孔棘凄怆肘生柳遂令此粲者永与穷愁友不如汤子远情事只诗酒但知爱国香此外付乌有栽培带苔藓披拂护尘垢孤芳亦有遇洒濯居座右君看深林下埋没随藜莠

次韵子文

幻尘久已破狐涎身世谁能料鼠肝暮夜雨收千嶂出晨朝风卷四维宽我今无事不如梦君岂有心犹觅安但促小槽添压石龙头珠滴夜珊珊

次韵知郡安抚九日南楼宴集三首

双旌暮卷小舂容画栋云生笑语中但觉山光侵酒緑不知日脚染溪红控临缥缈疑无地指点虚无欲驭风谁遣玉蟾催骑吹归来人影在朦胧

珠履参陪北海觞仍邀拥节旧中郎碧城香雾连天暝黄叶霜风卷地凉佳节转头论聚散清波从古阅兴亡明年重把茱茰醉公在丛霄贡玉堂

斯民邹鲁更丰年雅道凄凉见此贤万陇登禾新霁色千村鸣柝旧寒烟锵金絶世诗情妙倚劒凌空隶墨鲜【太守新题南楼榜】珍重北窗山六六使君名与汝俱传

晚集南楼

浪随儿女怨萍蓬笑拍阑干万事空宇宙勲名无骨相江山得句有神功掉头莫覰秋高鹗留眼来宾日暮鸿懒拙已成三昧解此生还证一圆通

赏雪骑鲸轩子文夜归酒渴侍儿荐茗饮蜜浆明日以诧同游戏为书事邀宗伟同作

溪山四时佳今夕更奇絶天公妙庄严施此一川雪飞花浩如海眩转塞空阔水西万珠树玉塔照银阙碧溪不受冻长滩泻清咽渔舟晚犹泛樵担寒未歇悬知画不到未省诗能说归来强搜句冰砚冷於铁不知严夫子迎门生煖热梅香不可耐【梅即侍儿小名】但觉酒肠?蜜融花气动茶泛乳膏发宁辞春笋寒为暖花□滑瞢腾画屏暖唤起眼余缬笑我独何事作此淡生活想像高唐赋何如径排闼

从圣集乞黄岩鱼鮓

截玉凝膏腻白点酥粘粟轻红千里来从何处想看舶浪帆风

从宗伟乞冬笋山药

竹坞拨沙犀顶锐药畦粘土玉肌丰裹茅束緼能分似政及莱芜甑釜空

雪後守之家梅未开呈宗伟

瓦沟冻残雪檐溜粘轻冰破寒一竿日春随人意生瑞叶再三白南枝尚含情定知司花女未肯嫁娉婷官居苦无赖一笑如河清落木露荒山寒溪绕孤城朝暮何所见云黄叫饥鹰东风不早计愁眼何当明北邻小横斜藓地可班荆凭君趣花信把酒撼琼英

次韵温伯城上

闭户成痴坐扶藜得意行楼台浮霁色市井碎春声雪尽小桥出烟消千嶂生病多无脚力遥羡落鸿轻知郡安抚以立春日揭所书新安郡榜南楼之上晓雪纷集邦人以为善祥遂开宴以落之辄赋长句一篇以附风謡之末

碧瓦朱甍上牛斗妙墨新题森锁钮使君笔力挽春来一夜飞花暗梅柳南山与楼相对高向来千载争雄豪八分三字一弹压衆峰戢戢如儿曹人间盛事天不隔急催此雪成三白未论千古福邦人先卜明年满冈麦东风酒面吹凝酥不辞醉倒归相扶短歌万一传乐府湛辈亦与公名俱

次韵知郡安抚元夕赏倅厅红梅三首

春入林梢一再风破寒匀染费天工虽然媚荡新粧别只与横斜旧格同午枕乍醒铅粉退晓奁初罢蜡脂融後来顔色休论似夹路漫山取次红

真色生香絶世逢烟光池面两溶溶楚邻不待施朱好虢国翻嫌傅粉浓晴日暧云春照耀温风霁月夜舂容酒阑且驻纱笼看慢破团团一壁龙

司花一笑为谁开知道朱幡得得来踈影有情当洞户蔫香无语堕空杯风生翰墨留连看月入笙歌次第催来岁如今翻旧唱五云丛里望三台

新安絶少红梅惟倅厅特盛通判朝议召幕僚赏之坐皆有诗亦赋古风一首

华灯收尽江梅落别有横枝照林薄天教阆苑染芳根小住山城慰萧索腾腾醉後酒红醺淡淡粧成笑靥新斟酌东君已倾倒为渠都费十分春别乘胸怀有风月催唤清尊洗愁絶花知主客得不凡一夜光风融绦雪楼头烟暝吹单于花梢挂星光有无归来境熟落春梦梦入锁香红绮疏

胡宗伟罢官改秩举将不及格往谒金陵丹阳诸使者遂朝行在颇有倦游之叹作诗送之

冻云埋山天冥蒙北风无情雪塞空道傍人稀鸟飞絶问君东游何怱怱君言薄官淡无味免俗未能聊复尔我评兹事一鸿毛因行且看佳山水陵阳楼阁压高城烟屏百叠双流横【宣城叠嶂楼双溪阁】姑孰江亭更奇絶浓黛两抹长眉青【当涂蛾眉亭望东西梁山如双眉】山形成龙复成虎六代遗踪供吊古【谓金陵钟山石头】大荒莽苍江水黄两涘风烟眇吴楚【赏心亭雨花台所见】却浮一苇下长川浮玉低昂波聒天【长芦真州寺浮玉丹阳金山也】梁溪南岸小停橹一酌人间第二泉【无锡惠山陆子泉】阊门峨峨过吾国【姑苏仆故里阊门北门也】姑苏临波照金碧太湖三万六千顷上有垂虹跨南极【吴江长桥三高亭?夷子在焉】我家越相尚神游试从烟浪访扁舟问讯白鸥相记否谓言久客不胜愁软红三尺长安道九重城阙乾坤绕西湖山寺浙江楼君昔曾游今更好故人客馆中天开非君谁上黄金台挽着天衢五云上却望江湖如梦回万境何如一丘壑几时定解冠裳缚幔亭山下桂丛深清社向来都寂莫【幔亭清社皆宗伟旧隐故事】

黄伯益官舍赏梅

一杯何处洗愁顔黄法曹家玉树寒翠袖捻香留客看春风都在小阑干

次韵朱严州从李徽州乞牡丹三首

佳人絶世堕空谷破恨解顔春亦来莫对溪山话京洛碧云西北涨黄埃

歙浦烟山蟠万叠钓台云日拥千章两侯好事洗寒【原阙】宝槛移春入燕香

阆风苑里司花女肯作山腰水尾来十二玉栏天一笑只今归路五云开【时传使君有召命】

送琴客许扬归永嘉

乌?休冲九陌埃瘦藤定约到秋回龙湫鴈荡经行处断取松风万壑来

送李徽州赴湖北漕

徂徕千丈松阅世耸絶壁高标上霄汉峻节贯金石惟有孤生竹亭亭附微植月夜借清景春朝分秀色托根未渠央万牛挽山泽昂藏转江湖夷路入王国明堂五云上一柱屹天极可望不可攀清都与尘隔依然此清士空山淡愁閴悲呤发清籁揺荡风雨夕

送通守林彦强寺丞还朝

鴈荡之山天下无奔岸絶壑不可图地灵境秀有人物新安府丞今第一纷纶草木变暄寒竹节松心故凛然穷山薄宦我无恨识公大胜荆州韩梅风涨溪緑如酒晓插樯乌上南斗只今广厦论唐虞斟酌正须医国手秀眉津津双颊丹想看鸣佩翔九关诸公倘欲持公议莫遣此贤思故山

送温伯归福唐纳妇且约复游霅川

揽秀堂前一笑倾都忘身世两浮萍扶藜处处从君赏落笔时时得我惊荔熟闽山劳梦想苹香苕水约逢迎祗愁误入桃源後从此车轮四角生

次韵宗伟阅番乐

十日闲愁昼掩关起寻一笑共清欢罢休诗社工夫淡洗净书生气味酸尽遣余钱付桑落莫随短梦到槐安绣鞾画鼓留花住賸舞春风小契丹

题漫斋壁

汉隂无械可容机岁晚功名一衲衣槁木闲身随念懒浮云幻事转头非三彭已罢庚申守五鬼从教乙丑归富贵神仙两俱累此心安处是真依

四月十六日拄笏亭偶题

转午闻鸡日正长小亭方丈纳空光緑隂一雨浓如黛何处风来百种香

次韵即席

留连银烛照金荷肠断华年一掷梭月姊有情难独夜天孙无赖早斜河晶晶霜瓦寒生粟衮衮风帏细涌波鸹鶡晓啼鸣鹊散许多佳景奈愁何

五月闻莺二首

桑隂净尽麦头齐江上闻莺每岁迟不及晓风鹎鵊子迎春啼到送春时

一声初上最高枝忙杀呕哑百舌儿老尽西园千树緑却怜槐眼正迷离

知郡检计斋醮祷雨登时感通辄赋古风以附舆颂

六月火云高偃蹇使君有意怜焦卷一封红篆驿金龙雨气倏随炉燎满风师避路雷车鸣石破天惊檐溜倾不知稻本颇苏否但觉溪声如百霆税驾朱旛未云久造化功成屈伸肘我评兹事与天通知公小试调元手清坛深夜宾衆真前驱霓旌後飈轮定有灵官识仙伯报道紫皇思侍臣

石湖诗集卷六








○积薪赋（以“帝取汲黯”为韵）

仆少好读书，长而无替，谢绝门客，幽关长闭。志寻经史，见汲黯积薪之言，即知君臣有道之契。乃废卷愤色，竦袂临砌，岂吾道业谢於古人，君德惭於往帝，竟空盐梅之用，长虚舟楫之济。於是辞林，裂荷薜，赴以时贡，拟先秋计。何岁华之不与，几山川之迢递，积薪暗入於心期，後来空望其他惠。积薪何薪？唯楚与桂。其采之也，翘车载驰，毕搜其林壑；其得之也，良材尽取，靡遗其巨细。风尘尔劳，阡陌相继。辞壤而百处，指王城而四诣，得大有之妙象，同萃亨之深智。无怠其功，有司是主，虽不近於丹陛，幸得贮其华宇。然蓄薪而虽多，非有命而不取。每至膳夫兴造，金鼎初汲，论食玉而来窥，将然桂而先挹。勿贵先至，在其下兮必弃置於後时；勿轻後来，居其上兮必取用而先及。此自然之神理，胡物情之可习已矣哉？

苍苔芜兮白露湛，愁来晓夜红颜减，君若助化於圣明，伏望留情於汲黯。








●卷二百五　经籍考三十二

○史（地理）

※《建康志》十卷

陈氏曰：府帅史正志志道撰。乾道五年。

※《续建康志》十卷

陈氏曰：府帅吴琚居父以郡人朱舜庸所编诠次，与前《志》并行。时庆元六年。

※《六朝事迹》一卷，《南朝宫苑记》二卷

陈氏曰：不知何人所作。记六朝故都事迹颇为详。

※《姑孰志》五卷

陈氏曰：教授长乐林桷子长撰。太守杨愿原仲也。时淳熙五年。

※《新安志》十卷

陈氏曰：通判赣州郡人罗愿撰。时淳熙二年，太守则赵不悔也。

※《秋浦志》八卷

陈氏曰：太守南昌胡兆，乾道八年修。

※《秋浦新志》十六卷

陈氏曰：三山王伯大幼学以前志缺陋重修。时以庾节摄郡事，端平丙申也。

※《南康志》八卷

陈氏曰：郡守朱端章撰。淳熙十二年。

※《桐汭新志》二十卷

陈氏曰：教授钱塘赵子直撰。绍定五年也。太守林棐序。

※《豫章职方乘》三卷，《後乘》十二卷

陈氏曰：郡人洪刍驹父宣和己亥撰。"乘"取晋《乘》为名。《後乘》淳熙十一年太守程叔达序。

※《浔阳志》十二卷

陈氏曰：迪功郎晁百揆元采撰。淳熙三年，太守开封曹训为序。

※《宜春志》十卷

陈氏曰：袁州教授南城章宗说撰。太守李观民也。

※《宜春传信录》三卷

晁氏曰：皇朝罗诱述。载其地古今人物，及牧守政迹、山川灵异之迹。

※《袁州孚惠庙录》一卷

晁氏曰：皇朝张悫撰。记仰山二神灵异之迹。

※《盱江志》十卷，《续》十卷

陈氏曰：郡守胡舜举绍兴戊寅俾郡人童宗说、黄敷忠为之。《续志》，庆元五年三山陈岐修，亦郡守也。

※《富川志》六卷

陈氏曰：军学教授括苍潘廷立撰。太守赵善宣，绍熙四年也。军治永兴，本富川县，故名。

※《南安志》二十卷，《补遗》一卷

陈氏曰：太守方崧卿，教授许开修。

※《广陵志》十二卷

陈氏曰：教授三山郑少魏、江都尉会稽姚一谦撰。绍熙元年，太守郑兴裔也。

※《楚州图经》二卷

陈氏曰：教授霅川吴莘商卿撰。太守毗陵钱之望大受，时淳熙十三年。

※《永阳志》三十五卷

陈氏曰：滁守林〈山票〉命法曹龚惟蕃修。

※《吴陵志》十卷

陈氏曰：不著名氏。淳熙壬寅所修。後三年乙巳，太守钱塘万锺元亨属僚佐参正而刻之。泰州在唐为吴陵县。

※《高邮志》三卷，《续修》十卷

陈氏曰：兴化县主簿孙祖义撰。郡守赵不惭刻之，淳熙四五年间也。其书在图志中最为疏略。嘉定中，守汪纲再修，稍详定矣。

※《都梁志》八卷，《续》一卷

陈氏曰：郡守霍篪、教授周之瑞修。绍熙元年也。《续志》嘉泰壬戌郡守耿与义序。

※《合肥志》四卷

陈氏曰：合肥主簿唐錡撰。郡守郑兴裔也，时淳熙十五年。

※《同安志》十卷

陈氏曰：毗陵钱绅伸仲撰。宣和五年，太守曰曾元礼。未几而有狄难，至绍兴十三年，太守张彦声始取而刻之。

※《历阳志》十卷

陈氏曰：郡守九华程九万鹏飞、教授天台黄宜达之撰。庆元元年。

※《黄州图经》四卷，《附录》一卷

陈氏曰：李谔祥符所修图经，亦颇有後人附益者，郡守李沉又以近事为《附录》焉。沉，参政邴汉老之子也。

※《齐安志》二十卷

陈氏曰：郡守吕昭问俾教授厉居正重修。庆元已未也。

※《濠梁志》三卷

陈氏曰：永嘉张季樗撰。时嘉泰初元。

※《无为志》三卷

陈氏曰：教授宋宜之撰。太守柴瑾为之序。

※《襄阳志》四十卷

郡守朐山高夔命教授吴兴刘宗、幕官上蔡任〈氵｛山乃｝〉编纂。为书既详备，而刊刻亦精緻，图志之佳者。

※《襄沔记》三卷

陈氏曰：唐吴从政撰。删宗懍《荆楚岁时记》、盛弘之《荆州记》、邹闳甫《楚国先贤传》、习凿齿《襄阳耆旧传》、郭仲产《襄阳记》、鲍坚《南雍州记》，集成此书，其记襄，汉事迹详矣。景龙中人，自号"栖闲子"。

※《渚宫旧事》十卷

晁氏曰：唐知古撰。自鬻熊至唐，江陵君臣人物事迹，史氏传记所载者，悉编次之。

※《房州图志》三卷

陈氏曰：郡守毗陵陈宇撰。

※《义阳志》八卷

陈氏曰：郡守河南关良臣撰。绍熙二年也。信阳军，唐申州，所谓申、光、蔡，吴元济所据，竭天下之力以取之者。

※《长沙志》五十二卷，《续志》十一卷

陈氏曰：郡守赵善俊以绍熙二年命教授褚孝锡等七人撰。时止斋持漕，相与考订商略，故序言当与《长乐志》并也。《续志》不著名氏，录绍熙以後事。

※《长沙风土碑》一卷

陈氏曰：唐潭州刺史河南张谓撰。前有碑铭，後有湘中记，载事迹七十件。

※《衡州图经》三卷

陈氏曰：郡守三山孙德舆行之撰。嘉定戊寅刻。

※《零陵志》十卷

陈氏曰：郡守徐自明嘉定己卯重修。

※《零陵记》十五卷

晁氏曰：皇朝陶岳撰。永州地理志也。今永州所部方三县，其所录多连及数郡，自序云以其皆零陵旧地，故收之。

※《舂陵图志》十卷

陈氏曰：教授临江章颖茂宪撰。淳熙六年，太守赵汝谊。

※《九疑考古》二卷

陈氏曰：道州崇道主簿吴致尧格甫撰。取《舂陵志》所纪，而为诗以纪之。宣和甲辰序。

※《清湘志》六卷

陈氏曰：郡守永嘉陈岘寿南俾教授林瀛修。嘉泰二年也。

※《武昌志》三十卷

陈氏曰：郡守括苍王信成之命教授许中应等撰。

※《武昌土俗编》二卷

陈氏曰：武昌令永嘉薛季宣撰。记一县之事颇详。绍兴辛巳、壬午间也。其邑今为寿昌军。

※《郑城志》十二卷

陈氏曰：教授傅岩撰。庆元戊午，太守李楫。

※《岳阳志　甲》二卷，《乙》三卷

陈氏曰：《甲集》建安马子严庄父、《乙集》永嘉张声道声之所修。皆郡守也。

※《岳阳风土记》一卷

陈氏曰：宣德郎监商税务建安范致明晦叔撰。元符进士第二人，仕至次对。其在岳，盖谪官也。

※《辰州风土纪》六卷

陈氏曰：教授缙雲田渭伯清撰。隆兴二年，郡守徐彭年。

※《成都古今记》三十卷

晁氏曰：皇朝赵抃编。抃自庆历至熙宁，凡四入蜀，知蜀事为详，摭其故实，以类相从，分百馀门。时熙宁七年。

※《续成都古今集记》二十二卷

陈氏曰：知府事王刚中居正撰。实绍兴三十年。余尝手写《洛阳名园记》而题其後曰：晋王右军闻成都府有汉时讲堂、秦时城池，及门屋、楼观，慨然远想，欲一游目。其与周益州帖，盖数致意焉。近时吕太史有感於宗少文卧游之语，凡昔人纪载人境之胜，录为一编。其奉祠亳社也，自以为谯、沛真源，恍然在目，而兖之太极、嵩之崇福、华之雲台，皆将卧游之。噫嘻！弧矢四方之志，高人达士之怀，古今一也。顾南北分裂，蜀在境内，虽远，患不往尔，往则至矣。亳、兖、嵩、华，视蜀犹迩封也，欲往其可得乎？然则太史之情，其可悲也己！余近得此记，手写一通，与《东京记》、《长安》、《河南志》、《梦华录》诸书并藏，而时自览焉，是亦卧游之意云耳。於时岁在己丑，蜀故无恙也。後七年而有虏祸，秦、汉故迹焚荡无遗。今其可见者，惟此二记耳，而板本亦不可复得矣。呜呼，悲夫！

※《剑南须知》十卷

巽岩李氏曰：宋如愚撰。第一、第二卷，但编集旧史，拚取或不伦。第三、第四、第五、第六，凡四卷，尽出唐樊绰《蛮书》。第七卷以下乃如愚自为之文及所画计策耳，如熙宁买马事，诚西南要害，异时或可补国史之阙云。如愚，眉山人，游场屋有俊声，不第以死，亦可哀者。

※《蜀记》一卷

晁氏曰：皇朝张守约撰。载孟昶初降至薨事。

※《蜀记》二卷

陈氏曰：唐郑暐撰。杂记蜀事，人物、古迹、寺观之属。未详何人。

※《梁益志》十卷

晁氏曰：皇朝任弁撰。天禧中游宦於成都，以《蜀记》数家其言皆无据，乃引书传刊正其谬，自为序。

※《蜀三神祠碑文》五卷

晁氏曰：皇朝井虔编。任四川漕日，裒梓潼、灌口、射洪三神祠碑文板记，成此书。

※《嘉州志》二卷

晁氏曰：皇朝吕昌明撰。以《嘉州图经增》广之。

※《长乐志》四十卷

陈氏曰：府帅清源梁克家叔子撰。熙九年序。永嘉陈傅良君举通判州事，大略皆出其手。

※《闽中记》十卷

陈氏曰：唐林諝撰。本朝庆历中，有林世程者重修，其兄世矩作序。諝，郡人，养高不仕，当大中时。世程亦郡人也。其言永嘉之乱，中原仕族林、黄、陈、郑四姓先入闽，可以证闽人皆称光州固始之妄。

※《建安志》二十四卷，《续》志一卷

陈氏曰：删定官郡人林光撰。庆元四年，郡守永嘉张叔桩俾僚属成之。《续志》，嘉定十二年，府学士人所录。

※《清源志》七卷

陈氏曰：通判州事永嘉戴溪肖望撰。时庆元己未，太守信安刘颖。

※《延平志》十卷

陈氏曰：郡守新安胡舜举汝士与郡人廖拱、廖挺裒集。时绍兴庚辰也。序言与《盱江志》并行，盖其为建昌守，亦尝修图志。

※《清漳新志》十卷

陈氏曰：司理参军方杰撰。嘉定六年，太守赵汝譡蹈中也。

※《鄞江志》八卷

陈氏曰：郡守古灵陈晔日华俾昭武士人李皋为之。时庆元戊午。郡有鄞江溪，故名。

※《莆阳志》十五卷

陈氏曰：郡守赵彦励懋训绍兴三年集郡士为之。

※《武阳志》十卷

陈氏曰：教授葛元骘撰。太守廖迟元达，乾道六年也。

※《晋江海物异名记》三卷

陈氏曰：秘书监莆田陈致雍撰。致雍仕伪闽、南唐，後归朝。

※《广州图经》二卷

陈氏曰：教授王中行撰。

※《南越志》七卷

陈氏曰：宋武康令吴兴沈怀远撰。此五岭诸书之最在前者也。怀远，怀充之弟，见《宋书》。

※《番禺杂记》一卷

陈氏曰：摄南海主簿郑熊撰。国初人也。莆田借李氏本录之，盖承平时旧书。末有"河南少尹家藏"六字，不知何人也。

※《番禺纪异》五卷

晁氏曰：皇朝冯拯撰。拯淳化中谪知端州，见岭表鸟兽草木、民俗物情举异中原，录之。为三十门，凡三百事，还朝上之。

※《北户杂记》三卷

陈氏曰：唐万年县尉段公路撰。邹平公之孙。邹平，文昌也。

※《桂林志》一卷

陈氏曰：静江教授江文叔编。时乾道五年，张维为帅。撰次疏略，刊刻草率，亦不分卷次。

※《桂林风土记》一卷

陈氏曰：唐融州刺史权知春州莫休符撰。昭宗光化二年也。

※《桂林虞衡志》二卷

陈氏曰：府帅吴郡范成大至能撰。范自桂移蜀，道中追记昔游。

※《高凉志》七卷

陈氏曰：教授莆田刘棠撰。太守舂陵义太初，嘉泰壬戌也。

※《南行录》一卷

陈氏曰：唐房千里撰。太和中谪高州，既北归，编山川物产之奇、人民风俗之异为此书。一名《投荒杂录》。

※《岭表异录》三卷

陈氏曰：唐广州司马刘恂撰。昭宗时人。

※《邕管杂记》一卷

陈氏曰：库部员外郎范旻撰。国初宰相质之子。岭南初平，旻知邕州。

※《岭外代答》十卷

陈氏曰：永嘉周去非直夫撰。去非，癸未进士，至郡倅。所记皆广西事。

※《南方草木状》一卷

陈氏曰：晋襄阳太守嵇含撰。

※《黄岩志》十六卷

陈氏曰：知县永嘉蔡范甫撰。嘉定甲申。

※《旌川志》八卷

陈氏曰：知旌德县历阳李瞻伯山撰。绍兴三年，谢昌国为序。

※《泾川志》十三卷

陈氏曰：知泾县濡须王栐叔永撰。嘉定癸酉，赵南塘序之。初，县岁有水患，庚午冬，叔永改卜於旧治之东二里，曰留村。

※《新吴志》二卷

陈氏曰：知奉新县盱江张国均维之撰。新吴，县旧名。嘉定甲戌。

※《乐清志》十卷

陈氏曰：县令信安袁采君载撰。

※《脩水志》十卷

陈氏曰：分宁宰徐筠撰。

※《连川志》十卷

陈氏曰：知连江县豫章陶武克之撰。嘉定乙亥。








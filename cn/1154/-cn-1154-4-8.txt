卷三十　平准书第八

集解汉书百官表曰大司农属官有平准令。【索隐】：大司农属官有平准令丞者，以均天下郡国转贩，贵则卖之，贱则买之，贵贱相权输，归于京都，故命曰“平准”。

汉兴，接秦之弊，丈夫从军旅，老弱转粮饟，作业剧而财匮，自天子不能具钧驷，

【索隐】：天子驾驷马，其色宜齐同。今言国家贫，天子不能具钧色之驷马。汉书作“醇驷”，醇与纯同，纯一色也。或作“骍”，非也。

而将相或乘牛车，齐民无藏盖。

【集解】：如淳曰：“齐等无有贵贱，故谓之齐民。若今言‘平民’矣。”晋灼曰：“中国被教之民也。”苏林曰：“无物可盖藏也。”

於是为秦钱重难用，

【索隐】：顾氏按：古今注云“秦钱半两，径一寸二分，重十二铢”。

更令民铸钱，

【集解】：汉书食货志曰：“铸榆荚钱。”【索隐】：食货志云“铸荚钱”。按：古今注云榆荚钱重三铢，钱谱云文为“汉兴”也。

一黄金一斤，

【索隐】：按：如淳云“时以钱为货，黄金一斤直万钱”，非也。又臣瓚下注云“秦以一溢为一金，汉以一斤为一金”，是其义也。

约法省禁。而不轨逐利之民，蓄积馀业以稽市物，物踊腾粜，

【集解】：李奇曰：“稽，贮滞也。”如淳曰：“稽，考也。考校市物价，贵贱有时。”晋灼曰：“踊，甚也。言计市物贱而豫益稸之也。物贵而出卖，故使物甚腾也。汉书‘粜’字作‘跃’。”【索隐】：李奇云“稽，贮滞”。韦昭云“稽，留待也”。稽字当如李韦二释。晋灼及马融训稽为计及考，於义为疏。如淳云“踊腾犹低昂也。低昂者，乍贱乍贵也”。今按：汉书“粜”字作“跃”者，谓物踊贵而价起，有如物之腾跃而起也。然粜者出卖之名，故食货志云“大熟则上粜三而舍一”是也。

米至石万钱，马一匹则百金。

【集解】：瓚曰：“秦以一溢为一金，汉以一斤为一金。”

天下已平，高祖乃令贾人不得衣丝乘车，重租税以困辱之。孝惠、高后时，为天下初定，复弛商贾之律，然市井之子孙亦不得仕宦为吏。量吏禄，度官用，以赋於民。而山川园池市井

【正义】：古人未有市，若朝聚井汲水，便将货物於井边货卖，故言市井也。

租税之入，自天子以至于封君汤沐邑，皆各为私奉养焉，不领於天下之经费。

【索隐】：按：经训常。言封君已下皆以汤沐邑为私奉养，故不领入天子之常税，为一年之费也。

漕转山东粟，以给中都官，

【索隐】：按：中都犹都内也，皆天子之仓府。以给中都官者，即今太仓以畜官储是也。

岁不过数十万石。

至孝文时，荚钱益多，轻，

【集解】：如淳曰：“如榆荚也。”

乃更铸四铢钱，其文为“半两”，令民纵得自铸钱。故吴诸侯也，以即山铸钱，

【索隐】：按：即训就。就山铸钱，故下文云“铜山”是也。一解，即山，山名也。

富埒天子，

【集解】：徐广曰：“埒者，际畔。言邻接相次也。”骃按：孟康曰“富与天子等而微减也。或曰埒，等也”。

其後卒以叛逆。邓通，大夫也，以铸钱财过王者。故吴、邓氏钱布天下，而铸钱之禁生焉。

匈奴数侵盗北边，屯戍者多，边粟不足给食当食者。於是募民能输及转粟於边者拜爵，爵得至大庶长。

【索隐】：按：汉书食货志云文帝用晁错言，“令人入粟边六百石，爵上造；稍增至四千石，为五大夫；万二千石，为大庶长；各以多少为差”。

孝景时，上郡以西旱，亦复脩卖爵令，而贱其价以招民；及徒复作，得输粟县官以除罪。益造苑马以广用，

【索隐】：谓增益苑囿，造厩而养马以广用，则马是军国之用也。

而宫室列观舆马益增脩矣。

至今上即位数岁，汉兴七十馀年之间，国家无事，非遇水旱之灾，民则人给家足，都鄙廪庾皆满，而府库馀货财。京师之钱累巨万，

【集解】：韦昭曰：“巨万，今万万。”

贯朽而不可校。

【集解】：如淳曰：“校，数也。”

太仓之粟陈陈相因，充溢露积於外，至腐败不可食。众庶街巷有马，阡陌之间成群，而乘字牝者儐而不得聚会。

【集解】：汉书音义曰：“皆乘父马，有牝马间其间则相踶齧，故斥不得出会同。”

守闾阎者食粱肉，为吏者长子孙，

【集解】：如淳曰：“时无事，吏不数转，至于子孙长大而不转职任。”

居官者以为姓号。

【集解】：如淳曰：“仓氏、庾氏是也。”【索隐】：注“仓氏庾氏”，按出食货志。

故人人自爱而重犯法，先行义而後绌耻辱焉。当此之时，网疏而民富，役财骄溢，或至兼并豪党之徒，以武断於乡曲。

【索隐】：谓乡曲豪富无官位，而以威势主断曲直，故曰武断也。

宗室有土公卿大夫以下，争于奢侈，室庐舆服僭于上，无限度。物盛而衰，固其变也。

自是之後，严助、硃买臣等招来东瓯，

【正义】：乌侯反。今台州永宁是也。

事两越，

【正义】：南越及闽越。南越，今广州南海也。闽越，今建州建安也。

江淮之间萧然烦费矣。唐蒙、司马相如开路西南夷，凿山通道千馀里，以广巴蜀，巴蜀之民罢焉。彭吴

【索隐】：人姓名。

贾灭朝鲜，

【索隐】：彭吴始开其道而灭之也。

置沧海之郡，则燕齐之间靡然发动。及王恢设谋马邑，匈奴绝和亲，侵扰北边，兵连而不解，天下苦其劳，而干戈日滋。行者赍，居者送，中外骚扰而相奉，百姓抏弊

【索隐】：按：三苍音五官反。邹氏又五乱反。按：抏者，秏也，消秏之名言百姓贫弊，故行巧抵之法也。

以巧法，财赂衰秏而不赡。入物者补官，出货者除罪，选举陵迟，廉耻相冒，武力进用，法严令具。兴利之臣自此始也。

【集解】：韦昭曰：“桑弘羊、孔仅之属。”

其後汉将岁以数万骑出击胡，及车骑将军■青取匈奴河南地，

【正义】：谓灵、夏三州地，取在元朔二年。

筑朔方。

【正义】：今夏州也。括地志云：“夏州，秦上郡，汉分置朔方郡，魏不改，隋置夏州也。”

当是时，汉通西南夷道，作者数万人，千里负担馈粮，率十馀锺致一石，

【集解】：汉书音义曰：“锺六石四斗。”

散币於邛僰

【索隐】：应劭云：“临邛属蜀，僰属犍为。”

以集之。数岁道不通，蛮夷因以数攻，吏发兵诛之。

【索隐】：吏发兴诛之。谓发军兴以诛之也。

悉巴蜀租赋不足以更之，

【集解】：韦昭曰：“更，续也。或曰更，偿也。”

乃募豪民田南夷，入粟县官，而内受钱於都内。

【集解】：服虔曰：“入穀於外县，受钱於内府也。”

东至沧海之郡，人徒之费拟於南夷。又兴十万馀人筑卫朔方，转漕

【索隐】：按：说文云“漕，水转穀也”。一云车运曰转，水运曰漕也。

甚辽远，自山东咸被其劳，费数十百巨万，府库益虚。乃募民能入奴婢得以终身复，为郎增秩，及入羊为郎，始於此。

其後四年，

【集解】：徐广曰：“元朔五年也。”

而汉遣大将将六将军，军十馀万，击右贤王，获首虏万五千级。明年，大将军将六将军仍再出击胡，得首虏万九千级。捕斩首虏之士受赐黄金二十馀万斤，虏数万人皆得厚赏，衣食仰给县官；而汉军之士马死者十馀万，兵甲之财转漕之费不与焉。於是大农陈藏钱

【集解】：韦昭曰：“陈，久也。”

经秏，赋税既竭，犹不足以奉战士。有司言：“天子曰‘朕闻五帝之教不相复而治，禹汤之法不同道而王，所由殊路，而建德一也。北边未安，朕甚悼之。日者，大将军攻匈奴，斩首虏万九千级，留蹛无所食。

【索隐】：留墆无所食。墆音迭，谓贮也。韦昭音滞，谓积也。又按：古今字诂“墆”今“滞”字，则墆与滞同。按：谓富人贮滞积穀，则贫者无所食也。

议令民得买爵及赎禁锢免减罪’。请置赏官，命曰武功爵。

【集解】：瓚曰：“茂陵中书有武功爵：一级曰造士，二级曰闲舆卫，三级曰良士，四级曰元戎士，五级曰官首，六级曰秉铎，七级曰千夫，八级曰乐卿，九级曰执戎，十级曰左庶长，十一级曰军卫。此武帝所制以宠军功。”

级十七万，凡直三十馀万金。

【索隐】：大颜云“一金，万钱也。计十一级，级十七万，合百八十七万金”。而此云“三十馀万金”，其数必有误者。顾氏按：解云初一级十七万，自此已上每级加二万，至十一级，合成三十七万也。

诸买武功爵官首者试补吏，先除；

【索隐】：官首，武功爵第五也，位稍高，故得试为吏，先除用也。

千夫如五大夫；

【索隐】：千夫，武功爵第七；五大夫，二十爵第九也。言千夫爵秩比於五大夫二十爵第九，故杨仆以千夫为吏是也。

其有罪又减二等；爵得至乐卿：

【集解】：徐广曰：“爵名也。”骃案：汉书音义曰“十爵左庶长以至十八爵为大庶长也，名乐卿。乐卿者，朝位从九卿，加‘乐’者，别正卿。又十九爵为乐公，食公卿禄而无职也”。【索隐】：按：此言武功置爵惟得至於乐卿也。臣瓚所引茂陵书，盖後人记其爵失次耳。今注称十爵至十八庶长为乐卿，十九至二十为乐公，乃以旧二十爵释武功爵，盖亦臆说，非也。大颜亦以为然。

以显军功。”军功多用越等，大者封侯卿大夫，小者郎吏。吏道杂而多端，则官职秏废。

自公孙弘以春秋之义绳臣下取汉相，张汤用唆文决理为廷尉，於是见知之法生，

【集解】：张晏曰：“吏见知不举劾为故纵。”

而废格沮诽

【集解】：如淳曰：“废格天子文法，使不行也。诽谓非上所行，若颜异反脣之比也。”【索隐】：格音阁，亦如字。沮音才绪反。诽音非。按：谓废格天子之命而不行，及沮败诽谤之者，皆被穷治，故云废格沮诽之狱用矣。

穷治之狱用矣。其明年，淮南、衡山、江都王谋反迹见，而公卿寻端治之，竟其党与，而坐死者数万人，长吏益惨急而法令明察。

当是之时，招尊方正贤良文学之士，或至公卿大夫。公孙弘以汉相，布被，食不重味，为天下先。然无益於俗，稍骛於功利矣。

其明年，骠骑仍再出击胡，获首四万。其秋，浑邪王率数万之众来降，於是汉发车二万乘迎之。既至，受赏，赐及有功之士。是岁费凡百馀巨万。

初，先是往十馀岁河决观，

【集解】：徐广曰：“观，县名也。属东郡，光武改曰卫，公国。”

梁楚之地固已数困，而缘河之郡隄塞河，辄决坏，费不可胜计。其後番系欲省底柱之漕，穿汾、河渠以为溉田，作者数万人；郑当时为渭漕渠回远，凿直渠自长安至华阴，作者数万人；朔方亦穿渠，作者数万人：各历二三期，功未就，费亦各巨万十数。

天子为伐胡，盛养马，马之来食长安者数万匹，卒牵掌者关中不足，乃调旁近郡。而胡降者皆衣食县官，县官不给，天子乃损膳，解乘舆驷，出御府禁藏以赡之。

其明年，山东被水菑，民多饥乏，於是天子遣使者虚郡国仓廥

【集解】：徐广曰：“音脍。”

以振贫民。犹不足，又募豪富人相贷假。尚不能相救，乃徙贫民於关以西，及充朔方以南新秦中，

【集解】：服虔曰：“地名，在北方千里。”如淳曰：“长安已北，朔方已南。”瓚曰：“秦逐匈奴以收河南地，徙民以实之，谓之新秦。今以地空，故复徙民以实之。”

七十馀万口，衣食皆仰给县官。数岁，假予产业，使者分部护之，冠盖相望。其费以亿计，不可胜数。於是县官大空。

而富商大贾或蹛财役贫，

【集解】：汉书音义曰：“蹛，停也。一曰贮也。”【索隐】：萧该按：字林云“贮，尘也，音伫”。此谓居积停滞尘久也。或作“贮”，子贡发贮鬻财是也。

转毂百数，

【集解】：李奇曰：“车也。”

废居

【集解】：徐广曰：“废居者，贮畜之名也。有所废，有所畜，言其乘时射利也。”【索隐】：刘氏云：“废，出卖；居，停蓄也。”是出卖於居者为废，故徐氏云“有所废，有所畜”是也。

居邑，

【集解】：骃按：服虔曰“居穀於邑也”。如淳曰“居贱物於邑中，以待贵也”。【索隐】：服虔云“居穀於邑中”是也。

封君皆低首仰给。

【集解】：晋灼曰：“低音抵距。”服虔曰：“仰给於商贾。”【索隐】：按：服虔云“仰给於商贾”，是也。而刘伯庄以为“封君及大商皆低首营私以自给，不佐天子”，非也。

冶铸煮盐，财或累万金，而不佐国家之急，黎民重困。於是天子与公卿议，更钱造币以赡用，而摧浮淫并兼之徒。是时禁苑有白鹿而少府多银锡。自孝文更造四铢钱，至是岁四十馀年，从建元以来，用少，县官往往即多铜山而铸钱，民亦间盗铸钱，不可胜数。钱益多而轻，

【集解】：如淳曰：“磨钱取鋊故也。”瓚曰：“铸钱者多，故钱轻。轻亦贱也。”

物益少而贵。

【集解】：如淳曰：“但铸作钱，不作馀物。”

有司言曰：“古者皮币，诸侯以聘享。金有三等，黄金为上，白金为中，赤金为下。

【集解】：汉书音义曰：“白金，银也。赤金，丹阳铜也。”【索隐】：说文云：“铜，赤金也。”注云“丹阳铜”者，神异经云西方金山有丹阳铜也。

今半两钱法重四铢，

【集解】：韦昭曰：“文为半两，实重四铢。”

而奸或盗摩钱里取鋊，

【集解】：徐广曰：“音容。”吕静曰：“冶器法谓之鋊。”

钱益轻薄而物贵，则远方用币烦费不省。”乃以白鹿皮方尺，缘以藻缋，

【集解】：徐广曰：“藻，一作‘紫’也。”

为皮币，直四十万。王侯宗室朝觐聘享，必以皮币荐璧，然后得行。

又造银锡为白金。

【集解】：如淳曰：“杂铸银锡为白金也。”

以为填用莫如龙，

【索隐】：易云行天莫如龙也。

地用莫如马，

【索隐】：易云行地莫如马也。

人用莫如龟，

【索隐】：礼曰“诸侯以龟为宝”也。

故白金三品：其一曰重八两，圜之，其文龙，

【索隐】：顾氏案：钱谱“其文为龙，隐起，肉好皆圜，文又作云霞之象”。

名曰“白选”，

【索隐】：名白选。苏林曰：“选音‘选择’之‘选’。”包恺及刘氏音息恋反。尚书大传云：“夏后氏不杀不刑，死罪罚二千馔。”马融云：“馔，六两。”汉书作“撰”，音同。

直三千；

【索隐】：晋灼按：黄图直三千二百。

二曰以重差小，方之，

【索隐】：谓以八两差为三品，此重六两，下小隋重四两也。云“以重差小”者，谓半两为重，故差小重六两，而其形方也。

其文马，

【索隐】：钱谱：“肉好皆方，隐起马形。肉好之下又是连珠文也。”

直五百；三曰复小，撱之，

【索隐】：复小隋之。汤果反。尔雅注“隋者，狭长也”。谓长而方，去四角也。

其文龟，

【索隐】：钱谱：“肉圆好方，为隐起龟甲文。”

直三百。令县官销半两钱，更铸三铢钱，文如其重。盗铸诸金钱罪皆死，而吏民之盗铸白金者不可胜数。

於是以东郭咸阳、

【索隐】：东郭，姓；咸阳，名也。按：风俗通东郭牙，齐大夫，咸阳其後也。

孔仅为大农丞，领盐铁事；桑弘羊以计算用事，侍中。咸阳，齐之大煮盐，孔仅，南阳大冶，皆致生累千金，故郑当时进言之。弘羊，雒阳贾人子，以心计，年十三侍中。故三人言利事析秋豪矣。

【索隐】：按：言百物毫芒至秋皆美细。今言弘羊等三人言利事纤悉，能分析其秋毫也。

法既益严，吏多废免。兵革数动，民多买复及五大夫，徵发之士益鲜。於是除千夫五大夫为吏，不欲者出马；故吏皆適令伐棘上林，

【集解】：韦昭曰：“欲令出马，无马者令伐棘。”【索隐】：故吏皆適伐棘。谓故吏先免者，皆適令伐棘上林，不谓无马者。韦说非也。

作昆明池。

【索隐】：按：黄图云“昆明池周四十里，以习水战”。又荀悦云“昆明子居滇河中，故习水战以伐之也”。

其明年，大将军、骠骑大出击胡，

【集解】：徐广曰：“元狩四年也。”

得首虏八九万级，赏赐五十万金，汉军马死者十馀万匹，转漕车甲之费不与焉。是时财匮，战士颇不得禄矣。

有司言三铢钱轻，易奸诈，乃更请诸郡国铸五铢钱，周郭其下，令不可磨取鋊焉。

大农上盐铁丞孔仅、咸阳言：“山海，天地之藏也，皆宜属少府，

【索隐】：韦昭云：“天子私所赐经用也。公用属大司农也。”

陛下不私，以属大农佐赋。原募民自给费，因官器作煮盐，官与牢盆。

【集解】：如淳曰：“牢，廪食也。古名廪为牢也。盆者，煮盐之盆也。”【索隐】：予牢盆。按：苏林云“牢，价直也。今代人言‘雇手牢盆’”。晋灼云苏说是。乐产云“牢乃盆名”，其说异。

浮食奇民

【索隐】：奇，包恺音羁。诸侯也，非农工之俦，故言奇也。

欲擅管

【集解】：张晏曰：“若人执仓库之管籥。或曰管，固。”【索隐】：擅筦。音管。上音善。

山海之货，以致富羡，

【索隐】：弋战反。羡，饶也，与“衍”同义。

役利细民。其沮事之议，

【索隐】：沮，止也。仅等言山海之藏宜属大农，奇人欲擅利，必有沮止之议，此不可听许也。

不可胜听。敢私铸铁器煮盐者，釱左趾，

【集解】：史记音隐曰：“釱音徒计反。”韦昭曰：“釱，以铁为之，著左趾以代刖也。”【索隐】：按：三苍云“釱，踏脚钳也”。字林徒计反。张斐汉晋律序云“状如跟衣，著足下，重六斤，以代膑，至魏武改以代刖也”。

没入其器物。郡不出铁者，置小铁官，

【集解】：邓展曰：“铸故铁。”

便属在所县。”使孔仅、东郭咸阳乘传举行天下盐铁，作官府，除故盐铁家富者为吏。吏道益杂，不选，而多贾人矣。

商贾以币之变，多积货逐利。於是公卿言：“郡国颇被菑害，贫民无产业者，募徙广饶之地。陛下损膳省用，出禁钱以振元元，宽贷赋，而民不齐出於南亩，

【集解】：李奇曰：“齐，皆也。”

商贾滋众。贫者畜积无有，皆仰县官。异时

【索隐】：异时犹昔时也。

算轺车

【索隐】：说文云：“轺，小车也。”傅子云：“汉代贱乘轺，今则贵之。”言算轺车者，有轺车使出税一算二算也。

贾人缗钱

集解李斐曰：“缗，丝也，以贯钱也。一贯千钱，出二十算也。诗云‘维丝伊缗’。”如淳曰：“胡公名钱为缗者，诗云‘氓之蚩蚩，抱布贸丝’，故谓之缗也。”【索隐】：缗音旻。缗者，丝绳以贯钱者。千钱出二十算也。

皆有差，请算如故。诸贾人末作贳贷卖买，居邑稽诸物，

【索隐】：稽者，停也，留也，即上文所谓“废居居邑”也。

及商以取利者，虽无市籍，各以其物自占，

【索隐】：按：郭璞云“占，自隐度也”。谓各自隐度其财物多少，为文簿送之官也。若不尽，皆没入於官。音之赡反。

率缗钱二千而一算。

【集解】：瓚曰：“此缗钱为是储缗钱也，故随其用所施，施於利重者其算亦多。”

诸作有租及铸，

【集解】：如淳曰：“以手力所作而卖之。”

率缗钱四千一算。非吏比者三老、北边骑士，

【集解】：如淳曰：“非吏而得与吏比者，官谓三老、北边骑士也。楼船令边郡选富者为车骑士。”

轺车以一算；商贾人轺车二算；

【集解】：如淳曰：“商贾有轺车，使出二算，重其赋也。”

船五丈以上一算。匿不自占，占不悉，

【索隐】：悉，尽也，具也。若通家财不周悉尽者，罚戍边一岁。

戍边一岁，没入缗钱。有能告者，以其半畀之。贾人有市籍者，及其家属，皆无得籍名田，以便农。

【索隐】：谓贾人有市籍，不许以名占田也。

敢犯令，没入田僮。”

【索隐】：若贾人更占田，则没其田及僮仆，皆入之於官也。

天子乃思卜式之言，召拜式为中郎，爵左庶长，赐田十顷，布告天下，使明知之。

初，卜式者，河南人也，以田畜为事。亲死，式有少弟，弟壮，式脱身出分，独取畜羊百馀，田宅财物尽予弟。式入山牧十馀岁，羊致千馀头，买田宅。而其弟尽破其业，式辄复分予弟者数矣。是时汉方数使将击匈奴，卜式上书，原输家之半县官助边。天子使使问式：“欲官乎？”式曰：“臣少牧，不习仕宦，不原也。”使问曰：“家岂有冤，欲言事乎？”式曰：“臣生与人无分争。式邑人贫者贷之，不善者教顺之，所居人皆从式，式何故见冤於人！无所欲言也。”使者曰：“苟如此，子何欲而然？”式曰：“天子诛匈奴，愚以为贤者宜死节於边，有财者宜输委，如此而匈奴可灭也。”使者具其言入以闻。天子以语丞相弘。弘曰：“此非人情。不轨之臣，不可以为化而乱法，原陛下勿许。”於是上久不报式，数岁，乃罢式。式归，复田牧。岁馀，会军数出，浑邪王等降，县官费众，仓府空。其明年，贫民大徙，皆仰给县官，无以尽赡。卜式持钱二十万予河南守，以给徙民。河南上富人助贫人者籍，天子见卜式名，识之，曰“是固前而欲输其家半助边”，乃赐式外繇四百人。

【集解】：汉书音义曰：“外繇谓戍边也。一人出三百钱，谓之过更。式岁得十二万钱也。一说，在繇役之外得复除四百人。”

式又尽复予县官。是时富豪皆争匿财，唯式尤欲输之助费。天子於是以式终长者，故尊显以风百姓。

初，式不原为郎。上曰：“吾有羊上林中，欲令子牧之。”式乃拜为郎，布衣屩而牧羊。

【集解】：韦昭曰：“屩，草屝。”

岁馀，羊肥息。上过见其羊，善之。式曰：“非独羊也，治民亦犹是也。以时起居；恶者辄斥去，毋令败群。”上以式为奇，拜为缑氏令试之，缑氏便之。迁为成皋令，将漕最。上以为式朴忠，拜为齐王太傅。

而孔仅之使天下铸作器，三年中拜为大农，列於九卿。

【集解】：徐广曰：“元鼎二年，时丙寅岁也。”

而桑弘羊为大农丞，筦诸会计事，稍稍置均输以通货物矣。

【集解】：孟康曰：“谓诸当所输於官者，皆令输其土地所饶，平其所在时价，官更於他处卖之。输者既便而官有利。汉书百官表大司农属官有均输令。”

始令吏得入穀补官，郎至六百石。

自造白金五铢钱後五岁，赦吏民之坐盗铸金钱死者数十万人。其不发觉相杀者，不可胜计。赦自出者百馀万人。然不能半自出，天下大抵无虑皆铸金钱矣。

【索隐】：抵音氐。抵，归也。刘氏云“大抵犹大略也”。案：大抵无虑者，谓言大略归於铸钱，更无他事从虑。

犯者众，吏不能尽诛取，於是遣博士褚大、徐偃等分曹循行郡国，

【集解】：服虔曰：“分曹职案行。”

举兼并之徒守相为者。而御史大夫张汤方隆贵用事，减宣、杜周等为中丞，义纵、尹齐、王温舒等用惨急刻深为九卿，而直指夏兰之属始出矣。

而大农颜异诛。

【集解】：徐广曰：“元狩四年，时壬戌岁也。”

初，异为济南亭长，以廉直稍迁至九卿。上与张汤既造白鹿皮币，问异。异曰：“今王侯朝贺以苍璧，直数千，而其皮荐反四十万，本末不相称。”天子不说。张汤又与异有卻，及有人告异以它议，事下张汤治异。异与客语，客语初令下有不便者，

【集解】：李奇曰：“异与客语，道诏令初下，有不便处也。”

异不应，微反脣。汤奏当异九卿见令不便，不入言而腹诽，论死。自是之後，有腹诽之法，而公卿大夫多谄谀取容矣。

天子既下缗钱令而尊卜式，百姓终莫分财佐县官，於是告缗钱纵矣。

郡国多柬铸钱，

【索隐】：谓多奸巧炁杂以铅锡也。

钱多轻，而公卿请令京师铸锺官赤侧，

【集解】：如淳曰：“以赤铜为其郭也。今钱见有赤侧者，不知作法云何。”【索隐】：锺官掌铸赤侧之钱。韦昭云“侧，边也”，故晋灼云“以赤铜为郭。今钱见有赤侧者”。

一当五，赋官用非赤侧不得行。

【集解】：汉书音义曰：“俗所谓紫绀钱也”。

白金稍贱，民不宝用，县官以令禁之，无益。岁馀，白金终废不行。

是岁也，张汤死

【集解】：徐广曰：“元鼎三年。”

而民不思。

【索隐】：乐产云：“诸所废兴，附上困下，皆自汤，故人不思之也。”

其後二岁，赤侧钱贱，民巧法用之，不便，又废。於是悉禁郡国无铸钱，专令上林三官铸。

【集解】：汉书百官表：“水衡都尉，武帝元鼎二年初置，掌上林苑，属官有上林均输、锺官、辨铜令。”然则上林三官，其是此三令乎？

钱既多，而令天下非三官钱不得行，诸郡国所前铸钱皆废销之，输其铜三官。而民之铸钱益少，计其费不能相当，唯真工大奸乃盗为之。

卜式相齐，而杨可告缗遍天下，

【集解】：瓚曰：“商贾居积及伎巧之家，非桑农所生出，谓之缗。茂陵中书有缗田奴婢是也。”【索隐】：姓杨，名可。如淳云：“告缗者，令杨可告占缗之不尽者也。”

中家以上大抵皆遇告。杜周治之，狱少反者。

【集解】：如淳曰：“治匿缗之罪，其狱少有反者。”【索隐】：反音番。反谓反使从轻也。案：刘德为京兆尹，每行县，多所平反是也。

乃分遣御史廷尉正监分曹往，

【索隐】：如淳云：“曹，辈也。谓分曹辈而出为使也。”

即治郡国缗钱，得民财物以亿计，奴婢以千万数，田大县数百顷，小县百馀顷，宅亦如之。於是商贾中家以上大率破，民偷甘食好衣，不事畜藏之产业，而县官有盐铁缗钱之故，用益饶矣。

益广关，置左右辅。

【集解】：徐广曰：“元鼎三年，丁卯岁，徙函谷关於新安东界。”

初，大农筦盐铁官布多，

【索隐】：布谓泉布。

置水衡，欲以主盐铁；及杨可告缗钱，上林财物众，乃令水衡主上林。上林既充满，益广。是时越欲与汉用船战逐，

【集解】：韦昭曰：“战斗驰逐也。”

乃大修昆明池，列观环之。治楼船，高十馀丈，旗帜加其上，甚壮。

【索隐】：盖始穿昆明池，欲与滇王战，今乃更大修之，将与南越吕嘉战逐，故作楼船，於是杨仆有将军之号。又下云“因南方楼船卒二十馀万击南越”也。昆明池有豫章馆。豫章，地名，以言将出军於豫章也。

於是天子感之，乃作柏梁台，高数十丈。宫室之修，由此日丽。

乃分缗钱诸官，而水衡、少府、大农、太仆各置农官，往往即郡县比没入田

【索隐】：比昔所没入之田也。

田之。其没入奴婢，分诸苑养狗马禽兽，及与诸官。诸官益杂置多，

【集解】：如淳曰：“水衡、少府、太仆、司农皆有农官，是为多。”

徒奴婢众，而下河漕度四百万石，

【索隐】：乐产云：“度犹运也。”

及官自籴乃足。

【索隐】：按：谓天子所给廪食者多，故官自籴乃足也。

所忠

【索隐】：人姓名。服虔云“掌故官，取书於司马相如者，封禅书公孙卿因所忠言宝鼎是也”。唯姚察独以为“所患”，非也。

言：“世家子弟

【集解】：如淳曰：“世世有禄秩家。”

富人或斗鸡走狗马，弋猎博戏，乱齐民。”

【索隐】：晋灼云：“中国被教整齐之人也。”

乃徵诸犯令，相引数千人，命曰“株送徒”。入财者得补郎，郎选衰矣。

【集解】：应劭曰：“株，根本也。送，引也。”如淳曰：“株，根蒂也。诸坐博戏事决为徒者，能入钱得补郎也。或曰，先至者为根。”【索隐】：李奇云：“先至者为魁株。”应劭云：“株，根本也。送，当作‘选’。选，引也。”应、李二音是。先至之人令之相引，似若得其株本，则枝叶自穷，故曰“株送徒”。又文颖曰：“凡斗鸡胜者为株。”传云：“阳沟之鸡，三岁为株。”今则斗鸡走马者用之。因其斗鸡本胜时名，故云株送徒者也。

是时山东被河菑，及岁不登数年，人或相食，方一二千里。天子怜之，诏曰：“江南火耕水耨，

【集解】：应劭曰：“烧草，下水种稻，草与稻并生，高七八寸，因悉芟去，复下水灌之，草死，独稻长，所谓火耕水耨也。”

令饥民得流就食江淮间，欲留，留处。”遣使冠盖相属於道，护之，下巴蜀粟以振之。

其明年，天子始巡郡国。东度河，河东守不意行至，不辨，自杀。行西逾陇，陇西守以行往卒，

【集解】：汉书音义曰：“逾，度也。卒，仓卒也。”

天子从官不得食，陇西守自杀。於是上北出萧关，从数万骑，猎新秦中，以勒边兵而归。新秦中或千里无亭徼，

【集解】：如淳曰：“徼，亦卒求盗之属也。”晋灼曰：“徼，塞也。”瓚曰：“既无亭候，又不徼循，无卫边之备也。”

於是诛北地太守以下，而令民得畜牧边县，

【集解】：汉书音义曰：“令民得畜牧於边县也。”瓚曰：“先是，新秦中千里无民，畏寇不敢畜牧，令设亭徼，故民得畜牧也。”

官假马母，三岁而归，及息什一，以除告缗，用充仞新秦中。

【集解】：李奇曰：“边有官马，今令民能畜官母马者，满三岁归之也。及有蕃息，与当出缗算者，皆复令居新秦中，又充仞之也。谓与民母马，令得为马种；令十母马还官一驹，此为息什一也。”瓚曰：“前以边用不足，故设告缗之令，设亭徼，边民无警，皆得田牧。新秦中已充，故除告缗，不复取於民也。”

既得宝鼎，立后土、太一祠，

【集解】：徐广曰：“元鼎四年立后土，五年立泰畤。”

公卿议封禅事，而天下郡国皆豫治道桥，缮故宫，及当驰道县，县治官储，设供具，而望以待幸。

其明年，南越反，西羌侵边为桀。於是天子为山东不赡，赦天下，因南方楼船卒二十馀万人击南越，数万人发三河以西骑击西羌，又数万人度河筑令居。

【索隐】：令音零，姚氏音连。韦昭云：“金城县。”

初置张掖、酒泉郡，

【集解】：徐广曰：“元鼎六年。”

而上郡、朔方、西河、河西开田官，斥塞卒

【集解】：如淳曰：“塞候斥卒。”

六十万人戍田之。中国缮道餽粮，远者三千，近者千馀里，皆仰给大农。边兵不足，乃发武库工官兵器以赡之。车骑马乏绝，县官钱少，买马难得，乃著令，令封君以下至三百石以上吏，以差出牝马天下亭，亭有畜牸马，岁课息。

齐相卜式上书曰：“臣闻主忧臣辱。南越反，臣原父子与齐习船者往死之。”天子下诏曰：“卜式虽躬耕牧，不以为利，有馀辄助县官之用。今天下不幸有急，而式奋原父子死之，虽未战，可谓义形於内。赐爵关内侯，金六十斤，田十顷。”布告天下，天下莫应。列侯以百数，

【索隐】：刘氏言其多以百而数，故坐酎金失侯者一百六人。

皆莫求从军击羌、越。至酎，少府省金，

【集解】：如淳曰：“省视诸侯金有轻有重也。或曰，至尝酎饮宗庙时，少府视其金多少也。”

而列侯坐酎金失侯者百馀人。

【集解】：如淳曰：“汉仪注王子为侯，侯岁以户口酎黄金於汉庙，皇帝临受献金以助祭。大祀日饮酎，饮酎受金。金少不如斤两，色恶，王削县，侯免国。”

乃拜式为御史大夫。

【集解】：徐广曰：“元鼎六年。”

式既在位，见郡国多不便县官作盐铁，铁器苦恶，

【集解】：瓚曰：“谓作铁器，民患苦其不好。”【索隐】：器苦恶。苦音楛，言苦其器恶而买卖也。言器苦窳不好。凡病之器云苦。窳音庾，语见本纪。苦如字读亦通也。

贾贵，或彊令民卖买之。而船有算，商者少，物贵，乃因孔仅言船算事。上由是不悦卜式。

汉连兵三岁，诛羌，灭南越，番禺以西至蜀南者置初郡十七，

【集解】：徐广曰：“南越为九郡。”骃案：晋灼曰“元鼎六年，定越地，以为南海、苍梧、郁林、合浦、交趾、九真、日南、珠崖、儋耳郡；定西南夷，以为武都、?柯、越巂、洗犁、汶山郡；及地理志、西南夷传所置犍为、零陵、益州郡，凡十七也”。

且以其故俗治，毋赋税。南阳、汉中以往郡，各以地比给初郡

【索隐】：比音鼻。谓南阳、汉中已往之郡，各以其地比近给初郡。初郡，即西南夷初所置之郡。

吏卒奉

【索隐】：扶用反，包氏同。

食币物，传车马被具。而初郡时时小反，杀吏，汉发南方吏卒往诛之，间岁万馀人，费皆仰给大农。大农以均输调盐铁助赋，故能赡之。然兵所过县，为以訾给毋乏而已，不敢言擅赋法矣。

【集解】：徐广曰：“擅，一作‘经’。经，常也。惟取用足耳，不暇顾经常法则也。”

其明年，元封元年，卜式贬秩为太子太傅。而桑弘羊为治粟都尉，领大农，尽代仅筦天下盐铁。弘羊以诸官各自巿，相与争，物故腾跃，而天下赋输或不偿其僦费，

【索隐】：不偿其僦。服虔云：“雇载云僦，言所输物不足偿其雇载之费也。僦音子就反。”

乃请置大农部丞数十人，分部主郡国，各往往县置均输盐铁官，令远方各以其物贵时商贾所转贩者为赋，而相灌输。置平准于京师，都受天下委输。召工官治车诸器，皆仰给大农。大农之诸官尽笼天下之货物，贵即卖之，贱则买之。如此，富商大贾无所牟大利，

【集解】：如淳曰：“牟，取也。”

则反本，而万物不得腾踊。故抑天下物，名曰“平准”。天子以为然，许之。於是天子北至朔方，东到太山，巡海上，并北边以归。所过赏赐，用帛百馀万匹，钱金以巨万计，皆取足大农。

弘羊又请令吏得入粟补官，及罪人赎罪。令民能入粟甘泉各有差，以复终身，不告缗。他郡各输急处，

【索隐】：谓他郡能入粟，输所在急要之处也。

而诸农各致粟，山东漕益岁六百万石。一岁之中，太仓、甘泉仓满。边馀穀诸物均输帛五百万匹。民不益赋而天下用饶。於是弘羊赐爵左庶长，黄金再百斤焉。

是岁小旱，上令官求雨，卜式言曰：“县官当食租衣税而已，今弘羊令吏坐市列肆，

【索隐】：坐市列。谓吏坐市肆行列之中。

贩物求利。亨弘羊，天乃雨。”

太史公曰：农工商交易之路通，而龟贝金钱刀布之币兴焉。所从来久远，自高辛氏之前尚矣，靡得而记云。故书道唐虞之际，诗述殷周之世，安宁则长庠序，先本绌末，以礼义防于利；事变多故而亦反是。是以物盛则衰，时极而转，

【集解】：徐广曰：“时，一作‘衰’。”

一质一文，终始之变也。禹贡九州，各因其土地所宜，人民所多少而纳职焉。汤武承弊易变，使民不倦，各兢兢所以为治，而稍陵迟衰微。齐桓公用管仲之谋，通轻重之权，

【集解】：管子有轻重之法。

徼山海之业，以朝诸侯，用区区之齐显成霸名。魏用李克，尽地力，为彊君。自是以後，天下争於战国，贵诈力而贱仁义，先富有而後推让。故庶人之富者或累巨万，而贫者或不厌糟糠；有国彊者或并群小以臣诸侯，而弱国或绝祀而灭世。以至於秦，卒并海内。虞夏之币，金为三品，

【索隐】：即下“或黄，或赤、白”。黄，黄金也；白，白银也；赤，赤铜也：并见食货志。

或黄，或白，或赤；或钱，或布，

【集解】：如淳曰：“布於民间也。”

或刀，

【集解】：如淳曰：“名钱为刀者，以其利於民也。”

或龟贝。

【索隐】：按：钱本名泉，言货之流如泉也，故周有泉府之官。及景王乃铸大钱。布者，言货流布，故周礼有二夫之布。食货志货布首长八分，足支八分。刀者，钱也。食货志有契刀、错刀，形如刀，长二寸，直五千。以其形如刀，故曰刀，以其利於人也。又古者货贝宝龟，食货志有十朋五贝，皆用为货，其各有多少，元龟直十贝，故直二千一百六十，已下各有差也。

及至秦，中一国之币为等，黄金以溢名，

【集解】：孟康曰：“二十两为溢。”

为上币；铜钱识曰半两，重如其文，为下币。而珠玉、龟贝、银锡之属为器饰宝藏，不为币。然各随时而轻重无常。於是外攘夷狄，内兴功业，海内之士力耕不足粮饟，女子纺绩不足衣服。古者尝竭天下之资财以奉其上，犹自以为不足也。无异故云，事势之流，相激使然，曷足怪焉。

【索隐述赞】平准之立，通货天下。既入县官，或振华夏。其名刀布，其文龙马。增算告缗，裒多益寡。弘羊心计，卜式长者。都内充殷，取赡郊野。





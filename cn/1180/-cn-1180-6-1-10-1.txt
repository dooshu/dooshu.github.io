请用翰林官更番侍直疏


臣等伏睹皇上近日以来留神翰墨，一切嬉游无益之事，悉屏去不御。仰惟圣学该洽，睿志清明，臣等不胜庆忭。

夫人主一心，乃万化从出之原，亦众欲交攻之会，必使常有所系，弗纳于邪，然后纵逸之念不萌，而引诱之奸不入。故虽笔札小技，非君德治道所关，而燕间游息之时，藉以调适性情，收敛心志，亦不悖于孔氏游艺博文之指。比之珍奇玩好、驰骋放佚之娱，则相去远甚，未必非皇上进德养心之一助也。

但臣等窃见前代好文之主，皆有文学之臣，载笔操觚，奉侍清燕。如唐有天策瀛洲之选，供奉待诏之员；宋有秘阁待制、二馆著作，或承诏登答，或应制赓酬，皆于语言文字之中，微寓风劝箴规之益，即今之翰林官是也。国朝建置翰林，于一榜进士中拔其英俊特异者，除授此官，固欲储养德望，以备启沃、任枢机，然文史词翰，撰述讨论，亦其本等职务。皇上即有任使，不必他求，如日讲诸臣，皆文学优瞻，臣等慎选以充。见今记注起居，日逐在馆供事外，其余见任翰林各官，亦皆需次待用者。臣等拟令分番入直，每日轮该四员，与同日讲官在馆祗候。

皇上万几之暇，如披阅古文，欲有所采录；鉴赏名笔，欲有所题咏，即以属之诸臣，令其撰具草稿，送臣等看定，然后缮写，呈进圣览。或不时召至御前，面赐质问，令其发摅蕴抱，各见所长，因以观其才品之高下，他日量能擢才，自可断于圣衷。且诸臣因此亦将自庆遭逢，益图称塞，争相淬励，以求见知于上。其于圣明辨材审官之道，亦默寓于中矣。臣等不胜惓惓愿忠之诚。

（奉圣旨：是。该衙门知道。）






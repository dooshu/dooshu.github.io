文集卷五

<集部,别集类,明洪武至崇祯,东里集>

钦定四库全书卷

东里文集卷五　　　　　明　杨士奇　撰序

郑氏族谱序

泰和澄江之南有郑氏其先出荥阳再徙金陵宋端明殿学士瑴之子新通判吉州遂家泰和邑中又四世至叔文徙江南之五塘庄其谱纪自端明之父西京节度副使自强盖节度至今十有五世子孙久而愈盛蔚乎邑之钜族也端明当南渡孔棘之时毅然以国事为己任鞠躬尽瘁无所不致其诚殆天佑忠义而以昌其後世耶虽自徙泰和未尝有显者然抱仁秉义世笃善行所见孚於人人可质之鬼神者盖或显者有未能也吾家距所居半舍吾少及见其乡大疫不间贫富老壮困惫狼狈相连属弥望十数里旦暮不见炊烟独郑氏一姓食饮起处泰焉如平时三四十年来江乡譁讦之风奸民倚法嫁祸其所怨恶富家巨室为所困辱者十八九独郑氏无一毫之干此岂声音笑貌之所能为哉入国朝郑氏之仕者昉宗显再见於庭宾今庭重居太学十余年继而大之未可量也而宗显於余冣善其尝历三县一为幕再为簿所至民戴其寛惠如父母仕三十年无纎芥过举家甚贫持操如铁石比侍臣之贤者屡荐之不报恬然安其命观於今郑氏如此可为远不忝端明者矣宗显今复改连江簿将行出此谱求序於是翰林诸君子序之详矣余特着郑氏之行之可称者以示其後云

玉雪斋诗集序

诗以理性情而约诸正而推之可以考见王政之得失治道之盛衰三百十一篇自公卿大夫下至匹夫匹妇皆有作小而兎罝羔羊之咏大而行苇既醉之赋皆足以见王道之极盛至于葛藟硕鼠之兴则有可为世道慨者矣汉以来代各有诗嗟叹咏歌之间而安乐哀思之音各因其时盖古今无异焉若天下无事生民乂安以其和平易直之心发而为治世之音则未有加於唐贞观开元之际也杜少陵浑涵博厚追踪风雅卓乎不可尚矣一时高材逸韵如李太白之天纵与杜齐驱王孟高岑韦应物诸君子清粹典则天趣自然读其诗者有以见唐之治盛於此而後之言诗道者亦曰莫盛於此也余窃有志斯事而材质凡近徒劳而无成间或一遇能者未尝不歆?向往之居两京二十余年所得公卿大夫之作今大理卿京口虞公伯益盖其杰然者也近得观其玉雪斋集古近体总若干首皆思致清远而典丽婉约一尘不滓如玉井芙蕖天然奇质神采高洁又如行吴越间名山秀水而天光云影使人应接不暇者而皆得夫性情之正虞公盖将上追盛唐诸君子之作而论今公卿大夫之作足以鸣国家之盛者亦鲜有过於虞公者焉公学优才裕生当治平熙洽之运洪武中以儒发身历事四圣出入中外者三纪所治皆要职更事多而精斯其诗之所繇昌欤今公以明刑为上所信任下则四方视以为平盖古皋陶之軄也夫明良喜起之赓歌皋陶所以弼成有虞之治者吾何幸尚於公晚岁见之乎辄书诸简首而归之

贫乐诗序

庐陵胡有初家文江之上泊然布素而谨於义利之辨非其所当得不苟取遇人富贵不本於仁义者率草芥视之其为人慷慨豁达不务荣名所居远城市车马之尘喧嚣之声不相及有薄田躬耕足以自给又有云林泉石之胜日与幽人素士相羊山水之间饮清茹澹翛然自得也自号贫乐其从子中书舍人?求搢绅君子为之赋诗又稡以求余序人恒情所处率易於富贵而难於贫贱处贫而能乐此其志岂苟然哉然古之君子其乐乎贫也非恃贫以乐乐而忘其贫耳盖天理具於吾心吾奉而行之无所违以至于仰不愧俯不怍其中泰然将无往不乐矣富贵贫贱自外至者恶足以动其中也故孔子之饭蔬饮水顔子之箪瓢陋巷岂乐乎是哉乐乎在已者之无违於天也苟在已者梏亡之矣虽有赵孟之贵晋楚之富将其中汨焉胶胶扰扰忧虞之不暇况有於乐哉又况於贫贱而能乐哉有初之贫乐必乐而忘其贫可也乐而忘其贫古之人所以为至也吾以是进有初故书诸卷首卷中自邹侍讲至陈修譔凡诗六篇皆出翰林亦皆出於庐陵云

送张鸣玉序

贑为郡居江右上流所治十邑皆僻远民少而散处山溪间或数十里不见民居里胥持公牒徵召或行数日不底其舍而岩壑深邃瘴烟毒雾不习而冒之辄病而死者常什七八江水险急滩石如虎牙森立或隐或显奔湍之声汹汹闻数里舟楫往来非资其土人跬步不敢越以是会府优视之於赋役百需常半减他郡而当江广之冲将命之臣及海南诸番朝贡之使往来供亿无虚曰加之数年旱涝饥馑民之不遂岂少也哉而为郡於此苟非德任绥抚才堪繁剧不得为良建安张珂鸣玉由行人擢知府于贑朞年矣自会府下至十邑之民皆称曰良江右所治十三郡时称良守不三四人而鸣玉与焉固其所施有及人者欤前之为守於兹非一人至于今人喜谭而乐道者曰赵清献世谓清献诚心爱人以惠利为主又称其学道清心遇物而应有过人者非本诸其德欤则後之为良守於兹不务诸德其可哉鸣玉发身进士其官京师时与余隣居今自贑述职将归翰林检讨连智其同门也求朝士为诗送之又求余序於是乎言

送李永定经历序

永定吉水李明达先生冢子也余往年客武昌永定从先生在焉先生长余四十年忘年与余交厚时余两人皆假舘授徒永定治奉养之资无日不相见也先生长身修髯飘拂可数面洁白如玉雪气韵磊落有行义读书不泥章句兴有所适竟曰忘返尝爱余作乐府古辞遇有作取酒觞余向余歌相乐也後先生入竟陵永定以才举授宣州卫经历明年永定遣迎先生先生还过武昌访余时仲秋之夕明月东出余数人者共浮小舟具酒殽出夏口乱流至禹王庙下饮酒既醉舍舟登大别山四顾下憩秋兴亭至郎官湖而还复酌酒大懽各赋诗吊古且寓离别之意先生三复其诗怆然既而曰人生聚散风絮相值耳何足道也明日别去又三年先生没矣呜呼惜哉余至今未尝忘先生而不可见矣见永定犹见先生也永定初在宣州有能名後诖误黜上既正大统凡用人制法一遵高皇帝旧章永定复还宣州求言为赠夫经历之任子为之有素亦在致其明而已公无不明廉无不公修诸在巳可也在已修无所往而不宜况於卫之经历者乎遂书以赠别而今昔存没之感有不知余中之浩然者矣

送林正行序

刑者先王不得已以辅治焉耳非恃此以为治也後世民俗滋弊则所以防范之严者亦长民者之不得已也子产曰火烈民望而畏之故鲜死焉水懦弱民狎而翫之则多死焉严固仁之所发也君子之为政岂轻德而重威哉故惨刻不可以为政而姑息亦不可以为政仁人君子之心在使民务善戒不善而已闽林君正行尝官天台县幕寛厚恺悌之政民戴之如父母去久而思之不忘也既陞司谳於吾郡廉公有威於用法盖得乎善善恶恶之中焉而直道而行无所顾避行县所过其细民及其良民皆欣欣延颈而愿见之其横民往往缩首歛迹不敢肆焉以遂免於刑辟者亦不少矣而犹或以谓其严也夫治之於已着曷若防之乎未着严乎外而仁主乎中严亦奚病哉故十数年吾郡之细民及其良民恃之以安者林君焉耳前之司谳者尝坐事去而今以宥还林君当归俟阙林君不至其乡二十年往焉展敬桑梓与故人亲戚聚岁寒之堂饮酒洽比於契濶之余何其乐也今朝廷方遣大臣四出询民所利害而建革之及牧民者之廉贪材否而去留之则吾郡之民所尝恃之以安者其能已於言耶林君是行亦果能久於乡哉推林君仁民之心必不溺乎其私之乐而忘返也余知林君故道其所素以为还乡之赠

送樊参政序

国家建牧守之官实兼治敎之任而敎居先焉未尝敎之而一任法以治此仁人君子所不忍为也牧守者民之父母父母爱其子必敎之不率而後法治之盖法治之非父母之心也不得已而辅敎焉耳江西古扬州之域班孟坚称艺文儒术斯之为盛然其为人负气不屈自汉以来高风清节忠臣烈士光气炳炳前後相望而道德性命之微文章问学之奥相继而出者非一朝一夕矣虽其间万有一焉顽傲不率以干冒宪度此在三代之时不能无之恶得以此而掩彼以一人而累一乡哉比年为牧守江西而有父母之心明治敎之道为民所归戴者多也而亦有未尝留意於学敎而一任法治甚者遇顽傲不率干冒宪度者辄虓然以忿曰此邦之人槩为是也呜呼岂理也哉夫教而不率圣人所必治槩而不别明者所不为仁人君子盍易其心以观之徵其实以发之且反求诸巳之所施者如何也括苍樊公慎历教郡县学被召入翰林预修永乐大典遂擢工科给事中与余同朝十余年其为人有学有行达乎治体和厚而寛裕今满九载陞江西右参政於是士大夫翕然曰是素明於治敎之道足以佐方牧之大政端列郡之表率而系十三府六十九县之归戴矣於是各赋诗赠其行而属余序因并及余之所欲言斯言也有非出於一人之私也

杨氏家乘序

杨氏宋盛时自吉水徙泰和世以赀雄邑中而业诗书服逢掖者相袭不絶旧谱载贡士三人考陈宗舜吉州科举録在淳熙甲午开禧丁卯绍定戊子谱载兄弟三人皆授登仕郎盖出漕贡又有自上舍生为主簿载於谱而须溪刘氏文集称太学名士者其他为宣教县尉司计等官载於谱者非一至元延佑初先曾祖以科第入仕其後复有继之盖宋以来杨氏文献之传至是盛矣元季之乱杨氏衰落逮於国朝其子孙幸不失世业擢科第举明经累累有焉而其先之文章行事可法於人可传於後其家之所纪者历世变故片简不存洪武中司仓通判两府君罢官家居方谋采録未及而相继即世於是从兄思贻先生与士奇徧访博求虽片楮皆録之不敢遗积十余年颇有所得而高祖以上者寖远无存曾祖以下文之仅存者多悯世悼乱悲叹愤惋率然之作其平时融精极意和平大雅之制所以发明道德者盖不能得什一於千百呜呼惜哉而诸父比岁之文其子孙不知保爱而亡逸者亦多其仅存者皆辑而録之若名贤赠答哀挽之作及其他诗文有及吾先世者亦皆録之冠以谱谍事实总名曰杨氏家乘其首族谱尊本始也次家谱重所亲也次事实行之纪也善行在人既没不忘则形诸咏叹故哀挽继事实焉次遗文志之寓也同志相求则因文以达意故赠答继遗文焉名贤之文非以为杨氏作而有及焉者亦可以旁考行事与其交游故列诸附録终焉凡二十卷不填卷尾者俟续得而録之得有先後故録不能以序也呜呼是编所载文行始於先曾祖盖杨氏自兹以降百有余年内而朝署外而民社钱谷之任皆有之而清白之操皆皦然不滓其隐居而家食者皆清修笃行贵义而贱利义利君子小人之判也君子行义未尝不以望其後人庸衆人之後犹有力学奋义以光其先者而况清德之世乎杨氏之後其必笃念而敬承之哉谨书以为家乘序

许幼道挽诗序

庐陵许君幼道既卒于京师士识与不识而知许君之贤者皆作诗哀悼之其子清稡以告余求序焉余与君交几二十年其没也余尤不能巳於情尚忍叙其哀悼之诗哉独念君已矣世之士求如君者何其少也士之能言者非不多也言问学者非不博也言德行者非不高也而所言非其所行所行非其所言士以此往往不见重於人使为士者皆如许君其谁不重之哉许君非名能言者也而言则必行行则必从其言其孝弟敦於家其信义重於乡其行必出於诚必适於厚必依於礼不以艰难颠沛而丧其所素至於重交际周困急人比於汉之范巨卿云尤负理才尝随从兄学文宰汉川凡学文邑政设施必豫归咨君君悉为画可否既而行之人无不悦服者一时江汉翕然称学文为贤令凡汉川之人亦至今思学文不置不知其出於君也盖君之所存一以爱民为务使之沾一命得一郡一邑而理之民之获被其惠利岂少也哉然世之理郡邑者岂必皆有才德如君可以惠利其民而君将老始得分敎武学敎不久遂卒呜呼是果系於其命也耶孔子曰君子疾没世而名不称彼得於命者其身既死忽然若飘风已过而人不复留意者多矣其不若是者亦皆有人思之至作诗哀之如许君者乎许君之得於人如此读诗者可以考矣

送史志静郎中诗序

丰城史安志静举进士为礼部仪制主事在京师於余还往有斯文之好余闲暇喜讐校古书辨正舛误志静明敏详博得其助益为多且其为人廉洁恭慎京师贤士大夫皆乐交之而於余未尝三日不见见未尝意不在文事以是尤乐史氏世家真定元盛时其先有勲德灼灼在国史洪武初志静大父官丰城始家吾江西至是三世矣吾於志静固同乡也吾来北京四年解翰林兼职专任春坊曰益多暇未尝不思同志静之乐今以满秩来方握手聚语相慰藉天官卿知志静好学勤事而熟典故奏其绩最陞仪制郎中国家一切礼乐法制咸仪制所治非达朝廷之体识古今之务明制作之意者不足以任於是荐绅皆喜仪制得贤长官也当复之南京来告别盖余向所同乐者又不可得因述余情为序而属词林诸君子为诗赠之诗各赋一物以道意自侍读学士曾君以下凡八人亦皆吾江西之士云

五清诗序

永乐辛丑春余自翰林学士改左春坊大学士公务甚简每朝退归坐小轩中杜门却扫时理书册自适於故箧得小画五幅不忍弃之装为一卷其第一幅故人毗陵王孟端作也第二幅闽人陈叔起作第三第四两幅忘其作者亦忘所自得第五幅永嘉孙隆作并叔起作者皆得之黄宗豫余既各赋一诗书之金曾诸公又续为之赋沈民则题曰五清夫一味足以适口一音足以娱耳集是五者足以娱目而适意况益以诸公之佳咏哉明窗永昼午困之际阅而诵之则不必引茗盌聆弦奏而胸次可以洒然也

庆杨伯升七十诗序

吴中杨伯升宋和王存中八世孙偕其弟仲举侨居武昌余往来武昌十数年与其兄弟交莫逆其清而粹也和而醇也介而有容也兄弟一也连璧之相辉双桂之并荣不可以掩盖吾所遇兄弟之并贵者有之并富者有之其善德之并如杨氏者鲜矣自吾去武昌今三十年思忆往时交游之乐与杨氏兄弟之贤未尝忘也比三四年仲举来官翰林得慰久别每晤语必及伯升亦仲举之笃於其兄也今年伯升春秋七十仲举在史舘喜其兄之安而念不得亲奉觞为夀也求舘中诸君子作诗寓归为庆以属余序余读其诗盖所祝愿於伯升者皆同然未必皆知伯升之贤伯升静厚有守所存所由咸当於义盖有契孔子论仁者静夀之道且不见南山之木乎处旷远幽闲之地匠石所不见知其傲氷霜凌霄汉閲历岁年固其理也伯升之夀固无俟於祝愿而必见诸祝愿者仁者爱其兄之心也幸余他日重过武昌寻旧侣招黄鹤酌江汉之清歌白云之曲为伯升夀伯升必将抚清弦以和我

蜀江欧阳氏族谱序

吏部考功主事欧阳哲重修族谱一卷哲世居泰和之蜀江里其先出唐吉州刺史琮因有家于吉琮七世孙曰彪曰彤彪宋文忠公修所自出也彤会昌中举进士官至工部尚书子泽居吉之永和镇泽四世孙曰忠曰恿忠徙万安之常溪恿将作监丞珣所自出也常溪七世至德祖徙蜀江迨哲八世哲所修谱盖因监丞之旧也哲又参较文忠监丞二谱有不同者其大者琮率州人扞黄巢事据史传盖文忠一时传闻之误然余考文忠集其石本所载如此而集本无之岂非集本後出已审其误而去之欤不然公於南丰曾氏谱尤详辨其世次而自作谱乃容不审耶惟欧阳氏自亭侯以来世有闻人而莫盛於文忠後五十年监丞继出二公文学忠烈炳然於天下後世君子论其人盖国家之元气也而同出於一乡一族岂非盛哉尝见二公谱序文忠言其祖考所传於家者以忠事君以孝事亲以廉为吏以学立身盖以是愿其族之人监丞亦云吾祖宗迈种德而望其後之子孙以修人事君子之仁於家同一心同一道也盖君子施仁於国於天下必自其家始未有不能仁於家而能及国与天下者也仁者之言人所共师而况其族之子孙者乎今蜀江之子孙从事诗书科第仕宦彬彬有由哲字广哲永乐辛丑进士尤负清操方向用於时续休前闻吾於欧阳氏有望焉故书以为蜀江谱序

西昌梁氏续谱序

人之先尝有贵富则不复计其功行世率谓之故家此自流俗之见耳夫所谓故家者必其先文行有诸躬功利及於人声誉有闻於时子孙克嗣於後而岂徒富贵之云哉自流俗异见於是闾阎畎亩猝起旦暮间或贵或富而饕詖忮害为豪者沿袭一再世蚩蚩之氓遂相与目为故家而君子不与焉果若其故家而後人有不能心其先之心蹈其先之行徒呺然自矜吾所从出异也君子犹不与也君子所尚者前有道以肇之後有道以绍之而非徒以其贵且富也西昌梁氏其先自长沙徙江陵至南唐徵仕郎胜用又徙西昌世袭儒行至宋赠知吉州逢吉二子君崇累官起居舍人兵部员外郎直史舘知凤翔池州安庆三郡君杰累官黄州同知翰林编修君崇子子华太原府通判又四世至蕃举进士自太常博士历知宣抚二郡皆官不过郡守家不至甚富而文学治行有闻於时者未尝乏也其肇於先如此蕃四世至不移二子用之永乐中累官至翰林侍读兼春坊赞善本之累官至鲁府纪善皆以文学行义致声誉当世其绍於後又如此君子所尚故家如梁氏者非耶蕃尝作梁氏谱用之欲续谱未及而卒本之续之将授其诸子以属余序梁杨世婣家义不可默盖尝自叙家谱以告吾後之人曰义利君子小人之判也为人後者必务明义以不忝乎先请於梁氏续谱亦云

赠大理寺丞张宗琏诗序

上嗣大宝之三月特诏吏部令京官五品以上与御史给事中及外之布政司按察司与郡县之长吏各举才德堪守令者命下少傅杨士奇与翰林侍读学士王直合议举左春坊左中允张宗琏应诏将卜曰以奏时中外皆未有奏者而礼部郎中黄锺冣先奏宗琏会上擢用旧宫臣以宗琏为大理寺右寺丞当之南京出上亲命固非用锺言而锺遂以知贤闻搢绅间上临御以来惓惓焉哀敬庶狱虽笞罚不自用必付诸廷谕每宪臣奏谳议必恳恳谕之钦恤之意矧大理天下之平宜夫亲择而後授也宗琏秉介洁之操莅事周慎而寛厚长者之志素孚於人其不忝斯軄也审矣而与之游久者必取仁者赠言之义赋诗致交修之意盖君子之心也诗以张茂先进德修业辉光日新之句为韵赋者曾棨王英王直周述人两韵总诗八篇而引其端者杨士奇皆其乡人云

送宗老季琛诗序

庐陵江右诸郡之表也杨氏庐陵诸大姓之表也忠襄公杨氏诸先德之表也季琛为公九世孙秉忠信廉洁之操怀明敏疏达之才袭诗书礼义之实岂非崑山之玉哉今岁京尹荐其名尚书试其能天子命之官以为南海知县知县虽古百里宰而南海者汉南粤赵陀之所治在大海之濒数岁以来旱涝饥馑民臻於凋弊方有抚字之责又临之以藩宪之重日奔走受事庭下至劳也又其地总制岭南数十郡邑凡朝命之使有事於岭南与海外诸蕃国及诸蕃国之人朝觐贡献於阙下者皆於此取给行费至繁也季琛承命而去乃无几微不任之意见乎言色岂非其自信可以胜其事而不难哉盖一有不胜则人将议之曰此某郡之产某公之裔也不独羞其一已而已大夫士知季琛者皆为诗送之余其族人故序诸简首

西城宴集诗序

京城之中直长安门之西五六里地幽而旷居民鲜少园池水木离落萧散之趣往往遇之如游乎城之外者比数年士大夫稍有居於其间然其地既僻於一隅非大官贵人气势赫奕者之所处而凡日用所需虽米酒蔬果猝求之有不易得此岂志於荣利者之所乐居哉居之而乐者非其人澹泊简远足乎中而无所累乎外者欤余之居於此也凡翰林素所交游多在焉然各有职务而欲尊俎谭咏以合羣情於一日之乐者盖未暇也永乐壬寅闰十二月诏京官并给前一岁之俸而岁终公务亦简於是相与为醵会而治具於陈光世是月二十有六曰晨雪初霁天气融朗光世折简以迓昼而毕集居城西者余及曾子啓王时彦余学夔桂宗儒章尚文陈光世钱习礼张宗琏周恂如陈德遵彭显仁周功叙胡永齐刘朝宗凡十五人余正安近东徙其志所乐恒在西也萧省身自外至而侨於西皆宾致之皆翰林交游之旧也列序以齿笾豆洁丰觞酌循环酬酢并举懽洽之至清言不穷间以善谑礼度无愆文采相发於是举宾之初筵四章之末四句为韵赋诗韵少则叠其一而以道夫相乐之意可谓盛哉礼有之一张一弛文武之道且先王之属民也岁终休之而饮酒于序以正齿位况吾徒皆仕有职任旦暮在公惟惰慢之是戒则以其闲暇相合为一日之乐者其於义固宜也衆之相合使其道与志有一之不相契而欲为乐亦不可得今之十有七人者十四出江右而三出於浙皆去其乡五六千里而相与披豁倾写表里洞然忘其身之在客外此其相契而乐也夫岂苟乎诗成稡为一卷余序其所由来於简首各録一本藏於家後之人不有观之而兴慕者乎

对雨诗序

永乐癸卯正月乙未天子大祀于南郊前期五日百官斋沐出宿将受誓戒是日微风东兴及午而雨霏霏冥冥迨夕弗止春阳初畅寒沍不作而斋庐同宿者予与余学夔钱习礼陈光世周恂如曾鹤龄陈德遵彭显仁胡永齐周功叙刘朝宗咸心悦神融若堪适者而焚香瀹茗或论文谭道或琴奕以嬉余咏杜少陵喜雨之诗顾谓衆曰曷有赋乎遂析随风潜入夜润物细无声之句为韵各赋五言六韵一首士君子之适夫岂以为已哉忧乐以民仁者之所存也自去岁春夏少雨冬屡大雪皆数尺盖比岁之所未有民喜以为来牟之望也今岁正月之初辄屡雨常岁三月乃雨亦未有若今之豫者而泽冻解泮土膏润发区萌茁露盖时物之滋肇於此生民岁计之所仰者可冀也夫造化一元之气发於春而契乎仁者之心则形诸声诗固有所不能已矣而即其诗以考其志若有渰之咏霡霂之赋由今论昔岂相远乎哉凡十有一人而赋者十人盖退余为序云

东里文集卷五








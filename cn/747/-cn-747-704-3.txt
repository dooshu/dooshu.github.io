○论河东等道比远官加给俸料状

右，河东等道，或兴王旧邦，或陪京近地，州县之职，人合为乐。只缘俸禄寡薄，官同比远。元和六年闰十二月十二日及元和七年十二月二十四日敕，河中、凤翔、坊、州、易定等道，令户部加给俸料钱，共当六万二千五百贯，吏曹出得平留官数百员，时议以为至当。自後访闻户部所给零碎，兼不及时，观察使以为虚折，皆别将破用，徒有加给，不及官人，近地好官，依前比远。伏望今日以後，户部却与实物，仍及时支遣诸道，并委观察判官专判此案，随月加给官人，不得别将破用。如有违越，观察判官远贬，观察使奏取进止。又选人官成後，皆於城中举债，到任填还，致其贪求，罔不由此。其今年河东、陇州、坊、州新授比远官等，望许连状相保，户部各借两月加给料钱，至支给时除下。所冀初官到任，不带息债，衣食稍足，可责清廉。


○对屯田佃百姓荒地判

〈诸畿县置屯田，佃百姓荒地。主令复业请自耕种，屯司不与。县司执申，若不还地，人即却逃。〉

人散久矣，地广大荒，开都护之屯田，辟天子之县内。且耕且战，岁取十千以饷农；足食足兵，武有七德以威敌。殊管氏之见夺，异周制之不颁，且运属中兴人多复业。惟桑与梓，诗人兴敬止之辞；安土重迁，县司敦仁人之礼。请从地著之业，无俾流萍之叹。

窦公衡

公衡，天宝时官户部员外郎。


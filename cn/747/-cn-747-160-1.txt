○进大义婚书表

朝请大夫权知司天少监事兼提点历书上柱国开国伯食邑九百户赐紫金鱼袋臣吕才奉敕修。臣闻婚者，是兴万世之始也。合二姓之好，继先圣之後，为天地宗庙社稷之主，宁不重哉？

夫天地判然後有男女，男女生然後有夫妇，夫妇合然後有父子，父子亲然後有德义，德义立然後有礼法，礼法作然後万物安。故先王所以得天下者，贵乎生育之本，重乎万世之嗣。言夫妇之道，乃天地之大义，风化之本源。盖取於异姓者，所以附远厚别。币必诚，辞无不腆矣。偶配生成，必致昌益之道。故孔子曰：“天地不合，万物不生。夫妇不顺，有失万世之嗣焉。”昔三代明王，必敬其妻子。妻也者，乃立亲之主，生养之宗，继先圣之後，为大礼之本欤，固不可不敬也。臣谨所言，或有可采，择善而从，以平不拔之基，永建久兴之业，功掩前朝，道隆往代，岂不为立万世至治之美也？臣才诚惶诚惧顿首顿首，谨言。时大唐贞观岁次柔兆执徐仲秋望日上表。


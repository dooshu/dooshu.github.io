牟{山献}


{山献}字献这，其先蜀人，徒居吴兴。牟子才子。生宝庆三年（1227）。擢进士第、官大理少卿。入元不仕。至大四年（1311）卒，年八十五。有牟氏陵阳集。

木兰花慢

饯公孙倅

山城如斗大，君肯为、两年留。问读易堂前，翛然松竹，留得君不。天边乍传消息，趁春风、归侍翠云裘。留取去思无限，江蓠香满汀洲。

不妨无蟹有监州。臭味喜相投。怪底事朝来，骊歌催唱，唤起离愁。羡君戏衫脱却，一身轻、无事也无忧。昨夜梦随杖履，道林岳麓同游。

千秋岁

寿黄倅

平分敏手。更觉山城小。聊岸帻，时舒啸。当年湓浦月，偏照香山老。头未白，而今半百才逾九。

共说东园好。问春馀多少。红药晚，金沙早。花须风日耐，人看功名久。催洗盏，对花一笑为君寿。

鹧鸪天

寿何簿乃尊

鸠杖庞眉鹤髮仙。诗中有史笔如椽。爱莲自是平生趣，吟到梅花晚更坚。

珍九鼎，食万钱。谁如有子彩衣鲜。蜀陈旧事君须记，贵盛还当具庆年。

渔家傲

送张教

病枕逢惊晓鼓。那堪送客江头路。莫唱骊驹催客去。风又雨。花飞一片愁千缕。

折柳凄然无胜语。加餐更把篝衣护。泥滑篮舆须稳度。云飞处。亲闱安问应旁午。

水调歌头

寿洪云岩

表海归来后，眠食喜清安。身轻于鹄，上下山北与山南。何必交梨火枣，自是霜筠雪柏，岁晚越坚完。摩诘本无病，微笑指薄团。

天有意，留一老，殿诸贤。平生出处何似，试把二苏看。惟有黄门最贵，况是庞眉寿□，九秩阅人间。持此为公寿，即是寿元元。

念奴娇

寿洪云岩

山之天目，蔚苕山尧、第一最佳泉石。见说老龙高卧处，正拥深深寒碧。独閟云扉，人思霖雨，未许无心出。苍崖赤子，而今谁为苏息。

昨夜凉透西风，玉绳晚澹，喜见归鸿入。十二虚皇凝伫久，飞下陆离宸画。绣卣使名，洪枢衔位，催缀新班立。旅常婀娜，要陪沙路清跸。

贺新郎

寿洪云岩

云拥油幢碧。眷蓬莱、宿缘一纪，竟须公出。上界清高仙地位，耿耿为民还切。此自是、平生愿力。雨后新飙凉如濯，喜湖山、千里皆生色。便乘此，问阊阖。

殷勤好与摩铜狄。炯精神、依然未老，鹤标龟息。造物生贤非无意，偏近中元时节。试记取、平园莱国。况有盘洲当家样，酉年秋、拾级升枢极。继盛事，看今日。

满江红

寿赵枢密

七荚新春，问底事、以人为日。记贞观、郑公恰至，名因人得。况是今朝生上相，老天著意尤端的。便唤为、人日岂徒哉，公人杰。

宇宙要，公扶植。善类要，公收拾。愿我公千岁，长陪丹极。山立扬休人正健，耐寒彩胜篸华髮。看年年、天际不曾阴，真奇特。

水调歌头

寿福王

某官庆辑皇家，祥开赤社。秋乃万物所悦，

揆度正中；福者百顺之名，若时并锡。天地其

寿，宗祏之休。敬陈乐府之词，仰致閟宫之祝。

叔父茅封贵，先帝棣华亲。平生为善最乐，夙德宛天人。玉叶金枝方茂，瑶沼丹壶如画，光景镇长新。五福一曰寿，万象总皆春。正秋分，记初度，绂缠麟。传宣来自绛阙，瑞采蔚轮囷。乐有钧天九奏，尊有仙家九酝，翠釜紫驼珍。笑把南山指，还以祝严宸。








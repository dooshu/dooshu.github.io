○和州司马潘处常可金部郎中制

敕：先王之制官刑也，过无所隐。其肆大眚也，善靡有违。无私之义，於是乎在。某早服时望，亟更台郎。予在东朝，列於宾席，旋贰廷尉，实奉邦刑。偶违伏念之言，遽贻一黜之命。今朕祗嗣丕业，诞敷庆恩。岂以职事之愆，遂忘樽俎之旧。是用召自近郡，陟於南宫。勉承宠光，以永无咎。可。


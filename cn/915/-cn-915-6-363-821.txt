○答慧远书



鸠摩罗什和南，既未言面，又文辞殊隔，导心之路不通，得意之缘圯绝。传驿来贶，粗承风德，比知何如。备闻一途可以蔽百，经言末后东方当有护法菩萨，勖哉仁者，善弘其事。夫财有五备：福戒博闻，辩才深智。兼之者道隆，未具者疑滞。仁者备之矣，所以寄心通好，因译传意，岂其能尽？粗酬来意耳。损所致比量衣裁，欲令登法座时著，当如来意，但人不称物，以为愧耳。今往常所用石双口澡罐，可备法物之数也。并遗偈一章曰：既已舍染乐，心得善摄不？若得不驰散，深入实相不？毕竟空相中，其心无所乐。若悦禅智慧，是法性无照。虚诳等无实，亦非停心处。仁者所得法，幸愿示其要。（《高僧传》六，《释慧远》。）




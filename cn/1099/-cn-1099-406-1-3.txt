○酌議兩省班軍疏 【 粵西湖省戍守】

據守廵下湖南道會呈、奉臣憲牌前事、議詳衡州長沙寶慶三衛戍守武岡州軍士、分班減泒口粮、并寶慶寧遠永州三衛戍守廣西思恩軍士、仍應撤回守柳州緣由到臣、該臣看得國家之設鎮戍也、或以腹裏移守要害。如長沙寶慶衡州三衛之戍武崗是巳。或以鄰省調戍遠地。如寶慶永州寧遠等衛之戍廣西柳州是巳。武崗戍因正統年間諸苗侵掠而設。柳州戍因弘治年間借兵勦苗而留。是皆始于一時之權宜。而後卒沿為例也。年來行伍消耗。如寶慶衛軍五千五百。僅存一千二百。他衛可知已。一戶之軍。差至七八。有兄戍粵西。弟守武崗者。有叔充城操。姪赴遠調者。有班滿回家。而屯局門哨之差且駢至者。昔以數戶垜一軍今以數軍累一戶在垜戶丁繁者猶可言也。單戶孑身。倏來倏去。歲無寧日。終歸于斃耳。及今不為撫恤、將來卒何底極、語曰、亡羊補牢、未為晚也、倘亦其時乎、臣等竊謂武崗之戍。除該所操軍外。衡州長沙寶慶三衛班軍。載在全書者。一千二百四十八名。月粮原衛關支矣。歲支行粮六千七百三十九石二斗。本折泒在武崗桂陽新化州縣。冊籍可考也。合無即以一千二百四十八名。隨原衛多寡分為上下兩班。衡州衛上班。軍三百一十名。長沙衛上班。軍一百九十名。寶慶衛上班。軍一百二十四名。下班名數亦如之。逐年更番輪戍。以均勞逸。届期聽領班官管押上班。在武崗下班者不許就泒廣西在廣西下班者不許便泒武崗必休息一年而後可。其行粮上班則給。下班免給。應泒應留應裁。悉聽該道議于前項三州縣。通融均攤。臣之議此。豈徒區區為節財省浮計哉。良以貧軍窮伍。終歲不得休息。動輒怨咨。而不肖武弁。巧立名色。替役有折見。上班有賣閒。居則有柴火。行則有輜重。領班指揮。歛之以充守備之常例。而半入私橐。雖經嚴禁。積習未除。是軍之多調乃官之奇貨也盡留則病軍盡撤則失備孰若更番分班。使兵食具足之為一舉兩得也。且三衛地方離武崗非遙。萬一有意外之警。可以一呼輒集。首尾相應。于牗戶之防。尤保無他虞者。此湖省武崗班軍之所當亟議者也。以楚卒戍桂林想以初制彼中衛所未全設故借力于此其實應自募土著充之若廣西一班。則凋瘵京慘之狀。見之道府所陳者。令人涕泗交頤矣。粵西地故荒凉。兵力多資湖省。易戒震鄰。傳稱同舟。分兵代戍。先年既有成例。且所撥者不止寶慶永州寧遠三衛。即長沙衡州岳州諸衛亦有之。臣等何敢偏護一方士卒、不為唇齒輔車之慮、苐伏覩大明會典內開湖廣寶慶寧遠永州三衛官軍赴柳州城操守其餘長沙衡州岳州夷陵四衛所官軍、俱留廣西城操、輪流廵哨、府江一帶地方、再不許分撥重瘴地方、令甲昭然在也、乃今思恩一哨、雖業經彼中前任撫臣題請、苐寶慶去西粵二千餘里、戍苦矣、又七百里而戍思恩、瘴癘交侵、生還有幾、想云?鬼設祭、誰不斷腸、以故邵陵軍士、目此為死戍夫詩人之念戍役也。有我戍未定靡使歸聘之憂。有我心傷悲莫知我哀之嘆。猶云有歸期也。今且投荒就死。莫必其命矣。以茲至慘至苦之狀。視彼且十倍之。安得不為之憫其情而甦其困者。臣讀右江道龔參議之議詳、與撫按諸臣之批語、固已痌瘝共切、優恤同心矣、矧向也鋒鏑未寢、羽檄猶飛、縱疲于奔走、亦何辭之與有、方今烽煙久靖、夜戶不扃、思恩一帶、已鮮萑苻之警、焉用此疲卒附綴為也、土著之募、右江道既有定畫、而扣留粮銀、柳州府見貯在庫、則寶慶思恩一哨、與寶慶哨、其苦一也、寧遠衡州長沙岳州等哨、與永州諸哨、其情均也、或分兩班、或免遠撥、則尤　朝廷破例之恩、亦粵西諸臣一體之念也、再照寶慶調戍柳州、額軍三百、近年消耗稍不及數、嗣以一百調思恩、即柳州自有為守者、巳無藉此百人矣、倘得此百名撤回該衛、將柳州見在班者、查明籍數、逐年選擇精壯以往、則捍禦得人、緩急足賴、而寶慶之操演城守、可不致缺乏、斯非兩利之筴乎、此廣西班軍之所當亟議者也、臣職在撫綏、其于士卒、分當甘苦同之、而諸種種情狀、得之聞見頗、真、用是據實披瀝、伏乞　敕下兵部再加議覆上請、如果臣言不謬、將長沙寶慶衡州三衛、戍武崗軍各照數分班、照班給餉、行臣等欽遵施行、仍行廣西撫按官、將寶慶及永州二衛近調思恩一班、照前議撤回、并將寧遠長沙衡州岳州等哨、一體議恤、則不惟兩省執戟之夫、可望更生之賜、而　聖天子南顧之懷、亦少紓于萬一矣


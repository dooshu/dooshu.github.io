君子行

君子夜梦游，晨起犹惴惴。
胡来妖丽人，令我魂魄悸。
出门遇桃李，闭目不敢视。
读书废郑风，常饮必欹器。
三十始议婚，百拜举一觯。
暗室每拱手，遇盗始徐谇。
买鉴严问讯，恐曾照冶媚。
策马尤慎思，疑是游人骑。
汉帝招儒生，思系长安繸。
建章多佳人，公孙非布被。
方怒长卿狂，又遇东方戏。
行道来帝都，端然自憔悴。





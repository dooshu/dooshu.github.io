○广陵陈先生墓表

有唐贞晦先生广陵郡棠邑乡陈君曰融，无字，享年七十有二，游不出乡，考终厥命。呜呼至哉，良玉虽白不受采，醴泉自甘非有和，真色缜密，丹青无自入也，灵味天成，麴蘖无所资也，故先生长而不学。大朴不通乎轮辕，至音不谐乎宫商，曲直浑成，巧匠莫能材也，清浊一致，伶伦莫能器也，故先生老而不仕。地虚而践则有迹，器疏而扣则成声，我践惟实，迹不可得而见也，我扣惟密，声不可得而闻也，故先生没而不称。若夫为养克孝，居丧致毁，事亡如存，朋友孜孜，兄弟怡怡，於乡恂恂，与物熙熙，天性人道，其尽於兹，何必读书，然後为学。知命是达，怡神为荣，乐天忘忧，自宠不惊，贵我以道，此非爵乎，富我以德，此非禄乎，何必入官，然後为仕。我有信顺，自天之，我有正直，神之听之，谓天盖高，亦既知矣，谓神盖幽，亦既闻矣，何必俗声，然後为名。大哉先生，行不学之道，据不仕之贵，负不称之名，达人观焉，斯亦极矣。予贞元初，寓居是邑，言归京国，道出其乡，始见一乡之人，父义子孝，长惠幼敬，见乎词气，发乎颜色，不闻忿争之声，不见傲慢之容，雍雍穆穆，甚足异也。因揣之而叹曰：“芳兰所生，其草皆香，美玉所积，其山有光。此乡之人，岂必尽仁，其必有贤者生於是矣。”遂停车累日，周访故老，果曰：“吾里尝有陈融，孝慈仁信，不学不仕，乡人见之，皆自欲迁善远罪，亦不知其所以然。今也则亡，清风犹在。”予於是慨然痛先生以纯德至行，沉落光耀，官阙轼庐之礼，士无表墓之文。知而不书，我执其咎。乃彼典校德，谥曰贞晦先生，穷徵其实，建石於路，用告将来之有识者云尔。


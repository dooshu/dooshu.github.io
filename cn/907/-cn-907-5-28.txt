▼赠钱文则琴呈良夫

古乐久不闻，古器亦残缺。

唯有朱弦琴，韵与筝琶迥殊别。

此夜听君弹，四座寂不喧。

古人有遗恨，似向弦中言。

初调乍冲融，再弄忽凄惋。

秋猿春鸟相间啼，梦绕潇湘碧云远。

怒涛势出峡，斗石轰奔雷。

漫流入沧海，悠然去无回。

铜瓶一堕井，汲引不可上。

离车轧轧晓出关，欲行未行苦惆怅。

夜深庭树风雨惊，恍疑鬼神入蒲城。

须臾响静月照席，玉壶冻破冰峥嵘。

我心正如水，万籁不到耳。

无端听此声，双泪迸落百感生。

起请且莫弹胡笳，文姬思家意谘嗟。

请莫弹履霜，孝子在野愁彷徨。

愿君拂拭登高堂，先弹南风后文王。

美哉大雅声洋洋，使我坐听忧俱忘。


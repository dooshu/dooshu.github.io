○弹百僚班秩不肃奏

臣闻叔孙通睹汉朝仪多阙，尊卑失序，所以分别上下，申明礼仪，於是群臣知天子之至尊，高祖知皇帝之为贵。此皆由班秩不忒，威仪容止不差，是故作孚万邦，用刑四海者也。臣窃见在朝百僚，多不整肃，公门之内，讵合论私？班列之中，尤须致敬。或纵观敕旨，或旁阅制词，或交首乱言，或远班问事，或私申庆吊，或公诵诗篇，或笑语喧哗，或行立怠惰。承宽既久，积习如常，不增惧之容，实紊矜庄之典。臣谬膺推择，叨掌纠弹，见无礼於朝廷，诚是臣之深耻。况西戎献款，北狄来宾，恐观中国之失仪，招外蕃之所诮。更若知而故犯，不革前非，望即停其入内，量行贬削。


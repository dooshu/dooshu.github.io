▼题李德新中宗射鹿图

赭袍玉带虬髯怒，人如真龙马如虎。

英风犹似天可汗，肯信昏孱困韦武？

上林草绿闻呦呦，飞鞚壁历捎长楸。

画旗围合晚犹猎，后庭双陆谁行筹？

追游不记房陵辱，五王谪来势犹独。

空夸大羽发无虚，不射妖狐射生鹿。

画图令人生感嗟，天宝回首飘胡沙。

神孙早解习祖艺，不遣衔出宫中花。


凤凰曲





与下《凤台曲》同意，但名不同耳。



嬴女吹玉箫，吟弄天上春。[一]青鸾不独去，[二]更有携手人。影灭彩云断，遗声落西秦。[三]

[一]《列仙传》：箫史者，秦穆公时人也，善吹箫，能致孔雀、白鹤于庭。穆公有女字弄玉好之，公遂以女妻焉。日教弄玉作凤鸣。居数年，吹似凤声，凤凰来止其屋。公为作凤台，夫妇止其上不下数年，一旦，皆随凤凰飞去。故秦人为作凤女祠于雍宫中，时有箫声而已。秦，嬴姓也，故称秦女曰嬴女。陈子昂诗：“结交嬴台女，吟弄升天行。”



[二]《艺文类聚》：《决疑注》曰：凡象凤者有五：多赤色者凤，多青色者鸾，多黄色者雏，多紫色者鸑鷟，多白色者鹄。



[三]鲍照诗：“凤台无还驾，箫管有遗声。”






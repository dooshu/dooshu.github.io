同缄斋太史母夫人寿诗

钟郝徽音远，于今令德齐。
世家传绣廌，杂佩警鸣鸡。
雏凤霞为羽，骅骝玉凿蹄。
力贫同冀缺，大隐本梁溪。
蕊榜仙人籍，卿云太史题。
治安推贾谊，器识羡王圭。
昼锦三江曲，莱衣五色迷。
玺书封石窌，翟茀映金泥。
大衍爻方满，中天日未西。
云端青鸟降，户外玉骢嘶。
课绩仍亲织，行园不杖藜。
登堂歌介寿，从此祝髦齯。


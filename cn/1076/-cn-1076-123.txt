卷一百二十三

<史部,诏令奏议类,奏议之属,历代名臣奏议>

钦定四库全书

历代名臣奏议卷一百二十三

明　杨士奇等　撰

礼乐【丧礼】

宋真宗景德初礼官详定明德皇太后灵驾发引於京师壬地权欑依礼埋悬重升祔神主安易上言曰礼云既虞作主虞者已葬设吉祭也明未葬则未立虞主及神主所以周制但凿木为悬重以主神灵王后七月而葬则埋悬重掩玄堂凶仗輼輬车龙輴之属焚於柏城讫始可立虞主吉仗还京备九祭复埋虞主然後立神主升庙室自旷古至皇朝上奉祖宗陵庙行此礼何以今日乃违典章苟且升祔方权欑妄立神主未大葬辄埋悬重且棺柩未归园陵则神灵岂入太庙奈柏城未焚凶仗则凶秽唐突祖宗望约孝章近例但於壬地权欑未立神主升祔凶仪一切祗奉俟丙午年灵驾西去园陵东回祔庙如此则免於颠倒不利国家乃诏有司再加详定判礼院孙何等上言按晋书羊太后崩废一时之祀天地明堂去乐不作又按礼王后崩五祀之祭不行既殡而祭所言五祀不行则天地之祭不废遂议以园陵年月不便须至变礼从宜又缘先准礼文候神主升祔毕方行享祀若俟丙午岁则三年不祭宗庙礼文有阙况明德皇太后德配先朝礼合升祔遂与史馆检讨同共参详以为庙未祔则神灵不至伏恐祭祀难行欑既毕则梓宫在郊可以葬礼比附遂按礼云葬者藏也欲人不得而见也既不欲穿圹动土则龙輴欑木题凑蒙椁上四柱如屋以覆尽涂之所合埋重一依近例便可升祔神主安易妄言以凶仗为凶秽目羣官为颠倒指梓宫为棺柩令百司分析园陵浼渎圣聦诬罔臣下安易又云昔日覩羣官尽公奉二帝诸后并先山陵後祔庙今日覩羣官颠倒奉明德皇太后独先祔庙後园陵者今详当时先山陵後祔庙盖为年月便顺别无隂阳拘忌今则年月未便理合从宜未埋重则礼文不备未升祔则庙祭犹阙须从变礼以合圣情兼明德皇太后将赴权欑而安易所称柏城未焚凶仗则凶秽唐突祖宗按檀弓云丧之朝也顺死者之孝心也郑玄注云谓迁柩於庙又云其哀离其室也故至於祖考之庙而後行商朝而殡於祖周朝而遂葬今亦遥辞宗庙而後行岂可以礼经所出目爲颠倒吉凶具仪谓之唐突哉又云孝章皇后至道元年崩亦缘有所嫌避未赴园陵出京权櫕之时不立神主入庙直至至道三年西去园陵礼毕然後奉虞主还京易神主祔庙以合典礼今详当时文籍缘孝章为太宗嫂氏上僊之时止辍五日视朝百官不曾成服与今不同初亦无诏命令住庙享今明德皇太后母仪天下主上孝极曾顔况上仙之初即有遗命权停享祀今按礼文固合如此安易荒唐庸昧妄有援引以大功之亲比三年之制欺罔君上乃至於斯况安易以讦直自负所诋者无非良善以清要自高所尚者无非鄙俗名宦之志老而益坚诗书之文懵而不习本院所议并明称典故旁考时宜虽曰从权粗亦稽古请依元议施行从之

大中祥符九年殿中侍御史张廓言京朝官丁父母忧者多因陈乞与免持服且忠孝恩义士所执守一悖於礼其何能立今执事盈庭各务简易况无金革之事中外之官不阙不可习以为例望自後并依典礼三年服满得赴朝请

天禧四年御史台言文武官并丁忧者相承服五十四月别无条例下太常礼官议曰按礼丧服小记云父母之丧偕先葬者不虞祔待後事其葬服斩衰注谓同月若同日死也先葬者母也其葬服斩衰者丧之隆哀宜从重也假令父死在前月而同月葬犹服斩衰不葬不变服也言其葬服斩衰则虞祔各以其服矣及练祥皆然卒事反服重杂记云有父之丧如未没丧而母死其除父之丧也服其除服卒事反丧服注云没犹终也除服谓祥祭之服卒事既祭反丧服服後死者之服又杜预云若父母同日卒其葬先母後父皆服斩衰其虞祔先父後母各服其服卒事反服父服若父已葬而母卒则服母之服虞讫反服父之服既除练则服母之服丧可除则服父之服以除之讫则服母之服贺循云父之丧未终又遭母丧当父服应终之月皆服祥祭之服如除丧之礼卒事反母之服臣等参考典故则是随其先後而除之无通服五十四月之文请依旧礼改正仁宗景佑二年礼仪使上言曰天圣五年太常礼院言自来宗庙祠祭皆宰臣参知政事行事每有服制旋复改差多致妨阙检会唐会要贞元六年诏百官有私丧公除者听赴宗庙之祭监祭御史以礼有缌麻已上丧不得飨庙移牒吏部诘之吏部奏准礼诸侯絶周大夫絶缌者所以杀旁亲不敢废大宗之祭事则缌不祭者谓同宫未葬欲人吉凶不相黩也魏晋已降变而从权缌已上丧服假满即吉谓之公除凡既葬公除则无事不可故於祭无妨乞令凡有縿服既葬公除及闻哀假满许吉服赴祭同宫未葬虽公除依前禁之诏从之又王泾郊祀录缌麻已上丧不行宗庙之祭者以明吉凶不相干也贞元吏部奏请得许权改吉服以从宗庙之祭此一特之事非旧典也今本院看详律称如有缌麻已上丧遣充掌事者笞五十此唐初所定吏部起请皆援引典故奉诏百官有私丧公除者听赴宗庙之祭後虽王泾着郊祀录是一时之事非旧典也又别无诏敕改更是以历代止依贞元诏命施行至大中祥符中详定官请依郊祀录缌麻以上丧不预宗庙之祭今详贞元起请证据分明王泾所说别无典故望自今後有私丧公除者听赴宗庙之祭免致废阙

宝元元年右司谏韩琦上奏曰臣昨奉使还阙窃闻朝廷自西事以来两次非时就宅宣召两府臣寮在外不测事宜人情惊骇当时物议以谓有失持重之体日近复知西京謡言虚惊烦於止遏昨日午後又闻就宅宣两府臣寮入内搢绅士庶无不忧惑至晚方知只是魏国夫人薨谢陛下虽隆乳母之爱其如在礼止为缌麻三月之服若言乎亲则非近也若言乎尊则不崇也此止可一中人传诏於宰臣之第令议而奏之何必徧宣近辅震恐都人事往不追後当为戒臣欲望每有国家体大之议边鄙机宜之急合与两府臣寮商量处置者务从审密以安人心不宜仓卒以动羣听臣又以送终之厚前载所非今魏国夫人於陛下亲服既疎葬礼亦当简俭望陛下勿听左右张皇过为奢侈况国家西鄙设备兵须未丰正宜节用聚财之秋不可更为无益之费言或可采幸赐纳用

庆历元年右正言孙沔乞权住豫王葬礼奏曰臣伏覩豫王以逡巡致疾奄弃妙龄人神共悲叹戚何及况陛下以一人继体之大慈父锺爱之心变礼伸情追爵制服故四方知陛下思念之怀悲感之意亦已至矣使天下为父者足以仰仁慈之道也窃闻欲取五月中葬於永定陵以春秋之义固为得礼盖陛下以哀痛之深无以尽其意而欲饰终显迹冀竭精志虽使死者有知亦无所益谅大圣至明无幽不照岂於此事更有所疑实以情所未忍遂起此议今左右大臣宗亲中阃皆为皇眷轸悼未敢直请缓期窃恐因仍成事难复救论臣职当建言故非获已当君父痛切之际而复不能将顺其旨获罪必矣臣岂惜一黜而误陛下之远谋朝廷之大计也然豫王未可葬者三悉数以陈愿赐详览且一品之葬礼式甚烦百日之间工役难就啓土壠山驱人劳衆诸宫因此葬者亦多所费之财非五十万未能毕事今三司力屈百计收敛边鄙宿兵未得丰足岂宜以三岁之恩忘四方之事此未可一也又京洛之间冲要之所自昊贼侵轶国家征讨馈运粮草齎送甲兵往还骚扰民颇不聊配率科徭岁无虚刻茔墓若此骤兴州郡如何供给此未可二也复况西贼窃伺中国已经数年以水旱不调谓得天时以将帅不和谓合人事巧摇百端思欲一决今若因我之忧起役之次或尽兵力以幸此灾益啓戎心转为边患此未可三也臣所见至愚固未为得庶尽恳切上补聪明欲乞权宜就近安殡俟西事稍定一二年间具礼改葬正合典仪伏望皇帝陛下以礼制情以义断恩以祖宗社稷为心以安危休戚是念无执小节以妨永图臣恭闻真宗皇帝四十余方长育陛下司牧羣生为世真主今陛下盛德形容始三十岁受万世无疆之福何患乎锡羡之嗣晚也伏乞养气保神顺时进膳特寛圣虑专断邦畿则天下幸甚沔又奏曰臣闻忠臣切言非欲被狂名於时在回君心而已圣人纳善非以啓衆议之口在惜国体而已故帝王举一事出一令有不便於时未合於衆必容三谏以达四聦实冀再思利害周察体宜一说中几万有蒙福破柔邪之谋开明哲之志不惟其大亦以为难臣非不知犯顔不若取媚趋险不若偷安苟人人自图恐非国家之利恭惟皇帝陛下仁明同尧舜恭俭若文景大度包荒纯诚爱物好善无厌从谏弗咈接臣下以从容形温润於顔色是使至愚得以尽虑况臣非才叨备谏列岂可见事自隐以一言为供职遂与衆退默起外廷窃议臣所不取也是敢再陈狂瞽上渎圣明惟陛下察之听之容之毕之而已臣若以此获谴实亦无恨近以豫王卜葬曾上封奏细陈其事又前日崇政殿进对三复尽意虽言拙识浅不足以动天听乃知圣心唯切思念故非确然意不可转此恐隂阳术数之流左右纎佞之辈巧陈厌胜多说灾祥上惑视听以此未决臣伏愿以天时人事国计未便者察之中春卜地盛夏起坟凿土穿山六十余穴损害生命役人劳衆数十万工冲冒暑热适在毒日流烁更或大雨霖潦修治桥路供亿顿逓不害於民何以集事此天时未便者一也豫王最幼殇礼为下诸宫附葬族属多长以卑动尊亦非顺也边方士卒衣食不足而藏宝於地下郡邑人民配率无数而劳生奉死者此於人事未便者二也西鄙屯戍三十余万省司岁用百计不支鬻一廷尉官才得九千斛免一里胥役不过数百贯调发已劳用度不给况南郊在今冬赏费千万其为窘急故亦可知今一品仪仗尚用千余人附葬诸丧各备执事车骑导从仅万余衆往复劳挠非五十万緍恐未能毕事此於国计未便者三也此非独臣言乃三事大夫有识者之言也陛下贵为天子以一幼子展送终之礼庶尽其爱亦未为过其为未便者以时有所妨尔盖国家多事之际在陛下割慈忍爱克己复礼为天下苍生计况西贼猖炽败军杀将人心忧危未有安策而重三岁之念忽万姓之苦陛下以为如何且天下安虽未有子亦不足为忧也若天下危虽有子得不为虑哉况其奉死者也臣又观欲了葬者有三诸宫国戚一也中人监护二也司天隂阳三也皆旁集已事而利进身也今三事大夫有识者意有补益而未能回上心者远也国戚监护隂阳者事有所损而能伺上意者近也伏望陛下察远近之言究损益之本则王之葬礼庶几权止矣昨日又见敕旨差朝臣减省费用此乃陛下所虑至微至悉之深也然恐此二人力未足为监护中贵大臣所信而能节制也不若俟一二年间中外稍安备礼改卜亦为王者之光而天下之幸也今陛下当悲悼之际微臣无将顺之心而烦辞寡识干渎天听尚冀感回暂息劳费则诛责之罪逃避何及至和元年沔为枢密副使论张贵妃丧礼过制疏曰臣最处孤迹特荷圣恩如遇有闻事干大体不敢隐默自求安全苟狂言有所开悟虽诛责亦足补报窃见贵妃夭亡上心感悼欲加异礼尤宜节情史笔一书後世为戒故不可不谨也臣虽叨近班莫闻中议实有所疑合具陈奏庶几更资讨论免贻中外之议

一皇仪殿乃祖宗太后权厝之所今迁妃子在内恐非一品所宜必是仓卒之间礼官之失又闻诸宫之亲朝夕聚衆縗裳千人号泣踰月且正寝至近在上全无避忌何僭如是使魂而有知必不得安况凶秽之气干犯尊严尤为不便惧知礼者传笑四方更乞酌其旧典速行迁殡庶协中道

一恭德之諡盖礼官务取美名以奉上意未暇开陈恐成败事至於三朝圣后以孝以章皆以後来孝思尊易諡法今贵妃便以恭德为号实可惊骇详稽前志无此失礼何况因情自我为缪必致起谤上玷圣明唯乞审议免贻後诮至於郭氏张氏二后并无諡号前规尽在速乞削去恭德二字

一园陵监护使窃见郭后张后并在奉先殡盖於体不宜起陵议葬於西京今以贵妃特欲兴陵之役未知以何名择地而为制度人臣岂敢尽言况今经冬无雪数千里灾旱加之疾疫是四方多虞之时宜且静以镇之若役万兵之衆费百万之财於国赋民力实为大损不若便俟丰年徐议其制臣前日闻宰臣初议?殡於普安院最为得体

臣愚钝少文久守外方不尽知朝廷体要闻有识者皆以奉贵妃之议大过盖佞人阿旨不以直道裨圣意将以服劳而求爵赏尔况礼不自天降地出在於人情而已苟得其中则为後世令典朝家延洪庆基百年中外无患难者盖仁义深而礼法正尔陛下当为祖宗惜之伏望迁妃子之灵出皇仪殿罢哭泣之仪去恭德之号省园陵之名然後重加详酌所贵中礼天下幸甚干渎天威难避诛责臣不胜惶惧激切之至

庆历二年知谏院欧阳修论杨察请终丧制乞不夺情劄子曰臣近见丁忧人茹孝标居父之丧来入京邑奔走权贵营求起复己为御史所弹又闻新及第进士南宫觐闻母之丧匿不行服得官娶妇然後徐归见在法寺议罪孝标官为太常博士觐在场屋粗有名称此二人犹如此则愚俗无知违礼犯义者何可胜数矣盖由朝廷素不以名教奨励天下而礼法一隳风俗大坏窃以风化之本由上而下伏见起复龙图阁待制杨察累有章奏乞终母丧而朝旨未允夫臣子之行惟孝与忠察以文中高科官列近侍而能率励颓俗以身为先陛下宜曲赐褒嘉遂成其志使迁善化俗自察而始岂可不通人情胶执旧弊推禄利之小惠废人臣之大节臣谓近侍夺情本非军国之急不过循旧例示推恩而已今察以节行自高志在忠孝知贪冒禄利为可耻若朝廷夺其情使其於身不得成美行而於母有罔极之恨岂足谓之推恩乎方今愚俗无知违犯礼义至使繁狱讼严刑罚而不能禁止脱有一人欲守名教而全忠孝以励天下者又为朝廷不许则风俗之弊其咎安在伏乞早降恩旨许其终丧不独成察之志亦以为朝廷之美

四年修论葬荆王劄子曰臣伏覩朝旨虽差宋祁监护故荆王葬事然未见降下葬日及一行事件或闻以岁月不利未可葬或闻有司以财用不足乞且未葬夫隂阳拘忌之说陛下聪明睿圣必不信此巫卜之言而违礼典但虑议者坚执方今财用不足不可办葬陛下闻有劳民枉费之说则不得不虑因以迟疑臣谓前後勅葬大臣浮费枉用之物至多岂是朝廷本意皆为主司措置之失致人因缘以为奸尔今若尽节浮费及絶其侵蠧而使用物不广则将复以何辞而云不葬臣不知所司曾将一行用度计定大数否内若干是浮费若干是实用若实用之物数犹至多而力不可办则缓之可也若实用之物少只是旧例浮费多则可削去浮费而已今都不计度而但云无物可葬则不可也未见实用之数多少不量力能及否而曰必须遵礼而曰必须葬亦未可也如臣愚见酌此两端葬则为便然须先乞令王尧臣宋祁等将一行合用之物列其名件内浮费不急者一一减去之若只留实用之物数必不多假如稍多更加节减虽至俭薄理亦无害如此则葬得及时物亦不费夫俭葬古人之美节侈葬古人之恶名今避俭葬不肯节费留丧而待有物之年以就侈葬则非臣所知也若曰俭葬亦未能办则乃过言之甚也然外之舆议为国家论事体者皆云葬则为便今朝廷议者分而为二顾物力者则不顾典礼国体论典礼国体者则不思财用办否各执偏见议久不决以惑陛下之聦明今便葬之害一不葬之害五便葬之害不过费物然力有可为不葬之害所失则大不肯薄葬而留之以待侈葬成王之恶名一也信巫卜之说而违典礼二也目下减节力所易为他时丰足理或难待使皇叔之柩五七年间不得安宅而神灵则无归三也使四夷闻天子皇叔薨而无钱出葬遂轻中国而动心四也今天下物力虽乏然凡百用度不能节费处多独於皇叔之身有所裁损伤陛下孝治之美五也此臣所谓葬则为便者也荆王於国属最尊名位最重伏乞早令定议无使後时修又论葬荆王一行事劄子曰臣风闻已有圣旨荆王葬事令三司与太常礼院及监葬官等同议减节浮费此足见陛下厚於皇叔之恩念民惜费之意一举而两得也然臣每见朝廷作事欲爱民节用而常枉费劳人盖为议事之初不得其要或失於不精审者有四民间不科配一也州县供应物有定数二也送葬之人在路禁其呼索三也州县官吏不得过外供须以邀名誉四也苟絶此四者则无大患矣昨京西一路遭张海惊刼之後不可更有诛求臣今欲乞指挥三司应是合要之物并须官给不得民间科买仍乞先将一行仪仗人马并送葬人等一人以上先定人数然後劄与京西令依数供顿则可无广费自荆王以下诸丧非至亲者不必令其自往仍乞限定人数及每人将带随行人数亦乞限定凡皇亲及一行官吏除宿顿合供饮食外不得数外呼索州县官吏亦不得於官供饮食外别以诸物献送权要其受献送并呼索并以入已赃论仍乞御史里行一人随行纠察其数外带人及州县随顺呼索献送物等官吏物出於已亦从违制若托以供应为名於民间贱买及率掠者皆以枉法赃论如此防御方可杜絶浮费以称陛下厚亲节用之心

庆历三年集贤校理余靖上奏曰臣伏见隂阳克择官状申皇子故鄂王殓被服并取今月初四日又伏见每年正月五日紫宸殿开宴管领契丹贺正人使切恐有司循故事申举以戎使为重依例作乐开宴臣身为礼官故敢先事言之窃以故鄂王虽在襁褓是为无服之殇其如已赐爵命当同成人之例父子天性岂能无戚今日服之而明日宴乐情何以安且臣寮之家遭此丧尚当给假况万乘之主因戎狄之使不得申其私恩深可痛也臣以为若不得已宣召与礼食而彻去声乐亲遣大臣告谕戎使以皇帝有嗣续之痛故罢去声乐非有轻重於北朝也戎狄同有父子不敢以此为恨昔周景王以子丧既葬而与宴春秋讥之以为失礼古者卿佐之丧虽有祭祀尚犹废乐况在亲父子乎臣不胜区区之至

太常礼院上议曰礼记父母之丧无贵贱一也又曰三年之丧人道之至大也请不以文武品秩高下并听终丧时以武臣入流者杂难尽解官诏自今三司副使已上非领边寄并听终制仍续月奉武臣非在边而愿解官者听凡夺情之制文臣谏舍以上牧伯刺史以上皆卒哭後恩制起复其在切要者不候卒哭内职遭丧但给假而已愿终丧者亦听惟京朝幕职州县官皆解官行服亦有特追出者凡公除与祭

四年参知政事范仲淹奏议葬荆王疏曰昨日奉圣旨令中书熟议荆王葬事者臣谓此议有三其一曰年岁不利此隂阳之说也其二曰财用方困此有司之忧也其三曰京西宼盗之後不可更有搔扰此忧民之故也臣又别有四议乞陛下择之其一曰诸侯五月而葬是自古不易之典今年岁不利之说非圣人之法言也其二曰天下财利虽困岂不能葬一皇叔耶陛下常以荆王是太宗爱子真宗爱弟虽谗惑多端陛下仁圣力能保全使得令终岂忍送葬之际却惜财利而废典礼使不得及时而葬恐未副太宗真宗之意臣为陛下惜之岂不防天下之窃议哉更乞检会先朝诸王之薨有无权厝之者其三曰自来敕葬多是旋生事端呼索无算臣请特传圣旨令宋祁王守忠与三司使副并礼官聚议合要物色务从简俭画一闻奏与降敕命依所定事件应副更不得於敕外旋生事节枉费官物仍出圣意特赐内藏库钱帛若干备葬事使三司易为应副如此则陛下孝德无亏光於史策其四曰自来勅葬枉费太半道路供应民不聊生臣请特降严旨荆王二子并左右五七人送葬外其余妇人合存合放便与处分更不令前去自然道路易为供顿大减冗费既减得费耗又存得典礼此国家之正体也乞圣慈从长处分臣待罪政府不敢不尽

七年礼官邵必上言曰古之臣子未有居父母丧而辄与国家大祭者今但不许入宗庙至於南郊坛景灵宫皆许行事按唐吏部所请縿服既葬公除者谓周以下也前後相承误以为三年之丧得吉服从祭失之甚也又据律文诸庙享有缌麻以上丧不许执事祭天地社稷不禁此唐之定律者不详经典意也王制曰丧三年不祭惟天地社稷为越绋而行事注云不敢以卑废尊也是指王者不敢以私亲之丧废天地社稷之祭非谓臣下有父母丧而得从天子祭天地社稷也兼律文所以不禁者亦止谓缌麻以上周以下故也南郊太庙俱为吉祀奉承之意无容异礼今居父母丧不得入太庙至南郊则为愈重朝廷每因大礼侍祠之官普有沾赉使居丧之人得预是事是不欲庆泽之行有所不被奈何以小惠而伤大礼近岁两制以上并许终丧惟於武臣尚仍旧制是亦取古之墨縗从事金革无避之义也然於郊祀吉礼则为不可下礼院议曰郊祀大礼国之重事百司聨职仅取济集若居丧被起之官悉不与事则或有妨阙但不以惨麤之容接於祭次则亦可行请依太常新礼宗室及文武官有遭丧被起及卒哭赴朝参者遇大朝会听不入若缘郊庙大礼惟不入宗庙其郊坛景灵宫得权从吉服陪位或差摄行事诏可至和元年孙拚论温成护葬宜减损正礼疏曰臣在病假中闻朝廷议贵妃事累具劄子论奏数日间留中不降今制命已出必不可更生议论但臣愚深为圣朝惜此一举欲望陛下特降诏旨申谕四方言前追册之命止旌褒贵妃生前勤效若挺身以卫宸极割臂以书奏章之类其将来护葬次第宜减损正礼务从简易至於诸般遗赏恩例并须一一检寻国家故事施行如此则尚可以稍救前失惟新圣德方今自秋不雨终冬无雪春阳浸远粟麦未敷人心皇皇疾疫相继灾异之大莫甚於此陛下恤民劳忧国力答天意顺物情在此行也臣不胜拳拳之至

五月拚为御史中丞又论张贵妃进册皇后疏曰臣伏见贵妃薨逝陛下以数年内助之益议欲追册后諡举行园陵号名既崇事体尤重参较礼典颇未合宜况自去年秋冬至於春首雨雪不降粟麦未敷必虑百司难为供应伏望陛下先诏大臣商榷次命礼官议定然後施行所贵圣朝事典动有根据亦所以惜人力而答天意

拚又乞改差以次臣僚监护温成皇后葬事疏曰臣伏以国家礼制隆杀从宜本缘人情匪自天降规模法式中外观瞻得之则取重朝廷失之则贻诮天下臣伏覩温成皇后礼葬初命参知政事刘沆为监护之职当时物论或未为非今沆爰立作相谓宜立须改差奈何重惜更张胶固不变风宪论列陛下所宜留神相臣恳辞陛下所宜开可上守祖宗之轨范下从臣子之谠言念公相燮理之非轻俾后妃终始之如礼伏况自啓?祭窆制度绳墨一切办集定无阙事其监护职除宰相外欲乞速赐改差以次臣僚免使亏本朝之典礼取後代之讥议臣写诚?血所难尽言伏惟陛下思之慎之特赐采纳则天下幸甚

嘉佑七年知谏院司马光论董充媛赐諡册礼疏曰臣伏见充媛董氏薨追赠婉仪又赠淑妃陛下亲为之辍朝挂服羣臣进名奉慰又命有司为之定諡及行策礼於葬日仍卤簿外廷之议皆以为董氏名秩本微病亟之日方拜充媛今送终之礼太为崇重臣按古者妇人无諡近世为皇后有諡及有追加策命妃嫔以下未之有也卤簿本以赏军功未尝施於妇人唯唐平阳公主有举兵佐高祖定天下之功方给鼔吹後至中宗时韦后建议妃主葬日皆给鼓吹非明王之令典不足法也臣愚念陛下恭俭寡欲近岁以来後宫之宠絶无太盛过分着闻於外者此四方之人所以咨嗟颂咏归仰圣德也不意今兹以既没之董氏而有司谄曲妄崇虚饰以隳紊制度渎慢名器使天下之人疑陛下隆於女宠甚非所以益圣德也况礼数既崇则凡事所须用度益广今明堂大礼新毕帑藏空虚赋歛日滋元元愁困诚不宜更崇大後宫之丧以横增烦费夫亡者虽加之虚名盛饰岂能复知而适足以仰累圣德臣窃惜之伏望陛下特诏有司悉罢议諡及册礼事其葬日更不给卤簿凡丧事所须悉从减损不必尽一品之礼以明陛下薄於女宠而厚於元元也

仁宗时宋祁言郭稹不应为嫁母持服状曰臣窃惟礼者叙上下制亲疎别嫌明微以为之节也故三年之丧虽天下逹礼至於情文相称必降杀从宜故尊有所申则亲有所屈不敢以所承之重而轻用於其私者也伏见前祠部员外郎集贤校理郭稹生始数岁即锺父丧而母边氏更适士人王涣稹茕茕孤苦以讫成立见无伯叔又鲜兄弟奉承郭氏之祭者惟稹一身而已母边氏适王氏更生四子今边不幸而讣闻稹乃解官行服以臣愚管见深用为疑伏见五服制度勅齐衰杖朞降服之条曰父卒母嫁及出妻之子为母其左方注曰谓不为父後者若为父後者则为嫁母无服今详边氏嫁则从夫已安於王室死将同穴永非於郭偶而稹既为父後则宜归重本宗虽欲怀有慈之爱推无絶之义亦不得为己嫁之母亢父而尽其礼也何者轻奉父统则郭之承重更无他亲备执母丧则王之主祀自有诸子臣详求制旨疑稹不当解官行礼夫礼有所杀君子俯就也谊有所断圣人不专也况当孝治宜谨彛经伏乞降臣此状下有司博令详议其郭稹为父後为嫁母应与不应解官行三年之丧然後明垂定制俾守共规臣备礼官不敢寝嘿谨具状奏闻

英宗即位初殿中侍御史司马光乞遣告哀使劄子曰臣等窃见大行皇帝晏驾已近旬日其告哀於契丹使人尚未进发兼闻不曾素戒使者对答继嗣之辞臣等窃议深恐未便何则国家既与契丹约为兄弟遭此大丧立当讣告契丹刺探之人所在有之今天下缟素契丹岂得不知而讣告之人尚未到彼彼谓中国有何事故能不猜疑自古大宗无子则取於小宗以为後着在礼典岂为国恶若契丹有问尽以实对有何所伤今问继嗣於使人而使人对以不知事体岂得便稳况陛下初为皇子之时诏书已布告天下契丹安得不知今若答以虚辞不足诈彼而适足取其笑侮耳国家自与契丹和亲以来五十有六年生民乐业今国有大故正是隣敌闚伺之时岂可更接之失礼自生间隙臣等愿朝廷早决此议令使人昼夜兼程进发若契丹问及继嗣皆以实告孔子曰言忠信虽蛮貊之邦行矣臣等愚意窃以如此为便

光乞撤去福宁殿前尼女劄子曰臣窃见大行皇帝梓宫在福宁殿自啓菆以来每日装饰尼女置於殿前傅以粉黛衣之绮绣状如俳优又类戏剧臣不知其说果何谓也羣臣见者无不骇异或叹其失礼或默有讥诮黩嫚威神莫甚於此殆非所以裨助丧容观示万方伏望圣慈速令撤去孔子曰葬之以礼此孝之大也臣愿陛下因此特降圣旨下有司应将来灵驾进发以至襄事凡仪仗送终之物有鄙俚无稽不合礼典如此之类悉宜撤去无使四方之人有所观笑

光言遣奠劄子曰臣闻礼为人後者为之子也孔子曰人未有自致者也必也亲丧乎又曰丧事不敢不勉故天子即位之初天下所以瞻仰而归心者唯在执丧尽礼而已矣恭惟仁宗皇帝举天下而授之陛下明睿独断人莫能间父母能生陛下不能使陛下贵为天子富有四海至於万世子孙永飨天禄皆仁宗皇帝之厚德不可忘也今灵驾发引远就山陵天长地久永无还期痛毒恻怛无甚於此伏望陛下至日若圣体稍安行礼之际威仪容止动加矜慎擗踊哭泣过於哀毁以竭孝思之至报罔极之恩结四海之心耸万民之望盛德本基尽在於是不可以不严畏也此虽圣明所自知然臣区区尚欲以尘露之微助山海之大庶几万一或有所益焉光论虞祭劄子曰臣闻礼既葬而虞虞安也柩既藏矣孝子不忍一日离其亲恐精神彷徨无所依归故祭以安之也然则虞者孝子之事主人当亲其礼非臣下所得摄臣窃见今月三日虞祭百官皆入就位而哭而陛下不亲其礼使宗正卿摄事臣窃惑之伏以永昭陵距京师犹五顿木主还未至之时不可一日不虞故使羣臣摄事今木主已逹京师近在内殿而有司不根礼意尚如涂中使羣臣行事於亲疎之序有所不称於哀慕之情有所未尽臣恐闻见之人不知有司之失而归责於陛下今未至卒哭尚有三虞欲望自来日以後陛下亲行其礼

光又奏曰臣昨日上言虞祭者孝子之事非臣下所得摄乞陛下亲行其礼陛下不以臣言为轻以为得礼已降圣旨依臣所奏今日礼仪既具百官在庭而陛下不出复使宗正卿摄事在列之臣无不愕然自失且昨日有司不为陛下设亲祭之礼犹可谓之有司之失若今日之事则咎将谁归此皆由臣惷愚以彰陛下之过臣之罪重惟陛下裁之臣闻易曰不远复无只悔元吉孔子曰过而不改是谓过矣伏望陛下来日虽圣体小有不康亦当勉强亲行其礼以解中外之惑

治平二年翰林学士王珪上议乞依先朝封赠期亲尊属故事奏曰臣等谨按仪礼丧服为人後者传曰何以三年也受重者必以尊服服之为所後者之祖父母妻妻之父母昆弟之子若子若子者言皆如亲子也又为人後者为其父母期传曰何以期也不贰斩也特重於大宗者降其小宗也又为人後者为其昆弟大功传曰何以大功也为人後者降其昆弟也以此观之为人後者为之子不敢复顾私亲圣人制礼尊无二上若恭爱之心分施於彼则不得专一於此故也是以秦汉以来帝王有自旁支入承大统者或推尊父母以为帝后皆见非当时取议後世臣等不敢引以为圣朝法况前代入继者多宫车晏驾之後援立之策或出母后或出臣下非如仁宗皇帝年龄未衰深惟宗庙之重只承天地之意於宗室衆多之中简拔圣明授以大业陛下亲为先帝之子然後继体承祧光有天下濮安懿王虽於陛下有天性之亲顾复之恩然陛下所以负扆端冕富有四海子子孙孙万世相承者皆先帝之德也臣等愚浅不逹古今切以为今日所以崇奉濮安懿王典礼宜一依先朝封赠期亲尊属故事高官大国极其尊荣谯国太夫人襄国太夫人仙游县君亦改封大国太夫人考之古今实为宜称

神宗熙宁元年翰林学士王珪上奏曰臣等谨按王制丧三年不祭唯祭天地社稷为越绋而行事传谓不敢以卑废尊也则居丧而可得见天地也春秋僖公三十三年传凡君薨卒哭而祔祔而作主特祀於主烝尝禘於庙杜预以谓新主既特祀於寝则宗庙四时常祀自当如旧是则居丧而可得见宗庙也周公称商高宗谅隂三年不言子张疑之以问仲尼仲尼答曰何必高宗古之人皆然高宗不云服丧三年而云谅隂三年者杜预又谓古者天子诸侯三年之丧既葬而服除谅隂以居心丧不与士庶同礼也然则服除之後郊庙之祭可勿举乎南齐以前代君嗣位或仍前郊之年或别自为郊下有司议而王俭乃援晋宋以来皆改元即郊而不用前郊之年又自汉文以来皆即位而谒庙至唐德宗以後亦踰年而行郊况本朝景德二年真宗居明德皇太后之丧既易月而服除明年遂享太庙而合祀天地於圜丘臣等伏请皇帝将来冬至躬行郊庙之礼其服冕车辂仪物音乐缘饰事者皆不可废

神宗时知太常礼院苏颂议承重法疏曰臣近因上言臣僚家庙祠享事乞重定服纪亲疎之制曰一节准五服年月勅斩衰三年嫡孙为祖父为长子今士庶之家子孙罕分嫡庶其相为服往往一槩以斩衰期或踰年从吉便行嫁娶苟有犯者缘勅律不分士庶便当一列断罪臣以谓古者贵贱不同礼诸侯大夫世有爵禄故有大宗小宗主祭传重之义则丧服从而异制匹士庶人亦何预焉何以言之谨按丧服传曰父为长子何以三年也正体於上又乃将所传重也郑康成曰重其当先祖之正体又以其将代己为宗庙主也而经不言长孙为祖者盖有爵土则父殁次当传已其承重可知也近代仕不世爵宗庙因而不立尊卑亦无所统其长子孙与衆子孙无以异也生而情礼则一死而丧服独异恐非先王制礼之本意也而世俗之论乃以三年之丧为承重故谓当服者为承重而不知为承大宗之重也尝闻庆历中朝廷欲议臣僚应任子者长子长孙差优与官余皆降等此亦近立宗之法也然虽有此议亦不果卒行庆历末石中立卒未几庶子从简又卒嫡孙祖仁先己服期不知後服礼官以谓宜别制斩衰嘉佑中刘煇祖母卒自言幼孤鞠於祖母虽有诸父亦乞解官行服礼官议煇是长孙自当承重臣窃谓祖仁官丞郎列近职世荷赏延是亦有重可承者也煇乃庶官世又非显若云鞠於祖母报以三年可也有诸父在而令承长孙重非也故熙寜八年六月诏书嫡子死无衆子者然後嫡孙承重袭封爵者虽有衆子犹承重此明宗子传重正合古礼而未议无封爵者及庶人所以承重之意故学礼者犹以为未尽也传曰都邑之士则知尊祢大夫及学士则知尊祖故诸侯及其太祖天子及其始祖之所自出由是言之尊卑之礼有隆杀之异而丧服从而为之制也明矣今服祖重者而无所以为重之义又无大夫庶人之别是尊卑一统而贵贱同体也臣伏覩朝廷修举遗坠礼无不讲丧服之制事干典刑有所未明固宜稽考欲乞特诏礼官博士参议礼律若以无封爵者无传重之义即乞别立服制如在礼故合承重亦乞参酌古今收族主祭之礼立为宗子继祖有以异於衆子孙之法及庶人与士大夫当与不当同一律颁布天下使人知尊祖不违礼教则州郡用法断以不疑也臣职在守藩不当轻议礼典然丽刑谳狱亦州郡之所得言也

神宗崩时诏礼官详议礼部尚书韩忠彦等议朝廷典礼时世异宜不必循古若先王之制不可尽用则当以祖宗故事为法今言者欲令羣臣服丧三年民间禁乐如之虽过山陵不去衰服庶协古制缘先王恤典节文甚多必欲循古又非特如所言而已今既不能尽用则当循祖宗故事及先帝遗制诏从其议

哲宗初即位秘书省校书郎范祖禹上疏曰臣谨案礼丧服斩衰父传曰为父何以斩衰也父至尊也诸侯为天子传曰天子至尊也君传曰君至尊也先王制礼以君服同於父皆斩衰三年盖恐为人臣者不以父事其君此所以管乎人情也自上世以来未之有改至汉文帝遗诏始令吏民三日羣臣三十六日而除後世又为易月之制二十四日而大祥三日禫而释服丧纪之数尤薄於汉焉自汉以来不惟人臣无丧君之服而人君遂亦不为三年之丧惟晋武帝以疏素终三年其羣臣多以为非盖谄谀之人习於流俗而不知礼也唐之人主无有为三年服者而三百年间议者亦未尝及之盖世无逹礼之士而人不知事君之义也惟国朝自祖宗以来外廷虽用易月之制而宫中实行三年之服且易月之制前世所以难改者以人君自不为服故也今君上之服已如古典而臣下之礼犹依汉制是以大行在殡而百官有司皆已复其故常容貌衣服无异於行路之人无哀戚思慕之心岂人之性如此其薄哉由上不为之制礼也夫衰麻哭泣孝子仁人之所以表其衷也贤者无服则无以致其哀不肖者无服则遂忽而忘之是以礼义偷薄忠孝陵迟则由无服以管其情也素冠之诗刺不能三年盖为是矣且其礼之失者臣请得以悉陈之今羣臣易月而人主实行丧故十二日而小祥朞而又小祥二十四日而大祥再期而又大祥夫练祥不可以有二也既以日为之又以月为之此礼之无据者也古者再朞而大祥中月而禫禫者祭之名也非服之色也今乃为之縿服三日然後禫此礼之不经者也既除服矣至葬而又服之盖见梓宫不可以无服也祔庙而後即吉才八月矣去山陵未久也而遽纯吉无所不佩此又礼之无渐者也臣伏见大行皇帝之丧自三月十三日服至二十八日而除羣臣衰麻才十六日遗诏易月因袭故事已行之礼不可追也臣愚以为过山陵宜令羣臣朝服止如今日未除衰至朞而服之渐除其重者再朞而又服之乃释衰其余则君服斯服可也此非有所难行惟存其衰麻而已今之冠服非古之制也至於祥不必为之服惟未纯吉以至於禫然後无所不佩则三年之制略如古矣夫衰裳不可以服勤断以日月而易朝服以治事诚是也然既葬而遂除之臣窃以为太早矣孔子曰丧事不敢不勉又曰上好礼则民莫敢不敬伏惟皇帝陛下圣政之美四方风动上顺天意下顺人心书曰今王嗣厥德罔不在初於以革千余岁之弊正一代之礼教天下使知君臣之义其於风化非小补也如以臣言为然乞下有司考正其礼臣又闻俭葬者圣哲之训也奢葬者世俗之失也宋华元厚葬其君君子以为不臣汉世山陵多藏金宝故有张释之之言刘向之论世所明知也武帝在位岁久茂陵中物无所容霍光不逹大体以厚葬为爱君无所减损从而益之故西汉之末唯霸陵独完葬之厚薄祸福可覩矣臣诚知国家山陵送往俭於前代然犹以为言者欲於俭约之制损之又损使天下知其中无所有见其中无可欲则万世之利也臣昔者伏见仁宗皇帝葬於昭陵有缄封皮匣纳之方中者甚多皆出於禁中人莫得而知也臣愚以为如此之类无益於先帝窃恐沿袭故事犹或藏之推此类以损之必犹有可省者也昔周太祖将终戒世宗曰昔吾西征见唐十八陵无不发掘者此无他惟多藏金玉故也我死当衣以纸衣歛以瓦棺勿作石羊虎人马惟刻石置陵前云周天子平生好俭约遗令用纸衣瓦棺嗣天子不敢违也汝或吾违吾不福汝周祖生於五季之末非有前圣之识而其葬乃如太古此其智贤於秦始皇远矣近事不远即本朝所代也臣以为周祖惩唐奢葬故以俭薄矫之然以天子之丧而几於臝葬则太偪而不可为继今惟於俭制之中加损约焉可也臣顷在书局未尝敢越职言朝廷得失今非职而言者窃以先帝之服臣子所同也先帝之葬四海所共也臣身服先帝之服预先帝之葬知其不合於礼而不言忧其或过於厚而不以告臣所不能己也臣尝采唐事为唐监数百篇欲献之先帝属先帝不豫未及上其中一篇论厚葬一篇论丧服辄不自揆谨録上进庶几观古以知今少禆万一焉干冒旒扆臣无任惶惧俟罪之至

祖禹又上疏曰臣前上疏论大行皇帝丧服乞令羣臣依典礼三年之制臣之愚见以为过山陵虽易朝服宜存其衰麻而服乘之饰止如今日至朞年而渐变之以至於祥禫然後全吉此非有所难行惟令有司考正之而已今已卒哭山陵有期丧服事重道之隆汚俗之厚薄系焉不可不早裁定也国家承平百有余年列圣钦明动循典礼人伦之正朝廷之治考之前世自三代以後未之有也惟是丧服犹依汉制遂使臣居君丧情礼至薄後世或谓本朝无一逹礼之士臣窃惜之且在礼臣子一也今君服於上臣除於下是有父子而未有君臣也天子者天下之共主也故其丧使天下共服之臣伏见朔望之礼羣臣朝服以造於先帝之殡宫是以吉服临丧也而人主独以衰服在上上下异礼是以先帝之服为人主之私丧也以吉服临丧以先帝之服为人主之私丧此皆礼之不安者也臣前所言君服斯服者窃以为君臣当同服也伏惟祖宗以来此礼未改者盖丧事常出於仓猝而有司惟举故事因袭而行无所损益焉今欲风天下以忠孝使民德归厚莫若先正此礼则衆庶晓然明於君臣之义矣夫居丧之礼衰麻本不可以去身然而朝廷之上异於私家故古者君臣居丧而行吉礼则释衰而服冕既终礼则释冕而服衰今人君素服以听朝羣臣朝服以治事盖亦古之遗法也臣愚以为羣臣燕服亦宜为之制度以齐之吉礼则朝服与燕服皆吉凶礼则朝服与燕服皆凶居丧朝服所以从宜也而燕服有红紫之饰则何以异於无服者乎圣人所以制服者使民见其服而哀不忘於心也必使之脱去朝服而犹以有丧者自处则人情不可得而忘矣朞年之内燕服宜纯缟素至小祥而渐变之古者练衣黄里縓缘此练之服也既小祥则燕服亦可以有色而服乘之饰渐加以缘可也书曰三载四海遏密八音古者礼不下庶人惟遏密三年所以为君服也诗曰溥天之下莫非王土率土之滨莫非王臣然则民亦臣也今附庙以後惟羣臣不举乐而四海之内万民得以作乐焉此所以不知戴君之重也臣愚以为宜禁民举乐三年窃惟朝廷所以不循遏密之制者盖不欲使天下之民三年不乐而为乐工者所在有之恐其失业故寜杀礼以便民也臣以为凡天下之为俗乐者率皆游民非良农也使之废业三年乃所以教之使知为君之有服也彼不为乐必有他业以养其生未必至於困穷也今杀礼以姑息之是使人不知君臣之义也故臣以为禁之合於礼而无伤於俗足以厚天下之情夫为国家者以礼为急不可忽也伏望陛下幸察断之以礼而勿疑祖禹进故事曰永徽元年正月太宗女衡山公主应适长孙氏有司以为服既公除欲以今秋成昏于志寜上言汉文立制本为天下百姓公主服本斩衰纵使服随例除岂可情随例改请俟三年毕成昏帝从之

臣祖禹曰书曰三载四海遏密八音君丧三年自古以来未之有改也汉文率情变礼薄於丧纪始令吏民三日羣臣三十六日释服虽欲自损以便人而不知使人入於非礼也自是以後民不知戴君之义而嗣君遂亦不为三年之服唐之人主无能谨於礼者故有公除而後昏亮隂而举乐内无父子外无君臣而欲教化行礼俗成难矣夫君者父道也臣者子道也无君是无父也况人君而可以无父乎若君服於内臣除於外是有父子无君臣也为国家者必勅革汉文之薄制遵三代之隆礼教天下以方丧三年则衆着於君臣之义也

元佑元年太常丞吕希纯论司马光薨乞罢紫宸殿称贺上疏曰臣谨按礼记檀弓卫有太史曰柳庄寝疾公曰若疾革虽当祭必告公再拜稽首请於尸曰有臣柳庄也者非寡人之臣社稷之臣也闻之死请往春秋书仲遂卒於垂壬午犹绎万入去龠仲尼曰非礼也卿卒不绎以此见古之人君闻大臣之丧虽宗庙之祭皆废今来宰臣司马光其薨适在明堂散斋日内严父配天国之大典固不可废至於御楼肆赦恐亦难罢惟是紫宸殿受贺一节缘是庆贺之事比之宗庙之祭为轻方圣情轸悼元臣而羣臣拜舞称庆恐於礼义人情未为宜称所有今来礼毕紫宸立班伏乞圣慈特赐详酌指挥

二年崇政殿说书程颐上奏曰臣伏覩有司排备开乐宴臣备员劝讲职在经义辅导人主事有害义不敢不言夫居丧用丧礼除丧用吉礼因事而行乃常道也今若为开乐张宴则是特为一喜庆之事失礼义害人情无大於此虽曰故事祖宗亦不尽行或以故而罢或因事而行臣愚窃恐祖宗之意亦疑未安故也自古太平日久则礼乐纯备盖讲求损益而渐至尔虽祖宗故事固有不可改有当随事损益者若以为皆不可改则是昔所未遑今不复作前所未安後不得复正朝廷之事更无损益之理得为是乎况先朝美事亦何尝必行臣前日所言殿上讲说是也故事未安则守而不改臣前言冬至受贺表是也臣前後累进狂言未尝得蒙采用而言之不已者盖职之所当不敢旷废伏望圣慈特赐听纳自中降旨罢开乐宴直候因事而用於义为安

历代名臣奏议卷一百二十三








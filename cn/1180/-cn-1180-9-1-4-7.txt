蝃蝀

三章，章四句


首章讲：此刺淫奔作也。若曰：





蝃蝀在东，莫之敢指。

蝃蝀，是虹。是蝃蝀也，暮而见于东方。此阴阳之气不当交而交，天地之淫气也，则人不敢指矣。然则淫奔之恶，人不敢道，岂异是哉？





女子有行，远父母兄弟。

况女子有行，又当禀命于父母兄弟而后远，乃为礼之正也。岂可不顾此而冒行乎？

二章讲：





朝隮于西，崇朝其雨。

崇朝，自旦至食时也。是蝃蝀也，朝而忽升于西。此天地淫慝之气，有害于阴阳之和者，则其雨终朝而止矣。然则淫奔之恶，有害于人道之正，岂异是哉？





女子有行，远兄弟父母。

况女子有行，又当面告于兄弟父母而后远，庶不昧所适也。岂可不顾此而冒行乎？

末章讲：夫男女之欲，虽人之私情，而贞信之节，则天之正理。人要当以理御情，而不为情动可也。





乃如之人兮，怀昏姻也。

之人，指淫奔言。斯人也，但知怀男女之欲，而为苟合之行。





大无信也，不知命也。

在人曰信，在天曰命，其理一也。是不能自守其贞信之节，而不知有天命之正理矣。使知有命，则必以信自守，而何有是哉？夫以卫俗淫靡，乃有如此诗刺淫之严。亦可见羞恶之在人心，未曾忘也，抑亦惩创往事者欤！






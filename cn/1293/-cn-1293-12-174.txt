○如皋冒氏词

兰泉司寇辑国朝词综，凡未详里居时代者，均汇列四十六卷。中录冒褒浣溪沙云：“翠被生寒宝篆斜。银荷半炷透窗纱。旧时闲事记些些。懒向重帏松扣领，谁来隔院理琵琶。自携残蜡照梅花。”不知褒系如皋人，为冒辟疆弟，王柳村［预］江左诗徵曾录其诗。辟疆子丹书，字青若，亦工词。有菩萨蛮云：“金铃送响秋风至。来鸿淡写长天字。字写不成书。空劳度碧虚。井梧飘断梗。素月横清影。照影可曾双。含羞掩绿窗。”辟疆为初四公子之一，家有水绘园。陈其年太史未达时，馆园中最久，常有唱和。余前见同人集中附辟疆词数阕，惜未录。


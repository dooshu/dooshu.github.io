卷十

钦定四库全书

续後汉书卷十　　　　　　元　郝经　撰

列传第七

汉臣

陶谦【笮融赵昱】　公孙瓒　公孙度【子康　?康子晃　渊】

陶谦字?祖丹阳人也少好学为诸生年十四犹缀帛为幡乘竹马而戏邑中羣童皆随之故苍梧太守同县甘公遇之涂见其容貌异之因许妻以女其妻闻之怒曰陶家儿敖戏无度何乃以女许之公曰彼有奇表长必大成遂妻之谦性刚直有大节仕州郡举茂才除卢令郡守张磐同郡先辈与谦父友意殊亲之谦耻为之屈非公事不见也磐故留谦宴饮起舞属谦谦不为之起强之乃舞【谨案陈志作及舞太平御览作乃舞与此合】而不转磐曰不当转邪谦曰不可转转则胜人由是不乐而罢竟委官去累迁幽州刺史徵拜议郎会西羌寇边皇甫嵩为征西将军表请武将拜谦扬武都尉从嵩征羌大破之边章韩遂为乱参车骑将军张温军事温遇谦甚厚而谦内轻温及军还百寮高会温属谦行酒谦衆辱温温怒徙谦於边或谓温曰陶?祖本以材畧见重一朝以杯酒过失不蒙容贷远徙不毛厚德不终四方人士何所归仰温乃追还谦或劝谦谢温遇温於宫门谦仰曰谦自谢朝廷岂谢公邪温曰?祖痴病尚尔未除待之如初徐州黄巾起以谦为徐州刺史击黄巾大破之境内晏然董卓以天子都长安谦乃上河南尹朱儁为车骑将军会兵讨卓卓诛而李傕郭泛作乱四方断絶谦复率诸豪杰推儁为太师移檄牧伯同讨傕泛会徵儁入朝不果乃遣使间行奉贡诏迁徐州牧加安东将军封溧阳侯是时徐方百姓殷盛谷米丰赡流民多归之而谦背道任情信用非所刑政不理别驾从事琅邪赵昱知名士也而以忠直见疏出为广陵太守【原注後汉列传注谢承书曰谦奏昱茂才迁为太守】曹宏等谗慝小人也谦甚亲任之良善多被其害由斯渐乱下邳阎宣【谨案志作阙宣後汉书作阎宣刘攽曰案纪作阙宣仍云阙党童子之後此作阎误】自称天子谦始与合从宼钞後遂杀之而并其衆曹操父嵩避乱琅邪谦别将守隂平【原注後汉列传注县名属东海国故城在沂州承县西南】士卒利嵩财宝遂共刼杀嵩操与谦有故怨遂归咎於谦欲伐之而畏其强乃遣使说傕汜令山东皆罢兵诏曰今海内扰攘州郡起兵征夫劳瘁寇难未弭或将吏不良因缘讨捕侵侮黎民离害者衆风声流闻震荡城邑丘园惧於横暴贞良化为羣恶此何异乎抱薪救焚扇火止沸哉今四民流移托身他方携白首於山野弃稚子於沟壑顾故乡而哀叹向阡陌而流涕饥厄困苦亦已甚矣虽悔往者之迷谬思奉教於今日然兵连衆结锋镝布野恐一朝解散并见系虏是以阻兵屯据欲止而不敢散也诏书到其各罢遣甲士还亲农桑惟留常员吏以供官署慰示远近咸使闻知谦被诏乃上书曰臣闻怀远柔服非德不集克难平乱非兵不济是以涿鹿版泉三苗之野有五帝之师有扈鬼方商奄四国有王者之伐自古在昔未有不扬威以弭乱震武以止暴者也臣前初以黄巾乱治受策长驱匪遑啓处虽宪章敕戒奉宣威灵敬行天诛每伐辄克然妖寇类衆殊不畏死父兄殱殪子弟羣起治屯连兵至今为患若承命解甲弱国自虚释武备以资乱损官威以益寇今日兵罢明日难至上沗朝廷宠授之本下令羣凶日月滋蔓非所以强干弱枝遏恶止乱之务也臣虽愚蔽忠恕不昭抱恩念报所不忍行辄勒部曲申令警备出芟强寇惟力是视入宣德泽躬奉职事冀効微劳以赎罪负又曰华夏沸扰於今未弭包茅不入职贡多阙寤寐忧叹无日敢宁诚思贡献必至荐羞获通然後销锋解甲臣前调谷百万斛已在水次辄敕兵卫送【原注裴松之曰此时天子在长安曹公尚未秉政罢兵之诏不得由曹氏出　吴书言表令罢兵时朝廷厌山东拥兵尝遣使譬解令罢兵不从操时虽未秉政表请州郡一时罢兵故诏从之则出於朝廷非出於操也故今取之】操以谦不奉诏征之初平四年操撃谦破彭城傅阳【原注後汉列传注县名属彭城国本春秋时偪阳也楚宣王灭宋改曰傅阳故城在今沂州城县南】谦败走死者数万泗水为之不流谦退保剡操攻之不能克乃还过拔取虑睢陵夏丘皆屠之【原注後汉列传注取虑音秋闾县名属下邳郡故城在今泗州下邳县西南睢陵县在下邳县东南夏丘县属沛郡故城今泗州虹县是】凡杀男女数十万人鸡犬无余五县城保无复行迹初三辅遭李傕乱百姓流移依谦者皆殱焉兴平元年曹操复撃谦略定琅邪东海诸县谦惧不免欲走归丹阳会张邈迎吕布据兖州操还撃布是岁谦病笃命别驾麋竺迎昭烈领州未至谦卒时年六十三二子商应皆不仕【原注吴书谦死时年六十三张昭等为之哀辞曰猗欤使君君侯将军膺秉懿德允武允文体足刚直守以温仁令舒及卢遗爱于民牧幽暨徐甘棠是均憬憬夷貊赖侯以清蠢蠢妖寇匪侯不宁唯帝念绩爵命以章既牧且侯啓土溧阳遂升上将受号安东将平世难社稷是崇降年不永奄忽殂薨丧覆失恃民知困穷曾不旬日五郡溃崩哀我人斯将谁仰凭追思靡及仰叫皇穹呜呼哀哉　谨案目録传末附笮融赵昱今阙】

谨案陶谦传议阙又目録此下有公孙瓒传今亦阙

公孙度字升济本辽东襄平人父延避吏居玄菟度为郡吏时玄菟太守公孙琙【原注音域】子豹年十八早死度少时名豹又与琙子同年琙见而爱之遣就师学为取妻灵帝时与东郡谢弼东海陈敦举有道对策除尚书郎稍迁冀州刺史以謡言免同郡徐荣为董卓中郎将荐度为辽东太守度起玄菟小吏为辽东郡所轻先时属国公孙昭守襄平令召度子康为伍长度到官收昭笞杀於襄平市郡中名豪大姓田韶等宿遇无恩皆以法诛所夷灭百余家郡中震栗东伐高句丽西击乌桓威行海外初平元年度见中国扰攘语所亲吏柳毅阳仪等曰汉祚将絶当与诸卿图王尔【原注魏书度语毅仪?书云孙登当为天子太守姓公孙字升济升即登也】时襄平延里社生大石长丈余下有三小石为之足或谓度曰此汉宣帝冠石之祥而里名与先君同社主土地明当有土地而三公为辅也度益喜故河内太守李敏郡中知名恶度恐为所害乃将家属入於海度大怒掘其父冢剖棺焚屍诛其宗族【原注晋阳秋敏子追求敏出塞越二十余年不娶州里徐邈责之曰不孝莫大於无後何可终身不娶乎乃娶妻生子胤而遣妻常如居丧之礼不胜忧数年而卒胤生不识父母及有识蔬食哀戚亦如三年之丧以祖父不知存亡设主奉之由是知名仕至司徒裴松之曰案本传云敏将家入海而复与子相失未详其故】分辽东郡为辽西郡置太守越海收东莱诸县置营州刺史自立为辽东侯平州牧追封父延为建义侯立汉二祖庙承制设坛於襄平城南郊祀天地籍田治兵乘鸾路九旒旄头羽骑曹操表度为武威将军封永宁乡侯度曰我王辽东何永宁也藏印绶武库度死子康立以永宁乡侯封弟恭是岁建安九年也十二年曹操征三郡乌桓屠柳城袁尚等奔辽东康斩送尚首封康襄平侯拜左将军康死子晃渊等皆小衆立恭为辽东太守曹丕簒代遣使即拜恭为车骑将军假节封平郭侯追赠康大司马初恭病隂消为阉人劣弱不能治国曹叡太和二年渊胁夺恭位叡因拜渊扬烈将军辽东太守六年渊遣使南通孙权权遣将军周贺校尉裴潜乘海之辽东赂遗渊渊遂遣校尉宿舒郎中令孙综称藩於权随贺还并献貂马表权曰臣遭天地反易遇无妄之运王路未夷倾侧扰攘自先人以来历事汉魏阶缘际会为国效节继世享任得守藩表犹知符命未有攸归每感厚恩频辱显使退念人臣交不越境是以固守所执拒违前使虽义无二信敢忘大恩陛下镇抚长存小国前後裴校尉葛都尉到奉被敕诫圣旨弥密重纨累素幽明备着所以申示之事言提其耳臣昼则讴唫宵则发梦终身诵之志不知足季末凶荒乾坤否塞兵革未戢人民荡析仰此天命将有眷顾私从一隅永瞻云日今魏家不能采録忠善褒功臣之後乃令谗伪得行其志听幽州刺史东莱太守诳误之言猥兴州兵图害臣郡臣不负魏而魏絶之盖闻人臣有去就之分田饶适齐乐毅走赵以不得事主故保有道之君【原注史记燕昭王使乐毅伐齐下齐七十余城昭王死子燕惠王立使骑刼代将而召乐毅乐毅西降赵赵封乐毅於观津号曰望诸君】陈平耿况亦睹时变卒归於汉【原注汉书项羽以陈平为信武君使击殷王汉攻下殷平惧诛仗剑亡渡河降汉汉王拜平为都尉　後汉书耿况为朔调连率子弇说况击斩王郎大将及光武於广阿光武加况大将军封兴义侯】勒名帝籍伏惟陛下德不再出时不世遇是以慺慺怀慕自纳望远视险有如近易诚愿神谟蚤定洪业奋六师之威收河洛之地为圣代宗天下幸甚贺等至成山魏将田豫要撃斩之舒综脱身至吴曹叡恐辽东吏民为渊所误公文下辽东因赦之曰告辽东玄菟将校吏民逆贼孙权遭遇乱阶因其先人刼略州郡遂成羣凶自擅江表含垢藏疾冀其可化故割地王权使南面称孤位以上将礼以九命权亲义手北向稽颡假人臣之宠受封爵之荣未有如权者也狼子野心告令难移卒归反覆背恩叛主滔天逆神乃敢僭号恃江湖险阻王诛未加比年以来复远遣兵船越渡大海多持货物诳诱边民民愚无知与之交关长吏以下莫肯禁止至使周贺浮舟百艘沈滞津岸贸易有无既不疑拒齎以名马又使宿舒随贺通好十室之邑犹有忠信陷君於恶春秋所书今辽东玄菟奉事国朝纡青拖紫以千百数戴纚垂缨咸佩印绶曾无匡正纳善之言龟玉毁椟虎兕出柙是谁之过昔狐突有言父教子贰何以事君策名委质贰乃辟也今乃阿顺邪谋胁从奸惑岂独父兄之教不详子弟之举习非而已哉若苗秽害田随风烈火芝艾俱焚安能白别且又此事较然易见不及鉴古成败书传所载也江南海北有万里之限辽东君臣无?惕之患利则义所不利贵则义所不贵此为厌安乐之居求危亡之祸贱忠贞之节重背叛之名蛮貊之长犹知爱礼以此事人亦难为顔且又宿舒无罪挤使入吴奉不义之使始与家诀涕泣而行及至贺死覆衆成山舒虽脱死魂魄离身何所逼迫乃至於此故遣郎中卫慎邵瑁等且先奉诏示意若股肱忠良能效节立信以辅时君反邪就正建立大功福莫大焉傥恐自嫌己为恶逆染汚不敢倡言永怀伊戚其诸与贼使交通皆赦除之与之更始孙权复遣张弥许晏等齎金玉珍宝立渊为燕王加九锡曰故魏使持节车骑将军辽东太守平乐侯天地失序皇极不建元恶大憝作害于民海内分崩羣生堙灭虽周余黎民靡有孑遗方之今日乱有甚焉朕受历数君临万国夙夜战战念在弭难若涉渊氷罔知攸济是以把旄杖钺翦除凶虐自东徂西靡遑宁处苟力所及民无灾害虽贼虏遗种未伏辜诛犹系囚枯木待时而毙惟将军天姿特达兼包文武观时覩变审於去就踰越险阻显致赤心肇建大计为天下先元勲巨绩侔於古人虽昔窦融背弃陇右卒占西河以定光武休名美实岂复是过钦嘉雅尚朕实欣之自古圣帝明王建化垂统以爵褒德以禄报功功大者禄厚德盛者礼崇故周公有夹辅之劳太师有鹰扬之功【原注诗维师尚父时维鹰扬】并啓土宇兼受备物今将军规万年之计建百世之略絶僭逆之虏顺天人之望济成洪业功无与比齐鲁之事奚足言哉诗不云乎无言不雠无德不报今以幽青二州十七郡七十县封君为燕王使持节守太常张弥授君玺绶策书金虎符第一至第五竹使符第一至第十锡君玄土苴以白茅爰契尔龟用锡冢社方有戎事典统兵马以大将军曲盖麾幢督幽州青州牧辽东太守如故今加君九锡其敬听後命以君三世相承保绥一方宁集四郡训及异俗民夷安业无或携贰是用锡君大辂戎辂玄牡二驷君务在劝农啬人成功仓库盈积官民俱丰是用锡君衮冕之服赤舄副焉君正化以德敬下以礼敦义崇让内外咸和是用锡君轩县之乐君宣导休风怀保边远远人回面莫不影附是用锡君朱户以居君运其才略官方任贤显直错枉羣善必举是用锡君虎贲之士百人君戎马整齐威震遐方纠度天刑彰厥有罪是用锡君鈇钺各一君文和於内武信於外禽讨逆节折冲掩难是用锡君彤弓一彤矢百玈弓百玈矢千君忠勤有効温恭为德明允笃诚感於朕心是用锡君秬鬯一卣珪瓒副焉钦哉敬兹训典寅亮天工相我国家永终尔休渊复恐权远不可恃且贪货物诱致其使悉斩送弥晏等首表叡曰臣前遣校尉宿舒郎中令孙综甘言厚礼以诱吴贼幸赖天道福助大魏使贼虏迷惑违戾羣下不从衆谏承信臣言远遣船使多将士卒来致封拜臣之所执得如本志虽忧罪衅私怀幸甚贼衆本号万人舒综伺察可七八千人到沓津伪使者张弥许晏与中郎将万泰校尉裴潜将吏兵四百余人齎文书命服什物下到臣郡泰潜别齎致遗货物欲因市马军将贺达虞咨领余衆在船所臣本欲须凉节乃取弥等而弥等人兵衆多见臣不便承受伪命意有猜疑惧其乱作即进兵围取斩弥晏泰潜等首级其吏从兵衆皆面缚乞降不忍诛杀辄听纳受徙充边城别遣将韩起等将三军驰行至沓使领长史柳远设宾主礼诱请达咨三军潜伏以待又驱羣马货物欲与交市达咨怀疑不下使诸市买者五六百人下欲交市起等金鼔始震锋矢乱发斩首三百余级其余赴水没溺者二百余人散走山谷者悉皆禽馘得银印铜印兵器资货不可胜数谨遣西曹掾公孙珩奉送贼权所假臣节印绶符策九锡什物及弥等伪节印绶首级臣虽无昔人洗耳之风慙为贼权汚损所加既行天诛犹有余忿然亦足以摧猾虏之锋破矜夸之巧以昭示天下【原注魏略载渊表曰宿舒孙综前到吴贼权问臣家内小大舒综对臣有三息修别属亡弟权敢奸巧便擅拜命谨封送印绶符策臣虽无昔人洗耳之风慙为贼权汚损所加既行天诛犹有余忿又曰臣父康昔杀权使结为雠隙今乃谲欺遣使诱致令权倾心虚国竭禄远命上卿宠授极位震动南土备尽礼数又权待舒综契濶委曲君臣上下毕懽竭情而令四使见杀袅示万里士衆流离屠戮津渚慙耻远布痛辱弥天权之怨疾将刻肌骨若天衰其业使至丧陨权将内伤愤激而死若期运未讫将播毒螫必恐长蛇来为寇害徐州诸屯及城阳诸郡与相接近如有船衆後年向海门得其消息乞速告臣使得备豫又曰臣门户受恩实深实重自臣承欇即事以来连被荣宠殊特无量分当陨越竭力致死而臣狂愚意计迷闇不即禽贼以至见疑前章表所陈情趣事势实但欲罢毙此贼使困自絶诚不敢背累世之恩附僭盗之虏也而後爱憎之人缘事加诬伪生节目卒令明听疑於市虎移恩改爱兴动威怒几至沈没长为负沗幸赖慈恩犹垂三宥使得补过解除愆责如天威远加不见假借早当糜碎辱先废祀何缘自明建此微功臣既喜於事捷得自申展悲於畴昔至此变故余怖踊跃未敢便宁唯陛下既崇春日生全之仁除忿塞隙抑弭纎介推今亮往察臣本心长令抱戴衔分三泉又曰臣被服光荣恩情未报而以罪衅自招谴怒分当即戮为衆社戒所以越典诡常伪通於吴诚自念穷迫报効未力而为天威督罚所加长恐奄忽不得自洗故敢自阙替废於一年遣使诱吴知其必来权之求郡积有年岁初无倡答一言之应今权得使来必不疑至此一举果如所规上卿大衆翕赫丰盛财货赂遗倾国极位到见禽取流离死亡千有余人灭絶不反此诚暴猾贼之锋摧矜夸之巧昭示天下破损其业足以慙之矣臣之慺慺念效於国虽有非常之过亦有非常之功愿陛下原其踰阙之愆采其毫毛之善使得国恩保全终始矣】叡即拜渊大司马封乐浪公持节领郡如故【原注魏名臣奏载中领军夏侯献表曰公孙渊昔年敢违王命废絶计贡者实挟两端既恃险阻又怙孙权故敢跋扈恣睢海外宿舒亲见贼权军衆府库知其弱少不足凭恃是以决计斩贼之使又高句丽濊貊与渊为仇并为寇钞今外失吴援内有胡寇心知国家能从陆道势不得不怀惶惧之心因斯之时宜遣使示以祸福奉车都尉鬷弘武皇帝时始奉使命开通道路文皇帝即位欲通使命遣弘将妻子还归乡里赐其车马绢百匹弘以受恩归死国朝无有还意乞留妻子身奉使命公孙康遂称臣妾以弘奉使称意赐爵关内侯弘性果烈乃心於国夙夜拳拳念自竭效冠族子孙少好学问博通书记多所关涉口论速捷辨而不俗附依典诰若出胸臆加仕本部常在人右彼方士人素所敬服若当遣使以为可使弘行弘乃自旧土习其国俗为说利害辩足以动其意明足以见其事才足以行之辞足以见信若其计从虽郦生之降齐王陆贾之说尉佗亦无以远过也欲进远路不宜释骐骥将己笃疾不宜废扁鹊愿察愚言也】使者至渊设甲兵为阵出见使者又数对国中宾客出恶言【原注吴书魏遣使者傅容聂夔拜渊为乐浪公渊计吏从洛阳还语渊曰使者左骏伯使皆择勇力者非凡人也渊由是疑怖容夔至住学馆中渊先以步骑围之乃入受拜容夔大怖由是还洛言状】叡乃遣幽州刺史毋丘俭等齎玺书徵渊渊遂发兵逆於辽隧与俭等战俭等不利而还渊自立为燕王称绍汉元年遣使者持节假鲜卑单于玺封拜边民诱呼鲜卑侵扰北方复称臣於吴上表谢罪求兵北伐权复许之又令官属上书自直於叡指斥怨望【原注魏书渊知此变非独出俭遂为备遣使谢吴自称燕王求为与国然犹令官属上书自直於魏曰大司马史臣郭昕参军臣柳蒲?七百八十九人言奉被今年七月己卯诏书伏读恳切精魄散越不知身命所当投措昕?伏自惟省蝼蚁小丑器非时用遭值千载被受公孙渊祖考以来光明之德惠泽沾渥滋润荣华无尺寸之功有负乘之累遂蒙褒奬登名天府并以驽蹇附龙托骥纡青拖紫飞腾云梯感恩惟报死不择地臣?闻明君在上听政采言人臣在下得无隐情是以因缘诉让冒犯愬寃郡在藩表密迩不覊平昔三州转输费调以供赏赐岁用累亿虚耗中国然犹跋扈?刘边陲烽火相望羽檄相逮城门昼闭路无行人州郡兵戈奔散覆没渊祖父度初来临郡承受荒残开日月之光建神武之略聚乌合之民扫地为业威震燿于殊俗德泽被于羣生辽土之不坏实度是赖孔子曰微管仲吾其被发左衽向不遭度则郡早为丘墟而民系於虏庭矣遗风余爱永存不朽度既薨殂吏民咸慕欣戴子康尊而奉之康践统洪绪克壮徽猷文昭武烈迈德种仁乃心京辇翼翼?恭佐国平乱效绩纷纭功隆事大勲藏王府度康当值武皇帝休明之会合策名之计夹辅汉室降身委质卑已事魏匪处小厌大畏而服焉乃慕托高风怀仰盛懿也武皇帝亦虚心接纳待以不次功无巨细每不见忘又命之曰海北土地割以付君世世子孙实得有之皇天后土实闻德音臣庶小大豫在下风奉以周旋不敢失坠渊生有兰石之姿少含恺悌之训允文允武忠惠且直生民钦仰莫弗怀爱渊纂戎祖考君临万民为国以礼淑化流行独见先覩罗结遐方勤王之义视险如夷世载忠亮不陨厥名孙权慕义不远万里连年遣使欲自接援虽见絶杀不念旧怨纎悉往来求成恩好渊执节弥固不为利回守志匪石确乎弥坚犹惧丹心未见保明乃卑辞厚币诱致权使枭截献馘以示无二吴虽在远水道通利举帆便至无所隔限渊不顾敌雠之深念存人臣之节絶强吴之懽昭事魏之心灵只明鉴普天咸闻陛下嘉美洪烈懿兹武功诞锡休命宠亚齐鲁下及陪臣普受介福诚以天覆之恩当卒终始得竭股肱永保禄位不虞一旦横被残酷惟育养之厚念积累之效悲思不遂痛切见弃举国号咷拊膺泣血夫三军所伐蛮夷戎狄骄逸不?於是致武不闻义国反受诛讨盖圣王之制五服之域有不供职则修文德而又不至然後征伐渊小心翼翼恪恭於位勤事奉上可谓勉矣尽忠竭节还被患祸小弁之作离骚之兴皆由此也就或佞邪盗言孔甘犹当清览憎而知善谗巧似直惑乱圣听尚望文告使知所由若信有罪当垂三宥若不改寤计功减降当在八议而潜军伺袭大兵奄至舞戈长驱冲撃辽土犬马恶死况於人类吏民昧死挫辱王师渊虽寃枉方临危殆犹恃圣恩怅然重奔冀必奸臣矫制妄肆威虐乃谓臣?曰汉安帝建光元年辽东属国都尉龎奋受二月乙未诏书曰收幽州刺史冯焕玄菟太守姚光推案无乙未诏书遣侍御史幽州牧考奸臣矫制者今刺史或傥谬承矫制乎臣等议以为刺史兴兵揺动天下殆非矫制必是诏命渊乃俛仰叹息自伤无罪深惟土地所以养人窃慕古公杖策之岐乃欲投冠释绂逝归林麓臣?维持誓之以死屯守府门不听所执而七营虎士五部蛮夷各怀素饱不谋同心奋臂大呼排门遁出近郊农民释其耨鏄伐薪制梃改案为橹奔驰赴难军旅行成虽蹈汤火死不顾生渊虽见孤弃怨而不怒比遣勅军勿得干犯及手书告语恳切至诚而吏士凶悍不可解散期於毕命投死无悔渊惧吏士不从教令乃躬身驰骛自往化解仅乃止之一饭之惠匹夫所死况渊累叶信结百姓恩着民心自先帝初兴爰暨陛下荣渊累叶丰功懿德策名褒扬辩着廊庙胜衣举履诵咏明文以为口实埋而掘之古人所耻小白重耳衰世诸侯犹慕着信以隆覇业诗美文王作孚万邦论语称仲尼去食存信信之为德固亦大矣今吴蜀共帝鼎足而居天下揺荡无所统一臣?每为陛下惧此危心渊据金城之固仗和睦之民国殷兵强可以横行策名委质守死善道忠至义尽为九州表方今二敌闚????未知孰定是之不戒而渊是害茹柔吐刚非王者之道也臣?虽鄙诚窃耻之若无天乎臣一郡吉凶尚未可知若云有天亦何惧焉臣等闻仕於家者二世则主之三世则君之臣?生於荒裔之土出於圭窦之中无大援於魏世隶於公孙氏报生与赐在於死力昔蒯通言直汉祖赦其诛郑詹辞顺晋文原其死臣?顽愚不达大节苟执一介披露肝胆言逆龙鳞罪当万死惟陛下恢崇抚育亮其控告使疏远之臣永有保恃】叡大怒景初二年遣太尉司马懿征渊六月军至辽东【原注汉晋春秋曰公孙渊自立称绍汉元年闻魏人将讨复称臣於吴乞兵北伐以自救吴人欲戮其使羊衜曰不可是肆匹夫之怒而捐覇王之计也不如因而厚之遣奇兵潜往以要其成若魏伐渊不克而我军远赴是恩结遐夷义盖万里若兵连不解首尾离隔则我虏其傍郡驱略而归亦足以致天之罚报雪曩事矣权曰善乃勒兵大出谓渊使曰请俟後问当从简书必与弟同休戚共存亡虽陨於中原吾所甘心也又曰司马懿所向无前深为弟忧也】渊遣将军卑衍杨祚等步骑数万屯辽隧围堑二十余里懿军至令衍逆战懿遣将军胡遵等撃破之令军穿围引兵东南向而急东北即趋襄平衍等恐襄平无守夜走诸军进首山渊复遣衍等迎兵殊死战复撃大破之遂进军造城下为围堑会霖雨三十余日辽水暴长运船自辽口径至城下雨霁起土山修橹为发石连弩射城中渊窘急粮尽人相食死者甚多将军杨祚等降八月丙寅夜大流星长数十丈从首山东北坠襄平城东南【原注晋书有长星色白有芒鬛自襄平城西南流於东北坠於梁氏】壬午渊衆溃与其子修将数百骑突围东南走大兵急击之当流星所坠处斩渊父子城破斩相国以下首级以千数传渊首洛阳辽东带方乐浪玄菟悉平渊兄晃为?任子在洛闻渊夺?位谓渊必叛数表请讨渊叡以渊已立因而抚之及渊叛系晃渊首到晃与其子相对而哭叡不忍市斩欲就狱杀之廷尉高柔谏不听竟遣使齎金屑饮晃及其妻子赐以棺衣敛殡於宅初渊家数有怪犬冠帻绦衣上屋炊有小儿蒸死甑中襄平北市生肉长围各数尺有头目口喙无手足而动揺占曰有形不成有体无声其国灭亡始度以中平六年据辽东至渊三世凡五十年而灭议曰瓒始从臾义烈亦燕赵之豪及志盈意侈贼杀州牧大乱幽陵一踣单毙宜哉方中原多故而度屈强海外子孙得以跳踉翻覆是以後亡也

赞曰恭祖有识拒操推刘爰引皇绪绍开东周瓒挟劲气辄害宗子百楼虽多云胡不死度割辽海奕世翻覆抗魏挑吴终于赤族








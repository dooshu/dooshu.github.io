代寄情





楚辞体君不来兮，徒蓄怨积思而孤吟。[一]云阳一去，[二]以远隔巫山绿水之沉沉。留余香兮染绣被，夜欲寝兮愁人心。[三]朝驰余马于青楼，[四]恍若空而夷犹。[五]浮云深兮不得语，却惆怅而怀忧。使青鸟兮衔书，[六]恨独宿兮伤离居。[七]何无情而雨绝，[八]梦虽往而交疏。横流涕而长嗟，[九]折芳洲之瑶花。[十]送飞鸟以极目，怨夕阳之西斜。[十一]愿为连根同死之秋草，不作飞空之落花。

[一]《楚辞·九辩》：“蓄怨兮积思，心烦憺兮忘食事。”



[二]《子虚赋》：“于是楚王乃登阳云之台。”孟康注：“云梦中高唐之台，宋玉所赋者，言其高出云之阳也。”琦按：诗意正暗用《高唐赋》中神女事，知“云阳”乃“阳云”之误为无疑也。



[三]曹摅诗：“薄暮愁人心。”



[四]《楚辞·九歌》：“朝驰余马兮江皋，夕济兮西澨。”



[五]又云：“君不行兮夷犹。”王逸注：“夷犹，犹豫也。”



[六]沈约诗：“衔书必青鸟，嘉客信龙镳。”



[七]又《九歌》：“将以遗兮离居。”



[八]傅玄诗：“昔君与我兮形影潜结，今君与我兮云飞雨绝。”



[九]又《九歌》：“横流涕兮潺湲。”



[十]又云：“采芳洲兮杜若。”王逸注：“芳洲，香草丛生水中之处。”又《九歌》：“折疏麻兮瑶花。”王逸注：“瑶花，玉花也。”谢灵运诗：“瑶花未堪折。”李周翰注：“瑶花，麻花也，其色白，故比于瑶。此花香，服食可致长寿，故以为美。”



[十一]刘琨诗：“夕阳忽西流。”






·祭四叔父文（壬寅）

于乎叔父！其死狱中矣。其得疾而陨耶？抑感愤引决耶？姪自丁国难，倡义辞家，迄今十有七载。吾父见背，路隔华夷，奔丧无所；至今抱恨终天！嗣是门衰祚薄，犹幸叔父支持；岁时伏腊，祖宗血食不绝如线。今则已矣！

春仲，侄提师北还，始知叔父于正月下澣被虏拘执，业赴省狱矣；姪闻之，痛心疾首。计叔父笃老，南冠泥首，形影龙锺，其能久乎！未几而讣果闻矣。吾弟昌言以虏网四张，幸而得脱；潜鳞戢羽，将母芦中。既不敢橐饘相救，亦不敢含敛躬亲；故叔父易箦之期竟不可闻，而讣音亦得之友朋之书。及六月三日弟来，始知叔父以四月十三日捐馆；方敢为位而哭。叔父年已垂老，因姪抗节，遂以瘐死；是叔父因姪而亡，姪宁不痛心乎！古来教子弟者，动以忠义为训；岂意忠义可为而不可为耶！自古何代无废兴，其间必有忠臣义士仗节抗旌，思扶王室。因以倾家者，往往有之；若尊行受祸，亦不少概见。今逆虏弃天经、斁人伦，株连波累，致叔父毕命圜扉；姪独何人，宁不肝肠寸裂耶！姪自倡义以来，屡蹶屡奋，几于嚼雪吞毡、卧薪尝胆；虏招之不应，购之不克，始逮及妻孥。故新妇与祺儿，锢狱已经十载，姪义不返顾；自分为刘琨、为卞壶矣，何其复贻祸叔父耶！前此叔父之得免者，虏视姪无甚轻重也。及己亥姪入长江，连下名城数十，虏遂畏姪、恨姪且忌姪，而诛求不遗余力；即吾姊与姊丈暨二、三故交亦在不免，而况叔父耶！于乎，痛哉！

叔父雁行有四，吾父居长，止生姪一人；二叔父早亡，无嗣；三叔父以寿终，生从兄弟三人，长嘉言，次昌言，又次德言；叔父无所出，昌言遂为承祧。然初无家人产，今叔父已逝，侄与嘉言俱在军次，归里无期；季弟德言尚徲弱，恐不任箕裘。则高、曾之不祀忽诸，是姪未能报国、先已亡家矣。于乎，痛哉！

近者闻共主蒙尘，而姪且重遘家难；天道其果有知耶，其果无知耶？岂「春秋」大义，徒虚语耶？侄不能为复楚申胥，必须为奔鬲臣靡矣。但既无秦庭可哭，又鲜有鬲可奔，恐终当为伏柱豫生耳！于乎！归榇何时？拊棺莫望！徒有泣血而已。于乎，痛哉！


○册晋王为皇太子文

维贞观十七年，岁次甲辰四月某朔日，皇帝若曰：於戏！惟尔并州都督右武候大将军晋王治，忠肃恭懿，宣慈惠和，仁孝出於自然，信义备於成德。祯祥夙著，睿哲日新，永言少阳，匕鬯是寄。畴咨朝列，卿士协从，是用命尔为皇太子。往，钦哉！尔其思王道之艰难，遵圣人之炯戒，勤修六德，勉行三善。无或举非法度，忘恭俭而好骄奢；无或理乖彝伦，远忠良而近邪佞。非履道无以彰名，非任贤无以成德。尔身为善，国家以安；尔身为恶，天下以殆。睦九族而礼庶僚，怀万邦而忧遐裔。兢兢业业，无怠无荒，克念尔祖宗，以宁我宗社，可不慎欤！


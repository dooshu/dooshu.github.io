赵风子

赵风子，名鐩，霸州文安县生员也。正德六年，贼刘六、刘七、齐彦明、邢老虎、杨虎率众万余，攻掠文安。鐩同家属避贼立水中，贼劫其妻将污之，鐩往戮伤二贼，被刘六、刘七擒之，因降为盗。

久之，刘六等欲分火为寇，鐩与杨虎、邢老虎为一火，因劫兴济、南皮，至东光，擒其县尹，已而释之。时都御史马中锡边宪遣人招之，不听。转劫济宁、张秋、威县、新河、南宫、枣强等县。至景州，遇许游击、冯游击兵与战，被擒斩一千余人。奔败至小滩河，又遇田都司兵，杀官军七十余人，擒其指挥赵文，已而释之。奔至蒙山，遇副总兵李某军，败之，得其神器、盔甲百余副及蟒龙袍。杨虎因自衣之。至阳头，贼管四、马武、张通等皆来归，其势转炽。至宿迁，淮安太守率兵与战而溃，溺水死者无筭，守亦被擒，旋纵还之。渡河，擒高邮指挥陈鹏。攻灵璧县，知县陈伯安出战，擒之。攻宿州城不能破，焚其西关。陈伯安不屈，欲杀之，已而释之。又攻永城、夏邑、虞城三县，（「夏邑」，原作「下邑」，据明纪录汇编本改。）焚其居民，擒虞城县尹，释之。攻归德州，破之。守备万都司率众追至亳州。武平卫指挥石坚率军一千、僧兵一千余人至白龙王庙小黄河渡，对岸立营。杨虎不胜其愤，率壮士七人，寻船渡河与战，官军乱，以土石击之，覆其舟，虎死焉。

鐩等乃立刘三为首，改名刘惠。至蒙城、太和，官民俱逃散，副总兵白玉率兵来战，刘三率五百余人与官军战，杀官军一千余人，得盔甲鎗刀二千余，神器七十余件。攻沈丘县，县塞其城，鐩等抗城而入，杀军民一千余人。擒其都司潘忠，释之。至鹿邑县，官吏望风逃散，擒其守城千户李茂等二百余人。有陈翰者自称主事，愿与刘三为子。新蔡县致仕知府张什率生员耆老备金银、器皿、彩段馈送，求免攻新蔡，救一城生灵，刘三许之。上蔡知县霍某与指挥李某拒守，破其城，斩霍知县，枭首示众。鐩见势日盛，思于刘六等各举大事，与陈翰、宁龙等谋，兵法无主统必乱，刘三称奉天征讨大元帅，小张永前军都督，管四后军都督，刘孜左军都督，马武右军都督，邢老虎中军都督，其余各有名号。列二十八营，以应二十八宿，各色大旗为号。为钧牌，所至官吏修理道路桥梁，备粮草给军，迎降者秋毫无犯，拒敌者寸草不遗。至商水县，县尹迎降。至武阳，击城劫库释囚。内有僧德静，为唐府宫人所生，因留之。至叶县，擒其县尹、学官、唐府校尉三人，释之，为众军所杀。攻襄城，居民纳银并马，敛兵而过。攻钧州，不破，陈翰声言欲屠城，鐩以故马尚书皆在围中，去之。至郯城，民献马二十，乃止。

破宝丰，孙佥事盘賷黄榜招抚之，鐩复书云：「群奸在朝，舞弄精神，浊乱海内，诛杀谏臣，屏斥元老，乞皇上独断，枭群奸之首，以谢天下，斩臣首，以谢群奸。」营中见榜，逃去者百余人。贼有掳县尹妻子者，杀之。攻裕州，破之，杀都指挥詹济及其下四百余人，劫库释囚。唐王遣人谓之曰：「德静非我子，若等杀之。」至唐县，攻城不能破，城中馈以鞍辔二十副，烧居民而去。至西平县，与官军对敌，大败，死者二千余人。奔败至西华、鄢陵，擒其县尹，已而释之。至新郑，转至荥阳，破其城。至偃师，遇姚总兵官军，夹河而阵，鐩率众过河，官军奔败，杀毛葫庐军一百余人。至河南府，延绥、榆林官军迎之乱杀，贼大败，官军追至河。刘三奋勇杀其都指挥及其下四十余人。至汝宁，遇湖广土军迎敌，杀土军数十人。驻朱皋镇，（「驻朱皋镇」，「镇」原作「指」，据明纪录汇编本改。）官军追过河，刘三率众败之。至六安州，官军追至，被杀四五百人。至定远县，又被杀四十余人。复至六安，刘三率众万余人径往商城而去，不知所向。鐩意欲还六安，适管四、张通率众二千余人归，至颍州。（「至颍州」，「颍」原作「扬」，据明纪录汇编本改。）杨虎下迪郎二千余人来归。至凤阳，投书丛都堂处，约归欵不果。时邢老虎死于唐县，官军追至徐州，贾敏下贼李升二掣其众二千余人至黄陂、麻城等处，劫掠而死。鐩知事不成，官军复追至商城，遇一僧，夺其度牒，削发诈为僧，欲投江西贼。寻船将渡，遇武昌军人赵成等擒之。


○杨真伯

弘农杨真伯，幼有文，性耽玩书史，以至忘寝食，父母不能禁止，时或夺其脂烛，匿其诗书。真伯颇以为患，遂逃过洪、饶间，于精舍空院肄习半年余。中秋夜，习读次，可二更已来，忽有人扣学窗牖间，真伯淫于典籍，不知也。俄然有人启扉而入。乃一双鬟青衣，言曰：“女郎久栖幽隐，服气茹芝，多往来洞庭云水间。知君子近至此，又骨气清净，志操坚白，愿尽款曲。”真伯殊不应，青衣自反。三更后，闻户外珩璜环之声，异香芳馥。俄而青衣报：“女郎且至。”年可二八，冠碧云凤翼冠，衣紫云霞日月衣，精光射人。逡巡就坐，真伯殊不顾问一言。久之，于真伯案取砚，青衣荐笺，女郎书札数行，忄典然而去。真伯因起，乃视其所留诗曰：“君子竟执逆，无由达诚素。明月海上山，秋风独归去。”其后亦不知女郎是何人也，岂非洞庭诸仙乎？观其诗思，岂人间之言欤！（《太平广记》卷五三）


上巳同逢永发珠江

三江为令客，万里趁舟行。
禊祓寻常会，夷犹山水情。
木棉分岸照，藤枕共吟清。
宁有一杯酒，风流感慨并。
附《薄游草》序：陆景邺先生观察而来也，壮以弟子之役，买舟迎诸江浒上，已美风日，黄子逢永亦有三水之行，因与弄潮而上。至三水，闻观察先生临省尚遥，欲返舟，何子龙友偕黎子君选北上，舟适至。饮剧，订游峡山，子兴犹迟迟也。蒋邑侯从臾子借舟继饮食，何子书数至，舣舟十日不得，陈子遂游峡山。此山幽深缭绕，支衡而折岭，自可当一游者。乃或往或来，初不自意，上下湛澹三百里中。鸥凫身世，云烟踪迹，大都然矣。若云寇盗不警，虾菜从容，张子同陆鲁望之后，则我为政。今兹未能，何日忘之。故此游匪专峡也，薄乎云尔。连日得诗若干。




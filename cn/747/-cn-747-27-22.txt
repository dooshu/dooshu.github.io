○戒谕吏部员外郎褚璆等诏

朕居万人之上，以百姓为心，常恐有冤不申，有理见滞，忧勤庶绩，宵旰兴怀。且六官分事，四方取则。尚书郎皆是妙选，须称其职，焉可尸禄悠悠，曾无决断。昨者试令询问，遂有如此稽逋，动即经年，是何道理？至如行判程限，素编令式，今便准法科责，乃是寻常。但为积习宽疏，欲得申明告谕。自今已后，各宜惩革，若有犯者，别当处分。


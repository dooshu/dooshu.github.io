李屺瞻诗序

立言之可传者本之有物出之有章而其拟议变化要眇而不可测故箫韶之乐非一器之音易牙之庖非一俎之味诗书六艺之文非一言之美其所积者深以广则其所发者大而该也文者道之余也诗者文之一体也而风气高下尝因乎其地视乎其人昔游京师称诗诸公间大梁赵锦帆谓余吴人能不操吴音余笑曰吴音非不佳患不善吴音耳岂必规规焉步趋中原哉然而东南之音多失之靡西北之音多失之厉殆由性成求其兼长而寡病君子以为难屺瞻秦人也余见之孙豹人坐上其雄爽之气勃勃眉宇自秦之晋南游江淮所遇山川风物寄兴属怀情随境移蔚马蒸变观其羇旅无聊不平之作盖秦风而兼乎吴楚者邪屺瞻富春秋拟议变化其进未有已尝为余言母夫人见背时生甫十许日失恃之痛衔恨终天往往见之於诗使人不可读余三岁丧母与屺瞻稍异而抱痛则同每语及此相对泫然不忍言诗吾又嘉屺瞻之不仅以诗自诩也为序而识之


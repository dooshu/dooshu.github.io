○刘枣强碑

歌诗之风，荡来久矣，大抵丧於南朝，坏於陈叔宝。然今之业是者，苟不能求古於建安，即江左矣。苟不能求丽於江左，即南朝矣。或过为艳伤丽病者，即南朝之罪人也。吾唐来有是业者，言出天地外，思出鬼神表，读之则神驰八极，测之则心怀四溟，磊磊落落，直非世间语者，有李太白。百岁有是业者，雕金篆玉，牢奇笼怪，百锻为字，千练成句，虽不追躅太白，亦後来之佳作也，有与李贺同时有刘枣强焉。先生姓刘氏名言，史不详其乡里。所有歌诗千首，其美丽恢赡，自贺外世莫得比。王武俊之节制镇冀也，先生造之。武俊性雄健，颇好词艺，一见先生，遂见异敬，将署之宾位，先生辞免。武俊善骑射，载先生以贰乘，逞其艺如野。武俊先骑惊双鸭起於蒲稗间，武俊控弦不再发，双鸭联毙於地。武俊欢甚，命先生曰：“某之伎如是，先生之词如是，可谓文武之会矣，何不出一言以赞邪？”先生由是马上草《射鸭歌》以示武俊，议者以为祢正平《鹦鹉赋》之类也。武俊益重先生。由是奏请官先生，诏授枣强县令，先生辞疾不就，世重之曰刘枣强，亦如范莱芜之类焉。故相国陇西公夷简之节度汉南也，少与先生游，且思相见，命列将以襄之髹器千事赂武俊，以请先生，武俊许之，先生由是为汉南相府宾冠。陇西公日与之为笔宴，其献酬之歌诗，大播於当时。陇西公从事或曰：“以某下走之才，诚不足污辱重地。刘枣强至重，必以公宾刘於幕吏之上，何抑之如是？”公曰：“愚非惜幕间一足地不容刘也，然视其状有不足称者。诸公视某与刘分岂有间然哉？反为之惜其寿尔？”後不得已问先生所欲为，先生曰：“司功椽甚闲，或可承阙。”相国由是椽之。虽居官曹，宴见与从事仪埒。後从事又曰：“刘枣强纵不容在宾署，承乏於掾曹，诎矣。奚不疏整其秩？”相国不得已而表奏焉。诏下之日，先生不恙而卒。相国哀之恸曰：“果然止椽曹。然吾爱客，葬之有加等。”坟去襄阳郭五里，曰柳子关。後先生数十岁，日休始以鄙文称於襄阳。襄阳邑人刘永，高士也，尝述先生之道业，常咏先生之歌诗。且叹曰：“襄之人只知有孟浩然墓，不知有先生墓。恐百岁之後，埋灭而不闻，与荆棘凡骨溷。吾子之文，吾当刊焉。”日休曰：“存毁摭实，录之何愧？”呜呼！先生之官卑不称其德，宜加私谥。然枣强之号，世已美矣，故不加焉。是为刘枣强碑。铭曰：

已夫先生，禄不厚矣。彼苍不诚，位既过於赵壹兮，才又逾於祢衡。既当时之有道兮，非殁世而无名。呜呼！襄阳之西，坟高三尺而不树者，其先生之故茔。


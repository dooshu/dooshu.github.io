○对斗秤判

〈太府寺去秋追三市斗秤，逾月不送。寺以市司违时，徵铜四斤。丞梅福诉云：“九月上旬平校毕。”〉

太府官惟度量，务切权衡，验宝贝之充盈，察泉货之轻重。校量斗秤，甲令有时，事属司存，不当逾月，瞻言稽缓，须科条。梅福迹沦下列，志追前古，辍九江之仙，来从三市之任。词有所屈，恐获戾於锱铢；道或可遵，岂论愆於圭撮。薄言未息，纷纭犹多，宜穷五听之情，方按三章之律。


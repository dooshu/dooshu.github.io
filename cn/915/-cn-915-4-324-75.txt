◇女训

舅姑若命之鼓琴，必正坐操琴而奏曲。若问曲名，则舍琴兴而对，（「而」字从《书钞》一百九补）曰某曲。坐若近，则琴声必闻；若远，左右必有赞其言者，凡鼓小曲，五终则止；大曲三终则止。无数变曲，无多少，尊者之听未厌，不敢早止，若顾望视他，则曲终而后止，亦无中曲而息也。琴必常调，尊者之前，不更调张。私室若近舅姑，则不敢独鼓；若绝远，声音不闻，鼓之可也。鼓琴之夜，有姊妹之宴则可也。（《御览》五百七十七）


○告赠皇考皇妣文

嗣子鹑，谨以常馔嘉蔬之奠，敢昭告於皇考赠右散骑常侍、皇妣赠荥阳郡太君：今皇帝二月五日制书，泽被幽显，小子稹，参奉班荣，得用封赠，越七月二十八日，乃诏先夫人曰荥阳郡太君，洎八月之九日，复诏先府君曰右散骑常侍。祗命陨越，哀号不逮，追念顾复，若亡生次。惟积洎稹，幼遭闵凶，积未成童，稹生八岁，蒙孩稚，昧然无识，遗有清白，业无樵苏。先夫人备极劳苦，躬亲养育，截长补败，以御寒冻，质价市米，以给晡旦，依倚舅族，分张外姻，奉祀免丧，礼无遗者。始亡兄集，得尉兴平，然後衣服饮食之具，粗有准常，而犹卑薄俭贫，给不暇足。慈训备至，不肖乃立，积初一命，稹始奉朝。供养未遑，奄忽遗弃。衅罪不死，重罗缨裳，迁换因循，遂阶荣位，大有车马，丰有俸秩。书扇虽存，旧老已尽，顾是所有，将焉用之？呜呼！生我者父母，享此者妻子，勤者兄嫂，优馀者婢仆。追孝不过於一奠，荐宠不过於扬名，哀哀劬劳，亦又何报？摧圮殒裂，酸伤五情。谨於先太君载诞之日，祗告赠典，并焚黄制以献。号慕莫及，痛毒肝心。伏惟尚飨。


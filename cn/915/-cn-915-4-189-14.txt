◇奏记梁商理王龚

今旦闻下太尉王公敕令自实，未审其事深浅何如。王公束厉节，敦乐艺文，不求苟得，不为苟行，但以坚贞之操，违俗失众，横为谗佞所构毁，众人闻知，莫不叹栗。夫三公尊重，承天象极，未有诣理诉冤之义。纤微感概，辄引分决，是以旧典不有大罪，不至重问。王公沈静内明，不可加以非理。卒有它变，则朝廷获害贤之名，群臣无救护之节矣。昔绛侯得罪，袁盎解其过，魏尚获戾，冯唐诉其冤，时君善之，列在书传。今将军内倚至尊，外典国柄，言重信著，指夫违，宜加表救，济王公之艰难。语曰：「善人在患，饥不及餐。」斯其时也。（《后汉·王龚传》）



汤问伊尹：「公卿大夫其相何如？」伊尹对曰：「三公智通大道，奕变不穷者也。其言足以调阴阳，正四时，节风雨。非大罪不逊位。」（《御览》二百六）


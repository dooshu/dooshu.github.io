○汤攀龙词

嘉陵间儒将世推二汤，谓雨生副将与渔村总兵也。咸官江浙，爱与文士游，疆吏亦异目视之。渔村名攀龙。本丹徒诸生，历官黄岩总兵。人传其唐多令云：“秋柳画阑荒。秋帘镜槛凉。不多时、憔悴秋娘。恼乱西风偏作剧，催燕子，去雕梁。往事几回肠。欢场即梦场。再藏娇、谁与平章。小叠蛮笺凭慰藉，知减尽，旧时妆。”绝不似长枪大戟人语。忆三十年前，武臣无所事，即不善诗文，亦思以书画自见。近十馀年，文臣且竞以武功显矣。


续集卷四十五

<集部,别集类,明洪武至崇祯,东里集>

钦定四库全书

东里续集卷四十五　　　明　杨士奇　撰像赞　铭　赞

彭士扬像赞

其立也囏而卓其学也劬而博其执行有常其谨度有恪不亢不屈匪袭匪襮赞王师於九伐而才用未竟友朝绅於两京而文誉以灼晚沾一命辟雍之学人盖仰其冠绂之荣而已不改簟瓢之乐此所以表君子之能约而多士之先觉者欤

胡子贞先生遗像赞

是吾庐陵胡忠简公七世孙也神粹而色正气和而志醇夙秉执於亷洁允蹈履夫义仁济南遗经启廸乎来学太丘行义表率其乡人颐天和於林壑伟仪度於缙绅嗟年岁兮遽远怀道德而莫亲瞻遗像之俨然起予心之??

陈处士像赞【有序】

漳州陈处士念其子彧远仕欲归养而未能会工绘其像畀之且为书谕彧曰对此即对父矣子事父岂必养乎能承父志足矣吾之志在汝致恭君命无他也处士其贤父哉彧为秋官主事以像求赞一辞余尝闻处士行义於彧矣遂述为赞盖将使其子若孙皆图无忝云其仪之恭其存之忠其修也礼以为防其行也孝以为宗既承其先又启其子眉寿而康茂膺蕃祉

杨学士像赞

濯濯其容色肃肃其仪度闓爽而缜密刚直而公恕縕洁静精微之学发瑰玮奇赡之文奋骞翥於贤科振芳华於词垣当泰和亨嘉之运崇论思宥密之地隆九重之眷宠极千载之遭际玉堂金马人瞻其荣忠君爱人我识其诚国之贵重清庙瑚琏士之光华斯文冠冕

锺子勤像赞

和易而方通敏而直昉乡序以育材升贤科而肇迹际明盛之时典纶綍之职式光以荣益慎以廸斯其禁近历二十年而所履坦如一朝夕故貌其外者既得乎彷佛而与之游者聊写其平昔

黄少保致事像赞

少潜心於经术壮发身於科第兼内外之制严清密之地履公为道秉直为义居贞也出处惟一持介也夷险不二笃至敬於四圣之朝进崇爵於三孤之位任调均夫玉烛存笔削乎金匮才宏识远帝方资贤臣之辅名遂功建人咸高君子之退八袠伊迩诸福斯备鴈荡天台超遥地上之仙鹤氅纶巾希特人间之瑞也

谢庭循像赞

雍容而夷坦恬憺而静贞弗伉弗妩靡雕靡矜抗浮云兮素尚含清风兮雅咏寄妙翰於林峦亦自怡其情性躬承当宁之知日侍几务之余隆宠禄之屡进执敬畏而若虚所履之确所存之厚盖举世高其艺而君子重其守也

顾仲华像赞

为子克孝为父克训於急能周於乏能赈卓荦其气萧散其韵晚岁京华壶公仙隐厥嗣之良阳煦玉润式崇孝养寿禄弥进

萧德頴像赞

桃华源上净纎尘云白山青隐者伦南宋贤科遗泽在诗书潇洒乐天真

医士何彦澄像赞

究农轩之精体生育之仁其志所存与物皆春不芾不缨萧散初服壶居廓焉奎光下烛

孙处士像赞

俨乎其仪坦乎其存本於家者孝友之诚重於乡者信义之惇於爱人也衆号曰长者於操已也郡礼为嘉宾有诗有书以淑子孙有行有文在贤嗣人享禄养於高年盖寿福其方臻也

萧德玉像赞

此老南宋进士之孙秋官郎曹之父敦履於素祗惧于度桃花溪水萧散乎其居云白山青浩荡乎其趣傲松栢之氷霜怡桑榆之迟暮想其乐之优游写余怀之向慕

王彦鼒像赞

其起家以进士其入官自御史俨巍峩於廌冠肃对越於龙陛明乎宪纪之重体夫钦恤之意严而不厉寛而不肆挟清冰於夏寒挺乔栢於晚翠方兹升佐於外台又将盛行其志者欤

况伯律太守像赞

刚正之气卓特之才其洁清之操一尘不滓其执守之固千夫莫回既明且果亦敏以勤官朝署也事三圣惟其敬典侯邦也庇千里惟其仁靡暴弗驯靡悴弗煦令行秋霜惠流时雨岁久当迁民攀留者万计天从所欲诏特俾之重临昔张益州前後其异施若况吴郡必古今而同心者欤

杨彦素像赞

此宋西昌三登仕之云孙承清白之世出诗书之门弗名之营弗利之骞脱略埃氛栖迟丘樊采林芳以容与濯涧清而盘桓优哉悠哉白鬂苍顔盖閲兰苕於屡谢而挺松栢於岁寒者也

自题朝服像赞

尔簪尔缨尔琚尔珩煌煌在躬肃肃在庭尔直尔清尔忠尔贞夙夜惟钦无忝所生

胡隆成像赞

擢芝山之秀涵番湖之清敦朴而直谅寛厚而和平遭逢明圣之朝发轫逢掖之士廌冠乌府尝驰誉於冰蘖伊洛嵩高亦肃清夫宪纪頳顔皓首象笏朱衣优哉悠哉式繁寿祺

陈德逊像赞

资醇而龢履善而夷忠信自固恬憺自怡有诗有书克承于家有冠有绂于家之华兰褘蕙带江山在庭岁寒松栢天锡长龄

熊用学太守像赞

外和内贞履义縕仁持躬以亷守职以勤才敏於庶务惠浃於庶民蚤珥廷陛之笔久典郎官之署凤阳阳羡视汉三辅人之允怀次公叔度其丰城之宝气将贤誉而并着乎

蒋隐溪遗像赞

有佳人兮溪之阳酌清泠兮寿而康溪缭曲兮谁入其居默存吾道兮静閲吾书溪之云兮朝飞纷婀娜兮飘素衣溪之风兮增夕波又逍遥兮独行以歌溪之路兮幽且长忽而游兮无何乡怅予望之兮溪水茫茫

萧孟亷像赞

承忠厚之世涵诗书之泽冠缨肇续前後赫奕以直谅之资通敏之识惇用孝友雅持谨饬独嘉遯於云林而乐志於泉石恬焉泰焉以游以息咏考盘於古诗诵履坦於大易其超然享福祉於无斁也欤

萧编修孟勤像赞

貌清而气和志端而履庄孝弟其行之本忠信其存之良漱六籍兮芳润吐三秀兮文章奉大对於彤陛参高步於玉堂承明延阁之从容词林艺苑之翺翔缙绅所臧誉闻式彰承昭代而日济其所至盖未可量哉

蒋吾望像赞

世积善仁躬蹈礼义居静葆和守约持毖有溪有山萧散画图娱适燕闲有琴有书乡靡竞争赖平与公捐廪以施式惠瘝痌好德有恒厥应斯厚既富康寜茂介於寿

长史霁庵遗像赞

其志之笃其行之肃其学之充其文之彧粹乎其中之韫闇乎无外之暴持宪纪也尝振乎风裁辅亲藩也式勤於启沃诗书之宗焯焯其克承忠节之世伟伟其不辱己乎民服其人如玉

周士阳遗像赞

鄞士周熷士阳往年在南京余识之於其冢子春坊司谏冕所今年其季子铸印局副使濂出此像求题盖谢世久矣冕濓皆有文於余往还故不辞而为之赞曰惇孝与悌持义与礼其縕之醇其服之玭遗情物外乐志尘表有朋有徒有续有绍日湖澄明梅牕幽馥怀哉若人逖矣贞独

曾克复遗像赞

含和茹醇履素蹈贞佩春兰之鲜洁飡秋鞠之清芬超乎尘纷轇轕之表熙乎无怀葛天之民备诸福於厥躬垂庆泽於後昆噫吾犹及炙其光仪而今何可以复亲也

梁叔庄像赞

孝友行仁之本而有称於宗族乡闾经术传道之正而有施於党庠国学既温且良亦毖而恪顒顒儒林允矣无怍

宾畿弟像赞

奕奕厥宗旌孝有坊?邦之政德音孔彰其本之端其植之囏秉肃与恭晚逾桓桓被古人服求古人心优游桑榆其乐且湛

袁叔景遗像赞

逢掖之宗世科之裔夙有文艺有才与志大廷之对策名高第命不及试睹像兴喟

湖广按察使罗文衡遗像赞

孝友温恭亷直庄毅发轫贤科历阶膴仕廌冠中台有纪有纲熙如春阳肃如秋霜茫茫湘汉奠国南服仁绥义门民遂所欲嗟乎已矣遗像俨存悠悠之思系其後昆

御史杨君像赞

其为人也刚正而用恕亷清而蹈矩有志有才遭逢明主铁简豸冠栢台乌府振厥纪纲何有强御盖以之持宪则夏日秋霜以之临民则召父杜母者也

罗文振像赞

为子也诚於事亲为兄也笃於友弟质直而谦恭和厚而坦易忠信重於乡闾谨敕存於交际家虽贵初未尝以恃积非厚克屡散以济此玺书所以旌褒义民非古人所号称善士者乎

赠礼部主事龙君遗像赞

科第之宗德礼之门毖厥行言贵若璵璠吟咏诗书逍遥丘园栖迹白云谢志华轩积善之遗有子有孙身後之荣伟兹庆源

萧知县像赞

其襟宇坦而和其操执谨而恪居贞以静安澹以泊理人有恺悌之德处物有雍容之度吏之典则民之父母誉闻之兴昉兹洋洋禄位之进其曷可量哉

故友工部侍郎赵公孟弘遗像赞

性情夷旷襟宇濶略智识超卓行义磊落处贵富而能约履忧患而不怍惟其无累乎外故亦无往弗乐我怀伊人九原不作睹遗像之俨然能无嘅於今昨也欤

李君时勉像赞

气充而志端外和而内刚其学也本源纯深其文也笃实辉光史馆谨严经筵禆益有矩有?惟正惟直玉署金马四朝於兹国有老成儒有表仪胄监成贤允属耆老需佐隆平天子有诏

郭兴文像赞

其禀恂恂其仪温温有慤其存有斐其文懿诗书之华胄虽衆处而不群夫既承熙明之运历观南海道三韩涉齐鲁游中原充充乎其见闻其将整六翮而追鵷鸾登青云而奋高骞也

像赞【失其名】

俨恪之容和厚之气居仁山文水之间际雍熙治平之世康寜之福终归於全善庆之泽垂裕绵绵

像赞【失其名】

所志仁义所蹈贞洁逍遥畎亩之间雍容恭让之节未见其人尝闻其风聊以识之於其德容

钱参政像赞

蔚乎其世忠孝兴家温乎其人肃恭靖嘉力学奋庸有行有文填于大邦惠政在民奕奕藩垣祗国显命以闳厥施以鸿厥庆

杨节仲像赞

貌古而清识端而明兰石表其拔俗之韵霜月同其履洁之贞其处乡也人仰之为王彦方其长民也世儗之於龚少卿言行有诚进退以礼眉寿而康德人之祉

袁太常像赞

挺乎东鄮之英俨乎颂台之贤温乎所存之厚确乎所持之坚究至理之窅微谨言行其颛颛夫论其超叔服而迈唐举者盖睹乎一端而未睹乎其存也

蹇尚书像赞【有序】

此吏部尚书兼詹事府詹事重庆蹇公像也四方之人欲瞻望公之德容而不能得当赖画像而传然欲知公之存诸心施诸事者有非画史所能彷佛士奇与公同朝久知公为悉故述其所存所施为赞书诸卷端使观者并得之词曰

端厚和裕坦亮淳质本其自然表里洞逹掌纶绋於凤池司衡鉴於天官秉忠辅於储闱赞訏谟於朝端膺付托之重系老成之望其守法也虽微而必慎其执德也盖老而弥壮国家为心遑计其身物我为公寜厚乎人道不任已惟是之从度存包荒惟廓有容持素履於俭朴敦恒性於隐恻蹈远道於康庄表雪霜之松栢斯福禄之长自天申锡而天下之人仰望为贤科之星凤圣朝之柱石也

袁院判像赞

资伟而厚气和而充寛平而直亮豁逹而雍容遡和扁而轩岐盖精探而研攻当圣人之景运奋云兴而从龙可谓千载之遭逢矣而济物以慈莅事以公奉上以诚修职以恭所以承眷遇之益隆而致保和之全功也

蒋院判像赞

粲乎其文温乎其气肃乎其所履泊乎其所嗜究孔孟之要窍农轩之秘志惇乎矜恤德施乎惠济被慎简於近职切保和之隆寄极知遇於储君盖多历夫年岁宠弥盛而弥恭绩愈茂而愈励斯岂非静学之所得而缉熙之造诣者乎

思贻兄像赞

此清溪思贻杨先生像也貌癯而清气刚而直色正而温词毅而则不矫矫以傲物不庳庳以狥役涵泳诗书之囿散诞林泉之侧纫芳兰以为衣采琼芝而为食安义命於澹泊恒优游以自适惟其嫉邪悯俗之心恳恳而弗忘承先启後之志孳孳之为亟盖不知者或讶其违衆而知之者皆重其惇德斯所以系多士之表仪而为吾宗之柱石者也

刑部侍郎何文渊像赞

学古入官明经致用体仁为要蹈义能勇金石其坚氷玉其清秉尊主庇民之诚怀忧深思远之情出任牧守也政有纪纲民有父母令行弊息风移俗厚入持宪辟也杀不辜寜失不经用辅益圣德扶君子而抑小人式取法大易正直其存祗肃其度国之荩臣永笃其祜

陈祭酒像赞

有德有仪有学有文翺翔乎承明着作之庭肃穆乎大学贤士之关一字衮钺参三朝之史录五经道义俨六馆之师尊若夫洒落之度恺悌之存望之而山立即之而春温其士林之凤麟也欤

惟效像赞

忠节启家诗书续世发身贤科历官宪纪有绣衣白简之华有虎视鹰扬之毅铁石其存氷霜其厉回南省之使轺持东郡之谳议盖君子知重其仁而小人咸慑其义年未耄而勇退超然乎林泉之高致也

刘孟恂像赞

履素居贞怀仁秉义力学而本乎经洁身以求其志饮必澄源游必广术道循轨於古人行迈伦於当世所谓圣代之逸民南州之高士若荣命之自天非天爵修而人爵至者欤

康纪善像赞

是为梁府纪善康先生之像其为人也坦直而不肆谨确而能畅不卑卑以屈不矫矫以亢其学明於二帝三王之书其仕隆学者之师资表藩辅之誉望盖非画史之所能状也

桃源萧安恒像赞

有孝有仁有纪有伦心若执盈气若回春既昌其家亦安其乡行则多宜福亦斯徵百寻之栢不为宫室过者必瞻行者必息古之善人今之吉士遗像如生谁不敬止

萧安竟像赞

雍容乎其貌清洒乎其仪孝友承乎世美忠厚出其天资虽不用时厥材则备虽弗永年人怀曷替爰有贤嗣复有衆孙匪德之敦孰开源源

萧德高像赞

其先尝进士乎宋之南渡矣其家尝世积忠厚之德於其素矣其生际乎润屋之富矣其身尝自奋出代其父赴万里之戎伍矣其归荷君命之嘉予矣其居复有子孙以承懽於朝暮矣是则俨衣冠拥童竪盼红莲依绿树而行乐者固其所也

萧德颢像赞

秀发之资英特之气实恺以和亦卓而毅志尚乎诗书行敦乎孝弟其才之美虽不用世其隐之乐实加於膴仕是盖为圣朝乔木之家而南宋进士之裔也

萧德资像赞

温然其容坦然其中有潇洒高尚之意气有磊落濶逹之心胸家承富有之业能服礼以饬躬山林泉石散诞冲融盖超乎物外之踪而几於和而不同者欤

彭百链像赞

敬行以承先勤学以致身修职以事君持斯三者扬芳振芬睇云霄於万里方鹏鹗之高骞惟励翼其有恒用光续於前闻

刘伯埙像赞

其处也乐翠竹白沙之清其逹也跻卿曹郎署之荣於烛隐而几若监之照於持宪而务乎衡之平斯以扬特逹之誉行寛恤之志将禄位之益隆吾曷究其所至

陈思孝像赞

其中之夷夷其外之怡怡其学无所不窥其辩浩乎若驰赞百里之治民怀其岂弟跻侍从之班衆羡其委蛇盖优游翺翔石渠天禄而探玄抉秘商鼎周彛是以海内之人趋阳氷之篆古而缙绅大夫推子云之识奇也

陈仲完像赞

三山之秀长乐之英其学问之得必本於经其文章之逹不鹜乎名气宇蔼阳春之和襟抱含氷雪之清不竞不絿寛厚坦平盖吾识之为玉堂之君子而春坊之老成也

刘郁武像赞

其存平厚其资敦笃有德有行靡荣靡辱茅堂荜户藜杖葛巾不识不知尧舜之民清泉在溪白云在山优哉游哉硕人考盘

周时立像赞

学优而才茂德充而行方从容乎仁义之域驰骋乎词翰之塲父作也有长洲之文学子述也有天台之贤良噫可谓超然无忧而乐善於乡邦也耶

杨武侯薛公禄像

熊虎之姿金石之志感会风云桓桓义气恭命敌忾烈风迅震功着社稷心存朝廷维武维忠维臣薛氏皇有褒恩河山带砺

曾景彰先生遗像赞

此吾澄江之南之处士也务学以植身隐居以求志推所藴以淑人明乎义而遗利云林泉石于于泄泄年踰八而望九福已备而厌世聊书其平素之槩而励其後之人之於善继也耶

自题待漏像

生乎清白之宗承乎诗书之世有尊主庇民之志而学不足以发有忧深思远之心而才不足以济俨冠绂之华在论思之地耿耿乎夙夜肃肃乎寅畏期无忝於君亲盖不知老之将至焉

蒋吾与像赞

履坦蹈和茹清服素肫肫其存颛颛其务有行有言有仪有度超乎埃氛轇轕之表陶然云林泉石之趣州闾钦其高致贤逹仰其良矩从容期颐骈蕃福祚盖吉人有相之道而岿然如灵光之在鲁也

自题侍教像赞

此老之生今七十有三年其仕凡三十有七岁历事四朝恒持一志颛颛乎毖慎肃肃乎严畏不敢内非类之交不敢徼非义之利禄愈增而意愈澹秩愈进而心愈惴治官务如家务视海内如室内虽不能万一之有济而不敢须臾之或怠诚惧上孤明圣之恩有忝清白之世閲春华之屡谢抚寒栢而犹翠聊自写其素存示同宗以祗砺

族孙挺来北京旦夕在左右里萧生为写侍教图挺以求赞因谩书此然士当师古挺尚从事乎远且大者可也

石彦诚母像赞

古人之贤成於母多矣石母之贤亦成其子矧孝敬於下堂而俭勤於中馈是宜膺福祥於寿考益昌盛其後嗣也

蒋配萧孺人像赞

名阀所生君子之嫓德言容功四者夙备奉尊之孝善下之教于宗于姻是仪是效阃内肃雍有章有伦寿康维祺子孙振振

杨武侯夫人房氏像赞

朝有重臣桓桓熊虎奉国忘家有贤内助其贤伊何含弘惠慈长幼尊卑一家愉怡阃内之政不严以肃厥德允厚源源嘉福翟冠云帔恩命自天兰玉满堂夀康百年

僧録左觉义住持庆夀远禅师赞

此老发迹慈源於道夙契受说圆庵於法精诣主四方之名刹阐诸佛之玄秘盖空寂六宗廓六如之大观竟究心印澈七徵之奥义湛乎渊澄莹乎玉粹斯以简在神圣之心再承校閲之制承上国之樷林赞弘刚於善世祝皇祚於万年溥仁福於一切也

上清正一万寿宫提点鹤巢黄公遗像赞

縕金川之清参玄都之真其中也抱一而含淳其外也和光而同尘盖尝簉仙班於彤陛奉清问於紫宸於靖海若也化潮为陆於殄旱魃也叱霆驾云驱斥不祥显厥威用具体自然凝寂不动八袠高年巢鹤飞骞遗像俨然湛兮若存

息庵禅师像赞

师既示寂其徒奉遗像求赞余素与师游为之赞曰此吾庐陵忠简胡公之裔而得法於青原七祖禅师之地究儒之宗揽释之袐悟空之奥得佛之髓烱乎清监之明纯乎良璞之粹历十方之钜刹演七徵之妙义盖亲藩尝为之命驾而从化者随所住而云至晚驻锡於都城遽遗履而西逝盖嗣法者永慕乎其内而画史仅彷佛乎其外也

雪岩陈处士寿星赞

承文范先生之宗家庐陵大栎之里和厚而严重端直而劼毖崇礼尚信好仁秉义盖乡闾高其行而寒窭德其惠春秋踰七而望八福禧冈崇而川至斯以祥开南极光昭丙位锡庆流祉而绵绵之弗已也

铭

日本砚铭

员而泽静而贞效土贡来东溟

廉谨堂铭【有序】

金华朱侯为吉郡五月既治九县就法度又惟出治之本揭亷谨二字于退食之堂自励也西昌杨某申为之铭铭曰

大邦之政非亷弗任为亷有方自寡欲澄心鱼噬于緍爰困于鬴诞先哲人持一介不取吉有朱侯洁清为防维罔替厥常民之攸望

行言虽庸昧谨斯危矧是邦政非谨曷宜车驰于【反丨】或仆于坪肆昔明训如临渊履氷吉有朱侯敬事若厉维弗渝于易民之攸赖

杨氏祠堂锺铭

肃肃祠庭祖考是崇祗奉有严左右鼓锺发音铿鈜祖考在上孝子暨孙苾芬祀享至慤者诚至着者神诚神孚合锡祚千年

清慎斋铭【有序】

江西布政司左参政会稽张居杰取赐诰中语名其燕处之居曰清慎清慎者君子自修之道也居杰发身儒术历官中外皆清要其亷洁之操劼毖之行着闻二十余年而犹惓惓名其居以自儆者盖君子不恃其所已能者自足且以祗帝命也将其逹诸事功可量乎哉吾友宾客胡先生为之记余继为之铭曰

凡事所务皆本诸身仕者之务承君理民事君犹天视民犹子惟义与仁发之自己心为身主惟能克明惟谨有恒厥绩乃成心之弗清利欲所蔽若厥弗谨动底颠踬监蔽于氛濯氛斯皎心涤利蔽毫丝洞照车行于阪或仆于夷兢兢以持履岂蹈危矧儋崇爵方岳于佐矧时江右地广民夥民之戚欣自我之贻吏之良愚循我之为致吾湛明洗涤污浊廓然大公以求民莫临事颛颛励吾敬恭戒怠与忽审求厥中祗帝之训恪臣之职保民于康导属于德退食之居大书?如出入眎瞻用永终誉

竹泉铭【有序】

江阴朱善庆於所居疏泉艺竹适其幽澹之趣学士大夫为之文若诗富矣又求予言予闻朱故诗礼家而善庆慕德好文清尚士也为着竹泉铭云

植物之生竹异且特匪刚匪柔清虚正直水出於山厥源为泉其洁湜湜其行涓涓伊竹之修清者好之伊泉之行智者乐之有逸者居既寛且幽有竹樷生有泉萦流可荫可休可鉴可湘可咏可謌逍遥徜徉凡古君子维德之励有观於外必饰於内淇澳之诗卫武之彰圣着蒙象育德之方咨善庆甫古训是师维德之资非维宴嬉士奇作铭揭座之隅昕夕念哉式永终誉

赞

鲁王书旧学赞【有序】

鲁府纪善王贞侍学鲁王殿下将三十年贞以礼事王有言必正王以师待贞有言必听尝大书旧学二字赐贞又系以词其德之望之委曲周备贞间出见示夫为亲藩而得文学方正之士辅之固难为陪臣而得仁贤恭俭之王事之尤难今观此卷盖交得之矣敬为赞曰奕奕鲁山奠国东藩显显宗王维亲惟贤其贤伊何如汉东平乐善与仁惟德之行臣王贞氏博学好古秉道与义为王毗辅王曰老成汝予师资汝言允臧予祗循之臣贞鞠躬几三十载敬终如初靡敢渝怠王曰噫噫汝良先觉汝予启廸汝予旧学念之敬之王恒弗忘大书贶之申言孔彰贞拜稽首臣何与力臣既耄矣敢忘厚德师友之益鱼水之契维贤於贤希濶遭际臣贞来嗣世谨宝藏珍玉所存常腾夜光

汉使牧羝赞【有序】

河南布政使旴江饶君示余李伯时汉使牧羝图嗟乎苏公之大节伟矣敬为赞曰

有汉之英烈烈子卿奉使北庭挺其忠贞幽窖厄穷饥啮旃毛摧屈愈厉气振愈豪川岳可移志不可夺陵律何人甘语乖刺羝也不乳鴈有帛书汉节来归神明翼扶壮龄而出皓首言返上谒茂陵泪血兼澘人臣之义表表子卿终古弗磨日星其明奕奕麟阁有 像俨如千岁之下亦有画图图传者貌史着者心永作臣轨来世攸钦

节寿堂赞【有序】

节寿堂者番昜士胡秉常奉母之堂也合母之德与福而名之也母之德非一节特其大端耳盖母孀居四十余年谨礼如一日今年七十有九学士大夫为之传与记备矣秉常以名医徵在北京於余往还厚故为作节寿堂赞其词曰

番有令母厥氏惟段柔懿夙成展也淑媛既嫓于胡实簪缨家父母之孝移於舅姑姑有遗息乳之育之训之笃之长焉有归舅没几时夫也遽继辛苦鞠躬号泣襄事抱癠在堂上有嗣姑无怙在襁下有一孤仰事俯畜致诚单瘁事亡犹存禋祀靡怠称未亡人越四十年氷澄玉洁式光所天礼度雍雍闺闱肃肃天佑德人锡之遐福有子有孙有诗有书康寜怡愉百岁岂多高堂奕奕有来蕃祉太史作诗表其族里

东里续集卷四十五








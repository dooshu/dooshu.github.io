○謹題為日食分數非多曆法藉為明證謹具數上聞略陳義據以祈　聖鑒以待候驗事 【 測騐日食分數】

案照本年六月十一日、該臣題為月食事、本年十月十五日夜望月食、十三日奉　聖旨覽奏并圖象知道了、該部知道、欽此、其本月辛丑朔、仍該日食為是二分以上、未及三分、例不救護、止應具本題知、然臣竊思之。論救護可以例免通行。論曆法正宜詳加測驗。葢曆不差不改。不驗不用。如日月交食。皆天騐之大者。而月食在夜。加時早晚。苦無定據。壺漏遲速。自昔以為難憑。星算切凖。臺官業已傳習。又獨諳者知之不能共見也。惟日食明白易曉。按晷定時。無可遷就。無容隱匿。故曆法疏密。獨此最為的證。况臣等翻譯纂緝、漸次就緒、而向後交食、為期尚遠、此時不一指實、與該監諸臣、明白共見、即曆成之後、臣等之術無憑取騐、諸臣在事、何從強其必信而安意習之、諺曰、千聞不如一見、未經目擊、而以口舌爭、以書數傳、雖唇焦筆禿、無益也、非獨此也、是日之必當測候、臣等於此、有四說焉、按日食有時差。舊法用距午為限。中前宜加。中後宜减。以定加時早晚。若食在正中。則無時差。不用加减故臺官相傳。謂日食加時有差。多在早晚。日中必合獨今此食。既在日中。而加時則舊術在後。新術在前。當差三刻以上。所以然者。七政運行。皆依黃道。不繇赤道舊法所謂中乃赤道之午中而不知所謂中者黃道之正中也黃赤二道之中。獨冬夏二至。乃得同度。餘日漸次相離。今十月朔去冬至度數尚遠。兩中之差。二十三度有奇。豈可仍因食限近午。不加不减乎。若食在二至。又正午相值。果可無差。即食于他時。而不在日中。即差之原尚多。亦復難辦。適際此日。又值此時。足為顯證。是可騐時差之正術一也。交食之法。既無差誤。及至臨期實候其加時。又或少有後先此則不因天度而因地度地度者地之經度也。本方之地經度未得真率。則加時難定其法必從交食時測驗數次。乃可較勘畫一。今此食依新術測候。其加時刻分。或前後未合。當取從前所記。地經度分。斟酌改定。此可以求里差之真率二也臺官見臣等述譔頗多。推算甚繁、疑為不可幾及之事、若云差違幾刻宜當改正、即葸然懼矣、繇未能根極要領故也、即如時差一法、溺於所聞但知中無加減、而不知中分黃赤。今一經目見、一經口授、人人知加時之因黃道、人人知黃道極之歲一周天、奈何以赤道之午正、為黃道之中限乎、一時發覆、蹊徑了然何足為難、而臣等又取黃道中限、隨時隨地、算就立成、監官已經謄錄、臨時用之、最為簡便、其他諸術亦多類此、足以明學習之甚易三也、該監諸臣、所最。苦者、惟從來議曆之人詆為擅改、不知其斤斤墨守者郭守敬之法、即欲改不能也。守敬之法。加勝于前矣而謂其至竟無差。亦不能也。如時差等術。葢非一人一世之聰明。所能揣測。必因千百年之積候。而後智者會通立法。若前無緒業即守敬不能驟得之。况諸臣乎。人雖上智。于未傳之法。豈能自知。有而後盡心焉可矣。此足以明疏失之非辜四也、有此四者、即分數甚少、亦宜詳加測候、以求顯驗、故敢冐昧上聞、伏乞敕下該監、量撥曆科官生到局、該監到臺、各豫定晷景、臨時依法瞻測則分數畢呈、疏密具見、密合則向來述作不為空言有差則向後各法因之裁定、其於曆事、深為禆益、所以當詣局者觀象臺日晷甚小儀器稍租、臣局有石晷木儀似為詳密、又難移動、故湏分投實候、以相印證也、為此謹將本日日食分秒時刻起復方位、九服異同并具圖象一并上進、伏惟聖明裁度施行、


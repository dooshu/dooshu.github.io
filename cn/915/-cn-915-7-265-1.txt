◇菩提经注序

夫万法无相，而有二谛，圣人无知，而有二名。二谛者，俗也、道也。二名者，权也、智也。二名以语默为称，二谛以缘性为言。缘性两陈，而其实不乖；语默诚异，而幽旨莫二，故《般若经》曰：色即是空，空即是色。见缘起为见法也。《菩提经》者，诸佛之要藏，十住之营统。其文虽约，而义贯众典；其旨虽玄，而晓然易览，犹日月丽天，则群像自朗，示之一隅，则三方自释也。经之为体，论缘性，则以二谛为宗。语玄会，则以权智为主。言菩提，则以无得为玄。明发意，则以冥期为妙，婉约而弘深，莫不备矣。耆婆法师入室之秘说也。亲承者寡，故罕行於世，家师顺得之於始会。余虽不敏，谬闻於第五十，性疏多漏，故事语而书绅。岂曰注解，自贻来哂。庶同乎我者，领之文外耳。（《释藏》迹九。）


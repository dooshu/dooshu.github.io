【除皇弟允初特授依前检校尚书右仆射充感德军节度使加食邑食实封余如故制〈五月二十八日〉】

门下：爵赏当功，则为善之劝广；名器不假，则至公之道存。然而隆恩睦亲，所以厚乎风俗；建侯作屏，所以捍乎王家。非予敢私，乃国旧典。具官允初，质性纯茂，禀乎天姿；学问发明，由于师训。维我叔父，时为贤王。缅怀遗烈之存，属乃克家之善。自被蕃宣之寄，久参朝请之联。宜从留务之繁，进委临戎之重。节旄并建，井赋兼增。佥谋克谐，宠数惟渥。於戏！干戈卫社，内有宣勤夙夜之臣；甲胄在躬，外有奋力行伍之将。尔其念宴安之怀毒，知富贵之难居。戒损于满，而罔敢自骄；劳身以谦，而克保其位。无忘勖励，往服恩荣。可特授依前检校尚书右仆射，使持节耀州诸军事，耀州刺史兼御史大夫，充感德军节度使，耀州管内观察、处置等使，仍加食邑七百户，食实封二百户，散官、勋、封如故。主者施行。


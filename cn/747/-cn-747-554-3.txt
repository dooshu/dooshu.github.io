○与郑相公书

再奉示问，皆缘孟家事，辞旨恻恻，忧虑深远，窃有以见大人君子笃于仁爱，终始不倦。伏读感欷，不知所喻。旧与孟往还数人，昨已共致百千以来，寻已至东都，计供葬事外，尚有余资。今裴押衙所送二百七十千，足以益业，为遗孀永久之赖。孟氏兄弟在江东未至。先与相识，亦甚循善，所虑才干不足任事。郑氏兄弟，惟最小者在东都，固如所示，不可依仗。孟之深友太子舍人樊宗师，比持服在东都，今已外除，经营孟家事，不啻如己。前后人所与，及裴押衙所送钱物，并委樊舍人主之，营致生业，必能不失利宜。候孟氏兄弟到，分付成事，庶可静守，无大阙败。伏惟不致远忧，续具一一谘报，不宣。愈再拜。


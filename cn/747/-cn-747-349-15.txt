○泽畔吟序

《泽畔吟》者，逐臣崔公之所作也。公代业文宗，早茂才秀。起家校书蓬山，再尉关辅中，佐於宪车，因贬湘阴。从宦二十有八载，而官未登於郎署，何遇时而不偶耶？所谓大名难居，硕果不食。流离乎沅湘，摧於草莽。同时得罪者数十人，或才长命夭，覆巢荡室。崔公忠愤义烈，形於清辞，恸哭泽畔，哀形於翰墨。犹风雅之什，闻之无罪，睹之者作镜。书所感遇，总二十章，名之曰《泽畔吟》。惧奸臣之猜，常韬之於竹简；酷吏将至，则藏之於名山。前後数四，蠹伤卷轴。观其逸气顿挫，英风激扬，横波遗流，腾薄万古。至於微而彰，婉而丽，悲不自我，兴成他人，岂不云怨者之流乎？余览之，怆然掩卷，挥涕为之序云。


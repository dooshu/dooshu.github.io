壬寅五月四日临江官舍作

去年此日自湖上薄游历天竺灵隐韬光诸刹穷幽极险所至导以寺僧客皆不能从焉夜坐韬光飞雨阁得诗九首意不可遏会大风灭烛而止高枕万山但闻风雨不知其为金莲泉响也回忆斯游便欲乘风奋策矣

今朝何逼侧昨岁太骞腾酒厌湖干醉山寻天竺登林峰频出没海日回凭陵窈窕尘嚣远空蒙黛色增轻身同鸟捷峻岭似猱升徙倚三生石攀援万岁藤洞门云靉靆树杪峡奔崩灵鹫飞将去玄猿呼欲应诸天真咫尺巍刹叠崚嶒新茗全烹雪寒泉不让氷兴移无可歇心赏逓相仍细路回千折危冈上百层窟深穿虎豹松老掣鵾鹏寂坐天香发孤吟夜气澄狂夫矜彩笔山鬼妬明灯风雨纒楼阁星辰逐寝兴从游希健客留偈别高僧放浪诚何有冥搜得未曾至今思蹑屐犹自梦担簦奇岫宜披豁荒城苦郁蒸艰虞情骤减局蹐恨难胜丝竹违女石蓴鲈劣季鹰渐添霜入髩那尽酒如渑会去观沧海重题继骆丞


○五如石铭（并序）

氵孝泉之阳，得怪石焉。左右前後，及登石颠，均有如似，故命之曰五如石。石皆有窦，窦中涌泉，泉诡异於七泉，故命为七胜泉。石有双目，一目命为洞井。井与泉通，一目命为洞樽。樽可<贝居>酒，石尾有穴，有如龙者。又如泷者，泉可氵亭澄，匝石而流，入龙中，出而为泷。於戏！彼能异於此，安可不称显之？铭曰：

五如之石，何以为名？请悉状之，谁为我听？左如旋龙，低首回顾；右如惊鸿，张翅不去。前如饮虎，饮而蹲焉；後如怒龟，出洞登山。若坐於颠，石则如船；乘彼灵槎，在汉之间。洞井如凿，渊然泉涌；澄澜涵石，波起如动。不旌尤异，焉用为文？刻铭石上，於千万春。


○贺元元皇帝灵应表（天宝四载二月中书门下）

臣等昨十二日因奏事，亲奉德音：“朕以正月甲子日为万姓祈福，初登坛时，疾风甚劲。及行事之际，则恬然清谧。又朕亲撰黄素文，置坛所案上，竭诚陈请，须臾腾空，飞上空中。复闻有言，报朕休徵，论苍生福庆。及行礼事毕，又风起如初。朕近於嵩山所炼药成，其时亦置於坛侧。及夜，左右方欲收药，又空中闻语：‘诸灵官虽已赴大同殿，其药且未须收，此自监守。’言声甚厉。其左右祗承及道士等，闻者莫不惊悚。以达曙之後，乃收其药。朕为苍生祈福，有此殊应，与卿等同庆者。”臣闻上天之载，虽曰无声；圣人所感，必将有应。陛下精诚契道，深仁被物，亲祈介福，用济群生。法事既陈，疾风旋止，圣词上告，秘录腾飞，遂降神言，屡呈昭应。始则孚佑下土，报黔庶之和平；终乃垂护灵丹，表皇期於万亿。人听所接，神休莫逾，希微之地，屡有昌言；感应之功，不唯幽赞。殊祥特异，振古未闻，谅天意之合符，岂山声之足比？无疆之庆，万国同欢，况在微臣，实倍常品。伏望编诸简策，宣示中外。


·陈文生未焚草序

祖龙一炬，六籍烟飞；然博士掌故，犹未焚也。迨咸阳三月火，而经史无余烬矣。乃后世不罪羽而罪政，何哉？殊不知枢不朽、流不腐；文章一道，倘陈陈相因，毋宁付之祝融氏之为快也。究之秦皇焚书而书存，汉儒穷经而经亡。呜呼！是岂焚之罪也哉？况乎风雅之林，日趋于新；而动辄刻画开宝、步趋庆曆，譬之寒灰，其能复然乎？夫焦尾之桐出爨，而宫徵始髮；火浣之布经燄，而色泽弥新：物固有待焚而成其贵者矣。胡陈子文生，则又以「未焚」名篇乎？嘻！吾知之矣。年来烽举燧燔，奚啻秦、楚之际；几疑此日乾坤劫火洞烧，而文生夷犹其间，每遇名胜，辄欲焚鱼；凡经倡和，都令焚砚。一吟一咏，簇簇生新；若鑽燧榆槐，递相迁代，非未焚也，盖有不可焚者在焉。余因谓文生：『法言有之，火灭修容戒之哉！火攻固出下策矣』。

〔人物考略〕

陈文生：名修；福建榕城人。官侍御（并见「张公年谱」）。


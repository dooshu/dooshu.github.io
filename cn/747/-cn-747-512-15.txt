○请汰冗吏疏

方今置吏不精，流品庞杂。存无事之官，食至重之税。故生人日困，冗食日滋。又国家自天宝以来，宿兵常八十馀万。其去为商贩，度为佛老，杂入科役者，率十五以上。天下常以劳苦之人三，奉坐侍衣食之人七。而内外官仰俸廪者，无虑万员，有职局重出，名异事杂者甚众。故财日寡而受禄多，官有限而调无数，九流安得不杂。万务安得不烦？汉初制郡，不过六十，而文景化几三王。则郡少不必政紊，郡多不必事治。今列州三百，县千四百，以邑设州，以乡分县，费广制轻，非致化之本。愿诏有司博议，州县有可并并之，岁时入仕有可停停之。则吏寡易求，官少易治。国家之制，官一品，俸三千，职田禄米，大抵不过千石。大历时，权臣月俸至九千缗者，州刺史无大小皆千缗。宰相常衮始为裁限，至李泌量间剧稍增之，使相通济。然有名在职废，俸存额去，间剧之间，厚薄异类。亦请一切商定。


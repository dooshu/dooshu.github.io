李盛鐸後記


據四部叢刊三編本困學紀聞

深寧居士困學紀聞爲揅討經史者必讀之書，康、乾以來諸家校注無慮十數。然刊正異同往往誤認明黑口本爲元本，以黑口本亦有校正監刊人名兩行，賈人多冒爲元刻，不知其字體槧法之不類也。今春臨清徐氏書散出，聞中有是書，元槧，爲人購去，爲之悵惘。閲兩月，沅叔竟以重直展轉購歸，携來展讀。開板宏朗，字體結構謹嚴，一望而知爲元代最初之刻。沅叔謂前人所校惟潛丘閻氏所據之本碻與此本相同，蓋是刻沈晦殆已二百餘年。亟屬沅叔付之景印，俾後之讀是書者一洗烏焉亥豕之譌，亦藝林一快事也。

丙寅大暑後二日，德化李盛鐸。






哀属国


黑风东吹海水僵，胡儿十万如云翔。
平壤城头乌喔喔，橐驼满野尘飞扬。
李氏君臣哭庙走，马蹄冻折相扶将。
可怜江华不能到，锦衣王子悲彷徨。
烽烟澒洞忘南北，层冰浩浩胡兵亟。
七宝之鞭断不行，斗大一城聊偃息。
四面军声夜合围，援师数道无颜色。
高鼻番儿入坐中，鲜人阅书泪沾臆。
但见须臾席捲归，其中事秘那堪忆。
神皇昔日威九垓，二十万众沧溟开。
鲸鲵一扫等秋箨，铭功勒石何崔巍。
此邦倚汉与天等，一朝都邑生蒿莱。
虽然都邑生蒿莱，回首尚望天兵来。





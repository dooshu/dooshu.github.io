○谏马射表

臣闻千金之子，坐不垂堂，百金之子，立不倚衡。以此言之，天下之主，不可履险乘危明矣。臣又闻天子之居也，则禁卫九重，其动也，则出警入跸，此非极尊其居处，乃为社稷生灵之大计耳。故古人云：“一人有庆，兆人赖之。”臣窃闻陛下犹自走马射帖，娱乐近臣，此乃无禁乘危，窃为陛下有所不取也。何者？一则非光史册，二则未足显扬。又非所以遵养圣躬，亦不可以垂范後代。此祗是少年诸王之所务，岂得既为天子，今日犹行之乎？陛下虽欲自轻，其奈社稷天下何？如臣愚见，窃谓不可。


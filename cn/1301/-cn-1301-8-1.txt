通榜



贞元十八年，权德舆主文，陆傪员外通榜帖，韩文公荐十人于傪，其上四人曰侯喜、侯云长、刘述古、韦纾，其次六人：张苰、尉迟汾、李绅、张俊余，而权公凡三榜共放六人，而苰、绅、俊余不出五年内，皆捷矣。



陆忠州榜时，梁补阙肃、王郎中杰佐之，肃荐八人俱捷，余皆共成之。故忠州之得人，皆烜赫。事见《韩文公与陆傪员外书》。



三榜，裴公第一榜，拾遗卢参预之；第二、第三榜，谏议柳逊、起居舍人于竞佐之；钱紫微珝亦颇通矣。



郑颢都尉第一榜，托崔雍员外为榜。雍甚然诺，颢従之，雍第推延。至榜除日，景待榜不至，陨获旦至。会雍遣小僮寿儿者传云：「来早陈贺。」景问：「有何文字？」寿儿曰：「无。」然日势既暮，寿儿且寄院中止宿，景亦怀疑，因命搜寿儿怀袖，一无所得，颢不得已，遂躬自操觚。夜艾，寿儿以一蜡弹丸进颢，即榜也。颢得之大喜，狼忙札之，一无更易。




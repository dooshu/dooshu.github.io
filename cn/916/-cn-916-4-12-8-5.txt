【赠崔温诗】

〖集曰与温太真、崔道儒。〗

逍遥步城隅。暇日聊游豫。北眺沙漠垂。南望旧京路。平陆引长流。冈峦挺茂树。中原厉迅飙。山阿起云雾。游于恒悲怀。举目增永慕。良俦不获偕。舒情将焉诉。远念贤士风。遂存往古务。朔鄙多侠气。岂唯地所固。李牧镇边城。荒夷怀南惧。赵奢正疆场。秦人折北虑。羁旅及宽政。委质与时遇。恨以驽蹇姿。徒烦非（李善本《文选》作飞。六臣本注云。善作飞。）子御。亦既弛负担。忝位宰黔庶。苟云免罪戾。何暇收民誉。倪宽以殿黜。终乃最众赋。何武不赫赫。遗爱常在去。古人非所希。短弱自有素。何以敷斯辞。惟以二子故。（○《文选》二十五。《诗纪》三十一。）


答滇抚王毅庵论夷情戒多事


滇中自嘉靖以来，屡婴多故，其初皆起于甚微，而其祸乃至于不可解。穷荒绝徼之外，得其地不可耕也，得其民不可使也。而空费财力，以事无益，使无辜之民，肝脑涂地，不仁哉，前人之所为乎！今仗大略抚定，造福于远人多矣。此后惟一务安静，严禁军卫有司，毋贪小利，逞小怨，以骚动夷情，则可以高枕卧治矣。

辱示，曲尽彼中事理，叹服！绵纸既可用以题奏，何不可为书柬乎？外云南岁贡金，旧皆一次解进。今分两次，似为烦费。此后若办足，仍作一次解进，何如？惟裁酌之。






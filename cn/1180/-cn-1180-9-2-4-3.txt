黄鸟

三章，章七句


首章讲：民适异国，不得其所，故作此诗。其意盖欲避国而戒故乡之人，无居己之处，而食己之食也，于是托为呼黄鸟而告之，曰：





黄鸟黄鸟，无集于榖，无啄我粟。

榖，木名。啄，食也。黄鸟黄鸟，榖者吾之故处，粟者吾之故物，尔无集于榖，无啄我粟也。





此邦之人，不我肯穀。

此邦之人，指异国之人。穀，善道。夫我之所以至此邦者，意其能以善道相与，而此邦之为可居耳。今此邦之人，无赒恤保爱之意，不以善道相与。





言旋言归，复我邦族。

复，是返。邦族，即故乡。则我岂久于是哉？盖将言旋言归，而复我邦族矣。

二章讲：





黄鸟黄鸟，无集于桑，无啄我粱。

黄鸟黄鸟，尔无集于桑，无啄我粱也。





此邦之人，不可与明。

困苦相知曰明。夫我之所以至此邦者，意其明足以相照也。今此邦之人，视我之缓急休戚若罔闻知，而不可与明矣。





言旋言归，复我诸兄。

以不可与明之人，而犹恋恋不去，何为乎哉？将言旋言归，而复我诸兄矣。

末章讲：





黄鸟黄鸟，无集于栩，无啄我黍。

黄鸟黄鸟，尔无集于栩，无喙我黍也。





此邦之人，不可与处。

处，是缓急相救。夫我之所以至此邦者，意其情足以相处也。今此邦之人，视人之困穷拂郁不以相恤，而不可与处矣。





言旋言归，复我诸父。

以不可与处之地，而犹依依不去，何为乎哉？我将言旋言归，而复我诸父矣。夫我既欲归如此，尔黄鸟若居吾之故处，食吾之故物，吾将何所恃哉？吁！使民流离失所，而又欲归其故乡，焉亦异于还定安集之时矣！






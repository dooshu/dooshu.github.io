○朝日说

柳子为御史，主祀事。将朝日，其僚问曰：“古之名曰朝日而已，今而曰祀朝日，何也？”予曰：“古之记者，则朝拜之云也。今而加把焉者，则朝旦之也。今之所云非也。”问者曰：“以夕而偶请朝，或者今之是乎？”予曰：“夕之名，则朝拜之偶也。古者旦见曰朝，暮见曰夕，故《诗》曰：‘邦君诸侯，莫肯朝夕。’《左氏传》曰：‘百官承事，朝而不夕。’《礼记》曰：‘日入而夕。’又曰：‘朝不废朝，暮不废夕。’晋侯将杀竖襄，叔向夕。楚子之留乾溪，右尹子革夕。齐之乱，子我夕。赵文子砻其椽，张老夕。智襄子为室美，士茁夕。皆暮见也。《汉仪》夕则两郎向琐闱拜，谓之夕郎。亦出是名也。故曰大采朝日，少采夕月。又曰春朝朝日，秋夕夕月。若是足矣。又加祀焉，盖不学者为之也。”僚曰：“欲子之书其说，吾将施于世，可乎？”予从之。


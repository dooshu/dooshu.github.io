○劾朱寧疏 【 紏劾近侍】

浙江等處承宣布政使司左布政臣方良永、謹奏為還民財以消民怨事。以一外吏能進此讜言朝臣見之能不含愧臣待罪承宣、自慚無補、偶有所激、不忍緘默、固知事涉權貴、言出禍隨、然窃計脂韋之罪、重于強聒而一身之患害、輕于萬姓之荼毒、故敢昧死為　陛下言之、　陛下亦知民者邦之本、財者民之心乎、又知國家財賦盡出東南。浙居其半乎。故愛國必愛民。愛民必惜財。而浙之民之財。尤當愛以惜也。　陛下聰明天縱、豈不知此、若日我有大臣可付託也、我有親臣、可倚任也、我罔敢知、固有知之者矣、臣則以為　陛下有大臣而不能用、有親臣而不肯為用。雖謂之無臣可也。　陛下環視左右。最親且信。與國同休戚者誰耶。臣以為莫如朱寧、寧也出自賤氓、甘為民養　陛下一旦假以義子之寵、躋諸公侯之列、勢傾中外、富擬封君、其親之也至矣、為寧者粉身碎骨、以圖報稱、尚不能萬分之一、乃忍攫取陛下之民財、戕賊　陛下之邦本、以自速其不臣之罪、無是理也、無而有之、其愚耶、病狂耶、不然欺也、　陛下俯聽臣言、即甚愛寧、必大怒也、臣于正德九年十月初十日到任、即聞朱寧鬻鈔害人、心甚惡之、無何舊鎮守太監劉璟語臣及三司曰、寧堂鈔價意欲倍增何如、臣茫無以對、細詢之、先是分發十一府每鈔一塊、易銀二兩、鈔之不行久矣以此易銀是白取民間財物也傳報朱寧怪其太輕、故欲增至四兩、次日復語如初、臣堅持不可、璟離席立誓曰、以內臣而畏寧如此權勢所在無常輕重也我受朝廷厚恩。朝廷為我立感惠祠。我豈不知此事貽害朝廷百姓哉。顧勢不得不為耳。我即不為。他人必為百姓依然受害。而我之禍立至矣。言與泪俱于邑不能自禁又次日、復語如初、竟增至三兩、計鈔一萬一千九百九十六塊、該銀三萬五千九百九十八兩、臣退而思之、有官守者、不得其職則去、心雖憤激、力不能捄、亦失職也、乃自劾求去、逭此尸素、繼聞新有禁例。勢豪鬻鈔害人者必罪。臣窃喜此事徐當中止。故棲棲不去以待其變。今既數月矣。例格不行、而有司徵解急于星火、或緣為奸。倍而又倍。椎膚剝髓。民不堪命。天門萬里。相與赴愬于監司、監司欲言而未果發、民亦吞聲而不敢言、輸解之吏、絡繹于途矣新鎮守太監王堂、知民怨且作、亦蹙然不安、如此稱謂亦非体式乃出巽辭、謂寧堂好人、初不知鬻鈔之難如許、苟豫知之、必不為也、今業巳為之、可以巳完二萬四千兩截解、少慰其意前頭太監既為之斂、我不得不為之解、二臣所稱寧堂指朱寧也其勢焰之薰灼可知矣。臣反覆思之、方今四方群盜甫息、瘡痍未瘳、邊塞多虞、饋餉或不時繼、浙東西諸郡自冬徂春、雨雹為災、蚕麥不利、待哺之民、嗷嗷千里、此何時也、大司徒不能為　陛下畫萬年長策。以去京師之冗食。乃遣官四出。坐索數十年之逋稅。亦緦功之察也。然豈得巳哉。冗食不可去而奇禍隨之矣臣故曰　陛下有大臣而不能用此猶可諉也。劉璟王堂皆　陛下腹心之臣。其在浙也。皆有愛民之譽。宜其卻此無名橫斂。于談笑間直易易耳。而二臣者徒能涕泣蹙額。付之無可奈何。一則曰不得不為。一則曰不得不解。是亦豈得己哉橫斂不可卻而隱禍中之矣。事勢若此。苟猶隱忍不為陛下言。則巳斂之財。必入未寧之手。而民心傷矣。心傷則本傷。本傷則枝幹凋瘁。根柢噘拔。　陛下其能晏然于上乎。是孰為孰使之哉。　陛下之義子亦　陛下之親臣也　陛下反思及此。能不寒心。臣獨怪朱寧之忍于負　陛下也。今人有一飯之恩必報、　陛下之待朱寧、豈一飯比哉、不圖報則亦巳矣、反取陛下之邦本而動搖之、畧不顧惜、此臣之所未喻也故跡其所為、即以義子責之在子為不孝在臣為不忠在法則必誅而無赦者也。臣所謂　陛下有親臣而不為用者非耶。然臣惟朱寧席寵以來。　陛下之錫予無算。四方之饋遺不貲。篋笥之中必不少此、又不病狂喪心、何忍為負恩之賊犯此必誅之刑、又開一路使寧得有所諉卸以結鬻鈔之局也意必真愚而為人所使。未可知也。伏乞　陛下割偏私之愛、奮獨斷之勇、廷詰朱寧以鬻鈔害民之故、如果愚不解事、誤聽人言、而請罪祈恩之不暇、則削奪官爵、薄示懲戒、根究主使之人、坐以重罪可也、如其飾非護短、不肯服辜、是敢于欺罔也、是不有　陛下也、　陛下又何取而必欲子之乎、下之詔獄、明正典刑、以昭示天下、為臣子悖逆之戒可也、斯二者惟　陛下明察而果行之仍乞急敕都察院、行巡按浙江監察御史、會同鎮守三司等官、將巳斂鈔價、盡給還民、未斂之數、隨即停止、并查究奸吏影射多科侵剋之弊、悉寘諸法、則民怨未甚、猶可慰解、邦本未搖、猶可培植、　陛下誠如是、臣死且甘心、其他利害、固不遑恤也、　陛下如以臣言為不然、置之不問、日復一日尾大不掉、將必蚕食天下、肆無厭之求、出于尋常所不料者、　陛下于是時也、悔之晚矣、


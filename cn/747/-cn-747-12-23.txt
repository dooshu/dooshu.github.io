○罢诸州造船安抚百姓诏

朕以寡昧，纂承鸿烈。肃扆岩廊之上，凝襟华裔之表。驭奔深於日慎，储祉存於勿休，勉己励精，详求大化。往为奉成先志，雪耻黎元，是以数年之间，称兵辽海。虽除凶戡暴，义匪诸身，疲人竭财，役兴於下。泛沧流而遐济，践危途而远袭。风涛竞骇，或取沦亡；锋镝交挥，非无捐仆。顾惟匪德，事有乖於七旬；在躬延责，情致惭於四海。汤年罪己，鉴寐斯在；汉载富人，周旋切念。日者翘车联映，贲帛相辉，庖鼎之前，犹潜秀异；关柝之下，未尽英奇。传逸翰於西雍，牣殊宝於东序。比王师荐发，戎务实繁，州县官僚，缘兹生过，力役无度，贿赂公行，蠹政伤风，莫斯为甚。前令三十六州造船，已备东行者，即宜并停。凡百在位，宜极言得失，悉陈无隐，以救不逮。仍分遣按察大使，问人疾苦，黜陟官吏，兼司元太常伯窦德元往河南道，并持节分往。其内外官五品以上，各举岩薮幽素之士，广加询访，旁求谣俗，式企英材，充毗阙政。必使八纮之内，咸得朕心，万宇之中，同夫亲览，宜速颁赐率土，知此意焉。


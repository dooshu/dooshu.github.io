○授李季卿右散骑常侍李涵尚书右丞制

门下：侍从出入，赞清禁之事；管辖纠正，录中台之书，多用儒雅，必求公亮。正议大夫守尚书吏部侍郎集贤待制陇西县开国子赐紫金鱼袋李季卿，硕量宽宏，雄词典丽，道素可尚，风猷自远。银青光禄大夫前行尚书右丞兼御史大夫充河北宣慰使襄武县开国公李涵，文以礼乐，主於忠信，雅有学行，通於理体。并才望推重，声华茂著，竭诚之效，早见於艰虞；从政之绩，备彰於事任。简廉无私，纯白不染，守以直道，行其至公。载驰轩，善喻中旨，历践台阁，率由旧章。拔选部之滞才，留左曹之驳议，士林公族，归美攸多。或久次懋官，已深於满岁，或外除过礼，且闻於逾月。宜迁顾问之职，俾膺总典之授。季卿可守右散骑常侍，馀如故。涵可尚书右丞，散官封如故。主者施行。


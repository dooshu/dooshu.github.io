竹：

杭州余杭县之洞霄宫，竹叶采之或不露骨，云"无骨箬」。

严州越王竹，闻人声则缩入沙中。

延平府剑津西山有朱竹数顷。按朱竹，世未之闻。元时宋仲温在试院卷尾，以朱笔扫之，故张伯雨有「偶见一枝红石竹」之句。管夫人尝画悬崖朱竹，杨廉夫题曰：「网得珊瑚枝，踯躅篔筜谷。明年锦棚儿，春风生面目」。盖画中朱竹，不谓实有之也。

鄱阳人言山中产异竹，高十余丈，其径盈尺，截而为筒，往往得泉甚甘，山人亦多寿考。(陶安《学士集》)

袁州苹乡县罗霄山，晋葛洪修炼处，坛生二竹，风动如扫人，谓之「扫坛竹」。又岳州平江县幕阜山，一名天岳山，上有仙坛瑞竹，同本异干，随风扫地，名为「扫坛竹」。

均州西南薤山孤竹三茎，历三年一笋生。一笋甫成，则一竹枯，代谢不已。

茶陵州真仙洞，有竹节长一寻，径数尺，名曰「云英」。

广州增城县东南二十三里，猊山产娑罗竹，围三四尺，性至坚，土人取以为弓。

衡州衡山有万年竹。

惠州罗浮山有巨竹十围，节长二丈，曰「龙葱竹」。

平乐府平乐恭城二县出筋竹，可作衫，充暑服。

峡州宜都县飞鱼口产红竹，大者不过寸许，鲜明可爱。又有竹斜节如龙鳞，山园中间有之，不多得。




第五十七回　续姻缘而盟旧约



断云：



罗女还魂成夙偶，何巡赃污已休冤。



包公案律真奇异，张子依然续旧弦。



话说浙东张忠父与罗仁卿邻居。张家原是宦族而贫难，罗家骤兴而富实。宋仁宗年间，两家同日生产，张家生子名幼谦，罗家生女名惜惜。二人稍长，罗家以惜惜寄学于幼谦家。人常戏谓曰：「同生日者，何不结为夫妇？」张、罗私以为然。密自剪发立誓，同心谐老。两家父母不知也。年十数岁，尚同席读书，尝眉来眼去，情意浃洽。一日，私会合于斋东石榴树下，自后往来无间。次年罗女不复来馆，张子思念前情，虽屡至罗门，争奈庭院深幽，终不能见。张子书一词，名《一剪梅》，自写其怀云：



同年同日又同窗，不似鸾凤，谁似鸾凰。石榴树下事匆忙，为结鸳鸯，拆散鸳鸯。一年不到读书堂，教不思量，怎不思量。朝朝暮暮只烧香，有分成双，只早成双。



过数日，忽惜惜遣婢来看张子，张子甚喜，即折窗前初开梅花一枝，作诗一首云：



昔人一别恨悠悠，犹把梅花寄陇头。



咫尺花开君不见，有人独自对花愁。



题毕，并前词付婢而去。惜惜得之读罢，不胜其情。又明年张子随父寓居越州。越州太守闻其才学，留于斋中肄业，两年方归。罗女闻之，即遣婢送金钱十枚，相思子一粒与张，张收之大喜，语婢云：「欲与娘子一会，不知肯许否？」婢答云：「娘子亦尝念君不忘，昨闻归来，特遣妾将此物与君，正待表后日相见之意，宁不肯许？尚待有机会，良缘还在矣。」张子闻其言甚悦，复书一诗与婢，归达惜惜，其诗云：



一朝不见似三秋，真个三秋愁不愁。



金钱难买樽前笑，一粒相思死不休。



张子自得罗女所赠金钱，尝掷以为戏，其母见而问之。张子不隐，告母得之于罗女。母觉其意。次日，遣妪问婚。罗父母嫌其家贫不许，谓里妪云：「归见张母需云：若令郎及第做官则可。」里妪领诺，回报于张家母，知事不谐，遂寝其议。明年张子又随父同越州太守候差于京，两下音问遂绝。待数年方归，而罗女已受富室辛氏之聘矣。张子闻之大恨，若有所失，因作词，名《长相思》云：



天有神，地有神，海誓山盟字字真，如今墨尚新。过一春，又一春，不解金钱变作银，如何忘却人。



次日，张见里妪恳告其情。里妪怜之，密送此词与罗女道知。罗女见词，含悲谓里妪云：「今虽受聘，乃父母意。但得君来一会，宁与君俱死，永不愿与他人俱生也。归见张生，当以妾言达之。」里妪辞归告张以罗女之情，张子怏怏而已。数日，张子正倚栏看花，若有所思，适罗女遣婢来约张云：「娘子花园后墙有山茶数株，可以攀援及墙，有竹梯置墙外以度，今夜令君子于此等候，娘子要见君一面矣。」张子听罢，欢然答婢云：「娘子的有此意，谨当赴约。」婢去后，至中夜，张子墙外独立，伺候三日而失期。张怀恨甚至，而赋诗云：



山茶花树隔东风，何啻云山万万重？



销金帐暖贪春梦，人在月明风露中。



次日，复遣里妪递去，女言：「三夕不寐，无间可乘，非妾失信也。」约以今夕，烛灯后为期，令张君速来。」里妪回达于张。是夜至期，张径往候之。果有竹梯在墙，遂登墙缘树而下，女延入室，登阁两叙前情，极其缱绻。遂订后期，以楼西明三灯为约，遇止一灯，不可候也。张如约，自后或一二夕，或三四夕，尝会于罗女阁中。知其事者，惟侍妾一人而已。月余父有湖北之行，欲携张同往。张乘夜见罗女道知，二人相对泣下。女赠金帛甚厚，且曰：「幸未即嫁，则君此归尚有会期。否则君其索我于井中，结来世姻矣！」张慰久之而别。次年，张有赴试之期，先归乡里候考，罗女亦拟是冬出嫁。闻张归，即遣婢约以今日相会，且书《卜算子》词一阕以达，书云：



幸得那人归，怎使教来也。一日相思十二辰，真是情难舍。本是好姻缘，又怕姻缘假。若是教随别个人，相见黄泉下。



张得婢所言，如约而往。及见，女喜且怨曰：「幸有会期，子若迟之，则姻缘非所望矣。」张怆然答云：「使天若从吾二人之意，当时深盟，宁敢忘哉。」罗女云：「从今当与君极欢，虽死无恨。君少年才俊，前程未可量也。妾不敢以世俗儿女态，邀君俱死也。」相对泣下久之。张续和其《卜算子》云：



去是不由人，归怎由人也？罗带同心结百年，底事教拼舍。心是十分真情，没些儿假，若是归迟打越期，甘受三千下。



更深人静，二人解衣就寝，枕上叙欢，不让刘阮之天台也。自是无夜不往。半月余，罗氏父母颇有所觉，密候捉了张子。罗女闻知，遂投井而死。及父母寻究得知，将一日矣，救之不及。深恨于张，将张执送有司，告以谋杀其女。



是时，浙东安抚何某极赃污，而辛氏有巨赀，重行贿赂，上下买嘱，务令问张以谋杀之情。何安抚根勘数日，张不肯招，已遭严刑，体无完肤，用长枷监系于狱中。张母遣信报其父。父恳湖北帅关节，安抚亦不能解，竟坐死罪，惟待冬月处决。辛氏谓张必不能出矣。忽包公案行浙东，于西街经过，忽旋风骤起，绕定马首不散。拯疑怪异，遣牌军薛霸随风探视，那阵风却至罗宅东廊而止，薛霸回复于拯。拯拘罗仁卿问之。仁卿答云：「东厢无别缘故，只因小女日前投井身死，殡殓于此。」拯忖道：「想尔女死得不明。」发遣去后，是夜，秉烛坐于东厅，两边军牌齐齐听候。正是：



日里贤侯明万里，夜间断事活阎王。



初更已尽，忽见一女子，有十八九年纪，伏于阶下，号哭不止。左右见之，各道：「此又是冤愆来告状矣。」拯问：「汝谁家之女，有甚不明，从实说来。」罗女云：「妾乃仁卿之女惜惜，不合私约张家子幼谦为妻。父母厌贫慕富，将妾许适辛氏。妾饮恨投井身死。父以谋害情诬于张，辛氏有钱重贿权官成狱，按拟张君罪决矣。阴君怜妾阳数未尽，且与张子夙缘还在，近嘱茅山董真人有丸丹，能还妾之魂魄。特来诉明，乞怜作主。」言讫，化风而去。拯听罢，退入寝室。



次日，开衙先究是事，调取张案卷审实，供招与罗女所诉相同，当堂去了长枷。心生一计，差人拘得罗仁卿来问云：「汝女死去几时？」仁卿答云：「有一月矣。」拯云：「被人所谋，当验有伤。」即着人开棺取验，视罗女面色如生，一些不改。拯云：「且待成此一段姻缘，然后判断。」径差公牌往茅山，请董真人来到。拯以其情道知。真人云：「才一月，可以救矣。」即取丸丹调汤灌之，一服时罗女醒来，父母皆喜。真人辞归。拯取一干人再问，且诘仁卿云：「尔女曾受辛氏之聘，愿嫁之乎？」仁卿道：「自那日女儿身死，聘财即退还去了。」拯云：「今许适张家否？」仁卿道：「我之初心，亦曾许嫁，只待得官，方许成亲。不料吾女坚愿随之，惹此奇祸。今幸复生，岂得不嫁之乎？」拯笑道：「若此之故，告人谋死，自得何罪？」仁卿叩首服罪。拯遂判罗惜惜与张幼谦为婚，辛氏问以买嘱之罪，罚钞五百缗入库，具疏劾奏何巡抚赃污。一日仁宗旨下，黜罢何巡抚之职。是时，浙东以包公为张罗了此一段姻缘，甚播扬之。明年张登科，仕至于卒，夫妇偕老焉。此与纪闻事同。




○授毕构太子詹事制

黄门：摄生遂性，义存於尚德；去剧从简，礼切於优贤。银青光禄大夫守户部尚书上柱国魏郡开国公毕构，当代周才，时良具，台阁推其简练，衣冠仰其全德。而五教之重，六官是先，精以辨政，劳而弱疾。方欲凭於导引，拯彼清羸，暂践窦婴之职，亟期吕蒙之愈。可守太子詹事，散官勋如故，主者施行。


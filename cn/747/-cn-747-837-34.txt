○授太子宾客王牍等诸王傅制

敕。具官王牒等。朕闻王者之子，在襁褓中，置三公以教训之，由古道也。我思成人以来，遘此多难。师训之义，蔑焉阙闻。南面称尊，愧於寡昧。由是言念诸子，用疚厥心。因择正人，为之傅导。今丞相言尔牍等，并老於文学，雅有德行。明君臣父子之道，知礼乐诗书之源。可使高步承华，入参望苑。琢磨羽翼，朕有冀焉。或授正卿，或加峻级。宜旌优典，往傅童蒙。邪蒿鲍鱼，勿俾登俎。胄筵讲肄，为惜分阴。使其知东平为善之规，喜王褒洞箫之赋。承万代之业，固磐石之基，斯赖於老成人也。可依前件。


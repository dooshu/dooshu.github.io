卷八十三

<集部,别集类,明洪武至崇祯,怀麓堂集>

钦定四库全书

怀麓堂集卷八十三

明　李东阳　撰

文後稿二十三

志铭

明故资善大夫太子少保礼部尚书兼翰林院学士赠资政大夫太子少保諡文思彭公墓志铭

国家置文渊阁预阁事者迄今近三十余人其二人出安福彭氏少保则大师文宪先生以状元自正统末历天顺成化凡再入前後二十年其族弟文思公以省元在成化末始入朝閲岁得告归又十年以病而卒顾其归也朝廷赐勅给驿命有司月给米四石岁给舆隶六人其卒也赠资政大夫太子少傅赐諡赐祭及葬凡恤典皆备其亦可谓盛哉公讳华字彦实生负异质年十六有操故劵为争田证者衆疑未能决公从旁遽曰劵果出庚辰岁则当书未革年年号今书洪武三十三年必伪本也坐客奇之景泰庚午举江西乡贡甲戌举进士为翰林院庶吉士文宪实奉诏莅敎事丙午与修寰宇通志成授编修天顺丁丑年奉使靖江王府修大明一统志辛巳丁内外艰甲申宪庙即阼入侍经筵成化乙酉考南畿乡试丁亥英庙实録成以纂修校正功迁侍读戊子充讲官考京闱乡试己丑进日讲壬辰充殿试受卷官礼部之宴文宪方读卷仲兄彦充为仪制郎中季弟礼举进士皆与焉未几擢侍读学士摄詹事府事赐金带乙未充读卷官丁酉修续资治通监纲目成迁学士戊戌考礼部会试今上进学储宫公首讲大学寻掌院事用各荐超擢詹事辛丑复读卷仍兼学士癸卯御制文华大训成进诸储宫加从二品禄甲辰复考会试有贵家子在选朱墨卷不合公黜之失志者欲甘心焉卒亦无所害乙巳勅擢吏部左侍郎仍兼学士始入阁预机务制诰册命多其手出丙午骤得风疾上命医往视遣中官赐羊酒蔬米越三月公上疏辞禄不许又三月进太子少保礼部尚书辞亦不许赐麒麟服丁未再辞辞益恳乃得俞旨俾归就医药疾已即来濒行又赐金绮袭衣舆疾出都城过阙门匍匐稽颡因泪下沾臆而去道遇太皇太后徽号恩赐诰命加赠祖同升及考按察司佥事实如其官祖妣郭妣伍妻刘继室李皆为夫人公卒某寿某某月某日葬于某山之原公才识超迈而深沉严重人莫窥其际平居不妄语笑及辨论古书疑义事成败人情信不信多奇中事无分烦简从容应之一一刃解穷计极虑者顾弗能及少承春秋家学後病习尚牵凿校士命题多本胡氏传而出诸小说久之天下翕然成风从者甚衆如南京礼部尚书谢公绶礼部左侍郎掌国子监事林公瀚其尤显者也每撰讲章意义恳到曰吾曹报国者庶其在此为文章严整峭厉力追古作数易藁而後成於诗亦然有素庵集行于世公夙敦孝睦事伯兄彦某及仪制甚谨礼藉公指授累官都察院左副都御史巡抚南畿以才誉世其家比驰书俾子勉政奉林公状请予铭义弗克辞铭曰公生安城文献之邦公出彭氏词章之宗储英振辉公在馆阁讲筵敷对史家述作谋猷纳诲丝纶代言有学有业实绍实传珠产合浦靡藏弗渊凤出丹穴有翀必天公身晩达亦久云郁公才弗施饮志而没持所未竟以归造物彼苍孔遐有感谁诘少行老还式始克终易名有称赐葬有封刻石纪行有铭幽宫百世之下庶其知公

明故中奉大夫浙江布政使司左布政使李君墓志铭

弋阳李君文明为浙江左布政使十日卒其子乡贡士衮在京师自述事行请状于左赞善费子充以请予铭予预考礼部得君文知君旧矣既吊衮退而为铭君讳镜文明其字也起县学弟子员举乡贡登进士第授刑部主事迁员外郎擢岳州知府陟陕西左参政进河南按察使始转浙江为布政使其在刑部讯鞠明审内存平恕林庄敏公为尚书雅重之每有疑狱必相可否诸司章奏会详定乃上有贵家归诬告民杀人君与御史往按直其事告者抵法我黎文僖先生为吏部侍郎荐知岳在岳锄梗植弱阖境大治乃修庙学构仓庾筑湖堤通城陵矶以便行者民附堤为邸肆又垦其隰地为田其利尤溥武官试署者多冒功援诏例给实授禄君悉厘奏之朝议行天下湖江间素薮盗君饬吏卒禽其魁余党溃散声益起部使交荐比去民恋恋不忍释在陕恤民隐禁贪暴吏部尚书三原王公恕称其能在河南未期月狱无留囚奸民赃吏多裭爵谪戍者巡抚都御史陈公道亟旌之吏部拟荐为南京都御史及福建布政使皆不果命最後乃得浙浙之人方深庆幸之而不意其遽止也惜哉君生某月日卒某年日年六十二某月某日葬于某山之原李氏谱传为唐长平肃王之後徙德兴再徙弋阳曾祖讳庭椿祖讳崇素考讳守珩累赠知府妣赵氏赠恭人配唐氏封如其姑子五某某孙三君器度伟重厚伦谊达事体才而不伐贵而能约守身奉法三十年犹如一日云铭曰民有二长布政按察布者主恩察者主法同功异用鲜克备之吁嗟李君实坚试之法所久任触事硎发恩未大施饮志而没人谓君才可省可台天实夺之岂君弗能吁嗟李君竟何为哉

明故赠通义大夫都察院右副都御史熊公合葬墓志铭

都察院右副都御史道州熊君绣以考绩恩貤赙其考默庵公封母龙氏为太淑人太淑人方就养延绥未几卒绣扶丧东下留眞定而躬请命于朝将归而合葬谓予系出湖南有宿契获闻家敎来请铭乃叙公行实附以太淑人事并铭之按熊氏本丰城望族国朝初公祖景贤籍戎衡州洪武末乃徙道公考讳世名往代父归而置产居之实生公瑄其讳也公敏而愼嗜书史更能吟咏出游楚粤间为奉养计家用日饶既失怙有庶弟三人皆为娶妇二子俾经治生业绣习举子後以经游岭南至南宁道卒时维景泰甲戌某月某日公之年仅四十而已太淑人同郡处士讳寿之女朴质不华归于公宾礼交至事其舅及姑余淑人曲致孝敬有从祖姑刘氏年九十依其舅以居与公事之食饮服饰皆与姑等下逮娣姒羣从皆有恩公出游念母老不敢以薪米为累则悉付太淑人太淑人一意综制为公助刘氏之丧公尚未返请于姑务厚葬之闻公丧哀毁几絶遣人运葬葬其姑如公之葬其父然训二子慈而有则绣举进士授行人擢监察御史出知清丰县进知凤翔府历迁山东布政使以今官鎭延绥所至无远近夷险皆迎就养太淑人训益严岁禄外无厚享每心安之曰儿守官三十年如一日吾所亲见他日有以白父子於地下在延绥思其伯子经不置绣以书趣使至距属纩仅再閲月耳时则弘治戊午正月某日太淑人之寿八十有五矣公之丧经哭扶归太淑人治命又与绣同受与家庭无异君子谓公夫妇曰死得其正公旧葬宜阳乡今卜用是岁某月某日合葬于蒋居乡君子谓兄弟曰终得其礼公孙三人曾孙一铭曰夫终岭南妇塞北身居道途子在侧胡南归葬四祀隔方殊岁异同此宅天实为之岂人力刻铭考行视此石墓不可毁石可泐

前直隶无为州知州杨君墓志铭

杨君讳士深字原甫世为建安人少师赠特进光禄大夫左柱国太师文敏公之孙高祖讳达卿曾祖讳伯成皆用公贵赠少傅工部尚书兼谨身殿大学士考讳锡乡人私諡贞素先生母詹氏君以春秋举郷贡为国子生登天顺丁丑进士知庐之无为州州有巨猾苑姓者持官府短长又有丘姓者兄弟八人剽掠江上前守莫敢问君悉置诸法州民牧官马折免徵粮後为增数倍而粮额如故且豪家多冒名牧者顾不免荻薪折抄输者亦止下户君泣加厘正民称为平正统己巳州民运粮至临济闻兵骇散米尽失既得赦户部犹下所司督偿捕系满狱君奏蠲之州有转般粮遡流至巢县仓往返数百里溺者相望君奏为仓收次又奏置巡检司岁省羡米且免盗厄江西民多居淮兴贷取息为淫刑以胁利民畏之如虎有永新董姓者欧杀民方某又逼其妻子焚屍以灭口君正其罪遂藉幼男女妇为所折当以去者二百余人达巡按御史及江西按察使而遣人分历诸府县索其半而还尤善折狱情伪立辨有汪周二姓争絶户田八十余年閲三巡抚二十一巡按不能决君谕以利害皆感悟曰惟命二家皆画君像饮食必致嘱焉天顺甲申君以事忤巡抚坐累罢去冠服家居自号闲翁改号清庵筑室黄华山作太平丘别业大夫士造访无虚月後进子弟考德问业礼如严师盖三十余年而後卒年六十有四矣君重孝义乐賙贫乏外傅死恤其子幼为娶妇置产人以是多之聚书万卷博覧强记谈古今治乱亹亹不厌为诗文典实有体会朝廷修两朝实録下有司纂辑事迹郡守辄属之君又修郡志亦延君摠其事云君娶苏氏子生四孙二从子旦早失怙藉君诲迪举进士累官吏部考功员外郎亦有文状君行甚悉亘请铭于予予旧与君从兄弟中书舍人敬夫前兵部主事景奇同朝独未识君闻君名至稔矣近又识亘兄弟爱其才故为君铭君卒于某月日葬于某月某日其地曰某山之原铭曰杨出建安实望文敏君才孔优能仕能隐家有书我则读之世有科我则续之功施一方孰谓非试还守旧庐以毕吾志生斯葬斯式全厥归种德若封来者其培之

封孺人杨母墓志铭

湖广按察使佥事杨公元之致政归至鄷都孺人叶氏道卒其子春坊左中允廷和自述事状及进士廷仪请予铭盖廷和与予同在翰林久廷仪适礼部所试而公在吾藩提学事称邦大夫可也按杨氏居成都之新都业儒者累世矣叶亦同邑处士讳深生孺人早失怙恃育于继母暨兄庄重有则公及封君卒於贵州府邸伯仲子继没太孺人某氏以三丧归慎为少子择妇曰所以承杨氏之祀者在此故孺人归于公家始贫孺人力奉姑养闭户织辟笑言不闻于邻公之为国子生为进士为行人司正及佥事孺人皆从其在逆旅手执炊?荠塩或不继未尝色愠公及廷和後先举礼部公得告以孺人归养太孺人目久眊忽复明谓所亲曰吾子勤学类其父吾妇勤家类其母先亡者皆不及见之天开我老眼令看此好景耳廷和满检讨初考孺人独被封寄至命冠服而藏诸笥曰不敢先吾姑也在官廨每食异物辄停箸叹曰吾姑未尝此味也教诸子必厉辞色每食後令背诵所授书曰吾以隙时课汝庶不妨本业且使动荡扬厉不为食困夜则饮之酒以节其劳仍戒勿多酌曰学者废业仕者弛职皆是物也间诵小学耳熟之家庭事有近似者必举以为戒曰无徒以诵为也又曰汝父少时欲学书无佳纸笔欲夜诵无膏火欲博观无多藏书今汝辈皆有之而一一不能如汝父何也盖其家政皆极详密而子敎尤谆切如此廷和历四命至今官直经幄兼侍皇太子讲读以文行称于时廷平继举乡贡至廷仪复显廷宣亦治举子业人谓公善以身敎孺人实佐之及公乞归复力赞其决其识见志向殆非常女妇可及是虽弗克于寿而所遗者亦云裕矣呜呼贤哉孺人生某卒某得年六十三葬某乡之某原孙七人皆幼铭曰从夫子儒朝图暮编持以敎子我居弗迁从夫子官命服在身有禄有封终向其勤我食我力匪求自天若耦在耕而获于田若织之成以岁以年小以喻大于物则然维坤德柔乃顺承乾无成有终品物用蕃大以喻小于人有焉从夫子还藏于故原虽老弗偕其归则全于生有荣没也有闻不死者存葬以为文

封安人费母余氏墓志铭

费母余安人讣至京师其子春坊左赞善讳宏方校士礼闱既复命即为位制服如礼及得请终制奉其妻之兄濮编修韶状请予铭予奉命典试事聚处移月诚不意其遽有此乃据状以铭余氏出广信铅山谱传为宋参知政事良弼之後处士允徽生安人费邑望也赠兵部员外郎讳某与处士名辈相埒为其季子封修撰叔玉君择配安人以父命归焉时兵部公既弃养冢子贡士伯玉亦即世太宜人周以中子贵州参议仲玉方就学悉举家政畀修撰君阃内事则付冢妇张以及安人安人奉太宜人谨动求意适张有节行治内严甚安人亦礼事之视其笑嚬以为忧喜于是先後长少皆奉张敎益相睦顺张亦乐之忘婺居之哀安人有嫁田数十亩乡俗必自主出纳安人谓修撰君曰吾家方务孝义吾安可私所有哉捐其租以给公费修撰君有弟妹各二人太宜人病弗暇恤安人与张代抚之为之室家安人素勤俭每夕家人多就寝中堂烛不灭刀尺铿然有声时祀修洁宾戚燕会丰腆中度下逮臧获皆煖饱无弗给者其所自奉则敝衣粝食一无所择参议公尝语弘曰吾家之兴盖兵部公之志吾兄弟成之然实吾嫂与汝母克相于内也安人生宏及完虽甚爱不以慈废敎髫时辄纵使游学戒勿亟归宏领江西乡荐试礼闱未第留国子学者三年成化丁未举进士第一授翰林院编修旋以徽号恩获受封安人不色喜居起服饰肃然如平时修撰君性元直遇事或过激安人每从容谏之宏既贵有挟势为私谒者安人谓修撰君曰吾家宁贫贱不愿得此然亦宜巽却之勿以贾怨也安人本羸後病疟久宏忧之屡迎养弗得比复请乃许宏喜甚计日以俟而竟弗果君子盖悲宏之志云安人年五十六生某卒某葬于某山之原子三人宏年二十及第今侍皇太子讲读文学性行卓然闻于时完学举子业?生十岁而夭女孙三人长许嫁宜兴吴骥编修克温子也铭曰妇弗职废实勤厥家母弗志溢贵莫我加荣名峻科有子则那人有常情非惰则夸贤哉安人於世几何山巅水涯京路孔遐就养有期而止弗来生行死离孝子有思曷以慰之封君之悲後千百年我铭在兹

明故光禄大夫柱国少保兼太子太傅都察院左都御史总制陕西三边军务赠太傅諡襄敏王公墓志铭

少保兼太子太傅都察院左都御史王公之讣至自甘州上为震悼辍视朝一日赠太傅諡襄敏给驿归其丧遣官谕祭命有司治葬事其子眷奉状介其婣友光禄卿李公鐩请予铭辞至再弗获乃叙而铭之公讳越字世昌姓王氏世为大名府濬县人少补县学生景泰庚午举京闱辛未登进士第擢监察御史英庙复位见公奏对明畅目属之都御史寇公深性严急独喜公凡诸道奏牍必令详定天顺庚辰超擢山东按察使癸未大同有警当道举可为巡抚官者上以其人貌寝意在公徵为右副都御史以行公力修废政为攻守计边人赖之成化改元以疾告遂至京师上命医视疾遣中官慰问至再家居久之丁亥召署院事庚辰奉命出延绥至崖窑川擒贼四十余人斩首加百迁左副都御史又于黄艹梁擒贼五人斩首百二十进右都御史壬辰以後往来东西路及宁夏界前後斩获者倍之癸巳进左都御史赐蟒龙衣一袭又出延绥韩家坞斩首二百八十余甲午加太子少保增从一品禄掌院事公言将士功有未録者乞移所加官禄赏之丁酉仍加太子太保进兵部尚书兼左都御史增正一品禄庚子出大同至威宁海亟帅兵捣之擒男妇百七十人斩首四百余人以大捷闻勅封威宁伯岁禄若干石仍兼都御史辛丑出宁夏擒贼十人斩首百余廷议文臣伯以上不得进封加太子太傅增岁禄四百石总五军营兵署前军都督府事提督团营未几出佩将军印充总兵官鎭大同移鎭延绥寻罢居安陆弘治改元公上疏自列诏许还乡甲寅复左都御史致仕丁巳兵部言陕西三边宜得重臣专任其事佥举二人皆弗称者以公对乃许之亟召至京引见劳赉恩礼殊特加太子太保总制甘肃宁夏延绥军务鎭守巡抚而下悉听节制公累辞不许事有未尽便者请易置之乃行至则以敌别部居贺兰山後者数出抄掠帅兵捣之斩首百余还所掠人畜器械甚衆上降勅奬谕加少保兼太子太傅公又言哈密为土鲁番所破久弗继近番酋引罪还所侵地宜封其故主以守之疏上数月未报公虑泄事机焦劳过度遂成疾而卒戊午十二月一日也公姿表奇迈慷慨自评论议英发见事风生虽以文显久膺帅寄历西北诸鎭身经数百战其于边徼险易敌情眞伪将士之强弱劳逸皆历历在胸臆每出奇取捷谋定而後发同事者亦莫测所向至于颠倒才智中自为操纵而人人欣动乐为之用效之者皆自以为不及其所见所执壮老一致虽罹挫衂而志不少衰喜奬拔士类尝特举御史四人为今吏部尚书屠公滽都御史侃公锺南京大理寺卿杨公守随故佥都御史王公濬皆大显武臣边将出其门者不可胜计博学多闻精极吏事判案章奏仓卒立就兵法射艺象纬堪舆之说罔不该究为歌诗雄迈跌宕若弗屑意多不存稿惟诗数十首板行于时至其睦族敦旧賙穷恤匮礼接卑幼如恐不及皆其余事也亦可谓奇伟不羣者矣公曾祖讳显道被旌为义民祖讳恕医学训科考讳颐皆尝赠太傅威宁伯後复赠光禄大夫柱国太子太保左都御史三氏妣皆夫人娶孙氏赠夫人子四人长即春次时皆锦衣卫指挥佥事次昊次吹以荫为百户早卒女三孙八某某烜荫国子生公生某月日夀七十有三己未九月初四窆于大伾之西麓从先墓也铭曰大伾降神锺为伟人白简廷执行台外巡握机驭吴出御戎丑设奇制胜孰敢予侮崇阶屡迁一品而极分符锡号封以大国孙居南陲言归旧乡王事有程载趣其装帝曰汝能纾我西顾老弗辞难驱彼长路灵夏近郊誓捣虎穴玉关故镇谋计国絶勲未大成志则有余饮恨而没天其鉴予文以致身武以树绩时其卷舒胡我失得辉曦曜星跃冶之精歘风震霆掷地之声或弃弗试其气勃郁上干于霄中殷于室茫茫天津旁接云雾划然一飞终返其故伟哉斯人兹物是方永閟其藏地下之光

明追封宁国夫人墓志铭

周太夫人高氏顺天宝坻人处士讳泰之女追封奉天翊运推诚佐理武臣特进光禄大夫右柱国太傅宁国荣清公之继配特进光禄大夫柱国太保庆云侯寿特进荣禄大夫柱国长宁伯彧之母也周氏本昌平望族荣清公初娶甄氏追封宁国夫人生二女长适同里刘氏次圣慈仁寿太皇太后甄夫人卒时公隐弗仕博求名家得夫人礼娶为继夫人明淑简静言动不苟及归公恪秉妇道力综家政渐底优裕旁逮族?咸称曰宜正统甲子太皇太后为英庙贵嫔诞生宪庙暨正储极册为贵妃周氏遂显天顺丁丑英庙复位召见公于便殿擢锦衣卫正千户夫人始被封命勤俭如平时岁祀宾燕晨夕馈食必致精洁公甚赖之天顺癸未公弃养寿方弱冠或甫十龄朝廷遣官治丧夫人躬视含殓凡葬祀事亦悉为规画寿既嗣官夫人遣彧就学皆自训督俾登礼让成化乙酉宪庙即阼尊母后位号推恩外氏擢寿为都督佥事进同知又封庆云伯追封三代彧自正千户累迁指挥使进都督同知封长宁伯加公赠諡夫人亦累封焉比寿进庆云侯加夫人为太夫人公弃养四十年夫人寿日高恩礼日益重赉予存问殆无虚日其子爵位隆重门阀鼎盛诸孙亦荫有禄秩夫人每以盈满戒之凡时节入谒太皇太后礼遇甚厚夫人内怀感激而慎密愈加出值婣族言不及禁中事如是者亦三十年弘治己未十一月十一日卒距生永乐乙未八月二十八日寿八十有五讣闻上震悼遣礼部谕祭者十有三命工部给棺治葬户部给米布而内出金币楮镪为赙仍用夫贵追封为宁国夫人太皇太后痛念弗释遣中官护葬暨皇太后皇太子诸王诸妃嫔赙祭有差公侯卿大夫以下吊祭无弗徧者呜呼其亦可谓极盛也已夫人母郑氏子二孙十卜是年十二月二十一日葬都城西鸾台山之原从公兆也间遣璋介张指挥翰奉状请铭谨书恩典之隆世行之大封锡卒葬岁月之详又备书其婚姻门族之盛有如此者为叙之铭铭曰周出畿望实姻帝家猗与夫人如德之华俪美宁公元配是继於圣祖母惟亲之懿二子继命为侯为伯貤封所生开此大国赐第巍峩命服有煌椒房之恩戚畹之光礼谒三宫养隆五鼎歛厥有生归于乐境贵富及寿在人实艰有一而足矧惟备焉国有恤典有葬有祭有赙有赠亦罔弗备有原西郊宁公所归兹往从之世永弗隳

封太恭人刘母李氏墓志铭

刘母太恭人李氏浙江按察副使讳洁之配也以其子户部主事凤仪分司就养临清又以其孙翰林编修龙及第就养京师未几卒凤仪适受代北上及视含歛将西归襄事以龙请予铭予今年春殿试读卷胪传之际见龙才器俊伟与所陈策称询其世系又得其家敎于伦修撰文叙得太恭人之行于户部郎中邵宝乃按邵状为叙及铭刘李皆襄垣县望族封太恭人知河间府讳某之女刘之祖新安敎谕讳某聘为冢妇及按察为御史始封孺人後凤仪知高密县以治行被旌乃用夫贵加封太恭人太恭人性慧而婉通书诗大义以敎谕公在外久从姑于官馈奉惟谨及公致政归病且革偕按察侍汤药累月不去簪珥公有庶女方七岁躬为抚鞠厚嫁之娣某氏寡而无子视若同出俾弗失所按察嗜枣饼尝预戒俟读诵勤苦辄出献之夜具膏火至漏下二十刻乃已按察魁乡贡服官政有诬告盗牛者鞫不成狱太恭人闻之请曰此法宜缓久之乃得真盗及按察承命从都御史治荆襄流民复请曰师贵安靖幸毋妄杀为子孙地按察然其言多所抚定按察卒于官凤仪方幼或难其归请留居浙太恭人曰家有田庐可居有坟墓不可无主柰何相率为异域鬼乎乃归至临清临清族人益留之亦不从竟得归既襄事乃一意敎子其弟欲俾凤仪为仪宾太恭人曰此非吾愿愿吾子得一第以成父志足矣凤仪继魁乡贡屡诎礼部竟不为少沮意举进士龙生五六岁能属对复遣就学曰是子当不後其父其言无弗验者人谓刘氏世继科第太恭人有力焉其远识定力于此亦可徵也太恭人寿七十三生某年卒某月葬某日铭曰从夫子官其归孔艰不宁厥居江济之间有子及孙教必以正奕世科名其来愈盛居我奠之盛我见之我享其成我实愿之孙实我养子实我葬我所从者宁不我望韩山之阳夫君所藏终往从之来者其无忘之

怀麓堂集卷八十三








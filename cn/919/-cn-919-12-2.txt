滞下三因证治

病者滞下，人皆知赤为热，白为寒，而独不知纯下清血为风，下如豆羹汁为湿。夫六气之伤人，初无轻重，以暑热一气，燥湿同源，收而为四，则寒热风湿，不可偏废。古方云：风停于肤腠后，乘虚入客肠胃，或下瘀血，或下鲜血，注下无度，湿毒下如豆羹汁，皆外所因之明文也。古方有五泄，因脏气郁结，随其所发，便利脓血，作青黄芪赤白黑之不同者，即内所因也。又饮服冷热酒醴醯醢，纵情恣欲，房室劳逸，致损精血，肠胃枯涩，久积冷热，遂成毒痢，皆不内外因。治之，先推其岁运以平其外，察其郁结以调其内，审其所伤以治不内外，使条然明白，不至妄投也。

滞下三因证治


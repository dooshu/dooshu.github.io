赠陆侍御纪事

君在顺治十七年，以御史抗疏，指斥议政诸王贝勒大臣。上知其忠直，召见南苑。稍出为冀宁观察，且命内大臣温谕，有加御史。刻有《圣恩录》，余读而嘉之。
谁能张寸舌，长号排九阍。
谁能捋虎须，攘臂拔本根。
矫矫陆侍御，亮节何腾鶱。
鸣为阿阁凤，抟作北溟鹍。
埋轮已都下，抗章惊至尊。
天潢资弹射，百僚安足论。
翠华驻南苑，羽卫森云屯。
召见识名字，咫尺天威存。
御榻顾之笑，汝舌不可扪。
柏府虽暂远，慰谕王言温。
汝实骨鲠臣，垂翅毋声吞。
优容略忌讳，曲折昭殊恩。
驱马且西去，回梦犹台门。
鼎湖龙忽逝，攀髯馀泪痕。
到今朱槛折，旌直古所敦。



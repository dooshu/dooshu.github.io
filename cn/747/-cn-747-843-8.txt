○荐幽州权兵马留後李全忠表

臣准幽州状报，当道以李全忠权知节度兵马留後事。伏以天步初回，神京乍复。凡诸藩镇，咸务谧宁。况幽州地控北番，界临东海。土俗素称其雄勇，人情须自於绥怀。留後李全忠，夙习武经，颇彰公器。军郡既闻其爱戴，辕营必议於叶和。苟将付以元戎，诚谓雅符众望。臣累令侦探，靡不端详。事系安危，理难缄默。伏惟皇帝陛下早回天鉴，速注阳光。便委兵权，俯徇人欲。则岂独遐陬士卒，便获其慰安。实亦邻壤生灵，免虞其骚动。关於久远，合具奏陈。


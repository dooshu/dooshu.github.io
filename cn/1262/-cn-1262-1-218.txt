分票：

嘉靖以来，票拟颛首揆，余旁睨而已。万历之季，疏多留中。福清叶向高、德清方从哲相继首揆，尝閴坐终日。福清曰：「安得票一疏，全我体乎？」天启间事繁，福清及蒲州韩爌，间送次辅票一二。宜兴始分票，计统若干，析以为常，晨入夕出，拮据不遑。阁例不宿火，申刻散班。崇祯初遂燃蜡，更余堂吏犹循故事，高呼「申时」也。钱塞庵诗：「深宫衡石程章奏，纶阁推敲费论思。子夜漏深才退食，门官犹报是申时。」




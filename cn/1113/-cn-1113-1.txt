第一出

（末上）小生姓蕙，名百芳，字茝香，祖贯松陵人氏。幼习儒业，博览群书，奈年已弱冠，功名未遂。雅慕神仙，志希出世，人间一种龌龊富贵，何有於我哉！家住太湖泽畔，门临漪碧，白鸥往来，尽可读书适志。只是人生须得同心好友，上下千古，杯酒论文，庶可以消胸中块垒。这几日索居寡伴，情绪无聊，把杯看剑，俱少意味。正是：不如意事常八九，可语人无一二三。须索向南窗盹睡一回，与羲皇上人游也。（做睡介）（梦中起行介）呀！前面高台巃嵸，境界异常，小生须索登临咱。（上介）你看台下一池，池中莲花盛开，红妆映日，翠盖擎风。你看那莲中有一朵并蒂者，十分艶冶光辉，更是可爱也！

【仙吕赏花时】这莲呵，须不是太一飘来海外风，也不是玉女愁窥华井容。你看他相倚笑绿波中。奇怪也！你看莲花池畔有鸳鸯一双，游戏於莲蕊之间，多少和鸣相得！（内作风起介）呀！一阵狂风将并头莲吹折下来，惊得那两两鸳鸯，冲天飞去，只有断红零叶，浮飘碧沼之中，好是凄凉人也！似霓裳仙从，扑剌剌惊散下广寒宫。

（做醒介）此梦好是奇异也！日色卓午，四顾寂寥，小生须索信步行吟，游咏一番也。（行介）呀！前面果有高台一座，登临景色，恍与梦中相似。你看台上标题著“凤凰台”三字，古人豪吟雄句，端的是名胜之所。只是孤游无兴，如何得一二良友，临风快谈也？（望介）有二人携手而来，容貌衣服，仙仙霞举，定是异人。（迎介）（昭、琼同上）（昭云）有酒日为乐，无官百不忧。饶他封万户，输我醉乡侯。小生昭綦成是也。（琼云）天才磊落自髫年，斗酒淋漓诗百篇。潇洒临风称玉树，疏狂玩世慕青莲。小生琼龙雕是也。（蕙见介）二位兄长，小生蕙百芳祗候久矣。（昭、琼云）我二人以诗酒为生，风月为侣，誓不与俗人作缘。今遇子半面无交，倾盖如故，气宇丰神，大是可儿，可儿。我今快友，可得子为三矣。（蕙云）承两兄不弃，愿结为兄弟，乐道倡酬，笑傲於天壤之间，岂不快乎！（昭云）綦成，字文琴，年二十三岁。（琼云）龙雕，字飞玖，年十七岁。（蕙云）百芳，字茝香，年二十岁。如此合拜文琴为兄，飞玖为弟，小生忝居其次矣。（拜介）今日胜地良朋，苦无斗酒。明日中秋佳节，小弟当具杯酒，游高台，琴兄、玖弟幸勿爽约。想人生聚散，好是难期也！

【么篇】喜的是两兄呵，鹤背黄云向天外逢，怕的是雁影红林可兀那别恨重。山水如有待，佳辰良在兹，觑了这台四列玉芙蓉。小生早间得一梦，见奇花异鸟，醒而起游，遂遇两兄，良非偶也。莫认做仙源春梦，明日两兄早来，期再续这武陵踪。（同下）




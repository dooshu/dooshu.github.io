赠僧行融





梁有汤惠休，常从鲍照游。[一]峨眉史怀一，独映陈公出。[二]卓绝二道人，[三]结交凤与麟。行融亦俊发，吾知有英骨。海若不隐珠，骊龙吐明月。[四]大海乘虚舟，[五]随波任安流。赋诗旃檀阁，纵酒鹦鹉洲。[六]待我适东越，相携上白楼。[七]

[一]《宋书》：时有沙门释惠休，善属文，辞采绮艳。徐湛之与之厚善。世祖命使还俗。本姓汤，位至扬州从事史。鲍照有《秋日示休上人》及《答休上人》诸诗。



[二]卢藏用《陈子昂别传》：友人赵贞固、凤阁舍人陆余庆、殿中侍御史毕构、监察御史王无兢、亳州长史房融、右史崔泰之、处士郭袭微、道人史怀一，皆笃岁寒之交。崔颢《赠怀一上人》诗：“法师东南秀，世实豪家子，削发十二年，诵经峨嵋里。”是史怀一为峨嵋僧也。



[三]《三国志》：管宁德行卓绝，海内无偶。



[四]《西京赋》：“海若游乎玄渚。”薛综注：“海若，海神也。”《庄子》：“夫千金之珠，必在九重之渊而骊龙颔下。”陆德明注：“骊龙，黑龙也。”



[五]谢灵运诗：“溟涨无端倪，虚舟有超越。”李周翰注：“轻舟而进曰虚舟。”



[六]沈佺期《香山寺》诗：“旃檀晓阁金舆度，鹦鹉晴林彩仗分。”《元和郡县志》：鹦鹉洲，在鄂州江夏县西南二里。



[七]东越，即会稽也。施宿《会稽志》：府城卧龙山南，旧传有白楼亭，今遗址无所考。诗用支道林事，详见十卷《赠僧崖公》注。






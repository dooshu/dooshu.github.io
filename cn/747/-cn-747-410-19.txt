○授赵涓给事中制

门下：朝议郎检校尚书吏部郎中兼御史中丞赐绯鱼袋赵涓，纯白高朗，儒林表仪，炳文扬彩，时谓清拔。早以贤良茂异，服我周行；历践三台之列，尝参二陕之佐。其於事典，多所精详，顷毗荆舒，寻罢戎务。近侍方缺，选才正难，评南宫之上书，次东厢之奏事。夙夜思职，尔无面从。可守给事中，散官赐如故。


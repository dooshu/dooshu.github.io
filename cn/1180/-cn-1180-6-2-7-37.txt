答两广督抚凌洋山


辱华翰，知已荣代视事，无任欣慰。前闽中屡报凤贼为吕宋番人围困，何得突犯广中？据报贼形若溃乱奔归者，凤贼恐不在中，幸公细察之。若此贼果在，其众既散，必成擒矣。罗盘贼既已奏闻，势不能已，但须审计熟图之。

昨部核，又推原题未尽之事，似亦可行。大约广中武备，不可一日弛，与内不同。振军声，伐不服，以镇压蛮夷之心，有不能一付之安静者。惟公裁之。






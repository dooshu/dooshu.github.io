岁暮与晓沧游西湖山作　六首







岁暮与晓沧游西湖[83]山作　六首


城外西湖湖上山，嵌空楼观古崖间。满城乞尽仙人药，留取梅花伴客闲。太和观祀华佗，乞药者麕集。

紫竹庵空剩碧漪，游人还说放牛池。空明一片湖心水，枯柳残荷太守碑。

古洞沉沉访老君，换鹅谁写五千文。一丸泥塞函关路，花冷青牛卧石云。老君洞门，已为僧所塞。

刘王埒近草芊芊，满目江山荡夕烟。修路莫寻南汉记，空崖苔蚀兔丝年。

一角寒岚照碧波，园亭无奈废兴何。七分荒冢三分庙，如此湖山鬼占多。

十万人家山作屏，蒙蒙入望海云青。更无老铁风流笔，冷坐乘风待月亭。亭额，为黄香铁先生书。






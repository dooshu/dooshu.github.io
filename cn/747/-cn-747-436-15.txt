○对工商食货判

〈得乙为县令，授田不均，科之。诉云：工食功，商食货，田故少。〉

三壤异宜，四人差给，用惩末作，示禁淫利。乙任当抚字，能率典礼。以为播植务农，实粢盛之备；贸迁变业，非礼节之本。遂用均其利役，别以等差。类农家之一夫，视工商之五口。详夫周礼，则异井田之制；稽诸汉制，是同平土之法。冀以无而易有，期彼竭而我盈；各适所宜，足见人而无党。不相僭夺，可谓政之有经。诚往诉之有孚，将议刑而奚据？

刘肱

肱，屯田员外郎敦实子。


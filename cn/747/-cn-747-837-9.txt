○授卢知猷兵部侍郎制

敕。参断时政，允属公卿。镇重周行，式资旧老。而叔世抡选，率尚英华。俾我洪儒硕生，轧轧不进。汲长孺於焉兴叹，烛之武是以有词。思求其人，夕惕若厉。爰有良辅，协吾此心。且言尔前尚书右丞卢知猷，在和武光孝皇帝朝，以文学词赋擢进士第，登宏词科。旧相列藩，羔雁交辟。雅有淑问，郁为名儒。及我懿考践作，历谏省郎署官，常兼史职，蔼然直声，著在笔削。先皇帝尝辍自朝右，再委方州。饶阳上洛之人，於今怀尔之德。旋掌诰命，亟服宠荣。逮子冲人，历事四帝，出入华显，谙练故实。子云之笔札有名，周昌之厚重无党。镇吾风俗，系尔秉持。遂用委以五兵，赞子九法。服我休命，称兹简求。往惟钦哉，无坠成绩。可兵部侍郎。


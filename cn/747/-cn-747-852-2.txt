○请加恩叙封疏

窃闻司封格式，内外文武臣僚才升朝籍者，无父母便与追封追赠，父母在即未叙未封。以臣所见，诚为不可。此则轻生者而重死者，弃今人而录古人。其荣有何，其理安在？又云：父母在，品秩及格者，即与封其母。不言其父，便加邑号，兼曰大君，遂令妻则旁若无夫，子则上若无父。岂有父则贱而母则贵，夫则卑而妻则尊？若谓其父未合加恩，安得其母受赐？若谓以子便合从贵，曷得其父不先？伏以父尊母卑，天地之道。尊无二上，国家同体。今母受封父无爵，名教不顺，莫大於兹。臣伏乞自今後，文武臣寮父母在，其父己有官爵者，即叙进资品以及格式。或不任禄仕，即可授以致仕或同正官，所贵得以叙封妻室。即父母俱荣，孝子无不逮之感。闺门交映，圣君覃庆赏之恩。噫！荷陛下孝治之风，受陛下荣亲之禄者，静而屈指，不过数人。陛下得以特议举行，编为令式，劝天下之为善，令域中之望风。自然见前代之阙文，成我朝之盛典。况唐明宗朝长兴元年德音内一节，应在朝中外臣寮，父母在并与加恩，司封不行明制，坚执前文。倘布新恩，兼合旧敕，庶使事君事父，尝遵一体之规。为子为臣，不失两全之义。

臣又闻司封令式，内外臣寮官阶及五品己上者，即封妻荫子，固不分於清浊，但言其品秩。且谏议大夫、给事中、中书舍人并是五品，赞善大夫、洗马中允、奉御等亦是五品。若论朝廷之委任，宰相之拟抡，出入之阶资，中外之赡望，则天壤相悬矣。及其叙封，乃为一贯。相沿至此，其理甚非。而况北省为陛下侍从之臣，南宫掌陛下弥纶之务，宪台执陛下纪纲之司，首冠群寮，总为三署，当职尤重，责望非轻。此则清列十年，不遂显荣之愿。彼则杂班两任，便承封荫之恩。事不均平，理宜改革。伏乞自今後，应诸司官及五品己上者，即依旧制施行。应三署清望官及六品己上，便与封荫。清浊既异，秩品宜升。仍下所司，议为恒式。


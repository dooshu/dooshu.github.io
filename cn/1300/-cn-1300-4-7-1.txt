天咫

黄鲁直和王定国诗《闻苏子由病卧绩溪》云：“湔祓瘴雾姿，朝趋去天咫。”蜀士任渊注引“天威不违颜咫尺”。予按《国语》，楚灵筑三城，使子皙问范无字，无宇不可，王曰：“是知天咫，安知民则？”韦昭曰：“咫者少也，言少知天道耳。”《西阳杂俎》有《天咫篇》。黄诗盖用此。徐师川《喜王秀才见过小酌翫月》四言曰：“君家近市，所见天咫。庭户之间，容光能几？菰蒲之中，江湖之涘。一碧万顷，长空千里。”正祖述黄所用云。


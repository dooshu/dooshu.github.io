许给事相卿四首

【除夕感怀】

酒冷香销梦不成，逼人殊觉岁峥嵘。

老如旧历浑无用，醉恋残灯亦暂明。

雪霰已应随腊尽，梅花宁复与春争。

向来筋力虚名尽，白发无愁也自生。

【月林僧舍】

月午天霜破衲寒，梵音萧飒度林端。

经残香烬秋寥泬，时有风枝语夜阑。

【金山吞海亭】

江面峰头巧著亭，澄波玉宇两争清。

倚阑客子心如水，何事沙鸥亦浪惊。

【扇画】

远路归来已白头，丰厓犹似旧时秋。

长藤短褐行吟处，不道山翁是故侯。


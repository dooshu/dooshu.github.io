○为王京兆贺雨表三

臣某言：今月十三日面奉进止，缘自春来少雨，宜即差官精诚祈祷者。十四日，臣便差官分赴灵迹，其日云阴四合，至十五日，甘雨遂降。伏惟皇帝陛下言为神化，动合天心，未成旱之虞，已积忧勤之虑。众灵受职，荟蔚且跻于南山；百谷仰荣，滂霈遂沾于东作。睿谟朝降，膏泽夕周，知天人之已交，识阴阳之不测。然则周王徒勤于方社，殷帝虚美于桑林。岂若无灾而蚤图，未祷而先应！化超前圣，道贯重元，遍野同欢，倾都相庆。臣之欣跃，倍万恒情。


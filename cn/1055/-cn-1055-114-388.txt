【后汉司隶从事郭君碑〈中平元年〉】

右汉《司隶从事郭君碑》，云“君讳究，汲人也，元城君之孙、雒阳令之。历主簿、督邮、五官掾、功曹、守令、长，辟司隶从事、部郡都官。春秋二十八而卒，中平元年岁在甲子三月而葬”。据《北军中候碑》为元城君子，而弟为雒阳令，考其世次皆同。前世碑碣但书子孙而不及兄弟，惟郭氏碑载其兄弟甚详。盖古人谱牒既完，而于碑碣又详如此，可见其以世家为重，不若今人之苟简也。治平元年六月二十九日书。


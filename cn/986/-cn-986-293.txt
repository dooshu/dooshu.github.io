苏泂　十六日伏睹明堂礼成圣驾恭谢太一宫小臣敬成口号

三边兵隙果谁开，尽道秋高战马来。

宗祀告成无一事，小臣欣睹带花回。

苏泂

苏泂　十六日伏睹明堂礼成圣驾恭谢太一宫小臣敬成口号

黄门驰马去如云，末后椒房驾玉轮。

惊起秋风无处避，变成三月万花春。

苏泂

苏泂　十六日伏睹明堂礼成圣驾恭谢太一宫小臣敬成口号

月中鼓吹日中归，重领中宫拜寿闱。

指点都人最欢喜，今郊恩赦每郊稀。

苏泂

苏泂　十六日伏睹明堂礼成圣驾恭谢太一宫小臣敬成口号

祥烟漠漠上龙旗，将相侯王护六飞。

一望御街红数里，几人簇拥赭黄衣。

苏泂

苏泂　十六日伏睹明堂礼成圣驾恭谢太一宫小臣敬成口号

燕罢芳园敕御龙，须臾仙仗簇还宫。

千官过尽尘如雾，薄暮香钿满路中。

苏泂

苏泂　十六日伏睹明堂礼成圣驾恭谢太一宫小臣敬成口号

花枝人面两欣然，和气晴光四接连。

亲向官街听舆诵，太平天子万斯年。

苏泂

苏泂　十六日伏睹明堂礼成圣驾恭谢太一宫小臣敬成口号

朝家积累有深仁，天听由来不远人。

且愿君王省征伐，明郊重见四夷宾。

苏泂


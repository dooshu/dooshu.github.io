○驳颜真卿论韦陟不得谥忠孝议

天之性人为贵，人之行莫先於孝。孝於君则忠於国，爱於父则敬於君，脱爱敬齐焉，则忠孝一矣。立君臣，定上下，不可以废忠；事父母，承祭祀，不可以亏孝。忠孝之道，人伦大经。孔子曰：以孝事君则忠。又曰：“夫孝始於事亲，中於事君，终於立身。”此圣人之教也。至於忠孝不并，有为而言。将由亲在於家，君危於国，奉亲则孰当问主？赴君则无能养亲，恩义相迫，事或难兼。故徐庶指心，翻然辞蜀；陵母刎颈，卒令归汉。各求所志，盖取诸随。至若奉慈亲，当圣代，出事主，入事亲。忠孝两全，谁曰不可？岂以不仕为孝，舍亲为忠哉？况忠孝侯之传鹊印，唐尧之代，即有此官。伏念美名，请依前谥。

叔孙元观

元观，萧昕同时人。


脯林酒池


夏史纪：桀伐在施氏，得妹喜。喜有宠，所言皆从。为瑶台象廊，殚百姓之财。为肉山脯林，酒池可以运船，糟堤可以望十里，一鼓而牛饮者三千人。妹喜笑，以为乐。

夏史上记：夏桀无道，不修德政。因征伐有施氏之国，有施氏进了个美女，叫做妹喜。桀甚是宠爱，他说的言语无不听从。造为琼台象廊，极其华丽，竭尽了百姓的财力。又性嗜酒放纵，不但自家酣饮，各样禽兽之肉堆积如山，烹熟为脯者悬挂如林；凿个大池注酒，池中可以行船，积糟为堤，其高可望十里。击鼓一通，则齐到池边低头就饮，如牛之饮水者三千人。桀与妹喜欢笑，以此为乐。朝政之废可知矣。

夫桀之始祖大禹，卑宫室，恶衣服，克勤克俭，因饮酒而甘，遂疏造酒之仪狄。何等忧深虑远，辛勤创业。而桀乃放纵如此，不亡何待！后六百年，又有商纣亦为肉林酒池，亦亡商国。嗜酒之祸，可鉴也哉！






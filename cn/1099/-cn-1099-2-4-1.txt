○恭題御賜書後 【 御書】

昔在乙巳之春、臣濂待罪右史、三月十五日、臥病京師之官舍、不入侍者六日、上優禮侍從之臣如此　上顧近臣黼曰、老宋起居、何久不見耶、黼以病對、且言其致疢之詳、上憂形于色曰宋起居純飭之士、不參以分毫人為、侍予五年猶一日也、不知何以而有斯疾乎、越一日又問曰病勢稍損否、黼對如初越二日又問、黼復對如初、上惻然曰、爾往傳命、俾歸養金華山中、父子祖孫驩然同處、疾必易愈、愈且造朝、國家文翰、庶有賴哉、二十四日黼至導宣　上旨、臣力疾起拜命、越翼日陞辭。　上敕黃門內吏出大府金藉。以束帛賜之。自後侯問之使相屬于道。故事當考時方嚴肩輿之禁。自相國以下至百執事。皆為之請。特令中書造安車。給徤丁六人以載。此尤異數也。二十八日　皇太子以舊學之故、復遣內臣存問、賚以繒幣白金之屬、恩意有加焉。三十日、上道、夏四月十七日方抵金華故居、十八日具謝表一通進　上。并致書　太子。以寓箴規之意。　上覽之再三、喜甚。謂太子曰、此書汝當日誦一過、復親御翰賜書褒荅其文則　上所自製字乃侍臣代書其外封九字內年月六字及花書則　上之親筆也復出官局文綺白繒各一。命　太子署名緘封。遣使者即臣家以賜焉。時六月七日也。惟　上深仁如天、厚澤如地、凡囿于兩間者、莫不沐浴神化、鼓舞至德、以臣之微、亦獲霑被寵榮如此之至、竊伏自念臣本一介書生。應聘而起。即典儒臺。未幾詔入禁中。授太子經。由是峻登記言之職賜服金紫。先後所承恩數。不一而足。今以微疴之故。又勤宸念眷注優異。錫予便蕃。此固上天雨露之滋、一草一木、無不使遂其生成之性、而臣區區犬馬之誠、所以思報效之者。何日而敢忘哉、天保之詩曰天保定爾、亦孔之固、俾爾單厚、何福不除、臣敢誦此詩以荅　上賜、復追疏遭逢之盛次賜書後、示諸子孫俾世世母忘　上恩云、


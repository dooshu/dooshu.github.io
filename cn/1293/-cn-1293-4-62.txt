○苏易简越江吟

苏易简越江吟云：“非烟非雾瑶池宴。片片。碧桃零落谁见。黄金殿。虾须半卷。天香散，春云和孤竹清婉。入霄汉。红颜醉态烂漫。金舆转。霓旌影断。箫声远。”与东坡、方回词，句读如一，惟起句少押一韵而已。词律脱“谁见”二字，致分句参差，失注二韵。并误“春云”为“青云”，遂谓无可查考，而另以东坡词为瑶池宴，且易宴为燕。按贺词云：“琼钩褰幔。秋风观。漫漫。白云联度河汉。长宵半。参旗烂烂。何时旦。命闺人、金徽重按。商歌怨。依稀广陵清散。低眉敛。危弦未断。肠先断。”东坡词云：“飞花成阵。春心困。寸寸。别肠多少愁闷。无人问。偷啼自。残妆粉。抱瑶琴、寻出新韵。玉纤趁。南风未解幽愠。低云鬓。眉峰敛晕。娇和恨。”三词本一调，瑶池宴三字，即因易简词首句为名，红友分而二之，失考矣。词仅五十一字，而叶十二韵，繁音促节，最不易填。易简不以工词名，不谓仓卒应制之作，精稳乃尔。


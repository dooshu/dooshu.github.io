星官占第二十三

夫五星者，昊天上帝之五使，禀神受命，各司下土，虽幽潜深远，罔不知悉。故或有福德佑助，或有祸罚威刑，或顺轨而守常，或错乱以显异，芒角变动，光色盛衰，居留干犯，句巳掩灭。所以告示者，盖非一途矣。

凡五星，各有常色，各有本体。至如岁星色青，荧惑色赤，如大角，如参左肩，是其常色。填星色黄，太白色白，如五车大星有光。辰星色黑，如奎大星。

凡五星，色青员为饥而忧，赤员多旱而争，黄员女主喜，白员为丧与兵，黑员水而病。

凡五星，黄角土地之争，赤角犯误城，白角为兵，青角为忧，黑角死丧。

凡五星，五色变常者，青为忧，赤为争旱，黄为喜，白为兵，黑为丧病。

夫五星系八卦：

填星系于坤艮。故其行最迟，象地之与山不可移易。不易者，女人之德也。

岁星系于震巽。巽象草木之生动而迟也，又似风雷有时而作耳。雷震百里，风为号令。而震动者，人君之象也，故象主德焉。

荧惑系于离。离，火也。凡物之恒动不静者，火也。火能照明纠察，燔烧秽积，故荡除暴。故荧惑，行疾于水，而象礼官，察狱以罚万物。《易》曰：相见乎离，大人以继明照于四方。故主体察焉。

太白系于乾，为天体行健不息，故金行最急。《易》曰：悦乎兑，战乎乾。故主兵，兵又须有威，故主威。兑为悦，言以悦使人，以威临物，乾兑之道也。故太白主兵焉。

辰星系于坎，坎为水者，昼夜常流，无有休息。故水行亦速，与金相似。坎为水，为阴，为盗，为刑，刑盗于险，司狱之官也。故其坎所主于刑焉。

凡五星之入列宿与中外官，其占大同。但当以理消息其吉凶，不可一一具陈也。

凡月之行也，每去五星十度内，必疾行向之。若道内外则屈，屈回就之。过之则迟行，留止不速去。

又辰星欲见，有时依度合见而入气差。伏者，去之十八度内，有星者见，先星则不见。此皆相从就之大例也。并著在历术之中，其日蚀交分亦然。

其五行代王，四序不一，各于其时而为主焉。及其司过见罚，降福呈祥，则大小异其貌，休王殊其色。或光润明净。或微细芒角，犯有少异，即可消息占之，不必要待其间有斗蚀掩犯也。

四时之色，春青，夏赤，秋白，冬黑，四季黄。占于列国也，则明胜暗，喜胜怒。其忧喜之色，则以同前。

凡五星之内，有三星巳上同宿，为合。凡聚合之宿，相生则吉事兴，相克则凶事起。宿之行性，并于当方为定，兼之宿占，而察其事焉。二星明，相和大吉，相克大凶。福德先至为吉，刑祸先至为凶。刑祸先去为吉，福德先去为凶。一吉一凶，两事俱发，但当修德以备之。二星已上聚合，皆为改革政令。三星若合，是谓惊，改立侯王。四星若合，是为大荡，其国兵丧并起，君子忧，小人流。五星若合，是谓易行，改立王者，掩有四方，子孙蕃昌，亡德受殃，灭其宗庙，百姓离去，被满四方。五星大，事大；小，事小。


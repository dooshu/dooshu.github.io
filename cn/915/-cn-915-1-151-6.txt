◇归藏本蓍篇

蓍末大于本为上吉，蒿末大于本次吉，荆末大于本次吉，箭末大于本次吉，竹末大于本次吉。蓍一五神，蒿二四神，荆三三神，箭四二神，竹五一神。筮犯皆臧，五筮之神明皆聚焉。（《御览》七百二十七引《归藏》，不著篇名。《崇文总目》云：「今唯存《初经》《齐母》《本蓍》三篇。」知此为《本蓍》篇文。）

《左传》襄九年，穆姜梦于东宫，初往而筮之，遇《艮》之八。注：「《连山》《归藏》，皆以七八为占，故言遇《艮》之八。《疏》：「七为少阳，八为少阴，九为老阳，六为老阴，老主而少不变。《周易》以变为占，二《易》以不变为占。此筮遇《艮》之八谓《艮》之第二爻不变者，是八也。」


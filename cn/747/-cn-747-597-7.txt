○鲁山令李胃三月三日宴僚吏序

三月三日，以酒食出于野，曰禊饮，古俗也。有唐今上御宇之九年，年定三节：一以二月一日之中和，终取九月九日之重阳，次取此日之禊饮。赐群臣大宴，登高临流，与时所宜。洎四方有土之君，亦得自宴其僚属。

贞元十二年暮春，月哉生明一日，则其日也。临汝鲁山令赵郡李胃恭国令宴于县南氵蚩滨。先宴曰：“夫宴者，古所以示慈惠而期合欢者也。国家锡以斯宴者，情亦古情焉。况食在充肠，不在充目；酒在成礼，不在溺神。歌发其所自和，舞登其所自乐。穷八珍，竭千钟，强发扬，课丝竹，则有劳有逸，岂合欢之意欤？”于是首设一席，肉一肩，酒一壶，命自天子命为佐者；次一席，酒肉亦如之，命自己命以为吏者；次一席，酒肉亦如之，命乡闾许以耆年有德者。肉既饱，酒既酣，因化育之宿洽，有歌谣者进，有舞蹈者作，皆诚激乎中，章乎形容，婆裟慷慨，与习而为者不类。然后渔者请以其舟，农者请以其器，圃者请以其蓄，弋者请以其鲜。啐浊尝漉，浮泛漪澜，风恬日和，川晴野媚，以熙以怡，万心一之。至义之门，大顺之家，父兄子弟，一族一堂之中，不是过也。非仁德淳化，其孰能至于是邪？旅游之子，实窥盛事。

兹宴也，虽溥于天下，百里不同风雨，恐他邑之景物此辰，不得似公之邑也；一方不同教化，恐他邑之欢乐此辰，不得似公之邑也。故序之。


129　臧榮緒岑之敬校左傳　經史校讎不可以臆見定


雍熙中太宗九年改元雍熙。校九經，史館有宋臧榮緒、梁岑之敬所校左傳，諸儒引以爲證，孔維謂不可按據。杜鎬引貞觀敕，以經籍訛舛，由五胡之亂，學士多南遷，中國經術浸微，今並以六朝舊本爲證，持以詰維。維不能對。【原注】見談苑。〇全云：「楊文公億作。」太平興國太宗初元年號。中校漢書，安德裕取西域傳山川名號字之古者改附近人集語。錢熙謂人曰：「予於此書，特經師授，皆有訓説，豈可胸臆塗竄以合詞章？」【原注】見晏元獻公書。〇案：此晏殊答樞密范給事書。〇見宋文鑑一百十二。觀鎬、熙之言，則經史校讎不可以臆見定也。

【閻按】齊武帝賜晉安王子懋以杜預手所定左傳，梁蕭琛得三輔相傳班固真本漢書，此二書當更奇。

【何云】自靖康亂後，北學益衰。

【元圻案】書録解題小説家類：「談苑十五卷，丞相宋庠公序所録楊文公億言論。初文公里人黄鑑從公游，纂其異聞奇説，名南陽談藪。宋公删其重複，分爲二十一門，改曰談苑。」〇南齊書高逸傳：「臧榮緒，東莞莒人也。惇愛五經，謂人曰：『昔吕尚奉丹書，武王致齋降位，李、釋教誡，並有禮敬之儀。』因甄明至道，乃著拜五經序論。嘗以宣尼生庚子日，陳五經拜之。自號被褐先生。」傳言「太祖爲揚州，徵榮緒爲主簿，不到」，蓋宋人而隱於齊者，故王氏仍以宋係之。〇陳書文學傳：「岑之敬，字思禮，南陽棘陽人也。年十六，策春秋左氏、制旨孝經義，擢爲高第。」〇南齊書武十七王傳：「晉安王子懋，字雲昌，世祖第七子也。撰春秋例苑三十卷。世祖曰：『知汝嘗以讀書在心，足爲深欣也。』賜杜預手所定左傳及古今善言。」〇梁書：「蕭琛，字彦瑜，蘭陵人。始琛在宣城，有北僧南度，惟賫一葫蘆〔一〕，中有漢書序傳。僧曰：『三輔舊老相傳，以爲班固真本。』琛固求得之，其書多有異今者。」〇孔維，字爲則，開封雍丘人，九經及第。淳化初，官工部侍郎，受詔校五經疏義。〇杜鎬，字文周，無錫人。博貫經史，舉明經，解褐集賢校理，歷官工、禮二部侍郎。〇安德裕，字益之，一字師皋，河南人。開寶三年登甲科。至道中知睦州，還判太府寺。〇錢熙，字大雅，泉州南安人，善屬文。李昉深加賞重，爲之延譽，令與子宗諤游，遂登甲科。

〔一〕「葫」，原作「萌」，據中華本梁書卷二六蕭琛傳改。






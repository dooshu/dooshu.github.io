苏籀　去年一首

去年胡来清水岩，黄河狭隘冬凌顽。

戾如飘风速如鬼，犬豕淫虐豺狼贪。

探马星奔汗流地，猛士眦裂发指冠。

潼雍见兵不及万，半阙甲胃屯河边。

隆寒身体例皲瘃，亦复勉强横戈鋋。

它司金缯封雍府，犒军纸襖如泥钱。

胡人隔水相笑侮，杀身於尔何值焉。

同州告急唇齿喻，无兵赴救诚难旃。

元戎钤下兵八百，苍头厮养争后先。

鄜延诏发五千骑，此日收兵姑自全。

平时保甲例乌合，县符迫促挥空拳。

甚哉田夫无门志，一夕惊走如穷烟。

汉将苍黄结旌遁，虏骑势合弥山川。

关中控弦诚万骑，忠臣义士力可宣。

书生命运亦蹇劣，我师疲少邻敌坚。

却忆长安无事日，谈及祸乱为尤愆。

饭囊酒罋夸厚福，捧土揭木皆才贤。

生灵未悉坐何罪，髓脑涂地尤苍天。

天公诚能佑戎虏，岂复不解兴中原。

案图戎索八百郡，我邦日蹙知谁怜。

吴中据江恃舟檝，惴惴栗栗聊偷安。

旅人流徙隘城郭，岁事寒薄理势然。

去年往矣不须问，安枕而卧祈来年。

苏籀


卷十六

<集部,别集类,北宋建隆至靖康,後山集>

钦定四库全书

後山集卷十六　宋　陈师道　撰墓铭墓表行状神道碑

宋处士墓铭

处士讳豫字微之世家彭城白鹤里曾大父惟干谏议大夫大父说赠工部侍郎父仲容驾部郎中两妻姚氏太常少卿坦之孙治平二年年三十以卒熙宁五年从葬大彭乡之清东里始处士昆弟四人以行艺为名人始大其门其後伯仕不偶叔季皆早死处士亦疾废而宋氏微矣处士始学忘寒暑寝食博闻强记而疾既病屏事絶客读老释氏书穷名理外死生时以诗自娱人谓处士夀矣而卒天之报施非耶既卒子章始生姚夫人年尚富以礼自誓志成其子元佑二年仕为邓州司户参军而夫人卒年四十八於是兄子清亦既仕矣能世其业继其声天之报施非耶始处士葬不及铭明年闰月袝夫人之丧乃来请铭铭曰

宋氏之兴自君兄弟孰厚其德而啬其位谓天不臧亦既有子归安其居千岁之始

李夫人墓铭

夫人连昌人李姓溧水尉赠特进之子大理丞知康州黄庶之妻集贤校理佐着作庭坚之母也初特进贤其子不妄与人久之以归康州佐大臣幕府持议不挠大臣外敬内怀以故官不达夫人安之以相焉康州卒子稚而贫矣夫人以丧还葬豫章遣子就学或劝以利夫人曰自我家及儿父时未尝不贫何用利其後校理佐於朝名人伟士倾下之然亦以是数至者校理谢不谨为夫人忧夫人曰大者吾望汝细何忧焉夫人始封夀光校理辞所拜官进封安康郡太君元佑六年年七十二卒于东都男五大临叔献叔达仲熊校理其次也四女有妇行长为洪氏妇其死不幸校理是以赋毁璧也於是大临为梁县尉而仲熊卒诸子名文行而梁县法度之士也世以是贤夫人明年合於康州之墓在分宁之台平实双井梁县与其羣弟使来言曰先实知子子其铭以夀吾先师道学於校理贫不自食又客焉知其私为详不辞而铭铭曰

妇患不德不患不能惟其身之孰不承之特进之子康州之妻善於其身内外具宜翁姑如亲夫夫妇妇盍鉴其子则知其母孰汝五子雍雍如一敬而不怠以有其室娣姒之间庸庸坦坦不愧以长覆护其短内仁族姻外事宾客哭有余哀室无遗帛孰不贵富以亡为存孰不老夀以死为生死而不腐何有於文我其矢之以累斯人

魏嘉州墓铭

魏氏望钜鹿自汉兖州刺史衡之曾孙始居魏之舘陶五世而至郑公辩毅慈明为唐宗臣舘陶之魏始大甲於国谱又五世而至司徒【阙二字】之子别居歙之婺源其後四世而至尚书礼部侍郎讳羽为太宗真宗三司使十有八年而生龙图阁直学士讳讙见微致大功昭南邦以吏部侍郎归老下蔡葬夀春八公山下仍父子赠太尉在名臣之数别为下蔡之魏太尉两娶刁氏有子十一人君乃第十子也讳绍字奉之任为将作监主簿尝知虞城县禁捕而盗止留守下其法焉勾当合流镇岁大饥君叹曰朝请而夕报亦不及矣振廪出以下估而後闻傍近赖之通判绦州事新庙学具师徒士故沉浮俗间檄县谕出之讲试以时君与其属过焉後以朝散郎知嘉州自唐开元献荔子而今乐用朱桑人始病之久而微矣不给其求而刑者衆嘉佑中有良守哀之作二诗刻石以讽君将行要贵名求者既至摹其石诗以报黠贾夺人盐井更数守讼不决君行而还之君孝友慎和而不受私居无子弟过出有吏能常有劳再登格而赏不及君亦不自告也绍圣元年二月已未卒年五十七明年二月甲子从葬夀春两母并封崇荣二国夫人而所生何氏别封旌德县太君娶李氏左金吾卫大将军忠告之女封夀安县君三子男二女嫁蔡州助教刁宝臣濠州参军晁载之将葬君夫人曰葬铭臣之行治不可不书也使晁载之具其事曰君常调不及用循职而已毋异也既具合宗而谋曰其谁铭晁妇曰其陈氏乎否则没吾父矣晁载之曰士求铭於陈氏辞者屡矣吾所见也求可冀乎其妇曰盍索其词以固请乎於是汶来及余於颍水之上以请晁与余交又与俱来其何辞铭曰

魏氏再显惟其有继有继有承以有其位再登公师有子之致君伏不兴亦保其世犍为之政不侮不畏更四十年良有其二事惟其常亦何以异夫人之云铭则不愧

朝奉郎魏君墓铭

朝奉郎魏君讳涛字信卿其先自魏徙徐为彭城人父吉赠宣德郎母王氏夀安县太君元佑二年四月六日卒于家年五十七娶刘氏昌乐县君有子曰衍绍圣三年十月几日葬於白鹤乡立德里之故茔衍有文行力贫以葬大父而下几丧乡里既共其事而师道又考次君之志行张施而石铭之君始以进士为濮州参军贾以赂冒官族脱市版州下其事君不受其为河东从事佐经略使刘庠契丹与河东争界而廷议欲割畀之遣使临议庠以属君使不能屈则临以威君不为动於是复宪州筑惠宁肃定神木三堡声势益张契丹亦不竞也庠由是益知之谓可当赠而後使刑君独不可使武吏明怒僚吏却愕君又独曰希意顺事为自计耳於公何有又况非某之能也使虽不喜而竟屈焉其知承县两仇鬬而伤决遣而伤者死仇不自冤而君疑之求其故而未得死者之子诉於监司怒有恶语君叹曰官可夺囚不可杀不为具狱复得其实是夕罢归两骑及门坠乃死验其邻果然其治明毅所至不冤而承人思之至今衍常至其县一县之人喜相告曰吾着作之子也着作吾故官也其监团柏镇军兴运夫过其郭突门刼库君出告曰尔去家度塞父母妻子数日待还今虽挟利器怀重宝何所乎衆谕稍去遂定君生十年而丧父哭之过哀十八试礼部闻母疾而还其孝盖天资也家产万金委羣弟不问所在後争分君又多予之有难之者君不答召衍而指其书曰读此不患贫矣君以不欺为心亦不以告人问其说曰不自欺耳而人信之徐守见而贤之数荐宰相用矣君辞或问之曰班固以事窦氏为後所笑可使後人笑我耶铭曰

魏氏隐微及君而兴得价不出亦古之曾凡君之行出于不欺邑人之传我则着之

比丘理公塔铭

绍圣元年九月癸丑比丘理公卒汝隂之荐福院年八十一腊四十三戊午葬於西郊始余为府属闻其声数过之与语敬焉其後去官如东都往问其疾且别於是疾久矣貌言如初既别且曰公老而疾有如尽缘我其铭公默然归则葬矣其属永圆既治其丧又具石以请公名悟理赵郡袁氏子也去家居东都宝安院持律严密徧习相性圆教始出汝隂证悟敬焉使如瑞光又事圆照禅师久而还居荐福日诵金刚行愿两经阖户禅观不近人事凡二十年颍人向焉晚谓禅者普仁曰明年吾往矣既望坐逝後三日而用火盖先期焉使以所诵经与所着书从葬问故曰葬有塔诸天致敬我不足当也得此则免矣既化舍利五色骨如积雪铭曰理公詻【严也】詥【谐也】既平以直且学且业以究其极下席散徒行其所难阖门谢事二十其年两林孤图过者敬之有经有传以及我师

仁夀太君卢氏墓铭

夫人兴化人其父建隆谓黄氏复後大谓夫人宜之以归其子赠朝散大夫世规实生五子曰随陶隐陞隩大夫以为材使皆就学择师而从贫不惮远夫人招之补洗必亲焉大夫卒家益乏而夫人教益力居七年而两子仕仲为御史殿中贰国子或使守遂封仁夀县太君夫人既成其子张其宗以续其世孙曾在前究乐厚养而自若也绍圣四年司业自徐徙福夫人於是年八十有二闰月甲子卒於行随早卒陶为宣德郎先卒陞继卒家世葬闽中於时司业拟徙睦州不克反葬乃以某月甲子藁葬于某初司业以丧过润遇晁子补之使问铭於陈氏是夏晁子过徐致意师道对曰吾尝属其私是宜铭又尝铭人之亲矣其何以辞于是以书抵睦报命是秋司业以状来师道读之曰此吾之所闻也铭曰昔之有云知子其父归於大家显有其助君舅君姑既安且饫独单无族弗懈弗诉上承下御不严以恕自约而显不新以故有费无妄斥靡而素申之於家不成而度周而不积有求必裕人以为德不色而惧实实祗祗不铭而着何以铭之孝子之虑

法轮院主塔铭

宋苖姓宿之虹人连丧两亲顾不及报乃去家为道居徐之法轮院庆历五年试所诵诗为比丘明年具戒遂主院事元佑元年既老而传四年十一月晦寝疾而逝岁七十一腊四十三元符二年三月甲子其徒法懿法珍法惠法如法坚用天竺法葬於某徐故尚法而宗相集鼓相闻讲席相因学者四来於东方为盛而【音鄂严敬貌】师禅子所不至至则无所於舘公始除舍修供以待其来数请师说性教而时至缘会野俗先变向於禅矣其起信广道公有与焉余与公相游知於其葬铭以送铭曰

圣有去来维缘与时法无高下悟则同归人而有争弃理用情知者不言道则自明孔李二氏与释而三一人之传或说或参人有利否教则多门何以一之白日青天时移俗变昔法今禅孰为予夺同业而然因则然矣缘则何其有风有自尔公预之

昌乐县君刘氏墓铭

师道既铭魏君而葬葬後再岁君夫人卒卒之三十六日合於君之墓其葬速不及铭岁之八月其子衍始撰其行与事以请将着之石而纳於隧以明年之三月师道既与为礼遂略其词曰刘氏之先自咸阳而东留彭城其後有防娶高氏高有行能以五行逆顺知人衰旺休咎子孙数十谓夫人与其女孙必大以归君与郑氏君讳涛卒朝奉郎而郑丞秘书皆有封邑夫人事姑如母视诸子如生接微如上君为濮狱掾里豪有狱因乳医献大珠数万夫人不取遂絶医君强直数事忤上官夫人谏曰子以禄为养其以行直负君文偿以禄夫人不以为难君卒而家敝亦不戚视其子之学否与其客之贤不肖以喜忧曰尔父尝谓保身如保器但虞伤缺尔师道於是知君夫人元符元年秋从其子依沛之石氏明年二月乙酉卒年六十六其敛与归费出石氏其葬也邑人共之夫人一子衍也来学故其葬不以铭属人铭曰

呜呼夫人而有衍也其学方兴与其善也身立名扬亲则显也呜呼夫人其无远也

仲父陈君墓铭

仲父讳某字某先大父为怀州有相者过之使视诸子谓君不宜任庆历中君以任为试秘书省校书郎调荣之资官尉不赴京兆之鄠临潼主簿举监环之折博务皆不终谓君非不化特不宜尔何妙耶然则形骨可以知其贵贱气色可以知其休咎而荀子非之何也元丰几年年五十有几而卒有一子曰师中三女嫁李某邵敏修今为临淄主簿建中靖国元年五月某日叔父前崑山丞珣葬於彭城吕栅之大茔君娶解氏光禄卿程之女亦不终故其葬不祔铭曰

婚宦不卒则归之天如何不淑又不得年兄弟之怀葬从先人归安其居宜尔子孙

季父通直郎陈君墓铭

先大父有五子君其季也讳某字粹父皇佑元年大父为三司盐铁副使行视河还而卒仁宗怀之官其一子七品京职复诏有司毋以为例君由是为将作监簿迁太常奉礼郎大理评事卫尉大理两丞太子中舍改通直郎监杭楚沂三州之酒税元丰四年年四十矣卒於下邳娶庄氏永和县君生三女嫁段辩耿夀恺高友谅大父有世材故其子皆长於吏君所试小未足观能否亦无传闻然杭於今号繁剧视天府而孙威敏沈文通两公为先後守之最某至杭问其所治莫不称说君事沈公独能记之由是不试知其能君无子其兄崑山丞珣用建中靖国元年五月几日葬於彭城吕栅祔先兆之丙铭曰

材则不试生则不年天耶人耶孰知其然葬之者兄铭之者子孰啬其存而厚其死

张居士墓表

居士张隆字君道苏之吴人以书计为县簿史乐声色酒博以自放年二十八有名比丘谕以罪福真切卒然悔悟委家絶世专意释氏衣粗食淡奉菩萨戒滋久益严从雍熙道塲元智法师授华严义手具疏抄礼华严法华楞严经起信论法界顾清凉抄疏及他经凡数百卷字一致敬又以梁忏为衆礼佛十有一焉其称佛菩萨号每以百万数率衆供僧每以千计言听事治咸以为能曰吾非自效为作龙华之因耳日再至讲所习天台贤首二教退则礼诵跪遶繙大藏经日不絶声身不旷礼夜尽三更迨五而兴每三八日会家衆供佛说教以终熙宁七年十月既朢年四十八矣且有厌世语遂与其子宗永别既讲还未至觉皆有至则趺坐诵观音号掖以如寝及席而逝尝曰吾死用浮屠法於是火焉明年冬至葬县之南里妻闻氏产四男子圭崇宗永湜初居士以两子事浮屠师既卒崇复家而宗永遂为比丘号慧严大师初居士奇其子故舍自其幼时有胜会必与俱以导其志其後往来江湖间事圆通禅师圆通来居东都法云以为修造主於是合衆施为殿藏阁寮前庖後寝凡费六千万更七年而後成长者康宁一见施千万为二佛六菩萨十八大士羣从卫之像其所为必极天下之工既成而去於是慧严之名行方内相传以为神奇而不知其所余也顾其中有大焉而未试也语曰知子其父果哉初居士葬不铭余与慧严好於其别为次其行使归鑱诸石以表其阡以慰其乡之思以启後人其勿坏绍圣二年二月十七日江州彭泽县令陈师道撰

宋魏府君墓表

君讳宗讷字景仁彭城安德里人治平几年东人饥天子出使振业之募民粟面赐以官君於是为州助教其先累富父齐为洋州司理参军娶吴氏有五男子君以季少任事矜恤内外敬士而亲缓急叩门不以事辞有报者未尝不辞也凡贷而後则倍期而不倍息或损之曰人一而吾二尔何损凡质不问当否惟所欲有来以箧使自验而一发或疑焉曰虽妄何惮且一失不复人必不为也及疾属其子於母兄以学度不可偿与偿而後者皆焚其劵後其兄病胡夫人复行之人谈之至今君以熙宁三年八月甲子卒年三十有三娶高氏一男四女绍圣五年七月甲子其子涤谋於其宗自大父而下与君凡几柩别葬於大彭乡之新城村涤举进士方质谨厚不谈人之短有谈者弗应至巨恶人所唾骂一叹而已家虽贫不苟受将葬宗不共其费或问之曰葬吾责也使不同吾且专之而况有助乎余由是与之游始葬欲余铭而不敢请既闻而哀之昔阮思旷有好车人欲以葬而难之思旷曰车而使人惮借何以为也遂焚之念感思旷之车之事乃书以叙之使陈诸墓古者葬以死祭以生谓鬼有知而尸无知也故不封而庙後之人薄祭而厚葬既封殖之而又识之既掩诸幽而又揭於道既守之子孙而又以累人其为不朽极矣虽然韩退之为铭文数十去今几时穹石伟书顾无存者而其人之事功??在人心目如今日事是以知金石之不足恃也今魏氏欲显其亲而必余之述岂不悖哉岂不悖哉元符元年九月辛亥东里陈师道撰

先君事状

先君讳某字宝之徐州彭城人大王考讳承敏妣李氏王考讳宗旦赠工部尚书妣董氏仙游县君考讳泊三司盐铁副使赠工部侍郎妣张氏仙源县太君庆历元年以外舅颍公任为太庙斋郎历徐州之师开封府之雍丘主簿以父忧去复为雍丘主簿忠武军节度推官以母忧去复为冀州观察支使治平二年迁大理寺丞知陇州汧阳县神宗即位加太子中舍以殿中丞通判金州以国子博士通判绦州待次於雍丘熙宁九年四月戊申卒年六十故事选人用荐者五人为京官先君罢雍丘举者十有七人仁宗怪其多也於是颍公为枢密使务伸寒士抑世家乃报罢其後罢忠武幕府举者亦十余人其上吏部如法余不以闻也将见而举者免乃谢冀州支使吏部奏帖而举者还故官英宗即位始正京官君子以为有命先君罢汧阳人有荐君於宰相荆公书其姓名於便坐既至使相度百司利害久之罢归吏部省吏谓君曰固知君不办此善事吕嘉问其进久矣先君善事亲导意顺色亲无忧劳既孤读其书过其旧舘流涕不食葬其三世二十余丧举必亲焉教养诸弟嫁娶之视其子犹子也盐铁槖中装直数百万尽以与其弟仲弟悖悍语每侵君君不校也数至京师上书又讼於有司巧诬丑诋期以中君又欲杀其子君徙妻避之不怒且怨也其後尽其产君至无以归终不一言及坐事系狱君数千里收其孥以归老君为人仁而敬慎意廓如也曰行而畏人知者吾不为也常笞吏肉溃而死终身不用小杖先君资亷俭以利交推多与人曰宁损我毋损人也所至正其圭田金州有漆林之征使视无木者罢之十去七八君为汧阳承乏秦中于阗入在幕府檄君阅其贡实还过县见君视之曰官人在秦州谢部有献揺手不受也既罢汧阳凤翔人范长史请间出袖中金君避之金为州阻远多货吏以致富至君知有亷吏先君在汧阳人有讼其令隂事後令常畏恶之或谓君可因事以去之君曰士不畏义而畏人耶吾知守身而已先君居官如家用财如私事无难易行无寒暑昼夜无寝食遇事丛错人不胜其烦意益自得治狱不以考掠能得其情所至以能闻去则有思其治雍丘最久思最深见者指目闻者举手其佐冀州守者任之州以治市人歌之先君为雍丘主簿上奏曰雍丘尉氏六县凡田百亩赋薪以束束为钱二十文为粟三升始县陶瓦以缮营舍使民居废地伐薪以钱输遂以为长久之计牧马於其地马人乃与民其後马人焚其草以肥地而赋入如故易薪以钱易钱以粟今陛下哀畿内之民困於厚敛损其租十之三而无名之赋自如有司不以闻是上仁而下暴也又曰军出戍边妻子病无医药死则弃之如犬马然咈士心害仁政宜加恤焉先君在雍丘都巡检使严酷人有告其军变先君行令事诏语尉曰大事不可竟衆心一动则祸大矣非静乱乃助之也间其始事者十人得而诛之足矣然不可力致可计得也今声言盗发境上过其门使人谕之而云计必遮留教其行罢吏士治行留乱人守则成擒矣既获是夕狱具明日谕其军曰罪人得矣余毋恐一军乃安先君在冀州主和籴商车合而钱竭故常闭籴居者操其权贱售而须厚价由是商者不行官费数倍君尽入之自为券以质如期而偿公私便之娶庞氏颍庄敏公之女封安康郡君生三男师黯监夀州酒税师仲前下邳主簿师道颍州教授二女淑嫁左司员外郎张舜民媛嫁章珙以元佑七年五月葬於彭城县白鹤乡吕栅村

先夫人行状

先夫人庞姓郓成武人曾考文进妣陈氏王考格国子博士妣邢氏故事宰相追爵三世皆赠三师两令秦魏国公楚燕国夫人考籍皇佑初平董两省事昭文舘大学士来西平南完好两边登降良否百职具举其後以太子太保致仕封颍国公諡庄敏赠司空侍中始魏公宦徐颍公与曲阜孔道辅从先大父游魏公语颍公曰陈氏子君子也必与之好颍公娶边氏封秀国夫人枢密直学士肃之女生夫人而归於陈氏夫人慈俭勤直苟尊矣虽贫贱必敬微矣虽贵富不下言色由是内外向之时日祭祀虽老不懈然方质不然恠神事虞氏女传一世以为仙名人伟公皆降下之而夫人不以为可後而果然仲父侵君夫人至辱夫人之亲夫人不校也其後仲父系罪坐狱先君取其孥而夫人与之有恩及仲父死不幸旁无妻子其死事皆亲焉曰先姑之私何敢怨颍公娣弟赵氏妇及夫人居郓之东阿年七十七而卒绍圣二年三月二十九日也始次东阿未及步并於商舟夜有火星如丹如槖出芒下尾堕於商舟之上夫人之前夫人晩奉释氏修浄土行自疾至终卧必西向病不知人诵弥陀不絶皇佑六年颖公奏封南安县君嘉佑八年公薨加诸子进封安康郡君先大父讳泊三司盐铁副使赠工部侍郎先君讳琪国子博士通判绦州三男子师黯光州光山令师仲河中司録参军师道江州彭泽令两女子淑嫁从母之子左司员外郎张舜民媛嫁章珙皆先卒先君之丧高邮秦观为铭焉而不克葬及夫人卒以其年七月甲子奉两亲之柩葬於彭城白鹤乡龙山之隂先大父之兆次於是秦公在淮江河浙之南关越之两界以日月之不余不克附於先君之铭其不肖子师道茹哀忍死敬具其大者请铭于儒先生而书之异石置诸石之右云

光禄曾公神道碑

宝元康定间属羌叛乱西边荼苦天子恤劳吏民制诏二府谋于衆庶以协大同士争论战守计利害以希幸润泽於是时儒者曾公从江南来上书曰羌夷盗边病在肤革非国之患以幸天下明年又上书曰今东宫未建置宜选宗子入侍帷幄以须嗣子之生以代皇嗣备师傅官承天而行意以定大分为万世计是岁庆历几年士大夫万【一作方】冀幸未发也故进议者皆出其後又为时议数十篇纵论天下事学者向之公学博而守约思深而见远观古治乱明习当世之务故其论伟然协於法义而达时之变可举而行是时公以诬家居十余年人知其冤哀其穷而公不自讼方以天下为忧其言後多施用言者亦自为功蒙褒显而公巳卒世皆莫知也公讳易占字不疑建昌南丰人故属抚州以?为太庙斋郎历抚州宜兴临川尉轻侠少年戒其党与毋犯禁公之皇考治夀州其政如此而人莫知其所出夫人之所难为而公子父之所易盖人以刑而公以德能服人之心而不知其然所以善察能否徙司法参军迁镇东节度推官举监真州仓以课迁太子中允太常博士知泰州如臯信州玉山二县兴学校以进善新官守以临衆治梁道缮置驿以奉行旅岁一登然居者未完亡者未复而赋役如平时与凶年等愿缓一载如臯赖公保其生业而近县不胜其弊公事亲将顺其志有女死家贫不能归逆丧【此有阙文】以危法中公请御史出验治仙芝坐诬公得罪而公卒不免也公祖延铎散骑常侍祖仁旺赠水部员外郎考【此有阙文】凡女九人【此有阙文】历七年公年六十九道病卒於南京皇佑元年葬龙池乡清风里源头公以子贵累赠光禄卿夫人分封【夫人吴氏朱氏一封文城郡太君一封仁夀郡太君】京兆文城仁夀郡太君公子舍人谓其门人陈师道公之葬既以铭载於墓中今幸蒙恩追荣三品复立碑於墓道以显扬其芳烈明示来今是以命汝为之铭师道幸以服役奉明命虽愚不敏其何敢辞退考次其行治慨然兴叹其试何小其效何大耶及读其书又有大者而未试也因书以逆志而又知其怀之有言言之有不尽则其雄深伟奇惊世而善俗者犹其余也世徒见其仕而不遇仁而不年以为公恨此固命之适而士之常岂足道哉

後山集卷十六








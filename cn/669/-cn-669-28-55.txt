55　孝宗問宰相與僚廷諍事　開元録繫日條事


孝宗問周益公云：「唐孫樵讀開元録雜報數事内，有宣政門宰相與百僚廷諍十刻罷。徧檢新、舊唐史及諸書並不載。」益公奏：「太平御覽總目内有開元録一書。祖宗朝此本尚存，近世偶不傳耳，容臣博加詢訪。」

【何云】人主勤學，又事其大者遠者，如此所以爲淳熙。

【集證】孫可之讀開元雜報：「樵曩於襄、漢間得數十幅書，繫日條事，不立首末。其略曰：『某日皇帝親耕籍田，行九推禮；某日百僚行大射禮於安福樓南；某日安北諸蕃君長請扈從封禪；某日皇帝自東封還，賞賜有差；某日宣政門宰相與百僚廷諍十刻罷。』如此凡數十百條。樵後得開元録驗之，條條可復云。」按：御覽引開元録，無雜報數事。

【元圻案】孫可之讀雜報文見唐文粹四十九。〇周益公奉詔録一：「臣昨蒙下詢『唐孫樵讀開元録雜報』云云，臣伏料聖意，以爲宰相與百僚争辨至於移時，必是事體甚重，故欲知其實，以古爲鑑。臣尋閲太平御覽總目内，果有開元録一書，則是祖宗朝此本尚存，近世偶不傳耳。容臣博加詢訪，别具奏聞。」






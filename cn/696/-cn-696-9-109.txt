对酒


其一

对酒歌盛时，天下方大治。
帝者陈威仪，日月星辰布纲维。
大饶乐，米谷积如茨。
仗黄钺带甲百万，徜徉四夷。
都护治属国，尉候相望，九驿道之。
作乐章以告诸宗庙，自诸侯王君长，咸来京师，以跪奉玉卮。
惠养元元日繁滋。
崇廉让，黎民无叹嘻。
赐民爵以一级，大酺十日，熙熙如小儿。
甘露垂饴于铜池，凤凰和鸣，协声中诗。

其二

对酒歌风尘，日月多苦辛。
识曲悲所因，中心抑郁难自陈。
少皎皎颀秀而嶙峋。
尝读书二十万言，咸识其真。
好著书立说，负气结客，睥睨朱轮。
以汉廷无出其右者，自乡大夫三老，莫测其人。
无以致要津，于是挟册而游秦。
再上书不报归负薪，幸无绛灌之妒，蓬户以居，傲然视等伦。
生逢圣世何宽仁，高自称誉，灾不及身。





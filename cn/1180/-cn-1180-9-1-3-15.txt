北门

三章，章七句


首章讲：此卫之贤者，自伤不得志作也。意曰：





出自北门，忧心殷殷。

殷，即忧。南为阳明之区，而北为幽阴之地。今我也出自北门，皆阳明而向幽阴矣。我之所遇如此，何能为情耶？是以慨遭逢之不偶，伤吾道之终穷，忧心盖殷殷然矣。





终窭且贫，莫知我艰。

且窭焉无以为礼，贫焉无以自给。我之艰难如此，而人又莫之知焉。





已焉哉！天实为之，谓之何哉！

已焉，是止于穷意。夫事出于人者，犹可以力为；而事出于天者，不可以幸免。今我之值昏乱而处困穷，乃莫之为而为者天也。已焉哉！天实为之，谓之何哉！则亦安之已矣。

二章讲：然吾之穷困，不止此已也。





王事适我，政事一埤益我。

埤，厚。益，增。王命使为之事，既适于我，而国之政事又一切以埤益我。其困于外极矣。





我入自外，室人交遍谪我。

谪，责也。然使室人而无以相谪，犹可慰也。今贫窭又甚，我入自外，室人至无以自安，而交遍谪我。其困于内极矣。





已焉哉！天实为之，谓之何哉！

此莫非天也。已焉哉！天实为之，谓之何哉！夫惟听天所命已矣。

末章讲：





王事敦我，政事一埤遗我。

敦，投掷。遗，是加。王命使为之事，既敦于我，而国之政事又一切以埤遗我。其困于外极矣。





我入自外，室人交遍摧我。

摧，沮也。然使室人而无以相摧，犹可慰也。今贫窭又甚，我入自外，室人至无以自安，而交遍摧我。其困于内极矣。





已焉哉！天实为之，谓之何哉！

然此莫非天也。已焉哉！天实为之，谓之何哉！夫惟听天所命而已矣。夫处困穷之极，而无怨尤之心，若北门大夫，诚可谓忠臣矣。






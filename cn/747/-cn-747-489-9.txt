○右仆射赠太子太保姚公集序

文章者，其士之蕴耶？微斯文，则士之道不彰不明。又况宗公大君子，网纪百度，琢磨九德，以至於经大猷，断大事，不由此涂出者，犹瞽之无相欤？盖修之有本末，得之有厚薄耳。至若推於心术，畅於事业，行顾言，言中伦者，太保有焉。太保姓姚氏，讳南仲，吴兴人。博究古今，安舒方重，外清和而内刚明，有直质而无流心。学于《诗》之恺悌，《易》之贞厉。且曰：“史鱼、仲山甫吾之师也。”故以之修身，以之懿文。其逊志肄业，通达强立，则搏约以明义类。郊居宴息，勇退肥遁，则吟咏以达情性。详延特起，对有明法。拾遗补阙，在帝左右。义激於中，书陈於前。肝膈悃忄，以尽规为己任，切於时病者，皆精为上言之。疏两河安危，夷门要害，盍建元侯以屏东夏，疾吏道杂而多端，条陈选部官人之法，毂下饥旱，举成汤六事，凡如此书数十上。《请改卜贞懿皇后陵地》一篇，尤深切著明。武皇向纳，被以命服，因诏侍臣，极言得失。宰司上贺，百执事耸视，以为虽神爵黄龙，炎汉纪年之瑞，不若是也。周旋台阁，损益文宪，由左冯翊理陕州，教化清平，分阃东郡，闲邪秉直，志气所伸，勇若诸贲，天下之人称焉。竟以贞胜，而登端右，是皆以立诚居业，言而履之之效也。故其含章匪躬，讽议居多，其他则歌诗有逸韵，叙事为实录，皆据根柢，而无枝叶，然君子硕儒之言，其在是乎？昔公之理海盐而介浙右也，德舆方侨於吴，辱忘年之欢，暨叨贰六职，而公入践师长，馨香茂实，耳目闻知。公嗣子太仆主簿衮，孝谨而文，永怀罔极，捧公，述作二百篇，列为十编，以论次见授，故粗举公之所履，与为文之旨，而叙之云尔。


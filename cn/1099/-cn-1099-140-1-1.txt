○擬臺諫奏免挍尉刺舉下 【 奏免挍尉刺舉】

此文全摹西漢疏體武廟初立挍尉

臣惟三王以禮使其臣、故功烈高尚、後世莫可京也、陛下何不一切以禮自居、使臣子人人自安、以相成陛下之功烈、使並名三王、同符二帝、傳之萬世乎、夫臣之於君、非有父子之親也、遠父兄、辟鄉土、非有親戚倚劘之樂也、動之有法、行之有制、非有優游自恣之趣也、然而任為斬刈流徙而莫為之怨、勞瘁其職而不敢安者、此非必　陛下之聰明、家照而人覘也、孔子曰、君使臣以禮、臣事君以忠、詩曰、投我以木?。報之以瓊瑤。其君臣之義。而施報之禮。所由於　祖宗之制者遠也。今奚所制而輒廢　祖宗之舊。伺察百僚過失內倚中貴為主也變立新式。使臣子人人疑懼。狼狽莫能自盡哉。夫微疵小過。此雖賢聖不免也。况中才之士。待教而善者。魏文侯戰國衰世之主。尚不忍以二卵棄干城之將。况　陛下之明聖、乃數以微過細事。困辱豪傑。後何以為訓也。夫文書期會失報。非鬻賄獄訟大壞國法也。參詰簡寡。求以勿濫無告。非圖蹈忠良也。臺諫止息時弊。非引之巳歸而後利也。乃皆許挍尉舉剌。若覓賊首。此何為也夫公卿大夫縉紳之至貴也挍尉厮役之至賤也公卿大夫挍選之於鄉黨。進而策之於大廷。慎而擇之於天下之公議。非若挍尉。但以戶徭僉派也。乃其制行知識。悉為其所制。臣以為大舛也。堯以禮任其臣。故羲和四岳效其職。舜以禮任其臣。故禹稷皋夔奏其功。彼其蹟非不崇。而智非不逮也。乃不聞有家緝戶舉之事者。彼固以為不可也。公卿大夫者。與上共理治道。而致之民者也。臺諫者。與上及宰相共論治道。加之駁難審固。而授之民者也。古之人官盛任使。忠信重祿。以待其臣。尚恐不得其心。故於是有燕饗之禮焉。有體悉之惠焉。有推引之讓焉。曰毋金玉爾音。而有遐心。曰人之好我。示我周行。其義如此深。而禮如此厚也司法奇奧今又旁求博致惟以能尾萬一之謬則欣欣然遂以為快一繫詔獄。則不可更辨其冤。由是言之。雖有伊尹周公之忠。固亡由申也。夫中才之士。因所施厚薄為效者也。非皆賢而有行也。苟免飾詐之事於今猶存彼見上圖幸其罪隟則必巧為規避而逃之是故益相誣蔽以奸其上也　上雖終日不食。終夜不寢。以勵精求治。尚可得乎。　陛下何不如堯舜之巳事。使臣下得人人安心。毋肯奸上欺罔也。夫挍尉者。非有士君子之行也。編之行伍。非有下士之貴也。脇威以劫眾。非有禮義廉恥之節也有權臣專操國柄乃始用之不知　陛下大光明照之下。何乃猶爾也。夫忠佞賢不肖之辦。臺諫之舉至嚴也。唯　陛下留意保惜。一以禮裁之雖至亡行者。皆將修飭其身。願效陛下任使矣。况嘗盡心於事、毋擇其生死者、伏惟　陛下圖之、


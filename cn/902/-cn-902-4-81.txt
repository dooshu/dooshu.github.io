题王叔明柴桑图

黄鹤山樵高隐时，丹青寄傲称绝奇。
潇湘烟雨数百幅，后有摩诘前恺之。
曾写南山秋草碧，云是陶潜数亩宅。
薜萝欲卷山中人，长啸云烟翠微客。
秋风飒飒吹柴桑，满山野菊花已黄。
芳草绿滋露犹泫，落木无人古道旁。
当年彭泽作吏者，敝裘载酒行中野。
江州刺史来挽车，车上狂歌揖不下。
东篱醉起返照微，悠然栗里行迹稀。
黄农悲啸亦何补，聊采薇蕨慰我饥。
寥廓千秋一靖节，晋室雄图竟销歇。
祇今江左成龙文，卜历重光启中叶。
君不见纷纷冠盖黄金台，轻车驷马安在哉。
劝君一上麒麟阁，回首拂衣归去来。


冯时行


时行字当可，巴县人。绍兴中知万州，以斥和议免勘勒停。绍兴末，历守蓬州、黎州、彭州。隆兴元年（1163），提点成都刑狱卒。有缙元集。

青玉案

和贺方回青玉案寄果山诸公

年时江上垂杨路。信拄杖、穿云去。碧涧步虚声里度。疏林小寺，远山孤渚，独倚阑干处。

别来无几春还暮。空记当时锦囊句。南北东西知几许。相思难寄，野航蓑笠，独钓巴江雨。

虞美人

咏荼

东君已了韶华媚。未快芳菲意。临居倾倒向荼。十万宝珠璎珞、带风垂。

合欢翠玉新呈瑞。十日傍边醉。今年花好为谁开。欲寄一枝无处、觅阳台。

又

芳菲不是浑无据。只是春收取。都将酝造晚风光。百尺瑶台、吹下半天香。

多愁多病疏慵意。也被香扶起。微吟小酌送花飞。更拚小屏幽梦、到开时。

又

重阳词

去年同醉黄花下。采采香盈把。今年仍复对黄花。醉里不羞斑鬓、落乌纱。

劝君莫似阳关柳。飞伴离亭酒。愿君只似月常圆。还使人人一月、一回看。

渔家傲

冬至

云覆衡茅霜雪后。风吹江面青罗皱。镜里功名愁里瘦。闲袖手。去年长至今年又。

梅逼玉肌春欲透。小槽新压冰澌溜。好把升沉分付酒。光阴骤。须臾又绿章台柳。

天仙子

荼縻已凋落赋

风幸多情开得好。忍却吹教零落了。弄花衣上有馀香，春已老。枝头少。况又酒醒是鸟鴂晓。

一片初飞情已悄。可更如今纷不扫。年随流水去无踪，恨不了。愁不了。楼外远山眉样小。

点绛唇

闲居十七年，或除蓬州。二月到官，三

月罢归。同官置酒，为赋点绛唇作别

十日春风，吹开一岁间桃李。南柯惊起。归踏春风尾。

世事无凭，偶尔成忧喜。歌声里。落花流水。明日人千里。

玉楼春

杏花微露春犹浅。春浅愁浓愁送远。山拖馀翠断行踪，细雨疏烟迷望眼。

暮云浓处轻吹散。往事时时心上见。不禁慵瘦倚东风，燕子双双花片片。

点绛唇

江上新晴，闲撑小艇寻梅去。自知梅处。香满鱼家路。

路尽疏篱，一树开如许。留人住。留人不住。黯淡黄昏雨。

又

眉黛低颦，一声春满流苏帐。却从檀响。渐到梅花上。

归卧孤舟，梅影舟前飏。劳心想。岸横千嶂。霜月铺寒浪。

梦兰堂

送史谊伯倅潼川

小雨清尘淡烟晚。官柳殢花待暖。君愁入伤眼。芳草绿、断云归雁。

酒重斟，须再劝。今夕近、明朝乍远。到时暗花飞乱。千里断肠春不管。

蓦山溪

村中闲作

艰难时世。万事休夸会。官宦误人多，道是也、终须不是。功名事业，已是负初心，人老也，髮白也，随分谋生计。

如今晓得，更莫争闲气。高下与人和，且觅个、置锥之地。江村僻处，作个老渔樵，一壶酒，一声歌，一觉醺醺睡。

醉落魄

点酥点蜡。凭君尽做风流骨。汉家旧样宫妆额。流落人间，真个没人识。

佳人误拨龙香觅。一枝初向烟林得。被花惹起愁难说。恰恨西窗，酒醒乌啼月。








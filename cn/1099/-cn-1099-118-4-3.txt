○著演陣行兵事宜 【 兵法】

各邊演習營陣、止按舊規而行、不知變動、予謂地利有險易。賊勢有強弱。人馬有多寡。若不知活變。遇警安能濟用。乃參酌舊規。間出新意。令隨機應變。如衝三疊陣畢。再衝旋陣。下一條邊營畢。變三才營。又變五行營。又合為四門斗底營。當分而分。當合而合。分而不缺。合而不亂。或人馬方行。驟報賊至。倉卒之間。就於腳下站立拒敵。務使彼此人馬相迎。盤旋拒捺。以决勝負。凡坐作進退。應援追截。悉視中軍旗鼓指揮。以類而推。隨意生發。如下棊局局皆新。如此操演使人人知兵初雖甚難久則有益

今之下營布陣。或知此法是為真較閱也或太稠密。或太空疏。太疏恐敵人乘隙而入太密則旋轉之間。人馬擠塞。賊來衝擊。無所措其手足。乃教之按古兵法。止則為營。行則為陣。陣中容陣。隊間容隊。營中有營。有正有奇。有常有變。布列有廣狹。回轉離合。無相奪倫。部分有疏密。左右救援。不致淆亂。卒有外寇侵軼。堅整全備。莫可動搖。

演陣下營。務使人人常存戒心。就如賊在目前。軍器什物。常防遺落。馬匹常防奔逸。毋容外人得入。恐係姧人刺客。如一面受敵三面皆當隄防。敵來無懼色敵去無惰容。久久慣熟。臨敵不過如此。粧塘夜不收軍人務尋達衣達帽。粧作真達賊形狀。若無真達衣只翻穿皮襖。乘風拍馬。直衝營陣。腥臊難聞。聲勢兇惡使我馬慣見遇賊自然不驚是不但習人亦且習馬。其衝擊方向。悉聽管塘馬官。臨期驅使、或東或西。或來或去。或衝其前倏擊其後。使官軍應接不暇。以上皆予總戎務旹軍令。才尚書之見嗤者。以此。知兵者或以為然。姑識其槩以俟後之君子、

將領三軍司命、安危所係、苟非其人、則急去之、在其位、則不可忽且侮、子在制府、雖衞所庶僚、平居未嘗妄笞輕詈一人、有足重者、必改容禮之、苟奸法干紀。則亦未嘗假貸。故解任之後。遺愛恒多。才公嘗怪參將閻綱遊擊陳善都指揮郭遡不能殺賊褫其衣冠、加之巾幗婦服、令周遊營陣、三人皆有時名。坐是諸將解體。出塞之役。心知其非。無一爭者。比聞其敗。各按兵不救。且甘心焉。是時變起倉卒。雖救無益。而人情向背可知巳。

法曰、兵無選鋒曰北。凡官軍一隊之中。勇怯能否。必須區別。若混為一途。非惟人心懈怠。兵勢不揚。且臨敵接戰。怯者先逃羣眾被其動搖壯勇亦為所累。故選鋒為兵家第一義。然人才難得。舍短取長。皆有可用。大將之門。兼收並蓄。庶無遺才。予先年總制、通行各邊大小將官。各於該管衞所城堡官軍夜不收內。逐一試驗、揀選弓馬出眾。膂力兼人。有膽氣有智略、四事兼備。或三事兼優者。定為第一等。四者之中二事可取者。為第二等。一事可取或二事粗可觀者為第三等。若四事俱無足取。但不係羸弱疾病者為第四等。其老弱幼小疾病者。定為第五等。一等選備奇兵。二等三等選備正兵。四等專備守城守堡雜差撥用。第五等不堪之人。責令選勾精壯戶丁代補。騎射之外各採所長。如善御兵車者。善放銃砲者。熟於弩彈牌刀骨朵者。善用鉤鎗斧金?戊鞭撾者。但一藝精熟皆可備二等三等之選。此外仍須廣詢博訪。有知天文善占候者。識地利山川道路遠近險易者。善書算者。攻巫醫者。自虜中來習知虜事者。善胡語者。腳徤善走者。眼明善瞭者。形影詭譎善窺探者。有雖無他長賦性直戇決烈不顧生死者。以至百工技藝之人。苟有一長。俱令開報。閱視無異。各造冊登籍。定與操習條約。立為賞罰規格。隨宜器使。各得其用。行之一年。自覺人心奮勵、精采一新。後予解任南歸此事旋廢。今部曲猶能道之。方圖舉行。而召命下矣。姑識之。古之善將兵者。不獨選人。亦兼選馬。盖馬身首有大小。行步有疾遲。筋力有強弱。平居之際。先為選別。出戰之時。量力馳用。庶幾人馬相當。戰功可立若平時漫不挑選。用之征戰。人強馬弱人欲進而馬不前馬強人弱馬可前而人懼怯雖有猛將。安能成功。予行令各將官。將所部馬隊官軍騎坐馬匹逐一慎選。精別等第。身力高大。馳驟迅疾者。選作第一等。身力雖小。頗能馳驟者。作第二等。身力雖大。行步遲鈍者。作第三等。若身首短小。又不善行。及瘡疵?肉老瘦者。作第四等。一等二等。專備騎征。三等以備雜差。四等責令易換。中間若有跳蕩超越之材。上山下坂。足力不倦駐坡驀澗。如履坦途者。及有十分調良馴熟羣馬動而不嘶。金鼓喧而不驚者。亦要查出開報以備將官遇急取用。今敢戰之兵。隨處皆有。練兵之將。十無一二。兵不練而強之應敵。其不敗者幸也。選兵之說。已多不能知。不能行。而令其選別戰馬。其不呀然驚。囅然笑者幾希矣

皇明經世編卷之一百十八終








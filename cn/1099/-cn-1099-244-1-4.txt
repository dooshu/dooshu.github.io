○請以兵事責有司 【 有司守城】

昨日廵按直隸御史周如斗、今日總督周珫、各奏報賊情、臣備審差來人、知舊賊未殄、新賊復來、目今四散殺掠、蘇松兩府、既被殘害、而其狂謀、又且欲窺南京、勢甚猖獗、除縱賊釀亂之臣、巳蒙聖明逮治、及添調兵馬、責成督撫官勦殺等事、兵部看覆外、臣竊惟用兵固在督撫、而有司官亦各受地方之寄。使有司能以地方為念。則錢糧必預行處辦。不致兵有枵腹出戰之苦。賊情必豫為哨探。不致兵有臨期冥行之患。奸逆交通者。必多方緝捕。不致兵機有漏泄之虞鄉兵必如法團結教練。不致地方有隨在空虗。專恃客兵之弊。今皆不然。安望賊之破滅。然有司所以敢於如此者。其故有二。一曰推陞行取。率有常期。奔競鑽剌。積成習俗。故各官當此多事之時。上者望循資。下者逐蹊徑。惟思脫去地方。無有任事之志。一曰府州縣官號為守土。中間雖設有衛所。然其城池必曰某府州縣之城。不專以城守委之軍官也。去年刑部乃刱一例。此例甚悖必文武同罪而後可凡失陷城池者。軍官論死。文官止於降級。故往往輕視其城。不復博求禦賊之計。而反笑張廵許遠以為拙矣。臣愚伏乞　皇上察臣所言、如有可採、於兵部覆奏、特賜御批、兼責有司、并敕吏部、母照常推陞行取、俟賊平之後有功者總論超遷。兵部會同法司、援據大義、改定文官失陷城池之罪、庶于兵事有益、


卷二十七　擬试内制五题


撰拟试内制五题【凡四副】

射宫选士赋

东风解冻诗

授御史大夫可司徒门下侍郎平章事制恩赐宰臣一子可尚书水部员外郎制

除左拾遗直史馆可开封府判官制

归马华山赋

笙磬同音诗

节度使起复加云麾将军制

允淮海国王乞落大元帅批答

右谏议大夫可御史中丞制

贤人不家食赋

乾明节观羣臣上寿觞诗

授翰林学士承旨可依前工部尚书平章事制奠故节度使文

宣示宰臣已下复百官转对御劄

大合乐赋

甘露降太一宫诗

赐天下酺五日诏

批答南诏国王请东封表

授蓝田县尉可右拾遗制

射宫选士赋【能中正鹄男子之事】

稽夫古之射也观容体别贤能建泽宫而洞启萃贡士以云蒸选于里举于乡待时而动张其弓挟其矢揖让而升正鹄既设声诗乃登有以知君臣之义洽有以知礼乐之道兴岂不以行高于人艺推于衆与乡老之荐充诸侯之贡试其射也当仁而虽有所争考以德焉合礼而奚资偶中徒观其射法有科因乐有声采蘩之诗既作翘楚之技斯呈非取其十发而九中在合於二节而五正必也射乎盖观德而饰礼不失职也由体正而心平是以大射之仪既弦弧而剡矢选士之义乃张侯而设鹄九宾既序二耦为属于以定隆杀于以分荣辱与于祭者所以昭乎宠光削其地者所以行乎诫朂是故五等相参罔遗之子男多士至止必命之乡里其中也得为王宾其争也是谓君子取于德而不尚于力非蹲甲而射之求诸已而必返于身乃审固而中矣是谓绎志孰云主皮焕乎得矍相之义洋然有阙里之仪所谓礼无违者故得人皆仰之士有游六艺之塲抱四方之志虽中鹄而有立尚屠龙而为事将射策于金门别取穿杨之利

东风解冻诗

习习气初通峨峨势自融渌波归旧水寒片漾和风暖想千溪绽吹疑一夜空鹭翘休映白鱼跃乍翻红缯裂方塘上琼流巨壑中漪涟还浩渺须赖济川功

授御史大夫可司徒门下侍郎平章事制

门下坐霜台而司宪振肃皇纲践黄阁以持衡缉熙帝载眷惟重柄允属纯臣其有首冠鸳行位崇乌府弄印之名已着和羮之命爰行具官某尧殿神羊舜庭威凤五色灿补天之石四方观测景之圭俨威容而青女司霜荐祥瑞而黄人守日爰自位尊亚相道切致君挺屈轶以当轩虽能指佞舣艅艎而在岸宜命济川赵尧已振于戚棱邴吉伫观於调燮式耀三台之位仍加五教之资罔敢汝私盖从师锡於戏君之命相唯过失是求相之爱君唯公忠是举勿咈人欲勿依予违跻福寿而和隂阳实有望于汝也钦哉可依前件

恩赐宰臣一子可尚书水部员外郎制

勅公共无独亲之义帝皇有延世之恩爰举旧章特覃庆泽惟尔严父为予大臣嘉其调鼎之功命及趋庭之子俾升华省仍列清曹乃含鸡舌之香式耀凤毛之贵嘻古人有垂白郎署者尔起家居之荣亦至矣慎守大君之命免讥世禄之家负薪构堂勿忘古训可依前件

除左拾遗直史馆可开封府判官制

勅朕命大臣尹兹京辅厥惟佐职必慎其人以尔具官某位列谏官职兼史氏俾就试难之任式彰不器之才乃自谏垣倅于天府禆赞之道尔其朂哉可依前件

归马华山赋【王者无事归兽西岳】

圣人以文德昭彰放戎马兮功齐武王望三峰而纵逸见万骑以腾骧喷雪眠沙罢饮长城之窟嘶风齕草咸归华岳之阳当其熔铸五兵荡平九野舞朱干以在上振木铎而化下于以来远人于以却走马塞垣既静何为夙驾之虖国步方清莫有生郊之者所以散屈产之乘解渥洼之驹嘶北风而何益患南牧以应无朔吹生时免听陇头之水秋霜落处宁衔关上之榆已而血汗休坠兰筋不匮出皂栈以弄影入青山而解辔芙蓉峰畔争翻历块之踪逻逤城边讵见防秋之事是何驌驌騑騑星分电飞十二就之华缨不御五千仭之翠岭如归过岫幌以长鸣乍来天廏出云关而互跃似突兵围永别戎车长随野兽玄黄之病何有赭白之纹自瘦既无取於代劳亦奚资于御寇空疑旌斾映片片之朝霞更误锡銮响泠泠之山溜宁载驱而载驰任自东而自西散乱浮云之景奔腾逐日之蹄认巨灵于按辔想石鼓于闻鼙免随掉鞅之人扬尘紫塞非有敝帷之费朽骨清溪美矣夫帝道方行王师既铄取威罔在於凶器耀德唯矜於朽索有以见太平之业兮迈前王可登封於泰岳

笙磬同音诗

鼓簧名本异拊石意何同吹击虽殊致声音忽暗通谁将嶰谷韵潜合泗滨风莫问补天主休寻入海工凤鸣应不辨兽舞自难穷古乐何人会须知政在中

节度使起复加云麾将军制

门下三年之丧万古通制虽人子尽苴麻之礼而将军有金革之文方资御侮之功爰举夺情之典其有土茅作翰风树成悲旧章虽聼于终丧优诏宜从于顺变具官某垂天迅翼跃冶祥金当时命未来鸿鹄曾嗟於壠上洎风云得便蛟龙不在于池中勇爵素高懋官斯至筑韩坛而岳立持汉节以风行旌旄方庆于趋庭荼蓼俄悲於陟屺已过絶浆之日难终泣血之时是宜降丹诏以推恩许墨縗而从事仍加爵秩式表哀荣於戏执戈卫社者惟臣之忠立身扬名者惟子之孝将显父母勿忘君亲勉树勲庸无忝光宠可依前件

允淮海国王乞落大元帅批答

勅淮海国王所上表事具悉惟王奄有全吴世尊中夏齐封吕尚得专诸侯之征鲁祭周公宜用天王之礼一心奉上五世其昌爰归京师且献图籍乃疏王爵兼领元戎匪示等威盖旌夹辅王知止不殆谦尊而光既避位以拜章可优贤而下诏旌乃贤明之德均其休逸之心听解重权表台深旨所请宜依

右谏议大夫可御史中丞制

勅汉制大司空之下有中执法之官盖周官少宰之任也弹奏勿法非贤不居以尔具官某昌言有闻直道自任宜从谏署擢在宪台且命尔专道而行专席而坐举劾纠禁无旷厥官可依前件

贤人不家食赋【贤国之宝家食生吝】

圣人以好爵斯悬养万物兮法上天朝有代耕之禄世无家食之贤饭糗羮藜休隐衡门之下重?列鼎争趋魏阙之前岂不以养正丰财求贤辅国既审像于傅筑亦明扬于舜侧驰束帛以云委掲干旄而杓直寂寂而永辞顔巷谁复曲肱憧憧而尽赴尧庭自期陈力遂得四门穆穆百僚师师盖知乎观所养也匪谓乎饥者食之考其才而受其禄象于丰而取于颐罔敢素餐尽謇謇而无隐厥惟退食必逶逶而有仪是知食乃人天贤为国宝克勤乎待士之礼允叶乎养民之道法吐哺以兴周笑饮酒之在镐当年汉殿犹闻索米之言今日商山不见采薇之老自然人爵无愧君庖有加借箸竞陈于筹画漱流休卧於烟霞不僭不奢岂効何曾之室载饥载渇免同原宪之家得非亩有余粮人无艰食君以禄兮御下贤以才兮举职则知进之人欲凿坯而莫得向使民起菜色时沈颂声君筑台兮避债臣采橹兮偷生则识时之士虽窃禄以非荣方今三时不害百度惟贞梦到华胥高枕而寜劳旰食民跻富夀还淳而尽饫和羮士有并食儒宫成功文阵入官未免於五斗探学徒窥於数仭将期乎鼎食鸣钟寜虞乎攸往之吝

乾明节观羣臣上寿觞诗

甲观正储祥羣臣献寿觞捧登金殿曙深照赭袍光环佩和仙乐衣冠惹御香玄天共悠久碧海比灵长葵藿心无异鸳鸿翅有行何当随近侍同此祝无疆

授翰林学士承旨可依前工部尚书平章事制

门下天道无为运五行而亨品物圣人有作设四辅以泰蒸民方隆大宝之基宜择具瞻之位其有老于文学久事丝纶贡昌言于顾问之间变古道于典谟之际宜从禁苑擢在台司庶符命说之篇式长致尧之术具官某尼丘孕质昴宿垂精骥有德而可称凤非时而不下爰自优游丹禁辉映皇家驱三代之文章云蒸笔下慎一人之禁密鹗立朝端谏畋猎以上书请登封而作颂步鳌头而且久历鸡树以攸宜未离喉舌之资更受腹心之寄沙堤金印别光东阁之荣铃索花砖罢赴北门之召极人臣之位资王佐之才勉思启沃之谟勿忝崇高之任於戏予为元首汝乃股肱推公共以为心弗私名器事弼谐之茂业用乂邦家诫之朂之斯太平之可致也可依前件

奠故节度使文

故某镇节度使权重分茅功深卫社塞垣无患累朝而恃彼长城天道难忱一旦而断乎右臂收泪对丹青之像含酸听鼙鼔之声特命中牢往羞烈魄表君臣之大义俾存没以知恩魂且有知察台深意

宣示宰臣已下复百官转对御劄

朕闻古之王者树谤木悬谏皷所以求已之过失也季代以还斯道云废七人谏诤之位徒有其名百官转对之仪稍近于古诚为有益是谓彛章亦既寝之甚无谓也盖以因缘兵革颓靡纪纲在下者希旨而依违莫陈利病居上者饰非而拒谏空叹覆亡朕嗣守鸿图躬亲庶政将欲立无过之地行不讳之风凡尔立朝宜遵旧典俾嘉言之罔伏期择善而是从仍付有司悉依故事宰臣庶位申朕意焉

大合乐赋【天地之礼张乐雍美】

王者作乐崇德因高事天固大合之奏也畅至音于自然本乎人心风俗以之而变矣考诸古道神祗於是而降焉岂不以大乐之制圣人能事于以导淳和之气于以窒嗜慾之志必使律吕克谐宫商有次絶靡靡之邪声表愔愔于大义以此感人而人悦以此荐神而神至其用也非八蜡以六宗其大也必父天而母地见德音之孔昭信同和而有自又何止百兽率舞丹凤来仪亦将动孝思於严配畅和乐于华夷皦如绎如所谓乐之大者载考载拊乃得神其听之徒观夫其仪济济大合之乐兮发而中礼于以用之兮配至诚于祖祢其声洋洋大合之乐兮发而有章于以用之兮表至德于皇王匪但崇牙设埙箎张金石间作干戚成行然後称为雅乐哉夫乐之设也非管非龠乐之用也唯淳唯朴若非审音以知政安能制礼而作乐听之忘味佞邪之道弗兴和而不淫廉正之风有觉是以大合之乐雍雍用之于圆丘方泽施之于除禅登封岂钟鼓云乎姑悦人之耳目异铿锵而已失盛德之形容我国家韶濩登歌咸英尽美复夔乐於正雅黜郑声于惉懘自然天地効灵耿休光于大祀

甘露降太一宫诗

甘露霭长空垂休太一宫瑞光经日在圣德与天通如醴沾衣白凝脂间叶红淋漓滴层汉顾盼骇重瞳五色名难比三危味莫同祗应书信史千古仰元功

赐天下酺五日诏

勅古者禁诸羣饮所以节用而丰财赐以大酺所以布德而施惠禁之或慢则糜糓滋多赐之不行则屯膏是叹稽乎历代实曰彛章自唐室乱离中原多事废兹恩惠积有岁年朕负荷丕图躬亲庶政唯思旰食弗敢酒荒幸以宗庙降灵乾坤垂佑属方隅之无事思黎庶以同懽特隆五日之酺式表一人之意可赐天下大酺五日仍令所在官给酒食

批答南诏国王请东封表

勅南诏国王某所上表事具悉卿勤王岁久望阙情深特推北拱之心远有东封之请嘉赏之外愧耻良多朕闻封禅之仪皇王大礼苟非功格天地泽被昆虫虽力行于一时终取笑于千古矧在凉德敢诬介丘况燕土未平河流屡决中夏之俗罹于羌戎多稼之田垫于水潦一念至此恫瘝乃心而又鄗黍江茅西鹣东鲽未之有也泰山梁甫匪予意焉卿当善育人民谨奉正朔登封之请以俟治平诞布朕心固宜知悉所请宜不允

授蓝田县尉可右拾遗制

勅王畿释褐谏署曳裾清要之资非才不授咨尔具官某以文学登第以廉平効官特从侍从之班副我箴规之望朝有遗政尔其拾焉勿虚谏垣以忝休命可依前件













寄关中田夫子【时为刑部郎中久不调】

昔别在吴会垂老入京国驰情展契濶解装不遑食入门何旁徨下拜泪沾臆人生若飞蓬别久不相识凛冬多烈风归鸟无停翼中夜把酒浆欢娱还叹息岂伊怨离居嗛嗛怀令德弹冠媿早衰狥禄非我力郁纡难尽言伫立忘南北

二

江国多愁思霜严枫叶衰客从关陕来遗书前致辞既伤天路阻还惜良会稀噭噭岭猿啸嗷嗷鸿雁飞含情来橘柚所思天一涯物微远莫致长叹泪交颐白圭苟不玷策名扬清晖毋为感留滞惆怅吾道非


○报西川王建书

窃念本朝屯否，巨业沦胥，攀鼎驾以长违，抚彤弓而自咎，默默终古，悠悠彼苍，生此厉阶，永为痛毒，视横流而莫救，徒誓楫以兴言。别奉函题，过垂奖谕，省览周既，骇惕异常。泪下г衿。倍郁申胥之素；汗流浃背，如闻蒋济之言。仆经事两朝，受恩三代，位叨将相，籍系宗支，赐钺以专征，徵包茅而问罪。鏖兵接战，二十馀年，竟未能斩新莽之头颅，断蚩尤之户髀，以至庙朝颠覆，豺虎纵横。且受任分忧，叨荣冒宠，龟玉毁椟，谁之咎欤？备阅指陈，不胜惭恧。然则君臣无常位，陵谷有变迁，或塞长河，泥封函谷，时移事改，理有万殊。即如周末虎争，魏初鼎据。孙权父子，不显授於汉恩；刘备君臣，自微兴於涿郡。得之不谢於家世，失之无损於功名。适当逐鹿之秋，可靳华虫之服。惟仆累朝席宠，奕世输忠，忝佩训词，粗存家法。善博奕者，惟先守道，治蹊田者，不可夺牛。誓於此生，靡敢失节，仰凭庙胜，蚤殄寇仇。如其事与愿违，则共臧洪游於地下，亦无恨矣。唯公社稷元勋，华嵩降祉，镇九州之上地，负一代之宏才，合於此时，自求多福。所承良讯，非仆深心，天下其谓我何，有国非吾节也。孤恳，此不尽陈。


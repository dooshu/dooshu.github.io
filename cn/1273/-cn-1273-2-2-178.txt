杨　花　六首


蒙蒙飞送魏宫春，揉雪团云逐塞尘。燕子不衔窠里去，渡江愁煞踏歌人。

画舫轻摇住复飞，雷塘西畔送斜晖。东风吹起亡隋恨，随着春流不肯归。

青鸟衔巾逐冶游，丽人天气曲江头。芙蓉小苑边风急，冷共苹花起暮愁。

漫空飞逐马蹄来，万树隋堤记旧栽。一自鲤鱼天上去，江南又让李花开。

飞满宫中蒂未牢，微词吟共月儿高。谁知乐府新翻曲，曾累鳗鱼入海逃。

云样飘零雪样轻，春江坠处觉萍生。等闲七字阳关调，成就诗人一代名。






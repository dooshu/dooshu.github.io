118　陸德明敘録論莊子　閼奕意修危言等篇無存　漢藝文志莊子五十二篇　莊子注唯郭象會旨


陸德明敘録曰：「莊生宏才命世，辭趣華深，正言若反，故莫能暢其弘致。後人增足，漸失其真，故郭子玄云：『一曲之才，妄竄奇説，若閼奕、意修之首，何云：「首猶篇也。」危言、游鳧、子胥之篇，凡諸巧雜，十分有二。』案：敘録作「三」，容齋隨筆十二引之亦作「三」。漢書藝文志『莊子五十二篇』，即司馬彪、孟氏所注是也。言多詭誕，或似山海經，或類占夢書，漢書藝文志「雜占」：「黄帝長柳占夢十一卷，甘德長柳占夢二十卷。」故注者以意去取。其内篇衆家並同，自餘或有外而無雜，唯子玄所注，特會莊生之旨。」【原注】北齊杜弼注莊子惠施篇，今無此篇，亦逸篇也。

【集證】陸氏序録：「孟氏注十八卷五十二篇，不詳何人。」隋志「司馬彪注十六卷」，云：「本二十一卷，今闕。孟氏注，梁有録一卷。」〇北齊書杜弼傳：「弼，字輔玄，耽好玄理，老而愈篤。又注莊子惠施篇、易上下繫，名新注義苑，並行於世。」〇史記老莊列傳：「畏累虚、亢桑子之屬，皆空語無事實。」索隱曰：「莊子畏累虚，篇名也。」按今亦無此篇。

【元圻案】容齋續筆十三：「閼奕、游鳧諸篇，今無復存矣。」






水西行

水西寺为黄蘖道塲尝致碧鸡玄虎又传唐宣宗龙潜处李太白数尝游咏甲午春吾宗学博元引觞予其上故人程翼苍庶常在焉坐俯芳洲桃花万树饮酣二君举杯属曰此山以太白名今复有尚白其可无以示来者乃作歌留寺壁去

我来泾谿一月住风雨不识水西路乍晴鼔枻逐轻鸥山寺谿光杂烟雾此地当年帝子宫层岩古木纷巃嵸灵锡飞来黄檗住春风吹徧桃花红桃花落尽芝草长碧鸡昼叫空山响万家烟火远参差一叶渔舠自来往乍看疑是辋川游重忆潇湘杜若洲钓鱼台下浮青玉秋霜阁畔思貂裘【有刘遗民钓台太白诗五月思貂裘】白也诗无敌遂使山川破岑寂我亦能清歌复留数字镌絶壁五松院三生石安知今日後游人不是当年旧李白


○大福先寺浮图碑

朕闻圆盖上腾，元气创乾坤之始；方舆下辟，太极分造分之初。象帝膺期，弹压阴阳之表；风皇驭历，牢笼宇宙之先。然而迹昧洪荒，声沈朴略，岂如法王法力，迥超生灭之区；胜躅胜缘，高拔去来之境。净身圆对，赴机感而现金容；觉智虚融，随慧应而流宝句。普霑法雨，等荫慈云，引六趣而托神居，招四生而登梵域。即色非色，湛实相而载山河；因空示空，就法性而悬日月。道分四摄，广开迁拔之源；理极一乘，潜申究竟之路。祥波湛镜，登彼岸而出四流；慧日升轮，光九天而烛三界。含识戴能仁之力，怀生仰调御之功。诸相皆无，神独超於解脱；即心为有，道深会於慈悲。诱悟群迷，昭宣景福，故乘因喻筏，证果中天。汲引被於含生，济度该於庶品，无来不应，有感斯通。转十二之法轮，除亿兆之疑纲，为出尘这妙域，乃化俗之良因。大庇含灵，其惟正觉者矣。

伏惟皇考太祖无上孝明高皇帝，负日标灵，膺云诞秀。神凝系表，思韫机初。瑞叶珠衡，祥开玉斗。允文允武，名光百代之前；乃圣乃神，功冠千龄之表。仁覃覆载，总天地之无私；化洽财成，贯阴阳之不测。皇妣无上孝明高皇后，习礼凝规，依仁成性。柔辉允穆，播兰畹之清芬；媛范惟新，激林飙之逸韵。玉难贻贶，沙麓降祥，迈附宝以居尊，轶女登而表德。功高十乱，视天之业弥隆；化渐六宫，偃月之符载远。然以孝诚无感，夙遘闵凶，怙恃之荫俱倾，攀号之志恒切。铜浑变序，镇增荼蓼之悲，银箭移年，伏深松槚之慕。露草有长摧之感，风枝无再静之期。思奠谒而增凄，想灵筵而倍咽。白云驰恋，苍野凝哀，上仙之岁方遥，攀圣之哀转积。然则金谷湛寂，常住之体逾隆；宝相腾辉，善逝之因弥洽。式驻轮回之境，系想青莲；伫开方便之门，运心丹枕。故知报慈恩於毕地，善权之愿斯宏；竭孝享於终天，波若之资攸重。所以虔心胜祐，肃奉明因，乃建香城，虔兴净域。

大福先寺者，先圣之旧居也。尔其途临测景，地处交风，楼台郁而烟雾深，山川旷而原野净。前瞻太室，控紫岳之三花；却镜伊瀍，带黄河之千里。龙门右辟，通梵宇之清辉；龟浦横流，激禅池之逸派。途开八政，门闶九逵。万国交会之区，四海朝宗之所。崇轩四敞，邃宇千重，复道周流，危阶逦迤。霜钟月磬，声参洛浦之笙；玉女仙人，影接缑山之鹤。东西日月，行藏灵鹫之峰；朝夕烟韬，隐映猴池之水。地积吉祥之草，鹿苑含芳；庭敷觉意之花，鸡林绚色。清风振响，韵谐天乐之音；弄鸟和鸣，声杂鱼山之梵。雕宫晓辟，绮殿宵开，疑观帝释之居，似觌灯王之座。珠楼曜景，苑如兜率之天；宝树吟风，事符安养之国。虹梁天矫，上出汉而疑悬；虬栋参差，下临空而畏落。曾轩峻宇，犹昔日之馀基；珠阁银宫，谅今辰之新葺。桂吐连拳之影，气蕴秋窗；莲舒菡萏之辉，香浮夏沼。云缨雾谷，与道树而交阴；宝荩珠幡，共流霞而合色。票园敷蕊，香杂天花；竹苑来风，声喧地籁。危楼复道之峻，何必醍醐之山；福地圣泉之流，岂独僧伽之水。雕甍错落，似布龙鳞；绣宇岧峣，如培羊角。飞檐画栱，迥腾云阁之前；藻井披莲，高出星河之上。璇题切汉，阴兔以之停轮；宝刹干霄，阳乌为之回翼。珠髻力士，金色善神，依宝界以资祥，对仙庭而护法。炉积六铢之气，幡摇五色之虹。赞梵之响风传，雕饰之资雾积。所谓严持净域，建立招提，非百常之可奇，何九层之能拟。竹阴藏日，蕴虚白而生寒；松气含烟，郁青霞而似螟。临三休之窈窕，对双阙之峥嵘。穷壮观於周原，极雕镌於郢匠。讨论形胜，眺览尽於无边；推出因缘，利涉该於有截。

尔乃崇梵宇，选名僧，或杖锡而来臻，或乘杯而戾止，莫不情尘久谢，性月恒明。远蹈四禅，迥超三界。谈高象外，激扬金口之词；思逸幽元，敷赞琅函之典。虽复戴冯重席，比雅论而多惭；惠子联环，拟清谈而有愧。十地尽禅门之侣，四天为法会之宾。肃肃焉，惶惶焉，诚绀宇之栋梁，实缁徒之领袖者也。故能使天龙恭敬，道俗归依。息火宅而清炎，洗尘劳而涤想，宏大慈而广济，为旷劫之洪津。方标六度之功，实启一乘之路，所以凭善权之妙业，广元圣之隆基。仰竭深衷，敬申宏愿，聿怀多福，式建浮图。恭记胜缘，敬资先佑。

爰初制造，逮至毕功，嘉贶骈阗，休符杂沓。灵禽告曙，匠者候以兴功；仙鹤呈姿，僧徒仰而咸跃。或瑞云腾彩，绕莲塔以成文；或祥龙见奇，俯花台而曜影。宝梯摄迥，平临善视之天；香盖排空，高出多罗之树。毗婆山上，七叶敷石室之中；无量佛前，百花散菩提之下。真人罗不，超化阁以游神；菩萨声闻，入仙宫而缔赏。文殊师利，疑问疾於净名；萨阤波仑，似请经於无竭。十六丈屋，岂惟须达之功；千二百房，讵假祗阤之势。虽复宝塔踊出，无以匹此精奇；花台杰起，不足拟其神妙。千变万化，六彩五彰，隐隐冠於虹蜺，迢迢入於云汉。珠交夕映，缀星月之仙辉；宝铎晨吟，韵宫商之逸响。于阗香像，尽写龙龛，舍利全身，咸升雁塔。经纶毕备，制度咸修，既欣冥力之资，理藉神功之助。巍如地踊，邈若天开，齐壮观於铁围，得规模於梓匠。灵机不测，发挥宇宙之精；神道无方，盘薄阴阳之气。当愿庄严圣扆，奉翊尊容，七净澄神，三明启虑。登花台而纵赏，俯｛芒木｝座而宣（阙）天驾辩星皇之表财成十地凝图日帝之先（阙）宗庙逾隆，与金山而等峻；寰区益广，并沙劫而常宁。景运休明，乾坤交泰，龙驾与高穹共远，凤历将（阙）九瀛尘清四表元良则道光贰极识朗重明孝（阙）


○让容州表

臣结言：臣伏奉今月二十二日敕，授臣使持节都督容州诸军事守容州刺史御史中丞充本管经略守捉使。四月十六日敕到，二十一日发付本道行营。臣实愚弱，谬当寄任，奉诏之日，不辞忧惧。臣结中谢。臣闻孝於家者忠於国，以事君者无所隐，臣有至切，不敢不言。臣实一身，奉养老母，医药饮食，非臣不喜，臣违离，则忧悸成疾。臣又多病，近日加剧。前在道州，黾勉六岁，实无政理，多是假名，频请停官，使司不许。今臣所属之州，陷贼岁久，颓城古木，远在炎荒。管内诸州，多未宾伏，行营野次，向十馀年。在臣一身，为国展效，死当不避，敢惮艰凶。但以老母念臣，疾疹日久。时方大暑，南逾火山，举家漂泊，寄在湖上，单车将命，赴於贼庭。臣将就路，老母悲泣，闻者凄怆，臣心可知。臣欲扶持版舆，南之合浦，则老母气力，艰於远行。臣欲奋不顾家，则母子之情，禽畜犹有。臣欲久辞老母，则又污辱名教；臣欲便不之官，又恐稽违诏命。在臣肝肠，如煎如灼。昔徐庶心乱，先主不逼；令伯陈情，晋武允许。君臣国家，万代为规。伏惟陛下以孝理万姓，慈育生类，在臣情志，实堪矜愍。臣每读前史，见吴起游宦，噬臂不归，温峤奉使，绝裾而去，常恨不逢斯人，使之殊死。臣所以冒犯圣旨，乞停今授，待罪私门，长得奉养，供给井税。臣之恳愿，尘黩天威，不胜惶恐。


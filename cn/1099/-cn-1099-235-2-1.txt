○應詔陳言疏 【 塩利】

窃惟天下之財賦。盡出于東南。而塩利尤為裕民之厚資。天下之兵戈。多在于西北。而粮蒭尤為備邊之急務。故以塩粮召商報中謂之飛粮輓芻。誠為籌邊至計。但引額原有定數。而先後因革不同。以臣愚見論之、舊額之當復者其埶有六、敢一一陳之、兩浙行塩地方、浙江十一府、并南直隸五府一州、與江西廣信一府、國初民間戶口猶少。而壯丁亦不甚充足。額塩尚有四十四萬有零。近來民間生齒漸繁。而壯丁曠丁亦多。不惟食之者眾。而辦之者亦眾。使不變而通之則民食日見其不足灶課日見其有餘欲禁其私販亦難矣此其當復者一也。先年減半折價解京者。以濱灶近海易於辦塩。水鄉不諳煎燒。易于辦價。况辦塩者惟辦本色。收貯日久。易于消折。折價解京者。亦一時優恤小灶之權宜。非原先設立之正法。近年以來不特解京者折價、而存留在塲者亦多折價。聽候給客。盖以灶丁便于輸納、無消耗之累商人易於関支。無守候之難。每年解京二十二萬二千三百八十四引有零。每引折銀二錢三分七厘。共該銀五萬三千七百五兩有零。若將價、銀收留運司額塩盡數發邊開中。就將前價一體召客收買。則商人樂從。灶戶稱便。且每塩一引。計價四錢。在邊倉已滿八萬八千九百五十三兩之數。若并割筭餘塩價銀計之每一千引三塲兼派。又該銀一錢。共該增解價銀二萬二千二百三十八兩有零。較之折價解京。增出五萬八千四百八十六兩。此其當復者二也。每年運司類解折色價銀到部。戶部轉運發邊。未免限月定期。遲以歲月。一時邊報緊急。豈能濟事。惟此塩粮勘合。人皆爭先趨赴匪徒神速如昔。抑且加倍勝常。馹逓免轉輸之苦。道路無剽掠之虞。此其當復者三也。灶丁之煎辦。猶農夫之耕種者所獲除完納稅粮之外自有通工易事之理灶塩既減半折解。則納剩餘塩豈可聽其消化而不為變通之計哉。當此之時。商人欲收買。而限于無引。灶丁欲變賣。而畏于犯法。此興販之徒。接踵而至。發運之船。成舟?宗而來。其執有不得不然者。大抵天下之利。不止?帚于官。則止?帚于私。若官引不足。而禁私販是禁忍淡不食塩味。夫豈人情所宜一旦為人捕獲則又陷於法網。夫犯法豈小民之得已。此其當復者四也。各處行塩地方。近來塩價高貴。一則由于上納價值之重。一則由于照賣官塩之少。故利之所在。人必趨之。雖以嚴加禁治一旦遽難止息大抵源潔則流清。此盛則彼衰者。使引目既多則一年正商足以盡灶丁之所獲各處官塩足以備充民間之食用彼私販者何由用其力而施其謀哉不惟塩價得平而私販亦不期禁而自止矣此其當復者五也。自折價解京之後。民食漸覺艱難。故先該巡塩御史有奏開販餘塩者。有奏開賣空額引者。又援引私囚名色而召納者。亦一時補其不足之權。宜但厚利所在。多為執要所有。一奉先年明詔栽革始盡近因執法者查理過嚴。由是小商皆自危矣。夫以栽革執豪為名是矣。至究其實。則有不盡然者利已止?帚于執要。而不可出。害復及于小商。而不能免。財利之際易生嫌疑當事之人。率多推避。孰肯加憐憫之意若使前引盡開。小商何至此極。此其當復者六也。此額一復。則民食自足。私販易息。邊儲充實。國課不致於缺少。商人得利。灶丁可免于困極。一事之舉。可以兼數事之長。乞除以前年分、解過價銀到部者、名為空額、與例有碍不開外、以後年分、有額課塩折納價銀、存留運司、不必解京、此淮塩法也每引定價四錢。盡數發邊開中。前項價銀、聽候商人賫執勘合倉鈔、比對相同、一體支領買補製銷、仍照例嚴禁腹裏及京師、不得開賣、以杜釁端、則地方幸甚、

皇明經世文編卷之二百三十五終








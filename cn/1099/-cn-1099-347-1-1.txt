○上應詔陳言乞晉恩賞疏 【 隆慶丁卯為閩浙將士訟功】

伏覩　詔書內一款、各邊將士、立有戰功、往往勘覆稽遲、賞不足勸、都察院便行文各該廵按御史將嘉靖四十五年十二月二十六日以前未勘報功次、俱限三個月以裏勘覆、如有遲緩、即行參論、欽此欽遵、近該使臣捧到恭行開讀、萬姓歡呼、三軍皷舞、仰惟　皇上龍飛初政、首念邊陲、鋒鏑微勞、致勤勘覆、申勵臣節、愽詢直言、內外臣工、仰承　詔旨、莫不傾心陳力、而厮卒之微、咸思奮効于邊疆、臣竊一方將領、　恩豢有年、敢不奉揚　德意以圖報荅乎、恭惟　皇上深念有功將士勘覆稽遲、以為賞不足勸矣、然勘限雖嚴、南陲萬里日月有明、覆盆難照、臣每念及此、忽然忘生、掩功冐賞、臣罪實重、何者、臣本愚昧武夫、世叨豢養、嚮使倭變以來、兵食調度、戰勦機宜、盡出臣身、無與于人、猶不足以報　聖朝萬一、况　祖宗制典昭昭具在、錢糧辦于有司、恊力繇于各道、調度有軍門、激揚有廵按、運籌屬之本兵、綱維存乎元宰、而天威則藉于　朝廷、由是諸將效勞、士卒用命、臣惟職司皷旗初無遠略、終鮮奇謀、此與王文成追訟江右有功將士疏同旨徒以謹守節制訓練成功、第當時調度恊力之臣、至今未沐甄收、陣亡汗血之士、至今尚缺恤錄、故未賞之功與不均之賞、皆由一人掩冐所致、夫冐　朝廷之賞而逾其分、臣之所大懼也、掩眾人之功以為巳有、臣之所不為也、故日夜憂惶、良心發。見、不能自己、臣謹先以未賞之功言之、浙江為東南財賦之區、承平日久、民不知兵、頃緣奸商勾引、倭奴犯順、自嘉靖三十三四等年、變起倉卒、所至皆靡、府縣乏訏謀之長、衛所缺訓練之兵、一時當事之臣悉從權宜之計、遠調湖廣山東河南等處狼兵土目、雖亦節有成功。而狼子野心。終難控馭。沿途剽掠。甚於盜賊。萬里愆期。寇去兵至。師無紀律。緩急不濟繩之以法。則怨而犯上。寵之以恩則玩而殃民。且使蠻夷習知中國之勢。或生窺伺之心。此臣之所以深思遠慮於原任浙江參將之時。而有創練土兵之說也。夫客寓之兵、既不足恃、而燃眉之急、又不容緩、於是具呈督臣胡宗憲撫臣阮一鶚、以為十室之邑、必有忠信、堂堂全浙、豈無材官、誠得浙士三千、親行訓練、比及三年。足堪禦敵、可省客兵歲費數倍、二臣深然臣計、俾臣訓練士兵、未及一週而舟山巳告急矣然驅福建之水兵、而使之陸戰用流寄之雜卒、而責其即戎、且號令未明、士卒未附、雖韓白為將、有不能成功者、如臣駑鈍、安望其能克捷哉、然能因敗為功、而練兵之說、巳有端倪矣、故于創艾之餘、深求古法、再加練習、以圖後功、三十八年、倭寇數千、突犯台州沿海地方、上下五六百里間烽烟連亘臣前後三戰斬獲首級八百餘名顆、地方底寧、此皆臣與前任浙江海道副使今陞兩廣總督譚綸所練浙兵、並無一客兵預之、其初戰章安也、則有首功盧奇等、陣亡吳元倫等、再戰葛埠、則有首功婁楠等、陣亡楊貴等、三戰南灣、則有首功胡亘瑤等、陣亡者無、督臣奏捷、臣與譚綸俱各叨賞、自偏禆而下。至於陣亡之士。未蒙勘覆優恤。臣於此時。巳負愧無地矣。是年秋罷臣舊兵、使往義烏、會同今陞僉事被論回籍知縣趙大河召募選練、大河在任、忠誠義氣、正而不迂、廉??絜厚重、仁而有勇、民心風偃、義士雲集、即呈蒙軍門准將大河監軍、恊臣教練、以故臣得展盡底蘊、法立令行、力齊心一、皆大河聯屬指示之功也教練二年、臣陞台金嚴參將、駐劄台州與今回籍原任台金嚴兵備僉事唐堯臣共事、仍以大河監軍、四十年倭寇大至、該堯臣調度、機如轉環、策無留晷、分投勦寇、親自當鋒、比被倭賊預布奸黨于台州府城內、約以入城後晡炊城中不知也、臣巳督兵徑勦寧海縣之倭、宿梁王舖、聞台州告急、星馳一百五十里、枵腹反救、卒遇城下、一皷盡??烕、于有花街之捷城中炊餉未熟而賊巳授首矣、比時首功者朱珏等、陣亡哨長陳文清等也、五月初五日白水洋倭眾二千、臣將兵至有一千三百、大呼奮擊、焚斬殆盡于是有白水洋之捷、比時當鋒首功者楊世潮等、陣亡者陳四等也、五月十五日藤嶺之寇二千有餘、據船依山、未易遽勝、臣率眾誓天、願救回被虜男女、不重斬級、眾皆感泣、一皷??烕賊、救回被虜一千有奇、于是有藤嶺之捷、其餘小捷、凡賊不滿數百、功不及數十者、臣不敢瑣瑣贅聞、俱該總督軍門題報訖、惟以臣不通權臣嚴世蕃之故。遂使士卒之功未蒙勘覆。巳而江西被廣東南贑山賊流突、動經數萬、該總督軍門調臣督原兵往援、四十年十月十七日到弋陽、賊去縣一十里而壁、臣兵夜發、一皷馘其頭目、賊大敗遁走、又追至新城胡坊、各賊俱遁回廣東、江西悉寧、臣方班師、比時首功者陳大成等、陣亡者胡文忠等也、亦以臣執論軍機、與江西廵撫胡松不合遂不錄士卒之功、不與首級之賞、該領兵等官具奏奉　聖旨該部行催未理、四十一年臣回原任、五月二十五日倭犯水桶澳、臣復督前兵不崇朝而??烕之、比時首功者王如龍等、陣亡者無、該總督軍門題訖、嚴世蕃亦以前嫌、未蒙覆勘、本年福建倭賊屢破縣城、該總督軍門遣臣統領原兵入援、以副使王春澤監軍、七月三十日行至福寧州、該福建監軍副使汪道昆邀臣于境上、是時倭賊土寇北自福建福寧、沿海南至漳泉、千里蕭條、盡為賊窟、附近居民、反為賊間、始雖畏威而脇從。終則貪利而導引。彌漫盤據、閩事巳將不可為矣、其原破寧德縣倭賊結巢寧德縣海中懸山名橫嶼者數千、居民亦為之向導、據是島者已三年矣、臣率各兵剪披荊棘、觸冐毒露、進至寧德廢城、對天誓减臣犬馬年、以先撫脅從之人、緣橫嶼在海中、去岸五里、潮來成海、潮退成泥、尚隔深港、五道各兵、涉泥匍匐而進、一鼓而滅、克復寧德、比時首功者胡守仁等、陣亡者陳文彪等也、各兵役久、因見福建山溪險惡、鳥道攀援、欲遵軍門原示、急于告歸、緣監軍王春澤、閩人也、汪道昆原任義烏縣知縣、各兵舊父母官也、互相獎掖激勵、誓與臣等共??烕此賊、臣感二人之義、又督至福清、八月二十九日到縣、該日倭山二寇數萬逼城、璧于牛田、臣即于九月初二日出師、各兵奮勇、斬首六百七十二顆焚溺不計、賊遂敗遁、比時當鋒者王如龍等、陣亡者無、前賊再結巢于興化林墩地方、彼地四面皆水、中惟石橋可渡、臣督兵十三日到興化、本夜出兵、倭寇悉眾據橋、臣力督官兵戰奪此橋、臣兵一哨三十六人爭橋、盡皆戰死、二哨再進、戰亡一半、兵眾少卻、臣手刅哨長劉武九十二各兵復進、遂奪橋而過、賊大敗溺死者萬餘人、斬首二千二十三顆、又追至窑頭、一鼓盡滅、于是八閩之寇俱平矣、臣回兵至福清縣、又遇新倭雙劍潭者、率倭萬眾、先領親倭三百餘徒、初五到牛田以待後倭齊而深入、臣又獎率疲卒復戰、倭猛器精、六戰而後敗之、登時盡滅、比時當鋒首功者陳子鑾等、陣亡者傳昂等也、隨有倭寇萬餘齊至、汪道昆深以為憂、臣謂浙江總督汪道昆卿人也、素重汪道昆才望、如能往浙乞師、臣不惜死、當復入閩中、必期盡掃此奴、汪道昆毅然請行、相期以死報國、比至浙江、胡軍門、巳被論逮京、該接管廵撫都御史趙炳然改為提督、未肯遣援、賴趙大河曲處以行、軍至福建建陽縣水吉地方、首有山賊八十餘徒該汪道昆駐軍于彼、俟臣到議曰、大軍如不滅此而行。山寇將謂我專勦倭過。後當大肆逞况各巢倣效。益滋蔓矣。乃願自將邀臣同擊、即于二十三日未時發兵、一鼓殲之、比時衝鋒首功者丁茂等、陣亡者朱雲山等也、巳經題捷、未蒙勘覆陞賞、臣未至閩之先、中路倭寇、既陷政和壽寧二縣、各據海濱以為歸計臣督兵至省、會新任提督軍門右僉都御史譚綸入營分布、二十一日大戰??烕賊、通共斬首二千四百有奇、比時衝鋒者婁子和等、陣亡者金距等也原破政和壽寧二縣之倭、移屯連江縣馬鼻地方、臣等又移軍向彼、六月初二日到縣初三日馳六十里至彼、殺溺無筭、衝鋒者陳祿等、陣亡者陳遠等也、其遁至寧德縣肖石嶺者、臣復力疾督兵出入茅谷之中、蹶石踰險、登時盡收、衝鋒者徐壽等、陣亡者陳忠孫等也、于是恢復一府二縣、而八閩倒懸解矣、入冬倭寇復至、幾二萬、徑困仙遊、勢在必取、該臣等請兵于浙江軍門、至十二月乃得兵、二十六日一鼓而劇寇大敗、城圍遂解、通連上逕等處斬首一千有餘、比時首功者胡守仁等、陣亡者何常等也、倭至同安縣王倉坪又該臣于曠野之地、日午列陣大戰、比時衝鋒者王如龍等、陣亡者無時尚有倭七八千遁至漳浦縣、因有內應、期襲縣城于旦夕間、該臣十五日督兵至彼、次日即與賊戰蔡陂嶺蔗菁萬頃。倭伏于內。兵法所謂兩鼠鬪于穴中。三鼓而後勝之。臣斬不用命者三人。乃收全功。比時血戰者張元勳等、陣亡者李加珍等也、自後倭寇脫歸者。始知犯華不利狀。於是乎倭寇不敢復窺入閩矣。又山寇吳平侵亂地方、該臣督兵于南澚勦??烕、南澚者、閩廣之交海中山也、越海而用陸兵、沉船而出死計、對賊為營、旬日三戰、殲賊幾盡、廣兵少懈、吳平竟以長衄、遠遯交趾、臣又督兵入廣、盡殲其在山賊黨、比時血戰者李超等、陣亡者吳六八等也、以後倭之犯東張大石鉤澚泉寧皆勢小易勦、俱一鼓全殲、不敢瑣陳、于是八閩萬姓、始有貼席之日、無不舉手加額、共祝　聖明軫念生靈、命將出師掃除劇寇、天威遠播、地方寧謐、臣等亦得藉口而逭罪矣今查前項諸臣王如龍胡守仁以功陞參將、李超張元功以功陞遊擊、陳濠楊文傅應嘉金科陳大成以功陞都司、朱珏曹南金以功陞守備、內除福建先後功俱巳勘報、兵士俱各有陞賞、雖輕重不齊、比緣各兵不知邦政事例、報不合例、無敢他望、而在臣實冐濫殊甚也。所有死事之兵。與應襲子弟。俱未蒙恩。而死事者于所効勞地方。未有祀典。所謂不均之賞是也。其浙江自嘉靖三十六等年大小捷、臣亦叨自祖職上陞至都指揮使、譚綸亦陞至參政、唐堯臣陞俸一級、內唐堯臣與趙大河皆先後以被論回藉、大小將士願賞首級止各得十兩、紀錄首級、雖奉有　明旨、並無勘覆、此所謂不賞之功是也。為照臣部下訓練兵士、原係義烏縣民人、閭閻突起之徒。非受　朝廷升斗之祿。非臣世蒙　國恩者比徒以臣與趙大河等諭以　君父水土之恩。更相勸誘。調集訓練。誓同生死。數年之後。恩洽義孚。近討遠援。故每戰輒勝。如臂使指。原彼初心。豈直為日給三分之圖。乃爾蹈凶犯危。自投必死之役。以求萬一之功乎。亦豈人皆忠義。無所為而為者哉。惟望立功之後、蒙　朝廷紀錄其勞。俾各有微職遺子孫。升斗祿以榮妻子。至于死事之徒。明知身喪他鄉。孤兒寡婦有所不顧者。亦望　朝廷恤其後人。故棄一身以易世及之恩也。又或一等臨陣犯于軍令者。臣立誅而肅然。亦豈臣之力能制其死命耶。良以　朝廷威令。及臣平居諄諄功賞之言。有以信而激之耳。故父子兄弟株連蔓引。令重而身輕。勇奮而命賤。否則各守家人。不願赴募。臣以戎官。豈能人人驅而致之行伍之列哉。今浙功七年不勘。而閩賞又獨厚于臣。人將謂臣何。又使共事者悉不見錄。而有功者逾七年而不課。臣恐自茲以往。無復有樂與臣共事者。臣懼覆敗之立見矣。矧浙閩雖暫告寧、而兩粵見稱多事、臣若不從實陳奏、乞賜明正功賞以鼓舞人心、而使生者含冤死者暴露、三軍之士、將聞而怨悔。臣亦何能撫而用之。必待他日僨事而後言。臣固難辭三尺法。其如邊計何哉。此區區犬馬之情。所以不安于心者有四焉。夫南方風氣柔弱。倭寇巳十餘年。一旦收烏合之民。而率成底定之績。此非人力。實仗　天威。臣乃安享其功伐。此所以不安於心者一也。義烏練兵。首事如監軍趙大河汪道昆。同事如唐堯臣。其人材勞績。臣巳言之于前。要之均為有功于閩者也。彼皆先後去官。而臣獨濫職如此。所以不安于心者二也。浙功不勘與閩賞不酬其勞者尚多。死事者未得恤錄。則雖盡奪臣之爵賞以獎恤忠魂猶為負之于冥冥之中。臣尚得躍馬食肉。而將士膏塗之芽。將成拱把。此所以不安于心者三也。人臣之義。無以有巳。　國家豢養武弁。正為有事需其死力耳。况暗劣如臣。幸而因人集事。得保其職。免於戮辱足矣。且每戰輕袍指揮。未嘗一馳汗馬。乃濫冐將帥。階列一品。掠羣力之勞。私于一身。擁　朝廷之大惠。而使士卒有不賞不均之歎臣卻又儼然受之而不辭。此所以不安于心者四也。臣蓄此四不安于心。尚欲領疆塲之任。為　朝廷宣力扞禦。且冀士卒之出力用命。則將士必將曰。吾徒捐生扌??死。悉為主帥立功名而巳。吾何利焉。他日邊圉有事。而士卒恐解體矣。再照臣本以弁戎、受恩深重。分當守不伐之戒。豈宜為將士陳功。自冐干譽之嫌。但念漢臣趙充國破羗而還。人有教其歸功者。充國曰吾老矣。爵位巳極。豈嫌伐一時而欺明主哉。兵政國之大事。當為後世法。老臣不為主上言其利害。卒死誰復言之者。臣聞貪人之功不義。掩下之勞不仁。失士心而僨邊事于他日不忠。臣何人斯。敢避矜伐之小嫌。而蹈不仁不義不忠之大罪乎。軍志有曰該賞而請不賞者誅、該罰而請不罰者誅、今將士當賞而臣當罰。使臣不以實請。將何以逃夫公議。伏乞　皇上鑒臣不得巳之心、憐將士鋒鏑之苦、　敕下該部、將臣追奪職級、以為久冒邊功之戒、通行浙江速為查勘、如果臣言不謬、乞將唐堯臣趙大河汪道昆一體查功錄用、有功將士、早賜勘覆、以憑陞級、再乞通行。閩浙將先後有功及死事者子孫應承襲者仍從原營起送各立功省分、轉送赴部、照原覈功冊敘次擬陞、一面照各邊陣亡事例、于各戰捷地方、立與祠祀、庶幾遊魂有歸、而免為中野之號、俾災生?月不作、而永為扞禦之屬也巳、


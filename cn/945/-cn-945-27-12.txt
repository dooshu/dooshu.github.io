与严殿丞启

旬日前特蒙殊念垂示华编曲形过听之私俾获荣观之愿躭味无斁降佩兼深窃以伏羲之受河图述作由兹而始仲尼之为木铎文章可得而闻自兹秉笔之流固亦驾肩而出立言不朽何代无才殿丞刻志缣缃励精翰墨爰自命郷论秀早中高科学古入官不忘素业赜化成之深旨体润色之宏规登高动能赋之心下帷有着书之志乃至作檄楯上聿成挿羽之文咏诗坐中特擅燃箕之妙及从大夫之後益彰君子之儒方今开秘阁以集时髦剽甲兵而崇学术岩廊赞德载赓元首之歌玄扈凝神更第从臣之颂眷惟俊乂即副柬求岂意顽疎许披藻丽文以博我盖辱于同声暗而投人恐成於虚掷但讽诵于唇吻永缄秘於巾箱自兹已还未知所措


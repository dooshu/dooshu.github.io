○本愿寺舍利塔碑

宇宙之外，有圣人焉，乘时而来，知变而逝。道不可以终丧，故授之以像，是以圣人之体见乎舍利，圣人之容见乎庙，圣人之尊严见於塔。三者广大悉备，圣人之化业存矣！曰：鹿泉信士毕瑜、张成，道心之攉焉者也。归戒是与，声尘若弃，高尚净名之事，钦惟睿觉之风，悉心励行，属意遐远。乃聚其族而令其家曰：“金玉束帛，吾知之矣，适足以驰虑丧神，不可以经纶界劫。吾将底崇妙事，丕建灵塔。百岁之後，良无间然。尔其念哉！於是子孙咸跪悦敬诺，乃谋奥胜，卜华敞，周爰咨度，遂定於本愿之伽蓝焉。既其徇名山，采贞石，肃志洁虑，以精以析，旬有五日，果获真美。晖山韫玉，渥灵含润，既蹶既发，粲然可观。轴而推之，雷奔谷响，千唱百和，不植地而致焉。乃凿（阙一字）璞之（阙二字）而砻之，浊泽精密，不瑕不磷。审高下，明广轮，叠而成阶，积以曾峻，で峰起，嵯峨山盘，周际吻合，闲不容，俨若地涌，郁犹浑成，岿哉实荒劫之宏镇也！

初真策之设也，思厥舍利，罔知所请，乃诚克念，匪皇底宁，斯无所有送释惠起所致者，廿有四粒以属焉。既获厥心，豁若符契，非夫灵圣默运，其孰能与於此乎？乃考彝范，本元仪，黄金其棺，白银其椁。周以石箧，衬以琉璃，香物万选，名花数百，既散既属，封之掩之，坚林之事，宛然斯在。令范阳卢公字从运，夫人荥阳郑氏，慨大师之永往，仰胜会而兴怀，雨泣输诚，大舍服玩。士女千万，徘徊献心，延慕金容，觊全身而树多福者，信亦繁矣！因斯而观，则耳目之外，界趣之中，密逾周旋，崇禧致远者，又恶可得其源倪哉！（阙三字）四博凿华龛，制金容，广良业，厥有砥信。昌言左右，维南有佛，实维慈氏。毕公所立，崇愿将来，冀其下生，北面而事。爰有净邑长老王（阙三字）五十二人，钦若神界，洗心安养，清修其本，式建弥陀，乃西其居，以正厥位。太原胡仙经弥勒於北，所以发其蒙也。高尼明惠设能仁於东，所以昭其本也。四子各以其志，竞心方面，雕粹渥饰，有休有伦，底绥四方，奸魔自丧，荡荡幻境，居然化淳。嗟乎！不睹於兹，安知天地大宝之所在也。

先是故寺主振法师，故都维那知法师，桑门之道胜也。寺主僧希名、都维那僧惠仙、上坐僧惠超、威仪僧道光法师、僧智秀律师、（阙一字）道瑗律师、僧湛寂、前上坐头陀僧道解，乃起合寺诸释乡城长幼及笃信麴客良等，为国建释迦石像於北殿，其高二丈有八尺，开凿启发，其功甚广。亦既构立，崇崇嶷然，焕乎金光。寂矣神峙，绀目海视，玉豪山转，众美繁衍，熊熊镜天，瑰壮伟丽，城巾所绝。左药王，右药王，其高廿有五尺，二者盖前丞王务光、张成之所造也。渥彩曜灵，光相晖炳，峨峨抑抑，信生人之真救焉！夫惟王公，博孝之君子也。母氏圣善，卒於兹邑。衔恤在疚，莫知所从。以为俎豆牲牢，不足以光赞营魄，乃树斯妙业，以展寒泉之心。相此则宝林德水之必然也。自有唐开元八年缮理毕，经始於今廿有五载。是时碑既未备，而振俱殁，王公又徙职於寿阳。法门智秀，有恒其德，仰兹广业，追惟聚散，恐岁月浸远，元由蔑闻，越九年作噩岁春仲圣，乃与前塔合而为颂。宣之丰石，以存万古，其词曰：

岿哉灵塔，既（阙一字）其崇。舍利内德，光辉外融。四德既位，万德咸丰。作镇荒劫，皇哉觉风，彼曾庙，有灵其嶷。擢擢皇皇，紫金维色。法云亚圣，左右翼翼。既清昏波，与时偕极。真源淳淳，合变而身。矧兹像设，又倍遗尘。不有辙迹，孰知所臻？勒铭金石，作镇天人。


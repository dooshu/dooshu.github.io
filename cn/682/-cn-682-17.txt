南康云居齐禅师

禅师名道齐。生金氏。南昌人也。幼依百丈明照禅师得度。种性猛利。经行燕坐。以未明己事为忧。持一钵遍历丛林。学心不息。时法灯禅师。住南昌上蓝。齐往依之。法灯使知藏司。法灯偶见齐呼曰。每见举祖师西来意话。藏主如何商略。齐曰。不东不西。法灯曰。若与么会。了无交涉。曰未审尊意如何。法灯良久曰。西来有甚意便去。齐于是顿悟其旨。初住高安大愚。有搜玄拈古代别之语。盛行诸方。号东禅。尝谓门弟子曰。达磨言。此方经唯楞伽。可以印心。吾读此经。偈曰。诸法无法体。而说唯是心。不见于自心。而起于分别。可谓大慈悲父。如实极谈。我辈自不领受。背负恩德。如恒河沙。或问曰。然则见自心。遂断分别乎。齐曰非然也。譬如调马。马自见其影而不惊。何以故。以自知其影。从自身出故。吾以是知。不断分别。亦舍心相也。只今目前。如实而观。不见纤毫。祖师曰。若见现在。过去未来亦应见。若不见过去未来。现在亦不应见。此语分明。人自迷昧。或又问龙济曰。一切钟鼓本无声。如何信之无声齐。曰祖师曰。如鼓声无有作者。无有住处。毕竟空故。但诳凡夫耳。若鼓声是实有。钟声俱击。应不相参。所以玄沙曰。钟中无鼓响。鼓中无钟声。钟鼓不交参。句句无前后。若不当体寂灭。如何得句句无前后耶。后移住幽谷山双林禅院。又迁住云居。凡二十年。至道三年丁酉九月示疾。八日申时令击钟集众。维那白众已集。齐笑叙出家本末。揖谢辅弼丛席者曰。今日老僧以风火相逼。特与诸人相见。且向什么处见。向四大五阴处见耶。六入十二处见耶。是种种处不可见。则只今相问者是谁。若真见得可谓后学有赖。良久曰。吾化后。当以院事累契瑰。乃化。阅世六十有九。坐四十有八夏。

赞曰。余赞大愚东禅碑。碑载齐悟契之缘。法灯曰。西来有甚意。以校传灯曰。他家自有儿孙在。之语误也。昔有僧问赵州。如何是祖师西来意。答曰庭前柏树子。又随而诫之曰。汝若肯我与么道。我则辜负汝。汝若不肯我与么道。我则不辜负汝。而昧者剿之。使古人之意不完。为害甚矣。故并录之。








天门山





《太平寰宇记》：天门山，在太平州当涂县西南三十里。有二山夹大江，东曰博望，西曰天门。按《郡国志》云：天门山，亦名蛾眉山，楚获吴艅艎于此。两山相对，时人呼为东梁山、西梁山。《舆地志》云：博望、梁山，东西隔江，相对如门，相去数里，谓之天门。宋孝武诏曰：梁山层岫云峙，流同海岳，天表象魏，以旌国形，仍以二山立阙，故曰“天门”焉。《太平府志》：天门山，在郡西南三十里，亦称东梁山，与和州西梁山夹大江对峙，自江中远望，色如横黛，修妩静好，宛宛不异蛾眉，故又名蛾眉山。



迥出江上山，双峰自相对。

岸映松色寒，石分浪花碎。[一]

参差远天际，缥缈晴霞外。

落日舟去遥，回首沉青霭。[二]

[一]柳顾言诗：“浃叠浪花生。”



[二]江淹诗：“虚空起青霭，崦嵫生暮霞。”



苏东坡曰：过姑熟亭下，读李白《十咏》，疑其浅近。孙邈云：闻之王安国，此乃李赤诗。秘阁下有赤集，此诗在焉，白集中无此。赤见柳子厚集，自比李白，故名赤，其后为厕鬼所惑而死。今观其诗只如此，而以比李白，则其人心恙已久，非厕鬼之罪也。陆放翁《入蜀记》：《李太白集》有《姑熟十咏》，予族伯父彦远尝言：东坡自黄州还，过当涂读之，抚手大笑曰：“赝物败矣，岂有李太白作此语者!”郭功父争以为不然，东坡笑曰：“恐是太白后身所作耳。”盖功父少时，诗句俊逸，前辈或许之以为太白后身，功父亦遂以自负，故东坡因是戏之。或曰《十咏》及“归来乎”、“笑矣乎”、《僧伽歌》、《怀素草书歌》，太白旧集本无之，宋次道再编时贪多务得之过也。






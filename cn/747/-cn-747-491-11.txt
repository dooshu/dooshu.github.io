○送主客仲员外充黔中选补使序

选部每岁以四才三实铨署群吏，每三岁则有诏以诸曹郎分命南辕，调其任次。有黔江辰溪十五郡五十馀城，赋其吏员，便其习俗，主客郎仲君实司之。君始以岷峨诸生，献赋京师，因文章典义，发声实，自解巾校文，三四迁至博士尚书郎。邃於礼籍，推本今古，乖疑缺微者，皆折中焉。敏於奏议，练程达品，肯綮者，每游刃焉。则南方之职业必序，县道必理，固其彀中之细者。况孔门之果於从政，大雅之古训是式，皆子之家法也，又何所规？昔司马长卿以驷马车归故里，有郊劳负弩之荣，今君道剑门，抵左绵，铜梁玉垒，乔木可辨，昼锦星轺，其乐何如？又想夫归自涪陵，出於南荆，沿巴峡之风水，冒阳台之雨，昏旦万状，发於歌诗，凡今漉酒祭者，不可以不赋。


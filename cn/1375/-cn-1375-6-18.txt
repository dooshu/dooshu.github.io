书褒城驿壁


褒城驿号天下第一。及得寓目，视其沼则浅混而茅；视其舟则离散而胶；庭除甚芜，堂庑甚残，乌覩其所谓宏丽者！讯于驿吏，则曰：“忠穆公尝牧梁州，以褒城控二节度治所。龙节虎旗，驰驿奔轺，以去以来，毂交蹄劘，由是崇侈其驿，以示雄大，盖当时视他驿为壮。且一岁宾至者，不下数百辈，苟夕得其庇，饥得其饱，皆暮至朝去，宁有顾惜心耶！至如棹舟，则必折篙破舷碎鹢而后止；渔钓，则必枯泉汩泥尽鱼而后止；至有饲马于轩，宿隼于堂，凡所以污败室庐，糜毁器用。官小者，其下虽气猛，可制，官大者，其下益暴横，难禁。由是日益破碎，不与曩类。某曹八九辈，虽以供馈之隙，一二力治之，其能补数十百人残暴乎？”

语未既，有老甿笑于旁，且曰：“举今州县皆驿也。吾闻开元中，天下富藩，号为理平，踵千里者不裹粮，长子孙者不知兵。今天下无金革之声，而户口日益破，疆场无侵削之虞，而垦田日益寡，生民日益困，财力日益竭，其故何哉？凡与天子共治天下者，刺史、县令而已，以其耳目接于民，而政令速于行也。今朝廷命官，既已轻任刺史、县令，而又促数于更易，且刺史、县令，远者三岁一更，近者一二岁再更，故州县之政，苟有不利于民可以出意革去其甚者，在刺史则曰：我明日即去，何用如此！在县令亦曰：明日我即去，何用如此！当愁醉醲，当饥饱鲜，囊帛椟金，笑与秩终。”

呜呼！州县真驿耶？矧更代之隙，黠吏因缘恣为奸欺以卖州县者乎！如此而欲望生民不困，财力不竭，户口不破，垦田不寡，难哉！予既揖退老甿，条其言，书于褒城驿屋壁。

题记：褒城驿兴建于唐德宗年间，宏伟壮丽，号称天下第一，仅历五十余年，已一片衰败之象。

作者简介：孙樵，关东人，唐大中进士。





●隋唐五代


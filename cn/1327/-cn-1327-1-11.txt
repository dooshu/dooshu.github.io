说虎


歙客某，以贩笔墨为业。一日经某地，见群丐缚一犬，将屠之，犬呜呜作哭声。客驻足观之，犬举首作乞怜状，遂出数百文，购而释之。犬自是随客，出入必偕，吴越齐鲁，凡客足迹所至，未尝相离也。

越数年，客返里，道经万山丛中，日且暮，彷徨求宿处不得。腥风忽起，一虎自山巅下，且扑且吼，迎面而至。瞬已及前，吼声益厉，直扑其颠，昏然遂倒，魂魄飘荡，不复自辨其为生死矣。久之，隐隐闻人声，觉惊颤略定。张目四顾，则数十人罗列其前，秉火炬、荷弓矢、横戈戟者，盖猎户也。旁置死虎。逡巡起坐，自抚其颅。众呼曰：“客苏矣！”给以水，饮少许，神志微复，举手谢众。众曰：“客携犬自随耶？”客四顾失其犬，曰：“诚然。今安在矣？”众曰：“客来省，此为君物否？”客闻言，支拄而起。众导视死虎，见胯下累然一物，则一犬首，坚噬虎势，犹未释口也。客审视，大哭曰：“是汝也耶？”声未绝，犬口遽释，首坠地。客捧之而号曰：“苦汝矣！今而后，吾之生命，汝所赐也。”

初，虎为猎户所逐，越岭至，遇客欲噬。犬狙伺客侧，俟虎起扑，突前噬其势。虎负痛，舍客狂逃，至前山而倒，故卒为猎户所获也。猎户逐虎，见客死道旁，既获虎，遂复返而救之也。犬仅遗一首者，虎狂奔时，盖已以后爪碎裂其体矣。然而终不释口。善哉！闻客哭而遂释之，岂魂犹有灵耶？

客感其义，盛以木匣，葬于路左，为立碣曰：“义犬之墓”，加封植焉。自是过其地，必以楮镪肉饵哭而祭之，亦不自知其悲从中来也。

光绪丁酉，襄沪报笔政。客挟笔来求售，为余言此事。察其颜色，谈虎有余栗，而谈犬犹有余哀也，惜余忘其姓字矣。






爲萧骠骑让封第三表

臣某言：臣再抽慊请，辞爲理屈，侧守圭漏，伏望衷监。而宸纬严秘，襟悰徒悬，优奬之降，非复常旨，肃奉惊懅，曛晓如失。【中谢。】臣炤册访古，诵史稽昔，以爲敷道之寄，管物成务，惣录之重，匡绩毗风，莫不下协河岳，上踵光纬，先王所以长世，後睿所以字氓，【一作民。】缵【一作赞。】金图之要，辅枢历之机者也。臣本琐姿，不慕闻达，昔值英世，频遘时来，感激光私，未能自返，乌可超乘厚任，妄据高图。天道旣平，鬼神好谦，臣亦何人，而独斯处。所以不恤色忤，频犯鸿威者，正以方圆之景已满，丹彩之色难加，政能纬俗，匪务傍职，坐而爕道，必在其人。若臣武未属【一作烛。】櫜鞬【一作鞬櫜。】之分，文不蔼樽俎之间，德非时秀，道乖物宗，虚饰疲伍，空贻上位，则天变彰於飞流，地眚见於震压，惊荡民听，芜沮物议，纶言之出不追，金石之谬已远，岂唯败锦伤经，毁鼎覆餗而已哉。自非西京上绩，东都名勳，河右羣贤，江左诸彦，宁有诬叨天爵，以爲已功者也。昔南楚偏君，鄢郢小政，执珪柱国，尚不轻授，况车轨共文，四溟同宅，而以鄙蔽，超居金铉，殊任郁起。臣心忧魄悚，视丹如绿。伏愿陛下暂停冕纩，少察愚实，鉴臣腼情，愍臣孤志，广天下之惠，可匹夫之谅，则国步永淸，门下永无谬悮。不任忧骇之情。


列传第一百十六 星吉　石抹宜孙〔迈里古思　苏友龙〕　也儿吉尼　陈有定


星吉，字吉甫，河西人。曾祖朵吉、祖搠思吉朵儿只、父思吉，世为怯里马赤。星吉袭怯里马赤，给事仁宗潜邸。至治初授中尚监丞，谨于出纳，英宗奖其称职，改右侍仪，同修起居注。泰定元年，拜监察御史，疏劾御史大夫倒剌沙，直声震中外。三年，擢引进使，知侍仪事。四年，进侍仪使。文宗即位，拜江南行台治书侍御史，赐上尊二、衣一袭、钞五十贯。至顺元年，迁河东山西道廉访使，复拜陕西行台治书侍御史。召还，除同知中政院事，改同知功德使司事。

元统二年，出为淮西江北道廉访使。明年，拜大都路总管府达鲁花赤，擢大府卿。将作院乾没锦绮一万五千匹，星吉悉责偿之，吏畏如神。昆山知州诬告总管道童诡报岁灾，帝命星吉按之。道童廉直，属吏不能堪，故诬之，且倚前翰林学士阿鲁灰为援。星吉廉知其状，并治阿鲁灰罪，于是三台交章荐之，特授资善大夫、大都留守，仍兼大府卿。旋加荣禄大夫。帝幸大府，见其簿籍精密，善之。时星吉侍阶下，遇雨，帝命取御服油衫衣之，并赐金带。旋擢宣徽院使。四年，改湖广行省平章政事。召还，为中政院使。

六年，赐金虎符，转海西辽东合思罕等处打捕鹰房怯怜口万户府达鲁花赤，累迁宣政院使，出为江南行台御史大夫。选刚明御史，行十道，纠擿贪邪不少贷。秦桧裔孙夺民田，讼久不决。星吉曰：“秦桧何人也？”属吏曰：“宋奸臣也。”星吉阅桧传，乃署其状曰：“桧之罪，百世有余戮，其遗允敢为民害！”尽返其田。浙东佥事三宝住，廉吏也。御史诬劾之，星吉怒杖御史而白其诬。丞相脱脱与御史有连，恶之。移湖广行省平章政事。威顺王宽彻不花好田猎，民病之。又起广乐园，聚娼妇贾人以罔利，有司莫敢问。星吉至，谒王，王阖中门，启左扉，召之入。星吉引绳床坐而言曰：“我受天子命，为行省大臣，恶得从小门入？”阍者惧，告王，乃启中门。星吉入，责王曰：“王帝室之胄，不闻德音，而淫猎以为民病，窃为王危之。”王投几，握星吉手谢之。

十一年，汝颍妖贼起，星吉召老将郑万户任以战守。贼遣其党二千人诣军门降，郑诱而歼之，械其酋数十人于狱。会星吉召为大司农平章。和尚受贼赂，乃诬郑罪而释其所械者。明年，贼大至，内外向应，城遂陷。城人泣曰：“大夫不去，吾岂为贼俘？”星吉入见，具言贼本末，帝喜，赐食及钞三万贯。脱脱以宿嫌，奏为江西行省平章政事，员外置，与浙西平章政事不颜帖木儿、御史中丞蛮子海牙守江州。时江州已陷，星吉建间太平，贼渐逼，众号百万，官吏恟惧。星吉贷富室粟，募兵一日得三千人，与贼战于池州，败之，复其城。至鲁港，威顺王之兵亦至，贼夜遁，遣裨将败贼于白马湾，贼走淮西。星吉部分诸将蹑其后，及于白湄，又败之，擒其伪丞相周驴，夺战舰六百艘。

已而贼复窜池州，星吉率所部援之。闻贼攻陷石棣，夜趣之。贼阵于县西岳溪桥，有贼将乘驴挑战，骁悍，为官军所畏。星吉引弓射之，应弦而殪，贼败走。又以舟师二百艘来攻，使万户王惟恭败之，乘胜进至望江清水湾。侦者告贼船四百，顺风而至。诸将失色，星吉曰：“吾有以胜之。”乃伏兵横港中，风利，贼船奄过，官军鼓噪出其后，复破之。贼方围安庆，捷闻，遽烧营走。星吉自驻鄱阳，命王惟恭守小孤山，扼江湖冲要，以图恢复。

是时湖广已陷，江浙兵屡败，江西孤立无援。或曰：“东南完实，盍因粮以图再举？”星吉曰：“吾受命守江西，必死于此。”众不敢复言。十二年九月，贼以大船四面来攻。星吉麾众殊死战，从子伯不花死之，星吉犹坚坐不动，贼射之，中目，乃昏仆。贼素闻其名，欲降之。明日少苏，贼馈以食，星吉骂曰：“狂贼，我国家大臣，恨不能杀汝，何谓降也！”不食而卒，年五十七。赠开府仪同三司、上柱国、录军国重事、江西行省丞相，追封威宁王，谥忠肃。

星吉公廉明决，在军中与将士同甘苦，以忠义激发人心，故能以少击众，得人死力。子剌咱识理，利用监太卿；答里麻，佥辽东行枢密院事。

石抹宜孙，字申之，契丹人。祖良辅、父继祖，俱为沿海上副万户。宜孙性警敏嗜学，袭世职。及嫡母弟厚孙长，即让之。至正十一年，方国珍起海上，浙江行省檄宜孙守温州。是年蕲黄贼自闽犯龙泉，复檄宜孙御之。贼退，处州判官欲尽诛平民诖误者。龙泉人章溢说宜孙曰：“贫民迫于冻馁，故从贼。诚得一循吏抚之，皆良民。今不出此而肆行杀戮，是扬汤以止沸也。”宜孙曰：“善。”即檄判官勿擅杀。以功擢浙东道宣慰使，守台州。

海贼起，黄岩、宁海乱民应之，围台州。宜孙檄章溢以民兵赴援，溢得檄即起曰：“吾乡非石抹公，人当尽死。此报德之时也。”率精锐数百人抵城下，内外夹击，贼溃走。顷之，处州属县贼并起，宜孙复率所部讨之。

十七年，行省左丞相达识帖木儿承制授宜孙行枢密院判官，分省治处州，以儒学副提举刘基为经历，萧山县尹苏友龙为照磨，又辟章溢、胡深、叶琛参谋军事。遣千户曹胜安攻松阳贼，降之。又遣溢等讨平丽水、青田、金华、东阳诸县贼。寻擢同佥行枢密院事。十八年二月，明兵逼婺州，宜孙母及弟厚孙俱在城中。宜孙泣曰：“食禄而不事其事，谓之无君；母在难而不赴，谓之无亲。可立于天地间乎？”遣深等率民兵数万援婺州，自以锐卒殿之，失利而还。其母与弟俱为明兵所获，令为书招宜孙降，宜孙不应。

时经略使李国凤至浙东，承制拜宜孙行省参知政事，阶中奉大夫。十九年，明将胡大海、耿再成间道攻处州，再成驻兵缙云之黄龙山，四面斗绝。宜孙遣元帅叶琛屯桃花岭，参谋林彬祖屯葛渡，镇抚陈仲亨屯樊岭，元帅胡深守龙泉以拒之。士卒皆无斗志，深弃军降于大海，且言处州兵弱易攻。大海出兵樊岭，与再成合攻之。桃花岭最险，再成绕出其后，连拔桃花、葛渡二寨，遂薄城下。宜孙战败，走建宁。收集散卒攻庆元，复为再成所败。还建宁，半道遇乱兵，为所害。部将李彦文葬宜孙于龙泉。事闻，赠推诚宣力效节功臣、集贤大学士、荣禄大夫、上柱国，追封越国公，谥忠愍。

宜孙幕府士刘基、章溢等，皆为明用，独苏友龙始终不出。与宜孙同时守绍兴者，有迈里古思。

迈里古思，字善卿，宁夏人。至正十四年进士，授绍兴路录事司达鲁花赤，抚字凋瘵，民爱之如父母。杨完者部将持露布至绍兴，无故劫照磨陈修家，迈里古思怒，率吏捕之，民欢呼从事，擒斩数人，苗军惧，不敢复至。江南行台移治绍兴，檄迈里古思为行台镇抚，募民二千余人，号曰果毅军。处州山贼陷永康，掠东阳，迈里古思率所部讨之，命部将黄中等以奇计绐贼，擒贼首六人，斩六百余级。贼复空寨出战，迈里古思简精兵截其冲，贼大溃，遂复永康。以功除江南浙西道廉访司知事，又迁江东建康道经历。

行省丞相达识帖木儿承制授行枢密院判官，分院治绍兴。时御史大夫拜住哥统军三千，号台军，纪律不严。民受其扰害者诉于迈里古思，辄以法绳之，台军怨怒。拜住哥黩货，不为迈里古思所礼。或谏，迈里古思曰：“吾知上有君，下有民，遑问其他！”拜住哥衔之。

会方国珍遣兵侵绍兴属县，据上虞。迈里古思曰：“国珍本海贼，今即降，又为大官而害吾民，可乎？”乃先遣黄中取上虞，自率亲军与国珍将冯万户战，不利。是时朝廷方倚重国珍资其粮运。拜住哥素与国珍通贿赂，情好甚笃，遂决意杀迈里古思，使人召至私第与计事。既至，左右以铁锤挝杀之。民闻其死，皆痛哭，持服设位祭之，私谥曰越民考。

黄中率众复仇，尽杀拜住哥家人及行台官吏，独留拜住哥不杀。拜住哥自劾，纳印绶去，寻迁宣政院使。御史真童劾其“阴害帅臣，几激大变。不法不忠，莫斯为甚！宜置之严刑。”诏削拜住哥官职，安置湖州，迈里古思之冤始白。追封西夏郡侯，赠中奉大夫、江浙枢密院佥事，谥忠勇。

迈里古思友董旭，钱塘人，字太初，方国珍欲用之，不肯屈，为国珍所杀。

苏友龙，字伯夔，金华人。江浙行省参政苏天爵闻其名，辟为掾。遇事力争，天爵敬惮之。贼犯杭州，省臣皆遁，参政樊执敬独以死自誓。友龙说执敬曰：“明公以身殉国，义则得矣，如一城百姓何？今城中健儿不下数十万，府库银绢以万计，募兵战而不胜，死未晚也。”执敬不能用，策马赴贼而死。友龙与掾李枢募民杀贼。一贼首偿钱二百五十缗。数日内杀贼万计。未几，平章教化复杭州，友龙口不言功。考满谒选，中书参议汝中柏欲引为右曹掾，友龙辞不就。擢萧山县尹。县民诡名，匿其田赋，日不均。友龙令民自实，辑为册。凡征发，皆据册轻重之。县粮输衢、处二州，民惮其远，属吏代输，吏遂缘为奸利。友龙为立法，每乡置督运一人，趣民运于江滨，验粮多寡，僦舟以载，民便之。累迁行枢密院照磨。

张士诚降，友龙持诏书往湖州，责其戍将潘允明行郊迎礼，允明欲西向坐，友龙正色曰：“君敢与诏书抗礼耶！”允明慑服，临行赠米百斛、锦二十端，友龙辞不受。时士诚新授淮南平章政事，请于行省，丞相曰：“诏使四出，惟苏照磨廉介士，愿得为幕僚。”友龙谢不往。擢江浙行省左右司都事。石抹宜孙分省处州，请友龙与青田刘基从，后幕下士多散去，部将胡深、章溢亦拥兵观望。友龙独左右之，复移书深等，惓惓以共济国事为言。既而明兵下处州，怨家告友龙长子仕于陈有定，徙滁阳。明丞相李善长欲奏官之，友龙以年耄辞，卒年八十二。

也儿吉尼，字尚文，唐兀氏。至正五年，由陕西行台监察御史，入为内台御史，劾丞相别儿怯不花不可为相者五事，章再上。出为佥浙西道廉访司事，既拜命，复劾之。帝感悟，罢别儿怯不花为太保。也儿吉尼曰：“是不可以为相，而可以为师乎？吾为谏官，言不用则当去。”固辞前命。由是谪别儿怯不花居渤海。也儿吉尼丁父忧，夺情起，判中政院。十一年，迁广西道肃政廉访副使。

十二年，红巾贼陷潭州，鼓行而西。也儿吉尼乃议缮城郭，扼险要，捐俸贸易海盐，数岁息至巨万，经费以充。又集诸将，谓之曰：“使贼长驱深入，则广西危矣。宜出军衡湘以扼之。”乃使万户黄祖显率三千人为先锋，都元帅甄崇福统五万户继之。祖显败贼于樟木镇，贼走衡山，追之，连战皆捷，斩首数万级，潭衡二州平。既而道州贼周伯颜陷全州，也儿吉尼使万户孙思敬赴援，贼败走，复进克道州，获伯颜，诛之。又使同知普颜帖木儿等平临桂、贺州乱民，广西始定。擢湖广行省平章政事，兼广西道肃政廉访使。二十三年，立广西行省，以也儿吉尼为平章政事。是时江南诸行省多陷没，惟也儿吉尼守广西十有五年。

二十八年，明将杨璟等克永州，进攻靖江，别将朱亮祖亦自平乐率师来会。也儿吉尼屡败，使副使王暹乘驿至梧州，募兵无应者。复遣其子不花帖木儿至肇庆，告急于普颜帖木儿。馈以银五千两，使先归。不花帖木儿中道为明兵所获，缚至城下，招其父降。也儿吉尼登陴，下令曰：“有能射杀吾子者，赏五十金。”射之，无中者。六月璟使降将皮彦高阴购把水元帅张荣为内应，荣麾下裴观缒城出，见璟约降。璟给白皮帽百余，使为识。乘夜自宝贤门入，城遂陷。也儿吉尼出走，追执之，送于金陵，不屈死。部将陈瑜、刘永锡、曾尚宾，皆全家自杀。

陈有定，字安国，汀州清流人。初病疕，及壮，仪表魁梧。家贫，佣于同里罗氏。翁奇其貌，欲妻之，媪不可，乃分资助之。有定不能居积，益困，投身明溪寨为兵，人多服其勇略。至正中，天下兵起，远近骚动。妖贼柳顺据宁化之曹坊寨，拥众万余。一日索马于明溪寨。有定设策，阳以牛酒犒之，潜收其兵械，悉戮之。贼怒，自将数千人来攻，寨中恟惧。有定择壮士数百人，伏于山麓，迨顺至，伏兵猝起，盗惊扰。有定驰出，击之，俘斩大半，乘胜攻拔曹坊，擒顺归。众皆拜有定曰：“非公莫可以主吾寨者。”因推为长。

至正十七年，授明溪巡检。时邻县寇垒数十，有定悉平之，因险立寨三，曰南北，曰石龙，曰平安。练兵积粟，为一方障蔽。贼曹福山、马文甫等以兵应红军，直犯汀州，势甚锐。有定使巫扬言曰：“神当遣兵助我。”贼信之。有定乃引兵直薄其垒，馘二贼以还。福建行省表有定为清流尉，声威渐著。是年春，义兵万户赛补丁、阿达黑丁据泉州叛。明年，遣礼部员外郎姜硕自海道宣慰有定，遇寇而没。未几，他使至，拜有定延平总管。二十一年，陈友谅既得江右之地。使其将邓克明帅众数万破汀州、延平，遂围建宁。时有定屯平安寨，潜师救建宁，与福州守将阮德柔合兵击克明，破走之，追歼其众，悉复所失地。友谅由此不敢窥闽。

二十二年，安抚使李国凤表有定功，授福建行省参知政事，有定辞。尚书李士赡以使事在闽，劝之，乃受命。福清路宣慰使陈端孙不附，有定临以兵，端孙拒战被执，有定胁之附己，端孙不从，杀之。未几，平章普化帖木儿与泉州万户赛补丁构兵，普化帖木儿起前平章三旦八、前总管安童，分省于兴化，以为己援，复赂泉州亦思八夷酋阿迷里丁袭陷兴化，执三旦八，安童遁去。阿迷里丁遂大掠而还。

初浦田林德隆与惠安陈从仁并御寇有功，朝廷以德隆为兴化总管，从仁为兴化同知。二人素有隙，从仁乃计杀德隆，德隆党复杀从仁。从仁之弟同及其戚柳伯顺，与德隆子珙、部将许瑛治兵相攻，同乞援于漳州罗良，珙又乞援于阿迷里丁、赛补丁。兵迭至，兴化遂大乱。五月朔，赛补丁入福州，平章燕只不花败之，赛补丁率余众航海返泉州，而阿巫那复杀阿迷里丁，败同等，杀戮尤甚。皇太子闻乱，使孙观为左丞，分省于泉州，阿巫那将听令。观处分乖剌，阿巫那益桀骜不可制。顷之，柳伯顺与珙合以兵拒阿巫那，阿巫那遣其将白牌马合谋金阿里击杀许瑛，且暴兵海滨。伯顺乘虚入兴化，白牌诸酋闻之，即还师攻城，围既合，独不向宁真门。

时兵乱既久，朝廷檄有定讨之，有定使其子宗海将兵，夜从宁真门入，外寇不知也。诘朝，宗海令开西南二城门，寇骤见门开，已惧。须臾，城中整师而出，愈惶惑。宗海乃直前薄之，夷兵大败，死以千计。追擒白牌诸酋，斩之。有定寻至，收抚残兵，势益振。伯顺、珙同受约束，各率所部听命，遂进讨泉州，州人执阿巫那、赛补丁迎降，有定斩之。兴泉罹寇祸殆十余年，至是乃平，故二路之民皆深德有定。

漳州罗良先以左丞据漳，自以亦思八夷不敢犯其境，素不下有定，有定愤良不附己，攻之，良战败入城。城陷，良巷战死，其妻陈氏亦赴水死。于是，九路之地悉归有定矣。朝廷闻兴泉平，进有定为福建行省平章政事，其将佐皆拜官有差。有定以延平城险固，自居之，而以宗海镇将乐，又使其族弟子琦守建宁，尽以部将控制诸路，吏事则听朝廷所命官治之。

有定不修威仪，常如为布衣时。为政有威惠，岁修贡赋，括闽中废寺田租，由海道输于京师。惠宗嘉其忠，赐赉稠叠。时朝命独通于闽，故臣旧帅及江右之士思勤国事者多入闽，有定皆礼而用之。初宗海至泉访士人赵应嘉，应嘉说之曰：“夷狄为中国患，宜共驱之，奈何更为之用？”宗海然之，以告有定，有定乃聘至延平，咨以时务，应嘉多迂论，且劝有定立宗庙，有定笑其迂而罢之。

二十三年，陈友谅败死，余贼熊天瑞据赣，有定遣江伯昂往说之，欲与之合从以抗金陵，天瑞不决。伯昂还，吉水萧寅遇之，嘉其义，乃从伯昂入闽，复渡两浙，历金陵楚蜀，就故封州守解若凤谋曰：“吾视群雄，独有定忠义可依也。”复之闽，有定以寅同知邵武令，参其军谋。有定用法严，诛戮亦滥，寅从容营解，多所全活。

二十五年正月，有定兵至浙东。或言于明太祖曰：“闽兵脆弱易攻也。”乃遣胡深率兵伐之。深攻下浦城、建阳。有定与阮德柔以兵四万营于锦江，出深后。深还兵击破之，因追奔逐利，闽人乘而薄之，深众溃被执。时明将朱亮祖攻崇安，闻深败，引兵退保紫溪。有定初得深，敬礼之，无加害意。深劝有定降明，依窦融故事，有定不答。顷之，大都使者至，趣有定杀深以明无贰，有定乃设铜驴，置深其上，炽毙之。且曰：“后有犯我者当视此。”

有定既统全闽，参政阮德柔自以元旧臣，不尽受节度，有定不能容。德柔惧不自安，密通款于金陵，且请兵自救。使未报，有定掩之，德柔战死。柳伯顺以破胡深功骄蹇，有定亦忌而杀之。时陈同将兵守潮州，有定虑同以伯顺故必怨望，乃征同还，处之福州。二十七年，朝廷以海道辽远，出空名宣敕数十道付之，使承制封拜，勉以忠义，欲令牵制明师。有定虽受命，亦不敢轻动。

是时福州鼓楼鸱吻吐气若烟雾，见者以为不祥。冬十月，明祖使汤和等伐有定，分兵三路，一出衢州，一出建昌，一出台温，自海道进。有定但防陆路，严兵守邵武、浦城，自提兵往来，为东西应援。十二月，胡廷瑞、何文辉破杉关，略光泽，守将李宗茂以邵武降。寻破崇安，守将曹复畴以建阳降。正月，明军次建宁，守将同佥达里麻与参政陈子琦议曰：“金陵兵自破杉关转斗，锋不可当，计吾兵不下万人，以战不足，以守有余，且储粟甚富，宜固守以老其师。彼攻城不克，必退，吾因而乘之，可以得志。”众善之。廷瑞等围城，数挑战不应，遂四面急攻之。达里麻自度不支，开门降，二将整兵入城，执陈子琦送京师。

有定虽失建、邵，犹恃延平之固，方与明军相持，而汤和海道之师奄至。南台陈同以伯顺宿愤，首出降。福州守将平章曲出遁，左司郎中柏帖木儿死之，和遂克福州。于是延平孤立，首尾皆明军。和等督大军趋延平，屡遣使以诏旨招有定，有定杀使者，取血和酒中，与诸将饮之，坚守如故。和乃分兵攻其西门，有定见外兵甚锐，不敢出战。和又堰剑水之下流，水渐及城，有定犹严备以伺间，昼夜巡逻不少息。其麾下皆请决战，有定不许。数请不已，有定疑其有异志，杀数人。由是人心解体，多缒城遁去，和等悉兵攻之，有定益危蹙。

城且陷，召其将邓益、谢英辅等，与诀曰：“公等善为计，吾自死元尔。”乃服朱雀血而死未绝，英辅与达鲁花赤亦具朝服北面自经。其将赖正孙启门纳外兵，舆有定至神武门，雷震之而苏，械至金陵。是月汤和遣使谕兴化将王恩义等，恩义杀使者，走泉州。兴化民李子诚送款于和，杀恩义等。漳州达鲁花赤合鲁温自杀。初延平被围，有定日望将乐之救，而宗海力不能援。延平破，单骑来归，并絷送京师。明祖问有定曰：“元亡，汝为谁守？能降，仍官汝；否则伏铜马。”有定曰：“不降，愿伏铜马。”遂与宗海并遇害。

宗海有膂力，善骑射。有定平诸贼，宗海之力居多。将乐既下，有定旧部曲据、明溪、白头、虎头、黄龙、青龙诸寨，皆委兵降。六月，有定故将金子隆起兵攻延平，明将沐英破斩之。萧寅从有定至京师，有定死，明祖欲官之，寅以亲老辞，家居三十年而卒。陈同归，吏侵之急，同不能容，遂假行省檄集民兵，得二千余人，拥之以叛。泉州发兵讨之。为同所败，人多应之。明驸马王克恭以大兵至，同败走光泽，明兵擒斩之。

史臣曰：星吉、石抹宜孙，皆欲延揽英豪以纾国难，迨势穷援绝，人情乖阻，舍命不渝，无惭义烈。然宜孙幕府士，异日为明之佐命，拟迹良平，非智于明而不智于宜孙，凭藉之势异也。元末云南有梁王，福建有陈有定，广西有也儿吉尼，可谓三忠。国亡而不改节，视何真、陈均义等何如哉！




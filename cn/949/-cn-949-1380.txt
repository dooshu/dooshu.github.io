范成大　元夕

粉痕红点万花攒，玉气珠光宝月团。

帘箔通明香似雾，东君无处著春寒。

范成大

范成大　元夕

不夜城中陆地莲，小梅初破月初圆。

新年第一佳时节，谁肯如翁闭户眠？

范成大

范成大　元夕

药炉汤鼎煮孤灯，禅版蒲团老病僧。

儿女强修元夕供，玉蛾先避雪鬅鬿。

范成大

范成大　元夕

落梅穠李趁时新，枯木岩边一任春。

尚爱乡音醒病耳，隔墙时有卖饧人。

范成大


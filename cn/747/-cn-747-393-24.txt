○为李亘祭纛文

年月日，都统江淮之南节度观察处置等使户部尚书李亘，谨以少牢之奠，敬祭於六纛之神：天地不仁，神明无亲，惟正是与，若响之答。敢有象恭滔天，构衅称乱，国有明罚，神其舍诸？贼臣刘展，假宠多难，敢包狼心，窃发虿毒，将敷虐於我上下神，使东溟扬波、群动昏垫。皇帝震怒，按剑授钺，命我上将，底天之伐。於是有虎牙鹰扬之臣、蛇矛犀渠之群，横行而东。我伐用张，月羽云旗，以先启行。方将历浔阳，下南陵，收京口，扫建业，枭獍以衅鼓，封鲸鲵为京观，俾万里浪破、三象雾廓。今以令月吉日，整驾即路，是用邀福於尔有神，惟神降衷，尚弼予志。敢告我靡旗，无纟圭骖，无汰，无偾车，命五将护野、万灵并毂。令天地氛，望风扫除；魑魅魍魉，罔不率俾，莫我敢遏。为神羞，尚飨！


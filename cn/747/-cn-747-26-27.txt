○赐高年几杖诏

古之为政，先於尚老，居则致养，礼传三代；行则就见，制问百年。盖皇王之劝人，教黎庶之为子。朕寅奉休历，祗膺圣谟，因秋归而岁成，属星见於郊祀，念其将至，尤重乞言。俾伸恩於几杖，期布惠於乡国。九十以上，宜赐几杖，八十以上，宜赐鸠杖，所司准式。天下诸州侍老，宜令州县逐稳便设酒食，一准京城赐几杖。其妇人则送几杖於其家。


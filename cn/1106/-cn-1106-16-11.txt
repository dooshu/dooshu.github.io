○观八骏图说

（晋王嘉《拾遗记》：八骏之名，一曰绝地，二曰翻羽，三曰奔霄，四曰越影，五曰逾晖，六曰超光，七曰腾雾，八曰挟翼，图必本诸此云。）

古之书有记周穆王驰八骏升昆仑之墟者，（《列子》云：周穆王不恤国事，不乐臣妾，肆意远游。命驾八骏之乘，右服骅骝而左耳，右骖赤骥而左白羲。次车之乘，右服渠黄而左逾轮，左骖盗骊而右山子。驰驱千里，至于巨搜氏之国，遂宿昆仑之阿，赤水之阳。古书记穆王驰八骏者，莫此为详。）后之好事者为之图，宋、齐以下传之。（“下”，一作“来”。）观其状甚怪，咸若骞若翔，若龙凤麒麟，若螳螂然。（螳螂，螵母。《方言》曰：谭、鲁以南谓之当襄，三河之间谓之螳螂。）其书尤不经，世多有，然不足采。世闻其骏也，因以异形求之。则其言圣人者，亦类是矣。故传伏羲曰牛首，女蜗曰其形类蛇，（《帝王世纪》：伏羲、女蜗，蛇身人首。神农，人身牛首。蜗，公蛙切。）孔子如亻其头，（《荀子》云：仲尼之状，面如蒙亻其，头者，蒙亻其之头。亻其，音欺，方相也。）若是者甚众。孟子曰：“何以异于人哉？尧舜与人同耳！”

今夫马者，驾而乘之，或一里而汗，或十里而汗，或千百里而不汗者，（一无“百”字，一作“数十里”。）视之，毛物尾鬣，四足而蹄，草饮水。（，下没切，啮也。）一也。推是而至于骏，亦类也。今夫人，有不足为负贩者，有不足为吏者，有不足为士大夫者，有足为者，视之圆首横目，（《庄子》：横目之民。）食谷而饱肉，而清，裘而燠，一也。推是而至于圣，亦类也。然则伏羲氏、女蜗氏、孔子氏，是亦人而已矣。骅骝、白羲、（音蚁，一本作“蚁”。）山子之类，若果有之，是亦马而已矣。又乌得为牛，为蛇，为亻其头，为龙凤麒麟螳螂然也哉？

然而世之慕骏者，不求之马，而必是图之似，故终不能有得于骏也。慕圣人者，不求之人，而必若牛、若蛇、若亻其头之问。（一作“间”。）故终不能有得于圣人也。诚使天下有是图者，举而焚之，则骏马与圣人出矣。（古之圣人，有若牛、蛇、鸟喙、蒙亻其者，貌似而心不同，不可谓之非人。此所以叹鹤言之为怪。柳子曰：慕圣人者，不求之人，而必若牛、若蛇、若蒙亻其之问，终不能有得。此所以欲焚八骏之图。文公之于圣人，信其有形貌之似，而重求其心；子厚之于圣人，概之以人，而不信其为禽兽虫鱼之怪。二子之意，盖大同而小异。）






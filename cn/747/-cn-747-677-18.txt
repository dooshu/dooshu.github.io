○箴言（并序）

贞元十有五年，天子命中书舍人渤海公领礼部贡举事。越明年春，居易以进士举，一上登第，洎翌日至於旬时。伏念固陋，惧不克副公之选，充王之宾，乃自陈戒於德，作《箴言》曰：

我闻古君子人，疾没世名不称，耻邦有道贫且贱。今我生休明代，二十有六年，乃策名，名既闻於君，乃干禄，禄将及於亲。升闻逮养，ム公之德，公之德之死矢报之。报之之义靡他，惟励乃志，远乃猷，俾德日修，道日就，是报於公。匪报於公，是光於躬。匪光於躬，是华於邦。吁其念哉！其勖哉！庶俾行中规，文中伦，学惟时习罔怠弃，位惟驯致罔躁求。惟一德五常，陶甄於内，惟四科六艺，斧藻於外。若御舆，既勤衔策，乃克骏奔；若冶金，既砥淬砺，乃克利用。无曰擢甲科，名既立而自广自满，尚念山九仞，亏於一篑；无曰登一第，位其达而自欺自卑，尚念行千里，始於足下。呜呼！我无监於止水，当监於斯文，庶克钦厥止，慎厥终。自顾於箴言，无作身之羞，公之羞。


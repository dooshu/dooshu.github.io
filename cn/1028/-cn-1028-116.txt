方岳　次韵红蕉

霜林蕉叶尚横陈，不易禁寒夜向晨。

以貌取人通休似，其心如我别般春。

两年开就花何晚，千里移将句有神。

待学伊蒲修净供，自烹菡萏当猩唇。

方岳

方岳　次韵红蕉

篱根宿草已陈陈，谁护蕉红到此晨。

雪裹寸丹长似旧，人间万绿未知春。

翻经曾识观身法，乞种亲为土地神。

孤负晚风生酒兴，维摩示疾不沾唇。

方岳

方岳　次韵红蕉

山花山草杂前陈，谁解芬芳霰雪晨。

红菡萏肥如欲焰，绿玲珑卷过于春。

化工有意怜丘壑，老我无诗泣鬼神。

待唤黡生相暖熟，雨晴禽唘是歌唇。

方岳


放歌答蕲州顾黄公

大风发地猛兽恐巴陵欲裂衡山动洞庭七泽横天来鱼龙百怪相喧豗黄公黄公太奇肆使我目眩失位置繁弦杂调相错鸣语笑无端还涕泗一代风流澹荡人廿年烽火悲酸事君虽郢客生在吴顾曲追欢无事无频过幕府为揖客时傍倾城眠酒罏流离滞迹秦公子词赋伤心楚大夫倔强宁抛三尺组魁梧自爱千金躯扁舟忽系萧江岸两月新诗不可算脱冠半醉作佯狂举杯欲掷翻河汉眼中之人纷如蚁洒落如君复有几开心剖意君不欺吾亦分明看尔诗两雄相值漫相许浮名身後谁当知我昔过黄州飞骑登赤壁题诗破苔藓长啸响霹雳荒榛败瓦山鬼啼玉局仙人不可覔早知君卧北山阿悔不招寻吹铁笛蹉跎晩相遇岁月行将暮摧残困簿书愁疾阙章句叠韵重篇懒唱酬紫螯黄菊少欢聚顾黄公顾黄公纷纷马上皆英雄金鞍玉勒横珠弓吾曹腐唇夸绣虎诸侯磨盾嗤雕虫君言老去知音急此语能令双袖湿驺虞垂首?貐骄枳棘争荣兰蕙泣空手无钱送尔归秋灯夜雨百忧集及今相见且尽欢君过三十我四十


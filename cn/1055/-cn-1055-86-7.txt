【谢传宣抚问赐香药银合表〈熙宁二年三月〉】

臣某言：今月二十五日，伏蒙圣慈差入内内侍省西头供奉官王延庆传宣抚问，仍赐臣香药一银合者。祗命有严，瞻天威而不远；抚躬增惕，拜君赐以为荣。臣某〈中谢。〉伏念臣本以妄庸，幸缘遭际。进陪国论，莫赞万机之微；出布政条，未闻五月之报。属北州之灾馑，怜东土之封疆。皇帝陛下子育黔黎，仁深覆载，闵扶携而转徙，轸宵旰之焦劳。而臣职在抚绥，任叨寄委，曲烦训谕，备极丁宁。仍因使传之驰，特示恩颁之宠。臣敢不恪官自警，祗事以时。惟善是从，勉企前人之迹；俾民受赐，上宽明主之忧。


金不从革


尧君素为隋守蒲州，兵器夜皆有光如火。火铄金，金所畏也，败亡之象。刘武周据并州，兵势甚盛，城上槊刃夜每有火光。

贞观十七年八月，凉州昌松县鸿池谷有石五，青质白文成字曰：“高皇海出多子李元王八十年太平天子李世民年千年太子李治书燕山人士乐大国主尚汪譂奖文仁迈千古大王五王六王七王十风毛才子七佛八菩萨及上界佛田天子文武贞观昌大圣延四方上不治示孝仙戈八为善。”太宗遣使祭之曰：“天有成命，表瑞贞石，文字昭然，历数惟永，既旌高庙之业，又锡眇身之祚。迨于皇太子治，亦降贞符，具纪姓氏。甫惟寡薄，弥增寅惧。”昔魏以土德代汉，凉州石有文。石，金类，以五胜推之，故时人谓为魏氏之妖，而晋室之瑞。唐亦土德王，石有文，事颇相类。然其文初不可晓，而后人因推已事以验之。盖武氏革命，自以为金德王，其“佛菩萨”者，慈氏金轮之号也；“乐太国主”则镇国太平公主、安乐公主，皆以女乱国；其“五王六王七王”者，唐世十八之数。

垂拱三年七月，魏州地出铁如船数十丈；广州雨金。金位正秋，为刑、为兵。占曰：“人君多杀无辜。一年兵灾于朝。”

开元二十三年十二月乙巳，龙池《圣德颂》石自鸣，其音清远如钟磬。石与金同类。《春秋传》：“怨讟动于民，则有非言之物言。”石鸣，近石言也。

天宝十载六月乙亥，大同殿前钟自鸣。占曰：“庶雄为乱。”

至德二载，昭陵石马汗出。昔周武帝之克晋州也，齐有石像，汗流湿地，此其类也。

乾元二年七月乙亥昼，浑天仪有液如汗下流。

上元二年，楚州献宝玉十三：曰“玄黄天符”，形如笏，长八寸，有孔，云辟兵疫；曰“玉鸡毛”，白玉也；曰“谷璧”，京白玉也，粟烂自然，无雕镌迹；曰“西王母白环”二；曰“如意宝珠”，大如鸡卵；曰“红靺鞨”，大如巨粟；曰“琅玕珠”二，形如玉环，四分缺一；曰“玉印”，大如半手，理如鹿，陷入印中；曰“皇后采桑钩”，如箸屈其末；曰“雷公石斧”无孔；其一阙。凡十三；寘之日中，白气连天。

元和中，文水《武士皞碑》失其龟头。翰林院有铃，夜中文书入则引之，以代传呼，长庆中，河北用兵，夜辄自鸣，与军中息耗相应，声急则军事急，声缓则军事缓。资州有石方丈，走行数亩。

大和三年，南蛮围成都，毁玉晨殿为礧，有吼声三，乃止。四年五月己卯，通化南北二门锁不可开，钥入，如有持之者，破其管，门乃启；又浙西观察使王璠治润州城隍，中得方石，有刻文曰：“山有石，石有玉，玉有瑕，瑕即休。”

广明元年，华岳庙玄宗御制碑隐隐然有声，闻数里间，浃旬乃止。近石言也。

光化三年冬，武德殿前钟声忽嘶嗄；天复元年九月，声又变小。






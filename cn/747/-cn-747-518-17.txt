○奉送刘侍御赴上都序

才全者必几於道，志正者必安於时。初，刘君以文章游翰林，深於文者以公干、越石为比。中岁有迈世志，脱略缨弁，住江湖间，论者又比之阮始平、陶元亮。未几，诏掌柱下方书，出参蜀汉军事，俄复自适其适，道岷江、浮湘潭，历敷浅原而东。君子谓君涉履所至，拟司马子长。遂留滞吴南，以道自居。其名益振，其致愈远。向非才全志正，又曷由光茂如是乎？今轩尧在上，伊傅作辅，方举贤能，以熙众职。故刘君朝服贲然，将如京师。御史延陵包公，祖而觞之，且曰：“《易传》不云，立诚以居业，《论语》不云，邦有道则智？吾子居可大之业，当则智之时，是往也，将贺不暇，岂怆别乎！二三子尚未醉，盍各赋诗，以代疏麻瑶华之赠！”中丞既歌首章，命和者用古意，皆以一百字成之，凡七篇。


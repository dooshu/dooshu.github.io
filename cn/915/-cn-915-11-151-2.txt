◇上采诗表

窃惟皇王统天，必以穷幽为美；尽理作圣，亦假广采成明。故询于刍荛，著之周什，舆人献箴，流于夏典。不然，则美刺无以得彰，善恶有时不达。逮于两汉、魏、晋，虽道有隆污，而被绣传檄，未始阙也。及惠帝失御，中夏崩离，刘苻专据秦西，燕赵独制关左，姚夏继起，五凉竞立，至使九服摇摇，民无定主，礼仪典制，此焉堙灭。暨大魏应历，拨乱登皇，翦彼鲸鲵，龛靖神县，数纪之间，天下宁一，传辉七帝，积圣如神。高祖迁鼎成周，永兹八百，偃武修文，宪章斯改，实所谓加五帝、登三王，民无德而名焉。犹且虑独见之不明，欲广访于得失，乃命四使，观察风谣。臣时忝常伯，充一使之列，遂得仗节挥金，宣恩东夏，周历于齐、鲁之间，遍驰于梁、宋之域，询采诗颂，研检狱情，实庶片言之不遗，美刺之俱显。而才轻任重，多不遂心。所采之诗，并始申目，而值銮舆南讨，问罪宛邓，臣复忝行军，枢机是务。及辇驾之返，膳御未和，续以大讳奄臻，四海崩慕，遂尔推迁，不及闻彻。未几，改牧秦蕃，违离阙下，继以谴疾相缠，宁丁八岁。常恐所采之诗，永沦丘壑，是臣夙夜所怀，以为深忧者也。陛下垂日月之明，行云雨之施，察臣枉罪之滥，矜臣贫病之切，既蒙崇以禄养，复得拜埽丘坟，明目友朋，无所负愧。且臣一二年来，所患不剧，寻省本书，粗有仿佛。凡有七卷，今写上呈，伏愿昭鉴，敕付有司，使魏代所采之诗，不堙于丘井，臣之愿也。（《魏书·张彝传》）


○苏州新开常熟塘碑铭

吴之薮曰具区，郡之大惟苏州。商为货居，农实邦本。锡贡多品，厥曰上中。土宜在民，地利乎水。常熟塘，按《图经》云：南北之路，自城而遥。百有馀里，旁引湖水，下通江潮，支远脉分，近委遐输。左右惟强家大族，畴接壤制，动涉千顷，年登万箱，岂伊沿溯之功，实由灌溉之利。故县取常熟，岁无眚焉。洎贞元以来，时属大旱。繇是填淤，荐为涂泥，而沦胥怨咨，殖物矣。

郡守陇西李素，居中字人，原始睹弊，则曰在穿导之。遂闻於本道廉使吏部尚书韩公。公秉文惟谨，施德惠人，发令为适，观风悦随，人无间言，我得从政。摄令吴县主簿李仲芳，禀其成规，请事疏凿。於是参井邑之役，则经费其力，而长洲当三之一焉。到宰李，复善供命，乃计功量日，候隙庀徒，为利涉之宜，蔽反壤之害，询蓄泄之势，增远近之防。人不告劳，事为永逸，先期而望表绳直，不日而终朝子来。塘开地中，工毕泉出，山泽作气，江湖发源，积为长流，实自新浙。舟楫鳞集，农商景从，春秋有施，水旱斯备。嗟呼！塘之堙郁也久矣，何壅之无虑，而启之有时。非体仁宏多，应用高明，曷以越前所未暇，逮今而行其志哉！则史之决渠，书之涤源，以流其恶，润彼稻田。况山川襟带之广，林盐沃浇之资，规同九州，殷列七县。其提封底绩，固良二千石之能，惟李敏於直方，精在损益，为信安未半岁，而吴郡馀一年焉。政犹风行，惠与时至，文学备令，清慎寡欲，通货丰财，五行因之，顺下致理之实，不其伟欤！

去岁朱方构患，而郡邑连陷，公殴白徒，以捍狂寇，挺拔凶党，修复城池，皇帝闻而嘉之，俾金章与紫绶，给诰垂美。必将大阐王度，绍休朝廷，岂惟与民分忧，是塘之为政也。彼人士以允文在公之宇，备详其事，请刻於石，庶词之可复。铭曰：

瞻彼塘矣，昔之所辟。物利乘舟，土膏其泽。岁有湮塞，时罔疏涤。谁为澄流，变为广泻。降是良牧，猗欤陇西。揆日爰凿，经旬洞开。肖水南迤，江源北来。旁分沟洫，潜畜风雷。政可施利，役无劳止。力均二邑，功逾百里。舟楫攸往，田畴所视。义实通方，智俾经始。浚自高岸，岂云随山。人欢在路，鱼乐於泉。伊此化远，矧夫事宣。立石川上，维无穷焉。

柳公权

公权字诚悬，兵部尚书公绰弟。元和初进士。累迁司封员外郎。历穆、敬、文三朝，皆侍书禁中。文宗开成三年，转工部侍郎，迁学士承旨。武宗朝罢内职，授右散骑常侍集贤院学士，迁金紫光禄大夫，封河东郡公，历工部尚书。咸通初以太子太保致仕。卒年八十八。赠太子太师。


●卷六十三　职官考十七

○京尹（三辅　河南尹）

周官有内史，秦因之，掌治京师。汉景帝二年，分置左、右内史。武帝太初元年，更名右内史为京兆尹（绝高曰京，十亿曰兆。大众所聚，故曰京兆），更名左内史为左冯翊（冯，辅；翊，佐也）。初，秦官有主爵中尉，掌列侯；汉景帝中元六年，更名都尉；武帝太初元年，更名右扶风（扶，助；风，化也），与左冯翊、京兆尹是为三辅，治长安城中（《三辅黄图》曰："长安以东为京兆，长陵以北为左冯翊，渭城以西为右扶风。"皆治在城中。故赵广汉叹曰："乱吾治者，三辅也。诚得兼之，直差异耳。"）。银章青绶，进贤两梁冠，绛朝服，佩水苍玉。秩异凡州，所监郡为京师，置尹一人、丞一人（王尊、王章、王骏并为京尹，皆有名。京师称曰："前有赵、张，後有三王。"）。汉初，三辅治长安。後汉都雒阳，置河南尹，以三辅陵庙所在，不改其号，但减其秩与太守同（後汉延笃、宇叔固，及边凤皆为京兆尹，并有雄名。语曰："前有赵、张，後有边、延。"赵、张谓赵广汉及张敞）。後汉左冯翊、右扶风属司隶，寻省。魏、晋为京兆太守。至後周都关中，又为京兆郡。隋京兆郡置尹并佐吏，合二百四十四人。唐京兆府本为雍州，置牧一人，以亲王为之。太宗为秦王、中宗为英王、睿宗为相王时，并居其任，多以长史理人。开元元年，改雍州为京兆府，置牧如故。掌宣风导俗，肃清所部。或以亲王居閤而遥领焉。初，雍州置别驾以贰牧之事。永徽中，改别驾为长史。开元初，改雍州长史为京兆尹，总理众务。凡前代帝王所都，皆曰尹（南朝曰丹阳尹，後魏初曰代尹，东魏曰魏尹，齐曰清都尹）。

河南尹，其地在周为王城。成王命君陈分正东郊成周，曰："尹兹东夏（盖唐河南牧之任，亦留守之始）。"秦兼天下，置三川守（三川，河、洛、伊也。秦末，李由为三川守）。汉兴，更名三川为河南，後增守为太守。王莽改太守为大尹，改河南大尹为保忠信卿。光武中兴，徙都洛阳，改太守为尹，章绶服秩与京兆同，主京都，特奉朝请（李膺为河南尹）。魏、晋皆为河南尹。後魏太和中，迁都洛阳，又置河南尹。东魏置洛州刺史。後周置洛州总管，寻罢之。隋初为洛州刺史，复为河南内史，至大业初为荆河州刺史，又为河南太守，寻为河南尹，与京兆同。唐武德四年，置洛州都督；贞观十七年，改为刺史；显庆二年，置东郡，改刺史为长史。而洛州本置牧一人，以亲王为之，中宗为周王时及卫王重俊实居其任，多以长史理人。至开元元年，改洛州为河南府，改长史为尹，其牧尹之制一如京兆（诸曹僚佐亦如之）。各有少尹二员，通判府事（京兆少尹，魏、晋以来治中之任。隋文帝改为司马，炀帝又改为赞治，後又改为丞。武德初，复为治中。永徽元年，以太皇帝讳，改为司马。本一员，太极元年，雍、洛二州各加司马一员，分为左、右。开元元年，并改为少尹）。开元以後，增置太原府为北京，官属制置悉同两京（初，武太后长寿元年，以并州后之故里，改为北都，神龙初废。开元十一年，又以并州高祖起义之始，复置太原府，号曰北京。初，开元元年正月，於蒲州置中都，改州为河中府，至六月而罢。後上元元年，复置岐州为凤翔府，又以益州为成都府）。五代都汴，为开封尹。

宋朝牧、尹不常置，太宗、真宗皆尝尹京，後亲王无继者。权知府一人，以待制以上充。掌正畿甸之事。中都之狱讼皆受而听焉，小事则裁决，大事则禀奏，若承旨已断者，刑部、御史台无辄纠察。典司毂下，建隆以来为要剧之任。崇宁三年，蔡京乞罢权知府，置牧、尹各一员，专总府事，牧以皇子领，尹以文臣充（《四朝志》："尹以亲王为之，号判南衙。凡命知府，必带'权'字，以翰林为之。翰林学士及杂学士若待制，则权发遣而已。以河南府为西京，应天府为南京，大名府为北京，皆置留守。崇宁中，蔡京奏京畿四辅置辅郡，屏卫京师，以颍昌府为南辅，襄邑县升为拱州，为东辅，郑州为西辅，澶州为北辅。知州兼都总，依三路帅臣法）。中兴驻驆杭州，建炎三年改杭州为临安府，守臣带浙西安抚，多卿监、从臣兼。绍兴三年，诏临安府有奏禀事，许不隔班上殿。乾道七年，皇太子领临安府尹，就东宫为廨，废临安府通判、签判职官，置少尹、判官、推官。少尹依淳化判官例，差侍从以上；判官依《天圣令》，用郎官以上，馀曹掾依旧。府官庭参仍拜。小事少尹裁决，徒流以上悉按判。准表奏则系皇太子衔申中书，以下文移则少尹签书。九年，皇太子辞免临安府尹，其知、通、签判、推判官并复置。

○留守

留守，周之君陈似其任也，此後无闻。後汉和帝南巡，祠园庙，张禹以太尉兼卫尉留守。晋张方劫惠帝幸长安，仆射荀藩等与其遗官在洛阳为留台，承制行事，号为东西台。至安帝时，刘裕置留台，具百官。後魏孝文南伐，以太尉元丕、广陵王羽留守京师，并加使持节。唐太宗贞观十七年亲征辽东，置京城留守，以房元龄充，萧瑀为副。其後，车驾不在京都则置留守，以右金吾大将军为副。咸亨二年，高宗幸洛阳，以雍州长史李晦为西京留守。其後车驾发京都则置留守，以右金吾大将军为副留守。太原府亦置尹及少尹，以尹为留守，少尹为副留守。谓之三都留守。

宋制，天子巡狩、亲征，则命亲王或大臣总留守事。建隆元年，亲征泽、潞，以枢密使吴延祚为东京留守。其西、南、北京留守各一人，以知府事兼之（西京河南、南京应天、北京大名，《分记》）。留守司掌宫钥，及京城守卫、修葺、弹压之事，畿内钱榖、兵民之政。建炎初，京城有副留守（以检校少傅、宁武军节度使范讷充留守，以侍卫亲军都指挥使、遂安军承宣使郭仲荀副之），又有西京留守，并系执政、从臣充，兼节制军马。其後武林、建业并建行宫，武林视汴都，而建业视三都焉。绍兴四年，参知政事孟庾为行宫留守，从权措置百司事务。六年，有行宫同留守（以左通奉大夫孟庾提举万寿观、兼侍读充），诏二留守并权赴尚书省治事（是年八月，三省已降指挥，三省、枢密院常程事务并听行宫留守司与决，诏秦桧、孟庾并权赴尚书省治事）。

○都厢

宋朝大中祥符元年，置京新城外八厢。真宗以都门之外居民颇多，旧例惟赤县尉主其事，至是特置厢吏，命京府统之。天禧五年，增置九厢。熙宁三年五月，诏以京朝官曾历通判、知县者四人，分治京城四厢（其先差使臣并罢）。凡民有斗讼事，轻者得以决遣（从知开封韩维之请）。九月，诏许留後使臣一员分左右厢管句。十一月，臣僚言逐厢一月之内断决事件不多，欲止令京朝官二员分领二厢决断所（旧来四厢使仍旧存留，以备诸般差使）。元祐四年，知开封谢景温请於新城内外左右置二厢，通为四厢。四年罢，绍圣元年复置。绍兴中，临安府先依开封例，於城外南北厢置主管公事，近又於城内左右厢添置官二员，分减在城词讼。其後臣僚言将在城左右厢废罢，其厢官二员移往城南北厢（绍兴二十六年六月，侍御史周方崇言："临安府先依开封府例，於城外南北厢置主管公事，近又於城内左右厢添置官二员，欲令减在城词讼。本府每日词讼十有七八并判送二厢，逐厢公吏徇情曲法，非理追人，并不系公行遣送下。词讼既多，有非厢官所能行者，一切不决。州府既不与决，两厢又不行遣，人户怨嗟。缘临安府与昔日开封府繁简不同，本府长官置吏不少。见今城南北厢官全阙，欲乞将在城左右厢废罢，其厢官二员却移往城北厢所。有城内词诉，令本府依前自行理决。"从之）。

○郡太守

郡守，秦官。秦灭诸侯，以其地为郡，置守、丞、尉各一人。守治民，丞佐之，尉典兵。汉景帝中元二年，更名郡守为太守。凡在郡国皆掌治民、进贤、劝功、决讼、检奸。常以春行所主县，秋冬遣无害吏按讯诸囚，平其罪法，论课殿最，（按律有无害都吏，言如公平吏。《汉书》："萧何以文无害，为沛主吏掾。"）并举孝廉。汉制，岁尽遣上计掾、史各一人，条上郡内众事，谓之计偕簿。郡为诸侯王国者，置内史以掌太守之任。宣帝以为太守吏民之本，数变易则下不安；民知其将久不可欺罔，乃服从其教化；每拜刺史、守相，辄亲见问，观其所繇，退而考察，以质其言（质，正）。常称曰："与我共治者，唯良二千石乎！"是以汉世良吏於是为盛，称中兴焉（元帝建昭二年，益三河大郡太守秩。凡户十二万为大郡。帝又下制，令诸侯王相位在太守下）。成帝绥和元年省内史，以相治民，则相职为太守（哀帝初，御史大夫王嘉上疏曰："公卿以下变易促急，数改更政事。吏或居官数月而退，送故迎新，交错道路。二千石轻贱，吏人慢易，则有离叛之心。前山阳亡徒纵横，吏士临难，莫肯仗节死义者。以守相威权素夺也。故成帝悔之，诏二千石不以故纵为罪，赐金以厚其意。诚以国家有急，取办於二千石。二千石尊重难危，乃能使下。故尚书章文必有'敢告之'字乃下，所以丁宁告者之辞。今二千石、刺史、三辅县令有材任职者，若有过差，宜可阔略，令尽力者有所劝。此方今急务，国家之利也。"）。王莽改太守曰大尹。後汉亦重其任，或以尚书令、仆射出为郡守（锺离意、黄香、桓荣、胡广是也），或自郡守入为三公（虞延、第五伦、和虞、鲍昱是也）。三国时，有郡守、国相、内史。晋郡守皆加将军，无者为耻（王导永嘉末选丹阳太守，加辅国将军。导上笺曰："昔魏武，达政之主也；荀文若，功臣之最也，封不过亭侯。仓舒，受子之宠，赠不过别部司马。今者临郡，不问贤愚，皆加重号，辄有鼓盖，有不得者为耻。导饕名窃位，取紊彝典。谨送鼓盖加崇之物，请从导始。"帝嘉而从之。初，泰始中诏守相三载一巡属县，必以春，此古者所以述职、省俗、宣风、展义也。又《山公启事》曰："晋制，春夏农月不迁改长吏、郡守、县令之属，以其妨农事故也。"）。晋宋守相、内史，并银章青绶，进贤两梁冠。後魏初，郡置三太守（说在《刺史篇》），孝文初，二千石能静二郡至三郡者，迁为刺史（说在《县令篇》）。太和中《次职令》，郡太守、内史、相、县令，并以六年为限。北齐制，郡为上、中、下三等，每等又有上、中、下之差，自上上郡至下下郡凡九等。後周郡太守各以户多少定品命。隋郡太守如北齐九等之制。至开皇三年，罢天下诸郡，以州统县（杨尚希上表曰："当今郡县，倍多於古，十羊九牧，人少官多。请存要去间，并小为大。"帝嘉之，遂罢诸郡）。大业三年，又改州为郡，郡置太守。唐武德元年，改郡为州，改太守为刺史，加号持节（总管则加使持节。按：魏、晋制，有使持节、持节、假节。使持节得戮二千石以下，持节得戮无官人，若军事得与使持节同，假节唯军事得戮犯令者。皆是刺史兼总军戎，若唐采访、节度使也。自宋、齐以降，虽天下分裂，其州郡渐众。及隋开皇初，有州二百一十，郡五百八。以官烦人弊，遂废郡，便以州亲人，则刺史如太守之职。自後虽官名屡改，而职事不易。盖制置之际，不详源本，因袭旧名，遂有持节诸军之虚称。其属官别驾以下，录事、功户诸曹参军事，亦多汉、晋之制，若唐之节度采访副使、判官之任。本置别驾乘一车行部，其参军、录事皆佐戎旅，今并无其实，岂所谓必也正名者乎？又按：加刺史、持节军事之名以为荣宠，则边荒万里三数百户小郡亦同此号，又无以别远近大小之差、轻重间剧之异也。显庆元年，都督府及上州各置执刀十五人，中州、下州各置十人）。後加号为使持节诸军事而实无节，但颁铜鱼符而已。天宝元年，改州为郡，刺史为太守（汉文帝二年，初与郡守为铜虎符、竹使符，说在《符宝郎篇》。至隋开皇七年，又别颁青龙符於东方总管、刺史，西方以驺虞，南方朱雀，北方玄武。九年，又颁木鱼符於总管、刺史，雌一、雄二。至十年，悉颁木鱼符於五品以上官。义宁二年，罢竹使符，颁银菟符於诸郡。唐武德元年，又改银菟符为铜鱼符）。自是，州郡史、守，更相为名，其实一也。太宗初理天下也，重亲人之任，书督、守之名於屏，俯仰视焉，其人善恶，必书其下，是以州郡无不率理（贞观中，贾敦实为饶阳令，有能名。时制大功以下不得联职。敦实兄敦颐复为瀛州刺史，朝廷以其兄弟廉谨，许令同州，竟不迁替，时人荣之）。逮贞观之末，升平既久，郡士多慕省阁，不乐外任。其折冲果敢有材力者，先入为中郎、郎将，次补郡守，其轻也如是。武太后临朝，垂拱二年，诸州都督、刺史宜准京官带鱼。长安四年，纳言李峤、同平章事唐休璟奏曰："窃以物议重内官而轻外职，凡所出守，多因贬累，非所以澄风俗、安万人。臣请择才於台阁省寺之中，分典大州，共康庶政。臣等请辍近侍，率先具僚。"太后乃令书名采之，中者当行。於是凤阁侍郎韦嗣立、御史大夫杨再思等二十人中之，皆以本官检校刺史（後二十人内以政绩可称者，独常州刺史薛光谦、徐州刺史司马锺二人而已）。当时复有为员外刺史者（永昌中，成王李千里历迁襄州员外刺史；神龙初，以谯王重福之妃，张易之甥也，贬重福为濮州员外刺史，皆不领州务）。开元中，定天下州府，自京都及都督、都护府之外，以近畿之州为四辅（同、华、岐、蒲四州谓之四辅。八年，都督、刺史品卑者借绯鱼袋。按《武德令》，三万户以上为上州。《永徽令》，二万户以上为上州。显庆元年九月敕，户满三万以上为上州，二万以上为中州，先以为上州、中州者仍旧。至开元十八年三月敕："太平时久，户口日殷，宜以四万户以上为上州，二万五千户为中州，不满二万户为下州；六千户以上为上县，三千户以上为中县，不满三千户为下县。"），其馀为六雄（郑、陕、汴、绛、怀、魏六州为六雄）、十望（宋、亳、滑、许、汝、晋、洺、虢、卫、相十州为十望）、十紧（初有十紧州，後入紧者甚多，不复具列）、及上、中、下之差（凡户四万以上为上州，二万五千以上为中州，不满二万为下州。亦有不约户口以别敕为上州者。又谓近畿者为畿内州，户虽不满四万，亦为上州。其亲王任中、下州刺史者亦为上州。王去任後即依旧式。天宝中，通计天下上州一百九，中州二十九，下州一百八十九，总三百二十七州也。时南海太守刘巨鳞以赃罪，诏杖杀之。自至德後，州县凋弊，刺史之任大为精选，诸州始有兵镇，刺史皆加团练使，故其任重矣）。五代时，仍刺史之号。後唐时，以二十五月为限。

宋太祖开基，革五季之患，召诸镇会於京师，赐第以留之，分命朝臣出守列郡，号权知军州事，军谓兵，州谓民政焉。其後，文武官参为知州军事，二品以上及带中书、枢密院、宣徽使职事称判。掌总理郡政，宣布条教，导民以善而纠其奸慝；岁时劝课农桑，旌别孝悌；其赋役、钱榖、狱讼之事，兵民之政皆总焉。凡法令条制，悉意孝行，以率所属；有赦宥则以时宣读，而颁告於治境；举行祀典，察郡吏德义材能而保任之，若疲软不任事或奸贪冒法，则按劾以闻；遇水旱，以法振济，安集流亡，无使失所。若河南、应天、大名府则兼留守司公事。太原府、延安府、庆州、渭州、熙州、秦州则兼经略安抚使、马步军都总管。定州、真定府、瀛州、大名府、京兆府则兼安抚使、马步军都总管。泸州、潭州、广州、桂州、雄州则兼安抚使、兵马钤辖。颍昌府、青州、郓州、许州、邓州则兼安抚使、兵马巡检。其馀大蕃府或沿边州郡，或当一道冲要者，并兼兵马钤辖、巡检、都监，或带沿边安抚、提辖兵甲、沿边谿峒都巡检。馀州、军则否。其属官有无及员数多寡，皆视其地望之高下与职务之繁简而置之。建炎元年，诏河北、京东西路除帅臣外，旧差文臣知州去处，许通差武臣一次。後诏要郡带本路兵马钤辖，次要郡带本路兵马都监，绍兴三年罢（元年七月，诏要郡文臣带本路兵马钤辖，武臣副之，次要郡文臣带本路兵马都监，武臣副之，令逐州改正称呼。至绍兴三年，臣僚言："既与异时沿边事体不同，又於今日诸州统制无补，徒著名位，以成虚文。"诏并罢之）。五年，令郡守除授、罢，并令上殿。凡从官出知郡者，特许不避本贯。诏应守臣以三年为任。六年，诏控扼去处守臣，并以三年为任。九年，罢令郡守并带提举学事（九月，礼部言："知建昌军李长民奏，宣和以前，应知、通、令、佐阶衔并带主管学事，自军兴以来中辍。今欲郡县依旧法给衔，从官以上知郡系带提举学事，馀郡知、通，县令、佐并带主管学事给衔。"从之）。孝宗乾道三年令，不任守臣不为郎（中书门下省言："勘会已降指挥，非曾任守臣及监司不得除郎官，著入条令。"）。淳熙中，令郡守罢带主管学事。

○郡尉（京辅属国等都尉附）

郡尉。秦官有郡尉，掌佐守典武职甲卒。汉凡郡口二十万，举一人典兵，禁备盗贼。景帝更名曰都尉。武帝元鼎四年，又置三辅都尉各二人，讥出入。边郡置农都尉，主屯田殖榖。又置属国都尉，主蛮夷降者。中兴，建武七年，省诸郡尉，并职太守，无都试之役（《汉旧仪》曰："民年二十三为正，一岁以为卫士，一岁为材官骑士，习射御驰阵。八月，太守、都尉、令、长、相、丞、尉会都试，课殿最。水军为楼船，亦习战射。年五十六老衰，乃得免为民就田。今乃罢其役焉。"）。每有剧贼，郡临时置都尉，事讫罢。又省关都尉，唯边郡往往置都尉及属国都尉。（《宋志》曰："光武省郡尉，後往往置东、南、西、北四部都尉。"）稍有分县，治民北郡。安帝以西羌盛，三辅有陵园之守，乃复置右扶风都尉於雍，京兆虎牙都尉於长安。自後无闻。至隋炀帝时，别置都尉领兵，与郡不相知；又置京辅都尉，立府於潼关，主兵镇。唐无其制。

按：自秦置三十六郡，而郡官有守，有尉，有丞。然考之《西汉　百官表》称，郡守掌治郡，秩二千石，有丞，秩六百石；郡尉掌佐守典武职，秩比二千石，有丞，秩亦六百石。是守、尉皆二千石，而俱有丞以佐之。尉之尊盖与守等，非丞掾以下可拟也。《酷吏传》言周阳由为守，视都尉如令；为都尉，陵太守，夺之治。明守不可卑视尉也。然武帝欲以甯成为郡守，公孙弘言："成为济南都尉，其治如狼牧羊。不可令治民。"又帝拜吾丘寿王为东郡都尉。帝以寿王故，不复置太守。是时军旅数发，年岁不熟，多盗，乃赐寿王玺书曰："子在朕前之时，知略辐凑，以为天下少双。及至连十馀城之守，任四千石之重（守、尉皆二千石，寿王兼二任，故云四千石也），职事并废，盗贼纵横，甚不称前时。"寿王谢罪。又翟义为南阳都尉行太守事，行县至宛，以事按宛令下之狱，威震南阳。则知汉时都尉，盖不特典军，而未尝不行太守之事也。魏、晋以後，无都尉之官，然晋郡守皆加将军之号。唐郡守曰使持节诸军事。宋朝则大郡皆兼兵马总管、兵马钤辖，而小垒亦曰军州事，或带节制军马。则秦、汉所谓都尉之职，历代以太守兼任之，亦以一郡掌兵权之官，不可下於太守，故不别置官而守就治其事，循宰相之兼元枢是也。《通典》叙都尉，而以置之郡佐之末，非是，故今以次郡守。

○郡丞（别驾　长史　司马　通判）

秦置郡丞以佐守，在边为长史，掌兵马。汉因之。于定国条州大小，为设吏员治中、别驾、诸郡从事，秩六百石。晋因之，而省郡丞，唯丹阳不省。宋、梁以下复置。至隋改别驾、治中为长史、司马，盖隋以州为郡，无後军府，则州府之职参为郡官，故有长史、司马。炀帝罢之，而置通守，又置郡赞治，後又改为丞，位在通守下。至唐而郡丞废矣。武德元年，改丞为别驾。十年，改雍州别驾曰长史。高宗即位，改别驾皆为长史。别驾以皇族为之，开元始通用庶姓，以贰都督、刺史之职。天宝八载，诸郡始废别驾。玄宗由潞州别驾入定内难，登大位，乃废别驾。下郡置长史一员。上元二年，诸郡始置别驾（别驾一人，从四品，《百官志》），德宗时复省。元和、长庆之际，两河用兵，裨将有功者称东宫王府官，久次当进及受代於京师者常数十人，诉宰相以求官。文宗世，宰相韦处厚建议，复置两辅、六雄、十望、十紧州别驾。

宋艺祖惩五代藩镇之弊，乾德初下湖南，始置诸州通判，命刑部郎中贾玭等充。建隆四年，诏知府公事并须长史、通判签议连书，方许行下。时大郡置两员（西京、南京、天雄、成德、益、杭、并、晋、荆南、潭、广、秦、定等州），馀置一员，州不及万户不置。广南小州有试秩充通判兼知州者。正刺史以上及诸司使、副知州者，虽小郡亦特置（天圣三年，中书门下言："新授虢州团练使田敏知隰州。自来防、团、刺史赴本任及知州无同判处，权置同判，候差朝臣及内职知州，即行省罢。"）。掌倅贰郡政，与长史均礼。凡兵民、钱榖、户口、赋役、狱讼听断之事，可否裁决，与守通签。所部官有善否及职事修废，得刺举以闻。至景德，宋兴三十四年，户口浸息，解州以满万户，置通判，自是诸郡多满万户矣。宣和二年，诏诸州茶、盐、香、矾并委通判（此事据《续会要》。但通判掌常平、水利、免役等钱，《续会要》既不载，而中兴以後通判掌经制、总制钱，《会要》亦不载，当考）。建炎初，诸州通判二员减一员。绍兴五年以後，旋行申请添置，帅府通判并以两员为额。

司马本主武之官。自魏、晋以後，刺史多带将军，开府者则置府僚。司马为军府之官，理军事（晋谢弈字无弈，桓温辟为安西司马，在温座，岸帻啸咏如常。温曰："我方外司马也。"）。宋制，司马铜印墨绶，绛朝服，武冠。至隋，废州府之任，无复司马，而有治中焉。治中旧州职也（旧谓隋以前），州废遂为郡官（说在《州佐》後《治中篇》）。开皇三年，改治中为司马（隋房恭懿为泽州司马，有异绩，迁德州司马，理为天下之最。文帝曰："此乃上天社稷之所祐，岂朕寡薄能致之乎？"迁海州刺史）。炀帝又改司马及长史，并置赞治一人，寻又改赞治为郡丞。唐武德初，复为治中。贞观二十三年，高宗即位，遂改诸州治中并为司马（长安元年，洛、雍、并、荆、扬、益六州置左右司马各一员，四年复旧。太极元年，又置四大都督府，置左右司马各一员），所职与长史同。

白居易《江州司马厅记》："自武德以来，庶官以便宜制事，大摄小，重侵轻。郡守之职，总於诸侯帅；郡佐之职，移於部从事。故自五大都督府至於上、中、下郡，司马之事尽去，惟员举奉在。凡内外文武官左迁右移者递居之。凡执役事上与给事於省寺军府者遥署之。凡仕久资高，耄昏懦弱不任事，而时不忍弃者实莅之。莅之者，进不课其能，退不殿其不能，才不才，一也。若有人蓄器贮用急於兼济者居之，虽一日不乐。若有养志忘名安於独善者处之，虽终身无闷。官不官，系乎时也；適不適，在乎人也。江州左匡庐，右江湖，土高气清，富有佳境。刺史，守土臣，不可远观游；群吏，执事官，不敢自暇佚。惟司马绰绰可从容於山水诗酒间。由是郡南楼山、北楼水、湓亭、百花亭、风篁、石岩、瀑布、庐宫、源潭洞、东西二林寺、泉石松雪，司马尽有之矣。苟有志於吏隐者，舍此官何求焉？按《唐六典》，上州司马，秩五品，岁廪数百石，月奉六七万。官足以亢身，食足以给家。州民康，非司马功；郡政坏，非司马罪。无言责，无事忧。噫！为国谋，则尸素之尤蠹者；为身谋，则禄仕之优稳者。予佐是郡，行四年矣，其心休休如一日二日，何哉？识时知命而已。又安知後之司马，不有与吾同志者乎？因书所得，以告来者。"

按：汉所置郡佐，只丞及长史而已，其後又有治中、别驾。至魏、晋间，始有司马，本主武之官。自後长史、司马与治中、别驾迭为废复，然历代皆并设二员。至唐而司马多以处迁谪，盖视为冗员。故宋只设通判一官佐郡守，不仍前代之旧云。

容斋洪氏《随笔》曰："今世士大夫既贵，不可复贱。淳化中，北戎入寇，以殿前都虞候曹璨知定州。时赵安易官宗正少卿，已知州，遂就徙通判。同时有罗延吉者，既知彭、祁、绛三州而除通判，广州滕中正知兴元府而通判河南。袁郭知楚、郓二州，会秦王廷美迁置房州，诏崇仪副使阎彦进知州，而以郭通判州事。范正辞既知戎、淄二州而通判棣、深。又陈若拙历知单州、殿中侍御史、西川转运使召归，会李至守洛，乃表为通判。久之，柴禹锡镇泾州，复表为通判。连下迁而皆非贬降，近不复有矣。"

按：艺祖之设通判，本欲惩五季藩镇专擅之弊，而以儒臣临制之，号称监州。盖其官虽郡佐，而其人间有出於朝廷之特命，不以官资之崇卑论，如野处所言是也。其与後来之汎汎以半刺称者不侔矣。

○教授

汉郡国有文学，文翁治蜀，起学成都市，招下县子弟以为学官弟子。武帝时，天下郡国皆立学校官，自文翁为之始云。平帝时，郡国曰学，县、道、邑、侯国曰校。校、学置经师一人。乡曰庠，聚曰序，序、庠置《孝经》师一人。魏、晋以下，郡国并有文学，即博士、助教之任（《唐六典》）。隋潘徽为州博士。唐府、郡置经学士各一人，掌以《五经》教授。开元二十六年，敕州县，每乡之内各置一学，仍择师资，令其教授。

宋初有四书院：庐山白鹿洞（太平兴国二年，知江州周述言，庐山白鹿洞学徒常数十百人，望赐《九经》，诏乃从其请），嵩阳书院（至道二年，赐额及印本《九经》），岳麓书院（咸平四年，郓州守臣李允则奏："岳麓山书院修广舍宇，有书生六十馀人听诵，乞下国子监降《释文》等书。"诏从之），应天府书院（祥符二年，新建书院，诏以曹诚为助教。国初有戚同文者，通《五经》业，高尚不仕，聚徒教授常百馀人，许让、郭承范、董循、陈象与、王砺、滕涉皆其门人。同文卒後，无能继其业者，至是始有是命，并赐院额。此四书院之外，又有茅山书院）。未建州学也。乾兴元年，兖州守臣孙奭私建学舍，聚生徒，乞请太学助教杨光辅充本州讲书。从之。馀镇未置学也。景祐四年，诏藩镇始立学，他州勿听也。宝元元年，颍州守臣蔡齐请立学，时大郡始有学，而小郡犹未置也（自明道、景祐间，累诏州郡立学，赐田、绐书，学校相继而兴。近制惟藩镇立学，颍为支郡，齐以为言而特许之）。庆历四年，诏诸路州、军、监，各令立学，学者二百人以上，许更置县学。於是州郡不置学者鲜矣。又置教授，以三年为一任，以经术行义训导诸生，掌其课试之事，而纠正不如规者。委运司及长史於幕职、州县官内荐教授，或本处举人举有德艺者充。当时虽置教授，或用兼官，或举士人，委於漕司，而未隶朝廷也。熙宁六年，诏诸路学官并委中书门下选差，至是，教授始命於朝廷矣。元丰元年，州、府学官共五十三员，诸路唯大郡有之，军、监盖未尽有也。元祐元年，诏齐、庐、宿、常等州，各置教授一员。自是以後，列郡多有教官矣。建炎三年，教授并罢。绍兴三年复置四十二州。十二年，诏兴教授官州、军，令吏部申尚书省选差。十三年，诏诸州、军并各置教授，其礼部长贰正系所隶，合依崇宁、大观格法，许按劾体量及岁举改官。从司业高阅之请也。二十六年，诏并不许兼他职，令提举司掌切遵守，从知郢州路采访使之请也。若试教官，则始於元丰（元丰七年立法试学官，上等为博士，下等为正、录，愿授教授者听。中丞胡宗愈言：学者初登科，遂颛师席，非是。诏内外学官经任年至三十，方得在选。又有荐举学官法。绍圣初，乃令中制科及进士第在上五人、礼部奏名在上三人，府、监、广文馆第一人，或从太学上舍得第，即不试而用。元符元年，诏学官岁一试。绍兴五年，罢试学官科。十五年，诏试诸州教授，自来春始）。添差教授，则始於政和（政和三年，诏公行添差诸州教授）。

朱子《漳州教授厅壁记》："教授之为职，其可谓难矣，惟自任重而不苟者知之。其以为易而无难者，则苟道也。何也？曰：教授者，以天子之命教其邦人。凡邦之士，廪食县官而充弟子员者，多至五六百馀，少不下百十数，皆惟教授者是师，其必有以率厉化服之，使躬问学，蹈绳矩，出入不悖所闻，然後为称，此非反之身而何以哉！是可不为难矣哉？不特此尔，又当严先圣先师之典祀，领护庙学，而守其图书服器之藏，其体至重；下至金榖出内之纤悉，亦皆独任之。呜呼！是亦难矣。然凡仕於今者，无大小莫不有所临制统摄，其任无剧易，必皆具文书，使可覆视，是以虽甚弛者，亦有所难而不敢肆。独教授官虽有统，若其任之本诸身者，则非簿书期会之所能察。至其具於有司而可考者，上之人又以其儒官优容之，虽有不合不问，以是为便。故今之任者反利焉而喜为之，而孰知所以充其任者如彼其难哉！故曰惟自任重而不苟者知之，其以为易而无难者则苟道也。"

○录事参军（司功　司仓　司兵　司士等参军　参军事　经学博士　医学博士　中　正　通守　五官掾　督邮　司理　司法　司户）

後汉有郡主簿官，在汉、魏间及江左为督邮主簿（皆太守自辟除。晋置本为公府官，非州郡职也。掌总录众曹文簿，举弹善恶。後代刺史有军而开府者，并置之）。後魏洎隋，皆有录事参军（及罢郡，以州统县，皆吏部选除之）。炀帝置郡，有东西曹掾及主簿。唐武德复为录事参军，开元改司录参军。掌正违失，莅符印。後唐应顺间，州置录事参军（三考者主剧县，以上定格滞壅故也）。

宋朝沿唐制，州有录事参军，然不尽置也。诸府为司录，诸州为录事。乾兴元年，丁度申请，诸州始各置录事参军。庆历二年，河西、河东、陕西诸州，权令京官知录事参军。熙宁三年，诏繁难去处录事参军，并差职官知县及奏举县令人充。政和三年，尚书省言："州建六曹参军，参军之称，起於行军之际，恐不当袭。录事参军欲改为司录。"奉圣旨，参军改为掾。建炎初复旧名。录事掌州县庶务，纠诸曹稽违。乾道中，汪大猷申请依司理例，不兼他职。从之。

司功参军。两汉有功曹史，主选署功劳（後汉范滂字孟博，汝南太守宗资请为功曹，委任政事，抽拔幽陋，不轨者皆扫迹。谣曰："汝南太守范孟博，南阳宗资主画诺。"又岑晊字公孝，南阳太守成瑨请为功曹。谣曰："南阳太守岑公孝，弘农成瑨但坐啸。"又许劭字子将，为郡功曹。府中闻子将为史，莫不改操归行）。历代皆同。北齐诸州有功曹参军。隋亦然，及罢郡置州，以曹为名者改曰司。炀帝罢州置郡，改曰司功书佐。唐改曰司功参军。开元初，京尹属官及诸都督府并曰功曹参军，而列郡则曰司功参军。令掌官员、祭祀、礼乐、学校、选举、表疏、医筮、考课、丧葬之事。

司仓参军。两汉有仓曹史主仓库。北齐以下，并同功曹。唐亦掌仓廪、庖厨、财物、廛市之事。

司兵参军。汉司隶属官有兵曹从事史。盖有军事则置之，以主兵事。至北齐以後，并同功曹。唐掌军防、烽候驿传、送马、门禁、田猎、仪仗之事。

司士参军，两汉无闻。北齐以後，与功曹同。唐掌管河津、营造、桥梁、廨宇之事。

参军事。後汉灵帝时，陶谦以幽州刺史参司空、车骑张温军事。晋时，军府乃置为官员（中军羊祐置参军二人，太尉杨濬置参军一人）。历代皆有。至隋为郡官，谓之书佐。唐改为参军，掌直侍督守，无常职，有事则出使（前付又有行参军者，晋河间王顒以太宰辅政，始置之，掌使命。历代皆有。唐惟王府有之，馀则无矣）。

经学博士。汉郡国皆有文学掾（汉郑崇为郡文学。後汉光武问功臣曰："诸卿不遭际会，自度爵禄何所至乎？"邓禹曰："臣少尝学问，可郡文学。"）。历代多阙（隋潘徽为州博士）。唐府、郡置经学博士各一人，掌以《五经》教授学生，多寒门鄙儒为之（助教、学生各有差）。

医博士一人，唐开元十一年七月制置，阶品同录事。每州写《本草》、《百一集验方》，与经史同贮。其年九月，御撰《广济方》五卷颁天下。贞元十二年二月，御撰《广利方》五卷颁天下。自今以後，诸州府应阙医博士，宜令长史各自访求选试，取人艺业优长堪效用者，具以名闻。已出身人及前资官，便与正授；其未出身，且令权知，四考後州司奏与正授。馀准恒式，吏部更不须选集。

中正，魏置（中正之始，已具《州中正篇》）。晋诸中正，率一国所推，台阁取信。後魏孝明正光元年，罢诸郡中正。北齐郡、县皆有之。他史多阙。隋初有，後罢而有州都。唐并无此官，每岁贡士符书所关及乡饮酒之礼，则司功参军主其事。

通守，隋炀帝置。每郡各一人，位次太守，而京兆、河南谓之内史，今无。

五官掾，後汉有之，署功曹及诸曹事。今无。

督邮，汉有之。掌监属县，有东、西、南、北、中部，谓之五郡督邮也。故督邮，功曹之极位（汉尹翁归为东河督邮。时太守田延年分河东二十八县为两部，闳孺部汾北，翁归部汾南，举法皆得其罪。属县长吏虽中伤，莫有怨者）。

右司功参军、司仓、司兵、司士、中正、五官掾、督邮七职，宋无。

司理。五代以来，诸州皆有马步狱，以牙校充。马、步都虞候，掌刑法，谓之马步院。

宋太祖虑其任私，高下其手，开宝六年始置诸州司寇参军，以新进士及选人为之。後改为司理。掌狱讼勘鞫之事，不兼他职。元祐定令，上州从八品，中、下州九品。

司法。两汉有决曹、贼曹掾主刑法。历代皆有（或谓之贼曹、法曹、墨曹）。隋、唐更革（与司户同）。唐掌律令、定罪、盗贼、赃赎之事。

宋沿唐制，诸州置司法参军，掌议法、断刑（品同司户）。绍兴三年，权行减罢，後复旧。

司户。汉、魏以下有户曹掾，主民户。北齐以下，与功曹同。隋有户曹参军，文帝时为司户参军，炀帝为司户书佐。唐开元复为户曹参军。掌户口、籍帐、婚姻、田宅、杂徭、道路之事（在府为曹，在州为司）。梁开平省六曹掾属，留户曹一员，通判六曹。

宋朝沿唐制，诸州置司户参军，掌户籍赋税、仓库交纳。《元祐令》，中州从八品，下州从九品。乾道六年，汪大猷乞令司户专差主仓库。

○县令

周官有县正（四百里为县），各掌其县之政令而赏罚之。春秋时，列国相灭，多以其地为县，则县大而郡小，故《传》云上大夫受县，下大夫受郡（《周书　作雒篇》曰："千百里县，县有四郡。"）。县邑之长曰宰，曰尹，曰公，曰大夫（晋谓大夫，鲁、卫谓之宰，楚谓之公、尹），其职一也（孔子为中都宰一年，四方皆则之，由中都宰为司空）。至於战国，则郡大而县小矣。故甘戊谓秦武王曰："宜阳，大县。名曰县，其实郡也。"汉制，列侯所食县曰国，皇太后、公主所食曰邑，有蛮夷曰道。凡县万户以上为令，减万户为长，侯国为相，秩次亦如之。皆秦制也，汉因之（《汉书》曰："凡县，大率方百里，民稠则减，稀则旷。"）。成帝绥和元年，长、相墨绶。哀帝建平二年，复黄绶。秋冬集课，上计於所属郡国（胡广云："秋冬岁尽，各计县户口、垦田、钱榖入出，盗贼多少，上集簿。丞、尉以下岁诣郡，课校其功。功多尤为最者，於庭慰劳勉之，以劝其後；负多尤为殿者，於後曹对责，以纠怠慢也。"又《汉官》曰："明帝临观，见洛阳令车骑，意河南尹，及至而非，尤其泰盛，敕去轩绥。时偃师长治有能名，以事诣台，因取赐之下县，遂以为故事。"）。其郡有盐官、铁官、工官、都水官者，随事广狭置令、长及丞，秩序皆如县。道无分土，给均吏（後汉，凡郡县出盐多者置盐官，主盐税。出铁多者置铁官，主鼓铸。有工多者置工官，主工税物。有水池及渔利多者置水官，主平水，收渔税。所在诸县均差吏更给之，署吏随事，不具县员）。晋制，大县令有治绩，官报以大郡（《山公启事》曰："温令许奇等并见能名，虽在职各日浅，宜显报大郡，以劝天下。"诏曰："按其资历，悉自足为郡守。各以在职日浅，则宜尽其政绩，不宜速他转也。"）；不经宰县，不得入为台郎。宋诸县署令，铜印墨绶，进贤两梁冠。自晋、宋以後，令、长、国相皆如汉制。後魏县置三令长（说在《刺史篇》），孝文初制，县令能静一县劫盗者，兼理二县，即食其禄；能静二县者，兼理三县，三年迁为郡守。二千石能静二郡者，兼理至三郡，亦如之，三年迁为刺史。太和中，《次职令》，其禄甚厚（後魏孝文以北平府长史裴聿、中书侍郎崔亮并清贫，欲以奉禄优之，乃以亮带野王令、聿带温县令，时人荣之）。其後，令、长用人益杂，但选勤旧令史为之，而缙绅之流耻居其位。北齐制，县为上、中、下三等，每等又有上、中、下之差，自上上县至下下县凡九等。然犹因循後魏，用人滥杂，至於士流耻居之。元文遥遂奏於武成帝，请革之。乃密令搜扬世胄子弟，恐其辞诉，总召集神武门，宣旨慰谕而遣。自此，县令始以士人为之。隋县有令，有长。炀帝以大兴、长安、河南、洛阳四县令并增正五品，诸县皆以所管间剧及冲要之处以为等级。唐县有赤（三府共有六县）、畿（八十二）、望（七十八）、紧（百一十一）、上（四百四十六）、中（二百九十六）、下（五百五十四）七等之差（京都所治为赤县，京之旁邑为畿县。其馀则以户口多少、资地美恶为差）。凡一千五百七十三县，令各一人。五代任官，凡龌龊无能者始注为县令（故天下之邑，率皆不治，甚者诛求刻剥，猥琐万状）。

宋朝建隆元年，应天下诸县除赤、畿外，有望、紧、上、中、下（四千户为望，三千户以上为紧，二千户以上为上，千户以上为中，不满千户为中下，五百户以下为下也）。掌总治民政，劝课农桑。凡户口、赋役、钱榖、振济、给纳之事皆掌之。有孝悌行义闻於乡闾者，申州激劝，以励风俗。有戎兵则兼兵马都监或监押。三年，始以朝臣为知县，其间复参用京官或幕职为之（朝臣知县自大理正奚屿、监察御史王祐等始）。天圣间，天下多缺官，而令选尤猥下，贪庸耄懦，为清流所不与，而久不得调乃为县令。人数言其病民，乃诏："为举法，以重令选。凡知州、转运使岁举见任判、司、簿、尉，有罪非赃私、有出身三考、无出身四考，堪为令者一人或二人。"自是人重为令，令选稍精。庆历间，诏天下知县，非鞫狱，毋得差出。政和二年，诏县令以十二事劝课农桑，宜各遵行，上副朝廷（一曰敦本业，二曰兴地利，三曰戒游手，四曰谨时候，五曰戒苟简，六曰厚蓄积，七曰备水旱，八曰戒宰牛，九曰置农器，十曰广栽植，十一曰恤苗户，十二曰无妄讼）。自政和以来，太平盛时，人皆重内轻外，士大夫皆轻县令之选，吏部两选不注者甚多，然後议所以增重激劝之法。宣和五年，县令止差六十以下人（从利运判王敏之之请也）。靖康初，诏初改官必为县（七月，诏三省申明旧制，今後不以堂除吏部人，凡初改官未曾实历知县者，不许别除差遣）。绍兴七年，诏将寺监丞、簿等任满已改官人未历民事者，各与堂除知县一次，并借绯章服。九年，诏吏部，自後县令差文臣（臣僚奏建炎以来始注武臣，为害甚众故也）。乾道元年，诏京官知县以二年为任。虽屡有更革，卒以三年为任（二年，诏吏部依四川专法施行，以三十个月为任，从吏部陈之茂请。三年，诏依旧以三年为任。九年，复以二年为任，从吏部李彦颖请。淳熙三年，复以三年为任，从王师愈之请也）。二年，御笔："今後非两任县令，不除监察御史。"初改官人必作令，谓之"须人"。绍兴初，数申严之，後或废。孝宗在位，持之甚严。庆元初，复诏除殿试上三名省元外，并作邑。五年，又令试大理评事官已改官未历县人，并亲民一次，著为令；旧捕盗改官人，并试邑。自後虽宰相子殿试科甲人，无不宰邑者矣。

○县丞（主簿　县尉）

汉氏县丞、尉多以本部人为之，三辅县则兼用他郡。诸县皆有，主刑狱、囚徒。後汉署文书，典知仓狱。署诸曹掾史。凡诸县署丞，皆铜印黄绶，进贤一梁冠。自晋後无丞。宋惟建康有狱丞。及夫隋氏革选，尽用他郡人。汉已下皆用一人。唐置京县丞三员，北京、太原、晋阳各置一人。高宗始为品官，吏部选授，为县令之贰。

宋初不置丞，天圣中因苏耆请，开封两县始各置丞一员，在簿、尉之上，仍於有出身幕职、令录内选充（时两赤县簿、尉多差出外，本县阙官，故耆有此请）。皇祐中，诏赤县丞并除新改官人。熙宁四年，编修条例所言："诸路州、军繁剧县，令户二万已上增置县丞一员，以幕职官或县令人充。"元祐元年，诏："应因给纳常平、免役置丞，并行省罢。如委是事务繁剧，难以省罢处，令转运司存留。"崇宁二年，宰臣蔡京言："熙宁之初，修水土之政，行市易之法，兴山泽之利，皆王政之大。请县并置丞一员，以掌其事（《国史外补》云：县丞昔大邑有之，至是不以邑之大小，皆得置丞，使主管常平、坑冶、农田、水利）。"大观三年，诏："昨增置县丞内，除旧额及万户以上县令委是事务繁冗，并虽非万户实有山泽、坑冶之利可以兴修去处，依旧存户外，馀皆减罢。"建炎元年，诏县丞系嘉祐以前员阙并万户处存留一员，馀并罢。绍兴三年，以淮东累经兵火，权罢县丞。十八年，置海陵丞一员。嘉定後，小邑不置丞，以簿兼。

主簿，汉、晋有之。自汉以来，皆令长自调用。至於隋，始置之。唐主簿，上辖赤县置二人，他县一人。武德初，以流外为之。高宗始以为品官，吏部选授。掌付事句稽，省署钞目，纠正县内非违。

宋朝开宝三年，诏诸县千户以上置令、簿、尉；四百户以上置令、尉，今知主簿事；四百户以下置簿、尉，主簿兼知县事。咸平四年，王钦若言："川峡县五千户以上请并置簿，自馀仍旧以尉兼。"从之。天禧五年，剑州梓、潼等各增主簿。皇祐五年，诏南川县置主簿。嘉祐五年，婺州义乌、永康、武义、浦江四县置主簿。熙宁四年，陕西、河东沿边城寨置主簿。

县尉，汉大县两尉，小县一人（《汉官仪》、《後汉　百官志》）。长安有四尉，分为左、右部，城东、南置广部尉，是为左部；城西、北置明部尉，是为右部，并四百石，黄绶，大冠。主追捕盗贼，伺察奸非。魏因之。晋洛阳、建康皆置左部尉。宋、齐、梁、陈并因之。馀县如汉制。诸县道尉铜印黄绶，朝服，武冠。北齐郡县置三尉。隋改为正，後置尉，又分为户曹、法曹。唐初因隋制（武德元年，万年县法曹孙伏伽论事是也）。武德中，复改为正；七年，复为尉。赤县置六员，他县各有差，分判诸司事。高宗时为品官，吏部选授。五代久废，而盗贼斗竞则属镇将。

宋朝建隆三年，始每县复置尉一员，在主簿之下，奉赐与主簿同。其镇将只许句当镇下烟火、争竞公事。至和二年，开封、祥符两县增置一员。元丰五年，诏重立法地县尉并差使臣。元祐元年，苏辙言："旧法县尉皆用选人，近岁并用武臣。自改法已来，未闻盗贼为之衰息，请复旧法。"诏除沿边县尉依旧外，馀并差选人。崇宁元年，诏重立法地县尉旧差武臣处，并依元丰法。

按：後之称县佐曰丞、簿、尉，然而《汉书　百官志》所载只丞、尉而已。簿虽起於汉，而《志》无之。又丞、尉虽皆县佐，而各有印绶，簿独无。盖古者官府皆有主簿一官，上自三公及御史府，下至九寺、五监以至州、郡、县皆有之，所职者簿书，盖曹掾之流耳。汉人所谓高士不为者，御史府之主簿也。《容斋随笔》言元丰令文，寺、监主簿专以钩考簿书为职，不得与卿丞联署文书。然则主簿之官虽在雄要之司，犹为卑贱，而况县乎？後汉缪肜为县主簿，县令被章见考，吏皆畏惧自诬，而肜独证其枉，考掠苦毒，换五狱，阅四年，令卒自免。又宁阳县主簿诣阙诉其县令之枉，积七八岁不省。虞诩言，主簿所讼乃君父之怨，百上不达，是有司之过。仇览为蒲亭长，考城令王涣闻其以德化人，署为主簿。以是观之，则主簿之在汉，其视县令犹掾史之视使。长安得与丞、尉等。後来以簿先於尉，非古义也。

○镇戍关市官

隋镇置将、副。戍置主、副，关市置令、丞。唐因之。各有上、中、下三等（关令，古官。戍主，晋、宋之显职。镇将，後周之通班。今以其卑贱与隋制同，故举隋而已）。

宋制，诸镇监官掌巡逻盗窃及火禁之事；兼征税榷酤，则掌其出纳会计。镇寨凡杖罪以上并解本县，馀听决遣。








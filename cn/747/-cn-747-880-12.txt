○虞部员外郎史馆修撰张纬可句容令制

敕：为政之要，在乎安民。长人之吏，在乎慎选。故吾用古道，择尚书郎而命之。某官张纬，学问该通，辞艺精绝。自东朝载笔，石室抽文，朝论蔼然，以为名士。矧又洞识理体，周知物情。是为通才，何适不可。王畿大邑，既庶而富。藉尔敏惠，为吾教之。仍假台郎，以申朝奖。苟闻报政，岂吝加恩。可。


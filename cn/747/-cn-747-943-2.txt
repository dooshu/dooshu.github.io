○龙兴观御容院醮土地词

伏以瑶阙琳宫，星房羽殿，森列三清之上，宏开八景之中，万汇之所朝宗，群真之所游息。於是裁模世域，垂象人寰。周穆西归，掖层台而结宇；汉皇南瞩，遵太乙以疏基。由是仙观灵墟，骈罗海岳，风檐霞栋，焕丽烟林，为真圣之所栖，亦福祥之所萃。顷以龙兴观肇基隋运，历载唐年，日月既深，凋摧云久。是用鼎新营构，特懋功庸，况越岁时，深虞挠触。爰申醮酌，安复龙神，所期国泰民和，时康俗阜，克隆鸿祚，永锡元休。不任虔祝之至。


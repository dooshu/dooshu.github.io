◇东征赋（并序）

建安十九年，王师东征吴寇，余典禁兵卫宫省。然神武一举，东夷必克。想见振旅之盛，故作赋一篇：

登城隅之飞观兮，望六师之所营。幡旗转而心思兮，舟楫动而伤精。顾身微而任显兮，愧责重而命轻。嗟我愁其何为兮，心遥思而县旌。师旅凭皇穹之灵兮，亮元勋之必举。挥朱旗以东指兮，横大江而莫御。循戈橹于清流，泛云梯而容与。禽元帅于中舟，振灵威于东野。（《艺文类聚》五十九，《御览》三百三十六）


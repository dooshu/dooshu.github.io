陆游　雪夜

雪声如飞沙，风声如翻涛，

三更天地闇，雪急风愈豪。

颇疑虚空中，鬼神战方鏖，

胜负要一决，利兵未肯櫜。

我如堕重围，百计无由逃。

僵缩不能寐，起坐拥故袍。

自叹老益贫，庭草常不薅；

惟酒不惮费，贷券如山高。

园蔬甘且柔，味不减豚羔。

醉此风雪夕，聊忍抱瓮劳。

陆游

陆游　雪夜

雪屋透窗明，风帘撮夜声。

披衣拥炉坐，忘却在都城。

陆游

陆游　雪夜

病卧湖边五亩园，雪风一夜坼芦藩。

燎炉薪炭衣篝暖，围坐儿孙笑语温。

菜乞邻家作菹美，酒赊近市带醅浑。

平居自是无来客，明日冲泥谁叩门！

陆游

陆游　雪夜

荒郊贸贸行，断垄倄倄耕。

常情所藉躏，岂复怀不平。

归来卧破屋，中惟一床横。

且烧生柴火，静听湿雪声。

陆游

陆游　雪夜

书卷纷纷杂药囊，拥衾时炷海南香。

衰迟自笑壮心在，喜听北风吹雪床。

陆游

陆游　雪夜

村路雪泥人断行，佛灯一点绛纱明。

山前栖鹘归何晚，磔磔风传劲翮声。

陆游

陆游　雪夜

今年春苦寒，风雪塞户牖。

况我穷阎士，裤敝衣见肘。

正须小忍之，此事岂得久。

努力办一壶，西村看花柳。

【卷72】

陆游

陆游　雪夜

瓦疏雪堕檐，窗破风吹烛。

短裘不及骭，手脚尽皲瘃。

犹胜南邻叟，一褐竟未赎。

薄酒城中来，清夜聊相属。

陆游


○上广州赵宗儒尚书陈情启

某启：某天罚深重，余息苟存，沉窜俟罪，朝不图夕，伏谒无路，不任荒恋之诚。伏念宗元初授御史之日，尚书与杜司空先赐临顾，光耀里闾，下情至今尚增惶惕。顷以党与进退，投窜零陵，囚系所迫，不得归奉松贾。哀荒穷毒，人理所极，亲故遗忘，况于他人。朝夕之急，饣粥难继，宗祀所重，不敢死亡，偷视累息，已逾岁月。伏以尚书德量宏纳，义风远扬，收抚之恩，始于枯朽，敢以余喘，上累深仁。伏惟恻然见哀，使得存济，荒恳，叩颡南望。窃以动心于无情之地，施惠于不报之人，古烈尚难，况在今日？而率然干冒，决不自疑者，盖以闻风之日久，向德之诚至，振高义于流俗之外，合大度于古人之中，独有望于阁下而已，非敢以寻常祈向之礼，当大贤匍匐之仁。夙夜忖度，果于自卜，方在困辱，不敢多言。伏纸惶恐，不胜战越。谨启。


长安道

燕京气衍大，水清山雄纡。
太行郁盘趾，沧海限神图。
雉堞高于云，宫殿相披扶。
道旁罗邸第，呵导当中趋。
城闉万车马，散荡不一区。
尘坱日夜起，蒙垢无贤愚。
拜揖何纷纷，各自劳路隅。
府横东越猾，楼炫并州姝。
健儿多楚练，歌童学吴歈。
貂珰有妻媵，商贾服紫朱。
卖浆称戚里，驽骑天闲驹。
台妇饰绣黼，贱隶佩信符。
绮疏蔽帏幕，温室置氍毹。
壁藏探丸客，隧养击剑徒。
佳园惟柏林，佐酒列犛酥。
画图必纨帛，卉木临炽炉。
矗矗千万户，濎濎成皇都。
横者中贵人，其次执金吾。
大兄李贰师，小妹卫子夫。
旧领东宫尉，新赐平阳奴。
朝出射狐兔，暮归扬騊駼。
罘罳垂锦埒，屈戍冷铜铺。
晶盘承靺鞨，火布骨珊瑚。
照宵燃菡萏，娇夜香茱萸。
中堂七十二，一一凤凰雏。
诇事疾魑鬼，叱咤惊于菟。
朝彦势忽变，莫言千金躯。
终月论为囚，不得少踟蹰。
吾闻有一人，贵盛常欢娱。
许史乃石交，梁邓岂葭莩。
逶蛇承明庐，智术如觋巫。
黄金入门去，膏壤助微须。
炙手不可问，所恃深根株。
逐臣涕长往，荷锄衣短襦。
言者犹在唇，豺狼来追呼。
寄语金吾子，勿为他人驱。
此中一片地，顷刻换荣枯。
金吾顾我笑，廷尉皆大儒。
请看其狱辞，何人不当诛。
吾辈宿奉行，长安有圣谟。





◇八关斋制序

夫五宅易昏，四流不汨，业动心风，情漂爱焰，自非识达真空，照灵珠於难晓，神缘妙境，蓄慈根於未化，无以却此四魔，登兹十善。今列筵肃静，高宇间邃，香吐六铢，烟浮五色，目对金容，耳餐玉韵，无容使情缘异染，形不肃恭，类倚於鸳宫，同力於羊角，宜制此心蛇，祛斯醉象，立制如左。咸勉听思，谨条八关斋制如左，睡眠筹至不觉，罚礼二十拜，擎香炉听经三契，一。出不请刺，罚礼十拜，二。出过三契经不还，罚礼十拜，三。邻座睡眠，维那至而不语者，罚礼十拜，四。邻座睡眠，私相容隐，不语维那者，罚礼十拜，五。维那不勤听察，有犯制者，不即纠举，为众座所发觉者，维那罚礼二十拜，擎香炉听经三契，六。白黑维那，更相纠察，若有阿隐，罚礼二十拜，七。听经契终，有不唱赞者，罚礼十拜，八。请刺无次第，罚礼十拜，九。请刺白黑刺有误者，罚礼十拜，十。（《广弘明集》二十八上）


答河漕王敬所言漕运


四百万军储，江海并运，洪涛飞越，若涉平津，自仆有知以来，实未见有如是之盛者。一日侍上，语及今岁漕事，天颜喜悦，殿上侍臣咸呼万岁。仆因推言，此皆督臣之功也，宜加懋赏，重任之。上深以为然。

兹览图册，又以见公儆戒无虞，因事纳诲之忠也。敬服，敬服！

触瑟之逆，几成大狱，赖天地宗庙之灵，鉴仆赤悃，开发圣明，得以道善回和，雪诬正法，滔天之势，蓦然顿已。然贱质则因是致病，今颠毛种种，相见恐不相认矣。华翰谬及，敢陈其概。

潘君才猷宏达，意思深长，他日必不负公此举。然朝廷方有重托于公，举代恐未能也。






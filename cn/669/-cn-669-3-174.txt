174　王會説堂下諸公位次　尊賢不過二代説非


王會曰：「堂下之右，唐公、虞公南面立焉；堂下之左，殷公、夏公立焉。」唐公、虞公，樂記所謂祝、陳也。殷公、夏公，樂記所謂杞、宋也。然則郊特牲云「尊賢不過二代」〔一〕，其説非矣。

【方樸山云】先儒謂三恪不如二王之後，故郊特牲云。

【元圻案】郊特牲鄭注云：「二」或爲「三」。正義曰：「案異義：『公羊説，存二王之後，所以通夫三統之義；左氏説，周家封夏、殷二王之後以爲上公，封黄帝、堯、舜之後謂之三恪。』鄭云：『二王之後，命使郊天，祭其始祖。受命之王，自行其正朔服色。』」

〔一〕「過」，原作「及」，據元刊本、清嘉慶本改。






45　書初之義　史記諸表書初本春秋


禮樂自天子出，而「獻六羽」焉；非天子不制度，而税畝焉，故皆書曰「初」。葉夢得傳曰：「初，謹始也。」史記表於秦書「初立西畤」、「初租禾」、「初爲賦」，取法乎春秋。

【元圻案】隱公五年「初獻六羽」，公羊傳曰：「譏初僭諸公也。天子八佾，諸公六，諸侯四。天子三公稱公，王者之後稱公，其餘大國稱侯，小國稱伯、子、男。」〇劉氏敞權衡曰：「魯隱公以前，蓋未嘗舞六佾于群公之廟，今立仲子廟，又當下群公，疑於所舞，故問衆仲也。衆仲不知諸侯名位不同，禮亦異數，因天子八佾，遂兼稱諸侯六佾，致魯僭諸公之禮也。此春秋所以書其『初』也。」〇宣公十五年「初税畝」，杜注：「公田之法，十取其一，今又履其餘畝，復十收其一。」〇史記十二諸侯年表：「秦襄公八年，初立西畤，祠白帝。」六國表：「秦簡公七年，初租禾〔一〕。秦孝公十四年，初爲賦。」

〔一〕「租禾」，原作「禾租」，據中華本史記卷一五六國年表乙正。






江城子


乙卯正月二十日夜記夢

乙卯正月二十日夜記夢[1]





十年生死兩茫茫[2]。不思量，自難忘。千里孤墳，無處話凄涼。縱使相逢應不識，塵滿面，鬢如霜。　　夜來幽夢忽還鄉。小軒窗，正梳妝。相顧無言，唯有淚千行。料得年年腸斷處，明月夜，短松崗[3]。

[1]乙卯，熙寧八年（1075）。作於密州。

[2]〔十年〕蘇軾妻王弗卒於宋英宗治平二年（1065），至作此詞時，正十年。

[3]〔料得三句〕孟棨《本事詩·徵異》：“開元中，有幽州衙將姓張者，妻孔氏，生五子，不幸去世。”五子受後母虐待，孔氏“忽於塚中出”，題詩贈張，其中有“欲知腸斷處，明月照孤墳”之句。短松崗，承前“千里孤墳”，指王弗墓地。蘇軾《亡妻王氏墓誌銘》：“明年（治平三年）六月壬午，葬於眉之東北彭山縣安鎮鄉可龍里先君先夫人墓之西北八步。”






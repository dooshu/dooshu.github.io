◇上景初历表



「臣览载籍，断考历数，时以纪农，月以纪事，其所由来，遐而尚矣。乃自少昊，则玄鸟司分；颛项、帝喾，则重黎司天；唐帝、虞舜，则羲和掌日。三代因之，则世有日官。日官司历，则颁之诸侯，诸侯受之，则颁于境内。夏后之世，羲和湎淫，废时乱日，则《书》载《胤征》。由此观之，审农时而重人事，历代然之也。逮至周室既衰，战国横骛，告朔之羊，废而不绍，登台之礼，灭而不遵，闰分乖次而不识，孟陬失纪而莫悟，大火犹西流，而怪蛰虫之不藏也。是时也，天子不协时，司历不书日，诸侯不受职，日御不分朔，人事不恤，废弃农时。仲尼之拨乱于《春秋》，托褒贬纠正，司历失闰，则讥而书之，登台颁朔，则谓之有礼。自此以降，暨于秦汉，乃复以孟冬为岁首，闰为後九月，中节乖错，时月纰缪，加时後天，蚀不在朔，累载相袭，久而不革也。至武帝元封七年，始乃悟其缪焉，于是改正朔，更历数，使大才通人，更造《太初历》，校中朔所差，以正闰分；课中星得度，以考疏密。以建寅之月为正朔，以黄锺之月为律历初。其历斗分太多，後遂疏阔。至元和二年，复用《四分历》，施而行之，至于今日，考察日蚀，率常在晦。是则斗分太多，故先密後疏而不可用也。是以臣前以制典馀日，推考天路，稽之前典，验之以蚀朔，详而精之，更建密历，则不先不後，古今中天。以昔在唐帝，协日正时，允厘百工，咸熙庶绩也。欲使当今国之典礼，凡百制度，皆韬合往古，郁然备足，乃改正朔，更历数，以大吕之月为岁首，以建子之月为历初。臣以为昔在帝代，则法曰《颛项》，曩自轩辕，则历曰《黄帝》，暨至汉之孝武革正朔，更历数，改元曰太初，因名《太初历》。今改元为景初，宜曰《景初历》。臣之所建《景初历》，法数则约要，施用则近密，治之则省功，学之则易知。虽复使研桑心算，隶首运筹，重黎司晷，羲和察景，以考天路，步验日月，究极精微，尽术数之极者，皆未能并臣如此之妙也。是以累代历数，皆疏而不密，自黄帝以来，常改革不已。



壬辰元以来，至景初元年丁巳岁，积四千四十六，算上。



此元以天正建子黄锺之月为历初，元首之岁，夜半甲子朔旦冬至。元法，万一千五十八。（《晋书·律历志下》，《宋书·历志》。）




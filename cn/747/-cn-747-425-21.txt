○贺生擒高玉状

右。臣得泽潞节度兼凤翔秦陇临洮观察处置等使李抱玉今月二十日牒称：先锋将柏秀等十一月於南梁州大雪岭北破前件贼党，杀戮四千五百人，生擒高玉妻及男女二人，并获牛马八千头匹，器械三秆馀事。又得李抱玉今月日状称：於南梁州城固县界擒高玉讫。伏以此贼因依山险，啸聚甲兵，蚁斗郊畿之，鸱张邑屋之下。西与犬戎连接，北与逆竖交通，更唱迭和，穷凶极恶。神人所弃，覆载不容。李抱玉虔奉睿谋，深入其阻，始则俘其逆党，终用覆此凶渠。岩穴以之风行，雪林由其电扫，威灵远畅，兆庶同欢。在臣微诚，倍万恒品。


文集卷一百三十三


服茯苓法


茯苓自是神仙上药。但其中有赤筋脉，若不能去，服久不利人眼，或使人眼小。当削去皮，斫为方寸块，银石器中清水煮，以酥软解散为度；入细布袋中，以冷水揉搜，如作葛粉状，澄取粉，而筋脉留袋中，弃去不用。用其粉，以蜜和，如湿香状，蒸过，食之尤佳。胡麻但取纯黑。脂麻九蒸九暴，入水烂研，滤取白汁，银石器中熬，如作杏酪汤。更入(1)，去皮、核，烂研枣肉，与茯苓粉一处搜和，食之尤有奇效。卷七三





服地黄法


肥嫩地黄一二寸，截去，薄纸裹两头，以生猪脑涂其肤周匝，置小槃中。挂通风处十余日，自干。抖数之，出细黄粉，其肤独一一如鹅管状，其粉沸汤点，或谓之“金粉汤”。卷七三





艾人着灸法


端午日，日未出，以意求艾似人者，辄撷之以灸，殊有效。幼时见一书中云尔，忘其为何书也。艾未有真似人者，于明暗间，苟以意命之而已。万法皆妄，无一真者，此何疑焉！卷七三





井华水


时雨降，多置器广庭中，所得甘滑不可名。以泼茶、煮药，皆美而有益，正尔食之不辍，可以长生。其次井泉，甘冷者皆良药也。《乾》以九二化《坤》之六二为坎，故天一为水。吾闻之道士，人能服井华，其热与石硫黄、钟乳等。非其人而服之，亦能发背脑为疽。盖尝观之。又分、至日取井水，储之有方。后七日，辄生物，如云母状。道士谓“水中金”，可养炼为丹。此固尝见之者。此至浅近，世独不能为，况所谓玄者乎？卷七三





治内障眼


《本草》云：“熟地黄、麦门冬、车前子相杂，治内障眼有效。”屡试信然。其法：细捣罗，蜜为丸，如桐子大。三药皆难捣罗和合，异常甘香，真奇药也。露蜂房、蛇蜕皮、乱发，各烧灰存性，用钱匕，酒服。治疮口久不合，亦大效。卷七三





治马肺法


马肺损，鼻中出脓，天厩医所不疗。云：“肺药率用凉冷，须食上饮之，而肺痛，畏草所刺，不敢食草。若不食饮凉药，是速其死也。故不医。”有老卒教予以芦菔根煮糯米为稠粥，入少许阿胶其中，啖之，马乃敢食。食已，用常肺药，入诃梨勒皮饮之。凉药为诃子所涩于肺上，必愈。用其言，信然。卷七三





治马背鬃法


仆有一相识，能治马背鬃。有富家翁买一马，直百余千，以有此病，故以四十千得之，已而置酒饮人，求治之。酒未三行，而鬃已正，举坐大笑。其方：用烹猪汤一味，暖令热，一浴其鬃，随手即正，不复回。良久，乃以少冷水洗之。此物兼能令马尾软细，及治尾焦秃。频以洗之，不月余，效极神良。秘之秘之！卷七三





天麻煎


世传四味五两天麻煎，盖古方。本以四时加减，世但传春利耳。春肝王多风，故倍天麻；夏伏阴，故倍乌头；秋多利下，故倍地榆；冬伏阳，故倍玄参。当须去皮，生用治之。万捣乌头，无复毒。依此常服，不独去病，乃保真延年，与仲景八味丸并驱矣。卷七三





代茶饮子


王焘集《外台秘要》，有《代茶饮子》一首云。格韵高绝，惟山居逸人乃当作之。予尝依法治服，其利鬲调中，信如所云，而其气味，乃一服煮散耳，与茶了无干涉。薛能诗云：“粗官与世真抛着，赖有诗情合得尝。”又作《鸟觜茶》诗云：“盐损添常戒，姜宜著更夸。”乃知唐人之于茶，盖有河朔脂麻气也。卷七三





治痢腹痛法


治痢腹痛，用生姜，切如粟米大，杂茶相对烹，并滓食之，实有奇效。又用豆蔻刳作瓮子，入通明乳香少许，复以塞之。不尽，即用和曲少许，裹豆蔻煨熟，焦黄为度。三物皆研末，仍以茶末对烹之。比前方益奇。卷七三





服绢法


医博张君传服绢方，真神仙上药也。然绢本以御寒，今乃以充服食，至寒时，当盖稻子席耳。世言着衣吃饭，今乃吃衣着饭耶？卷七三





服松脂法


赠米元章

松脂以真定者为良。细布袋盛，清水为沸汤煮，浮水面者，以新罩篱掠取，置新水中。久煮不出者，皆弃不用。入生白茯苓末，不制，但削去皮，捣罗拌匀，每日早取三钱匕着口中。用少熟水搅漱，仍以脂如常法揩齿。毕，更啜少熟水咽之，仍漱吐如法。能坚牢齿、驻颜、乌髭也。卷七三





书诸药法


赠昙秀

右并于孙真人《千金方》录出。今与孙相去百四十余年，陵谷迁易，未必一一如其言，然犹庶几可寻其仿佛。俗士扰扰，岂复能究此？而山僧逸民，或有得者，自服之耳，岂复能见饷哉！今因昙秀归南，为录此数纸，恐山中有能哀东坡之流落又不忍独不死者，或能为致之。果尔，便以此赠之耳。卷七三





炼枲耳霜法


枲耳，并根、苗、叶、实，皆濯去尘土，悬阴净扫洒地上，烧为灰，澄淋，取浓汁泥，连二灶炼之。俟灰汁耗，即旋取旁釜中已灰汁益之。经一日夜，不绝火，乃渐得霜，干瓷瓶盛。每服，早、晚、临睡，酒调一钱匕。补暖、去风、驻颜，不可备言。尤治皮肤风，令人肤革滑净。每净面及浴，取少许如澡豆用，尤佳，无所忌。苏昌图之父从谏，宜州文学，家居于邕。服此十余年，年八十七，红润轻健，盖专得此药力也。卷七三





服黄连法


丙子寒食日，宝积长老昙颖言：惠州澄海十五指挥使姚欢，守把阜民监。熙宁中，赵熙明知州，巡检姓申者，与知监俞懿有隙。吏士与监卒忿争，遂告监卒反。熙明为闭衙门，出甲付巡检往讨之。欢执杖立监门，白巡检，以身任监卒不反，乞不交锋；巡检无以夺，为敛兵而止。是日微欢，惠州几殆。欢今年八十余，以南安军功迁雄略指挥使，老于广州，须发不白。自言：六十岁患癣疥，周匝顶踵，或教服黄连，遂愈；久服，故发不白。其法：以黄连去头，酒浸一宿，焙干为末，蜜丸如桐子大。空心，日午、临卧，酒吞二十丸。卷七三





辨漆叶青粘散方


按《嘉祐补注本草》“女萎”条注引陈藏器云：“女萎、萎蕤，二物同传。陶云：同是一物，但名异耳。下痢方多用女萎，而此都无止泄之说，疑必非也。按女萎，苏又于中品之中出之，云主霍乱、泄痢、肠鸣，正与陶注上品女萎相会。如此，即二萎功用同矣，更非二物。苏乃剩出一条。苏又云：女萎与萎蕤不同。其萎蕤，一名玉竹，为其似竹；一名地节，为有节。《魏志·樊阿传》：青粘一名黄芝，一名地节。此即萎蕤。极似偏精。本功外主聪明，调血气，令人强壮。和漆叶为散，主五藏，益精，去三虫，轻身不老，变白，润肌肤，暖腰脚。惟有热不可服。晋嵇绍有胸中寒疾，每酒后苦唾，服之得愈。草似竹，取根、花、叶阴干。昔华佗入山，见仙人服之，以告樊阿，服之百岁。”

右予少时读《后汉书》《三国志》华佗传，皆云：佗弟子樊阿“从佗求可服食益于人者，佗授以漆叶青粘散：漆叶屑一升，青粘屑十四两，以是为率。言久服，去三虫，利五藏，轻体，使人头不白。阿从其言，寿百余岁。漆叶处所皆有，青粘生于丰、沛、彭城及朝歌”。《魏志》注引《佗别传》云：“青粘，一名地节，一名黄芝，主理五藏，益精气。本出于陕，入山者见仙人服之，以告佗。佗以为佳，辄语阿，阿大秘之。近者人见阿之寿而气力强盛，怪之，遂责阿所服，因醉乱误道之。法一施，人多服者，皆有大验。”而《后汉》注亦引《佗别传》，同此文，但“黏”字书“”字，“相传音女廉反，然今人无识此者，甚可恨惜”。吾详佗文“恨惜不识”之语，乃章怀太子贤所云也。吾性好服食，每以问好事君子，莫有知者。绍圣四年九月十三日，在昌化军，借《嘉祐补注本草》，乃知是女萎，喜跃之甚，登即录之。但恨陶隐居与苏恭二论未决。恭，唐人，今《本草》云唐本者，皆恭注也。详其所论，多立异，又殊喜与陶公相反，几至于骂者。然细考之，陶未必非，恭未必是。予以谓隐居精识博物，可信，当更以问能者。若青粘便是萎蕤，岂不一大庆乎？过当录此以寄子由，同讲求之。卷七三





苍术录


黄州山中苍术至多，就野买一斤数钱尔。此长生药也。人以为易得，不复贵重，至以熏蚊子。此亦可为太息。舒州白术，茎叶亦甚相似，特华紫尔。然至难得，三百一两。其效止于和胃去游风，非神仙上药也。卷七三





海漆录


吾谪居海南，以五月出陆至藤州。自藤至儋，野花夹道，如芍药而小，红鲜可爱，朴樕丛生。土人云：“倒粘子花也。”至儋则已。结子马乳，烂紫可食，殊甘美。中有细核，嚼之瑟瑟有声，亦颇苦涩。童儿食之，或大便难通。叶皆白，如白状。野人夏秋痢下，食叶辄已。海南无柿，人取其皮，剥浸揉之，得胶，以代柿，盖愈于柿也。吾久苦小便白胶，近又大腑滑，百药不差。取倒粘子嫩叶，酒蒸之，焙燥为末，以酢糊丸，日吞百余，二腑皆平复，然后知其奇药也。因名之曰“海漆”而私记之，以贻好事君子。明年子熟，当取子研滤，酒煮为膏以剂之，不复用糊矣。戊寅十一月一日记。卷七三





墓头回草录


王屋山有异草，制百毒，能于鬼手夺命，故山中人谓此草“墓头回”。蹇葆光托吴远游寄来。吾闻兵无刃，虫无毒，皆不可任。若阿罗汉永断三毒，此药遂无所施邪？卷七三





益智录


海南产益智花，实皆作长穗，而分三节。其实熟否，以候岁之丰歉。其下节以候蚕禾，中、上亦如之。吉则实，凶之岁，则皆不实，盖罕有三节并熟者。其为药，治气止水，而无益于智。智岂求之于药香乎？其得此名者，岂以知岁邪？今日见儋耳黎子云言，候之审矣。聊复记之，以俟后日好事补注《本草》者。卷七三





苍耳录


药至贱而为世要用，未有若苍耳者。他药虽贱，或地有不产，惟此药不问南北、夷夏、山泽、斥卤、泥土、沙石，但有地则产。其花叶根实皆可食，食之则如药。治病无毒，生熟丸散，无适不可，愈食愈善。乃使人骨髓满，肌如玉，长生药也。主疗风痹、瘫缓、癃疟、疮痒，不可胜言。尤治瘿、金疮。一名“羊负来”。《诗》谓之“卷耳”，《疏》谓之“枲耳”，俗谓之“道人头”。海南无药，惟此药生舍下，迁客之幸也。己卯二月望日书。卷七三





䕭草录


杜甫诗有《除䕭草》一篇，今蜀中谓之“毛琰”，毛芒可畏，触之如蜂虿，然治风疹，择最先者，以此草点之，一身皆失去。叶背紫者入药。杜诗注云：“䕭，音灊，山韭也。”卷七三





四神丹说


熟干地黄、玄参、当归、羌活，各等分。右捣为末，蜜和丸，梧桐子大，空心酒服，丸数随宜。《列仙传》：“有山图者，入山采药，折足，仙人教服此四物而愈。因久服，遂度世。”顷余以问名医康师孟，大异之，云：“医家用此多矣，然未有专用此四物如此方者。”师孟遂名之曰“四神丹”。洛下公卿士庶争饵之，百疾皆愈，药性中和，可常服。大略补虚益血，治风气。亦可名“草还丹”。己卯十一月八日，东坡居士儋耳书。卷七三





治暴下法


欧阳文忠公常得暴下，国医不能愈。夫人云：“市人有此药，三文一贴，甚效。”公曰：“吾辈脏腑，与市人不同，不可服。”夫人使以国医药杂进之，一服而愈。公召卖者厚遗之，求其方，久之，乃肯传。但用车前子一味为末，米饮下二钱匕，云：“此药利水道而不动气。水道利则清浊分，谷藏自止矣。”卷七三





种松法


十月以后，冬至以前，松实结熟而未落，折取，并萼收之竹器中，悬之风道。未熟则不生，过熟则随风飞去。至春初，敲取其实，以大铁锤入荒茅地中数寸，置数粒其中，得春雨自生。自采实至种，皆以不犯手气为佳。松性至坚悍，然始生至脆弱，多畏日与牛羊，故须荒茅地，以茅阴障日。若白地，当杂大麦数十粒种之，赖麦阴乃活。须护以棘，日使人行视，三五年乃成。五年之后，乃可洗其下枝使高；七年之后，乃可去其细密者使大。大略如此。卷七三





四花相似说


荼縻花似通草花，桃花似蜡花，海棠花似绢花，罂粟花似纸花。三月十一日会王文甫家，众议评花如此。卷七三





菱芡桃杏说


今日见提举陈贻叔，云：“舒州有医人李惟熙者，为人清妙，善论物理。云：‘菱芡皆水物。菱寒而芡暖者，菱开花背日，芡开花向日故也。’又云：‘桃杏花双仁辄杀人者，其花本五出，六出必双。旧说草木花皆五出，惟栀子与雪花六出，此殆阴阳之理。今桃杏之双仁皆杀人者，失常故也。木实之蠹者必不沙烂，沙烂者必不蠹而能浮，不浮者亦杀人。’”余尝考其理，既沙烂散，则不能蕴蓄而生虫，瓜至甘而不蠹者，以其沙也。此虽末事，亦理有不可欺者。卷七三





菊说


《夏小正》以物为节，如王瓜、苦菜之类，验之略不差。而菊有黄花，尤不失毫厘。近时都下菊品至多，皆智者以他草接成，不复与时节相应。始八月，尽十月，菊不绝于市，亦可怪也。卷七三





接果说


蜀中人接花果，皆用芋胶合其罅。予少时颇能之，尝与子由戏用苦楝木接李，既实，不可向口，无复李味。《传》云：“一薰一莸，十年尚犹有臭。”非虚语也。芋自是一种，不甚堪食，名接果。卷七三





荔枝似江瑶柱说


仆尝问：“荔枝何所似？”或曰：“似龙眼。”坐客皆笑其陋。荔枝实无所似也。仆曰：“荔枝似江瑶柱。”应者皆怃然。仆亦不辨。昨日见毕仲游。仆问：“杜甫似何人？”仲游云：“似司马迁。”仆喜而不答，盖与曩言会也。卷七三





荔枝龙眼说


闽越人高荔子而下龙眼。吾为评之：荔子如食蝤蛑大蟹，斫雪流膏，一啖可饱；龙眼如食彭越石蟹，嚼啮久之，了无所得。然酒阑口爽，餍饱之余，则咂啄之味，石蟹有时胜蝤蛑也。戏书此纸，为饮流一笑。卷七三





记汝南桧柏


予来汝南，地平无山，清颍之外，无以娱予者。而地近亳社，特宜桧柏，自拱把而上，辄有樛枝细纹。治事堂前二柏，与荐福两桧，尤为殊绝。孰谓使予安此寂寞而忘归者，非此君欤也？卷七三





记朱勃论菊


元祐六年九月，与朱逊之会议于颍。或言洛人善接花，岁出新枝，而菊品尤多。逊之曰：“菊当以黄为正，余可鄙也。”昔叔向闻鬷蔑一言，知其为人，予于逊之亦云。卷七三





记张元方论麦虫


元祐八年五月十日，雍丘令米芾有书，言县有虫，食麦叶而不食实。适会金部郎中张元方见过，云：“麦、豆未尝有虫，有虫盖异事也。既食其叶，则实自病，安有不为害之理？”元方因言：“方虫为害，有小甲虫，见，辄断其腰而去，俗谓之‘旁不肯’。”前此吾未尝闻也，故录之。卷七三





记惠州土芋


岷山之下，凶年以蹲鸱为粮，不复疫疠，知此物之宜人也。《本草》谓芋“土芝”，云：“益气充肌。”惠州富此物，然人食者不免瘴。吴远游曰：“此非芋之罪也。芋当去皮，湿纸包，煨之火，过熟，乃热啖之，则松而腻，乃能益气充肌。今惠人皆和皮水煮冷啖，坚顽少味，其发瘴固宜。”丙子除夜前两日，夜饥甚，远游煨芋两枚见啖，美甚。乃为书此帖。卷七三





记岭南竹


岭南人当有愧于竹。食者竹笋，庇者竹瓦，载者竹筏，爨者竹薪，衣者竹皮，书者竹纸，履者竹鞋。真可谓一日不可无此君也耶？卷七三





记竹雌雄


竹有雌雄，雌者多笋，故种竹当种雌。自根而上至梢，一节二发者为雌。物无逃于阴阳，可不信哉！卷七三



* * *



(1)　据下文，“入”后疑脱一“枣”字。






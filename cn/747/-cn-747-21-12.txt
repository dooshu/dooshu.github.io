○赠王海宾左金吾卫大将军制

盘矛赴敌，义光忠壮，免胄捐躯，情殷悼惜。故防御群牧使丰安军使右卫率府率王海宾，七萃桢榦，万里长城。抱铁石於胸襟，运韬钤於掌握。属犬羊为寇，牧圉罹灾。出车徇其征讨，跃马先其掩袭，挫彼锋锐，歼厥渠魁。充国持边，伫终文略，建威临阵，忽丧骁雄，兴言震怀，思有襃美。宜加大将之礼，兼茂后昆之秩。


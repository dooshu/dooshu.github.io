○崔纵东都留守制

居守之重，固难其人，近岁以来，益又繁综。领廉察之任，专御备之权，地广务殷，一皆咨禀。非利用罔以通济，非纯德不能保绥，周爰咨询，公论有属。银青光禄大夫行尚书吏部侍郎上柱国安平县公崔纵，素风自远，代济忠贞，庆之所锺，继有才哲，气质淳茂，识度淹通。蕴经远之沉谋，宣适时之利用，宽而不弛，简则能周。以兹公方，多历要重，小大之务，必闻休声。辍於周行，式是东夏，擢居春官之长，且兼副相之雄。懋昭厥庸，期复先构。可检校礼部尚书兼御史大夫、充东都留守判东都尚书省、充东都畿汝唐邓等州都防御观察处置使，散官勋封如故。


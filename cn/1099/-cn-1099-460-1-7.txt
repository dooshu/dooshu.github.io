○乞罷使琉球疏 【 罷使琉球】

奏為航海封夷、艱危煩擾懇乞　聖明斷行初旨、以尊安中國事、臣切惟琉球繼襲、必請冊封、宣德間遣內監、其遣正使給事中副使行人、定于正統之年、近查得萬曆二十三年五月內該福建撫臣許孚遠題、據琉球使者于灞等呈琉球中山王世子尚寧父王歿、因關白擾害、以世子當國、乞奏請封、該撫臣孚遠議遣使臣一員、賫　敕到福建省城。聽其差官面領。或遣慣經海濤武職一員。同彼差官前去。該部覆從頒領為便等因奉　聖旨、琉球襲封、待其世子具表申請你部裏具題遣官頒封福建省城、聽彼國使臣面領、又查得萬曆二十八年正月內、尚寧具表請封、隨據差來長史鄭道等稟稱乞照舊遣官、中朝遣使本國亦有煩費而啟請勤之者欲□寵于　朝命也該部覆仍頒領為便等因、奉　聖旨、琉球世子尚寧請封、具見恭順、但該有通國印結及世子特具表方文見敬順天朝、行與他知、其差官一節、陪臣既來敦請、著選慣海廉勇武臣一員、同他請封使臣前往行禮、不必採木造船、以滋煩費、亦不許多帶人役、騷擾彼國、有失朝廷柔遠至意、又查得萬曆二十九年九月內、尚寧進貢、乞差文臣等因、該部覆奉　聖旨尚准襲封琉球國中山山既遣官懇請、照舊差文官去、臣切惟琉球一封　明旨三易、而頒封則初旨也。繼因其懇而遣武臣。繼又因其懇而仍遣文臣。於是遣給事中洪瞻祖、行人王士楨、令待海寇寧息、渡海行禮及瞻祖丁憂、改遣右給事中夏子陽、二使衘　命至閩、伺警待渡、二年餘矣、今年三月內、該福建按臣方元彥會同撫臣徐學聚疏、為海氛未息、國體當重、乞慎封使之役、以隆君命、以綏遠夷事、揭到臣部、大畧言倭奴出沒不常。薩摩紅番叵測。而閩去琉球萬里。匝月始通。以一舟而數百命之安危隨之。以二使而中國之體統繫之請遣武臣若遣武臣獨非王命乎、今次暫駕成舟、或附彼舟、以往免採造之役、疏上月餘未奉　旨下部、葢撫按目擊甚真、而所為　君命國體、外夷內地計者甚周悉矣、若當遣使雖文武臣不同而事體則一故直欲□□使臣自□去為便也而臣愚見切以為莫若初旨之直截頒領之省便。何者海與江河不同外海與內海不同。浪大如山。波迅如矢風濤洶湧。極目連天無處河泊。數百人以一舟為命至危也。琉球東隔葉壁山葢時無□定遠北則所當慮即為倭國天使舘去倭使舘不二里而近况海外諸夷。不知若干國。率浮游海中。剽刧殺戮。至不測也。使臣之舟。木必合抱。造必數年。及舟成定穩。猶有壞裂重造。如丁丑之事。即昨撫臣移臣書言舟成矣。獨一桅無處可覓。葢採造一節至不易也舟設桴翼。造水帶。至載棺而亟銀牌於棺首。書云某使臣棺。令見者收而瘞之。至不祥也。如此而使給事行人　天子之近臣、冐萬死一生、以榮海外之裔夷不亦可巳乎此語卻有體即武臣亦臣也若不採造而與之一葦。分明棄之魚腹中矣。况且欲擇廉勇者。有此武臣。不以干城禦侮。而使冐萬死一生。以榮海外之裔夷。又不可以巳乎夫尚寧以世子嗣位。雖未請封號而王其國者若而年矣國體使臣。關繫匪輕非萬不可巳。不必行非萬無一失。不宜遣萬一海若為難有同諸水濱者。萬一或敢侮予。有委嘉貺於草莽者萬一彼國將迎稍有不虔何以處之。其為國體之傷。　君命之辱。亦不小矣。寧獨有司採造之累彼國供億之難也。先臣刑部尚書鄭曉吾學編有云、海島之夷。勤我封使往來禮歟。四夷來王。八蠻通道。未聞有報使焉。然則領封可乎。奚為而不可也。夷官請命於　京師使臣致命于海上。兩得之矣。鄭曉此言。良獨有見。藉令當年建白在　先朝亦必變通。臣伏誦　初旨。善繼善述。所惜者　成命中移。而所幸者使航未發也。臣今請斷行初旨。一舉文武臣之遣而罷之。自古明王以無事治天下計中國便否耳。於外夷何有哉。

旨冊命巳頒、使臣久出、無中止之理禮部便行該省撫按、作速完造海艘、令差去二員渡海竣事以昭大信、仍傳諭彼國、以後令其領封海上著為定規


与祁止祥

奕远令侄遂作古人闻之流涕比闻高兴不减书法更遒恨不能乘风奋飞图一握手也海市惟登郡有之然台使至止率坐守经月不得见仆校士役竣邀幸寓目即不敢比美东坡窃谓事非偶尔纪之以歌不揣固陋乞心闲手快时为书一通刻石置蓬莱阁上已访得镌帖名手伫望挥毫弗虚千里引领也


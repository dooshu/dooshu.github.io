○授吐火仙可汗等官爵制

德以柔远，兵以威敌，服而舍之，古之制也。突骑施吐火仙可汗骨啜、弟叶护颉阿波等，背化乘边，阻兵恃众，虽蚁聚为梗，或扰疆场。而王师所向，尽扌寿巢穴。悯其束身就戮，归命而朝，宜加宥过之典，载洽覃恩之命，俾厥弟兄，并膺光宠。或分茅土，复列钩陈。骨啜可左金吾卫员外大将军，仍封为循义王；颉阿波可右武卫员外大将军。


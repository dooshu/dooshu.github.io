卷四十六

<集部，词曲类，词选之属，御选历代诗余

钦定四库全书

御选历代诗余卷四十六目録【七十字】

江城子【又一体】

苏轼【十一首】

黄庭坚

秦观【三首】

晁补之【三首】

李之仪【三首】

贺铸

葛胜仲【二首】

周紫芝【二首】

谢逸【二首】

葛郯【二首】

吕渭老【二首】

王安中

叶梦得【五首】

赵长卿【三首】

张元干

康与之

辛弃疾【八首】

曹冠

吕胜已【二首】

张鎡

刘儗

刘光祖

黄铢

毛幵【二首】

卢祖皋

韩淲【二首】

汪莘

方岳【二首】

吴文英【六首】

陈允平

周密【二首】

张炎【二首】

石孝友【二首】

林正大

曹良史

谭宣子

朱淑真

蔡松年

蔡珪

段克已

段成已

元好问【三首】

赵孟頫

张埜

倪瓒【二首】

刘基【二首】

高启

施绍莘

沈泓

沈麖【二首】

御选历代诗余卷四十六目録

钦定四库全书

御选历代诗余卷四十六【七十字】

司经局洗马掌局事兼翰林院修撰加二级【臣】王奕清奉旨校刋

江城子

【又一体双调七十字】

江城子　　　　　　　　　　　苏　轼

梦中了了醉中醒只渊明是前生走徧人间依旧却躬耕昨夜东坡春雨足乌鹊喜报新晴　雪堂西畔暗泉鸣北山倾小溪横南望亭丘孤秀耸层城都是斜川当日境吾老矣寄余龄

前调　　　　　　　　　　　　苏　轼

翠蛾羞黛怯人看掩霜纨泪偷弹且尽一尊收泪唱阳关漫道帝城天様远天易见见伊难　画堂新构近孤山曲阑干为谁安飞絮落花春色属明年欲棹小舟寻旧事无处问水连天

前调　　　　　　　　　　　　苏　轼

凤凰山下雨初晴水风清晚霞明一朶芙蕖开过尚盈盈何处飞来双白鹭如有意慕娉婷　忽闻江上弄哀筝苦含情遣谁听烟敛云收依约是湘灵欲待曲终寻问取人不见数峰青

前调　　　　　　　　　　　　苏　轼

天涯流落思无穷既相逢却匆匆携手佳人和泪折残红为问东风余几许春纵在与谁同　隋堤三月水溶溶背归鸿去吴中回望彭城清泗与淮通寄我相思千点泪流不到楚江东

前调　　　　　　　　　　　　苏　轼

相逢不觉又初寒对尊前惜流年风紧离亭氷结泪珠圆雪意留君君且住从此去少清欢　转头山下转头看路漫漫玉花翻银海光寛何处是超然知道故人相念否携翠袖倚朱阑

前调【猎】　　　　　　　　　　　苏　轼

老夫聊发少年狂左牵黄右擎苍锦帽貂裘千骑卷平冈为报倾城随太守亲射虎看孙郎　酒酣胸胆尚开张鬓微霜又何妨持节云中何日遣冯唐会挽雕弓如满月西北望射天狼

前调【大雪怀朱康叔】　　　　　　　　　苏　轼

黄昏犹是雨纎纎晓开帘欲平檐江阔天低无处认青帘孤坐冻吟谁伴我揩病目捻衰髯　使君留客醉恹恹水晶盐为谁甜手把梅花东望忆陶潜雪似故人人似雪虽可爱有人嫌

前调【陈直方妾】　　　　　　　　　　苏　轼

玉人家在凤凰山水云间掩门闲门外行人立马看弓弯十里春风谁指似斜日映绣帘斑　多情好事与君还悯新鳏拭余潸明月空江香雾着云鬟陌上花开看尽也闻旧曲破朱顔

前调　　　　　　　　　　　　苏　轼

银涛无际卷蓬瀛落霞明暮云平曾见青鸾紫凤下层城二十五弦弹不尽空感慨惜离情　苍梧烟水断归程卷霓旌为谁迎空有千行流泪寄幽贞舞罢鱼龙云海晚千古恨入江声

前调　　　　　　　　　　　　苏　轼

前瞻马耳九仙山碧连天晚云间城上高台真个是超然莫使匆匆云雨散今夜里月婵娟　小溪鸥鹭静聨拳去翩翩点轻烟人事凄凉回首便他年莫忘使君歌笑处垂柳下矮槐前

前调　　　　　　　　　　　　苏　轼

墨云拖雨过西楼水东流晚烟收柳外残阳回照动帘鈎今夜巫山真个好花未落酒新篘　美人微笑转星眸月华羞捧金瓯歌扇萦风吹散一春愁试问江南诸伴侣谁似我醉扬州

前调【忆别】　　　　　　　　　　黄庭坚

画堂高会酒阑珊倚阑干霎时间千里关山常恨见伊难及至而今相见了依旧是隔关山　倩人传语问平安省愁烦泪休弹哭损眼儿不似旧时单寻得石榴双叶子凭寄与揷云鬟

前调　　　　　　　　　　　　秦　观

西城杨柳弄春柔动离忧泪难收犹记多情曾为系归舟碧野朱桥当日事人不见水空流　韶华不为少年留恨悠悠几时休飞絮落花时候一登楼便做春江都是泪流不尽许多愁

前调　　　　　　　　　　　　秦　观

南来飞燕北归鸿偶相逢惨愁容緑鬓朱顔重见两衰翁别後悠悠君莫问无限事不言中　小槽春酒滴珠红莫匆匆满金锺饮散落花流水各西东後会不知何处是烟浪远暮云重

前调　　　　　　　　　　　　秦　观

枣花金钏约柔荑昔曾携事难期咫尺玉顔和泪锁金闺恰似小园桃与李虽同处不同枝　玉笙初度颤鸾箆落花飞为谁吹月冷风高此恨只天知任是行人无定处重相见是何时

前调【亳社观梅】　　　　　　　　　　晁补之

去年初见早梅芳一春忙短红墙马上不禁花恼只颠狂苏晋长斋犹好事时唤我举离觞　今年春事更茫茫浅宫粧断人肠一点多情天赐骨中香顿有飞鳬贤令尹同我过小横塘

前调【广陵送王左丞】　　　　　　　　　晁补之

旧山铅椠倦栖迟叩宸闱向淮圻五马行春初喜後车随太守风流容客醉花堕帽酒淋衣　隋宫烟外草萋萋菊花时动旌旗起舞留公且住慰相思王粲诗成何处寄人北去雁南飞

前调【赠娉娉】　　　　　　　　　　晁补之

娉娉闻道似轻盈好佳名也堪称楚观云归重见小樊惊豆?梢头春尚浅娇未顾已倾城　章台休咏旧青青惹离情恨难平无事飞花撩乱扑旗亭不似刘郎春草小能步步伴人行

前调　　　　　　　　　　　　李之仪

恼人天气雪消时落梅飞日初迟小阁幽牎时节听黄鹂新洗头来娇困甚才试着夹罗衣　棠棃花拂淡臙脂翠云欹敛双眉月浅星深天淡玉?低不道有人肠断也浑不语醉如痴

前调　　　　　　　　　　　　李之仪

今宵莫惜醉顔红十分中且从容须信欢情回首似旋风流落天涯头白也难得是再相逢　十年南北感征鸿恨应同苦重重休把愁怀容易倒书空只有琴尊堪寄老除此外尽蒿蓬

前调　　　　　　　　　　　　李之仪

阑干拍遍等新红酒频中恨匆匆投得花开还报夜来风惆怅春光留不住又何似莫相逢　月牎何处想归鸿与谁同意千重婉思柔情一旦总成空彷佛么弦犹在耳应为我首如蓬

前调　　　　　　　　　　　　贺　铸

麝熏微度绣芙蓉翠衾重画堂空前夜偷期相见却匆匆心事两知何处问依旧是梦中逢　坐疑行听竹牎风出檐栊杳无踪已过黄昏才动寺楼钟暮雨不来春又去花满地月朦胧

前调　　　　　　　　　　　　葛胜仲

昏昏雪意惨云容猎霜风岁将穷流落天涯憔悴一山翁清夜小窗围兽火倾酒緑借顔红　官梅踈艳小壶中暗香浓玉玲珑对景忽惊身在大江东上国故人谁念我晴嶂远暮云重

前调【呈刘无言】　　　　　　　　　　葛胜仲

浮家重过水晶宫五年中事何穷无恙山溪鬟影落青铜欲向旧游寻旧事云散彩水流东　苔花向我似情锺舞霜风雪蒙蒙应怪使君顔鬓便成翁赖是寻芳无素约端不恨绿隂重

前调　　　　　　　　　　　　周紫芝

夕阳低画柳如烟淡平川断肠天今夜十分霜月更娟娟怎得人如天上月虽暂缺有时圆　断云飞雨又经年思凄然泪涓涓且做如今要见也无缘因甚江头来去雁飞不到小楼边

前调　　　　　　　　　　　　周紫芝

碧梧和露滴清秋小庭幽翠烟流羞带一襟明月上高楼苦恨秋江风与月偏管断这些愁　此情空道两绸缪信悠悠几时休到得如今剗地见无由拟待不能思想得无限事在心头

前调　　　　　　　　　　　　谢　逸

一江秋水碧湾湾绕青山玉连环帘幙低垂人在画图间闲抱琵琶寻旧曲弹未了意阑珊　飞鸿数点拂云端倚阑看楚天寒拟倩东风吹梦到长安恰似棃花春带雨愁满眼泪阑干

前调　　　　　　　　　　　　谢　逸

杏花村馆酒旗风水溶溶扬残红野渡舟横杨柳緑隂浓望断江南山色远人不见草连空　夕阳楼外晚烟笼粉香融淡眉峰记得年时相见画屏中只有关山今夜月千里外素光同

前调　　　　　　　　　　　　葛　郯

亭亭鹤羽戏芝田看羣仙起清涟緑盖红幢千乘去朝天留得瑶姬清夜舞人与月鬬婵娟　凭阑有恨不堪言倩谁传曲声圆写尽清愁香弄晚风妍不羡山头窥玉井花十丈藕如船

前调【用前韵】　　　　　　　　　　葛　郯

粼粼白水护青田想真仙弄清涟十里香风吹下碧云天月在草堂人未寝松竹暗水娟娟　夜阑何事悄无言怨空传事难圆欲借寒光谁与伴清妍待得凌波人肯住呼玉笛劝金船

前调　　　　　　　　　　　　吕渭老

晓参垂户宿酲醒坐南亭对踈星点点萤光偏向竹梢明望断长空何处是云叶乱彩霞横　西楼依旧抱重城小银屏此时情鸦阵翻丛枯柳两三声欹枕欲寻初夜梦鸡唱远晓蟾倾

前调　　　　　　　　　　　　吕渭老

闻君见影已堪怜短因缘偶同筵相见无言分散倍依然做梦杨花随去也粧阁下绣牀前　觉来离绪意緜緜写蛮牋倩谁传鱼雁悠悠门外水如天欲上西楼还不忍难着眼望秋千

前调　　　　　　　　　　　　王安中

荷花遮水水澷溪柳低垂乱蝉嘶舍辔何妨临水照征衣一扇香风揺不尽人念远意凄迷　骑鲸仙子已相知数归期赋新诗更想翟公门外雀罗稀陶令此襟尘几许聊欲向北窗披

前调　　　　　　　　　　　　叶梦得

碧潭浮影蘸红旗日初迟漾晴漪我欲寻芳先遣报春知尽放百花连夜发休更待晓风吹　满携尊酒弄繁枝与佳期伴羣嬉犹有邦人争唱醉翁词应笑今年狂太守能痛饮似当时

前调【大雪与客登极目亭】　　　　　　　　叶梦得

蹁跹飞舞半空来晓风催巧萦回野旷天遥回望兴悠哉欲问玉京知远近试携手上高台　云涛无际卷崔嵬敛浮埃照琼瑰点缀林花真个是多才说与化工留妙手休尽放一时开

前调　　　　　　　　　　　　叶梦得

芙蓉开过雨初晴曲池平画桥横耿耿银河遥下蘸空明一舸吴淞归未得聊共住小蓬瀛　问君何事引前旌趣归程背高城鱼鸟三年谁道总无情试遣他年歌此曲应尚记别时声

前调【登小吴台小饮】　　　　　　　　　叶梦得

生涯何有但青山小溪湾转潺湲投老归来终寄此山间茆舍半欹风雨横荒径晚乱榛菅　强扶衰病上巉颠水云间伴跻攀湖海苍茫千里在吴关漫有一杯聊自醉休更问鬓毛斑

前调【上元】　　　　　　　　　　叶梦得

甘泉祠殿汉离宫五云中渺难穷永漏通宵壶矢转金铜曾从钧天知帝所孤鹤老寄辽东　强扶衰病步龙锺雪花蒙打牎风一点青灯惆怅伴南宫惟有使君同此恨丹凤口水云重

前调　　　　　　　　　　　　赵长卿

小溪清浅照孤芳蕊珠娘暗传香春染粉容清丽傅宫粧金缕翠蝉曾记得花密密过雕墙　而今冷落水云乡念平康转情伤梦断巫云空恨楚襄王冰雪肌肤消痩损愁满地对斜阳

前调【梅】　　　　　　　　　　　赵长卿

年年长见傲寒林压羣英有余清曾被芳心红日恼诗情玉质暗香无限意偏婉娩尽轻盈　今年潇洒照岐亭更芳馨也峥嵘无奈多情终是惜飘零谁与东君收拾取恰风雨挫瑶琼

前调【夜凉对景】　　　　　　　　　　赵长卿

彩云飞尽楚天空碧溶溶一帘风吹起荷花香雾喷人浓明月凄凉多少恨恨难许我情锺　相思魂梦几时穷洞房中忆从容须信别来应也敛眉峰好景良宵添怅望无计与一尊同

前调　　　　　　　　　　　　张元干

梦中北去又南来饱风埃鬓华衰浮水飞蓬踪迹为谁催自笑自悲还自语一杯酒鼻如雷　晓舆行处觉春回屑琼瑰糁莓苔病眼冲寒欲闭又还开水近人家篱落畔遥认得一枝梅

前调　　　　　　　　　　　　康与之

南溪二月雨初晴四郊明暖风轻一雨一风铺地落红英枝上流莺啼劝我春欲去且留春　登临行乐慰闲情过长亭暮潮平四面青芜中是越王城信马行吟归路晚山簇簇柳隂隂

前调　　　　　　　　　　　　辛弃疾

賸云残日弄隂晴晚山明小溪横枝上绵蛮休作断肠声但是青山山下路青到处总堪行　当年彩笔赋芜城忆平生若为情试把灵槎归路问君平花底夜深寒较甚须却玉山倾

前调【用前韵】　　　　　　　　　　辛弃疾

棃花着雨晚来晴月胧明泪纵横绣阁香浓深锁凤箫声未必人知春意思还独自遶花行　酒兵昨夜压愁城太狂生转关情写尽胸中磈磊未全平却与平章珠玉价看醉里锦囊倾

前调　　　　　　　　　　　　辛弃疾

玉箫声远忆骖鸾几悲欢带罗寛且对花前痛饮莫留残归去小窗明月在云一缕玉千竿　吴霜应点髩云斑绮牀闲梦连环说与东风归兴有无间芳草姑苏台下路和泪看小屏山

前调　　　　　　　　　　　　辛弃疾

梅梅柳柳鬬纎穠乱山中为谁容试着春衫依旧怯东风何处踏青人未去呼女伴认骄骢　儿家门户几重重记相逢画楼东明日重来风雨暗残红可惜行云春不管裙带褪鬓云?

前调【博山道中书王氏壁】　　　　　　　　辛弃疾

一川松竹任横斜有人家被云遮雪後踈梅时见两三花比着桃源溪上路风景好不争些　旗亭有酒径须賖晚寒咱怎禁他醉里匆匆归骑自随车白髪苍头吾老矣只此地是生涯

前调【闻蝉蛙戏作】　　　　　　　　　辛弃疾

簟铺湘竹帐笼纱醉眠些梦天涯一枕惊回水?沸鸣蛙借问喧天成鼓吹良自苦为官耶　心空喧静不争多病维摩意云何埽地焚香且看散天花斜日緑隂枝上噪还又问是蝉麽

前调【送元济之归豫章】　　　　　　　　辛弃疾

乱云扰扰水潺潺笑溪山几时闲更觉桃源人去隔仙凡万壑千岩楼外雪琼作树玉为阑　倦游回首且加餐短篷寒画图间见说娇颦拥髻待君看二月东湖湖上路官柳嫩野梅残

前调【赋梅寄余叔良】　　　　　　　　　辛弃疾

暗香横路雪垂垂晚风吹晓风吹花意争春先出岁寒枝毕竟一年春事了缘太早却成迟　未应全是雪霜姿欲开时未开时粉面朱唇一半点臙脂醉里谤花花莫恨浑冷淡有谁知

前调　　　　　　　　　　　　曹　冠

雨余乾鹊报新晴晓风清听莺声飞盖南园游赏赋闲情麦陇黄云堆万顷收刈处有人耕　淙琤漱玉涧泉鸣翠峰横碧云凝罨画园林缣素写难成卢橘杨梅时正熟随处赏饮班荆

前调【盆梅】　　　　　　　　　　吕胜已

年年腊後见冰姑玉肌肤点琼酥不老花容经岁转敷腴向背稀稠如画里明月下影踈踈　江南有客问征途寄音书定来无且傍盆池巧石倚浮图静对北山林处士装点就小西湖

前调　　　　　　　　　　　　吕胜已

一鈎新月下庭西绣帘低漏声迟小宴幽欢依约似当时娇盼注人都不语眉黛蹙髩云欹　绿槐隂下玉骢嘶苦相催醉中归可惜明朝秋色满东篱祗恐又成轻别也情脉脉恨凄凄

前调【夏夜观月】　　　　　　　　　　张　鎡

飞来冰雪冷无声可中亭骨毛清卧看东南和露两三星蓦地神游天上去呼彩凤驾云軿　望舒宫殿玉峥嵘桂千层宝香凝捣药仙童邀我论长生一笑归来人未睡花影送上窗棂

前调　　　　　　　　　　　　刘　儗

东风吹梦落巫山整云鬟却霜纨雪貌冰肤曾共控双鸾吹罢玉箫香雾湿残月堕乱峰寒　解璫回首忆前欢见无缘恨无端憔悴萧郎赢得带围宽红叶不传天上信空流水到人间

前调　　　　　　　　　　　　刘光祖

十分雪意却成霜暮云黄月微茫只有梅花依旧吐幽芳还喜无边春信漏踈影下觅浮香　才清端是紫薇郎别鵷行忆宫墙夜半胡为人与月交相君合召归吾老矣月随去照西廊

前调【晚泊分水】　　　　　　　　　　黄　铢

秋风嫋嫋夕阳红晚烟浓暮云重万疉青山山外叫归鸿独上高楼三百尺凭玉楯睇层空　人间日日去匆匆碧梧桐又西风北去南来消尽几英雄掷下玉尊天外去多少事不言中

前调【灯夕】　　　　　　　　　　毛　幵

神仙楼观梵王宫月当中望难穷坐听三通谯鼓报铜龙还忆当年京辇旧车马会五门东　华堂歌舞间星钟夕香蒙度花风翠袖传杯争劝紫髯翁归去不堪春梦断烟雨晓乱山重

前调　　　　　　　　　　　　毛　幵

倚墙高树落惊禽小牎深夜沈沈酒醒灯昏人静更愁霖惆怅行云留不住携手处却分襟　悠悠风月两关心拥孤衾恨难禁何况一春憔悴到如今最苦清宵无寐极想梦见也难寻

前调　　　　　　　　　　　　卢祖皋

画楼帘幙卷新晴掩银屏晓寒轻坠粉飘香日日唤愁生暗数十年湖上路能几度着娉娉　年华空自感飘零拥春酲对谁醒天阔云闲无处覔箫声载酒买花年少事浑不似旧心情

前调　　　　　　　　　　　　韩　淲

天孙应为织云裳试宫粧问刘郎湖上波寒依旧远山苍自是老来心事嬾空落拓少年塲　挥毫闲与试端相记严杨陋苏张兴到一杯微醉亦成章回首片帆西去也何日更共清狂

前调　　　　　　　　　　　　韩　淲

雪消霜入小溪舟试浮游上山头薄薄寒烟依旧未全收问到梅花开也未吟不尽一春愁　襟怀如此老还休懒凝眸转深幽诗罢一眉新月又如鈎腊後春前村意远回棹稳水西流

前调　　　　　　　　　　　　汪　莘

鹧鸪声里别江东緑隂中夕阳红一点离愁相对景重重目断大罗天上客朝玉帝把芙蓉　紫阳山下偶相逢醉金锺跨苍龙归去故山犹带白云封洞口桃花如恨我飘满地任春风

前调　　　　　　　　　　　　方　岳

牎绡深隐护芳尘翠眉颦越精神几雨几晴做得这些春切莫近前轻着语题品错怕渠嗔　碧壶谁贮玉粼粼醉香茵晚风频吹得酒痕如洗一番新只恨谪仙浑懒却辜负那倚阑人

前调【发金陵】　　　　　　　　　　方　岳

梅花吹梦过溪桥路迢迢雪初消似恁天寒诗痩想无聊听得草堂人有语能几日是生朝　乱云深处洗山瓢鬓萧萧酒红潮回首六朝南北黯魂消纵使锺山青眼在不似我侣渔樵

前调　　　　　　　　　　　　吴文英

翠纱笼袖映红霏冷香飞洗凝脂睡足娇多还是夜深宜翻怕回廊花有影移烛暗放帘垂　尊前不按驻云词料花枝妬蛾眉丁嘱东风莫送片红飞春重锦堂人尽醉和晓月带花归

前调【送桂花吴宪时将赴阙】　　　　　　　吴文英

天街如水翠尘空建章宫月明中人未归来玉树起秋风宝粟万钉花露重催赐带过垂虹　夜凉沉水绣帘栊酒香浓雾蒙蒙钗列吴娃腰袅带金虫三十六宫蟾观冷留不住佩丁东

前调【荷塘小隐赏桂】　　　　　　　　　吴文英

西风来晚桂开迟月宫移到东篱簌簌惊尘吹下半冰规拟唤阿娇来小隐金屋厎乱香飞　重阳还是隔年期蝶相思客情知吴水吴烟愁里更多诗一夜看承应未别秋好处雁来时

前调【送翁五峯自审江还都】　　　　　　　吴文英

西风一叶送行舟浅迟留檥汀洲新浴红衣緑水带香流应是离宫城外晚人竚立小帘钩　新归重省别来愁黛眉头半痕秋天上人间斜月绣鍼楼湘浪莫迷花蝶梦江上约负轻鸥

前调【洛北碧沼小庵】　　　　　　　　　吴文英

长安门外小林丘碧湖秋浴轻鸥不放啼红流水透宫沟时有晴空云过影华镜里翳鱼游　绮罗尘满九街头晚香楼夕阳收波面琴高仙子驾黄蚪清磬数声人定了池上月照虚舟

前调【春雨上麓翁】　　　　　　　　　吴文英

一声玉磬下星坛步虚阑露华寒平晓阿香油壁碾青鸾应是老鳞眠不得云炮落海潮翻　身闲犹耿寸心丹炷炉烟暗祈年随处蛙声鼓吹稻花田秋水一池莲叶晚吟喜雨拍阑干

前调　　　　　　　　　　　　陈允平

东风吹恨上眉弯燕初还杏花残帘里春风帘外雨声寒拾翠芳期辜负却空脉脉倚阑干　流苏香重玉连环绕屏山宝筝闲泪薄鲛绡零露湿红兰痩却舞腰浑可事银蹀躞半阑珊

前调　　　　　　　　　　　　周　密

玉肌多病怯残春痩棱棱睡腾腾清楚衣裳不受一尘侵香冷翠屏春意静明月淡晓风清　楼中燕子梦中云似多情似无情酒醒歌阑谁为唤真真尽日琐牎人不到莺意懒蝶情深

前调　　　　　　　　　　　　周　密

罗牎晓色透花明把瑶笙理瑶筝几信东风能有几分春二十四阑凭玉暖杨柳日海棠隂　依依愁翠沁双颦爱莺声怕鹃声人自多情春去自无情把酒问花花不语花外梦梦中云

前调　　　　　　　　　　　　张　炎

奇峰相对接珠庭乍微晴又微隂舍北江东如盖自亭亭翻笑天台连雁荡隔一片不逢君　此中幽趣许谁邻境双清人独清采药难寻童子语山深絶似醉翁游乐意林壑静听泉声

前调【题横空楼】　　　　　　　　　　张　炎

下临无地手扪天上云烟俯山川栖止危巢不隔道林禅坐处清高风雨隔全万境一壶悬　我来直欲挟飞仙海为田是何年如此江山啸咏白鸥前老树无根云懵懂凭寄语米家船

前调　　　　　　　　　　　　石孝友

青青杨柳水边桥水迢迢柳揺揺缓引离觞频驻木兰桡我是行人君是客俱有恨总无聊　冰澌波浪煗琼瑶舞晴飇拂春潮一片别魂销尽遣谁招不似严阳山上雪魂易尽雪难销

前调　　　　　　　　　　　　石孝友

相逢执手野踟蹰立斯须话区区借问来时曾见那人无忍泪啼痕香不减虽少别忍轻辜　霜风揺落岁将徂景雕踈恨萦纡过尽行云我在与谁居一掬归心飞不去层浪疉片蟾孤

前调【题杜子美浣花醉图】　　　　　　　　林正大

拾遗流落锦官城故人情眼为青时向百花潭水濯冠缨韦曲杜陵行乐地尘土暗叹漂零　园翁溪友总比邻酒盈尊肯相亲落日蹇驴扶醉两眉颦磊落平生忠义胆诗与酒醉还醒

前调　　　　　　　　　　　　曹良史

夜香烧了夜寒生掩银屏理银筝一曲春风都是断肠声杜宇欲啼杨柳外愁似海思如云　背灯暗卸乳鹅裙酒初酲梦初醒兰炷香篝谁为暖罗衾二十四帘人悄悄花影碎月痕深

前调【咏柳】　　　　　　　　　　谭宣子

嫩黄初染緑初描倚春娇索春饶燕外莺边想见万丝揺便作无情终软美天赋与眼眉腰　短长亭外短长桥驻金镳系兰桡可爱风流年纪可怜宵办得重来攀折後烟雨暗不辞遥

前调　　　　　　　　　　【宋媛】朱淑真

斜风细雨作春寒对尊前忆前欢曾把棃花寂寞泪阑干芳草断烟南浦路和别泪看青山　昨宵结得梦因缘水云间悄无言争奈醒来愁恨又依然展转衾裯空懊恼天易见见伊难

前调　　　　　　　　　　　　蔡松年

半年无梦到春温可怜人几黄昏想见玉徽风度更清新翠射娉婷云八尺谁为写五湖真　好风归路软红尘暖氷魂缕金裙唤起一天星月入金尊留取木樨花上露挥醉墨洒行云

前调【王温季自北都归】　　　　　　　　蔡　珪

鹊声迎客到庭除问谁欤故人车千里归来尘色半征裾珍重主人留客意奴白饭马青刍　东城入眼杏千株雪模糊俯平湖与子花间随分倒金壶归报东垣诗社友曾念我醉狂无

前调【牡丹】　　　　　　　　　　段克已

百花飞尽彩云空牡丹丛始潜红培养经年造化夺天功脉脉向人娇不语晨露重洗芳容　却疑身在列仙宫翠帷重瑞光融烁烁红灯间错緑蟠龙醉里天香吹欲尽应有恨夜来风

前调【东园牡丹】　　　　　　　　　　段成已

水南名品几时栽映池台待谁开应为诗人着意巧安排调护正须宫様锦遮丽日障轻埃　晓风吹绽瑞云堆怨春回要诗催醉墨淋漓随手洒琼瑰归去不妨簪一朶人也道看花来

前调【赋芍药扬州红】　　　　　　　　　元好问

司花着意压春魁緑云堆拥香来冉冉红鸾十步一徘徊花到扬州佳丽种金作屋玉为阶　门前腰鼓揭春雷倚粧台尽人催莺语丁寜空绕百千回不道惜花人欲去看直待几时开

前调【内乡县廨茶蘼】　　　　　　　　　元好问

纎条袅雪雪茏葱翠隂重暖香融想是东皇满意与薰醲百畹种兰千亩蕙都办作一帘风　花间人似玉芙蓉月明中下瑶宫只恐行云归去卷花空剩着琼杯斟晓露留少住莫匆匆

前调　　　　　　　　　　　　元好问

旗亭谁唱渭城诗酒盈卮两相思万古垂杨都是折残枝旧见青山青似染缘厎事淡无姿　情缘不到木肠儿鬓成丝更须辞只恨芙蓉秋露冷臙脂为问世间离别泪何日是滴休时

前调【水仙】　　　　　　　　　　赵孟頫

柔肌绰约态天然淡无言带蹁跹遮莫人间凡卉避清妍承露玉杯餐沆瀣真合唤水中仙　幽香冉冉暮江边佩空捐恨谁传遥夜清霜翠袖怯春寒罗韤凌波归去晩风嫋嫋月娟娟

前调【梅花】　　　　　　　　　　张　埜

雪梅幽径月迷津水南村竹间门惟有天寒翠袖伴朝昏仙圃移根来万里空怨煞楚江云　玉堂深处护仙真怕亰尘染芳魂一种清香占断百花春只恐东君偏爱惜桃与李却生嗔

前调　　　　　　　　　　　　倪　瓒

牎前翠影湿芭蕉雨潇潇思无聊梦入故园山水碧迢迢依旧当年行乐地香径杳緑苔饶　沉香火底坐吹箫忆妖娆想风标同步芙蓉花畔赤阑桥渔唱一声惊梦觉无觅处不堪招

前调　　　　　　　　　　　　倪　瓒

满城风雨近重阳湿秋光暗横塘萧瑟汀蒲岸柳送凄凉亲旧登高前日梦松菊径也应荒　堪将何物比愁长緑泱泱遶秋江流到天涯盘屈九回肠烟外青苹飞白鸟归路阻思微茫

前调　　　　　　　　　　　　刘　基

春晴杨柳郁金丝有黄鹂在高枝正是佳人无语倚阑时不理云鬟寻断梦消痩损雪肤肌　海棠飘玉燕交飞草芳菲水沦漪怕见轻蜂小尾扑香归满镜容顔凭酒染还惨淡对斜晖

前调　　　　　　　　　　　　刘　基

西风吹树簟凉初露如珠月如梳鸿雁无情不带半行书漫倚阑干成小立人老矣倩谁扶　中庭梧叶待霜踈有栖乌夜相呼门外一池寒水落芙蕖为问闲愁还几许多似草不胜锄

前调【舟妇】　　　　　　　　　　高　启

芙蓉裙衩最宜秋柳边头自撑舟一道眼波斜共晚波流蓦地逢人回首笑不识恨却知羞　夕阳犹在水西楼漫归休欵相留教唱湾湾月子照湖州不怕鸳鸯惊起了怕江上有人愁

前调【渔父】　　　　　　　　　　施绍莘

白苹水蘸蓼花风暮烟中一渔翁一领青蓑衬一树丹枫收网棹歌归去晚风恰顺好扬篷　不将鱼送费迎逢馔亲供尽从容稚子山妻醉面各微红明日生涯浑未定看风色任西东

前调【村居】　　　　　　　　　　沈　泓

长堤细柳隐虹桥弄萧萧伴渔樵醉倚枫林仰面挂诗瓢释卷正逢秋水涨临古渡放轻舠　夕阳西下暗牎绡雁声高笛声遥碧簟凉生细雨燕归巢隔岸篝灯人就泊沽浊酒短扉敲

前调　　　　　　　　　　　　沈　麖

浮萍潆曲小桥边似荷钱似花钿秋艇宜人一路棹添烟三径高情来访菊无事尔此身前　新生野水碧涓涓跃鱼渊钓丝牵疎柳依依坡岸弄轻妍日落残霞分夜影钟断处墖铃传

前调　　　　　　　　　　　　沈　麖

青山千疉绕城西夕云低暮霞齐几抹寒烟乌鹊向林栖沽得市醪渔艇集鲜鲫美细烹肥　持杯招月玉浮谿望中迷意中题吊赏前贤东野性孤奇游徧江南山水地罨画好梦魂携

御选历代诗余卷四十六








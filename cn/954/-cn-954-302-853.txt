陈造　再次韵答陈居仁二首

篱菊击霜又著花，插花犹记醉君家。

两州札翰虽频寄，一笑班荆迄未涯。

酒处赋成千载计，床头易熟数年加。

珠玑属我元无踵，坐想挥毫写物华。

陈造

陈造　再次韵答陈居仁二首

丁年也办刺天蜚，几梦西垣与北扉。

未簉时英书汗简，已烦溪友寄当归。

桑榆境界宁辞冷，芹藻杯盘可得肥。

说似故人应绝倒，衰颜五十盍知非。

陈造


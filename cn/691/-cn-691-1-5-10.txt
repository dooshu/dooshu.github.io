◎杨光禄

杨雪椒光禄，嘉庆甲子登乡荐，至庚辰始成进士。是年，以公车过苏州，因乏川资，枉道至乍浦，因乡谊集得洋银五十元。还苏小住旅店，见邻有卖女者哭甚哀，一念不忍，出洋银二十八元赎而完之。有同乡怜其贫，复凑集十余金，遂孑然抵都，拮据入场。竟得中式，观政刑部。为大司寇陈望坡先生所赏识，不数年得京察典，以郎中出为监司，旋陈臬湘中，开藩历下，复入为光禄卿。此事雪椒先生并未自言，江苏有刊本《劝戒近事辑略》一书载之，吾乡人始知其事云。


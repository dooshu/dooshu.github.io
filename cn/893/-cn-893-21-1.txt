登锦城散花楼





《太平寰宇记》：锦城，《华阳国志》云：成都夷里桥南岸道西有城，故锦官也，命曰锦里。杨齐贤曰：《成都记》：府城亦呼为锦官城，以江山明丽，错杂如锦也。散花楼，在摩诃池上，蜀王秀所建。《春明退朝录》：唐成都府有散花楼。



日照锦城头，朝光散花楼。

金窗夹绣户，珠箔悬银钩。[一]

飞梯绿云中，极目散我忧。

暮雨向三峡，[二]春江绕双流。[三]

今来一登望，如上九天游。

[一]梁简文帝诗：“网户珠缀曲琼钩。”



[二]《太平寰宇记》：三峡谓西峡、巫峡、归峡。俗云：“巴东三峡巫峡长，清猿三声泪沾裳。”即禹所疏以导江也。绝峻万仞，瞥见阳光，不分云雨。



[三]左思《蜀都赋》：“带二江之双流。”刘渊林注：“蜀守李冰，凿离堆，穿两江，为人开田，百姓享其利。”《水经注》：成都县有二江，双流郡下，故扬子云《蜀都赋》曰“两江珥其前”者是也。《风俗通》曰：秦昭王使李冰为蜀守，开成都两江，溉田万顷。《元和郡县志》：成都府双流县，北至府四十里，本汉广都县也。隋仁寿元年，避炀帝讳改为双流，因县在二江之间，仍取《蜀都赋》云“带二江之双流”为名也，皇朝因之。






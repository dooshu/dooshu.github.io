○对署书题阁判

〈得甲代以署书为业，因题阁而变华，自後而绝。乡党以坠业摈逐之。甲诉无犯。不伏。〉

干蛊驰声，惕厉终吉，振人为义，何难之有！颠沛於是，克荷良存。甲绝翰深规，代济其美。精逾史籀，得方丈之宏模；迹洞张芝，改圆池之波态。晋廷称妙，即擅一台；越市推珍，还标五字。谅无陨於前构，俾垂裕於後昆。孰谓象贤，旋闻鲜克。属以功开揆日，翥偃蹇之雕甍；号起凌，结之画阁。式题飞榜，方呈鹊返之书；坐陟梯，遂变虎贲之。菱花镜里，非复青颜；薤叶风前，俄隳素业。垂堂取诫，诚欲谨身。良冶遽捐，其如弃训。抚韦家之宿事，徒想钦承；语王氏之门风，深违祖述。永言邱首，难忘怀土之心；浩意家声，宜复悬针之艺。


93　張良韓信所學兵法　光武詔報引黄石公記　素書六章采諸書成之　初學記引陰謀祕法


李靖曰：「張良所學，六韜、三略是也。韓信所學，穰苴、孫武是也。」光武詔報臧宫、馬武，引黄石公記。案：章懷注云：「即張良於下邳圯上所見老父出一編書者。」隋志兵家有三略三卷。【原注】館閣書目云：「恐後人依託爲之。」近世有素書一卷，六章，曰原始，曰正道，曰本德宗道，曰求人之志，曰遵義，曰安樂。今本作「安禮」。晁公武讀書志云：「厖亂無統，蓋采諸書成之。」【原注】謂晉有盜發張良冢者，於玉枕中獲此書，亦依託也。〇何云：「今世玉枕蘭亭，『玉枕』之義本此，亦謂其出自昭陵也。」初學記又引黄石公陰謀祕法。

【元圻案】唐書李靖傳：「靖，字藥師，京兆三原人。官司徒、并州都督，封衞國公。」〇後漢書臧宫傳：「建武二十七年，宫與楊虚侯馬武上書，請伐匈奴。詔報曰：『黄石公記曰：「柔能制剛，弱能制彊。」柔者德也，剛者賊也。弱者仁之助也，彊者怨之府也。』」〇四庫全書總目兵家類：「素書一卷，舊本題黄石公撰，宋張商英注。後序稱圯上老人以授張子房，晉亂有盜發子房冢，於玉枕中得之，始傳人間。晁公武謂商英之言，世未有信之者。」〇唐徐堅初學記職官部御史大夫下引黄石公陰謀祕法曰：「熒惑，火之精，御史之象。主禁令刑罰，收捕糾正。」






张伯端


伯端一名用成，字平叔，天台（今浙江省）人。相传于熙宁中适蜀，遇异人传授丹法。元丰中卒。道家称为紫阳真人。

西江月

内药还同外药，内通外亦须通。丹头和合类相同。温养两般作用。

内有天然真火，炉中赫赫长红。外炉增减要勤功。妙绝无过真种。

二

此道至神至圣，忧君分薄难消。调和铅汞不终朝。早睹玄珠形兆。

志士若能修炼，何妨在市居朝。工夫容易药非遥。说破人须失笑。

三

白虎首经至宝，华池神水真金。故知上善利源深。不比寻常药品。

若要修成九转，先须炼己持心。依时采取定浮沉。进火须防危甚。

四

若要真铅留汞，亲中不离家臣。木金间隔会无因。须仗媒人勾引。

本性爱金须义，金情恋木慈仁。相吞相陷却相亲。始觉男儿有孕。

五

二八谁家姹女，九三何处郎君。自称木液与金精。遇土却成三姓。

更假丁公锻炼，夫妻始结欢情。河车不敢暂留停。运入崑崘峰顶。

六

七返朱砂反本，九还金液还真。休将寅子数坤申。但要五行成准。

本是水银一味，周流遍历诸辰。阴阳数足自通神。出入岂离玄牝。

七

雄里内含雌质，负阴抱却阳精。两般和合药方成。点化魄纤魂胜。

信道金丹一粒，蛇吞立变龙形。鸡餐亦乃化鸾鹏。飞入真阳清境。

八

天地才经否泰，朝昏好识屯蒙。辐来辏毂水朝宗。妙在抽添运用。

得一万般皆毕，休分南北西东。损之又损慎前功。命宝不宜轻弄。

九

冬至一阳来服，三旬增一阳爻。月中复卦溯晨潮。望罢乾终姤兆。

日又别为守暑，阳生复起中宵。午时姤象一阴朝。炼药须知昏晓。

十

不辨五行四象。好分朱汞铅银。修丹火候未曾闻。早便换呼居隐。

不背自思己错，更将错路教人。误他永劫在迷津。似恁欺心安忍。

十一

德行修逾八百，阴功积满三千。均齐物我与亲冤。始合神仙本愿。

虎兕刀兵不害，无常火宅难牵。宝符降后去朝天。稳驾鸾车凤辇。

十二

牛女情缘道合，龟蛇类秉天然。蟾乌遇朔合婵娟。二气相资运转。

本是乾坤妙用，谁能达此深渊。阳阴否隔却忍愆。怎得天长地远。

十三

丹是色身至宝，炼成变化无穷。更于性上究真宗。决了死生妙用。

不待他身后世，再前获福神通。自从龙虎著斯功。尔后谁能继踵。

西江月

十二首

妄想不须强灭，真如何必希求。本源自性佛齐修。迷悟岂拘先后。

悟则刹那成佛，迷则万劫沦流。若能一念契真修。灭尽恒沙罪垢。

二

本自无生无灭，强将生灭区分。只如罪福亦何根。妙体何曾增损。

我有一轮明镜，从来只为蒙分。今朝磨莹照乾坤。万象超然难隐。

三

我性入诸佛性，诸方佛性皆然。亭亭蟾影照寒泉。一月千潭普现。

小则毫分莫识，大时遍满三千。高低不约信方圆。说甚短长深浅。

四

法法法元无法，空空空亦非空。静喧语默本来同。梦里何曾说梦。

有用用中无用，无功功里施功。还如果熟自然红。莫问如何修种。

五

善恶一时妄念，荣枯都不关心。晦明隐显任浮沉。随分饥餐渴饮。

神静湛然常寂，不妨坐卧歌吟。一池秋水碧仍深。风动鱼惊尽任。

六

对镜不须强灭，假名权立菩提。色空明暗本来齐。真妄体分两种。

悟则便名静土，更无天竺曹溪。谁言极乐在天西。了则弥陀出世。

七

人我众生寿者，宁分彼此高低。法身通照没吾伊。念念体分同异。

见是何曾是是，闻非未必非非。往来诸用不相知。生死谁能碍你。

八

住想修行布施，果报不离天人。恰如仰箭射浮云。坠落祗缘力尽。

争似无为实相，还须返朴归淳。境忘情性任天真。以证无生法忍。

九

鱼兔若还入手，自然忘却筌蹄。渡河筏子上天梯。到彼悉皆遗弃。

未悟须凭言说，悟来言说皆非。虽然四句属无为。此等何须脱离。

十

悟了莫求寂灭，随缘只接群迷。寻常邪见及提携。方便指归实际。

五眼三身四智，六度万行修齐。圆光一颗好摩尼。利物兼能自利。

十一

我见时人说性，只夸口急酬机。及逢境界转痴迷。又与愚人何异。

说得便须行得，方名言行无亏。能将慧剑斩魔魑。此号如来正智。

十二

欲了无生妙道，莫如自见真心。真心无相亦无音。清净法身只恁。

此道非无外有，非中亦莫求寻。二边俱遣弃中心。见了名为上品。

满庭芳

真铁牛儿，形容丑恶，性刚偏好争驰。人人皆有，那角解牵骑。种就黄芽满院，更须用、神水浇之。宫里，若无此兽，安得似婴儿。

乾坤真动静，生成家活，总赖于伊。饥餐虎髓，

渴饮水银池。夜半牵车进火，霞光迸、海底腾辉。牧童笑，华池宴罢，乘个月明归。

解佩令

修行之士，功勤不小。识五行、逆顺颠倒。妙理玄玄，玉炉中、龙蟠虎踞，金鼎内、炼成至宝。阳神离体，杳杳冥冥，刹那间、游遍三岛。出入纯熟，按捺住、别寻玄妙。合真空，太虚是了。








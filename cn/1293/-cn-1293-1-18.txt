○明霞墓题词

明霞失其姓，明湖州司理冯桢卿姬，殁葬吴兴之岘山。康熙时，德清蔡氏召仙乩，书云：“生长临清十七年。偶随车马到苕川。知心惟有坟前草，夜夜临风泣杜鹃。”末署十景塘明霞题。嘉庆初，苕中词人为之封土易碑，吴君兰洲并为写像。奚明经榆楼［疑］赋高阳台云：“长夜鹃啼，空山叶落，一坏埋没荒榛。二百馀年，凄凉残月黄昏。樵苏不禁犭生孤穴，最堪怜、泣损芳魂。费词人。香土重添，苔碣重新。城南自古伤心地，叹石蒲斋冷，风雅沈沦。好倩吴郎，凭将彩笔传神。生前东海难填恨，且休提、幽梦为云。酹斜曛。携得清泉，倒尽清尊。”［原注：石蒲，司理斋名。］一时和者甚众。周┇云侍御［学］亦倚前调云：“梦亦为云，魂犹堕泪，断肠桃叶江船。一树棠梨，殡宫寒食年年。年来剥尽残碑字，甚前尘、密爱深怜。最潸然。宰木颓阳，蔓草荒烟。凫灯不照重泉夜，但樵歌野径，渔笛晴川。环归来，伤心金粟堆边。荒尊为酹词人酒，护香泥、好傍鸳眠。对纹帘。尾展青鸾，泣忆红鹃。”［原注：吴园次太守曾瘗鸳鸯於墓侧，司理善绘竹，其风筱石刻，至今尚有藏者。］


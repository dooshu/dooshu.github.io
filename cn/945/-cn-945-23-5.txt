代宰相谢春社日赐御筵状

右臣今日中使某至中书奉宣圣旨赐臣等御筵者候灵星而置祠将兴农作择元日而命社爰举国章和羮方愧於素飡推食遽蒙於饫赐此盖皇帝陛下率遵时令寅奉天时道协建中仁深逮下属阳春之嘉节申宴乐於近司飞觞俾极於醺酣折俎更均於慈惠欢呼饱德唯惊鼷腹之属厌局蹐畏威但仰龙顔之咫尺共荷云天之施益坚金石之诚臣等云云


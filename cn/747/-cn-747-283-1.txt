○白羽扇赋（并序）

开元二十四年夏，盛暑。奉敕使大将军高力士赐宰臣白羽扇，某与焉，窃有所感，立献赋曰：

当时而用，任物所长。彼鸿鹄之弱羽，出江湖之下方，安知烦暑，可致清凉？岂无纨素，彩画文章？复有修竹，剖析毫芒。提携密迩，摇动馨香，惟众珍之在御，何短翮之敢当？而（《文粹》作“与”）窃思於圣后，且见持於未央。伊昔皋泽之时，亦有云霄之志，苟效用之得所，虽杀身之何忌？肃肃白羽，穆如清风，纵秋气之移夺，终感恩於箧中。


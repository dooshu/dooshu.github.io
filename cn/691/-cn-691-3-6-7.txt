◎陈霁庭述二事

福州有张姓者，佐幕有年，而家奉三官斋甚谨。于道光辛丑十月，应霞浦令董公钱谷之聘，挈眷同行。于十四日到飞鹚渡，船家以当官差，必欲揽载多人而后开船。是日，行人适少，遂欲延至次夜方开，而船中客呶呶不己，不得已于二鼓后开船。约行二十余里，暴风大作，盖十五日为水官神诞，是夜即三官暴。水手咸请于舵主曰："风势甚猛，须落半蓬否？"舵主曰："我本不开船，而渠等必欲行，若不将全船覆在海中，亦不见我舵工手段。"言未已，忽蓬桅随风而折，此桅若折于左，则船必随左而倾。折于右，则亦随右而覆。乃独望后压倒，适击舵主之首而脑裂矣。于是船以无桅而乱旋，舟中人齐声喊救，倏又一阵风，船随浪起，屹然不动，视之，则已搁在沙坡之上。至次晨，另换船而渡焉。又，福州南台有某姓嫠妇，以放债为业，朝放暮收，既不惮其烦，而悍恶特甚，人无能短其分毫者。挞婢尤酷，每至血流肉绽。惟膝前一子，心甚不以为然，而无如何。然于欠户之实无力措还者，每窃其券而焚之。于其挞婢时，亦多方调护之，而其母略无悛志。竟有债户以年老被迫自经者，婢有立死于捶楚之下者，且欲抛其尸于江，其子力谏，私买棺以葬焉。家业颇充，遂为其子援例入监，于道光己亥科应试入场，甫进头门搜检时，即见其婢遥以一手挥之使出，以一手指二门内，则见被迫自缢之老者在焉。遂即携考篮而出。凡场中遇鬼，鲜不死者，而彼竟幸而免，殆亦其平日居心有足留以示劝者欤？


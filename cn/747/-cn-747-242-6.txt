○授武攸宁冬官尚书制

鸾台：事典职隆，礼闱望切，自非明德，莫允具瞻。具官建昌郡王攸宁，道臻八元，名高两献，行兼为善，业茂多才。待问七车，屡闻献替；参司百揆，多所宏益。顷以牙璋首路，羽檄乘边，委以樽俎之谋，藉其股肱之用。而卑以自牧，成而不居，固守鸣谦，愿辞剧职。重违雅志，用成其美，宜迁九法之司，回典百工之任，可冬官尚书，封如故。


○答宰臣请上尊号第三表批

省表具知。朕获承丕绪，以抚万邦，照临无日月之明，膏润无江汉之浸。常恐吉蠲虽备，未享於天心；教道虽勤，未谐於人欲。谅惭匪德，敢议鸿名？而宰臣群公，宗后庶尹，上引祖宗之丕矩，下述黎献之诚心，诫予以处泰而思劳，告予以爱名而务实，陈以恳迫，至於再三。先典不可以固违，群情不可以屡阻，与其牢让而繁饰，不若纳规而徇公。遽抑至怀，勉从来请，顾惟不称，兢惕殊深。


牟應龍序


牟應龍序〔一〕


宋咸淳間，厚齋先生尚書王公以博學雄文聞於時，兩制訓辭，爾雅深厚，歎而服者，皆曰非先生不能作；奇傳異書，賾微隱奥，疑而問者，皆曰非先生不能知。晚歲飛遯，未嘗一日去書不觀。頗聞著述甚富，恨未之見也。忽其子昌世閻按：「宋德祐丙子，昌世甫十歲，則此時年五十六。」書來曰：「吾父平生書最多，惟困學紀聞尤切於爲學者。今以其書視子，幸爲序所以作之之意，寘諸篇端。」蓋九經諸子之旨趣，歷代史傳之事要，制度名物之原委，以至宗工鉅儒之詩文議論，皆後學所當知者。公作爲是書，各以類聚，考訂評論，皆出己意，發前人之所未發，辭約而明，理融而達，該邃淵綜，非讀書萬卷，何以能之？連日夜披閲，目力爲廢，不意垂盡之年，獲覩希世之珍。序引固非晚陋所敢當，然先祖光禄閻按：「元史牟應龍傳：『祖子才仕宋，贈光禄大夫，謚清忠。』」與公之父吏部閻按：「宋史王應麟傳：『父撝，曾知徽州，民稱爲清白太守。』」同年進士，閻按：「宋史牟子才傳：『嘉定十六年進士。』則撝亦癸未年登第。」先父大理閻按：「牟應龍傳：『父巘，爲大理少卿。』」與公同朝者三，相得益歡，事分之厚，不並它人。況昭父閉門讀父書，求己志，又予所深敬者，是用承命而不辭，託名於不朽焉，觀者毋以爲僭。至治二年秋八月壬辰，隆山閻按：「牟應龍傳：『先世蜀之井研人，後徙居吴興，學者因其所自，號曰隆山先生。』」牟應龍謹識。

【全云】按深寧先生曾祖安道，武經大夫，保信軍承宣使。始自浚儀，定居於鄞，蓋扈從南渡者也。祖晞亮，朝散大夫。父撝，嘉定癸未進士，朝請大夫，尚書吏部郎中，兼國史院編修、實録院檢討官，兼崇政殿説書。弟應鳳，同日生，亦登宏詞科，太常博士。子昌世，字昭甫，以任受承務郎階，未及受官，國亡。昌世子厚孫，字遂初，亦有學行，嘗爲教官。次寧孫。

【又云】黄文獻公作昭甫墓誌，述其辭徵辟之言曰：「士之大節，嗣守爲難，願讀父書，求己志，以畢此生，不願乎外。」

【又云】昌世卒於泰定四年，年六十一。閻氏以爲是年五十六歲者，是也。是書雕成於泰定二年，昌世旋卒。

〔一〕此題原無，校者所補。按下列二級序題均屬後補。






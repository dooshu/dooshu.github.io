67　班固受金陳壽求米　劉允濟與王勃齊名


劉允濟曰：「班生受金，陳壽求米。」【原注】受金事未詳。

【何云】文帝即王位，誅丁儀、丁廙并其男口，安得晉時猶有子在？覓米事誣。

【閻按】文心雕龍云：「班固述漢，遺親攘美之罪，徵賄鬻筆之愆，公理辨之究矣。」公理，仲長統之字。「辨之究」，猶上文「論之詳」，非辨其誣也。〇其實二句純用北史柳虯傳「班固致受金之名，陳壽有求米之論」。

【全云】班固自序不言其父之從事漢書，故云「遺親攘美」。

【元圻案】唐書文藝傳：「劉允濟，字允濟，河南鞏人。工文辭，與王勃齊名。爲著作佐郎，脩國史。常曰：『史官善惡必書〔一〕，使驕主賊臣懼，此權顧輕哉？而班生受金，陳壽求米，僕乃視如浮雲耳。』」〇晉書陳壽傳：「或云丁廙、丁儀有盛名於魏，陳壽謂其子曰：『可覓千斛米見與，當與尊公作佳傳。』丁不與之，竟不爲立傳。」

〔一〕「書」，原脱，據中華本新唐書卷二〇二劉允濟傳補。






60　伊川倡每月一會合族　花樹韋家宗會法　岑參韋員外家花樹歌


伊川曰：「凡人家法，須月爲一會以合族。古人有『花樹韋家宗會法』可取也。」「宗會法」，今不傳，岑參有韋員外家花樹歌：「君家兄弟不可當，列卿太史何云：「今作『御史』，荆公百家選作『太史』。」尚書郎。朝回花底常會客，花撲玉缸春酒香。」韋員外，失其名，此詩見一門華鄂之盛。

【元圻案】二程遺書一：李籲伊川語録：「凡人家法，須令每有族人遠來，則爲一會以合族。雖無事，亦當每月一爲之，古人有『花樹韋家宗會法』可取也。然族人每吉凶嫁娶之類，更須相與爲禮，使骨肉之意常相通。骨肉日疎者，只爲不相見〔一〕，情不相接爾。」

〔一〕「爲不」，原作「不爲」，據中華本二程集河南程氏遺書卷一端伯傳師説乙正。






○册荣王薛妃文

维开元二十九年，岁次辛巳，三月壬午朔十八日己亥，皇帝若曰：於戏！古人大猷，谅在婚礼，必资令淑，以俪藩维。咨尔京兆府新丰县令薛巘长女，地承华族，门传雅范。本幽闲之性，为礼教所成。循图览史，蹈和履顺，固可归於邸第，穆彼嫔风，是用命尔为荣王妃。今遣兵部尚书兼侍中牛仙客、副使黄门侍郎陈希烈持节礼册。尔其敬佩前规，克勤内则，式瞻清懿，垂美无穷。可不慎欤？


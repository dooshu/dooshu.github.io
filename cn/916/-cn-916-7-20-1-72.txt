【东飞伯劳歌二首】

〖一云绍古歌。○《诗纪》云。刘孝威拟古应教别见。〗

翻阶蛱蝶恋花情。容华飞燕相逢迎。谁家总角歧路阴。裁红点翠愁人心。天窗绮井暧（文宛作暖。乐府同。）徘徊。珠帘玉箧明镜台。可怜年几十三四。工歌巧舞入人意。白日西落杨柳垂。含情弄态两相知。（○文苑英华二百三作绍古歌。《乐府诗集》六十八。《诗纪》六十七。）

西飞迷雀东羁（文苑云。一作飞。）雉。倡楼秦女乍相值。（乐府作随。）谁家妖（文苑作夭。）丽邻中止。轻妆薄粉光闾里。网户（文苑云。一作洞房。）珠缀曲琼钩。芳茵翠被香气流。少年年几方三六。含娇聚态倾人目。馀香落蕊坐相催。可怜绝世为谁媒。（○同上）


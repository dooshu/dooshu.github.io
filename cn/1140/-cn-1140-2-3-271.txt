画松歌为梅瞿山作

梅郎为我画松索我歌古来画松歌已多对君目駴奈君何但见修鳞巨鬛盘拏絶壑凌嵯峨咆哮腾虎豹怒掣奔鼋鼍一株突裂余霜柯神猿健鹘不得上空中壁立搴藤萝高枝猎猎翻风去白日寒山愁欲暮斸药长鑱客有无前峯木末横烟雾同时画手老秃翁【谓半山】往往挥毫共奇趣世人不向黄山游眼中那识真松树请君酌酒且论诗休遣人间唤画师梅郎掉头濡墨称不疲公孙大娘舞剑器朱亥壮士挥铁椎丈夫豪气亦如此何妨纵笔走蛟螭大笑山巅与水涯


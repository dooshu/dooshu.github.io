◎方勤襄公

吾闽台湾林爽文之乱，福节相（康安）来平之。随带军机章京二员，一为方葆岩（维甸），一为范叔度鏊，节相倚之若左右手。命方专司讯鞫，范专司文奏。收复诸罗日，在番山中搜出逆民千余人，节相欲尽置之法，姑付方讯录供词。方逐名细如研鞫，则皆被胁从者，欲并释之，节相不可，方持之益力，后竟得尽活。此后搜山所得，悉仿此办理，所全殊多。时论谓方之功德甚大，宜有报。后果扬历封开，终于直隶督任，谥勤襄。家大人曰："葆岩两世为直隶总督，其父恪敏公积厚流光，尝以片言释保定疯民犯跸之案，最著人口（事详前录）。又闻姚姬传述，公五十外尚未有子，抚浙时，使人于金陵买一女子，公之女兄送之至杭，择日将纳矣。公偶至女兄所，见诗册有相知名，问，知此女携其祖父作也。公曰：'吾少时与此女祖以诗相知，安得纳其孙女乎？'即还其家，助资嫁之，时公年六十一矣。是年，室中吴太夫人即生葆岩。今复为尚书总督，继公后。呜呼！此恪敏公之隐德，人鲜知者。闻勤襄公尝言家门鼎盛，乃皆不由翰林出身为憾，今公子传穆，己由词林出守，氵存擢监司矣。


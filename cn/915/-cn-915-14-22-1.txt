◇请并省郡县表

自秦并天下，罢侯置守，汉、魏及晋，邦邑屡改。窃见当今郡县，倍多于古，或地无百里，数县并置，或户不满千，二郡分领。具寮以众，资费日多，吏卒又倍，租调岁减。清良才，百分无一，动须数万，如何可充？所谓民少官多，十羊九牧。琴有更张之义，瑟无胶柱之理。今存要去闲，并小为大，国家则不亏粟帛，选举则易得贤才，敢陈管见，伏听裁处。（《隋书·杨尚希传》，《北史》七十五，《通典》三十三）


○酌許虜王請乞四事疏 【 北虜封貢】

一請給印信、順義王俺答當乞封之初、即求給賞王印、臣于原疏、亦嘗查照　聖祖封忠順王事例具題該部尚未議給、今本王既蒙　欽封王爵、日思得印、榮示諸部、以便表貢行使每次求乞。輒稱　聖朝不給印信彼亦虛受王爵。將來憑何傳襲。臣愚伏思　聖明既不惜勑封王爵之賜。即給鍍金雜銀本王印信。在　朝廷全封爵之典在虜王為世襲之珍。以後贖封三王即以印章為操縱它日子孫以得印為榮重以失印而紛奪在我尤得以印信得失而施其操縱之權若竟靳不與非惟老酋將不以王位為榮重而將來子孫。亦將不知所依著矣本王又稱若　天朝不與鑄印。給與金銀。聽彼自製將必如往時任意鑄造體制僣逾尤非政體矣。

一請貢使入京、夫有表貢必有夷使、歷查四夷、各國各鎮屬夷土官西番僧族皆同、當弘治元年二年、北虜小王子繇大同三次求貢、向未受封、蒙　孝廟准其貢使、每年一千五百餘名安駐大同夷舘內、進京四百三十五名、弘治三年、加至二千二百名、見今朵顏三衞、每年貢馬三百匹、貢使三百名、海西建州各夷、每年、貢馬一千五百匹貢使一千五百名、各容進京、俺答素所見知、臣訪得華夷皆傳先年彼未受封威脅朵顏三衛、每年每衛分帶俺答老把都黃台吉三家夷使各十名入京。分賞十分。今各酋既蒙封王授職。容修歲貢。自稱與三衞同為藩臣。外絕私入之途。所有貢使例得入京。以不大公之體。中間裁抑務少。防範當嚴。臣於初議、亦嘗再四諭曉勒定、各枝止貢馬五百匹。每授官有名酋長一人。貢使二名。各都督大酋。量加二名。俺答十名。授官四十七枝。共准貢使六十名。上馬三十匹進京。餘馬給軍。餘使百名。分駐三鎮監市。候賞計數。不及三衞貢使之什二。當旹廷議或謂虜使入京。將得窺我虛實。闞我道路。其慮似遠而不查番夷均一夷也在朵顏三衞昔為藩籬今為嚮導。北虜前時之入犯。皆三衞夷人之指引。且虜中被鹵華人。奚啻數萬。其我之虛實道路。彼何所不知。而必待數十之貢使。方慮其窺探耶。且臣原議經行繇宣大各路邊境。以入居庸昌平抵京。令各地方參將總兵官設兵防護其出入。禁絕紆道窺探之奸。自可免諸臣所過慮。議者又謂居庸去京陵為近。恐為虜知。夫三衞夷人。繇喜峰口入。去京為尤近。大虜三十二年繇古北口初犯近郊。廻縣白羊口直出宣府岔西。當時又誰為之指引耶。我兵近歲西防懷來。虜眾咸知近援　京陵。故得東西牽制。又何嘗不知遠近道路哉。今不嘉其效順之誠。惟虞其後旹之叛。中國既失敦信之度。虜眾能免逆詐之憤耶。是示之疑形而激之速叛也。故臣於去歲納貢之時。諭以諸夷初貢。眾志未孚。直難容許。待彼輸誠巳久。中外咸信。再為陳請。今據虜王書使。止求伊子姪孫貢使十五名入京。餘各枝聽貢馬至再議。則人數愈少意向愈誠其審十五人半各華人。內真夷俱選恭順省事不飲酒之夷。虜王亦示以賞罰。華人俱思效忠。非若三衞猾夷。遼東悍虜之比。伏乞　聖明俯容前使、恭賫表貢、聽臣查照原議、選差官通沿途防範、送至京館、俾得俯伏　闕廷、仰瞻　天朝威靈、俯盡虜眾誠欵、免致漸生羞憤、使臣親領欽賞、愈堅修貢之心矣、

一請鐵鍋互市、照得虜眾需鍋煮食、虜眾不習炒鍊、遼薊以廣鍋充賞、虜中非用鐵打造、臣去歲二次疏議詳矣、此非臣之私言也、凡曾經邊任、生長邊方者、皆知之、臣先聞廣鍋輕而不受炒煉。向因虜王懇求得知薊遼例。以廣鍋充市。既而科臣有言兵部議行臣責各道以廣鍋炒鍊如可成鐵、即禁勿與行據各道呈稱責匠以生廣鍋十斤、煉得鐵五斤、尚未堪打造、繼因宣大廣鍋價貴而販少、諸匠謂潞鍋生麄、炒煉倍折、乃以潞鍋一口、責匠炒煉、每生鍋十斤、僅得三斤、若舊鍋用久破裂、僅得二斤、價賤三倍、夫一鍋大者不過二十斤、中者十餘斤、小者五七斤耳、炒煉得鐵幾何、虜雖至狡。孰肯以難得日用煮食之具。而自毀煉耶。臣仍責以舊易新。虜眾每以舊鍋久巳弃毀。今當尋覓充易。恐難全得。臣復諭以但得斤重相當。即與准易。詢之降人。皆稱虜中鍋漏。則補塞充煮。破裂即隨地拋弃。原不知炒煉充用。今虜眾經年無從得鍋。間有臨帳借鍋而煮食。或以馬易鍋。抱憤欲叛者。以故虜王累次懇求。實欲資眾急用。以永貢市耳。科臣嘗議以砂鍋給虜。夫砂鍋易敗而難大。虜以鐵柱石塊為竈。以鐵釵木杓為器砂鍋焉能禁其擊撞。往歲各市。嘗備數百。即賞夷亦不正視率謂焉馱不便擕帶。狹小不能容煮故耳。臣巳遵照部議。計廣鍋潞鍋價值之貴賤。炒煉之多寡。以價賤而煉少者。許諸虜以破舊赴官市易新鍋。嚴禁商民無容私市。違者照例治罪。葢鍋釜重器商民擕藏難便。况無厚利。孰甘輕犯。將來得獲舊鍋之鐵。可為新鍋充後市。庶虜眾免急迫恚望之叛。邊墩免將來迫索凌奪之虞矣。

一請給虜酋親屬窮夷撫賞、夫虜中以粟帛為衣食。故捐生搶掠而無忌。虜俗視子女為一體。故衣食必共而不吝。節據俺答暨黃把各酋投書、每稱伊各有丈人女婿姊妹外甥的親諸人各領部落、大者一二千人、小者數百人、去歲求臣同各夷授官、臣未許允、今各子孫俱有官賞、各親屬未蒙授官給賞、眾咸羞怨、每將伊得賞賜分給。不足充用。又各部下窮夷。原無牛馬可市。止依打獵刁搶度生。今既不敢犯邊。日無一食歲無二衣。實為難過　天朝恩澤如海、望乞請給撫賞、以度生命等因、在順義王臣諭以彼拘留板升被鹵萬人。種田千頃。歲收可充眾食。邊方錢粮有限。養軍尚不足用。何能兼給萬虜。本王亦知自給。尚爾求索。老永二枝。去邊隔遠。求索亦少。惟黃台吉部落延近住邊。素稱窮悍無賴。冬旹尚恃打獵。春來愈見狼狽。有畜者每次於廵邊各口。求官權易。一牛易米豆石餘。一羊易雜粮數斗。無畜者或馱鹽數斗。易米豆一二斗。挑柴一担。易米二三升。或解脫皮衣。或執皮張馬尾。各易雜粮充食。其瘦餓之形。窮困之態。邊人共憐之。臣密遣通丁往來虜中。察其情狀。皆謂平旹恃搶充食。今以畜物求易。尚禁不與。各通丁即以趕馬搗巢殺戮責問。間有夷回稱無命者被官軍殺戮。有命者尚得衣食。有馬者被搶趕。無馬者亦無懼怯。今既不敢犯邊。惟有坐以待死。不知各王子何故求和。致眾受苦。此虜中急迫之情。若不量為撫賞。將來必有諸酋不能制。沿邊肆竊犯者。將致擾農耕而妨工作。阻樵牧以壞貢議矣。此事勢所必至、不可不預為撫防也、伏乞　聖明擴好生之德、溥浩蕩之恩、容臣等行各酋查將伊親戚女婿、每酋不過一二十人。各照地方。於各鎮原議撫賞內各量給每人紬?各二疋布。布十疋。米一石。餘針線茶果之類。亦如各酋婦例給賞。以結各酋長之歡。仍每酋於春月貢市時。各給布數百疋。米豆各一二百石。令各散給所部窮夷。以安反側之眾。其廵邊各口。每遇虜酋執書求小市。查照臣原議聽參將守備官。准令邊外各以牛羊皮張馬尾等物。聽軍民以雜粮布帛兩平易換。量抽稅銀。以充撫賞。庶虜中貴賤貧富。各遂安生。共感　皇恩。沿邊軍民各獲虜利。免憂竊犯。如各鎮原議撫賞不足。即以收獲市稅減哨。及原備賞功公費充用歲終通計用過之數奏繳。或容於各鎮節餘歲餉內。每鎮再准三五千兩。專充正支。庶國用費少而省多。華夷均利而永賴矣。


◇郊祀议

虞称肆类，殷述昭告。盖以创世成功，德盛业远，开统肇基，必享上帝。汉魏以来，聿遵斯典，高祖武皇帝克伐伪楚，晋安帝尚在江陵，即於京师告义，恭於郊兆。伏惟泰始应符，神武英断，王赫出讨，戎戒淹时。虽司奉弗亏，亲谒尚阙，谨寻晋武郊以二月，晋元以三月，有非常之庆，必有非常之典，不得拘以常祀，限以正月上辛。愚谓宜下史官，考择十一月嘉吉，车驾亲郊，奉谒昊天上帝，高祖武皇帝配飨，其馀食，不关今祭。（《宋书·礼志》三，泰始二年十一月，黄门侍郎徐爰议。）


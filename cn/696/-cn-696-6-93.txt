送同年赵太史谪闽中


其一

宿昔衣冠会，烨烨承明庐。
知君有和璧，一顾倾璠玙。
惠风吹荆棘，王路何崎岖。
令颜炤青云，德声振黄舆。
严霜零中道，怆恻夜踌躇。
登高望炎海，三岛浩以虚。
美人日遥远，中怀郁不舒。
赖有埙篪唱，携手托同车（时与刘晋卿修撰同谪闽也）。

其二

朱凤扬葳蕤，昔者仪明德。
生雏始凌风，和鸣亦华国（景之祖文毅公，亦以论江陵起服谪）。
世人慕高位，君子贵贞则。
昭昭经天星，晦明安可测。
君子指孟秋，山川何险仄。
南中鸿雁少，无由寄羽翼。
勖哉保令仪，邦桢仰遗直。





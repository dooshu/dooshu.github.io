登超然台（诸城县，上有东坡先生像。）

昔读东坡记，梦憩超然台。
梦中灵迹多灭没，乘风惝恍心徘徊。
岂知蹑屐十年后，故人天末同衔杯。
晓烟漠漠天欲雨，城头秀色为余开。
浮云一洗万峰出，缥缈如凫海上来。
俯看苑囿杂丘壑，欲寻杞菊穿蒿莱。
风流太守丹青在，掀髯极目真悠哉。
逍遥之游亦如此，何必求仙去不回。
君不见秦皇空恋琅琊台，断碑剥落成飞埃，千秋辇道埋荒苔。



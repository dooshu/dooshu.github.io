○种松赋

崔子居山间，种松於东冈之上，本舒而平，培土而密筑。其殖之也，若犀身之插；其忧之也，若婴儿之育。戢戢乎黄茅之底，眇眇乎苍岑之麓。有客过而叹曰：“勤矣，子之种松也！吾闻天施地生，雨露则一，草木之长，於松为啬，经年仅益於毫末，再岁尚湮於蓬棘。盖屡补而莫齐，或百枚而得一。形如偃盖兮，待千岁之久；化为伏龟兮，由百岁之积。今子施种艺之功，竭壅培之力，以附土之寸根，待干於异日，不其迂哉？”余曰：“噫嘻，客之言过矣！夫植之微者本必固，长之吝者末必荣。木有亟茂而先颠，物有速蕃而骤零。栽桃李者早华，种榆柳者易阴。柞薪析而愈盛，樗翦而还生。然皆摧折於飞雪之後，憔悴於严霜之辰。随寒暑以同化，与粪壤以俱沦。乃若松之茂也，干排风雷，根裂崖石，鳞蹙百丈，髯苍千尺。其柯参天，则鸾凤栖其颠；其肪入地，则龙蛇伏其窟。凛高节兮，四时不能易其操；建大厦兮，万牛不得轻其力。兹岂众木之凡姿，与夫百草之弱质者所能比哉？呜呼！在物固然，於人亦尔。殖德者不贵其苟，种学者非图其易，啬礼义之华实，毓性情之根柢，养其小以成大，蓄诸微而至著。若曰名以暴集为荣，行以速成为贵，谓片善为无益，以寸长为可弃，是犹冀合抱之材，而不养其拱把之时，望十围之木，而不植於径寸之际者也。”

杜淹

淹字执礼，司空如晦之叔父。隋大业末官御史中丞。王世充僭号，署为吏部。洛阳平，太宗引为在策府兵曹参军文学馆学士。贞观初拜御史大夫，封安吉郡公，判吏部尚书，参议朝政。二年卒，赠尚书右仆射，谥曰襄。


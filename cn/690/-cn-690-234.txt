卷二百三十四



卷之二百三十四

洪武二十七年八月戊辰朔，福建泉州府地震。

辛未，诏免河南府祥符、阳武、封丘三县水灾田租。时三县之田连三岁为河水暴决浸没，有司不以言。上闻之，即遣官核实，免其租，且切责三县官吏坐视民灾之罪。

壬申，以湖广全州及灌阳县隶广西布政使司。

癸酉，诏有司免输明年桑穰。先是，以造钞岁买浙江、河南、北平、山东及直隶凤阳诸府桑穰为钞料，民间不免伐桑以供科索。至是，上以其不便于民，恐妨蚕作，故免之。

甲戌，命安陆侯吴杰、永定侯张铨等率致仕武官往广东训练沿海卫所官军，以备倭寇。

置广东青蓝守御千户所。

乙亥，遣国子监生及人材分诣天下郡县，督吏民修治水利。上谕之曰：“耕稼，衣食之原，民生之所资，而时有旱涝，故不可已无备。成周之时，井田之制行，有潴防沟遂之法，虽遇旱涝，民不为病；秦废井田，沟洫之制尽坏，议者遂因川泽之势引水以溉田，而水利之说兴焉。朕尝令天下脩治水利，有司不以时奉行，至令民受其患。今遣尔等往各郡县集吏民，乘农隙，相度其宜，凡陂塘湖堰可潴蓄以备旱熯，宣洩以防霖潦者，皆宜因其地势修治之，毋妄兴工役，掊克吾民。”众皆顿首受命，给道里费而行。

丁丑，遣官释奠于先师孔子。

戊寅，祭大社、大稷。

癸未，以尹清为驸马都尉，尚第十四皇女含山公主。

乙酉，遣官祀历代帝王。

给神策等卫军士二十一万七千余人布绢六十一万八千余疋。

丙戌，祭太岁、风云雷雨、岳镇、海渎、山川、月将、城隍诸神，遣官祭旗纛。

陕西阶文千户张者等叛，命右军都督府左都督寗正为平羗将军，会都督佥事徐凯，率陕西、成都卫兵讨之。初，秦州卫令者亲率本所军往两当听调，者不听，命卫遣人逮之，者遂与千户赵原吉等率所部八百余人伐木遮道，据守文县及打江、牛头关等处，道梗不通。事闻，遂命正等率兵一万八千余人往讨之。

诏禁用铜钱。时两浙之民重钱轻钞，多行折使，至有以钱百六十文折钞一贯者，福建、两广、江西诸处大率皆然，由是物价涌贵而钞法益坏不行。上乃谕户部尚书郁新曰：“国家造钞，令与铜钱相兼行使，本以便民。比年以来，民心刁诈，乃以钱钞任意亏折行使，致令钞法不行，甚失立法便民之意。宜令有司悉收其钱归官，依数换钞，不许更用铜钱行使，限半月内，凡军民商贾所有铜钱，悉送赴官，敢有私自行使及埋藏弃毁者罪之。”

戊子夜，天鸣。

庚寅，新建京都酒楼成。先是，上以海内太平，思欲与民偕乐，乃命工部作十楼于江东诸门之外，令民设酒肆其间，以接四方宾旅。其楼有鹤鸣、醉仙、讴歌、鼓腹、来宾、重译等名，既而又增作五楼，至是皆成。诏赐文武百官钞，命宴于醉仙楼。

癸巳夜，太阴犯轩辕，荧惑犯积薪。

丙申，礼部主事盖霖以事系狱，其父伏阙言：“霖以菲才受任，触犯国法，罪当大辟，虽死莫赎，但臣年老，父子之情有所不忍，愿以次男从军，以赎其死。”上悯其言，特宥之。

是月，以大理寺左寺丞马文彧为刑部郎中。

九月戊戌朔，浙江布政使司右布政使杨允、左参政罗钟、右参政李文华、湖州府知府王祯俱以事被逮。上以其罪非贪墨，俱宥之，复其官。归安县丞高彬亦连坐，耆民诣阙言：“彬在任公廉，未尝以事扰民，民得安业。今坐死系狱，乞加宽宥。”上以其得民心，即诏释之。

乙巳夜，荧惑犯鬼宿。

青州府日照县民江伯儿以母病，割胁肉，食之不愈，乃祷于岱岳祠，誓云：母病愈则杀子以祀神，既而母病，愈竟杀其三岁子以祭。有司以闻，上怒曰：“父子，天伦至重。礼：‘父为长子三年服。’今百姓无知，贼杀其子，绝灭伦理，宜亟捕治之，勿使伤坏风化。”遂逮伯儿，杖一百，谪戍海南。因命礼部定议旌表孝行事例，行于天下。礼部议曰：“人子之事，其亲居则致其敬，养则致其乐，有疾则托之良医，投以善药，至于呼天告神，斯又恳切之至，此为人子所当为也。卧冰割股，前古无闻，虽出后世，亦是间见，至若割肝，残害尤甚，且如父母止有一子，割肝刲股，或至丧生卧冰，或致冻死，使父母无依，宗祀永绝，反为不孝之大者，原其所自，皆愚昧之徒务为诡异，以惊世骇俗，希求旌表，规避徭役，割股不已，至于割肝，割肝不已，至于杀子，违道伤生，莫此为甚。自今，人子遇父母有疾医治弗愈，无所控诉，不得已而割股卧冰，亦听其所为，不在旌表之例。”诏从之。

丙午，撒马儿罕驸马帖木儿遣酋长迭力必失等奉表来朝，贡马二百匹。表曰：“恭惟大明大皇帝受天明命，统一四海，仁德弘布，恩餋庶类。万国欣仰，咸知上天欲平治天下，特命皇帝出膺运数，为亿兆之主，光明广大，昭若天镜，无有远近，咸照临之。臣帖木儿，僻在万里之外，恭闻圣德宽大，超越万古，自古所无之福，皇帝皆有之，所未服之国皆服之，远方绝域昏暗之地皆清明之，老者无不安乐，少者无不长遂，善者无不蒙恩，恶者无不知惧。今又特蒙施恩远国，凡商贾之人来中国者，使观览都邑、城池富贵雄壮，如出昏暗之中，忽睹天日，何幸如之？又承敕书恩抚劳问，使站斥相通，道路无壅，远国之人，咸得其济。钦仰圣心如照世之杯，使臣心中豁然光明，臣国中部落闻兹德音，惟知欢舞感戴，臣无以报恩德，惟仰天祝颂圣寿福禄如天地远大，永永无极。”照世杯者，其国旧传有杯光明洞彻，照之可知世事，故云。

丁未，置四川行都指挥使司于建昌府，以建昌军民指挥使司及建昌前卫、宁番、越隽、会川、盐井六卫隶之。

赐国子监云南四川官生冬衣。

戊申，以天寿圣节，赐在京文武官并国子监生、吏民、军匠人等钞有差。

己酉，温州府乐清县民为锦衣卫卒诬告，逮至京。事白，卫卒伏诛，赐民钞人十锭，遣还，免其今年田租。

庚戌，山东曲阜县知县孔希文坐须知不完，罢为民。

辛亥，免四川永宁宣抚司积年无徵税粮一千三百三十余石。

癸丑夜，太阴犯昴宿。

定正《蔡氏书传》成。初，召国子监博士致仕钱宰等至，上语以正定书传之意，且曰：“尔等知天象乎？”皆对以不知。上曰：“朕每观天象，自洪武初有黑气凝于奎壁间，奎壁乃文章之府，朕甚异焉。今年春暮其间，黑气始消，文运当兴。尔等宜考古正今，有所述作，以称朕意。”于是命翰林院学士刘三吾等总其事，开局翰林院，正定是书。时礼遇诸儒甚厚，各赐以绮缯、衣被等物，又御制诗，命次韵和之，朝参则班于侍卫之前，宴享则赐坐殿中。时酒楼成，人赐钞宴其上，各献诗谢。上大悦，复遣礼部尚书任享泰谕旨，诸儒有年耄思归者，先遣之，众皆愿留。至是，书成。凡蔡氏集传得者存之，失者正之，又集诸家之说足其未备。三吾等率诸儒上进，赐名曰《书传》。会选命礼部刊行天下，赐诸儒宴及钞，俾驰驿而还。

乙卯，天寿圣节，上御奉天殿受朝贺，大宴群臣于奉天殿。

朝鲜国李旦遣其子某及门下评理赵琳等奉表，贡方物，贺天寿圣节。诏谕其子某自今朝贡进贺免进表，某奏云：“小邦以小事大之礼，必因进表，得达微诚。况正旦圣节，华夷会同，莫不奉表进贺，难比其余，不敢不进。”

丙辰，湖广辰州卫奏：“本卫地方上抵沅州，下接常德，请置五驿，如沅州例，每一驿置一堡，每堡置卒二百人戍守，且令走递。”从之。

丁巳，云南乌撒军民府知府卜穆奏言沾益州屡侵夺其地，诏令西平侯沐春理断之。

戊午，浙江定海卫奏：“所属廓衢等千户所皆濒海地方，陆路一百二十里，水路则风涛险远，遇警急卒难应援，请于穿山筑城，置千户所，分调官军守御。”从之。

己未夜，太阴与荧惑会于柳。

庚申，修《寰宇通衢书》成。时上以舆地之广，不可无书以纪之，乃命翰林儒臣及廷臣以天下道里之数，编类为书。其方隅之目有八，东距辽东都司，陆行为里三千九百四十四、马驿六十四，水陆兼行为里三千四十五、驿四十；又自辽东东北主三万卫马驿四，为里三百六十；西极四川松潘，陆行为里五千五百六十、马驿九十二，水陆兼行为里八千三十、驿一百有四；又西南距云南金齿，陆行为里六千四百四十四、马驿一百；水陆兼行为里八千三百七十五、驿一百一十三；南踰广东崖州，水陆兼行为里六千六百五十五、驿七十有八；又东南至福建漳州府，水陆兼行为里三千五百二十五、驿五十四；北暨北平大宁卫，为里三千六百一十四、马驿五十三，水陆兼行四千二百四十五、驿六十一；又西北至陕西甘肃，为里五千五十、马驿八十一，水陆兼行为里六千七百二十、驿九十六。布政司十三：浙江、福建、江西、广东之道各一，浙江水驿十三，为里九百四十八，福建水马驿四十一，为里二千八百四十五，江西水驿十五，为里一千五百二十，广东水马驿四十五，为里四千三百九十。河南、陕西、山东、山西、北平、湖广、广西、云南之道各二，河南水驿三十一，为里二千八百四十五，马驿二十二，为里千一百七十五；陕西水马驿五十一，为里四千一百，马驿四十二，为里二千四百三十；山东水马驿二十九，为里千九百一十五，马驿二十六，为里千四百八十四；山西水马驿五十，为里四千三十，马驿四十一，为里二千三百八十；北平水马驿四十七，为里三千四百四十五，马驿三十九，为里二千三百六十四；湖广水驿十八，为里一千七百三十，马驿二十六，为里一千五百三十五；广西水驿五十三，为里四千四百六十，水马驿六十四，为里四千二百六十五；云南水马驿九十六，为里七千二百，马驿八十三，为里五千二百七十五；四川之道三，水驿九十四，为里七千二百六十五，马驿八十二，为里四千七百九十五，水马驿七十，为里五千九百。时天下道里纵一万九百里，横一万一千七百五十里，此其大略也，四夷之驿不与焉。

甲子，置广海卫于广州新会县，置惠州、平海、海豊三守御千户所。

丙寅，命辽王府校尉军士屯田自食，与定辽等卫屯卒俱俟十年后始收其租。

诏自今诸王婚礼使者所持之节，置于册案，使者受命行礼毕，执事者举册案由王道，正副使由臣道出，至午门外，以节置彩舆，舁至妃家门外，正使乃持节行礼，礼毕，仍置彩舆舁回，复命。

是月，浚淮安山阳县支家河水南入淮，北通安东、海州。

遣中使谕陕西都指挥使司训练将士，北自延安、绥德，西自兰州，从魏国公徐辉祖等节制，候来春征讨西番。

广西田州府上隆州知州岑永通遣其弟永玉等贡马十二匹。

升都察院左副都御史曹铭为右都御史。铭，巩昌之会宁人。洪武十九年，以进士授兵科给事中，累迁左副都御史。至是，升今官。








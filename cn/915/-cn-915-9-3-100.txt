◇奉阿育王寺钱启

臣纲言，臣闻八国同祈，事高於法本，七区皆蕴，理备於涌泉，故牙床白伞，无因不睹，金瓶宝函，有缘斯出。伏惟陛下，悬天镜於域中，运大权於宇内，三有均梦，则临之以慧日，百药同枯，则润之以慈雨，动寂非己，行住因物，无能名矣，臣何得而称焉。故以照光赤书，则前史之为瑞，珥芝景玉，嗤往代之为珍，难遇者乃如来真形舍利，照景密瓶，浮光德水，如观铭锁，似见龙珠，自非圣德威神，无以值斯希有，天人顶戴，遐迩归心。伏闻阿育王寺，方须庄严，施用万金，檀丰十藏，宝陈河府，泉出水衡，比丘持土，大厦方构，罗汉引绳，高塔将表，不胜喜，谨上钱一百万，虽诚等散华，心荷不尽，而微均滴沥，陋甚邻空，轻以尘闻，伏启悚汗，谨启。（《释藏》轻一，《广弘明集》十六。）


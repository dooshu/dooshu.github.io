卷三百三十七

<史部,诏令奏议类,奏议之属,历代名臣奏议>

钦定四库全书

历代名臣奏议卷三百三十七

明　杨士奇等　撰

御边

宋光宗时彭龟年论边防事宜疏曰臣闻北敌近有鞑靼诸国之兵河北又遭水旱狎至之变度其事势和好必坚唯闻河南流人并无归着若更不熟未免聚为盗贼又云流人往往有归附之语亦知朝廷已有指挥令沿边诸州谨守疆场至即约回但恐此辈以救死为心彼既无从得食忽尔冲突而来未必可以拦约傥或拦约不住又难驱逐以兵敌人亦耻於百姓流移当必反以本朝诱引人过界为解设或至此不特失中原之心又将失敌国之心事当早图不可坐待寜谋之而不用勿事至而旋图欲望圣慈宣谕大臣令密与侍从台谏两省官熟议所以处之之道庶几不致缓急误事寜宗庆元元年大府寺丞臣吕祖俭上奏曰臣恭惟国家遭靖康之祸至惨至痛所不忍言凡在臣子皆同不共戴天之责高宗中兴大业屈已和戎终未克伸大义於天下孝宗思雪雠耻务图规恢虽倦於忧勤不得少遂然天地大分於是稍正亦足以慰列圣在天之灵陛下承太上之付托洪济艰难与时屈伸不殄厥愠祗宜懋德修政蓄鋭养力以俟时几诚不可妄挑兵端趣其变动然臣窃揣事势敌情难知备豫不虞始能无悔自绍熙变故有轻我心彼之来者陈币在馆辞语不恭我之去者摧辱逼胁不顾常礼传闻骇常孰不悲愤夫其所以敢於藐玩是岂无故而然而又边遽所传其事非一括马签军近淮积粟治战舰於海道遣大酋於汴京固难尽谓实然第人情巳觉动摇今使命之归乃以其所知尽寛衆听既曰无他忧也彼自防内难尔又曰无他事也彼自兴河役尔形迹事实莫得而掩辞说解释过为自文设使彼之计虑只为虚声未必有实则隋文平陈之策所谓量彼收获之际徵集士马声言掩袭彼既聚兵我便解甲再三若此彼以为常後更集兵彼必不信犹豫之顷我乃济师万一敌情或出於斯则亦必深劳宵旰之虑矣兵家常言无恃敌之不来恃吾有以待之今交为无他之说者是乃恃其不来徒觊幸其如我所料而已傥或是说浸淫不已而弗图所以待之之具他日边烽有警敌使扣关若有无厌之求难塞之请事出卒遽莫知所应从之则国威愈损拒之则国势难支至於此时而後知其言之误国亦何及哉伏望陛下痛念讐耻之未报深察戎心之难知夙夜之间基命宥密固不可以爲无他而自寛尤不可徒为张皇而自扰明诏二三大臣坚强志意审定规模相与尽诚勠力图囬实政布置实材以为待敌之方内而宿卫诸将训饬其和辑士心外而被边诸屯申严其周视边备复於重镇图任旧臣老将俾为固圉之谋彼若求衅生辞则在帏幄运筹者折之以正理出之以逊辞尽其在我毋为兵首神天助顺军声自强宋德在人必无厌斁

嘉泰三年前知潭州湖南安抚赵彦励上言湖南九郡皆接溪峒蛮夷叛服不常深为边患制驭之方岂无其说臣以为宜择所在知勇为猺人所信服者立为酋长借补小官以镇抚之况其习俗嗜欲悉同猺人利害情伪莫不习知故可坐而制服之也五年之间能立劳効即与补正彼既荣显其身取重乡曲岂不自爱尽忠公家哉所谓损虚名而收实利安边之上策也帝下其议既而诸司复上言往时溪峒设首领峒主头角官及防遏指挥等使皆其长也比年往往行贿得之为害滋甚今宜一新蛮夷耳目如赵彦励之请所谓以蛮夷治蛮夷策之上也帝从之

寜宗时着作佐郎张宓言边事有二病戒敕千条犹患悖缪指意明白犹复背违安有不示其所向而谓可责其成且言战则当知於彼言和则当请於彼惟守则自求诸已而已倘以为可则当力主其说明告天下日讲求其所以守之之策盖议论贵合一而今则病乎杂也用人不可以尝试任人不可以自疑朝廷惟虑独任之难胜彼此互分不相扶持人得抗衡莫有禀属制置但存虚器便宜反出多门盖体贵合一而今则病乎分也卫泾应诏论北伐劄子曰臣踈贱至愚暂尔兼官猥奉明诏使得吐露与闻边议之重仰见陛下博尽下情忧深虑远以图帝王万全之至计臣敢不罄竭愚忠臣窃惟国家再修盟好以来边报晏清中外寜谧民不知兵以保和平之福盖踰四十年于此比来敌运衰微内当多事自敝之余颇为恭顺外知吾国饬备之谨寖生疑惧伏覩宣示类聚探报事宜其虚实的确虽不可尽知臣妄料敌情不过因并边侵轶之扰多为防备必未敢轻犯王略自速殄亡近者贺正使副陈景俊等回程窃知敌廷尝有文喻其词委曲类若退懦然观其指意只欲求边臣无生事盗贼不作边境安静而已今探报所云修道路閲舟师点集兵夫添置寨栅等事往往其国眎吾增戍随亦葺备施行未必周悉传闻易至张皇譬之对奕彼此相应此示之急则彼亦急此示之缓则彼亦缓如迩日朝廷分置使命相继宣谕谍间往来彼寜不知恐其展转生疑安知凡百缮守殆将不止如目前所传此亦事势之所必至毋足怪者臣反覆熟虑今日之计惟当审在我之虚实以为备御必胜之策无或随在彼之动静以为作辍无定之谋自古两国相持未问强弱持重者安轻动者危应兵常胜首事常沮秦汉之远未暇悉论东晋事体大略类今谢玄淝水之胜苻坚举国之衆匹马不能北返此应兵必胜之验也禇裒殷浩投机太速劳师於外曾微寸功此首事多沮之鉴也本朝中兴以後凡渝盟兴师常先出於敌然敌首兵每衂而我应兵常得利乌珠号善用兵独颍昌大败以十万劲骑不能支刘錡背城之一战海陵凶焰方张自谓可以叱咤渡江而海道采石所向辄挫卒授首于广陵此二役者敌以首兵而皆败使今日侵犯之谋果先出於彼是以机授我坚师不动以待之正不足畏矧敌之既衰万万不及乌珠及海陵时臣知其必不能出此明矣易曰不利为寇利御寇今当令敌常居为寇之名而在我先定御寇之计是遗敌以不利而我择其甚利图全制胜莫切於此兵法曰善战者致人不善战者致於人臣所谓持重则安致人者也轻动则危致於人者也若北敌自贻伊戚警我边陲是堕乎致於我之术矣以静制动以逸待劳岂不能收颍昌城下却敌之效乎臣所虑者彼此疑障既开边备未可轻撤要当力於自治坚忍持重勿为无益之争以啓其侮勿为易泄之机以激其变稍迟岁月使吾之戎政益修军实愈核储蓄丰裕士马腾奋则伸缩进退无不在我迟速操纵终可以得志矣况中国举措尤贵严密若朝得一报而为之营营不寜夕得一奏而遽谓晏然无事臣恐非所以示朝廷之整暇而敌国得以窥测浅深也昔鲁有疆事疆吏以告鲁桓公曰疆场之事谨守而备其不虞姑尽所备事至而战又何谒焉鲁岂忘疆事哉盖内为之备而外不示弱此有所主而彼不能动耳岂以天下之大而可无自立之规模乎臣有惓惓之愚夫事有先後谋有缓急譬人之一身腹心无疾而後外邪可攻今备边之计诚不可缓而荆襄两淮所在饥民未甚帖息尤所当急若艰食者衆万一盗贼有警则敌得窥伺之便而始有重烦朝廷之忧者其可不亟图之臣愿陛下申敕宣谕使司且以抚安饥民为先使腹心敉寜根本充实则内安外惧而御备之策可以无阙臣识见短浅冒陈管臆不足以仰裨庙筭席藁恐惧陛下赦之幸甚

司令许应龙奏曰臣窃惟今日之务莫急於备边小大之臣陈谋献议不曰意向当定则曰规模当立不曰议论贵一则曰事机贵审陛下既熟闻之矣臣虽至愚安敢复援前说以渎天听辄以强本之策为陛下陈之夫纾一时之急者不得不为权宜之举防後日之患者不可不为强本之计倚权宜之举而欲其经久而无患者见远识微之论则以为犹有遗虑也且赖忠义之人以纾一时之急岂非权宜之举乎练官军以防後日之患岂非强本之计乎粤自京口之舟失於警备之不严泗水之师衂於揣度之不审既而决淮隂之胜而挫残敌之锋者忠义之力也迩者烽燧告警而敌情叵测游骑出没而疆场靡寜未几奏濠梁之捷以伸吾中国之威者又忠义之力也夫军书辐凑以交驰羽檄重迹而狎至随机应变岂容无策今也连营列戍第为守卫之谋边将闭城仅防冲突之扰苟非调发忠义设伏犄角则何以却鸱张之势而成克获之功哉是则将以纾一时之急其势不得不尔虽然此特权宜之举而强本之计又有不容缓者盖元气既固外邪自消吾之威令苟伸则英雄豪杰之徒莫不俛首屈意於其下然则官军者岂非今日之所当振乎官军振则根本强根本强则忠义之人可以为吾之助而不能为吾之患此亦汉以南北军相制之遗意苟以其脆弱难用不加激厉而攘却之功一切倚办於忠义彼将谓秦无人万一恃强而骄蹇挟功而邀求不厌其欲其能帖然而无譁乎况吾之虚实彼所熟知苟一摇足何以制之且今之官兵非不多也器甲非不利也廪食非不继也以此御戎何患不济苟能拣其骁鋭严其纪律日夕淬砺常若寇至迨遇敌之际则功多者有厚赏不迪者有显戮毋徇私意而为之重轻毋事姑息而为之容隐则怯者奋而为勇弱者转而为强兵威振厉隐然有猛虎在山之势不惟可以折敌人之冲尤可以消山东偏重之势何者彼知朝廷之所倚仗者不专在我也夫既资彼之力以纾一时之急复张吾军以消他日之患则国势岿然犹泰山而四维之矣而或者乃曰忠义之人犹养虎耳饥则求食饱则反噬深咎夫招来者之不审也吁是固然矣然既招之则不容却之彼既与敌为仇羣然归我苟无以安其心是絶其向生之涂激其等死之忿兽穷则搏势所必至况彼方有功於我犹赖以为犄角之助则亦惟区处调伏使之有致远之能而无泛驾之虞耳所谓区处之策者何也怀之以恩结之以信宠之以爵赏赡之以阙额官兵之廪使之欢欣感戴乐为吾用而吾之兵威又足以镇服其心则亦庶乎其可也吁忠义若可虑也而有以制之则不足虑官军若难用也而有以厉之则皆可用然而致此者则必有任其责者耳夫膺守御之寄者边将也緫边将之权者制阃也昔蜀以孔明驻汉中吴以陆逊守荆渚皆付以事权不从中御故得以乘机制变而有成功今之任制阃者苟得其人则举边陲之寄悉以付之使进退伸缩莫不如意则号令一而人心协苟州县之有事权者或得以已见专达虽曰事机无壅然而谋议或有异同施行或至抵牾则仓卒缓急诸将罔攸禀令庙谟宏深其必有以处此矣虽然备御之策尤当一定不可视缓急而为之作辍覩胜负而为之惊喜昔元佑初以累世逋诛之鬼章一日缚致阙庭疑若可以晏然矣而议臣以为安危之机正在今日若处之有术则安边息民必自此始不然则以胜为灾夫当国家全盛之时犹不敢忘警惧之戒况边事未寜之日乎毋恃其一胜当思为常胜之谋毋豢於少安益图为久安之计此又帝王万全之策也臣位卑言高罪在不赦惟陛下恕其愚忠

应龙又奏曰臣闻御戎之策有三曰战曰守曰和因时施宜固难执一然其事未尝不相关焉锐於立功者则曰残敌烟灭中原丘墟振兵直前当如摧枯拉朽之易不特慰来苏之望尤可成克复之勲是则攻战之举固不容缓然深谋远虑者则曰理内斯可御外强本斯可折冲兵财俱乏事力不继而遽寻干戈则召衅稔祸功未成而害已见其可不为备守之图然城垒方营而侵轶已至粮食甫积而摽掠时警羽檄交驰将左支右吾之不暇其能固吾圉乎是又不容於不和也是必和亲以纾其扰然後备守之计为可图备守以壮其势然後征伐之谋方可举是以古人虽和未尝不为守虽守亦曷尝忘为战之备哉请以汉家之事明之汉兴之初平城之围未报嫚书之辱未雪犂庭扫穴似不容已然而樊哙横行之请则却之贾谊三表五饵之策则谢之和亲之约细过之弃冠盖往来金缯赂遗曾不以为劳且费何耶盖小屈者所以为大伸之基而敛翼匿形者未始不为搏击计也况当是时民之疮痍未瘳而休息之政未施公私之积尚乏而边陲之警未寜则所以拳拳於议和者将以为备守之图也故塞下之粟可得而积内帑之钱可得而羡材官骑士蒐閲於都试六郡良家之子闲习於驰射凡此者孰非为攻战之备迨夫国势已强皇威益振然後驰隂山之北而使漠南无王庭焉极其盛也欵塞而慕义稽首而称藩推所由来亦和亲之计有以基之今日和好之议意或出此是岂怯慑而不振者乎所患者玩一时之少安而忘备御之大计耳况强敌之心背服靡定其吞并种落每以和好为豢敌之计今当深思曲防以伐其谋外姑示讲和之意而内实为强本之图厉兵坚守常若寇至来则应之侵则御之庶乎其可以自固也乃者蒙古使来或欲絶之以杜其窥伺或欲卑之以示吾名分或疑其虚伪而不应加礼此固所以尊国势而挫戎心然此既通好於彼彼以复命而来已抵中都亦难遽絶宠以锡赉劳以燕享随时施宜不得不尔初非过於惩创而自损威重也虽和好成否难以预计然絶之卑之则愤心一生其能保其无间言乎衅端一开其患立见盖不止於威重之少损也为此举者姑欲因此而达和好之意欵侵挠之兵而为安边息民之计耳使和议既成尚当严於备御况议犹未定可不亟思所以处之乎且今之师旅疲於攻守财用耗於调发郡邑困於应办尽心力而为之犹惧不给一或少缓突如其来得无彷徨失措乎兵之阙额者当补而训练之必精城之颓圮者当修而防扞之必严事事而为之虑使无一之不尽所谓无恃其不来恃吾有以待之者此乃御戎之上策也吁内修者如支倾极力拄撑不急则仆外攘者如奕棊当审彼己轻举则失苟为计既审而又极力以拄之安强之効自可坐致虽然能战而後可以能守苟徒曰守之可以无虞也彼长驱而来与吾对垒拥兵直前其能闭关以自保乎抑锋镝不容於不交乎是则攻战之具尤所当讲今虽未为开拓之谋然岂终忘规恢之计生聚教训可以成报复之功内修政事可以收外攘之効根本苟强皇威益振天道好还寜无可乘之机第今未可为耳今主议于中者既有定论而宣力于外者当为远谋羊佑在襄阳务修德信使命常通刈谷为粮则输绢以偿欲进诡计则却而不纳二境之间懽然交和疑若安於苟且而无远略矣孰知夫规恢之谋已寓於此而混一之功不旋踵而成今之任责者当以是为心毋贪小胜以穷追毋校小嫌而起衅养威持重待时而动复文武之境土当侔德於宣王矣惟陛下与大臣亟图之

嘉定元年大学博士真德秀上殿奏劄曰臣窃惟权臣用事妄开兵端南北生灵均被其毒陛下为之旰食焦劳者二年于兹矣天啓睿谋迄殄元恶寻盟继好休息有期岂非天下之福哉而臣区区愚虑窃谓为国者当示人以难犯之意不可示人以易窥之形昔春秋时晋师入齐齐使国佐求盟於晋其势亟矣一闻齐之封内尽东其亩之言虽偾军之余不肯苟从以纾一旦之祸盖敌国之相与有以折其谋则为和也易有以唘其嫚则为和也难况反覆无常变诈百出又非可以中国常理待之乎侧闻日者小行人之遣也敌人欲多岁币之数而吾亦曰可增敌人欲得奸臣之首而吾亦曰可与至於往来之称谓犒军之金帛根括归明流徙之民承命唯谨曾亡留难窃揆谋国之意不过以乐天保民为心幸和好之亟就耳独不思敌人得以闚吾之情而滋嫚我之意乎虽然此既往之咎矣所以图制方来者犹可谨其初也盖古者敌国通和有养其事力以待可为之机者越之事吴是也有听命於敌以图苟安之计者六国之事秦是也今日寻盟於敌臣不知姑欲养其事力而待可为之机乎抑将听命於敌而图苟安之计乎勾践之行成於吴也盖忍耻以志仇雠之复而非倚和以自固也是以三十年间蚤朝晏罢卧薪尝胆未尝一日忘会稽之耻故虽诎辱一时迄能伸其志於异日若夫六国则不然其求和於秦也盖委国以为仇雠之役而非用权以蕲济也故朝割地以赂秦则暮弃谋臣之言夕遣质以入秦则旦絶隣国之援撤防弛备冀秦之矜已而不加兵奚异委肉虎狼而幸其弗食也夫是以六国之地卒归於秦岂秦之力能亡六国哉六国实自亡耳今日而知是则当以越之事为法而以六国之事为戒可也抑臣闻之善谋国者不观敌情之动静而观吾政之修否元佑初用司马光为相尽更王安石敝法契丹闻之以勿生事戒其边吏今日号为更化矣而敌之桀骜亡异前日毋亦我之所为尚有可思者乎故臣妄论今日之事必吾无以取轻於敌而後和可成必有以深服其心而後和可固臣观昨者窜殛柄臣之始不惟四方万里咸服英断而敌国亦竦然易视矣诚使刚健不息之诚愈笃於初振厉有为之志益加於旧则国势日强敌自退听奈何朝纲方整而纷紊之渐已萌政事方修而懈弛之形已露正人虽进志未获伸言路虽开忠罕见用我之更化者仅如此其能使敌情之畏服哉况夫彼之待我者方骄我之恃和者太重一介行李曾未越境而动色相庆若无事然臣恐盟好既成志气愈惰晏安鸩毒之祸作浮淫冗蠧之事兴彼方资吾岁赂以厚其力乘吾不备以长其谋加之数年声势浸盛然後发难从之请挑必争之端而吾旁徨四顾将无以应之此长虑远识之士所为寒心者也臣愿陛下以通和讲好为权宜以修德行政为实务君臣之间朝夕儆戒于敌情之难保祸至之无日蒐讨军实申饬边防凛然若敌师之将至如是而国势不张外虞不弭者未之有也臣一介微贱乍对清光辄竭毣毣之思惟陛下财择

六年德秀为起居舍人直前奏劄曰臣窃惟备边制敌有国之大事也今之边面控连要害者近则两淮荆襄远则蜀之关外然以地形考之蜀居上流寔东南之首荆襄其吭而两淮其左臂也比岁以来经理淮襄庙堂盖有成筭矣臣敢以蜀事言之夫蜀之与秦壤地相属长安百二之势天下有变则豪杰之所必争今敌为蒙古所乘悉力以备燕晋而秦之地必虚万一灵夏伺隙而长驱盗贼乘时而窃据邠岐汧陇遂为战塲虎鬭于垣而主人得安枕以卧者亡是理也今汉中重臣与益梓泸遂诸镇人物相望足副倚毗然蓄材待用寜过於有余毋失之不足臣观宝元庆历间西事既兴一时名臣往往多在边境陕西阙帅则就命韩琦延安阙帅则就用仲淹无事机蹉跌之虞有威信相孚之素者盖预蓄人材之效也今自东南持麾节以往者选用不为不精以臣观之平居暇日拊摩民瘼区处吏事政自有余而威名智略可当一面者殆未之见臣愚谓宜仿先朝西鄙故事凡蜀之名藩要郡若緫饟榷牧之官转?刑狱之任非精明魁垒可以折冲御侮者不在兹选其罢软弗胜任者易之储材於闲暇之余而拔用於仓猝之顷备边制敌莫此为急臣妄言有罪惟陛下赦之贴黄臣窃见九月丁巳流星昼陨占者以为覆军流血之象分虽在晋埜实在益故臣妄谓蜀之边备尤宜致谨而储蓄人材尤边政之大者伏乞睿照臣恭闻淳熙间有太府丞勾昌泰者献言蜀中制置使一员任六十州安危或疾病迁改自朝廷除授动经年岁始至一去一来之时至为利害之机愿於从臣中常储一二人於蜀令作安抚一旦制置有阙便可就除实思患豫图之策孝宗皇帝谕辅臣曰此正在卿等留意今後欲除蜀帅须是选择可备制置使用者庶几临时不至阙事大哉圣谟诚可为万世法惟陛下财察

七年德秀使还上殿劄子曰臣等非材蒙陛下擢将使指修聘邻邦适当朔庭云扰之秋不克以成礼归奏然久驻淮壖日聆边报或云蒙古之衆已陷燕山或谓西夏之兵方窥秦陇或称兵陆梁有铁枪之号或志复父仇兴缟素之师虽传闻之事固有异同而危亡之形大抵可见臣等夙夜以思有当勤圣虑者敢因赐对而辄陈其愚臣闻中国有道异域虽盛不足忧内治未修异域虽微有足畏盖昔者刘石之纷扰与单于争立之事同而拓抜氏之东西与匈奴之分南北亦无以异然宣帝因呼韩之朝而益强其国刘石苻姚之变晋迄不能以成寸功光武因南单于之归拓地千里而侯景内附适以兆萧梁之衅所遇略同而成败以异者岂固有幸不幸哉盖宣光之政修而晋梁之政失也今敌运衰微虽吾宗社之庆然臣等审观事势窃以为深可虑者三亟当为者二何谓深可虑者三曰对境之流民仅存之遗孽骤兴之狂寇是也臣等近抵山阳闻淮北之民扶携老穉结筏欲渡者日以百数虽边臣谨守疆场拒却使还然蝟集而南者其势未已盖其仍岁洊饥重以师旅遗黎何辜死者什七苟非越境亡以偷生故其谋遂出诸此今将容而纳之固未易处若一切拒絶彼或萌等死之心设有不幸随之以溃散之兵继之以羣行之盗其将何以待之此其可虑者一臣等又闻旧酋之子改元僭号於山东比者攻围海州距吾并边才数十舍倘其粗能自立遂成瓜裂之形因而抚柔尚易为力万一外裔得志必欲灭完顔之宗干戈相寻威力弗敌纷纭犇突迫吾边垂又将何以御之此其可虑者二昔宣和中女真始大耶律浸微识者豫知必贻中国之患盖虽均为外裔然习安者易制崛起者难驯理固然也今女真土倾鱼烂势必不支万一蒙古遂能奄有其土疆方张之势未易屈服却之则怨接之则骄重以亡国旧臣各图自售指嗾之计何所不为设或肆谿壑之求要吾以待女真之礼从之则不可以立国拒之则必至於交兵宣和旧事可为龟监此其可虑者三何谓亟当为者二曰内固边防外精间谍是也书曰惟事事乃其有备有备无患传亦有云无恃其不来恃吾有以待之今边庭探报未必尽然臣等所陈亦似过虑然未至豫言固尝为虚若其已至又无所及况积薪欲然之势日长不已者乎而封疆扞圉之臣往往内实惊危外示闲暇其说曰吾将以镇安物情也独不知人心有所恃则虽不镇而自安若其未然则虽无故而自扰与其避张皇之小害孰若图仓猝之深忧夫自古立国东南未有不以两淮荆襄为根本绍兴中李纲建议六朝之能保守江左者以强兵重镇尽在淮襄虽曹魏之雄苻石拓拔之衆卒不能一闚江表後唐李氏有淮南则可都金陵其後失之遂以削弱今朝廷欲为守备则当於两淮荆襄置三大帅屯重兵以临之分遣偏师进守支郡小筑城垒如开新边遇有贼马则大帅遣兵应援稍能自守商旅必通乃可召人来归渐次葺理假以岁月则藩篱成矣纲之言政今日所宜用也臣等间者自扬而之楚自楚之盱眙经行所及凡数百里平畴沃壤极目无际重湖陂泽渺漭相连而田野之民又皆坚悍强忍无吴儿骄脆之气迨久驻边城访问益审凡两淮形势之利如在目中然後喟然叹曰此天赐吾国以为大江之屏障使强兵足食为进取之资也而士大夫习尚因循视其荒残漫弗之惜田畴不辟沟洫不治有险要不知所以控扼有丁壮不知所以练习有豪杰武勇不知所以牢笼收拾之方一旦惊急但思委而去之以长江为足恃是犹咽喉见搤於人而欲与之角藩墙扃鐍为盗所有而欲居堂奥之安亡是理也且往者极边之地城垒不建戍守不增徒以区区要盟之故今事变一新政吾更张规模之日臣等谓宜及今亟行经理选儒臣之有威重知兵略者二三人俾之督护诸将其掊克自封巽愞不立者易之沿江列屯亡虑十数万劲骑精卒皆当移驻并边而增募舟师以扼江面凡城池楼橹之未固若要害之未筑者就遣屯兵并力缮治使沿边数千里脉络相联有贯珠之势首尾相应有率然之形兵力既雄民志自固然後大修垦田之政仿汉捜粟故事颛为一司以领之力本务农如周秦之用西土数年之後积贮充实边民父子争欲自保因其什伍勒以军法不待粮饟皆为精兵金汤之势成盘石之基立则退足以守进足以攻此亟当为者一也夫间谍不明最兵家之深忌今女真与蒙古相持盖非一日战鬭离合不知其几而吾边臣迄未有得其要领者至如乌凌噶忠之归赫舍哩执中之死并边诸郡言人人殊即此推之他可槩见臣等比至维扬首闻敌巢摧陷之报质诸戎师亦复谓然迨次修门其说又异夫敌国存亡兹非细事风传不一乃至於斯脱有缓急其将何及昔中兴初韩世忠吴玠诸人捐金募间如用砂砾故敌人深谋秘计靡不豫知取胜之术大抵由此臣等谓宜申饬主兵之臣颛任遣间之责事之验否特示劝惩庶几实事必闻而闻事必实此亟当为者二也臣等区区本无奇策独念将命之初违去殿陛蒙陛下温顔赐谕以江淮之事归日奏闻故敢罄竭愚忠期报万一惟圣明财察

德秀为江东转运副使奏论边事状曰臣至愚极陋蒙陛下选擢将漕江东朝夕之所尽心不过州县间常事未足仰报大恩今事有关於宗社之安危国家之休戚职有常守在臣虽不当言而其义则有可言者昔欧阳修以知制诰出为河北转运使尝请与闻兵事仁宗许之臣虽於修无能为役然亦由词臣出使且以转饷为职则边垂利害臣敢避晋越之罪畏缩不言臣窃见金人自失国南迁其势日蹙比者蒙古与西夏并兵东出潼关深入许郑金人危迫之状见於伪诏所云近复传闻敌兵攻围都邑游骑布满山东虽探报之辞不无同异要其大势以河南数州仅存之地而抗西北二国方张之师加以羣盗纵横叛者四起土倾鱼烂厥证具形括马敷粮公私并竭交钞数万仅博一餐危急如此不亡何待臣谨按国史女真叛辽在政和之四年甲午岁其灭辽也在宣和之七年乙巳岁是冬即犯中原臣窃谓今日天下之势无以异政宣之时陛下所以自治其国与外御边人者亦宜以政宣为鉴夫以皇皇钜宋八叶重光至于政宣盖太平极盛之日使朝廷之上知守成之惟艰无难之可畏惕焉戒惧以祈天永命为心亲信仁贤修举德政则国势屹然有泰山磐石之固虽百女真其何能为不幸燕安沉溺之余纪纲荡然无一足恃本根既拨枝叶从之於是女真得以逞其凶残攻陷我都城倾覆我社禝劫迁我二圣荼毒我蒸民自开辟以来敌国之祸未有若是之酷也今将戒前车之覆永神器之安其道非他愿以政宣为监而已臣尝妄论政宣致祸之由其目有十夫君臣相敕维时几安股肱不良万事隳坏其在虞廷犹以为戒自蔡京倡丰亨豫大之说王黼开应奉享上之门专以淫侈蛊上心奢靡蠧国用土木之功穷极盛丽花石之贡毒遍东南甚至内庭曲宴出女乐以娱羣臣大臣入侍饰朱粉以供戏笑於是荒嬉无度而朝政大坏矣其失一也易曰师贞丈人吉又曰师出以律否臧凶言緫师必得老成厚重之人用师必有节制训齐之律反是则凶也自童贯高俅迭主兵柄教閲训练之事尽废上下陛级之法不行溃败者不诛而招以金帛死敌者不恤而诬以逃亡於是赏罚无章而军政大坏矣其失二也诗曰敬天之怒无敢戱豫敬天之渝无敢驰驱自昔未闻简忽天变而无祸者政宣之世灾异数见大星如月徐徐南行日黯无光汹汹欲动赤气犯斗水冒都城当时羣臣恬不知警方且以恠孽为嘉祥变异为休徵此上不畏天戒其失三也大舜之圣舍己从人成汤之德从谏弗咈自昔未闻饰非遂过而不亡者政宣之际以言为讳张根论征敛之烦散官安置李纲论大水之变远谪监征於是荐绅不敢言矣邓肃以进诗讽谏屏出太学朱梦说以昌言宦寺窜斥偏州於是布衣不敢言矣箝结成风驯致祸败此下不恤人言其失四也夫君子在内其卦为泰济济多士文王以寜政宣用事之臣专以毁忠忌贤为事凡累朝老成之望当代鸿硕之材不以奸党废则以邪等斥不以曲学贬则以异论逐排沮挫揠之余举国无君子矣虽欲久安得乎其失五也夫开国承家小人勿用而难任人蛮夷率服政宣之世京黼继尸宰柄贯攸滥厠枢庭其翺翔台省布列馆殿非歌颂诗书即膏粱子弟非奴事阉尹即翼附权臣更引迭援在廷皆小人矣虽欲勿危得乎其失六也记曰四方有败必先知之此之谓民之父母政宣小人颛为蒙蔽以欺上聼刘法败死西陲而童贯乃以捷闻方腊破东南六郡而王黼匿不以告郭药师反形已露而边臣掩覆於外女真克期入寇而大臣讳晦於中上下相蒙稔成大患至敌兵济河而朝廷犹未之觉其失七也书曰民惟邦本本固邦寜政宣小人专务聚敛以摇根本朱勔以贡奉扰浙右李彦以括田困京东蔡京改塩钞法而比屋叹愁王黼创免夫钱而诸路骚动人不聊生散为盗贼虽微敌国亦必有萧墙之忧其失八也诗曰无竞维人四方其训之古者以一士寝敌谋片言折外侮政和初遣使觇国而童贯实行辽之君臣相顾窃笑已有南朝无人之讥北事既兴遂付戎律以仆隶之才当元戎之任节制不明诸将无所禀畏庸懦不武敌师得以冯陵未几副之以蔡攸易之以谭稹其为驽怯又益甚焉於是女真知中国之无人而异志兴矣此授任非材其失九也昔子产以蕞尔之郑崎岖强国间区区一环宜无爱於晋而子产则曰大国之人令於小国而皆获其求将何以给之一共一否为罪滋大大国之求无礼以斥之何餍之有卒不与秦求地於赵赵欲与之虞卿曰王之地有尽而秦之求无已以有尽之地而给无已之求其势必无赵矣赵用其计而秦不能加盖有国者不幸与强敌为邻当有以服其心而不当徇其欲方女真与辽国交兵虽能每战辄克然视吾中国之尊如高山大海未易测其雄深何敢遽有他志不幸奸臣腐夫希功寡谋唯恐无以顺适其意彼方邀吾岁币则予以契丹旧数而不辞邀吾燕地税赋则予以银绢百万而不靳至於索犒师则许以犒师欲贷粮则许以贷粮一事方酬而一事已生前请未塞而後请复起一切顺承无敢或戾而南牧之师已侵寻於境上矣盖蚕食并呑本无餍足徒知徇其欲而无以服其心其祸固应尔也或者惟以纳张?结余覩为造衅之由而不知召侮取轻其渐非一虽微结纳之事其能保盟约之不寒乎此处置乖宜其失十也今陛下圣德清明万无此失然臣独恠一人忧勤恭俭无媿仁祖之风而羣臣盘乐怠傲乃有宣和之习东南民力耗於军饷者十八而士卒穷悴常有不饱之嗟灾异频仍修省之实未覩言路壅塞谠直之士弗容君子非不参用而正论未尝获伸小人非不欲远而谗谄犹或得志蒙蔽之风日炽聚敛之政日滋此失未除臣恐後之视今犹今视昔也虽然臣外有司也其於内事不敢尽言独请为陛下深陈所以待敌国者臣观蒙古之在今日无异昔者女真方兴之时一旦与吾为隣亦必祖述女真已行之故智盖女真尝以燕城归我矣今独不能还吾河南之地以观吾之所处乎受之则享虚名而召实患不受则彼得以陵寝为词假大义以见攻女真尝与吾通好矣今独不能卑词遣使以观吾之所答乎从之则要索亡餍岂能满其溪壑之欲不从则彼得藉口以开衅端黠巧之情必出於此不可不豫图所以应之也自三数年来谋国者不深惟长筭而一切幸安曩者敌在幽燕吾以岁时聘问已非获巳彼既播越而南独不可迁延其辞俟复燕山然後玉帛往来如故乃使大宋臣子拜仇敌於祖宗殿廷之下其误一也岁币之弗遣是矣然不以还燕为词而诿曰漕之渠乾涸使残敌得以移文督责中原豪杰闻之寜不以寡谋见哂乎其误二也并边遗民皆吾赤子穷而归我当示绥怀疆吏非人唯知拒却固已絶中原之望甚者视为盗贼戮之焚之上流制阃之臣明掲大榜来者即行剿杀西州緫戎之帅杀程彦晖一家骨肉於黑谷山秦陇之人莫不切齿召邻国之侮开边鄙之隙结遗黎之怨逆上帝之心孰甚於此其误三也积此三误而吾国之威灵气?索然矣汉昭烈有言事会之来寜有终极夫误於前者不可悔而应於後者犹可为所愿朝廷毋再误而已厥今庸人之论有二不曰敌未遽亡犹可倚为屏蔽则曰中原方扰未暇窥我江淮凡此皆误国之言不可不察也敌之必亡无愚智举知之臣不复重陈若昔永嘉之乱江左粗安者盖以羣丑并争莫能相一故吾江表得以媮旦夕之安及苻坚既灭慕容旋起吞晋之谋元魏已并诸国遂萌饮江之志今新敌乍张尽有河朔而杨刘羣盗又皆往往服从臣恐与五国角立之势殊未可为江左苟安之计也或又以为安边置所储峙日丰以此饵敌何患不济臣窃谓不然夫金缯遗敌虽後世偃兵息民之权宜然用之於国势盛强之时则足以示恩而不至於召侮景德之事是也用之於国势委靡之时则适以召侮而不足示恩宣和之事是也傥不思自强其国而倚赂遗以幸一日之安臣知其非策矣昔孙氏以区区之吴而当强大之魏若未易为力者然其君臣相与策励遂能挫曹公虎狼之敌晋氏东迁至岌岌也徒以将相有人处分得所卒能破苻秦倾国之师今国家幅员万里贡赋云集带甲百万江汉为池岂下於吴晋者而中外有司忠诚愤激者少委靡颓惰者多一闻赤白囊至则相顾失色不知所为少定则又帖然矣国家平时不爱名器爵禄以宠士大夫一旦有急未见有毅然以戮力王室自任者此臣之所以大惧也夫天下之势犹长江大河上流决溃下流必无独寜之理今荆淮以北数百里间干戈抢攘戎马杂袭正如熊咆虎鬪近在藩垣之外而或者乃曰无预吾事彼其中心实不谓然姑欲架漏目前攫取名器爵禄而去至於宗社生灵之忧而使陛下独当之耳彼羣臣为一身计可也陛下为人子孙任九庙之托奈何付安危於度外乎陛下诚欲尊国势以弭外虞则政宣之十失必当惩近日之三误必当戒庸人之论必当破自强之计必当立至诚一心对越上帝广谋兼听曲尽下情以收天人之心以合中外之助庶天下事犹有可为者若或上下悠悠养成深患机会浸失事变日殊臣实不知其所终也臣自委质立朝以来区区之愚唯知有君父有社稷故常尽忠极虑不敢自为身谋今见时事忧虞如此而顾恋寸禄不为朝廷一言岂惟自负夙心抑亦有惭戴履是用斋心洁诚忘寝废食裁成此章欲进复休至于数四怀不能已卒以上闻意者天诱臣衷欲以感悟陛下傥或万一见於施行则臣虽摈废田里其幸多矣

贴黄臣窃见太祖太宗艰难百战以有天下真宗仁宗兢业守成至于徽宗之世宇内承平民物熙洽不幸崇寜而後羣小得志陷害忠良遂使在廷无一君子迨政和初辽国衰微金人崛起王黼童贯之徒希功寡谋取侮敌人驯致靖康之变都城失守二圣蒙尘追前失可为陨涕臣仰惟陛下鋭精典学亲御经帷凡祖宗创守之规模可为今日法者既日陈于前矣至於崇宣之事可为今日戒者愿诏馆阁之臣编类来上退朝之暇以时省览庶几奸邪误国之状敌人内侵之耻一一备见本末于以鉴前失而图今得非小补也皇太子春秋鼎盛问学日新亦宜命宫僚编纂上件故实从容谋论其於令德啓发必多臣位下人微志在纳忠狂僭妄言伏竢诛殛

九年袁燮轮对劄子曰臣窃惟当今之务有不可一日缓者边防是也自陛下更化以来今十年矣筑城壁浚壕堑缮兵甲积刍粟习武艺申军律未尝一日不为备御计也勤勤葺理至于今日宜其十全无阙物物可仗边疆隐然有不可敌之威外域帖然无敢为寇之意其理固当然也近者窃闻垂亡之敌辄敢率其余衆侵我疆场掠我人民焚我边舍偃然有轻视中国之心陛下知其所以然乎则以我之所谓边防者未必真可恃也将帅者三军之司命往时稍有劳绩之人率以罪罢凡今所用新进为多孰为智孰为勇朝廷不得而知也孰为杰出孰为中才朝廷不得而知也四顾乏使聊复用之是谓之尝试任尝试之将而责以真才实能之事岂不难哉然则何以得良将曰朝廷之上改弦更辙作其怠骄苟安之气则良将出矣敌虽微弱而交聘未已所以犹敢桀骜一旦絶之出其不意寜不震慑若犹侵犯以兵驱之观其战鬭而智勇杰出之才因是表见折冲御侮不患无人此乃边防之首务也讲和誓书质诸天地邀诸神明不如约者坠其国可谓严矣谁敢违之而残敌辄敢渝盟岂不自知其非哉直欲邀我岁币故为此小挠尔我从而与之是畏其威也是示之弱也堂堂大朝而见胁於衰残之敌国惟其所欲略不敢较兹其为耻辱也大矣使彼犹在燕山其国尚疆未尝弃好虽与之可也今失其窟穴不絶如缕又已渝盟其可与乎稽诸公论万口一辞谓不当与惟浅谋寡识者或以为当与尔一或与之我气先索何以立国方今外国蒙古最强及其他豪杰崛起於北地者甚衆见吾怯弱如此将有吞噬之心岂不尤为可虑乎昔绍兴中北敌强盛而徽皇梓宫未归太母隔在沙漠故高宗不得不与之和所给岁币减於全盛者半而当时忠臣义士犹以死争之及金人叛盟亲提重兵大入淮甸而完顔雍已入於北方亮寻陨于非命而雍尽反其所为其国再安欲寻旧好故孝宗减币而许其和今之残敌与其强盛之时固万万不侔也而我之与币增於隆兴一如绍兴之数毋乃太不称乎毋乃太卑辱乎借寇兵资盗粮古人之所深戒也彼既渝盟是为寇盗乃以重币资之衰弱之余一旦得此於以激厉其衆又岂中国之利也哉善立大事者能反而用之不以是资敌而反以制敌夫今之所患者财用未充也然岁币之数不为不厚足以募勇敢足以旌战功自今以往边防於此取办国威由此复伸此天所以佑我国家也其弱也易兼其昧也易攻摧枯拉朽不劳余力此天所以授陛下复雠刷耻之机会也残敌折而入我蒙古及夫群雄知中国有人莫不惕息此天所以啓我昌运也陛下内揆於心晓然见夫岁币之不可与固守而确持之则可以奉顺天意矣臣闻孔子之言曰为君难何以为难也决大疑定大计措其国於泰山之安天下无敌焉所以难也势则不强威则不振患人之见陵重赂以求免中才常主亦能为之何待於圣君乎?陛下审思之臣不胜惓惓

十年袁燮又上劄子曰臣窃惟当今之务备边为急要当精讲而熟计之吴吕范有言同舟涉海一物不牢则俱受其病此至论也然则今之边防其可有一事之不备乎臣职在献纳不敢缄默谨以今日六事公论以为未备者上彻渊听臣闻古之立大事者必定其规模而乘其机会譬如农功日夜以思之思其始而图其终行无越思所谓规模也始如处女敌人开户後如脱兎敌不及拒所谓机会也夫惟规模素定於胸中缓急先後有如王朴平边之策故守不为徒守而战不为浪战机会未至则舒徐以待可为之时机会可乘则果决以奋有为之略大功之所由集也今之边防亦果能若是否乎此公论以为未备者一也臣闻古之善料敌者必察其虚实而知其强弱避实击虚避强击弱则易为力今自间探不明懵不知其所向不捣其虚而捣其实不攻其弱而攻其强岂惟无益必将自毙又何以决胜乎此公论所以为未备者二也臣闻古者百将一心三军同力如心腹手足之交相为用如父子兄弟之无有间隔泰誓曰受有臣亿万惟亿万心予有臣三千惟一心此兴亡之所以殊也今人各有心异论蠭起不以国事为念而惟已私是逞甚者他人有能己则嫉之造作浮言播於朝路使有功者不能自安岂忠於事君者乎此公论以为未备者三也臣闻兵不在多以精为贵国初兵籍不过十五万而征伐四出莫不如意惟其精也自秦桧当国隂与敌结沿边不宿重兵故大军屯於江上有急出戍给之生劵不为不多矣然皆习於骄惰不堪战攻故议者以为不若令归旧屯而以其生劵给沿边武勇之士公家支费不增於前而守御得人远胜於旧有安居之乐而无出戍之劳新卒列营相望则大军可以渐减阙额勿补以计消之诚强兵省费经久无穷之利也而不闻施行此公论之所为未备者四也臣闻善驭军者必严其纪律白刃在前不敢不蹈以为退却者必死而前进者犹可冀其或生也故惟知主将之可畏而不知敌人之可畏出师之日坐者涕沾襟卧者涕交颐一死将至所以悲尔今军人遇敌望风而奔盖以为前进多死而退却可幸免也纪律之不严一至於此乎此公论以为未备者五也臣闻善养兵者必厚其货财国初沿边诸将久於其职关市之征皆得自用以招募勇士以旌赏有功以资给间谍裕然有余未尝匮乏中兴大将所蓄之财亦不可胜计绍兴之末内帑所赐犒军缗钱多至千万无所靳惜今日军用不饶既无以丰犒战士又主将朘削而军人益贫平居憔悴无聊临难岂能死敌此公论以为未备者六也即此六事推之其他未备者亦多矣区区残敌敢抗天威苟不能克为千载笑伏惟陛下明诏股肱之臣大修军政如臣所陈六事靡不更张以实边防以强国势当今之急务也惟陛下亟图之

燮又上劄子曰臣闻天下之大势有安危有存亡关乎安危犹可言也关乎存亡不可胜讳矣人孰不知存亡之分至为可畏惟辩之不早於其关乎安危也不速救之浸淫不已则存亡系之矣岂不哀哉臣窃观当今之务惟边防最切而其间利害有未易言者自淮甸以迄巴蜀皆边面也形势至广不胜其备要当斟酌时宜而善处之淮甸迫近中都论者皆以为急然以臣观之近者固不可缓远者尤不可忽臣请先言蜀中之利害可乎盖昔者张浚既失五路力不足以养兵乃以五路财赋均之四蜀增立名色谓之折估蜀人由是重困驯致于今资用耗竭人情既岌岌矣往岁残敌寇边淮襄之间日寻干戈独此一方互市自若遂唘戎心乘间深入杀戮不可胜计忠义之徒痛其家之碎于敌也缟素复讐义固当尔而我师追而还之敌蹑其後无所逃死安得不怨讟并兴虑其难制尽散之以为农则安得而不叛敌窥其意从而诱之幸以忠义自名终不甘为敌役及其未固汲汲招集其亦可也而事权不出於一诸司各行其意於是乎纪纲纷乱奸宄并作而关外四郡遂莽为盗墟此关乎安危之时也若救头然虽危可安失今不图噬脐何及万一四郡失守则四蜀之心摇矣惟蜀与楚相依以立蜀人乖乱楚将若何唇亡齿寒之忧近在眼中矣淮甸其能自安乎中都寜不震乎可为寒心可为恸哭此其利害岂直安危也哉智者图事因祸为福转败为功原纷扰之由求康济之策推赤心置人腹中则铜马之流莫不感悦?贼将用其计谋则李祜之徒皆能成功不疑於物物亦诚焉古人此论可谓着明矣淮西山东之豪所以为我尽力者诚心待之蜀之当事任者诚能効其所为开示大信坚於金石孰不乐为吾用并边忠义声势相接若左右手之交相为援若兄及弟之共御其侮智谋迭出则残敌不能支矣此所谓因祸为福转败为功者也扬雄有言御得其道则天下狙诈咸作使御失其道则天下狙诈咸作敌御之为言结之以恩信闲之以法度不疾而徐巧於调伏有致远之能而无泛驾之患也苟非其人孰任兹事摈黜其庸懦不才者更用其望实夙着者号令一新精采俱变元气既充外邪消伏挈诸扰攘之中置之安全之域岂惟蜀安天下举安事之枢要昭然在是也惟陛下亟图之

十一年臣僚复上言庆历间张方平尝以为朝廷每备西北孰不知猺蛮冲突岭外南邻交址势须经营唐时西备吐蕃其後安南寇边旋致龎勋之祸国朝每忧契丹元昊而侬智高陷邕州南儌骚动天子为之旰食岂细故哉臣等比见淮甸间版筑洊兴更戍日益而广南城隍摧圮不葺戍兵逃亡殆尽春秋教閲郡无百人虽有乡兵义丁土丁之名实不足用缓急岂能集事宜於岭南要地增筑城堡籍其民兵岁时练习定赏罚格以示惩劝如此则号令严明守御完固民习战鬭可息猺蛮侵掠之患措四十州民於久安之域矣诏从之袁说友论楚州屯戍臣窃谓城守以为固不若军心以为固盖城虽坚而固之者在人军无二三之心则诚甚於百二山河之险也故曰衆心成城此言诚在於衆而不专在於城也臣兹奉选命护客有行往来之间道由楚州切观本州城壁势极雄壮盖楚州实为扬州籓篱之卫也臣复询之淮民与军士等皆谓自淮而南其陆路至扬州则自盱眙由天长而来其水路则自清河口由楚州而来也然楚州尤为要害者以敌人粮道必由於楚又楚在扬之前其来则楚为之敌若以他路至扬州则楚又扼其後所以朝廷以楚为重增城设堑不敢忽也今楚之人皆谓顷年朝廷尝以武锋一军八千人屯驻于楚军人家属悉在焉诚足为缓急死守之备自扬州增剏堡寨以一时建议者遂移武锋一军尽屯堡寨今不过令镇江都统司每岁更戍于楚仅五千人耳既无老小同行又每岁一替不为久计緫司复添支食钱几二万缗诚恐缓急之日更戍之士各念妻儿在他郡且非久屯更练者恐不能责之死守臣等欲望圣慈以楚城为扬州腹背要害命枢廷相度或不复武锋一军即乞令镇江都统司拨五千人选择将副各同老小就来年二月合更戍日密与分屯久戍于楚庶不张皇其元来武锋军寨屋见今存在却预行修葺庶几军士老小同戍且为久计其与无家属而更戍者事体全然不同他日缓急必可恃以固守兼亦省緫司每岁二万余缗之费诚非细务

历代名臣奏议卷三百三十七








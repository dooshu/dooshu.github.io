○对太仓耳缺判

〈太仓申左右耳缺，大农不称其任。〉

正月吉日，国命既悬於两观；同律度量，圣典每均乎四时。况天子有司，多方取则，如或失坠，其谓法何？但不戒而具，有虞何阙，纵令器有隳毁，亦宜随事修补。既羸左右，何成出入？太仓乾纠不恪，将射隼於高墉；大农叨忝厥官，失庖鱼於下局。且如古今命官，都邑（一作都署）联属，沿革既异，主掌斯殊。不可归罪一官，责成一职，重诘所谓，庶符（一作乎）恤刑。


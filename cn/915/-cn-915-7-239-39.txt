◇奏竟陵王诞罪状

臣闻神极尊明，大仪所以贞观；皇天峻邈，玄化所以幽宣。故能经纬俗，大庇黔首。庶道被八，不遗疏贱之赏；威格天区，岂漏亲贵之罚。此不刊之鸿则，古今之恒训。

谨案元嘉之末，天网崩褫，人神哀愤，含生丧气。司空竟陵王诞义兼臣子，任居藩维。进不能泣血提戈，忘身徇节，退不能闭关拒险，焚符斩使。遂至拜受伪爵，欣承荣宠，沉沦奸逆，肆於昏放。以妻故司空臣湛之女，诛亡馀类，单舟遄遣，披猖千里，事哀行路，贼忍无亲，莫此为甚。故山阴令傅僧诚亮国朝，义均休戚。重门峻卫，不能拒折简之使；岩险千里，不能庇匹夫之身。乃更助虐冯凶，抽兵勒刃，遂使顿仆牢阱，死不旋踵，妻子播流，庭筵莫立，见之者流涕，闻之者含叹。及神锋首路，枪东指，风卷四岳，电埽三江。诞犹持疑两端，阴规进退。陛下频遣书檄，告譬殷勤，方改奸图，末乃奉顺。分遣弱旅，永塞符文，宴安所莅，身不越境，悖礼忘情，不顾物议，弯弧跃马，务是畋游，致奔牛有崩碎之陈，新亭无独克之术。假威义锐，乞命皇旅，竟有何劳，而论功伐。既廓清，大明升曜，幽显宅心，远迩云集。诞忽星行之悲，违开泰之庆，迟回顾望，淹逾旬朔。逆党陈叔儿等，泉宝钜亿，资货不赀，诞收籍所得，不归天府，辞称天军，实入私室。又太官东传，旧有献御，丧乱既平，犹加断遏，珍羞庶品，回充私膳。於号讳之辰，遽甘滋之品，当维新之始，绝苞苴之贡，忠孝两忘，敬爱俱尽。乃征引巫史，潜考图纬，自谓体应符相，富贵可期，悖意丑言，不可胜载。遂复遥讽朝廷，占求官爵，侮蔑宗室，诋毁公卿，不义不昵，人道将尽。荷任神州，方怀奸慝，每窥向宸御，妄生规幸，多树淫祀，显肆诅，遂在石头，潜修法物，传警称跸，拟则天行，皆已骇暴观听，彰布朝野。昔内难甫宁，珍玮散佚，有御刀利刃，擅价诸夏，天府禁器，历代所珍。诞密加购赏，顿藏私室。贼义宣初平，馀党逃命，诞含纵罔忌，私窃招纳，名工细巧，悉匿私第。又引义宣故将裘兴为己腹心，事既彰露，犹执欺罔，公文面启，矫称旧隶。加以营宇制馆，僭拟天居，引石征材，专擅兴发，驱迫士族，役同舆皂，殚木土之姿，穷吞并之势。故会稽宣长公主受遇二祖，礼级尊崇，臣湛之亡身徇国，追荣典军。诞以广托宅宇，地妨植，辄逼遗孤，顿相驱徙。遂令神主宵迁，改卜委巷，宗戚含伤，行路掩涕。又缘两道，积代通衢，诞拓宇开垣，擅断其一。致使径途拥隔，川陆阻碍，神怒民恕，毒遍幽显。故丞相临川烈武王臣道规，名德茂亲，勋光常策，异礼殊荣，受自先旨者。嗣王臣义庆受任西夏，灵寝暂移，先帝亲枉銮舆，拜辞路左，恩冠终古，事绝常班。又以庙居宅前，固请毁换，诏旨不许，怨怼弥极。

有面目，豺狼为性，规牧江都，希广兵力，天德尚弘，甫申所请，仍谓应住东府，宜为中台，贪冒无厌，人莫与比。虽圣慈全救，每垂容纳，而虐戾不悛，奸讠皮弥甚。受命还镇，猜怨愈深，忠规正谏，必加鸩毒，谄读肤躁，是与比周。又矫称符敕，设榜开募，事发辞寝，委罪自下。及录事徐灵寿以常署受坐，将就囚执，舀韩近恭，中护军遣吏夏嗣伯密相属请，求宽桎梏。且王僧达临刑之启事，高即戮之辞，皆称潜驿往来，遥相要契，丑声秽问，宣著遐迩，含识能言，孰不愤叹。又获吴郡民刘成、豫章民陈谈之、建康民陈文绍等并如诉状，则奸情猜志，岁月增积。



昔周德初升，公旦有流言之衅，鲁道方泰，季子断逵泉之诛。近则淮厉覆车於前，义康袭轨於後，变发柴奇，祸成范、谢，亦皆以义夺亲，情为宪屈。况乃上悖天经，下诬政道，结衅於无妄之辰，希幸於文明之日，皇穹所不覆，厚土所不容。夫无礼之诫，臣子所宜服膺；干纪之刑，有国所应慎守。臣等参议，宜下有司绝诞属籍，削爵土，收付廷尉法狱治罪。诸所连坐，别下考论。伏愿远寻宗周之重，近监兴亡之由，割恩弃私，俯顺群议，则卜世灵根，于兹克固，鸿勋盛烈，永永无穷。陛下如复隐忍，未垂三思，则覆皇基於七百，挤生民於涂炭。此臣等所以夙夜危惧，不敢避钺之诛者也。《宋书·竟陵王诞传》，大明四年，上乃使有司奏，不许，有司固请，贬爵为侯。


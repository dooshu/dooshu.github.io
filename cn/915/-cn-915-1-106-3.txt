◇从约

秦攻楚，齐、魏各出锐师以佐之，韩绝食道（《史记》作「韩绝其粮道」，）赵涉河、漳，燕守常山之北。秦攻韩、魏，则楚绝其後，齐出锐师以佐之，赵涉河、漳，燕守云中。秦攻齐，则楚绝其後，韩守城皋，魏塞午道，赵涉河、漳、博关，燕出锐师以佐之。秦攻燕，则赵守常山，楚军武关，齐涉渤海，韩魏出锐师以佐之。秦攻赵，则韩军宜阳，楚军武关，魏军河外，齐涉渤海（《史记》作「齐涉清河」，）燕出锐师以佐之。诸侯有先背约者，五国共伐之。（《战国策》十九，《史记。苏秦传》案此说赵王之词，而《苏秦传》下文言既约六国从亲归赵，赵肃侯封为武安君，乃投从约书於秦，盖即此文也。故录之。）


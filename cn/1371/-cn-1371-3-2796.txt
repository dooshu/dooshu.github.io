生涯

久矣冥行堕嶮巇，乐哉偶得谢招麾。



放怀身世相忘地，夙驾山林独往时。



纵老岂容妨痛饮，更慵亦未废新诗。



超然自喜生涯别，始叹龟堂见事迟。



生涯

生涯数畦采，心事一溪云。

樵担斜阳下，渔歌静夜闻。



门无俗驾到，厨有远泉分。



但了麴糱事，功名乌足云！



生涯

旧业桑麻在，颓龄耄耄过。



虞卿著书晚，伏叟授经讹。



井上磨椎斫，村东买钓蓑。



倾身营一饱，自笑又蹉砣。

生涯

残年端有几，寂寞寄沧洲。

鸟宿千林暮，虫鸣四壁秋。



风廊动碪杵，月垄把鉏耰。

衣食随宜具，何心复浪求。




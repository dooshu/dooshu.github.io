171　號鐘繞梁燋尾緑綺諸琴


傅玄琴賦：案：據玉海一百十，「賦」字下當有「序」字，疑刊本脱去。「齊桓曰號鐘，楚莊曰繞梁，相如曰燋尾，伯喈曰緑綺。」宋書樂志曰：「世云燋尾伯喈琴，以傅氏言之，非伯喈也。」宋書樂志一：「八音，五曰絲。絲，琴、瑟也。齊桓曰號鍾，楚莊曰繞梁，相如曰燋尾，伯喈曰緑綺，事出傅玄琴賦。世云燋尾是伯喈琴，伯喈傳亦云爾。以傅氏言之，則非伯喈也。」今按蔡邕傳注引琴賦序：「相如緑綺，蔡邕焦尾。」宋志恐誤。

【何云】此唐人改琴賦以就傳，非宋志誤。

【元圻案】晉書傅玄傳：「玄，字休奕，北地泥陽人也。博學，善屬文，解鍾律。武帝爲晉王，以玄爲散騎常侍。及受禪，進爵爲鶉觚子，卒謚曰剛。」〇後漢書蔡邕傳：「邕，字伯喈，陳留圉人也。少博學，好辭章、數術、天文，妙操音律。吴人有燒桐以爨者，邕聞火烈之聲，知其良木，因請而裁爲琴，果有美音，而其尾猶焦，故時人名曰『焦尾琴』焉。」章懷注：「傅玄琴賦序曰：『齊桓公有鳴琴曰號鍾，楚莊有鳴琴曰繞梁，司馬相如緑綺，蔡邕有焦尾，皆名器也。』」文選張載擬四愁詩，李善注引傅玄琴賦序與蔡邕傳注同。又搜神記曰：「吴人有燒桐以爨者，蔡邕聞其爆聲，曰：『此良桐也。』因請之，削以爲琴，而燒不盡，因名『燋尾琴』，有殊聲焉。」又初學記樂部琴類梁元帝纂要曰：「古琴名有清角、鳴廉、脩況、籃脅、號鍾、自鳴、空中、繞梁、緑綺、注：司馬相如琴。燋尾。注：蔡邕琴。」是燋尾之屬伯喈，顯有明證。王氏引章懷注以證宋志之誤，而義門謂唐人改琴賦以就傳，似誤會。






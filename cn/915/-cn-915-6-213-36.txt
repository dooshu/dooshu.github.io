◇昆弟诰

惟正月才生魄，湛若曰：「咨尔昆弟淳、琬、舀、谟、总、瞻：古人有言：『孝乎惟孝，友于兄弟。』『死丧之戚，兄弟孔怀。』又曰：『周之有至德也，莫如兄弟。』於戏！古之载于训籍，传于《诗》、《书》者，厥乃不思，不可不行。尔其专乃心，一乃听，砥砺乃性，以听我之格言。」淳等拜手稽首。

湛若曰：「呜呼！惟我皇乃祖滕公，肇厘厥德厥功，以左右汉祖，弘济于嗣君，用垂祚于後，世世增敷前轨，济其好行美德。明允相继，冠冕胥及。以逮于皇曾祖愍侯，寅亮魏祖，用康厥世，遂启土宇，以大综厥勋于家。我皇祖穆侯，崇厥基以允厘显志，用恢阐我令业。维我后府君侯，祗服哲命，钦明文思，以熙柔我家道，丕隆我先绪。钦若稽古训，用敷训典籍，乃综其微言。呜呼！自三坟、五典、八索、九丘，图纬六艺，及百家众流，罔不探赜索隐，钩深致远。《洪范》九畴，彝伦攸叙。乃命世立言，越用继尼父之大业，斯文在兹。且九龄而我王母薛妃登遐，我后孝思罔极，惟以奉于穆侯之继室蔡姬，以致其子道。蔡姬登遐，隘于穆侯之命，厥礼乃不得成，用不于祖姑。惟乃用聘其永慕，厥乃以疾辞位，用逊于厥家，布衣席槁，以终于三载。厥乃古训无文，我后丕孝其心，用假于厥制，以穆于世父使君侯。惟伯后聪明睿智，奕世载德，用慈友于我后。我惟是虔，罔不克承厥诲，用增茂我敦笃，以播休美于一世，厥乃可不遵。惟我用夙夜匪懈，日钻其道，而仰之弥高，钻之弥坚，我用欲罢不敢。岂唯予躬是惧，实令迹是奉。厥乃昼分而食，夜分而寝。岂唯令迹是畏，实尔犹是仪。呜呼！予其敬哉！俞！予闻之，周之有至德，有妇人焉。我母氏羊姬，宣慈恺悌，明粹笃诚，以抚训群子。厥乃我龀齿，则受厥教于书学，不遑惟宁。敦《诗》、《书》礼乐，孳孳弗倦。我有识惟与汝服厥诲，惟仁义惟孝友是尚，忧深思远，祗以防于微。翳义形于色，厚爱平恕，以济其宽裕。用缉和我七子，训谐我五妹。惟我兄弟姊妹束修慎行，用不辱于冠带，实母氏是凭。予其为政蕞尔，惟母氏仁之不行是戚，予其望色思宽。狱之不情，教之不泰是训，予其纳戒思详。呜呼！惟母氏信著于不言，行感于神明。若夫恭事于蔡姬，敦穆于九族，乃高于古之人。古之人厥乃千里承师，矧我惟父惟母世德之馀烈，服膺之弗可及，景仰之弗可阶。汝其念哉！俾群弟天祚于我家，俾尔咸休明是履。淳英哉文明柔顺，琬乃沈毅笃固，惟舀厥清粹平理，谟茂哉俊哲寅亮，总其弘肃简雅，瞻乃纯铄惠和。惟我蒙蔽，极否于义训。嗟尔六弟，汝其滋义洗心，以补予之尤。予乃亦不敢忘汝之阙。呜呼！小子瞻，汝其见予之长于仁，未见予之长于义也。」

瞻曰：「俞！以如何？」湛若曰：「我之肇于总角，以逮于弱冠，暨于今之二毛，受学于先载，纳诲于严父慈母。予其敬忌于厥身，而匡予之纤介，翼予之小疵，使予有过未曾不知，予知之改，惟冲子是赖。予亲于心，爱于中，敬于貌。厥乃口无择言，柔惠且直，廉而不刿，肃而不厉，厥其成予哉。用集我父母之训，庶明厉翼，迩可远在兹。」瞻拜手稽首曰：「俞！」湛曰：「都！在修身，在爱人。」瞻曰：「吁！惟圣其难之。」湛曰：「都！厥不行惟难，厥行惟易。」

淳曰：「俞！明而昧，崇而卑，冲而恒，显而贤，同而疑，厉而柔，和而矜。」湛曰：「俞！乃言厥有道。」淳曰：「俞！祗服训。」湛曰：「来！琬，汝亦昌言。」琬曰：「俞！身不及于人，不敢堕于勤，厥故惟新。」湛曰：「俞！舀亦昌言。」舀曰：「俞！滋敬于己，不滋敬于己，惟敬乃恃，无忘有耻。」湛曰：「俞！谟亦昌言。」谟曰：「俞！无忘于不可不虞，形貌以心，访心于虞。」湛曰：「俞！总亦昌言。」总曰：「俞！若忧厥忧以休。」湛曰：「俞！瞻亦昌言。」瞻曰：「俞！复外惟内，取诸内，不忘诸外。」湛曰：「俞！休哉！」淳等拜手嵇首。湛亦拜手稽首。乃歌曰：「明德复哉，家道休哉，世祚悠哉，百禄周哉！」又作歌曰：「讯德恭哉，训翼从哉，内外康哉！」皆拜曰：「钦哉！」（《晋书·夏侯湛传》）



卷六十九

◎夏侯湛（二）


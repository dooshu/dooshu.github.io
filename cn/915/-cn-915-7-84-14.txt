◇上表自陈

臣闻行百里者半於九十，言其末路之难也。愚心常谓为虚，方今乃知其信。臣延之人薄宠厚，宿尘国言，而雪劾无从，荣牒增广，历尽身雕，日叨官次，虽容载有途，而妨秽滋积。早欲启请馀算，屏蔽丑老。但时制行及，归慕无赊，是以腆冒愆非，简息干黩。耗歇难支，质用有限，自去夏侵暑，入此秋变，头齿眩疼，根痼渐剧，手足冷痹，左髀尤甚。素不能食，顷向减半。本犹赖服食，比倦悸远晚，年疾所催，顾景引日。臣班叨首卿，位尸封典，肃祗朝校，尚恧匪任，而陵庙众事，有以疾怠，宫府觐慰，转阙躬亲。息庸微，过宰近邑，回泽爰降，实加将监，乞解所职，随就药养。伏愿圣慈，特垂矜许。禀恩明世，负报冥暮。仰企端闱，上恋罔极。（《宋书·颜延之传》。）



卷三十七

◎颜延之（二）


●卷二百六十四　封建考五

○春秋列国传授本末事迹

◎周

周，姬姓，公爵，国在王畿内扶风雍县，唐改为天兴。成王封周公於鲁。周公元子伯禽就封於鲁，次子留相王室，代为周公。桓公五年，郑伯不朝，王以诸侯伐郑，郑御之。王为中军；虢公林父将右军，蔡、卫属焉；周公黑肩将左军，陈人属焉（黑肩即周桓公也）。王卒大败。十八年，周公欲弑庄王而立王子克（庄王弟），辛伯告王，遂与王杀周公黑肩。王子克奔燕。初，子仪有宠於桓王（子仪即王子克），桓王属诸周公。辛伯谏曰："并后（妾如后），匹嫡（庶如嫡），两政（臣擅命），耦国（都如国），乱之本也。"周公弗从，故及。僖公九年，周公会齐侯及诸侯盟于葵邱（周公，宰孔也），王使宰孔赐齐侯胙。二十四年，颓叔、桃子奉太叔以狄师伐周，大败周师，获周公忌父、原伯、毛伯、富辰。三十年，王使周公阅来聘，飨有昌歜、白、黑、形盐（昌歜，昌蒲菹。白，熬稻。黑，熬黍。形盐，盐形象虎）。辞曰："国君，文足昭也，武可畏也，则有备物之飨以象其德。荐五味，羞嘉榖，盐虎形，以献其功。吾何以堪之？"文公十四年，顷王崩，周公阅与王孙苏争政，故不赴。周公与王孙苏讼於晋，王叛王孙苏（王，匡王），而使尹氏与聃启讼周公於晋。赵宣子平王室而复之。成公十一年，周公楚恶惠、襄之偪也（惠王襄王之族），且與伯輿争政（伯輿周卿士），不胜，怒而出。及阳樊，王使刘子复之，盟於鄄而入。三日，复出奔晋（王既复之而复出，所以自绝於周）。

△召

召，姬姓，伯爵，国在王畿内雍县东南，今王屋县。召康公奭受封於燕而食采於召，其後世世辅王室。厉王行暴虐，国人谤王。召穆公虎谏曰："民不堪命矣。"王怒，得卫巫使监谤者，以告，则杀之。国人莫敢言，道路以目。王告召公曰："吾能弭谤矣。"召公曰："是鄣之也。防民之口，甚於防川。川壅而溃，伤人必多，民亦如之。"王不听，国人畔，袭王，王出奔彘，太子静匿召公之家，国人围之。召公曰："昔吾骤谏王，王不从，以及此难也。今杀王太子，王其以我为雠而怼怒乎！"乃以其子代王太子，太子得脱。周公、召公二相行政，号曰"共和"。共和十四年，厉王死於彘，太子静长於召公家，二相共立之，是为宣王。宣王即位，命穆公平淮夷，告成於王。王锡以圭瓒、秬鬯、一卣，锡之土田。穆公作《常武》之诗，以美宣王。僖公十一年，王使召武公赐晋惠公命。宣公十五年，王孙苏与召氏、毛氏争政，使王子捷杀召戴公及毛伯卫。卒立召襄（襄，召戴公之子）。成公八年，王使召桓公来赐鲁公命。昭公二十二年，景王崩，既葬，王子朝因旧官百工之丧职秩者，与灵、景之族以作乱，逐刘子。单子王子还与召庄公谋杀单子（还及召庄公奂，皆子朝党），二十六年，召伯盈逐王子朝（伯盈本子朝党，晋师克巩，知子朝不成，更逐之而立敬王）。王子朝及召氏之族、毛伯得、尹氏固、南宫傊奉周之典籍以奔楚。召伯逆王於尸，及刘子、单于盟（召伯新还，故盟）。二十九年，三月，京师人杀召伯盈、尹氏固及原伯鲁之子（皆子朝党也）。

△刘

刘，姬姓，子爵，国在畿内河南缑氏县西北，今缑氏西城旧有刘亭。刘子世为王卿士。宣公十年，刘康公报聘於鲁（去年王来徵聘，孟献子聘於周也）。成公元年，晋侯使瑕嘉平戎於王，刘康公徼戎，将遂伐之。叔服曰："背盟而欺大国，必败。"不听，遂伐茅戎，败绩於徐吾氏。十一年，晋却至与周争鄇田，王命刘康公、单襄公讼诸晋。却至曰："温，吾故也，故不敢失。"刘子、单子曰："昔周克商，使诸侯抚封，苏忿生以温为司寇，与檀伯达封於河。苏氏即狄，又不能於狄而奔卫。襄王劳文公而赐之温，狐氏、阳氏先处之，而後及子。若治其故，则王官之邑也，子安得之？"晋侯使却至勿敢争。十三年，刘康公会晋侯及诸侯伐秦，成肃公受赈於社，不敬，刘子曰："吾闻之，民受天地之中以生，所谓命也。是以有动作礼义威仪之则，以定命也。能者养之以福，不能者败以取祸。是故君子勤礼，小人尽力，勤礼莫如致敬，尽力莫如敦笃，敬在养神，笃在守业。国之大事，在祀与戎，祀有执膰，戎有受脤，神之大节也。今成子惰，弃其命矣，其不反乎？"十四年，王使刘定公赐齐侯命。昭公元年，晋赵武、楚公子围会诸侯于虢。王使刘定公劳赵孟於颍，馆於洛汭。刘子曰："美哉禹功，明德远矣。微禹，吾其鱼乎！吾与子弁冕端委，以治民临诸侯，禹之力也。子盍亦绩禹功，而大庇民乎？"对曰："老夫罪戾是惧，焉能恤远？吾侪偷食，朝不谋夕，何其长也？"刘子归以语王曰："谚所谓老将至而耄及之者，其赵孟之谓乎！为晋正卿，以主诸侯，而侪於隶人，朝不谋夕，弃神人矣。神怒民叛，何以能久？赵孟不复年矣。"昭公二十二年，初，王子朝、宾起有宠於景王（子朝，景王长庶子。宾起，子朝傅），王与宾孟说之（孟即宾起），欲立之。刘献公之庶子伯蚠事单穆公（献公，刘挚。伯蚠，刘狄。穆公，单旗），恶宾孟之为人也，愿杀之。又恶王子朝之言，以为乱，愿去之（子朝有欲立之言）。夏，王田北山，使公卿皆从，将杀刘子、单子（王知刘、单不欲立子朝，欲先期杀之）。王有心疾，乙丑，崩於荣錡氏。戊辰，刘子挚卒，无子，单子立刘蚠。五月庚辰，见王（见王猛）遂攻宾起，杀之，盟群王子于单氏。丁巳，葬景王。王子朝因旧官百工之丧职秩者，与灵、景之族以作乱（灵王，景王之子也）。孙、帅、郊、要、饯之甲（三邑，周地），以逐刘子，刘子奔扬。单子逆悼王子庄宫以归。王子还夜取王以如庄宫（王子还，子朝党。不欲使单子得王猛，故取之）。癸亥，单子出（失王故出奔）。王子还与召庄公谋曰："不杀单旗，不捷。"遂奉王以追单子，及领，大盟而复（领，周地。欲重盟，令单子、刘子复归。然後背盟，杀之）。杀挚荒以说。刘子如刘，单子亡，奔于平畤（知还欲背盟，故奔）。群王子追之。单子杀还、姑、发、弱、鬷、延、定、稠（八子，灵、景之族，因战而杀之）子朝奔京（其党死故）。丙寅，伐之（单子伐京）。京人奔山，刘子入於王城（子朝奔京，故得入）。辛未，巩简公败绩於京。乙亥，甘平公亦败焉（甘、巩二公，周卿士，为子朝所败）。单子欲告急於晋，以王如平畤，遂如圃车，次於皇（出次以示急）。刘子如刘。单子使王子处守於王城（守王城，距子朝），盟百工於平宫。鄩肹伐皇，大败（子朝党）。司徒醜以王师败绩於前城，百工叛（司徒醜败故）。伐单氏之宫，败焉（百工伐单氏，为单氏所败）。庚午，反伐之（单氏反伐百工）。辛未，伐东圉（百工所在）。冬十月丁巳，晋籍谈荀跞帅九州之戎及焦、瑕、温、原之师，以纳王於王城。庚申，单子、刘蚠以王师败绩於郊（为子朝之党所败），前城人败陆浑於祉（前城，子朝众）。十一月乙酉，王子猛卒，不成丧也（未即位，周人谥曰悼王，所以不称崩）。己丑，敬王即位（子猛母弟），馆于子旅氏（周大夫）。二十三年，四月，单子取訾，刘子取墙人、直人（二邑，属子朝）六月，王子朝入於尹（自京入尹氏之邑）。癸未，尹圉诱刘佗杀之（尹圉，尹文公也。刘佗，刘蚠族，敬王党），丙戌，单子从阪道，刘子从尹道伐尹。单子先至而败，刘子还。己丑，召伯奂、南宫极以成周人戍尹（二子，周卿士，子朝党）。庚寅，单子、刘子、樊齐以王如刘（辟子朝，出居刘子邑）。甲午，王子朝入於王城，次於左巷。鄩罗纳诸庄宫（周大夫）。尹辛败刘师於唐。丙辰，又败诸鄩。甲子，尹辛取西闱（西闱，周地）。丙寅，攻蒯，蒯溃。二十六年，单子如晋告急。刘人败王城之师於尹氏（刘人，刘蚠之族。王城，子朝之徒）。戊辰，王城人、刘氏战于施谷，刘氏败绩。七月，刘子以王出（师败故），次於渠（周地）。王城人焚刘。王宿於褚氏。晋知跞、赵鞅帅师纳王。召伯盈逐王子朝。子朝奔楚。召伯逆王於尸，及刘子、单子盟。癸酉，王入于成周。定公四年，刘文公会晋及诸侯于召陵，谋伐楚也。七年，周儋翩入於仪栗以叛（仪栗，周邑）。单武公、刘桓公败尹氏於穷谷（尹氏复党儋翩，共为乱也）。八年，刘子伐仪粟，伐盂，以定王室（讨儋翩之党）。哀公三年，初，刘氏、范氏世为婚姻，苌弘事刘文公，故周与范氏。赵鞅以为讨。六月，周人杀苌弘。及定王时，刘氏亡（《国语》）。

△单

单，姬姓，伯爵，国在畿内，单伯世为王卿士。庄公十四年，齐侯以诸侯伐宋（以其背北杏之会故也），齐请师於周（欲崇天子，假王命以示大顺）。单子会之，取成於宋而还。文公十四年，鲁襄仲使告於王，请以王宠求叔姬於齐（叔姬，鲁女，济昭公夫人，生子舍，无宠，为公子商人弑之而自立），曰："杀其子，焉用其母，请受而罪之。"冬，单子如齐，请子叔姬。齐人执之（恨鲁恃王势求女），又执子叔姬。十五年，齐人许单伯请而赦之，使致命於鲁。成公元年，晋侯使瑕嘉平戎於王，单襄公如晋拜成。十二年，却至与周争鄇田，王命刘康公、单襄公讼诸晋（语见刘子）。十七年，单子会晋侯及诸侯之师伐郑。襄公三年，公会单顷公及诸侯，同盟于鸡泽。十年，王叔陈生与伯舆争政（二子，王卿士）。晋侯使士儌平王室，王使叔氏与伯舆合要（要，辞也），王叔氏不能举其契。王叔奔晋。单靖公为卿士，以相王室（代王叔）。昭公十一年，单子会韩宣子于戚，视下言徐。叔向曰："单子其将死乎。"朝有著定（著定，朝内列位常处谓之表著），会有表（野会，设表以为位），衣有襘，带有结（襘，领会。结，带结）。会朝之言，必闻於表著之位，所以昭事序也。视不过结、襘之中，所以道容貌也。言以命之，容貌以明之，失则有阙。今单子为王官伯，而命事於会，视不登带，言不过步，貌不道容，而言不昭矣。不道不共，不昭不从，无守气矣。"冬，单成公卒。景王铸大钱及无射，单穆公谏，不听。二十二年，景王崩，刘子、单子立王子猛。王子朝作乱（语见刘子）。定公八年，单子伐榖城、简城，以定王室（讨儋翩之乱）。

△祭

祭，姬姓，伯爵，周公之後，国於畿内，在陈留长垣县，今郑州管城有祭城。世为王卿士。穆王将征犬戎，祭公谋父谏曰："不可。先王耀德不观兵。夫兵戢而时动，动则威，观则玩，玩则无震（韦昭曰："震，惧也。"）。是故周文公之《颂》（韦昭曰："文公，周公旦之谥。"）曰：'载戢干戈，载櫜弓矢（唐固曰："櫜，韬也。"）。我求懿德，肆于时夏，允王保之（韦昭曰："言武王常求美德，故陈其功，於是夏而歌之：'信哉，武王能保此时夏之美。'乐章大者曰夏。"）。'先王之於民也，茂正其德而厚其性，阜其财求而利其器用，明利害之乡（韦昭曰："乡，方也。"），以文修之，使之务利而辟害，怀德而畏威，故能保世以滋大。昔我先王世后稷（韦昭曰："谓弃与不窋也。"唐固曰："父子相继曰世。"），以服事虞、夏。及夏之衰也，（《正义》曰："谓太康也。"）弃稷不务（《正义》曰："言太康弃废稷官。"），我先王不窋用失其官，而自窜於戎狄之间。不敢怠业，时序其德，遵修其绪，（徐广曰："遵一作纂。"）修其训典，朝夕恪勤，守以敦笃，奉以忠信，奕世载德，不忝前人（《正义》曰："前人谓后稷也。言不窋弈世载德，不忝后稷。及文王、武王，无不务农事。"）。至於文王、武王，昭前之光明而加之以慈和，事神保民，无不欣喜。商王帝辛大恶於民，庶民不忍，訢戴武王，以致戎於商牧（《正义》曰："纣近郊地，名牧野。"）。是故先王非务武也，勤恤民隐而除其害也。夫先王之制，邦内甸服，邦外侯服，侯卫宾服（韦昭曰："此总言之也。侯，侯圻；卫，卫圻也。"），夷蛮要服，戎翟荒服。甸服者祭（韦昭曰："供日祭。"），侯服者祀（韦昭曰："供月祀。"），宾服者享（韦昭曰："供时享。"），要服者贡（韦昭曰："供岁贡。"），荒服者王（韦昭曰："王，王事天子也。《诗》曰：'莫敢不来王。'"）。日祭，月祀，时享，岁贡，终王。先王之顺祀也（徐广曰："《外传》云：'先王之训。'"）。有不祭则修意（韦昭曰："先修志意以自责也。畿内近，知王意也。"），有不祀则修言（韦昭曰："言，号令也。"），有不享则修文（韦昭曰："文，典法也"）。有不贡则修名（韦昭曰："名谓尊卑职贡之名号。"），令有不王则修德，（韦昭曰："远人不服，则修文德以来之。"）序成而有不至则修刑（韦昭曰："序成谓上五者次序已成，有不至，则有刑罚也。"）。於是有刑不祭，伐不祀，征不享，让不贡，告不王。於是有刑罚之辟，有攻伐之兵，有征讨之备，有威让之命，有文告之辞。布令陈辞而有不至，则增修於德，无勤民於远。是以近无不听，远无不服。今自大毕、伯士之终也（徐广曰："犬戎之君。"），犬戎氏以其职来王（《正义》："贾逵云：'大毕、伯士，犬戎氏之二君也。白狼、白鹿，犬戎之职贡也。'按：大毕、伯士终後，犬戎氏常以其职来王。"），天子曰（《正义》曰："祭公言穆王之意，故云天子曰。"）：'予必以不享征之，且观之兵。'无乃废先王之训而王几顿乎（《正义》曰："几音祈。"）？吾闻犬戎树敦（徐广曰："树，一作'〈木敕〉'。"傞案：韦昭曰："树，立也。言犬戎立性敦笃也。"），率旧德而守终纯固，其有以御我矣！"王遂征之，得四白狼，四白鹿以归。自是荒服者不至。王欲肆其心，周行天下，将必有车辙马迹焉。祭公谋父作《祈招》之诗以止王心（祈父，周司马，世掌甲兵之职。招其名，祭公方谏游行，故指司马官而言）。其诗曰："祈招之愔愔，式昭德音，思我王度，式如玉，式如金，形民之力，而无醉饱之心。王是以获没於祇宫（获没，不见篡弑）。隐公元年，祭伯来，非王命也（释所以不称使）。桓公八年，祭公来，遂逆王后于纪。

△凡

凡，姬姓，伯爵，周公之後，国於畿内，在汲郡共县，今卫州共城县，世为王卿士。厉王、幽王之时，凡伯作《板》、《瞻卬》、《召旻》诸诗以刺王。隐公七年，戎朝於周，发币於公卿，凡伯弗宾。冬，王使凡伯来聘。还，戎伐之于楚邱以归。

△苏

苏其姓未详，子爵，周武王时，苏忿生为司寇，封於温，为畿内之国，地在河内温县。幽王时，苏成公与暴辛公共为卿士，为暴公所谮，作《何人斯》。隐公十一年，王取邬、刘、蒍、邘之田于郑，而与郑人苏忿生之田温、原、絺、樊、隰郕、欑茅、向、盟、州、陉、隤、怀（时苏氏叛王，十二邑王不能有，故以与郑）。庄公十九年，蒍国边伯、石速、詹父、子禽、祝跪作乱，因苏氏（桓王夺苏十二邑以与郑，自此以来遂不和）。秋，五大夫奉子颓以伐王，不克，出奔温（苏邑）。苏子奉子颓以奔卫，卫、燕伐周，纳子颓。僖公十年，狄灭温，苏子无信也。苏子叛王即狄不能於狄，狄人伐之，王不救，故灭。苏子奔卫。文公十年，及苏子盟于女栗顷王立故也（僖十年，狄灭温，今复见，盖王复之）。成十一年，晋却至与周争鄇田，王命刘康公、单襄公讼诸晋。却至曰："温，吾故也，故不敢失（言温，却氏旧邑）。"刘子、单子曰："昔周克商，使诸侯抚封（各抚有其封内之地），苏忿生以温为司寇，与檀伯达封於河（谓俱封於河内）。苏氏即狄，又不能於狄而奔卫。襄主劳文公而赐之温，狐氏、阳氏先处之（狐溱、阳处父先食温也），而後及子。若治其故，则王官之邑也，子安得？"之晋侯使却至勿敢争。

△毛

毛，姬姓，伯爵，文王之後，封於毛，地在畿内。成王时为卿士，与召公、芮伯、彤伯、毕公、卫侯同受顾命立康王，自此世为王卿士。文公元年，王使毛伯卫来赐公命。九年，毛伯卫来求金（襄王崩，求金以共葬事）。宣公十五年，王孙苏与召氏、毛氏争政，使王子捷杀召戴公及毛伯卫。昭公十八年，二月乙卯，周毛得杀毛伯过（得，过之族）而代之。苌弘曰："毛得必亡，是昆吾稔之日也，侈故之以（昆吾，夏伯。稔，熟。侈恶积熟，以乙卯日与桀同诛）。而毛得以济侈於王都，不亡何待！二十六年，尹氏、召伯、毛伯以王子朝奔楚（语见刘子）。

右周、召、刘、单、祭、凡、苏、毛皆王畿内之国，世为王卿士。先王之时，诸侯之有功德者，则入辅王室。如成王时，召太保、芮伯、彤伯、毕公、卫侯、毛公为六卿，召、毕、毛皆兼三公，齐侯吕伋为王虎贲氏。後来如卫、郑二武公亦入为王卿士，皆外诸侯也。东迁而後，王室微弱，号令不能行於畿外。春秋之初，郑与虢尚迭为卿士，然争政怨怒，至於交质、交恶，称兵构逆，王夷师熸，而名义荡然矣。其後虢为晋所灭，郑亦不复听王室之令。齐、晋迭伯，而列国之所为奔走後先者，知有盟主而已。王室之政，付之畿内食采邑之小国。然温已叛去，其地入於狄与晋。凡、祭仅再见於隐、桓之间而已，後不复闻，惟周、召、刘、单世执王室之政柄云。

△徐

徐，嬴姓，子爵，出自柏翳国，始封於夏，历殷周。国在下邳僮县，今泗州临淮有徐城。武王崩，成王幼，周公摄政，三监及徐、商、奄叛周，周公讨之，杀管、蔡、武庚，践奄（践，灭也），宁东土。及伯禽封於鲁，而徐戎、淮夷复寇东郊，伯禽讨之，作《费誓》。穆王西巡守，乐而忘归。徐君诞僭称偃王，行仁义，除刑争，四方诸侯争辩者无所质正，咸宾祭於徐，贽玉帛、死生之物於徐庭者三十六国，得朱弓赤矢之瑞。穆王闻之，乃命造父御长驱而归，与楚连谋伐徐。偃王失国，走死彭城武原山下。宣王时，徐方不庭，王命太师皇父、程伯休甫总六师以讨之。僖公三年，徐人取舒（舒国亦庐江舒县。胜国而不用大师，亦曰取）。十五年，春，楚人伐徐，徐即诸夏故也。三月，齐侯及诸侯盟于牡邱，寻葵邱之盟，且救徐也。孟穆伯帅师及诸侯之师救徐，诸侯次于匡以待之。冬，楚败徐于娄林，徐恃救也（恃齐救）。十七年春，齐人为徐伐英氏，以报娄林之役也。文公七年，徐伐莒。成公七年，吴伐巢，伐徐。楚子重奔命救巢、徐。昭公四年，楚子会诸侯于申。徐子，吴出也，以为贰焉，故执诸申。六年，徐仪楚聘於楚（仪楚，徐大夫）。楚子执之，逃归。惧其叛也，使薳泄伐徐。吴救徐，败楚师於房锺。十二年，楚子狩於州来，次於颍尾，使荡侯、潘子、司马督、嚣尹午、陵尹喜帅师围徐以惧吴。楚子次於乾溪，以为之援。十六年，齐侯伐徐，师至於蒲隧（徐地）。徐人行成。徐人及郯人、莒人会齐侯，盟於蒲隧，赂以甲父之鼎。叔孙昭子曰："诸侯之无伯，害哉（为小国害）！齐君之无道也，兴师而伐远方，会之有成而还，莫之亢也（亢，御也）。无伯也夫。"三十年，吴子伐徐，防山以水之（防壅山水以灌徐）。己卯，灭徐。徐子章禹断其髪（自刑示惧），携其夫人以逆吴子。吴子唁而送之，使其迩臣从之，遂奔楚。楚沈尹戍帅师救徐，弗及，遂城夷，使徐子处之（夷，城父也）。

先儒林少颖言："周自文、武兴於西土而化行於南，故西夷最先服，而东夷之服为最後。是以武王牧野之战，方与商师决胜负於行阵之间，而西南夷之邦，所谓庸、蜀、羌、髳、微、卢、彭、濮者已皆供使。而成王之即政，天下已太平矣，东夷之徐，奄犹兴兵以叛也。"愚按徐虽柏翳之後，有国巳久，而俗流於夷。周初，一叛於三监流言之时，再叛於伯禽抚封之日，周公、鲁公仅能定之；至穆王稍有荒纵远狩之失，而偃王者遽尔僭号，侈然有朝诸侯，有天下之意。洎厉王无道，宣王拨乱之始，而绎骚於南国者，又徐也。然则徐於西周之时，盖常常称乱於东南，及东迁之後，徐始微弱。而东南之鸱张，僭窃北向，以争诸侯者，荆、楚、吴、越相继兴矣。其後徐益以弱，服属於吴、楚之间，而卒不得免焉。然吴、楚倔强於东周衰微之後，而徐倔强於西周鼎盛之时，则其初本非弱国也。

△戎

隐公二年，公会戎于潜，修惠公之好也。戎请盟，公辞（陈留济阳县东南有戎城）。戎请盟。秋，盟于唐，复修戎好也。七年，初，戎朝於周，发币於公卿，凡伯弗宾。冬，王使凡伯聘於鲁。还，戎伐之于楚邱以归。九年，北戎侵郑，郑伯御之。患戎师，曰："彼徒我车，惧其侵轶我也。"公子突曰："使勇而无刚者尝寇，而速去之（突，郑厉公。尝，试也。勇则能往，无刚不耻退）。君为三覆以待之（覆，伏兵）。戎轻而不整，贪而无亲，胜不相让，败不相救。先者见获必务进，进而遇覆必速奔，後者不救，则无继矣。乃可以逞。"从之。戎人之前遇覆者奔。祝聃逐之。衷戎师（戎前後及中遇三覆，皆受敌，故曰衷戎师），前後击之，尽殪，戎师大奔。十一月甲寅，郑人大败戎师。桓公六年，北戎伐齐，齐侯使乞师於郑。郑太子忽帅师救齐。六月，大败戎师，获其二帅大良、少良，甲首三百，以献於齐。於是诸侯之大夫戍齐。庄公十八年，公追戎于济西。不言其来，讳之也（戎来侵鲁，鲁不知去，乃追之，故讳不言其来）。二十年，齐人伐戎。三十年，鲁公及齐侯遇于鲁济，谋山戎也。以其病燕故也（北燕，幽蓟）。齐人伐山戎（山戎，北狄）。三十一年，齐侯来献戎捷。《榖梁传》曰："桓内无因国，外无从诸侯，而越千里之险，北伐山戎，危之也（内无因缘山戎左右之国为内间者。外无诸侯者，不烦役寮国）。则非之乎？善之也。何善乎尔？燕、周之分子也（召康公之後，周之别子孙）。贡职不至，山戎为之伐矣。闵公二年，虢公败犬戎於渭汭（犬戎，西戎别在中国者），僖公二年，虢公败戎於桑田（桑田，虢地，在弘农陕县）。十年，齐侯、许男伐北戎。十一年，扬拒、泉皋、伊雒之戎同伐京师，入王城，焚东门（扬拒、泉皋皆戎邑，及诸杂居伊水、洛水之间者。今伊阙北有泉亭）。王子带召之也（子带召戎，欲因以篡位）。秦、晋伐戎以救周。秋，晋侯平戎於王。十二年，王以戎难故，讨王子带，王子带奔齐。冬，齐侯使管夷吾平戎於王，使隰朋平戎於晋（平，和也。前年晋救周伐戎，故戎与周、晋不和）。十三年，为戎难故，诸侯戍周，齐仲孙湫致之。十六年，王以戎难告於齐，齐徵诸侯而戍周。二十二年，初，平王之东迁也，辛有適伊川，见被髪而祭於野者，曰："不及百年，此其戎乎！其礼先亡矣。"秋，秦、晋迁陆浑之戎於伊川（允姓之戎居陆浑，在秦、晋西北。二国诱而徙之，遂去戎号，至今为陆浑县也）。三十三年，晋及姜戎败秦师于殽。文公八年，鲁公子遂会伊、雒之戎，盟于暴（暴，郑地）。十六年，楚大饥，戎伐其西南，至於阜山，师於大林。又伐其东南，至於阳邱，以侵訾枝（戎，山夷也。大林、阳邱、訾枝皆楚邑也）。十七年，周甘歜败戎於邥垂，乘其饮酒也（歜，周大夫。邥垂，周地，在河南新城县北）。宣公三年，楚子伐陆浑之戎，遂至於雒，观兵於周疆。定王使王孙满劳楚子。成公元年，晋侯使瑕嘉平戎於（王平文十七年邥垂之役），单襄公如晋拜成。刘康公徼戎，将遂伐之（欲要其无备）。叔服曰："背盟而欺大国，此必败。背盟不祥，欺大国不义，将何以胜？"不听，遂伐茅戎。三月癸未，败绩於徐吾氏（徐吾氏，茅戎之别也）。六年，晋伯宗、夏阳说，卫孙良夫、甯相、郑人、伊、雒之戎、陆浑蛮氏侵宋（蛮氏，戎别种也。河南新城县东南有蛮城），以其辞会也（前年宋辞虫牢之盟）。襄公四年，无终子嘉父使孟乐如晋（无终，山戎国名。孟乐，其使臣），因魏庄子纳虎豹之皮以请和诸戎（庄子，魏绛）。晋侯曰："戎狄无亲而贪，不如伐之。"魏绛曰："诸侯新服，陈新来和，将观於我，我德则睦，否则携贰。劳师於戎，而楚伐陈必不能救，是弃陈也，诸华必叛。戎，禽兽也，获戎失华，无乃不可乎？和戎有五利焉：戎狄荐居，贵货易土，土可贾焉，一也。边鄙不耸，民狎其野，穑人成功，二也。戎狄事晋，四邻震动，诸侯威怀，三也。以德绥戎，师徒不勤，甲兵不顿（顿，坏也），四也。鉴於后羿，而用德度，远至迩安，五也。君其图之。"公说，使魏绛盟诸戎，修民事，田以时。五年，王使王叔陈生愬戎于晋（戎陵虣周室，故告愬於盟主），晋人执之。士鲂如京师，言王叔之贰於戎也（王叔反有贰心於戎，失奉使之义，故晋执之）。十四年，晋及诸侯会于向，将执戎子驹支，范宣子亲数诸朝（行之所在，亦设朝位），曰："来，姜戎氏，昔秦人迫逐乃祖吾离於瓜州（四岳之後皆姓姜，又别为允姓。瓜州地在今燉煌。燉，徒门反），乃祖吾离被苫盖，蒙荆棘，以来归我先君（盖，苫之别名。蒙，冒也）。我先君惠公有不腆之田（腆，厚也），与女剖分而食之（中分为剖）。今诸侯之事我寡君不如昔者，盖言语漏泄，则职女之由（职，主也）。诘朝之事，尔无与焉（诘朝，明旦。不使复得与会事也）！与将执女。"对曰："昔秦人负恃其众，贪於土地，逐我诸戎。惠公蠲其大德（蠲，明也），谓我诸戎是四岳之裔胄也（四岳，尧时方伯，姜姓也。裔，远也。胄，後也），毋是翦弃（翦，削也），赐我南鄙之田，狐狸所居，豺狼所嗥。我诸戎除翦其荆棘，驱其狐狸豺狼，以为先君不侵不叛之臣，至於今不贰（不内侵，亦不外叛）。昔文公与秦伐郑，秦人窃与郑盟而舍戍焉（在僖三十年），於是乎有殽之师（在僖三十三年），晋御其上，戎亢其下（亢，犹当也），秦师不复，我诸戎实然。譬如捕鹿，晋人角之，诸戎掎之（掎其足也。掎，居绮反），与晋踣之（踣，僵也。踣，蒲北反，又敷豆反），戎何以不免？自是以来，晋之百役与我诸戎相继於时（言给晋役不旷时），以从执政，犹殽志也（意常如殽，無中二也），岂敢离逖？今官之师旅，无乃实有所阙，以携诸侯而罪我诸戎！我诸戎饮食衣服不与华同，贽币不通，言语不达，何恶之能为？不与於会，亦无瞢焉（瞢，闷也）！"赋《青蝇》而退（《青蝇》，《诗　小雅》。取其"恺悌君子，无信谗言。"）。宣子辞焉，使即事於会，成恺悌也（成恺悌，不信谗也。不书者，戎为晋属，不肯特达）。昭公九年，周甘人与晋阎嘉争阎田（甘人，甘大夫襄也。阎嘉，晋阎县大夫）。晋梁丙、张趯率阴戎伐颍（阴戎，陆浑之戎。颍，周邑）。王使詹桓伯辞於晋（辞，责让之。桓伯，周大夫），曰："我自夏以后稷，魏、骀、芮、岐、毕，吾西土也（在夏世以后稷功受此五国，为西土之长。骀在始平武功县所治釐城，岐在扶风美阳县西北）。及武王克商，蒲姑、商奄，吾东土也（乐安博昌县北有蒲姑城）。巴、濮、楚、邓，吾南土也。肃慎、燕、亳，吾北土也（肃慎，北夷，在元菟北计三千馀里）。吾何迩封之有（迩，近也）？文、武、成、康之建母弟，以蕃屏周，亦其废坠是为（为後世废坠，兄弟之国当救济之），岂如弁髦而因以敝之（童子垂髦始冠，必三加冠，成礼而弃其始冠，故言弁髦因以敝之）。先王居檮杌於四裔，以御魑魅（言檮杌，略举四凶之一，下言四裔，则三曲在其中），故允姓之奸，居於瓜州（允姓，阴戎之祖，与三苗俱放三危者。瓜州，今燉煌）。伯父惠公归自秦而诱以来（僖十五年，晋惠公自秦归。二十二年，秦、晋迁陆浑之戎於伊川），使偪我諸姬入我郊甸，则戎焉取之（邑外为郊，郊外为甸。言戎取周郊甸之地）。戎有中国，谁之咎也（咎在晋）？后稷封殖天下，今戎制之，不亦难乎（后稷修封疆，埴五榖，今戎得之，唯以畜牧）？伯父图之。我在伯父，犹衣服之有冠冕，木水之有本源，民人之有谋主也（民人谋主，宗族之师长）。伯父若裂冠毁冕，拔本塞源，专弃谋主，虽戎狄其何有余一人（伯父犹然，则虽戎狄无所可责。晋率阴戎伐周邑，故云然）？"叔向谓宣子曰："文之伯也，岂能改物（言文公虽霸，未能改正朔，易服色）？翼戴天子而加之以共（翼，佐也）。自文以来，世有衰德而暴灭宗周（宗周，天子），以宣示其侈，诸侯之贰，不亦宜乎？且王辞直，子其图之。"宣子说。王有姻丧（外亲之丧），使赵成如周吊，且致阎田与襚（襚，送死衣），反颍俘。王亦使宾滑执甘大夫襄以说於晋。晋人礼而归之（宾滑，周大夫）。十六年，楚子闻蛮氏之乱也，与蛮子之无质也（质，信也），使然丹诱戎蛮子嘉杀之，遂取蛮氏。既而复立其子，礼也（河南新城县东南有蛮城）。十七年，晋侯使屠蒯如周，请有事於雒及三涂（屠蒯，晋之膳宰，以忠谏见进。雒，雒水也。三涂，山名，在陆浑南），苌弘谓刘子曰："客容猛，非祭也。其伐戎乎？陆浑氏甚睦於楚，必是故也。君其备之。"乃警戎备（警戎以备戎，欲因晋合势）。九月丁卯，晋荀吴帅师涉自棘津，使祭史先用牲於雒。陆浑人弗知，师从之。庚午，遂灭陆浑，数之以其贰於楚也。陆浑子奔楚，其众奔甘鹿（甘鹿，周地）。周大获（先警戎备，故获）。范宣子梦文公携荀吴而授之陆浑，故使穆子帅师献俘於文宫。哀公四年，夏，楚人既克夷虎（夷虎，蛮夷叛楚者），乃谋北方。左司马眅、申公寿馀、叶公诸梁致蔡於负函（三子，楚大夫也。此蔡之故地人民，楚因以为邑。致之者，会其众也），致方城之外於缯关（负函、缯关，皆楚地），曰："吴将溯江入郢（逆流曰溯），将奔命焉。"为一昔之期，袭梁及霍（伪辞当备吴，夜结期，明日便袭梁、霍，使不知之。梁，河南梁县西南故城也。梁南有霍阳山，皆蛮子之邑也）。单浮馀围蛮氏，蛮氏溃（浮馀，楚大夫也。单音善）。蛮子赤奔晋阴地（阴地，河南山北自上雒以东至陆浑）。司马起丰、析与狄戎（楚司马眅也。析县属南乡郡。析南有丰乡，皆楚邑。发此二邑人及戎狄），以临上雒。左师军於菟和（菟和山在上雒东也。菟音徒），右师军於苍野（苍野在上雒县），使谓阴地之命大夫士蔑（命大夫，别县监尹）曰："晋、楚有盟，好恶同之。若将不废，寡君之愿也。不然，将通於少习以听命（少习，商县武关也。将大开武关道以伐晋）。"士蔑请於赵孟，赵孟曰："晋国未宁，安能恶於楚，必速与之（未宁，自范中行之难）。"士蔑乃致九州之戎（九州戎，在阴地，陆浑者），将裂田以与蛮子而城之（以许蛮子），且将为之卜（卜城）。蛮子听卜，遂执之，与其五大夫，以畀楚师於三户（今丹水县北三户亭）。司马致邑，立宗焉，以诱其遗民（楚复诈为蛮子作邑，立其宗主），而尽俘以归。

△狄

庄公三十一年，狄伐邢。闵公元年，狄人伐邢，管敬仲言於齐侯曰："戎狄豺狼，不可厌也。诸夏亲暱，不可弃也。宴安酖毒，不可怀也。《诗》云'岂不怀归，畏此简书，'同恶相恤之谓也。请救邢以从简书。"齐人救邢。二年，冬，狄人伐卫，卫及狄战於荥泽，卫师败绩，遂灭卫（此荥泽当在河北）。狄人囚史华龙滑与礼孔以逐卫人。二人曰："我太史也，实掌其祭，不先，国不可得也（夷狄畏鬼，故恐言当先白神）。"乃先之。至则告守者曰："不可待也（守者石祁子、甯庄子，公与之玦与矢，令守而自御狄，战败，君死而众散）。"夜与国人出。狄入卫，遂从之，又败诸河（卫将东走渡河，狄复逐而败之）。宋桓公逆诸河（迎卫败众），宵济（夜渡，畏狄）。卫之遗民男女七百有三十人，益之以共、滕之民为五千人（共、滕，卫别邑），立戴公以庐於曹（曹，卫下邑。戴公名申，其年卒，文公毁立）。齐师戍曹。晋侯使太子申生伐东山皋落氏（赤狄别种也。皋落，其氏族）。僖公元年，春，诸侯救邢。邢溃，出奔师，师遂逐狄人，具邢器用而迁之，师无私焉。八年，晋里克帅师，梁由靡御，虢射为右，以败狄於采桑（《传》言前年事也。平阳北屈县西南有采桑津）。梁由靡曰："狄无耻，从之必大克（不耻走，故可逐）。"里克曰："惧之而已，无速众狄（恐怨深而群党来报）。"虢射曰："期年，狄必至，示之弱矣。"夏，狄伐晋，报采桑之役也。复期月明（期年之言验）。十年，狄灭温，苏子无信也。苏子叛王即狄，又不能於狄，狄人伐之，王不救，故灭。苏子奔卫。十三年，狄侵卫。十六年，狄侵晋，取狐厨、受铎，涉汾，及昆都，因晋败也（狐厨、受铎、昆都，晋三邑。平阳临汾县西北有狐谷亭。汾水出太原，南入河。时秦败晋於韩）。十八年，邢人、狄人伐卫，围菟圃。二十一年，狄侵卫（为邢故）。二十四年，郑伐滑，王使伯服、游孙伯如郑请滑。郑伯怨王，不听命而执二子。王怒，将以狄伐郑。富辰谏，不听，使颓叔、桃子出狄师。夏，狄伐郑，取栎。王德狄人，将以其女为后。富辰谏曰："不可。臣闻之曰：'报者倦矣，施者未厌。'狄固贪惏，王又启之，女德无极，妇怨无终，狄必为患。"王弗听。初，甘昭公有宠於惠后，惠后将立之，未及而卒。昭公奔齐，王复之。又通於隗氏，王替隗氏。颓叔、桃子曰："我实使狄，狄其怨我。"遂奉太叔，以狄师攻王。王御士将御之。王曰："先后其谓我何？宁使诸侯图之。"王遂出，及坎欿，国人纳之。秋，颓叔、桃子奉太叔以狄师伐周，大败周师。王出適郑，处於氾。太叔以隗氏居於温。二十五年，晋侯纳王，杀太叔。二十八年，晋侯作三行以御狄，荀林父将中行，屠击将右行，先蔑将左行（晋置上、中、下三军），今复增置三行以避天子六军之名）。三十年，晋人侵郑，狄间晋之有郑虞也。夏，狄侵齐。三十一年，晋蒐于清原，作五军以御狄（二十八年作三行，今罢之，更为上下新军）。冬，狄围卫，卫迁于帝邱。三十二年，夏，狄有乱，卫人侵狄，狄请平焉。秋，卫人及狄盟。三十三年，狄侵齐，因晋丧也，（晋文公薨）。狄伐晋，及箕。晋侯败狄于箕。却缺获白狄子（白狄，狄别种也，故西河郡有白部胡）。先轸死於狄师。文公七年，狄侵鲁西鄙，公使告於晋。赵宣子使因贾季问酆舒，且让之（酆舒，狄相。让其伐鲁。时贾季奔狄，故就使让之）。九年，狄侵齐。十年，狄侵宋。十三年，狄侵卫。宣公三年，赤狄侵齐。四年，赤狄侵齐。六年，秋，赤狄伐晋，围怀，及邢邱（邢邱，今河内平皋县）。晋侯欲伐之，中行桓子曰："使疾其民（为民所疾），以盈其贯，将可殪也。《周书》曰：'殪戎殷。'此之谓也。"七年，赤狄侵晋，取向阴之禾。八年，白狄及晋平，会晋伐秦。十一年，晋却成子求成於众狄，众狄疾赤狄之役，遂服於晋（赤狄潞氏最强，故服役众狄）。秋，会于欑函，众狄服也。是行也，诸大夫欲召狄，却成子曰："吾闻之，非德莫如勤，非勤何以求於人？能勤有继，其从之也（勤则功继之）。《诗》曰：'文王既勤止。'文王犹勤，况寡德乎？"十三年，赤狄伐晋，及清，先縠召之也（邲战不得志，故召狄欲为变）。晋人讨先縠，杀之。十五年，潞子婴儿之夫人，晋景公之姊也。酆舒为政而杀之，又伤潞子之目（酆舒，潞相）。晋侯将伐之，诸大夫皆曰："不可。酆舒有三隽才（隽，绝异也。言有才艺绝人者三），不如待後之人。"伯宗曰："必伐之。狄有五罪，隽才虽多，何补焉？不祀，一也。嗜酒，二也。弃仲章而夺黎氏地，三也（仲章，潞贤人也。黎氏，黎侯之国，上党壶关县有黎亭）。虐我伯姬，四也。伤其君目，五也。怙其隽才，而不以茂德，兹益罪也。後之人或者欲敬奉德义以事神人，而申固其命，若之何待之？不讨有罪，曰'将待後'，後有辞而讨焉，母乃不可乎？夫恃才与众，亡之道也。商纣由之，故灭（由，用也）。天反时为灾（寒暑易节），地反物为妖（群物失性），民反德为乱，乱则妖灾生，故文反正为乏，尽在狄矣。"晋侯从之。六月癸卯，晋荀林父败赤狄於曲梁。辛亥，灭潞（曲梁，今广平曲梁县也。书癸卯，从赴）。酆舒奔卫，卫人归诸晋，晋人杀之。《公羊传》："潞何以称子？潞子之为善也。躬足以亡尔！虽然，君子不可不记也。离於夷狄（疾夷狄之俗而去离之，故称子），而未能合乎中国（未能与中国合同礼义相亲比，也故犹系赤狄）。"立黎侯而还（狄夺其地，故晋复立之）。晋侯赏桓子狄臣千室（千家），亦赏士伯以瓜衍之县，曰："吾获狄土，子之功也。微子，吾丧伯氏矣（邲之败，晋侯将杀桓子，士伯请而免之）。"使赵同献狄俘於周。十六年，晋士会帅师灭赤狄甲氏及留旴铎辰（甲氏、留吁，赤狄别种。晋既灭潞氏，今又尽并其余党），献狄俘于王。成公三年，晋却克、卫孙良夫伐廧咎如，讨赤狄之馀焉（晋灭赤狄潞氏，其馀党散入廧咎如）。廧咎如溃，上失民也。九年，秦人、白狄伐晋，诸侯贰故也。十二年，狄人间宋之盟以侵晋，而不设备。秋，晋人败狄於交刚。襄公十八年，白狄始来（白狄，狄之别名，未尝与鲁接，故曰始来，不能行朝礼，故不曰朝）。二十八年，白狄朝于晋。昭公元年，晋中行穆子败无终及群狄於太原（即大卤也。无终，山戎），崇卒也（崇，聚也）。将战，魏舒曰："彼徒我车，所遇又厄（地险不便车），以什共车必克（更增十人以当一车之用）。困诸厄，又克（车每困於厄道，今去车，故为必克），请皆卒（去车为步卒），自我始。"乃毁车以为行五，乘为三伍（乘车者，车三人，五乘十五人。今改去车，更以五人为伍，分为三伍）。荀吴之嬖人不肯即卒，斩以徇（魏舒辄斩之，荀吴不恨，所以能立功）。为五陈以相离，两於前，伍於後，专为右角，参为左角，偏为前拒（皆临时处置之名）以诱之。翟人笑之（笑其失常），未陈而薄之，大败之。十二年，晋荀吴伪会齐侯者，假道於鲜虞，遂入昔阳（鲜虞，白狄别种，在中山新市县。昔阳，肥国都，乐平治县东有昔阳城）。秋，八月壬午，灭肥，以肥子绵皋归（肥，白狄也。绵皋，其君名。钜鹿下曲阳县西有肥累城）。晋伐鲜虞，因肥之役也。十三年，鲜虞人闻晋师之悉起也（平邱盟，甲车四千乘），而不警边，且不修备。晋荀吴自著雍，以上军侵鲜虞，及中人，驱冲竞（中山望都县西北有中人城。驱冲车与狄逐），大获而归。十五年，晋荀吴帅师伐鲜虞，围鼓（鼓白狄之别。钜鹿下曲阳有鼓聚），鼓人或请以城叛，穆子弗许。左右曰："师徒不勤而可以获城，何故不为？"穆子曰："吾闻诸叔向曰：'好恶不愆，民知所適，事无不济。'或以吾城叛，吾所甚恶也。人以城来，吾独何好焉。赏所甚恶，若所好何（无以复加所好）？若其弗赏，是失信也，何以庇民？力能则进，否则退，量力而行。吾不可以欲城而迩奸，所丧滋多。"使鼓人杀叛人而缮守备。围鼓三月，鼓人或请降，使其民见，曰："犹有食色，姑修而城。"军吏曰："获城而弗取，勤民而顿兵，何以事君？"穆子曰："吾以事君也。获一邑而教民怠，将焉用邑？邑以贾怠，不如完旧（贾音古）。贾怠无卒（卒，终也），弃旧不祥。鼓人能事其君，我亦能事吾君。率义不爽，好恶不愆，城可获而民知义所（知义所在也，荀吴必其能获，故因以示义），有死命而无二心，不亦可乎！"鼓人告食竭力尽，而後取之。克鼓而反，不戮一人，以鼓子烝鞮归。二十二年，晋之取鼓也，既献，而反鼓子焉，又叛於鲜虞（叛晋属鲜虞）。六月，荀吴略东阳（略，行也。东阳，晋之山东邑也），使师伪籴者负甲以息於昔阳之门外（昔阳，故肥子所都），遂袭鼓灭之。以鼓子烝鞮归，使涉陀守之（守鼓之地。陀，晋大夫）。中行伯既克鼓，以鼓子苑支来（苑支，鼓子烝鞮也。穆子既克鼓，以烝鞮归，既献而反之。其後又叛。鲁昭二十三年，荀吴袭鼓，灭之，以烝鞮归，使涉陀守之）令鼓人各复其所，非僚勿从（僚，官也）。鼓子之臣曰夙沙釐，以其孥行（釐将妻子从鼓子也），军吏执之，辞曰："我君是事，非事土也。名曰君臣，岂曰土臣？今君实迁（徙也），臣何赖於鼓（赖，利也）？"穆子召之，曰："鼓有君矣（君谓涉佗），尔心事君，吾定而禄爵（而，女也。定，安也）。"对曰："臣委质於狄之鼓，未委质於晋之鼓也（质，贽也。士贽以雉，委贽而退）。臣闻之：委质为臣，无有二心。委质而策死，古之法也（言委贽於君，书名於策，示必死也）。君有烈名，臣无叛质。敢即私利以烦司寇而乱旧法，其若不虞何（即，就也。虞，度也。若就私利，是谓叛君。叛君有罪，故烦司寇。旧法，策死之法。若臣皆如是，将有不意度而至之患者，晋其如之何也！"穆子叹而谓其左右曰："吾何德之务而有是臣也（吾当修务何德，而得若此之臣也）？"乃使行。既献（既献功也），言於公（言釐之贤於公。公，昭公之子去疾也），与鼓子田於河阴（河阴，晋河南之田，使君而田也），使夙沙釐相之。定公三年，鲜虞败晋师於平中（平中，晋地），获晋观虎，恃其勇也。五年，晋士鞅围鲜虞，报观虎之役也。哀公六年，晋赵鞅伐鲜虞，治范氏之乱也（四年，鲜虞纳荀寅於柏人）。

项氏曰："大抵桓、文皆畏狄而不问者。齐桓之世，狄伐邢，齐以微者救之，而不能却狄入卫。齐强郑使赴之而弃其师，城夷仪而迁邢，城楚邱而迁卫，皆以避狄也。桓公召陵服楚，首止定王室，五年间，狄为少止。八年（僖），狄始伐晋，以威齐也。十年，狄灭温。温，王畿也。温子奔卫，狄侵卫以讨之。其後宋伐齐，而狄反救之矣。晋文之世，其初（僖二十四年），狄伐郑，逐天王也。其後也（晋文公），狄侵齐，以尝晋也。狄围卫，卫迁於帝邱，狄再逐卫也。卫侵狄而与狄盟，晋不能讨，故卫自报之，而自与之平也。亦见晋伯之不终矣。自是，文公且卒，狄再侵齐，而公亦终身不讨狄矣。晋文既纵狄，又复导秦，故晋之子孙世有秦、狄之祸。其後狄常与中国争衡，而秦遂伐周，亦秦将兴，而天遣楚以牵制齐、晋於南方而不暇北顾与！按戎之种类不一，其在西方者曰犬戎，最强盛，攻杀幽王於骊山下，取周之地，居泾、渭之间，周於是东迁，以其地畀秦。秦攻戎，却之，而取周之故地。入春秋时，虢公败犬戎於渭汭，则其遗种之在中国者也。其在北方者曰山戎，亦曰北戎，侵郑、侵齐，病焉者是也。其在南方者曰徐戎，居淮、泗之间，公会戎於潜，追戎於济西者是也。其在伊、雒之间者曰姜戎，亦曰陆浑之戎，本三苗之裔，出自太岳，世居瓜州（燉煌）。僖公二十二年，秦、晋迁其族於伊川，自是世服属於晋，戎子驹支之属是也。其姓氏史所不载。惟姜戎姜，姓骊戎姬姓，犬戎亦姬姓，小戎子姓仅可考，而他则未详。狄之种亦不一，有赤狄，有白狄。曰皋落氏，曰潞，曰甲氏、留吁，皆赤狄之类也，曰鼓，曰鲜虞，曰肥，皆白狄之类也，其姓曰隗氏。而潞为潞氏，馀未之详。然戎狄与春秋相为始终，而齐、晋之伯也，亦必先能制戎狄，而後可以为盟主。齐桓之时，戎病周、病燕，狄伐邢、伐卫，俱为齐所攘却，不得以逞。夫子所以有'微管仲'之言也。至晋都冀北，则立国於戎狄之间，祝鮀所谓'疆以戎索'，籍谈所谓'晋居深山，戎狄之与邻'，故其所以待戎狄者，尤不容以无策。自献、惠、文、襄以来，其规模之大概可见。戎易服，故怀之以德，如迁姜戎分南鄙之田，世修其职，及命魏绛和诸戎是也。狄难服，故威之以刑，如作三行，作新军，皆以御狄，後来至於灭潞、灭鼓、灭肥。范宣子言：'吾先君之亟战也有故，秦、狄、齐、楚皆强，不尽力，子孙将弱。'以狄侪之秦、齐、楚，其强可知。古称西戎、北狄，今考春秋之时，戎散居於四方，惟狄独倔强於北。散居，故其势易弱；聚在一方，并力倔强，故其慓悍飘忽之势，虽诛锄之，未易帖服。两汉以来，匈奴常盛於羌戎，盖有由来矣。"








○为王美畅谢兄官表

臣某言：臣兄某前某官，特蒙恩诏，擢授豫州司马，未及赴任，即以某月日改亳州司马。再三策命，叨荷恩私，在臣宗门，实为庆幸。中谢。臣兄自解巾从仕，三十馀年，五为县宰，三迁州佐，政皆通显，职实恭勤。直道在公，有终始之节；平心应物，无造次之愆：在於周行，颇蒙推荐。近属虺贞构逆，惑乱豫州。诖误平人，自贻枭灭。陛下悯荆河之俗，遭此无辜，吊汝之人，使其昭庆，以为奉扬皇化者必藉其才，抚驭穷人者亦资有德。臣兄贞固，滥承天奖，迁授豫州，在於天恩，实为超擢。今者未及赴任，复降授亳州，重叠承恩，翻同贬降，朝廷体例，实亦为尤。臣兄弟叨荣，滥穷非据，天慈改授，不合冒闻，但以始者承恩，蒙越抽擢，今有何过，遂同左迁？区区恳诚，辄敢祈诉天泽，伏愿皇慈有裕，降昭奖之恩；臣兄竭忠，获展才之地。小臣死日，犹生之年。


○贬李德裕潮州司马制

录其自效，则付以国权；惩彼保奸，则举兹朝宪。此王者所以本人情而张法理也。特进行太子少保分司东都上柱国卫国公食邑三千户李德裕，凭藉鎡基，累尘台衮，不能尽心奉国，竭节匡君。事必徇情，政多任已，爱憎颇乖於公道，升黜或在於私门。遂使冤塞之徒，日闻腾口，积嫌之下，得以恣心。岂可尚居保傅之荣，犹列清崇之地，宜加窜斥，以戒僻违。呜呼！朕临御万方，推诚庶物，顾彼纤琐，皆欲保安。岂於将相旧臣，独遗恩顾，而群议不息，谤书盈箧，爰举典章，事非获已。凡百寮庶，宜体朕怀。可潮州司马员外置同正员，仍所在驰驿发遣，纵逢恩赦，不在量移之限。


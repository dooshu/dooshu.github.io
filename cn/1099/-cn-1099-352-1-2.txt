○議處朵顏三衞事宜 【 區處三衞】

一三衞原係通貢屬夷、自　祖宗以來、二百年捍禦之功、不可謂無矣、但近來結姻北虜、陽順陰逆、庚戌以後、勾引入犯者巳數次矣、背逆天道、罪不容誅、緣係狼子野心、姑且羈縻、合無請降敕諭一道、遣官前赴督撫衙門、傳示三衞酋長、會集喜峰口外、宣布　朝廷恩威及諭以二百年捍禦功勞、豈可一旦遽棄其勾引首惡、仍令其自行綁縛、送至軍門、聽候明旨處分、三衞為我藩籬雖不純信順而自不宜去之恐又有別虜據其地反為我患大耳駕馭之術、似不出此、若從別處。恐一墻之隔。又生一虜患也。薊鎮剝床之災。無寧日矣。

一三衞之不順。由於薊鎮之單弱薊鎮之單弱。由於兵粮之不足。近年奉有嚴旨、剋期選練、但見在日見逃亡、新招無人應募、以故本鎮兵額缺少數多、葢因月粮不繼、科差太繁、加之撫夷之費、客兵之擾、身家傾蕩、衣食盡無何恠乎逃亡之日甚、應募之無人也合無念本鎮係近京重地敝壞巳極、大破常格、奏請多發銀兩、遇有前項撫夷供應等費俱許動支官銀一毫不得科派。月粮或本或折。每月不得過五、及防秋擺邊、給以犒賞、他鎮不得援以為例、務使軍士得以聊生、則兵額可以充實、訓練可以如意薊鎮之元氣自勝、而三衞之逆心自銷矣


○送娄图南秀才游淮南将入道序

（一本无“将入道”三字。）

仆未冠，求进士，（贞元六年，公求进士，年十八，故曰未冠。）闻娄君名甚熟。其所为歌诗，传咏都中。（一作“中都”。）通数经及群书。当时为文章，若崔比部、（崔鹏，字元翰，贞元六年，自知制诰罢为比部郎中。）于卫尉，（于邵，字相门。）相与称其文。众皆曰纳言曾孙也。（娄师德，武后时以抚定河北，进纳言，世称为长者。）而又有是，咸推让为先登。后十馀年，仆自尚书郎谪来零陵，（永贞元年，公自礼部员外郎贬永州司马。零陵，永州。）觏娄君，（觏，遇见也。）犹为白衣，居无室宇，出无僮御。仆深异而讯之，乃曰：“今夫取科者，交贵势，倚亲戚，合则插羽翮，生风涛，沛焉而有馀，吾无有也。不则餍饮食，驰坚良，（坚车良马。）以欢于朋徒，相贸为资，（贸，以货易财也。）相易为名，有不诺者，以气排之，吾无有也。不则多筋力，善造请，朝夕屈折于恒人之前，走高门，邀大车，矫笑而伪言，卑陬而句俞。（《庄子》云：卑陬失色。句，音虚。俞，音俞，美也。）偷一旦之容以售其伎，吾无有也。自度卒不能堪其劳，故舍之而游，逾湖、江，出豫章，至南海，（今洪州即豫章，广州即南海也。）复由桂而下也。少好道士言，饵药为寿，未尽其术，故往且求之。”（往，一作“行”。）仆闻而愈疑。往时观得进士者，不必若娄君之言，又少能类娄君之文学，（“少”，一作“不”。）又无纳言之大德以为之祖，无比部、卫尉以为之知，而升名者百数十人。今娄君非不足也，顾不乐而遁耳。因为余留三年。他日，又曰：“吾所以求于心者未克，今其行也。”余既异其遁于名，而又德其久留于我也，故为之言。

夫君子之出，以行道也；其处，以独善其身也。今天下理平，主上亟下求士之诏，（亟，丘吏切。）娄君智可以任职用事，文可以宣风歌德，行于世，必有合其道而进荐之者。遽而为处士，吾以为非时。将曰老而就休耶？则甚少且锐；羸而自养耶？则甚硕且武。问其所以处，咸无名焉。若苟焉以图寿为道，又非吾之所谓道也。夫形躯之寓于土，非吾能私之。幸而好求尧、舜、孔子之志，唯恐不得；幸而遇行尧、舜、孔子之道，唯恐不慊，若是而寿可也。求之而得，行之而慊，（苦簟切，惬也。）虽夭其谁悲？今将以呼嘘为食，咀嚼为神，（咀，子与切。嚼，疾爵切。）无事为闲，不死为生，则深山之木石，大泽之龟蛇，皆老而久，其于道何如也？

仆尝学于儒，持之不得，以陷于是。以出则穷，以处则乖，其不宜言道也审矣。以吾子见私于仆，而又重其去，故窃言而书之而密授焉。


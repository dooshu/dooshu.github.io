碧岩记

余至湖州之三日问太守吴公以山水之最则首举碧岩碧岩故弁山高处太守尝与客游憩其上而湖之人罕至焉凡湖之山皆滨水可舟游而碧岩距水八九里石磴欹危迳草没骭芒履竹杖毕力而後至焉林木荒荟风灌灌然暮寒侵骨有僧雪波者出其诗具言山中胜事屋後石壁十丈许罥以老藤攫拏佶曲下覆石泉中有物如蜥蜴蜿蜒五色祷雨则取之或时不见谓之龙子春夏之交藤花盛开和笋作馔风味絶殊地产茶与庙岕相敌然皆寄生箐篁岩石间滋以云雾僧蚁附而撷之曰野茶最高者曰云峯尤清絶不多得余尝过匡庐五老峯啜云雾茶盖此类也寺东有洞如龙口草木旁缀为髯迳西则珠帘泉下泻为瀑布时秋晴水仅相属不能作崩崖砰石声凭岩面太湖澄泓无际拍臆荡胸岩石皆累峭初至山腰时望之若崇墉苔藓绣错山称碧岩或以此苏文忠尝题字其上今剥落犹髣髴可辨闻山後有精舍三四皆钜观会朝雨迳滑从者蹒跚遂取故道归山高寒难久居士大夫非有济胜之具又耽冥搜者恐不能为是游也书以告之好事者戊申七月二十四日


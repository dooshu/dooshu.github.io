乐天晚年

乐天晚年，优游香山绿野，近乎明哲保身者。甘露之祸，王涯贾舒元舆辈皆焉。乐天有诗云：“当君白首同归日，是我青山独往

时。”或谓乐天幸之，非也。乐天岂幸人之祸者哉？盖悲之也。晋潘岳《赠石崇》，有“白首同所归”之句。及遭刑，俱赴东市，崇顾岳曰：“可谓白首同所归矣。”乐天盖用此事。彼刘梦得之《靖恭佳人怨》，柳子厚之《古东门行》，其於武元衡，则真幸之矣。乐天连为杭苏二州刺史，皆有惠政在民。杭则有三贤堂，并林和靖苏东坡祠之。苏则有思贤堂，并韦应物刘梦得王仲舒范希文祠之。其遗爱犹未泯，不但以诗名也。


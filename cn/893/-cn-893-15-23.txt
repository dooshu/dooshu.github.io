赠别郑判官





窜逐勿复哀，惭君问寒灰。浮云本无意，吹落章华台。[一]远别泪空尽，长愁心已摧。三年吟泽畔，憔悴几时回。[二]

[一]《通典》：春秋时，楚章华台，在复州监利城内。《方舆胜览》：江陵府有章华台，杜预云：在今南郡华容城中。华容即今监利。



[二]《楚辞·卜居》云：“屈原既放，三年不得复见。”《渔父》云：“屈原既放，游于江潭。行吟泽畔，颜色憔悴，形容枯藁。”






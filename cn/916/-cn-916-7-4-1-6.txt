【魏文帝曹丕游宴】

置酒坐飞阁。逍遥临华池。神飙（《类聚》作飘。）自远至。左右芙蓉披。绿竹夹（《御览》作映。）清水。秋兰被幽崖。（李善本《文选》作涯。）月出照园中。冠佩相追随。客从南楚（《御览》作方。）来。为我吹参差。渊（《御览》作潜。）鱼犹（广《文选》作求。）伏浦。（六臣本《文选》注云。五臣作涌。乐府作涌。）听者未云罢。（《文选》作疲。《御览》、广《文选》同。）高文一何绮。小儒安足为。肃肃广殿阴。雀声愁北林。（广《文选》作来。）众宾还城邑。何用（《御览》作以。）慰我（《文选》作吾。广《文选》同。《诗纪》云。一作吾。）心。（广《文选》作我思。○本集四。《文选》三十一。《御览》五百九十二作魏文帝游宴诗。《乐府诗集》三十六作善哉行。广《文选》八作魏文帝游宴。《诗纪》七十六。）


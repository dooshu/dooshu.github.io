◇奏陈天文

自孝建元年至升明三年，日蚀有十，亏上有七。占曰：「有亡国失君之象。」一曰：「国命绝，主危亡。」孝建元年至升明三年，太白经天五。占曰：「天下革，民更王，异姓兴。」孝建元年至升明三年，月犯房心四，太白犯房心五。占曰：「其国有丧，宋当之。」孝建元年至永光元年，奔星出入紫宫有四。占曰：「国去其君，有空国徙王。」大明二年至元徽四年，天再裂。占曰：「阳不足，白虹贯日，人君恶之。」孝建二年至大明五年，月入太微。泰豫元年至升明三年，月又入太微。孝建元年至元徽二年，太白入太微各八，荧惑入太微六。占曰：「七曜行不轨道，危亡之象。贵人失权势，主亦衰，当有王入为主。」孝建二年至升明二年，太白、荧惑经羽林各三。占曰：「国残更世。」孝建二年四月十三日，荧惑守南斗，成句己。占曰：「天下易正更元。」孝建三年十二月一日，填星、荧惑、辰星合於南斗，占曰：「改立王公。」大明二年十二月二十六日，太白犯填星於斗。六年十一月十五日，太白、填星合於危。占曰：「天子失土。」景和元年十月八日，荧惑守太微，成句己。占曰：「王者恶之，主命无期，有徙主，若主王，天下更纪。」泰始三年正月十七日，白气见西南，东西半天，名曰长庚。六年九月二十七日，白气又见东南，长二丈，并形状长大，猛过彗星。占曰：「除旧布新，易主之象，远期一纪。」至升明三年，一纪讫。泰始四年四月二十四日，太白犯填星於胄。占曰：「主命恶之。」泰始七年六月十七日，太白、岁星、填星合於东井。占曰：「改立王公。」元徽四年至升明二年三月，日有频食。占曰：「社稷将亡，王者恶之。」元徽四年十月十日，填星守太微宫，逆从行，历四年。占曰：「有亡君之戒，易世立王。」元徽五年七月一日，荧惑、太白、辰星合於翼。占曰：「改立王公。」升明二年六月二十日，岁星守斗建。阴阳终始之门，大赦升平之所起，律历七政之本源，德星守之，天下更年，五礼更兴，多暴贵者。升明二年十月一日，荧惑守舆鬼。三年正月七日，荧惑守两戒间，成句己。占曰：「尊者失朝，必有亡国去王。」升明三年正月十八日，辰星孟效西方。占曰：「天下更王。」升明三年四月，岁星在虚危，徘徊玄枵之野，则齐国有福厚，为受庆之符。（《南齐书·天文志》上，宋升明三年，太史令将作匠文孝建陈天文奏。）


○为司徒濮阳公祭忠武都押衙张士隐文

惟尔业传元女，胄自青阳。三河设辨，五郡推良。廉用苞含立节，柔将恭谨摧刚。伊昔顽民，实邻旧许，豺终覆族，犬犹恋主，从诸侯之钺，逐大将之旗鼓。任重前驰，众才一旅，许伯则摩垒而旋，曹仁亦逢沟不渡。举无遗算，仕匪遭时，何兹皓首，不识丹墀。剑折而空留玉匣，马死而犹挂金羁。刮骨疮深，通中毒作，昔梦膏肓之竖，靡效君臣之药。休拔赵帜，空张卫幕，尘凝而笔聚先投，虫蠹而书攒旧阁。余方守职，尔欲埋魂，想须视虎，料臂看猿。泉惊夜壑，草变寒原，荒陌是永归之里，老松无重启之门。呜呼！听挽心伤，睹鼙目眩，苟公忠之义著，虽古今而情见。冀幽壤之是闻，飨临棺之一奠。


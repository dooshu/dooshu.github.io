○乾元元年华州试进士策问五首

问：古之山林薮泽之地，各以肥硗多少为差。故供甲兵士徒之役，府库赐与之用，给郊庙宗社之祀，奉养禄食之出，辨乎名物，存乎有司，是谓公赋知归、地著不挠者已。今圣朝绍宣王中兴之洪业於上，庶尹备山甫补衮之能事於下，而东寇犹小梗，率土未甚辟，总彼赋税之获，尽赡军旅之用，是官御之旧典阙矣。人神之攸序乖矣；欲使军旅足食，则赋税未能充备矣。欲将诛求不时，则黎元转罹於疾苦矣，子等以待问之实，知新之明，观志气之所存，於应对乎何有，伫渴救敝之通术，愿闻强学之所措，意盖在此矣，得游说乎？

问：国有轺车，庐有饮食，古之按风俗、遣使臣，在王官之一守，得驰传而分命。盖地有要害，郊有远近，供给之比，省费相悬。今兹华惟襟带，关逼辇毂，行人受辞於朝夕，使者相望於道路，属年岁无蓄积之虞，职司有愁痛之叹。况军书未绝，王命急宣，插羽先翥於腾鹰，敝帷不供於埋马，岂刍粟之勤独尔，实骖之价阙如。人主之轸念，屡及於兹；邦伯之分忧，何尝敢怠？乞恩难再，近日已降水衡之钱；积骨颇多，无暇更入燕王之市。欲使轩有喜，主客合宜，闾阎罢杼轴之嗟，官吏得从容之计，侧伫嘉论，当闻济时。

问：通道陂泽，随山川，经启之理，疏奠之术，抑有可观，其来尚矣。初圣人尽力沟洫，有国作为是防，洎後代控引淮海，漕通泾渭，因舟楫之利，达仓庾之储。又赖此而殷，亦行之自久。近者有司相土，决彼支渠，既溃渭而乱河，竟功多而事寝。人实劳止，岸乃善崩。遂使委输之勤，中道而弃。今军用盖寡，国储未赡，虽远方之粟大来，而助挽之车不给。是以国朝仗彼天使，徵兹水工，议下淇园之竹，更凿商颜之井。又恐烦费居多，绩用莫立，空荷成之锸，复拥填淤之泥。若然，则舟车之用，大小相妨矣；军国之食，转致或阙矣。矧夫人烟尚稀，牛力不足者已。子等饱随时之要，挺宾王之资，副乎求贤，敷厥谠议。

问：足食足兵，先哲雅诰，盖有兵无食，是谓弃之。致能掉鞅，靡旌，斯可用矣。况寇犹作梗，兵不可去，日闻将军之令，亲睹司马之法。关中之卒未息，灞上之营何远？近者郑南训练，城下屯集，瞻彼三千之徒，有异什一而税。窃见明发教以战斗，亭午放其庸保，课乃菽麦，以为寻常。夫悦以使人，是能用古，伊岁则云暮，实虑休止，未卜及瓜之还，交比翳桑之饿。群有司自救不暇，二三子谓之何哉？

问：昔唐尧之为君也，则天之大，敬授人时，十六升自唐侯者已；昔帝舜之为臣也，举禹之功，克平水土，三十登为天子者已。本之以文思聪明，加之以劳身焦思，既睦九族，协和万邦，黜去四凶，举十六相，故五帝之後，传载唐虞之美，无德而称焉。《易》曰：“君子终日乾乾。”《诗》曰：“文王小心翼翼。”窃观古人之圣哲，未有不以君唱於上，臣和於下，致乎人和年丰，成乎无为而理者也。主上躬纯孝之圣，树非常之功，内则拳拳然事亲如有阙，外则悸悸然求贤如不及，伊百姓不知帝力、庶官但恭。已而已。寇孽未平，咎徵之至数也；仓廪未实，物理之固然也。今大军虎步，列国鹤立，山东之诸将合，淇上之捷书日至。二三子议论宏正，词气高雅，则遗寝荡涤之後，圣朝砥砺之辰。虽遭明主，必致之於尧舜；降及元辅，必要之於稷Ι。驱苍生於仁寿之域，反淳朴於羲皇之上。自古哲王立极，大臣为体，眇然坦途，利往何顺，子有说否？庶复见子之志，岂徒琐琐射策、趋竞一第哉？顷之问孝秀，取备寻常之对，多忽经济之体，考诸词学，自有文章在，策以徵事，曷成凡例焉？今愚之粗徵，贵切时务而已。夫时患钱轻，以至於量资币、权子母。代复改铸，或行乎前榆荚、後契刀。当此之际，百姓蒙利厚薄，何人所制轻重？又谷者，所以阜俗康时、聚人守位者也。下至十室之邑，必有千锺之藏。苟凶穰以之，贵贱失度，虽封丞相而犹困，侯大农而谓何？是以继绝表微，无或区分逾越，蒙实不敏，仁远何哉？


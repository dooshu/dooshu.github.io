卧佛寺

香山之山，碧云之泉，灌灌于游人。北五里，曰游卧佛寺，看娑罗树也。山转凹，寺当山之矩，泉声不传，石影不逮。行老柏中数百步，有门瓮然，白石塔其上，寺门也。寺内即娑罗树，大三围，皮鳞鳞，枝槎槎，瘿累累，根抟抟，花九房峨峨，叶七开蓬蓬，实三棱陀陀，叩之丁丁然。周遭殿墀，数百年不见日月，西域种也。初入中国，嵾山、天台，与此而三。游者匝树则返矣，不知泉也。右转而西，泉呦呦来石渠，出地已五六里，寺僧分泉入花畦，泉不更出。寺长住，花供之，不知泉也，又不知石。泉注于池，池前四五古杨，散阴云云。池后一片石，凝然沉碧，木石动定，影交池中。石上观音阁，如屋复台层。阁后复壁，斧刃侧削，高十仞，广百堵。循壁西去，三四里皆泉皆石也。寺，唐名兜率，后名昭孝，名洪庆，今曰永安。以后殿香木佛，又后铜佛，俱卧，遂目卧佛云。寺西广慧庵，东五花阁。更西南弘法寺，寺内外槐皆龙爪。更南张公兆，张公一女二子，女文皇帝妃，子封彭城、惠安二伯，其封也，以军功。

金坛王樵卧佛寺○别院对回廊，修门锁花木。开谢山无人，虚堂自芬馥。清风无已时，疾徐在深竹。我就绳床眠，为待烹茶熟。前山未须往，但留佳处宿。

江阴邓钦文卧佛寺○古佛何年卧，空山日月低。寺钟寒不歇，溪路碎无迷。虫彩飞椿象，禽音窜竹鸡。殿墀瞻老宿，香树种来西。

盱眙李言恭卧佛寺○二佛卧何日，娑罗初种朝。游人摩顶踵，近寺接根苗。寂寂劫先觉，荒荒年后凋。山泉相与古，不去入尘嚣。

卧佛寺牡丹○不道空无色，花光照酒杯。只疑天女散，绝胜雒阳栽。香与青莲合，阴随贝叶来。佛今眠未起，说法为谁开。

浚县王在晋游卧佛寺○佛说卧非卧，是名卧佛因。坐无功朽骨，像亦表天真。欲豁前尘目，全舒自在身。法轮垂手转，花甲枕肱新。匪梦何言觉，忘情岂有颦。乾坤呼吸老，世事展翻频。万态双眸外，千秋一息臻。浑沦窥妙悟，混沌足元神。嗟尔浮沉辈，蘧然未寤人。

应天姚汝循卧佛寺○斜日叩山扉，茶烟袅袅微。簇云将作雨，飞霭忽沾衣。古树标前代，鸣泉喧息机。涅槃瞻瑞像，愈觉世间非。

顺天刘效祖永安寺卧佛○双树何人植，如来偃在床。三年开觉路，万劫委慈航。示寂形应苦，调心梦转长。檀施烦问讯，岂是困津梁。

仁和黄汝亨卧佛寺○亦为青山好，无时不卧游。高阴琪树午，清响梵林秋。寂寞全栖石，虚空半枕流。我来亲授记，长日卧高丘。

公安袁中道卧佛寺○山深双佛榻，铃塔影斜阳。万畛花为国，千围树是王。觅泉源更远，寻石径偏荒。数里新篁路，将无似楚乡。

丹阳贺世寿逢闪仲畏太史同游卧佛寺○秋容一径中，含吐状无穷。霞散初肥柿，霜轻未醉枫。自然幽意惬，偶得素交同。窈窕幽栖里，山泉处处通。

吴县姚希孟卧佛寺听泉○谁将石齿齿，漱出玉潺潺。乱泻松涛急，分敲竹韵闲。云深澌静夜，月落响空山。一枕犹堪梦，飞琼接佩环。

景陵胡恒卧佛○不是津梁倦，荒山眼界空。一龛红湿外，三昧黑甜中。有愿香华满，无声器钵同。先皇施大被，曾为覆春风。

吴县释修懿卧佛寺○卧佛兹山久，应知亦爱山。鸟窥幢影乱，铃语塔风闲。客恋娑罗好，僧愁兰若艰。静喧同此意，谁见月先弯。

凉州吴惟英卧佛寺○山门云破塔高悬，碎路行来久不前。佛卧似经千劫老，客游曾记十年前。柿光点点分红日，竹韵芒芒合翠烟。西麓试探泉尽处，坐听石隙泻涓涓。

公安袁祈年娑罗树○异种来震旦，千纪战风霜。惊电莫能照，山鬼安敢藏。孙枝分他岭，亦可称树王。干肤如彝鼎，凡木无足方。惟优昙钵罗，殊胜为相当。呼老衲扣之，语焉而不详。惟言童至今，庵蔼不异常。僧腊逾八十，头白如树苍。语罢各叹息，晨风破烟翔。

嘉兴谭贞默娑罗树歌○穹山庆谷能奇树，树性无过五土赋。此种流传印土国，七叶九华人莫识，梵名却唤娑罗勒。岂亦其材无可用，致教日月失晨昃。报国古寺两怪松，侏儒其质婆娑容。娑罗作宾松作主，吾将揖让成会同。佛为皇灵护西东，卧治娑罗坐理松。不尔神物飞作龙，安得老死游其中。

宛平于奕正娑罗树歌○不知老树年何庚，西山一簇娑罗名。大叶小叶青如剪，千螺万螺绕根生。阶前数亩数百载，日影不向其中行。耳中惟闻雨大作，出树乃见天空晴。人间谁欲为知旧，汉柏是弟秦松兄。谭子昂首为余说，嵾山曾见蔽日月。

景陵谭元春广慧庵同谭梁生袁田祖雨宿于司直旧斋○山泉处处虚，细雨欲何如。滑有明朝路，安惟旧日居。榻多僧出乞，砚在客来书。静守禅灯暗，知无火照墟。

江宁倪有淳初夏再过广慧庵○频年曾此住，山气入门幽。不改僧钟磐，多经客去留。绿方迷径草，红欲到盆榴。熟鸟惊飞去，惭余是再游。

吴县释修懿广慧庵坐月○为暑趋山寺，山空月似秋。苍苍诸嶂合，皎皎一庭幽。树响通悬谷，花香来近丘。静听松露下，宿鸟几惊投。

太仓王世懋弘法寺夜卧○禅榻一灯卧，疏钟万井哀。月痕松影落，窗色鸟声回。乡梦醒还续，羁愁老自催。吾知三径好，不敢赋归来。


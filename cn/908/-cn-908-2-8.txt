安晚堂记

予在京师同里朱君炳文以郡荐就试春官既隽而将归过予请曰天赉吾家使二亲康强具存尝筑室奉之寛闲静深可以燕娱欲吾亲之优防扵是以乐其老也自题曰安晚愿子为我记之予惟孝子之安其亲宜无时而不然何独扵其老哉盖人朝而出昼而驰夕则宜息焉少而进壮而行老则宜休焉故凡届扵桑榆之时筋力已惫而犹勤动劳骛不使寜佚以享其余年者非理之所宜也传曰老者安之然则孝子之扵亲虽无时不欲其安至于老也岂不尤所当尽心哉若夫安之亦有道矣奉觞调膳甘滑滫以荐之亲之口安矣而物有以拂其志则非所谓能安也县衾箧枕痒疴抑搔以事之亲之体安矣而行有以累其心则非所谓能安也必也居而修诸身出而事扵君皆尽其道无一足以贻亲之忧则善矣不务扵是而惟以口体之养为安岂未知其本哉予向居吴时尝获拜炳文之严君年六十余而气貎充充然固知其安之有素矣况逢今天子既定四海推大孝之心欲使天下之老者皆安炳文又以才进将得禄而为养其亲有不安者乎吾又闻安则静静则难衰难衰则夀可必矣今炳文能安其亲将见苍顔白髪婆娑扵是堂之上者其乐未易艾也请记诸壁以俟


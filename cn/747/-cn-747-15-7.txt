○述圣记

夫显扬正教，非智无以广其文；崇阐微言，非贤莫能定其旨。盖真如圣教者，诸法之元宗，众经之轨躅也。综括宏远，奥旨遐深，极空有之精微，体生灭之机要。词茂道旷，寻之者不究其源；文显义幽，履之者莫测其际；故知圣慈所被，业无善而不臻。妙化所敷，缘无恶而不翦，开法纲之网纪，宏六度之正教，拯群有之涂炭，启三藏之秘扃。是以名无翼而长飞，道无根而永固。道名流庆，历邃古而镇常；赴感应身，经尘劫而不朽。晨钟夕梵，交二音於鹫峰；慧日法流，转双轮於鹿苑。排空宝盖，接翔云而共飞；庄野春林，与天华而合彩。

伏惟皇帝陛下上元资福，垂拱而治八荒；德被黔黎，敛衽而朝万国。恩加朽骨，石室归贝叶之文；泽及昆虫，金匮流梵说之偈。遂使阿耨达水，通神甸之八川；耆阇崛山，积嵩华之翠岭。窃以法性凝寂，靡归心而不通；智地元奥，感恳诚而遂显。岂谓重昏之夜，烛慧炬之光；火宅之朝，降法雨之泽。於是百川异流，同会於海；万区分蓺，总成乎实。岂与汤武校其优劣，尧舜比其圣德者哉。

元奘法师者，夙怀聪令，立志夷简，神清龆龀之年，体拔浮华之世。凝情定室，匿迹幽岩，栖息三禅，巡游十地。超六尘之境，独步迦维；会一乘之旨，随机化物。以中华之无质，寻印度之真文，远涉恒河，终期满字。频登雪岭，更获半珠，问道往还，十有七载，备通释典，利物为心。以贞观十九年二月六日奉敕，於宏福寺翻译圣教要文凡六百五十七部，引大海之法疏，洗尘劳而不竭；传智灯之长焰，皎幽闇而恒明。自非久植胜缘，何以显扬斯旨？所谓法相常住，齐三光之明；我皇福臻，同二仪之固。伏见御制众经论序，照古腾今，理含金石之声，文抱风云之润，治辄以轻尘足岳，坠露添流，略举大纲，以为斯记。


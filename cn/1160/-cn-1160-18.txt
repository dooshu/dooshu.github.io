卷十八　书


撰书

上太保侍中书

荐丁谓与薛太保书

上许殿丞论榷酒书

与冯伉书

与李宗谔书

答黄宗旦书

答张知白书

答郑裒书

答张扶书

答晁礼丞书

上史馆吕相公书

答丁谓书

上太保侍中书

右正言直史馆王某谨裁书再拜有言於太保侍中黄阁之下某闻古者天子有诤臣七人虽无道不失其天下後代帝王因而设谏官辟谏垣盖所以顺考古道而乐闻己过也旧制谏议大夫五品补阙七品拾遗八品皆卑其秩而薄其俸使无所顾惜而尽其謇谔也国家又以谏官因循缄默为事故诏改司谏正言之号循其名而求其实也非才识兼茂明於政体者岂宜居其位乎某亦何人辄玷是命待罪三馆於今一年居则禄养庭闱出荣奉朝请上无益於国而下有蠧於民乃名教中罪人耳但以圣君贤相共成大化羣材品物茂育长养而不有功力故假此而偷安矣昨奉御札以边事未宁许百官各上封事为谏官者得不内愧於心乎某因诣上合陈所见十其五事言外任其人其五事言内修其德且引汉文帝时事迹以为比类所恨不知兵事不游边土则外任其人之事皆臆说也适足资帷幄之戏笑矣且念少苦寒贱又尝为州县官人间利病亦粗知之则内修其德之说皆实事也用之则朝行而夕効矣然某道孤势危辞理直切心甚惧焉非大丞相论思之际救援开释之以来天下言路则斥而逐之犹九牛之一毛也敢露腹以乞嗟悯某惶恐再拜

荐丁谓与薛太保书

三月一日左司谏知制诰王某谨致书於淮海薛侯阁下先民有言曰贵视其所举贫视其所取今天下贵而举人者有大丞相在此不复议直以取与之道干於阁下非为已也将为人也非止为人也又将为道也唯阁下详择焉有进士丁谓者今之巨儒也其道师於六经泛於羣史而斥乎诸子其文类韩柳其诗类杜甫其性孤特其行介洁亦三贤之俦也先君尝为泾原从事幼而侍行故参政窦公抚顶叹异以女妻之伟乎窦公能知人也如是去年冬携文百篇游辇毂下两制司言之臣览之振骇佥谓今之举人未有出乎其右者仆与之游甚熟问其居则曰家颍川问其业则曰衣食之具仅以给妻子斯亦圣朝之遗贤吾道之深耻也且念世之服儒冠而得禄者位至尚书则月俸五万而给长幼者三分有二其下者从可知矣又焉能哀王孙而知国士乎至於分茅土为公侯者仆又希识其面矣惟阁下以名相之子得大将军官而能市义礼贤读书好古知丁谓者非侯而谁是以裁书荐才不远千里至止之日幸解榻焉勿使郭代公于襄阳辈独称义於前代也某白

上许殿丞论榷酒书

殿丞阁下某闻可言而不可行君子不言也可行而不可言君子不行也今之所贡皆可言之事有可行之利故不谋名位之相县不虞枢机之见辱也望阁下留意焉某自前岁策名起家作吏於成武无功无过偶历一考而国家有长洲之命越江而来涖事亦未浃旬亦尝聚簿书以閲之则见长洲之民着版图分地利者止七八千家岁出租钱余一万七千缗秋输赋米复不下十万石重以盐法通商又有加焉某以为赋舆之重出苏台五邑之右是阁下旧治之地不待一小吏言而後知也今又闻朝廷以浙江榷酤於民不便比岁多犯禁者是用择能臣以厘革之是行也阁下知天子不为利也为措刑而爱人也某窃听舆言以为阁下将取一郡榷酒之数分於编户然後听自酿而沽诸是亦割赤子之肉饫幸民之腹也某实惑焉且钱氏据十三郡垂百余年以琛賮为名而肆烦苛之政邀勤王之誉而残民自奉也久矣属中原多事稔小利而忘大义故吊伐之不行也洎圣人有作钱氏不得已而纳其土焉均定已来无名之租息比诸江北其弊犹多今若又以榷酒之数益编户之赋何异负重致远者未有息肩之地而更加石焉何以堪之谅阁下必不为尔况阁下居士大夫之位读古圣人之书赫乎大名辉映朝右自当以兴利除害为已任又非小吏之所及也然屋漏在上知之者在下阁下试思之使江东之地百万家以至子孙受阁下之赐者在此时矣某县吏也举字人之职以贡说是非得失固不自知惟阁下寛而勿罪

与冯伉书

某读唐史见陆忠州之在相位也摈斥李吉甫不容於朝及贽有南宾之贬而吉甫方为刺史贽之门人故吏亦皆危之洎到贬所而吉甫待之颇厚有庶寮见宰相礼又赞皇公之秉钧也排逐牛僧孺有循州之责及德裕南迁奇章公量移在汝赞皇路由此郡而僧孺接之情礼甚至为道南方风土之宜殊不以向之嫌隙为意贤哉二君子之操心也如是岂古之所谓以德报怨者邪某向以紫微郎兼廷尉事亦尝议阁下之过今有商於之命而亲友间往往相唁诚以阁下通理是郡也某则独以为不然且夫以怨报怨皆私事也故虽睚眦必报矣今某於阁下议刑公事也擢第同年也阁下岂以为怨乎虽某之名位才业望忠州赞皇也远矣而阁下读书为文立身行事岂不如吉甫僧孺之为人乎望阁下观古人之行敦同年之契穷愁之中少假气焰则迁客之幸也某顿首

与李宗谔书

月日商州副使王某谨遣家仆致书於学士足下日者痛仆自京师来辱惠手翰敦勉过厚幸甚幸甚因窃自念某寒士也足下相门也某在罪谴之中足下处嫌疑之地不当如是之至也某自束发以来与人游且多矣能不以炎凉为去就者虽贫贱之交固亦鲜得况贵胄乎岂某之末学小道能动足下之心邪将足下之秉仁执义不以某为累耶若两不然者何其爱我之深也因恃知已辄复云云唯足下始终留意焉某读唐史见元和中刘禹锡拟刺播州播非人所处而梦得有母时柳宗元同制贬柳州固欲以柳易播会宰臣裴度亦为啓奏其事宪宗遂移善地书诸信史以为美谈至今君子伏裴柳之义而嘉章武之仁也区区之怀实望於此然其待罪来斯未及满岁固宜慎言动而俟恩宥也今又妄动者诚以家君七十有五齿发甚衰生身以来未尝暂去乡里顷年前某为长洲县令侍亲而行姑苏名邦号为繁富鱼酒甚美俸禄甚优是时亲年方踰耳顺子孙妇女聚在眼前尚念丘园忽忽不乐况今年愈衰家愈远当非肉不饱之际旅食於商山中其为情况不待具言而可知也脱不幸疾恙则地无医药何以慰人子之心乎又父母之情惜其幼子家弟少失母爱叙婚甚晩前年某忝职阁下始能为娶一妇今年闻有孙矣而家尊未及见此所以当食兴叹永夕不寐悲咤而不能解者为是也前时家弟自荆南乞丐以来数日而去临岐聚泣闻者泪下况昆仲三院妻女九人亡者未祔葬生者待婚嫁散於彼者餬口於人系於此者絶俸於官其为穷人亦无伍也某尝自计之一岁则仆马去矣岁则囊槖竭矣苟至是而量移其能行乎牵复果能起乎静思熟虑未免一诉然前事之非不敢较辨直以穷苦闻於帝阍所望者移近乡园少得俸入乐偏亲聚穷族而已斯亦自便其事未知上果从乎诉而不得则无所望也默而不诉则有所恨也今已沥恳拜章附递入奏惟足下极力振拔之某拜

答黄宗旦书【二首】

秀才足下走仆枉书惠顾迁客幸甚幸甚且观来书之旨似求知於某者何其误也又以某尝仕於朝与进士孙何丁谓交二子皆得高第某能知人矣复引人不易知知人则哲之义非知言也夫知人之道惟帝时难敢轻议哉某向之知二子之文业文者知之非某特知之也是二子取高第者命也某何力之有焉今足下之文二子之文也天下将知之矣岂止某之一人哉必曰立朝廷司文翰者能以心之公私轻重於後进间则非某之所闻也杜紫微曰古之圣贤业大事钜道行则不肖惧道不行则不肖喜故有不公今进士者业微事细如其成名不肖未有所喜惧何不公邪足下诚能知求名者文也成名者命也又何求乎某之知邪又何後乎二子之名邪某白

又

某白秀才黄生足下淳化初某自西掖贬官商洛生走仆齎书且引孙何丁谓之事求知於我後一年某徵拜右正言直昭文舘改礼部员外郎知制诰召入翰林充学士留阁下者二年生未尝及吾门洎某黜守滁上生复辱书惠文以寻前好是生不以位之高下专以道求於我也甚善甚善观生之文辞理雅正读之忘倦若与故舍人论春秋书述数千年事迹议数十家得失剖析明白若抵诸掌虽古作者无以过此又顔子好学论援经而证事义尽而语简使薛邕生而自为之未必至是生道日益而文日新也某前书所谓生之文二子之文也天下人将知之不诬矣然而谋道者贵乎有益求知者贵乎尽心生之於我也厚矣我之於生也其有隐乎何者某读生正汉臣策对一章文义诚为高古其间责晁错不言王道谓汉文几於王矣以史传较之责错太重褒文稍过耳语曰拟人必於其伦又曰人之有过各於其党观过斯知仁矣说者曰小人不能行君子之行非小人之过也夫行王道者禹汤文武周公而已汉文何主哉言王道者孔子孟轲荀卿扬雄而已晁错何人也故子长称错学申商刑名峭直刻深者也是以错之对策不根古道直指时事而亦有讥焉其对国之大体引五帝者盖言汉文不能行帝道也对人情之终始引三王者盖言汉文不能行王道也对直言极谏引五伯者盖言汉文止正师纳谏如五伯焉志在削诸侯尊天子亦霸臣之杰者也又其杀身奉国有足多者於王道则远矣故曰责错太重者为是也夫西汉诸帝孝文最贤节俭爱人诚得之矣几乎王道则恐未能孟子称仁政必自经界始而汉废古井田用秦阡陌是本已去矣禹会涂山玉帛万国一防风後至而杀之不赦周公於三叔亲可知也流言一作伐而灭之吴王称疾不朝文帝赐之几杖养成大恶流患子孙行王道者果若是乎至於嬖邓通为弄臣放贾生为王傅惑辛垣平之祆而黩祀五帝忿冯唐之谏而曰独亡闲处邪失德盈编不可悉数故曰褒文稍过者为是也虽然生以大儒之行专取王道亦无累於文也某以朋友切磋之道待生而有是说也生以为何如某顿首

答张知白书

某白校书先辈足下辱示籍田赋污樽铭律赋歌行凡五章且以书至似有所质於仆者何过听自损之若是邪岂所谓敏而好学不耻下问者乎仆虽不敏得不为足下少陈梗槩以叶大易同声之义哉夫赋之作本乎诗者也自两汉以来文士若相如扬雄班固辈皆为之盖六义之一也洎隋唐始以诗赋取进士而赋之名变而为律则与古戾矣然拘挛声病以难後学至使鸿藻硕儒有不能下笔者虽丈夫不为亦仕进之羽翼不可无也铭之义本乎钟鼎孔悝之家庙详矣謌又杂诗之伦也故书曰诗言志謌咏言又诗序云嗟叹之不足则咏謌之此其始也吁哉後人流荡忘反盖其得也荐宗庙播管弦其失也语淫奔事诡怪而已凡是数者足下尽知之矣仆又申明之者欲足下深识之也仆尝隶东观直纶阁者数年矣天下举公以文相售固亦衆焉如足下之文实亦鲜得况可畏之年日新之业仆安敢测其涯涘乎来书勤拳聊以此报某白

答郑褒书

某白郑生秀才足下前年八月仆自长洲令徵拜右正言直史馆既满岁迁左司谏知制诰天下举人日以文凑吾门其中杰出羣萃者得富春孙何济阳丁谓而已吾尝以其文夸天子宰执公卿间有业荒而行悖者既疾孙何丁谓之才又忿吾之无曲誉也聚而造谤焉以吾平居议论尝道浮图之蠧人者乃代为吾沙汰释氏疏盛于髠褐之徒又云孙何论着以无佛京城钜僧侧目尤甚未几吾坐朝事贬官商洛谤者得志喉加响而舌益滑也明年孙丁俱取高第又明年吾被召赴阙而谤焰稍衰今春吾自西掖召拜翰林学士天子宠遇任委过於往时而僧之不乐吾者复以前事啅吠吾以为无能为也在内庭果百日而罢然迁秩临民恩也去近侍治小郡罪也将理装之官有进士林介者食於吾家七年矣私谓吾曰今兹诏罢贡举而足下出郡进士皆欲疾走滁上以文求知吾谓介曰为吾谢诸公慎勿来滁上吾不复议进士之臧否以贾谤矣今携文而来者吾悉曰韩柳也?赋而来者悉曰裴李也齎诗而来者悉曰陈杜也复加礼焉谤则弥矣区区者皆是何其韩柳裴李陈杜之多也且吾学圣人之道受明主之知三掌制诰一入翰林以文章负天下之望何其多可易与胷中混混乎无分别之若是邪不如絶之可也介亦以为然既登舟中夕思之心又甚悔夫士君子立身行道是是而非非造次颠沛不易其心吾以一失职而不交贤士斯自弃也下车以来有进士皆接焉数日前得生书读之因自贺曰向如前谋则失郑矣洎与生语见生言讷而貌庄气和而心谨吾益自喜於得生也退而閲其文句辞甚简理甚正虽数千百言无一字冗长真得古人述作之旨耳会吾疡生颐颔中心无憀未遑与生欵生复贻书诋吾览其言可谓直而不肆者也且出孙氏昆仲在陕郊时送生二序孙之为人刚果公正未尝轻许可人序生之文情至而义切非生不能致其然也是生之道与孙丁同而命未偶矣吾又欲生谒滁之僚属生固拒吾曰某数千里来所求见者执事耳诣他人非本志也又问生之抵滁舟邪乘邪生曰徒步而至岂非不陨获於贫贱者欤又非谋道不谋食者欤以生之文高行修之如此而患无所立吾不信矣生宜爱其身而有待也生之书首引孙丁之事故吾述其始末文不觉繁生持吾文而往道如孙丁者示之可也苟非其人不独厚吾之谤也又将窒生之进也生志之七月十三日尚书工部郎中典滁阳郡王某顿首

答张扶书

秀才张生足下仆之登第也与子之兄为同恩生故仆兄事子之兄父事子之父子之於仆亦弟也子又携文致书问道於我虽他人宜有答也况子之於我哉然仆顷尝为长洲令因病起抄书得目疾不喜视书书不读数年矣虽强之少顷必息其目不数日不能竟一卷用是见仆道益荒而文益衰也又四年之中再为谪吏顿挫摧辱殆无生意以私家衣食之累未即引去黾勉於簿书间以度朝夕尚有意讲道而评文乎为子力读十数章茫然难得其句昧然难见其义可谓好大而不同俗矣夫文传道而明心也古圣人不得已而为之也且人能一乎心至乎道修身则无咎事君则有立及其无位也惧乎心之所有不得明乎外道之所畜不得传乎後於是乎有言焉又惧乎言之易泯也於是乎有文焉信哉不得已而为之也既不得已而为之又欲乎句之难道邪又欲乎义之难晓邪必不然矣请以六经明之诗三百篇皆俪其句谐其音可以播管弦荐宗庙子之所熟也书者上古之书二帝三王之世之文也言古文者无出於此则曰惠迪吉从逆凶又曰德日新万邦惟怀志自满九族乃离在礼儒行者夫子之文也则曰衣冠中动作慎大让如慢小让如伪云云者在乐则曰鼓无当於五声五声不得不和水无当於五色五色不得不彰在春秋则全以属辞比事为敎不可备引焉在易则曰乾道成男坤道成女日月运行一寒一暑夫岂句之难道邪夫岂义之难晓邪今为文而舍六经又何法焉若第取其书之所谓吊由灵易之所谓朋合簪者橅其语而谓之古亦文之弊也近世为古文之主者韩吏部而已吾观吏部之文未始句之难道也未始义之难晓也其间称樊宗师之文必出於已不袭蹈前人一言一句又称薛逢为文以不同俗为主然樊薛之文不行於世吏部之文与六籍共尽此盖吏部诲人不倦进二子以劝学者故吏部曰吾不师今不师古不师难不师易不师多不师少惟师是尔今子年少志专雅识古道又其文不背经旨甚可嘉也姑能远师六经近师吏部使句之易道义之易晓又辅之以学助之以气吾将见子以文显於时也某顿首

又

秀才张生足下仆之前书欲生之文句易道义易晓远则六经韩文以为证生继为书啓谓扬雄以文比天地而下云云者甚乎哉子之笃於道而好於古者也仆为子条辨之庶知仆之用心也子之所谓扬雄以文比天地不当使人易度易测者仆以为雄自大之辞也非格言也不可取而为法矣夫天地易简者也测天者知刚健不息而行四时测地者知含弘光大而生万物天地异矣何难测度哉若较其寻尺广袤而後谓之尽则天地一器也安得言其广大乎且雄之太玄凖易也易之道圣人演之贤人注之列於六经悬为学科其义甚明而可晓也雄之太玄既不用於当时又不行於後代谓雄死已来世无文王周孔则信然矣谓雄之文过於伏羲吾不信也仆谓雄之太玄乃空文尔今子欲举进士而以文比太玄仆未之闻也子又谓六经之文语艰而义奥者十二三易道而易晓者十七八其艰奥者非故为之语当然矣今子之文则不然凡三十篇语皆迂而艰也义皆昧而奥也岂子之文也过於六籍邪若犹未也子其择焉子谓韩吏部曰仆之为文意中以为好者人必以为恶焉或时应事作俗下文字下笔令人慙及示人人即以为好者此盖唐初之文有六朝淫风有四子艳格至贞元元和间吏部首唱古道人未之从故吏部意中自是而人能是之者百不一二下笔自慙而人是之者十有八九故吏部有是叹也今吏部自是者着之於集矣自慙者弃之无遗矣仆独意祭裴少卿文在焉其略云儋石之储常空於私室方丈之食每盛於宾筵此必吏部自慙而当时人好之者也今之世亦然也子着书立言师吏部之集可矣应事作俗取祭裴文可矣夫何惑焉又谓汉朝人莫不能文独司马相如刘向扬雄为最是谓功用深其文名远者数子之文班固取之列於汉书若相如上林赋喻蜀封禅文刘向谏山陵扬雄议边事皆子之所见也曷尝语艰而义奥乎谓功用深者取其理之当尔非语迂义暗而谓之功用也生其志之向有江翊黄者自谓好古仆见文义尚浅故答之曰修之不已则为闻人今子希慕高远欲专以絶俗为主故仆欲於子之文句易道义易晓也孔子曰由也兼人故退之求也不及故进之亦仆之志也某顿首

答晁礼丞书

礼丞晁君足下某始识足下时年未冠身未婚逮今四十有四娶妻生子长子复纳妇矣足下策名十八载官未出奉常丞青衫白发司关市之税某擢第後足下一年为尚书起曹郎典大邦被金紫其间又再为制诰舍人一为翰林学士以某之所得较足下之所屈用时态观之某不为不多然道不行则一也某褊狷刚直为衆所知虽强损之未能尽去夫今之领藩服当冲要者必先丰厨传以?人口勤迎劳以悦人心无是二者虽龚黄无善誉矣某皆不能也唯官谤是待又眼病虚花不欲久视髭苍发白老相见逼终日閲缧囚呵胥吏於刑名钱谷重轻欺诈间用机械以决胜负其於文学无一点墨落纸岂吾道之所欲也今得足下书暨东阳西楚文赋二编览之无斁乃知足下屈於官而大伸於道者也某缺於道而微得於官者也江都彭门亭里连袤长淮芳草与春色俱緑把袂未期秉笔无赖强食自爱以俟大来不宣某拜

上史馆吕相公书

月日右正言直史馆王某谨斋戒拜书有言於相公执事某累日前以久不修谒求见相府相公以某馆中诸生召坐与语某窃不自料遂以书日历为请相公因及史氏废坠阙人编修且因国子博士李觉属以修撰二朝政事某虽对以梗槩曾未毕辞退食旁徨不自寜处何哉古者守道不如守官故以弓招虞人而不进者不见皮冠之故也某虽不才忝在史职至於记简牍之事定褒贬之文不为僭也李觉位列国庠当教胄子以诗书礼乐讲诵诲诱而已又安得授之史笔哉今馆中之士先进者有若铨部员外郎安德裕左司谏兼直秘阁宋泌皆砥砺名节老於文学俾之修撰舆论归焉其於後进十数辈不敢自衒虑有朋党之刺也在相公熟参之相公且曰史笔之难有三焉才也学也识也相公岂以馆阁诸生才学识见皆不及觉邪则舍此而取彼可矣若犹未也相公又何如哉况朝行混杂也久矣唯三馆两制非文士不居一旦又轻之益扫地矣必相公尽至公塞浮议莫若徧召直馆与觉聚而庭试以考之则是非较然矣若因而授之取笑千古之下则某耻之相公亦耻之矧相公监修国史得不留意乎干犯廊庙躬俟谴责某惶惧顿首

答丁谓书

学士谓之足下间者递中书至且与诗俱书之所指皆中吾病非谓之爱我不能至是之切也语曰丘也幸苟有过人必知之传曰过而能改善莫大焉易曰不远复无祗悔此皆古圣贤之旨吾将践而行焉然书之所谓为善无近名名者公器不可多得云名者吾亦有答焉夫名之於人亟且大者也盖修之於身则为名节行之於世则为名敎名废则敎几乎息矣且名恶可近邪恶可得邪苟无其实虽欲近之远矣虽欲得之失矣是以仲尼修春秋以名为主故曰求名而亡欲盖而彰彼齐豹者欲得不畏强御之名而圣人不与三叛人者欲盖其恶名而圣人固书之甚哉仲尼之於名之急也今谓之第一进士得一中允而欲与世浮沈自堕於名节窃为谓之不取也又谓吾之去职由高亢刚直者夫刚直之名吾诚有之盖嫉恶过当而贤不肖太分亦天性然也而又齿少气鋭勇於立事今四十有三矣五年之中再被斥弃头白眼昏老态且具向之刚直不抑而自衰矣孟子四十心不动养浩然之气先师五十而读易可以无大过吾将从事於兹矣谓吾高亢则无有也何哉吾为主簿一年奔走事县令为县令三年奔走事郡守郡守即柴谏议成务也县令即崔着作惟寜也今皆存焉可问而後知也在三馆两制时倍吾年者皆父事之长吾十年五年者皆兄事之如是而谓之高亢吾其如何哉是盖以成败为是非以炎凉为去就者谓之云当吾在内廷掌密命亲我者不曰予高亢刚直将不容於朝矣又不当面折某人邪不当庭争某事邪及吾退而有是说非知我者也夫子曰天之未丧斯文也桓魋其如予何孟轲曰予之不遇鲁侯天也臧氏之子焉能使予不遇哉谓之又谓韩吏部不当责阳城不谏小事不当与李绅争台参以为不存远大者吾曰退之皆是也夫守道不如守官春秋之义也今不仕则已仕则举其职而已矣舜作漆器谏者不止君岂有明於舜乎事岂有小於漆器乎盖塞其渐也退之为大京兆兼御史大夫不台参盖唐有制也故退之引推管中丞得免台参以自解则曲在绅矣吾又见退之为袁州刺史故事观察使牒部刺史皆曰故牒时王弘中廉问江西以吏部钜贤特自损曰谨牒而退之致书恳请以为宜如旧制夫如是退之可谓当官而行何强之有者也谓之其少详焉虽然谓之之亲我昆弟不能及也吾敢不多谢而自悔焉东闽风土与中土异善饭自爱是吾心也月日某顿首













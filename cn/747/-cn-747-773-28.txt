○为濮阳公上陈相公状

某当道行军司马崔朝奏在城，今月十七日得状云，今月十二日于太清宫斋宿处获谒见相公。伏承首座相公特论某所请不许吐番交马，事合大体，当时魏起居备录其事者。伏以本道与凤翔，节制虽殊，封疆相接，俱当料敌，同切成谋。蕞尔寇戎，不循盟誓，稽留重使，侮易大朝。既以非时，又称继好，深虑得请，便有乘机。遂敢窃献情诚，屡陈笺疏。言虽当病，事且侵官。加以思惟，方忧罪责。不谓相公更因敷奏，深赐褒称。使贾谊上书，达于天听；山涛立论，著在史官。荣冠一时，名留百古。顾兹非望，皆有所因。仰戴恩辉，略逾涯分。谨当坐以待旦，居无求安。恳叔子之田畴，修李兴之政具。忽承後命，有以先登。粗异驱驰，用为报效。伏惟始终恩赐知察。


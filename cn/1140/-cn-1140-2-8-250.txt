和张荀仲先生枉哭家叔父四首

呜咽亲书堕泪辞涙痕直彻九泉知回思在日难分手百遍踌躇别去迟

伤心不忍复登楼旧日残诗壁上留扶病白头拚恸絶敬亭云树一时秋

何限交情共素襟死生辛苦范张心似闻欵欵遗音在重向楼前月下寻

生憎监水隔江南老去离居总不甘千里龙锺还挂剑延陵义重几人惭


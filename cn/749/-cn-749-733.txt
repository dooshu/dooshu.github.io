程公许


公许字季与，一字希颍，号沧州，叙州（今四川省宜宾）宣化人。生淳熙九年（1182）。嘉定四年（1211）进士。理宗淳祐二年（1242），将作少监、秘书少临、太常少卿。累官中书舍人、礼部侍郎、权刑部尚书。有尘缶集。

念奴娇

中秋玩月，忆山谷“共倒金荷家万里，

难得尊前相属”之句，怅然有怀，借韵作一

首。

晓凉散策，恨西风不贷，一池残绿。谁与冰轮扌为玉斧，恰好今宵圆足。树杪翻光，莎庭转影，零乱崑台玉。荡胸清露，闲须浇下醽。

休问湖海飘零，老人心事，似倚岩枯木。万里亲知应健否，脉脉此情谁属。世虑难产，天高难问，倚遍阑干曲。不妨随寓，买园催种松竹。

沁园春

用履斋多景楼韵

万里飘萍，送江入海，过古润州。正羁怀无奈，凭高纵览，濛濛烟雨，簇簇渔舟。南北区分，江山形胜，忧愤令人扶上楼。沉凝久，任斜飞雪片，急洒貂裘。

英风追想孙刘。似黑白两奁棋未收。把烟霞饶与，坡仙米老，丹青难觅，摩诘营丘。斗野号风，海门残照，长与人间管领愁。凭谁问，借天河一挽，洗甲兵休。

水调歌头

和吴秀岩韵

驼褐倚禅榻，丝鬓飏茶烟。谁知老子方寸，历历著千年。试问汗青馀几，一笑腰黄萦梦，我自乐天全。出处两无累，赢取日高眠。

八千里，西望眼，断霞边。弁苍苕碧，随分风月不论钱。执手还成轻别，何日归来投社，玉海得同编。经世付时杰，觅个钓鱼船。








○李珏册赠司空制

维大中六年岁次壬申，五月丁卯朔，十六日壬午。皇帝若曰：国有元老，道可咨禀，天命不助，倏然去我，宜加褒命，以慰重泉。咨尔故淮南节度副大使知节度事管内营田观察处置等使金紫光禄大夫检校尚书右仆射兼扬州大都督府长史御史大夫上柱国赞皇县开国公食邑一千五百户李珏，立德行道，继长增高，贵而益修，老而弥笃，在文宗朝，遍历清近，内备顾问，尝摧奸凶，外领事权，善提故典，爰付魁柄，实肖象求，镇抚四夷，莫不信顺，训导百吏，皆有程品。左官荒服，众冤非罪，事君以道，知我其天，李固之确论无私，周公之金滕终启。自朕统御，尊敬旧老，分委戎辂，作镇孟津，训兵令行，治人化洽，饱闻声誉，渴见风彩。以大冢宰，徵归朝廷，谠直忠贞，骨鲠魁{石}，凡所陈启，无非法诫。遂乃裂授东夏，表率诸侯，能救饥艰，克为康泰。初陈微恙，请捐重寄，驿骑奔问，待医临理，旋闻大病，却食涕流，命也柰何，痛悼不及。今遣使某官，某副使某官某，持节册赠尔为司空。魂而有知，鉴兹诚意。呜呼哀哉！


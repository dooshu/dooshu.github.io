○上许昌李尚书状

伏承旌幢，寻达忠武。二十五翁尚书克有懿德，允叶休期，式扬屏之功，尝在重难之地。顷者河桥作镇，当街亭失律之初；上谷受符，值卿子丧元之後。折简之诰，单车继来，致伊О之邦，服我平明之化。况兹间岁，亟立殊勋，虏帐夷妖，壶关伐叛，旁资巨拔，遥藉声言。十万横行，樊哙长思破敌；三千有勇，仲由且使知方。实兼文武之全才，以处亲贤之重寄。今者灵台偃伯，衢室归尊。永言台铉之司，合属间、平之允。岂令岁序，久滞藩维？颍水云清，许田斯辟，汝南古多贤士，维扬旧号劲兵。政令既明，欢娱多有。投壶雅宴，祭遵岂以为妨；望月登楼，庾亮应不浅。载怀往岁，屡奉初筵。今则贫病相仍，起居未卜。远思邹马，方陪密雪之游；遐望荀陈，尚阻德星之会。瞻望恩顾，不任下情。


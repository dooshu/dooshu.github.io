卷一百五十二

<史部,诏令奏议类,奏议之属,历代名臣奏议>

钦定四库全书

历代名臣奏议卷一百五十二

明　杨士奇等　撰

用人

宋理宗时牟子才奏赵汝腾徐霖不当迁逐状曰臣比因轮对有感时事辄论君子将散其几有十履霜坚氷危虑并迫荷陛下忻垂采纳至於元佑绍圣反覆之际留问再三所以为世道忧者至勤切也繇此一意可以凝国是可以熄邪说羣臣百僚交诵圣明曾未数日赵汝腾除翰林学士以迁去徐霖与在外差遣以逐去骇机忽发事变倏异与臣前所闻於陛下者如出两辙臣窃惑焉陛下既知所以为世道忧则求所以保之可也不惟不能保而又自摧斵摈断之臣以为必有误陛下者而非陛下之本意也不然以陛下之圣明而有此何也唐德宗非不爱陆贽而终仇其尽言非不用萧复而常恶其轻已至於卢杞奸邪则曰朕殊不觉裴延龄则更以为忠谓德宗性与小人合与君子殊德宗庸主也岂不然哉而陛下则圣明也惟圣明为能鍳忠邪别淑慝故臣窃有望於陛下也夫正邪无两立之理陛下所为更化之意者以用贤也所为用贤之意者以去邪也用贤去邪无他道在陛下坚其初意而已霖之去内批甚骇汝腾之出臣莫知其端或谓有所营救而陛下疑之或谓有所抵触而陛下怒之臣不能详也陛下用汝腾为给事小人重足而立仄目而视久矣一二缴驳仇怒者衆飞语揺撼者有之诡辞浸润者有之汝腾瑟缩不安已为去计四方之诮责者日至犹谓某人当论奏而不论奏某事当谏止而不谏止汝腾固知其势之甚难而力之不可胜独赖陛下圣明而为之主而陛下固弗肯主则惟有去且汝腾老矣不惮数千里冒被畏景来事陛下亦欲有所建立而徒取空名以归岂其愿哉势有不得已焉耳若汝腾者善类之所主也其真纯端亮无所矫饰疏明洞达无所回隐忠君忧国恳欵至忱如火热氷寒出於天性况同姓之卿义同休戚决非欺陛下者独其好贤太切嫉恶太甚故见一君子则极口称誉不顾立党之嫌见一小人则极力芟锄不计报复之祸党则多疑仇则多怨其所以去殆或以此然陛下可不亮其心乎徐霖固小人之所仇也自其力抗权奸方张之势且不暇顾其躯命岂计名哉幸而不死因以得名亦陛下养其气节成就至此天下莫不闻之一旦论事小忤即呵斥摧挫无复礼意陛下毋乃擿其小疵而遗其大虑乎霖旣败为仇人笑而天下愿忠之士揺手咋舌以霖为戒臣窃以为非便也霖虽狂狷不犹愈於乡原乎乡原者滔滔皆是而何恶於霖也霖所论事一是一非若坐之以要君则自昔所记鬻拳兵谏薛广德欲颈血汚车轮朱云折殿槛大呼等事则又甚矣臣以为霖狂则有之彼素恃陛下恩厚遂忘忌讳亦不料至於如此也彼岂不能纡徐为和因循岁月以取好官何苦犯危难自饵谗口陛下亦察其心可乎汝腾善类之所主霖小人之所仇陛下始焉尊用二人固所以昭用贤去邪之意今一日尽去初意变矣衆贤解体羣邪得志事势岌岌正复可忧故臣以为非陛下本意必有误陛下者也惟圣明豁然捐去疑贰察其心亮其忠汝腾必勿失之霖终保全之以亢善类以沮小人以凝初意以回世道幸甚幸甚或谓汝腾已出理无复还臣以为有司马光故事在光以中丞论张方平移翰林学士抗疏力辞神宗手诏谕光称其经术行义且谓苟以言事罪卿岂复迁卿美职於是取告勅付合门趣光令受光奏谢罪请上殿後受告诏光受告後上殿所以保全者如此今陛下以此意降诏遣使趣之使受其旧职则汝腾岂不能为陛下一留哉霖则陛下既予之郡矣然犹有愚见非为霖计也元佑中韩维以与范百禄争论刑名事罢御劄至谓奏劾臣僚既无明文何异奸谗吕公着累章力争而中批之词犹厉则请论不已及便殿反覆敷陈其言谓皇帝宜调平喜怒以复仁祖之政而维卒善罢其为人主心术之虑至矣霖小臣非敢方维特欲陛下反覆斯言而深鉴焉非特霖幸诸臣之幸也臣立朝自有本末上无附丽下无比周公论所激冒犯霆威无所避死

子才又为赵汝腾辩叶大有劾章状奏曰臣闻君臣父子之间天下诚实之所在也臣子告君父之言必以其实非其实而敢於诬蔑以告者是以私意而窥君父也呜呼尊如君父而忍欺之则何事而不为欺邪臣窃见近者赵汝腾除翰林学士知制诰未供职间而谏议大夫叶大有急劾去之士论恠骇并为一谈汝腾文学行义昭着天下立朝有謇谔之节居官有廉平之称往岁初间凡三十余疏而後去今春受诏五閲月而後来其难进易退之风天下高之今忽为大有诬奏逐去此衆议所以恟恟不平始大有为汝腾所缴奏臣犹疑其深沟高垒为自全计或用郑宷故智以老其锋今乃发其褊心造为诬语以欺陛下陛下察大有之怀私念汝腾之无罪格奏不下所以爱惜人才存全事体可谓曲尽矣而大有不体陛下美意乃多録副本散布中外且欲掲之通衢此与绍圣元符掲之朝堂异世一心臣偶得其本参详始末然後知其言汝腾特发於私意而遂忘其欺耳昔司谏江公望谓榻前一砖地是人臣对君父极言天下事去处唯上不欺天中不欺君下不欺心则可免戾大有欺天乎欺君乎抑欺心乎臣子之事君父官无尊卑大义一也大有长谏省而职在谏君臣为说书而职在正君乌有大有以汝腾不实之罪上欺君父而臣不以其实为陛下告乎大有言汝腾叨升郎闱冒直翰林殊失典故无一篇文字可观臣闻近世词臣无出汝谈之右汝腾师事汝谈为所推许其掌书命蔚然有汝谈之风大有乃以无文讪之大有文采不耀每为江万里所鄙笑徐霖在舘尝以其文气疲薾痛为改窜大有为文如此而反汝腾之毁其曰无一篇文字可观是欺陛下也大有言汝腾因赵善湘媚嵩之之父弥忠而丐恩乞怜方嵩之用事时初无气节之可书臣闻汝腾直翰苑时行史嵩之督府转官制中有精能履屐之间等语嵩之以为轻已遂不受三官而甚恶汝腾繇此得罪大有乃谓丐恩乞怜无气节之可书是欺陛下也大有又谓汝腾兄弟卵翼於陈韡後排之如寇雠其身久舘谷於以夫近攻之如路人夫陈韡之凶暴以夫之诡谲汝腾排之天下莫不以为快所谓卵翼舘谷臣不能详知但大有尝为汝腾所举其为卵翼舘谷多矣一旦弯射羿之弓诋其所谓人面兽心将自指邪指汝腾耶是又欺陛下也大有谓故相清之察其不能文不畀视草之职鞅鞅失望迨其来斯毁清之为甚臣闻清之雅敬汝腾屡以官诱之中间常欲除直院汝腾不领其意议论寖异最後因日食正阳疏其贿政清之益怒陈垓密受风旨遂遭诬劾固不待再来而毁清之也大有谓其鞅鞅失望是欺陛下也大有又言汝腾诈曰清贫行李不办不知其在鄱阳永嘉婺女时有未请俸料乎臣闻汝腾所守三郡皆有善政世号循吏而清廉一节尤为皎皎其归也甚至无屋可居寄迹萧寺无田可耕取仰祠禄闽士类能言之不特闽士人人能言之也大有乃谓三郡无未请之俸料且俸料乃赤旁所封之禄朝廷所以养廉藉使尽取亦其当然大有诬蔑之词至是穷矣是欺陛下也大有又谓汝腾大则称长宗盟不容一老之遗次则破格相辅将袭二臣之後臣闻汝腾之缴以夫实采公论彼其盘错已深一击匪易而以为称长宗盟计何其小也汝腾声望岂去一以夫而後能称长宗盟哉至於破格相辅尤为非据汝腾每谓宗侄不可为宰相虽汝愚为之犹不免祸盖以是遏与筹之奸谋且其声利素薄此来不过作数月留为国家定大计排大奸而已岂有意於袭二臣之後哉且大有既为谏长一武可居政府所以徘徊顾望而不肯去者原其本心正欲袭二臣之後而反以此议汝腾是欺陛下也大有又谓陛下灼见徐霖之首鼠斥之於外京师万衆咸仰天日之清明汝腾以同谋而败露乃诬奏而欺天臣闻大有尝乞怜於汝腾词甚哀苦而汝腾亦许其革面矣徐霖闻而非之颇诮责汝腾於是奏疏有乞盟大贤岂可救之之语汝腾读之竦然观此则非同谋可知而大有疑汝腾漏言使霖播之深恨汝腾遂谓同谋败露诬奏欺天是又欺陛下也大有又言汝腾濡滞郊关愈听譁徒又要私党以代乞留买上书以为公议夫孟子不用三宿出昼屈原被放旁徨去郢岂若是浅丈夫悻悻然去则穷日之力哉且同列诸贤重惜其去扣阍求贤天理所激谓之买断可乎草茅之士重惜其去作诗送别分谊当尔谓之譁徒可乎大有不明为士之谊遂以此为钳制之术此何异腐鼠之吓鵷鶵也不知留行诸人可得而钳制乎是又欺陛下也大有谓臣擢自丙午冬非清之之力也又素排嵩之之奸又无一事干与?又未尝党垓荥攻一正人臣闻嵩之以牒试冒滥屈大有大有穷而无归怨则有之若谓非清?之党则将谁欺清死筹去而遗毒余烈至今为梗以大有为之死党故也虽家置一喙殆难自解凡垓荥所论列皆是大有嗾使今乃欲避其名以欺天下此尤奸之大者台谏中今无垓荥之可嗾遂自劾汝腾以泄其忿其陷害忠良之意至是愈不可揜且大有以不孝诬江万里欲制狱以陷陈亿子等二十士谓之不伤害君子可乎是亦欺陛下也凡大有所言臣参稽反覆无一之实其欺甚矣而又有大可畏者臣不可以终莫之辨也臣闻谏议大夫给事中俱隶後省皆纪纲之地今汝腾以社仓事论大有其职分也未闻言之是否纪纲所在大有所当惧思也乃视如不闻扬扬上殿复冒不韪显劾汝腾则给舍可废也纪纲可紊也且汝腾再召已七阅月使果有过恶胡不攻之於先而独用此数日乎汝腾缴之彼亦劾之臣不知此一意也公乎私乎自来台谏按劾虽小人行其胷臆犹有托焉未闻直述其私形之弹疏臣观大有所论汝腾之文累数百言无非自为辩数然则汝腾不得罪於君父不得罪於公论而独以忤一大有用为罪状播之远迩奸雄小人所不敢为者而大有为之臣不知大有何所恃而敢尔也大有不过欲假陛下之威隆其权势以恐遏天下使无敢复有议其奸者然不知祖宗三百年之台谏专为大有设乎专以为大有报复之地乎生此厉阶渐不可长此其一也自昔小人之攻君子莫不反用其锋在元符指司马光为奸邪在庆元则指朱熹为伪学虽以章蔡何刘诸人回山倒海之力犹不能移万世之公议今大有目汝腾为顽夫为姧邪为凶舆台皂隶口语籍籍其说之不足行固不待後世矣何能为有无哉独其敢於变乱黑白荧惑睿明所谓小人而无忌惮者也又立党之一说为穽於国中夫小人而欲亡人之国必先空君子之类君子无过惟坐之以朋党而朋党人主之所甚恶也党锢之祸起而汉衰清流之祸起而唐亡大有胡忍而为此也且大有左挟以夫右挟与筹而内主垓荥独无党乎急於矫枉以稔流祸此其二也大有至谓近日水灾为甚皆汝腾鼓流俗唱浮论所致昔恭?之流以地震为萧望之刘向之罪日青无光为周堪张猛之咎其说傅会甚巧以元帝之暗犹察其妄至下诏切责之而大有乃敢以此言进於陛下不知大有以陛下为何如主也是以陛下为元帝之不如也且刘向所谓将同心以陷正臣者正为大有辈设耳言之独不泚其颡乎国家不幸有大灾异正赖君臣上下交相规戒崇阳抑隂以弭变怒而大有忽唱为邪说移过玩变欺天诬人大有庸浅鄙陋未能知人况能知天邪论一兴浸淫靡已此其三也若此三说臣窃料其意不止於去汝腾而已大有才本平凡气质甚下少年侥幸不暇学问昩於圣贤命义之大戒妻妾宫室之念驱之於中利慾富贵之图诱之於外而又有柔邪之资谄佞之口足以自媒世谓巧宦逮其得志文以姧深领袖台端羽翼元恶上则以妾妇之顺媚惑圣听下则以鬼蜮之智隂戕善类传□坦之衣鉢为垓荥之指踪论者以垓荥为梁成大以其公为小人小人而显者也以大有为李知孝以其阴为小人小人而隐者也原情定罪浮於垓荥而一去一留是谓佚罚夫鹰化为鸠识者犹憎其目而欲冀其可诱为善不已踈乎今外议籍籍皆谓大有上殿之日面承密指退而草疏遂肆诋诬或又谓陛下积怒汝腾厌薄君子固留大有以排根以臣所见万无或然皆大有专徇已私快图报复遂使归过君父谤流海宇在大有亦复何情大有每谓已决归期非敢欺诳又谓若逐汝腾则拜辞君门退处畎亩去百大有不足以当一汝腾然泯其邪正混其是非犹诿曰两罢也今汝腾除职予郡而大有顽然自如转石拔山有识痛恨以大有为台谏则汝腾非给舍乎以汝腾为党则大有非私乎以汝腾为无録黄不当缴驳则大有非当论事而反肆抨弹乎陛下见其务为唯阿谓之恭谨可托腹心见其好进谗谀谓之尽诚可寄耳目方且抗之以战公议主之以彰圣断而忠贤之去如土梗弁髦天位天职陛下独可与一大有共之乎夫世变之趋如江河之日下虽天地鬼神有莫能移而欲赤手捧块以碍之臣固知其不可也今小人之势已成君子之祸将作然与泯默以陷沦胥之害宁尽言而就党锢之诛用敢直疏其事无所回隐所谓立朝之大节事君之大谊臣知此而已他不暇计惟陛下亮其不欺子才又论救高斯得徐霖李伯玉状奏曰臣闻国於天地间必有与立者其惟君子乎君子进则国之所与立者存焉君子退则国之所与立者忽焉其理昭昭如烛照龟卜不可诬也伏自陛下更新大化收召时贤欧阳修所谓选之千官百辟之中而得此数人者莫不布在班列气象翕然四海流闻足为盛事顷缘叶大有以私意攻赵汝腾遂致一时大起诤论交攻互击上渎圣聦赖陛下审察是非大有竟遂其去区处得当衆论无譁比日以来事体小定凡百有位岂无肺肠亦愿各务靖共安其职业以彰陛下优容之德以成圣朝肃睦之风而高斯得徐霖等忽为御史所劾虽御史意见与人异殊然此二人者皆号君子其大节表表可观今乃文致其罪牵聨尽去是以或者议论纷然谓其似是而实非托汚而寄治盖知陛下迩来积怒徐霖未已逢迎风旨遂肆挤排而又并以此时中伤斯得不特快平日之积忿且以致诸人之必争万一有语言不伦举动过当则又指为立党目为好名或谓之讪上要君或谓之侵官越职用为罪状激怒圣心诸人戆愚初不之悟连臂接迹如堕其机以臣观之岂惟诸人不悟虽陛下明圣亦未察焉昔陈执中婢奴之死言者持之甚急范镇乃以为非且以专治其私失论人体夫以镇之待小人犹恕之如此今何独无镇之心乎况斯得素号刚方不畏强御观其平日论奏庶几陈瓘邹浩之特操似未可以此少之也若王益柔傲歌之作王拱辰一网尽去韩琦亦以为非且谓攻益柔岂为傲歌意盖有在琦之於小人深阻之如此今何独甘於拱辰乎况霖之为狂夷考其行有得於曾晳琴张之遗意亦未可以此少之也所幸陛下灼见群情大为容覆斯得既除职与郡徐霖亦畀以寛科是陛下虽勉行台臣之言而终有保全君子之意一时气类莫不驩然以为世道之回犹可望也而伯玉复以罪去未免忧疑夫以内批而逐臣寮此岂盛时美事韩维之去吕公着争之朱熹之去赵汝愚留之皆以内批施行而为宰相执奏彼岂不知将顺之美岂不识朋比之嫌而辄犯天威力伸论救盖谓人君举动实系观瞻稍失和平有伤事体且於君德关系非轻故宁犯不测之诛而不欲置其君於有过之地陛下夙存寛大优礼羣工止缘积怒於徐霖遂有指挥之乘快乘快不已顺以为常至于再三殆似手滑而宰相惮於忤旨俛首奉行比之公着汝愚大为有愧且李伯玉本无过尤偶以论奏之章有关风宪之体伯玉草茅质直不暇周详但见都司弹纠之条谓即祖宗可行之事遂因轻举上触威顔逐鹿而不见泰山当时盖有所蔽不然覆车未远伯玉何苦蹈之况伯玉心事真纯制行平实岂肯比周为党盖亦忠愤所驱在於明时似可矜谅昨所下御笔词旨严峻闻者愕眙皆谓陛下有高视宇内之意轻视臣下之心而欲一切震之以威臣愚以为过矣夫圣人推忱而任理虚已以尽人以天地日月为心何尝有好恶之私以风雨霜露为教何尝有喜怒之迹昔我仁祖抚育臣民四十一年率用此道故逐唐介而旋召介斥范仲淹而复用仲淹其他逆耳之言亦皆所过者化而且谦恭寅畏终始不渝用能固结人心扶植元气以为燕翼之地所谓数世之仁也恭惟陛下天德清明同符仁祖独於好恶之际喜怒之间犹愿反之圣心深加惩艾霁严威於电激霆砰之际持定见於衡平监空之时谅斯得徐霖之孤忠察伯玉戆愚之无罪纵未如仁祖之用介於既斥用仲淹於既贬亦当察其萋斐赐以包荒特回反汗之仁用只不远之复继自今日益恢至公毋以好恶乱是非之真毋以喜怒汨性情之正毋以朋党加忠贤之罪毋以独运崇一已之威毋以辩诘穷言者之辞毋以疑贰来谗邪之口毋以憸人任纪纲之责毋以御笔快斥逐之私庶几圣德日新异端潜泯上无变容动色之事下无疾声大呼之尤公道光融岂不甚伟臣职在经筵事当正救不敢雷同拱默以苟容其身冒犯天威无所逃罪

贴黄臣久具此奏盖皆平心而论非有矫激不过愿陛下存大体霁威严而已既壅於上闻徒抱忧爱今获觐清光若吐而复茹则是昧其本心欺陛下矣谨复以元奏上彻圣聪惟陛下幸察

子才乞留徐霖状奏曰臣顷因误渥污玷班行待罪奉常叨荣三舘黏黐未去愧负初心今月八日入局见校书郎徐霖去国後所申秘书省状因而询问乃知臣霖应诏言事论及谏议大夫京兆尹之罪三辞不获遂申都省径出国门此等举措虽骇观听然与口去而心留阳受而隂辞者不可同日而语三舘之士见其所为莫不击节於是聨名合辞为王留行继而得之传闻则谓昨来宰相亲以柬椠勉而留之既而遣宰士尹焕即其寓止慰而留之昨又闻御笔下庙堂谕意留之既又扎委大着姚希得前路挽留之君相不下士久矣今吾君吾相谦勤勉劳至于再三可谓待士有礼矣可谓不鄙薄人言矣士而闻此莫不奋厉况臣霖亲受宠渥岂不欲黾勉就职以称陛下留行之意然再三思之数十年来风俗不美者皆缘世俗有所谓礼数之说有所谓祠请之说所以转相仿效公然言之不愧不怍今臣霖飘然径去不以富贵利逹动其心此其所谓过人远甚观其申省之词有以如言去而复留称辞而又受甘伏简书是猛省截断断无复回之理矣况兼所论谏议大夫有失出诏狱党蔽姧臣之罪京兆尹有李昴英所言森列可畏之事则是与此二臣为敌矣夫与人为敌而自出弱辞自行狭路而使敌有可攻之隙其何以胜天下之公议耶此臣所以敢谓臣霖决不复回也陛下若果有意留之惟有亟罢谏议大夫京兆尹之职则可以使之必回不然霖之去万牛不可挽矣其或霖之去果不可回则迁擢之间或与改合入官或与之近郡添倅以华其归则臣今日之去岂不足以风厉诸臣而霖春秋方富又岂不能进用於他日以重王国耶惟陛下择斯二者乃若谏议大夫京兆尹之所为未问其有罪无罪合公议与不合公议只以廉耻一节激厉之彼岂不内自愧省勇於一去以存全国家之大体耶切闻京兆尹宣押归府之後不复治事腾章乞祠则是犹知廉耻也独谏议大夫乞留徐霖之疏乃反自以为是更无一语求退其逆疑陛下未必施行则是全无廉耻也夫礼义廉耻国之四维所以维持人心者此也所以维持世道者此也谏议大夫以己律人者也而先自坏所以维持人心维持世道之具而欲以此纠正官邪其谁能服况其资质柔佞心术回邪道路之人皆能言之若国家养此不捕之猫留此不鸣之鴈只足污辱台省耳欲望陛下出自圣意别选骨鲠之士以振谏议大夫之职其於天下所补不细又岂养廉耻厚风俗而已哉所有京兆尹陛下既以民讼不可留滞复令日下治事则乞严行宣谕俾之洗心涤虑改过自新免致再有人言则京师衆大之区两浙旱荒之地有所赖利矣臣本蜀人职聨三舘与臣霖素非亲知於谏议大夫京兆尹亦无仇怨陛下亮臣之心赦臣之罪特赐施行公议幸甚

子才延和殿面对第一劄子曰臣一介踈慵待罪博士比因愚戆洊乞退闲将期获展於素心乃遂缴誊於二奏旋申前请汔閟俞音致令孤子之踪尚玷班聨之末兹缘参告适值对班幸天表之再瞻岂愚言之敢爱臣闻区别是非者天下之公言包容贤否者当今之邪说自昔言者每当国论危疑之秋欲混邪正为一说昭然号於天下曰皇极曰大中以为包含依据之的而不知经之所谓皇极者非此之谓也盖皇者君也极者至也言人君之身居至极之地以为天下之标准周公所谓以为民极者是也自汉儒误以大中二字而训之而後世遂以为寛洪广大之言又以大中为含洪姑息善恶不分之目如元佑之调停元符之建中庆元之建极皆是也然尝论之君子小人不可并用君子小人之说不明而是非颠倒贤否贸乱其余毒遗烈往往以之斵丧元气残害国家蠧坏善类而不自知也元佑更化以来姧邪失职居外日夜伺便规求复入吕大防辈乃欲合两党而用之其意将以消平旧怨也而苏辙则谓邪正不可兼用兼用必至交争此元佑调停之说也自此说一行未几而李清臣以吏书入矣又未几蒲宗孟以兵书进矣又未几而邓温伯之徒复以外藩起矣虽琐琐缴驳谏官论列事得暂止然此路一开终不能遏小人之进激而为绍圣反覆之祸则此说实为之非斵丧元气之斧斤乎元符末年瓘浩虽来章蔡未去邪正杂揉朋党交攻元佑之党嫉视熙丰之人绍圣之人忿怒元佑之党曾布一旦以大中至正之道改元建中其意盖欲以元佑兼绍圣而行之也而曾肇则谓当先分别君子小人然後可以行大中至正此元符建中之说也自此说一行而邓洵武以爱莫助之图进矣又未几而温益钱遹之徒据要津矣又未几而蔡京为左丞且拜右仆射矣虽旌别淑慝有诏纷乱宪章有戒然此机既抉终不足以止小人之来激而为宣靖危乱之祸则此说实为之非残害国家之鸩毒乎庆元中柄韩专国摈逐善类至标道学之目以为攻诋之资羽翼既张忠谏受祸权臣稍厌前事或者附会又立为建极之说以示广大含容之公一时君子虽幸学禁之稍寛而见远识微之士则深忧邪正之相揉此庆元建极之说也自此说一行小人惧其事之变也复嗾言者以辨治为请矣未几而伪师之葬严行约束矣又未几而习伪攻伪之禁申致其严矣虽废退之士先後复官而复雠之说一进终不能止小人之言激而为开禧用兵之祸则此说实为之非蠧坏善类之蟊贼乎是三说者虽其为意各有不同大抵皆以含糊鹘突为说是以忠邪并世薰蒸变化荃蕙化为萧茅嘉谷化为稊稗人类殄絶世道陵夷所谓斵丧元气残害国家蠧坏善类之祸靡不有之是非天之作孽也人才之辨不明而其祸必至於此也陛下以聪明之才当艰难之会其於人才进退之间尝致其谨矣然天下之才有君子有小人其名既殊其类又别尝即其情状而观之大率不过数端其言刚正不挠无所阿徇者君子也辞气卑佞伺候顔色觇闚意向切切然贪进务入者小人也光明正大踈畅洞逹魁垒杰特无纎芥可疑者君子也依阿淟涊回互隐伏闪倏狡狯睢盱鄙贱枉道苟合者小人也君子小人情态昭晰固若黑白之了然而其似是而非似非而是者言与行违迹与心异者则尤人之易惑也今不问贤否不察疑似而一槩以大度包容之曰我调停也我建中也我建极也岂不误人国家哉故皇极大中之说其始则包君子小人而为一其极则君子受其祸小人受其福其始则纳天下国家於无事其极则天下受其危而国家受其菑故一小人之进若未甚害也及其久也呼俦引类根据朝廷交通宫闱刼制人主然则当正邪交攻欲定未定之前而进皇极大中之说者陛下其可不察其说之所以然哉今君子少而小人多矣自甲辰改纪以来臣汉弼死臣范死臣元杰死今臣大宗臣应起又死矣臣性传去臣泌去臣斯得去臣琰去臣昴英去臣万里去臣公许去臣韶去臣佀去臣瀹去臣霖去臣潜去今臣汝腾臣伯玉臣钺又将去矣君子之势落落如晨星晓月之孤又借皇极大中之说为邪党游说之地则君子尽去而陛下之国空矣国空无人则陛下孤立于其上矣陛下其亦省察于此乎省察之道无他在致谨於用人之际而已继自今立政用人有若清臣温伯孟宗等辈其勿徇偏见勿惑人言而为其所怵则天下大势决不如元佑之变绍圣也有若洵武遹益蔡京辈其勿揺异说勿顾身祸而为其所惑则天下大势决不如元符之变宣靖也又有若何澹京镗刘德秀胡紘等辈勿听恠论勿怵私情而为其所卖则天下大势决不如庆元之变开禧也谨之未择之前遏之未来之顷彼皇极大中之说将日销月铄而国是定于一矣惟陛下留神子才为起居郎因灾异进对劄子曰臣尝肃容稽首伏读国史至景佑中京师地震直史舘叶清臣上疏有曰顷范仲淹余靖以言事被黜天下之人齰舌不敢议朝政者行将二年愿陛下深自咎责详延正直敢言之士庶几明威降鉴而善应来集也书奏数日仲淹辈得近徙臣有以见仁宗皇帝只畏天威优容谠直未尝以遂非为心也又读至范仲淹既徙润州谗者恐其复用遽诬以事语入上怒亟命置之岭南参知政事程琳独为上开说明其诬枉上意解仲淹讫得免臣又有以见仁宗皇帝照破奸谗消平诬枉未尝以终怒为心也夫人才天下之元气公议国家之精神所恃以为天下国家此而已今清臣一言而仲淹有近徙之命程琳一言而仲淹破谗诬之疑虽执政大臣如王随陈尧佐等辈亦不能沮抑而龃龉之此四十二年之治所以独为本朝之冠也猗欤盛哉陛下纂图御极几三十余年矣容谏尊贤一念每以仁祖为法比者更化登崇俊良涧谷诸臣悉膺聘召气象翕然向庆历矣乃有直臣不容相继远引如臣汝腾则以夺琐闼去臣霖则以论事不合去臣斯得臣愿质则以泰来之劾去臣伯玉则以都曹论台臣去臣栋则以夺中书去臣钺则以谒告去越明年臣梦炎则以乞郡去臣遇顺则以论贵戚之卿去自是以来上之人则以常人吉士为国下之人则以譁竞朋比为的彰然立赤帜以钳天下之口以拂天下之公论然风雨如晦鷄鸣喈喈忠志之士未尝不以譁竞朋比为忌而不言国事之非也虽至愚如臣亦有救解直臣之说消平喜怒之说独相之初不可不谨重之说避殿之後不可复贺雪之说君相之体不可独运之说大德浸衰不可不修省之说姧邪不可比肩之说君子小人消长之说蜀上流当立三大屯之说贵戚之卿不可帅钺之说喜静恶激喜顺恶拂之说御笔不可不收回之说蜀亡不可不急救之说大姧不可复用之说多言数穷取恶已甚揆以时义所合汰归累章陈词有志未遂而臣之微意亦欲於未去之时深为君子谋所以冒万死吐露於陛下之前者正以臣汝腾等排姧论事虽或过於激或流於狂或失於不中节然要其本心则皆忠於爱君忠於卫社稷忠於扶世道者今绵历已跨二年而疑谤犹未尽释几若与之相忘於江湖之表岂诸臣他有过尤不足以供一时之用耶以臣察之诸臣以清白为质以正平为则以修姱为能以芳菲为服媚以博謇为好尚以中正为矩矱未尝有所过尤也曰然则何为而弃梗乎曰謡诼好妒既妄谓蛾眉之善淫而灵修浩荡又不察民心之屈抑此朋比譁竞之譛所以入人之肤蛊人之心至于今而未解也上之人不过曰吾方以安静为主彼乃以譁竞为说不思每有除拜衆言辄纷纷当时反以为好事似未可以譁竞訾之也吾方以独运为政彼乃以朋比为心不思上自以为是诸大夫莫敢矫其非识者乃以顺旨雷同深负为臣之义似未可以朋比疑之也动揺山岳之地既以譁竞朋比之说媒糵於其先进退百官之朝复以主静喜顺之说隂制於其後此诸臣所以屈心抑志寜欝邑而不伸死直忍尤宁?颔而不遂也且非特诸臣也後之以直道忤时者大抵皆如是也臣每一念此为之动色以相哀冯心而长喟臣既不能随诸臣以去已为遯尾之厉若贪荣恋宠侥幸复留而不能为诸臣出一语以解久结不解之愤其视东汉之世愿膏鈎党之鼎者何止去三十里哉臣既以书抵宰臣又当天变洊臻之时盛夏常寒之际复效叶清臣程琳辈开解仁祖之意为陛下底里言之欲望宸聦开悟圣断果决念人才无终弃之理察世道有当反之机特举仁祖所以近徙范仲淹等故事擦拭已去诸臣节次擢用使见为监司郡守者畀以收召以需远次者畀以见次郡见食祠廪者畀以近次郡在谪籍者畀以祠廪被谪降者复其元官而畀以廪禄在选调者特与改秩而畀以外任一如仁祖节级近徙之制不惟上可以回天心而弭天变下可以允公议而服人心虽诸臣得路亦将永肩乃心尽展所学以扶宗社以福苍生其所裨益岂浅浅哉臣一无能解每念报国独惟荐贤用敢以诸臣抑屈久困之状祈哀於陛下若犹未以臣言为然是永锢诸臣终非盛世之美事臣愚至是其技已穷惟有痛自咎责寜屈微臣之身以赎诸臣之过而已拳拳此心天地鬼神实临之惟陛下幸赦诏免诸州守臣上殿奏事右丞相叶梦鼎言祖宗谨重牧守之计将赴官必令奏事盖欲察其人品及面谕以廉律已爱育百姓其至郡延见吏民具宣上意庶几求无负临遣之意今不远数千里而来咫尺天顔而不得见其非立法之本意又乞容受直言进少保

度宗咸淳八年起居舍人高斯得上言曰臣窃惟尚书本秦官汉承秦置其始皆用士人为之武帝晩来游宴後庭始用宦者至成帝增置尚书五人复用士人然不过掌图书章奏之事其任犹轻及光武时事归台阁尚书之任始为优重出纳王命敷奏万机盖政令之所由宣选举之所由定赏罚之所由出斯乃文昌天府衆务渊薮内外所折衷远近所禀仰故李固云尚书犹天之有北斗为天喉舌斟酌元气运乎四时信乎其为天下枢要也其长官则有令有仆射汉或以大将军领尚书事或以师傅録尚书事其下有左右丞有六曹尚书盖以万机之繁故衆建官属以综理之章帝时韦彪上疏谓天下枢要在於尚书间者多从郎官超升此位彪特指六曹尚书耳若録公及令仆乃百僚之长非彪之所指也是时诸尚书多以苛刻为能故彪云天下枢要在尚书今超升此位者徒晓习文法察察小慧而无大能臣以居天下枢要之地必忠厚纯实知国家大体者然後可以综理万务补弊救偏为国家辑安静和平之福销苛娆刻核之风也今之弥纶省户者固亦得人然韦彪所言或尚有之又徘徊观望不敢剸决使枢要之地壅底不通此今日之大患也圣问所及敢不吐其狂愚伏乞睿照

九年斯得又上奏曰臣闻人君以眇然一身临四海九州之大而欲含气之属视听之类咸乐其生岂一手一足之所致哉故建万国亲诸侯使之协比其民拊循和辑不困不伤然後司牧之职尽而无负於上天之畀付矣唐虞岳牧三代封建皆由此道雍熙泰和之治呜呼盛哉自罢侯置守以来英君谊辟欲有为於天下者未尝不以此为先务汉之文帝孝宣唐之太宗明皇是已臣请置三君而以圣问之所及者论之开元之初明皇厉精为治承则天残酷之余慨念民生新免毒螫思有以抚摩而绥靖之故孜孜以遴选牧守为急开元十三年帝自择诸司长官有声望者吏部侍郎许景先兵部侍郎宼泚尚书左丞杨承令大理卿源光裕等十一人为刺史诏宰相诸王御史以上祖道洛滨盛具奏太常乐帝亲御翰墨以十韵诗赐之德意宣备恩光赫奕牧民之吏歆?叹息人君意向如此宜乎四海之内乡风而听随流而化开元三十年之治比迹文景庶几成康岂幸而致哉惜乎始勤终怠一惑女德初心遽移天宝之後牧守不复亲择贪暴横行为百姓苦唐业衰矣臣尝谓人主欲治天下当先治其心君心一正衆欲尽除聋者司眎瞽者司听一意於民寜有进锐退速之患哉尽此道者惟我孝宗皇帝乎在位二十八年不迩声色不殖货利富贵崇高之奉一毫不入於心故夙寤晨兴尽思极神惟忧民而已尝曰朕一日须行天下一两遭而於精择郡守尤极留意选德殿置金漆大屏列天下郡守姓名其间朝夕省阅辅臣进拟必问其行治才术穷极根柢惧大臣之私也除目必列乡贯於前尝谓王淮等曰郡守之任卿等宜精择若至朕前有所拣退则怨归於朕矣至於臧否之法尤极其精命监司岁终具所部郡守定其治状分为三等曰臧曰否曰平臧者陟之否者绌之平者置而不问帅守不以时上虽尝相位者亦不免於罚乾淳之治吏称民安终始如一岂区区唐帝之所可同日而道哉今日宅生之寄选诸所表亦既尽心尔矣然田里之间犹有叹息愁恨之声视乾淳盛际不能无愧故臣略举陛下家法大槩为献惟陛下留神

金世宗时萧贯为翰林修撰上书论比年之弊人才不以器识操履巧于案牍不涉吏议者为工用人不务因才授官惟泥资叙名器不务慎与人多侥幸守令不务才实民罹其害伏望擢真才以振浇俗核功能以理职业慎名器以抑侥幸重守令以厚邦本然後政化可行百事可举矣

同知青州防御事常德晖上书言曰吏部格法止叙军劳虽有材能拘滞下位刺史县令多不得人乞密加访察然後廉问今酒税使尚选能吏县令可不择人乞以能吏当任酒税使者任亲民之职上是其言谓宰相曰朕思庶职多不得人中夜而寝或达旦不能寐卿等注意选择朕亦密加体察赫舍哩良弼对曰女真契丹人须是曾习汉人文字然後可方今大率多为党与或称誉於此或见毁於彼所以难也上曰朕所以密令体察也

熙宗天眷二年从容谓侍臣曰朕每阅贞观政要见其君臣议论大可规法翰林学士韩昉对曰皆由太宗温顔访问房杜辈竭忠尽诚其书虽简足以为法上曰太宗固一代贤君明皇何如昉曰唐自太宗以来惟明皇宪宗可数明皇所谓有始而无终者初以艰危得位用姚崇宋璟惟正是行故能成开元之治末年怠于万几委政李林甫奸谀是用以致天宝之乱苟能慎终如始则贞观之风不难追矣上称善又曰周成王何如主昉对曰古之贤君上曰成王虽贤亦周公辅佐之力後世疑周公杀其兄以朕观之为社稷大计亦不当非也章宗时上封事者言提刑司可罢礼部侍郎张暐上疏曰陛下即位因民所利更法立制无虑数十百条提刑之设政之大者若为浮议所揺则内外无所取信唐开元中或请选择守令停采访使姚崇奏十道采访犹未尽得人天下三百余州县多数倍安得守令皆称其职然则提刑之任诚不可罢择其人而用之生民之大利国家之长策也因举汉刺史六条以奏上曰卿言与朕意合

宣宗贞佑三年权监察御史完顔苏呼奏曰臣闻兴衰治乱有国之常在所用之人如何耳用得其人虽衰乱尚可扶持一或非才则治安亦乱矣向者糺军之变中都帅府自足剿灭朝廷乃令伊喇托卜嘉等招诱之使帅府不敢尽其力既不能招愈不可制矣至於伯特文格之叛帅府方议削其权而朝廷传旨俾领义军文格由是益肆改除之命辄拒不受不臣之状亦显矣帅府方且收捕而朝廷复赦之且不令隶帅府国家付方面於重臣乃不信任顾养叛贼之奸不知谁为陛下画此计者臣自外风闻皆出高琪之意惟陛下裁察上曰汝言皆是文格之事朕所未悉诚如所言朕肯赦之乎且汝何以知此事出於高琪苏哷曰日见文格牒永清副提控刘温云所差人张希韩至自南亰道副枢平章处分已奏令文格隶大名行省勿复遵中都帅府约束温即具言於帅府然则罪人与高琪计结明矣上颔之苏哷续奏曰高琪本无勲劳亦无公望向以畏死故擅诛呼沙呼盖出无聊耳一旦得志妒贤能树奸党窃弄国权自作威福去岁都下书生樊知一者诣高琪言乣军不可信恐终作乱遂以刀杖决杀之自是无复敢言军国利害者宸聪之不通下情之不达皆此人罪也及乣军为变以党人托卜嘉为武寜军节度使往招之已而无成则复以为武卫军使托卜嘉何人且有何功而重用如此以臣观之此贼变乱纪纲戕害忠良实有不欲国家平治之意昔东海时呼沙呼跋扈无上天下知之而不敢言独台官乌库哩德升张行信弹劾其恶东海不察卒被其祸今高琪之奸过於呼沙呼远矣台谏职当言责迫於凶威噤不敢忤然内外臣庶见其恣横莫不?腕切齿欲一剚刃陛下何惜而不去之耶臣非不知言出而患至顾臣父子迭仕圣朝久食厚禄不敢偷安惟陛下断然行之社稷之福也

贞佑四年完顔苏哷再任监察御史奏言臣近被命体问外路官廉干者拟不差遣若懦弱不公者罢之具申朝廷别议拟注臣伏念彼懦弱不公之人虽令罢去不过止以待阙者代之其能否又未可知或反不及前官盖徒有选人之虚名而无得人之实迹古语曰县令非其人百姓受其殃今若後官更劣则为患滋甚岂朝廷恤民之意哉夫守令治之本也乞令随朝七品外路六品以上官各举堪充司县长官者仍明着举官姓名他日察其能否同定赏罚庶几其可议者或以阂选法紊资品为言是不知方今之事与平昔不同岂可拘一定之法坐视斯民之病而不权宜更定乎

宣宗时泾州观察使张行信奏曰近闻保举县令特增其俸此朝廷为民之善意也然自关以西尚未有到任者远方之民不能无望岂举者犹寡而有所不敷耶乞诏内外职事官益广选举以补其阙使天下均受其赐且丞簿尉亦皆亲民而独不增俸彼既不足以自给安能禁其侵牟乎或谓国用方阙不宜虚费是大不然夫重吏禄者固使之不扰民也民安则国定岂为虚费诚能裁减冗食不养无用之人亦何患乎不足今一军充役举家廪给军既物故给其子弟感悦士心为国尽力耳至於无男丁而其妻女犹给之此何谓耶自大驾南廵存赡者已数年张颐待哺以困农民国家粮储常患不及顾乃久养此老幼数千万口冗食虚费正在是耳如即罢之恐其失所宜限以岁月使自为计至期而罢复将何辞上多采纳焉

元光元年九月上谓宰臣曰有功者虽有微过亦当贷之无功者岂可贷耶然有功者人喜谤议凡有以功过言於朕者朕必深求其实虽近侍为言不敢轻信亦未尝徇一已之爱憎也尚书右丞相高汝砺因对曰公生明偏生暗凡人多徇爱憎不合公议陛下圣明故能如是耳二年正月复乞致政上面谕曰今若从卿始终之道俱尽於卿甚安在朕亦为美事但时方多故而朕复不德正赖旧人辅佐故未能遂卿高志汝砺固辞竟不许因谓曰朕每闻人有所毁誉必求其实汝砺对曰昔齐威王封即墨大夫烹阿大夫及左右之尝毁誉者由是羣臣恐惧莫敢饰非齐国大治陛下言及此治安可期也

元太宗时太原路转运使吕振副使刘子振以賍抵罪帝责中书令耶律楚材曰卿言孔子之教可行儒者为好人何故乃有此辈对曰君父教臣子亦不欲令陷不义三纲五常圣人之名教有国家者莫不由之如天之有日月也岂得缘一夫之失使万世常行之道独见废於我朝乎帝意乃解

世祖至元十四年召相威拜江南诸道行台御史大夫乃上奏曰陛下以臣为耳目臣以监察御史按察司为耳目倘非其人是臣之耳目先自闭塞下情何由上达帝嘉之

世祖时东平布衣赵天麟上太平金镜策曰臣闻夫龙之为物也千变万化无适不宜大则乘风云震雷电奋迅其头角翕辟其爪牙沛霖雨以洒八荒润禾苗以济羣下小则陶侃之梭张华之劒释闻之蛇壶公之杖或跃在渊或蟠于泥此盖既能大而又能小者也夫鹏之为物也化质於北溟运程於南海背逾千里之大翼若垂天之云击洋水之三千抟扶揺而九万以之抢榆枋则不及斥鷃以之捕狐兎则不及鵰鸇此盖能大而不能小者也夫鷄之为物也朝游庭除夕宿埘□文备一身之采武闘一时之命至於淩晨三唱风雨不移毫厘不失若以鹏及希有比之则霄壤悬矣此盖能小而不能大者也物既如此人奚不然故为委吏而会计当为乘田而牛羊壮者宣父也范围天地有教立焉为万世帝王之师拯六合生灵之溺者亦宣父也非龙而何哉孟公绰可以为赵魏老不可以为滕薛大夫黄覇长於治郡而功名损於相位即小大之殊也龙乎龙乎岂可以常得乎伯夷圣之清柳下惠圣之和犹且失於一偏孟子谓之隘与不恭然则人之周於道备於事者千载一二人耳其具体而微乎微者或尝有之亦已希矣由此观之举世英贤多皆一节为人上者取一节可也董子云量材而授官其此之谓与今国家选法腹外三年为一考腹内二年半为一考自非负罪之员皆有进而无退臣谨按虞书云三载考绩三考黜陟幽明言舜之考官如是也又按汉史云文帝时吏居官者或长子长孙其二千石亦安官乐职言文帝之任人如是也臣以为方今选法宜以贤能为先不宜以日月为上不革此弊则是公卿之位咸可累考幸超而希之也且人才有大有小例以初仕者职小则淹滞英才例以久宦者职迁则施为安得皆称哉切恐郡县之官以苟且存心有更张之事则计之曰三年之後吾将去此何用劳吾心哉因循而已矣见贿赂之物则思之曰一旦交代未获即除何以为家费哉营资而已矣又况郡县之民迎新送故甚为劳费其弊将至於无如之何矣或者以郡县之官久则擅权生事钱谷之官久则私弊难制臣谓此言非也若循三德八才而用之则皆才德应官之人矣人情大可见莫不慕荣贵但在国家锡之殊宠用当其才然亦有不迁之之道焉言当加爵而不即移其职也伏望陛下量其短长察其可否细木常使为桷大木常使为杗凡内外官员三年第一考为初考上等加官阶二级中加一级下则仍旧阶而上中下三等皆复守其本职六年再考如初考而复守本职九年终考如再考然後黜陟其职也凡考法令廉访司官重甘保结考其行实而牒司路以达于上司铨定阶次籍记倚阁凡三考黜陟其事业循常者依累次官阶而除之以次第所宜其才德超异者虽阶次甚卑而待之以不次之位如是则居官守禄者旣思阶次之超升而尽其公道又惧宪职之知觉而灭其私心庶几乎选法有以定矣天麟又论礼大贤策曰臣闻色斯举矣举则独善其一身翔而後集集则泽加於天下者圣贤之士也知辅世贵德而下於一介之德务好善忘势而屈其万乘之势者圣明之主也故丹山彩凤不可以常网而罗之沧海长鲸不可以常竿而钓之寰区薄海不可以常士而治之命世大贤不可以常礼而招之今圣明溥班明诏博访硕人斯盖取士之一节未尽举逸之大方也夫贤有放情江海佚志山林隐於朝野贱役之中混於市井编氓之内和乎表而存乎里遗其世而亨其身此岂贤者之本心哉盖由不得已而然也彼且志深道义心藐功名以德言为衣而弗荣轩冕之服以道腴为味而弗嗜膏粱之馔所耻者德未及古人而已矣所行者尽其在我者而已矣及乎耳闻丹诏意慕清朝弹贡禹之尘冠空彦伦之蕙帐奔趋魏阙啓沃尧心陛下卑辞而得之屈已以崇之乞言而行之推诚以任之使夫未至之流皆欣欣而曰吾王之道兮与吾道同吾王之心兮与吾心契鸾一鸟也尚克荐祥芝一草也犹能表瑞矧伊人矣能无感哉於是商山皓髪袭步武以呈光稷下鸿儒连茅茹而现景昔者尧尊一舜而得十六舜舜尊一禹而得九禹者由斯道也其或据爵以骄之傲而慢之或震之以天威或置之而不问使夫已进者因事而乞骸骨未进者惩类而甘藜羮虽复麻经递降币帛交驰谁肯鸣英倡俊以先服王室之劳哉此所以燕昭不惮於敬筑金台而蜀主不难於亲顾茅庐也轻贤而贤者不至非贤者之虚养高而乐贫贱盖防其道之不果行也在上之待贤以殊礼非在上之徒自轻而钦寒素盖由其道之在于彼也故道者人君之师也道之所在恐不获及亦既见止亦既遘止岂暇计贵贱轻重之云哉纵未或尽至亦足以激厉风俗如惠然咸来则可以同熙帝载得贤之道何莫由斯今国家鼎安方域囊括封疆国保於民民保於贤宜乎顒顒之士辐凑金门济济之徒并生王国然而内有御史外有宪司大臣之抵罪尤频官吏之坐赃犹衆设明刑而不息垂峻令而自如凡以官不得人故也古之十室尚有忠信今之万国寜无贤才伏望陛下谦虚自守体貌无遗霁英威而新之又新和天倪而行所未行接下思恭育才为乐重胎夭以致特角之麟受马骨以致千里之骏载昭邦宪寘彼周行如此则皇基永固庶职无瘝神祗安乐而戬谷弥臻闾里和宁而室家相庆矣

天麟又论清阀閲曰臣闻治国之方得贤为首齐家之本教子为先立身之法务学为贵此三者天理之极人事之大也三代之隆人生八岁自王公以下至於庶人之子弟皆入小学而教之洒扫应对进退之节礼乐射御书数之文及其十有五年则自天子之元子衆子公卿大夫元士之适子皆入大学而教之以穷理正心修已治人之道所以备委任也今国家廕叙宦门之子弟上至朝臣下及外职莫不各有其格也其用之则不计贤愚其崇之则有踰才德若其资禀峭异学问优长乃足以负荷宠光增崇阶陛傥有幼习骄气家振豪风借势吹声行空顾影耀衣服之鲜靡竞仆马之繁华走犬飞鹰弯弓挟弹岂识圣贤之道哉於是父兄既不能教之以义方又有使习吹弹歌舞之艺从而矜衒其踈丽妙絶也厥後行文经营资廕职司王事不亦难哉及陷乎罪正欲寘於法邪则子文之治犹在不可以忘之而使人臣解体也正欲原其罪邪则栾黶之恶已彰不可以宥之而使後人自恣也终亦宁忘已往之臣而顾将来之儆以寘其人於法矣则不若初不廕之之为愈也夫犂牛之子騂色者固当用之矣灵犀之子秃角者其可用之乎娄敬委辂脱挽而建汉畿之安叔孙通起於枹鼓而立汉廷之仪甯戚饭牛车下而显齐孙叔敖举於海上而覇楚此四人者虽无阀阅而皆有实用也故王者之用人如工师之用木岩阿有可用之材不以岩阿之地卑而弃之危岭有无用之材不以危岭之地高而用之也君子之教子如豪家之有玉不以玉为己有贵价而不使玉人雕琢之不以子为己有贵基而不令严师教训之也志士之好学如贪夫之喻利真知利可喻而喻之虽得利既多而不厌也欲令宦门之子弟勤学在乎君君令已行在乎父兄父兄付于明师其学在乎子弟矣伏望陛下载宣天旨令有司试阀阅子孙弟侄不限人数问以时务伍件汉楷书写略如试蒙古进士定其高下等第及当廕之资格既又据三德八才累等第资格之官阶而用之凡阀閲免乡府省三试直赴御试凡学术荒踈及不能赴试者姑令学焉待其中选而用之凡阀阅三举不第恩赐出身量用凡已进者则有考幽明之法在焉臣又以居官者皆化下民者也有子弟而不能化何以化民哉更望陛下载宣天旨凡见任宦官之家子孙弟侄八岁以上三十以下不通经书而父兄不令习经书不晓文法而父兄不令习文法者委宪职纠察见任官而罚之使居官者惧宪职之纠察而钦师以教其子弟矣为宦门子弟者知富贵之不可幸希须先学而後获则甘嗜於学问矣国家得天下之英材而乐育之以备他日之用可无遗恨矣

天麟论束利官曰臣闻诚之所感可透金石节之所持可?霜雪皆天资卓厉人力难加设或中下之流已有参差之品故见利而思义者上也舍躯而就利者下也伏惟宇宙中人甚多莫非从化之徒亦在率之而已今国家屡诛嗜利之臣用谢士民之意至如官阶内外爰分清浊之班人物高低遂有贤愚之辨处货利之司者定惟麄豪之人而清肃其心者皆掩身以避之领商计之务者但选市井之族而廉干其德者皆因名以弃之则是未居于职已防污滥之辱其身名既用伊人先约资财之偿其失陷致使当职之人肆情征取上失在公之委任而虚其位下为私室之经营而枉其心愈治之而姧诈愈生愈防之而计数愈歉然财货系于诸课而为国家之大本不可一日废焉矫枉者不能不过于直也伏望陛下载宣天旨令有司定制凡仓场库务之诸官旧系省部出付身者今并宜以勅牒分品次之高低视城郭之可否而设之凡钱谷官系旧随路出付身者并以行省劄付增崇其职凡钱谷官旧无俸禄者今并宜依品次量多寡以给之凡中外官员不拘门格或宪职或民官皆量材以充钱谷官考满铨功过以黜陟凡利官既或高爵又蒙重禄又得齿於临民之官又思以後迁升之益自然相率而廉干矣其或故犯宪纲不尽心於正职者则自作孽而已奚足恤哉十年不齿然後降等量材而用之可也其或误犯宪纲非力所及者则眚灾而已矣止徵其所当偿既足而随即降等量材用之可也若然则利官得人利源通畅上有禆於国用下不损於民资矣臣又以方今仓场库务官一年交代意者因恐亏陷之多积弊於中久而难救故也若循旧制则虽一月一代其弊益生何则盖立制以相绳无厚礼以相厌真利以相引也且一年一代而主出付身者将行文照验之不暇又何暇辨其人之廉与不廉干与不干哉更望陛下载宣天旨令有司定制凡钱谷官三年一考而易之凡钱谷官曾无亏欠委随处廉访司每年四季四度案覆凡有亏欠者则令随处廉访司就行别拟廉干之人代其犯者之职申上用之拘犯者而徵所偿既足则申上定之若然则自无亏课之人设或有之亦不至於数多而难以徵矣

至元十四年中书左丞许衡论生民利害上疏曰十四年五月二十一日史中丞传奉圣旨据当今害民的公事利民的公事交同姚丞旨两个一处文书里写来者钦此臣等所见谨条以奏生民休戚系於用人之当否用得其人则民赖其利用失其人则民被其害自古论治道者必以用人为先务用既得人则其所为善政者始可得而行之以善人行善政其於为治也何有皇帝陛下念及生民实天下之幸但朝廷用人失於太寛委任之初不知审择使善恶邪正混然无别既授以政而居民之上矣中间固有暴扰侵渔之害其势然也今不求其本直欲改其事之一二以为便民之举将见一弊才去一弊复生後日改行之事其害民者未必不甚於前也徒见纷更恐终无益臣等伏愿皇帝陛下顺考古道简用实材重御史按察之权严纠弹考核之任使贤者日进不肖者日退则天下之民何患不安矣臣等区区拙见如此惟圣主裁之

仁宗每与李孟论用人之方李孟曰人材所出固非一途然汉唐宋金科举得人为盛今欲兴天下之贤能如以科举取之犹胜於多门而进然必先德行经术而後文辞乃可得真材也帝深然其言决意行之

文宗在集庆潜邸欲创天灵寺令有司起民夫江南行台监察御史伊奇尔台言曰太子为好事宜出钱募夫若欲役民则朝廷闻之非便也至是文宗悉召江南行台监察御史俾皆入为监察御史而欲黜伊奇尔台策丹谏曰当陛下在潜邸时御史尽心为陛下言乃忠臣也今无罪而黜之非所以示天下乃除伊奇尔台佥宪湖南

顺帝时苏天爵奏曰尝谓纠劾贪邪在乎公天下之好恶辨明诬枉所以着一人之是非好恶既公则恶党消而奸弊息是非既着则善类伸而治化兴钦惟世皇肇立台宪登明选公欲四海人才之来集扬清激浊务一时公论之持平比者风纪之司论列涉于轻易或因察识之未审故致辨论之多端自昔国家皆有国是国是既定则邪正判而公道行国是不明则是非杂而人心惑宋宰相王曾语谏官韩琦曰近见章疏所陈甚佳高若讷多是择利范希文未免近名要须纯意为国家事斯其谏论之良法欤夫天生人才足周一世之用作而成之则才常有余沮而弃之则才恒不足矣然公族贵胄必生於阀阅之家而谋士轶才或出於山林之下故伊尹聘于有莘傅说起于板筑孰曰出身之卑贱岂论家世之寒微此古者数路用人未尝滞于一也夫法令朝廷所定廷尉天下之平或笞或杖受宣者必申禀于中台或降或黜无例者必定拟于刑部是慎重于守法不敢轻于用刑今动辄曰省院台勿用则当用者宣政资政之选乎是降为杂职矣又曰有选衙门勿用无选者孰敢用乎是不复得叙矣且职官犯赃犹有一贯至三百贯之分至论其罪则有殿降叙不叙之别岂有一遭论列或犯在革前或事涉疑似辄坐杂职任用之科终身不叙之罪岂法之平允哉且犯罪者至于流远家属尚留于京师被劾者未至当刑起遣即归于乡里盖缘无事可寻强生于掇拾洁白素着特为之污染致使高尚之人闻而退藏有志之士亦为敛避当路兴乏全才之叹後世有国无人之讥其於世道甚有关系夫孰贤孰否在君子固自信而不疑去泰去甚当言者宜核实以详审今始者一人纠言其罪次者一人辨明其非三人共列于一堂何以酬酢乎庶政纵使不行报复岂能消弭雠嫌夫史官定千古之褒贬台谏判一时之是非褒贬公则後世之人信是非明则天下之人劝今或好恶沦于所偏邪正因以失实轻则讦人之隂私甚则诬人之父祖是以清浊混淆善恶错乱朝是而暮非春劾而夏辨奏请有烦于圣听辨论实挠于台端事至于斯当究其理大抵为治莫先於择人择人贵在于守法盖诸人呈言并无罪责者所以通上下之情台谏论事务得其实者所以重耳目之寄若不申其赏罚何以端其本原举人不当今有连坐之科论事不实古有抵罪之禁今後论言人者必须赦後为坐果犯赃罪并从台宪追问其余罪名仍须法司定拟如此则事不至于反覆法必底于允平奏请不烦于圣听毁誉弗紊于朝章刑政肃而国体尊是非明而人心服公论幸甚天下幸甚

历代名臣奏议卷一百五十二








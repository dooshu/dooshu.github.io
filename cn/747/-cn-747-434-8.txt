○谢加银青光禄大夫表

臣某言：伏奉去年月日制，特加银青光禄大夫。跪奉诏书，震惊心腑，恩深益惧，喜极成悲臣某中谢。臣肄业儒门，出身圣代，始服勤於州县，遂窃位於台省。每自兢惕，常忧满盈，一从效官，三十馀载。不敢受锺釜之禄，不敢叙节级之阶，中朝旧人，咸所知悉，非唯惧速讪谤，实亦有畏神明。属顷岁奸宄乱常，中原多故。圣皇委臣以武关方城之任，赐以章服，监护七军。先帝委臣以荆南江西之寄，特加朝散，兼察两道。今陛下又录臣驽骀薄效，超授银青。三朝荷荣，百生何报？仰天局地，自省无能；抚本循涯，罔知攸措。便当门施戟，绶绾银黄，车服有加，子孙蒙福。禽鸟飞动，不知天地之功；草木芬华，空滋雨露之泽。誓将轻命，上答生成，冀效渭埃，以裨万一。

崔

，博陵人。累官至沣州刺史。风化大行，优诏特加五阶至银青光禄大夫，移潭州，兼御史中丞，充湖南都团练观察处置使。大历五年，兵马使臧构乱，遇害。


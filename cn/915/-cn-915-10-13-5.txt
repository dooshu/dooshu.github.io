◇陈文帝登阼尊皇太后诏（永定三年七月丙辰）

朕以虚薄，才非弘济，窃守蕃维，常惧盈满，岂图仓昊不吊，国步艰难，皇嗣元良，藐在淆渭，二臣奉迎，川涂靡从，六传还朝，淹留未日，令国图无主，家业事隆，上奉父母之严规，下逼群公之庭诤，遂以庸质，升纂帝基，对扬大化，弥增号惧。今宜式遵旧则，奉上皇后尊号为皇太后，御慈训宫，一依前典。若中流静晏，皇嗣归来，辄当解绂于箕山之阳，归老于琅邪之国，复子明辟，还承宝图，若问与夷，无愧园寝。（《艺文类聚》十五。）


乞崇圣学以隆圣治疏


窃惟自古帝王虽具神圣之资，犹必以务学为急。我祖宗列圣，加意典学，经筵日讲，具有成宪。用能恢弘治理，坐致升平。仰惟皇上睿哲天成，英明神授。自昔毓德春宫，令闻已彰于四海。兹者，光膺大宝，临朝听政，动容出辞，无一不中于礼节；用人行政，无一不当乎人心。中外臣工，欢欣仰戴，皆以皇上为不世出之主。若从此再加学问之功，以讲求义理，开广聪明，则太平之业，可计日而待也。

臣等谬以菲陋，职叨辅弼。伏思培养君德，开导圣学，乃当今第一要务。臣居正又亲受先帝顾托，追惟凭几之言，亦惓惓以讲学亲贤为嘱，用敢冒昧上请。今一应大典礼俱已次第修举，时值秋凉，简编可近。伏望皇上思先帝付托之重，勤始终典学之功，乘此清秋，将讲读令典，亟赐举行，以慰天下臣民之望。

臣等又查得弘治十八年，该大学士刘健等，以孝宗皇帝山陵甫毕，题请先行日讲，至次年二月，始开经筵。奉武宗皇帝圣旨，依拟行。今先帝梓宫在殡，服色不便；比及山陵事竣，时已迫冬，殿庭高旷，亦难临御。合无照弘治十八年例，敕下礼部，于八月中旬择日，请皇上于文华后殿先行日讲。容臣等参酌累朝事宜，定拟简便仪注，及讲读人员，恭请圣裁。其经筵会讲，俟明春首举行。庶圣德日益，圣治日隆。而臣等犬马图报之忱，亦可少效于万一矣。臣等不胜惓惓喁望之至。

（奉圣旨：览卿等奏，具见忠爱。八月择吉先御日讲，经筵候明春举行。部知道。）






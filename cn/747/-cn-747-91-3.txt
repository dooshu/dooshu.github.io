○诛杜让能宣示天下诏

夫赏功而刑有罪，飨国明规；邪务去而任无私，君人大节。其有显犯典宪，谋危宗祧，难贷大刑，式谢四海。崖州流人李周潼、驩州流人段诩、儋州流人西门君遂、雷州司户参军杜让能等，结为奸党，请发禁军。假言防讬山南，心乃攻伐近镇。倾危宗社，谗构忠良，包藏祸心，附会狂计。昊穹降监，宗庙炳灵，大臣继有封章，列藩沥恳论奏，朕亲鞫问，罪状显然，须行宪章，谅非获已。於戏！朕以冲眇，嗣膺丕图，任用之间，固无疑事。而让能一居台鼎，八换星霜，必谓能罄忠诚，不辜所仗。殊不知手操国柄，身作乱阶，政以贿行，化由财进。举枉错直，爱憎系於一时；鬻爵卖官，聚敛逾於巨万。仍复举倍息之利，恣兼并之心，市肆货财，曰归私第，邻伍店宅，旋入所居。政事决於胥吏，奢华纵於妇女，邱某一家杖杀，曾不奏闻；湖外二年兵戈，曾（阙）败（阙）。或以（阙）益藏，或以狂误交通。朕以久务含宏，未能决谪，一旦彰露，万口咨嗟。君遂等始终同谋，表里相济，纳货则更相问遗，谋人即放还（阙）。至於烟尘四郊，纷被九陌，拥兵而固请巡幸，差人而纵火宫中。顷刻之间，警跸无禁，缀旒累卵，未足为危。四罪既诛，中禁立定，国法斯在，朕何敢私。尚虑道途传闻，远近误谬，四海之内，未委事端，故降命书，明示天下。凡在臣庶，宜体朕怀。


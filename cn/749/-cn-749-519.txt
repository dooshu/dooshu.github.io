朱熹


熹字元晦，一字仲晦，世不徽州婺源人。家建阳之考亭。生于建炎四年（1130）。绍兴十八年（1148）进士。宁宗朝，历官宝文阁待制。伪学禁起，落职奉祠。庆元六年（1200）卒，年七十一，后谥曰文。有晦庵词。

浣溪沙

次秀野酴醾韵

压架年来雪作堆。

珍丛也是近移栽。

肯令容易放春回。

却恐阴晴无定度，

从教红白一时开。

多情蜂蝶早飞来。

菩萨蛮

回文

晚红飞尽春寒浅。浅寒春尽飞红晚。尊酒绿阴繁。繁阴绿酒尊。

老仙诗句好。好句诗仙老。长恨送年芳。芳年送恨长。

又

次圭父回文韵

暮江寒碧萦长路。路长萦碧寒江暮。花坞夕阳斜。斜阳夕坞花。

客愁无胜集。集胜无愁客。醒似醉多情。情多醉似醒。

好事近

春色欲来时，先散满天风雪。坐使七闽松竹，变珠幢玉节。

中原佳气郁葱葱，河山壮宫阙。丞相功成千载，映黄流清澈。

西江月

睡处林风瑟瑟，觉来山月团团。身心无累久轻安。况有清池凉馆。

句稳翻嫌白俗，情高却笑郊寒。兰膏元自少陵残。好处金章不换。

又

堂下水浮新绿，门前树长交枝。晚凉快写一篇诗。不说人间忧喜。

身老心闲益壮，形臞道胜还肥。软轮加璧未应迟。莫道前非今是。

鹧鸪天

江槛

暮雨朝云不自怜。放教春涨绿浮天。只令画阁临无地，宿昔新诗满系船。

青鸟外，白鸥前。几生香火旧因缘。酒阑山月移雕槛，歌罢江风拂玳筵。

又

已分江湖寄此生。长蓑短笠任阴晴。鸣桡细雨沧洲远，系舸斜阳画阁明。

奇绝处，未忘情。几时还得去寻盟。江妃定许捐双珮，渔父何劳笑独醒。

又

叔怀尝梦飞仙，为之赋此。归日以呈茂

献待郎，当发一笑

脱却儒冠着羽衣。青山绿水浩然归。看成鼎内真

龙虎，管甚人间闲是非。

生羽翼，上烟霏。回头只见冢累累。未寻跨凤吹箫侣，且伴孤云独鹤飞。

南乡子

次张安国韵

落日照楼船。稳过澄江一片天。珍重使君留客意，依然。风月从今别一川。

离绪悄危弦。永夜清霜透幕毡。明日回头江树远，怀贤。目断晴空雁字连。

满江红

刘知郡生朝

秀野诗翁，念故山、十年乖隔。聊命驾、朱门旧隐，绿槐新陌。好雨初晴仍半暖，金釭玉斝开瑶席。更流传、丽藻借江天，留春色。

过里社，将儿侄。谈往事，悲陈迹。喜尊前现在，镜中如昔。两鬓全期烟树绿，方瞳好映寒潭碧。但一年、一度一归来，欢何极。

水调歌头

富贵有馀乐，贫贱不堪忧。谁知天路幽险，倚伏互相酬。请看东门黄犬，更听华亭清唳，千古恨难收。何似鸱夷子，散发弄扁舟。

鸱夷子，成霸业，有馀谋。致身千乘卿相，归把钓渔钩。春昼五湖烟浪，秋夜一天云月，此外尽悠悠。永弃人间事，吾道付沧洲。

又

次袁仲机韵

长记与君别，丹凤九重城。归来故里，愁思怅望渺难平。今夕不知何夕，得共寒潭烟艇，一笑俯空明。有酒径须醉，无事莫关情。

寻梅去，疏竹外，一枝横。与君吟弄风月，端不负平生。何处车尘不到，有个江天如许，争肯换浮名。只恐买山隐，却要练丹成。

又

括杜牧之齐山诗

江水浸云影，鸿雁欲南飞。携壶结客，何处空翠渺烟霏。尘世难逢一笑，况有紫萸黄菊，堪插满头归。风景今朝是，身世昔人非。

酬佳节，须酩酊，莫相达。人生如寄，何事辛苦怨斜晖。无尽今来古往，多少春花秋月，那更有危机。与问牛山客，何必独沾衣。

念奴娇

用傅安道和朱希真梅词韵

临风一笑，问群芳谁是，真香纯白。独立无朋，算只有、姑射山头仙客。绝艳谁怜，真心自保，邈与尘缘隔。天然殊胜，不关风露冰雪。

应笑俗李粗桃，无言翻引得，狂蜂轻蝶。争似黄昏闲弄影，清浅一溪霜月。画角吹残，瑶台梦断，直下成休歇。绿阴青子，莫教容易披折。

水调歌头

联句问讯罗汉同张敬夫

雪月两相映，水石互悲鸣。不知岩上枯木，今夜若为情。应见尘中胶扰，便道山间空旷，与么了平生。与么平生了，□水不流行。

起披衣，瞻碧汉，露华清。寥寥千载，此事本分明。若向乾坤识易，便信行藏无间，处处总圆成。记取渊冰语，莫错定盘星。

忆秦娥

雪、梅二阕怀张敬夫

云垂幕。阴风惨淡天花落。天花落。千林琼玖，一空莺鹤。

征车渺涉穿华薄。路迷迷路增离索。增离索。剡溪山水，碧湘楼阁。

又

梅花发。寒梢挂着瑶台月。瑶台月。和羹心事，履霜时节。野桥流水声鸣咽。

行人立马空愁绝。空愁绝。为谁凝伫，为谁攀折。

水调歌头

不见严夫子，寂寞富春山。空馀千丈危石，高插暮云端。想象羊裘披了，一笑两忘身世，来把钓鱼竿。不似林间翮，飞倦始知还。

中兴主，功业就，鬓毛斑。驰驱一世豪杰，相与济时艰。独委狂奴心事，不羡痴儿鼎足，放去任疏顽。爽气动心斗，千古照林峦。

青玉案

雪消春水东风猛。帘半卷、犹嫌冷。怪是春来常不醒。杨柳堤边，杏花村里，醉了重相请。

而今白髮羞垂领。静里时将旧游省。记得孤山山畔景，一湾流水，半痕新月，画作梅花影。








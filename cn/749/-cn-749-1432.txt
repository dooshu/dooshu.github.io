赵希蓬


希蓬，诗渊亦时作希逢。宋史卷二百二十二宗室世系表八有赵希逢，属宋太祖第四子秦王德芳房。希蓬与华岳唱和甚多，有华赵二先生南征录（见永乐大典卷九千七百六十三引），今不传。诗渊第十册至第二十四册，载华、赵唱和甚多。又，刘克庄后村千家诗有希逢九日舟中等诗多首。

瑞鹧鸪

强将纸帐醉梅花。千动应知作热沙。梦逐梨云迷去路。曲随杨柳到伊家。

客怀暗遣心头恨，醉眼休将口上夸。清晓酒醒人不见，离愁片片逐飞花。

又

把定离觞不肯斟。闻君未醉尽衷情。丁香空结千般恨，柳线难萦一片心。

只把文章酬素愿，莫贪歌舞阻归程。凭君试问湘江竹，班是阿谁旧染成。

又

长亭无路对孤斟。自古离家三日情。慷慨要酬平昔志，猖狂休起少年心。

兰闺寂寂空回首，松盖亭亭认去程。展转清宵成不寐，巫山有梦几时成。

又

温柔乡里睹春容。无语闲将脚带松。魂梦阳台迷暮雨，丰姿洛浦挹仙风。

追陪梅下黄昏路，仿佛槐安富贵宫。旧恨上心空有感，扫除全付一杯中。

念奴娇

功名宝贵，算到头，怎免委沟填壑。曳钓抱琴秋水畔，肯与微官空缚。五亩苍阴，一丘寒碧，说甚凌烟阁。静观物理，从他荣悴开落。

任待入谷鸣雏，不须歆艳，免使朝南岳。修竹长松常与伴，更有寒梅堪约，夜且三更，西风万籁，入耳悲猿鹤。从头洗去，更无一点圭角。

蝶恋花

昼永无人深院静。一枕春醒，犹未忺临镜。帘卷新蟾光射影。连忙掠起鬔鬆鬓。

对景沉吟嗟没兴。薄幸不来，空把杯盘饤。休道妇人多水性。今宵独自言无定。

南歌子

玉立亭亭树，水澌小小池。园林遍地幻珍奇。战罢奇鳞无数、满天飞。

云冻风威惨，天低月色微。红绡暖帐浅斟时。那更樽前清韵、听歌儿。

霜天晓角

枕痕如属刂。一线红生肉。睡起娇羞无语，远山坐对横轴。

烧香频祷祝。偷把简儿读。字在那人何在，泪珠飞下蔌蔌。

满江红

干结青铜，根走石、参天古柏。最好是、苍阴不怕，火云如血。雪里直疑神物护，雨馀任待霜皮湿。但只愁、涧底老风烟，无人识。

栋梁用，知难缺。轮囷辈，俱非匹。望长松万丈，徂徕山北，一种刚姿雕样劲，共扶大厦翚斯翼。便作舟、归去也何愁，蓬莱隔。

又

休羡莺花，春富贵、韶光九十。最好是、清秋时候，人间何夕。天上紫云车趣驾，殿中青鸟音传实。正女牛、南极一齐明，光相敌。

诗在手，堂趋北。染毫处，池翻黑。看回鸾飞诰，宠封新国。福比箕畴兼备五，寿除彭祖千中一。更好将、大衍数重推，来复日。

又

七叶蓂开，正祈巧、穿针时节。织女不骖王母驾，谪生名阅。鹤算七旬书宝箓，鹊桥千丈飞银阙。更玳筵、银烛照红妆，神仙列。

歌宛转，莺调舌。番舞袖，风回雪。对寿觞频劝，寿星明洁。今日汉宫千岁药，明年唐殿长生月。问班衣、戏彩是何人，蓝袍客。

又

缟兔黔乌，送不了、人间昏晓。问底事、红尘野马，浮生扰扰。万古末来千古往。人生得失知多少。叹荣华、过眼只须臾，如风扫。

篱下菊，门前柳。身外事，杯中酒。肯教它萧瑟，负持螯手。漠漠江南天万里，白云入望何时到。倚西风、吼彻剑花寒，频搔首。

菩萨蛮

何人四座环歌扇。平生有限何曾见。今日忽遭逢，流霞映脸红。

此恨凭谁语，梦逐巫山去。对景苦奔波，其如愁思何。

渔家傲

怪见台星离紫极。果然揆左还虚席。明日人间逢七夕。真难得。生贤特也涓良日。

饤坐侯鲭人罕识。流璃都把宾筵秩。寿祝乔松谁与敌。珠络绎。樽前一列金钗十。

水调歌头

熟见蟠桃几，岁阅大椿千。鞭鸾间出簇拥，仙仗蔼丝弦。落尽纨罗习气，都把诗书酝籍，忧念到闾阎。人物降嵩岳，文采焕奎躔。

抟扶摇，游汗漫，气飘然。珠曹莲区区，州县步难淹。鹗荐交腾当路，凤诏飞来伊夕，称寿萃群仙。事业登黄阁。图绘上凌烟。

满江红

劲节刚姿，谁与比、岁寒松柏。几度欲、排云呈腹，叩头流血。杜老爱君□谩苦，贾生流涕衣空湿。为国家、子细计安危，渊然识。

英雄士，非全阙。东南富，尢难匹。却甘心修好，无心逐北。螳怒空横林影臂，鹰扬不展秋空翼。但只将、南北限藩篱，长江隔。

又

海阔何人，工剪水、飞花作雪。刚不北、秋高风劲，露凝霜结。遍地直疑琼玉砌，对人恍在珠玑侧。比寻常、万翠与千红，浑然别。

梁园内，都林说。蓝关路，堆如积。把行人冻得，头颅如鳖。翡翠帘中杯潋滟，销金帐里姑情息。偶兴来、访戴起山阴，真相忆。








拔野古国

拔野古在仆骨东境。胜兵一万。口六万人。皆殷富。其地东北一千里曰康干河。有松木入水一二年而化为石。其色青。有国人居住。其人谓之康干石人。皆着木脚。冰上逐鹿。其国东北六日行至鞠国。有树无草。无羊马。有鹿如中国牛马。使鹿牵车。可胜三四人。衣鹿皮。鹿食地苔。自鞠国东行十五日并俞折国。土地广大。百姓多。风俗与拔野古同。少牛马。地多豹鼠。骨吐鞠国北有大汉国。饶羊马。其人极长大。长者至丈三四尺。其国云北有骨帅国。与大汉国相接。户万五千。胜兵三万。


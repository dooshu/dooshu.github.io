◇赤爵衔丹书

（《学记疏》作「瑞书」）

敬胜怠者吉，怠胜敬者灭。义胜欲者从，欲胜义者凶。凡事不强则不枉，不敬则不正。枉者废灭，敬者万世。以仁得之，以仁守之，其量百世。以不仁得之，以仁守之，其量十世。以不仁得之，不仁守之，不及其世。（《史记。周本纪。正义》引《书帝命验》云：季秋之月甲子，赤爵衔丹书入于酆，止于昌户，其书云云。又见《大戴礼。武王践阼篇》，以「敬者万世」已上为《颛顼丹书》，「以仁得之」已下为师尚父述所闻。）


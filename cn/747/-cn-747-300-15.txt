○丞相少传拜职天子作三杰之诗以命宴序

惟圣宝贤，以齐皇极。有若左丞相燕国公，右丞相广平公，太子少传安阳侯：皆生人硕德，皇国元老，道著廊庙，绩宣华戎。由是懋其成功，锡以元吉，咨日於朔，择时於秋，俾对命王庭，受职公府：见群属，揖庶寮，礼官辨章，掌舍陈次；工备佾，饔献蒸，六卿拜下以成仪，三事自天而来贺。秩秩宾序，晖晖旅酬，玉纬垂文，南风和雅颂之变；金浆降醴，云天光饫酌之宜。宰德贵和，尽庄敬具瞻之范；群情尚洽，预周旋晏语之欢。方将一心天工，戮力帝载，寝黑山之柝，苞青海之戈，雨贤才，水火菽粟。日咏鱼藻，岁陈由庚，颐殷赵之年，留鲁阳之景。爰命在宴，赓载歌。

严从

从，开元初人。


○上講學章 【 勸講學】

薛瑄

大理寺右寺丞臣薛瑄謹題為緝熙聖學事、切見近日有臣下進言、欲開經筵以緝熙聖學者、雖蒙　聖德允納、未見施行、葢欲俟軍旅事平之日以開講也臣愚以為當聖主中興之時、天步維艱之日、正講論為學為治之道不可一日而緩焉者也世祖唐宗二賢君亦得講學之力文清公誘進人主言不迂濶所謂法後王也昔漢光武躬擐甲冑討除群兇。猶且投戈講藝。息馬論道軍旅之間。未嘗一日廢學。故能舉群盜如鴻毛。復大業猶反掌。此講學所以有資於成大功也。唐太宗興義兵。掃除寇亂。一時潛邸從龍之臣。皆文學智謀之士。日久相與論為學致治之道。乙夜之覽身忘其倦。故能剗刮僣偽。拯濟生民。此講學所以有資於戡大難。也近者漠北醜虜。雖陸梁為寇。而內外禦侮。各有其人。堂堂天下。號令一施風行草偃。非至如漢唐草昧之狄也。顧可以斯時而少緩講學之事乎。伏望　皇上命廷臣集議經筵儀式。務從簡約不尚奢華。仍博選公卿侍從文學之臣。有學術純正。持巳端方。謀慮深遠。才識超卓。通達古今。明練治體者。一二十人。使之更代入直。恭遇　皇上視朝之暇。日御便殿。即召各臣進講。其所講之書。先大學論語孟子中庸。兼講尚書春秋諸史。則資治通鑑綱目。務要詳細。陳說聖賢修。已治人之要。懇切開告。帝王端心出治之方。以至唐虞三代漢唐宋以來人君行何道而天下治安。為何事而天下乖亂。與夫賞善罰惡之典。任賢去邪之道莫不畢陳於前。如此則勸講之臣。庶可日脩其職講讀官之職既脩。雖　聖上聰明上智之資。實由於天錫。而朝夕緝熙啟沃之力。亦有益於聖心。聖學日新。聖德日明。于以脩治道。則正心以正朝廷。正朝廷以正百官。正百官以正萬民。而治道有脩明之効。于以攘夷虜。則脩軍政以簡將帥。簡將帥以練士卒。練士卒以討夷虜。而夷虜有殄滅之期。此講學有資於成大功戡大難。宜急行之而不宜援焉者也。且漢光武唐太宗一時英主耳。猶能勤講學於搶攘之時。以收勘靖之績。伏惟　皇上有唐堯虞舜之聖德。將以立殷周中興之大功。誠於此時舉行開講之事。以緝熙聖學。則神功聖德。高出千古矣。又豈漢唐二主之可比哉。臣猥以衰邁懦柔之資。章句迂僻之學。自忝科第。屢叨法從。昔嘗獲罪　先朝。放歸田里。分將終老丘園。瞑日溝壑。幸沐　皇上龍飛九五。運啟昌期。將以立莫大之治功。故不遺草茅之賤士。拔臣布衣之之中。授以清要之職。日夜思慮。愧無補報。故敢昧死、妄陳前言、伏望　皇上開天日之光、采而行之、不勝懇悃之至

岳文毅公集（議　序）

岳正


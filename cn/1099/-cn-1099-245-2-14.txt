○復駱兩溪 【 止造白糧船】

領季夏念二日教翰、知公之志、慨然在追蹤文襄、近世士大夫、其碌碌者、率自卑已甚。謂文襄為不可企及。而其賢者又自待太高。謂文襄為不足師。如公所云葢階三十年來所未聞也。仰甚仰甚、階生晚不及識文襄、嘗聞長老言。文襄在蘇松久。習知其民情。然每有興革。猶必與僚屬士民反覆詳議而後定。如細布一法。至召東門黃婆入行臺計之。往往留語夜分乃出。葢其審慎如此。則夫高視文襄者。固不足言。而彼卑視之者。抑豈能窺文襄之用心也。文襄歿今且百年、乃得公尊之信之、東南之民、其遂將復被文襄之政、而富庶安樂如文襄時乎、幸甚幸甚承示?閘建歲省蘇松諸郡僱船米一十四萬石。此文襄所未有也。但今會計派米未見減及此數、豈漕司文移未到耶、惟為一查考、使民受實惠至幸、白糧造船、訪之羣情以俱謂未便、謹具復別楮、今兌運之期巳迫、請姑仍舊而徐議之何如

承示欲造白糧船以省費、此公為國為民之盛心也、但觀獻議於公者、似只較量於造船雇船之閒而階竊聞道府所議、其慮卻出造船雇船之外、恐不可廢。如必欲造船、勢須照馬快船例、另立一管船旗甲而後可。今馬快船旗甲之受累。公所知也。江南之民。巳困於糧長矣。能復勝此乎。而公忍創為之乎。難者謂有司樂於因循、更新非其所欲、夫事不計利害之實、而徒以更新為奇、竊恐一著成心、流為偏執、其弊更有甚於樂因循者矣、往年海運之議、何嘗不新、今未幾而論者紛紛、即公亦謂終當罷之、然則新可恃乎、道府所議謹摘其畧、錄奉尊覽、成大事者貴協眾謀、以公高明、胷中空洞、無物能窒塞其間、舍巳從人、諒無難者、階恃知愛至厚、輒敢以直對、惟不見罪、至幸至感、


○友桐軒詩序　 【 鼓琴】

金川之玉峽毛咨詢、其先吉水人、父省夫為陳氏贅壻、始徙今居、咨詢性嗜琴、以友桐名其軒、今年秋領鄉書、將之京、求賢士大夫之賦詠、先余為之序、夫琴者、古先聖王之雅樂、君子無故不去、葢取其中和之音、養吾中知之德、動盪血脉、流通精神、格神人、和上下、移風易俗、合于八音、宜乎君子之所尚也、余少時、亦嘗從事於斯、承顏奉歡之際、先祭酒公聽之、嘗曰吾聽白雪有八荒無塵。萬籟俱寂之意。聽春江、有波濤浩蕩。魚龍鼓舞之勢。聽歸樵有代木丁丁山鳴谷應。野猿幽鳥之音。聽佩蘭。有楚江湘浦。和風麗日。幽人詠士之興。聽夢蝶。有蘧蘧栩栩齊物之心。聽御風有憑虗欲仙。泠然善之感。於離騷楚歌。則如逐臣慕君。勇士赴敵。慷慨不勝其情也。於長清短清。則如雪天清曉。風鼓瓊林。鑑鏘之振乎寥廓也。於水雲。則有擊空明泝流光。放棹滄浪之樂。於大雅則黃鍾一鈞始終條理。有太羹玄酒之味。獨於秋鴻。如萬里關山。黃雲白草。銜枚入塞風廻電馳、霜降水落。月冷江空。團沙依渚。嘹嘹嚦嚦。顧侶呼羣。超然遠舉。而琴於斯為盛乎。又嘗承乏禁林、得侍　太宗文皇帝、於武英進講之餘、　帝命出響泉、親鼓南熏之操、繼之以猗蘭之曲、和鳴肅雍、宣暢道德、游魚出聽於金河。龍馬?某仰秣於天廄感通之至。鳳儀獸舞。品物咸遂、于今三十餘年矣、儼自嬰末疾、手足不仁、每對桐君、不能一加指於氷絲之上、追憶君臣父子之間悵然今昔不覺涕淚之交零也咨詢以英妙之年。得琴中之趣。而又取以為友。廻然拔乎流俗矣。

胡忠安奏疏（疏）

胡濙


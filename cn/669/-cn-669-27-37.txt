37　邵公濟謁武侯廟文　謁武侯廟文蓋果州作


邵公濟名博，康節之孫。謁武侯廟文云：「公昔高卧，隱然一龍。鬼蜮亂世，其誰可從？惟明將軍，漢氏之宗。相挽以起，意氣所同。欲持尺箠，盡逐姦雄。天未悔禍，世豈能容？何云：「『世豈能容』，似人不能容武侯矣。詞不達意，老生語何足疏録？」惟史臣壽，姦言非公。惟大夫周，誤國非忠。廟食故里，羞此南充。置公左右，不堪僕童。我實鄙之，築公之宫。春秋之法，孰敢不恭？俾千萬年，仰其高風。」【原注】陳壽、譙周皆巴郡人，今果州。陸務觀籌筆驛詩：「運籌陳迹故依然，想見旌旗駐道邊。一等人間管城子，不堪譙叟作降牋。」公濟之文，蓋果州作。

【何云】詩欲兼具勸懲，至此二事，豈復可以對言。放翁之意卑矣。且請降鄧艾，周爲之勸，其書則郤正所造也。

【閻按】降牋，實出郤正之手。

【方樸山云】降牋，出郤正，而定議乞降者譙周也。

【元圻案】蜀郤正傳：「景耀六年，後主從譙周之計，遣使請降於鄧艾，其書正所造也。」






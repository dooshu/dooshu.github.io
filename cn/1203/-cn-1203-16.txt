卷十六

<集部，词曲类，词选之属，御选历代诗余

钦定四库全书

御选历代诗余卷十六目录【四十七字】

阮郎归

南唐李煜

冯延已【二首】

司马光

欧阳修【二首】

晏几道【五首】

张先

苏轼【二首】

黄庭坚【四首】

秦观【五首】

晁补之【三首】

李之仪

毛滂

苏庠

周紫芝【三首】

谢逸【三首】

周邦彦【二首】

曹组

蔡伸

赵师侠【二首】

赵长卿【三首】

曾觌

侯寘【二首】

赵彦端【二首】

马庄父

王炎

严仁

徐照

史达祖【二首】

翁孟寅

洪瑹

方千里【二首】

黄昇

吴文英【五首】

蒋捷

李演

张炎

翁元龙

赵君举

王同祖

魏氏

詹正

王从叔

张埜

刘基【二首】

吴子孝【二首】

吴寛

张大烈【三首】

汤显祖

陈子龙

前调【又一体】

端淑卿

画堂春【又一体】

秦观【二首】

赵师侠

赵长卿【二首】

赵鼎

赵彦端

郑域

吴子孝【二首】

莫是龙

陆卿子

喜迁莺【又一体】

南唐李煜

和凝

晏几道

夏竦

前调【又一体】

薛昭藴【三首】

许棐

前调【又一体】

韦庄【二首】

周邦彦【二首】

夏言

前调【又一体】

晏殊【二首】

前调【又一体】

冯延已【二首】

晏殊【二首】

前调【又一体】

毛文锡

前调【又一体】

刘基

吴子孝【三首】

御选历代诗余卷十六目録

钦定四库全书

御选历代诗余卷十六【四十七字】

司经局洗马掌局事兼翰林院修撰加二级【臣】王奕清奉旨校刋

阮郎归

【用阮肇事名调一名醉桃源一名碧云春一名鹤冲天双调四十七字以南唐李煜作为定体後人平仄互异者皆非】

阮郎归　　　　　　　　　南唐李煜

东风吹水日衔山春来长是闲落花狼藉酒阑珊笙歌醉梦间　春睡觉晚妆残凭谁整翠鬟留连光景惜朱顔黄昏独倚阑

前调　　　　　　　　　　　　冯延巳

南园春半蹋青时风和闻马嘶青梅如豆柳如丝日长蝴蝶飞　花露重草烟低人家帘幙垂秋千慵困解罗衣画梁双燕归

前调　　　　　　　　　　　　冯延巳

角声吹断陇梅枝孤牎月影低塞鸿无限欲惊飞城乌休夜啼　寻断梦掩香闺行人去路迷门前杨柳緑隂齐何时闻马嘶

前调　　　　　　　　　　　　司马光

渔舟容易入深山仙家日日闲绮牎纱幌映朱顔相逢醉梦间　松露冷海霞殷匆匆整棹还落花寂寂水潺潺重寻此路难

前调　　　　　　　　　　　　欧阳修

刘郎何日是来期无心云胜伊行云犹解傍山扉郎行去不归　强匀面又芳菲春深轻薄衣桃花无语伴相思隂隂月上时

前调　　　　　　　　　　　　欧阳修

落花浮水树临池年前心眼期见来无事去还思而今花又飞　浅螺黛淡臙脂闲妆取次宜隔帘风雨闭门时此情风月知

前调　　　　　　　　　　　　晏几道

粉痕闲印玉尖纤啼红傍晓匳旧寒新?尚相兼梅疎待雪添　春冉冉恨恹恹章台对卷帘个人鞭影弄凉蟾楼前侧帽檐

前调　　　　　　　　　　　　晏几道

来时红日弄牎纱春红入睡霞去时庭树欲栖鸦香屏掩月斜　收翠羽整妆华青骊信又差玉笙犹恋碧桃花今宵未忆家

前调　　　　　　　　　　　　晏几道

旧香残粉似当初人情恨不如一春犹有数行书秋来书更疎　衾凤冷枕鸾孤愁肠待酒舒梦魂纵有也成虚那堪和梦无

前调　　　　　　　　　　　　晏几道

天边金掌露成霜云随鴈字长绿盃红?趁重阳人情似故乡　兰佩紫菊簪黄殷勤理旧狂欲将沉醉换悲凉清歌莫断肠

前调　　　　　　　　　　　　晏几道

晚妆长趁景阳钟双蛾着意浓舞腰浮动绿云穠樱唇半点红　怜美景惜芳容沉思暗记中春寒帘幙几重重杨花尽日风

前调【渭州作】　　　　　　　　　　张　先

双歌连袂近香猊歌随镂板齐分明珠索漱烟溪凝云定不飞　唇破点齿编犀春莺莫乱啼阳关更在碧峰西相看翠黛低

前调　　　　　　　　　　　　苏　轼

緑槐高柳咽新蝉薰风初入弦碧纱牎下水沉烟棋声惊昼眠　微雨过小荷翻榴花开欲然玉盃纤手弄清泉琼珠碎又圆

前调【集句梅花】　　　　　　　　　　苏　轼

暗香浮动月黄昏堂前一树春东风何事入西邻儿家常闭门　雪肌冷玉容真香腮粉未匀折花欲寄陇头人江东日暮云

前调【茶二首】　　　　　　　　　　黄庭坚

歌停檀板舞停鸾高阳饮兴阑兽烟喷尽玉壶乾香分小凤团　雪浪浅露花圆捧瓯春笋寒绦纱笼下跃金鞍归时人倚栏

前调　　　　　　　　　　　　黄庭坚

黔中桃李可寻芳摘茶人自忙月团犀胯鬬圆方研膏入焙香　青箬裹绦纱囊品高闻外江酒阑传盌舞红裳都濡春味长

前调　　　　　　　　　　　　黄庭坚

退红衫子乱蜂儿衣寛只为伊为伊去得忒多时敎人直是疑　长睡晚理妆迟愁多嬾画眉夜来算得有归期灯花则甚知

前调　　　　　　　　　　　　黄庭坚

贫家春到也骚骚琼浆注小槽老夫不出长蓬蒿邻墙开碧桃　木芍药品题高一枝烦翦刀传盃犹似少年豪醉红侵雪毛

前调　　　　　　　　　　　　秦　观

褪花新绿渐团枝扑人风絮飞秋千未拆水平堤落红成地衣　游蝶困乳莺啼怨春春怎知日长早被酒禁持那堪更别离

前调　　　　　　　　　　　　秦　观

宫腰袅袅翠鬟松夜堂深处逢无端银烛陨秋风灵犀得暗通　更有限恨无穷星河沈晓空陇头流水各西东佳期如梦中

前调　　　　　　　　　　　　秦　观

潇湘门外水平铺月寒征棹孤红妆饮罢少踟蹰有人偷向隅　挥玉筯洒真珠棃花春雨余人人尽道断肠初那堪肠也无

前调　　　　　　　　　　　　秦　观

碧天如水月如眉城头银漏迟绿波风动画船移娇羞初见时　银烛暗翠帘垂芳心两自知楚台魂断晓云飞幽欢难再期

前调　　　　　　　　　　　　秦　观

春风吹雨遶残枝落花无可飞小池寒绿欲生漪雨晴还日西　帘半卷燕双归讳愁无奈眉翻身整顿着残棋沈吟应刼迟

前调　　　　　　　　　　　　晁补之

小楼独上暮钟时红霞楼外飞烟中远鸟一双归城门灯火微　横短吹傍危梯氷轮涌海迟天涯幽恨有谁知凉风时动衣

前调【泛济州环溪】　　　　　　　　　晁补之

西城北渚旧追随荒台今是非白苹无际绿蒲迷停舟忆旧时　双鸭戏乱鸥飞人家烟雨西不成携手折芳菲兰桡惆怅归

前调　　　　　　　　　　　　晁补之

一濠秋水净涟漪红妆照水嬉攀条寻藕怯船移浮萍湿绣衣　临好景惜轻归夕阳洲渚迷城门灯火簇轮蹄沙鸥飞去时

前调　　　　　　　　　　　　李之仪

朱唇玉羽下蓬莱佳时近早梅惜花情味久安排枝头开未开　魂欲断恨难裁香心休见猜果如何逊是仙才何妨入梦来

前调　　　　　　　　　　　　毛　滂

雨余烟草弄春柔芳郊翠欲流?风时转柳花球晴光烂不收　红尽处绿新稠穠华只暂留却因留下等闲愁令人双鬓秋

前调　　　　　　　　　　　　苏　庠

西园风暖落花时緑隂莺乱啼倚阑无语惜芳菲絮飞蝴蝶飞　缘底事减腰围遣愁愁着眉波连春渚暮天垂燕归人未归

前调　　　　　　　　　　　　周紫芝

酴醿花谢日迟迟杨花无数飞章台侧畔尽风吹飘零无定期　烟漠漠草萋萋江南春尽时可怜踪迹尚东西故园何日归

前调　　　　　　　　　　　　周紫芝

月棂疎影照婵娟闲临小玉盘枣花金钏出纤纤棋声敲夜寒　飞电冷水精圆夜深人未眠笑催炉兽?衾鸳莫敎银漏残

前调【西湖摘杨梅】　　　　　　　　　周紫芝

西湖山下水潺潺满山风雨寒枝头红日晓斓斑越梅催染丹　连翠叶拥金盘玉池生乳泉此生三度试甘酸欲归归尚难

前调　　　　　　　　　　　　谢　逸

花枝破蕾柳梢青春寒拂面轻一眉新月影三星铜荷烛烬零　低凤扇袅霓旌珊珊环佩声坐间谁识许飞琼对郎仙骨清

前调　　　　　　　　　　　　谢　逸

风飘万点落花飞残红枝上稀平芜叶叶淡烟迷那堪春鸟啼　风细细日迟迟轻纱叠雪衣多情多病嬾追随玉人应恨伊

前调【雪】　　　　　　　　　　　谢　逸

晨光晓色埽檐晶寒多蝶梦惊乱飘鸳瓦细无声悠扬柳絮轻　书幌冷竹牎明柴门只独扃一尊浊酒为谁倾梅花相对清

前调　　　　　　　　　　　　周邦彦

冬衣初染远山青双丝云鴈绫衣寒袖湿欲成氷都缘珠泪零　情黯黯闷腾腾身如秋後蝇若敎随马逐郎行不辞多少程

前调　　　　　　　　　　　　周邦彦

菖蒲叶老水平沙临流苏小家画栏曲径宛秋蛇金英垂露华　烧蜜炬引莲娃酒香醺脸霞再来重约日西斜倚门听暮鸦

前调　　　　　　　　　　　　曹　组

檐头风佩响丁东帘疎烛影红秋千人散月溶溶楼台花气中　春酒醒夜寒浓绣衾谁与同只愁梦短不相逢觉来罗帐空

前调　　　　　　　　　　　　蔡　伸

烟笼寒水暝禽栖满庭红叶飞兰堂寂寂画帘垂霜浓更漏迟　鸳被冷麝香微强攲单枕时西牎看尽月痕移此情君怎知

前调【桐江舟中】　　　　　　　　　　赵师侠

微云埽尽碧虚寛月华光影寒山河表里监中看沈沈清夜阑　风细细露漙漙神游八极间九霄回首望尘寰悠悠醉梦还

前调　　　　　　　　　　　　赵师侠

杜鹃花发映山红韶光觉正浓水流红紫各西东绿肥春已空　闲戏蝶嬾游蜂破除花影重问春何事不从容忧愁风雨中

前调【咏春】　　　　　　　　　　赵长卿

和风暖日小层楼人间春事幽杏花深处一声鸠花飞水自流　寻旧梦续扬州眉山相对愁忆曾和泪送行舟清江古渡头

前调【送别咏莺】　　　　　　　　　　赵长卿

东城沙软马蹄轻清和雨乍晴柳隂曲径泣流莺凄凉不忍听　休苦怨莫悲鸣何须两泪倾但将巧语写心诚东君肯薄情

前调【客中见梅】　　　　　　　　　　赵长卿

年年为客徧天涯梦迟归路賖无端星月浸牎纱一枝寒影斜　肠未断鬓先华新来痩转加角声吹彻小梅花夜长人忆家

前调【侍宴池上赋飞燕】　　　　　　　　曾　觌

柳隂庭馆占风光呢喃清昼长碧波新涨小池塘双双蹴水忙　萍散漫絮飘扬轻盈体态狂为怜流去落红香衔将归画梁

前调【和邢公玷】　　　　　　　　　　侯　寘

莫欺骑省鬓边华曾眠苏小家彩丝萦腕翦轻霞菖蒲酒更嘉　人别後叹飞花云山和梦遮吴牋小字写流沙几行秋鴈斜

前调　　　　　　　　　　　　侯　寘

薰风吹尽不多云晓天如水清哦松庭院忽闻笙帘疎香篆明　兰玉盛凤和鸣家声留汉庭狨鞍长傍九重城年年双鬓青

前调　　　　　　　　　　　　赵彦端

岁寒堂下两株梅商量先後开春前日遶一千回花来春又来　氷可断玉堪裁寒空无暖埃为君翻动腊前醅酒醒香满怀

前调【余干留别】　　　　　　　　　　赵彦端

三年何许竞芳辰君家千树春如今欲去复逡廵好花留住人　红蕊乱绿隂匀彩云新又新只因小阕记情亲动君梁上尘

前调【西湖】　　　　　　　　　　马庄父

清明寒食不多时香红渐渐稀番腾妆阁闹苏堤留春春怎知　花褪雨絮沾泥凌波寸寸移三三两两叫船儿人归春也归

前调　　　　　　　　　　　　王　炎

落花时节近清明南园芳草青东风料峭雨难晴那堪中宿酲　回首处自销凝谁知太痩生倚阑无语不禁情杜鹃啼数声

前调　　　　　　　　　　　　严　仁

拍堤春水蘸垂杨水流花片香弄花噆柳小鸳鸯一双随一双　帘半卷露新妆春衫是柳黄荷阑看处背斜阳风流暗断肠

前调　　　　　　　　　　　　徐　照

绿杨庭户静沈沈杨花吹满襟晚来闲向水边寻惊飞双浴禽　分别後重登临暮寒天气隂妾心移得在君心方知人恨深

前调　　　　　　　　　　　　史达祖

龙香吹袖向藤鞭帽檐冲柳烟一春几度画桥边东风听管弦　花活计酒因缘从人嘲少年真须吟就绿杨篇湾头寄小怜

前调　　　　　　　　　　　　史达祖

旧时明月旧时身旧时梅萼新旧时月底似梅人梅春人不春　香入梦粉成尘情多多断魂芙蓉孔雀夜温温愁痕即泪痕

前调　　　　　　　　　　　　翁孟寅

日高楼外柳花明单衣怯露零小桥灯影落残星寒烟蘸水萍　歌袖窄舞鬟轻棃花梦满城落红啼鸟两无情春愁添晓酲

前调【邵武试灯夕】　　　　　　　　　洪　瑹

东风吹破藻池氷清光开五云绿情红意两逢迎扶春来远林　花艳艳玉英英罗衣金缕明闹蛾儿簇小蜻蜓相呼看试灯

前调　　　　　　　　　　　　方千里

良宵相对一灯青相思写砑绫去时情泪滴红氷西风吹涕零愁宛转意飞腾晴牎穿纸蝇梦知关塞不堪行忆君犹问程

前调　　　　　　　　　　　　方千里

鸳鸯浓睡碧溪沙荷花深处家快风收电掣金蛇深波流素华　吴国艳楚宫娃红潮连翠霞坐来忽忽烛光斜城头闻乱鸦

前调　　　　　　　　　　　　黄　昇

粉香吹?透单衣金泥双凤飞闲来花下立多时春风酒醒迟　桃叶曲柳枝词芳心空自知湘皋月冷佩声微鴈归人不归

前调【赠卢长笛】　　　　　　　　　　吴文英

沙河塘上旧游嬉卢郎年少时一声长笛月中吹和云和鴈飞　惊物换叹星移相看两鬓丝断肠吴苑草萋萋倚楼人未归

前调【芙蓉】　　　　　　　　　　吴文英

青春花柳不同时凄凉生较迟艳妆临水最相宜风来吹绣漪　惊旧事问长眉月明仙梦回凭阑人但觉秋肥花愁人不知

前调【会饮丰乐楼】　　　　　　　　　吴文英

翠隂浓合晓莺堤春如日坠西画图新展远山齐花深十二梯　风絮晚醉魂迷隔城闻马嘶落红微沁绣鸳泥秋千敎放低

前调【荷塘小隐赋烛影】　　　　　　　　吴文英

金丸一树带霜华银台摇艳霞烛隂树影两交加秋纱机上花　飞醉笔驻吟车香浮小隐家明朝客梦付啼鸦歌阑月未斜

前调【元日】　　　　　　　　　　吴文英

五更枥马静无声邻鸡犹怕惊日华平晓弄春明暮寒愁翳生　新岁梦去年情残宵半酒醒春风无定落梅轻断鸿长短亭

前调　　　　　　　　　　　　蒋　捷

雪飞灯背鴈声低寒生红被池小屏风畔立多时闲看番马儿　新揾泪旧题诗一般罗带垂琼箫夜夜挟愁吹梅花知不知

前调【题小扇】　　　　　　　　　　李　演

双鸳初放步云轻香帘蒸午晴杏熔暗泪结红氷留春蝴蝶情　寒薄薄日隂隂锦鸠花底鸣春怀一似草无凭东风吹又生

前调【有怀北游】　　　　　　　　　　张　炎

钿车骄马锦相连香尘逐管弦瞥然飞过水秋千清明寒食天　花贴贴柳悬悬莺房几醉眠醉中不信有啼鹃江南二十年

前调　　　　　　　　　　　　翁元龙

千丝风雨万丝晴年年长短亭嫩黄看到绿成隂春由他送迎　莺思重燕愁轻如人离别情遶湖烟冷罩波明画船移玉笙

前调　　　　　　　　　　　　赵君举

马蹄蹋月响空山梅生烟壑寒水仙去後泪痕乾天风吹佩兰　纫香久怕花残与君聊据鞍一枝欲寄北人看如今行路难

前调　　　　　　　　　　　　王同祖

一帘疎雨细於尘春寒愁煞人桐花庭院近清明新烟浮旧城　寻蝶梦怯莺声柳丝如妾情丙丁帖子画敎成妆台求晚晴

前调　　　　　　　　　　【宋媛】魏　氏

夕阳楼外落花飞晴空碧四垂去帆回首已天涯孤烟卷翠微　楼上客鬓成丝归期未有期断魂不忍下楼梯桐隂月影移

前调　　　　　　　　　　　　詹　正

斜河一道界相思好秋都上眉鸾牋象管写心啼搦愁题做诗　添别恨卜欢期灯花红几时看看月上小牎儿夜香今夜迟

前调　　　　　　　　　　　　王从叔

风中柳絮水中萍聚散两无情斜阳路上短长亭今朝第几程　何限事可怜生能消几度春别时言语总伤心何曾一字真

前调　　　　　　　　　　　　张　埜

青山重叠水萦纡扁舟隔岸呼依稀绿暗辋川图又疑陶令居　红树晚白云孤乾坤别一壶草堂潇洒荜牎虚个中容我无

前调　　　　　　　　　　　　刘　基

晓寒杨柳绿如濡园林新雨余紫苔成晕上阶除日高庭院虚　官况嬾世情疎断肠芳岁徂暮云不见北飞鱼路遥谁寄书

前调　　　　　　　　　　　　刘　基

寥寥庭馆暮寒时四檐鸣雨垂博山沉水吐游丝玉釭花烬微　蟾影浅漏声迟愁多成梦稀客行虽好不如归有怀当语谁

前调【晓雾】　　　　　　　　　　吴子孝

一江寒雾碧笼沙冥迷十万家沙头风急颭芦花城头噪曙鸦　帘乍卷鼓频挝日光生海涯长空晴豁水天賖青山五色霞

前调　　　　　　　　　　　　吴子孝

池塘风静玉波闲莺啼花又残竹梢经雨叶团圞翠光流素阑　开绣幙对家山云来湿鬓鬟树枝横碧拥漓岏分明图画间

前调【题倦绣士女图】　　　　　　　　　吴　寛

日高碧树午隂圆绣床人未眠回文锦字彩丝纒停鍼还怅然　飞絮底落花边青春将暮天玉人一去不知还难将幽恨传

前调【前题步韵】　　　　　　　　　　张大烈

花隂正午日光圆手慵神欲眠鸳鸯绣就翅难纒寻思独惘然　桃障底柳丝边艳阳惹恨天锦文寄去信无还全凭午梦传

前调【春归】　　　　　　　　　　张大烈

红英乱点别风枝绿杨黄鸟飞鸳鸯戏水水涟漪倚楼日坠西　凝眼望忆郎归远山锁黛眉江滨几片暮帆移迷烟遶浦迟

前调【立夏】　　　　　　　　　　张大烈

绿隂铺野换新光薰风初昼长小荷贴水点横塘蝶衣晒粉忙　茶鼎熟酒卮扬醉来诗兴狂燕雏似惜落花香双衔归画梁

前调　　　　　　　　　　　　汤显祖

不经人事意相关牡丹亭梦残断肠春色在眉弯倩谁临远山　排恨叠怯衣单花枝红泪弹蜀妆晴雨画来难高唐云影间

前调【题画】　　　　　　　　　　陈子龙

朱阑清影下帘时泠泠修竹低满园空翠拂人衣流莺无限啼　莲叶小荇花齐雨余双燕归红泉一带过桥西香消午梦微

前调【又一　　　　　　　　明媛体】端淑卿

园林春到清明节花柳愁攀折人生何事轻离别水远山重叠　杜宇啼残更月银釭照明灭庄周有梦惊飞蝶关心犹未说

画堂春

【又一体双调四十七字】

画堂春　　　　　　　　　　　秦　观

落红铺径水平池弄晴小雨霏霏杏园憔悴杜鹃啼无奈春归　柳外画楼独上凭阑手捻花枝放花无语对斜晖此恨谁知

前调　　　　　　　　　　　　秦　观

东风吹柳日初长雨余芳草斜阳杏花零乱燕泥香睡损红妆　宝篆烟销龙凤画屏云锁潇湘夜寒微透薄罗裳无限思量

前调【梅】　　　　　　　　　　　赵师侠

西真仙子宴瑶池素裳琼艳氷肌瑞笼香雾扑铢衣凤翥鸾飞　玉骨解凌风露铅华不涴凝脂戍楼羌管正孤吹月淡烟低

前调【长新亭】　　　　　　　　　　赵长卿

小亭烟柳水溶溶野花白白红红恼人池上晚来风吹损春容　又是清明天气当年小院相逢凭阑幽思几千重残杏香中

前调【赏海棠】　　　　　　　　　　赵长卿

夜来暖趁海棠时脸边匀透臙脂乱红娇影困垂垂睡损杨妃　多少玉温香润朱唇绿鬓相偎晚风何苦过台西断送春归

前调【春日】　　　　　　　　　　赵　鼎

空笼帘影隔垂杨梦回芳草池塘杏花枝上蝶双双春昼初长　强理云鬟临照暗弹粉泪沾裳自怜容艳惜流光无限思量

前调　　　　　　　　　　　　赵彦端

满城风雨近重阳夹衫清润生香好辞赓尽楚天长唤得花黄　客胜不知门陋酒新如趁春狂故人相见莫相忘一语千觞

前调　　　　　　　　　　　　郑　域

东风吹雨破花悭客氊晓梦生寒有人斜倚小屏山蹙损眉弯　合是一钗双燕却成两镜孤鸾暮云修竹泪留残翠袖凝斑

前调【思远道人院赏花】　　　　　　　　吴子孝

春风寒入蹋青天芒鞵碧草苍烟秋千风颭彩旗翩芳树争妍　禅榻远离尘境几人能醉花前歌声鸟语两清圆再进金船

前调【衡山在座年八十九】　　　　　　　　吴子孝

高年座上有仙翁文章豪气如虹分明南极画图中笑语融融　宾客风流儒雅儿孙孝谨雍容桐隂满院绿帘风檀板金锺

前调　　　　　　　　　　　　莫是龙

浃旬风雨卧江城不胜萧瑟离情梦回罗箔报春生昨夜寒轻　金鼎细煎香雪玉瓯新泛兰英欲将幽事与谁评着意芳卿

前调　　　　　　　　　　【明媛】陆卿子

晴空烟袅柳丝微乱红风绽犹飞杏花零落燕空归门外鸦啼　慵病不禁寛带讳愁无那尖眉香消斜倚画屏时此恨谁知

喜迁莺

【又一体双调四十七字或加令字一名燕归梁梁或作来一名早梅芳近一名鹤冲天一名春光好】

喜迁莺　　　　　　　　　　南唐李煜

晓月坠宿烟微无语枕频敧梦回芳草思依依天远鴈声稀　啼莺散余花乱寂寞画堂深院片红休埽尽从伊留待舞人归

前调　　　　　　　　　　　　和　凝

晓月坠宿云披银烛锦屏帷建章钟动玉绳低宫漏出花迟　春态浅来双燕红日渐长一线严妆欲罢啭黄鹂飞上万年枝

前调　　　　　　　　　　　　晏几道

莲叶雨蓼花风秋恨几枝红远烟收尽水溶溶飞鴈碧云中　衷肠事鱼笺字情绪年年相似凭高双袖晓寒浓人在月桥东

前调　　　　　　　　　　　　夏　竦

霞散绮月垂鈎帘卷未央楼夜凉银汉截天流宫阙锁清秋　瑶台树金茎露凤髓香盘烟雾三千珠翠拥宸游水殿按凉州

前调【又一体】　　　　　　　　　　薛昭藴

残蟾落晓钟鸣羽化觉身轻乍无春睡有余酲杏苑雪初晴　紫陌长襟袖冷不是人间风景回看尘土是前生休羡谷中莺

前调　　　　　　　　　　　　薛昭藴

金门晓玉京春骏马骤轻尘桦烟深处白衫新认得化龙身　九陌喧千户啓满?桂香风细杏园欢宴曲江滨自此占芳辰

前调　　　　　　　　　　　　薛昭藴

清明节雨晴天得意正当年马骄泥软锦连钱香?半笼鞭　花色融人竞赏尽是绣鞍朱鞅日斜无计更留连归路草和烟

前调　　　　　　　　　　　　许　棐

鸠雨细燕风斜春悄谢娘家一重帘外即天涯何必暮云遮　钏金寒钗玉冷薄醉欲成还醒一春梳洗不簪花孤负几韶华

前调【又一体】　　　　　　　　　　韦　庄

人汹汹鼓冬冬襟袖五更风大罗天上月朦胧骑马上虚空　香满衣云满路鸾凤遶身飞舞霓旌绦节一羣羣引见玉华君

前调　　　　　　　　　　　　韦　庄

街鼓动禁城开天上探人回凤衔金牓出门来平地一声雷　莺已迁龙已化一夜满城车马家家楼上簇神仙争看鹤冲天

前调　　　　　　　　　　　　周邦彦

梅雨霁暑风和高柳乱蝉多小园台榭远池波鱼戏动新荷　薄纱?轻羽扇枕冷簟凉深院此时情绪此时天无事小神仙

前调　　　　　　　　　　　　周邦彦

白角簟碧纱?梅雨乍晴初谢家池畔正清虚香散嫩芙蕖　日流金风解愠一弄素琴歌韵慢摇纨扇诉花笺吟待晚凉天

前调【初夏】　　　　　　　　　　夏　言

临水阁倚风轩细雨熟梅天一池新水碧荷圆榴花红欲燃　薄罗裳轻纨扇睡起绿隂满院曲阑斜转正闲凭何处玉箫声

前调【又一体】　　　　　　　　　　晏　殊

风转蕙露催莲莺语尚緜蛮尧蓂随月欲团圆真驭降荷兰　褰油幕调清乐四海一家同乐千官心在御炉香圣夀祝天长

前调　　　　　　　　　　　　晏　殊

歌敛黛舞萦风迟日象筵中分行珠翠簇繁红云髻袅珑璁　金炉煖龙香远共祝尧龄万万曲终休解画罗衣留伴彩云飞

前调【又一体】　　　　　　　　　　冯延已

宿莺啼乡梦断春树晓朦胧残灯和烬闭朱栊人语隔屏风　香已寒灯已絶忽忆去年离别石城花雨倚江楼波上木兰舟

前调　　　　　　　　　　　　冯延已

雾蒙蒙风淅淅杨柳带疎烟飘飘轻絮满南园墙下草芊緜　燕初飞莺巳老拂面春风长好相逢携酒且高歌人生得几何

前调　　　　　　　　　　　　晏　殊

烛飘花香掩烬中夜酒初醒画楼残照两三声窗外月胧明　晓帘垂惊鹊去好梦不知何处南园春色已归来庭树有寒梅

前调　　　　　　　　　　　　晏　殊

曙河低斜月淡帘外早凉天玉楼清唱倚朱弦余韵入疎烟　脸霞轻眉翠重欲舞钗钿摇动人人如意祝炉香万夀百千长

前调【又一体】　　　　　　　　　　毛文锡

芳春景暧晴烟乔木见莺迁传枝偎叶语关关飞过绮丛间　锦翼鲜金毳软百啭千娇相唤碧纱牎晓怕闻声惊破鸳鸯暖

前调【又一体残夜】　　　　　　　　　刘　基

画角断篆香清斜月淡疎棂露寒霜冷鹊频惊归梦不曾成　湖上数声沙鸟河汉渐低木杪起看北斗待天明云白日华生

前调　　　　　　　　　　　　吴子孝

堤柳碧晓川长箫鼓荡春光画船十丈胜兰堂朱幕静焚香　虎阜频游休厌携客徐登绀殿云边好鸟唤斜阳遶座远山苍

前调　　　　　　　　　　　　吴子孝

山欲暝暮生寒游客尽知还高歌袅袅隔花坛犹自恋余欢　惆怅真娘不见蔓草野花争艳谁家临水倚阑干笑我爱东山

前调　　　　　　　　　　　　吴子孝

香雨霁梦云残携醉上春山山花应笑客长闲花好恰春阑　山下溪流曲曲随意草痕新绿清歌相劝酒须乾山色遶朱栏

御选历代诗余卷十六








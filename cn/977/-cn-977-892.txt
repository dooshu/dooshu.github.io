邵雍　游山三首

城邑久居心自倦，闉阛才出眼先明。

龙门看尽伊川景，女几听残洛水声。

太室观余红日旭，天坛望罢白云生。

此身已许陪真侣，不为锱铢起重轻。

邵雍

邵雍　游山三首

春尽登临正得宜，人情天气两融怡。

泛舟伊水风回夜，垂钓溪门月上时。

逸与剧凭诗放肆，病躯唯仰酒扶持。

浮生日月无多子，忍向其间更敛眉。

邵雍

邵雍　游山三首

乐则行之忧则违，大都知命是男儿。

至微功业人难必，儘好云山我自怡。

休掸烟岚虽远处，且乘筋力未衰时。

平生足外更何乐，富贵荣华过则悲。

邵雍


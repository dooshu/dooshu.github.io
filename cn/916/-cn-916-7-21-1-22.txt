【蒙预忏直疏诗】

皇情矜幻俗。圣德愍重昏。制书开摄受。丝纶广慧门。时英满君囿。（广弘明集作国。注云。宫本作囿。）法侣盛天园。俱销五道缚。共荡四生怨。（《类聚》作冤。广弘明集云。明本一作冤。《诗纪》云。一作冤。）三修（《类聚》作循。广弘明集云。明本一作循。《诗纪》云。一作循。）祛爱马。六念静心猿。庭深林（《类聚》作仗。广弘明集云。明本一作仗。《诗纪》云。一作仗。）彩艳。地寂鸟（《类聚》作伎。广弘明集云。明本一作伎。《诗纪》云。一作伎。）声喧。上风吹法鼓。垂铃（《类聚》作龄。）鸣昼（广弘明集作画。）轩。新梅含未发。落桂聚还翻。早烟（《类聚》作灯。）藏石磴。寒潮浸水门。一朝蒙善诱。方愿遣笼樊。（○《类聚》七十六作蒙豫忏悔诗。广弘明集三十。《诗纪》六十八。）


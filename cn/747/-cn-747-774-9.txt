○为荥阳公上荆南郑相公状

某谬蒙恩渥，寄以察廉，退省庸虚，实深兢惕。伏幸涂经荆楚，行拜旌麾。冀於侍燕之馀，得受发蒙之教。即以今月七日赴任桂林。不唯杂俗，实介遐荒。然处於上游，尝是重德。馀波所及，孔道是因。粗仰仁声，必康疲俗。况某早缘宗族，辱奉恩知，便路起居，率诚谘禀。庶常祗佩，用免悔尤。慰忭之深，先积卑恳。上路後续更有状，伏惟照察。


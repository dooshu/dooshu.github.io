○准敕勘复蜀州青城山常道观奏

右内品官毛怀景、道士王仙卿等使。伏奉闰十二月十一日墨敕，蜀州青城先有常道观，其观所置，元在青城山中，闻有飞赴寺僧夺以为寺，州既在卿节度，检校勿令相侵，观还道家，寺依山外旧所，使道佛两所各有区分者。臣差判官宣义郎彭州司仓参军杨往青城山准敕处置，其飞赴寺佛事及僧徒等，以今月九日并移於山外旧所安置讫。又得常道观三纲甘道荣等状称，奉敕移飞赴寺依山外旧所，观还道家，今蒙使司对州县官及僧等准敕勒还观讫，更无相侵者。其山中先缘寺界所有竹木等，寺既出居山外，观今置在山中，务使区分，不令侵竞，臣已牒所管州县，亦许观家收领讫。谨附采药使内品官毛怀景奏状以闻。谨奏。


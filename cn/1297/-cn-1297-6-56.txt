筑城第五十六

凡筑城，下阔与高倍，上阔与下倍。城高五丈，下阔二丈五尺，上阔一丈二尺五寸。高下阔狭，以此为准。料工：上阔下加阔，得三丈七尺五寸；半之，得一丈八尺七寸五分；以高五丈乘之，一尺之城积数（积数一作利）得九十三丈七尺五寸。每一工，旧筑土二丈，计工约四十七人。一步五尺之城，计役二百三十五人。百步之城，计工二万三千五百人。三百六（一作九）十步，计工八万四千六百人。率一里，则十里可知也。其出土负篑，并计之于工内矣。城内面，别穿井四所，置水车大瓮二十口，灶千所。却敌台上建候楼，以跳板出为橹，与四外烽戍昼夜瞻视，以备警急。


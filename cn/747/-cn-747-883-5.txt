○九叠松赞（并序）

同安郡南二十里，古城南隅有松焉。拳曲拥肿，势若九叠，交柯耸干，无不蟠屈者。其地高迥，旁无壅阏，莫知其何由如是。或曰：下有顽石，根不得舒，气脉偾兴，故为此状。好事者以为盛观焉。余始闻其名，今至其下，睹之而眙曰：“嗟夫！草木丽地，禀天之和，条畅秀茂，固常也。若乃原隰之宜失，阴阳之候违，柔脆之姿，则离披枯瘁，贞劲之质，则抑郁盘错。生理乖矣，独有瑰奇之貌。”呜呼！失其所乎？昔在太古，君臣强名，贤愚同域。洪洪洞洞，是谓太和。降及後代，圣人有作。显仁义，建功名，扶衰拯敝，不得已也。於是有爱恶则象生焉。其甚者，饰行以矫时，执方以违俗。考闾巷，声重王公。上德丧矣，独有高世之誉。呜呼！荀、孟、屈、贾之徒，岂斯松之类邪？感物徘徊，因为之赞。

吁嗟彼松，孰为而生。天枉其性，屈折其形。人实我贵，我非所营。噫嘻！淳风曷归，大道安行。吾欲与汝，各全其真。作此好歌，以告骚人。


八月二十夜归庭中眺月


清辉减澄夜，星露相高凉。
云涂无阡陌，玄景湛华光。
萧寥静东隅，灵驾浮低昂。
寒姿映深碧，冲虚浩茫茫。
宵照渐回翳，馀晖耿不忘。
孤秋捲遥怨，拂襟步中堂。
芳桂秀将歇，华桐柯早伤。
羁禽振霜林，哀虫响幽房。
冥寻眺神会，贱子结中肠。
何时抗霄阙，倾意无人乡。
怅然十二楼，渺矣道路长。





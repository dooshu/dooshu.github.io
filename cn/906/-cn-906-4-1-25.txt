出塞


《晋书·乐志》曰：“《出塞》、《入塞》曲，李延年造。”曹嘉之《晋书》曰：“刘畴尝避乱坞壁，贾胡百数欲害之，畴无惧色，援笳而吹之，为《出塞》、《入塞》之声，以动其游客之思，于是群胡皆垂泣而去。”案《西京杂记》曰：“戚夫人善歌《出塞》、《入塞》、《望归》之曲。”则高帝时已有之，疑不起于延年也。唐又有《塞上》、《塞下》曲，盖出于此。

候骑出甘泉，奔命入居延。旗作浮云影，阵如明月弦。






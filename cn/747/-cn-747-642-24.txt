○浪井赋（以“王者清净则出”为韵）

冽彼寒井，契於圣王。不因凿以成质，每自浪而呈祥。涌呀呷，鼓灵长。比醴泉之自出，异海水之不扬。吾君是时清八区，肃诸夏。宝出於地，符呈於野。伊井有浪焉，乃瑞之大者。尔其呀豁百寻之表，汹涌重泉之下。状灵涛之潜泄，匪冽风之是假。沦涟不盈，触搏恒惊。窥坎[QVDC]之底，有江湖之情。积而有润於下，混而不伤其清。窥则澄澄，乍玉而同色；汲之浩浩，激银瓶而有声。鲋飞鳞而不定，羊在缶而皆倾。洎夫列宿参差，晓月韬映。摇珠彩而增洁，涌金波而转净。汤汤下激，不施屏翳之功；汹汹潜惊，讵假阳侯之咏。然後骇四海之目，垂兆人之庆。伊厚地之发祥，实大君之作圣。彼青桐素绠之饰，玉槛银床之盛。皆人力之所成，固神造之不竞。宜乎光瑞典，苞坎德。不藏於冰，不蓄於墨。惟波独涌，惟渫可食。奉我皇之饮，俾上善以为心；戒我皇之窥，必临深以取则。知井非浪不贵乎成质，浪非井不彰乎圣日。比井而王化其清，比浪而王心不溢。稽休明而合应，将汲引而无失。彼尧人凿而饮，汉将拜而出。未足以彰其帝功，而较其灵术者也。


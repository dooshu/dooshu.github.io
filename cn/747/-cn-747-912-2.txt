○辨道经真伪表

窃闻白马东游，三藏创兹而起；青牛西逝，二篇自此而兴。或阐元元以化民，或明空空而救物。检之图牒，指掌可知。所以发唱显宗，终乎此世。释教翻译，时代炳然，文史备彰。黎民不惑。至如道家元籍，斯则不然。唯老子二篇，李聃亲阐。自馀经制，皆杂凡情。何者？前汉王褒造《洞元经》，後汉张陵造《灵宝经》及章醮等二十四卷，吴葛孝先造《上清经》，晋世王浮造《化胡经》。又鲍靖造《三皇经》，齐朝陈显明造《六十四真步虚经》，梁陶宏景造《太清经》及《众醮仪》十卷，周武、张宾之、焦子顺、马翼、李运挑揽佛经一千馀卷，隋辅惠祥改《涅经》为书《长安经》。《笑道论》曰：道家妄注诸子三百五十卷为道经。又按汉明帝时，褚善信等总将道经诸子书等三十七部七百四十四卷。晋葛洪《神仙传》云：老教所有度世消灾之法，凡九百三十卷，符书等七十卷。宋太始七年，陆修静答明帝云：“道家经书并药方符图等一千二百二十八卷”，云一千九十卷已行於世，一百三十八卷犹在天宫。又检元都目录，妄取《艺文志》书名，矫注八百八十四卷为道经。今《元都经》目云，依中陆氏所上之目，乃有六千三百六十三卷。云二千四十卷见有其本，四千三百二十三卷并未见。据此前数目有无不同，虚妄明矣！增加卷目，添足篇章，依傍佛经，改头换尾，或言名山唱出，或云仙洞飞来。何乃黄领独知，英贤不睹？书史无闻，典籍不记？请问道士後世之经，为是老子别陈？为是天尊更说？纵其说也，应有时方。师资说处，代年邦月，复是如何？如其有据，容可流行。若也妄言，理须焚翦。伏愿当今明朝云云。


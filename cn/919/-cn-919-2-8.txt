五脏中风证

肝中风者，人迎并左关上脉浮而弦。在天为风，在地为木，在人脏为肝。肝虚，喜中风，为类相从，故脉应在左关。肝风之状，多汗恶风，色微苍，头目 ，左胁偏痛，嗜甘，如阻妇状，筋急挛痹不伸，诊在目，其色青。

心中风者，人迎与左寸口脉洪而浮。在天为热，在地为火，在人脏为心。心虚，因中邪风，乃子母相因，故脉应在左寸口。心风之状，多汗恶风，色微赤，翕翕发热，喑不能言，欲饮食，食则呕，诊在舌，其色赤焦。

脾中风者，人迎与右关上脉浮而微迟。在天为湿，在地为土，在人脏为脾。脾虚，因中风邪为胜克，故脉应在右关上。脾风之状，多汗恶风，薄黄芪，四肢怠堕，皮肉 动，发热短气，不欲饮食，嗜卧如醉人，诊在唇，其色黄芪。

肺中风者，人迎与右寸口脉浮涩而短。在天为燥，在地为金，在人脏为肺。肺虚，因中邪风为乘克，故脉应在右手寸口。肺风之状，多汗恶风，色皓然而白，口燥而喘，逆气肩息，身重背痛，面胀肿，昼瘥暮甚，诊在鼻，其色白。

肾中风者，人迎与左尺中脉浮而滑。在天为寒，在地为水，在人脏为肾。肾虚，因中邪风，为母子相感，故脉应在左尺中。肾风之状，多汗恶风，色如 ，面庞然浮肿，腰脊痛引小腹，隐曲不利，昏寝汗愈多，志意惶惑，诊在耳，其色黑。

胃中风者，人迎与两关上脉并浮而大。六腑无中风论，惟胃有者，以胃为脏海，纳五味以滋养五脏，虚而中邪风。故其状，额多汗，食饮不下，隔塞不通，腹善满，失衣则胀，张口肩息，心下淡淡，食寒则泄。


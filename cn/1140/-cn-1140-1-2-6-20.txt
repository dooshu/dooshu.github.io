赠王愿五同年五十夀序

君子处则自乐乎已出则致乐乎人乐乎已则不为物役致乐乎人则必与物同患居其职辞其患厉人以适已君子不忍为也故道行而愉快者遭时之易也行吾道而憔悴勤劳若不恤其躬者君子用心之苦也惟其行之无悔则道着而其泽不穷漕运之役於东南最为烦钜置大中丞於淮为总漕以制七省而省属之督粮使者其间吏民军役之劳瘵疾苦百不胜数也在今日为难甚盖法令严而考成急县令甫至辄败去莫为司谷收不以时露积狼藉则多逋耗多逋耗则难补苴官数易岁屡更积逋日多且水旱蠲除漕糈不与故尝以十年之逋责之一人之手岁比饥馑瞋目相望急则接踵走虽有能者无可谁何督粮使者虑其将及已差檄旁午严文峻法以绳守令稍不应则齮齕之於是官去愈速而逋粮无算及州县输运舟车鳞集又或拨兑逾时委它吏验视耗费不可究结而粮逋愈无算粮事之所以难为也吾友王愿五起家词臣以文章名当世拜是官省差役辍旁委旦必夙兴数往来江干朝至而夕兑步无停舟廪无余羡州县之後期者或察知其才怜其疾苦不忍击去豫为告成数缓须臾颠蹶洎猝不及应又称贷数万金籴谷为疲邑补缺至身受督责而甘心无悔抑何不自为计哉人已分而利害以形则趋避生焉故已有过必归之下吏未有代下吏受过若此者也愿五官京师孤介负气坐是外迁家居数年余贻书谓东山可高枕愿五不以为戅余待罪山左四年不通问愿五不以为疏来豫章相劳问甚欢而髪已种种把杯言长安旧事屈指同门诸君惟我两人共事为藩牧不禁感叹然余碌碌无短长而愿五为人坦胸热肠冲口直出不伺人喜怒见善则为不复计利害其始事之勤亦可谓不负官矣愿终无倦焉可也即以此坐累归而老於浮山之侧复何憾焉是时愿五将拂衣去有为之悒悒者故予叙其实以赠之


○处分贤良方正等科举人制

朕深居法宫，高处宸极，尝虑天下多务，壅於上闻，朝廷大猷，阙於中典。至於伏陛叩颡，造膝犯颜，皆骤迁显荣，宠以优锡。万思物不得茂遂，道有所郁堙，是用虚衷访贤，侧席前殿，缄密以献，阅自朕躬，切弼予违，无所回忌。第於上下，扬於正朝，吾之不吝，亦可谓信於海内矣。贤良方正能直言极谏科举人第三等唐伸、韦端符、舒元褒，第四等萧敞、杨鲁士、杨俭、来择、赵柷、裴惲，第四次等韦繇、李昌实、严荆、田鬯、崔璜，第五上等李浐、萧夷中、冯球、元晦。详闲吏理达於教化科第五上等韦正贯，军谋宏远材任边将科第三等裴俦，第四次等侯云章。咸以谠言正词，兵符教本，应问如响，不穷如泉，著之於篇，烂然尽在。宜膺中鹄之选，用叶縻爵之经。在第三等人，委中书门下优与处分。第四等、第四次等、第五上等，中书门下即与处分。


○安般守意经序



夫意也者，众苦之萌基，背正之元本，荒迷放荡，浪逸无涯，若狂夫之无所丽；爱恶充心，耽昏无节，若夷狄之无君。微矣哉！即之无像，寻之无朕，则豪末不足以喻其细。迅矣哉！偾乔惚悦，句匝宇宙，则奔电不足比其速。是以弹指之间，九百六十转，一日一夕十三亿想念，必响报成生死裁（句有脱误。）一身所种，滋蔓弥劫，凡在三界，倒见之徒，溺丧渊流，莫能自反，正觉慈愍，开示慧路，防其终凶之源渐，塞忿欲之微兆，为启安般之要径，泯生灭以冥寂，伸道品以养恬，建十慧以入微，絷九神之逸足，防七识之洪流，故曰守意也。若乃制伏粗垢，拂划漏结者，亦有望见贸乐之士，闭色声于视听，遏尘想以禅寂，乘静泊之祯祥，纳色天之嘉祚。然正志荒于华乐，昔习没于交逸，福田矜执而日零，毒根迭兴而罪袭，是以轮回五趣，亿劫难拔，婴罗欲网，有剧深牢，由于无慧乐定，不惟道门使其然也。至于乘慧入禅，亦有三辈，或畏苦灭色，乐宿泥洹，志存自济，不务兼利者，为无著乘。或仰希妙相，仍有遣无，不建大悲，练尽缘缚者，则号缘觉。菩萨者，深达有本，畅因缘无。达本者有，有自空畅无者因缘常寂。自空，故不出有以入无；常寂，故不尽缘以归空。住理而有非所缚，非缚故无无所脱。苟厝心领要，触有悟理者，则不假外以静内，不因禅而成慧，故曰阿惟越致不随四禅也。若欲尘翳心，慧不常立者，乃假以安般，息其弛想，犹农夫之净地，明镜之莹划矣。然则耘耨不以为地，地净而种滋。莹划非以为镜，镜净而照明。故开士行禅，非为守寂，在游心于玄冥矣。肇自发心，悲盟弘普，秉权积德，忘期安众，众虽济而莫脱，将废知而去筌矣。是谓菩萨，不灭想取证也。此三乘虽同假禅静，至于建志厥初，各有攸归，故学者宜恢心宏模，植栽于始也。汉之季世，有舍家开士安清，字世高，安息国王之太子也。审荣辱之浮寄，齐死生乎一贯，遂脱屣于万乘，抱玄德而游化，演道教以发蒙，表神变以源之。于时俊归宗，释华崇实者，若禽兽之从麟凤，麟介之赴虬蔡矣。又博综殊俗，善众国音，传授斯经，变为晋文，其所译出，百馀万言，扌突畅幽赜，渊玄难测，此安般典，其文虽约，义关众经，自浅至精，众行具举，学之先要，孰逾者乎。行者欲凝神反朴，道济无外，而不循斯法者，何异刖夫之陟太山，无翅而图升虚乎？释迦如来，妙慧足于曩劫，历无数以潜化，至于众生运会，圆满告成，而犹现行六年，以为教端者，诚以镇一纷邪？莫尚兹也。由是而观，可不务欤。敷染习沈冥，积罪历劫，生与佛乖，弗睹神化，虽以微祚，得禀遗典，而情想繁芜，道根未固，仰欣圣轨，未一暂履，夕惕战惧，焉如捣。是以诚心讽习，以锺识习，每遭明睿，辄咨疑滞，然冥宗己远，义训小殊，乃采集英彦，戢而载焉。虽粗闻大要，未悟者众，于是复率愚思，推检诸数，寻求明证，遂相继续，撰为注义，并抄撮大安般修行诸经，事相应者，引而合之，或以隐显相从，差简搜寻之烦。经道弘深，既非愚浅所能裁衷，又辞意鄙拙，万不畅一，祗增理秽，敢云足以阐融妙旨乎。实欲私记所识，以备遗忘而已耳。傥有览者，愿亮不逮，正其愚谬焉。（《释藏迹》六，《出三藏记集》六。）




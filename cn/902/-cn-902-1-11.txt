夏日杂作四首

其一

五月池塘好，幽栏木槿开。
羽觞飞乳燕，银甲坐新苔。
黄鸟樽前换，青山雨后来。
远人期未至，日暮独登台。

其二

岁华忽已半，归国计何如。
落日低秦望，青山入禹馀。
沧波空际远，天阙望中虚。
自恨浮生拙，临风欲羡鱼。

其三

花草醉酴醾，江山恨别离。
浮家随白鹭，行野听黄鹂。
片雨征帆入，孤云远树移。
瑶琴流水意，谁是古钟期。

其四

烟水寄轻舠，伤心正郁陶。
朱霞江草动，春雨石华高。
行似思鲈鲙，名犹愧凤毛。
五湖风色好，愁绝水滔滔。


◇设官

古者三公论王职，六卿典事业，事大者官大，事小者官小。今三公之官，或无事，或职小；又有贵重之官，无治事之实：此官虚设者也。秦汉置丞相九卿之官，以治万机。其后天子不能与公卿造事，外之而置尚书，又外之而置中书，转相重累，稍执机事，制百官之本，公卿之职遂轻，则失体矣，又有兵士而封侯者。古之尊贵者，以职大故贵。今列侯无事，未有无职而空贵者。世衰礼废，五等散亡，故有赐爵封侯之赏。既公且侯，失其制。今有卿相之才，居三公之位，修其治政，以安宁国家，未必封侯也。而今军政之法，斩一牙门将者封侯，夫斩一将之功，孰与安宁天下者乎？安宁天下者不爵，斩一将之功者封侯，失封赏之意矣。夫离古意制，外内不壹，小大错贸，转相重累，是以人执异端，窥欲无极，此治道之所患也。先王置官，各有分职，使各以其属达之于王，自己职事则是非精练，百官奏，则下情不塞，先王之道也。


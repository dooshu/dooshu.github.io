重修东山韩夫子祠及书院启


按：此文写于一八九九年秋，是替潮阳县令裴伯谦代拟的一篇文稿。据丘逢甲诗文手稿第六册校录。丘逢甲在潮执教期间并撰有《韩文公祠联》《韩祠歌同夏季平作》等。

潮阳故治，扆临昆山。唐元和间，昌黎韩公来守潮，乃择山海之汇，移今治，首建学校，海滨邹鲁所由名也。后贤以公曾游东山，据麓建祠以祀，因之为书院而课士，述公志也。光绪岁己亥夏，予来宰潮，下车谒公祠。见所谓景贤楼者，巍峙东山间，上雨旁风，前荣陊矣；拜瞻遗像，袍笏俨然，乃亦不无剥落，心衋然伤。循视讲舍，则诸生弦诵彬彬焉。询其膏火，资给殊俭，又心焉念之。治事已数月，潮民不以予为拙而信之，乃进邑士绅而告以重修公祠之意，众翕然以为宜。院长邱蛰仙工部谓予：“此邦山海之气，雄奇盘郁，故钟于人文者，多特达材，引之入圣贤之道尤易。昔朱子开道学之统于闽，潮士之登堂者二人，邑得其一；文山率勤王师驻潮，邑士景从尤众，亦足见民风之厚，而士气之大可用也。”予谓士资于教，而必先有以养之。教养之事，其究逮民而必先基于士，士者民望也。已修公祠，因稍优予诸生膏火，以资其学。苟关心桑梓大计者，当亦察知其为益之大且远。予守土吏，宜先捐廉为倡，然所以缵承公志以无负海滨邹鲁之名者，则惟士绅之贤与民间之富与好义者是望。寻常奔走神祀庄严僧刹，皆不惜挥巨金而为豪，若此举则匪独豪也，抑亦贤矣。夫东山在建治前确然荒硗耳，韩公一游而山名，文山再游而山益名，贤者之流风馀韵，千载固不可泯也。今文山庙亦残剥矣，太守李公[10]已先捐金，若因此而次第集资得修复焉，两公英灵之在东山，其文章气节，尤足使圣贤之徒、忠义之士相与鼓舞兴起。人之好善，谁不如我，所愿邑人士之助予不逮也！






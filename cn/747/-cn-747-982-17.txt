○对梦冰下人语判

〈得甲为人作媒，梦立冰上，与冰下人语：“当仲春成婚。”乙告甲诳惑。〉

甲以判合为资，行媒是务，瞻言匪斧，有类因针，爰求六梦之徵，告以三星之会。微波可托，岂脉脉於轻冰；仙汉难攀，尚盈盈於一水。将同竹凤之验，有符刍狗之言。乙以至人所无，告其诳惑，必人同赵壹，术等周宣。王悬刀，不闻加罪；仲尼曳杖，未陷深愆。


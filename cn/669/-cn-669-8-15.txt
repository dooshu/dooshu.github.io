156　四代篇引詩之解讀


四代篇引詩云：「東有開明，【原注】避景帝諱也。於時雞三號，以興庶虞。庶虞動，案：四庫全書大戴禮校本案：「各本重『庶虞』二字。」蜚征作。嗇民執功，百草咸淳。」【原注】庶虞，蓋山虞、澤虞之屬。馬融廣成頌用「飛征」。

【全云】以下六條小注，俱係正文。

【元圻案】周禮地官：「山虞掌山林之政令，澤虞掌澤國之政令。」〇後漢書馬融傳：「融以爲文武之道，聖賢不墜，五才之用，無或可廢。元初二年，上廣成頌以諷諫。其辭曰：『揫斂九藪之動物，繯橐四野之飛征，鳩之乎兹囿之中。』」注：「飛征，飛走也。」






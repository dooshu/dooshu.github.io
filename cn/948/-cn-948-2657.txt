陆游　三峡歌

神女庙前秋月明，黄牛峡里暮猿声。

危途性命不容恤，百丈牵船侵夜行。

陆游

陆游　三峡歌

不怕滩如竹节稠，新滩已过可无忧。

古妆峨峨一尺髻，木盎银杯邀客舟。

陆游

陆游　三峡歌

十二巫山见九峰，船头彩翠满秋空。

朝云暮雨浑虚语，一夜猿啼明月中。

陆游

陆游　三峡歌

锦绣楼前看卖花，麝香山下摘新茶。

长安卿相多忧畏，老向夔州不用嗟。

陆游

陆游　三峡歌

险诈沾沾不媿天，交情回首薄如烟。

东游万里虽堪乐，灩澦瞿唐要放船。

陆游

陆游　三峡歌

蛮江水碧瘴花红，白舫黄旗无便风。

涪万四时常避水，棚居高出乱云中。

陆游

陆游　三峡歌

乱插山花簍子红，蛮歌相和瀼西东。

忽然四散不知处，踏月扪萝归峒中。

陆游

陆游　三峡歌

万州溪西花柳多，四邻相应竹枝歌。

问君今夕不痛饮，奈此满川明月何！

陆游

陆游　三峡歌

我游南宾春暮时，蜀船曾系挂猿枝。

云迷江岸屈原塔，花落空山夏禹祠。

陆游


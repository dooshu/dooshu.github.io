◇离思赋（并序）

建安十六年，大军西讨马超，太子留监国，植时从焉，意有怀恋，遂作离思之赋。

在肇秋之嘉月，将曜师而西旗。余抱疾以宾从，扶衡轸而不怡。虑征期之方至，伤无阶以告辞。念慈君之光惠，庶没命而不疑。欲力毕于旌麾，将何心而远之？愿我君之自爱，为皇朝而宝己。水重深而鱼悦，林修茂而鸟喜。（《艺文类聚》二十一）


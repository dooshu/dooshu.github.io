○早秋望海上五色赋（以“馀霞散成绮”为韵）

夫幽栖多暇，乐道闲居。坐文章之苑囿，放精思以畋渔。咏太冲之《招隐》，讽相如之《子虚》，觏兰凋而蕙歇，伤夏卷而秋舒。重轩以徙倚，目平海而踟蹰。见五之间出，绕三山而忽诸。映乌晶之党朗，涵蜃气之纡徐。光泛泛而逾静，影离离而不疏。懿夫腾碧海，瑞皇家，金柯玉叶兼杂花。文璀璨，光纷华；况夫罗锦帐，绕香车，双虹宛转萦翠霞。及夫倏而聚，忽而散，霓裳羽旆帜相陵乱。倚长空，浮回岸；宛若琼楼金阙横天半，美人濯锦春江畔。既而丛彩可望，奇状难名。群象纠纷，疑绮罗之绣出；五色明媚，若丹青之画成。影沉波而海晏，气幂岫而山晴。嗤砀岭这光浅，耻汾川之色轻。壮瑞图之旧，应乐府之新声。似帝乡之迢递，冀有司而见行。悠悠帝国三千里，不托先容谁美？希君顾盼当及时，无使霏微散成绮。


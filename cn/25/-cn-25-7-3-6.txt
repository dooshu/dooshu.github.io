草木石冰


梁开平三年春正月，潞州军前李思安秦，壶关县庶穰乡村人因伐树倒，自分为两片，内有六字，皆如左书，曰“天十四载石进”，乃图其状以进。梁祖异之，命示百官，莫有详其义者，及晋高祖即位，人以为虽有图姓，计其甲子则二十有九年矣。识者曰：“‘天’字取‘四’字中两画加之于傍，则‘丙’字也；‘四’字去中间两画加‘十’字，则‘申’字也。晋祖即位之年，乃丙申也。”

唐天祐五年，长柳巷田家有僵桃树，经年旧坎犹在，其仆木一朝屹然而起，行数十步，复于旧坎，其家骇异，仓皇散走。议者以汉昭帝时，上林仆木起生枝，时虫蠹成文而宣帝兴。今木理成文，仆而重起，乃庄宗中兴之兆也。

同光元年冬十二月辛卯，亳州太清宫道士上言，圣祖殿前枯桧再生一枝，画图以进。

清泰末年，末帝先人坟侧古佛刹中石像，忽然摇动不已，观者咸讶焉。

晋开运元年七月一日，少帝御明德门，宣赦改元。是日，遇大雷雨，门内有井亭，亭有石盆，有走水槽，槽有龙首，其夕悉飘行数十步，而龙首断焉。识者曰：“石，国姓也，此兆非祥，石氏其迁乎！其绝乎！”二年正月，汴州封丘门外，壕水东北隅水上有文，若大树花叶芬敷之状，相连数十株，宛若图画，倾都观之。识者云：“唐景福中，卢彦威浮阳壕水有树文亦如此，时有高尼辞郡人曰：‘此地当有兵难。’至光化中，其郡果为燕帅刘仁恭所陷。”三年九月，大水，太原葭芦茂盛，最上一叶如旗状，皆南指。十二月己丑，雨木冰。是月戊戌，霜雾大降，草木皆如冰。

汉乾祐元年八月，李守贞叛于河中，境内芦叶皆若旗旒之状。

周广顺三年春，枢密使王峻遥镇青州，有司制旄节以备迎授。前夕，其节有声。主者曰：“昔后唐长兴中，安重诲授河中，其节亦有声，斯亦木之妖也。”





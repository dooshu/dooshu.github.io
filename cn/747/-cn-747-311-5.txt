○册永宁公主文

维开元二十六年岁次戊寅八月丁酉朔二十二日戊午，皇帝若曰：於戏！人伦式叙，以正国风，女子有行，将成妇道。咨尔永宁公主，自幼及长，终温且惠，引图史为镜鉴，用柔和为粉泽。许嫁而笄，既遵於彝典；备物之册，宜承於宠命。今遣使金紫光禄大夫兵部尚书兼中书令李林甫、副使上柱国徐安贞，持节册尔为永宁公主。尔其谦恭自下，淑慎为先，无忝公宫之教，永贻邦媛之则，可不慎欤！


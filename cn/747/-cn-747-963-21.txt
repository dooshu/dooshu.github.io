○为李谏议贺赦表

臣某言：伏奉今月二十四日制书，大赦天下，恩覃九有，化被万方。至仁与阳和并舒，大霈（一作霈泽）随雨露偕润，凡在品汇，莫不昭苏。臣某中贺。臣闻天地功成，是先煦育；皇王立极，必洽好生。所以书著眚灾，传称肆赦，将其更始，咸与惟新。廓氛雾於八，澡尘霾於四裔，幽隐有感，动植怀恩。朝野交欢，率土胥庆，恩覃有截，惠及无垠。固天纵之知，四门已辟；阐日跻之敬，百度惟贞。澡雪旧痕，荡除宿负。宥赭衣之罪，得辨平人；洗白玉之瑕，复为重宝。唯才是急，仄席搜扬；阜俗为期，常赋蠲涤，悉中赋以赡经费，罢别进以息疲黎。锡死事之官封，幽明知感；礼高年之粟帛，老幼安。班爵以劳勤，叙亲以修睦。貔貅之士，累洽恩私；绅之徒，同荣庆赏。返缧囚於异域，出幽闭於深宫，感人心而礼定，体乾道而化光。泽及华夷，仁沾草木，含生之类，孰不欣欢？歌一德之心，迩遐齐贯；传万国之庆，上下同声。祥光若浮，瑞气可览，亿兆所未见，古今所罕闻。臣某备列班荣，亲睹盛礼，踊跃兢，倍万恒情。无任庆悦之至。








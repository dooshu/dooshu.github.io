永宁王周宗

永宁王周宗，封江西。顺治二年，南都不守，江西诸郡多北附。大清金声桓以重兵镇南昌，王倾家募兵，起于湖东。礼部侍郎王廷垣、知州揭重熙、举人艾南英、诸生杨师古，与罗川王皆就之。以是秋八月复建昌，抚州知府鄢鼎实出走，饶、信、抚、建，群盗响应。唐王立，手书问王，遣郑彩出永定关，因王兵恢取南昌，彩顿不进。大清兵环掠湖东，王孤军督战，亲冒矢石。是时，大学士杨廷麟守赣州，万元吉扼吉安，苏观生军南安，遥为声援，而潮州五指石帅、谢志良愿奉节制，得兵六万。监军翰林张家玉，见王计事，王执其手，托以生死。十一月，声桓使王得仁围抚州，家玉率赵珩、李明忠等退大清兵于许湾，遂解抚围。明日，谢志良、阎罗宋复败之千金坡。家玉奏上王功，请仿汉光武以鲁益东海故事，或抚或赣，优以大封。诏俟南昌恢复，即封亲王。顺治三年正月，郑彩逃入永定关，家玉被围新城，力战得脱，湖东危迫。大清兵遂抵永定。家玉请南募兵惠潮，大清兵急攻抚州，王登陴死守。三月，吉安破，湖西皆溃，王命辅臣傅冠速出江西，前军方及建昌，溃归。四月，抚州破，王死之。


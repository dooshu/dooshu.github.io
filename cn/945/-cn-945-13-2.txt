宋故大中大夫行给事中上柱国临汾郡开国侯食邑一千二百户赐紫金鱼袋平阳柴公墓志铭

公讳成务字宝臣其先平阳人汉棘蒲侯之後也世乱流寓不常厥居公之远祖占籍河朔积德有後宗派盛焉五代祖赓因官曹南遂家于济隂郡大王父纲庐州别驾王父胤隐居求志藏器不耀累赠太子右赞善大夫祖妣刘氏追封彭城县太君烈考自牧举进士乙科应聘戎阃晋末之乱奉武行德於河桥蹈危机画奇策尊立汉室底定中原天步既清赏典不及逮周邦之啓始通闺籍践历台省淹徊郎署终兵部员外郎而王父祖妣追荣锡命皆由兵部之故也自公之贵兵部累赠礼部侍郎妣丁氏追封谯县太君锡羡流光斯不诬矣公风度夷雅襟灵冲粹始在孩稚迥如老成靡事尘游不杂儿戏横经就学昂昂有千里之资从赋干名籍籍致同人之誉每投诚执贽前逹为之致恭秉笔属文倾都以之传写春官宗伯常虚甲科以待之而公思值名公伸於知巳乾德中礼部员外郎知制诰王公祜适典贡部公始就乡举即以公冠於诸生当时朝野耸得贤之议解褐宿州军事推官秩满为曹单观察从事被所知之举迁大理寺丞监潭州茶场筦?之利实佐於用度羡余之绩具载於简书畴其干蛊之才委以外计之任改太常丞峡路转运副使赐五品服拜监察御史知果州转殿中知苏州满岁移充两浙转运使改户部员外郎直史馆赐服金紫除本曹郎中充三司户部判官选为光禄少卿未几充高丽国信使复命领京东转运入为司封郎中知制诰迁左谏议大夫知河中府今上践祚拜给事中知梓州归朝受诏同修永熙实録俄知扬州入判尚书刑部小吏犯法怒而笞之黠胥无赖伏阙自诉适有中旨薄责其状公以为天子从官领秋曹六卿之任抶吏被劾禁止朝谒亦何面目复据堂决事耶即上言解职以本官奉朝请未几腠理生疾勿药靡徵哲人其萎颓山兴叹呜呼公以景德元年六月某日考终于正寝享年七十有一公寝疾弥留方寸不乱口占遗奏以六岁孤儿为言上悯之特授太常寺奉礼郎赋以廪禄俾终丧纪即以某年某月某日奉公之灵柩归葬于开封县新里乡汴南里小边村汴南原举前二夫人祔焉礼也公始娶赵氏故宗正少卿齐之女後娶张氏今夫人李氏封赞皇县君故水部员外郎迢之女也宜家之美内助居多德茂亢宗义敦偕老三娶令族晩有儿息年六十有六始得今奉礼焉二女长许适太常寺太祝张太初今户部侍郎雍之爱子也次尚幼二弟曰成象举进士终秘书省着作佐郎曰成文任三班奉职实公之保任也弟之子曰贞范将作监丞曰贞简秘书省校书郎皆自公而成立焉公文行首出时名籍甚自濯缨筮仕束带登朝佐幕从军颇闻婉婉之画剸烦治剧盖有飘飘之刃先朝以卿士惟月时惟古官位实象河行有鸣玉典掌尤重表着竝崇自唐以来目为散地思矫前失以振旧规乃选诸曹正郎有才望者十人并补少列而公首膺兹任羣议允归至若辰韩之区是为君子之国世修职贡乃心本朝而尺诏颁恩輶轩遣使抚柔殊俗震叠皇灵自非专对之才或致君命之辱而公奉辞于役裔壤咸怀矧内史西台专掌训诰代言之选居第一流而公允是佥谐润色鸿业前朝国书藏在册府论次大典厥惟难才而公肃奉拟伦裁成信史逮于出典剧郡必树於风声入奉内朝式瞻於仪表经笥学海河东之三箧尽通辩囿谈丛稷下之千人皆伏多识前训鑚之弥坚善与人交久而无改雅奉玄元之教妙逹养生之旨深通医砭之术屡获蠲痾之効其风规醖藉学术该博亦足为儒林之丈人公朝之旧德矣某昔刊青简尝接绪言今志佳城无慙直笔庶几传信以永方来铭曰

浊河奔流羽虫日化逝者如斯不舍昼夜新阡郁起原隰龙鳞死而可赎人百其身呜呼柴公名高乡品给事左曹行将十稔享年从心考终正寝日月之吉龟筮叶从牛眠卜宅马鬛增封九原宿草千古长松唯令名兮不灭与简策兮无穷


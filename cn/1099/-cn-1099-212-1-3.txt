○中尉女授宗女宗壻名號疏 【 宗女】

切惟　國家大事、　祖宗之制、所當申明。時勢之窮、所當變通。二者議政之大經也、照得　郡王孫男、　祖訓有六世以下、世授奉國中尉之文、孫女則縣君鄉君之號、止於曾玄、而五世不復及焉、夫　祖訓於起居飲食之宜、宮室器用之制、纖悉曲盡、豈獨缺畧於此、葢孫女至於五世、親屬疏遠、若一槩授以封號、給以祿秩、非惟勢有所不能及、而恩亦有所不能漙者、此　祖訓之所以不載也、今觀郡王之女。其祿米比曾孫。孫女祿米。僅比六世孫。　聖祖深遠之慮、可推而知矣。况女既有止?帚、則其夫家生業、足以自贍、　朝廷稍加光寵、即足為恩。固不必強勢之所不能。而盡授以封號祿秩。此則　祖宗之制。所當申明者也。若以時勢論之。洪武間初封親郡王將軍。纔四十九位。女纔九位。至永樂間增封親郡王將軍四十一位、女二十八位。通計百二十七位。未為多也。而當時祿米已不能全給。瀋府纔本色六千石。秦府魯府唐府各五千石。代府三千石。遼府韓府伊府各二千石。岷府一千五百石。肅府僅七百石。慶府雖七千五百石。而郡王又嘗於數內分撥。俱不滿萬石之數。盖天派日衍。稅粮有限。祖宗預計其必然。而遠為之慮者如此。今各親郡王將軍中尉。計九千八百二十八位。女計九千七百八十三位。通一萬九千六百一十一位。其位數多國初一百五十倍。其來者尚無紀極。而親王本色祿米。又無不給萬石者。計天下歲供京師米。四百萬石。而各處祿米。凡八百五十三萬石。視輸京師之數。不啻倍之。皆國初所未會計者。且民間稅粮有減無增。豈惟將來莫知所處即今在在巳無措矣即如山西一省。存留米麥一百五十二萬石。而宗室祿米。該三百一十二萬石。河南一省。存留八十四萬三千石。而宗室祿米一百九十二萬石。是二省之粮。即無水旱蠲免。升合俱完。猶不足以供祿米之半。况官吏俸廩。軍士月粮。皆取給其中。如之何其能供。前此豐林王台瀚奏要限定郡王將軍中尉子女。其限外之數。止給冠帶口粮。夫台瀚亦郡王也豈其獨不欲富而為此言哉。葢以宗室祿粮。雖有定額。而有司不能全供。必數懷觖望。有司缺乏。未能辦給。而宗室勢欲全得。必數受侵侮。政令因之阻格國計無繇充足。不若使各受冠帶月粮。從其自便。各治生業為兩利也。夫　祖訓所載者祖宗時亦不盡足其數而豐林王尚欲為裁限况中尉之女在　祖訓所不載乃當祿米無措之日而欲於　祖制之外盡授封號徧給廩祿臣等實未見其可此則時勢之窮所當變通者也又查得靖江王府鎮國等中尉之女。俱遵奉　祖訓。例不授封。今秦晉等府。其初則與靖江府親疏少異。既傳至中尉。則其女同為　皇家袒免以下親之女矣。伏乞　皇上推廣聖祖之意。裁成昭代之制。凡各王府中尉女。及選配子弟。合無聽本部題請　聖恩。授以宗女宗壻名色。仍給與冠服婚資。其冠服宗壻視文職。宗女視命婦。出鎮國位下者。冠服七品并婚資共給銀百兩。猪羊各十隻。出輔國位下者冠服八品。井婚資。共給銀九十兩。猪羊各八隻。出奉國位下者。冠服九品。并婚資共給銀八十兩。猪羊各六隻。俱行各該布政司關領。其宗婿就各該　王府冠帶謝　恩。不必赴京。仍聽其自便。不必在府隨眾朝參有司以禮相待。照品官例免其雜泛差役。如有志科舉者。聽提學官比照教官科舉例考選進塲。盖　郡王子孫。　祖訓猶許其出仕。則宗婿可以類推矣。擴　祖宗有限之制。而漙　皇上無窮之恩。酌時勢之穷。而盡變通之道。臣等愚昧不勝拳拳、其　秦府奏　請鎮國等中尉秉楃等各女婚選、如蒙　皇上允臣前議、裁為定制、容臣欽遵題　請施行、嘉靖三十二□十一月初四日、具題初六日奉　聖旨、准議行、


○遣使宣慰诸道诏

大河而南，幅员千里；楚泽之北，连亘数州。近以水潦暴至，堤防溃溢，既坏庐舍，复损田苗。言念黎元，罹此灾沴，或生业荡尽，或农收索然，困馁凋残，岂能自济，是用勤约，疚於中怀。今故临遣使臣，详问病害，纾其垫溺之苦，申以劳来之方。勉谕师徒，安存孤老，将我惠泽，冀苏疲人。宜令给事中庐宏宣往陈许、郑滑、郓曹濮等道宣慰，刑部郎中崔瑨往山南东道鄂岳、蕲黄道宣慰。於戏！朕自君临，励求理道，常恐一物失所，每以万姓为心。诚无感通，时有灾害，夙夜愧悼，不知所然。宣示藩方，喻兹诏命，使宽其徭役，禁其侵渔，多方辑绥，俾速完复。布告甿庶。知朕意焉。


○鲜楚臣本命九曜醮词

伏闻三光表瑞，九曜凝晖。配金木以司方，四时攸叙。定阴阳而立象，万汇生成。主宰幽明，统临罪福。臣自惟凡陋，获奉真灵，惧履行之间，易成愆咎，修持之道，未契端真。况职务所司，重轻咸系，恐乖省慎，更结罪尤。虽夙夜在公，敢忘恪励；而吉凶难测，倍切兢忧。兼以宿曜所临，辄罄忏祈之恳，爰凭本命，恭启醮筵，陈信币以贡诚，列香灯而展礼。伏冀希夷至圣，俯鉴丹心，辰曜高尊，曲流景贶，赦罪尤於既往，解厄运於未然；冤债销平，凶衰除荡；更增禄算，永赐祯祥；眷属安，公私清泰。誓勤修奉，以答灵恩。不任。


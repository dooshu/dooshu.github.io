又题尤展成小像

赋奏凌云，真才子、至尊曾许。长太息、文章憎命，驊騮失主。
放逐身随麋鹿伴，英雄志偃蛟龙雨。记锦裘、跃马出榆关，题诗处。
白莲社，谁偕与。石渠阁，曾凝佇。且南窗寄傲，东篱高踞。
五岳梦游禽庆屐，三挝醉弄禰衡鼓。笑韩陵、一片石崚嶒，差堪语。

又

陶令归来，三径外、栽松种柳。遥集者、湘潭屈子，漆园庄叟。
木柄长鑱常在握，竹皮圆笠新加首。置斯人、一壑一丘间，然乎否。
白雪调，无双手。晓风句，诸伶口。但譍门遣子，烹葵呼妇。
秘笈已窥林屋洞，新篘且醉兰陵酒。问朱门、高盖几人存，东门狗。


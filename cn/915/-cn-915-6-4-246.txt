◇答王济成粲等议谥郭奕诏（十月）

非言君臣不可同，正以奕谥景不相当耳。谥所以旌德表行。案谥法：一德不懈为简。奕忠毅清直，立德不渝，宜谥曰简。（《晋书·郭奕传》、《通典》一百四。太康八年十月，太常上议故太常平陵男郭奕为景侯。有司议奏，以为大晋受命，祖宗谥号，群下未有同者，盖因近代浅情，习于所见也。奕谥与景皇帝同，可改谥曰穆。侍中王济等议，君臣不嫌同谥，武帝诏云云。）


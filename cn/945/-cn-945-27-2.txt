答京东转运史馆姚起居启

窃以螭陛记言任专笔削隼旟按郡职在澄清所以建使节于外台彯朝缨于文陛?慎财赋致军国于富强昭明策书举春秋之凡例自非藴析豪之精力负掞天之雄才聿当虚伫之辰岂副至公之选起居学士气冲斗极名震京师学通亡箧之书理胜论都之赋一自决科汉殿通籍周行出颁诏条允洽二天之咏入奉计最亟延三接之恩爰飞步于亨衢久育材于近署次宸章於栢殿典秘记于兰台诤臣七人夙推謇谔王畿千里尝督转输京坻载集于见粮綮肯固彰于余地昨以河出砥柱如竹箭以奔流郡历东平致金堤之坏决宣房未塞夷仪卜迁瓠子兴歌正下淇园之竹原田发咏大惧历阳之鱼暂辍英贤式抚新邑期会簿书之急缮完版筑之劳祗役惟寅成功甚速水反故道免东海之桑田人服先畴识新丰之鸡犬永无虞于昏垫实仰赖于神明既安堵以阜生将解龟而受代载加命数仍委事权当九重注意之初在列郡承风之地海岱之壤俗号富饶齐鲁之邦气多舒缓谅宣寛大之诏用跻仁寿之期至如奉三尺之行书克勤刺举调千金之粒食无事诛求此又揜心计于研桑笑覇图于管乐良史之任聊为假道之资富人之封固可翘足而待某幸窥除目方切欣愉遽辱长牋过承谦损愿言铭佩无以喻云


○谏晏朝疏

伏以颐养圣躬，在於顺适时候。若饮食有节，寝兴有常，四体惟和，万寿可保。谨按道书：春夏早起，取鸡鸣时；秋冬晏起，取日出时。盖在阳则欲及阴凉，在阴则欲及阳暖。今陛下忧勤庶政，亲览万几，每御延英，召臣等奏对。方属盛夏，宜在清晨，如至已午之间，则当炎赫之际，虽日昃忘食，不惮其劳，仰瞻旒，亦似烦热。臣等已曾陈论，窃望听纳。不胜恳迫之至。


列传第十二 特薛禅 孛秃（锁儿哈 忽怜）


特薛禅，本名特因，时人以其贤智呼为薛禅，故又称特薛禅。孛思忽儿宏吉剌氏，与斡勒忽纳氏同宗异族。孛思者，板升之异译，国语屋也；忽儿者，古阑之异译，国语圈子也。特因之族，筑室以居，与游牧之俗稍异，故谓之孛思忽儿，非氏族之名也。

其先世出山，为火伤其足，故子孙多足病。部人矜其门阀，自云从金缸中出。始祖兄弟三人，长曰楚而鲁忽蔑儿干，其后为宏吉剌氏。次曰哈拜失米，其后为亦乞列思氏、兀而忽努氏。三曰楚斯布陶，其后为哈拉奴氏、宏格里约氏。楚而鲁忽与弟不和，欲射之，哈拜失米畏而伏马腹下。楚而鲁忽怜之，射其耳环，故有蔑儿干之号。其部居长城之北，近哈剌温只山。

特薛禅之父达尔罕，生五子：曰特因，曰哈达，曰布奔，曰乃古塔尔，曰崔和尔，皆娶蒙古女。太祖年九岁，从也速该至舅家，将为之乞昏。中道遇特薛禅，奇太祖状貌，延也速该至其家，请婚焉，遂以光献皇后孛尔台归太祖，事具《后妃传》。特薛禅尝言：“吾宏吉剌氏向不与汝家争人民、土地，生女既长则乘大车，驾黑驼，嫁汝贵族，往往为可敦。”后太祖有命，宏吉剌氏生女世为后，生男世尚公主，每岁四孟月宣读此敕，世世勿绝焉。

庚申，太祖败泰亦兀赤，合塔斤、撒勒只兀特二部不自安，纠合朵儿边等十部，会于阿泐灰泉，潜师来袭，宏吉剌部亦从之。特薛禅之宗人帖儿格克额蔑勒、阿勒灰等与之同盟。特薛禅知其谋，遣使告变，太祖与王罕合兵御之，特薛禅率所部来会，大败之。初，帖儿格克额蔑勒与太祖友善，太祖以女布亦塞克妻之，帖儿格克额蔑勒嫌其貌寝，称如虾蟆，不欲娶，遂与太祖绝，至是为太祖所杀。

特薛禅三子，长曰按陈，次曰火忽，三曰册。按陈率三千骑从太祖平诸部。太祖元年，与弟火忽、子赤苦俱封千户，从合撒儿徇辽东，又从木华黎经略中原，为十提控之一。大兵入陕西，别将断潼关道。二十二年，从太祖平西夏，赐号国舅诺颜。太宗八年，赐东平五千二百户为食邑，授为万户。九年，赐钱二十万贯。按陈以外戚从征讨，前后三十二战，皆有功。卒，葬官人山。元贞元年，追封济宁王，谥忠武。妻哈真，追封济宁王妃。

长子赤古，尚太祖第三女郓国公主秃满伦。太祖七年，大军攻德兴府失利，赤古与拖雷率所部再进，敌军却退，先登拔其城，追封宁濮郡王。赤古曾孙宁濮郡王昌吉，尚郓国大长公主忙哥台。昌吉弟岐王脱脱木儿，尚桑哥不剌公主。

按陈次子斡陈，太宗十年授为万户，尚拖雷女鲁国大长公主也速不花。斡陈卒，葬不海韩。弟纳陈，尚鲁国公主薛只干。宪宗七年，袭为万户。从宪宗伐宋，攻合州。又从世祖南伐，略地至大清口，获战舰百余艘。又平山东济、兖、单等州。中统二年，偕诸王御阿里不哥，以其子哈海、脱欢、斡罗陈等十人自从，至莽来，由失木鲁与阿里不哥之党八儿哈八儿思等战，追北至孛罗克秃，复战，自旦至夕，斩首万级。卒，葬末怀秃。

斡罗陈袭万户，尚完泽公主。公主卒，继尚囊家真公主。至元十四年，斡罗陈弟只儿瓦台叛，挟斡罗陈北去，并窃太祖所赐誓券。未几，斡罗陈为只儿瓦台所杀，其左右张应瑞逃归，世祖嘉之，赐钞五百缗，命应瑞辅斡罗陈子谛瓦不剌，收其部众。谛瓦不剌亦译为琱阿不剌，尚武宗妹皇姑徽文懿福贞寿大长公主祥哥剌吉，封鲁王，开府应昌，以应瑞为鲁王傅，封蓟国公。大德十一年，赐谛瓦不剌金印。至大二年，赐平江稻田一千五百顷。三年，谛瓦不剌卒，葬末怀秃。

斡罗陈又一弟曰帖木儿，继尚囊家真公主。至元十八年，袭万户。二十四年，乃颜叛，从车驾亲征，以功封济宁郡王，赐白伞盖以宠之。明年，从成宗及玉昔帖木儿讨哈丹秃鲁干，遇于贵列儿河，转战至恼河，歼其众，以功赐号按答儿秃那颜。卒，葬末怀秃。

子桑哥不剌幼，至元二十七年，以其弟蛮子台袭万户，亦尚囊家真公主。成宗即位，封皇姑鲁国大长公主，以金印封蛮子台为济宁王，率所部讨海都、笃哇。贼未成列，军骑突其阵，往复数四，贼大扰，一战克之。时武宗镇北庭，诏蛮子台总领蒙古军民官，辅武宗守莽来。囊家真公主卒，尚皇太子真金之女鲁国大长公主喃哥不剌。蛮子台卒，年五十有二。阿里嘉室利，谛瓦不剌嫡子也。至大三年甫八岁，袭万户。四年七月，袭封鲁王，尚朵儿只班公主。元统元年，阿里嘉室利卒。至顺间，加朵儿只班号肃雍贤宁公主。

桑哥不剌自幼奉世祖命养于斡可真公主，是为不只儿驸马，后袭领本部民四百户。成宗时，尚普纳公主。至顺间，封郓安大长公主，赐桑哥不剌金印，封郓安王，职千户。元统元年，授万户。二年，加封郓安公主号皇姑大长公主，进封桑哥不剌鲁王。卒，年六十一。此皆以驸马袭王封者也。

按陈之子唆儿火都，以战功遥授左丞相，为千户，仍赐涂金银章，及金银海青圆符五、驲券六。其子曰阿哈驸马，当宪宗时，尝率兵克徐州，以功受黄金一锭、白金十锭及银鞍勒，仍命袭父官。至世祖时，诏：“宏吉剌万户原受驲券、圆符皆仍旧，惟唆儿火都所受者收之。”而唆儿火都诸孙若孛罗沙、伯颜、蛮子、添寿不花、大都不花、掌吉等，及阿哈之孙曰也速达儿，与按陈之弟名册者，自太祖以来先后授本藩蒙古军、站千户。册之子曰哈儿哈孙，以平金功，赐号拔都儿。哈儿哈孙之孙曰都罗儿，至元四年，授光禄大夫，以银章封懿国公。

有脱怜者，亦按陈之后，世祖授本藩千户，仍赐驲券、圆符各四，命守怯鲁连河。二十四年，从族父按答儿秃征乃颜有功，亦赐号拔都儿。卒，子迸不剌嗣。迸不剌卒，子买住罕嗣。买住罕尚拜答沙公主。卒，弟孛罗帖木儿嗣。泰定二年，封郡王。至元五年，进封毓德王，赐金印。孛罗帖木儿卒，买住罕孙阿失袭千户。

有名丑汉者，按陈次子必哥之裔孙，尚台忽鲁都公主。仁宗朝，封安远王，以兵守莽来有功。有答儿罕，亦特薛禅之裔孙，以战功世祖赐以拔都儿之号，加赐黄金一锭。其子曰不只儿，从征乃颜，禽其将金刚奴，世祖以金带赐之。又按陈之孙纳合，尚太宗唆儿哈罕公主。火忽之孙不只儿，尚斡可真公主。又特薛禅诸孙有名脱罗禾者，尚不鲁罕公主，继尚阔阔伦公主。此皆尚公主为驸马者也。

凡其女之为后者，自光献翼圣皇后以降，宪宗贞节皇后讳忽都台，及后妹也速儿，皆按陈从孙忙哥陈之女。世祖昭睿顺圣皇后讳察必，济宁忠武王按陈之女；其讳帖古伦者，按陈孙脱怜之女；讳喃必册继守正宫者，纳陈孙仙童之女。成宗贞慈静懿皇后讳实怜答里，斡罗陈之女也。顺宗昭献元圣皇后讳答吉，则按陈孙浑都帖木儿之女。武宗宣慈惠圣皇后讳真哥，脱怜子迸不剌之女。其讳速哥失里者，按陈从孙哈儿只之女。泰定皇后讳八不罕，按陈孙斡留察儿之女。其讳必罕、讳速哥答里者，皆脱怜孙买住罕之女。明宗皇后讳不颜忽都者，孛罗帖木儿之女。文宗皇后讳不答失里，谛瓦不剌之女。他若仁宗庄懿慈圣皇后，宁宗皇后答里也忒迷失，裕宗徽仁裕圣皇后，显宗宣懿徽圣皇后，俱宏吉剌氏，而轶其所出。此则宏吉剌氏之为皇后者也。

初，宏吉剌氏族居于苦烈儿温都儿斤、迭烈木儿、也里古纳河之地。太祖九年，在迭蔑可儿之地，有旨分赐按陈及其弟火忽、册等农土，若曰：“是苦烈儿温都儿斤，以与按陈及哈撒儿为农土。”申谕按陈曰：“可木儿温都儿、答儿脑儿、迭蔑可儿等地，汝则居之。”谕册曰：“阿剌忽马乞迤东，蒜吉纳秃山、木儿速拓、哈海斡连直至阿只儿哈温都、哈老哥鲁等地，汝则居之。当以胡卢忽儿河北为邻，按赤台为界。”又谕火忽曰：“哈老温迤东，涂河、潢河之间，火儿赤纳庆州之地，与亦乞列思为邻，汝则居之。”又谕按陈之子唆鲁火都曰：“以汝父子能输忠于国，可木儿温都儿迤东，络马河至于赤山，涂河迤南与国民为邻，汝则居之。”

至至元七年，斡罗陈万户及其妃囊加真公主请于朝曰：“本藩所受农土，在上都东北三百里答儿海子，实本藩驻夏之地，可建城邑以居。”帝从之。遂名其城为应昌府。二十二年，改为应昌路。元贞元年，济宁王蛮子台亦尚囊加真公主，与公主请于帝，以应昌路东七百里驻冬之地创建城邑，复从之。大德元年，名其城为全宁路。

宏吉剌之分邑，得任其陪臣为达鲁花赤者，有济宁路及济、兖、单三州，巨野、郓城、金乡、虞城、砀山、丰县、肥城、任城、鱼台、沛县、单父、嘉祥、磁阳、宁阳、曲阜、泗水十六县，此丙申岁之所赐也。至元六年，升济州为济宁府，十八年始升为路，而济、兖、单三州隶焉。又汀州路长汀、宁化、清流、武平、上杭、连城六县，此至元十三年之所赐也。又有永平路滦州、卢龙、迁安、抚宁、昌黎、石城、乐亭六县，此至大元年之所赐也。若平江稻田一千五百顷，则至大二年所赐也。其应昌、全宁等路，则自达鲁花赤、总管以下诸官属，皆得专任其陪臣，而王人不与焉。此外复有王傅府，自王傅六人而下，其群属有钱粮、人匠、鹰房、军民、军站、营田、稻田、烟粉千户、总管、提举等官，以署计者四十余，以员计者七百余。其五户丝、金钞之数，则丙申岁所赐济宁路之三万户，至元十八年所赐汀州路之四万户，丝以斤计者岁二千二百有奇，钞以锭计者岁一千六百有奇，此则所谓岁赐者也。

孛秃，亦乞列思氏。父捏坤，为泰亦兀赤部下人。太祖尝潜使暐儿彻歹至也儿古纳河，孛秃知为帝所遣，留宿于家，杀羊以享之。暐儿彻歹马疲，复假以良马。及还，孛秃待之有加礼。暐儿彻歹具以告，帝大悦，许以皇妹帖木伦妻之。

孛秃家遣也不坚歹等来请婚，且致词曰：“闻威德所加，若云开见日，春风解冻，喜不自胜。”太祖问：“孛秃孳畜几何？”对曰：“有马三十匹，请以其半为聘礼。”帝曰：“婚姻而论财，殆若商贾矣。昔人有言，同心实难，吾方欲经营天下，汝等从孛秃效忠于我可也，何论财为！”竟以皇妹妻之。

及札木合等以兵三万来袭，捏坤知其谋，遣波栾歹、磨里秃秃来上变。太祖得先备之，于是有十三翼之战。帖木伦卒，复妻以皇女火臣别吉，命哈儿八台之子也可忽林图带弓箭以侍。哈儿八台，火鲁剌斯氏，与宏吉剌氏同宗异族，矜其门阀，乃曰：“吾儿岂能为人奴隶，宁死不为也。”太祖命孛秃率千人讨之，哈儿八台令月列等拒战于碗图河。孛秃禽月列，刺杀也可忽林图，哈儿八台走渡拙赤河，又禽之。

癸亥，太祖为王罕所败，退至班朱尼河。时孛秃亦败于火鲁拉斯，与太祖相遇，火鲁拉斯人搠斡思、察罕等来降。太祖即位，大封功臣，授孛秃千户。从伐金，命孛秃取阿笃亦马合等城，以功赐冠、懿二州为分地。

从平西夏。太祖崩，旬日，孛秃亦卒。后追赠推忠宣力佐命功臣、太师、开府仪同三司、驸马都尉、上柱国，进封昌王，谥忠武。子锁儿哈袭封，次子帖坚干尚亦乞列思公主，继尚茶伦公主。

锁儿哈，事太宗，擢万户。伐宋，克嘉州，遣使献捷。帝曰：“若父宣力国家，朕昔见之，今锁儿哈克光前烈。”赐以金锦、金带、七宝鞍，召至中都，以疾卒。追赠宣忠保大翼运开国功臣、太师、开府仪同三司、驸马都尉、上柱国、昌王，谥忠定。

锁儿哈先后尚皇子阔出之女安秃公主及宗女不海罕公主，安秃公主生女为宪宗皇后。子札忽儿臣，从定宗讨万奴有功。太宗命亲王按赤台以女也孙真公主妻之。卒，赠推诚靖宣佐运赞治功臣、太师、开府仪同三司、驸马都尉、上柱国，袭封昌王，谥忠靖。札忽儿臣二子，长月列台，娶皇子赛因主卜女哈答罕公主，生脱别台，与乃颜战有功。次忽怜。

忽怜尚宪宗女伯牙鲁罕公主。诸王脱黑帖木儿劫北平王那木罕以叛，世祖命忽怜讨之，大战终日，脱黑帖木儿败走。帝嘉之，复令尚宪宗孙女不兰奚公主。宋平，以广州为其分邑。

乃颜叛，世祖亲征，薛彻坚等与乃颜党哈丹屡战，帝召忽怜至，值薛彻坚战于程火失温之地，哈丹众甚盛，忽怜以兵二百迎敌，败之。哈丹走，度猱河。逾年夏，帝复命忽怜讨之。至曲列儿、塔兀儿二河之间，大战，其众皆渡塔兀河遁去。余百人逃匿山谷，忽怜率兵三百徒步追之，薛彻坚止之曰：“彼亡命者，安得徒行。”忽怜不听，尽搜而杀之。薛彻坚以闻，赐金一铤、银五铤。又逾年，复与哈丹遇于兀剌河，忽怜夜率千人潜入其军，大败之。帝赐钞五万贯、金一铤、银十铤。忽怜卒，赠效忠保德辅运佐理功臣、太师、开府仪同三司、驸马都尉、上柱国，追封昌王，谥忠宣。

子阿失，事成宗。笃哇叛，附海都，帝遣晋王甘麻剌并武宗帅师讨之。大德五年战于哈剌答山，阿失射笃哇中其膝，擒杀甚多，笃哇号哭而遁。武宗解衣赐之，成宗加赐珠衣。

阿失尚成宗女亦里哈牙公主，复尚宪宗曾孙女买的公主。亦里哈牙生二女，曰速哥八剌，为英宗正后；曰亦怜真八剌，为泰定帝正后。武宗即位，封阿失昌王，赐金印。仁宗时，赐宁昌县为食邑，仍拜文豹及海青、白鹘之赐。英宗即位，赐钞二万锭，西马及七宝带各一，太皇太后加赐钞万锭。

阿失卒，子八剌失里袭封昌王，尚烟合牙公主。子沙蓝朵儿，袭昌王，尚月鲁公主。忽怜从弟不花，尚世祖女兀鲁真公主。其弟锁郎哈，娶皇子忙哥剌女奴兀伦公主。生女，是为武宗仁献章圣皇后，实生明宗。又忽怜从弟宁昌郡王唆都哥，尚鲁鲁罕公主；继尚鲁伦公主。子卜邻吉歹，袭宁昌郡王，尚普颜可里美思公主。

史臣曰：周之诸侯，同姓曰伯父，异姓曰伯舅，不独宗子维城，即异姓婚姻之国，其屏藩王室无异同姓也。后世外戚之祸，史不绝书，能谨饬自守者已罕矣。惟蒙古宏吉剌氏、亦乞列思氏，世通婚姻，与国终始，其子孙皆能以功名自奋，自只儿瓦台外，不闻有蹈于罪戾者。当时史臣以为舅甥之贵，嫓于周室，信矣哉。




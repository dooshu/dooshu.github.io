列传第八十八 王构〔士熙　士点〕　魏初　刘敏中　宋衟　焦养直　杨桓　尚野〔师简〕　李之绍　谢端　曹鉴


王构字肯堂，东平人。父公渊，金末山东大乱，其三兄皆携妻孥南迁，公渊独愿守坟墓不肯从。构少以词赋入乡学，行台从事贾居贞一见器之，使其子受学，遂从居贞至京师。

至元十一年，授翰林国史院编修官。丞相伯颜伐宋，命构草诏声其罪，甚称帝旨。宋亡，诏构与翰林学士李槃访贤才。构至临安，言于董文炳：“宋三馆图书及太常礼器卤簿宜辇于京师。”从之，宋《实录》《国史》得不亡。擢翰林应奉文字，迁修撰。构受业于东平李谦，推谦先擢应奉，构始受命，士论贤之。和礼霍孙拜司徒，辟为司直。阿合马死，和礼霍孙当国，刬除蠹弊，构之力居多。历吏部、礼部郎中，改太常少卿，定亲享太庙仪注。俄拜江北淮东道提刑按察副使，召见便殿，帝亲授敕书，赐上尊以遣之。

入为治书侍御史。时桑哥秉政，嫉士之方直者，檄构与不忽木检核燕南钱谷，限一月治办。事竣，已逾期，构谓不忽木曰：“有罪我当任之，不以累公也。”会桑哥伏诛，乃免。再入翰林，为侍讲学士。

成宗即位，迁学士，参议中书省事。有请括江南田赋者，执政欲听之，构与平章政事何荣祖力言不可，事获已。后以病去官。久之，起为济南路总管。诸王官属怙势横行，民莫敢忤视，构闻诸朝，徙王于北边。武宗即位，以纂修国史，趣召入都，拜翰林学士承旨。卒，年六十六。

构文章典雅，练习朝廷掌故，撰追谥太祖册、世祖谥册、武宗立皇后册，尤为世所传诵。好汲引寒士，孔颜孟学教授陈俨年几五十，以构荐，擢为监察御史，迁翰林直学士；国史院编修官王恺年七十，请于朝，俾以待制致仕。其门下士官清要者，亡虑数十人。后赠大司徒，追封鲁国公，谥文肃。有文集三十卷。

子士熙，字继学，泰定中累官治书侍御史、中书参知政事。致和元年，泰定帝崩于上都，士熙与中书左丞朵朵等留守大都，佥枢密院事燕铁木儿举兵立文宗，执士熙等下狱，流于远州，并籍其家。天历二年，与朵朵等十二人放还乡里。后起为南台御史中丞，卒。

士点字继志，佥淮西廉访司事，迁云南廉访使，再擢江东廉访使。卒，赠中书平章政事，追封赵国公。士点善篆书，为当时第一。

魏初字大初，弘州顺圣人。祖珪，金进士。父思廉，金甄官署令。从祖璠，金翰林修撰。世祖居潜邸，闻璠名，征至和林，访以当世之务。璠条陈便宜三十余事，如定官号，颁俸禄，功罪有赏罚，能否有升降，重农业，严告讦，杜侥幸，复汉之常平、宋之经筵，皆当时急务，又举名士六十余人以对，世祖嘉纳之。以疾卒于和林，赐谥靖肃。

璠无子，以初为后。初好读书，尤长于《春秋》。中统元年，始立中书省，辟为掾史，兼掌书记。未几，以祖母老辞归，隐居教授。会诏左丞许衡、学士窦默及京师诸儒，各陈经史所载前代帝王嘉言善政，选进读之士，有司以初应诏。帝雅重璠名，询知初为璠孙，叹奖久之，即授国史院编修官，寻拜监察御史。首言：“法者，持天下之具，御史台则守法之司也。方今法有未定，百司无所持循，宜参酌考定，颁行天下。”时论韪之。

帝宴群臣于上都行宫，有不能釂大卮者，免其冠服。初上疏曰：“臣闻君犹天也，臣犹地也，尊卑之礼，不可不肃。方今内有太常、有史官、有起居注，以议典礼、记言动；外有高丽、安南使者入贡，以观中国之仪。昨闻锡宴大臣，威仪弗谨，非所以尊朝廷、正上下也。”疏入，帝嘉纳之。时襄樊未下，将括民兵，或请自大兴始。初言：“京师天下之本，要在殷盛，建邦之初，讵宜骚扰！”从之。

初又言：“旧制，常参官诸州刺史，上任三日，举一人自代。况风纪之职与常员异，请自今监察御史、按察司官，在任一岁，各举一人自代。所举不当，有罚，不惟砥砺风节，亦可为国得人。”遂举劝农副使刘宣自代。出佥陕西四川按察司事，历陕西河东按察副使，入为治书侍御史。又以侍御史行御史台事于扬州，擢江西按察使，寻征拜侍御史。行台移建康，出为中丞，卒。年六十一。子必复，集贤侍讲学士。

刘敏中，字端甫，济南章邱人。张荣行台掾刘鼎之孙也。幼卓异不凡，年十三，语其父景石曰：“昔贤足于学而不求知，丰于功而不自衒，此后人所弗逮者。”父奇之。敏中尝与同侪言志曰：“自幼至老，相见而无愧色，乃吾志也。”

至元十一年，由中书掾擢兵部主事，拜监察御史。权臣桑哥秉政，敏中劾其奸邪，不报，遂辞职归。既而起为御史台都事。时同官王约以言去，敏中杜门称疾。台臣请视事，敏中曰：“使约无罪而被劾，吾固不当出；诚有罪，则我既为同僚，又为交友，不能谏止，亦不为无过也。”出为燕南肃政廉访副使，召拜国子司业，迁翰林直学士，兼国子祭酒。

大德七年，诏遣宣抚使巡行诸道，敏中出使辽东、山北。守令恃贵幸贪暴者，一绳以法。锦州雨水为灾，辄发廪振之。事竣，除东平路总管，擢陕西行台治书侍御史。九年，召为集贤学士，商议中书省事。上疏陈十事，曰：“整朝纲，省庶政，进善良，剔奸蠹，显公道，杜私门，广恩泽，实钞法，严武备，举封赠。帝嘉纳之。

武宗即位，召敏中至上京，庶政多所谘访。授集贤学士，兼太子赞善，仍商议中书省事，赐金币有加。顷之，拜河南行省参知政事，俄改中台侍御史，出为淮西肃政廉访使，转山东宣慰使。遂召为翰林学士承旨。诏公卿集议弭灾之道，敏中疏陈七事，皆当时要政。以疾还乡里。

敏中义不苟进，进必有所匡救，援据今古，雍容不迫。或郁而弗伸，则戚形于色，中夜叹息，至泪湿枕席。延祐五年卒，年七十六。赠光禄大夫、柱国，追封齐国公，谥文简。

宋衟，字宏道，潞州长子人。祖元吉，金兵部员外郎。衟幼好学，年十七，避地襄阳，已而北归，屏居河内者十有五年。赵璧经略河南，闻其名，礼聘之。

中统三年，擢翰林修撰。李璮畔，璧行中书省事于济南，至元五年，大兵围襄阳，璧行元帅府事，衟皆从行，军事多所咨访。六年，高丽权臣林衍废国王而立其弟温，诏遣国王头辇哥暨璧将兵讨之，以衟为行省员外郎，赍诏徙江华岛居民于平壤。复命，帝甚悦，赐衣段，授河南路总管府判官，不赴。

十三年，入为太常少卿。属省并官制行，兼领籍田署事。十六年，皇太子召见，应对详雅，自是数蒙顾问。十八年，除秘书监。十九年，江西分地当署郡县守令，太子皆命衟铨举。二十年，初立詹事院，迁衟为太子宾客。二十三年卒，有《秬山集》十卷行于世。

焦养直字无咎，东昌堂邑人。夙以才器称。至元十八年，世祖改符宝郎为典瑞监，思得一儒者居之，近臣有以养直荐者，帝即命召见，奏对称旨，以真定路儒学教授超拜典瑞少监。二十四年，从征乃颜，自北道赴行在，路险梗，上甚悯之，赐生口、貂衣帽、玉带、镔刀各一。二十八年，赐宅一区。入侍帷幄，陈说帝王政治，帝听之忘倦。尝语及汉高帝起自侧微，养直从容论辨，帝然之。

大德元年，成宗幸柳林，命养直进讲《资治通鉴》，因陈规谏之言，赐酒及钞万七千五百贯。二年，赐金带、象笏。三年，迁集贤侍讲学士，赐通犀带。七年，诏傅太子于宫中，启沃诚恳，帝闻之大悦。八年，代祀南海。九年，进集贤学士。十一年，迁太子谕德。

至大元年，授集贤大学士，告老归，卒于家。赠资德大夫、河南等处行中书省左丞，谥文靖。子德方，以荫为兴国路总管府判官。

杨桓字武子，兖州人。幼警悟，读《论语》至《宰予昼寝章》，慨然有立志，由是终身非疾病未尝昼寝。中统四年，近侍坚通使济南，见桓贤，荐之，补济州教授。后由济宁路教授，召为太史院校书郎，奉敕撰《仪表铭》、《历日序》，文辞典雅，赐楮币千五百缗，辞不受。迁秘书监丞。

至元三十年，拜监察御史。有得玉玺于木华黎曾孙硕德家者，桓辨识其文，曰：“受命于天，既寿永昌。”乃顿首言曰：“此历代传国玺，亡久矣。今宫车宴驾，皇太孙龙飞，而玺复出，天其彰瑞应于今日乎！”即为文述传国玺始末，表上于徽仁裕圣皇后。

成宗即位，桓疏上时务二十一事：一曰郊祀天地；二曰亲享太庙，备四时之祭；三曰先定首相；四曰朝见群臣，访问时政得失；五曰诏儒臣以时侍讲；六曰设太学及府州儒学，教养生徒；七曰行诰命以褒善叙劳；八曰异章服以别贵贱；九曰正礼仪以肃宫庭；十曰定官制以省内外冗员；十一曰讲究钱谷以裕国用；十二曰访求晓习音律者以协太常雅乐；十三曰国子监不可隶集贤院，宜正其名；十四曰试补六部寺监及府州司县吏；十五曰增内外官吏俸禄；十六曰禁父子骨肉、奴婢相告讦；十七曰定婚姻聘财；十八曰罢行用官钱营什一之利；十九曰复笞杖以别轻重之罪；二十曰郡县吏自中统前仕宦者，宜加优异；二十一曰为治之道宜各从本俗。疏奏，帝嘉纳之。

未几，擢秘书少监，预修《大一统志》。秩满，归兖州，以资业悉让弟楷，乡里称焉。大德三年，以国子司业召，未赴，卒，年六十六。

桓为人宽厚，事亲笃孝，博览群籍，尤精篆籀之学，著《六书统》《六书溯源》《书学正韵》，大抵推明许慎之说，皆行于世。

尚野字文蔚，其先保定人，徙满城。至元十八年，以处士征为国史院编修官。二十年，兼兴文署丞，出为汝州判官。廉介有守，宪司屡荐之。二十八年，迁南阳县尹。初至，狱讼充斥，野裁决如流，旬日遂无事。改怀孟河渠副使。会遣使问民疾苦，野建言：“水利有成法，宜隶有司，不宜复置河渠官。”事闻于朝，河渠官遂罢。

大德六年，迁国子助教。诸生入宿卫者，岁从幸上都，丞相哈剌哈孙始命野分学于上都，以教诸生，仍铸印给之，上都分学自野始。俄迁国子博士，野谓诸生曰：“学未有得，徒事华藻，若持钱买水，所取有限，能自凿井及泉而汲之，不可胜用矣。”士论称之。武宗即位，仁宗为皇太子，召野为太子文学，多所裨益。时从宾客姚燧、谕德萧入见，太子为加礼。

至大元年，除国子司业。近臣奏分国学西序为大都路学，帝已可其奏，野谓国学、府学同署，不合礼制，事遂寝。四年，拜翰林直学士、知制诰同修国史。诏野赴吏部，试用荫补官，野多所优假。或病其太宽，野曰：“今初设此法，冀将来者习诗书、知礼义耳，非必责效目前也。”众乃服。

皇庆元年，迁翰林侍讲学士。延祐元年，改集贤侍讲学士，兼国子祭酒。二年夏，移疾归满城，四方来学者益众。六年，卒于家，年七十六。赠通奉大夫、太常礼仪院使、护军，追封上党郡公，谥文懿。

野事继母以孝闻，文辞典雅，一本经术。子师易，蕲州路总管府判官。师简，字虞仲，以荐为大都学正，拜监察御史。至正初，擢奎章阁侍书学士，同知经筵事，卒，赠翰林侍读学士、护军，追封上党郡公，谥文肃。

李之绍字伯宗，东平平阴人。自幼颖悟，从东平李谦学。家贫，教授乡里。至元三十一年，纂修《世祖实录》，以谦与马绍荐，授将仕佐郎、翰林国史院编修官。直学士姚燧欲试其才，凡翰林应制文字积十余事，并付之，之绍援笔立成。燧惊喜曰：“可谓名下无虚士也。”

大德二年，闻祖母疾，辞归。复除编修官，累迁太常博士。九年，丁母忧，累起复，终不能夺。至大三年，仍授太常博士，迁翰林待制。皇庆元年，迁国子司业。延祐三年，擢奉政大夫、国子祭酒。四年，擢朝列大夫、同佥太常礼仪院事。六年，改翰林直学士，复以疾还。七年，召为翰林直学士。至治二年，迁翰林侍讲学士、知制诰同修国史。三年，告老归。泰定三年八月卒，年七十三。子勖，荫父职，同知诸暨州事。

谢端字敬德，其先遂宁人，后徙武昌。祖父元贲，精于数学，制使孟珙敬礼之。一夜叩门，谓珙曰：“流星出下阶没西方，占为天士亡，吾必当之，明年大将卒，公是也。”已而果然。端幼颖异，弱冠与尚书宋本同学，又同教授江陵城中，以文学齐名，时号谢宋。史杠宣慰荆南，荐之姚燧，燧方以文章自负，少所许可，以所为文示端，端一读即指擿其用意所在，燧叹奖不已。

延祐五年，擢进士乙科。授承事郎、同知湘阴州事。岁满，入为国子博士，迁太常博士。泰定四年夏四月，盗入太庙，失第八室黄金主，明日当时享，众议为位祀之。端言：“四时之祭，皆用孟月，有故则用仲月。今盗入祏室，震惊神灵，当用仲月。”上从之。寻除翰林修撰，迁待制，以选为国子司业，遂为翰林直学士，阶太中大夫。端吏事精敏，在湘阴猾吏束手，不敢舞文法。盗有杀贾人而攘其财，其家累讼于官，皆以无佐证，不为理。端自往捕之，盗不伏，鞫其妻，妻时时仰视屋椽，端曰：“赃在是矣。”发屋椽，获赃，盗始吐实，一州神之。部使者行部旁郡，滞讼皆委端谳，端剖决如流，有能名。

其文章体裁严谨，居翰林久，至顺、元统以来制册，多出其手。预修文宗、明宗、宁宗三朝实录，及累朝功臣列传。初，文宗建奎章阁，搜罗中外才俊置其中，尝语阿荣曰：“当今文学之士，朕惟未识谢端。”亡何，文宗崩，竟不及用端。端卒于后至元六年，年六十二，赠国子祭酒、陈留郡侯，谥文安。

曹鉴字克明，大都宛平人。幼颖悟，既冠，通《五经》大义。大德五年，用翰林侍读学士郝彬荐，为镇江路淮海书院山长。十一年，南行台中丞廉恒辟为掾，除兴文署令。伴送安南使者，应对捷敏，使者叹服，以为中国有人。至治二年，授江浙行省左右司员外郎。明年，奉旨括释氏白云宗田，不数月而事集，纤毫无扰。迁湖广行省左右司员外郎。时丞相忽剌歹怙势作威福，僚属畏之，鉴遇事不为回挠。湖北廉访司举鉴宜居风纪，不报。

天历元年，调江浙财赋府副总管，属大水，鉴减其赋什六七，势家因而诡免者，鉴核实谕令首输。元统二年，擢同佥太常礼仪院。鉴明习掌故，集议明宗皇后祔庙，援据礼经，辩析精审，君子多之。至元元年，以中大夫进礼部尚书，卒年六十五，追封谯郡侯，谥文穆。鉴性纯孝，亲族贫乏者，周恤恐后。历官三十余年，僦屋以居，殁之日，家无余资，惟蓄书数千卷，皆手自较定者。鉴官湖广行省，有主簿顾渊白馈辰砂一包，鉴受之，未及启封。后有同僚过鉴，欲求辰砂合药，鉴取视之，乃黄金三两，惊叹曰：“渊白以我为何如人！”时渊白已卒，呼其子归之，其廉慎如此。




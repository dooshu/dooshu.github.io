○行廵海監軍道并二總鎮 【 防賊】

提督軍門都御史塗、為哨探鄰省賊情事。本月初四日酉時、據參將張元勳飛報廣賊曾一本、招得倭船四隻合舟?宗、三月二十七日、盡數開上馬耳澚、切近玄詔、本處鄉村土堡。多不堅固。人復玩寇。不肯早避。乞行嚴督地方居民。堅壁清野勿為賊資若土堡人民度能守得五七日者。則守以待兵應援。度不能守。則入城暫避等因。據此看得曾賊招倭北上。意在窺閩。目今南風間作。誠恐乘機衝突。必須十分謹備。為此牌仰廵海監軍道、速會總鎮衙門、嚴督水陸將領、日夜遠明哨探、用心防備、并所屬軍衛有司、加謹城守、禁絕接濟、仍諭鄉村居民、收歛防避、其月港各色兵船、務要拋泊得所、可戰可守、倘遇警急、即會廣東兵船犄角夾勦、掃蕩之功、在此一舉、不可疏怠、致誤大計、


续集卷十三

<集部,别集类,明洪武至崇祯,东里集>

钦定四库全书

东里续集卷十三　　　　　明　杨士奇　撰序

泰和杨氏族谱序

杨氏出姬姓晋武公子伯侨四世孙叔向食采於杨生食我以邑为氏食我之後散居华隂在战国时曰章生秦卿欵欵生石从沛公征伐为太史生赤泉严侯喜喜七世至太尉震震第五子城门校尉中书侍郎奉奉八世孙结仕慕容氏为中山相结三世至恩恩七世至寜寜生虞卿虞卿生堪堪生承休唐天佑初以刑部员外郎使吴越杨行密乱不得归遂家钱唐承休生岩岩生郁郁生蟫归宋太宗更其名覃宋史有传覃生文友文友生辂来居庐陵郡中则庐陵杨氏始祖也庐陵府君二子锐徙吉水杨家庄鋋徙吉水湴塘锐之孙延安又徙上径延安孙允素始徙泰和则泰和杨氏始祖也泰和杨氏族故有谱刻石置县西延真观元季观毁於兵石坏刻本亡逸士奇求之廿余年不得近得族父与芳翁寄示所修谱图一帙其间传系失於接续者亦多矣窃惧其益久而益废也乃本谱图所载准欧阳氏五世以下别自为世之法而统録之其传系失於接续者皆仍旧位置而详注于下方庶几延真刻本有出可以参补名曰泰和杨氏族谱於戱即谱而观繇庐陵府君迄今凡廿有三世繇允素府君始迁太和以来十有八世矣积德累仁弥久弥厚所以後嗣之盛他族鲜俪而逾远逾疎加有富贵贱贫之殊於是胥目为涂人有可慨者矣苏文公有言其初本一人之身也而至於涂人可慨此谱之所以作也杨氏子孙观於斯者尚世世致敬一本之意勿忘

潘氏世谱序

仙居潘叔政以其所作潘氏世谱求余叙谱有其乡先生王原采叙之矣推其世家之实及作谱者用心之诚备矣又叹後来流俗之弊而援古以示训者至矣余何言叔政发身儒术历佐数郡能持身爱民为国家议建水利有成绩亦尝倅吾郡所历民皆悦之誉之余安得不为一言吾尝谓世谱者所以仁其家也士君子少而学也其志固望上以事君下以及民然能仁於家而後能仁於国仁於天下能孝其亲而後能敬君能惇於族而後能惠民盖道修於身举而措之必自内以达外也叔政之仁其外者既有闻於搢绅间斯其仁於家者可见作谱乃其一端也吾观後世作谱无援引矜诞之弊者鲜矣潘氏其族故甚蕃其先尝连姻宋宗室盖仙居硕宗也今所録惟传其可信者简而明质而有据叔政其可敬也夫吾闻叔政尝学於原采先生先生官至翰林修撰学醇行正子道臣道师道终其身无一毫之苟鲁无君子斯焉取斯叔政非有所自欤余素交先生相知为深审理之除实其所荐今不作四十年而无主祀者矣读所叙潘氏谱怀旧凄怆盖不能已於情也因并及之

吴氏世谱序

余尝阅宋史见龙图直学士仙居吴公芾凡所立身事君治民一由君子之道而以刚直不容於时心向慕之又阅朱文公所为公神道之碑视史加详於是慕之加切焉盖君子之仕也皆欲推其所学施诸致君泽民然而得遂所志者何其少也後之人得其行事而向慕之不已焉则亦好贤尚德之心无古今之间至若慕之又思见其子孙则君子之感於人者深矣吾邂逅仙居士人未尝不及吴氏之後世独尝见王静学先生言龙图之子孙宗族诗书世泽故未衰也可为仁者有後矣比年识龙图之子孙太学生同志温温然持其言行甚谨盖已重其崑冈之产也既擢陕西都指挥司断事尤闻其敬慎职务盖加重之三载考绩京师复见焉始得见其宗谱盖其先居处之遂昌唐中宗朝讳进公者举进士官至刺史刺史十世孙讳全智仕梁至银青光禄大夫捡校国子祭酒兼侍御史光化中避地仙居遂家焉其子孙愈远而愈盛祭酒之九世孙登进士第者三人曰咏曰谦其一龙图也咏之子骧谦之子浚龙图之子津又相继举进士自是文献益有续而吴氏为望於仙居岂一朝夕之故也族故有谱至岐又续之凡名讳字行生卒葬娶详其所知阙其所不知粲然有条而不紊名曰世谱所得历代封赠诰勑及碑志行述之文别辑为卷名曰世録附谱之後凡此非有贤子孙莫之能为也嗟乎吴氏之肇於前有其人矣将无绍之於後者乎绍之之道亦曰殖学树德焉耳传不云乎必复其始盖吾於吴氏之贤子孙望遂书以复同志为世谱序

李氏族谱序

乐安之下墟里李氏其先自真州徙盖唐僖宗广明中抚人袁劒宗为乱真州李慧奉命讨平之以功授宣武节度使下墟人怀其德作祠祀之宣武二子皆显官伯曰仁为司空仲曰恕为团练使恕家下墟其子孙历远益盛服逢掖业诗书者盖彬彬矣在宋有举乡贡中江西第一者元有明经仕至集贤院都事者其族故有谱昉於德源所録既坏於兵乱之际德明因其旧而重録之其後罕章继録之今汝文及其从子泉又继録之德明所録乡先生何伯善尝为之序罕章所録祝永贞序之今之所録者泉以求余序观其谱自宣武至泉十有八世其本源支派至於名字行官生卒葬娶所当尊当亲当敬念不忘者一览可以毕得世守而用之可以笃於仁厚之行也盖宗法废而族谱行庶几犹有古人仁厚之意夫仁厚用於家则可以善其家用於乡则可以善其乡推而用之可以兼善谱固世道之所重也而非有良子孙不能为之李氏之子若孙累累继为之不已固皆良也泉永乐乙未进士擢官行人敦实谦恭其又良者欤故为之序

丰城李氏族谱序

天下之治本於亲亲故先王之世特重宗法後世宗法废士君子笃意於谱牒盖亦先王之遗法而敦本之道也谱牒明然後源本不昧疏戚不紊而孝友慈睦出於仁爱之良心者自不容於已矣仁爱施於家推而及於民又推而广之天下之治所由以兴谱牒非有关於人心世道者欤兵科给事中丰城李实作李氏族谱其乡先生国子祭酒胡公既为序之又以求余序余受而阅之曰嗟乎何其盛也其先出唐宋王成器成器子梁王钧南徙信州又二世徙徽之黄墩又三世至金紫光禄大夫都督淮南荆湖四川节度使匡禄又徙饶之玉溪又十四世至钦始徙丰城之提陂今传于实五世矣泝其先声光震耀赫赫如此岂非盛哉夫天下林林之族其先孰无声光震耀赫赫于世者或其後子孙碌碌不能有立以遂泯其前人之盛者亦有之矣故为子孙而能卓然立其身以白其前人之盛於不泯庶几为贤实以明经举进士擢官近侍恂恂谦谨盖克自立也宜此谱之有作而李氏之先之盛不泯於後乎亦本其仁爱之心有诸中乎仁爱施於家如推广之以为及人之功其亦孰之能御也实方向用於时故为书此而并致期待之意云

余氏族谱序

翰林庶吉士余学夔持其父斯延先生所作余氏族谱示余求序之予家与余氏相好非一世先曾祖待制公与友梅先生交尝为序所着经史时务蒙求伯父吏部公又交斯延先生其季子学奭吏部公壻也则学夔之求予敢忘世好而不勉乎况族谱之作以明源本教孝弟予不有以相成之不可也按谱余氏自宋襄公靖知吉州其仲子西融州通判仲忠娶泰和陈氏来居邑之万岁巷西融生南昌令仁南昌笃於行义尝为家训曰读书起家之本循理保家之本勤俭治家之本和顺齐家之本至今乡人取以为法南昌生孝感主簿可大可大通五经起家进士在孝感有善政民作祠祀之孝感生袁州学正天祥尝试于郡第一生五子人英始徙千秋乡之株木里益大其家人英生五子珪领乡举为九江儒学提举九江之孙贑州路学教授希武即友梅先生亦通五经友梅三子存道尤博学下至天文地理历数医卜之书无不精究存道生昌龄即斯延先生时安成刘云章先生从虞文靖公得性命之学先生往从刘先生而受焉修德厉行尝一徵诣京师以疾辞退以所学教其乡之人与其二子二子亦卓然有成学夔以书经登永乐二年进士第与翰林修撰曾棨二十八人者同受上命进学于禁中为天下之所歆羡属望於戱余氏自襄公以宋名臣至今凡若干世其诗书福泽何其不替益隆如此也岂非有念其祖之德思嗣之者代不乏人而克臻是乎如使继今益有其祖德思嗣之不懈则余氏之福泽岂有涯哉余氏子孙尚世念之

丰城槎溪王氏谱序

丰城槎溪王氏谱者王氏之贤曰逸勤者近所续也逸勤之子乡贡士安奉父命介其婣家翰林侍读孙曰恭求予序余受而阅之王氏系出宋翰林学士元之曾孙御史中丞关始居丰城之槎溪自是世有令人自关至逸勤凡十五世传续之盛益庶且富诗礼不乏亦其先源本有自封培益厚之所致欤盍观诸木根柢既植生意既达而其後雨露之养以时斧斤之戕不至则其本益固其茂益奋岂有穷哉夫仁义忠信所以培之养之也骄奢凶悖所以戕之也凡古圣贤君子其後之不振或遂至偾絶者要之後之人无以培之养之或自肆其戕伐也王氏自中丞以来历数百年不絶益盛岂非培养世有其道欤其先之谱有宋状元薛坡姚公信国文公元学士承旨程文宪公国朝文渊阁大学士朱公助教聂公序之所以称述之而期愿之於孝友亲睦者悉矣余尚奚言虽然诗不云乎昭兹来许绳其祖武槎溪本诸中丞中丞事无所於考然中丞本诸学士史称其醇文奥学为世宗仰其骨鲠謇谔之节蔚为名臣夫奋烈於前者盛矣後世必有能力学笃志挺然特起以续前人之休光顾不伟哉庸书其谱端以俟

石冈萧氏族谱序

吾邑之石冈里萧自诚先生寓书及萧氏族谱来北京求予序谱旧有乡先生刘子高序之矣自诚先生续有增益故又属序於余余与其子省身有斯文之契不可辞萧氏系出齐宗室子云其後居临江玉峡至宋有讳逊者始自玉峡徙泰和之石冈今谱以玉峡之世冠於前而断自逊以下为石冈之谱石冈萧氏故泰和之望也自逊以下袭儒业居厚赀至登仕郎思亷之子保孙为诸王府掌计从文丞相举义图兴复事败覆其家呜呼国家平时养士以为重宋之亡忠义之士多矣盖文丞相第一人当是时宠禄隆盛於丞相岂可以数计而危急之际往往委去不顾甚者畔国以谋已若区区一掌计非有高爵重禄也而不忍坐视其国之亡毅然殚心尽力以从事焉虽家覆几死而不悔此其忠义气?卓卓岂可以成败论之哉虽萧氏自此而益衰而文学材行杰然自豪者代未尝无人余读刘先生之文则必为之反覆低徊叹息以悲其累世之不遇而想见其人焉而至于今其子孙勉於士行次者治耕稼不失为敦朴之氓非其先世之流风余韵久而未泯欤自诚先生淳笃乐义虽老教授不倦省身明经擢第自翰林庶吉士再陞刑部郎中今为河南右布政使温雅亷重有贤名于时刘先生所望达其混混者盖在於此天固久而後定乎夫天之於福善虽久且远不爽也则世之蚩蚩务以仇善类者卒能违天也哉余又有感夫刘先生里舍儿之言故於序斯谱也而为之毕其说

瑞安杨氏谱序

福建布政司左参政瑞安杨公景衡年七十致事将归以余同宗也出其世谱求序之谱断自宋司马始居闽长溪之潋村自司马而下世以文学致禄位淳熙中宗旦知瑞安县其弟士芳从学陈君举先生遂家瑞安士芳子斯泰为太学生再上书论贾似道误国不报参政高祖也盖司马以降其禄位莫盛於参政云杨氏自晋太傅叔向之曾孙秦上卿欵生汉赤泉侯喜赤泉曾孙丞相敞丞相曾孙太尉震至是极盛矣太尉至唐靖恭坊盖又一盛而自秦卿始着谱至太尉以下特详宋无为子序杨氏谱云太尉之後别有东垣宜阳房荣阳房蜀中院靖恭之後别有淮南院蜀院闽院丹阳房而唐书所列太尉之後派别尤衆於此见太尉盛德流庆之厚且远而皆因谱有以见之欧阳文忠公所谓杨氏汉唐常出显人故系谱次序自太尉至今不絶者也太尉以上别出之谱无传近世掲文安公作吾家忠节祠碑谓天下之杨皆祖太尉此盖据有谱者言之不然赤泉至太尉八世其间支庶岂皆无子孙传续於後无为子亦谓赤泉之孙别有新昌院是固尝有支????矣但既无谱则不复知谱所以不可阙也士奇尝续本宗谱遍求各派谱参之独见蜀谱盖与吾宗皆出靖恭其所着本源悉同别????谱虽未见计有存者亦当不异也参政此谱初祖书宋司马当是唐司马谱中所引灵峰寺碑载咸通九年杨仲和施田事仲和司马之子也又载司马四世孙谆景德元年施田事碑所载当得实咸通唐懿宗景德宋真宗所纪年也则司马误为宋无疑谱不着闽之所自徙岂其先失於纪録或有録而世远遗逸耶抑所重者近而亲其远而疎者遂略耶作谱之道明其本详其亲存其信阙其疑欧苏所为可法者盖如此今少傅建安杨公序此谱谓其初同自关西徙闽然少傅旧谱已逸士奇尝见其所列上世皆书行与参政谱所书正相类合其先推之意其无为子所谓闽院者欤盖未可知闽僻在一隅世鲜兵旤故家文献尚有可考参政虽老未衰又日就优闲而瓯闽相距如东西家诚有志斯事尚可以成之他日幸复邂逅并出所藏得以考其异而合其同亦迟暮之一快也参政勉之

邹氏谱序

谱牒君子以仁其族之器也本乎孝弟之心焉盖君子无往不用其仁而行之必自家始此谱牒所繇作也兵部武库郎中新淦邹孟爵之谱邹氏也其能仁夫族也欤邹氏先居抚州之艳坪在宋有官至银青光禄大夫者其後有赘新淦润陂遂为新淦人赘润陂者生二子其仲曰少四府君又徙淦之晋溪自是其後益盛而少四之五世孙曰义叔三子仲子立文又徙韩溪孟爵之父也孟爵所着谱及图凡三自少四至孟爵之孙为新淦谱盖重其所出且以明源流也自高祖至其孙以下为五服图又自其父以下为韩溪谱则厚其所亲且以辨等杀也何其用意之周欤古之为谱非一法而各有攸当邹氏斯谱创自孟爵要之事当人心不必尽出古法孟爵亦孝弟之心有不能已者欤可谓能仁其族哉君子仁於家必推之上以忠君下以泽民孟爵仕於朝有年其位所进盖未可量也间求序此谱因推广而告之孟爵朂哉

严氏家谱序

泰和有故家曰严氏其先出冯翊唐末讳实者为江淮转运判官居广陵子可求事杨行密可求子续事江南李氏又徙金陵续之孙令钧始徙泰和令钧曾孙震宋庆历二年进士常州推官震一名宣三子孟执矩不仕仲执中新建县丞季执衡临安府同知自是子孙始衆文献益盛矣三执之後其历世文学节行皆有闻人钜公为之纪述执矩之後有季模有山臞有吾庐见须溪先生刘辰翁及刘尚书崧之文执中之後有迪功郎皥有乡贡进士万全万全胡忠简之壻见忠简文集执衡之後有致尧有可久有秘书校勘肃有高安县尹用父见周文忠杨文节吴文正掲文安之文此其文献之盛也严氏在宋元时宗族之盛赀产之阜丰居第台榭之宏壮奕奕焉赫赫焉而服诗礼敦忠厚率有君子长者之风今未百年向之奕奕赫赫者不复见而诗书忠厚之习犹有存者盖世所恃以亢其宗者在此不在彼也严氏故谱更世变而亡执矩之後昭远教谕圭执衡之後子琼尝同録所出二派为谱而执中之後元晏执衡之後士臧又各为家谱述其本派亲其所亲人人同情然必有合三执之後而为全谱庶几克广同源一本之仁圭子琼谱成以求正於余元晏谱余尝为之序士臧谱又以求余序士臧秘书六世孙洪武中国子学正从礼之孙也今严氏惟学正之後谨操履不去儒业而严杨世婚姻予安得不推夫仁之广者以望其後之人哉是为序

丰城史氏谱序

史氏所自出非一族皆古太史之後如史佚史兴史苏皆以官为氏近世史氏之有闻者虞文靖公言二百年间眉山四明真定三族而已予仕於朝三十余年眉山之後无所遇四明之仕於京师者间一二遇之最後识安安字志静敦行谊好学不懈相与最厚其先出真定也求其宗族谱牒之详盖不能无盛衰之感焉元中书左丞相太师镇阳王天泽八子长湖广行省平章政事格平章之後有仕邓州者子孙遂留家焉一再传至河南行省都事宪中生户部郎中文质我国家奄有天下悉徵元之故臣简其才者授之职文质得富州吏目富州今丰城也文质後卒於官贫不能归遂葬焉子伯允因家丰城伯允惓惓於光续先世而卒齎志以没临没顾其二子纯安曰必成吾志又啮安臂申谕之曰汝必毋忘安时尚少贫苦力学後举进士为礼部仪制主事陞郎中孳孳访求真定及邓之族与谱十数年不得盖居邓者不久宜难得也而真定之子孙亦寥寥无闻虽间存一二而代更运革耆老皆尽既懵於学问而侪伍农圃以耕凿为业恶能知其所自哉呜呼当元之兴史氏一门父子兄弟功德之建在国家在生民封爵之崇峙冠缨之连续何其盛也及天命去元凡其佐运辅理之家亦随之俱落如史氏然者又何其衰也安每与余道及其宗之盛衰及其先君子临终之言未尝不泣下沾襟余尝解之曰盛衰之理恒相因汉名臣之後不有复兴於唐者乎唐名臣之後不有复兴於宋者乎惟在殖学与德以迓承之今之才且贤如子有不复兴史氏者乎子必勉之安尝作史氏谱上自镇阳之曾祖而下至於安之子【阙】　居邓者或一世或二世盖无所於考而属余为序余诺之未及为而安奉命从赞交址之师没於忠余每思安而悲安没已十年而余之年今七十有二念谱序之有前诺也遂力疾成之以寓其子使冠诸谱云

杨氏谱序

杨氏谱者吾友翰林修撰杨君仲举谱其宗者也其先居代州之崞县累世业儒用明经擢第迨其子孙以武功显以忠义奋在宋官至武功大夫贵州刺史永兴军路马步军副都总管曰宗闵历仕五朝名闻西北二边建炎中金人犯长安守节死累赠太师魏国公諡忠介子震有文武才累官知麟州建寜砦敌衆围建寜势张甚城中守卒不满百人敌诱之降不屈益奋厉竟与其子居中执中并力战死累赠太师秦国公諡恭毅并载宋史忠义传秦公四子存者沂中彦中沂後赐名存中与张韩刘岳同事高宗朝官至太师追封和王功烈具着国史杨氏之宗於是为盛彦中官至武义督机自和王护跸南渡挈家居临安而葬秦公於湖州之武康创别业於苏之长洲皆留子孙居之此谱所録惟和王督机二派上断自秦国之曾祖承奉公下至仲举之子凡十有三世仲举出督机派距督机八世矣今居於苏杨氏入国朝显者昉自仲举余交仲举五十年其持身谨行如玉雪官近侍十余年矣蓝田之产必荐於庙堂邓林之材必收於匠输忠义之宗有君子焉宜其效用於圣明之朝也惟其後之人尚力学敬德用世承勿替可也仲举间示谱求序敬为书此

凰冈萧氏族谱序

吾邑之南一舍外曰凰冈壤地肥沃宜耕稼去城邑既远又限大江冈峦涧谷盘回而幽邃叔季之世兵戈寇盗之祸常不及故其人愿慤勤生自足无慕外之意而为望於乡者萧氏也萧自宋南渡始居於此至今十有一世率业诗书履忠厚虽世未尝有显者而素与往还及相为婚媾皆时之显人吾先世与之有连吾犹及闻诸父兄言元末兵乱之际举室出避依萧氏其家尊卑内外其行慈孝恭俭其所务诗书礼法其敬爱宾客如子弟之於父兄而宾客之寓於萧氏者安之如家焉夫世之所谓显者率视其外焉耳德行本诸内者也苟无诸内而徒烜赫乎其外君子不贵也萧氏其可谓有诸内者欤吾生晚不及识其老长而与信立往还为人俭质和易不事表襮繇邑庠生陞太学出族谱求序之考其谱自诠始乡先生尹子厚称诠宋之时举兵勤王为军先锋後以讨?割牛洞叛寇死之人义之立庙祀焉诠有弟四人諲证谏诜而谱惟録诠之所出其支分派别愈散愈繁非本其先世克修於内而世承不懈何以致此哉修乎内者久未有不徵乎外继自今萧氏之徵乎外者不在信立乎亦惟勉乎内以俟焉可也吾既以复信立又书示其族之人

西昌袁氏家谱序

按袁虞舜之後系出陈郡见唐韩文公袁氏先庙碑自司徒滋少子邯为吉州刺史留家西昌遂为西昌人邯十世至宋宣德郎倜六子其仲子士表累官至建寜府通判五世至以寜三子其仲子务敏四子十有八孙今其曾元益增而衆袁氏之後盛矣哉西昌以科第名家者十数姓袁氏在宋登第凡七人嘉泰二年曰士安嘉定元年士表十六年槱绍定二年樵及文焴淳佑元年清伯咸淳七年岄又有中乡试曰士宪曰灏曰濚曰櫮皆在於宋是时科举取士以经义诗赋袁氏皆以赋着名其文物又何其盛也而此谱不具载者谱以寜孙曾所録特着其本派耳吾犹及识以寜时年已八十余惇德乐善有仁人长者之风其卒也海桑陈先生铭其墓务敏笃肖其父其卒也萧子尚先生铭之即袁氏之上世而观於今盖以寜父子有承先裕後之功焉务敏之孙仲愚今自县学升太学生曾孙和以选乡贡袁氏文物殆将有继也然而高曾之善容有弗继者欤袁与杨同里而余於务敏诸子小学时又尝同门故因仲愚求序此谱也并寓愿望之意袁氏之後世懋之哉

况氏族谱序

礼部仪制主事南昌黄锺伯律其先本况氏其父以实幼孤遭元季之乱里黄氏鞠之遂因其姓伯律虑其後之人昩於所从出也取其先世之谱重修以传求余为序按谱自虞国君之子烈初居水北其後子孙益衆散徙不一盖烈之十二世曰昌伯徙丰城曲江十九世曰鼎徙西山今其地曰况坊者其族所居也二十七世曰政徙瑞州药湖曰敏徙奉新虬峰曰敬徙韶州鼎之十八世曰昇又徙靖安曰景徙凤冈今独韶远不可知若水北若曲江若西山若药湖虬峰若靖安凤冈其子孙皆盛又皆累累有显人其古所谓硕大之宗者欤非其初积善累仁有以基之又有继而培之者欤锺靖安之出也於烈四十有三世於昇六世矣此谱着自烈者尊其所本也而自徙靖安以来凡行官生卒葬娶特详者亲其所近也於各派惟着所徙之始者盖以备参稽作谱之体也盖谱以明源委启孝爱而厚俗化也本於天理而兆於圣人之礼典而非有贤子孙则不知为之伯律其贤者哉然姓氏先王所以别生分类也後世或不得已而去之而能终复之者子孙之尤贤也伯律此谱盖复姓之几矣伯律达於理慎於行而勇於为善吾故以尤贤者望之是为况氏重修族谱序

刘氏族谱序

吾友刘仲良作刘氏族谱命其子河南按察佥事咸以来北京属余序欲以贻示後世按谱其先居金陵五代有讳况者为柳州判官以道梗留止泰和遂家焉况以下世远不可知可知者始於仲良五世祖实夫故祖断自实夫以下夫録其所知而阙其不可知者作谱之体也眉山苏氏出眉州刺史味道而味道以下不可纪故其谱始高祖至于昆弟之子凡六世而於其高曾祖考仕娶及卒之月日特详君子以为谱之善者也刘氏谱所録五世以下而於本派讳号仕娶加详非得於苏氏之意欤仲良虽未必准苏而作理之在人心固有同然者乎夫谱以明源本辨戚疏然教孝友劝惇睦导礼义之意盖并行也故苏氏记族谱亭惓惓六行之为戒而仲良所欲贻于後世亦未必不在於此也矧吾乡名诗书衣冠之世而蹈夫所谓六行皆仲良所目击而不能?於心者因其乡以励其家固仁人君子之心所不能已也吾与刘氏居同里仲良之父愚村翁及其从父以彰皆恂恂谨言行以彰善言河图洛书数得先儒之微吾少尝往质焉而仲良兄弟昔皆同门而学今咸及其弟涣皆举进士咸佥宪外服涣为兵科给事中又相与同朝盖余周旋其祖孙父子之间亲见其家尊卑疏戚孝友惇睦不愆於礼义於今不可多得则表之以示法其後者於余为宜亦於仲良之所欲有助也

郑氏族谱序

贵州布政司参政郑景曜以其所修郑氏族谱介贵州按察佥事郭公绪求序之谱有吾友胡仲器序又有元干夀道所为郑子谦家作司徒庙记夀道子谦皆元延佑乙卯进士与先曾祖有同年之好於余为序谱固宜抑余在舘阁尝见郡邑所上志书而饶州志载郑司徒事与谱合又载宋贤彭汝砺之诗所以咏叹司徒当时功德爵位之盛有景仰不忘之意则为之序谱固有徵也郑氏望出荥阳唐永泰中讳选者自荥阳徙徽之祁门黄巢之乱选之孙传偕其弟鲁玫奋布衣举义旅保障其乡既而邻邑土寇连结为乱传尽平之遂并保徽饶二州传积官至捡校司徒上柱国其没也人庙祀之於浮梁司徒十三子其有官者十一而六居浮梁浮梁又十一世有讳舜臣者徙池州之建德舜臣至景曜四世矣此谱纪自选始至舜臣以下则惟记建德之族盖特详其本派云凡今天下宗族之盛者率其上世有大功德於民始巢寇之盛其锋所向莫或与之抗大州大邑重爵厚禄者往往望风弃城而去司徒初非有一命一职乃能毅然以斯民为已忧其功烈之盛虽不详於史传而能使其民庙而祀之志而显之後之贤者又歌咏之不忘此岂偶然者哉至于今其後嗣益衆诗书仕宦往往有闻非由上世功德及人之深者之所遗欤吾於斯谱盖敬叹其源本之厚也传曰公侯子孙必复其始郑氏必有贤子孙力学畜德复振于後欤景曜发身进士自监察御史陞今官有贤名於时固郑氏之贤子孙乎是为之序

清溪杨氏先德録序

清溪在泰和东阳门之北杨氏家其上盖邑之艮隅也杨自允素府君居泰和至余十有六世然其析居清溪者莫究所始余童丱闻之老长云此故书厨杨家相传叔球府君博记精通一时老儒皆逊之学者有所窒碍遗忘咸往质焉而咸得所欲故乡邑号之遂并号其家实郡伯府君之父待制府君大父也则知居清溪者约今二百余年矣杨世有文献为乡邑之望更元季数十年兵戈寇敓之旤糜坏之极凡名家钜宗倾圯消灭皆不能存什一於千百於是时杨氏故老已尽而家之断简残帙悉无一存虽乡之遗老时能道其先德於人然文字之所纪者无传焉余幼孤幸内承先夫人之训外承二三世父及外家耆耄之教稍长历咨徧求初得陈心吾先生所着墓铭次得先公着家传又次得刘尚书墓表墓铭二文最後得欧阳楚公墓碑手笔於贑农家濒毁之际真若有神物护之者又後得史传遂稡为卷而益以先父兄事状墓志碑传并先夫人慈训録皆在焉名曰清溪杨氏先德録首冠以谱谱必自始祖者重所本也今清溪之出多已他徙而悉録之者详所亲也清溪杨氏二百年来仕者?具於此其处者或勤诗书之业或躬稼穑之事虽不尽録盖皆循理秉义不忮不求恬澹自足要之其所传续者有自矣礼先祖有善而弗知不明知而弗传不仁是以敬辑此编用遗後之人使祗承於永远

宏冈袁氏家谱後序

洪武二十六年秋吾邑袁君本谦受命为汉阳河泊官与余邂逅武昌以先君子尝教授其家也特厚余示余所作宏冈袁氏家谱曰先世本唐吉州刺史邯家西昌今城西袁家巷是故居之处迨宋一徙居万安袜唐一徙邑东中埠一来居宏冈宏冈始祖曰谔谔至诚伯则本谦高祖也本谦生岁余而孤又岁余而丧其母独赖祖母教育底于成立然使尽知上世所从来与其一姓尊卑亲疎则赖族之谱牒存焉谱诚不可以阙也故余今又取自高祖以下至余之子凡六世别为家谱以贻後之人俾咸知夫尊尊亲亲之义焉余曰君孝弟人矣孝弟盖百行之首万福之基也而君重之矣君且益前光大岂止一官河泊而已行庶几见之也又十年余在禁林本谦亦盈三考上京师书最授云南临安府廵检赐九品服从陟典也且行告别曰惟子不忘先好用是辄布其腹心惟家谱昔尝与子言之於武昌今余且六十矣行即万里去胥晤何期子可无一言叙吾作谱之故以慰吾远去之意以示劝袁氏後之人哉则又复之曰自古人宗法废天下之人其子孙日繁盛则不辨於尊卑亲疎不辨於尊卑亲疎则日流於不孝弟而不自知也於是乎谱牒兴矣然世道益降人率假谱牒以为门阀之光甚者巧伪百滋其意岂皆在尊尊而亲亲也本谦孝弟人也君之心诚切乎尊尊而亲亲又必推以教其後之人其用心如此且将益前光大尚岂止一官廵检而已君虽老行庶几见之也即此谱可以知君矣而君之子克俊克让皆恂恂惇礼好学苏老泉有言观吾之谱则孝弟之心可以油然而生斯又在袁氏之後人也孝弟盖信乎百行之首而万福之基也袁氏之子孙尚益引之毋替余又以告袁氏之来者

甄氏家谱序

古者宗法行人皆尊其祖敬其宗而俗化以厚後世宗法废人犹有不忘其尊祖敬宗之心不沦於薄俗者则赖谱牒之行也故谱牒可以系人心惇化本而仁人君子必致谨於斯焉然更世多故迁徙不常传历既远统系之不明代序之不知亦理势之所有惟仁人君子则着所可知而缺其所不可知又谨之至也数百年来士大夫着谱可范世者庐陵之欧阳氏眉山之苏氏欧阳谱凡二十世祖而缺其中七世苏氏自高祖以上失其传谱録始於高祖以下此皆着其所可知而缺其所不可知其心固以为一家之中其事孰有重於尊祖而敬宗者其可以不谨乎故曰仁人君子之心也岂如薄俗夸大喜高而冒昧无实者之所为乎太仆少卿甄德辉作甄氏家谱断自其祖至其孙凡五世曾祖而上盖不可知所可知者其祖考而下而凡祖考生卒葬娶皆详焉其所致谨非有合於仁人君子之心欤盖甄始居真定之获鹿德辉之祖五处士因元季之乱徙河间之庆云既没而葬焉一子成遂家庆云成有笃实之行益大其家三子德刚德辉德源德辉以春秋中洪武庚午乡举初授汝寜府同知又改襄阳湖州二府遂陞南京太仆少卿其为政果毅公敏有闻缙绅间夫其能致谨於其家之所重宜其推而施诸外无往不达也因刑部主事徐孔章求序此谱辄为书卷端

丰城荷塘袁氏族谱序

丰城多前辈君子吾少而学也盖景仰焉仕於朝四十年丰城之仕京师者又多才且良不忝其乡之前闻人吾皆得与之游最後得监察御史袁海秉常其为人亷正和厚其处物寛裕明信起家科目自学官为御史恭慎平恕务持大体鲁多君子盖吾於丰城亦云秉常既陞太原知府将行以其兄秉彞所作袁氏谱属吾甥康荣求序按袁出妫姓舜之後陈胡公之裔伯爰孙辕涛涂以王父字为氏後或作爰作辕实一本也又後去车作袁汉以来代有显者丰城之袁始居豫章西山之蓼洲至处士德由蓼洲徙丰城之蒐湖其後又徙荷塘此谱专録荷塘之族质而明简而备固作者之贤也夫谱以考源流明本支辨疏戚以启孝敬亲睦之行盖家之重器也必有贤者而後能作之不贤者之为谱假托谬援前之崇重华显者为其所自出而不知乱其宗陷於不孝卒为世所讥诮也袁氏斯谱吾故曰作者之贤也所録自袁二府君以下至今十有二世子孙益衍而益繁又有如秉常之光荣特达於圣明之世非其先务善施仁积累之厚有以致之乎继自今袁氏子若孙览斯谱者尚究之吾之所从出与吾之所同出以勉尽夫孝敬亲睦之道且力学务德以图益光其先如秉常今日而又加盛者庶几不负作谱仁其族之盛心是为序

东里续集卷十三








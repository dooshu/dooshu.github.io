○对赤乌巢门判

〈乙丧亲之後，家有赤乌巢门，白兔游墓。人告不报官司。〉

仁者曾舆，孝哉闵子，感彼天道，通乎神明。乙以颜色为难，温清是切，顾罔极而何报？当永锡以攸居，致爱敬之欢，尽哀切之性。宣父为政，足可连芳；颍叔称纯，行堪施及。志义冲洁，精诚洞昭，故得赤乌巢门，白兔游墓，霞明丹翼，日彩以扬光，霜映素毛，皓月华而皎质。匪徒美，宁用报官？人也无良，讦之非直。乙兮推孝，善则可嘉，宜表陈遗之感，用旌吴顺之行。


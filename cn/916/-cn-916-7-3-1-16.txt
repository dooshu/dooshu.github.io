【游黄蘖山诗】

长望竟何极。闽云连越边。南州饶奇怪。赤县多灵仙。金峰各亏日。铜石共临天。阳岫照鸾采。（《类聚》作沼鸾来。）阴□喷龙泉。残杌千（本集作□几十。）代木。□□万古烟。禽（《类聚》作鸡。）鸣丹壁上。猿啸青崖间。秦皇慕隐沦。汉武愿长年。皆负雄豪威。弃剑为名山。况我葵藿志。松木横眼前。所若同远好。临风载悠然。（○本集三。《诗纪》七十五。又《类聚》七引边、仙、天、泉、间五韵。）


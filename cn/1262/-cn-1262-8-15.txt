天门：

邹洗马德溥疾笃，幼孙方六七岁，同二三女童，见天门开，宅中有大白鹤，背跨冠绯秉笏者，两翼金甲神挟侍弓刀，鹤飞欲下，又旋转再四，须臾入室不见，仅白云从庭左角自地及檐而去。不旬日邹逝。

姑苏沈文字，虽优人，而事母至孝。尝语予曰，万历癸丑七月三日露坐中夜，俄天门开，流光滉耀，朱几上樽炉历历在目。亟呼母出视，母命拜，良久而隐。戊子九月二十五夜漏且尽，天门开，有火龙自东向西北，又一龙相接，掉尾落数小星。




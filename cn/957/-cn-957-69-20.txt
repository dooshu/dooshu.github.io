王珪　端午内中帖子词　太上皇后阁

两仪坤载厚，四海母仪深。

愿上菖花酒，年年圣子心。

王珪

王珪　端午内中帖子词　太上皇后阁

汉殿炎风少，轻凉已动衣。

每来观织室，不许夜停机。

王珪

王珪　端午内中帖子词　太上皇后阁

仙艾垂门绿，录丝绕户长。

何人握彤管，金殿纪多样。

王珪

王珪　端午内中帖子词　太上皇后阁

有德名终大，无为福自延。

更闻天子孝，荐术助长年。

王珪

王珪　端午内中帖子词　太上皇后阁

宝缕千祥集，灵符百疫奔。

天人无限福，未老见曾孙。

王珪

王珪　端午内中帖子词　太上皇后阁

複道青槐合，琱盘碧李新。

百灵扶绣户，不假艾为人。

王珪

王珪　端午内中帖子词　太上皇后阁

池边草色迎人绿，庭下榴花照地红。

晓献瑶觞千万寿，鸣梢声入宝慈宫。

王珪

王珪　端午内中帖子词　太上皇后阁

水风吹殿送微凉，竹叶金盘粽子香。

试向濯龙门上望，不教车马胜南阳。

王珪

王珪　端午内中帖子词　太上皇后阁

钗头艾虎辟群邪，晓驾鲜云七宝车。

宴罢瑶池红日晚，归来零乱满宫花。

王珪

王珪　端午内中帖子词　太上皇后阁

浮云仙殿切昭回，甘露通宵滴玉杯。

金锁才开团扇入，圣神天子问安来。

王珪

王珪　端午内中帖子词　太上皇后阁

平明三殿进觞初，玉女傍边捧道书。

探得长生太清箓，同扶皇历万年馀。

王珪

王珪　端午内中帖子词　太上皇后阁

几年退乐紫房居，天下犹传还政书。

玉案焚香读黄老，人间宫殿午阴初。

王珪


罗公升　读史

燕丹余风被朔野，男女无别身益荣。

谁云乃祖驺虞化，却自鹊巢行露生。

罗公升

罗公升　读史

祖龙吞八荒，功名再开陃。

方贪蓬山金，肯信滈池璧。

平生焚椒兰，死得鲍鱼力。

长城空巍巍，千古表汉域。

罗公升

罗公升　读史

季龙絞兄臂，晚以兵自强。

笑看华林花，谓与天地长。

岂知肘腋间，豚犬皆豺狼。

多须既滥死，朽骨污清漳。

罗公升

罗公升　读史

太初结绳制自好，庖犧仓颉计益疏。

拓跋小羌行国字，钟山丞相著新书。

罗公升

罗公升　读史

隋文伟姿相，谈笑取周鼎。

俘陈朝突厥，四海绝纤警。

奈何枭獍祸，老不保腰领，

不如临春人，到此醉不醒。

罗公升

罗公升　读史

德光起龙沙，忽拔汴水帜。

赭袍拜千官，始识皇帝贵。

饮冰一何愚，剖腹有余秽。

可怜无知石，犹纪会同岁。

罗公升


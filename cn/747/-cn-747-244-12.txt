○为欧阳通让夏官尚书表

臣通言：伏奉恩制，以臣为夏官尚书。非常之恩，忽萃庸朽，顾匪服而增，奉如丝而自失。臣通中谢。臣闻思皇多士，必求於俊；惟帝念功，不寄於庸保。臣识量凡浅，志业空废，乏刀笔之吏能，无俎豆之经术。徒以积劳为忝，久宦成资，承日月之末光，г雨露之宏贷。丈二之组，每惭於假窃；尺一之制，更奖於庸微：俯仰惭惶，屏营反侧。夫以天台峻密，帝猷殷旷，端揆隆於八座，枢衡总於万机，非夫贤才，孰能综理？况周官司马，有甲兵之职；汉服珥貂，兼喉舌之任：历观前载，此选尤难。安可以樗栎散才，瓶筲小器，比德陈剑，差踪郑履，岂无惭於谬宠？实有惧於妨官。今圣历惟新，王化资始。天工其代，帝难所急，伏愿特寝过恩，旁求实用，塞多幸之路，开至公之道，则巨鳞纵壑，朝有得贤之颂；惟鹈在梁，臣无滥官之责。无任惭惧之至，谨诣朝阙奉表陈请以闻。


○议沙门不应拜俗状

窃惟君臣契重，忠孝之义本隆；父子恩深，爱敬之情攸切。存日用之理，荷生成之大，受其荫者岂有忘其德？餐其惠者宁有阙其礼？斯固在三隆训，尽一垂范，理叶神衷，义符圣诏。然而域内之法，与老释殊制；方外之轨，共尧孔异辙。筌蹄不能喻，性相两忘；小大所不拘，天地齐一。不以色养为孝，不以弃亲为疑。神道经久，此而莫止，寻其要旨，亦有助化。故诡服无点彝章，毁形不伤教义，超然出尘之表，纷然不羁之宾，冲而无替，嶷尔圆湛。虽因果难了，至理冥，若存若亡，因循自昔。往者释远著论，晋庾息谈，与其慢也，宁崇其敬。今若尊其道而毁其法，要其福而屈其身，是使鸣锡趋剑佩之容，捧炉端簪笏之理，缁衣并列，敬弛双行。斯则袈裟忸金翅之威，钵盂惭咒龙之术，其为教也，安所施乎？逊等预忝刍荛，言非可择，辄申愚管，伏深战惧。谨议。

刘庆道

庆道，龙朔中官奉常寺丞。


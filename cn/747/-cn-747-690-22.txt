○淮南节度使灞陵公杜佑写真赞（并序）

丞相灞陵公，以虎符龙节清镇淮海，凡十五年矣，有盛德美化加於民，可以刻金石以图其形。遂於龙兴佛庙大修绘事，自相国洎监军使樊常侍，宾僚将校，罗乎素壁，森然也。有部从事殿中侍御史穆赏作《灞陵志》，太常寺奉礼郎符载作《写真赞》以颂之。夫蕴二仪、统万类、役百灵者，莫善於人。故得全气者为至圣，尧、舜、周、孔是矣；得间气者为大贤，夔、龙、伊尹是矣。自古达於兹日，一时之理，百化之损益，未尝不繇是矣。然则造时者必系乎君，辅时者必系乎臣也。至於蕴咎夔之业，得辅相之道者，其灞陵公之谓乎？公参三才之粹气，包五行之灵用，以太和为正性，以至仁为厚德，以神明为视听，以礼乐为肢体，涯岸宏大，才智杰出，注百川面溟海不动，临万象而元机独运，修眉广颡，容玉色，如祥鸾彩凤，徘徊瑞气，得不谓人伦之上才欤？公之为政也，根柢於诚信，柯干於刑赏，枝叶於禁忌，达时之通变，识人之好恶，听览而不察，宽裕而有制。故蒙泽者如膏雨，畏刑者如秋霜，万情浩扰，悬我条贯，生生之分，各得其性。得不谓民之父母欤？公之为学也，冠冕六籍，衣裳群史，履屦百氏。每读书，取其实而不取其华，深研著述，号为《通典》，大抵自开辟旁行，至乎历代，有兵食、财赋、职官、礼乐，交关於当世者，莫不摘拾其英华，渗漉其膏泽，截烦以趣约，裁疏以就密。其有览之者，加热得泽，如饥得食，五车万卷，尽为冗废。得不谓立言垂范欤？守藩岁久，哀乞朝觐，上赐优诏，听答悃款。优见车骑煜煜，星驰阙下，明天子辟阊阖，负黼，延国老於台之下，铺陈皇王之道德，发明古今之教义，上以扬君後之鸿化，下以言理国之大要，是知经天地，戡祸乱，敦五教，端百揆，大君以此柄授公，知公不得而让也。夫汉之麒麟，唐之凌烟，爱其德即图其人，睹其人则景行其事，复铭景锺，树甘棠，此皆以遗芳馀烈，浃於人骨髓者也。异日广陵之民，怀公之惠爱，嗅公之馨香，企公之轨躅，帷袂接武，沉吟兹地，严目而视，捧手而指，必知夫咨嗟慨慨之声，发於肺肝矣。载山林野贱之士，猥辱眄睐，尘厕下界，恭睹盛德，敢无词乎？不书爵氏，灞陵公之尊也。赞曰：

硕德昂昂，智圆德方。武库予戟，礼容璋。神气端凝，风仪高张。晴天鹤立，秋水龙骧。拥旄淮南，俗阜民康。休声四塞，入觐天王。天王虚怀，待公庙堂。始终进退，赫然有光。後人来斯，环绕长廊。以此净域，便为甘棠。


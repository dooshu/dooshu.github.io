戒赌气

少年性情浮动，赌力赌食，稍不自慎，往往自戕其身，不可不戒也。尝闻吴门有糖团一物，糖和糯米，衣以芝麻，以油炸之，但滞膈腻脾，不能多食。有某甲，体极壮实，自诩善食糖团。某乙见其气盛言大，因激之曰：“汝能啖至百团，当于虎邱备灯船相邀。”某甲诺之。任意大嚼，食过五十余团，毫无难色，旁观者或为诧异，或为担忧。某甲意气自雄，及食至八十余团，已觉勉强，渐有不能下咽之势。某甲因必欲践言，竟将百团食尽。当时止觉胸腹膨胀，通身为之不适，继则愈胀愈大，坚如木石，而苦不胜言矣。

同人见症危，亟召其家人至彼。时有名医薛一瓢者，字雪白，与叶天土齐名（叶以天分胜，而薛以学力胜。薛之厅事署扫叶堂，叶之厅事署扫雪堂，二人两不相下，而实莫能轩轾之），因共扶掖至薛处，告以颠末。薛胗视逾时，曰：“是不可治也，六脉均伏腹中，凝结已如铜墙铁壁。攻之不力则不效，攻之太猛正气必立脱而亡。即速回家，料理后事可耳。”众谓束手待毙，盍姑再求之叶天土。薛曰：“吾所不治之症，叶亦不能治也，但姑往叩之。”众复扶至叶处，叶言悉如薛，亦辞以不治。众嗒然，即退将出门。叶复招之曰：“汝曾叩之薛某否？”众将薛言备述之，叶曰：“吾固曰不可治也，然则尚欲何往乎？”

众曰：“薛言不治，君言亦如是，是真不治矣。送其家待死而已。”叶沉思良久，曰：“死马当活马医，可乎？”众许之。叶遂进内煎药，不移时出一碗，白如米泔而黏，曰：“先服此，当有继进之药。”服毕，逾时又出一巨碗，则色甚黑而浓厚，叶令尽服之。少顷，腹微动，旋大解，继以泻，愈泻而腹愈松，比泻止，腹软，惟觉人疲，余无所苦矣。盖某甲之症，惟有攻之一法，但急攻则人不克当，缓攻则人不及待。薛与叶皆知之，叶惟欲与薛争名，必待薛辞以不治之后，始敢放手治之。治之效则名愈归己，治之不效亦可告无罪于人。叶固因医致富者，其白色药，则以真参四两煎成，防其骤脱。其黑色药，则用斤许硝黄等味浓煎以成，冲墙倒壁之功。

噫！亦神矣。向使薛辞以不治而不再叩叶，则其人死；叩叶而叶不问及薛，则其人亦死。不治之症叶竟肯治之，但一时乏四两真参，药必无效，则其人仍死。噫！亦险矣。然则人何苦轻与人赌食，而不惜自戕其身哉？

又闻服盐卤者，令人肠断而死，但饮猪油即解。吾乡有一人知此诀，尝与人赌服盐卤，因而取胜者多矣。一日，其人晨出门，嘱妻煎猪油以待，盖又将与人赌食盐卤也。傍晚，其人忽归，急索猪油，则其妻适将猪脂煎成，方出镬也，难以入口。大呼腹痛，狂跳不止，逾刻而死。是与前之赌糖团均可为烱戒者也。













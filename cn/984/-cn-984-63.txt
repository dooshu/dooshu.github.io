宋庠　春野五首

衡荜负城开，春兼野色来。

烟扶霁日柳，雪恼故年梅。

波影鱼先动，林声鸟并催。

欣欣群意悦，病骨独邅回。

宋庠

宋庠　春野五首

陂色入柴关，阳和远近还。

平芜随蹇步，新水照衰颜。

废堞鸟声乐，晴皋雉羽斑。

一逢樵客语，无竢办连环。

宋庠

宋庠　春野五首

近出东郊道，时巾下泽车。

田溝蛙拖紫，沙径鸟留书。

木引藤絲远，墙蒸菌带虚。

幽怀聊俯仰，无意事施蘧。

宋庠

宋庠　春野五首

沃野周原接，遥陂邓洧连。

鬱葱中县气，南北富人阡。

鸟骋因风野，虹生欲霁天。

斜阳墟落外，牧豕食春田。

宋庠

宋庠　春野五首

夕蔼收芳甸，春蒿偏宿莇。

朝虹先雨出，寒雁后阳来。

远木芊芊茂，幽花脉脉开。

欣逢老农语，争席坐林隈。

宋庠


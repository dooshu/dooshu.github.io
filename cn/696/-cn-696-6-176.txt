霜月行（作于魏郡清渊，三首）


其一

银湾夜冻无波澜，澄天如玉飞青鸾。
霜月漫漫浸空碧，疏星当照江南寒。
我思江南在云端，红文绿绮清夜阑。
鸳鸯在枕凰在被，呼之不起生羽翰。
蜡烛啼心半明灭，满庭凉影衣裳单。
为君弹渌水，为君歌路难。
促节不成调，一往摧心肝。
清光自逐辽海月，梦中环佩行珊珊。

其二

青女吹华飞向天，素娥落影凉风边。
冷魂千里翠欲断，玉衣不敢当婵娟。
九关冻绝相思路，琼楼幽素依红绵。
起吹凤管寄燕然，三十六簧寒可怜。
啼鸿一曲云无数，真珠小字成都笺。
罗屏遥遥隔江浦，书成再拜焚灯前。
灯已灭，书不传。
莫使星河知我意，化将烟海沈娇眠。

其三

美人赠我双螭镜，云是明月留清心。
寒光一段去时影，可怜化作霜华深。
持镜索影不可见，当霜望月多哀音。
红绡满川龙女寤，买之不惜双南金。
温香沈沈若烟雾，裁霜剪月成寒衾。
衾寒犹自可，梦寒情不禁。
离鸾别凤万馀里，风车云马来相寻。
愁魂荒迷更零乱，使我沈吟常至今。





十七


王景略，雄杰士也。其君臣相得之美，匡济荡定之功，亦千载一时也。独其计陷慕容垂之事，吾无取焉。垂本以穷来归，苻坚厚遇之而不疑。其招徕并包，盖亦有英雄之度。斯垂之所为感奋致死者也。使苻坚志意不荒，景略长在，虽垂等百辈，不过垂櫜鞬、杖斧钺、奉奔走耳，何能为乎？坚之所以亡，在宠幸嬖佞慕容冲等，志骄气盈，远事江左，不在用垂也。当此之时，即无垂，秦不乱乎？猛盖自揣才略不能驾驭垂，故百计欲去之，以为足以弭将来之患。而乃出于阴贼险狠之谋，类小人女子妒宠忌能者之所为，此诸葛孔明辈所不道也。






○出规

元子门人叔将，出游三年。及还，元子问之曰：“尔去我久矣，何以异乎？”诺曰：“叔将始自山中及长安，见权贵之盛，心愤然，切悔比年於空山穷谷，与夫子甘饥寒爱水木而已。不数月，自王公大人卿相近臣之门，无不至者。及一年，有向与欢宴，过之可吊；有始贺拜侯，已闻就诛。岂不裂封，疆土未识？岂无印绶，怀之未暖？其客得禄位者随死，得金玉者皆孥，参游宴者或刑或免。叔将之身，如犬逃者五六，似鼠藏者八九。当其时，环望天地，如置在杯斗之中。”元子闻之叹曰：“叔将，汝何思而为乎？汝若思为社稷之臣，则非正直不进，非忠谠不言，虽手足斧钺，口能出声，犹极忠言，与气偕绝。汝若思为禄位之臣，犹当避赫赫之路，晦显显之机，如下厩粟马，齿食而已。汝忽然望权势而往，自致身於刑祸之方，得筋骨载肉而归，幸也大矣！二三子以叔将为戒乎？”


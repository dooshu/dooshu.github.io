○披瀝赤心恭請篤厚中宮以光聖德疏 【 請眷顧中宮】

是時戚臣鄭國泰疏請　皇子先□婚後冊立為科部所紏公遂上此疏廷杖一百為民

臣惟大學論治國平天下、必始於齊家、班固以夫女?員之際、為人道之大端、匡衡以配匹為民之始、萬福之原、皆至論也、故天子之與后、猶天之與地、日之與月、陽之與陰、父之與母也、地與天並位、天不交地、則乾坤毀矣、月與日並明日不麗月、則晝夜息矣、陰與陽並行、陽不順陰、則寒暑愆矣、母與父並配、父不顧母、則家道索矣、今　皇上萬國之父也、　中宮萬國之母也、　皇上聰明天縱、仁愛性生、其眷禮　中宮、夙稱優渥、乃臣自入京數月以來、道路喧傳、咸謂　中宮役使止得數人、憂鬱數親藥餌、且阽危不自保、臣驚惶痛惋不勝、宮禁深嚴、虗寔未審、臣即愚昧、竊知其不然、第臺諫之官職、得以風聞言事、果、　中宮之不得於　皇上、萬一有憂鬱歟。則子於父母之怒。猶得以號泣幾諫。矧　中宮為萬國母。安得隱忍不言。以傷斁彝倫。果　皇上之眷顧　中宮。有加無替歟。子於父母之謗。具得昭雪辨明。矧　皇上為萬國父。安得蒙敝不言。以虧損盛德。兩者躊躕、無一而可數日間食不下咽、寢不帖席、葢天地陰陽之大變宗廟社稷之隱憂滿朝大小臣工、無一人不聞、無一人不駭、而無一人敢言、葢以全軀自保、與忠君愛國之念、交相戰而不自勝也、臣尫羸之骨、不足以嘗捶楚、枯朽之株、不足以當雷霆、然所恃者、　高皇帝在天之靈、且羨漢史袁盎郤坐事耳、　太祖高皇帝冊立　皇后冊曰、天眷我明、啟運興王、為君為后、可不慎歟、君以仁政、慎於治外、撫黎庶而統萬邦、后以懿德、慎於治內、表六宮而母天下、長久之道也、欽此、臣以長久之道、為　皇上披陳、即罹鈇金?戊之誅、亦可見　太祖高皇帝於地下矣、漢史載漢文帝所幸慎夫人、在禁中嘗與　皇后同席坐、及幸上林、布席、袁盎引郤慎夫人、夫人怒、文帝亦怒、盎因前說曰、臣聞尊卑有序、則上下和、今巳立后、夫人豈可與同席哉、且陛下獨不見人彘乎、漢文悅、語慎夫人、賜盎金五十斤、臣疏賤、不得出入禁中。何敢比袁盎之郤坐。然得致　皇上眷顧　中宮。止輦虗受媲美漢文。即死且不朽。臣不識忌諱、冒犯天威、不任席藁戰兢待命之至、

皇明經世文編卷四百四十四終








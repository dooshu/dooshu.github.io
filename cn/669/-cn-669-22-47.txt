85　王安石以有無字下斷句


首章以「有」、「無」字下斷句，自王介甫始。【原注】朱文公謂：「名可名，有名無名皆一義。常無欲，是説無欲。」

【元圻案】道德經第一章：「道可道，非常道。名可名，非常名。無名天地之始，有名萬物之母。常無欲以觀其妙，常有欲以觀其徼。」〇晁氏讀書志道家類：「王安石注老子二卷。介甫平生最喜老子，故解釋最所致意，如『無，名天地之始；有，名萬物之母。常無，欲以觀其妙；常有，欲以觀其徼』，皆於『有』、『無』字下斷句，與先儒不同。」〇朱子語類：「問：老子『道可道』章，或欲以『常無』、『常有』爲句讀，如何？曰：先儒亦有如此做句者，不妥貼。」






投诗配仙



任生，岷江人，客游长安，有妓女曹文姬，工于词翰。每求为偶者，先投诗以待其自择。生投诗云：



玉虚殿上掌书仙，一染尘心谪九天。



莫怪浓香薰骨腻，霞衣曾惹御炉烟。



妓得诗，大喜，遂留为偶。春朝秋夕，小酌微吟，如是者五年。后因春三月饮，妓道春诗云：



仙家无夜亦无秋，红日清风满翠楼。



遥望碧霄归路冷，可能同驾五云俦。



乃与生曰：「妾本上天书仙，以情爱谪居人世，今当行，子宜偕行。」俄见朱衣持玉版至，曰：「李长卿新撰《白玉楼记》，召汝书牌。」生方悟，妓乃仙女也。遂同拜命，共举步登空而去。




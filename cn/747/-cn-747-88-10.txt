○戒约新及第进士宴游敕

进士策名，向来所重，由此从官，第一出身。诚宜行止端庄，宴游俭约，事务率醵，动合兢修。保他日之令名，成在此之慎静，岂宜纵逸，唯切追欢。近年以来，浇风大扇，一春所费，万馀贯钱。况在麻衣，从何而出？力足者乐於书罚，家贫者苦於成名。将革弊讹，实在中道，宜令礼部切加戒约。每年有名宴会，一春罚钱及铺地等，相许每人不得一百千，其勾当分手，不得过五十人。其开试开宴，并须在四月内。稍有违越，必举朝章。仍委御史台当加纠察。


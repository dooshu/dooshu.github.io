【时人为三茅君谣】

〖《诗纪》作茅山父老歌。注云。外编作大茅君。误。李尊茅君内传曰：茅盈。咸阳人也。得道隐句曲。邦人因改句曲为茅君之山。时盈二弟俱贵。衷为五官大夫。西河太守。固为执金吾。各弃官渡江。来兄於东山。后咸得仙道。太上命固治丹阳句曲山。衷治良常之山。盈为司命真君东狱上卿。於是盈与二弟决别俱去。固、衷留治山。汉平帝元寿二年也。内法既融。外教坦平。尔乃风雨以时。五禾成熟。疾疠不起。暴害不行。父老歌曰：○逯案。道藏茅君志。茅固字季伟。而《后汉书》郭太传附有茅季伟传。内传所言。当即此人。然则三茅君谣。至早不过后汉末年。今依杨氏古诗存目为题。附之本卷。〗

茅山连金陵。（《初学记》作穴。）江湖据下流。三神乘白鹤。各在（《初学记》作居。茅山志作治。《诗纪》云。一作治。）一山头。佳（茅山志作召。）雨灌畦（《初学记》作得。《御览》作旱。）稻。陆地（《初学记》作田。）亦复周。（茅山志作柔。）妻子保堂室。（茅山志作咸保室。）使我无百（《初学记》作百无。茅山志同。）忧。白鹤（茅山志作鹄。）翔青天。（《初学记》作金穴。《御览》同。）何时复来游。（○《初学记》三十。《御览》九百十六。茅山志。《诗纪外集》一。）


○封燕郡公主制

汉图既采，蕃国是亲。公主嫁乌孙之王，良家聘毡裘之长，钦若前志，抑有旧章。馀姚县主长女慕容氏，柔懿为德，幽闲在性，兰仪载美，蕙问增芳。公宫之教夙成，师氏之谋可则。今林胡请属，析津（阙）虽无外之仁，已私於上略，而由内之德，亦资於元女。宜光兹宠命，睦此蕃服，俾遵下嫁之礼，以叶大邦之好。可封为燕郡公主，出降与松漠郡王李郁于。


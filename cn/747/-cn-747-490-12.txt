○奉送黔中元中丞赴本道序

中丞顷持邦宪，灵台坦荡，中立不倚，公辅之望，悬於人心者久矣。大方夷道，且无町畦，持刀笔者忮害为狱，故前言有馀杭之命，左迁也。大君端拱穆清，深恤人隐，虑远黎之未康，择可以富教之者。以馀杭风政，表课第一，故有持节黔中之拜，天之爱人，斯谓甚矣。受命之日，庀徒戒行，鄙人以使者之微，假道於此，属当祖，辱在宾筵，敢宣言於执事曰：“夫蹈全德者，事无夷险；播善政者，地无遐迩。”然则五溪之氓，其将泰乎？”吕梁悬水，尚在忠信，矧夫巴黔故地，方镇专达，惠饫夷落，兴行礼让，然後翱翔清朝，羽仪百僚，倚伏之数，庸讵知不以此乎？夫临觞捧袂，愀然凄怆，此儿女之仁也，固壮夫耻之。愚亦耻之，引满举白，既醉而罢，文则不腆，盖指事云。


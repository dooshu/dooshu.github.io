○为太平公主请住山陵转一切经表

妾某言：妾生涯有缘，仰系皇极，孝行无感，上倾乾荫，号天罔极，扣地不追，集蓼崩心，茹荼泣血。自攒开东洛，绋下西秦，气朔遄移，光灵浸远，怨晨昏之易隔，悲节叙之难留，举目摧伤，触途殒裂。今桥山已，滦水还封，二曜停临，九天绝仰，恸遗弓於此日，思税驾其何年？追想平居，永惟曩载，粤自襁褓，迄於成立，锺兹结爱，殆欲蒙携於掌中；候色承颜，何尝暂离於膝下？方倚南山之固，长承北极之尊。岂图就养之欢，遽乖於扇枕；问安之地，翻类於过隙。念凶妨而自咎，思顾复以何酬？所冀扶杖坟茔，结庐山隧，瞻奉觞奠，依凭园寝。终三年之礼，企及通丧；转一切之经，庶邀冥福：上以资未来之果，下以摅罔极之心。伏惟陛下孝通神明，仁洎草木，乞体荒疚，特垂怜许，使乌鸟微志，获与耘禽致哀；犬马孤诚得从耕象申慕：则穷喘无恨，馀生知幸。无任哀切之至，谨附使具官某奉表陈请以闻。


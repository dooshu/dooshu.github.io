卷二百六十五

钦定四库全书

历代名臣奏议卷二百六十五

明　杨士奇等　撰

理财

宋神宗熙宁初三司使田况献内帑策曰王者官天下家六合风化普暨孰非王土经产杂出悉为邦赋故守之以至德推之以大公调度所共皆有艺极国计之外不闻私积周礼内府受九贡以待邦之大用外府供百物以待邦之小用以此故有内外之异非天子之私藏也若或任聚敛之臣规藴蓄之厚虽恭俭之主啬用而致然於德音无所益也况继统之君席有其富或肆侈靡以遗患乎唐明皇践阼之初鋭意於理躬履俭德述宣醲化後之言治者比开元如贞观逮乎末年乃恃泰寜内纵奢乐权臣怙宠巧说媚上以谓赋税所收则归之有司以济用度进献所入当纳於天子以奉宴私明皇悦之遂为琼林大盈之库王鉷每岁进钱百亿皆云不出租庸侵牟黎元厚饵寇盗厥後韦臯李兼杜亚刘赞之徒竞为贡奉曲祈恩宠至於裴肃穷贾鬻之利以迁廉察严绶倾军府之资以拜刑曹末俗流风遂而莫御陆贽尝为德宗备陈其失可谓切至端严之论也国家开疆穷朔南建号侔周汉舟车所逹上给中都而计利之司稽求繁广斫及圭撮岁求倍蓰加以鸣社庆辰升烟大祀册礼昭缛容典交修九州之民无不咸献其力四海之内各以其职来祭裒於公赋输之内帑虽异乎唐室方贡之物然亦非邦计之羡余也往岁军须不充计臣致请内出钱帑谓之假贷职掌之者旋复追索经远之士咸以为非且王者之於货财岂有内外国家之有天下岂有公私使外足而内不足君孰与不足私足而公不足君孰与足昔汉文之享御也施利泽省繇费民有余力国有滞财孝武得以因其资而骋嗜奔慾翫兵黩武用既殚费埶不可已於是桑羊孔仅之徒专务功而榷酟算缗坐市贩物盐铁釱趾株送补郎之法流弊於千古矣向非高祖文帝之德洽着於前昭帝霍光之勤休息於後则生民虚耗未易集也灵帝之时多蓄私藏中上方敛诸郡之宝中御府积天下之缯民困调繁且为导行之费汉家业衰於此矣汉室尚尔矧陈隋之末世乎是府库之积不为私也章矣今纵未能尽出所积以付逌司亦当眎丰凶之年恤疲羸之俗去出纳之吝通内外之财俟乎下民寛饶大计盈给然後内於别藏敛其余赀亦不为过也抑又圣人大宝曰位见於易系天子不私求财存乎书法盖宝乎位则它物非足宝私乎财则何不为私以是而言所本尤大若夫心独舍近谋远则无穷之庆及於万嗣矣

熙宁二年判大名府韩琦乞罢青苖及诸路提举官奏曰准转运及常平广惠司牒支俵青苖钱每十户以上结成一保须第三等以上有物力人充甲头第五等并客户不得过一贯五百文第四等每户不过三贯文第三等每户不过六贯文第二等每户不得过十贯文第一等每户不得过十五贯文如所支钱外更有剩数其第三等以上人户委本县量度物力於今来所定钱数外更添数支给若更剩钱如坊郭人户实有自己物业可充抵当愿借请官钱者仍五家以上结为一保依乡村青苖例支钱借不得过物业抵当所直价钱之半其逐县即不得避出纳之烦令诸色人扇揺人户却称不愿请领仰逐县官吏用心晓告如不愿请领即具结罪文状入马逓中赴当司以凭选差清强官往彼晓谕人户如却愿请领其本县干系人必别作行遣如事理稍重必具事由申奏应夏秋收成合纳所请过价钱斛斗如物价稍贵愿纳见钱者当议於市价上减朴钱数仍比附元请价钱上十分中不得过三分假令一户请过钱一贯文如送纳见钱不得过一贯三百文臣切以国之颁号令立法制必信其言而使民受实惠则四方观听孰不欣服伏详熙宁二年诏书务在优民不使兼并乘其急以邀倍息凡此皆以为民而公家无所利其入谓合先王散惠兴利抑民兼并之意也今乃乡村自第一等而下皆立借钱贯三等以上更许增添坊郭户有物业抵当者依青苖例支借且乡村上三等并坊郭有物业户乃从来兼并之家也今皆多得借钱每借一千令纳一千三百则是官放息钱与初诏抑兼并济困乏之意絶相违戾欲民信服不可得也又乡村保须有物力人为甲头虽云不得抑勒而上户既有物力必不愿请官吏防保内下户不能送纳岂免差充甲头以备代陪复峻责诸县人不愿请即令结罪申报若选官晓谕却有愿请者则干系人别作行遣或具申奏官吏惧提举司势可升黜又防选官晓谕之时岂无贫下浮浪愿请之人苟免捃拾须行散配且下户见官中散钱谁不愿请然本户夏秋各有税赋又有预买及转运司和买两色紬绢积年倚阁借贷麦种钱之类名目甚多今更增纳此一重出利青苖钱愚民一时借请则甚易至纳时则甚难故自制下以来一路官吏上下惶惑皆谓若不抑散则上户必不愿请近下等第与无业客户虽或愿请必难催纳将来必有行督索及勒干系书手典押耆长户同保人等均陪之患大凡兼并者所放钱虽取利稍厚缘有逋欠官中不许受理往往旧债未偿其半早已续得贷钱兼并者既有资本故能使相因岁月渐而取之今官贷青苖钱则不然须夏秋随税送纳灾伤及五分已上方许次料催还若连两料灾伤则必官无本钱接续支给官本因而寖有失陷其害明白如此更有缘此烦费虚扰之事不敢具述去岁河朔丰熟常平仓籴米斗钱不过七十五至八十五以来若乘时收敛遇贵出粜不唯合於古制而无失陷之弊兼民被实惠亦足收其羡赢今诸仓方有籴入而提举亟令住止盖尽要散充青苖钱指望三分之利收为已功县邑小官敢不奉行岂暇更恤贻民久远之患哉诸路所行必料大率如此朝廷若谓陕西尝放青苖钱官有所得而民以为便此乃转运司因军储有阙遇自冬涉春雨雪及时麦苖滋盛决见成熟行於一时则可也今乃差官置司为每岁春夏常行之法而取利三分岂陕西权宜之比哉兼初诏且於京东淮南河北三路先行此法候成次第即令诸路施行今此三路方忧不能奉行而遽於诸路徧差提举官以至西川广南亦皆置使伏惟陛下自临御以来夙夜忧劳励精求治况承祖宗百年仁政之後民浸德泽唯知寛恤未尝过扰但躬行节俭以先天下常节浮费渐汰冗食自然国用不乏何必使兴利之臣纷纷四出以致远迩之疑哉欲望圣明更赐博访若臣言不妄乞尽罢诸路提举官只委提点刑狱官依常平旧法施行时上亲袖琦奏出示执政曰琦真忠臣虽在外不忘王室朕始谓可以利民不意乃害民如此出令不可不审且坊郭安得青苖而使者亦强取之乎王安石进曰苟从其所欲虽坊郭何害因难琦奏曰陛下修常平法所以助民至於收息亦周公遗法也且如桑弘羊笼天下货贿以奉人主私欲此乃所谓兴利之臣也今陛下置官为天下理财非以佐私欲则安可谓之兴利之臣乎上曰坊郭俵钱如何曾公亮陈升之皆以为不当俵安石曰坊郭所以俵钱者以常平本多农田所须已足而有余则因以赈市人乏絶又以广常平储也广常平储所以备百姓之凶荒不知於义有何所害公亮曰坊郭上等户则无所用之下等户则难於输纳安石曰既取情愿则无所用者自不俵既有保甲则难於纳者自不能请矣升之曰但恐州县避难索之故抑配上户耳安石曰抑配诚恐有之然俟其有严行黜责一二人则其弊自絶如河北路则恐不可抑配闻韩琦自讽谕诸县言百姓皆不愿投状唯一县初以为不便而为司録陈紘者说譬曰若朝廷更选人体问而百姓反称情愿则柰何於是乃不敢投状傥河北一路有一人不愿则韩琦必受其状以闻今琦自入奏乃无此则百姓不以为不便提举官不敢抑勒可知矣然上终以韩琦所说为疑安石曰臣以为此事至小利害亦易明直使州县抑配上户俵十五贯钱又必令出三分息钱一尸所倍止三贯钱因广常平储蓄以待百姓凶荒则比之前代科百姓出米为义仓米未为不善况又不令抑配有何所害而上烦圣心过虑臣论此一事已及十数万言然陛下尚不能无疑如此事尚为异论所惑则天下何事可为上曰要须尽人言料文彦博吕公着亦以为不可但腹非而已韩琦独肯来说真忠也安石曰事诚当尽人之情伪事之是非若於情伪是非不能深察唯务多纳人言则恐非但常平事不可为事事皆无可为者翌日安石遂称病不出诏以琦奏付三司制置条例司

是时制置三司条例司言羣臣数言常平新法不便今画一申明乞敕诸路安抚转运提点刑狱提举官晓谕所属官吏使知法意

一言者谓元敕云公家无所利其入今河北提举官乃令取息三分失信於百姓本司今按周礼泉府之官乃云贷者取息有至二十而五凡国家之财用取具焉今常平新法豫给青苖钱但约熟时酌中物价熟时物贵即许量减市价纳钱即是未定合纳实数故河北约束州县纳钱不得过三分京西陕西等路大抵不过二分而已凡此盖为量时价旨挥未有约定实数恐纳时倍归州县量减钱不多致亏损百姓即非法外擅为侵刻也就诸路所约惟河北最多然云不过三分即非定取三分之息若物价低平即有当纳本色不收其息或止收一二分息时多少相补比周礼贷民取息立定分数已不为多近又令预给价钱若遇物价极贵亦不得过三分既比周礼所取尤少於元条欲广储蓄量减时价旨挥不相违戾固无失信之理又周礼国事财用取具於泉府之官賖贷之息今常平不领於三司专以振民乏絶比周公之法乃不以取具国事之财用故云公家无所利其入

一言者谓上三等户及城郭有物力户即从来兼并之家今乃立定贯石许之贷借非抑兼并之意又河北每保须上三等户一人上等户必不愿请官吏既防贫户不能送纳岂免差充甲头以备代陪又提举官峻责州县如民不愿请即结罪申报若选官晓谕却愿请即当别作行遣州县官吏惧提举官晓谕或须散配本司今案乡村上三等城郭有物力户亦有阙乏之时从人举债岂皆是兼并之家今贷贫民有余则以给此等户免令就私家取一倍之息乃是元敕抑兼并之意河北每保须上三等户一人者盖以检防浮浪之人若有上户肯与同保即自不许支给何须更行散配若谓上三等户必不愿请须差作甲头即自是抑勒违法况今年开封诸县甚有三等户愿请即非抑勒以近验远事理可知至於提举司约束止关防因循避事坏法之人即非廹遣须令抑配若提举官或急於求利讽州县抑配即诸路有安抚转运提点刑狱其为朝廷委任皆在提举官之上若有州县官员故欲隳坏新法或曲徇提举官意指抑勒百姓当纠举依法施行及具事状奏闻岂宜以官吏违法之故遂欲废

一言者谓百姓各有本户税赋及豫买纳绢又生此一重豫给青苖钱则人户不易本司今案百姓税赋之外逐路承例科敛名目诚多然当阙乏时不免私家举债出息常至一倍此所以贫者愈困也今贷与常平本钱廼齐其艰急又令约熟时斛斗物价贵贱然後令纳见钱此元本不得过二分是免於兼并之家举一倍之息民户有何不易

一言者谓但躬行节俭常节浮费自然国用不乏何必使兴利之臣四出以致远近之疑本司今案先王之政未尝不以食货为始张官置吏大抵多为农事也近世以来农人尤为困苦朝廷但有徭役加之初无岁时备预之法近自京畿陂防沟洫多有不治乃至都城侧近往往绵地数百里弃为污莱父子夫妇流离失业四方荒僻不问可知一方水旱则死者相枕籍而流移者填道路如前岁河北一饥则不免漕江淮之米以救之然於人之流亡饿殍未有补也至有非泛用度或不免就上等户强借钱物百姓典卖田产物业以供暴令此亦可谓国用乏矣至於差使困苦农民使之失职则士大夫之所共见不待论说而後可知故陛下即位诏书丁宁以务农理财免人役为政事之急方今置提举常平广惠仓官兼管当农田水利差役事者凡以此而已固非使之朘削百姓以佐人主私费岂得谓之兴利之臣而致远近之疑

一言者谓今常平千余万缗散作青苖钱民所欠负财力既竭加以水旱之灾不得不为之倚阁因郊赦除之十年之後千余万缗散而不收矣常平旧法自合古制而无失陷之弊不当变改本司今案常平新法豫给价钱并令公人认识又须十户以上为一保如河北又须保内有三等户一人自来豫买紬绢及青苖钱蚕盐其法关防未能备具如此乃不闻有拖欠除放则常平新法自非官吏故欲沮坏不容独致失陷官物今新法之中兼存旧法但以旧法广储蓄抑兼并振贫弱之方尚为未备又无专领官司所以诸路利多籴贵价斗斛至有经数年出籴不行无补振救又粜籴之时官吏奸弊百端故须约周礼賖贷增修新法专置一司提举觉察非废旧法违古制也

一言者谓新法不当示之条约明言利息本司今案周官贷民明言以国服为息盖圣人立法惟示信於天下取之以道非以为私於理何嫌而不可明示条约

一言者谓坊郭户既无苖不贷借本司今案常平旧法亦粜与坊郭之人今若给散农民有余仍不许坊郭之人贷借是令常平有余积余藏而坊郭之人独不被朝廷振救乏絶之惠也周礼贷民之法无都邑鄙野之限今新法乃约周礼太半已试之法非专用陕西豫散青苖条贯也今新法方行官吏不能体朝廷立法之意不肯公共推行或以钱斛抑配与人或利在易为催纳专贷与物力高强户或留滞百姓不为及时给纳故纵公吏乞取致百姓枉有糜费或不量民物力给与钱斛太多致难催纳不能关防辨察令浮浪之人为一保冒请官物致难催纳或拖延不为及时催纳却非理科校公人百姓之类自是州县官吏弛慢因缘为奸不可归咎於法乞令逐路安抚转运提点刑狱提举官常切觉察依条施行命官具案取旨重行黜罚安抚转运提点刑狱提举官失於举觉致朝廷察访得实亦当量罚第行朝典从之

时琦判相州又上奏曰臣近以河北路差官置司春夏放青苖钱明取三分之利有伤国体上下皆知不便而以制置条例司是大臣主领但人人腹诽不敢公言臣被顾三朝又职当安抚实不忍雷同默默遂详陈利害本末乞加博访所冀陛下洒然开悟亟更改使天下歌舞圣明不为盛德之累老臣献忠之心岂有它也今蒙制置司以臣所言皆为不当条件疏駮乞申敕诸路及直旨挥进奏院以中书晓谕劄子颁行天下臣详制置司疏駮事件多删去臣元奏要切之语唯举大槩专用偏词曲为沮难及引周礼国服之息为说文其谬妄上以欺罔圣听下以愚弄天下之人将使无敢复言其非者臣不胜痛愤须至再有辨列欲望亲览然後降付中书枢密院看详送御史台集百官定议如臣言不当甘从窜殛若制置司处置乖方天下必受其弊即乞依臣前奏尽罢诸路提举官只委提点刑狱司依常平旧法施行以慰衆心

一制置司云周礼泉府之官民之贷者取息有至二十而五国之财用取具焉今常平新法比周礼贷民取息立定分数已不为多遇物价极贵亦不得过三分即比周礼所取尤少臣切以周公立太平之法必无剥民取利之理但汉儒以去圣之远解释或有异同按周礼泉府掌以市之征布敛市之不售货之滞於民用者以其价买之物揭而书之以待不时买者各从其抵臣谓周制民有货财在市而无人买或有积滞而妨民用者则官以时价买之书其物价以示民若有急求者则以官元买价与之此所谓王道也经又云凡賖者祭祀无过旬日丧纪无过三月郑衆释云賖贳也以祭祀丧纪故从官贳买物贾公彦疏云賖与民不取利也经又云凡民之贷与其有司辨之以国服为之息郑衆释云贷者谓从官借本贾也故有息使民弗利以其所贾之国所出为息也假令其国出?絮则以丝絮偿其国出絺葛则以絺葛偿臣所谓周制有从官借本贾者亦不以求民之利但令变所贷钱输国服即以为息也此所谓王道也而郑康成释云以其於国服事之税为息也於国事受园廛之田而贷万泉者则朞出息五百臣谓周礼园廛二十而税一近郊十一远郊二十而三甸稍县都皆无过十二惟漆林之征二十而五漆林自然所生非人力所作故税重康成乃约此法谓从官贷钱若受园廛之地贷万钱者出息五百公彦因而疏解谓近郊十一者万钱期出息一千远郊二十而三者万钱期出息一千五百甸稍县都之民万钱期出息二千臣谓如此则须漆林之所取贷万钱息二千五百也然当时未必如此今放青苖钱凡春贷十千半年之内便令纳利二千秋再放十千至岁终又令纳利二千则是贷万钱者不间远近之地岁令出息四千也周礼至远之地出息二千今青苖取息尚过周礼一倍则制置司言比周礼取息已不为多亦是欺罔圣听且谓天下之人皆不能辨也且古今异制贵於便时周礼所载有不可施於今者其事非一若谓泉府一职今可施行则上所言以官钱买在市不售及民间积滞之货俟民急求则依元买价与之民有祭祀丧纪就官中借物限旬日三月还官而不取其利制置司何不将此周公太平已试之法尽申明而行之岂可独举注疏贷钱取息之一事以诋天下之公言哉郑康成又注云王莽时贷以治产业者但计赢所受息无过岁什一公彦疏解云莽时虽计本多少为定及其催科惟所赢多少假令万金岁赢万泉催一千赢五千催五百余皆据利催什一臣谓王莽时官贷本万钱岁终赢得万钱止令纳一千若赢钱更少则纳息更薄比今於青苖钱取利尤为寛少而王莽之後上自两汉下及有唐更不闻有贷钱取利之法今制置司遇尧舜之主不以二帝三王之道上禆圣政而贷钱取利更过王莽之时此天下不得不指以为非而老臣不可不辨也况今天下田税已重固非周礼什一之政则又随亩更有农具牛皮盐钱趜鞋钱之类凡十余名件谓之杂钱每遇夏秋起纳官中更以紬绢斛斗低估价直令民以此杂钱折纳又每岁散官盐与民谓之蚕盐折纳绢帛更有预买和买紬绢如此之类不可悉举皆周礼田税什一之外加敛之物取利已厚伤农已深奈何更引周礼国服为息之说谓放青苖钱取利乃周公太平已试之法此则诬污圣典蔽惑睿明老臣得不太息而恸哭也

一制置司云提举官约束州县纳钱不得过三分二分盖恐纳时斛?倍贵州县量减钱数不多若物价低平即有合纳本色不收其息臣亦谓此论之不实也然小麦?为不禁停蓄之物自来常平仓不籴盖恐积留损坏今岁雨雪及时麦价必贱提举官必不肯令民纳本色盖纳下本色则无由变转若於转运司兑换价钱则诸处军粮支小麦絶少必难兑换则占压本钱下次无钱散与民户臣以此知制置司提举官本无令民纳斛斗之意故开此许纳见钱一门将来止令言民愿纳钱息不容纳本色则民须至粜麦纳钱岂不殃害百姓惟陛下早悟臣言

一制置司云乡村上三等及城郭有物业户亦有阙乏之时从人举债岂是兼并之家臣切以乡村上三等及城郭有物业之户非独知是从来兼并之家此天下之人共知也今制置司以为非兼并之家者止欲多散青苖钱与之而得利亦多也其如敕意本务拯济困乏却以钱放与此等户则天下明知朝廷专以取利为意实伤国体制置司若谓周官有贷民之法取之以道於理无嫌在今兼并之家例开质库置课塲若恐取民倍息以伤贫细则所在皆可官自开置以抑兼并然自前世以来恶其太近衰削不忍为之今青苖钱一事无乃近於此乎又云每保须上三等户一人者盖以检防浮浪之人此则抑勒之势不假臣言而自明矣又云若谓上三等户必不肯请领至差作甲头即自是抑勒违法此又殊不察事势人情有不得已而为之者且青苖之法内有大臣力主事在必行外有专差之官唯以散钱数多为职办州县官吏往往变抑勒而为情愿者盖事势不得不惧而人情不得不从也监司之官其於事势人情亦何异此九重高远岂得尽知惟陛下早赐辩察制置司云先王之政未尝不以食货为始张官置吏大抵多为农事也近世以来农人犹为困苦朝廷非泛用度或不免就上等户强借钱物百姓典卖田产物业以供暴令今置提举常平广惠仓官兼农田水利差役使者凡以为此固非使之朘削百姓以佐人主私费亦岂得不谓之兴利之臣而致远近之疑臣详制置司明举贷钱取利之法谓取之以道於理无嫌则非兴利而何至於东南所差均输之官亦皆兴利之臣也且西川四路乡村民多大姓一姓所有客户动是三五百家自来衣食贷借仰以为生今若差官置司更以青苖钱与之则客於主户处从来借贷既不可免又须出此一重官中利息其它百姓固不愿请青苖钱又广南路土旷人稀水乡之俗粗足生计今亦置官司贷钱取利故於远民尤为不便岂得不谓之致远近之疑国家幅员至广一方水旱时所不免然未尝不假贷粮种尽救荒之政以济恤之故能饥馑者复苏流庸者复安自祖宗以来可谓仁政充洽矣而未尝就上等户强借钱物唯是英宗及陛下即位之初天下各有优赏朝廷自京师应副未及间故有三两路州军尝措借於坊郭富民然亦即时辇还今制置司指为暴令以颁布天下是唯知主张青苖之法而不顾毁讟之甚诚可骇也

一制置司云常平旧法亦粜与坊郭之人周礼贷民无都邑鄙野之限今新法乃约周礼太平已试之法即非专用陕西青苖条贯也臣详制置司此说尤为不实盖自来常平仓遇岁不稔物价稍高合减元价出粜之时乡村则下诸县取逐乡近下等户姓名印给关子令执赴仓每户籴与三石或两石坊郭则每日籴与浮居户每口五斗或一斗故民受实惠甚济饥乏即未尝见坊郭有物力户乃来零籴常平仓斛斗者此盖制置司以青苖为名欲多借钱与坊郭有物业之人以望得利之多假称周礼太平已试之法以谓无都邑鄙野之限以文其曲说唯陛下深详其妄

一臣近以内藏库绢二十万匹为河北常平本钱转运常平仓司遂申制置司募请人依青苖钱法制置司劄子依所申施行坊郭户愿者亦听真定府请绢三万匹未及般取常平仓司差殿侍康承丙诣属县催促真定以为张皇骚扰戒承丙毋下县牒常平仓司追还牒臣照会臣遂録奏庶朝廷见其为害之深却准中书劄子康承丙本皮公弼等乞充差使干当兼累令提点刑狱司觉察所散青苖钱不得勒令或有抑配便令止絶具当职官姓名奏劄与臣知臣勘会转运司昨配卖绢与坊郭户每匹估价钱一千五百三十理一千六百限半年纳钱下等户犹有破卖家财方能贴纳者今提举官以绢二十万匹每匹上等作一千三百五十每千取利二分每匹已是一千六百一十下等作一千三百并利亦是一千五百六十并随税纳是百余日纳足与转运司卖价全不相远即与农民岂不为害更差使臣督廹给散县邑小官苟免过咎以抑配为情愿何可辨明且制置司虽大臣主领然终是定夺之所今直指挥许散绢与乡村户依青苖法纳钱及令坊郭户愿请者亦听则自来未有定夺之司事不关中书枢密院不奉圣旨直可施行者如是则中书之外又有一中书也中书行事亦须进呈或候画可未尝直处分惟陛下察其专也如是则知在外守职臣寮谁敢不从愿早赐辨察使事归政府庶於国体为便

二年右正言李常论青苖疏曰臣伏见陛下焦劳旰食忧恤黎元求所以富安休养之道而献议之臣措置失当设法遣使布满天下始称补助耕敛终言利息分数致百姓疑惧骚然不宁不复信朝廷有爱民之心直谓巧为掊克而已陛下虽欲推不忍之至诚百姓何由而知之臣闻作法於凉其弊犹贪今作法於贪复何善之有臣深察物情博访民俗皆谓虽一切取民之愿尚不免悞其易於得财侈於妄费不计後日输官之难临时廹蹙况今官吏务为功效百端罔民其尤甚者使善良避请纳之费虚认贯百以输二分之息臣考之三代下至近古未闻欲求治平辅养元元而为法如此之弊者今百姓之室空匮已甚苛朘巧削日入於困穷困穷之至为盗而已矣陛下御天下之日未久德泽之所以浸渍生民未深而辅佐之臣作为此法使毒流海内小大惊扇疾视其上不蚤沮止恐非社稷之福此臣所以早夜忧惧惓惓不已累冒鈇钺之诛上干天听愿一切寝罢以安舆情至今未蒙指挥伏望圣慈悉降臣前後论青苖钱劄子付有司施行

常论青苖第二状曰臣谨按前汉书食货志言王莽每有所兴造必依古传经文国师公刘歆言周有泉府之官收不售与欲得即易所谓理财正辞禁民为非者也莽乃下诏曰夫周礼有贷賖乐语有五均传记各有斡焉今开賖贷张五均设诸斡者所以齐衆庶抑并兼也遂於长安及五都立五均官更名长安东西市令及洛阳邯郸临淄宛成都市长皆为五均司市称师东市称京西市称畿洛阳称中余四都各用东西南北为称皆置交易丞五人钱府丞一人工商能采金银铜连锡登龟取贝者皆自占司市钱府顺时气而取之又以周官税民凡田不耕为不殖出三夫之税城郭中宅不植艺者为不毛出三夫之布民浮游无事出夫布一匹其不能出布者冗作县官衣食之诸取衆物鸟兽鱼鼈百虫於山林水泽及畜牧者嫔妇桑蚕织紝纺绩补缝工匠医巫卜祝及它方技商贩贾人坐肆列里区谒舍皆各自占所为於其所之县官除其本计其利十一分之而以其一为贡敢不自占自占不以实者尽没入所采取而作县官一岁诸司市常以四时中月实定所掌为物上中下之贾各自用为其市平毋拘它所衆民卖买五谷布帛紬绵之物周於民用而不售者均官有以考检厥实用其本贾取之毋令折钱万物昂贵过平一钱则以平贾卖与民其贾低贱减平者听民自相与市以防贵廋者民欲祭祀丧纪而无用者钱府以所入工商之贡但賖之祭祀无过旬日丧纪无过三月民或乏絶欲贷以治产业者均受之除其费计所得受息毋过岁什一吏用苛暴立威旁缘犯禁侵刻小民富者不得自保贫者无以自存起为盗贼及莽未诛而天下户口减半矣伏观班固述王莽事其详如此其所施置盖皆略本先王而其初为说非不美也及乎缪戾至使百姓无聊揺手触禁富者不得自保贫者无以自存而起为盗贼卒以败亡者何也志於利故也夫苟志於利虽纯法三王其法则犹不可行况徒用其言以欺世耶孔子曰放於利而行多怨此明验也今青苖法与王莽事无以异寖违爱民之初意一切以利为言而不顾此臣所以知不复可行而愿罢也臣愚实惧陛下未尽省覧班固所载之始末谨缮写其略不惮上烦天听伏望圣慈万机之暇特赐反覆观览而深鉴之其青苖法伏乞早降诏旨寝罢天下幸甚易曰不远复无祗悔元吉此之谓也三年常等论王广廉青苖取息奏曰臣等伏见河北提举常平广惠仓王广廉近至京师倡言青苖新法已晓谕河北取三分之利又闻制置条例司欲取其法行之天下臣切以为过矣臣略闻其敛散之法云下户恐其负之不敢辄给其上户则十有七八愿者若尔则与立法之意相违戾矣新法以摧兼并惠贫弱为意而下户不及又以赡上等之有余则是助大贾蓄家以乘民之不给也何以为轻重盈虚之术乎况朝廷诏令云凡皆以为民而公家无所利其入是亦先王散惠兴利以为耕敛补助裒益多寡而抑民豪夺之意也今才数月而取利二分则与诏旨甚相乖戾异时奸吏旁缘与聚敛之臣刻剥日滋则虽倍称之息未可知也刘歆为新莽开賖贷设五均其弊至於亡国但云计赢所得受息毋过岁什一周礼凡民之贷者以国服为之息康成之注亦引莽制以为解今使人什三则又过亡新二矣既许其一岁再贷则其息遂至于什六下何以堪之哉诗曰曾是掊克敛怨以为德以陛下之睿圣有意於三代之隆若生财有道用财有节臣恐天下之财充牣委积而不可胜校而广廉小人造端以笼天下之利一旦生民重赋至於无聊而怨及於上为害岂浅哉臣愚伏望陛下寘广廉於理可惩擅命之吏明诏有司推法之本意谕所遣提举官勿以强民一切随其所愿倘蒙圣慈昭然辨其难以遽行止且试之河北陕西数路不胜幸甚天下至大生灵至衆不可以仓卒治也

常又论王广渊和买抑配取息奏曰臣近闻京东转运使王广渊以陈汝义所进羡余钱五十万贯随和买绢钱俵散今却令每贯纳见钱一贯五百於常税折科放买之外又取此二十五万贯大凡挟转运使之势临郡县以鞭笞强百姓出息钱虽倍称犹可虽然此而不惩臣恐奸利小人交以掊克为事不思穷阎败室日益困穷陛下德政不复下浃而祻乱起矣今中下之户有田不过二顷二顷之收不过百斛数口之家一岁之食过半而输租粪田吉凶疾病之费悉资於谷粟今又强之使出钱钱非农夫所常有者不以粟易则卖田土而得之或夺其食或废其生生之业如此而望民俗安堵寇贼不作难矣窃闻御史程颢已常言乞付有司施行常又论青苖奏曰臣闻易曰何以守位曰仁何以聚人曰财理财正辞禁民为非曰义繇伏羲以来治天下者未有不以仁守位以财聚人以义理财者也知非仁不可以守位则凡法度之设号令之施苟不仁不可用矣知非财不可以聚民则夫家之衆鳏寡之穷食不足不可保矣知非义不可以理财则租赋之入敛散之方失其宜不可行矣自设网罟作耒耜至井牧田野十一而税之其为法必本於仁其养民必厚於财其理财必主於义上下交足而治道成矣故孟子言为国必曰信仁贤有礼义然後有政事有政事则财用足然则政事不佥谋於仁贤不悉由於理义则不可以行也理财用而不由仁与义则上匮而下穷矣故古之人曰王人者将道利而布之上下者也後世圣人不作仁泽灭息暴君污吏知厚上而刻下剥民以纵欲赋敛已重徭役已极不思公上用财之道日广以自节损巧敛以求适志故自幽厉以来诗书所载莫不讥重赋惩过取主爱民以为言不患其不能益上而患其刻下也故曰百姓足君孰与不足又曰财散则民聚财聚则民散又冉求赋粟倍它日则孔子欲鸣鼓而攻之曰与其有聚敛之臣宁有盗臣昔者夏桀率遏衆力率割夏邑後世言暴敛者必稽之曰大桀小桀商纣厚赋税以实鹿台之财盈钜桥之粟周厉王用荣夷公专天下之利秦收太半之赋竭天下之资以奉其政其後汉威灵下至隋唐其恶政弊法尚足道哉此皆法度号令不本於仁租税赋敛不要於义而不能散利保民以取灭亡败乱之明效也臣实至愚粗分义理但知阜俗厚下恤鳏寡助乏絶为先王之道不知罔民欺世事刻剥困生灵为治世之策而又愚昏不敏不敢以非义逆诈初不谓王安石以文学名世行义得君乃不本仁以出号令考义以理财赋而佐陛下为此病民敛怨之术诏命之始尚谓其诚有意於恻怛斯民稽古立法及其党援掊克小人宣言取利分数方悟其略假先王之遗迹而志在聚敛臣始以朝廷好恶为忧而直议其法必不可行既而小大惊疑远近腾沸日见其弊人得非之方是之时曾公亮陈升之赵拚皆位冠百寮身辅大政首主厥议曾无执守台谏官或以职事隔絶或隂窃符同而四海万里蒙毒莫诉陛下不以臣为不才寘之谏争之列不识欲其雷同结舌姑以备位耶抑亦使其竭诚毕虑救正阙失也臣於安石虽有故旧之义苟怀私而不言谁肯为朝廷言者今安石不思诗人刺掊克所以敛怨易象着益下所以民悦与夫强恕改过舍已从人之为君子之道而日与其徒吕惠卿等隂筹窃计欲文厥过思以頬舌取胜公议宁复以社稷安危为虑者切闻以正论者为同乎流俗忧国者为震惊朕师以百姓愁叹为出自兼并之言以卿士佥论为生乎怨嫉之口而又妄取经据传会其说谓周人国事之财用取具於息钱而不知泉府实受廛人之五布臣考之周官凡周所以佐国用者有九赋敛财贿有九贡致邦国之用又以九式均节之大府以关市之赋待王之膳服邦中之赋以待宾客四郊之赋以待稍秣家削之赋以待匪颁邦甸之赋以待工事邦县之赋以待币帛邦都之赋以待祭祀山泽之赋以待丧纪币余之赋以待赐予而不言贷民之息待邦用者今曰周之国事取具息钱亦已罔矣上以惑陛下之聪明下以欺天下之耳目而贻咲後世可为痛悼可为太息抑臣观周礼所以必贷民者盖先王推至仁爱物回旋曲折之深意也所以使出息者不使其幸得而惰於业也周人井牧其田野其六乡使五家为比则有比长五比为闾则有闾胥五闾为族则有族师五族为党则有党正五党为州则有州长五州为乡则有乡士大夫六遂亦然其小大相临上下相察使相保爱使相葬埋匹夫匹妇受田百亩鳏寡孤独复有常饩又十一而税之宜无一人不足者矣唯死丧疾病冠昏之类乃其不幸而不得济者间有贫不能周於用於是命泉府之官掌其祭祀丧纪者有賖而服田者有贷方是之时民日被上之仁爱上悉知民之有无下如子之怙其父上如父之育其子乡遂闾井之间不足而贷者岁亦无几人呜呼先王之於民回旋曲折之意可谓尽矣此所谓保民若赤子所谓无一夫不获者也故孟子能具道平治时之事曰春省耕以补不足秋省敛以助不给又称夏之谚曰吾王不游吾何以休吾王不豫吾何以助又知补助之仁不独周为然也今则不然田无多少之限民无贫富之常吏不识其民民不信其上租税之入非贿赂不可输也催科之严非鞭笞不能办也税敛重数民畏公家如鸟兽之避网罟政令不一吏残其民犹弋猎之待鸟兽离居散处非有比闾族党之相伍也非有胥长师正之相统也而又愚瞽顽嚚不能远计其贫下无赖习为逋逃之人知千百为羣十五为保执一纸之劵而空手得钱则不愿者亦寡矣及其出贿赂齎粮食与市廛博易妄用之外实能持钱至其家而致力於畎亩之间者亦无几矣迨其偿也百亩之收二税徭役之外有支移有折变有配买有和市有贷粮有麦本今又出青苖之本利至时不足则卖其衣食之资又不足则卖牛具又不足则卖田畴又不足则卖妻孥或逃去乡井或羣起为盗贼矣此臣前日劄子所以言虽一切取民便不免使其易於得财侈於妄费不计後日输官之难而临时廹蹙者也今取其愿犹且如是况希合小人与畏罪之吏措置乖方者其为患百十倍於是与其贷於兼并者异也凡百姓所以贷於兼并者盖皆其隣里近村之人其来贷也诚皆穷乏饥饿不得已者也苟可以适朝昏备农事则不往贷矣其贷与之家亦皆日见其实为乏絶素有诚信真以赡妻孥资耕获者也苟欲以侈口腹事饮博为利陷法之事则不贷之矣以是观之岁贷於人者亦无几矣然则青苖之法适所以悮妄费不思之穷民尔今法言利之卒所以病之也昔者子产以乘舆济人於溱洧之上孟子曰惠而不知为政以其人人而悦之也今为法不免於人人而病之可乎又况志在於蓄积者乎今党蔽掊克小人公言利息纷如而欲天下之吏不希合而强民臣不信也王广渊者昔条例司称以公干才明之人也前日使试义仓之法乃至邀遮齐州输税之民使先诣义仓然後纳税於是冒言民便其法臣恐天下官吏上畏朝廷下畏使者或事希合置二税而督青苖然後以鞭笞督其租赋蚩蚩之衆何以堪之臣恐不一再贷而天下溃矣古之人曰匹夫专利犹谓之盗王而行之其犹鲜矣孔子曰放於利而行多怨诗曰民之多僻无自立辟又曰民之贪乱宁为荼毒方今税役苛重百姓空匮虽官廪有未充之忧公帑有不足之虑不思节用爱人重本抑末而欲矫诬以射利譬犹割肤体以啗口腹其不可明矣昔魏文侯租赋倍於常日或有以贺者文侯曰今户不加多而租赋岁倍譬之反裘而负薪者徒惜其毛而不知皮尽而毛无所附矣此善谕也故书曰民惟邦本本固邦宁又曰怨岂在明不见是图予临兆民懔乎若朽索之御六马可不畏哉今陛下欲劝农桑兴水利省徭役复常平此先王不忍之心也而献议之臣直以此扰扰蔽惑天听苟有志於朝廷社稷者莫不以为忧勤也诗曰民亦劳止汔可小康惠此中国以绥四方臣愿陛下诏天下悉罢青苖法谨择转运使而久天下县令之任俾诸路各上十数年之间为县而有绩状在民者稍易今不才之令而授所谓农田水利徭役常平之法使各讲求施设而寛假之淹以岁月而考课其绩则四海万里无不被陛下之德泽者抑臣闻之昔鲁欲用田赋季孙使冉有访诸孔子孔子曰若欲行其法则周公之典在若苟而行之又何访焉臣之至愚其惓惓之义深冀陛下鉴观先哲之言究察受敝之俗决以独断罢於一朝别讲治道垂福黔首倘姑取其聚敛之意苟而行之则臣言为迂踈僻滞之甚者而妄讥时政擅废朝参数违圣旨罪衅大矣岂宜更使居位早行窜逐不胜幸甚

常又上议曰臣闻易曰王臣蹇蹇匪躬之故臣自惟狂瞽冒拂天威固已数然其缕缕之诚所以不已者切服大易之义知有犯无隐不知其身之可保也然臣非不知朝夕蒙诛不忍辄有伏藏不尽之意为无穷之恨请一二陈之惟陛下裁择臣伏见陛下即位未几起王安石於江湖之上曾未数对遂参机务方是之时中外相庆以为三代之隆可以立俟也安石乃首建制置三司条例天下之人始议其身任大政而专有司之事然善士犹或恕之谓其先公家之所不足将佐陛下以仁义理财赋节俭先天下交物以道奉养以礼重损浮费图实廪庾凡教化之事犹有待也已而均需之议造青苖之法天下之人固已大骇而善士犹未之深议谓其志在便民均一有无远希先王补耕助敛以为於理无嫌及降诏取利牵合经旨谓周公资用於国服之息利害已白而持之不改虽善士不复以为是直谓其诳惑朝廷愚瞽海内所以议论交起不可抑止者其故何也义与利之为道异也始称放古以行义故君子犹或恕之终则不顾以嗜利虽衆人莫之与也及发七难以拒言者其辞迂其理僻天下之人益知其所存尽於此不复有义理之实徒欲文过求胜岂以生灵存亡之命社稷安危之机为计哉今条例司於浮费无所节损日造罔民之法均输官不能通天下之有无百端以射利提举官奉青苖之令纳民於困穷陛下固尝谓溥天腾沸黎民骚扰矣夫政莫酷於剥民以无度祻莫大於知过而不改古之所以亡国丧天下未有不渐於此者噫今日之弊岂难济哉改之而已昔者周公盖有过矣孟子曰其为过也人皆见之及其更也人皆仰之孔子则自讼其过矣曰丘也幸苟有过人必知之又曰过则勿惮改又曰过而不改是为过矣安石不知虑此陛下又从而不悟何也臣亦略闻其所以遂非而不改者有三焉不堪怨仇与士大夫之所讥议而不改一也狭中自信悦谄谀恶诚直遂不以为非而不改二也凭依小人日满其门进退荣悴系於事之兴废竞为谄辞以悦之忿言以怒之使其持之益坚期於必胜不问义理之所在因以不改三也此三者皆安石自为也所以受敝者陛下之百姓也所以当虑者陛下之社稷也此臣所以切为陛下惑也陛下仁明睿智早闻道要未壮御宇享祖宗久安之基视图按籍恻然悼黔首之未乂延见卿士慨然叹人才之不足方欲尽收天下之英俊共讲治平之术创为可继之业今乃相与守区区之弊法又欲卿士大夫阿意顺旨而奉行之其不然者从而窜逐之非独安石负陛下任使之意陛下亦负天下所以用安石之初心矣臣不知陛下甘其所以得利而力行之耶徒悦其顺适心意而恶违忤之耶抑曲徇安石而苟为之耶臣请陈此三者凡苛朘巧削之不可臣前论列多矣不待再讲而後明也今陛下深居九重岂尽知百姓之困苦谓其比户温饱仓有余粟箧有余帛可以任权数而采取之耶四海一家皆陛下之赤子而欲效管仲以千里之齐罔隣国之人耶又况术踈策陋为之辄有後灾乎今中下之户农桑之所得才足以输税者往往皆是也岁恶不入不食草根木皮者寡矣尚忍以巧敛之法而虐之乎今陛下甘其所以得利臣姑以利言之凡百姓之有两税犹人之有终身之病也夏税之输常至九月十月秋税之输常至明年四五月秋税未絶夏税又起催矣每催理不足县令惧踰限之责必强人吏代纳然後以鞭笞追还之非为令者懈慢不职民贫不可以廹遽取办故也两税病民如是青苖钱又可及时以敛之乎且十八路之广一岁之间必有三路罹虫蝗水旱之灾者则其逋亡倚阁失陷之数不为少也又况不幸遭大饥馑捐瘠流离起为盗贼所谓本利者复何有哉假如一岁贷钱千万为利才二百万臣恐二百万之利不足以偿失陷之数尚可望其息钱以资国用耶且以利言之不足以得利较然甚着矧悖义伤化残民害物敛怨召乱不可一二道哉陛下虽甘其利而力行之其无益可谓明矣今朝廷患财用之不足未闻陛下节俭先天下而一宫殿之费或以百万计一宴游之费或以数万计而欲锱铢取於困穷之民偏听独任非顺适心意之言不取又将悉诛而去之是欲上下雷同小大阿党而无一言异者陛下谓如此为朝廷之福耶非也孟子曰入无法家拂士则国常亡又称文王之德者曰以谔谔昌凡古之所谓衆贤和於朝与舜命九官济济然和之至者非雷同阿党能顺适人主之心意之谓也昔齐景公谓梁丘据曰据与我和晏子曰是同也非和也公曰和与同异乎曰和如?焉君所谓可而有否焉臣献其否以成其可君所谓否而有可焉臣献其可以去其否古之君臣以献可替否为和非雷同之谓也君臣之间既不可雷同如此卿士大夫进则陈力就列退则游从讲习又可得而阿党哉周公之事召公尝不悦矣孔子之举子路尝愠见矣子夏之言子张尝不取矣昔赵宣子用韩厥为军马司厥戮其仆宣子以为可贺左雄荐周举为尚书举劾其罪雄自为知人吕公着孙觉与王安石皆平日相友善之人也岂欲一旦遽相絶哉盖朝廷之事不可以私好废公议不得以枉道为阿党也是朝廷之所乐得安石所当愿闻也前日孙觉之奉诏出按非以其法为可行也已而避免岂有它哉直以为不俟往而知其法不可行也陛下原其心为有罪者耶吕公着陛下任为御史中丞矣臣虽不知其言之详然祻乱之机危亡之渐御史中丞且不得言孰得而言者今摘其造辟之言以为罪臣恐上下顾避大小观望交事钳默陛下聪明不复广矣陛下虽罪孙觉为反覆公着为诬藩镇天下之人皆谓陛下为其忤旨又为其忤安石之意也倘陛下之意皆不为前所陈二者姑欲曲狥安石而苟行之则复有大骇深忧者安石狭中自信寖违义理以必行为期以取胜为事无复以生灵之存亡社稷之安危为念凡异已者必致之罪而挤去之同已者无问能否而进擢之臣不知陛下负扆南面传祖宗百年之业而总四海九州之命为其遂非角胜之资以庆赏刑诛之柄为其立朋报怨之具深为陛下不取也近者司马光移书安石条例之司常平之使曰可罢则天下之人咸被其泽曰不可罢则天下之人咸被其害方今生民之忧乐国家之安危系安石之一言尔诚如光言则是行与否虽陛下不得专矣况安石忽事而轻信徒有忿克之心因其性蔽而隂导之者吕惠卿也今安石喜怒好恶事之用舍唯惠卿之听则是生民之忧乐国家之安危亦不独系安石之一言又系於惠卿矣呜呼古之陪臣执国命政逮大夫者岂异此也司马光固非狂悖不思以出此言也陛下将不以为虑耶噫社稷大宝也生灵重事也盖不可忽易守也昔诗人伤周室之大坏不过曰曾是强御曾是掊克曾是在位曾是在服陛下试察此四者於今为少耶诗曰不自为政卒劳百姓又曰盗言孔甘乱是用餤臣愿陛下烛之以独智断之以心术博取舆论曲循至理纯取先王之道改谋长世之策无为盗言之孔甘残弊百姓以阶乱岂独臣之幸社稷生灵之幸也孔子曰不曰如之何如之何者吾末如之何也已矣盖言智者察於未萌明者见於未形不使无可奈何之悔至大骇而後图之也臣鄙野之人分甘贫贱自去夏以来四乞外任不蒙俞允误被责任复不获避自顾狂妄讥讪为多今复发愤懑悉肺腑愚直之诚期死而後已设陛下终不以其言为然愿惩任使之失早赐窜戮不胜幸甚

历代名臣奏议卷二百六十五








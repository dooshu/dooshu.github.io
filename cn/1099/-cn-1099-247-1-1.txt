○答翟中丞邊事對 【 山西邊備】

伏蒙明公以足食強兵飭邊禦虜之策、及一應軍民利病機宜、令無避怨謗、悉意盡言、且惓惓勸誘、折節下問顾松章句小生、歷世淺近、誠于軍旅之事、未之學、然比涉邊壖頃在圍城、見虜勢日熾、我氣益摧國計民憂、怛焉疚念、乃時時從諸士大夫國人商論頗得聞其詳、思效之左右、祗恐不足以當明公之所求、惟明公采擇

一勤蒐練、松聞人有常言曰、兵貴精不貴多世固莫不與聞之然往往衰罷損耗、不啻不精即原額且不能適何也軍政不修而上下苟玩、虛文相蒙而名實莫之綜覈爾、今鴈門寧武偏頭三關、與神池老營利民八角諸營堡、兵雖不多、然悉索舊額與新募、要之不下二萬、若使人皆授甲、士皆宿飽、而厚于撫綏、勤于教訓、則逸以待勞、一可當百、其亦何不足之有、聞自總兵官而下。各以其官之大小。占各有差。使之刺繡雕鏤。攻金治木。甚或收其班直。冐其月餉。而縱之以歸。則諸營大數。率巳虛十之二三。至于家頗饒貲。與善持短長之人。則又畏其口語。或陰圖津給。乃取可拱手高臥之差而影射之。不曰分治文書。則曰見司金鼓。不曰守典庫廄則曰警伯周廬。多其名稱。而巧于破調。如是則實在壘營。與驅使赴敵者。纔什之五六爾。而况又皆瑣尾流離之夫。駑怯巽懦之士。與其素非訓教撫恤之人乎。夫以甚怯之夫。而授以不素習之器。以寡恩之將。而責士以必用命之勇。加之人無贏粮。馬多枵腹。此其不格。不俟智者而知巳。為今之計。必須大加蒐補。慎于綜核。如前所云治文書司金鼓等役。查果必不可闕而後役之。諸係強壯殷實之人。盡配以馬。其餘闕伍脫籍。係本省衛所者嚴令剋期清勾。責以保任。若属別省充發。或正犯既故巳曾應當一二世者。奏令籍注所在為軍。即在近邊頗有抵業。與可保任之人代充。自今非大雨雪寒暑日。令募師教習。非時賞犒。如前曰虜圍太原。即不敢望能出戰殺賊。至如善于點放支架之人。四顧寥寥。亦不能多有。此豈非不預教習之故乎。然又必斟酌緩急。審量彼巳而為之備。夫虜率騎兵。我多步卒。此其形勝。則固不相及矣。今必用我之長。以乘彼所短。山右邊外平原曠野固利車戰眾置戰車而禦之葢此不惟可以制敵人之衝。而又可以治我軍之力。不惟嚴束部伍使不亂。而又裝綴糗糒。能久持。敵之遠也。則可架諸強弩而射之。敵之迫也。則施放火器。得以徐措其手足。昔元魏侵梁、遣其將楊大眼以精騎萬餘搏戰、韋叡結車為陣、射以強弩而走之、宋靖康之初、金人圍太原甚急、种師古從井陘取道、會姚古與相犄角、金人乘間衝突、師古令諸軍以神臂弓射卻之。宋神臂弓。即今所謂弩。然亦賴車以為之衛此往事之可師者也。夫弩非素習不能張。即張不能中人。志有之、軍無財。士不來。軍無賞。士不往。小人不見利不勸。不威不懲。吾獨愛孫武之治兵。以婦人陣。而能終富吳國。又最愛种世衡之知環州懸金錢募吏民射中即賦予之。卒境內蔑不善射。敵無敢及境。吾誠于二子而有取焉。人情非畏威則貪利。必競相肄習不倦。否則別為科條。詳加議擬。畧倣國學積分之法。習弓與弩。束草為人而射之。期百步外能中五箭以上積三次。不独習射亦寓軍中選將之意授以小旗月增其粮二斗。七箭以上積三次。授以總旗月增其粮四斗。九箭俱中積三次。授之以所鎮撫。或試百戶、名流官。其俸准與世襲等。使漸階柄用。若其他謀畧稱是。則固一体奏荐遷陟。如漢之韓彭。宋之劉岳。亦皆由此其選也。庸詎知今之世無若人者出其中乎。又次則掄選驍悍趫捷之人而別畜之。授以古製劈陣大斧、斬馬長刀。被以紙甲。擐以綿冑。使操弄習熟。遇賊之至。出我精騎而誘之。俟彼馳驟。廼悉令突出恣斫擊。必可得志。然斧刃須極綘利。柄長十尺。刀則連刃長丈有二。務在犀銳至于馬軍亦令居常披戴學野戰、如與敵遇。使貫狎。比幸虜暫退、不及是時日夜備預轉盻之頃、虜騎奄至、相顧駭愕、竟何益耶而議者或以虜志在掠奪、吾但堅壁清野以待之、使其入無所獲將自退。此乃樂禍幸亂之人。非愚則大不忠。

一據要害、松聞之易曰、天險不可升也、地險山川丘陵也、王公設險以守其國、久矣夫險之不可不設也、然要非一端之所能盡、是故或以山河。或以谿壑。或以兵革。或以箐樹。查得雁門東西十八隘口。崇岡複嶺。回盤曲折。加以林木叢密。虎豹穴藏。人鮮經行。騎不能入。吾但據雁門之險。守平刑之關。則一可當萬。孰敢仰窺。數十年以來。官府狎于治平。人庶習于苟玩。以致深林茂樹。日斬月伐。山徑之蹊。介然成路。則今之隘。非昔時之所謂隘也。誠宜及是時申嚴法禁。加意愛飬。增置守戍。專任責成。及查雁門守備。雖亦帶管其地。然設在代州。勢難遙制。且代城甚堅。其中固有代州振武衛與按察分司。自足捍守。官名守備。豈可坐嬰堅城。以為三窟之計耶。至若五寨堡遠距偏頭寧武二關。幾可二百里許。賊如小至。要不敢深至其域。即如昨大舉。則將自保自捄之不暇。而又焉能禦虜。是亦無用之贅員也。為今之計。莫若將五寨守備、移諸夾柳雕窩梁之間。使守西隘八口。而以雁門守備改置地名北樓口。使備東十隘。畫以信地。授以璽書。使之安撫流民。嚴禁樵斬。緝捕奸細。訓練士卒。仍期令久任以要其成。若夫所謂陽方口者。外當雲朔馬邑之衝。內通忻代岢石諸郡之路。至為要害。乃未設有鎮城。雖距寧武為近。然緩急終不得力。八角遊兵。遠離偏頭老營。率皆百里。每遇賊至。征調行李。往來動以數日。計賊如暴風。至則巳捲而去矣。常苦緩不及事。幾聞之道路宜以寧武所城移陽方。而以八角遊兵合老營堡便。今說者或以代州五寨兩守備所部見軍。既苦不多而諸隘廣遠。不能徧及。其言誠是也愚謂宜亟建議。凡本省問刑衙門。諸有徒流遷徙者。請無拘恒格。俱令送雁門兵備道發諸隘。使相兼旁近流民以守。是固或一道也。如其不足。則請於　朝廷乞發河南山東民壯各數千人名防秋。如周宣王時之備玁狁。期歲秋七月朔詣關投牒。至九月終放遣。是又或一道也。夫大同三關固山西之屏蔽。而山西、又河南山東之屏蔽也。使三關失守。其害固首及山西矣。縱而遠之。則河南山東。焉往而不可至乎。議者不察嘉靖中至有守澤潞備臨清之議矣以為東有井陘之塞。南有太行之險。備此二隘。則虜騎不能遠及。此殆未知今日之虜情。未覩今日之虜勢也。夫虜實多得吾人、又窺伺最久、其山川道路之委曲纖細。有土人之所不能知。而彼獨知之者也。所以通山東河南者。獨此二路而已乎。吾固不欲其數以資敵。然可以意會。傳曰前事之不忘。後事之師也。觀虜前入寇太原。葢無慮十六七郡縣。而兵皆同日到。使人不及掩耳。若以尋常視之、而不知慎于為備、則天下之事、吾未知其所終也、

一精器械、松聞人有宅于山者、知猛獸之為害、則必利其機械、施其陷阱、乃可以得志、而不為之害、苟徒手與之搏、雖賁育且惧于或戕、而况其他乎、夫戎狄譬則猛獸也、今使沿邊之人。乃以柴弓蒿矢鈍斧敝戈而與之角。是徒委敵之禽爾。查得雁門等三所每歲固亦造有軍器。然官非其人。法又弛廢。即今陳陳山積。要徒具形與數而止耳。為今之計。莫若慎選管局之官。而嚴為之法。請毋取盈常數。必拘拘曰歲造甲幾百領。牌幾千面。箭幾萬枝而巳。務察今所宜急切而最要者而先製之。以區區之愚、莫若首火器、次弓弩。次劈陣大斧斬馬短刀。又次則鐵蒺藜與窩弓毒矢。其餘非時所急。姑缺以俟。請本院以時撫廵。躬親閱試。省其精且良者而賞之犒之。否則罪之罰之。令賠償勿貸愚他日讀書見宋開慶時、壽春府造匚?贛筒木弩。製與常弩明牙發不同。箭置筒內甚穩。大便昏夜施放。今其製不傳。宜召巧慧工匠以意製而肄習之。傅藥矢上。夜使人刼其營。令不知所從來以為神。至覽北史見赫連氏之治兵。至于器成而試。矢不入甲則斬矢人。入則斬甲人。此雖其慘礉少恩。不可為訓。然以今人情積玩之後。亦可畧倣其意。而懲艾之。而又因舊以為新。簇眾以為一。務期精銳犀利。要于適用而止。雖然、器則具矣。茍非訓教閑習于無事之時。而得人獎帥督厲于臨事之日。則机械雖工。其如易撓而動何。故兵法士以將為命。善乎諸葛孔明有言無制之兵、無能之將、不可敗也、無制之兵、有能之將、不可勝也、不然自李廣不能以無敗。而况其他乎。余觀近日殲及將領。一潰莫支者。凡以將不知兵。為敵所誘。士不預教。為賊所怵爾。故選將領以治兵、倡勇敢以率眾、當今之時、不可以一息不講也

一廣財用、松聞之神農氏曰、雖有金城千里、湯池百步、帶甲十萬。而無粟弗能守也、始嘗疑其言過激、自頃躬履邊陲親更事變、乃知其理之决然而不可易、是以敢肆言之、訪得偏頭關水泉營、與老軍營一帶地方。故多屯田。先年虜不近塞。諸得耕牧其中。所以人有葢藏。官得饒裕。而士亦有勇敢戰。比緣將官貪縱。軍政弗修。法令骫敝。烽火不接。以其故零賊出沒。時多屠掠。而諸將官曾不思謹斥堠而明烽燧。勤哨探而廣間諜。乃歸罪田畜。禁民勿耕。使羙田棄而莫墾。三軍飢而待哺。偏頭地本僻迂。介在河曲。加以去州縣鎮市遼遠。商賈之至亦稀。如其時和歲豊。尚足自給。若其凶災飢饉。則米價翔貴。一月之入。曾不足以供半月之餉。此惟救死不贍。而又何暇言治兵秣馬。夫不務威虜。使不敢近塞。而苐不自耕殖以為固。是因食之噎而廢餐。因行之蹶而刖其足也。天下寧有是理耶。頗聞邊之人士。日夜引領冀上之令而施耜焉。莫若因其欲而利導之。並令悉依舊疆。得自開墾。其諸戶絕而無見軍者。聽餘人隱占。無牛種者。官為假貸。或因即籍其人為軍以自贖。乃授以兵器。令且耕且守。虜如盛來。則消息甚大。彼固自急于收保。即或非時驟至。則數必不多。人且顧其畜植。將竭死力而撲之矣。如此而又得善于撫綏之人。則蓄積漸充。嬉飽可望。比諸專恃糴買。而寄命于他土。一遇不稔。輒轉死于溝壑。其利害得失。豈不較然甚明哉。然余又聞烽火耳目。全恃墩卒。聞墩卒之苦。日與死比即在三時。尚自可遣。至如冬月。則皸瘃墮裂之慘。所不忍言。而况又有攻圍殺害之禍。是以人皆憚為之。而數每不足謂宜補足其人。墩修治堅厚。仍疏請優恤。每及冬初。別給皮衣煖具。靴襪各一具。使之晝夜瞭望。時其燧烽。夫飬之厚者。乃可責之備。如是而彼猶廢其常職或與賊為市。然後一以軍法從事不貸則我與彼庶幾皆無憾矣。

一慎封戍、松聞之代朔崞峙之間。土名魚兒川等處。地頗曠衍。截長補短。方可數千頃許。比緣四方亡命之徒。逋逃于此。俱治有屋廬。久假而不知歸。夫以海內閒曠之地。飬海內失業之人。固亦無不可者。但聞伏藏間諜。至難詰禁。及又斬伐山木。日相吞食。今其人之為甲為乙。籍之或軍或灶。皆不可得而聞。此則不可解也。夫必驅之使行。則人情或有不堪。且惧生變。固難。若一任其耕作而莫之問。是中國而海島之也。不可為訓。為今之計莫若明行告諭。凡其舊所自墾者。並聽樹藝為。世業。而不復有所予奪于其中。但其人之鄉貫姓氏與其家之男婦丁口之實。悉令覆實。即于其中選擇為眾所推者。使為保長摠小甲以管轄之。畧示羈縻之義每防秋官授之器甲。令擺邊以全其室家。保其畜牧宜亦無不樂從者。又聞其人之墾頗眾而入頗豊。請因戶口之籍定。就遣公平明恕之吏。從而審相之。歲令畝入穀或菽麥一升。草則數斤。以備操試犒賞鼓舞之具。竢其久而相安。乃更議所宜而圖其永。故曰法相因則事易成。有漸則民不驚。此實古今之通道也。仍必申戒守備官。加意撫輯。毋妄興事端。以煩擾侵削之。使樂安其生。察其中果有結為婚姻生有子女者。亦即募而為軍甚大便。或曰是既實能匿奸私。曷因而盡除以務本、余竊以為不然、夫兵法不恃其不來。而恃我有以待之。吾苟政修而令嚴。兵強而食足。彼諜雖滿野。將歸告其主祗益見吾之勝爾昔宋王德用判定州兼三路都部署。契丹使人覘其軍。或勸公執而戮之。公曰吾軍整而和。使覘者得吾實以歸。是屈人兵以不戰也。明日大閱于郊。親執桴鼓誓師。號令嚴明。乃下令速具糗粮。聽鼓聲。視吾旗所向。契丹聞之震恐。由此觀之。整軍經武之要。豈不在先自治哉。


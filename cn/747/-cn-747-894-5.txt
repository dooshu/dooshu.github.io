○迷楼赋

岁在甲申，余不幸於春官兮，凭羸车以东驱。（阙）魏阙之三千兮，得随家之故都。乔木拱立以不语兮，ム今昔之自离。慨馀基之未平兮，曰迷楼而在斯。迷楼者何？炀帝所制。炀袭文後，天下无事。谓春物繁好，不足以开吾视。谓春风懒慢，不足以欣吾志。斯志既炽，斯楼乃峙。榱桷沈檀，栋梁杞梓。将使乎旁不通乎日月，外不见乎天地。然後朝奏於此，寝食於此。君王欲左右有粉黛，君王欲左右有郑卫。君王欲间乎百姓，曰百姓有相。君王欲问乎四方，曰四方有将。於是相秉君恩，将侮君权。百姓庶位，万户千门。且不知隋炀帝迷於楼乎？迷於人乎？若迷於楼，则楼本土木，亦无亲属，纵有所迷。何爽君德？吾意隋炀帝非迷於楼，而人迷炀帝於此。故曰迷楼，然後见生灵意。


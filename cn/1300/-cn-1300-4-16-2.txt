昔贤为卒伍

三代而上，文武不分，春秋列国军将皆命卿，处则执政，出则将兵，载于《诗》、《书》、《左传》，可考也。然此特谓将帅耳，乃若卒伍之贱，虽贤士亦为之，不以为异。鲁哀公时，吴伐鲁，次于泅上。微虎欲宵攻王舍，私属徒七百人，三踊于幕庭，卒三百人，有若与焉。杜预云：“卒，终也，谓于七百人中，终得三百人任行也。”或谓季孙曰：“不足以害吴，而多杀国士，不如已也。”乃上之。此盖后世斫营劫寨之类，而有若亦为之。齐伐鲁，冉求帅左师，樊迟为右，季孙曰：“须也弱。”有子曰：“就用命焉。”谓虽年少，能用命也。冉有用矛于齐师，故能入其军。杜预云：“言能以义勇也。”皆孔门高弟，而亲卒伍之事，后世岂复有之？


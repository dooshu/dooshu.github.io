卷三十一

[集部,别集类,汉至五代,柳河东集]

钦定四库全书

柳河东集卷三十一

唐　柳宗元　撰

书九首

与韩愈论史官书【韩集中不见与公书言史事惟有荅刘秀才论史书具言为史者不有人祸必有天刑岂可不畏惧而轻为之至引自古为史不克令终者为证公此书皆与韩问辨以为不然观韩与刘秀才书则公所以荅之之意昭然矣韩元和八年六月为史馆修撰此书云正月二十一日其九年之春与】

正月二十一日某顿首十八丈退之侍者前获书言史事云具与刘秀才书及今乃见书藁私心甚不喜与退之往年言史事甚大谬若书中言退之不宜一日在馆下安有探宰相意以为苟以史荣一韩退之耶若果尔退之岂宜虚受宰相荣已而冒居馆下近密地食奉养役使掌故利纸笔为私书取以供子弟费古之志於有【一无有字】道不宜若是且退之以为记録者有刑祸避不肯就尤非也史以名为褒贬犹且恐惧不敢为设使退之为御史中丞大夫其褒贬成败人愈益显其宜恐惧尤大也则又扬扬入台府美食安坐行呼唱於朝廷而已耶在御史犹尔设使退之为宰相生杀出入升黜天下士其敌益衆则又将扬扬入政事堂美食安坐行呼唱於内庭外衢而已耶何以异不为史而荣其号利其禄也又言不有人祸必有天刑若以罪夫前古之为史者然亦甚惑凡居其位思直其道道苟直虽死不可囬也如回之莫若亟去其位孔子之困於鲁卫陈宋蔡齐楚者其时暗诸侯不能行也【一作其时诸侯不能以也】其不遇而死不以作春秋故也当其时虽不作春秋孔子犹不遇而死也若周公史佚虽纪言书事犹遇且顕也又不得以春秋为孔子累范晔悖乱虽不为史其宗【一无宗字】族亦诛司马迁触天子喜怒班固不检下崔浩沽其直以闘暴虏皆非中道左邱明以疾盲出於不幸子夏不为史亦盲不可以是为戒其余皆不出此是退之宜守中道不忘其直无以他事自恐退之之恐唯在不直不得中道刑祸非所恐也凡言二百年文武事多有诚【一作诫】如此者今退之曰我一人也何能明则同职者又所云若是後来继今者又所云若是人人皆曰我一人则卒谁能纪传之耶如退之但以所闻知孜孜不敢怠同职者後来继今者亦各以所闻知孜孜不敢怠则庶几不坠使卒有明也不然徒信人口语每每异词日以滋久则所云磊磊轩天地者【磊鲁猥切】决必沉没且乱杂无可考非有志者所忍恣也果有志岂当待人督责迫蹙然後为官守耶又凡鬼神事渺茫荒惑无可准明者所不道退之之智而犹惧於此今学如退之辞如退之好言论如退之慷慨自谓正直行行焉如退之【行下浪切】犹所云若是则唐之史述其卒无可托乎明天子贤宰相得史才如此而又不果甚可痛哉退之宜更思可为速为果卒以为恐惧不敢则一日可引去又何云行且谋也今人当为而不为又诱馆中他人及後生者此大惑已不勉已而欲勉人难矣哉

与史官韩愈致段太尉逸事书【公自状太尉逸事甚悉又有上逸事於史官状此又与韩昌黎书使书之勿坠时元和九年也新史段太尉传皆取公所为状具载之史臣赞太尉又以公上史馆状中语曰柳宗元不妄许人谅其然耶其益於名节多矣】

退之馆下前者书进退之力史事奉荅诚中吾病若疑不得实未即籍者诚皆是也退之平生不以不信见遇窃自冠好游边上问故老卒吏得段太尉事最详今所趍走州刺史崔公时赐言事又具得太尉实迹参校备具太尉大节古固无有然人以为偶一奋遂名无穷今大不然太尉自有难在军中其处心未尝亏仄其莅事无一不可纪会在下名未逹以故不闻非直以一时取笏为谅也太史迁死退之复以史道在职宜不苟过日时昔与退之期为史志甚壮今孤囚废锢连遭瘴疠羸顿朝夕就死无能为也第不能竟其业若太尉者宜使勿坠太史迁言荆轲徵夏无且言大将军徵苏建言留侯徵画容貌【史记荆轲赞言荆轲伤秦王皆非也始公孙季功董生与夏无且游具知其事为余道之如是卫将军青赞苏建语余曰吾尝责大将军至尊重而天下之贤大夫无称焉留侯赞余以为其人计魁梧奇伟至见其图状貌如妇人好女且即如切】今孤囚贱辱虽不及无且建等然比画工传容貌尚差胜春秋所谓传信传着虽孔子亦犹是也窃自以为信具着其逸事有状

与刘禹锡论周易九六说书【刘梦得集有与董言易辨易九六论二篇有曰乾之爻皆九而坤六何也世之儒曰吾闻诸孔颖逹云阳尊得兼乎隂隂不得兼阳也他日与董生言及易生曰吾闻诸毕中和云举老而称也因举揲蓍变之所遇多少以明老阳老隂之数以明二篇之策复取左氏国语昔人之筮以为证且曰余与董生九六之义信与理会为不诬矣又於左氏二书参焉若合形影而世人往往攘臂於其间曰生之名孰与颖逹着耶而才孰与元凯贤耶历载旷日未尝有闻人用是说者虽余愤然口舌争特貌从者十一二焉余独悲而志之以俟夫後觉初董生本毕中和中和本其师师之学本一行云此梦得所言易大槩也其论九六继以揲蓍法曰九六数曰大衍论曰与董生言易凡三篇不能备载今公以为初无异於颖逹之说而以毕子董子为肤末於学而遽云云也】

见与董生论周易九六义取老而变以为毕中和承一行僧得此说异孔颖逹疏而以为新奇彼毕子董子何肤末於学而遽云云也都不知一行僧承韩氏孔氏说而果以为新奇不亦可笑矣哉韩氏着乾之策二百一十有六曰乾一爻三十有六策则是取其过揲四分而九也坤之策一百四十有四曰坤一爻二十四策则是取其过揲四分而六也孔颖逹等作正义论云九六有二义其一者曰阳得兼隂隂不得兼阳其二者曰老阳数九老隂数六二者皆变用周易以变者占郑玄注易亦称以变者占故云九六也所以老阳九老隂六者九过揲得老阳六过揲得老隂此具在正义乾篇中周简子之说亦若此而又详备何毕子董子不视其书而妄以口承之也君子之学将有以异也必先究穷其书究穷而不得焉乃可以立而正也今二子尚未能读韩氏注孔氏正义是见其道听涂说者又何能知所谓易者哉足下取二家言观之则见毕子董子肤末於学而遽云云也若曰孰与颖逹着则此说乃颖逹说也非一行僧毕子董子能有异说者也无乃即其谬而承之者与观足下出入筮数考校左氏今之世罕有如足下求易之悉者也然务先穷昔人书有不可者而後革之则大善谨之勿遽宗元白

荅刘禹锡天论书【公为天说以折韩昌黎之言刘禹锡作天论以公之说为未尽公反复以书问辩其详解见天说下观禹锡天论参以书意则其意昭然矣】

宗元白发书得天论三篇以仆所为天说为未究欲毕某言始得之大喜谓有以开明吾志虑及详读五六日求其所以异吾说卒不可得其归要曰非天预乎人也凡子之论乃吾天说传疏耳无异道焉谆谆佐吾言而曰有以异不识何以为异也子之所以为异者岂不以赞天之能生植也欤夫天之能生植久矣不待赞而顕且子以天之生植也为天耶为人耶抑自生而植乎若以为为人则吾愈不识也若果以为自生而植则彼自生而植耳何以异夫果蓏之自为果蓏【蓏鲁果切有核果无核蓏】痈痔之自为痈痔【痈音雍痔丈里切】草木之自为草木耶是非为虫谋明矣犹天之不谋於人也彼不我谋而我何为务胜之耶子所谓交胜者若知天恒为恶人恒为善人胜天则善者行是又过德乎人过罪乎天也又曰天之能者生植也人之能者法制也是判天与人为四而言之者也余则曰生植与灾荒皆天也法制与悖乱皆人也二之而已其事各行不相与而凶丰理乱出焉究之矣凡子之辞枝叶甚美而根不直取以遂焉又曰子以喻乎旅者皆人也而一曰天胜焉一曰人胜焉何哉莽苍之先者力胜也邑郛之先者智胜也虞芮力穷也匡宋智穷也是非之存亡皆未见其可以喻乎天者若子之说要以乱为天理理为人理耶谬矣若操舟之言人与天者愚民恒说耳幽厉之云为上帝者无所归怨之词耳皆不足喻乎道子其熟之无羡言侈论【羡延面切余也】以益其枝叶姑务本之为得不亦裕乎独所谓无形为无常形者甚善宗元白

答元饶州论春秋书【考新旧史元姓不见其为饶州者新史年表有元洪者尝为饶州刺史而时不可考元和间惟有元稹而传不载其为饶州书言裴封叔瑾也韩宣英晔也吕和叔温也韩安平泰也凌生者凖也陆先生质一名淳有春秋微旨传於世为给事中侍读而卒门人私谥曰文通先生公贬於永州而陆亡矣公尝为先生墓志见於集集有吕温诔卒於元和六年韩晔志卒於元和三年今皆云亡友书当作於六年之後胥山沈公谓当去亡友二字然止当易在吕和叔上盖韩宣英元和十年自饶州司马召回与公例出为汀州刺史也】

辱复书教以报张生书及答衢州书言春秋此诚世所希闻兄之学为不负孔氏矣往年曾记裴封叔宅闻兄与裴少常言晋人及姜戎败秦师於殽一义【事在僖公三十三年】尝讽习之又闻亡友韩宣英吕和叔辈言他义知春秋之久隐而近乃出焉京中於韩安平处始得微指和叔处始见集注恒愿扫於陆先生之门及先生为给事中与宗元入尚书同日居又与先生同巷始得执弟子礼未及讲讨会先生病时闻要论尝以易教诲见宠不幸先生疾弥甚宗元又出邵州乃大乖谬不克卒业复於亡友凌生处尽得宗指辨疑集注等一通伏而读之於纪侯大去其国【事见庄公四年】见圣人之道与尧舜合不惟文王周公之志独取其法耳於夫人姜氏会齐侯於禚【事在庄公二年禚诸若切齐地】见圣人立孝经之大端所以明其分也於楚人杀陈夏徵舒丁亥楚子入陈纳公孙宁仪行父於陈【事在宣公十一年】见圣人褒贬予夺唯当之所在所谓瑕瑜不掩也【瑕音遐瑜音俞】反覆甚喜若吾生前距此数十年则不得是学矣今适後之不为不遇也兄书中所陈皆孔氏大趣无得踰焉其言书荀息贬立卓之意也【僖公十年书里克弑其君卓及其大夫荀息先是晋献公宠骊姬杀太子申生逐夷吾重耳而立奚齐前年献公卒里克弑奚齐荀息又立卓子至是里克又弑而荀息死之】顷尝怪荀息奉君之邪心以立嬖子不务正义弃重耳於外而专其宠孔子同於仇牧孔父为之辞【桓公二年宋督弑其君与夷及其大夫孔父庄公十二年宋万弑其君捷及其大夫仇牧於前书里克事书法皆同】今兄言贬息大善息固当贬也然则春秋与仇孔辞不异仇孔亦有贬欤宗元尝着非国语六十余篇其一篇为息发也今録以往可如愚之所谓者乎微指中明郑人来渝平【事在隐公六年】量力而退告而後絶固先同後异者也今检此前无与郑同之文後无与郑异之据独疑此一义理甚精而事有不合兄亦当指而教焉往年又闻和叔言兄论楚商臣一义【事在文公元年】虽啖赵陆氏【啖音淡啖助也赵赵匡也】皆所未及请具録当疏微指下以传末学萧张前书亦请见及至之日勒为一卷以垂将来宗元始至是州作陆先生墓表今以奉献与宣英读之春秋之道如日月不可赞也若赞焉必同於孔跖优劣之说故直举其一二不宣宗元再拜

与吕道州温论非国语书【温字和叔亦字化光温卒公尝为之诔云由道州陟为衡州卒时元和六年八月则此书当在六年前也】

四月三日宗元白化光足下近世之言理道者衆矣率由大中而出者咸无焉其言本儒术则迂回茫洋而不知其适其或切於事则苛峭刻核【峭七肖切核下革切】不能从容卒泥乎大道【泥乃计切】甚者好怪而妄言推天引神以为灵奇恍惚若化而终不可逐故道不明於天下而学者之至少也吾自得友君子而後知中庸之门户阶室渐染砥砺几乎道真然而常欲立言垂文则恐而不敢今动作悖谬以为戮于世身编夷人名列囚籍以道之穷也而施乎事者无日故乃挽引强为小书以志乎中之所得焉尝读国语病其文胜而言龎好诡以反伦其道舛逆而学者以其文也咸嗜悦焉伏膺呻吟者至比六经则溺其文必信其实是圣人之道翳也余勇不自制以当後世之讪怒辄乃黜其不臧究世之谬【究一作救】凡为六十七篇命之曰非国语既就累日怏怏然不喜以道之难明而习俗之不可变也如其知我者果谁欤凡今之及道者果可知也已後之来者则吾未之见其可忽耶故思欲尽其瑕类以【一有别字】白中正【类卢对切】度成吾书者非化光而谁辄令往一通惟少留视役虑以卒相之也往时致用作孟子评有韦词者告余曰吾以致用书示路子路子曰善则善矣然昔人为书岂若是摭前人者耶韦子贤斯言也余曰致用之志以明道也非以摭孟子盖求诸中而表乎世焉尔今吾为是书非左氏尤甚若二子者固世之好言者也而犹出乎是况不及是者滋衆则余之望乎世也愈狭矣卒如之何苟不悖於圣道而有以启明者之虑则用是罪余者【一有曰字】虽累百世滋不憾而恧焉【恧女六切慙也】於化光何如哉激乎中必厉乎外想不思而得也宗元白

答吴武陵论非国语书【公谪永州武陵亦以元和三年谪於永文字往来为多吕道州之言亦若武陵之言此书当在与道州书後作】

濮阳吴君足下仆之为文久矣然心少之不务也以为是特博奕之雄耳故在长安时不以是取名誉意欲施之事实以辅时及物为道自为罪人舍恐惧则闲无事故聊复为之然而辅时及物之道不可陈於今则宜垂於後言而不文则泥【乃计切】然则文者固不可少耶拘囚以来无所发明蒙覆幽独会足下至然後有助我之道一观其文心朗目舒炯若深井之下【炯古迥切又音迥】仰视白日之正中也足下以超轶如此之才每以师道命仆仆滋不敢仆每为一书足下必大光耀以明之固又非仆之所安处也若非国语之说仆病之久尝难言於世俗今因其闲也而书之恒恐後世之知言者用是诟病【诟古侯切】狐疑犹豫【犹去声】伏而不出累月方示足下足下乃以为当仆然後敢自是也吕道州善言道亦若吾子之言意者斯文殆可取乎夫为一书务富文采不顾事实而益之以诬怪张之以濶诞以炳然诱後生而终之以僻是犹用文锦覆?穽也不明而出之则颠者衆矣仆故为之标表以告夫游乎中道者焉仆无闻而甚陋又在黜辱居泥涂若螾蛭然【螾与蚓同蛭音质说文虮也一曰水蛭】虽鸣其音声谁为听之【一有独字】赖世之知言者为准其不知言而罪我者吾不有也仆又安敢期如汉时列官以立学故为天下笑耶是足下之爱我厚始言之也前一通如来言以污箧牍此在明圣人之道微足下仆又何托焉不悉宗元顿首

与吕恭论墓中石书书【恭一名宗礼尝以监察御史参江南西道军事时韦丹为观察使教人为瓦屋别置南北市营韩昌黎志丹墓备书之今书谓大夫之政良而吾子赞焉又云作东郛改市?去比竹茨草之室正指此也恭後卒公又志其墓具於集韦丹在江南时元和四五年书亦当在此时云】

宗元白元生至得弟书甚善诸所称道具之元生又持部中庐父墓者所得石书模其文示余云若将闻於上余故恐而疑焉仆早好观古书家所蓄晋魏时尺牍甚具又二十年来遍观长安贵人好事者所蓄殆无遗焉以是善知书虽未常见名氏望而识其时也又文章之形状古今特异弟之精敏通逹夫岂不究於此今视石文署其年曰永嘉其书则今田野人所作也虽支离其字尤不能近古为其永字等颇効王氏变法皆永嘉所未有辞尤鄙近若今所谓律诗者晋时盖未尝为此声大谬妄矣又言植松乌擢之怪【擢一作催】而掘其土得石尤不经难信或者得无奸为之乎且古之言葬者藏也壤树之而君子以为议况庐而居者其足尚之哉圣人有制度有法令过则为辟【音壁】故立大中者不尚异教人者欲其诚是故恶夫饰且伪也过制而不除丧宜庐於庭而矫於墓者大中之罪人也况又出怪物诡神道以奸大法【奸音干】而因以为利乎夫伪孝以奸利诚仁者不忍摘过恐伤於教也【摘陟革切又他历切】然使伪可为而利可冒则教益坏若然者勿与知焉可也伏而不出之可也以大夫之政良而吾子赞焉固无阙遗矣作东郛改市?去比竹茨草之室而垍土大木陶甄梓匠之工备孽火不得作化堕窳之俗【窳以主切器空中病也】絶偷浮之源而条桑浴种深耕易耨之力用寛徭啬货均赋之政起其道美矣於斯也虑善善之过而莫之省诚慤之道少损故敢私言之夫以淮济之清有玷焉若秋毫固不为病然而万一离娄子眇然睨之不若无者之快也想默已其事无出所置书幸甚宗元白

与友人论为文书【作之年月未详观其气质当在未谪时作贞元末年文也】

古今号文章为难足下知其所以难乎非谓比兴之不足恢拓之不远鑚砺之不工颇纇之不除也得之为难知之愈难耳苟或得其高朗探其深赜虽有芜败则为日月之蚀也大圭之瑕也曷足伤其明黜其宝哉且自孔氏以来兹道大阐家修人励刓精竭虑者【刓吾官切】几千年矣其间耗费简札役用心神者其可数乎登文章之籙波及後代越不过数十人耳其余谁不欲争裂绮绣互攀日月高视於万物之中雄峙於百代之下乎率皆纵臾而不克【纵子勇切臾音勇纵臾奬劝也】踯躅而不进【踯直炙切躅厨玉切】力?势穷【?子六切与?同】吞志而没故曰得之为难嗟乎道之显晦幸不幸系焉谈之辩讷升降系焉鉴之颇正好恶系焉交之广狭屈伸系焉则彼卓然自得以奋其间者合乎否乎是未可知也而又荣古虐今者比肩叠迹大抵生则不遇死而垂声者衆焉扬雄没而法言大兴马迁生而史记未振彼之二才且犹若是况乎未甚闻着者哉固有文不传於後祀声遂絶於天下者矣故曰知之愈难而为文之士亦多渔猎前作戕贼文史抉其意抽其华置齿牙间遇事蠭起金声玉耀诳聋瞽之人徼一时之声【徼古尧切】虽终沦弃而其夺朱乱雅为害已甚是其所以难也间闻足下欲观仆文章退发囊笥编其芜秽心悸气动交於胷中未知孰胜故久滞而不往也今往仆所着赋颂碑碣文记议论书序之文凡四十八篇合为一通想令治书苍头吟讽之也击辕拊缶必有所择顾鉴视其何如耳还以一字示褒贬焉

柳河东集卷三十一








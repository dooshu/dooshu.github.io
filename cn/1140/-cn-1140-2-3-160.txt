神船词

清江县旧俗上元赛会舁彩舟行地上罗载百神服饰甚盛鼓吹三日夜乃送而焚之江浒

清江江上春未生江城满耳棹歌声惊雷駴电纷纵横桂楫兰舟平地行驾赤螭兮吹玉笙驱风伯兮抗霓旌船中恍惚天帝居乃是上帝百神之所都羽卫隂森彩仗集帆樯蜿蜒蛟龙趋别有天妃曳长佩篙工柁师皆好姝灵旗风起时晦冥仙乐要眇还有无疎星历历月皎皎夜祀明灯接清暁臇鳬臑鼈陈酒浆瓦卜鸡占前致祷黄冠陪坐恣盘餐父老争言神醉饱愿驱厉鬼屡丰年使我百谷皆坚好喧阗花月可怜春送神还向清江滨纵火烧船付江水锦袍绦节成飞尘尘飞处水东去梅花已落江臯路年年赛社不愁贫典衣又办芜田赋


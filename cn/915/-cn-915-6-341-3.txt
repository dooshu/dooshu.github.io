◇上尚书定父子生离服制

二亲生离，吉凶未分，服丧则凶事未据，从吉则疑于不存，心忧居素，盖出人情，非官制所裁也。右丞蔡谟则《奔丧礼》，有除丧而後归，则未有奔除服之文也。宜申明告下。若直据东关之事，非圣人所行，恐不足以释疑也。（《通典》九十八）

礼奔丧除而後归者，自谓丧葬如礼，限于君命者耳，若尸灵不收，葬礼不成，则在家与在远俱不得除也。况或必须求觅，以其丧礼待己而成者邪？若引以为义，未足以服人心也。直以祸难未销，不可终身居服，故随时立制，为之义断，使依东阙故事。大将军上事，谓可从也。（《通典》九十八，循重议。）


邵孝廉

于莲亭曰：吾乡宋村集有孝廉邵某，年二十，乡试获隽，其父择日为建棋杆于门首。先一夕，梦一古衣冠人谓曰：“尔门口为予墓，切不可动。尔听吾言，当有以报；若伤吾墓，必不利于尔子。”

邵父素倔强，且已招亲朋，不肯中止。以为家运正旺，鬼何能为厉？次日，客皆集，命工挖土，果是古墓，邵父命去之。其子忽吐血如涌，少刻即殒。后孝廉厝棺于野，又被暴风毁损。

噫！古墓未知何人藏魄之所，灵爽若此，然邵父既有此梦，何必汲汲于棋杆。且既已获隽，即不立棋杆，亦孰不知为孝廉。乃已见古墓，不急为掩埋而复伤之，是其居心残忍，宜有以招阴谴矣。













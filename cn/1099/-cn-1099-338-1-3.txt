○邊務疏 【 薊昌築臺】

臣閱視薊昌二鎮軍馬邊關、查議軍餉事畢、謹先陳當務之急、以備及時採擇施行、竊以薊昌延袤二千里而遙。京師距塞外二百里而近。宜必設險以守。然後簾遠堂高。近該先今總督撫鎮諸臣、沿邊築空心臺一千二百餘座、宿兵貯器、戍守有常、頃黠虜睥睨石門、再至皆敗遁去、使非有臺可據。安能露眾待之彼乘我虛。誰卜其夜。薊莫利於守。守莫利於臺。此其明騐較著者也臣循墻徧歷。登臺逓觀。我國家萬世夷夏之防。羙哉壯矣。凡諸要害。部署巳周。獨灤河以東。居庸以西。若松棚諸路中稍有間缺。大約增臺二百座。始為完工。查得先任總督譚綸。原議築臺三千座。其後僅舉其半。既又减其半之什二三。徒以物料人工。悉出兵力。計一臺之直。不啻千緡。公帑所償。十不當一。懼不堪命。不得不暫休之。力詘時艱。非得巳也。臣先在行役。輒有意乎增臺。於是猶持兩端。未敢輕出諸口。葢自邊事起。諸軍日在守邊。比年稍寧。百廢具舉。無論臺垣濠塹、城堡關梁、戎署教塲、營房倉廩、他如神祠學舍、公宇戍樓、道路隄防、紛紛諸役、久則累歲。多或千楹。率皆以丁為傭。不遺餘力。此宜休養之時也。主將以練兵為職。亦既有年。工作頻仍。竟未遑暇。乃今兵制更始。具有章程。此宜訓練之時也。比臣以會計軍餉、復及春防、查得各兵仍受他工、未得專練、雖云一切工作、莫非公家、要以審擇便宜、則邊臺為急。與其赴他工而荒本業。盍自其急者先之。近諜者言東虜日伺灤東西、虜或有東意、有備無患、夫非武之善經與、臣請申命境內當事諸臣、及今相地宜、合兵力、增臺二百座、祗以一防為期、往者分工取數寡而責效眾。及今分數倍昔。以眾舉輕。往者給賞有差每座多則百兩。今亦倍給。使之採擇有資。此以佚道使之。勞不怨矣。即如臺二百座。計直不下二十萬緡。今雖有加。不四萬而足。願行山東河南二省、取解節欠薊鎮民運折銀各二萬兩、辦此有餘、如或未徵、聽彼借解追補、事可立集、不假旁求、倘以春防巳深、秋防巳邇、今歲但以班軍分應諸役、勿及其餘、期以來春、一舉畢事、臺工既竣、務守成言、自後主客官軍。諸役悉無所與。亟令專習武事。以責成功。班軍精壯者一體練之。次者不隸戎行。使之專任力役然須以漸修舉。為之調停。如復政出多門。其不堪滋甚矣。


○與行在戶部諸公書 【 蘇松戶口】

周忱

文襄公在江南留心本計如此宜至今見思也

伏聞治民之道。在於禁惰游以一其志勸耕稼以敦其業。葢惰游禁。則土著固。而避勞就逸者。無所容。耕稼勸。則農業崇。而棄本逐末者。不得縱。由是賦役可均。而國用可足。不然。則戶口耗而賦役不可得而均。地利削而國用不可得而給。先王制六鄉六遂之法。以維持其民。而均其土地者。正謂此也邇者　皇上念天下人民、有因饑窘逃移者、累降勑旨、設撫民之官、頒冤恤之條、令天下郡邑招而撫之、諸公頒布奉行、克謹無怠、天下之民、感戴　宏恩、扶老携幼、競返桑梓、惟獨蘇松之民、尚有遠年竄匿。未盡復其原額而田地至今尚有荒蕪者、豈憂恤猶未至乎、凡招回復業之民。既蒙蠲其稅粮。復其徭役。室廬食用之乏者。官與賑給。牛具種子之缺者。官與借貸。　朝廷之恩。至矣盡矣。如此而猶不復業者。亦必有其說焉。葢蘇松之逃民。其始也皆因艱窘。不得巳而逋逃。及其後也。見流寓者之勝於土著。故相煽成風。接踵而去不復再懷鄉土。四民之中。農民尤甚。何以言之。天下。之農民固勞矣而蘇松之民比於天下其勞又加倍焉天下之農民固貧矣而蘇松之農民比于天下其貧又加甚焉天下之民。常懷土而重遷。蘇松之民。則嘗輕其鄉而樂于轉徙。天下之民。出其鄉則無所容其身。以其逐末技也蘇松之民出其鄉則足以售其巧忱嘗歷詢其弊、葢有七焉、何謂七弊、一曰大戶苞蔭。二曰。豪匠冒合。三曰船居浮蕩。四曰軍囚牽引。五曰屯營隱占。六曰隣境蔽匿。七曰僧道招誘。乃所謂大戶苞蔭者。其豪富之家。或以私債凖折人丁。或以威力強奪人子。賜之姓而目為義男者有之。更其名而命為僕隸者有之。凡此之人。既得為其役屬。不復更其粮差。甘心倚附。莫敢誰何。此漢法所深禁然亦無可如何者也由是豪家之役屬日增。而南畝之農夫日以減矣。其所為豪匠冒合者。蘇松人匠。叢聚兩京。鄉里之逃避粮差者。往往携其家眷。相依同住。或創造房居。或開張舖店。冐作義男女壻。代與領牌上工。在南京者應天府不知其名。在北京者順天府亦無其籍粉璧題監局之名。木牌稱高手之作。一戶當匠。而冐合數戶者有之。一人上工。而隱蔽數人者有之。兵馬司不敢問。左右鄰不復疑。由是豪匠之生計日盛而南畝之農民日以衰矣。其所謂船居浮蕩者、蘇松五湖三泖積水之鄉。海洋海套。無有涯岸。載舟者莫知蹤跡。近年以來。又因各處關隘廢弛。流移之人。挈家于舟以買賣辦課為名。冒給隣境文引及河泊由帖。往來于南北二京。湖廣河南淮安等處停泊脫免粮差。長子老孫。不識鄉里。煖衣飽食。陶然無憂鄉都之里甲。無處根尋。外處之巡司。不復詰問。由是船居之丁口日蕃。而南畝之農夫日以削矣。其所謂軍囚牽引者。蘇松奇技工巧者。多。所至之處屠沽販賣。莫不能之。故其為事之人。充軍于中外衛所者。輒誘鄉里貧民為之餘丁。此弊今則無之擺站於各處河岸者。又招鄉里之小戶。為之使喚。作富戶于北京者。有一家數處之開張。為民種田于河間等處者。一人有數丁之子侄。且如淮安二衛。蘇州充軍者。不過數名。今者填街塞巷。開舖買賣。皆軍人之家屬矣。儀真一驛。蘇州擺站者。不過數家。今者連栟接棟。造樓居住者。皆囚人之戶丁矣。官府不問其來歷。里胥莫究其所從。由是軍囚之生計日盛。而南畝之農夫日以消矣。其所謂屯營隱占者。太倉鎮海金山等衛。青村南匯吳松江等所。棋列於蘇松之境。皆為邊海城池。官旗犯罪。例不調伍。因有所恃。愈肆豪強。遂使避役奸氓。轉相依附。或入屯堡而為之佈種。或入軍營而給其使令。或竄名而冐頂軍伍。或更姓而假作餘丁。遺下粮差。負累鄉里為有司者。常欲挨究矣文書數數行移。衛所堅然不答。為里甲者。常欲根尋矣。足跡稍稍及門。巳遭官旗之毒手。由是屯營之藏聚日多。而南畝之農夫日以耗矣。其所謂隣境蔽匿者。近年有司。多不得人。教導無方。禁令廢弛。遂使蚩蚩之民。流移轉徙居東鄉而藏于西鄉者有焉。在彼縣而匿于此縣者有焉。畏粮重者。必就無粮之鄉。畏差勤者。必投無差之處。舍瘠土而就膏腴者有之。營新居而棄舊業者有之。倏往倏來。無有定志。官府之勾攝者。因越境而有所不行。鄉村之譏察者。每容情而有所不問由是鄰境之客戶日眾而南畝之農夫日以寡矣其所謂僧道招誘者天下之寺觀。莫甚於蘇松。故蘇松之僧道彌滿于四海。有名器者。因保舉而為住持初出家者。因遊方而稱掛衲。名山巨剎。在處有之。故其鄉里遊惰之民率皆相依而為之執役。眉目清秀者。稱為行童。年記強壯者。稱為善友。假服緇黃。偽持錫鉢。或合伴而修建齋醮。或沿街而化緣財物。南北二京。及各處鎮市。如此等輩。莫非蘇松之人。以一人住持而為之服役者。常有數十人。以一人出家。而與。之幫閑者常有三五輩。此不獨蘇松京師尤甚由是僧道之徒侶月廣而南畝之農夫日以挾矣凡此七者特舉其大略。而天下郡縣。未必此弊俱無。縱使有之。亦未必有如是之甚。此等之人善作巧偽變亂版圖戶口則捏他故而脫漏田粮則挾他名而詭報惰游已久。安肯復歸田里。從事耕稼。况其缺乏稅額。累累如配見在之戶。其中頗有智能者。見其得計。亦思舍畎畝棄。耒耜而效其所為。惟愚騃無用之人。方肯始終從事於農業。然坐受其弊。亦豈無避免之心乎。凡天下之事不可有一人之僥倖苟有一人僥倖。而獲免則必有一人不幸而受其弊蘇松僥倖之人。如此其多。則不倖而受其弊者。從可知矣。是宜土著之農夫日減月除。而無有底止矣。忱嘗以太倉一城之戶口考之。洪武年間見丁授田十六畝。二十四年黃冊原額六十七里八千九百八十六戶。今宣德七年造冊止有一十里。一千五百六十九戶。覈實又止有見戶七百三十八戶。其餘又皆逃絕虛報之數。戶雖耗而原授之田俱在。夫以七百三十八戶。而當洪武年間八千九百八十六戶之稅粮。欲望其輸納足備而不逃去。其可得乎。忱恐數歲之後。見戶皆去。而漸至于無徵矣。是皆惰逃不禁。耕稼不勸。故奸民得以避勞就逸。棄本逐末。如前之所云者。誠宜立法以撿制之。撫民之官。固未易以招之也愚以鈍駑之才、濫叨重寄、晝夜勞心、莫知所措、伏望該部列位卿相、與在　朝公卿大臣、詳加講究、明白奏請、將蘇松等府逃移人戶、不拘通例、別立一法、以清理而撿制之、庶幾戶口可增、田畝可闢、稅粮可完、忱事出激切、不覺覼縷之至、惟冀詳察而恕其狂妄幸甚、

皇明經世文編卷之二十二終








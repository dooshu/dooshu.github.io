与南掌院赵麟阳


仆昔年十三，大司寇东桥顾公，时为敝省巡抚，一见即许以国士，呼为小友。每与藩、臬诸君言“此子，将相才也。昔张燕公识李邺侯于童稚，吾庶几”云云。又解束带以相赠曰：“子他日不束此，聊以表吕虔意耳。”一日，留仆共饭，出其少子，今名峻者，指示之曰：“此荆州张秀才也。他年当枢要，汝可往见之，必念其为故人子也。”（懋修曰：东桥先生，不惟知先父，又知其幼子峻，不自致青云，必待见故人，乃得功名。此等神识，若有前定数以主乎其间。前辈神识，殆不可及。）仆自以童幼，岂敢妄意今日？然心感公之知，思以死报，中心藏之，未尝敢忘。

前年顾峻来见，仆因追忆公言，不觉嘘唏流涕。念无以厚之，欲以鄙衷控之皇上，辞免当得荫子，移之于顾，以报知己。会杨虞坡太宰知之，为仆谋曰：“东桥昔督工显陵，有劳宜荫，为当路所阻。当时先后在工者皆荫，而公独无，此可援例陈乞。且公海内名流，补与一荫，岂得为过？”后于工部查公果未沾恩。遂令峻生具疏自乞，蒙恩俞允。此朝廷录旧之恩，而仆报知己赞成之义也。

今闻其侄辈咸起妒争，言峻是三房，伦序不宜，投揭留都法司，欲行率夺。彼盖不知乃祖见托之言，仆报知己之意，但知录荫常例相竞耳。且已奉明旨，孰得而易之！乞公明示以大义，给峻生一执照，庶不为强圉所陵，而仆区区之义，亦可报东桥公于冥漠矣。缕缕聒听，统惟鉴原。






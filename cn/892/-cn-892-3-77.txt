文集卷七十七


与张安道　一


轼顿首再拜少师先生丈丈执事：秋冷，窃惟道体胜常？轼蒙免如昨。穷约愈久，念道渐熟，常佩至言，不敢失坠。今年春夏微疾，遂杜门谢客，而传者过实，以为左右忧。入秋来殊佳健，于道虽未有得，而异时浮念杂好，殆灰灭矣。先生丈丈愍其有意于此，当时发药乎？王郎北归，慰喜可量，恨不得助举一觞耳。忧喜过人，何翅电露，欲寻王郎初别时意味，岂复有丝毫在者。则今日会合之喜，又与造物皆逝矣。近者孙鼛宣德赴偃师，托寄带拜二簟去，不审达未？已令儿子往荆南买一官庄，若得之，遂为楚郢间人矣。每念违去几杖，瞻奉无期，未尝不临风嗟惋。万一天恩放停逐，便当不远千里见先生也。今有少恳干求，不罪不罪！

轼于门下至厚，先生有金丹奇药，而不以数粒见分，实未免耿耿。若遂其请，谨藏之耳，未敢服也。舍弟在筠甚安，望其牵复解去，得相聚少时。近以公事为一倅所怒，捃摭百端，虽未见可以害渠者，然已滞牵复矣。行止饮啄，非复人事，亦不能念之也。厚之奉议，且在左右否？先生迩来复有几孙？岁行晚，江淮风物凄紧。坐念斋阁萧然，黄花白酒，有与共者乎？乍冷，惟乞万万为国自重。闲居乏人，止用手启，信笔不觉满纸，惶悚惶悚！谨附承动静，不宣。从表侄苏轼顿首再拜少师先生丈丈执事。八月二十二日。《宝真斋法书赞》卷一二





与张安道　二


雪后苦寒，远想燕居恬适，台候胜常？某以独员冗迫，久缺上问，荷蒙矜恕。岁律行尽，展奉何时，尚冀顺时保颐，益永眉寿。下情祷颂之至。不宣。《五百家播芳大全文粹》卷五四





与杜道源　一


尊丈不及作书。近以中妇丧亡，公私纷冗，殊无聊也。且为达此恳。轼又白。《三希堂法帖》





与杜道源　二


京酒一壶，送上。孟坚近晚必更佳。轼上道源兄。十四日。《三希堂法帖》





与杜道源　三


大人令致恳，为催了《礼书》，事冗未及上问。昨日得宝月书，书背承批问也。令子监簿必安胜，未及修染。轼顿首。《三希堂法帖》





与杜道源　四


道源无事，只今可能枉顾啜茶否？有少事，须至面白。孟坚必已好安也。轼上。恕草草。《三希堂法帖》





与杜道源　五


令子所示，专在意来日，相见即达之，但未必有益也。辄送十缗省为一奠之用。难患流落中，深愧不能展毫末也。不罪不罪！轼手启。《三希堂法帖》





与蒋公裕


轼启：近别，想体中佳胜。田事想烦经画，今遣侄孙赍钱赴州纳。有所买牛车等钱，本欲擘画百缗足，今只有省陌，请收检支用。如少，不过来年正二月，续得面纳也。余惟万万自爱。不宣。轼顿首公裕蒋君良亲足下。十月十二日。《宝真斋法书赞》卷一二





答刘道原


道原要刻印七史，固善。方《新学经解》纷然，日夜摹刻不暇，何力及此！近见京师经义题：“国异政，家殊俗。”国何以言异？家何以言殊？又有“其善丧厥善”，“其”“厥”不同，何也？又说《易·观卦》本是老鹳，《诗·大小雅》本是老鸦。似此类甚众，大可痛骇。《邵氏闻见后录》卷二〇





与文与可　一


《凤咮》等诗，屡有书道谢矣。岂皆不达耶？暌远可叹，皆此类也。向有书，乞《超然台》诗，仍乞草书，得为摹石台上，切望切望！安南代北骚然，愚智共忧，而吾徒独在闲处，虽知天幸，然忧愧深矣。此中亦渐有须调，蜀中不觉否？轼近乞齐州，不行。今年冬官满，子由亦得替，当与之偕入京，力求乡郡，谋归耳。洋川园池乃尔佳绝，密真陋邦也，然亦随分葺之。城西北有送客亭，下临潍水，轩豁旷荡，欲重葺之，名快哉亭。或为作一诗，尤为幸厚也。“伧父”恐是南人谓北人，亦不晓其义，《王献之传》有，可详之。轼又上。《西楼帖》





与文与可　二


轼自密移河中，至京城外，改差徐州，复挈而东。仕宦本不择地，然彭城于私计比河中为便安耳。今日沿汴赴任，与舍弟同行。闻与可与之议姻，极为喜幸。从来交契如此，又复结此无穷之欢，美事美事！但寒门不称，计与可必不见鄙也。临行冗甚，奉书殊不谨。俟到任，别上问次。《丹渊集》附录





与文与可　三


轼再拜：侄女子获执箕帚，非独渠厚幸，而不肖获交于左右者，缘此愈亲笃矣。欣慰之怀，殆不可言。不敢复具启状，必不见罪也。闻舍弟谈婿之贤，公之子固应尔。侄女子粗知书，晓义理，计亦称公家妇也。更望训诲其不逮也。《丹渊集》附录





与文与可　四


轼启：近递中辱书，承非久到阙，即日想已入觐矣。无缘一见，於邑可知。苦寒，尊候何似？贵眷令子各安胜？轼蒙庇粗遣。但秋来水灾，几已为鱼，必知之矣。寄惠六言小集，古人之作，今世未省见。老兄别后，道德文章日进，追配作者。而劣弟懒堕日退，卒为庸人，他日何以见左右，惭悚而已。所要拙文，实未有以应命，又见兄之作，但欲焚笔砚耳，何敢自露。兄淹外既久，虽与时阔疏，而公议卓然，当遂践清近也。岁行尽，万万以时自重。不宣。轼再拜，与可学士老兄阁下。十二月十六日。《西楼帖》





与文与可　五


轼启：郡人还，叠辱书教，承尊候微违和，寻已平愈，然尚未甚美食。又得蒲大书云：“尊貌颇清削。”伏料道气久充，微疾不能近，然未免忧悬。惟谨择医药，痛加调练。莫须燃艾否？轼近来亦自多病，年老使然，无足怪者。蒙寄惠偃竹，真可为古今之冠，谨当缀黄素其后，作十许句赞。盖多年火下，不可无言也。呵呵。闻幼安父子共得卅余轴。谨援此例，不可过望。所示，当作歌诗题之。轼作此乃莫大之幸，日夜所愿而不得者。今后更不敢送浙物去矣。老兄恐吓之术，一何疏哉。想当一大噱。别后亦有拙诗百余首，方令人编录，以求斤斧，后信寄去。老兄盛作，尚恨见少，当更蒙借示，使劣弟稍稍长进。此其为赐，又非颁墨惠竹之比也。冗中奉启，不尽言。轼再拜与可学士亲家翁阁下。正月廿八日。《西楼帖》





与文与可　六


轼辄有少恳，托幼安干闻。为近于守居之东作黄楼，甚宏壮，非复超然之比。曾告公作《黄楼赋》，当以拙翰刻石其上。其临观境物，可令幼安道其详，告为多纪江山之胜，仍不用过有褒誉。若过誉，仆即难亲写耳。切告。又有少事，甚是不识好恶，辄附绢四幅去，告为作竹木、怪石少许，置楼上为屏风，以为彭门无穷之奇观，使来者相传其上有与可赋、画，必相继修葺，则黄楼永远不坏，而不肖因得挂名。公其忍拒此意乎？见已作记上石。旦夕寄书去，正月中遣人至淮上咨请，幸少留意。不罪，幸甚。轼惶恐。《西楼帖》





与文与可　七


轼启：叠辱来教，承起居佳胜。适闻中间复微恙，且喜寻已平复。轼比来亦多病，渐老不耐，小放意辄成疾。不可不加意慎护也。水后弥年劳役，今复闻决口未可塞，纷纷何时定乎？寄示和潞老诗甚精奇。稍间当亦继作六言诗，殆难继也。未缘会遇，万万以时自珍。谨奉手启上问，不宣。轼再拜与可学士亲家翁阁下。三月二十六日。《西楼帖》





与文与可　八


轼启：近承书诲，喜闻尊候益康胜。见乞浙郡，不知得否？相次入文字，乞宣与明。若得与兄联棹南行，一段异事也。中前桑榆之词，极为工妙，寻曾有书道此，却是此书不达耶？老兄诗笔，当今少俪，惟劣弟或可以仿佛，墨竹即未敢云尔。呵呵。佳墨比望老兄分惠，反蒙来索，大好禅机，何处学得来？大轴挥洒必已了，专令人候请。切告。乌丝栏两卷，稍暇便写去。近见子由作《墨竹赋》，意思萧散，不复在文字畛域中，真可以配老笔也。亦欲写在绢卷上，如何如何？乍凉，万万珍重。《丹渊集》附录





与文与可　九


轼启：稍不驰问，不审入冬尊体何如？想旧疾尽去，眠食益佳矣。见秋榜，知八郎已捷，不胜欣慰。惟十一郎偶失，甚为怅然。一跌岂废千里，想不以介意。寄示碑刻，作语古妙，非世俗所能仿佛。长句偈尤奇，非独文字甘降，便当北面参问也。近有一僧名道潜，字参寥，杭人也。特来相见。诗句清绝，可与林逋相上下，而通了道义，见之令人萧然，有一诗与之，录呈，为一笑也。未由展奉，万万以时自重。不一不一。轼再拜与可学士亲家翁阁下。十月十六日。

《黄楼赋》如已了，望付去人，如未，幸留意留意！《西楼帖》





与文与可　一〇


轼启：冗迫，稍疏上问。伏想尊履佳胜？承书，领吴兴，众议谓公当在近侍，故不甚快，然不肖深为左右贺也。吴兴山水清远，公雅量弘度，在王、谢间，此授殆天意耳。轼欲乞宣城，若幸得之，当与公为邻国，真是一段奇事。然事之如人意者，亦自难遂，从古以然。公自南河赴任，舟行艰涩，何不自五丈河，由曹、郓、济过我于徐，自泗入淮乎？但恐五丈河无冰，不然者，公必出此也。且更熟筹之。余惟万万以时自重。笔冻，奉启殊不谨。石幼安言，亦可呼水精宫使。此语可记。《丹渊集》附录





与朱康叔


再辱手教，承起居清胜。今日风大，明日禁江，皆当走见。适会侄婿后日行，来日已约数客酌饯，咫尺不得一往，愧负深矣。所要重写诗，已一依来命，别写去，不知中用否？大字写未及，乞恕察。《五百家播芳大全文粹》卷六五





与徐得之　一


轼春时病眼，不能开眉。黄梦轩旧事露，足下想已知之。葛明塘添情告府，昨求于仆，此事不知钱君锡肯为一解不？若果，庶不难耳。日来，园中桃李颜色无尘，同辈应移坐雪堂前，可作一绝，强支岁月，何如？仆夜梦中，有一杭人多惠龙团几斛，尽皆一时饮之，请解意何也？昨周澹闲见访，送二水底，余遂书《落花》诗二首暂酬。轼上得之。三月十六日。《书画题跋记》卷四





与徐得之　二


小儿蒙下问，未暇上状，不罪。宗人过望，皆公之赐也。叨恩叨恩！公不能无愧，更为多致谢恳也。《七集·续集》卷五





与石幼安　一


轼启：前日急足还，领手教，具审起居佳胜，眷爱各佳安，至慰至慰！轼此与贱累并安。知令子九月末方还，侍下未敢奉书。杭州接人犹未到，□到便行，不出此月末起发，十月上旬必到也。乍此远别，岂胜依恋，新凉，惟若时加爱。舍弟未及奉启，不宣。再拜幼安□兄。

油两瓶封全，充□不讶轻渎。八月十一日。

贵眷万福。

洋州令子必安。见报，与可已有替人，莫是别有美命否？贱累并安。轼又上。《西楼帖》





与石幼安　二


轼启：向者人还，领手字，具审起居佳安，眷爱各宁谧。轼此与贱累并无恙。凶岁之余，流殍盗贼无虚日，凡百劳心。近颇肃静，吏民稍见信，渐向无事，幸不忧及。杨元素处书信不知收得未？□□及余信物幸早为觅便附去。先人今次封赠，此已纳钱讫，更不烦干致，惟告说与□院人吏令早附去也。春向晚，拜见无由。每念契阔，未尝□□□而□也。惟万万自重。不宣。轼再拜幼安表兄阁下。三月□□日。《西楼帖》





与王定国　一


领书，所以教谕之者备矣。感佩之意，非书可尽，谨当遵用。然所云“领发谢章，不待到任”，私意不欲尔也。谢章有过无功，而礼不可缺，到任一章足矣。空言不足上报万一，徒为纷纷耳。诸公启事，自到后一发，亦备数而已。谪居六年，无一日不乐，今复促令作郡，坐生百忧。正如农夫小人，日耕百亩，负担百斤，初无难色，一日坐之堂上，与相宾飨，便是一厄。公之意可复劝令周旋委曲以求售乎？子由赴阙之命，亦是虚传耳。《五百家播芳大全文粹》卷六四





与王定国　二


辱书，惊闻乐全先生薨背，悲恸不已。元老凋丧，举世所痛，岂独门下义旧！虽寿禄如此，而吾侪不复见此师范，奈何奈何！方欲乞移南都，往见之，今复何及！尚赖定国在彼，差慰其临没之意。闻属纩之际，犹及某与舍弟，痛哉！仰惟宽怀，且助厚之、迷中干后事也。执笔怆塞，不次。《五百家播芳大全文粹》卷六四





与王定国　三


专人来，辱书，且审起居佳胜。张公《行状》，读之感慨，内有数处，须至商量签帖持去，乞细予批鉴。附来高文，固佳妙，无可指摘，但其间不免有愚意未安者，必是老谬不足晓，烦公开谕，仍不深讶。盖张公文，《志》又不可不尽心同虑也。惶悚惶悚！仍须索便下笔也。未由瞻晤，千万加爱。不一。《五百家播芳大全文粹》卷六四





与王定国　四


不见定国一年，不与定国书半年，每得来书，辄愧满面，取纸欲答，又懒而止。每想君熟知我此态，不复以为怪也。即日起居何如？知受任安肃，庙堂既未能置君于所宜，独无一稍佳处乎？料亦都不计较。许时见过之语，似稍的，今岁必不失望矣。河水既不至，此间诸事稍可乐，幸早临。仆秋中，当再乞南中一郡耳！屡蒙寄诗，老笔日可畏，殆难陪奉，字法亦然。异日当配古人矣！酷热，万万自重。《五百家播芳大全文粹》卷六四





与王定国　五


有一事拜托，杭人欲开葑田，盖五六十年矣。但有志于民者，无不经营。亦有数公下手开凿，终于不成，惟不肖偶得其要。开之月余，有必成之势，吏民欢快，如目去翳。近奏乞度牒五十道，终成之，一奏状，一申三省，皆详尽利害。公为一见莘老，痛致此意。仍求此二状一观之。近奏事多蒙开允，想必莘老之力。更乞应副此一事，使西湖一旦尽复有唐之旧，际山为界，公他日出守此邦，亦享其乐。切望痛与留意。近说与子由，令为老兄力言，而此人懒慢谬悠，恐不尽力，故以托定国。彼此非为身事，力言何嫌也。《五百家播芳大全文粹》卷六四





与王定国　六（残）


新诗篇篇皆奇，老拙此回真不及矣。穷人之具，辄欲交割与公。《墨庄漫录》卷二





与王定国　七（残）


睹邸报，知定国除符离守。及见告词，慰喜之极。此于公亦何足为庆，但喜端人善士，自此少免点污破坏，人材稍出，社稷之喜也。《苏文忠诗合注》卷三四《韩退之孟郊墓铭云以昌其诗……》题下引施注





与王定国　八


花会，检旧案，用花千万朵，吏缘为奸，乃扬州大害。已罢之矣。虽杀风景，免造业也。《墨庄漫录》卷九






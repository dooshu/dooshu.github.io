同贞庵殿下李罗村饮述斋园亭


结侣芳春时，置酒忘忧馆。
既枉东阿辙，复集西台彦。
韶物讵能几，繁花开已烂。
芳林啼早莺，雕梁语新燕。
徘徊花林间，坐惜流光换。
朝游忘景昃，夕游候宵半。
华月丽层穹，河星出有灿。
四座咸怡豫，羽爵行无算。
欢追邺下踪，赏挹平台宴。
伊余愧薄劣，谬忝同声睠。
开缄玩嘉藻，入手明珠璨。
胜游如可续，及此阳春旦。






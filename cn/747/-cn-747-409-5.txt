○上宰相笺

甫惶恐惶恐叩头。昔诸葛孔明有言曰：“使一夫有尤，亮之罪也。”呜呼！孔明以分崩离析之时，事要荒割据之主，尚能恢宏王度，克广德心，鲁鳖咸若，引为已任，千载之下，以兹美谈。伏惟相公乘时间生，略不世出，光辅兴运，致於冢宰。自明两作离，帝出於震，发号施令，无幽不达，鼎新之业，公实赞之，煦妪昭苏，孰不有望。况甫当遗簪坠履之列，怀救蛇养雀之惠，虽报恩之分，誓以终身，而受庇之期，亦望卒岁。岂可不尽诚款，使匹夫不获，而相公有也明之憾哉？甫天伦十人，身处其季，夙遭险衅，几不闻存没，左右提携，仰於兄姊。顷属中夏覆没，举家南迁，内外相从，百有馀口。长兄宰丰城，间岁遭罹不淑，仲姊寓吉郡，周年继以鞠凶，呱呱孤甥，斩焉在疚，宗兄著作，自蜀来吴，万里归复，羁孤之日，斯所依焉。岂期积善之人，昊天不吊，门绪沦替，山颓梁折。今兹夏末，宗兄辞代，顾眇眇之身，岿然独在。寡弱婴孺，前悲後泣，一门之中，首相吊，舍之而去，必填沟壑。昔者建寅初吉，麾盖将西，猬承嘉话，曲全之施，不略微生，许其待年，致身徇国。岂惟寮属斯在，山川鬼神，实亦闻之。今者相公大秉化源，而小人拘牵於前命，进於朝无一尘一露之益，顾於家有死如弃如之患。抚心自怜，泪尽成血，傥相公以天下为一堂也，忍共向隅而伤和气哉！所以迟回周道，欲行中止，解悬之望，属在仁明，藏之而不言，小人之罪也，一物失所，伏惟相公图之。孟秋尚热，伏惟相公尊体起居万福。谨因洪州奏事官沁水府果毅徐冕奉笺，尘黩清襟，伏深战灼。甫惶恐叩头叩头。


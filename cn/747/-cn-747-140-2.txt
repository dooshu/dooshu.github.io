○谏止聘充华疏

陛下为人父母，抚爱百姓，当忧其所忧，乐其所乐。自古有道之主，以百姓之心为心，故君处台榭，则欲民有栋宇之安；食膏粱，则欲民无饥寒之患；顾嫔御，则欲民有室家之欢，此人主之常道也。今郑氏之女，久已许人，陛下取之不疑，无所顾问，播之四海，岂为人父母之义乎？臣传闻虽或未的，然恐亏损圣德，情不敢隐，君举必书，所愿特留神虑。


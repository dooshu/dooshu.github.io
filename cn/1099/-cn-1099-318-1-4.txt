○議修邊險疏 【 修邊險】

議照宣府居庸關外東路延永之南。號稱南山。東出四海冶。接薊鎮渤海之險。西聯懷保馬水。當西北路之衝。先年宣鎮歲有虜警。未敢窺犯南山。一以深入內地。官兵追逐。旋即遁回。一以南山高峻。林木叢稠。谿徑不通。其內深林疊嶂。遠護　陵寢。既鮮民居。可滋虜略。絕無道路。可恃馳騁。故二百年來。宣鎮外守永寧四海冶之邊。未議南山之內守也。始因二十九年。大虜自薊鎮入犯。震驚畿輔。後被官兵追逐。未敢復回原路。乃為內地奸逆。指引繇昌鎮內邊突出岔西白羊口。直從宣府西路出邊。後因黃台吉老把都部落、節犯宣府東北各路。虜騎嘗薄延永大川。逼近南山。諸將兵力未能拒逐。每延數日。烽火內傳居庸。致驚昌薊。該前廵按御史李某、建議西自南山合河口起。東至火焰山止。建設聯墩。繼築虎尾小墻。深濬重壕。以備宣東之警。示虜有備嗣後節該督撫諸臣。查看得先年虜中未知南山為重地。向未窺侵。今既示虜為守。其所築墩墻。不堪拒敵。恐致誨虜內攻。節次建議增修營城。召兵七千。專設參將分地畫守。年復一年。內山林莽叢茂。外墻守布巳密。可恃保障。每年春秋兩防、督臣提三鎮銳兵、趨防南山、雖大虜節犯薊鎮、未敢復出白羊、黃永諸酋累犯宣大、亦未敢輕窺關隘、守云固矣、後因盡撤宣大山西之外藩。歸重南山之內守。歲費帑銀十餘萬。二十年來。費餉三百餘萬。坐致驕虜窺隙每秋佯示東行。牽制我兵東援。旋即侵擾山大。攻城破堡。戰守俱困。節該科部建議　勑行督臣、每歲二防、仍駐陽和、守三鎮門戶、控禦諸酋、果虜犯宣薊、方許提兵東防南山、兼備入援、誠為忠計、臣古自隆慶四年六月移鎮宣大、本年秋報大虜東謀犯薊、臣提三鎮各兵二萬餘、移駐懷來月餘、哨明虜旋。即具議題請撤兵西防、良以虜勢有緩急。布防有幾宜。未可守所不攻。舍所不救也。三年仰仗　天心悔禍、　宗社垂庥、格虜熄烽、內外安堵。正我乘暇自治之日。敢忘伐謀制勝之圖。每思南山為　陵後重地。見在墩墻。間有疏矮。仍當增修。但念門戶堂奧。內外攸分。修守緩急。工力有限。故五年先修岔西扼險各口之墩墻。六年繼修宣鎮各路之外邊。正以固南山之藩籬。併修在內之城堡。實以奠關外之根本。其南山軍夫。或調一人俾修他工、或改修坌西險隘、或補修本路山水衝塌之墩墻、用備緩急、亦以地居宣鎮之內、外無門庭之寇、稍俟外邊工完、再議重設內險、又慮本山係　皇陵來龍正脉、但可因勢設防、有難斬山斷崖、恐有觸犯、今據侍郎吳某、議照薊鎮臺規、岔東修臺一百六十餘座、雖可示虜壯觀、但恐該鎮工力有難卒辦、尤恐修完、無兵分守、其伐木採石。未免將北山林莽。斬伐資用。致疏藩籬顧臣古先年謬議謂守宣大邊境。乃所以拱護　陵京。而株守南山。實以弃宣大以危畿輔也。既該兵部覆議、行臣等酌量緩急、定議修築、節經案行各道查勘前來通應據實題請、合將南山見在守兵七千餘名、先年除月粮外、仍給客餉行粮、近年臣令分班修工照班支粮、稍節客餉、今須責令常川赴工、復其舊額行粮、量給犒賞、先儘岔東急要衝口敵臺、上緊修築、次及稍緩、并添設岔西守備、專管岔西事務、其大山口等處營城墻垣、候岔東臺工有緒、併力增修、大邊墻垣、與虜相連、虜一背盟、修築自難、工為最急、原議三年完報者、上緊催儹、增修補築者、及時營修、至於邊墩、先儘寧遠之柞口墩皮布袋衝增修添築九座、其餘稍待邊工告完、另議包砌、其在龍門內垣、為勢稍緩、工作錢粮巳俱題准、無容另議、見經量撥軍夫、漸次補葺、盖外急邊防、圖維恐後、內修重險、計慮更周、慎固南山、務期經久、庶宣鎮保障、備無不飭、而於輕重緩急之宜亦克協矣、


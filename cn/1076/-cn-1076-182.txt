卷一百八十二

<史部,诏令奏议类,奏议之属,历代名臣奏议>

钦定四库全书

历代名臣奏议卷一百八十二

明　杨士奇等　撰

去邪

宋钦宗靖康元年左正言崔鶠上奏曰臣伏覩诏书诏谏臣直论得失以求实是此见陛下求治之切也然数十年来王公卿相皆自蔡京出其余擢居要路以待相继而用者又充塞乎台省要使一门生死则一门生生一故吏逐则一故吏来更持政柄互秉钧轴历千百年无一人立异虽万世子孙无一人害己此蔡京之本谋也安得实是之言闻於陛下且如冯澥近日上章其言曰熙宁元丰之间士无异论太学之盛也此奸言也昔王安石用事除异己之人当时名臣如富弼韩琦司马光吕公着吕诲吕大防范纯仁等咸以异论斥逐布衣之士谁敢为异乎士携策负笈不远千里游乎学校其意不过求仕宦耳安石着三经之说用其说者入官不用其说者黜落於是天下靡然雷同不敢可否陵夷至于今大乱此无异论之大效也而尚敢为此说以荧惑人主乎又崇宁以来博士先生狃於党与各自为说附王氏之学则诋毁元佑之文服元佑之学则诋诮王氏之说尤为欺罔岂有博士先生敢有为元佑之学而诋诮王氏之说乎自崇宁以来京贼用事以学校之法驭士人如军法之驭卒伍大小相制内外相辖一有异论居其间则累及上下学官以黜免废锢之刑待之其意以为一有异论则己之罪必暴於天下闻於人主故耳博士先生有敢诋诮王氏者乎欲乞下太学取博士讲解覆视则澥之诞谩见矣至如苏轼黄庭坚之文集范镇沈括之杂说畏其或记祖宗之事或记名臣之说於己不便故一切禁之坐以严刑示以重赏不得藏匿则禁士异论其法亦已密矣澥言为元佑之学诋诮王氏之说其欺罔不亦甚乎欺罔之言公行则实是何从而见也然先王之求实是亦有道矣皇帝清问下民周官询于衆庶孟子不以左右卿大夫之言为然必询于国人则实是见矣臣乞以澥所上言章并臣之章垂于象魏掲于通衢以验国人之论而赏罚之以戒小人欺罔君父者此陛下之福天下之幸也

鶠又论冯澥状曰臣近上章论谏未蒙施行澥复迁吏部侍郎此士论之所共忧臣适当言责不得而已也观澥之意不过於拘以熙宁元丰之法为治缘澥乃熙宁元丰人材之一也已之说行则身安己之职废则身危非为国家忠计此天地否泰所系国家治乱之所自分不可忽也昔在仁宗英宗时选天下敦朴敢言之士以遗子孙而王安石用事皆目为流俗之人尽逐去之乃自为新说以造士号为新美之材充塞乎朝廷而人主不闻天下之安危矣元佑之初相司马光收仁宗英宗时人才用之故宣仁圣烈皇后拥少主不出帘帷而天下治问其四夷则率服矣问其盗贼则消弭矣问其军士则豫附矣问其百姓则富乐矣当是时天下之势安於泰山及章惇用事斥之於炎荒瘴海之外蔡京隂蓄异图凶谋益炽於是尽收熙宁元丰时人材用之诱以美官饵以厚禄於是海内小人波荡而从之万口一词迭相唱和为绍述之论以诳惑人主绍述一道德而天下一於谄佞矣绍述同风俗而天下同於欺罔矣绍述理财而公私竭矣此用熙宁元丰人材之效也譬之治疾一医治病而病愈一医治病而病坏此贤否不待较而明也且元符末以连年四月朔日食四月者正阳之月古人所忌诏求直言应诏上书者数千人蔡京因此以除去异己者乃遣腹心之党考定之分邪正二等同己者为正异己者为邪澥与京同者也故列於正等擢以不次而异於京者京皆指以为邪陷於罪戾凡数千人近者上皇下责躬之诏其言以求直言夺於权臣反归咎建议臣僚然则前日附会蔡京号为上书正等之人皆今日之罪人也陛下嗣服之初天下观陛下好恶是非以卜世之盛衰今用蔡京正等之人非上皇悔过之意天下之士闻之解体矣同己为正异己为邪澥与京同者也故列於正京之术破坏天下於兹极矣尚忍使其余蠧再破坏邪京奸邪之计大类王莽而朋党之衆则又过之愿斩之以谢天下累章极论时议归重谏议大夫杨时论王安石学术之缪奏曰臣伏见蔡京用事二十余年蠧国害民几危宗社人所切齿而论其罪者曾莫知其所本也盖京以继述神宗为名实挟王安石以图身利故推尊安石以王爵配享孔子庙廷而京之所为自谓得安石之意使人无得而议其小有异者则以不忠不孝之名目之痛加窜黜人皆结舌莫敢为言而京得以肆意矣然则致今日之祸者实安石有以啓之也谨按安石挟管商之术饰六艺以文奸言变乱祖宗法度当时司马光已言其为害当见於数十年之後今日之事若合符契其着为邪说以涂学者耳目败坏其心术者不可缕数姑即其为今日之害尤甚者一二事以明之则其为邪说可见矣神宗皇帝常称美汉文惜百金以罢露台曰朕为天下守财耳此谨乃俭德惟怀永图正宜将顺安石乃言陛下能以尧舜之道治天下虽竭天下以自奉不为过守财之言非正理曾不知尧舜茅茨土阶未尝竭天下自奉其称禹曰克俭于家则竭天下以自奉者必非尧舜之道其後王黼朱勔祖其说以应奉花石之事竭天下之力号为享上实安石竭天下自奉之说有以唱之也其释鳬鷖守成之诗於末章则谓以道守成者役使羣动泰而不为骄宰制万物费而不为侈夫鳬鷖之五章特曰鳬鷖在亹公尸来止熏熏旨酒欣欣燔炙芬芬公尸燕饮无有後艰诗之所言止谓能持盈则神祗祖考安乐之而无艰难耳自古释之者未有为泰而不为骄费而不为侈之说也安石独倡为此说以啓人主之侈心其後蔡京辈轻费妄用专以侈靡为事盖祖此说耳则安石邪说之害岂不甚哉臣伏望睿断王安石学术之谬追夺王爵明诏中外毁去配享之像使邪说淫辞不为学者之惑实天下万世之幸疏上安石遂降从祀之列

监察御史范宗尹乞革欺罔之风上奏曰臣窃谓方今天下之事可革者甚衆而欺罔之风革之尤不可缓夫鹿之与马相去远矣然高谓鹿为马而二世惑焉者盖以天下而欺一人故也以天下而欺一人其祸可胜言哉臣观国家自崇宁以来上自宰辅大臣下至州县贱吏莫不以欺罔相尚是以财用匮竭生灵愁痛灾异数见盗贼羣起而道君不知也前日之祸职此之由今陛下缵绍之初国步艰难之际正当明四目逹四聪之时而臣下尚有肆为欺罔者使此风复炽则天下之祸将有甚於前日者矣愿明诏台谏自陛下即位以来中外之臣有曾为欺罔者事无巨细已败未败悉仰捡举弹奏以闻然後声其罪於天下而重加诛责使天下晓然知欺罔不可复为则陛下深仁厚泽得以究矣

钦宗时侍御史李光论王云等劄子曰臣近合台谏官论列童贯开边生事拥兵南犇罪积恶大党类实繁虽难以尽行究治亦当择其踪迹暴着助成奸恶者显戮一二以为搢绅之戒如同签书枢密院事宇文虚中给事中王云是也燕云之役二人参议幕中实为谋主贯固未尝知书每奏报朝廷一时欺谩夸诞之言皆出其手敌骑入寇随贯驰入都城张大声势决东幸之策朝廷震惊进虚中为资政殿学士充抚谕使云为给事中奉使募兵当危急之时四方勤王之师未有至者陛下躬宵旰之忧大臣穷日夜之虑二人既以计脱拥兵自卫徘徊近畿隂拱以观成败及闻西兵稍集和议已定单身入城复据要近士论詾詾莫不愤叹枢密本兵之地琐闼清近之班傥使此流冒居将何以责士大夫守臣节者乎恭惟陛下嗣位之初四方之人延颈跂踵以望新政所与谋议献纳者不过二三执政大臣与两省侍从尤当选忠贤以副人望治乱安危之机实在于此如虚中等奸欺诡诈为臣不忠乃复崇奬进用如此臣恐远方闻之人人解体仗节死义之士亦不复为陛下用矣伏望断自宸衷重行窜斥以解天下之疑不胜幸甚

光再论王云等劄子曰臣近尝论列同签书枢密院事宇文虚中给事中王云身为士大夫职列侍从朋附童贯赞助开边使兵连祸结及敌骑内寇朝廷忧危将命募兵逗挠不进前後臣寮交章定虚中云罪与王蕃等蕃已责授散官安置议者犹谓轻典独此二人赦而不诛已骇物论今乃反寘近列居密勿献纳之地急则用计而脱祸缓则诡辞而冒荣专为身谋无复人臣之节兼近年以来士大夫交结宦官浸以成俗虚中为翰林学士云为中书舍人皆朝廷华选贯皆倚为腹心每用兵行师皆有将带前去之语腼顔就道曾无愧耻陛下初即大位拔用人材宜以礼义廉耻风厉士类若不痛加惩革则後来者更相仿傚廉耻之道愈丧而礼义之俗浸隳矣夫人君养士之廉耻所以重其国士之有廉耻亦所以重朝廷唐李鄘耻为吐突承璀所引卒辞相位史氏书之以为美谈今虚中辈奸纎趋利庸近凡鄙交结近习迹状明白辱国甚矣伏望检臣前奏付外施行早赐罢黜以厌公论不胜幸甚

光又论曾纡等劄子曰臣惟国家之兴神圣相授专务爱育元元以固邦本而四海之广所与共冶以惠养斯民者尤在於守令监司之职委以刺举实外台耳目之寄专以按察州县者也其任顾不重哉伏自陛下即位以来号召天下豪杰之士聚之朝廷而贪污不法之吏多在外服或倚势作威或倚法虐下诛求掊敛靡有艺极使远方之民无所申诉朝廷何赖焉臣伏见江西转运曾纡福建转运赵岍唐绩提举市舶张佑提举广东香盐黄昌衡府界提举常平陆棠皆缘交结权幸以躐取名位邪佞凶狡素无廉声皆不足以当一道之寄岍绩远任福建漕臣朝廷近差陈磷等为代遂通贿赂於梁师成以造茶为名不肯离任佑本泉州大商今市舶廨治乃在泉州背公营私何往不可近闻营造第宅尽令属邑科买材木赃污不法一方之民咸受其弊昌衡棠皆奴事朱勔昌衡顷知秀州华亭县抑勒人户依等第科买白鹤每只至有百余千者自秀至苏花石珍禽络绎不絶遂就除本州通判益肆掊取东南之民莫不愤怨棠知平江府长洲县专一勾当朱勔家事民间讼牒悉委佐官平江地濒太湖勔田产尽在长洲县多被水患民间不肯承佃棠既为抑勒上户佃种稍不承认即枷项送狱承认之後永无脱期至破家荡产卖妻鬻子犹监锢不已良民妻女稍有姿色者必多方鈎致百姓田园号为膏腴者必竭力攘取以搜寻奇玩而发人笼箧者有之以访求古物而掘人冢墓者有之纡故相布之子因谄事宦官进职赐带顷任楚州及镇江府通判皆以本州娼女自随替罢挈之而去帷薄荒秽父子聚麀尤为清议之所不容伏望圣慈特降睿旨尽行窜斥以正刑书仍乞精择廉干修洁素有风力之人以充监司之选庶几朝廷惠泽得以下究细民疾苦得以上闻仰副陛下勤恤民隐之意天下幸甚

光又论朱勔等劄子曰臣恭覩陛下自膺受大位独奋乾刚诛流奸凶四方之人莫不鼓舞独朱勔父子未就殱夷士论犹欝勔肆奸恶踰二十年专以奇技淫巧荧惑朝廷花石之供毒流海?竭百姓膏血罄州县帑藏一门之内建节正任厮役姻亲悉补官爵权倾中外浊乱朝纲名为应奉御前其实尽入私室钱谷出入不许驱磨计其奸赃擢髪莫数臣近尝论奏方兵与之际上下匮乏宜修理财之政当自东南始虽诸局支用难以几察而有司帐籍尚可驱磨欲望陛下择有风力清强官就两浙近便处置司追摄勔父子并其侄汝翼汝贤等及自来专一应副尝为监司守令力能刻剥生民助其凶焰除徐铸王汝明蒋彞已死亡外今新除工部尚书胡直孺前发运使卢宗原陆寘前两浙提刑王仲闳胡邃前两浙提举常平赵霖前知平江府应安道通判陆棠许操司録周?前知常熟县宋晦前知秀州华亭县黄昌衡淮南运使余賙前知秀州朱审言并诸司吏人已未出职并乞勾赴所司一就根勘驱磨自来应副过钱物计其家赀尽行籍没内有百姓田产元系强夺侵占者据契拨还勔父子罪恶滔天非明正典刑戮之市朝不足以快东南士民怨愤之气上项官吏各具罪犯取旨以次黜责施行庶几士大夫冒犯廉隅为臣不忠者有以警惧实天下幸甚

光再论朱勔劄子曰臣尝论列朱勔将东南财用假托应奉胁制州县尽入私家合依祖宗故事置司驱磨未蒙施行此必朝廷见官吏人数颇衆恐致生事遂降指挥特免驱磨近亦报勔止从窜斥此於公议实为未厌臣按勔在东南为害日久田园第宅富拟王室房缗日掠数百贯租课岁收百万斛曳绮罗者列屋衣金紫者充庭展南宅以套司理院拆北仓以为养种园监司经由郡官朔望例於门外下马谓之朝谒其葬汝翼母福国夫人通判许操权府率郡官朝服步从三十余里衆所骇闻近者上皇南廵勔自知罪恶贯盈与童贯合谋邀请百端私造乘舆服御之物扫除室宇潜谋异图率敛豪民几至生变幸赖上皇念宗庙社稷之重车驾还归迹其奸萌理难容贷伏望陛下断自渊衷将勔并其子孙侄付之有司籍其家赀明正典刑仍乞委本台官吏取索东南应奉司及杭温明州平江府等置局去处并应副官吏依近降京东西两路李彦指挥施行光又论邓雍劄子曰臣伏覩近降指挥今之尚书侍郎异日宰执之选也都省所接词诉分送六曹与决施行陛下责任之意可谓重且专矣则居是职者非得天下英伟豪杰之士智识材器可当异时辅弼之选者曷宜任此职臣谨按吏部侍郎邓雍不学无术世济奸邪其父洵武任枢密使因缘请托特许赴殿试关通近幸猥中科目滥厕从列帷薄荒秽士大夫目为艳班兼雍不晓吏事又欲废法任情专受请托选人关陞改官意所欲与虽郎官执条例以进辄遭诟詈人材猥下趣操颇僻不足污天官之选伏望圣慈特赐罢黜施行庶厌公议

光又论邓雍劄子曰臣伏见近年以来嬖幸用事奸邪擅权贤否混淆是非颠倒世家之子布满要涂渎乱朝纲莫斯为甚臣谨按前吏部侍郎邓雍专以便僻侧媚躐取要官初无术学而使之特赴殿试不知古今而使之猥厕经筵帷薄不修踪迹丑秽士传播以为笑谈今虽罢遣尚仍旧职玷高华之选实於公议有所未允伏望特出睿断早赐褫夺职名投置闲散庶几清朝名器不以假人且絶奸邪觊觎之路实天下幸甚

光又论李会李擢劄子曰臣伏覩除目以李会李擢为左右司谏训词褒谕以首论蔡京有功特被召用外庭之议无不骇愕臣之区区亦所未谕夫首论蔡京者陈瓘也其次则有石公弼张克公毛注之流相继弹击上皇觉悟既罢而复用者数矣京与王黼前後用事权倾天下言路塞絶多士盈庭莫敢开说方是时也忠义奋发不避死亡之诛慷慨言事不过曹辅等三五人尔下逮韦布之士廷对大问进药石之言则有若范宗尹投匦献计箴时政之失则有若朱梦说而会擢在当时迭为台官身任言责保宠固位被阿谀之讥目覩时事曾无一言逮陛下龙飞灼见奸慝大学诸生伏阙上书首论六贼之害蔡京之恶夫人而能言之矣谏官御史能於此时明目张胆击奸指佞实恃陛下圣明不啻摧枯拉朽之易何足为功况会擢当金人围逼都城力附白时中李邦彦专主避敌割地之谋方肃王之北渡也不罪金人之渝盟乃敢奋笔横议以上皇还宫问肃王所在刧持上下必欲以祖宗基业委之外裔至有三镇与王室孰重之语章疏具存可以考按今时中邦彦坐是落职议者犹谓轻典而会擢反被召用复预谏争之列不知谁为陛下荐此二人者陛下好恶取舍如此庙堂之论何时而定百官有司之衆何所适从乎臣愚伏望陛下深思熟察辨邪正之归无为诡辞偏说之所倾夺庶以仰称陛下艰难求助之意副四方跂竦之情所有会擢等召命伏乞特赐寝罢以安衆情

光又论杨逴吕齐劄子曰臣窃谓文昌诸郎皆异时侍从之选非有素望安可冒居臣伏见新除刑部员外郎杨逴度支员外郎吕齐命下之日士有异议逴浮薄无行因妻父徐铎夤缘交结朱勔及梁师成以为进身自选调任京东提刑司检法冒赏官勔方用事权势赫奕荐逴赐第遂被超擢齐闒茸凡下素无士检顷知河南府伊阳县在任与宦官康份关通凭恃权要恣为赃污监司郡守不敢按发今乃自筦库之冗径跻郎曹实於公议有所未厌伏望圣明特赐罢遣使士大夫稍知郎选之优不胜幸甚

光又论王子献等劄子曰臣近准尚书省劄子专委臣取索点检京东京西两路西城所创置扰民等一切并罢元系西城所辟置及曾应副害民之官先次放罢具名闻奏臣除己一面令吏部供具本路州县官外臣今所闻两路最为李彦信任陈献利便创立租税忍於害民为国敛怨侥冒赏典转官除职之人其尤甚者京东则有王子献吕岯毛孝立京西则有刘寄任徽彦李端愿子献为京东转运使将梁山泺城田租收入西城所辟置孝立岯为属官徧诣州县自济兖郓濮兴仁广济等处为之骚然廹胁官吏抑勒细民有不承佃者便枷项送狱人人惴恐莫保性命蒲鱼荷芡之利皆日计月课纎悉无遗遂致泺傍之人无所衣食强者结集为寇盗弱者转徙乎沟壑岯孝立皆骤被拔擢自文林郎不二三年转至朝散朝请大夫自曹官为通判自通判为郡守监司又孝立任济州日母死其父欲只作所生规免解官未几父又死遂干求李彦请御笔候葬毕起复孝立家本三衢惮往返迂远不复挈丧归乡只就济州营葬近缘廉访奏劾国忌日就司録厅用妓乐深夜饮燕为臣不忠为子不孝败坏风俗莫此为甚寄徽彦端愿或自白身或由小官为李彦汲引将唐邓汝蔡四州九县取民间税地谓之公田敛取无艺百姓失业流丐者衆风谕诸邑催索租逋急於星火确山令刘愿前後杖下决死良民千余人徽彦近缘金人内寇添差京西运判遂分遣属官四出有甚寇盗襄城一邑科率至十七万谓之助国钱更不抄上赤历此数人者朝廷虽已放罢而罪恶贯盈公议未允伏望陛下洞照奸凶久为民害特发睿断重寘典刑或窜流岭表以谢两路生灵不胜幸甚

光又上论王子献等劄子曰臣近准诏旨奸贪之吏蠧国害民者尚未窜逐所以好恶未孚赃吏未惩民未被泽臣职在台端仰烦圣训宣谕使之弹劾在臣愚分诚为失职臣伏自供职首尾半年前後论列奸贪之吏多矣陛下虽有听纳之明而未见力行之果臣辄再具已尝论奏而未蒙施行者如京东转运使王子献前知淄州毛孝立前东平府通判吕岯前京西转运使杜徽彦提举常平李端愿刘寄此六人者皆奴事李彦竭两路膏血以奉彦者假借事权势力气焰足以制百姓生死之命彦非得此六人亦不能成其奸凶如此其暴也臣闻此一等人其类尚多自陛下初政灼见奸慝虽已落职送部止是退居乡里复带前衔金章紫绶所在州郡皆以尝任郡守监司往往差彼人从日陪燕游无复省躬念咎之意亦莫有依元降指挥赴吏部受差遣者是陛下赏罚号令止行於小臣而不行於大吏伏望检臣前奏重赐窜逐仍乞行下吏部取责前後送部臣寮如有傲睨偃蹇不肯赴吏部之人即与直注远地或河北河东合入见阙差遣庶几方命慢上者知所警惧不胜中外之幸

光又缴冯澥牓朝堂疏状曰臣愚暗朴拙当陛下初政偶承人乏擢寘言路每因进对备闻德音未尝不以绍复祖宗法度为说忠臣义士莫不懽忻鼓舞日颂德化之成也臣今月十七日入台伏覩三省降到黄榜一道臣寮上言以王安石为名世之学发明要妙着为新经天下学者翕然宗仰又言熙宁元丰间内外安平公私充实法令备具赋役均平其意专以王安石之说为是公肆诞谩无复忌惮特以陛下圣明未可遽欺既以司马光与安石俱为天下之大贤又云优劣等差自有公论观言者之意必不肯以光为优以安石为劣夫光与安石行事之是非议论之邪正皎然黑白虽儿童走卒粗有知识者莫不知之当熙宁元丰间如韩琦富弼欧阳修之属尚皆无恙安石恶其议己皆指为因循之人摈斥不用卒以愤死恭惟太祖太宗创业之艰难真宗仁宗守成之不易规摹宏远矣安石欲尽废祖宗法度则为说曰陛下当制法而不当制於法欲尽逐元老大臣则为说曰陛下当化俗而不当化於俗蔡京兄弟祖述其说五十年间搢绅受祸生灵被害海内流毒而祖宗法度元老大臣扫荡禁锢几无余藴矣幸赖宗庙社稷之灵上皇悔悟以祖宗不拔之基全付陛下今言者又创为熙丰之说以安石为大贤臣恐此榜一出流闻四方鼓惑民听人心一失不可复收此非朝廷之福也所有降到勅牓臣未敢签押行出谨録奏闻伏候勅旨六月十五日上召翰林学士吴幵至内东门付以御封侍御史李光劄子於光劄子後御批祖宗之法子孙当守之如蔡京首唱绍述变乱旧章贻患至于今日可作一诏於是降诏曰朕以薄陋绍休圣绪惟祖宗肇造区宇重休累洽至于今其法度条章虽随时损益凡以惠遗天下者咸根柢於仁义施於民沦入骨髓在於後人奉承之不敢有渝迩者蔡京怀谗蒐慝妄作不靖凡旧章彝宪肆行变乱挟绍述之言为刧持之计内外骚动公私匮困比岁上皇深灼其奸亲御翰墨攘剔蠧弊咸所厘正迨朕缵绍夙夜祗惧嘉与公卿大夫图惟故实务遵二帝三王之道以协我列圣之心以为万世之赖尚虑邪说詖行习熟见闻揺动衆心害於国体明示厥指罔或不孚有一於斯必罚必杀

光又论胡直孺劄子曰臣伏见近除胡直孺为工部尚书命下之日士论沸腾莫不疑骇盖直孺素结朱勔为发运使为待制知平江府为户部侍郎皆勔力也臣近论朱勔及言东南财用为羣小侵蠧直孺其一也老而无耻素节凋丧不足污八座之选腼顔朝列不自引退伏望陛下断自宸衷重行窜黜以为士大夫不顾廉隅者之戒取进止

光又论胡直孺劄子曰臣近再上章论列工部尚书胡直孺罪恶已蒙陛下开纳许以必行亦既累日不见降黜此必大臣以直孺为贤曲加覆护以臣言为妄未肯施行夫大臣以进退人材为职所进忠贤则国家享其利所进憸佞则人主受其欺陛下不以臣不肖使得待罪言路若大臣用人失当臣得而论之朝廷行之则陛下威权立矣今臣力言之陛下虚已而听之大臣沮抑之则是陛下威福之柄反制於大臣而臣区区不能但已者也况直孺佞邪天下所闻与应安道卢宗原相继为转运使及发运使欺罔朝廷如循一轨将上供物斛及粮网船尽充花石之供号为应奉州县帑藏为一空起发封桩妄称均籴岁计不足犹进羡余缘此进职滥厕从班遂知平江府纵朱氏请求益肆掊敛不复知有朝廷矣直孺素畜声妓每携就朱氏园亭与倡优杂处啗其子侄吴人怨愤目为朱家奴勔入京师凶焰益炽至与宰职争权窃弄国柄首引直孺为户部侍郎缙绅侧目莫不骇叹伏自陛下即位灼见奸凶以次流放党类屏息独直孺反被褒擢聨八座之选命下之日士论沸腾前後臣寮论列不一伏望陛下断自渊衷速赐窜黜以为多士之戒如臣所奏失实欺罔聪听亦望解臣言职重寘典宪臣与直孺理难两存臣不胜激切待命之至

光又论燕瑛胡直孺劄子曰臣伏见燕瑛胡直孺二人以奸佞相济傅会匪人方权幸用事恣为不法盗用官钱如同己物刻剥细民甚於豺虎前後臣寮疏列罪恶非一瑛顷任广南市舶专以货贿交结近幸目为香燕及为开封尹专任猾胥政事纰缪辇毂之下寇盗纵横褫职居外曾未旬月百计经营由散官径为户部尚书直孺任两浙漕臣假托应奉耗竭帑藏丑秽之迹中外所闻知平江府谄事朱勔日三造其门勔所欲为无求不获家畜声妓专事媚悦以图进用名教所弃清议不容陛下灼见奸慝亟议诛窜令二人皆带龙图阁直学士名曰罢斥其实升迁自祖宗以来非名德重望为士类所推者未易得此陛下始即大位慎重名器爱惜生灵之时如使此流列显职当郡寄臣恐四方志义之士不以圣朝爵禄为荣人人解体羞与比肩恐非朝廷之福臣与瑛直孺实昧平生所以拳拳不已者诚见陛下慨然思治乃於赏罚功罪轻重失当未能厌服人心实累圣治伏望陛下奋发乾刚大明黜陟将此二人镌职投闲庶协公论臣不胜愤激之至

光又论燕瑛胡直孺劄子曰臣窃谓监司郡守号为近民之官势力气焰足以制百姓死生之命顷者奸幸当权奢淫无度竭生灵之膏血不足供谿壑之欲於是分遣亲戚之人忍於残贼敢为奸赃者布满州县夤缘假借上下相蒙其剥民愈甚则获赏愈多如应安道徐铸之流死亡略尽今其在者踪迹显露莫如燕瑛胡直孺二人皆自郡守监司以赃污致身臣累具弹奏必蒙陛下委曲开纳臣亦委曲为陛下言之若以朝廷多事之际以为有才亦当置在三边财谷之地不当秩以宫祠优以便郡也臣之此言若出畏懦今乃反得辅郡地望愈隆沮天下至公之论成憸人怙宠之私成命既颁物议腾沸此必大臣有隂为之地者二人平昔止能以奇货厚贿交结权幸饰殽馔声妓以媚悦要人身虽去国各留子弟见在京师日造大臣之门对衆附耳营求百端稔恶弗悛无复忌惮伏望陛下奋发威断直批付三省褫夺职名重行窜殛以解四方之疑不胜幸甚钦宗命李纲为河东北宣抚使援太原纲言吴元济以区区环蔡之地抗唐室与金人强弱固不相侔而臣曾不足以望裴度万分之一然寇攘外患可以扫除小人在朝蠧害难去使朝廷既正君子道长则所以扞御外患者有不难也因书裴度论元稹魏洪简章疏要语以进上优诏答之

晁说之上达言曰臣闻唐虞之世岂有蛮夷猾夏之事乃以蛮夷猾夏命臯陶作士何也曰是事之有无典策久矣孰诘也盖有猾夏之蛮夷不害为唐虞之至治而或命官於无事之时以为天下万世之戒是所以称唐虞之圣者也虽然又言寇贼奸宄何也曰天下治乱必原其所自彼蛮夷猾夏实自乎寇贼奸宄也以故古昔天下祸乱之机与夫存亡之微折犹豫而果决存百世於一朝者皆自吾内以饷乎外也项羽之勇范增之智不能执沛公於坐上者项伯舞劒以身卫沛公也曹公袁绍相扼官渡无异两虎额吼果谁勇怯而曹公卒走袁绍坑其衆八万者绍将高览张洽辈率衆来降而曹公知绍虚实得以奋击也苻坚以百胜之威百倍东晋之衆有姚苌慕容垂为将视晋君若浮苴孤鹜然乃絶肥水未半而溃于谢石五千之兵秦帝仅以身免者苌垂怀亡国之祸心其尚书朱序降晋而为之谋曰大兵未集而击之易也魏叛臣侯景狐兔犬狼之衆何足以当梁氏江海富庶太平之久乃一日入石头据金陵如戏剧者梁临贺王正德导乎景而丞相朱异先与景交通也唐代宗朝虽有郭子仪在朝而吐蕃回纥频年入长安践京畿者李辅国程元振二阉无君於内而仆固怀恩於外为蕃寇之盟主也昭宗时李克用朱全忠相噬不减袁曹而唐室之危甚於官渡未知二孽谁先得之一旦全忠先灭唐为梁者唐宰相崔缁郎隂为梁之佐命也呜呼蛮夷猾夏寇贼奸宄实同机并杼之敏也今河东河北之人十余年来不辨蕃汉之兵皆曰童家之兵也不辨蕃汉之旌旗甲马皆曰童家之旌旗甲马也至於金谷货币不知为朝廷之有皆曰童家之金谷货币也故金人一日大军入河北分军入河东远而石岭关不得以为固近而大河不得以为险谈笑以抵京师城下者官吏之疲弱人民之愚蠢以金人之兵甲旌旗久无辨於华戎也几何而不开门洒道以迎之也哉金人於京师城下有德色肆言曰童王招我来闻者寃之阉方平既以大河之桥延金人又欲以京师城门纳金人益可惧乎京师百姓於是上念社稷宗庙之危下顾父母子孙之酷不胜其忿不约而起大呼於道取阉孺数十人於马上拉而碎之则人情大可见已天其或者必以阉贯待司寇藁街之诛未使戕於市人之手与执事者其可忽乎或者不敢没舆议而私怀羣阉之悲则假之於市人指诟宰相以高欢愤张彝为言何其不知类耶东魏征西将军张彝子仲瑀乞铨削武人品秩羽林千余人乃杀彝父子甚惨于时怀朔镇使高欢在洛见之归而倾产结客得司马子如孙腾侯景辈逞其乐祸之心岂今日比耶魏羽林千人实杂以羌浑之丑报其一身之事尔今京师巨万齐民世世荷皇家亭毒鞠育之恩相与念敌兵无名一日蚁结於严城之下天子将不得一日之尊京师将不得一日之大深究祸乱之原实在羣阉则取戕之以我之公愤谕彼之私雠相去万里而远也彼高欢异类久以胡后临朝淫乱元叉刘胜辈宠任骄恣流毒国中魏室将亡欢先有心则因彝事而作尔国家累圣洽光四海澄清陛下遵养青宫者十年其传祚之数日皇天以此强敌警惧增德岂魏齐之妖可并世而言耶若乃宰相为都人指诟毁辱者昔亦有之唐宪宗明君也相皇甫鎛之日殿廷班列相与惊骇街衢市肆相与大呼裴度率衆情而上疏曰忽取微人列於重地远近流闻与京 师无异度之言可信不诬也未闻当时责惊骇者何士刑笑呼者何民岂不谓此邦家之羞也唯当自治於上而一切无怒於下也或者不以皇甫鎛为言而言高欢以垢圣世何也孰知天地之隂阳消息见於君子小人之进退君子小人迭为进退而各从其类不可须臾并列也其为宫嫔为财赂为阉官为兵革为贼盗为蛮貊皆隂也从小人而类进也若夫朝廷有道絶女谒薄阉官不私财赂不翫兵革盗贼不起蛮貊宾服者皆阳也君子以类进者也唯小人盛於廷则蛮貊盛於边在廷无一小人则在边无一蛮貊锱铢低昂不欺也小人盛而盗轩冕则蛮貊亦盛而寇疆场小人炽盛而僭公卿则蛮貊亦大盛而害王侯一日小人退则蛮貊退不劳干戈鼓鼙之武也若小人与君子杂进则蛮貊与华夏亦杂居小人未尽退而蛮貊未尽退也今日之事可观也已

许翰上言曰臣近论宰相白时中李邦彦执政王孝廸等去位不出都城非祖宗法令时中孝廸已诏赴镇而邦彦未去臣窃计陛下祗以邦彦前日曾有节损一言之善故未遽遣臣若不为陛下尽言陛下无由悉其本末按邦彦之心虽无深阻但材质浮薄学术寡陋初附梁师成王黼位执政而蔡攸荐之为宰相童贯蔡攸之行也身见河朔流离将乱幕中宾客多劝攸贯说上皇以节损而攸贯等自知富贵已极但乏衆庶之誉故其还朝以宾客言时时从容为太上道久之太上慨然思一大变时事而邦彦适为宰相遂与攸贯协力然邦彦材术不足以果断忠固不足以持守故徒纷纷卒无所补论邦彦心止於如此若数其罪不胜诛矣何者当取燕山之时邦彦身为执政坐视祸变不为一言去岁复起云中之役人益寒心邦彦身为宰相阿意诡随又不救正若邦彦当此之时不知事势必乱是无识也知而不言养交持禄是不忠也无一可者逮至仓卒胡马渡河邦彦但谋窜身不急召兵保城遂至失备几危社稷昔汉家盛时水旱薄蚀皆以天灾策免丞相今邦彦执政六年於此而大位内禅万方外骚宫闱播越宗庙震惊畿甸残破生灵屠戮此岂止水旱之灾薄蚀之变也哉在昔法义主辱臣死尚复何道陛下仁圣幸赦不诛谓宜以礼自图进退乃复遵用蔡京王黼故事身为宫使留居都城礼视见任执政耽宠昧利无大臣体夫大臣罢政而犹留都城者必为其人时可咨访有补国家也臣考邦彦相道君於安平之时则忠益未见辅陛下於艰难之际则知谋不闻留连趑趄亦复何为且邦彦素擅朝政进退在位故今廷臣二三顾望疑将复用莫敢公言愿陛下逐出邦彦使士大夫坏植散羣一意首公为朝廷用则法义昭明於上而舆衆慰释於下其於邦彦恩已厚矣

起居郎胡安国缴王安中随州安置晁说之许景衡落职宫观词头疏曰准中书省刑房送到词头一道朝议大夫王安中可责授单州团练副使随州安置中书舍人晁说之许景衡可落职宫祠令臣命词者右臣谨按王安中昨自尚书左丞建节知燕山府委任之意重矣借令无才可办边事至如敌势强弱敌态情伪与沿边兵食之阙馈运艰阻民户残弊师徒失律衆所共知者自合条具实状逐项奏闻使朝廷灼见利害审定取舍早为备御之策而安中畏避童贯专务蔽蒙终不端言其事数奏祥瑞诬罔谄谀以固宠禄养成边患一旦敌骑长驱燕蓟覆没深入畿甸社稷几危推原本因其罪与蔡攸等耳今臣寮论列以谓行法未尽乞斥诸远方少为误国者之戒虽责授散官复处汉东近地窃恐公论不以为允矧今太原被围师屯未解强敌压境朔部戒严飞挽刍粟郡邑骚动若不恃赏罚之公厌服物论何以攘却敌国乎伏望特依臣寮所请斥诸远方以正其蒙蔽欺君之罪又按中书舍人晁说之许景衡责降元文为视大臣升黜以为去就怀奸徇私失事君之义即未见得说之等以何陈奏至今不知各人去就怀奸徇私之迹难以命词欲乞检会说之等元初陈乞事因降付本省以凭按据实状载诸词命为臣子之戒所有前件词头臣未敢具草

安国又缴内侍王仍等録黄疏曰伏覩臣寮上言内侍王仍张见道邓文诰辄怀诡计图欲离间两宫边防动静妄意传播转相耸动将以遂其奸志此而不除後必贻患而陛下未欲施行止令觉察臣愚窃谓图欲离间两宫则罪不可赦将以遂其奸志则恶不可留伏望陛下深察衆言及时裁处讨罪除恶断在不疑将此三人者依臣寮所论编置远方於以全两宫慈孝之情不胜大愿所有録黄臣未敢书行

高宗即位马伸上疏曰陛下得黄潜善汪伯彦以为辅相委任不复疑然自入相以来处事未尝惬当物情遂使女真日强盗贼日炽国本日蹙威权日削且三镇未服汴都方危前日遽下还都之诏至今銮舆未能顺动其不谨诏命如此草茅对策不如式考官罚金可矣一日黜三舍人乃取沈晦孙觌黄哲辈诸羣小以掌诰命其黜陟不公如此吴给张誾以言事被逐邵成章缘以上言远窜其壅塞言路如此祖宗旧制谏官御史有阙御史中丞翰林学士　名以进三省不敢预厥有深旨近拟用台谏多取亲旧不过欲为己助其毁法自恣如此张慤宗泽许景衡公忠有材皆可任重潜善伯彦忌之沮抑至死其妨功害能如此或责以救焚拯溺之事则曰难言盖谓陛下制之不得施设也或问陈东之死则曰不知盖谓其事繇於陛下也其过则称君善则称己如此吕源狂横陛下逐去不数月由郡守升发运其强很自专如此御营使虽主兵权凡行在诸军皆其所统潜善伯彦别置亲兵一千人请给居处优於衆兵其务收军情如此广市私恩则多复祠官之阙同恶相济则力庇王安中之罪摭其所为岂不辜陛下倚任之重哉陛下隐忍不肯斥逐涂炭遗民固已絶望二圣还期在何时邪臣每念此不如无生岁月如流时几易失望速罢潜善伯彦政柄别选贤者共图大事疏入留中明日改卫尉少卿伸以论事不行辞不拜

建炎元年尚书右仆射李纲上言曰臣闻节义者天下之大闲僭逆者臣子之极恶春秋之义人臣无将将则必诛况以僭窃位号为天下所共愤怒者哉谨按张邦昌被遇道君之朝久与机政际会靖康之日擢冠宰司资其重臣奉使敌帐初无忠义徇国之意但为谀佞保身之谋去中国者踰年从敌骑以偕至方二圣播迁之日无一言营救之忠凭恃金人盗据神器国破而资之以为利君辱而攘之以为荣窃有乘舆安处宫禁降旨以行其僭命南面以朝其伪臣易姓建邦四十余日逮金人之既退方降赦以收恩考其四日之手书犹援周朝之故事而陛下总师于外天人所归勤王之兵四面云集乃始退还旧班遣使迎奉今乃冒处王爵极其褒崇不闻泥首以自拘方且偃然为得计人之干纪一至於斯傥或逃诛何以立国或谓陛下嗣登大宝乃邦昌揖逊之谋以罪为功臣所不喻夫英宗之曾孙神宗之孙道君之子渊圣之弟惟有陛下一人而已天佑我宋必将有主主宋祀者非陛下而谁四海臣民所共欣戴邦昌何力之有哉今其党与尚布朝列秋高马肥敌骑猖獗挟借其势陛下不得而制之矣中夜以思不寒而栗伏望陛下断以英哲而察其罪恶特正典刑而肆诸市朝以慰四方忠臣义士之心以垂万世乱臣贼子之戒天下幸甚

三年以久雨多寒召郎官以上赴都堂条具时政得失可以收人心召和气弭天变者吕颐浩奏之令实封以闻赵元镇上奏曰臣闻雨阳寒暑过差之节系之隂阳逆顺盛衰之理春秋洪范之所纪汉诸儒之论载之详矣臣不暇推证有勤圣览臣窃谓久雨多寒隂沴之候其应则兵祸不解民心离散小人道长也臣尝求其致之之说敢献於陛下窃惟祖宗之有天下也历五季兵火之余险阻艰难皆目击而身蹈之故其建立足以垂法万世以圣继圣至於仁宗四十余年号称极治子孙守而勿失复何加焉厄运所锺社稷不幸乃有王安石者用事於熙宁之间以一己之私拂中外之意巧增缘饰肆为纷更祖宗之法扫地殆尽於是天下始多事而生民病矣假辟国之谋造作边患兴理财之政困穷民力设虚无之学败坏人材奬小人抑君子塞言路喜奸谀扇为刻薄轻浮之俗日入於乱赖宣仁垂帘深鉴其害首因改元昭着至意所行者仁宗之法所用者仁宗之人涵养十年民瘼小愈夫何治世之日少乱世之日多复有蔡京者崛起於崇宁之初窃尧舜孝悌之说托绍述熙丰之名毕力一心祖述安石以安石之政敷演枝蔓浩然无涯至於不可限极而後已兵连祸结四夷交侵二圣北辕朝廷南渡则安石辟国之谋而蔡京祖述渎武之患也繁文酷吏上下相绳鞭挞追呼农亩失业则安石理财之政而蔡京祖述厚敛之患也侥冒躐进依阿取容当官有营私之心而临难无仗节之义此又安石败坏人材之科而蔡京祖述宾兴贤能之患也渎武而兵祸不解厚敛而民心离散至於宾兴贤能之弊则习为软熟柔佞之姿无复礼义廉耻之节士风雕丧君子道消矣故凡今日之患始於安石成於蔡京自余童贯王黼辈曾何足道今贯黼已诛而安石未贬犹得配享庙廷蔡京未族而子孙饱食安坐臣谓时政阙失无大於此者其欲收人心召和气乌可得哉故於陛下播越之中示此隂沴之戒天之警悟不啻谆谆之告冀陛下知其所自痛惩而亟革之也伏覩近降赦文遵用嘉佑勅令周恤党臣之家是将以元佑为法而有意乎仁宗之治矣呜呼无聊憔悴之民兹亦有少安之渐乎然而德意未敷天灾未弭者以政令未归於一致风俗犹裂於多岐谈诗书陈治乱者非安石之学则蔡京之人也遗患流毒浸淫人间牢不可破甚於胶漆徒使陛下焦心劳思孜孜访问虽日下求言之诏是诚何补风俗之难移从古所患唯陛下明於听览果於取舍其或中外臣寮因事奏请有涉於安石蔡京之遗意者皆不利社稷之人愿明正典刑播告天下使四方万里之远皆知陛下用心所向庶几变之有渐此风一变然後可以言治其他细故不足为陛下陈之

建炎中御史中丞许景衡乞罢黜张公庠劄子曰臣访闻通判福州张公庠在任贪污不法自知公议不容乃扇揺军情归怨监司帅臣监司帅臣日不自安而提点刑狱司已具劾奏即未闻朝廷施行契勘福州去年兵变絷杀帅臣柳廷俊朝廷失於究治今余党尚存而公庠职为倅贰不能抚循乃缘己私扇惑诸军窃虑祸变近在旦暮去年已是覆辙而近日建州军党犹未就擒不可不戒也其张公庠欲望圣慈检会福建提刑司所奏速赐罢黜施行以解一方危急仍乞下本路牒邻州鞫治罪犯明正典宪

景衡为尚书右丞又论王安中自便劄子曰臣伏覩近降指挥象州安置王安中放令逐便臣僚累有章疏论列安中罪状若令自便公论未允至今未蒙施行谨按安中昔帅燕山亲见郭药师之跋扈常胜军之糜费金人之侵侮邀索并不曾奏报朝廷措置守御固宠畏祸左右弥缝以苟岁月故议者咸谓缘燕山之役成中原之祸者童贯等唱之而安中实成之也贯等已正典刑而安中止窜遐裔已为寛恩今若引赦例得逐便则当用武之时无以惩守边之吏矣或者以为旷荡之恩罪垢咸涤而安中前执政独不得预霈泽乎是大不然赦书明载蔡京童贯梁师成误国之罪虽其子孙犹不得预收叙之例孰谓安中与之同罪乃遽得自便哉伏望睿明检会臣僚章疏特出宸断所有放令逐便指挥更不施行

景衡又乞罢詹度赴行在劄子曰伏覩昨降指挥前资政殿学士詹度发来赴行在中外闻之莫不骇愕谨按度自为小官交结近习夤缘侥幸驯致显涂假应奉享上之名为窃攘丰己之事违法种种士民类能言之一昨附会奸魁首开边隙既帅定武寻易燕山当新边草创之时残虐燕人搜求宝玉织组练帛以为苞苴车驰肩负络绎道路既而新军暴横糜费不赀蕃将跋扈已有异意而度恬然若不闻知帅阃乃朝廷之重寄而所任如此安得无祸哉未几金人入寇药师叛命中原扰攘生灵涂炭皆度辈所致也言之可为流涕虽元恶已就诛夷而度辈祗从窜逐永御魑魅已为寛恩今若入觐行在稍加任使则传闻四方孰不愤叹恭惟陛下始初清明赏罚升黜盖欲上全国体下当民心以成中兴之业今度何人独蒙召还是开邪枉之门而植憸佞之望也伏望陛下正心诚意斥远奸欺以示好恶於天下请自度始则海内莫不欣然称颂圣德矣所有詹度赴行在指挥伏乞特赐寝罢

绍兴元年大宗丞常同乞郡得柳州三年召还首论朋党之祸自元丰新法之行始分党与邪正相攻五十余年章惇唱於绍圣之初蔡京和於崇宁之後元佑臣僚窜逐贬死上下蔽蒙豢成敌国之祸今国步艰难而分朋缔交背分死党者固自若也恩归私门不知朝廷之尊重报私怨宁复公议之顾臣以为欲破朋党先明是非先辨邪正则公道开而奸邪息矣上曰朋党亦难破同对朋党之结盖缘邪正不分但观其言行之实察其朋附之私则邪正分而朋党破矣上曰君子小人皆有党同又对曰君子之党协心济国小人之党挟私害公为党则同而所以为党则异且如元佑臣僚中遭谗谤窜殛流死而後祸乱成今在朝之士犹谓元佑之政不可行元佑子孙不可用上曰闻有此论同对以祸乱未成元佑臣僚固不能以自明今可谓是非定矣尚犹如此盖今日士大夫愿陛下始终主张善类勿为小人所惑

高宗时中书舍人胡寅论朱胜非疏曰臣伏见故相朱胜非以服阕除观文殿大学士提举临安府洞霄宫臣以臣父任给事中日曾论列胜非臣适当词掖不敢书行已具奏外臣谨按朱胜非与张邦昌皆是邓洵武家婿王黼之客苗傅刘正彦之隂党也自其为小官时文学行治皆为人所传笑在宣和中仕流混浊犹取庸陋之诮时相主之虽力犹且提携不行出为南京副总管值敌兵内攻自是而後胜非之志操能否着矣臣欲不言恐负陛下欲详言之又惧烦渎请略言之南京胡直孺勤王被虏胜非为副总管值张邦昌僭位遣快行亲事至其母家淮南发运使向子諲拘留送狱验其文劵则经由南京胜非厚与批请以资其行子諲疑胜非与邦昌交私为之羽翼遂急檄胜非勤王且云不可汚张廵许远之地是时天下共知陛下为大元帅二帝北去主宋祀者非陛下而谁胜非身在南京去元帅府不远而於邦昌踪迹如此若谓是时胜非心不在邦昌而在陛下臣不信也继而谄事黄潜善叨与政事戊申之冬敌骑已破澶濮犯大名掠齐郓駸駸南向胜非不恤国步之将危方且宴安於宠禄略无一语上动天听宁致狼狈恐忤潜善若谓是时胜非心不畏潜善而畏陛下臣不信也苗刘造逆为大臣者当正色立朝死生以之此宋督所以惮孔父刘安所以惮汲直曹操所以惮文举也胜非乃依从其间显然援唐襄王晋太后事其意以苗刘事成则已收佐命之功不成则已托调护之说然则何所往而不可哉若谓是时胜非心不操二端而一於陛下臣不信也逮陛下返正大明典刑取一时宰执胜非顔岐张?声罪致讨载之亲诏谓不如欧阳修所称断臂之妇人天下传诵以为舜诛四凶不是过也为胜非计尚以何顔面立於人间哉未几又蒙擦拭付以宣抚之权於江州置司胜非尝为宰臣义当即日受命趋赴治所而乃逡廵退匿谬为辞逊坐使李成马进毒流数郡江州既破即请移治但欲偷安无意讨贼忠义徇国者顾若是乎比吕颐浩以都督还朝斥逐异己意谓胜非庸谬易制力加援引再汚揆席上天震怒星文示变胜非偃然不惧以调护自处外示佞柔於事无所决白而实则奸憸私事俱办惟陛下少寛臣喋喋之罪使陈梗槩一言有欺罪当万死李纲於胜非本无仇怨止缘纲在相位日曾行遣伪命臣寮又为黄潜善中伤邦昌之死潜善所行也乃嫁其事於纲胜非暗昧惟纲之怨及再入相首讽台谏官论纲旧恶时纲为湖广四路宣抚治状方着并无过举胜非不恤国事以私憾而罢之向子諲才气忠义人所推许止缘南京之事胜非怨之刺骨常谓人曰李纲向子諲皆是凶人不杀不静其所存险毒如此自其再相子諲深惧遭其密戮即日引疾挂冠而去吕颐浩既为胜非斥逐贤才开其入相之路胜非即以黄唐传掌琐闼黄龟年司制命刘棐为谏官王详为左史汲引亲党虞澐陈桷辈分据要津其人皆凡下不为时议所与乃用刘棐黄龟年章疏谓秦桧大植朋党有龙战于野之象考其章疏所称事实又只缘除杨愿为密院计议王鈇为提举茶盐宋?为提举坑冶而已以胜非所为方之秦桧其为龙战不亦大乎盖胜非外寛内忌阳为敦厚长者之状而耳闻目见习成宣和之风乃心疾很能为人祸至於非义之事人所不敢为者则肆意行之李擢为京城南壁守御官恨孝慈皇帝不用耿南仲和议以召敌人乃傲然端坐视城垂破而不救又为邦昌翰林学士罪当伏法而胜非所深喜也再相之初首复擢职名因席益与擢善则导益使荐之擢竟叨窃八座而去黄潜厚是聚贿乱政偷盗府库之人李邴是行苗傅刘正彦建节白麻极意称奬之人顔岐是同党潜善阿谀误国之人张?是观望苗刘诏书所谓情理尤重之人王安中是谄事梁师成随逐童贯收复燕云为国产祸之人王孝廸薛昂宇文粹中蔡懋是崇观宣和戕毁帝业使戎马在郊之人放投永弃谁曰不宜胜非乃以为失职之士星象所繇着也尽复职名意将引用天下闻之莫不大骇赖徐俯初作谏官未至谬妄力疏寝罢人心乃安岂非人所不敢为而胜非敢为者乎康执权闒茸汚贱废置累年胜非以其曾击异己者必欲收召再召三召廹於衆情不可而後已自谓谦慎不敢专权而布列内外皆其亲厚陈蔼者不肖人也所生母死绐谓人乳母而不持服兄死嫂弱遂夺其兄致仕恩泽以自荐既得之後淩辱其嫂困苦至死又以隂计陷害其侄此蔼为人大槩胜非与之中表姻娅故自为宣抚使即辟为幕属凡江西缪政多蔼之谋及再为相遂差蔼监吉州榷货务偷盗官钱岁时赂遗入於相府超越资格差为湖北提刑逮言章论列胜非犹讽吏部诈供蔼曾任提举鼎澧刀弩手蔼虽曾有此差遣旋即废罢未尝到官胜非乃改除字为任字欺罔陛下以济其私张铢者为静江通判值胜非遣子迎母自宾州过桂府铢以别乘之尊不顾廉耻出城数十里执杖声喏於国太夫人轿前禀覆起居行数百步然後退广西人莫不耻笑比至府城竭力应办胜非德之先除铢为湖北盐香以为未足又荐之对又降指挥与陞擢差遣遂除郎官仍摄奉常刘式者大赃吏也胜非以妹嫁之遂诈改官除邵州通判比为言章论列见在湖南置狱取勘胜非门客刘泽者为衡阳簿传道胜非之意与提刑马居中仍厚赂居中遂使刘式飜异殃害干连良善百姓至今未毕式尝以三千缗就胜非买门客恩泽奏其子刘师心又为湖南士豪姓胡人以八十缗买给使恩泽奏承信郎韩京者屯兵衡州茶陵县隂与郴寇交通据有数县民田夺百姓牛以耕之名为赡军实则入己以充贿赂之费大为湖南之害绍兴二年十一月胜非母由茶陵而东韩京诈称前路有警邀留数日极其供待然後以兵卫送至吉州境上胜非以为诚然湖南帅臣累奏韩京过犯胜非一切蒙蔽反以广东钤辖与之程昌禹者邓洵武使臣也自蔡州擅兴径趋荆南朝廷就除荆南镇抚不肯受命移兵至鼎州罪当诛戮范宗尹即以鼎守付之昌禹凶残不能绥抚竭取民之膏血以赡所部及厚遗过客凡由鼎而东者人人满意为之延誉而严刑峻法诛剥日甚激民从贼牢不可破致烦陛下宵旰者无人肯以上闻也胜非与昌禹以同出邓门之故超加职名改授静江遂除待制明降指挥候杨公已就招安然後付以告命而密讽李荛使一面送告与之视陛下官爵私物不如也李大有者居临江军为胜非子夏卿行媒议王羲叔家姻事既成以都司处之张顔术者尝以弓刀奇玩献於夏卿仍为之转贩米粮遂为江西宣抚属官後值湖南扰攘权知道州狼藉不法为提刑吕祉所按胜非不行反令作武冈军通判郭千里者尝劝胜非奔避马进胜非以其忠爱於已亦为宣抚属官千里受降贼赂遗引为宣司使臣广以金帛结纳夏卿胜非再相遂除千里为监丞卢宗训者以卢益累荐堂吏之族也其人汚秽苟贱不为士人所齿得淮西提举为台章言罢胜非必欲主持之遂送与岳飞使辟为官属意藉外兵权胁制衆口使不敢言飞大鄙宗训之为人不得已受之俾权德安府果以赃盗自败吕延嗣者曾任宾州通判照管胜非家属遂擢为桂阳知监好货受贿监事不治百姓嗟怨张毂者尝为郴州司户与胜非子唐卿同官胜非尝居郴州每请俸米毂必令高带斗面以给之郭敦复者尝任道州营道县尉赃汚不法曾以妾奉唐卿二人皆蒙胜非封送姓名与吏部不循资格皆注湖南漕司见阙属官其长子唐卿建炎四年任郴州録事参军沿干差出其实避贼一去两年不曾还任监司州郡不敢罢去至绍兴三年还自宾州过郴州恳太守赵不羣批书四考关陞又因江州军中系名冒赏循承直郎再任岳庙尚恐三十个月不能成任乃讽吏部侍郎建明选人岳庙许以三年为任改官凡胜非除授不公变乱法制大抵如此臣在湖南所知已如此其在行朝及他路所未知者又不知其尚几百条也自庚戌年敌骑退後朝廷一向谢絶不与交通三四年间敌不我测不敢轻举及胜非再相复议遣使误陛下於忘恩释怨之地且俾使人受刘豫馈送啓宠纳侮果致去冬犯跸之事其经邦断国一至是哉臣窃谓宰相之任佐天子治天下治乱之所本其任至重不可冒居胜非负弥天之罪陛下寛大赦而不诛再付相权责以功効非为赐也胜非所宜革心改悔以报大恩而其所为如前所奏则又关通内侍谄奉将帅牢笼堂吏德誉羣小专以软熟无忤持禄取容所谓怙终长恶迷复不悛国家之大贼人理之巨蠧方边报稍息则冒哀当轴而不辞及淮上有警则力恳去位而不顾谨按春秋之法任大者责重胜非独相逾年可谓专矣寸功不立百度乖张天下目为勘当相公无责可乎今其丧制已除是古诸侯免丧以士服入见天子之日命德讨罪柄出大君如胜非者岂宜宠以秘殿之名资食以真祠之厚禄赏刑失当以乖天下之望夫恩章宠数体貌大臣国之令典固不可废然施之称惬则国体尊重人以为荣施之非宜则彼当得者不以为贵而名器轻贱人主之权替矣骐骥骅骝一日而驰千里是故洁其廐枥丰其刍豆缓急之际与人一心若夫驽骀下乘既无絶足仍有诡衔窃辔以智为盗之患则凡马畜之而已矣人君驾驭人材何以异此伏望陛下奋发威断奉将天讨出臣此章深诏宰执正名定罪以为大臣二心误国之戒以慰四方积年愤懑不平之心刑辟既昭叛贼自慑事干大政所系不轻臣是以竭忠仰冒聪听苟利於国九殒不辞臣不任犯顔惶惧之至

历代名臣奏议卷一百八十二








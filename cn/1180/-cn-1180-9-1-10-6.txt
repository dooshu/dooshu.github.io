杕杜

二章，章九句


首章讲：此求助于人也。意曰：





有杕之杜，其叶湑湑。

杕然特生之杜，本非有枝干相附也，然其叶犹湑湑然而盛如此矣。





独行踽踽，岂无他人？不如我同父。

踽踽，无所亲之意。同父，指兄弟。何人无兄弟，乃不免独行踽踽，而无所亲乎？曾杕杜之不如矣！夫岂无他人可与同行哉？特以不如我同父之兄弟，一气而分，情相维系，而能相亲相助。是以虽同行有人，而不免于踽踽耳。





嗟行之人，胡不比焉？

比，比附也。嗟哉！行道之人，胡不闵我之独行而见亲？





人无兄弟，胡不佽焉？

佽，助也。怜我之无兄弟而见助，使我不至有不如同父之叹也哉！

末章讲同。





有杕之杜，其叶菁菁。独行睘睘，岂无他人？不如我同姓。嗟行之人，胡不比焉？人无兄弟，胡不佽焉？

菁菁，亦盛也。睘睘，无所依意。同姓，指兄弟。






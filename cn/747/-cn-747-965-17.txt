○平河北诸道请告庙奏（长庆元年四月中书门下）

伏以太宗平突厥、高宗平高丽，皆告陵庙。盖以高祖尝蓄愤於北虏，太宗亦锐气於东夷。武功未终，後圣继志，亦既平荡，所宜启告。伏以镇冀一道，吊伐再加；幽蓟八州，兵戎数起。陛下仁圣临御，皆使自效忠诚，不劳干戈，尽复区宇。祖宗宿愤，雾廓烟消，兵力所致，功实相万。岂必献俘函首，方告清庙？《诗》曰：“维天之命”，太平告文王也。考之经典，义亦相符。望下礼官撰仪，择日荐告太庙，以彰陛下缵服之业，上慰圣灵。


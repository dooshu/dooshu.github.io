表荐及第



乾宁中，驾幸三峰。殷文圭者，携梁王表荐及第，仍列于榜内。时杨令公镇维扬，奄有宣浙，杨汴榛梗久矣。文圭家池州之青阳，辞亲间道至行在，无何随榜为吏部侍郎裴枢宣谕判官，至大梁以身事叩梁王，王乃上表荐之。文圭复拟饰非，遍投启事于公卿间，略曰：「于菟猎食，非求尺璧之珍；鶢鶋避风，不望洪钟之乐。」既擢第，由宋汴驰过，俄为多言者所发；梁王大怒，亟遣追捕，已不及矣。然是屡言措大率皆负心，常以文圭为证，白马之诛，靡不由此也。



何泽，韶阳曲江人也。父鼎，容管经略，有文称。泽乾宁中，随计至三峰行在，永乐崔公，即泽之同年丈人也；闻泽来举，乃以一绝振之曰：「四十九年前及第，同年惟有老夫存；今日殷勤访我子，稳将髻鬣上龙门。」时主文与夺未分，又会相庭有所阻，因之败于垂成。后漂泊关外。梁太祖受禅，泽假广南幕职入贡，敕赐及第。




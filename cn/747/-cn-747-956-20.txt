○对助邻妇丧判

〈得闻人有邻妇丧，自三日而不举火。乃力借凶事之给，所以言党人。未获，因主敛争讼。官以先近後远，罪其不伏。〉

邻妇时命先秋，生涯凋落，四德之名尚在，九泉之魄俄沉。存既寡於周亲，没亦感於邻义。既而朱火不举，俯凶事而无从；玄遂未临，仰生人而何托？闻人以蹈危为意，忧济留心，爰行博施之恩，自合无丧之服。论其主敛，则亲属为先；语其科辜，则闻人无罪。

赵嘉昭


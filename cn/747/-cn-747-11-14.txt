○免岐王珍为庶人制

经国之制，贰则有辟，为臣之道，将则必诛。况亲则宗枝，义兼家国，敢怀逆节，自桎严刑。银青光禄大夫宗正卿员外置同正员嗣岐王珍，志在倾邪，行惟险薄。顷以寇迹未殄，军国多虞，因集不逞之徒，潜为乱常之计，乃欲远通叛虏，构此凶谋。以有上封，备闻其状，犹以戚属，初亦致疑，遂令推按，具自承伏。且王者立法，百代所遵，稽彼常科，罪当殊死。以其可讳，不忍加刑，俾从放黜，以申宽典，宜免为庶人，仍於溱州安置，至彼捉搦，勿许东西，其同谋左武卫将军窦如玢、试都水使者崔昌、右羽林军使刘从谏、蔚州长塞镇将朱融、右卫将军胡列、直司天台通元院高抱素、右卫率魏兆、内侍省内谒者监王道成等九人，特宜斩决。试太子洗马兼知司天台冬官正赵非熊、陈王储长史陈闲、楚州司马张昂、左武卫兵曹参军焦自荣、前凤翔府郡县主簿李岊、国子监馆进士张奂等六人，特宜决杀。驸马都尉薛履谦同逆谋，宜赐自尽。


谢颂臣科山生圹诗集序


按：此序写于一九〇八年，曾收入连横编《台湾文献丛刊·台湾诗荟杂文钞》，今据丘逢甲诗文手稿第十六册校录。

谢颂臣（一作颂丞），行四，名道隆，台湾台中人，是丘逢甲的表兄。乙未抗日保台时，谢为义军壮字营统领，参帷幕，事败同内渡，一八九六年返台隐居，以医术济世活人。谢颂臣在台中东势群峰中的科山营造墓穴，邀集友人于圹地吟咏，成为台湾地下诗社集会之所，谢氏将自己及友朋的相关诗作汇为诗集，请丘作此序。

有山张两翼而中尖，上出云表，曰鹞峰，冬常积雪，海上诗人所咏为“鹞峰晴雪”者也。其山脉西出，大甲、大安两溪之水夹之。有巍然起于东势角之西北者，钓神山也。由是，连峰而西，而尽于海。连峰间，有逆回而卓峙，面大甲溪而东立者，是为锅督科山，以其山间之地如锅而有督。督者，中也。登其山，凡大甲溪以东及其两岸所有之烟峦云嶂，气象万千，怡心旷神，则谢君颂丞之生圹在焉。昔唐之季世，司空图隐中条山之王官谷，预为生圹，时与亲友饮其间，所谓鸾台者，亦携之同游。自古畸人杰士，身丁世变，无可如何，往往敛其悲歌感愤之思，为放达过情之举，今复于君遇之矣！君自营生圹，无时月不往。春秋佳日，屡为高会。东山携妓，饶有先风，而哀荣过人，固非忘身世之感也。已自为歌诗而张之，而遗民之能歌诗，凡与会与不与会者，亦同而张之，裒然成集，此则表圣所无。以今况古，实为过之。乃远从海上书来，谒序于余。予与君乃世中表，以兄事君，自少及长，文义之赏析，道德之切磨，疾病之扶持，患难之奔走，交相许也，亦交相重也。沧桑已变，万事都非，回首旧游，有如梦寐。而所谓君之生圹者，其地之山也、水也、木也、石也，予皆能历臆而得之，而欲以斗酒只鸡，生前预为践约，已不可得矣！夫当台之初辟也，郑氏以区区岛国，支先明残局，迹其志事，宁非英雄！乃已竭人谋，难支天坏，后有继者，旷不如前。不三百年而一变、再变，衣冠正朔，荡然无存。其存者，壮而衰，衰而老，老而死。后生小子习其见，安其所闻，犹是山川，犹是日月，谁复知九原之下尚有忠义之骨哉！惟君达人，知有不变者存，变也以常视之；有不死者存，死也以生视之，业已无可如何矣！以其不可知者待后之人，吾姑自隐焉。青山白云中，不号而笑，不哭而歌，为有托而逃耶？抑无聊之极思耶？丛丛者山，荒荒者海，生刍未致，园石预题。酒肉墦间，倡予和汝，吾且遥为之广《大招》曰：“魂兮归来！”

戊申四月南武山人丘逢甲序于五羊城之越华书院

一九〇九年






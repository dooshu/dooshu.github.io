○預防黃河遷徙疏

漕撫雖不兼河工之事而皇陵為撫治所属之地故具此疏

題為預防黃河遷徙、以保護陵寢事、據徐州兵備副使馮敏功、揭呈先奉臣憲牌前事遵依、查得舊牘鳳泗、原通黃河、故道有二、一原自河南滎澤縣孫家渡由中牟縣北清河口會賈魯河經本縣逾朱仙鎮通許尉氏陳潁各州縣至壽州達于淮、此乃弘治二年、河決金龍口、東北趨運河衝張秋、而刑部尚書白昂所開者。今巳淤塞隄圍數層、一原自河南蘭陽縣趙皮寨由野雞岡渦河亳州至懷遠縣荊山口入淮、後因遶經陵寢、慮有他虞、嘉靖十九年、該兵部侍郎王□等塞野雞岡、開李八老集河、由止?帚德宿州虹縣睢寧出宿遷縣小河口入運河、不久亦淤、以上二口、近未有開決、若果孫家渡河決。由朱仙鎮南下。勢即於壽州入淮。而鳳泗陵寢。委屬可憂。然與宿州符離集相離甚遠。水源不通。今奉本院牌勘水決符離集、乃宿遷之小河口矣、若仍從渦河入荊山、則鳳泗皆其下流、尤為可慮也、及查孫家渡趙皮寨二口、照常完固、欲為預防保護陵寢之計、築隄實為上策、今趙皮寨以上至孫家渡一帶、俱巳築有縷水長隄、中止開封府地方判官村至徐家莊一?無隄、其趙皮寨以下、歷儀封考城虞城碭山至茶城、竝無隄防、委應增築、復查符離集之水西北通蕭縣永堌湖、東北通徐州挑山、迤東蘇家湖下通靈壁縣、地名孟山、睢寧縣地名高作社、以至小河口每歲夏秋連雨積水相通、民間小船從此往來、如隆慶五年邳州閻家等口、及徐州雙溝黃鍾集、被黃水衝決、由蘇家湖溢出經符離集、入靈壁境、沿孟山高作社、通小河口、自靈壁距泗州　祖陵、止隔虹縣地方若使水趨虹縣、誠亦可虞、今徐邳地方、巳築新隄、似可無患、所患特河南趙寨以下無隄地方耳、合無題請、將河南開封府地方判官村至徐家莊、又自趙皮寨以下歷儀封考城虞城碭山茶城一帶、築隄捍禦、庶保無虞等因具呈到臣、該臣會同廵按直隸監察御史王、議得無事而先言之、似為過計、有事而後言之、則為失時、臣境內地方、鳳陽泗州陵寢在焉、其西北接河南儀封考城碭山一帶地方、自　祖宗二百年來、天佑　聖朝、百神拱護、固無他患、但臣查得黃河決徙不常。自弘治二年。決於張秋。奪汶水入海猶為向北。乃今漸徙而南。詢之土人。皆云自張秋加功而後官司皆培增北隄而南岸浸薄去年河水泛溢。一夕而高數尺。猶幸不於蕭碭之間。而在徐邳之下。是以雖出支流入小河口。經靈壁。而勢稍近東。故於鳳泗尚為無患。但臣觀天道則連歲之水患異常。人事則北岸之功程常密。然不知河水高。則溢出之地難以定擬。鳳泗下。則受水之地其防甚多。萬一有如去年。仍然泛溢。而使偶然適當封考虞城蕭碭之間。正出鳳泗之背。則彼時雖有神禹。無以措手。而仰厪　聖明之念乃大矣。故寧使臣言為過計、而不敢罪取後時、伏乞　陛下采臣愚見、敕下該部速行河道都御史、轉行各河道兵備等官、乘今無水之時。凡係陵寢。當黃河南岸地方各官。務要愓心勤慮。逐一親加踏勘。但於單薄之處不惜大費。題請增加防捍。務使無虞。庶有以保護陵寢、上慰聖懷、而臣等待罪地方、亦少逭於罪矣


○图功臣像於凌烟阁诏

自古皇王，襃崇勋德，既勒铭於钟鼎，又图形於丹青。是以甘露良佐，麟阁著其美；建武功臣，云台纪其迹。司徒赵国公无忌、故司空扬州都督河闲元王孝恭、故司空莱国文成公如晦、故司空相州都督太子太师郑国文贞公徵、司空梁国公元龄、开府仪同三司尚书右仆射申国公士廉、开府仪同三司鄂国公敬德、特进卫国公靖、特进宋国公瑀、故辅国大将军扬州都督襃忠壮公志元、辅国大将军夔国公宏基、故尚书左仆射蒋忠公通、故陕东道大行台尚书右仆射郧节公开山、故荆州都督谯襄公柴绍、故荆州都督邳襄公顺德、雒州都督郧国公张亮、光禄大夫吏部尚书陈国公侯君集、故左骁卫大将军郯襄公张公谨、左领军大将军卢国公程知节、故礼部尚书永兴文懿公虞世南、故户部尚书渝襄公刘政会、光禄大夫户部尚书莒国公唐俭、光禄大夫兵部尚书英国公李勣、故徐州都督胡壮公秦叔宝等：或材推栋梁，谋猷经远，纲纪帷帐，经纶霸图；或学综经籍，德范光炜，隐犯同致，忠谠日闻；或竭力义旗，委质藩邸，一心表节，百战标奇；或受脤庙堂，辟土方面，重氛载朗，王略遐宣。并契阔屯夷。劬劳师旅，赞景业於草昧，翼淳化於隆平。茂绩嘉庸，冠冕列辟，昌言直道，牢笼搢绅，固以瞻伊吕而连衡，迈方召而长骛者矣。宜酌故实，宏兹令典。可并图画於凌烟阁，庶念功之怀，无谢於前载；旌贤之义，永贻於后昆。


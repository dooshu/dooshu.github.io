临湖曲六首


结庐湖水西，坐望湖水东。
东西两相望，疑是镜光中。一解

浩渺镜湖波，香风出芰荷。
月明山下静，时听采莲歌。二解

月出波光碧，波澄月影寒。
轻舟棹两桨，乘月弄潺湲。三解

鼓枻下椒潭，骛舲驰桂屿。
遥闻箫鼓声，呜呜隔前浦。四解

鳞冲锦浪翻，鹭点苍烟缈。
人在水烟中，忘机狎鱼鸟。五解

徜徉湖水畔，湖水即沧浪。
讵似鸱夷子，扁舟爱渺茫。六解






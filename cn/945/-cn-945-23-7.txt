代司空相公寒食日谢赐御筵状

右臣今日中使至奉宣圣旨就臣私第赐御筵者荆楚岁时早传於令节太原风俗爰举於旧章方休澣於私门忽颁宣於公宴此盖皇帝陛下嘉天时之大顺念春物之载阳适因禁火之辰特示需云之泽供帐既光於顔巷分甘仍出於尧樽荜门回长者之车鼷腹饫大官之膳乐以侑食固肉味之都忘酒乃合欢且羽觞之无算感德唯期於醉饱省躬更誓於糜捐


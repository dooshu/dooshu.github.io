○优恤旱蝗诸州诏

门下：朕嗣守丕训，恭临大宝，兢兢业业，十有三年，何尝不惠下以爱人，克己以利物。外无畋游之乐，内绝土木之功；浣衣菲食，宵兴夕惕；厚於身者无不去，便於人者无不行。损群方之厎贡，驱时风於朴素，将以宏祖宗法度，致夷夏雍熙。心虽劳於九垓，道未进於一取，顾惟不德，惭叹方深。今虽遐迩甫宁，忠良叶志，五兵戢其铓刃，百姓绝其征行，勤求理道，日冀平泰。而去秋旱蝗所及，稼穑卒痒，哀此蒸人，惧罹艰食。是用顺时布令，助煦育之深仁；施惠覃恩，法雨露之殊泽。

其淄、青、衮、海、郓、曹、濮去秋虫蝗，害物偏甚。其三道有去年上供钱及斛斗在百姓腹内者，并宜放免。今年夏税上供钱及斛斗亦宜全放。仍以当处常平义仓斛斗速加赈救。京兆府诸州府应有蝗虫米谷贵处，亦宜以常平义仓及侧近官中所贮斛斗量加赈赐。灾旱之馀，抚养万切，眷兹长吏，必在得人。应遭蝗虫处刺史，委中书门下精加访察，如有烦苛暴虐贪浊懦弱者，即须与替。邦畿之内，徭役殷繁，言念疲人，固资矜恤。京兆府今年夏青苗钱，宜量放一半。应遭蝗虫及旱损州县，乡村百姓，公私债负，一切停徵。至麦熟，即任依前徵理，及准私约计会。其遭蝗虫及旱损处，准敕添贮义仓，每亩九升斛斗去秋合徵在百姓腹内者，并宜放免。其天下州府贷种粮子在百姓腹内者，更不要徵。

闭籴禁钱，为时之蠹，方将革弊，尤藉通商。其见钱及斛斗，所在方镇州府，辄不得擅有壅遏，任其交易，必使流行。仍委出使郎官御史及所在度支盐铁巡院切加勾当，兼委转运使设法般运江淮糙米，於河阴积贮，以备节级赈济。累时以来，水旱时有，方隅郡府，杼柚屡空。厚下所以安人，裒多由其称物，至於徵敛，亦在宽恤。应方镇州府借便度支盐铁户部钱物斛斗，经五年以上者，并宜放免。天下百姓人吏，欠太和九年以前官钱斛斗，家业荡尽，无可徵纳，囚系囹圄，动经数年者，亦宜放免。

刑狱之重，人命所悬，将绝冤滥，必资慎恤。京城百司及畿甸见禁囚徒，委中书门下差官疏理，无使冤滥。辇毂之下，法在肃清，奸盗窃发，理难容舍。亲仁坊今年五日贼，依前委京兆府左右街使凤翔、邠、泾、金、商、同、华等州切加捕逐。如获头首，准法科断，其馀支党，一切不问。

於戏！惟此凶灾，是彰菲德，情敢忘於罪己，惠所贵於及人，施令布和，期於苏息。凡厥臣庶，宜体朕怀。主者施行。


读书示子遹

我性苦爱书，未始去几案。



生虽後三代，意尚卑两汉。



世衰道术裂，年往朋友散。



泽居贫至骨，霜冷衣露骭。



犹能乐其乐，肯发穷苦叹？



尔来更可笑，身籴儿炊爨。



一饱辄欣然，弦诵等雝泮。



望古虽天渊，视俗亦冰炭。



阿遹可怜生，相守忘夜旦。



孤学当世传，岁月不可翫。



读书示子遹

我生无它营，半世随宦牒。



谗波方稽天，忧与愁相接。



中间稍自觉，万事付马曹。



告归幸见听，泊与淡相遭。



日晏突无烟，垢面有爪痕，读书则未置，可笑习气存。



造物哀其穷，畀之大耳儿。

儿亦好古学，乃不售有司。

谓当鸢瑟缩，乃如鹤昂藏，父子共薄饭，忍饥讲虞唐。

丰凶有常数，穮蔉当自力；古言不吾欺，岁晚於汝食。


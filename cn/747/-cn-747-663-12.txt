○崔可职方郎中侍御史知杂制

敕：近岁以来，副相多缺，朝纲国纪，专委中宪，而侍御史一人，得总台事以左右之。今御史中丞德裕，以中散大夫行尚书吏部员外郎上柱国崔守文无害，莅事惟精，在郎署中，推其才理，奏补是职，请观其能。因而可之，仍加宠秩。操执举措，尔无自轻。可行尚书职方郎中兼侍御史知杂事，散官、勋如故。


喻良能　鹅湖寺

鹅王牧群鹅，浊世肯下游。

积水近天关，有时戏沈浮。

老禅天人师，领略倾九州。

初开选佛场，坐断诸峰头。

当时江东西，海纳吞众流。

岁晚徙山麓，华堂跨龙楼。

至今韦公碑，照曜苍崖幽。

陈迹记往昔，登临纵冥搜。

重来岁月疾，俯仰五十秋。

抚事一太息，何从问人牛。

惟馀拱把木，百尺环道周。

成坏各有时，干戈今少休。

空怀三宿恋，为尔半日留。

钟声远送客，雾雨昏林休。

喻良能

喻良能　鹅湖寺

长松夹道摇苍烟，十里绝如灵隐前。

不见素鹅青嶂里，空馀碧水白云边。

氛埃斗脱三千界，潇洒疑通十九泉。

五月人间正炎热，清凉一觉北窗眠。

喻良能

喻良能　鹅湖寺

水鸟飞来一问津，璧宫珠塔便红尘。

开基古佛留遗像，直日奇峰列众宾。

芋火拥残知永夜，霜钟递起向初晨。

川徒渺渺驱尘驾，回首林前愧野人。

喻良能


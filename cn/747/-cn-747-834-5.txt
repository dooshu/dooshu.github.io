○中书省请册皇后表

臣某等言。伏闻礼云：“男正位乎外，女正位乎内。”乃欲承天休，正人纪，事宗庙，奉尝。是以诗有《关雎》，冠三百篇之首，用以佐天下而正夫妇，乃政之所由兴也。伏以圣唐积仁累德，列圣重光，莫不师古以训人，宏礼以敦本。遂得九垓从化，万国用康。曩者彝伦稍愆，王道微缺。使龙楼旷主鬯之位，翟衣阙助祭之规。则外和而国安，内和而家理。安得而致也，必将有以待之。伏惟陛下缵列圣之洪业，恢百王之令图。爰建东宫，再振坠典。凡居寰海，莫不忭欢。百辟庶臣，所怀尚慊。盖以中壶之位未立，六宫之政未崇。臣案天极四星，一为正妃。上天垂象，不可虚其应。伏闻淑妃某氏，以坤厚之性，母范有融，淑懿之姿，光乎内理。用能诞生哲嗣，克当天心。窃愿陛下思启大猷，仰宏丕训。淑妃某氏特依故事，册为皇后。使六宫之内，一以遵承所为，王政之所由兴，而风化天下。臣等位叨近密，职在丝纶。朝廷旧章，合有论请。上期圣造，特赐允从。轻冒宸严，无任恐战之至。


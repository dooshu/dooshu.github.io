送冯永丰归山隂序

山隂冯君木伯以进士知吉州之永丰赋平讼简丰人安之逾年坐擅抚山贼夺官以隣县盗发杀人语连丰所抚盗故也丰之父老子弟骈肩连踵匍匐叫呼者千百人皆来告曰侯实活我毋夺我侯且盗穴山箐中久困兵力剿不如抚便彼既归命不即纳则鸟散狼奔耳故不如抚便又曰侯所抚盗实不反其掠隣县者它盗也它盗恶其异已而受抚故藉口以丰为壑也又曰天子神武不杀盗据山海者次第纳欵皆录用先是邑邓侯且以抚盗纪绩矣今独以是斥命也幸公监兹土丐留之勿听去语毕皆叩头号哭泪雨下庭土为湿居无何有诏捕杀盗冯君为佐方略尽禽之督府补牍以闻为文武吏救过而冯君竟坐斥去丰人愁痛衰号不自释相与刻石颂德尸而祝之俎豆於丰水之上徒跣泣送者缘江行数十里不絶予闻之叹息陨涕而冯君告行慨然就道无咨嗟涕泣不平之色君子闻之曰苟有以处则出非其恋也苟有以仕则去非其耻也观丰人之不忍其去冯君之不怨其行则冯君之为人为政皆可得而知也丰故岩邑号难治而山隂为胜地冯君又能诗歌舍此而归其亦有洒然取适一时者与盗平之日

天子以灾异省躬诏赦天下冯君之斥不患不振予独惜其去重其人叙以旌之盖亦丰人之志也


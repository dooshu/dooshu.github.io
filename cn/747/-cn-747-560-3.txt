○顺宗实录三（起四月，尽五月）

夏四月乙巳，上御宣政殿，册皇太子。册曰：建储贰者，必归于家嗣；固邦本者，允属于元良。咨尔元子广陵王某，幼挺岐嶷，长标徇淑；佩《诗》《礼》之明训，宣忠孝之宏规；居维保和，动必循道；识达刑政，器合温文；爱敬奉于君亲，仁德闻于士庶；神祗龟筵，罔不协从：是用命尔为皇太子。於戏！惟我烈祖之有天下也，功格上帝，祚流无穷，光缵洪业，逮予十叶。虔恭寅畏，日慎一日。付尔以承祧之重，励尔以主{凶匕}之勤，以贞万国之心，以扬三善之德。尔其尊师重傅，亲贤远佞，非礼勿践，非义勿行，对越天地之耿光，丕承祖宗之休烈，可不慎欤？

时上即位已久，而臣下未有亲奏对者。内外盛言王亻丕、王叔文专行断决，日有异说。又属频雨，皆以为群小用事之应。至将册礼之夕，雨乃止；迨行事之时，天气清朗，有庆云见。识者以为天意所归。及睹皇太子仪表，班行既退，无不相贺，至有感泣者。戊申，诏曰：

惟先王光有天下，必正我邦本，以立人极。建储贰以承宗祧，所以启迪大猷，安固洪业，斯前代之令典也。皇太子某，体仁秉哲，恭敬温文，德协元良，礼当上嗣。朕奉若丕训，宪章前式，惟承社稷之重，载考《春秋》之义，授之匕鬯，以奉粢盛。爰以令辰，俾膺茂典。今册礼云毕，感庆交怀，思与万方，同其惠泽。自贞元二十一年二月二十四日已后，至四月九日昧爽已前，天下应犯死罪者特降从流，流已下递减一等。文武常参并州府县官，子为父后者，赐勋两转。古之所以教太子，必茂选师傅以翼辅之，法于训词而行其典礼，左右前后，罔非正人，是以教谕而成德也。给事中陆质、中书舍人崔枢，积学懿文，守经据古，夙夜讲习，庶协于中，并充皇太子侍读。天下孝子顺孙先旌表门闾者，委所管州县各加存恤。

庚戌，封皇太子长子宁等六人为郡王。癸酉（当作丑），赠吐蕃吊祭使工部侍郎兼御史大夫史馆修撰张荐礼部尚书。荐字孝举，代居深州之陆泽。祖文成，博学工文词，性好诙谐，七登文学科。荐聪明强记，历代史传，无不贯通，为太师颜真卿所称赏，遂知名。大历中，江东观察表荐之，授左司御率府兵曹参军兼史馆修撰。贞元初，为太常博士。四年，回纥求和亲，使送咸安公主人回纥，以荐为判官，改授殿中侍御史，累迁谏议大夫。十一年，册回纥子，荐以秘书少监持节为使。还，久之，迁秘书监。二十年，吐蓄赞普死，以荐为工部侍郎兼御史大夫，持节吊赠。卒于赤岭东回纥辟。吐蕃传归其柩。前后三使异国，自始命至卒，常兼史职。在史馆二十年，著《宰辅传略》、《五服图记》、《寓居录》、《灵怪集》等。景寅，罢闽中万安监。先是福建观察柳冕久不迁，欲立事迹，以求恩宠，乃奏云：“闽中，南朝放牧之地，畜羊马可使孳息。请置监。”许之。收境中畜产，令吏牧其中。羊大者不过十斤，马之良者估不过数千。不经时辄死，又敛，百姓苦之，远近以为笑。至是观察阎济美奏罢之。丁卯，命焚容州所进毒药可杀人者。五月己巳，以杭州刺史韩皋为尚书左丞。辛未，以右金吾大将军范希朝为检校右仆射兼右神策京西诸城镇行营兵马节度使。叔文欲专兵柄，藉希朝年老旧将，故用为将帅，使主其名，而寻以其党韩泰为行军司马，专其事。甲戌，以度支郎中韩泰守兵部郎中兼中丞，充左右神策京西都栅行营兵马节度行军司马，赐紫。乙亥，追改为检校兵部郎中，职如故。甲申，以万年令房启为容州刺史兼御史中丞。初，启善于叔文之党，因相推致，遂获宠于叔文，求进用。叔文以为容管经略使，使行，约至荆南授之。云：“脱不得荆南，即与湖南。”故启宿留于江陵，久之方行；至湖南，又久之。而叔文与执谊争权，数有异同，故不果。寻闻皇太子监国，启惶骇奔驰而往。是日，以郴州员外司马郑馀庆为尚书左丞。乙酉，以尚书左丞韩皋为鄂岳观察武昌军节度使。初，皋自以前辈旧人，累更重任，颇以简倨自高，嫉叔文之党。谓人曰：“吾不能事新贵人。”皋从弟华幸于叔文，以告叔文，故出之。

辛卯，以王叔文为户部侍郎，职如故，赐紫。初叔文欲依前带翰林学士，宦者俱文珍等恶其专权，削去翰林之职。叔文见制书大惊，谓人曰：“叔文日时至此商量公事，若不得此院职事，即无因而至矣。”王亻丕曰：“诺。”即疏请，不从；再疏，乃许三五日一入翰林，去学士名。又与归登同日赐紫。内出衫笏赐登，而叔文不沾。文珍等所恶，独不得赐，由此始惧。以衢州别驾令狐亘为秘书少监。亘国子祭酒德元玄孙，进士登第。司徒杨绾未达时，遇之以为贤。为礼部修史，引亘入史馆，自华原尉拜拾遗，累迁起居舍人。大历八年，刘晏为吏部尚书，奏亘为刑部员外，判南曹。累迁至礼部侍郎。亘之判南曹，晏为尚书，杨炎为侍郎。亘得晏之举，分阙必择其善者与晏，而以恶者与炎。炎固已不平。至亘为礼部，而炎为相。有杜封者，故相鸿渐之子，求补宏文生。炎尝出杜氏门下，托亘以封。渭调使者曰：“相公欲封成其名，乞署封名下一字，亘因得以记焉。”炎不意亘卖之，署名属亘。亘明日疏言，宰相炎迫臣以威，臣从之则负陛下，不从即炎当害臣。德宗以问炎，炎具道所以。德宗怒曰：“此奸人，不可奈。”欲杖而流之，炎救解，乃黜为衡州别驾。贞元初，李泌为相，以左庶子史馆修撰征，至则与同职孔述睿争竞细碎，数侵述睿。述睿长告以让，不欲争。泌卒，窦参为相，恶其为人，贬吉州别驾，改吉州刺史。齐映除江西观察，过吉州，亘自以前辈，怀怏怏，不以刺史礼见。入谒，从容步进，不袜首属戎器，映以为恨。去至府，奏亘举前刺史过失，鞫不得真，无政事，不宜临郡，贬衢州别驾。上即位，以秘书少监征，未至卒。亘在史馆，修《玄宗实录》一百卷，撰《代宗实录》三十卷。虽颇勤苦，然多遗漏，不称良史。初德宗将厚奉元陵事，亘时为中书舍人兼史职，奏疏谏，请薄其葬。有答诏优奖。元和三年，以修实录功，追赠工部尚书。是月，以襄州为襄府；徙临汉县于古城，曰邓城县。


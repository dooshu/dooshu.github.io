○定淮蔡山东税额制

爱人本於省赋，虽必在轻；国用出於地财，又安可阙。今淮蔡并山东，率三十馀州，约数千里，颁赐可逾於钜万，给复有至於连年。应河南河北等州给复限满处置，宜委所在长吏，审详垦田并桑见定数，均输税赋，兼济公私，每定税讫，具所增加赋申奏。其诸道定户，宜委观察使刺史，必加审实，务使均平。京兆府亦宜准此。


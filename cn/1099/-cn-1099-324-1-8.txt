○請定面獎廉能儀注疏 【 面獎廉能】

萬曆初政近古若此

昨該吏部都察院欽奉聖諭、開具各在外廉能官員、請照舊例宴賞、該臣等于文華殿面奏、伏蒙　皇上親發玉音、將各官引來朕面加獎諭、欽此、隨奉聖旨這廉能官、著吏部都察院堂上官并吏科都給事中掌河南道御史引來會極門朕面加獎賞欽此、臣等竊惟致理之道、莫急于安民生、安民之要、惟在于覈吏治、前代令主欲興道致治、未有不加意于此者、如臣等前所進帝鑑圖說中、褒獎守令、召試縣令諸事、載之史冊以為美譚、我　太祖高皇帝每遇各地方官來京奏事。常召見賜食。訪問民間疾苦。雖縣丞典史。有廉能愛民者。亦特差行人賫敕獎勵。或封內醪金幣以賚之。迨宣順弘治之間。亦間舉宴賞之典。故二百餘年。重熙累洽。興致太平。寔由于此。恭遇　皇上天繼聖明、勵精圖治、茲當考察之時、大明黜陟之典、又特蒙天語、諭臣等欲引見廉能官員破格獎賞、仰窺聖心、葢以深納臣等圖說所陳而遠追我　聖祖綜覈吏治之軌也。宗社生靈、曷勝慶幸、但此係特典、久未舉行、且遠方外吏、從來未曙朝廷之禮、若不先示以儀節、使之演習、恐一旦震怖天威、倉皇失措、又非所以昭德意光盛舉也、伏乞欽定行禮日期、敕下禮部略倣　祖宗時御會極門午朝之儀、定擬簡便儀注、上請　聖裁、明示各衙門遵行、庶臨期不致差誤、且曠典肇舉、懿範昭垂、貽之萬世、永有烈光矣、


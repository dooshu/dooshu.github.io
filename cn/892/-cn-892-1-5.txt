诗集卷五　古今体诗四十五首


和子由记园中草木十首


其一


煌煌帝王都，赫赫走群彦。嗟汝独何为，闭门观物变。微物岂足观，汝独观不倦。牵牛与葵蓼，采摘入诗卷。吾闻东山傅，置酒携燕婉。富贵未能忘，声色聊自遣。汝今又不然，时节看瓜蔓。怀宝自足珍，艺兰那计畹。吾归于汝处，慎勿嗟岁晚。





其二


荒园无数亩，草木动成林。春阳一以敷，妍丑各自矜。蒲萄虽满架，困倒不能任。可怜病石榴，花如破红襟。葵花虽粲粲，蒂浅不胜簪。丛蓼晚可喜，轻红随秋深。物生感时节，此理等废兴。飘零不自由，盛亦非汝能。





其三


种柏待其成，柏成人已老。不如种丛彗，春种秋可倒。阴阳不择物，美恶随意造。柏生何苦艰，似亦费天巧。天工巧有几，肯尽为汝耗。君看藜与藿，生意常草草。





其四


萱草虽微花，孤秀能自拔。亭亭乱叶中，一一芳心插。牵牛独何畏，诘曲自芽蘖。走寻荆与榛，如有夙昔约。南斋读书处，乱翠晓如泼。偏工贮秋雨，岁岁坏篱落。





其五


芦笋初似竹，稍开叶如蒲。方春节抱甲，渐老根生须。不爱当夏绿，爱此及秋枯。黄叶倒风雨，白花摇江湖。江湖不可到，移植苦勤劬。安得双野鸭，飞来成画图。





其六


行乐惜芳辰，秋风常苦早。谁知念离别，喜见秋瓜老。秋瓜感霜霰，茎叶飒已槁。宦游归无时，身若马系皂。悲鸣念千里，耿耿志空抱。多忧竟何为，使汝玄发缟。





其七


官舍有丛竹，结根问囚厅。下为人所径，土密不容钉。殷勤戒吏卒，插棘护中庭。绕砌忽坟裂，走鞭瘦竛竮。我常携枕簟，来此荫寒青。日暮不能去，卧听窗风泠。





其八


芎䓖生蜀道，白芷来江南。漂流到关辅，犹不失芳甘。濯濯翠茎满，愔愔清露涵。及其未花实，可以资筐篮。秋节忽已老，苦寒非所堪。㔉根取其实，对此微物惭。





其九


自我来关辅，南山得再游。山中亦何有，草木媚深幽。菖蒲人不识，生此乱石沟。山高霜雪苦，苗叶不得抽。下有千岁根，蹙缩如蟠虬。长为鬼神守，德薄安敢偷？





其十


野菊生秋涧，芳心空自知。无人惊岁晚，惟有暗蛩悲。花开涧水上，花落涧水湄。菊衰蛩亦蛰，与汝岁相期。楚客方多感，秋风咏江蓠。落英不满掬，何以慰朝饥。





纪梦


我归自南山，山翠犹在目。心随白云去，梦绕山之麓。汝从何方来，笑齿粲如玉。探怀出新诗，秀语夺山绿。觉来已茫昧，但记说秋菊。有如采樵人，入洞听琴筑。归来写遗声，犹胜人间曲。自注：八月十一日夜宿府学，方和此诗，梦与弟游南山，出诗数十首，梦中甚爱之。及觉，但记一句云：蟋蟀悲秋菊。





次韵子由种菜久旱不生


新春阶下笋芽生，厨里霜虀倒旧罂。时绕麦田求野荠，强为僧舍煮山羹。园无雨润何须叹，身与时违合退耕。欲看年华自有处，鬓间秋色两三茎。





大老寺竹间阁子


残花带叶暗，新笋出林香。但见竹阴绿，不知汧水黄。树高倾陇鸟，池浚落河鲂。栽种良辛苦，孤僧瘦欲尪。





周公庙，庙在岐山西北七八里，庙后百许步，有泉依山，涌冽异常，国史所谓“润德泉世乱则竭”者也


吾今那复梦周公，尚喜秋来过故宫。翠凤旧依山硉兀，清泉长与世穷通。至今游客伤离黍，故国诸生咏雨濛。牛酒不来乌鸟散，白杨无数暮号风。





戏作贾梁道诗


王凌谓贾充曰：“汝非贾梁道之子耶？乃欲以国与人。”由是观之，梁道之忠于魏也久矣。司马景王既执凌归，过梁道庙，凌大呼曰：“我亦大魏之忠臣也。”及司马景王病，见凌与梁道守而杀之。二人者，可谓忠义之至，精贯于神明矣。然梁道之灵，独不能已其子充之奸，至使首发成济之事。此又理之不可晓者也，故予戏作诗云：

嵇绍似康为有子，郗超叛鉴是无孙。如今更恨贾梁道，不杀公闾杀子元。





南溪之南，竹林中新构一茆堂，予以其所处最为深邃，故名之曰避世堂


犹恨溪堂浅，更穿修竹林。高人不畏虎，避世已无心。隐几颓如病，忘言兀似喑。茆茨追上古，冠盖谢当今。晓梦猿呼觉，秋怀鸟伴吟。暂来聊解带，屡去欲携衾。湖上行人绝，阶前暮雪深。应逢绿毛叟，扣户夜抽簪。





重游终南，子由以诗见寄，次韵


去年新柳报春回，今日残花覆绿苔。溪上有堂还独宿，谁人无事肯重来。古琴弹罢风吹座，山阁醒时月照杯。懒不作诗君错料，旧逋应许过时陪。





自清平镇游楼观、五郡、大秦、延生、仙游，往返四日，得十一诗，寄舍弟子由同作


楼观


鸟噪猿呼昼闭门，寂寥谁识古皇尊。青牛久已辞辕轭，白鹤时来访子孙。山近朔风吹积雪，天寒落日淡孤村。道人应怪游人众，汲尽阶前井水浑。





五郡


古观正依林麓断，居民来就水泉甘。乱溪赴渭争趋北，飞鸟迎山不复南。羽客衣冠朝上象，野人香火祝春蚕。汝师岂解言符命，山鬼何知托老聃。自注：观有明皇碑，言梦老子告以享国长久之意。





授经台


自注：乃南山一峰耳，非复有筑处

剑舞有神通草圣，海山无事化琴工。此台一览秦川小，不待传经意已空。





大秦寺


晃荡平川尽，坡陁翠麓横。忽逢孤塔迥，独向乱山明。信足幽寻远，临风却立惊。原田浩如海，滚滚尽东倾。





仙游潭五首


自注：潭上有寺二，一在潭北，循黑水而上，为东路，至南寺；渡黑水西里余，从马北上，为西路，至北寺。东路险，不可骑马，而西路隔潭，潭水深不可测。上以一木为桥，不敢过。故南寺有塔，望之可爱，而终不能到

潭

翠壁下无路，何年雷雨穿。光摇岩上寺，深到影中天。我欲然犀看，龙应抱宝眠。谁能孤石上，危坐试僧禅。

南寺

东去愁攀石，西来怯渡桥。碧潭如见试，白塔苦相招。野馈惭微薄，村沽慰寂寥。路穷斤斧绝，松桂得干霄。

北寺

唐初传有此，乱后不留碑。畏虎关门早，无村得米迟。山泉自入瓮，野桂不胜炊。信美那能久，应先学忍饥。

马融石室

未应将军聘，初从季直游。绛纱生不识，苍石尚能留。岂害依梁冀，何须困李侯。吾诗慎勿刻，猿鹤为君羞。

玉女洞

洞里吹箫子，终年守独幽。石泉为晓镜，山月当帘钩。岁晩杉枫尽，人归雾雨愁。送迎应鄙陋，谁继楚臣讴？





爱玉女洞中水，既致两瓶，恐后复取，而为使者见绐，因破竹为契，使寺僧藏其一，以为往来之信，戏谓之调水符


欺谩久成俗，关市有契。谁知南山下，取水亦置符。古人辨淄渑，皎若鹤与凫。吾今既谢此，但视符有无。常恐汲水人，智出符之余。多防竟无及，弃置为长吁。





自仙游回，至黑水，见居民姚氏山亭，高绝可爱，复憩其上


山鸦晓辞谷，似报游人起。出门犹屡顾，惨若去吾里。道途险且迂，继此复能几。溪边有危构，归驾聊复柅。爱此山中人，缥缈如仙子。平生慕独往，官爵同一屣。胡为此溪边，眷眷若有俟。国恩久未报，念此惭且泚。临风浩悲叱，万世同一轨。何年谢簪绂，丹砂留迅晷。





南溪有会景亭，处众亭之间，无所见，甚不称其名。予欲迁之少西，临断岸，西向可以远望，而力未暇，特为制名曰招隐。仍为诗以告来者，庶几迁之


飞檐临古道，高榜劝游人。未即令公隐，聊须濯路尘。茆茨分聚落，烟火傍城。林缺湖光漏，窗明野意新。居民惟白帽，过客漫朱轮。山好留归屐，风回落醉巾。他年谁改筑，旧制不须因。再到吾虽老，犹堪作坐宾。





凌虚台


才高多感激，道直无往还。不如此台上，举酒邀青山。青山虽云远，似亦识公颜。崩腾赴幽赏，披豁露天悭。落日衔翠壁，暮云点烟鬟。浩歌清兴发，放意末礼删。是时岁云暮，微雪洒袍斑。吏退迹如扫，宾来勇跻攀。台前飞雁过，台上雕弓弯。联翩向空坠，一笑惊尘寰。





竹䶉


野人献竹䶉，腰腹大如盎。自言道旁得，采不费罝网。鸱夷让圆滑，混沌惭瘦爽。两牙虽有余，四足仅能仿。逢人自惊蹶，闷若儿脱襁。念此微陋质，刀几安足枉。就禽太仓卒，羞愧不能飨。南山有孤熊，择兽行舐掌。





渼陂鱼


自注：陂在鄠县。

霜筠细破为双掩，中有长鱼如卧剑。紫荇穿腮气惨凄，红鳞照座光磨闪。携来虽远鬣尚动，烹不待熟指先染。坐客相看为解颜，香粳饱送如填堑。早岁尝为荆渚客，黄鱼屡食沙头店。滨江易采不复珍，盈尺辄弃无乃僭。自从西征复何有，欲致南烹嗟久欠。游琐细空自腥，乱骨纵横动遭砭。故人远馈何以报，客俎久空惊忽赡。东道无辞信使频，西邻幸有庖虀酽。





十二月十四日夜，微雪。明日早往南溪，小酌至晚


南溪得雪真无价，走马来看及未消。独自披榛寻履迹，最先犯晓过朱桥。谁怜屋破眠无处，坐觉村饥语不嚣。惟有暮鸦知客意，惊飞千片落寒条。





九月中曾题二小诗于南溪竹上，既而忘之，昨日再游，见而录之


其一


湖上萧萧疏雨过，山头霭霭暮云横。陂塘水落荷将尽，城市人归虎欲行。





其二


谁谓江湖居，而为虎豹宅？焚山岂不能，爱此千竿碧。





司竹监烧苇园，因召都巡检柴贻勖左藏，以其徒会猎园下


官园刈苇留枯槎，深冬放火如红霞。枯槎烧尽有根在，春雨一洗皆萌芽。黄狐老兔最狡捷，卖侮百兽常矜夸。年年此厄竟不悟，但爱蒙密争来家。风回焰卷毛尾热，欲出已被苍鹰遮。野人来言此最乐，徒手晓出归满车。巡边将军在近邑，呼来飒飒从矛叉。戍兵久闲可小试，战鼓虽冻犹堪挝。雄心欲搏南涧虎，阵势颇学常山蛇。霜干火烈声爆野，飞走无路号且呀。迎人截来砉逢箭，避犬逸去穷投罝。击鲜走马殊未厌，但恐落日催栖鸦。弊旗仆鼓坐数获，鞍挂雉兔肩分麚。主人置酒聚狂客，纷纷醉语晩更哗。燎毛燔肉不暇割，饮啖直欲追羲娲。青丘云梦古所咤，与此何啻百倍加。苦遭谏疏说夷羿，又被词客嘲淫奢。岂如闲官走山邑，放旷不与趋朝衙。农工已毕岁云暮，车骑虽少宾殊嘉。酒酣上马去不告，猎猎霜风吹帽斜。





和子由木山引水二首


其一


蜀江久不见沧浪，江上枯槎远可将。去国尚能三犊载，汲泉何爱一夫忙。崎岖好事人应笑，冷淡为欢意自长。遥想纳凉清夜永，窗前微月照汪汪。





其二


千年古木卧无梢，浪卷沙翻去似瓢。几度过秋生藓晕，至今流润应江潮。泫然疑有蛟龙吐，断处人言霹雳焦。材大古来无适用，不须郁郁慕山苗。





和子由苦寒见寄


人生不满百，一别费三年。三年吾有几，弃掷理无还。长恐别离中，摧我鬓与颜。念昔喜著书，别来不成篇。细思平时乐，乃为忧所缘。吾从天下士，莫如与子欢。羡子久不出，读书虱生毡。丈夫重出处，不退要当前。西羌解仇隙，猛士忧塞堧。庙谟虽不战，虏意久欺天。山西良家子，锦缘貂裘鲜。千金买战马，百宝妆刀镮。何时逐汝去，与虏试周旋。





寄题兴州晁太守新开古东池


百亩清池傍郭斜，居人行乐路人夸。自言官长如灵运，能使江山似永嘉。纵饮座中遗白帢，幽寻尽处见桃花。不堪山鸟号归去，长遣王孙苦忆家。





华阴寄子由


三年无日不思归，梦里还家旋觉非。腊酒送寒催去国，东风吹雪满征衣。三峰已过天浮翠，四扇行看日照扉。里候消磨不禁尽，速携家饷劳骖。





和董传留别


粗缯大布裹生涯，腹有诗书气自华。厌伴老儒烹瓠叶，强随举子踏槐花。囊空不办寻春马，眼乱行看择婿车。得意犹堪夸世俗，诏黄新湿字如鸦。





西蜀杨耆，二十年前见之，甚贫。今见之，亦贫。所异于昔者，苍颜华发耳。女无美恶，富者妍；士无贤不肖，贫者鄙。使其逢时遇合，岂减当世之士哉！顷宿长安驿舍，闻泣者甚怨，问之，乃昔富而今贫者。乃作一诗，今以赠杨君


孤村微雨送秋凉，逆旅愁人怨夜长。不寐相看惟枥马，悲歌互答有寒螀。天寒滞穟犹栖亩，岁晚空机任倚墙。劝尔一杯聊复睡，人间贫富海茫茫。





夜直秘阁呈王敏甫


蓬瀛宫阙隔埃氛，帝乐天香似许闻。瓦弄寒晖鸳卧月，楼生晴霭凤盘云。共谁交臂论今古，只有闲心对此君。大隐本来无境界，北山猿鹤漫移文。





谢苏自之惠酒


高士例须怜曲蘖，此语常闻退之说。我今有说殆不然，曲蘖未必高士怜。醉者坠车庄生言，全酒未若全于天。达人本是不亏缺，何暇更求全处全。景山沉迷阮籍傲，毕卓盗窃刘伶颠。贪狂嗜怪无足取，世俗喜异矜其贤。杜陵诗客尤可笑，罗列八子参群仙。流涎露顶置不说，为问底处能逃禅。我今不饮非不饮，心月皎皎常孤圆。有时客至亦为酌，琴虽未去聊忘弦。吾宗先生有深意，百里双罂远将寄。且言不饮固亦高，举世皆同吾独异。不如同异两俱冥，得鹿亡羊等嬉戏。决须饮此勿复辞，何用区区较醒醉。






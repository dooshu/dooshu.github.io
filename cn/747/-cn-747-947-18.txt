○对祭侯判

〈得甲祭侯辞曰：“强饮食。”御史纠非息宴之礼。不伏。〉

五善与能，三侯是列，俾射夫有献，庶君子必争。甲艺穷决拾，心惟审固。成规月满，则先张之弧；如破风驰，能发彼有的。对梓人之成器，受司马之满觞。祭则有经，辞岂失旧？既不宁是抗，非贻福谓何？且使臣农夫，息宴以礼，而主皮栖鹄，降杀异宜。如或兽侯斯张，是则豸冠虚触，尚迷歧路，更伫指踪。

秦


陈郴州璧二首

【游泗州龟山寺】

龟山寺里访遗尘，铁佛苔封丈六身。

追蠡有铭稽甲子，支祈无害念庚辰。

渡淮独鸟斜斜日，送客飞花渺渺春。

暂倚高风一回首，白云如海正愁人。

【题彦皋莼轩】

芙蓉花冷烟雨雨，鲤鱼风生紫莼渚。

轩前秋容浩无主，江人倚楫烟中语。

纤茎采香光漉漉，冰丝齐穿水晶绿。

莼有羹，菰有米。

彩衣捧寿阿母喜，平生宦情一杯水。


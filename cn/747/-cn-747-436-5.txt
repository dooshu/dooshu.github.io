○对毁濯龙泉判

〈舆人毁濯龙泉，或失其利。杨氏因形胜兴废业，邑人诉劳役不伏事。〉

泽国之政，川衡是恤。止以潴防，均之沟遂。畜彼雨施，错其水物。将废业之不修，岂分地之为利？虽舆人之讼，中则可毁；而两鹄之谣，处闻当复。候天时而润泽，成我濯龙；灌秋水於涯，谁其辨马？与人为利，其利则深；仍旧为功，其功盖寡。劳虽是惮，讼则有孚。何者？伍其田畴，初结怨於东里；遵彼溉濯，终见美於西门。乃谋始而获尤，方乐成而久次。此而为罪，夫何劝能？

邢宇

宇字绍宗，河间人。肃宗朝官户部员外郎。


◇道论

古之公也笃，今之公也薄，绝骨肉笃也。（案：此有脱句。）今疏远天下，垂绝骨肉，故亲离。（《北堂书钞》三十七）

太王不私其身，不外其民，故曰「百姓之身，犹吾身也。」为夷狄之病，弃国之富，杖策而去，民追慕之如水。（《书钞》三十七）

夫贤人者，至德以为己心，行道以为己任；处则不求私名，仕则不求私宠；不为其身，不阿其君；积礼义于朝，播仁风于野。使天下之人，翼翼焉向戴其君之尊，欣欣焉歌舞其君之德。（《初学记》十七，《御览》四百二）

凤为羽族之美，麟为毛类之俊，龟为介虫之长，梗楠为众材之最，是物之贵也。（《初学记》三十，《御览》九百十五）

日月为天下眼目，人不知德；山川为天下衣食，人不知谢。（《御览》三）

木气人勇，金气人刚，火气人强而躁，土气人智而宽，水气人急而贼。（《御览》三百六十）

道德之怀民，如春阳之柔物也。履淙水而不寒，结木条而不折。（《御览》四百三）

以义事主，不私其己，以仁接人，不私其欲；火佚焚家，家不罪己，食过伤人，人不罪食：以其积之于仁义，无私害也。伊尹放太甲，太甲无怨心；管仲黜伯氏，伯氏无怨言：以其积之于公正，无私恶也。（《御览》四百二十九）

学所以治己，教所以治人。不勤学则无以为智，不勤教则无以为仁。（《御览》六百十三）

丹渊之珠，沈于黄泥。（《御览》八百三）

善阵者，徒众整一，如列宿之陈；部伍周回，如山岳之盘，是阵之体也。（《书钞》一百十七）


食盐：

官吏食盐每人十二斤，市民六斤，纳钞一贯。乡民人二斤二两五钱，每斤纳米四升三合二勺二秒五撮。景泰中，官纳至三十口，吏至十五口。成化二年定官十五口，吏七口为率。又永乐二年，大口钞十二贯，小口六贯，盖以盐给民，故征钞。今官不给盐而钞征如故，其弊不知所始。南唐升元初，赋正苗一斛，别输三斗，授盐二斤，曰「盐米」。元宗交泰初，淮甸盐场入于周，遂不支盐而输米如初。南唐偏安，何足论。而全盛如今日，何流弊至不复问也。

《平凉府志》曰：平凉食盐钞银。其始也，因官有盐以市民，披籍计口，取其直。而里长公具牛车输之里中，仍计口给盐。是官受盐而民资食也，上下相资，非牟利也。上自王府，下及官吏贫民，皆有食盐，无复买盐于商者。而官复召商中盐，商将何所卖之？缘弘治以后，虽计口收钞，惟王府及达官支盐，而司府吏民皆莫或运支，第市商盐而食。故民虚纳银于官，复市盐于市，官收倍利，民获二害，其钞银乃以给宗室折俸。今百官折俸，例皆虚名，未有实支，而宗室复得钞银以折俸。往往知其弊，亦莫肯实输钞银，而宗室折俸亦不冀其必得也。姑以文符市诸奸，得估五之一焉，所获亦甚微。估符者必下所司，严征于民，与奸宄之民各分其重。困黎民而利斯人，予不知其何说也(赵时春)。

浙盐每引四百斤，官给工本钞，每引二贯五百文，故称「盐钞」。当时法严钞贵，灶丁得利。后钞法不行，灶得钞无所用，煎盐穷苦，因利纳银，告攀水乡灶户。水乡灶户初制募民为灶，准免一死。故富民争买灶籍，实非灶也(两淮盐，岁七十万五千一百八十引)。

长芦盐，凡近海俱盐坑，筑滩如治畦，鳞次向下。其旁为大堑，潮上则堑，堑皆平。潮退挹水注上畦中。风之日之，又注一畦。风之日之，又注如初。投以石莲，立而不仆，则水气及卤醇如饴。东北风至，水上凝盐如雪花。雨则盐减，粒大而甘(孙廷铨)。

河东解盐盐池，但候南风凝结，不假人力。

四川盐井提举司，洪武间盐井二百七十八，额课一千六百零五万九千三十斤。永乐十八年，云南商人汪浩言，上流属井课少水多。遣官于永通等九井，拥出盐七十五万一千二百二十斤，列之正额，名曰「新增盐」。上流通海，拥出盐五十万八千九百九十一斤，补入额数。后提举颜纳发之，名曰「埋没盐」。二十二年，福兴等井户别等小井并贴，拥出盐七万四千六十六斤，名曰「添办盐」。宣德间，富义等井户亦寻井开煎，拥出盐一万五千三百八十八斤，名曰「争羡盐」。景泰间，户部主事汪回显复课新旧盐井，共一千二百八十灶，一万五千三百八十八丁，岁办盐八引，每引二百井，岁额盐二千一百三十五万三千七百四十三斤五两三钱。贮盐仓，井大者没以革囊，小者竹筒，每咸水可一斛，得盐十五斤(《四川通志》)。




傅察　次韵泮宫直宿早秋四首

新秋爽气溢长空，弦诵低昂月映栊。

济济青衿成鲁变，洋洋泮水咏洙风。

群儒篆刻空章句，百氏纷纭赖折中。

何日拔才空冀并，如今高誉满山东。

傅察

傅察　次韵泮宫直宿早秋四首

皎皎清波满岬空，疏林散影弄朦胧。

援毫欲赋阳台梦，振袂欣乘玉宇风。

已觉素秋来席上，却疑仙景落壶中。

凌云未许梦仙桂，卧看冰轮没汉东。

傅察

傅察　次韵泮宫直宿早秋四首

一方明月落长空，万里馀辉锁玉栊。

蝉韵啾啾来远木，槐云袅袅弄清风。

共邀载酒陶彭泽，走访谈经载侍中。

景物萧然无限思，靓妆应许过墙东。

傅察

傅察　次韵泮宫直宿早秋四首

泮宫深闭绛帷空，遥想佳人照绮栊。

闲倚画屏怜永夜，懒摇纨扇引凉风。

直疑令史归天上，犹想阳台入梦中。

展转觉来无一事，日摇槐影到窗东。

傅察


14　王風次衞之疑


馬永卿問劉元城曰：「王黍離在邶、鄘、衞之後，且天子可在諸侯後乎？」曰：「非諸侯也。周既滅商，分畿内爲三國，邶、鄘、衞是也。序詩者以其地本商之畿内，故在王黍離上。」

【何云】亦是曲説。

【全云】馬永卿，名大年，劉忠定弟子。

【元圻案】此條是紀馬永卿所著嬾真子第四卷中語。〇張南軒曰：「詩固有次敘，然不可斷例。惟二南之後次衞，衞後王，此有意。若非以衞分之，則王無異於正風也。其他不必次。」〇程子以諸國之風先後各有義，言之最詳，以文多不録。






游僊

飘飘鸾鹤杳难攀，万里东游海上山。



应有世人遥稽首，紫箫余调落云间。



游僊

凤舞鸾歌宴蕊宫，碧桃花下醉千锺。



红尘谪满重归去，花未开残宴未终。



游僊

玄圃春风赐宴时，双成独奏玉参差。



侍晨饮釂虚皇喜，一段龙绡索进诗。

游僊

初珥金貂谒紫皇，僊班最近玉炉香。



为怜未惯层霄冷，独赐流霞九酝觞。



游僊

玉殿吹笙第一僊，花前奏罢色凄然。

忆曾偷学春愁曲，谪在人间五百年。




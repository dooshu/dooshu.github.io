多方


成王时，奄国与淮夷再叛。成王亲征灭之，归于京都，作此以诰谕四国及天下。因篇中有“多方”二字，故取以名篇。





惟五月丁亥，王来自奄，至于宗周。

奄，是国名，即今山东曲阜县奄至乡。宗周，指镐京，王都为天下所宗，故谓之宗周。

成王即政之明年，夏五月丁亥日，王亲征灭了奄国，自奄国班师归来，至于镐京。诸侯皆来朝会。周公乃传王命告谕他，故史臣先叙其事。





周公曰：“王若曰：猷告尔四国多方：惟尔殷侯尹民，我惟大降尔命，尔罔不知。

此是周公传王命以诰四方，故既云周公曰，又云王若曰，明周公不自专也。猷，是发语辞。四国，指管叔、蔡叔、霍叔及殷国。尹字，解做正字。降，是宽宥的意思。

周公传成王之命说：“猷告尔管、蔡、霍、殷四国之民，并多方百姓每知道。惟尔殷侯所尹正管理的民，反叛不常，助奄为乱，今奄国既灭，凡从逆者皆王法所必诛。我惟不忍杀戮，大降恩赦宥尔众人之命。尔等宜尽知感德，勿生二心也。”





“洪惟图天之命，弗永寅念于祀。

洪，是大。图，是谋。永，是久远。寅，是敬畏。

成王说：“尔殷民亦知商奄之所以亡乎？奄国之人，大逞私意，要图谋上天之命，肆行叛乱，自取诛灭；不肯永远敬念、安分守法，以保有其祭祀，至于今，宗社不血食矣。尔曾不以此为鉴，而欲蹈其覆辙乎？”大抵天命可受不可图，自天与之，则安固而不可动摇；自人图之，则侥幸而不可必得。故成王告谕四国多方，首以天命为言，乃一篇之纲领也。





“惟帝降格于夏。有夏诞厥逸，不肯戚言于民，乃大淫昏，不克终日劝于帝之迪，乃尔攸闻。

格字，解做正字，是规戒的意思。夏，指夏桀。诞，是大。戚，是忧。劝，是勉励。迪，是开导的意思。

成王又说：“天心仁爱，人君虽甚无道，尚欲扶持而全安之。在昔夏桀有罪，上帝乃降示灾异以谴告规正他，使其恐惧修省。夏桀全然不知敬畏，反大肆逸豫以为乐，虽一句忧民的说话也绝口不道，况望其有忧民之实政乎？然上帝犹未忍遽绝之也。盖桀虽纵逸，其日用之间未必无一念之明，这便是上帝开导启迪他处，使能勉强扩充，天意尚可回也。桀乃大肆意于淫乱昏迷，虽终日之间也不能少勉于上帝之所启迪，况望其惟日孜孜动循天理而不违乎！桀之殃民逆天如此，是以上帝震怒，天命去之，乃尔殷民之所尝闻者也。知桀之亡，则知纣之所以亡矣。殷民岂可再三不靖，以妄干天命乎？”





“厥图帝之命，不克开于民之丽，乃大降罚，崇乱有夏。因甲于内乱，不克灵承于旅，罔丕惟进之恭，洪舒于民。亦惟有夏之民叨日钦，劓割夏邑。

丽字，解做依字。民之丽，是民所依以生，如田土衣食之类。甲，是始。灵，是善。旅，是众。舒，是宽裕的意思。叨，是贪叨。懫，是忿。劓割，是戕害的意思。

成王又说：“夏桀矫诬上天，图谋猜度上帝之命，谓吾有天下，如天之有日，自分未必丧亡。以此不能开下民衣食之源，却乃横征暴敛，绝其生理，乃犹大降威虐于民，严刑峻罚，以增乱于有夏之国。夏桀之慢天虐民如此，究其所因，实始于内嬖妹喜，蛊惑其心，败乱其家，故不能力行仁政，善承众庶，不能大进用贤人而恭敬之，使洪施宽裕之泽于民。亦由有夏之民，内有贪叨掊克，忿酷虐的，日加敬信，恣其所为，以戕害于夏邑。故民不堪命，而国随以亡也。”此节言桀失天命，由失民心；其失民心，又由于内惑嬖宠，外用贪残。此清心任贤，所以为致治之本也。





“天惟时求民主，乃大降显休命于成汤，刑殄有夏。

显，是显明。休，是休美。

成王又说：“天厌夏桀之无道，不可为民主矣，于是监于万方，要为天下求一个有德的人，与民做主。乃眷顾有殷，大降那显明休美之命于一德之成汤，使他为民之主，致刑罚以殄灭有夏之国。是可见为民择君，以治易乱，此天命之至公，非图度冀幸之可得也。”





“惟天不畀纯，乃惟以尔多方之义民，不克永于多享。惟夏之恭多士，大不克明保享于民。乃胥惟虐于民，至于百为，大不克开。

畀，是与。纯，是大。义民，是贤人君子。多享，是久享禄位。保享，是保安享有其民。不克开，是闭塞的意思。

成王又说：“惟上天不与夏桀，既亡其身，又亡其国，降罚如是之大者，只因他昏迷无道，屏弃贤能。尔多方虽有贤人君子，可以辅君安民的，都不能推心久任，使之长享禄位。其所恭敬的多士，都不是贤人君子，只是贪叨酷暴的人。同恶相济，大不能明达治理，以保安享有国家之民。乃相与严刑重敛，以虐害其民，使民无所措其手足，至于士农工商之类，凡百所为，都有妨碍，无一条生路可开通者。政乱民穷如此，所以自速其亡也。”





“乃惟成汤，克以尔多方，简代夏作民主。

简，是简择。

成王又说：“桀既自速其亡，不可以为民主矣。乃惟成汤一德格天，足以当尔多方之所简择，是以天命归之，人心戴之，因以代夏桀为生民主。盖民罔常怀，怀于有仁；皇天无亲，惟德是辅，非有私也。”





“慎厥丽乃劝，厥民刑用劝。

刑，是仪刑法则的意思。

成王又说：“成汤之得人心者，以其尽君道耳。盖人君之守位以仁，仁者，君道之所依，不可一日无者也。成汤能懋昭大德，克宽克仁，谨慎其君道之所依者，以倡率劝勉其民，故其民都心悦诚服，以成汤为法则。用能以仁道劝勉于下，而成丕式见德之治也。君仁莫不仁，感应之理固如此。”





“以至于帝乙，罔不明德慎罚，亦克用劝。

帝乙，是商之后王。

成王又说：“成汤能尽君道，以诒谋垂统，故自成汤以至于帝乙，中间贤圣之君不止一人，皆能遵守家法。如德乃天命所在，则务昭明之，不使昏昧；刑罚乃民命所关，则务谨慎之，不敢轻忽，都与成汤一般。故亦能用以劝勉其民，使翕然向化，而成长治久安之盛也。”盖明德，则能使人观法而乐于为善；慎罚，则能使人畏服而不敢为恶。所谓“厥民刑用劝”者，亦与成汤之时无异矣。





“要囚，殄戮多罪，亦克用劝。开释无辜，亦克用劝。

要囚，是紧要的囚犯。

盖明德之劝民，人皆知之，而慎罚之为劝，人未必知也。故成王又特明之说：“商家先王于紧要的囚犯，尤加敬谨。其中有罪恶多端，决不可宥的，必诛戮之，不敢轻纵。所以刑一人而千万人惧，百姓都能用以为劝，而不敢为恶。有无罪诖误，情可矜怜的，常开释之，不致亏枉。所以赦一人而千万人悦，百姓都能用以为劝，而勉于为善。”盖刑不当，则良民有惧心；赦不当，则奸民有幸心。二者皆得其平，乃为慎罚之仁也。





“今至于尔辟，弗克以尔多方，享天之命。

尔辟，指纣言。

成王又说：“商先哲王世传家法，积累维持，以致天下治安如此其久。今至于尔君，曾不能席其余荫，以尔全盛之天下，坐享天命，忽焉至于灭亡，不亦深可悯哉！”夫此一多方也，汤不阶尺土一夫之力，而兴也勃焉；纣承祖宗累世之业，而亡也忽焉。仁则兴，不仁则亡，岂人之所能为哉？殷民反侧之心，亦可以少息矣。





“呜呼！王若曰：诰告尔多方，非天庸释有夏，非天庸释有殷。

释字，解做去字。

周公又叹息而传成王之命说道：“如今诰谕晓示尔四方之人，非是上天用意要去了有夏，也非是上天用意要去了有商，只是夏桀、商纣暴乱无道，自绝于天以取灭亡故尔。天亦何私之有？”





“乃惟尔辟，以尔多方大淫图天之命，屑有辞。

屑，是琐屑。辞，是言语。

成王说：“乃惟尔君商纣，倚恃尔四方之富庶全盛，不知戒惧，大肆淫泆非为，沉湎暴虐，以私意图度天命，说道我生不有命在天。其琐屑的言语，不一而足，都是饰非拒谏之辞，商安得而不亡乎？”





“乃惟有夏图厥政，不集于享；天降时丧，有邦间之。

集，是聚集。享，是享国。有邦，指商言。间，是更代的意思。

成王又说：“乃惟夏桀，凡所图谋其国政者，都是无道的事。安其危，利其灾，不能聚集众善以享其国，乃聚集众恶以亡其国。所以上天降是丧乱，使有商成汤代之而有天下也。”





“乃惟尔商后王，逸厥逸，图厥政，不蠲烝，天惟降时丧。

商后王，也指纣说。逸，是安逸。蠲，是洁。烝，是进。

成王又说：“乃惟尔商后王纣，不能居安思危，却以安逸之事为逸，淫湎无度，凡所图为其国政者，都是秽恶怠惰、不清洁不长进的事。所以上天降是丧乱于有商，而使我周代之焉。”这三节明天之降罚于桀、纣，皆其自取，非天有意于舍之也。





“惟圣罔念作狂，惟狂克念作圣。天惟五年须暇之子孙，诞作民主，罔可念听。

圣，是通明之称。狂，是庸愚之称。须，是待。暇，是宽假。子孙，是说商先王之子孙，即指纣说。

成王又说：“惟通明之人，其资质虽美，苟自恃其通明而不加省念，则私意蔽塞，反做了昏愚的人。若昏愚的人，其资质虽陋，苟自耻其昏愚而能加思念奋发，则气质变化，便做了通明的人。圣狂之机，系于一念转移之间如此。纣虽昏愚，也有可以迁善改过之理，故天心仁爱，未忍遽绝之，犹徘徊五年之久，以须待宽假他，冀其改图，大为生民之主。然纣终不警悟，稔恶日甚，凡所言动都是淫秽暴虐的事，无一善行可念，无一善言可听，此天所以弃绝之而至于亡也。”盖人心易危难安，道心难明易昧。一念之差，虽未至于狂，若积渐放肆将去，不至于狂不已；一念之善，虽未至于圣，若积渐扩充将去，不至于圣亦不已。所以无道如桀、纣，尚可冀望其改图，而圣如帝舜，犹有无若丹朱之戒也。





“天惟求尔多方，大动以威，开厥顾天。惟尔多方罔堪顾之。

开，是开发。顾，是眷顾。

成王又说：“纣之秽德，既无可念听，则上天之望绝矣。于是求民主于尔四方之人，大警动以灾异谴告之威，使知商家之必亡，以开发其可受眷顾之命者。惟尔四方之人，皆不足以堪眷顾之命而为民主，此所以归于我周也。”





“惟我周王灵承于旅，克堪用德，惟典神天。天惟式教我用休，简畀殷命，尹尔多方。

克堪用德，是能胜用德之事。典，是主。式，是用。教，是训诱的意思。

成王又说：“上天因纣无道，乃眷求有德之人，而天下无足以当之者。惟我周文王武王，仁心爱民，所欲与聚，所恶勿施，善能承顺众庶，于凡用德的事，都负荷克堪，可以为上帝百神之主。上天乃眷顾我文武，阴诱其衷。其思也，若或启之；其行也，若或翼之，使我文武之德业日盛，用臻于休美。乃简择付畀以商家之命，代为天子，以尹正尔四方之诸侯也。夫天命未定之时，既无一能当天之眷者，今天命既归我周而定于一矣，犹汹汹不靖，欲何为哉？”所以詟奸雄之心，而破疑贰之志者，至明切矣。





“今我曷敢多诰，我惟大降尔四国民命。

成王又说：“今我何敢喋喋多言以告汝，只是要大降恩赦，宽宥尔四国的民命，使安静以保全其生耳。”盖示以宥过之恩，而望其迁善之实也。





“尔曷不忱裕之于尔多方？尔曷不夹介乂我周王，享天之命？今尔尚宅尔宅、畋尔田，尔曷不惠王熙天之命？

忱，是诚信。裕，是宽裕。夹如夹辅之夹，介如宾介之介，都是扶助的意思。畋，是耕种。惠，是顺。熙，是广。

成王又说：“尔四国之民，蓄疑不安，所以反侧动摇。尔何不消险诈之心，平怨望之意，以诚信宽裕之道，安集于尔多方乎？天命简畀，归于我周已久。尔何不夹辅介助，以保乂我周家，而安享上天之定命乎？且尔等叛乱，不知天命，若据法定罪，当潴尔宅舍，收尔田产才是。我今都宽宥了尔，还得住尔宅舍，耕尔田业，恩德可谓至厚矣。尔等何不洗心涤虑，顺我王室，以广上天之新命，而延福祚于无穷乎？”这是责殷民以所当为之事也。





“尔乃迪屡不静，尔心未爱；尔乃不大宅天命；尔乃屑播天命；尔乃自作不典，图忱于正。

迪，是蹈迪。宅，是安。屑播，是轻屑播弃。不典，是不法。

成王又说：“尔四国之民所行的事，屡屡不肯安静，自取诛灭。尔等之心，将未知所以自爱其身乎？商纣无道，天之所废。尔等乃妄觊兴复，不能大安于天命乎？我周有道，天之所兴。尔等乃轻屑播弃其天命而不信乎？且尔等反覆叛乱，自作不法之事，乃正人之所深恶者，乃犹以恢复为义，图见信于正人乎？”这是责殷民以所不当为之事也。





“我惟时其教告之，我惟时其战要囚之，至于再，至于三。乃有不用我降尔命，我乃其大罚殛之。非我有周秉德不康宁，乃惟尔自速辜。”

战要囚，是用兵征伐而诛其渠魁。殛，是诛戮。康宁，是安静的意思。

成王又说：“尔四国之民，反侧不服，我不忍尽行诛杀，只是用好言语教告尔等，只是诛讨那首恶的人。盖自武庚作叛以来，至于今日，训告之命，开宥之恩，已至再三了。若自今以往，尔等有不能听用我宽宥之命，还狃于叛乱，反覆不已，我当大用刑罚，诛戮尔等，前日之恩不可望矣。这非是我周家秉持君德，不肯安静，好为此严刑，乃是尔等自为凶逆的事，以速其罪耳。”盖殷之顽民，不自以叛逆为不靖，而反咎周之迁徙讨伐为不康宁，故言此以终上文之意也。





王曰：“呜呼！猷告尔有方多士暨殷多士：今尔奔走臣我监五祀。

监，是监治殷民之官。监官管理地方的人，有上下相临之分，所以说臣我监。祀，是年，商曰祀，周曰年，因告殷民，故谓之祀。

成王叹息说：“猷告谕尔四方多士及殷之多士：昔尔殷民迁徙洛邑之时，我尝设官以监治之。今尔等奔走效劳，臣服于我所命监治之官，非是一朝一夕，已五年于兹矣。人情久则相孚，事变久则自定，乃犹叛乱反侧，何也？”





“越惟有胥伯小大多正，尔罔不克臬。

胥、伯、正，都是周时官名。臬字，解做事字。

成王又专告殷家职官说：“越惟尔殷士，受官职于洛邑，长治迁民的，有若胥、伯、小大众多之正，与我所命监治之官，一般委任。尔等宜相体悉，无或反侧偷惰，不能事事，务要竭力尽职以化导殷民，庶无负我告教之意也。”





“自作不和，尔惟和哉！尔室不睦，尔惟和哉！尔邑克明，尔惟克勤乃事。

成王说：“凡心不安静者，其身必不和顺，是不和由于自作耳。尔殷多士，务省察克治，使言动起居各协其宜，而身无不和可也。身不知顺，则家不和睦，是不睦乃尔教之耳。尔殷多士，务欢忻浃洽，使长幼尊卑各尽其道，而家无不和可也。若身既和顺，家又和睦，使是身修家齐大本正了。由是尔新邑之人，都观感兴起，欢然有恩以相爱，灿然有文以相接，而百姓昭明矣。如此，则乂安顺治，无有携贰悖乱之习，乃为勤于化民之事，而不负其职任也。可不勉哉！”





“尔尚不忌于凶德，亦则以穆穆在乃位，克阅于乃邑谋介。

忌，是畏。穆穆，是和敬的意思。阅，是简阅。谋，是图。介，是助。

成王又说：“殷之顽民，其叛乱之凶德虽是可畏，尔多士尚宽绰其心，不要畏忌他的凶德。至于临民之际，亦须以穆穆和敬之容，端处尔位，使他都瞻仰观法，潜消其悍逆悖戾之气。又要能简阅于尔邑之中，用其贤人君子，以图他辅助，则殷之顽民将益感慕奋发，革心向化矣，尚何凶德之可畏哉！”成王惓惓诱掖殷士之善，以化殷顽民之恶，其转移鼓舞之机，可谓微矣。





“尔乃自时洛邑，尚永力畋尔田。天惟畀矜尔，我有周惟其大介赉尔，迪简在王庭，尚尔事，有服在大僚。”

畀，是与。矜，是悯。介赉，是佑助、锡予的意思。迪简，是启迪简拔。服字，解做事字。大僚，是大臣。

成王又说：“尔殷多士，若能听我所告教的言语，自是居于洛邑，庶几永远保有家业，得以竭力耕治尔之田土。这等样安生乐业，为善之人，上天亦将畀与矜悯尔，锡以平康之福，不使陷于罪戾；我周家亦将佑助赉予于尔优厚爵赏，启迪简拔在朝廷之上。若庶几勉尔之职事，竭力以乂我周家，虽进而任事于公卿大臣之列，也不难至矣。”盖周迁殷民于洛，已尝拔其豪俊，长治旧民，至是又言欲简迪而大用之，无非以爵赏示劝之意。





王曰：“呜呼！多士，尔不克劝忱我命，尔亦则惟不克享，凡民惟曰不享。尔乃惟逸惟颇，大远王命，则惟尔多方探天之威，我则致天之罚，离逖尔土。”

享，是承奉的意思。颇，是颇僻。远，是违远。多方，先儒说当作多士。探，是探取。离逖，是隔远。

成王告谕将终，又叹息说：“有殷多士，尔若不能互相劝勉，信我所命的言语，是不能尽职以奉上矣。尔既不能奉上，则凡洛邑之民也都仿效，说在上的人不必承奉，不肯信尔之言矣。己则不忠于君，而欲下之忠于己，其可得乎？且尔等不能尽职奉上，只是放逸偷安，只是颇僻不正，以致大违了臣上之命，则是尔殷多士自取上天之威，构害于身。我当奉天威以行罚，使尔父母兄弟妻子播迁荡析，隔远尔之乡土。那时节，虽欲安尔居，力尔田，岂可得哉！”这是以刑罚警惧殷民之意。





王曰：“我不惟多诰，我惟祗告尔命。”

王又说：“我岂是要如此多言，反覆告谕，不能自已也。只是敬告尔以天命之所在，使知安静顺受，自全其生而已。”盖殷民反侧，皆由不知天命，妄觊兴复。篇首既戒以“图天之命”，至此又云“祗告尔命”，所以深杜其乱萌也。





又曰：“时惟尔初，不克敬于和，则无我怨。”

时惟尔初，是与之更始的意思。

周公又传王命告多方说：“尔前日叛乱之罪，都已降宥，如今与尔更始，正宜改过迁善之日。尔若不能敬谨以归于和顺，还狃于旧习，便是尔自取诛戮，到那时节，切莫以我为怨。”盖严其词以警动之也。

按：《多士》《多方》二篇，语意略同。但迁洛之时，反侧不靖者，止于殷人，及商奄再叛，驱煽者多，天下人心几为摇动。向非周公屡发大号，谆切反复，以消群疑而绝乱本，则周之王业亦危殆矣。然则成康而后得以寝兵措刑，延八百年有道之长者，周公之功岂其微哉！






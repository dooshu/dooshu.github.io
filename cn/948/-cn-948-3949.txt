陆游　新秋

短鬓萧萧失旧青，此身已看作邮亭。

新秋无限凄凉意，尽付风蝉与露萤。

陆游

陆游　新秋

秋气入清笳，旗亭酒可赊。

长歌穿小市，短帽插幽花。

溪女留新蟹，园公饷晚瓜。

谁知闲老子，解作醉生涯？

陆游

陆游　新秋

打窗落叶报秋期，病叟颓然两鬓丝。

纵酒已无年少梦，读书仍负夜凉时。

问囚损气嗟谁念？学道刳心恐已迟。

买鹤清溪归计足，寄声先遣故人知。

陆游

陆游　新秋

衰发成丝奈若何？更堪日月疾飞梭。

梧桐败叶飘犹少，蟋蟀雕笼卖已多。

岁乐喧呼沽酒市，夜凉凄断采菱歌。

老夫亦动秋风兴，欲倩邻翁买钓蓑。

陆游

陆游　新秋

天河渐近鹊桥时，一夜风吹斗柄移。

金井梧桐元未觉，画廊蟋蟀已先知。

青灯耿耿还相伴，白发萧萧只自悲。

犹胜玉门关外客，卧听沙雁数归期。

陆游

陆游　新秋

远浦平郊弄夕霏，曲篱幽径锁秋晖。

驯獐巧占苍苔卧，惊鹊斜穿密筱飞。

浴罢小轩成美睡，雨余老火歛余威。

未言风月供诗思，汗帻麈衣且解围。

陆游

陆游　新秋

蝉声满院送流年，又见秋风到海边。

旧友死来频入梦，新诗愁绝少成篇。

步头野水双飞鹭，林外人家一点烟。

顾影自惊如许瘦，囊空无药起沉绵。

陆游


【后汉杨震碑阴题名】

右汉《杨震碑》阴题名者一百九十人，其余摩灭不完者又十余人。余家所录汉碑阴题名颇多，或称故吏、门生、弟子，或称从事、曹掾之类，其人皆著州县、邑里、名字甚详。独此碑所书简略，直云“河间贾伯、博陵刘显祖”之类，凡百九十人者皆然，疑其所书皆是字尔。盖后汉时人见于史传者，未尝有名两字者也。汉隶世所难得，幸而在者多残灭不完，独此碑刻画完具，而隶法尤精妙，甚可喜也。治平元年中伏日书。


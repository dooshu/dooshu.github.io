【和炅法师游昆明池诗二首】

游客重相欢。连镳出上兰。值泉倾盖饮。逢花驻（文苑作住。）马看。平湖泛玉舳。高堰歇金鞍。半道闻荷气。中流觉水寒。（○本集五。文苑英华百六十四。庾开府诗集上。）

秋光丽晚（《初学记》作晓。）天。□舸泛中川。密菱障浴鸟。高荷没（诗集作浸。文苑作投。）钓船。碎珠（文苑作□朱。）萦断菊。残丝绕折莲。落花催斗（本集作十。诗集、文苑同。《诗纪》云。一作十。）酒。栖乌（文苑作鸟。）送一弦。（○本集五。《初学记》七。文苑英华百六十四。庾开府诗集上。《诗纪》百十七。）


【穷劫曲】

〖《吴越春秋》曰：楚乐师扈子非荆王信谗佞杀伍奢、白州犁而寇不绝於境。至乃掘平王墓。戮尸奸喜。以辱楚君臣。又伤昭王困迫。几为天下大鄙。乃援琴为楚作穷劫之曲。其词曰：〗

王耶王耶何乖劣。（《吴越春秋》作烈。注云。疑当作劣。）不顾宗庙听谗孽。任用无忌多所杀。诛夷白氏族几灭。二子东奔适吴越。吴王哀痛助忉怛。重涕举兵将西伐。伍胥白喜孙武决。三战破郢王奔发。留兵纵骑虏京阙。楚荆骸骨遭掘发。（《吴越春秋》作发掘。）鞭辱腐尸耻难雪。几危宗庙社稷灭。庄（《吴越春秋》作严。）王何罪国几绝。卿士凄怆长恻悷。吴军虽去怖不歇。原王更隐抚忠节。勿为谗口能谤亵。（《吴越春秋》四。《诗纪前集》四。○逯案。渚宫旧事二曰：昭王反郢。乐师扈子侍坐。引琴而歌曰：王兮王兮听谗邪。枉杀左右冤伍奢。二子怀恨东奔吴。创仇构祸破国都。鞭尸戮骸邱墓屠。赖申包胥人获苏。王虽反国忧未徂。与此互有异同。）


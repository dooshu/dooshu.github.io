曾协　暮春杂咏八首

曲径穿深樾，支流旁小亭。

鸟将云共远，天与树俱青。

水色清堪掇，风声静可听。

壁间余地在，落笔记曾经。

曾协

曾协　暮春杂咏八首

莲沼琼瑶堕，萱庭锦绣张。

静闻人语好，闲爱水风凉。

藜杖休行乐，蒲团且坐忘。

沙禽相识惯，跃跃近胡床。

曾协

曾协　暮春杂咏八首

昼永常支枕，宾来旋整冠。

日筛槐影细，风撼竹声乾。

壤沃耘耕少，人閒赋敛宽。

近知田舍乐，不记昔为官。

曾协

曾协　暮春杂咏八首

客路清溪好，人家绿树间。

凄凉何县雨，想像别州山。

驯雀飞还下，游鱼去自还。

儿曹了官事，天地一身闲。

曾协

曾协　暮春杂咏八首

目断江头树，襟被海上风。

荷锄偕妇子，掷钓共儿童。

晚筴关心碧，秋莲满意红。

歌声何处起，舞手为年丰。

曾协

曾协　暮春杂咏八首

信使频驱传，元戎罢枕戈。

茅茨随处有，禾稼望中多。

寓舍时吴语，丰年半楚歌。

泰然真乐土，谁为挽天河。

曾协

曾协　暮春杂咏八首

楚甸三千里，旌麾列大邦。

渺瀰连沃野，隐辚抱长江。

此际藩王室，何人拥将幢。

向来称下邑，国士有无双。

曾协

曾协　暮春杂咏八首

隔岸连平野，邻家背短城。

海风无日息，楚水照人清。

有子能干禄，全家可代耕，

饭余无一事，更觉胜平生。

曾协


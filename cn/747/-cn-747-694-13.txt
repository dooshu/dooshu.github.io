○苏州画龙记

自造父、刘累殁，豢氏不副，龙不复扰，隐去莫狎。往时见，史必书志。代以目识者寡之，故工得以诡乱形状，神其变化，彪炳五色，逾远真像。盖上飞於天，晦隔层云，下归於泉，深入无底，考之丹青，难以徵验。好事者张其画以示群目，观者或骇，疑得其状。长洲令厅北庑有画蛟龙六焉，元素异鳞，状殊质怪。骧首拖尾，似随风雷，乘栌薄楣，若轶云雨。燕省惧栖其上，蝼蚁罔缘其侧。目视光射，莹无流尘，伸盘逶迤，如护榱栋。每飞雨度牖，疏云殷空，鳞鲜耀阴，顾壁疑拔。志其侧曰：“僧繇弗兴之旧度模之。”不知何人也。二工图龙，天与幽思。今是壁指远异代，继之图法，无谢於二子，而名漏不传，询於耆人，亦绝传记。茂宰博陵崔君据始命馀述，举丹素实验，附邑书末简，庶乎後数百年，栋宇斯变，龙亡其像，而事刻编简，繇昭昭然。时贞元癸未岁秋七月记。


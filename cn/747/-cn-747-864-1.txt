○进所撰兵法表

臣本书生，不娴武艺。空忝穰苴之位，惭无却之能。遽捧纶言，令纂兵法。虽强三宫之说，何称九天之谋。伏惟陛下玉斗缵成，金楼聚学。九舜十尧之典，不足揣摩。三门五将之书，无烦接要。而犹申旦不寐，乙夜纵观。留连於尺籍伍符，探赜於枫天枣地。以为人情贵耳而贱目，儒者是古而非今。以韩白之智有馀，英卫之才不足。宁误滋水钓翁之学，今乃椎轮。圮桥神叟之言，已为糟粕。无足师模於钤算，聊可挹酌於源流。爰命下臣，撮其枢要。臣逖观前代兵家所著，篇部颇多。自唐末乱离，图书流落。今兰台秘府，目录空存。其馀讨论，固难详悉。今氏据臣家所有之书，摭其兵要，自军旅制置，选练教习，安营结阵，命将出师，诡谲机权，形势利害，赏罚告誓，政守巧拙，星气风角，阴阳课式等，都四十二门，离为十卷。管窥蠡测，莫知穹渤之高深。兽走犬驰，且副苗之指使。既成卷部，须有签题。臣伏见前代奉诏撰论，皆目为制旨。今辄准故事，题为《制旨兵法》。臣留司都下，不敢辄去班行。谨差私吏赍诣行阙陈进。


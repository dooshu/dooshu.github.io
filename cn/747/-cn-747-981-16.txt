○对立庙藏衣判

〈甲修矩之道。殁後，其弟子以师所居立庙，藏衣冠琴书。人告越礼。〉

就贤体远，称以动众，亲师观奥，知乎成植。甲允迪厥训，克懋存诚，宏道惟人，修词在己。视博习之志初，游焉息焉；观矩之心後，不寝不食。况早承函丈，尝忝儒林，读夫子之微言，习门人之正义。学而已讲，吾其不忧，岁月之微，梁木斯坏。子在川上，叹逝者之如斯；人之云亡，痛吾徒之安仰。常时讲位，乍起於悲风；他日荒坟，俄悬於苦月。轮奂斯在，歌哭还升，仰生前之令名，存殁後之遗象。上栋下宇，不革故而庙成；自堂徂轩，咸鼎新而貌立。藏衣冠而不坠，委琴书而宛在。且心丧三年，是则是效；亭传四序，有严有翼。彼犹薄诉，此实厚诬。道虽谢於《周书》，理亦殷於鲁典，缄彼言者，不亦可乎？


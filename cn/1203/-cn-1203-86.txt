卷八十六

钦定四库全书

御选历代诗余卷八十六目录【起一百八字至一百十字】

菩萨鬘引

罗志仁

击梧桐

柳永

夺锦标

张埜

折红梅

杜安世

吴感

江城子慢【又一体】

吕渭老

蔡松年

解佩环

彭元逊

杜韦嬢

杜安世

前调【又一体】

无名氏

緑意

刘基

忆瑶姬【又一体】

史逹祖

霜叶飞

方千里

风流子【又一体】

张埜

前调【又一体】

王千秋

五彩结同心【又一体】

无名氏

罥马索

无名氏

选冠子【又一体】

李甲

风流子【又一体】

秦观

周邦彦

葛立方

陆游

谢懋

毛幵

史逹祖

方岳

方千里

吴文英

陈允平

孙惟信

翁元龙

李肩吾

无名氏

罗志仁

张翥【二首】

吴子孝

前调【又一体】

张耒

贺铸

张元干

史逹祖

吴激

前调【又一体】

贺铸

陈允平

御选历代诗余卷八十六目录

钦定四库全书

御选历代诗余卷八十六【起一百八字至一百十字】

司经局洗马掌局事兼翰林院修撰加二级【臣】王奕清奉旨校刋

菩萨鬘引

【双调一百八字引或作慢按此调与解连环略同然字数既殊调名自别也】

菩萨鬘引　　　　　　　　　　罗志仁

晓莺催起问当年秀色为谁料理怅别後屏掩吴山便楼燕月寒鬓蝉云委锦字无凭付银烛尽烧千纸对寒泓净碧又把去鸿往恨都洗　桃花自贪结子道东风有意吹送流水漫记得当日心嫁卿卿是日暮天寒翠袖堪倚扇月乘鸾尽梦隔婵娟千里到嗔人从今不信画檐鹊喜

击梧桐

【双调一百八字】

击梧桐　　　　　　　　　　　柳　永

香靥深深姿姿媚媚雅格奇容天与自识来来便好看伊会得妖娆心素临期再约同欢定自都把平生相许又恐恩情易破难成未免千般思虑　近日书来寒暄而已苦没叨叨言语便忍得听人教当拟把前言轻负见说兰台宋玉多才多艺善词赋试与问朝朝暮暮行云何处去

夺锦标

【双调一百八字】

夺锦标【七夕】　　　　　　　　　张　埜

凉月横舟银潢浸练万里秋容如拭冉冉鸾骖鹤驭桥倚高寒鹊飞空碧问欢情几许早收拾新愁重织恨人间会少离多万古千秋今夕　谁念文园病客夜色沉沉独抱一天岑寂忍记穿鍼亭榭金鸭香寒玉徽尘积凭新凉半枕又依稀行云消息听牎前泪雨浪浪梦里檐声犹滴

折红梅

【双调一百八字】

折红梅【本意】　　　　　　　　　杜安世

喜轻澌初泮微和渐入郊原时节春消息夜来陡觉红梅数枝争发玉溪仙馆不似个寻常标格化工别与一种风情似匀点臙脂染成香雪　重吟细阅比繁杏夭桃品流真别只愁共彩云易散冷落谢池风月凭谁向说三弄处龙吟休咽大家留取时倚阑干闻有花堪折劝君须折

前调【本意】　　　　　　　　　　吴　感

覩南翔征鴈疎林败叶凋霜零乱独红梅自守岁寒天教最後开绽盈盈水畔疎影蘸横斜清浅化工似把深色臙脂怪姑射氷姿剩与红间　谁人宠眷待金锁不开凭阑先看曾飞落夀阳粉额妆成汉宫传徧江南风暖春信喜一枝清远对酒便好折取奇苞捻清香重嗅举杯重劝

江城子慢

【又一体双调一百九字】

江城子慢　　　　　　　　　　吕渭老

新枝媚斜日花径霁晚碧泛红滴近寒食蜂蜨乱点检一城春色倦游客门外昏鸦啼梦破春心似游丝飞远碧燕子又语斜檐行云自没消息　当时乌丝夜语约桃花时候同醉瑶瑟甚端的看看是榆荚杨花飞掷怎忘得斜倚红楼回泪眼天如水沉沉连翠壁想伊不整啼妆影帘侧

前调【赋瑞香】　　　　　　　　　　蔡松年

紫云点枫叶岩树小婆娑岁寒节占高洁纎苞暖醸出梅魂兰魄照浓碧茗盌添春花气重芸牎晩蒙蒙浮霁月小眠鼻观先通庐山梦旧清絶　萧闲平生淡泊独芳温一念犹未衰歇緫陈迹而今老但觅茶烟禅榻寄闲寂风外天花无梦也鸳鸯债从渠千万劫夜寒回施幽香与愁客

解佩环

【双调一百九字此调与解连环相似或云解连环变格字数既殊仍分之】

解佩环　　　　　　　　　　　彭元逊

江空不渡恨蘼芜杜若零落无数远道荒寒婉娩流年望望美人迟暮风烟雨雪隂晴晚更何须春风千树尽孤城落木萧萧日夜江声流去　日晏山深闻笛恐他年流落与子同赋事濶心违交淡媒劳蔓草沾衣多露汀洲窈窕余酲寐遗佩浮沉澧浦有白鸥淡月微波寄语逍遥容与

杜韦嬢

【双调一百九字】

杜韦嬢　　　　　　　　　　　杜安世

暮春天气莺儿燕子忙如织间嫩叶题诗哨梅小乍徧水新萍圆碧初牡丹谢了秋千搭起垂杨暗锁深深陌暖风轻尽日闲把榆钱乱掷　恨寂寂芳容衰减顿欹玳枕困无力为少年狂荡恩情薄尚未有归来消息想当初凤侣鸳俦唤作平生更不轻离拆倚朱扉泪眼滴损红绡数尺

前调【又一体】　　　　　　　　　　无名氏

华堂深院霜笼月彩生寒晕度翠幄风触梅香喷渐岁晚春光将近惹离恨万种多情易感欢难聚少愁成阵拥红鑪凤枕慵欹银灯挑尽　当此际争忍前期後约度岁无凭凖对好景空积相思恨但自觉厌厌方寸拟蛮牋象管丹青妙手写出寄与伊教信尽千工万巧惟有心期难问

绿意

【双调一百九字此与疎影略同犹暗香之同於红情也】

绿意【荷】　　　　　　　　　　　刘　基

琴薰应律有细烟罥雨浓露曦日洛浦波生湘渚风交霓裳水佩争出姮娥欲共青鸾舞扬锦幕香霏纨质唤海童齐捧骊珠艳色荡揺鲛室　遥想麻姑坛上翠霞与缟袂相伴萧瑟妖冶珊瑚柔媚昌宗敢汚天然清谧西风玉井秋河近看叶底蜂房成蜜为君摘向金尊压倒楚江萍实

忆瑶姬

【又一体双调一百九字】

忆瑶姬　　　　　　　　　　　史逹祖

娇月笼烟下楚岭香分两朶湘云花房渐密时弄杏牋初会歌里殷勤沉沉夜久西牎屡隔兰灯幔影昏自彩鸾飞入芳巢绣屏罗荐粉光新　十年未始轻分念此飞花可怜柔脆销春空余双泪眼到旧家时节漫染愁巾袖止说道凌虚一夜相思玉样人但起来梅发牎前哽咽疑是君

霜叶飞

【双调一百九字】

霜叶飞【次周美成韵】　　　　　　　　方千里

寒云垂地堤烟重燕鸿初度江表露荷风柳向人疎台榭还清悄恨脉脉离情怨晓相思魂梦银屏小奈倦客征衣自徧拂尘埃玉镜羞照　无限静陌幽坊追欢寻赏未落人後先到少年心事转头空况近春怀抱尽绿叶红英过了离声慵整当时调问丽质从憔悴消减腰围似郎多少

风流子

【又一体双调一百九字】

风流子　　　　　　　　　　　张　埜

离思满春江当时事争忍不思量记花径月斜凭肩私语兰舟风软携手寻芳回首处青山遮望眼绿柳系柔肠云落雨零燕愁莺恨宝钗留股鸾镜无光　天涯飘零客情缘向何处最是难忘犹剩满襟清泪半臂余香心似雨花一枝寂寞梦随风絮万里悠扬谁信觉来依旧烟水茫茫

前调【又一体雪】　　　　　　　　　王千秋

同云垂六幕啼乌静风御玉妃寒渐声入钓蓑色侵书幌似花如絮结阵成团倦游客一番诗思苦无算酒肠寛黄竹调悲绮衾人病岂堪梅蕊索笑廵檐　一杯知谁劝空搔首还是忆旧青氊问素娥早晩光射江干待醉披鹤氅高吟氷柱剡溪何妨乘兴空还只恐橹声咿轧栖鸟难安

五彩结同心

【又一体双调一百九字】

五彩结同心　　　　　　　　　无名氏

珠帘垂户金索悬牎家接浣纱溪路相见桐隂下一鈎月恰在凤凰栖处素琼捻就宫腰小花枝袅盈盈娇步新妆浅满腮红雪绰约片云欲度　尘寰岂能留住唯只愁化作彩云飞去蝉翼衫儿薄氷肌莹轻罩一团香雾彩牋巧缀相思苦脉脉动怜才心绪好作今秦楼活计吹箫伴侣

罥马索

【双调一百九字】

罥马索【梅】　　　　　　　　　　无名氏

晓牎明庭外寒梅向残月吴溪庾岭一枝偷把阳和泄氷姿素艳自然天赋品格真香殊常别奈北人不识南枝唤作腊前杏先发　奇絶照溪临水素禽飞下玉羽琼芳鬭清洁懊恨春工来何晚伤怜媚眉先折多情立马待得黄昏疎影斜斜微酸结恨马融一声羌笛起处纷纷落如雪

选冠子

【又一体双调一百九字】

选冠子　　　　　　　　　　　李　甲

卖酒垆边寻芳原上乱红飞絮悠悠巳蜨稀莺散便拟把长绳系日无由谩道草忘忧也徒将酒解闲愁正江南春尽行人千里萍满汀洲　有翠红径里盈盈侣簇芳茵禊饮时笑时讴当暖风迟景任相将永日烂漫狂游谁信盛狂中有离情忽到心头向尊前拟问双燕来时曾过秦楼

风流子

【又一体双调一百十字亦名内家娇】

风流子　　　　　　　　　　　秦　观

东风吹碧草年华换行客老沧洲见梅吐旧英柳揺新绿恼人春色还上枝头寸心乱北随云黯黯东逐水悠悠斜日半山暝烟两岸数声横笛一叶扁舟　青门同携手前欢记浑似梦里扬州谁念断肠南陌回首西楼算天长地久有时有尽奈何緜緜此恨无休拟待倩人说与生怕伊愁

前调　　　　　　　　　　　　周邦彦

枫林雕晩叶关河迥楚客惨将归望一川暝霭雁声哀怨半规凉月人影参差酒醒後泪花销凤蜡风幙卷金泥砧杵韵高唤回残梦绮罗香减牵起余悲　亭皋分襟地难堪处偏是掩面牵衣何况怨怀长结重见无期想寄恨书中银鈎空满断肠声里玉筯还垂多少暗愁密意惟有天知

前调　　　　　　　　　　　　葛立方

细草芳南苑东风里赢得一身闲见花朶绣田柳丝络岸沼氷方泮山雪初残又还是陇头春信动梅蕊入征鞍月里暗香水边疎影淡妆宜痩玉骨禁寒　泛金溪上好开幽户聊面翠麓云湾知道醉吟堪老名利难关算书帷意嬾宦涂游倦旧时习气惟有跻攀拟待杖藜花底直到春阑

前调　　　　　　　　　　　　陆　游

佳人多命薄初心慕德耀嫁梁鸿记緑牎睡起静吟闲咏句翻离合格变玲珑更乘兴素纨留戏墨纎玉抚孤桐蟾滴夜寒水浮微冻凤牋春丽花砑轻红　人生谁能料堪悲处身落柳陌花丛空羡画堂鹦鹉深闭金笼向宝镜鸾钗临妆当晚绣茵牙板催舞还慵肠断市桥月笛灯院霜钟

前调　　　　　　　　　　　　谢　懋

少年多行乐方豪健何处不嬉游记情逐艶波暖香斜径醉揺鞭影扑絮青楼难忘是歌名偏婉娩鄕号得温柔娇雨娱云旋寛衣带賸风残月都在眉头　一成憔悴损人惊怪空自引镜堪羞谁料短封难托征鴈虚浮念夜寒灯火嬾寻前梦晓空烟水供断闲愁情到不堪言处却悔风流

前调　　　　　　　　　　　　毛　幵

新禽初弄舌东郊外催尔踏青期渐晴灩翠漪惠风骀荡暖蒸红雾淑景辉迟粉墙外杏花无限笑杨柳不胜垂闲里岁华但惊萧索老来心赏尤惜芳菲　平生歌酒地空回首惆怅触绪沾衣谁见素琴翻恨青镜留悲念千里云遥暮天长短十年人杳流水东西惟有寄情芳草依旧萋萋

前调　　　　　　　　　　　　史逹祖

红楼横落日萧郎去几度碧云飞记牎眼逓香玉楼妆罢马蹄敲月沙路人归如今但一莺通信息双燕说相思入耳旧歌怕听金缕断肠新句羞染乌丝　相逢南溪上桃花嫩娇样浅淡罗衣恰是怨深腮赤愁重声迟怅东风巷陌草迷春恨软尘庭户花悞幽期多少寄来芳字都待还伊

前调　　　　　　　　　　　　方　岳

小楼帘不卷花正閙灯火竞元宵想旧日何郎飞金叵罗三生杜牧醉董娇娆香尘路云?鸾髻鬌月衬马蹄骄彷佛神仙刘安鸡犬分明富贵子晋笙箫　人生行乐尔君不见迷楼春绿迢迢二十四经行处旧月今桥但索笑梅花酒消新雪纵情诗草笔卷春潮俯仰人间陈迹莫惜金貂

前调【次周美成韵】　　　　　　　　　方千里

河梁携手别临岐语共约踏青归自双燕再来断无音信海棠开了还又参差料此际笑随花便面醉骋锦障泥不忆故园粉愁香怨忍教华屋緑惨红悲　旧家歌舞地生疎久尘暗凤缕罗衣何限可怜心事难诉欢期但两点愁蛾才开重敛几行清泪欲制还垂争表为郎憔悴相见方知

前调【芍药】　　　　　　　　　　吴文英

金谷巳空尘薰风转国色返春魂半欹雪醉霜舞低鸾翅绦笼蜜炬绿映龙盆正窈窕绣牎人睡起临砌嘿无言慵整堕鬟怨时迟暮可怜憔悴啼雨黄昏　轻桡移花市秋嬢渡飞浪溅湿行裙二十四桥南北罗荐香分念碎劈芳心萦思千缕赠将幽素偷翦重云终待凤池归去催咏红翻

前调【次周美成韵】　　　　　　　　　陈允平

阑干休去倚长亭外烟草带愁归正晓隂帘幙绮罗清润西风环佩金玉参差深院悄乱蝉嘶夏木双燕别春泥满地残花蝶圆凉梦半庭落叶蛩感秋悲　兰屏余香在销魂处憔悴痩不胜衣谁念凤楼当日星约云期怅倦理鸾筝朱弦空暗强临鸳镜锦带闲垂别後两峰眉恨千里心知

前调　　　　　　　　　　　　孙惟信

三叠古阳关轻寒噤清月满征鞍记玉笋揽衣翠囊亲赠绣巾拭泪金柳初攀自回首燕台云掩冉凤阁雨阑珊天有尽头水无西注鬓难留黑带易成寛　啼妆东风悄菱花在拟倩锦鸟封还应任恨蛾凝黛慵髻堆鬟奈情逐事迁心随春老梦和香冷欢与花残闲杀烟茸牎阁十二屏山

前调【闻桂花怀西湖】　　　　　　　　　翁元龙

天濶玉屏空轻隂弄澹墨画秋容正凉挂半蟾酒醒牎下露催新鴈人在山中又一片好秋光占了香换却西风箫女夜归帐栖青凤镜娥妆冷钗坠金虫　西湖花深窈闲庭砌曾占席地歌钟载取断云归去几处房栊恨小帘灯暗粟肌消痩熏鑪香减珠袖玲珑惆怅年时清梦还与谁同

前调　　　　　　　　　　　　李肩吾

双燕立虹梁东风外烟雨湿流光望翠草云连怕经南浦葡萄波涨怎博西凉空记省残妆眉晕敛罥袖唾痕香春满绮罗小莺捎蝶夜留弦索么凤求凰　江湖飘零久频回首无奈触绪难忘谁信温柔寥落翻堕愁鄕便玉牋铜爵花间陶写瑶钗金镜月底平章十二主家楼苑应念萧郎

前调　　　　　　　　　　　　无名氏

淑景皇州满和风渐催促柳花飞过清明骤雨五侯台榭青烟散入新火开时绣帘外傍人飞燕子映叶语黄鹂秋千昼永绮罗人散花隂笑隔红粉墙低　青门多行乐寻芳处何计强逐轻肥空对旧游满目谁共开眉遇有时系马斜阳影下风前竚立惆怅佳期回望故园桃李曾待人归

前调【西湖】　　　　　　　　　　罗志仁

歌咽翠眉低湖船客尊酒漫重携正断续斋钟高峰南北飘零野褐太一东西凄凉处翠连松九里石马溅障泥葛岭楼台梦随烟散吴山宫阙恨与云齐　灵峰飞来久飞不去有落日断猿啼无限风荷废港露柳荒畦叹岳公英骨麒麟旧塜坡仙吟魄莺燕长堤欲吊梅花无句素壁慵题

前调【对瑟妓】　　　　　　　　　　张　翥

棃园供奉曲卿卿解写入十三弦听促弹宝柱暮催行雨放娇银甲春绕飞烟可人处凤声啼玉碎燕尾点波圆宜与画看徽容妍丽欲裁诗寄莺思纒绵　多情曾相遇归舟字梦里尚记游仙好倩钿牀纎手移近尊前尽何处教吹玉箫明月此情追忆锦瑟华年多少旧愁新恨知为谁传

前调【临川五月忆武陵元夕】　　　　　　　张　翥

荷雨送凉飇炎尘静三市影灯宵看珠络翠绳焰揺氷盌彩棚花架光射星桥洞天好笑声遮画扇歌韵合鸾箫琼树影中月窥端正云罗香里人鬬娇娆　依稀元夜影铜壶短还又露洒烟飘空遣酒怀揺荡羇思无聊想騘马钿车俊游何在雪梅蛾柳旧梦难招醉掩重门半晌兰烬红销

前调　　　　　　　　　　　　吴子孝

雨痕消巳尽长空静皎日映江流看寒草都腓衰林渐薄翠荷徧沼黄橘连洲新晴好抱琴遵竹浦载鹤共兰舟近市炊烟隔林樵唱苍茫望远窈窕寻幽　晚来还着屐穷岩壑更上絶顶飞楼何事西南爽气偏对吟眸指青峦万叠澄川百道遶槛分明似画难收方信三吴佳景尽属清秋

前调【又一体】　　　　　　　　　　张　耒

亭皋木叶下重阳近又是捣衣秋奈愁入庾肠老侵潘鬓漫簪黄菊花也应羞楚天晚白苹烟尽处红蓼水边头芳草有情夕阳无语鴈横南浦人倚西楼　玉容知安否香牋共锦字两处悠悠空恨碧云离合青鸟沉浮向风前懊恼芳心一点寸眉两叶禁甚闲愁情到不堪言处分付东流

前调　　　　　　　　　　　　贺　铸

何处最难忘方豪健放乐五云鄕记彩笔赋诗禁池芳草香韀调马辇路垂杨绮筵上扇偎歌黛浅汗裛舞罗香兰烛伴归绣轮同载闭花别馆隔水深坊　零落少年塲琴心漫流怨带眼偷长无奈占牀燕月欺鬓吴霜念塞北音尘鱼封永断便桥烟雨鹤表相望好在後庭桃李应记刘郎

前调【延平双谿阁落成】　　　　　　　　张元干

飞观揷雕梁凭虚起缥缈五云鄕对山滴翠岚两眉浓黛水分双派满眼波光曲阑外汀烟轻冉冉莎草细茫茫无数钓舟最宜烟雨有如图画浑似潇湘　使君行乐处秦筝弄哀怨云鬓分行心醉一缸春色满座凝香有天涯倦客尊前回首听彻伊州恼损柔肠不似碧潭双剑犹解相将

前调　　　　　　　　　　　　史逹祖

飞琼神仙客因游戏误落古桃源藉吟牋赋笔试融春恨舞裙歌扇聊应尘缘遣人怨乱云天一角弱水路三千还因秀句意流江外便随轻梦身坠愁边　风流休相误寻芳纵来晚尚有他年只为赋情不浅弹泪风前想雾帐吹香独怜奇俊露杯分酒谁伴婵娟好在夜轩凉月空自团圆

前调【感旧】　　　　　　　　　　吴　激

书剑忆游梁当时事底处不堪伤望兰楫嫩漪向吴南浦杏花微雨窥宋东墙凤城外燕随青步障丝惹紫游缰曲水古今禁烟前後暮云楼阁芳草池塘　回首断人肠年芳去如电镜发成霜独有蚁尊陶写蜨梦悠扬听出塞琵琶风沙淅沥寄书鸿鴈烟月微茫不似海门潮信犹到浔阳

前调【又一体】　　　　　　　　　　贺　铸

新绿小池塘风帘动碎影舞斜阳羡金屋去来旧时巢燕土花缭绕前度莓墙绣阁里凤帏深几许听得理丝簧欲说又休虑乖芳信未歌先咽愁转清觞　遥知新妆了开朱户应自待月西厢最苦梦魂今宵不到伊行问甚时却与佳音密耗寄将秦镜偷换韩香天便教人霎时厮见何妨

前调【次方回韵】　　　　　　　　　　陈允平

残梦遶林塘诗添痩痩不似东阳正流水荡红暗通幽径嫩篁翻翠斜映回墙相对握宝筝低度曲销蜡靘新簧莺嬾昼长燕闲人倦乍亲花簟慵引壶觞　帘栊深深地歌尘静芳草自碧空厢十二画桥一堤烟树成行向杜鹃声里绿杨庭院共寻红豆同结丁香春巳无多祗愁风雨相妨

御选历代诗余卷八十六








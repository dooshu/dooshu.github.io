刘知州秩五首

【冬日即事】

县邑干戈后，城空景寂寥。

山寒云酿雪，江晚月通潮。

壮士征衫薄，将军战马骄。

只今边境上，谁是霍嫖姚。

【裁衣行】

裁衣须裁短短衣，短衣上马轻如飞。

缝须缝袖窄窄袖，袖窄弯弓不碍肘。

短衣窄袖样时新，殷勤寄与从军人。

愿郎着衣便弓马，破敌长驱古城下。

明年佩印披紫绯，裁衣不比从军时。

【秣陵怀古（三首）】

别家杨柳正依依，回首西风木叶飞。

乡梦已随云北散，客心先逐雁南归。

三秋边境仍烽火，九月征衫尚绤衣。

莫向穷途叹牢落，料应青眼故人稀。

秣陵风物近如何，兵后登临感慨多。

云净石头秋嶂出，月明淮口莫潮过。

离人暗滴青衫泪，商女空怀玉树歌。

忽忆旧时骢马客，于今白发老山阿。

酣酒狂歌思欲飘，久从江国驻兰桡。

芙蓉隔浦听秋雨，杨柳长亭看晚潮。

过客有时来问字，美人何处觅吹箫。

题诗欲写殷勤意，搔首西风雁影遥。


114　秦奪太后權實不曾廢


「秦廢太后，逐穰侯。」朱文公曰：「經世書只言秦奪太后權，蓋實不曾廢。」

【閻按】戰國策亦是廢。

【何云】攷之戰國策，則秦廢太后乃實事〔一〕，經世書不足據。

【元圻案】邵子皇極經世之六：「周赧王四十九年乙未，秦罷穰侯相國及宣太后權，以客卿范雎爲相，封應侯，魏冉就國。」〇吕成公大事記解題五：「范雎傳書『廢太后，逐穰侯、高陵、華陽、涇陽君于關外』，按本紀明言『宣太后薨，葬芷陽酈山。九月，穰侯出之陶』，是宣太后之没，書『薨』書『葬』，初未嘗廢。魏公子無忌諫魏王親秦之辭，止曰『太后母也，而以憂死』，亦未嘗言其廢也。穰侯雖免相，猶以太后之故未就國，及太后既葬之後，始出之陶耳。范雎傳所載，特辯士增飾之辭，欲誇范雎之事，而不知甚昭王之惡也。皇極經世書蓋得其實。」〇戰國策三：「秦昭襄王時，范雎曰：『今秦，太后、穰侯用事，高陵、涇陽佐之，臣將恐後世之有秦國者，非王之子孫也。』秦王懼，於是乃廢太后，逐穰侯，出高陵，走涇陽於關外。」

〔一〕「秦」，原作「泰」，據清嘉慶本改。






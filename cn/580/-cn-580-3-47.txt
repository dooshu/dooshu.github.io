志第四十七 食货志十三


△赈恤下　入粟补官　内外诸仓　惠民药局

灾赈：中统元年，平阳旱，赈之。二年，转懿州米万石，赈亲王塔齐尔部饥民。赈桓州饥民。三年，甘州饥，给银赈之。发粟三十万石，赈济南饥民。四年，赈河西饥民银三千七百两。彰德路及洺磁二州旱，赈之。赈东平等处贫民钞四千定。赈诸王只必帖木儿部贫民。五年，益都民饥，赈之。至元元年，诸王算济所部营帐火，发粟赈之。二年，辽东饥，发粟万石、钞百定赈之。五年，益都民饥，赈之。六年，东平、河间十五属饥，赈之。东昌路饥，赈米二万七千五百九十石。济南路饥，赈米十二万八千九百石。高唐、固安二州饥，以米二万六百石赈之。八年，赈北京、益都饥。赈济南路饥。赈大都路饥。九年，以籍田所储粮赈民，不足，又发近地官仓济之。赈水达达部饥。赈辽东等路饥。十年，赈诸王塔察儿部民饥。赈甘州等处诸驿饥民。赈诸王塔察儿部布万匹。是岁，诸路虫蝻灾五分，霖雨害稼九分，赈米凡五十四万五千五百九十石。十一年，诸路囝蝗等虫灾凡九所，民饥，发米七万五千四百十五石、粟四万五百九十九石以赈之。十二年，卫辉、太原等路旱，河间霖雨伤稼，凡赈米三千七百四十八石、粟二万四千二百六石。濮州等处饥，命贷粮五千石。十三年，东平、济南、泰安、德州、涟海、清河、平滦、西京西三州以水旱，赈军民站户米二十二万五千五百六十石、粟四万七千七百十二石、钞四千三百八十二定有奇。十四年，赈东平、济南等郡饥民米二万一千六百十七石、粟二万八千六百十三石、钞一百三十定。十五年，咸淳府及大良平民户饥，以钞千定赈之。赈别失八里、日忽思等饥民钞二千五百定。是岁，西京奉圣州及彰德等处水旱民饥，赈米八万八百九十石、粟三万六千四十石、钞二万四千八百八十定有奇。十六年，以江南所运糯米不堪用者赈贫民。十七年，高邮等处饥，赈粟九千四百石。十八年，扬州火，发米七百八十三石赈被灾之家。通、泰二州饥发粟二万一千六百石赈之。遣使赈瓜沙州饥民。开原等路六驿饥，命给帛万二千匹，鬻妻子者官为赎之。十九年，真定饥，赈粮两月。二十年，以帛千匹、钞三百定赈水达达四十九站。二十一年，合剌禾州民饥，户给牛两头、种二石，更给钞十一万六千四百定，籴粮六万石四百石赈之。二十二年，于京城南城设赈粜铺三所，发海运粮减直粜之，白米减钞五两，南粳米减三两。自是岁以为常。发钞二万九千定、盐五万引市米，赈阿只吉所部饥。二十三年，大都六属郡饥，赈粮两月。二十四年，咸平等处霜雹为灾，诏以海运粮五万石赈之。以陈米贷贫民。诸王薛彻都等所部雨土七昼夜，牛羊死者不可胜计，市棉布给之，计直钞万四千六十七定。以粮给诸王阿只吉部贫民，大口二斗，小口一斗。二十五年，杭州、平江连岁大水，赈其尤贫者。发海运米十万石，赈辽阳省军民饥者。懿州饥，以米十五万石赈之。莱阳、蒲台二县饥，出米下其直赈之。尚书省臣言：“杭、苏、湖、秀四州大水，请辍上供米二十万石赈之。”从之。减米价赈京师。发大同路粟赈流民。胶州连岁大水，令减价粜米以赈之。发米三千石赈灭吉儿带所部饥民。二十六年，发和林粮千石赈诸王火你赤部曲。安西饥，减价粜米二万石。甘州饥，发钞万定赈之。辽阳饥，贷高丽米六万石赈之。宝庆路饥，下其价粜米万一千石赈之。命甘肃行省给合的所部饥者粟。桂阳路饥下其价粜米八千七百二十石以赈之。合剌赤饥，出粟四千三百二十八石有奇以赈之。驸马爪忽儿部曲饥，赈之。漷州饥，发河西务米二千石减价粜以赈之。诸王铁失、孛罗带部众饥，敕上都、辽阳发粟赈之。河西务饥，发米赈之。左右卫屯田大水伤稼，发米四百万石赈之。武平路饥，发常平仓米万五千石赈之。赈保定等路屯田户饥。平滦、昌国屯田饥，赈米一千六百五十六石。输米千石赈平滦饥。赈文安县饥民。桓州等驿饥，以钞给之。蠡州饥，发义仓赈之。昔剌所部阿速户饥，以粟七千四百七十石赈之。赈马站户饥。二十七年，大都饥，减价粜粮五万石赈之。丰润署田户饥，给六十日粮。开元路宁远县饥，发钞二千定赈之。兴州兴安饥，给九十日粮。伯答罕民户饥，给六十日粮。浙东诸路饥，给九十日粮。任邱县饥，给九十日粮。阇兀所部阑遗户饥，给六十日粮。保定路定兴饥，发粟五千二百六十四石赈之。中山畋户饥，给六十日粮。广济署饥，给粟二千二百五十石。渔阳等处稻户饥，给三十日粮。永昌站户饥，给米赈之。令大都路以粟六万二千五百六十石赈通州流民。诸王小薛部饥，给六十日粮。定兴站户饥，给三十日粮。出鲁等千一百十五户饥，给六十日粮。平滦民万五千四百六十五户饥，赈粟五千石。纳邻等站户饥，给九十日粮。以米千二百石赈诸王赤只里部众。河东山西道饥，敕宣慰使阿里火者购米赈之；又命阿里火者发大同钞本二十万定赈饥民。二十四年赈桓州饥千五百石。武平地震，发钞八百四十定，转海运米万石赈之。尚书省臣言：“江阴、宁国等路大水，民流移者四十五万八千四百七十八户。”帝曰：“此亦何待上闻！当速赈之。”凡出粟五十八万二千八百八十九石。八鲁剌思部饥，命宁夏路给米三千石赈之。隆兴苦盐泺等驿饥，发钞七千定赈之。滦阳县饥，给六十日粮。不耳答失所部饥，给九十日粮。二十八年，以去岁陨霜害稼，赈宿卫怯怜口粮二月。发米赈瓮古饥民。太原饥民口给粮两月或三月。遣官覆验水达达、咸平路饥，发粟赈之。杭州、平江等五路饥，发粟赈之。溧阳、太平、徽州、广德、镇江五路亦饥，赈之如杭州。赈辽阳、武平饥民。以沙不丁等米赈江南饥民。以米三千石赈阔里吉思饥民。赈桓州等西站女真等站饥。大都饥，出米二十五万四千八百石赈之。诸王出伯部曲饥，给米赈之。塔叉儿、塔带民饥，发米赈之。给按答儿民户四月粮。女真部饥，借高丽粟赈给之。平滦路及丰赡、济民二署饥，出米万五千石赈之。二十九年，清州饥，就陵州发粟四万七千八百石赈之。给辉州龙山和平等县饥民粮。赈德州、齐河、清平、泰安州饥民。山东廉访司言：“棣州春旱且霜，夏霖潦，乞赈恤。”敕依东平州发附近官廪计口给之。隆兴路饥，给钞二千定，复发粟以赈之。辽阳水达达、女真饥，诏忽都不花趣海运给之。河西务水，给米赈之。帖木塔儿等所部民饥，诏给米五千石以赈之。华容县水，发米二千一百二十五石赈之。

至元三十一年，赈宿卫士怯怜口粮三月。辽阳所属九处大水，命赈恤之。以伯要歹忽剌出所隶一千户饥，赐钞万定。元贞元年，以京师米贵，设肆三十所，发粮七万石粜之，白粳米每石中统钞十五两，白米十二两，糙米六两五钱。以陨霜杀禾，赈安西王山后民米一万石。赈辽阳民被水者粮两月。宣德府大水，给粮两月。以粮一千三百石赈隆兴路饥，以二千石赈灭秃等军饥。二年，平阳路之绛州、台州路之黄岩州饥，杭州火，并赈之。海南民饥，发粟赈之。福建、广西两江道饥，发粟赈之。大都、保定、汴梁、江陵、沔阳、淮安水，金、复州风拔禾，太原闻喜、河南、芍陂旱，免其田租。大德元年，汴梁、归德水。木邻等九站饥，以米六百四十石赈之。以饥赈水达达粮五千石，公主囊家真位二千石。卫辉路旱、疫；澧州、常德、饶州、临江等处，温之平阳、瑞安二州大水，镇江之丹阳、金璮旱，并以粮给之。庐州无为州江潮泛溢，历阳、合肥、梁县及安丰之蒙城、霍邱旱，扬州、淮安路饥，韶州、南雄州、处州、温州皆大水，并赈之。常德路大水，常州路及宜兴州旱，并赈之。般阳路饥疫，给粮两月。二年，建康等路水，发临江路粮三万石赈之。发庆元粮五万石，减其直以赈饥民。江西、江浙水，赈饥民二万四千九百有奇。赈隆兴、临江两路饥民，又赈金、复州屯田军粮二月。三年，鄂、岳、汉阳等路旱，免其酒课、夏税，江陵路旱蝗，弛湖泊之禁，仍以粮赈之。四年，发粟十万石赈湖北饥。宁国、太平路旱，以粮二万石赈之。建康、常州、江陵饥民八十四万九千六十余人，给粮二十二万九千三百九十余石。赈建康、平江、浙东等处饥民粮二十二万九千三百余石。五年，平江等十四路大水，以粮二十万石随各处时直赈粜。江湖泛溢，东起通、泰、常州，西尽真州，以粮八万七千余石赈之。称海北十三站大雪，牛马多死，赐钞一万一千余定。六年，上都大水，减价粜粮万石赈之。湖州等路饥，赈粮二十五万一千余石。大同等路亦饥，赈粮一万六千石。济南霖雨，民多流离，发粟赈之。并赐钞三万定。保定等路饥，以钞万定赈之。道州旱，辽阳饥，发粟赈之。岳木忽而等部民饥，以乳牛、牡马济之。以米二千石赈应昌府。亦乞烈等二站饥，赈米一百五十石。以粮四千余石赈广平路饥民，万五千石赈江西被水之家，二百九十余石赈铁里平等四站饥户。宁海州饥，以米九千四百石赈之。七年，平江等十五路民饥，减直粜粮三十五万四千石。武冈饥，减价粜粮万石以赈之。常德路饥，减直粜粮万石以赈之。平阳、太原地震，遣使分道赈济，为钞九万六千五百余定，仍免太原、平阳今年差税。诏内郡比岁不登，其民已免差者，并蠲免其旧租。以钞万定赈归德饥民。八年，平阳、太原地震，命赈恤之。扶风、岐山、宝鸡诸县旱，乌撤、乌蒙、益州、忙部、东川等路饥疫，并赈恤之。太原之交城、阳曲、管州、岚州，大同之怀仁雨雹陨霜杀禾，杭州火，发粟赈之。潮州飓风海溢，民溺死者众，给其被灾户粮两月。以平阳、太原去岁地大震，免其税课一年。九年，归德濒岁被水民饥，给粮两月。大同路地震，怀仁县地裂二所，以钞四千定、米二万五千余石赈之；是年租赋税课徭役一切除免。以汴梁、归德、安丰去岁被灾，潭州、郴州、桂阳、东平等路饥，并赈恤之。以晋宁累岁被灾，给钞三万五千定。宝庆路饥，发粟五千石赈之。潼川霖雨江溢，溺死者众，饬有司给粮一月，免其田租。琼州屡经寇叛，隆兴、抚州等路水，汴梁霖雨为灾，并给粮一月。澧阳县火，赈粮二月。沔阳之玉沙江溢，陈州之西华河溢，峄州水，赈米四千石。潭、郴及藤、沂等郡饥，减直粜粮五万一千六百石赈之。十年，奉圣州怀来县民饥，给钞九百定。镇西武靖王所部民饥，发甘肃粮赈之。道川营道等处江溢山裂，溺死者众，复其田租。辽阳饥。赈贷有差。宣德等处雨雹害稼，大同之浑源陨霜杀禾，平江大风海溢，道州、武昌、永州、兴国、黄州、沅州饥，减直赈粜七万七千八百石。开成路地震，压死故秦王妃也里完等五千余人，以钞万三千六百余定、粮四万五千一百余石赈之。成都等县饥，减直赈粜米七千余石。吴江大水，发米万石赈之。武昌路火，给被灾者粮一月。益都、扬州、辰州饥，减直粜米二万一千余石。十一年，以饥赈安州高阳等县五千石，漷州谷一万石，奉符等处钞二千定，两浙、江东等处钞三万余定、粮二十万石。又劝富民赈籴粮一百四十余万石，凡施米者，验其数之多少，授以院务等官。又以钞十四万七千余定、盐引五千道、粮三十万石，赈绍兴、庆元、台州三路饥民。

至大元年，淮安等处饥，从河南行省言，以两浙盐引十万买粟赈之。以北来贫民八十六万八千户，仰食于官非久计，给钞百五十万定、币帛准钞五十万定，命太师月赤察儿、太傅哈剌哈孙分给之。江浙行省饥，赈米五十二万五千石、钞十五万四千定、面四万斤。又流民户百三十三万九百五十有奇，赈米五十三万六千石、钞十八万七千定、盐折直为引五千。河南、山东大饥，有父食其子者，以两道没入赃钞赈之。济宁大水入城，诏遣官以钞五千定赈之。真定水溺死百七十余人，发米万七百石赈之。以湖广米十万石贮于扬州，江西、江浙海漕三十万石，内分五万石贮朱汪、利津二仓，以济山东饥民。是年，增京城米肆为十五所，每肆日粜米一百石。三年，东平人饥，赈米五千石。循州大水，发米赈之。汜水、长林、当阳、夷陵、宜城、远安诸县水，令尚书省赈之。上都饥，遣刑部尚书撒都丁发粟万石，下其直赈粜之。山东、徐、邳等处水旱，以御史台没入赃钞四千余定赈之。河南水，死者给槥，漂庐舍者给钞，验口赈粮两月，免今年租赋。四年，济宁、东平、归德、高唐、徐、邳诸州水，给钞赈之。河间、陕西诸县水旱伤稼，令有司赈之。江陵属县水民，死者众；太原、河间、真定、顺德、彰德、大名、广平等路，濮、恩等州霖雨伤稼；大宁等路陨霜，令有司赈恤。赈钦察卫粮五千七百五十三石。

皇庆元年，漷州饥，赈粮两月。赈山东流民。滨州饥，出仓米二万石，减价赈之。赵王汝安郡饥，赈粮八百石。宁国路泾县水，赈粮二月。晋王郡告饥，赈钞一万五千定。二年，顺德、冀宁路饥，辰州水，赈以米、钞。上都民饥，出米五千石减价赈粜。保定、真定、河间民流不止，命有司给粮两月，仍免今年差税。云州蒙古军饥，户给米一石。兴国属县蝗，发米赈之。延祐元年，以钞六千三百定，赈良乡诸驿。真定、保定、河间饥，给粮两月。畿内及诸卫屯田饥，赈钞七千五百锭。归州告饥，出粮减价赈粜。汉阳、潭州、思州民饥，武陵县水溢，并发廪减价粜之。衡州、郴州、兴国、永州、耒阳州饥，发廪减价赈粜。沅陵、庐溪二县水，武清县浑河堤决，淹民田，发廪赈之。冀宁、汴梁及武安、涉县地震，台州、岳州、武冈、常德、道州等路水，发廪减价赈粜。肇庆、武昌等路水，发廪减价赈粜。赈诸王铁木儿不花部米千石，秃满部二千石。沔阳、归德、汝宁、安丰等处饥，发米赈之。二年，怀孟、卫辉等处饥，发粟赈之。益都、般阳、晋宁民饥，给钞、米赈之。晋宁、宣德等处饥，给米、钞赈之。真州扬子县火，发米减价赈粜。秦州成纪县山移，陷没民居，遣官赈恤。奉元、龙兴、吉安、南康、临江、袁州、抚州、江州、建昌、赣州、南安、梅州、辰州、兴国、潭州、岳州、常德、武昌等路，南丰州、澧州等处饥，并发廪赈粜。漷州、昌平、香河、宝坻等县水，没民田庐，潭州、全州、永州路、茶陵州河溢，没民田，出米减价赈粜。三年，汉阳路饥，出米赈之。河间、济南、滨棣等处饥，给粮两月。辽阳盖州及南丰州饥，发仓赈之。潭、永、宝庆、桂阳、澧、道、袁州等路饥，发粟赈粜。四年，汴梁、扬州、河南、淮安、重庆、顺庆、襄阳民皆饥，发廪赈之。五年，以红城米赈净州、平池等处流民。辽阳饥，漕粮十万石于义、锦州，以赈贫民。德庆路地震，巩昌陇西大雨山崩，给粮赈之。六年，命输粟上都、兴和，赈蒙古饥民。济宁等路大水，视其民乏食者赈之。发粟赈东平、东昌、高唐、德州、般阳、扬州等路饥。上都民饥，发官粟万石减价赈粜。七年，赈宁夏路军民饥。赈木怜浑都儿等十一驿饥。那怀、浑都儿驿户饥，赈之。括马三万匹，给蒙古流民。河间、真定、济南等处蒙古军饥，赈之。赈大都、净州等处流民。汝宁府雨伤稼，发粟五千石赈粜。边民赈米三月。诸王告住等部火，赈粮三月、钞万五千贯。晋王部饥，赈钞五千万贯。诸王木南即部饥，兴圣宫牧驼部饥，并赈之。沈阳民饥，给钞万二千五百贯赈之。昌王阿失部饥，赐钞千万贯赈之。广东新州饥，赈之。

至治元年，诸王斡罗思部饥，发净州仓赈之。蕲州饥，赈粮三月。归德饥，发粟十万石赈粜。河南、安丰饥，以钞二万五千贯、米五万石赈之。营王也先帖木儿部畜牧多死，赈钞五千贯。赈宁国路饥。益都、般阳路饥，以粟赈之。江州、赣州、临江、南安、袁州、建昌旱，民饥，发粟四万八千石赈之。广德路旱，发米九千石减直赈粜。濮州大饥，命有司赈之。赈益都，胶州饥。女真蛮赤兴等十九驿饥，赈之。赈南恩、新州饥。京师饥，发粟十万石减价粜之。安陆府汉水溢，坏民田，赈之。庆远路饥，真定路疫，并赈之。河间路饥，赈之。二年，山东、保定、河南、汴梁、归德、襄阳、汝宁等处饥，发米三十九万五千石赈之。仪封县河溢伤稼，发粟赈之。临安路河西诸县饥，赈之。延安路饥，赈粮一月。赈辽阳女真、汉军等户饥。赈濮州水灾。辽阳哈里滨民饥，赈之。赈真定、彰德路饥。恩州水，民饥疫，赈之。真州火，徽州饥，并赈之。赈东昌、霸州饥。赈固安州饥。赈夏津、永清二县饥。京师饥，发米二十万石赈粜。河南、陕西、河间、保定、彰德等路饥，发粟赈之，仍免常赋之半。兴元褒城县饥，赈之。广元路绵谷、昭化饥，官市米赈之。思州风、雹，建德路水，皆赈之。南康路大水，庐州六安、舒城水，并赈之。瑞州高安县饥，赈之。大宁路水达达等驿水，赈之。临安路河西诸县旱，命有司赈之。岷州旱、疫，赈之。宣德府宣德县地震，赈被灾者粮、钞。南唐建昌州大水山崩，死者四十七人，命赈之。三年，镇西武宁王部饥，赈之。京师饥，发粟赈粜。平江路嘉定州饥，发粟赈之。芍陂屯田女真户饥，赈粮一月。崇明诸州饥，发米万八千三百二十石赈之。台州路黄岩州饥，赈粮两月。察罕脑儿驿户饥，赈之。南丰州民及巩昌蒙古军饥，赈之。蒙古万户府饥，赈粮两月。真定路驿户饥，赈粮二千四百石。扬州、江都火，云南、西平王卫士饥，皆赈之。袁州路宜春县、镇江路丹徒县饥，赈米四万九千石。沅州黔阳县饥，芍陂屯田旱，并赈之。平江嘉定州饥，辽阳答失蛮、阔阔部雹，并赈之。澧州、归州饥，赈粜米二万石。

泰定元年，粜米二十万石，赈京师。广德、信州、岳州、惠州、南恩州民饥，发粟赈之。绍兴、庆元、延安、岳州、潮州五路及镇远府、河州、集州饥，赈之。临洮狄道县、冀宁石州、离石、宁乡旱，赈米两月。撒儿蛮部及北边饥，赈粮、钞有差。袁州火，龙庆、延安、吉安、杭州、大都诸路属县水，饥，赈粮有差。大都、真定晋州、深州，奉元诸路及甘肃河渠营田等处雨伤稼，赈粮二月。大司农田诸卫屯田、彰德、汴梁等路雨伤稼，顺德、大名、河间、东平等二十一郡蝗，晋宁、巩昌、常德、龙兴等处饥，皆赈之。秦州成纪县大雨，山崩水溢；汴梁、济南属县雨水伤稼，赈之。延安、冀宁等十二属诸王哈伯等部饥，赈粮有差。奉元路长安县大雨，澧水溢，延安路洛水溢，濮州馆陶县及诸卫屯田、建昌、绍兴二路饥，赈粮有差。广东道及武昌路江夏县饥，赈粮有差。河间路饥，赈粮二月。汴梁、信州、泉州、南安、赣州等路饥，赈粜有差。嘉定龙游县饥，赈粮一月。大都、上都、兴和等路十三驿饥，赈钞八千五百定。延安路雹灾，赈粮一月。二年，减京城赈粜米价为二十贯，后又减为十五贯。肇庆、巩昌、延安、赣州、南安、英德、新州、梅州等处饥，赈粜有差。保定路饥，赈钞四万定、粮万五千石。雄州归信诸县大雨河溢，被灾者万一千六百五十户，赈钞三万定。济南滨州、棣州等处水，民饥，赈粮二万石。五花城宿灭秃、拙只干、麻兀三驿饥，赈粮二千石。衡州衡阳县民饥，瑞州蒙山银场丁饥，赈粟有差。通、漷二州饥，发粟赈粜。蓟州、宝坻县、庆元路象山诸县饥，赈粮二月。大都、凤翔、宝庆、衡州、潭州、全州诸路饥，赈粜有差。荆门州旱，漷州、蓟州、凤州、延安、归德等处民及山东蒙古军饥，赈粮钞有差。肇庆、富州、惠州、袁州、江州诸路及南恩州、梅州饥，赈粜有差。镇江、宁国、瑞州、桂州、南安、宁海、南丰、潭州、涿州等处饥，赈粮五万石。陇西、汉中、秦州饥，赈钞三万定。大都路檀州大水，汴梁路十五县河溢，江陵路江溢，洮州临洮府雨雹，潭州、兴国属县旱，彰德路蝗，龙兴、平江等十二路饥，赈粜米三十二万五千余石。巩昌路临洮府饥，赈钞五万五千定。济宁、兴元、宁夏、南康、归州等十二路饥，赈粜米七万石。镇西武靖王部及辽阳水达达路饥，赈粮一月。庆远溪洞民饥，发米二万五百石平价粜之。敕山东州县收养流民所弃子女。延安、鄜州、绥德、巩昌等处雨雹，般阳新城县蝗，宗仁卫陨霜杀禾，睢州河决大都路檀州、巩昌府静宁县、延安路安塞县雨雹，卫辉路汲县河溢，并赈之。南恩州、琼州饥，赈粮一月。临江路、归德府饥，赈粮二月。衡州、岳州饥，赈粜米一万三千石。以郡县饥，诏运米十五万石贮濒河诸仓，以备赈救。开元路三河溢，琼州、南安、德庆诸路饥，赈粮、钞有差。三年，大都路属县饥，赈粮六万石。恩州水，以粮赈之。归德府属县河决民饥，赈粮五万六千石。河间、保定、真定三路饥，赈粮四月。建昌路饥，粜米三万石。永平、卫辉、中山、顺德诸路饥，赈钞六万六千余定。宁夏、奉元、建昌诸路饥，赈粮二月。雄州饥，太平、兴化属县水，并赈之。奉元属县大雨雹，峡州旱，东平属县蝗，大同属县水，莱、芜等处饥，赈钞三万定。河决郑州、阳武县，漂民万六千五百家，赈之。赈永平、奉元钞七万定。赈粜濠州饥民麦三万八千余石。大都昌平大风坏民舍九百家，龙庆路雨雹一尺，真定蠡州、奉元蒲城等县及无为州大水，河中府、永平、建昌邛都、中庆、太平诸路及广西两江饥，并发粟赈之。扬州崇明州大风雨，海水溢，溺死者给棺敛之。杭州火，赈粮一月。扬州、宁国、建德水，南恩州旱，赈之。京师饥，发粟八十万石减价粜之。沈阳、辽阳、大宁等路及金、复州水，民饥，赈钞五万定。宁夏路万户府、庆远安抚司饥，并赈之。广宁路霖雨伤稼，赈钞三万定。汴梁、建康、太平、池州诸路及甘肃亦集乃路饥，并赈之。锦州水溢，坏田千顷，漂死者万人，人给钞一定。崇明州海溢，漂民舍五百家，赈粮一月，给死者钞二十定。保定饥，赈粮八万一千五百石。怀庆路饥，赈钞四万贯。广西静江、象州诸路及辽阳路饥，并赈之。大宁路大水，溺死者人给钞一定。四年，辽阳行省诸州县饥，赈钞十八万定。彰德、淮安、扬州诸路饥，并赈之。永平路饥，赈钞三万定。诸王朵来、兀鲁兀等部畜牧灾，赈钞三万五千定。大宁、广平二路属县饥，赈钞二万八千定。河南行省诸郡及建康属县饥，赈粮有差。奉元路及通、顺、檀、蓟等州，渔阳、宝坻、香河等县饥，赈粮两月。河南、江陵属县饥，赈粮有差。发义仓赈盐官州民。庐州路饥，赈粮七万九千石。镇江、兴国二路饥，赈粜有差。籍田蝗，云州黑河水溢，衢州大雨，发廪赈饥者，给溺死者棺。辽阳河溢，右卫率部饥，并赈之。扬州路崇明州、海门县海溢，汴梁路扶沟、兰阳县河溢，并赈之。保定、真定二路饥，赈粮三万石、钞五千定。大都路诸州霖雨水溢，赈粮二十四万九千石。卫辉获嘉等县饥，赈钞六千定，仍蠲丁地税。大名、河间二路属县饥，并赈之。诸王塔思不花所部饥，赈粮千石。发米三十万石，赈京师饥。致和元年，陕西诸路饥，赈钞五万定。河间、汴梁二路属县及开成、乾州蒙古军饥，并赈之。晋宁、卫辉二路泰安州饥，赈钞四万八千三百定。冀宁路平定州饥，赈粜米三万石。陕西、四川及河南府等处饥，并赈之。大都、东昌、大宁、汴梁、怀庆等路饥，赈之。保定、冠州、德州、般阳、彰德、济南属州县饥，发钞赈之。诸王喃答失等部风雪毙死畜牧，赈粮五万石、钞四十万定。奉元、延安二路饥，赈钞四千四百九十定。

天历元年，赈陕西临潼、华阳二十三驿钞一千八百定，晋宁路十五驿八百定。赈粜京城米十万石，石为钞十五贯。杭州火，命浙江行省赈被灾之家。二年，陕西饥，赈以钞五万定。赈大都路涿州房山、范阳等县饥民粮两月。陕西大饥，赐钞十四万定赈之。大同路旱，民多流殍，以本路及东胜州粮万三千石，减时直十之三赈粜之。奉元临潼、咸阳二县及畏兀儿八百余户告饥，以钞万三千定赈咸阳，麦五千四百石赈临潼，麦百余石赈畏兀儿。永平、大同二路，上都云需两府、贵赤卫皆告饥，永平赈粮五万石，大同赈粜粮万三千石，云需府赈粮一月，贵赤卫赈粮二月。陕西诸路饥民百二十三万四千余口，诸县流民又数十万，发孟津合粮八万石及河南、汉中所贮官租赈之。德安府屯田饥，赈粮千石。常德、澧州慈利州饥，赈粜粮万石。赈卫辉路饥民万七千五百余户。括江淮僧道余粮，赈河南府饥民。池州、广德、宁国、太平、建康、镇江、常州、湖州、庆元诸路及江阴州饥民六十万户，赈粮十四万三千余石。诸王忽剌答儿所部旱蝗，赈粮二月。大都、兴和、顺德、大名、彰德、怀庆、卫辉、汴梁、中兴诸路，泰安、高唐、曹、冠、徐、邳诸州饥民六十七万六千余户，赈以钞九万定、粮万五千石。大都宛平县、保定遂州、易州赈粮一月。靖州赈粜粮九千八百石。凤翔府饥民十九万七千八百人，以官钞万五千定赈之。丰乐八屯及万户府军士饥，以官钞百三十定赈之。益都莒、密二州春水，夏旱蝗，饥民三万一千四百户，赈粮一月。河南府路旱、疫，赈以本府屯田租及安丰务递运粮三月。莒、密、沂诸州饥，赈以米二万一千石，赈晋宁路饥民。湖广常德、武昌、澧州诸州旱饥，出官粟赈粜之。庐州旱饥，以粮五千石赈之。冀宁路旱饥，赈粮二千九百石。蕲州路夏秋旱饥，赈米五千石。武昌江夏火，赈粮一月。至顺元年，扬州、安丰、庐州等路饥，以两淮盐课钞五万定、粮五万石赈之。真州、蕲、黄等路，汝宁府、郑州饥，各赈粮一月。开元路胡里改万户府饥，给粮赈之。帖麦赤驿户及建康、广德、镇江诸路饥，赈粮一月。卫辉、江州二路饥，赈钞二万定。宁国路当赈粮二万石，不足，复赈万五千石。赈常德、澧州饥。吐蕃等处民饥，命有司以粮赈之。豫王阿剌忒纳失里所部饥，赈粮二月。淮安饥，以两淮盐课钞五万定赈之。赈河南流民复归者钞五千定。泰安州饥民三千户，真定南乐县饥民七千七百户，松江府饥民万八千三百户，土蕃朵里只失盐万户部内饥，命有司赈之。济宁路饥，赈以盐钞万定。杭州火，赈粮一月。察罕脑儿宣慰司所部饥民万四千四百五十六人，人给钞一定。东平路须城饥，赈以山东盐课钞。安庆、安丰、蕲、黄、庐五路饥，以淮西赃罚钞赈之。赈东昌饥民三万三千六百户。濮州临清、馆陶二县饥，赈钞七千定。光州光山县饥，出粟万石下其直赈粜。信阳息州及光州固始县饥，并以附近仓粮赈之。河南登封、偃师、孟津诸县饥，赈以两淮盐课钞三万定。巩昌、临洮、兰州、定西州饥，赈钞三千五百定。沂、莒、胶、密、宁海五州饥，赈粮五千石。中兴、陕州、归州、安陆、沔阳饥户三十万有奇，赈粮四月。广平路饥，以河间盐课钞万三千定赈之。沿边部落饥民八千二百人，人给钞三定、布二匹、粮二月。天临之醴陵、湘阴等州，台州之临海等县饥，各粜赈五千石。芍陂屯田饥，赈粮三月。叶蕃等处民饥，命有司赈之。赈怀庆、孟州等驿钞千定。德州饥，赈以盐课钞三千定。武昌路饥，赈以粮五万石、钞二千定。赈卫辉、大名、庐州饥民钞六千定、粮五千石。开元路胡里改万户府、宁夏路哈赤千户所饥，各赈粮二月。镇江饥，赈粮四万石。饶州饥，命有司赈之。增大都赈粜米五万石。铁里干、木邻等三十二驿大饥，人赈粮二石。二年，以钞万定赈胶州饥，钞万定赈察罕脑儿蒙古民饥。赵王不鲁纳部民饥，发近仓粮万石赈之。又发山东盐课钞、朱汪仓粟赈登、莱饥民，兴和粟仓赈宝昌饥民。浙西诸路水旱，饥民八十五万余户，劝富家入粟补官，仍益以本省钞十万定，并给僧道度牒一万道。赈云内州饥民及察忽凉楼戍兵共七千户。发通州官粮赈檀、顺、昌平等处饥民九万余户。以山东盐课钞三千五百定赈益都三万余户。赈诸王伯颜也不干部内饥民。以山东盐课钞五千定赈博兴饥民，一千定赈信阳等场。赈镇宁王那海部饥民两月粮。赈辽阳东路万户府饥民三千五百户粮两月。以河间盐课钞四千定赈河间饥民四千一百户。三年，赈永昌路流民。庆远南丹等处安抚司之宜山县饥，以军积谷二百八十石赈粜。梅州水旱，民大饥，发粟七百石赈粜。赈肇庆路高要县饥民九千五百四十口。安州饥，给河间盐课钞赈之。赈木怜、七里等二十三驿人米二石。杭州、池州俱火，赈之。常宁州饥，赈粜米二千四百石。赈宗仁卫九百户各钞一定。以京畿运司粮万石赈大都宝坻县饥民。左钦察卫士饥，赈粮二月。

元统元年，京畿大水，饥民四十余万，以钞四万定赈之。赈恤宁夏饥民五万三千人一月粮。二年，东平须城县、济宁济州、曹州济阴县水灾民饥，诏以钞六万定赈之。塞北东凉亭雹，民饥，发仓廪赈之。安丰路旱饥，赈粜麦六千七百石。永平诸县水，赈钞五千定。瑞州路水，赈米一万石。杭州、镇江、嘉兴、常州、松江、江阴水旱，发义仓赈饥民五十七万二千户。山东饥，赈粜米二万二千石。淮西饥，赈粜米二万石。成州旱饥，出库钞及常平仓米赈之。江浙大饥，计户五十九万五百六十四，发米六万七千石、钞二千八百定。云南大理诸路民饥，发钞十万定赈之。宣德府水，出钞二千定赈之。大宁、广宁、辽阳、开元、沈阳、懿州水旱，以钞二万定遣官赈之。池州青阳、铜陵饥，发米一千石赈之。南康路旱蝗，以米十二万三千石赈粜之。吉安路水，民饥，发粮二万石赈粜。至元元年，道州、永兴水，发米五千石及义仓粮赈之。沅州民饥，赈米二万七千七百石。宝庆路饥，粜米三千石。二年，沅州路泸阳县饥，赈粜米六千石。抚州、袁州、瑞州诸路饥，发米六万石赈粜。松江府上海饥，发义仓粮赈之。安丰路饥，赈粜麦四万二千四百石。庆元慈溪饥，遣官赈之。三年，临江路新淦州、新喻州、瑞州民饥，赈粜米二万石。发钞四十万赈江浙饥民。发义仓米赈蕲州及绍兴饥民。发钞一万定赈宝坻县饥民。发义仓赈溧阳州饥民。以米八千石、钞二千八百定赈哈剌奴儿饥民。龙兴路南昌、新建县饥，太皇太后发徽政院粮三万六千七百七十石赈粜。四年，赈京师、河南北被水灾者。龙兴路南昌州饥，以江西运粮赈粜。五年，濮州鄄城、范县饥，赈钞二千一百八十定。冀宁路交城等县饥，赈米七千石。桓州饥，赈钞一千定。云需府饥，赈钞五千定。开平县饥，赈米两月。兴和宝昌等处饥，赈钞万五千定。三不剌等处民饥，发米赈之。汀州路长汀县大水，户赈钞半定，死者一定。水达达民饥，赈粮三月。沂、莒二州饥，发粮赈粜。诸王脱欢脱木儿所部饥，以钞三万四千九百定赈之。脱怜浑秃所部饥，以钞万一千三百五十七定赈之。沈阳民饥，赈粜米一千石。八番顺元等处饥，赈钞二万二千定。袁州饥，赈粜米五千石。胶、莒、密、潍等州饥，赈钞二万定。六年，邳州饥，赈米两月。福宁州大水，每户赈米两月。益都、般阳等路饥，发粟赈之。淮安路山阳县饥，赈钞二千五百定，给粮两月。邢台县饥，赈钞三千定。济南路历城饥，赈钞二千五百定。赈怯里等十三站每站一千定。河南宜阳县大水，溺死者多，人给殡殓钞一定，仍赈义仓两月。处州、婺州饥，以常平仓粜赈之。东平路民饥，赈之。至正元年，湖南诸路饥，赈粜米十八万九千七十六石。济南滨沾化等县饥，以钞五万三千定赈之。大都宝坻县饥，赈米两月。河间莫州、沧州等处饥，赈钞三万五千定。晋州饶阳，阜平，安喜，灵寿四县饥，赈钞二万定。般阳路长山等县饥，赈钞万定。彰德路安阳等县饥，赈钞万五千定。彰德饥，赈钞万五千定。赈阿剌忽等处被灾民三千九百十三户，给钞二万一千七百五定。扬州路崇明、通、泰等州海溢，溺死一千六百余人，赈钞万一千八百二十定。二年，大同饥，运京师粮赈之。顺宁保安县饥，赈钞一万定。广平磁、威州饥，赈钞五万定。彰德路安阳、临漳等县饥，赈钞二万定。大同路浑源州饥，以钞六万二千定、粮二万石赈之。大名路饥，以钞万二千定赈之。河南路饥，以钞五万定赈之。冀宁路饥，赈粜米三万石。顺德路平乡县饥，赈钞万五千定。卫辉路饥，赈钞万五千定。归德府睢阳县水，民饥，赈粜米万三千五百石。三年。河南等处民饥，赈粜麦十万石。四年，永平、澧州等路饥，赈之。巩昌陇西民饥，每户贷常平粟三斗。赈东昌、济南、般阳、庆元、抚州民饥。五年，大都、永平、巩昌、兴国、安陆等处并桃源万户府民饥，赈之。汴梁、济南、邠州、瑞州等处民饥，赈之。七年，河东大旱，民多饥死，遣使赈之。八年，西北边军民饥，遣使赈之。十二年，大名路开、滑、濬三州，元城十一县水旱虫蝗，饥民七十一万六千九百八十口，给钞十万定赈之。十五年，上都饥，赈粜米二万石。

入粟补官：始于天历三年，时各路亢旱，用太师答剌罕等言，举而行之。江南、陕西、河南等处定为三等，令富民依例出米，无米者折钞。陕西每石八十两，河南并腹里每石六十两，江南三省每石四十两。实授茶盐流官，让封父母者听。陕西省：一千五百石之上从七品，千石之上正八品，五百石之上从八品，三百石之上正九品，二百石之上从九品，一百石之上上等钱谷官，八十石中等，五十石下等，三十石之上旌门。河南并腹里：二千石之上从七品，一千五百石之上正八品，一千石之上从八品，五百石之上正九品，三百石之上从九品，二百石之上上等钱谷官，一百五十石之上中等，一百石之上下等。江南三省：一万石之上正七品，五千石之上从七品，三千石之上正八品，二千石之上从八品，一千石之上正九品，五百石之上从九品，三百石之上上等钱谷官，二百五十石之上中等，二百石之上下等。先已入粟，遥授虚名，今再入粟者，验其粮数、照依资品，实授茶盐流官。陕西：一千石之上从七品，六百六十石之上正八品，三百三十石之上从八品，二百石之上正九品，一百三十石之上从九品。河南并腹里：一千三百三十石之上从七品，一千石之上正八品，六百六十石之上从八品，三百三十石之上正九品，二百石之上从九品。江南三省：六千六百六十石之上正七品，三千三百三十石之上从七品，二千石之上正八品，一千三百三十石之上从八品，六百六十石之上正九品，三百三十石之上从九品。先已入粟，实授茶盐等官，今再入粟者，验其粮数，加等升除。陕西：七百五十石之上、五百石之上、二百五十石之上、一百五十石之上、一百石之上。河南并腹里：一千石之上、七百五十石之上、五百石之上、二百五十石之上、一百五十石之上。僧道入粟：三百石之上赐六字师号，敕省给之；二百石之上四字师号，一百石之上二字师号，礼部给之。四川省富民入粟，赴江陵者，依河南补官例。至顺元年，罢之。至正五年，复入粟补官之令，以备赈济。后盗起，国用不足，十五年，榜行各路，命有司招徕，并遣兵部员外郎刘谦赉空名告身至江南，募民补官，即任以州县，自五品至七品，入粟有差，然百姓无一应者。松江知府崔思诚，集属县豪右大姓列庭下，不问有粟与否，辄施考掠，逼使就官。惟平江达鲁花赤六十，不为使者威力所怵，极争其不可云。

元之京仓，属京畿漕运司者：曰相应仓，中统二年建；曰千斯仓，曰通济仓，曰万斯北仓，并中统二年建；曰永济仓，曰丰实仓，曰广贮仓，并至元四年建；曰永年仓，曰丰闰仓，并至元十六年建；曰万斯南仓，曰既盈仓，曰既积仓，曰盈衍仓，并至元二十六年建；曰大积仓，至元二十八年建；曰广衍仓，至元二十九年建；曰屡丰仓，皇庆二年建；曰大有仓，曰广贮仓，曰广济仓，曰丰穰仓，并皇庆二年建。

通州诸仓，曰乃积仓，曰及秭仓，曰富衍仓，曰庆丰仓，曰延望仓，曰足食仓，曰广储仓，曰乐岁仓，曰盈止仓，曰富有仓，曰南狄仓，曰德仁仓，曰林舍仓。太宗五年，诏沿河以南州府达鲁花赤等官，各于濒岸置立河仓，差官收纳，每岁税石，依限次运赴通州，限立仓处，其差人取辛卯、壬辰二年原科，每岁一石添带一石，并附余者拨燕京，命陈家奴、田芝等用意催督。其通州北起仓，仰达鲁花赤管民官速修，及拨守仓夫役。至元九年，中书工部奉省札：通仓、广盈两仓损坏，照常平仓。省议：随路仓廒二年之内损坏者，勒监造官以己赀修补；若二年之外损坏者，官为修理。

河西务诸仓，属都漕运使者：曰大盈仓，曰充溢仓，曰崇墉仓，曰广盈北仓，曰广盈南仓，曰永备北仓，曰永备南仓，曰丰备仓，曰恒足仓，曰既备仓，曰足用仓，曰大京仓，曰丰积仓，曰大稔仓。至元二十四年，修河西务仓。三十年，平章政事不忽木奏：“河西务、通州仓储粮最多，俱在旷野，东城红门内近新河有隙地，复迁红门稍入五十余步，广其基址，数年间尽建仓屋，移贮河西务、通州粮甚便。”帝韪之，敕曰：“不必再虑，尽力为之可也。”

上都诸仓：曰体源仓，曰广济仓，曰云州仓。

宣德府仓，曰如京仓，曰御河仓。至元三年，省臣奏：“御河旁近，每岁露积粮多损。臣等议，今岁于沿仓筑仓贮米。”从之。

纳兰不剌仓，至元二十六年，丞相桑哥、平章阿鲁浑撤里等奏：“纳兰不剌建仓，宁夏府粮船顺流而下，易于交卸。忙安仓粮，虽是溯流，亦得其便。迤北孔居烈里火阿塞塔儿海里镇海等处各军屯，及和林运粮俱近，进呈仓图。”从之。

塔塔里仓，至治元年，河东宣慰司委官朔州知州答里牙赤言：“塔塔里诸屯田相视拟议，各项事理计禀中书省移枢密院，逐开于后；一，纳怜平远仓，距黄河口十里，上年屯军所收子粒见贮本仓，如蒙大同路委官与东胜、云内二州正官，于年消钱雇夫买物修之，拨付万户府贮粮，较之移坼忙安仓所费省十之九，公私俱便；一，忙安仓，去黄河颇远，运粮不便，已别建新仓移拆旧仓，并建新安州故城内屯田万户府公廨。”

甘州仓，元贞二年建，延祐三年展修。

常平仓，始于至元六年，其法：丰年米贱，官增价籴之，至米贵之时，官减价粜之。八年，以和籴粮及诸路仓所拨粮贮常平仓。是年，户部奏定：常平收籴粮斛，验各月时估之十分为率添答二分，委各处正官提点，不得椿配百姓。十九年，复以官降斗斛，依添答之值收籴，贫家缺食者，即依例出粜焉。二十三年，定铁法，又以铁课籴充之。

凡真定路常平仓五，曰真定府仓，曰冀州仓，曰中山府仓，曰赵州仓，曰蠡州仓。洺磁路仓二，曰洺州仓，曰磁州仓。彰德路仓一东平府仓一博州路仓一济宁路仓三，曰在城仓，曰兖州仓，曰单州仓。曹州仓一。德州仓一。濮州仓一。顺德路仓一。大名路仓五，曰大名路仓，曰开州仓，曰魏县仓，曰滑州仓，曰濬州仓。河间路仓三，曰在城仓，曰长芦仓，曰安陆仓。顺天路仓七，曰在城仓，曰祁州仓，曰易州仓，曰雄州仓，曰安州、高阳仓。济南路仓二，曰在城仓，曰清县仓。南阳府等处三仓。南阳府仓五，曰在城仓，曰汝州仓，曰裕州仓，曰邓州仓，曰唐州仓。归德府仓四，曰在城仓，曰徐州仓，曰亳州仓，曰邳州仓，曰宿州仓。南京路仓六，曰南京仓，曰郑州仓，曰钧州仓，曰许州仓，曰陈州仓，曰蔡州仓，曰睢州仓。太原路仓七，曰在城仓，曰崞州仓，曰邠州仓，曰岚州仓，曰平定州仓，曰石州仓，曰坚州仓。平阳路仓五，曰在城仓，曰绛州仓，曰河中府仓，曰泽州仓，曰潞州仓，曰沁州仓，曰隰州仓，曰霍州仓。中都路仓五，曰中都仓，曰檀州仓，曰涿州仓，曰霸州仓，曰冠州仓，在城仓。至元九年，敕添盖常平仓，命各路总管府摘差正官及坐去造作人员，催督每间约储粮千石，计料估值，于各路官钱下支买。会计铁数，就于附近炉冶关造。其夫役令各路于本管旁近丁多之户借用，官为日支盐米。所盖仓廒，须管完固，若近年损坏，罪及监造官，责令出资修葺。

义仓，始于至元七年，每社立一仓，社长主之，丰年验各家口数每口留粟一斗，小口半之，无粟者存留杂色粮，官吏不得拘检借贷，歉岁就给社户食之。皇庆二年，大司农司复请申明旧制，诏从之。

太宗九年，立燕京等十路惠民药局，以奉御田阔阔、太医齐楫等为局官，给钞五百两为规运之本。中统二年，诏成都路置惠民药局。三年，敕太医大使王猷、副使王为仁管领诸路医人、惠民药局。四年，复置局于上都，每中统钞一百两收息钱一两五钱。至元二十五年，以失陷官本，悉罢之。大德三年，又准旧例，于各路分置焉。凡局皆以各路正官提调，上路总医二名，下路、府、州各一名，其所给钞，亦验民户多寡以为等差。各路钞本之数：腹里三千七百八十定，河南行省二百七十定，湖广行省一千一百五十定，辽阳行省二百四十定，四川行省二百四十定，陕西行省二百四十定，江西行省三百定，江浙行省二千六百一十五定，云南真蚆一万一千五百索，甘肃行省一百定。




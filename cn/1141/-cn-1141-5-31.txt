南浦赠徐原一孝廉二十韵（时徐有父忧。）

昔别离筵促，重来握手亲。
烟霜真潦倒，风木一悲辛。
思苦才逾老，时艰气益振。
文章争庾鲍，兄弟属星辰。
托咏宁辞癖，耽忧岂为贫。
五湖閒鼓棹，万卷日随身。
宪府延高会，诸侯拥上宾。
英华尽京洛，形胜揽齐秦。
羽猎篇如锦，河梁句损神。
客心方浩荡，归兴日逡巡。
榆次回车暮，罗浮采药春。
瘴江占飓母，雨洞识枫人。
丹荔盘频荐，芳兰带自纫。
书成方物具，诗在土风陈。
魁垒时看剑，雕镌妙斲轮。
荒亭问徐孺，惊坐礼陈遵（君数过陈伯玑。）。
战舰愁经眼，歌楼酒入唇。
岸园香橘柚，乡味忆鲈莼。
立马浮云合，分襟白发新。
何年玉山过，见尔独嶙峋。



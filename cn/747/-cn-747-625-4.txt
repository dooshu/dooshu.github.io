○鉴止水赋（以“澄虚纳照，遇象分形”为韵）

水止矣，静之其徐；物鉴矣，久而益虚。既无情於美恶，又奚议夫亲疏。委质由来，所期乎上善同利；忘筌已悟，宁患乎至清无鱼。若乃回塘月皎，高岸环合。泥滓湛而自沈，金沙炯其不杂。同道德以虚而受，异川泽唯污是纳。有斐君子，此焉明徵。气随浪息，心与源澄。端形赴影，如木从绳。其表微也，挂金镜而当昼；其索隐也，隔玉壶而见冰。尔其色必洞澈，光无氵养。不蒸蓊郁之气，不激潺之响。百丈在目，千仞指掌。恶每自乎中见，美实非乎外奖。鉴形之始，方似以身观身；得意之间，乃同求象忘象。观其下倒星汉，上披烟。守其常而性将道合，居其止而物以群分。君鉴之以平心，临下必简；臣凿之以励节，在邦必闻。妍蚩无形兮惟人所召，物我兼进兮水无不照。廉士以之洗心，至人以之观妙。岂比夫流若激矢，波如建瓴。不舍昼夜，争输沧溟。徒乖躁静之理，莫辨真伪之形者哉。邦家以道为止水，鉴有馀裕。群形鳞集，万景附。滥巾窃吹者十手所指，研精摭实者千载一遇。夫如是，姑自摄其威仪，亦何忧而何惧。


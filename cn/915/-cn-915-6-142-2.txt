◇涉江赋

发中州之曲泫，背石头之岩。溯晨风而遥迈，乘涛波而容与。于是时也，夕日将昏，天吴骇奔。阳侯漂海，若泛江豚。□□□尔乃云雾勃起，风流溷淆。排岩拒濑，触石兴涛。澎湃洗氵卑，郁怒咆哮。回连波以岳坠，壑后土而川。总百川之殊势，集朝宗乎沧浪。注天波于析木，潋东极乎扶桑。体含弘而弥泰，道谦尊而逾光。齐山海以比量，冠百谷而称王。此则水之势也。且夫山川环怪，水物含灵。鳞千其族，羽万其名。毛群诡观，倮类殊形。明月光以夕耀，金沙逐波而吐瑛。抚楫中流，汨徂西土。过乎历阳之津，迄乎横江之浦。若乃越三江之下口，眇濡须以迳渡。邈天险之遐势，历习坎之重固。川渎泓澄以含景，山水氵卑氵而鳞布。（《艺文类聚》八）


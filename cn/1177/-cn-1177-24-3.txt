卷十七 十七之四


《卷阿》，召康公戒成王也。言求贤用吉士也。吉，犹善也。○卷音权，曲也。篇内同。阿，大陵曰阿。

[疏]“《卷阿》十章，上六章章五句，下四章章六句”至“吉士”。○正义曰：《说文》云：“贤，坚也。”以其人能坚正，然后可以为人臣，故字从臣。吉者，善也。吉士亦是贤人，但序者别其文以足句，亦因经有“吉士”之文故也。经十章，皆言求贤用吉士之事。

有卷者阿，飘风自南。兴也。卷，曲也。飘风，回风也。恶人被德化而消，犹飘风之入曲阿也。笺云：大陵曰阿。有大陵卷然而曲，回风从长养之方来入之。兴者，喻王当屈体以待贤者，贤者则猥来就之，如飘风之入曲阿然。其来也，为长养民。○票，避遥反，本亦作“飘”。被，皮寄反。长，张丈反。下同。猥，乌罪反。为，于伪反。

岂弟君子，来游来歌，以矢其音。矢，陈也。笺云：王能待贤者如是，则乐易之君子来就王游，而歌以陈出其声。音言其将以乐王也，感王之善心也。○乐易，音洛。下“乐王”同。易音以豉反，后“乐易”皆放此。

[疏]“有卷”至“其音”。○毛以为，有卷然而曲者，是大陵之阿也。此阿以曲之故，使回旋之飘风从南而入之，无不消散。以兴有美者是大德之化，此化以美之，故使凶悖之恶人，随政而顺之，皆得其息止也。恶人既消，则贤者乐进，故此乐易之君子，於是来而就王游，来而就王歌，以陈出其音声。言其将以乐王，感王之善。○郑以为，有卷然而曲者之阿，则飘风从南长养之方来入之。以兴王有降屈之意，则贤者怀其抚养之德来就之。阿以岸曲而来风，犹王以体屈而致贤也。下三句与毛同。○传“卷曲”至“曲阿”。○正义曰：《檀弓》称《原壤歌》曰：“执女手之卷然。”则卷是曲貌也。《释天》云：“回风为飘。”李巡曰：“回风，旋风也。”风必有道，然后得去。阿之曲者，风无去路，故入阿则消。善政消恶，亦复如此。○笺“大陵”至“养民”。○正义曰：“大陵曰阿”，《释地》文。以此诗劝王求贤，求之必当降意。下言君子之来，此当言王待之状。且舜举皋陶，不仁者远矣。是得贤然后消恶，非恶消然后贤来，故易传以曲阿喻王之体屈也。屈体者，谓降尊就卑，接以恩意，使贤者感恩而乐来也。以飘者风之状，故言猥来以对之。猥者，多而疾来之意。飘风之来，非有定所，而以自南言之，明其取南为义，故知以南，是长养之方，喻贤者有长养之德，故云其来为长养民也。《桧风》云：“匪风飘兮。”《何人斯》篇云：“其为飘风。”彼皆不言自南，故以为恶。此言从长养之方，故为喻善。兴取一象，不得皆同。此言贤人疾来，故以疾风为喻。○传“矢，陈”。○正义曰：《释诂》文。○笺“王能”至“善心”。○正义曰：以言歌，复言音，则音为歌之音声，故云“陈出其声音。言其将以乐王也。”王能为贤者所乐，是感王之善心也。以此知上经喻王之屈体矣。若其不然，止致贤人之来，何能使之歌乐乎？

伴奂尔游矣，优游尔休矣。伴奂，广大有文章也。笺云：伴奂，自纵弛之意也。贤者既来，王以才官秩之，各任其职。女则得伴奂而优自休息也。孔子曰：“无为而治者，其舜也与！恭己正南面而已。”言任贤故逸也。○伴音判，徐音畔。奂音唤，徐音换。施，本又作“弛”，同书氏反。任音壬，或如鸩反。治，直吏反。下“为治”同。与音馀。共音恭，本亦作“恭”。

岂弟君子，俾尔弥尔性，似先公酋矣。弥，终也。似，嗣也。酋，终也。笺云：俾，使也。乐易之君子来在位，乃使女终女之性命，无困病之忧，嗣先君之功而终成之。○酋，在由反，又子由反，又在幽反。

[疏]“伴奂”至“酋矣”。○毛以为，言王若能用周道，伴然而德广大，奂然而有文章，可使贤者於汝王所来游矣，则此贤人皆来就王，优游然於汝王所休息矣。王欲广大有文章以来致贤人，又言贤人益王之意。此乐易之君子者，若得来在爵位，以辅佐王，则使汝王得终汝王之性命，无困病之忧，又嗣其先君之功，汝王能终之矣。言得贤人，则可以保全已之性命，又终成先君之功。戒王不可不求之也。○郑以上二句言劝王求贤之意，若得贤为官，任之以事，则伴奂然汝王得自游纵矣，又优游矣，汝王得休息矣。是任贤则逸，不可不求。馀同。○传“伴奂，广大有文章”。○正义曰：传以伴奂为广大文章，则是劝王使为此也。来游者，谓王能如此，则贤人来游，故王肃云：“周道广大而有文章，故君子得以乐易而来游，优游而休息。”传之此言，以二字分而为义，盖伴为广大，奂为文章，故孔晁引孔子曰：“奂乎其有文章，伴乎其无涯际。”是分之也。则毛当读为伴奂，不得如徐音。徐音自为郑读也。○笺“伴奂”至“故逸”。○正义曰：伴奂之言，与优游相类，故为自纵弛之意。人情莫不恶劳而好逸，迫於不得已耳。任贤可以优游，故以此辞劝之。求逸在於能官，能官在於任职，则君得优游，故云“贤者既来，王以才官秩之，各任其职。汝则伴奂而优游自休息也。”才官秩之，谓论才然后官之，居官然后秩之也。引孔子之言，又解其意，言任贤故逸，以明召公言此之意，亦劝王欲使如舜也。王肃《奏》云：“周公著书，名曰《无逸》。而云自纵弛也，不亦违理哉！”孙毓云：“忠臣戒君，而发章令自纵弛，非直方之义。”斯皆未达劝戒之要旨也。何则？周公之言无逸者，心也。召公之言优游者，事也。心常战兢，无时可逸。事若无为，自然逸矣。“子之燕居，申申如也”，是纵弛之状。“无为而治，其舜也与”，是自逸之事。《书传》称成、康之间，刑措不用，虽欲不逸，何所为乎！召公教其求逸，劝使任贤，此则达者之格言，万世所不易，何以为违理之谈，非直方之义也？周公之戒成王云“君子所其无逸”，即云“知稼穑之艰难乃逸”，亦是教王使求自逸。其为劝戒，与此正同。孔晁又云：“一人戒无逸，一人劝使纵弛，事相反戾，乃天之与地，何其疏实而妄争讼也？”○传“弥，终。似，嗣。酋，终”。○正义曰：“弥，终”，《释言》文。似先公，是继嗣先君，故似为嗣。“遒，终”，《释诂》文。彼遒作酋，音义同也。○笺“乐易”至“成之”。○正义曰：《礼运》云：“政也者，君之所以藏身之固也。”然则贤人在位，即行善政，可以保全性命，无他患祸，故云“使汝终汝之性命，无困病之忧也”。若使臣无可任，每事劳心，则是伤年夭命，不得终矣。成主之所继嗣者，先王也，而云先公，公是君之别名，故云“嗣先君之功而终成之”，谓守其王位，成就先君之功也。

尔土宇昄章，亦孔之厚矣。昄，大也。笺云：土宇，谓居民以土地屋宅也。孔，甚也。女得贤者，与之为治，使居宅民大得其法则，王恩惠亦甚厚矣。劝之使然。○昄，徐符版反，孙炎、郭璞方满反，《字林》方但反，又方旦反。

岂弟君子，俾尔弥尔性，百神尔主矣。笺云：使女为百神主，谓群神受飨而佐之。

[疏]“尔土”至“主矣”。○正义曰：劝王若得贤者，与之为治，使之教民，则汝之土地居宅之民大得其礼法文章矣。下民蒙其德泽，皆荷王者之恩，则为王之恩惠亦甚之厚矣。王何以不求之乎？此乐易之君子既来在王位，以德助汝，使汝得终汝之性命，百神皆以汝为主矣。言其爱而飨祐之。○传“昄，大”。○正义曰：《释诂》文。○笺“土宇”至“使然”。○正义曰：贤者所以养民，故“土宇，谓居民土地屋宅也”。以教之，故民有所法则，而下得其恩，故云“王恩惠亦甚厚”。言甚者，王恩已厚，臣又益之。○笺“使女”至“佐之”。○正义曰：《祭法》云：“有天下者祭百神。”则为天子者，固自为百神主矣。今言“百神尔主”，谓神意以之为主，不欲使他人主之，故谓之群神受飨而祐助之。

尔受命长矣，茀禄尔康矣。茀，小也。笺云：茀，福。康，安也。女得贤者，与之承顺天地，则受久长之命，福禄又安女。○茀，沈云“毛音弗”，徐云“郑音废”，一云“毛方味反，郑芳沸反”。

岂弟君子，俾尔弥尔性，纯嘏尔常矣。嘏，大也。笺云：纯，大也。予福曰嘏。使女大受神之福以为常。

[疏]“尔受”至“常矣”。○毛以为，王得贤者，与之承顺天地，则所受天之性命得久长矣，非徒大福佑助王身，其细小之福禄亦於汝而安之矣。此乐易之君子既来在王位，以德助汝，终汝之性命德大天之福，於汝为常矣。言能任贤者，则福常助之。○郑唯以茀为福、嘏为嘏辞为异。馀同。○传“茀，小”。○正义曰：福之大者，莫过末年，命长已是大福，则茀福宜为小福，故以茀为小。言小尚安之，则大者可知。○笺“茀福”至“安女”。○正义曰：茀之为福为小，皆无正训，以其与禄共文，宜为福尔。上言百神为主，命则天地所授，天无悔怒，寿命则长，故云“得贤者，与之承顺天地，则受久长之命”。既得长命，又为福禄所安，谓使之四方无虞，常主天下也。○传“嘏，大”。○正义曰：《释诂》文。○笺“纯大”至“为常”。○正义曰：“纯，大”，《释诂》文。《诗》之有嘏字者，皆是祭祀之事。《少牢》、《特牲》之礼，尸嘏主人皆予之以福，故云“予福曰嘏”。受福以为常，言其终常得之，未尝阙失也。

有冯有翼，有孝有德，以引以翼。有冯有翼，道可冯依，以为辅翼也。引，长。翼，敬也。笺云：冯，冯几也。翼，助也。有孝，斥成王也。有德，谓群臣也。王之祭祀，择贤者以为尸，尊之。豫撰几，择佐食。庙中有孝子，有群臣。尸之入也，使祝赞道之，扶翼之。尸至，设几佐令入助之。尸者，神象，故事之如祖考。○冯，符冰反，注同，本又作“凭”。馔，士恋反，又士转反，具也，本亦作“撰”。道，徒报反，本亦作导。

岂弟君子，四方为则。笺云：则，法也。王之臣，有是乐易之君子，则天下莫不放效以为法。○放，方往反。

[疏]“有冯”至“为则”。○毛以为，上章劝王求贤以自益，此则指贤人之行以戒王。言有善行可以为凭依者，有艺能可以为辅翼者，有至孝可以为感化者，有大德可以为轨训者，王当以此长尊之，以此恒敬之。若王得此四等，是乐易之君子，若来在王位，可与四方为法则矣。以此故不可不求之。○郑以为，王所得为百神之主，受大嘏之福者，由敬神所致，故祭祀则宜择贤为尸而尊事之，当有豫设所凭之几，有豫择佐食之人，而宿戒之也。其在庙中，当有孝子之主人，有德行之群臣，共行祭祀。及尸之来至，而以礼使祝导引之，以礼使祝扶翼之。既至神坐，共尊而事之，以致神福，故不可不求贤也。馀同。○传“有冯”至“翼敬”。○正义曰：传以此求贤，不言祭，故皆以为贤人之德，凭翼是施用之名，孝德是成行之称，总而为名，皆是道也。以凭翼义隐，故特释之。言道可依凭，以为辅翼，则孝之与德，亦为道也。凭者可以委杖，翼者可以辅助，凭重於翼，故先凭后翼。孝者，德之本，故亦先孝后德，俱是贤人之行，分之异名耳。“引，长；翼，敬”，皆《释诂》文。○笺“冯冯几”至“祖考”。○正义曰：《顾命》云：“成王凭玉几。”又曰：“皇后凭玉几，道扬末命。”是凭施於几，故以凭为凭几。《皋陶谟》曰：“庶明励翼。”又曰：“予欲左右有民汝翼。”是翼谓佐助，故以翼为助。《曲礼下》曰：“内事曰孝王某。”主人称孝，故知“有孝斥成王”。有孝既是主人，则有德宜谓助祭，故以有德谓群臣。不解以引以翼，从《行苇》而略之。上言“百神尔主”，“纯嘏尔常”，皆言神福主人。神福由祭祀而来，此诗为求贤而作，故知此章说王之祭祀，择贤者以为尸，以尊之，故豫撰几择佐食。撰几解有凭，择佐食解有翼。以下句乃言“以引以翼”，谓来至，导引之，则“有凭有翼”，未是尸之来至，故为豫也。撰谓供置之，与择相类，但几则取而置之，故言撰。佐食则众中简之，故言择耳。此本或云“豫馔食”者，误耳。孙毓载笺唯言“撰几，择佐食”，是也。定本亦作“譔”字，非也。《少牢》尸未入之前云：“司宫筵于奥，祝设几于筵上。”《特牲》尸未入之前云：“祝筵几於室中东面。”是豫撰几也。《少牢》云：“佐食升牢，佐食迁昕俎。”《特牲》云：“宗人遣佐食盥出。”皆其下始言迎尸，是择佐食亦在尸未至之前，故俱言豫也。知翼为佐食者，以翼者助也。祭礼之有助名者，唯佐食耳。《特牲》注云：“佐食，宾佐尸食者。佐，助也。”故知翼为佐食。言庙中有孝子，有群臣，谓祭时也。然则几与佐食亦在庙中用之。别言庙中有孝子者，几与佐食，祭时自在庙中，其撰择之时，则在庙外。以孝子不迎尸，故以庙中为主。设孝德之文於引翼之上，见尸未入之前，已有祭事故也。言尸之入，使祝赞导之，扶翼之者，《行苇》笺云：“在前曰引，在傍曰翼。”此与彼同，故以引为赞导也。《少牢》云：“祝出迎尸于庙门之外，主人降立于阼阶东西面。祝先入门右，尸入门左。”是祝在前导之也。导谓在前，则赞谓在后。《少牢》又云：“祝筵尸，尸升自西阶入，祝从。”注云：“由后诏相之曰延。延，进也。”《特牲》亦云：“至於阶，祝筵尸，尸升入，祝先，主人从。”是在后赞之也，故此兼言赞焉。《特牲》、《少牢》亦无在尸傍之时，而言扶翼之者，已有在其前后，亦当或在其傍。《特牲》注引《礼器》“诏侑无方”，是前后左右无常也。又言“尸至，设几，佐食助之”，明上豫设，至此用之。又解所以令王尊尸如此者，尸，神象，故当事之如祖考。

颙颙卬卬，如圭如璋，令闻令望。颙颙，温貌。卬卬，盛貌。笺云：令，善也。王有贤臣，与之以礼义相切瑳，体貌则颙颙然敬顺，志气则卬卬然高朗，如玉之圭璋也。人闻之则有善声誉，人望之则有善威仪，德行相副。○颙，鱼恭反。卬，五刚反。闻音问，本亦作“问”。望如字，叶韵音亡。磋，七何反，或作“瑳”。论，鲁困反。行，下孟反。

岂弟君子，四方为纲。笺云：纲者能张众目。

[疏]“颙颙”至“为纲”。○正义曰：上既劝王敬贤，又言敬贤之尽意。言王者若得贤人，与之以礼义相切瑳，则能令王体貌颙颙然温和而敬顺，其志气卬卬然充满而高朗。以玉之成器，如圭然，如璋然，有善声誉为人所闻知，有善威仪为人所观望，非徒有益於王。此乐易之君子，能与天下四方为纲纪，王何得不求之乎？○传“颙颙”至“盛貌”。○正义曰：传亦以颙颙为体貌，故为温。卬卬为志气，故为盛。其意与笺同。○笺“令善”至“相副”。○正义曰：“令，善”，《释诂》文。以圭璋是玉之成器，切瑳是治玉之名，故云“王有贤臣，与之以礼义相切瑳”也。颙颙是睹其形状，故以为体貌敬顺。敬顺即温和也。卬卬是见其遒逸，故以为志气高朗。高朗即盛壮也。既体貌敬顺，志气高朗，则可以比玉，故如玉之圭璋。高朗则行闻於远，故有善声誉。敬顺则貌无惰容，故有善威仪。貌善名彰，是德行相副也。《释诂》云：“颙颙、卬卬，君之德也。”孙炎曰：“颙颙，体貌温顺也。卬卬，志气高远也。”取此笺、传为说。

凤皇于飞，翙翙其羽，亦集爰止。凤皇灵鸟仁瑞也。雄曰凤，雌曰皇。翙翙，众多也。笺云：翙翙，羽声也。亦，亦众鸟也。爰，于也。凤皇往飞，翙翙然，亦与众鸟集於所止。众鸟慕凤皇而来，喻贤者所在，群士皆慕而往仕也。因时凤皇至，故以喻焉。○翙，呼会反，《说文》云：“羽声也。”《字林》云：“飞声也。”口外反。瑞，垂伪反。

蔼蔼王多吉士，维君子使，媚于天子。蔼蔼，犹济济也。笺云：媚，爱也。王之朝多善士蔼蔼然，君子在上位者率化之，使之亲爱天子，奉职尽力。○蔼，於害反，《尔雅》云：“臣尽力也。”《说文》作“蔼蔼”，云：“臣尽力之美也。”朝，直遥反。

[疏]“凤皇”至“天子”。○毛以为，成王之时，有凤皇之瑞。召公以为用贤所致，故陈之以戒王。言凤皇之往飞翙翙然者，是其羽翼之声，亦集止於其所宜止之处。今所以致此瑞者，以其蔼蔼然王朝之上多善士也。此善士等，维君子大贤之所命，使率化之，使媚爱於天子矣，令皆奉职尽力。○郑以为，凤皇往飞之时，翙翙其羽为声，亦与众鸟集於所止。凤皇所在，众鸟慕而从之，故凤皇亦与之同止，兴贤者来仕之时，亦与众群士集於君朝。贤者所在，群士慕而就之，故贤者亦与之同朝。得大贤而致群士，犹凤皇飞而来众鸟，王安得不求之乎？其馀同毛。○传“凤皇”至“众多”。○正义曰：《礼运》云：“麟、凤、龟、龙谓之四灵。”皇亦凤类，故俱云灵鸟，言此鸟有神灵也。言仁瑞者，《五行传》及《左氏》说皆云“貌恭体仁”，则凤皇翔，言行仁德而致此瑞。毛此意用臣之仁，以致南方凤。昭二十九年《左传》云：“水官废矣，故龙不生得。”彼言臣修水职致东方龙，则毛意与左丘氏说同。以用臣所致者，皆修母致子应也。《释鸟》云：“鶠，凤。其雌皇。”是雄曰凤，雌曰皇也。《说文》云：“凤，神鸟也。天老曰：凤象麟前、鹿后、蛇颈、鱼尾、龙文、龟背、燕颔，鸡喙，五色备举，出於东方君子之国，翱翔四海之外，过昆仑，饮砥柱，濯羽弱水，暮宿风穴，见则天下大安宁。字从鸟，凡声。凤飞，则群鸟从以万数，故凤古作朋字。”《山海经》曰：“丹穴之山有鸟焉，其状如鹤，五采而文，名曰凤。首文曰德，翼文曰顺，背文曰义，膺文曰仁，腹文曰信。是鸟也饮食自然，自歌自舞。见则天下大安宁。”京房《易传》曰：“凤皇高丈二，汉时凤皇数至。”《汉书》云：“高五六尺。”郭璞云：“小之形未详。”翙翙与其羽连文，则是羽声也。言众多者，以凤鸟多，故羽声大。《皋陶谟》云：“凤皇来仪。”注云：“仪，匹。”言其相乘匹。《中候·握河纪》云：“凤皇巢阿阁讙树。”言讙讙在树。是凤必群飞。《白虎通》云：“黄帝之时，凤皇蔽日而至。”是来必众多也。毛意不言众鸟，则唯是凤事，而言亦者，以凤事自相亦也，故王肃云：“凤皇虽亦高飞傅天，而亦集於所宜止，故集止以亦傅天，傅天以亦集止。今能致灵鸟之瑞者，以多士也。欲其常以求贤用吉士为务也。”○笺“翙翙”至“喻焉”。○正义曰：以传言众多解为声之意，故又明之云：“翙翙，羽声也。”以此兴求贤。求贤当此凤而言。亦集，则意取於亦，故云“亦，亦众鸟也”。凤与众鸟俱集所止，犹贤与群士俱在王朝。众鸟慕凤似群士慕贤，故以为喻。明王之朝，无人不贤，而云慕者，以贤有等级，言小善之慕大善耳。《君奭》云：“耇造德不降我，则鸣鸟不闻。”又太平必致四灵，故知因时凤皇至，故以喻焉。○传“蔼蔼，犹济济”。○正义曰：《释训》云：“蔼蔼、济济，止也。”俱为容止，故犹之。《释训》又云：“蔼蔼、萋萋，臣尽力也。”则此为美容，又尽力矣。○笺“王之”至“尽力”。○正义曰：以《左传》言“维命者，皆谓受其节度，听其进止”，此经既云“王多吉士”，即云“维君子使”，则吉士受此君子之命使也。“媚于天子”，文承其下，明是君子使此吉士爱天子矣，故云“君子在上位者率化之”，谓若公卿之率化大夫士也。臣之爱君，唯当尽心力，奉职事，故云“奉职尽力”，意取《尔雅》为说也。

凤皇于飞，翙翙其羽，亦傅于天。笺云：傅，犹戾也。○傅音附。

蔼蔼王多吉人，维君子命，媚于庶人。笺云：命，犹使也。善士亲爱庶人，谓抚扰之，令不失职。○令，力呈反。下“欲令”同。

[疏]笺“亲爱”至“失职”。○正义曰：抚扰皆安养之义。耕垦原隰，以种禾黍，治其丝麻，以为布帛，皆民之职也。爱庶人者，清静为政，不乱在下，安养之，使不失此职耳。

凤皇鸣矣，于彼高冈。梧桐生矣，于彼朝阳。梧桐，柔木也。山东曰朝阳。梧桐不生山冈，太平而后生朝阳。笺云：凤皇鸣于山脊之上者，居高视下，观可集止。喻贤者待礼乃行，翔而后集。梧桐生者，犹明君出也。生於朝阳者，被温仁之气亦君德也。凤皇之性，非梧桐不栖，非竹实不食。○梧音吾。被，皮寄反。栖音西。

菶々萋萋，雝雝喈喈。梧桐盛也，凤皇鸣也。臣竭其力，则地极其化，天下和洽，则凤皇乐德。笺云：菶々萋萋，喻君德盛也。雍雍喈喈，喻民臣和协。○菶，布孔反，又薄孔反，又薄公反。萋，七西反。喈音皆，凤皇鸣也。

[疏]“凤皇”至“喈喈”。○毛以为，上既言凤皇由吉人所致，此又总而结之，以告戒於王。言今凤皇鸣矣，於彼高冈之上，又梧桐生矣，於彼朝阳之地。其梧桐之生，则菶々萋萋而茂盛；其凤皇之鸣，则雍雍喈喈而和协，是太平之实验矣。○郑以为，凤皇之将出，则先鸣矣，於高山之脊，居高视下，观可集止。见其梧桐生矣，於彼山东之朝阳，乃往集之。以兴贤者之将仕也，则相时待礼，择可归就。见其明君出矣，於彼仁圣之治世，乃往仕之。梧桐之生，则菶々萋萋而茂盛，以兴明君亦德盛也。凤皇之鸣也，则雍雍喈喈然音声和协，以兴民臣亦和协也。○传“梧桐”至“朝阳”。○正义曰：梧桐可以为琴瑟，是柔韧之木，故曰柔木。《释木》云：“榇，梧。”郭璞曰：“今梧桐又曰荣桐木。”郭璞云：“则梧桐也。”然则梧桐一木耳。“山东曰朝阳”，《释山》文。孙炎曰：“朝先见日也。”言梧桐不生山冈，太平而后生朝阳者，山冈与朝阳一也。以经有冈，故以山言之。但梧桐柔脆之木，若时未太平，地不极化，则不生山冈朝阳之地。若太平，则生山冈之朝阳。山顶之东，皆早朝见日。但是山东之冈脊，总曰朝阳。不云凤鸣处所者，以时不太平，凤全不见，故不须言鸣之处所。○笺“凤皇”至“不食”。○正义曰：笺以上二章兴求贤人，故此亦以凤皇兴贤者。梧桐自是凤之所栖，不必太平乃有，不得为太平之事。因凤所集，故以兴明君焉。以凤鸣而言在冈，故知居高视下，观可集止。言贤者待礼者，明君能以礼召人，故以喻焉。梧桐可使凤皇集之，则大树非始生矣。而言梧桐生者，喻明君出也。既以梧桐比君，不言生於他处，而云生於朝阳者，以其早见日阳，被温仁之气。温仁者，亦君之德也，故以朝阳之梧桐喻之。“非梧桐不栖，非竹实不食”，《庄子》文也。然《庄子》所说，乃言鹓雏，鹓雏亦凤皇之别。《白虎通》云：“黄帝之时，凤皇蔽日而至，止於东园，食常竹实，栖常梧桐，终身不去。”且诸《书传》之论凤事，皆云食竹栖梧。笺言此者，解经既言凤皇，即言梧桐之意也。○传“梧桐”至“乐德”。○正义曰：言梧桐盛，解菶々萋萋。凤皇鸣，解雍雍喈喈。臣竭其力以下，更覆解此凤鸣木盛之意。由臣能竭其力以助於君，故使地亦极尽其化生之德，生此梧桐，使之菶々萋萋也。由臣竭其力，故使天下和洽，故使凤皇乐德而来，其鸣雍雍喈喈也。知臣竭其力为二事之总者，以此言太平由臣之力，明天下和洽亦臣竭力矣。万物草木，天之所生，言地极其化者，以梧桐生在地，是地能化之。《释训》云：“蔼蔼、萋萋，臣尽力也。”舍人曰：“蔼蔼，贤士之貌。萋萋，梧桐之貌。”孙炎曰：“言众臣竭力则地极其化，梧桐盛也。”是用此传为说。《释训》又云：“噰噰喈喈，民协服也。”不为凤皇鸣。此传与《尔雅》异者。毛意以为，由万民协服，故凤声雍和，亦得合《尔雅》也。○笺“菶々”至“和协”。○正义曰：菶々萋萋，梧桐之貌也。笺於上经以梧桐喻明君，故以梧桐盛喻君德。《尔雅》言臣尽力，与此笺不同者，以君有盛德，则能使臣尽其心力，亦与《尔雅》合也。雍雍喈喈，凤皇之声，上以凤皇比贤者，其鸣似贤者之政教，故以凤皇声闻於人，人闻之而知其雍和，以喻政教加被於民，民应之而相与和协。《尔雅》言民协服者，彼言所喻之意也。

君子之车，既庶且多。君子之马，既闲且驰。上能锡以车马，行中节，驰中法也。笺云：庶，众。闲，习也。今贤者在位，王锡其车众多矣，其马又闲习於威仪能驰矣。大夫有乘马，有贰车。○中，丁仲反。下同。乘，承证反。

矢诗不多，维以遂歌。不多，多也。明王使公卿献诗以陈其志，遂为工师之歌焉。笺云：矢，陈也。我陈作此诗，不复多也。欲令遂为乐歌，王日听之，则不损今之成功也。○复，扶又反。

[疏]“君子”至“遂歌”。○毛以为，成王实能用吉士，已致大平，但召公欲令守其成功，故自言作诗之意。言今君子贤者来在王位，王赐之车马。其所赐君子之车既众，且又能多矣，所赐君子之马既闲习於威仪，且又能驰矣，是王能用贤，不须规戒。今我陈作此诗，岂不多乎？言其实烦多也。正以中心不已，恐王惰慢，故作此诗，遂为乐人之歌，冀常求贤士，永为鉴戒，不损今日成功也。○郑唯以不多为作此诗不复多为异。馀同。○传“上能”至“中法”。○正义曰：言上能赐以车马，谓成王於时已能赐之。行中节，解既闲也。驰中法，解且驰也。言闲驰者，美其中节度，合礼法。○笺“庶众”至“贰车”。○正义曰：以经言既是王赐之，故云今贤者在此位，王赐其车众多矣。庶、多一也，丁宁以足句耳。驰者，是马走之名。马既能走，今言且驰，明是驰合於法，故云“其马又闲习於威仪，能驰矣”。车不独赐驾，必以马、车言众多，则马亦多矣。但马有御之威仪，故别言闲驰以美之。马既别文，故众多者，唯言车耳。言大夫有乘马，有贰车者，解其言多之意。以车则人有副贰，所赐又非一人，故言多也。言大夫者，自大夫以上皆有此，不必专指大夫也。礼，士无贰车，又止得两马。本或有“士者”，衍字。定本云“大夫士有乘车、贰车”，非也。○传“不多”至“歌焉”。○正义曰：传反其言，以不多为多者，王既能用贤，不复须戒，故以作诗为烦多也。又解召公献诗及言遂歌之意，以明王使公卿献诗，以陈其所作之人志意，遂为工师之歌故也。《国语》亦云：“使公卿至於列士献诗”，与此同也。《春秋·瞽矇职》“掌九德六诗之歌”。工者，乐师之总名，即大师是也。○笺“矢陈”至“成功”。○正义曰：笺以忠臣谏王，其言虽多，犹恨心之不尽，不当自谓己言已为多也。且顺文自通，不宜反之，故易传以为作此诗不复多言，其意犹以为少也。乐人之歌，常在君侧，故云“王日听之，则不损今之成功”。

《卷阿》十章，六章章五句，四章章六句。

《民劳》，召穆公刺厉王也。厉王，成王七世孙也。时赋敛重数，繇役烦多，人民劳苦，轻为奸宄，彊陵弱，众暴寡，作寇害，故穆公以刺之。○民劳，如字。从此至《桑柔》五篇，是厉王变大雅。敛，力艳反。数音朔。繇，本亦作“傜”，音遥。宄音轨，本亦作“轨”。

[疏]《民劳》五章，章十句。○正义曰：经五章，上四句言民劳之须安，次四句言寇虐之当止，下二句言王当行善政以安民，皆是刺王之事。○笺“厉王”至“刺之”。○正义曰：《世本》及《周本纪》皆云成王生康王，康王生昭王，昭王生穆王，穆王生恭王，恭王生懿王及孝王，孝王生夷王，夷王生厉王。凡九王。从成王言之，不数成王，又不数孝王，故七世也。《左传》服虔注云：“穆公，召康公十六世孙。”然康公与成王同时，穆王与厉王并世。而世数不同者，生子有早晚，寿命有长短故也。注述详略，不必有例。而《商颂·列祖》笺云：“中宗，殷王大戊也，汤之玄孙。”《玄鸟》笺云：“高宗，殷王武丁也，中宗玄孙之孙。”是则以诗相继，因而明之。此以厉王之诗承成王诗后，故本之於成王也。其文、武、成及厉、宣、幽，若《王风》之平、桓、庄，皆父子相继，中间无隔，故不假言之。《小雅》之序无成王之文，故《六月》不以宣王继成王，《十月之交》推之，而知是厉王耳。而序文不为厉字，故就此以明世数也。《郊特牲》云：“天子失礼，自夷王以下。”注云：“夷王，周康王玄孙之子。”系之康王者，以记文事杂，上无所据。文、武、成、康俱为明王，失礼是初衰之始，故系於明王之最末者言之。此以天子事，皆因有所隔，而详其世数。《国风》虽有隔绝，皆不明言。详天子而略诸侯，亦尊卑之义也。序略言刺王，笺明其刺意。赋敛重数，傜役烦多，使民劳苦，即五章皆上四句是也。轻为奸宄，以强陵弱，以众暴寡，作为寇害，五章皆次四句是也。故穆王以此刺之也。五章下二句，皆教王为善政，以安止之，非劳虐之实事，故笺略之。

民亦劳止，汔可小康。惠此中国，以绥四方。汔，危也。中国，京师也。四方，诸夏也。笺云：汔，几也。康、绥皆安也。惠，爱也。今周民罢劳矣，王几可以小安之乎？爱京师之人以安天下，京师者，诸夏之根本。○汔，许一反，《说文》巨乞反。夏，户雅反。下同。几音祈。下同。罢音皮。无纵诡随，以谨无良。式遏寇虐，憯不畏明。诡随，诡人之善、随人之恶者。以谨无良，慎小以惩大也。憯，曾也。笺云：谨，犹慎也。良，善。式，用。遏，止也。王为政无听於诡人之善不肯行而随人之恶者，以此敕慎无善之人，又用此止为寇虐、曾不畏敬明白之刑罪者，疾时有之。○诡，俱毁反。遏，於葛反。惨，七感反，本亦作“憯”。

柔远能迩，以定我王。柔，安也。笺云：能，犹侞也，迩，近也。安远方之国，顺侞其近者，当以此定我周家为王之功。言我者，同姓亲也。○揉音柔，本亦作“柔”。能，徐云：“毛如字，郑奴代反。”侞，检字书未见所出，《广雅》云：“如，若也，均也。”义音相似而字则异。旧音如庶反，义亡难见。郑注《尚书》云：“能，恣也。”与此不同。

[疏]“民亦”至“我王”。○毛以为，穆王谏王，言今周民亦皆疲劳止，而又危耳，近於丧亡。王可以小省赋役而安息之，爱此中畿之国、京师之人，以安天下四方诸夏之国。若安此劳民，当纠察有罪，无得听纵其诡人之善、随人之恶者，以此无阿纵之法，故以敕慎其为无善之人。亦用此法以止其为寇虐之行，曾不畏敬明白之刑罚者，当用正法刑罚而禁止之，令民得无劳也。所以令王先爱京师以及四方者，以王之政，欲安远方之国，当先顺侞其近。王当行之，以此定我周家为王之功。恐其不能安定而丧失之。○郑唯以汔为几，云此民亦皆已劳止，王几可以小安之为异。馀同。○传“汔危”至“诸夏”。○正义曰：以“汔”之下，即云“小康”，明是由危须安，故以汔为危也。“中国”之文，与“四方”相对，故知中国谓京师，四方谓诸夏。若以中国对四夷，则诸夏亦为中国。言各有对，故不同也。○笺“汔几”至“根本”。○正义曰：以传汔之为危，既无正训，又小康者，安此劳民。直以劳民须安，不当更云危也。《释诂》云：“凯，汔也。”孙炎曰：“汔，近也。”郭璞曰：“谓相摩近。”反覆相训，是汔得为几也。昭二十年《左传》引此诗，杜预云：“汔，期也。”然则期字虽别，皆是近义。言其近当如此。《史记》称汉高祖欲废太子，周昌曰：“臣口不能言，然臣期知其不可。陛下虽欲废太子，臣期不奉诏。”言期者，意亦与此同也。“康、绥皆安。惠，爱”，皆《释诂》文。又云爱京师得安四方之意，由京师者，诸夏之根本，根本既安，枝叶亦安。京师，王之所专，王若安之，则四方诸侯亦皆效王安之。○传“诡随”至“憯曾”。○正义曰：诡戾人之善，随从人之恶，以其故为此恶，情不可原，是故不得听纵之也。此诡随、无良、寇虐俱是恶行，但恶有大小。诡随小恶，无良其次，寇虐则大恶也。诡随未为人害，故直云不得纵之。无良则为小恶已著，故谨敕之。寇虐则害加於民，故遏止之。然则三者各自为罪，而云无纵诡随，以谨无良，以为相须之意，故传解之云：“谨慎其小，以惩创其大。”以无良之恶，大於诡随。诡随者尚无所纵，则无良者谨慎矣。至於寇虐，则不可以谨，故别云“式遏”，谓加之大罪也。“惨，曾”，《释言》文。《尔雅》本或作“憯，曾”，音义同。○笺“谨犹”至“有之”。○正义曰：谨慎俱是敕戒之言，故言谨犹慎。以传言“慎小”，故申足之。“式，用”，《释言》文。“遏，止”，《释诂》文。此“无纵”之文，为下总目。无良、寇虐蒙之，故云“又用此止为寇虐、曾不畏敬明白之刑罚者”，言又用者，亦用此无纵之事、不畏明白之刑，即以与寇虐为一，故长读之。穆公谏王无纵，明实有其人，故云“疾时有之”。○传“柔，安”。○正义曰：《释诂》文。○笺“能犹”至“姓亲”。○正义曰：《尚书·舜典》云：“柔远能迩。”注以能为恣，则此云侞者与恣同，谓顺適其意也。“迩，近”，《释诂》文。安远方之国，当先顺侞其近者，即《论语》所谓悦近来远是也。此与上文相成，能迩谓惠中国，柔远即绥四方也。厉王身为王矣，而云“以定我王”，故知以定我周家为之功。若广论天下之事，虽则异姓，可以称我。今指王身而文称我，是共王有周家之辞，故云“我者，同姓亲也”。

民亦劳止，汔可小休。惠此中国，以为民逑。休，定也。逑，合也。笺云：休，止息也。合，聚也。○逑音求。无纵诡随，以谨惽怓。式遏寇虐，无俾民忧。惽怓，大乱也。笺云：惽怓，犹讙譁也，谓好争讼者也。俾，使也。○惽音昏，《说文》作“怋”，云：“怓也。”又云：“惽，不憭也。”怓，女交反，郑云：“犹讙譊也。”《说文》云：“怓，乱也。”讙音欢，又许元反。譊，女交反，本又作“譁”，音花。好，呼报反。争，争斗之争。

无弃尔劳，以为王休。休，美也。笺云：劳，犹功也。无废女始时勤政事之功，以为女王之美。述其始时者，诱掖之也。○休，许虬反。掖音亦。

[疏]“民亦”至“王休”。○毛以为，今周民亦皆疲劳止而又危耳，近於死亡，王可以小安定止息矣。当爱此中畿之国，以为诸夏之民，使得会聚。王若施善政，当纠察有罪，无得纵此诡人之善、随人之恶者，以此敕慎其讙譁为大恶者，又用此无纵之事，止其寇虐之害，无使有遭此寇虐之忧。又诱王，言其始时有善，劝今终之，无弃尔王始时之政事之功，以为王政之美。○郑唯汔几为异。馀同。○传“休，定。逑，合”。○正义曰：《释诂》云：“休，息也。定，止也。”息亦定之义，故以休为定。“逑，合”，《释诂》文。笺云休之为定，於义虽通而未是正训，故以休为止息，合为合聚，所以申足毛义。○传“惽怓，大乱”。○正义曰：惽怓者，其人好鄙争，惽惽怓怓然，故笺以为“犹讙譁，谓好争讼者”，是其言语为大聒乱人，故云大乱，非是为大祸乱也。○传“休，美”。○正义曰：《释诂》文。○笺“劳犹”至“掖之”。○正义曰：劳力然后有功，故云“劳，犹功也”。知汝劳为汝始时勤政事之功者，以云“无弃”，明其先有而不弃也。厉王暴虐，初则然矣，而述其始有功者，诱掖之耳。诱掖之言，出《衡门》之序，谓诱导而扶掖之。以小人贪功，闻己先有善，或将勉力，故诱之。

民亦劳止，汔可小息。惠此京师，以绥四国。息，止也。无纵诡随，以谨罔极。式遏寇虐，无俾作慝。慝，恶也。笺云：罔，无。极，中也。无中，所行不得中正。○慝，吐得反。敬慎威仪，以近有德。求近德也。○近，附近之近。注同。

民亦劳止，汔可小愒。惠此中国，俾民忧泄。愒，息。泄，去也。笺云：泄，犹出也，发也。○愒，起例反，徐丘丽反。泄，以世反，又息列反。无纵诡随，以谨丑厉。式遏寇虐，无俾正败。丑，众。厉，危也。笺云：厉，恶也。《春秋传》曰：“其父为厉。”败，坏也。无使先王之正道坏。”

戎虽小子，而式弘大。戎，大也。笺云：戎，犹女也。式，用也。弘，犹广也。今王女虽小子自遇，而女用事於天下甚广大也。《易》曰：“君子出其言善，则千里之外应之。况其迩者乎？出其言不善，则千里之外违之，况其迩者乎？”是以此戒之。○应，应对之应。

[疏]“民亦”至“弘大”。○毛以为，民亦疲劳止，又危耳，可以止息之。先爱此中国之京师，便诸夏之民，其忧写泄而去。又当无纵诡随之人，以此敕慎众为危殆之行者，又用此止其寇虐之害，无使王之正道败坏也。所以须然者，在王之大位者虽小子，而用事甚大，大不可不慎，故须息劳民而止寇虐也。○郑以汔为几，厉为恶，戎、汝，弘、广为异。馀同。○传“愒，息。泄，去”。○正义曰：“愒，息”，《释诂》文。云：“泄，漏也。”然则泄者，闭物漏去之名，故以为去。笺以为，忧泄者，是忧气在腹而发出，故云“出也，发也”。其意亦与毛同。《月令》“是谓泄天地之气”，是发出之义也。○传“丑，众。厉，危”。○正义曰：“丑，众”，《释诂》文。《易》之言厉者，皆危之义。《乾》“九三，夕惕若厉”之类，皆是危也，故以为危。丑厉，谓众为恶行以为人者也。○笺“厉恶”至“道坏”。○正义曰：笺以言人之恶，当指其恶状。危非恶之名，故以厉为恶。《秋官·司厉》注云：“犯政为恶曰厉。”是也。所引《春秋传》曰，襄十七年《左传》云：“卫孙蒯田干曹隧，饮马于重丘，毁其瓶。重丘人闭门而询之，曰：‘亲逐而君，尔父为厉。是之不忧，而何以田为？’”以厉为骂辞，明是恶矣，故引之以证厉为恶。《释诂》云：“坏，毁也。”败亦毁损之名，故以为坏。言正败，是正者败，故云“无使先王之正道坏”。言寇虐之人能坏先王正道也。○传“戎，大”。○正义曰：《释诂》文。王肃云：“在王者之大位，虽小子，其用事甚大也。”○笺“戎犹”至“戎之”。○正义曰：以下已有大，故训戎为汝。弘复为大，则大文太重，故弘犹广，广亦大之义耳。小子，无知之称，故《抑》曰：“於乎小子，未知臧否。”言虽小子，故知自遇，如小子居天子之位，故用事广大。引“《易》曰”尽“迩者乎”，皆《上系辞》也。出言善否，千里之外违之应之，是其用事广大。出言不易，是以穆公以此言戒之。必易传以戎为汝者，孙毓云：“戎之为汝，诗人通训。言大虽小子，於文不便，笺义为长。”

民亦劳止，汔可小安。惠此中国，国无有残。贼义曰残。笺云：王爱此京师之人，则天下邦国之君不为残酷。无纵诡随，以谨缱绻。式遏寇虐，无俾正反。缱绻，反覆也。○缱绻，上音遣，下起阮反，字或作“卷”。覆，芳服反。

王欲玉女，是用大谏。笺云：玉者，君子比德焉。王乎！我欲令女如玉然，故作是诗，用大谏正女。此穆公至忠之言。○令，力呈反。

[疏]传“贼义曰残”。○正义曰：《孟子》云：“贼仁曰贼，贼义曰残。”言是贼败仁义之事。○传“缱绻，反覆”。○正义曰：昭二十五年《左传》：“缱绻从公，无通外内。”则缱绻者，牢固相著之意，非善恶之辞，但施於善则善，施於恶则恶耳。此云“以谨缱绻”，是人行反覆为恶，固著不舍，常为恶行也。

《民劳》五章，章十句。

《板》，凡伯刺厉王也。凡伯，周同姓，周公之胤也。入为王卿士。○板音版。

[疏]《板》八章，章八句。○笺“凡伯”至“卿士”。○正义曰：僖二十四年《左传》曰：“凡、蒋、邢、茅、胙、祭，周公之胤也。”知为王卿士者，以经云：“我虽异事，及尔同寮。”是为王官也。以其伯爵，故宜为卿士。《瞻仰》，凡伯之刺幽王。《春秋》隐七年，“天王使凡伯来聘”。世在王朝，盖畿内之国。杜预云：“汲郡共县东南有凡城。”共县於汉属河内郡，盖在周东都之畿内也。

上帝板板，下民卒瘅。出话不然，为犹不远。板板，反也。上帝，以称王者也。瘅，病也。话，善言也。犹，道也。笺云：犹，谋也。王为政反先王与天之道，天下之民尽病，其出善言而不行之也。此为谋不能远图，不知祸之将至。○卒，子恤反。僤，本又作“瘅”，当但反，沈本作“<疒亶>”。出如字，徐尺遂反。话，户快反，《说文》云：“会合善言也。”靡圣管管，不实於亶。管管，无所依也。亶，诚也。笺云：王无圣人之法度，管管然以心自恣，不能用实於诚信之言，言行相违也。○亶，丁旦反。行，下孟反。

犹之未远，是用大谏。犹，图也。笺云：王之谋不能图远，用是故我大谏王也。

[疏]“上帝”至“大谏”。○毛以为，尊比上帝之王者，其为政教反又反也。既反於先王，又反於天道。以此之故，天下之民蒙其恶政，尽皆困病矣。假使王出嘉善话言，则不肯是而用行之，如此则王之所为之道不能长远，唯趋於浅近，不知祸之将至也。又王之所为恶，无重圣人之法，管管然以心自恣，无所依据，不能用实於诚信之言。既不依圣人之法，不实诚信之言，以此图事，不能至远。我以王所图之事未能及远，恐王将有祸难，以是之故，用大谏正王。○郑唯以“犹”皆为“谋”为异。馀同。○传“板板”至“犹道”。○正义曰：《释训》云：“板板，僻也。”邪僻即反戾之义，故为反也。上帝以称王者，谓假上帝之尊称之以比王者。若实指上天，则天无所反，故知以斥王也。“瘅，病。话，善言。犹，道”，皆《释诂》文。彼“犹”作“繇”，义同也。○笺“犹谋”至“将至”。○正义曰：“犹，谋”，《释诂》文。以言不远，则为不能深知远事，故易传以犹为谋。以重言反反，则反有二事，故云“王为政反先王与天道”。王者为政，当遵用先王，上承天意，故知所反有二事，反先王与天也。以其先违旧章，乃失天意，故后言天也。其出善言不行之，谓王自出而不行也。小人之言虽不尽善，亦知爱其善时复言之，但言之易，行之难，不能行之耳。知非他人，为王说善言、王不能行者，他人之言则是谏诤，经不得言出也。不用他言，则是不从，笺不得言不行也。以此知是王自出言不能行之。人必深谋远虑，乃能预防患祸。王之为谋，不能远图，是不知祸之将至也。○传“管管”至“亶诚”。○王义曰：以“管管”与“靡圣”同文，既无圣法，故知无所依系。“亶，诚”，《释诂》文。○笺“王无”至“相违”。○正义曰：以无圣而言管管，是违法任情，故知以心自恣。不能用实於诚信之言，谓意欲为善，终不能行，是於言为虚，故云“不能用实於诚信之言”。有言不行，是言行相违也。此不实於亶，还是上出话不然也。下言犹之未远，还是上为犹不远也。作者反覆重言耳。○传“犹，图”。○正义曰：《释言》文。图即谋也。笺言王之谋者，申传意耳。言大谏，谓其谏之深。自此以下，是大谏也。

天之方难，无然宪宪。天之方蹶，无然泄泄。宪宪，犹欣欣也。蹶，动也。泄泄，犹沓沓也。笺云：天斥王也。王方欲艰难天下之民，又方变更先王之道。臣乎，女无宪宪然，无沓沓然为之制法度，达其意，以成其恶。○宪，许建反。蹶，俱卫反。泄，徐以世反。《尔雅》云：“宪宪、泄泄，制法则也。”《说文》作“呭”，云：“多言也。”为，于伪反。

辞之辑矣，民之洽矣。辞之怿矣，民之莫矣。辑，和。洽，合。怿，说。莫，定也。笺云：辞，辞气，谓政教也。王者政教和说顺於民，则民心合定。此戒语时之大臣。○辑音集，又七入反。绎音亦，本亦作“怿”。说音悦。下同。语，鱼庶反。

[疏]“天之”至“莫矣”。○正义曰：王之为恶，侵乱下民，则有谄佞之臣助为恶政。此又责以王之尊比於上天，故谓王为天。言王之方行暴虐之政，以艰难天下之民，汝臣等无得如是欣欣然喜乐而劝之。王之方欲动变先王之道，而行邪僻之政，汝臣等无得如是沓沓然随从而助之。戒之使无得为王制作法度，以通达其意，使王成恶。故又言己之意，所以不欲令臣制作法度者，以国之安危在於出令。王者若出教令，其辞气之和顺矣，则下民之心相与合聚矣。其辞气之悦美矣，则下民之心皆得安定矣。言民合定在於王教，故汝臣等不得为王制虐政以乱下民也。○传“宪宪”至“沓沓”。○正义曰：《释训》云：“宪宪、泄泄，制法则也。”李巡曰：“皆恶党为制法则也。”孙炎曰：“厉王方虐，谄臣并为制作法令。”此直解诗人言此之意，而不解其状，故传解宪宪、泄泄之义。宪宪犹欣欣，喜乐貌也，谓见王将为恶政而喜乐之。泄泄犹沓沓，竞进之意也，谓见王将为恶政竞随从而为之制法也。“蹶，动”，《释诂》文。○笺“天斥”至“其恶”。○正义曰：戒臣不令助之，故天斥王，非斥上天也。方者，未至之辞，故言方欲，谓将为教令之时也。难是困苦之事，故知艰难天下之民。动为变改之事，故知变更先王之道。以下云“及尔同寮”，故知是责臣之辞。达其意者，谓君意始发，往通达其心，与之合和，为作法以成其恶也。定本、《集注》皆作“达其意”，俗为“逢”者，误也。○传“辑和”至“莫定”。○正义曰：“辑，和。洽，合。莫，定”，《释诂》文。又云：“怿，悦乐也。”俱训为乐，故以怿为悦。○笺“辞辞”至“大臣”。○正义曰：《论语》云：“出辞气。”故以此辞为辞气也。此辞加于下民，故知谓政教也。知此大臣者，以凡伯卿士而云“与己同寮”，且非大臣不得与王制法，故知是戒语时之大臣也。

我虽异事，及尔同寮。我即尔谋，听我嚣嚣。寮，官也。嚣嚣，犹謷謷也。笺云：及，与。即，就也。我虽与尔职事异者，乃与女同官，俱为卿士。我就女而谋，欲忠告以善道。女反听我言，謷謷然不肯受。○僚，字又作“寮”，力彫反。嚣，五刀反。謷，五报反。道音导。下“牖道”、“道民”皆同。

我言维服，勿以为笑。先民有言：“询于刍荛。”刍荛，薪采者。笺云：服，事也。我所言，乃今之急事，女无笑之。古之贤者有言，有疑事当与薪采者谋之。匹夫匹妇或知及之，况於我乎！○刍，初俱反。荛，如谣反，《说文》云：“荛，草薪也。”知音智，又如字。

[疏]“我虽”至“刍荛”。○正义曰：上言戒语大臣，而大臣不受。此又责之，言我虽与汝异其所职之事，要乃与汝同其官寮。以同官之类，当相用其言语。我今就汝谋虑，告此以善道，而汝听我言，反嚣嚣然不肯受用。何也？我之所言，维是当今急事，汝勿以为非而笑之。先世上古之民，贤者有善言，云我有疑事，当询谋於刍荛薪采者。以樵采之贱者，犹当与之谋，况我与汝之同寮，不得弃其言也？○传“寮官”至“謷謷”。○正义曰：“寮，官”，《释诂》文。言同寮者，谓同为王官。文七年《左传》荀林父谓先蔑曰：“同官为寮。吾尝同寮，敢不尽心乎！”是寮为同官也。嚣嚣者，是不听之状。《释训》云：“嚣嚣，傲也。”谓傲慢其言而不听之，故言犹謷謷。○笺“及与”至“肯受”。○正义曰：“及，与”，《释诂》文。我即尔谋，谓往与之谋，故知即为就。《周礼》六官，各有所掌，故异职而同官也。《论语》说朋友之交云：“忠告而善道之。”故知就与之谋，是其忠诚之心。告之以善道，即上章所云“勿为王制法度”，是也。○传“刍荛，薪采者”。○正义曰：言询于刍荛，谓谋於取刍取荛之人，非谋於草木，故云“刍荛，薪采者”，是贱人也。《说文》云：“薪，荛也”。荛即薪也。然则刍者饲马牛之草，荛者供燃火之草，荛是薪耳。以薪者亦是采取，故连言之。○笺“服事”至“我乎”。○正义曰：“服，事”，《释诂》文。知所言是急事者，凡伯责其不听，明是事之急切。以其恶急，故责汝无笑之。先民者，是古昔之民耳，但以其言传於后世，为人所效习，故知是古之贤者。亲取薪采，则是贱者，故云“匹夫匹妇或知及之，况於我乎”。《中庸》云：“夫妇之愚，可以与知焉。”彼言夫妇，即此笺所谓“匹夫匹妇”也。庶人无妾媵，唯夫妇相匹，故称匹也。

天之方虐，无然谑谑。老夫灌灌，小子蹻々。谑谑然，喜乐。灌灌，犹款款也。蹻々，骄貌。笺云：今王方为酷虐之政，女无谑谑然以谗慝助之。老夫谏女款款然，自谓也。女反蹻々然如小子，不听我言。○谑，虚虐反。灌，古乱反。蹻，其略反。乐音洛。

匪我言耄，尔用忧谑。多将熇々，不可救药。八十曰耄。熇々然，炽盛也。笺云：将，行也。今我言非老耄有失误，乃告女用可忧之事，而女反如戏谑，多行熇々惨毒之恶，谁能止其祸？○耄，莫报反。熇，徐许酷反，沈又许各反，《说文》云：“火热也。”

[疏]“天之”至“救药”。○正义曰：又责大臣，言比天之王者，方为酷虐之政，将害於民。汝等大臣，无得如是谑谑然喜其所为，而以谗慝助之。我老夫教谏汝，其意乃款款然情至意尽，何为汝等而未知！幼弱之小子，反蹻蹻然自骄恣而不听用我之言乎！汝不用我言，岂不以我为老也？非我之言为老耄有所失误，乃告汝可忧之事，汝何为反用可忧之事以为戏谑而慢我？汝既不用我言，反助王为恶，多行惨毒之恶，熇熇然使恶加于民，不可救止而药治之。言王之为恶，皆大臣之由，故责之。○传“谑谑”至“骄貌”。○正义曰：此言谑谑，犹上宪宪。见王为恶如喜乐之，故为喜乐也。《释训》云：“灌灌，忧无告也。”解其言灌灌之意耳，非解灌灌之义，故云：“犹款款”。言己至诚款实而告之，但彼不受用，即是无所告耳。《释训》又云：“蹻蹻，骄也。”孙炎曰：“谓骄慢之貌。”○笺“今王”至“我言”。○正义曰：谑谑直是喜乐之貌，而云以谗慝助之者，《释训》云：“谑谑、謞謞，崇谗慝也。”舍人曰：“谑谑、謞謞，皆盛烈貌。”孙炎曰：“厉王暴虐，大臣谑谑然喜，謞謞然盛，以兴谗恶也。”是以谗恶助之事也。下云“匪我言耄”，则凡伯老矣，故云“老夫谏汝款款然”者，是凡伯“自谓也”。小子是幼弱无知之称，以其不可教诲，故谓之小子，言“汝反蹻蹻然如小子，不听我言”也。○传“八十”至“炽盛”。○正义曰：“八十曰耄”，《曲礼》文。熇熇是气热之气，故为炽盛也。○笺“今我”至“其祸”。○正义曰：老耄，老人言多惽忘，故云非我言耄有其失误。此“尔用忧”三字皆“言耄”之下，与“谑”字共文，则是凡伯自言。我告汝可忧之事，而汝反用此可忧之事而好为戏谑，故笺分之以见此意。熇熇是炽盛之貌，而言不可救止，故知是多行惨酷毒害之恶，谁能止其祸。如人病甚，不可救以药。

天之方懠，无为夸毗。威仪卒迷，善人载尸。懠，怒也。夸毗，体柔人也。笺云：王方行酷虐之威怒，女无夸毗以形体顺从之，君臣之威仪尽迷乱。贤人君子则如尸矣，不复言语。时厉王虐而弭谤。○懠，才细反。疾，怒也。夸，苦花反。复，扶又反。弭，弥耳反，止也。

民之方殿屎，则莫我敢葵。丧乱蔑资，曾莫惠我师。殿屎，呻吟也。蔑，无。资，财也。笺云：葵，揆也。民方愁苦而呻吟，则忽然无有揆度知其然者。其遭丧祸，又素以赋敛空虚，无财货以共其事。穷困如此，又曾不肯惠施以周赡众民，言无恩也。○殿，都练反，郭音坫，《说文》作“唸”。屎，许伊反，郭音香惟反，《说文》作“吚”。呻音申。吟如字，本又作“唫”，同。度，待洛反。敛，力艳反。共音恭，本亦作“恭”。施，式豉反。周音周。赡，市艳反。

[疏]“天之”至“我师”。○正义曰：此又责群臣。言比天之王者，方欲威怒行酷虐之害，汝等无得为此夸毗，足恭前却，以体从之。君既为恶，臣又从之，则上下威仪尽迷乱矣。其善人君子则如尸然，不复言语矣。故今天下之民方欲愁苦而呻吟矣，汝君臣忽然则莫有察我民敢能揆度知其情者。此民又遭虐政之丧祸、重敛之危乱，其室空虚，无有资财，而汝等君臣亦曾莫有肯惠施我之众人欲周赡之者。言愁贫并至，民困之甚，而上无恩恤，故以刺之。○传“懠怒”至“柔人”。○正义曰：“懠，怒”，《释言》文。舍人曰：“懠，怒声也。”《释训》云：“夸毗，体柔也。”李巡曰：“屈己卑身，求得於人，曰体柔。”然则夸毗者，便僻其足，前却为恭，以形体顺从於人，故云以体柔人。○笺“君臣”至“弭谤”。○正义曰：尸谓祭时之尸，以为神象，故终祭而不言。贤人君子则如尸，不复言语，畏政故也。时厉王虐而弭谤，事见《周语》。弭，止也。止人之谤己者。○传“殿屎，呻吟”。○正义曰：《释训》文。孙炎曰：“人愁苦呻吟之声也。”○笺“葵揆”至“无息”。○正义曰：“葵，揆”，《释言》文。民愁苦而呻吟，是无所告诉也。无有揆度知其然，谓君臣并不察民也。君行既恶，则致天灾，故民有遭丧祸者。政乱则税民无艺，故又责以赋敛也。内供丧费，外充税敛，故空虚无资财以供其事用也。定本、《集注》“责以赋敛”，“责”字皆作“素”。俗本为“责”，误矣。素者，先也，谓先重赋敛，故困穷也。

天之牖民，如埙如篪，如璋如圭，如取如携。牖，道也。如埙如篪，言相和也。如璋如圭，言相合也。如取如携，言必从也。笺云：王之道民以礼义，则民和合而从之如此。○埙，许元反。篪音池。携，下圭反。和，如字，又胡卧反。

携无曰益，牖民孔易，民之多辟，无自立辟。辟，法也。笺云：易，易也。女携掣民东与西与，民皆从女所为，无曰是何益为。道民在己，甚易也。民之行多为邪辟者，乃女君臣之过，无自谓所建为法也。○孔易，郑音亦，注“易，易也”，上字同，又以豉反。多辟，匹亦反，邪也。注同。立辟，婢亦反。注同。易也，以豉反。下同。<疒挈>，本又作“掣”，尺制反。与并音馀。行，下孟反。邪，似嗟反。

[疏]“天之”至“立辟”。○正义曰：自此以上，言政恶民困。此言可反之使善。言天王之导民也，如埙然，如篪然，言民必应君命，如埙篪之相和也。如璋如圭然，言民必同君心，如圭璋之相合也。又如往取物，如手携物，言其必从君化，如携取之随人君也。若然，民之从己，如手携之。汝王无曰是何益与，勿谓如手携无益。王者之导民甚易，言上为善政，民必为善，是甚易也。汝当行善以化之。令民之所行皆多邪僻，乃汝君臣之过，汝无自谓所建立者为法，当更改行以化民，无得行此恶政也。○传“牖道”至“必从”。○正义曰：牖与诱，古字通用，故以为导也。埙篪俱是乐器，其声相和，以喻民之应君，故云“相和”也。半圭为璋，合二璋则成圭，以喻民合君心，故云“言相合”也。取谓物在他处，行往取之。携谓物在地上，手举携之。人所携取，必从手而来，故云“言必从”也。埙、篪，圭、璋，相类之物，故言“相也”。取、携，谓人携取物，而物名不见，与上不类，故变言“必从”，而不言相也。○传“辟，法”。○正义曰：《释诂》文。○笺“易易”至“为法”。○正义曰：以韵当为改易之易，故转之为难易之易也。上有六“如”，独言携者，以携文最处末，故乘而反之，以比携民之东西。

价人维藩，大师维垣，大邦维屏，大宗维翰。价，善也。藩，屏也。垣，墙也。王者天下之大宗。翰，幹也。笺云：价，甲也。被甲之人，谓卿士掌军事者。大师，三公也。大邦，成国诸侯也。大宗，王之同姓之適子也。王当用公卿诸侯及宗室之贵者为藩屏垣幹，为辅弼，无疏远之。○价音界，《说文》同，郑作“介”。藩，方元反。大师，音泰，注“大师”同。垣音袁。翰，胡旦反，徐音寒。被，皮寄反。適，丁历反。下同。远，于万反。

怀德维宁，宗子维城。无俾城坏，无独斯畏。怀，和也。笺云：斯，离也。和女德，无行酷虐之政，以安女国，以是为宗子之城，使免於难。遂行酷虐，则祸及宗子，是谓城坏。城坏则乖离，而女独居而畏矣。宗子，谓王之適子。○难，乃旦反。

[疏]“价人”至“斯畏”。○毛以为，上既令王施法，此言立法之事。言王当用善人为官，维以为藩鄣。又用大师之大臣，维以为垣墙。又用大邦诸侯，维以为屏蔽。王又身为大宗，维当施政，为之桢幹。又和安汝德，以施於民，无行酷虐之政，维安汝之国矣。不但安汝之国，亦与汝之宗子，维以为城。言其可以蔽身，又得蔽子。王必常行此德，无使宗子之城坏，又无得疏远藩屏之人，令王独居，此则王有所畏矣。○郑以为，当用此被甲卿士之人，维为其藩鄣；太师三公之大臣，维为垣墙；大邦成国之诸侯，维为藩蔽；大宗同姓之宗適，维为桢幹，皆近而任之，令为王用，无得疏远之。下四句同，唯训“斯”为“离”。○传“价善”至“翰幹”。○正义曰：“价，善”，《释诂》文。藩者，园圃之篱，可以屏蔽行者，故以藩为屏也。垣者，小墙之名，故云垣墙，亦是屏蔽之义也。以太师是三公之官，大邦是诸侯之国，大宗文在其下，则是天子之身，故云“王者，天下之大宗”。以礼有大宗、小宗，为其族人所尊，故称宗子。天子则天下所尊，故谓之大宗也。传以藩、垣、屏皆防卫之名，幹是施法之称，言以善人及三公、诸侯鄣蔽寇难，天子居内设法而抚安之。“价人”总言用善，则百官皆是，故文在“大师”之上。诸侯非王朝之人，故退“大邦”之文於下。“翰，幹”，《释诂》文。○笺“价甲”至“远之”。○正义曰：笺以诗戒王，使亲其官人，不劝王择人为官，故不从以价为善也。价者，甲之别名，故以价为甲。以其身被甲，故称甲人，君言宗人、宰人也。被甲之人谓卿士掌军事者，於《周礼》，司马之卿也。以兵甲之事，国之所重，且举司马，以明六卿，犹言太师以显三公也。《尚书·周官》曰：“立太师、太傅、太保，兹惟三公。”是太师为三公也。以言大邦，则不兼小国，故知为成国诸侯也。《大宗伯》云：“五命赐则。”注云：“则，未成国之名。”又云：“七命赐国。”则伯以上为成国也。襄十四年《左传》成国不过半天子之军。周为六军，诸侯之大者，三军可也。《明堂位》注“成国之赋千乘”，则侯地四百里以上始为成国，其伯未成国也。此言大邦成国，当亦侯以上也。以天子诸侯皆绝其宗名，且以上文类之，不得为王之身。大者众多之辞，宗者与王同族，故知大宗，王之同姓世適子也。此价人、大师、大邦、大宗，皆王宜亲爱，故总之云“王当用公卿诸侯及宗室之贵者为藩屏垣幹，为辅弼，无疏远之”也。文次如此者，卿虽卑於公，而亲掌职事，又兵甲事重，故先公言之。大邦非在王朝，太宗未为官职，尊卑次之也。笺以公亲於卿，故便文而先言公耳。○传“怀，和”。○正义曰：怀之为训，思也，来也，止也。思、止亦和之义，故为和也。○笺“斯离”至“適子”。○正义曰：“斯，离”，《释言》文。以上章剌王酷虐，故知“怀德维宁”谓和汝德，无行酷虐之政，以安汝国也。“怀德”之下，即言“宗子维城”，明以此怀德为宗子之城。宗子，王之適子也，有天下者皆欲福及长世，恐子孙之不安，故言以德为城，使免於患难。城可以御寇难，故以城喻焉。又解城怀之意，若其不和汝德，遂行酷虐之政，则民不堪命，祸及宗子，是谓城坏。宗子之城既坏，则群臣乖离，而汝王独居，而有所畏惧矣。以是欲王之亲辅弼之臣，使不乖离，固宗子之城，使不倾坏，则令己无独畏之忧也。以上言大宗谓同姓之適。此言宗子，嫌与上同，故辨之云：“宗子，谓王之適子也。”《周语》曰：“彘之乱，宣王在召公之宫。国人围之，召公以其子代宣王。”是祸及宗子也。《雨无正》曰：“正大夫离居，莫知我勚。”是君臣乖离也。昭二十六年《左传》曰：“至於厉王，王心戾虐，万民弗忍，居王於彘。”是独居而畏也。是贤人之言，皆有徵矣。

敬天之怒，无敢戏豫。敬天之渝，无敢驰驱。戏豫，逸豫也。驰驱，自恣也。笺云：渝，变也。○渝，用朱反。

昊天曰明，及尔出王。昊天曰旦，及尔游衍。王，往。旦，明。游，行。衍，溢也。笺云：及，与也。昊天在上，人仰之皆谓之明，常与女出入往来，游溢相从，视女所行善恶，可不慎乎！○昊，胡老反。曰音越。下同。羡，馀战反，溢也，一音延善反，本或作“衍”。

[疏]“敬天”至“游衍”。○正义曰：上既劝王和德以安国，故又言当畏敬上天，当敬天之威怒，以自肃戒，无敢忽慢之而戏谑逸豫。又当敬天之灾变，以常战栗，无敢忽之而驰驱自恣也。天之变怒，所以须敬者，以此昊天在上，人仰之皆谓之明，常与汝出入往来，游溢相从，终常相随，见人善恶。既曰若此，不可不敬慎也。○传“戏豫”至“自恣”。○正义曰：戏豫，谓戏而逸豫；驰驱，谓驰骋自恣，皆谓非礼而动。反道违天如此者，则上天罚之，故戒王使敬天也。“孔子迅雷风烈必变”，注云：“敬天之怒。”则天之怒者，谓暴风疾雷也。《周礼》大怪异灾则去乐彻膳，则天之变者，谓大怪异灾也。言上天之道，有此变怒之时，故常须敬戒，非谓当此变怒之时，独禁逸豫自恣也。○笺“渝，变”。○正义曰：《释言》文。○传“王相”至“衍溢”。○正义曰：以“王”与“出”共文，故为往也。既有出往，则亦有入来，故笺言出入往来。此出王游衍，还是上戏豫驰驱之事，故云游行衍溢，亦自恣之意也。

《板》八章，章八句。

《生民之什》十篇，六十五章，四百三十三句。






奉旨荐举阁臣疏


昨该臣等题：为阁务繁重，恳乞圣明博简才贤，以广忠益事，乞增用阁臣，协赞机务。请断自宸衷，特赐简用或敕下吏部，会官推举等因。奉御批：“卿等推堪是任的来看。钦此钦遵。”

查得万历三年八月内，臣等题请简用阁臣。亦奉御批：“卿等举堪任的来看。钦此。”臣等随举得詹事府掌府事、吏部左侍郎、兼翰林院学士张四维，吏部左侍郎、兼翰林院侍读学士马自强，詹事府少詹事、兼翰林院侍读学士掌院事申时行三员堪任。奉御批：“张四维升礼部尚书，兼东阁大学士，着随元辅等在内阁办事。吏部知道。钦此。”其马自强等二员，随蒙圣明简擢，马自强升礼部尚书，加太子少保；申时行历升吏部右侍郎，仍日侍讲读。是二臣之才品学识，固已简在圣心矣。今臣等公同评品，堪任是职，似亦无逾于二臣者。敢仍以二臣推上，伏乞圣明再加审酌。于二臣之中，或简用一员，或并用二员，令其与臣等同办阁务，深为便益。再照二臣才品虽同，年资稍异。马自强任礼部尚书已及三年，近又恭遇大婚嘉礼，颇效勤劳，如用本官，似应量加一品官衔，仍以尚书兼阁学办事。申时行年资稍浅，如用本官，似应量转左侍，兼阁学办事，乃为相应。臣等俱未敢擅便，谨题请旨。

（奉圣旨：马自强以本官加太子大保、兼文渊阁大学士，申时行升吏部左侍郎、兼东阁大学士，俱着随元辅等在内阁办事。吏部知道。）






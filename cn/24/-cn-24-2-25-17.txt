白眚白祥


调露元年十一月壬午，秦州神亭治北雾开如日初耀，有白鹿、白狼见。近白祥也。

神龙二年四月己亥，雨毛于越州之鄮县。占曰：“邪人进，贤人遁。”

大历二年七月甲戌日入时，有白气亘天。九月戊午夜，白雾起西北，亘天。五年五月甲申，西北有白气亘天。

贞元二十年九月庚辰甲夜，有白气八，东西际天。

大和三年八月，西方有白气如柱。七年十月己酉，西方又有白气如柱者三。

光启二年四月，有白气头黑如发，自东南入于扬州灭。

光化二年三月乙巳，日中有白气亘天，自西南贯于东北。

天复元年八月己亥，西方有白云如履底，中出白气如匹练，长五丈，上冲天，分为三彗，头下垂。占曰：“天下有兵。白者，战祥也。”






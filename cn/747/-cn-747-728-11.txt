○批宰臣贺正月一日河中陈许行营破回鹘表

省表具知。回鹘恃众忘恩，弃盟犯境。朕以勋亲是念，讨伐未行。而乃尚肆枭音，敢回狼顾，恣行驱劫，渝见奔冲。战士等蓄锐多时，奋身自效。犹斗之兽，何足以枝梧；成擒之虏，幸获于逃遁。蜂虿自灭，马牛皆归。此实上帝威灵，辅臣谋略。岂予薄德，所可致焉。循省贺章，良多愧慰。所贺知。


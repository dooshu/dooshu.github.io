卷九十五

<史部,诏令奏议类,奏议之属,历代名臣奏议>

钦定四库全书

历代名臣奏议卷九十五

明　杨士奇等　撰

经国

宋孝宗时朱熹上奏曰臣窃观今日之论国计者大槩有三曰战曰守曰和而已然天下之事利必有害得必有失是以三者之中又各有两端焉盖战诚进取之势而亦有轻举之失守固自治之术而亦有持久之难至於和之策则下矣而主其计者亦以为屈已爱民蓄力观衅疑敌缓师未为失计多事以来此三说六端者是非相攻可否相夺於冥冥之中谈者各饰其私而听者不胜其眩虽以陛下之明盖未能断然无惑志於其间也臣窃以为此其所以然者由不折衷於义理之根本而驰骛於利害之末流故也故臣尝窃妄谓人主之学当以明理为先是理既明则凡所当为而必为所不当为而必止者莫非循天之理而非有意必固我之私也臣请复指其实而明之盖臣闻之天高地下人位乎中天之道不出乎隂阳地之道不出乎柔刚是则舍仁与义亦无以立人之道矣然而仁莫大於父子义莫大於君臣是谓三纲之要五常之本人伦天理之至无所逃於天地之间其曰君父之讐不与共戴天者乃天之所覆地之所载凡有君臣父子之性者发於至痛不能自已之同情而非专出於一己之私也恭惟国家之与北人乃陵庙之深讐言之痛切有非臣子所忍闻者其不可与共戴天明矣太上皇帝念此讐之未报虽享天位不以为乐一旦举而付之陛下者以陛下聪明智勇为必能成此志也然则今日所当为者非战无以复讐非守无以制胜是皆天理之自然非人欲之私忿也陛下亦既有意於必为矣间者不知何人辄复倡为邪议以荧惑圣听至遣朝臣持书以复敌帅而为讲和之计臣窃恨陛下於所不当为者不能必止而重失此举也且不知陛下不得已於议者之言而姑为此邪抑真欲和议之成而为此邪以为姑为此也则既为其始必虑其终我既请之彼必报之不可以苟为也且苟而为此欲以何求也哉无补於事徒害於理臣有以知陛下之不为也以为真欲和议之成也则议者所谓屈己爱民蓄力观衅疑敌缓师未为失计者臣请有以议之夫人以藐然之身位乎天地之间至微也而能与天地并立而为三者以其有仁义之性而与夫隂阳之气刚柔之体同出乎万物之一原而无间也古之圣人所以参天地而赞化育者岂有他哉亦顺此理而无所逆焉耳今释怨而讲和非屈己也乃逆理也己可屈也理可逆乎逆理之祸将使三纲沦九法斁子焉而不知有父臣焉而不知有君人心僻违而天地闭塞敌雠愈盛而邪慝愈繁是乃举南北之民而弃之岂爱之之谓哉且不曰爱其君父而曰兼爱南北之民其於轻重之伦缓急之序亦可谓舛矣夫子为政以正名为先盖名不正则言不顺事不成而民无所措其手足今乃欲舍复雠之名而以讲好为观衅缓师之计盖不惟使上下离心中外解体缓急之间无以应敌而吾之君臣上下所为夙兴夜寐以修自治之政者亦将因循隳弛而不复振矣正使敌人异日果有可乘而不可失之衅窃恐吾之可忧乃甚於所可喜而信誓之重名分之素彼皆得以归曲於我盖不待两兵相加而吾气已索然矣且自宣和靖康以来讲和之效亦可概见敌之情伪吾之得失盖不待明者而後知而小人所以好为是说者盖惟君子然後知义理之所必当为与义理之必可恃利害得失既无所入於其心而其学又足以应事物之变是以气勇谋明无所慑惮不幸蹉跌死生以之小人之心一切反是其所以专为讲和之说者特以便其私耳而谋国者过而听焉岂不误哉今使者将还大议将决此亦救过补败之时也臣?陛下姑置利害交至之说而以穷理为先於仁义之道三纲之本少加意焉体验扩充以建人极深诏任事之臣亟罢讲和之议大明黜陟以示天下使知复雠雪耻之本意未尝少衰虽使敌意效顺无所邀索乃是深有包藏尤足疑畏正宜引义拒絶以伐其谋然後表里江淮合战守之计以为一使守固而有以战战胜而有以守奇正相生如环之无端持以岁月以必复中原必胜敌人为期而後已虽其成败利钝不可逆睹而吾於君臣父子之间既已无憾则其贤於屈辱而苟存固已远矣臣?陛下以此处心以此立志则仁义之道明於上而忠孝之俗成於下人道既得天地之和气自当忻合无间而敌虽强悍亦将不得久肆其毒则何事之不可成何功之不可立哉臣草茅微贱不识事宜独以所学妄论大功惟陛下择焉

熹又奏曰臣闻益之戒舜曰儆戒无虞罔失法度罔游於逸罔淫於乐任贤勿贰去邪勿疑而终之曰无怠无荒四夷来王周之文武亦以天保以上治内采薇以下治外始於忧勤终於逸乐其後中微小雅尽废四夷交侵中国衰削宣王承之侧身修行任贤使能内修政事外攘夷狄而周道粲然复兴臣尝以是观之然後知古先圣王所以制御中外之道其本不在乎威强而在乎德业其任不在乎边境而在乎朝廷其具不在乎兵食而在乎纪纲盖决然矣恭惟陛下躬履艰难之运而思所以成中兴之功者既知当为与所当止之大端矣然而勍敌凭陵包藏不测中外之议咸谓国威未振边备未饬帑廪未充士卒未练一旦缓急何以为计臣独以为今日之忧非此之谓所可忧者乃大於此而恨议者未及之也臣窃观今日谏诤之涂尚塞佞幸之势方张爵赏易致而威罚不行民力已殚而国用未节以是四者观之则德业未可谓修朝廷未可谓正纪纲未可谓立凡古先圣王所以强本折冲威制中外之道皆未可谓备是则臣之所深忧也不识议者亦尝以是闻於陛下之听否乎臣愿陛下三复诗书之言以监所行之得失而求所以修德业正朝廷立纪纲者必以开纳谏诤黜远邪佞杜塞幸门安固邦本四者为急先之务治其本而毋治其末治其实而勿治其名庶几人心厌服敌人知畏则形势自强而恢复可冀矣臣踈远贱愚震慴天威未敢罄竭所闻以久稽圣听而粗举其端如此伏惟陛下留神裁察

王质上言曰臣观今日事势训兵理财先为富强以待天下有变敌国有衅则乘机从事於中原此今日恢复之定规也天下未有变吾能激之使变生敌国未有衅吾能挠之使衅作使就吾之机以行吾之志此今日规恢之奇谋也弋者取禽猎者取兽方其栖深林伏丰草待其偶然自堕於网罗而後取之非弋猎之妙也动之使飞而触吾之罗扰之使逸而触吾之网网罗在此若有所不可已而必陷其中此弋猎之妙也自岐亮殒亡葛褎篡立为葛褎者其守国盖亦得策然岂可以其得策而遂絶念忘怀以为终不可图也要当使其不得已而必舍得策就失策彼虽明知而无可奈何必当出此臣所谓使彼就吾之机者英雄图天下之妙诀也与陛下言恢复者衆矣亦有及此者乎正隆之末中原本不欲南向岐亮以势刼之未至汴而军已离未渡淮而盗已作未抵江而葛褎已叛中原大乱数年而後定此葛褎覆车之鉴也葛褎鉴岐亮之败其势不得不归於和方陛下坚持不和之论为葛褎者亦罔知攸济其初欲弃河南啗我以为和其臣力言岐亮之死军势甚危我不能袭而止陈蔡之陷汴洛大震我不能进而退陇右之失关中欲倾我不能取而归以此三者卜天意之不与我苦劝葛褎勿弃河南已而削臣礼损岁币欲就我以为和而陛下难於弃要害之地固执如初已而大臣异议并边撤兵则乘间进师遂脇我以为和而陛下权宜从之葛褎谋和之序有三势未安则欲啖我以为和势稍立则就我以为和势既振则脇我以为和於是仅乃得成自辛巳至甲申何其欲和之坚谋和之艰也葛褎之被衮服冕其初未敢侥幸久长也至是东南既和中原渐定而其国始可保矣葛褎初年金人已有亡证其能存立渐至康强者和之效也故葛褎欲保今日之和犹秦桧欲保前日之和也成之既艰保之必力苟失和则必用兵用兵则中原之人又复如前而岐亮之患亦将袭後此葛褎之所甚惧也夫中原之与金人其不相安久矣靖康建炎之际宇宙横溃生灵骇散莫知性命之所寄金人得以扫荡而平吞之然而立伪齐而复废还河南而复取徘徊展转欲奄中原而未决欲弃中原而又惜之既见东南之仅欲自全而不能为害也中原之人又久困蹂践无所归依其势已折而不支於是决混一之计大徙五国之衆杂居中原昭然以立法制不从令者荡尽城邑诛及种族中原既不能以抗金人而又无所望於东南力尽势穷而始定此尼雅满乌珠之徒善观天下之势而疾徐操纵不失其节以是能成其强然号为相属而实未尝相安尼雅满乌珠之徒能变其外而不能变其中天意留此与我若将以待恢复者也岐亮好胜自任以为中原之人食我水土为我臣仆者数十年无有不从而不知中原之人非相服之真心特以风恬浪静难以施其鼍作鲸吞也风涛忽起足以鼓跃而簸掉则平时蓄憾之心至此得以逞矣岐亮之还师未尝为我所得而多为中原百姓所殱关中陇右山东河南州县之稍复未尝为我所下而皆为中原百姓所献岐亮一动而中原之衅作为吾之利也如此为彼之害者如彼葛褎因岐亮之变觉中原之心故其谋欲静以安之中原安则其国安其国安则其身安臣知葛褎永不敢离燕地永不敢兴南师何者其身所以得此位因前人之举此事也我又为之则我身乌知其不为亮他人乌知其不效我也葛褎明见此理坚守此说故十年而中原无变葛褎之说终不移则中原之变终不作中原之变终不作则金人之势终不倾不知我将坐待以至何时也近者谁为葛褎之谋寛诱中原之衆吾淮南迁徙之民稍复还归或者以是为忧而臣益以窥见葛褎之心可以行吾之谋也盖彼务为销变而吾当激之使变生彼务为省衅而吾当挠之使衅作如人经病後务为调适安和惟虑病之复至则当劳动其精神耗散其气血不当养之使其安坐而少病陛下既了然见天下之势则当断然随势而施谋倘移乘舆进幸建康则中原必讙传亲征彼不得不签刷调发以为之备则木末之风渐起江心之浪随生中原之情固已汹汹而不靖岌岌而不寜将渐逞前日正隆之态岐亮以断然不移之决持炽然不可向之威方其签发固已不肯尽从观葛褎之庸岂可以比岐亮之果锐人不肯尽从亮则不肯尽从褎也必矣不肯尽从则其间必有强黠好争踊跃思动者出而为抗此天下有变之端也间遣一使者复谋园陵其势决不肯从不从则备我益急备我益急则中原益骚又间遣一使者求减岁币其势亦决不肯从不从则备我愈盛备我愈盛则中原愈扰或者以为鸷鸟将击而匿形苟欲图人不当警使为备此未可与权也吾之警使为备者乃欲激之使变生而挠之使衅作彼不如此则无以动中原中原动则彼覆亡之萌而吾恢复之资如此一两年之间可以渐致中原之閧坐成敌国之乱而吾厉兵秣马扬欲进之声而未动飞符走檄作欲往之势而未行中原一扰则不能遽止寖久则寖多寖广则寖炽彼方分力以支中原未暇全力以及东南也中原室内之患东南门外之忧彼将孰先则吾虽产其祸而未即受其敌其初隂搅之而未明犯之及其成败之未决去住之未定分道整军而前收中原之豪族以为吾爪牙据中原之沃壤以为吾囊索立契丹之主使率契丹之衆归　故部还主渤海诸戎之在中原者各随其主而返其故则女真亦不能独立於中原今人徒见其外厖然以大而不知其中枵然以空女真之衆曾不当奚契丹渤海韎?等诸国十之一五国之衆又不当河南山东河朔关陇等诸道百之一措女真於五国之间固已甚微措五国於中原之内盖益甚眇今吾与中原相合而为一则五国不得不散而去女真不得不迸而归苟为不然则亦自相鱼肉决不能相守不贰以与我并争於中原也诸戎与中原相错世俗所谓猫鼠之相乳蜈蚣蛙蛇之同穴者也乌能久而相安五胡之乱刘氏为匈奴而胡灭之石氏为胡而冉闵灭之鲜卑又灭之慕容氏为鲜卑而氐灭之复兴而晋又灭之苻氏为氐而羌灭之复兴而羌又灭之姚氏为羌而晋灭之金人残灭诸戎陵蹂中原假合而为一家凡今相处者非其不共戴天之雠则其不反兵之雠也故不独中原与金人不相安而诸戎亦与金人不相安也金人常蓄土摧瓦解之势於其腹心而吾不思所以谋之亦可谓偷安苟活之计矣使偷而可安苟而可活如是而能久犹云可也太祖太宗相与议汴洛之都太宗以迁为难则决策居汴太祖叹曰不及百年东南之力竭矣未五六十年而东南已以病告盖重兵宿於京师而供给仰於东南京师之备愈滋则东南之力愈负重今以东南为国西自兴梁东至吴越罗兵为守已过承平之大半而未止也不独养兵而所以为国之具其取诸东南者又倍重於承平之时今将五十年矣其力日削一日岁朘一岁苏绰之在魏也以国用不足重为征税之法既而叹曰今所为正如张弓非平世法也後之君子谁能弛之东南立国之初一时张弓之法至今不弛而更急者多矣近世赵开为盐酒之法以赡蜀师将死言曰若因循不恢复蜀将大困而我为祸首也此与苏绰之意无异今张弓之法不弛而更加急恐非可以持久也大抵东南本非久立国之地民力尽则国从之汉自灵帝以後而南北分在南为孙氏晋自愍帝以後而南北分在南犹为司马氏已而为刘氏为两萧氏为陈氏唐自昭宗以後而南北分在南为杨氏已而为李氏惟司马氏有南最久名为百有二年而其间拥虚器徒有名号者岁月居多亦可谓国非其国也故在今日不得不注意中原以纾东南迫切之势以图宗社坚长之策西晋凡五十二年武帝粗安者二十余年而惠帝怀愍极乱者三十余年至元帝中兴而中原已无情於司马氏矣何者相恩之日少相毒之日多也故晋人恢复为难然桓温至灞上刘裕入长安中原犹有恋恋之情所谓长安十陵是公家坟墓咸阳宫殿是公家室宅舍此何之是时关中相继为苻姚割据将八十年与刘裕初漠然也而苦邀其留痛恨其返盖虑北有拓跋西有赫连此华人真情终不安於他役也我自太祖造邦德泽洽於中原者二百年今相离虽渐久而其情未泯也为我毁族为我毁身不可胜数而终不悔岂可使之帖然受制於人而无所泄其愤阔然相踈於我而无所效其情绍兴隆兴屡欲恢复而不就盖谋国大臣握兵诸将之过而非中原之难下也中原难下当在它时日愈久则情愈衰情衰则相视如路人甚则相疾如仇雠此则中原难下之时也宣和取燕山契丹谓吾师曰南人只道燕云是我故地不道属我已二百余年能无许久君臣之情今日但当死鬬故涿易二州之外其余皆恝然也它时中原故应有此气象有此气象则难图矣政使不与敌人相安则恐当有草莱豪杰起而收之今日虽有豪杰亦未能收何者人情未忘我也人情未忘我则知有我不知有它从我则能行舍我则不能立故豪杰睥睨而不敢轻发必待我而後可动虽使有赤眉王郎亦必托汉为名托汉为名则借汉为重是其权已在汉也权在汉则终当归汉何者伪不敌真也今陛下握敌人兴亡之权制豪杰从违之命而或者以为恢复甚难陛下过听而未决则足未尝有以的然可指之形判然不可易之理而告陛下者也臣谓今日有事於中原以十分为率而计之六分用中原攻金人一分用诸戎攻金人三分用东南攻金人若十分尽仰东南此晋宋所以多无成也宋文帝谓佛狸曰河南旧是我地今当修复不干河北不知中原已无情於司马氏而安得有情於刘氏也故檀道济王玄谟之力易穷佛狸之势难遏盖专取力於东南而无所借助於中原此元嘉所以再举而再屈非今日事势之比也今日事势大略与东汉相同西汉自高祖以至平帝二百年而夺於王氏十五年光隂未远风声相闻故人情思汉为深光武起於中原其势为便陛下兴於东南其势为不甚便然光武极其力坚其志而期於必成陛下容有所疑容有所惮者必有一掷之语孤注之言以动揺陛下之心而不知天下有全策如臣之谋也光武至不乐兵尝言每一发兵头须为白关东初平不堪兵间之积苦且欲置隗嚣公孙述二子於度外然终不能自已者虑後患之难图也况陛下守东南难久立之地对女真不并存之敌未易可以安枕高卧置此敌於度外以隗季孟公孙子阳待之也夫天下之势至此不变则不解气候烦蒸非疾雷迅雨则欝滞之气不散清明之气不回当是之时惟英主能与世为雷雨陛下真英主也可惜蹉跎玩时将老陛下齿髪迤逦遗患将殃陛下之子孙凡今所患兵之未精财之未裕陛下试令臣熟数於前然後知兵非难精财非难裕臣虽无似自度与陛下办此而不难陛下诚能变风俗销朋党使淫辞詖行者举不得作则出与陛下同心图事协力济功者将患其多不患其少臣虽不才诚自信与陛下办此而不难臣非敢自谓能也陛下有英主之高资一借筯可以转移天下之安危一蹑足可以钤制英豪之死生故臣敢谓与陛下画策与陛下任事足以取效而无难恃陛下之为英主也如臣区区可惜为斤斧之所伤残风波之所覆溺生无所成死有遗恨实惟陛下图之

孝宗屡易相国论未定质为太学正上疏曰陛下即位以来慨然起乘时有为之志而陈康伯叶义问汪澈在廷陛下皆不以为才於是先逐义问次逐澈独徘徊康伯难於进退陛下意终鄙之遂决意用史浩而浩亦不称陛下意於是决用张浚而浚又无成於是决用汤思退今思退专任国政又且数月臣度其终无益於陛下夫宰相之任一不称则陛下之志一沮前日康伯持陛下以和和不成浚持陛下以战战不验浚又持陛下以守守既困思退又持陛下以和陛下亦尝深察和战守之事乎李牧在鴈门法主於守守乃有战祖逖在河南法主於战战乃有和羊祜在襄阳法主於和和乃有守何至分而不使相合今陛下之心志未定规模未立或告陛下金弱且亡而吾兵甚振陛下即勃然有勒燕然之志或告陛下吾力不足恃而金人且来陛下即萎然有盟平凉之心或告陛下吾不可进金不可入陛下又蹇然有指鸿沟之意使臣为陛下谋会三者为一天下乌有不治哉

质又奏曰臣尝论之夫人之为国利至不能不喜害至不能不惧惟其当利害之际喜而不示其喜之之形惧而不露其惧之之迹故其虚实不可得而窥而浅深不可得而测何者虑之素定故不揺养之素厚故不惊彼其轻喜而骤惧者皆虑之不定养之不厚故仓卒迫惧之中利得以怵而动害得以胁而迁嗟夫天下之变生於有间而可入善为国者深藏其喜惧之端补绽缝隙以自秘其肺腑使人操之而莫能抵其渊叩之而莫能揣其钥穷搜曲览而莫能得其要领当是之时虽有强隣悍敌亦且逡廵退缩而不敢措意於我臣观自古谋人之国既先诱之以利又倡之以害夫诱之以利而倡之以害所以寻其间也或者不能开其寻之之路而闭其入之之门喜惧之情洋溢於内而表暴於外故堕其计而不知此何异搏人而授之以手足盗在门而自啓其键也其亦可谓大惑矣盖昔者秦人欲以十五城而易赵璧赵人虽吝於子璧而喜於得城璧既入而城不割则仓皇携璧以归夫秦人以虎狼之心欲尽吞诸侯而宰天下其志岂在璧也而藉以试赵赵人信之则秦人固已得其肺腑矣是以暴骜陵刼至於加兵而不忌盖知其无能为也楚子伐宋而宋不服令其师曰入筑室反耕楚乌能筑室反耕也哉何者越千里以伐人而强晋蠢蠢然又有欲动之势形孤而心揺必不能久矣而华元不得其情震悼惴栗奔走求盟若不可以终日此其势不得不折而归楚是二国者其初未尝有致弱之形而不能自窒其间以至於颠沛而不可自立故臣尝以为善谋国者寻其间而善为国者窒其间近者传北朝欲归河南之地臣闻之士大夫以为朝廷至於动色相庆已而闻北朝欲迁汴京之都臣闻之士大夫以为朝廷错愕而莫知所为夫河南之归汴京之迁此不待智者而得其是非矣何者古之弃地有三或不能有而弃或无所得而弃或交相易而弃此三者今北朝皆无焉臣固知河南之不归也然而此言之所以出者臣恐北朝之谋以利诱我而试其喜不喜也古之迁都有三或以兵火残敝而迁或以隣敌窥伺而迁或以形势迫隘而迁此三者今北朝皆无焉臣固知汴京之不迁也然而此言之所以出者臣恐北朝之谋以害喝我而试其惧不惧也此正当今窒间之时而喜惧之形乌可轻出哉臣读东晋谢安传而详观其处利害之际至於苻坚之宼而不为惧谢玄之胜而不为喜未尝不咨嗟叹息以为後世君子之莫及而推原其故则盖本於虑之素定而养之素厚是以利不能诱害不能喝夫天下之事缘饰之则以文雅而镇压之则以器局就二者而轻重之寜不足於文雅而器局之君子天下国家不可一日无也质又奏曰臣尝论之曰静而观利害之变揣其轻重量其多寡而择其害轻利重害寡利多者为之虽间有所拂於世俗则固当有所勿恤何者天下之利害纷纭反覆於冥漠之中抟之而不可执其形寻之而不可究其端然轻重有定势而多寡自有定量甚不难知也今夫以铢两钧石而视衡则铢不若两两不若钧钧不若石以龠合升斗斛而观其量则龠不若合合不若升升不若斗斗不若斛善处利害者如衡之於铢两钧石量之於龠合升斗斛深明於毫忽之间曲辨於勺撮之际惟夫世之君子心不平而气不定高则为名所眩下则为利所怵是以轻重之定势多寡之定量举皇惑颠倒而莫知晁错之削七国王深谋之挑李虏朱异之纳侯景杨国忠之服安南昔以为利一而害百者利一而害百虽童子亦有所避而不为执天下之柄而不若童子之识亦可谓大拙矣臣尝叹伏会昌宰相李德裕之善处事以为非庸材常智所可及乌介可汗饥不能振退浑党项请以部落撃之因天德军使田牟以为言德裕曰不可沙沱退浑不可恃也见利则进遇敌则走谁肯为用邪天德兵素弱以一城与劲虏角必败黠戞斯攻安西北庭武宗欲求其地德裕曰不可安西距京师七千里北庭五千里异时河陇为我郡县故能缓急调运河陇既入吐蕃则何所兴发何道馈挽纵得无用嗟夫有诛虏之便而不进有得地之势而不取此庸材常智之所谓失机者也而德裕所以揣轻重者甚明而量多寡者甚精以为诛虏而生衅则不如勿诛得地而耗财则不如勿得故他人以为可德裕以为不可而今之谋利害者不然近者括沙田籍铜器此其为利之士大夫沙田之数租以石计钱以緍计殆不过十数万而江淮浙西之民咨嗟愤恨有甚不堪者举天下之铜器而付之炉冶或者以为风餐土蚀之余薪烹火化之後颇不利於铸钱而生民器用一扫而空之此二者皆以毫髪之利而召天下之怨岂非谋利害者不揣轻重不量多寡之过欤臣闻天下之人谁能皆有以顺适其意苟使吾事举而有功功成而有利则虽朝谤夕诽固有不必问者今之所图者百分之劳曾未有一分之获而天下已纷纭议论而不可禁臣以为善计利害者不为也

质又上固本论其一曰夫所谓重淮者何臣尝论之曰有三镇然後能守河有两淮然後能守江江之恃两淮如河之恃三镇皆所以藩篱其外而扃鐍於内自渡江以来强邻悍敌相与隔樊墙而分尔汝盖无?而不有疆场之警然建康未尝聆西北金革之声而长江未尝染敌人戎马之气虽苻坚倾天下之锋而尽锐於一掷卒阻於淝水而止宋文帝与佛狸相抗彼佛狸之师非脆敌矣冲荡飘忽一旦而临瓜步遂与建康相望然逡廵退避若不可以终日故臣以为晋之所以能保江左者以两淮有以当其前佛狸之所以不能越瓜步者以两淮有以邀其後国家渡江之初迹未着而心未安是故有两淮而不能守和亲之後誓已定而约已明是故有两淮而不敢守然不能蔽淮终不可以蔽江今沿江之屯有四一军驻鄂州一军驻池州一军驻建寜一军驻镇江平居无事形聨气接可以当冲要而塞孔道一旦有急上下数千里聚之则不徧散之则不多故臣以为蔽江先於蔽淮非以为淮之果可蔽江也缀之於前而待之於後则守之也固而应之也闲盖军旅之中一夫被重铠一夫被单铠被重铠者一铠洞则一铠存而被单铠者一铠洞则肌肤切矣然而今日之计有蔽江之实而无蔽江之名有蔽江之实则我得利无蔽江之名则彼不惊此不可以不熟讲也今两浙九州郡之卒亡者不补而在者无几是故有其籍而无其名所以供官吏卫府库逓邮传者举不能备数如是则莫若举给役之名而增州郡之卒小州五百人大州倍之今之两淮地旷人稀而郡县孤弱是以有冒禁通茶之商出没乎其间发源於江西而波流於江北盖尝震动郡县力不能制如是则莫如以御盗之名而增廵检之土兵尉司之弓手小寨土兵二百人大寨倍之小县之弓手百人大县倍之一路有几州一州有几县一县有几寨诚能皆勇锐悍敏之夫厉之以戈矛弓矢之法而示之以坐作进退之节诱之以赏惩之以罚不出五年则精兵可以所在而有此可谓我得其利而彼不惊者也陛下若以臣之言为然则密谕两淮之计臣可以损其馈军之数而留之以为养土兵之资则两淮不为无用而缓急可以缀敌长江不为无助而仓卒得以为备盖天下之事不可使庸夫处之庸夫处之则安坐而待衅不可使褊夫处之褊夫处之则张皇而生变惟夫缓不为庸急不为褊然後能收冥冥之功是臣之策也其二曰夫所谓重蜀者何臣尝论之蜀之常势非盗贼窃发蛮夷侵扰之为可忧而将帅专制之为可畏自古蜀之盗贼惟公孙述李雄崛起於闾阎草野之中猖狂僭窃以自正朔盖适当大乱之世自李宝张忠之败罗尚之死而朝廷不复有一戈一戟入剑阁纵横飘忽听其所往而莫之限故此二人者前无所忌後无所顾得以坐成割据之势其余如汉之马相赵祗晋之谯纵本朝之王均李顺皆不旋踵而扑灭唐自天宝以後蜀?被南诏之扰盖尝一至成都而不能居又尝再犯而不能入然卒以奔败而远遁故臣以为盗贼窃发蛮夷侵扰皆不为蜀忧何者主客之势然也今夫蜀地险阻而离隔其人柔忍而朴厚惟其地险阻而离隔故盗贼卒然起於其间而首尾肘腋不能以相应故其心揺蛮夷无故而深入则断续先後不能以相入故其势孤心揺者易散势孤者难立可以为一时之扰而不可为久远之患至於柔忍朴厚之人呼之则来招之则应有奸雄桀勇之夫而专制乎其上浸淫渐渍久而必至於为害故唐之崔寜韦臯皆积累岁之久遂拥兵擅利以抗朝廷梁之王建後唐之孟知祥亦皆先恢拓其腹心而长养其羽翼一旦反目而从容谈笑坐得数千里之地小而为崔韦大而为王孟凡久而制蜀未有不然者此臣之所以为今日之虑也今之制蜀者其初始有一时之功栽培涵养而遂有不可拔之势兄弟之相承支党之相联吏之奉承其风旨民之习熟其名字也盖已久矣夫平居无事彼犹肯以虚名奉我我得以虚名役彼彼不幸有揺足之变则虚名有不可施而实祸将生盖臣以为杜鸿渐择其所畏假之以兵而布之列郡以扼其势而制其奸重诲纳凉师之兵於蜀之腹心以幸其有所惮而不敢动而不知夫圉虎豹於一闲跳踉奋啮乃所以趣其鬬拟刃於人胷手足不疾应者未之有矣鸿渐之策是圉虎豹於一闲而重诲之策则拟刃於其胷也故二策之在今日皆有所不可行何者将以销变而反以生变非朝廷之利也臣愚以谓镇静而不惊寛缓而不迫久远而有利者莫若厚恤二川之民於常赋之外时有所蠲除其征需於常佣之外时有所寛简其力役间遣使者发德音下明诏丁寜委曲为之训辞而深恤其疾苦盖朝廷之待巴蜀必有以大过於江淮闽浙湖广之民而後有以大慰巴蜀之心使其常有不能忘朝廷之心则缓急之际斯有不忍负朝廷之意夫如是则将帅能有兵而不能有民有兵而不能有民则可以为患而不可为大患今两川之民外资边屯内供朝廷以臣度之盖必有重困者纵而不收恐为专制者资耳

袁说友上规恢三事奏曰臣仰惟陛下神功圣武超冠古昔深念列圣二百年之贻谟中原千万人之思汉粤自践祚力图大勲临朝慨嗟日轸宸虑将帅之能否上厪於主择士卒之贫窭曲意以加惠缮治器甲修筑城堡选练将士储峙金谷云屯之分布马政之蕃息凡是数者陛下已经理而整齐之然臣犹有愚虑以献陛下其说有三一曰毋露机二曰毋较礼三曰毋轻敌夫帝王之兵贵谋而贱战智者之谋计定而机不发史臣论光武之复汉而归之沈几先物焉盖机之不沈则事未及举而迹已布见将物先於我而我乌能先物哉臣?陛下以贵谋为先以沈机为智举事贵乎渐使彼浸闻而不疑决策贵乎神使出其意而叵测戒饬边吏防奸人之探刺申谕统帅毋生事以张皇凡吾求以胜敌者横斜曲直而彼莫知所终焉此臣所谓毋露机也自古复人之讐必以吾所不足爱而易其所可爱小利不较小屈不恤此其志未可量也越王报吴卑辞厚礼惟吴是徇盖辞之卑礼之厚於吾固无损也而适足以滋其骄玩之习稔其怙恶之志而重吾国人愤懑不平之气用是以报乌有弗济者臣?陛下毋惮言辞毋惜苛礼酬应之仪毋薄於畴昔使命之遣毋惜於称臣将取故予而养其贪侈之奸屈己下人而激吾国人之愤谋之如此而待之又如此岂不足以举事哉此臣所谓毋较礼也夫以有余者待人而以不敢自足者处已则无玩敌无轻举将见可而进如破竹矣东汉之初匈奴饥役自相纷争臧宫马武?得五千骑以立功光武谓传闻之事常多失实帝非谓其果无是事特欲益稔其恶静观其变而徐起以取之耳故其後有空朔庭之举天下之事亦岂在骤忽而亟图哉臣?陛下幸敌人年来衰亡已兆而愈先自治嘉中原年来思汉正切而益务绥怀常若彼有难图之形而我未有必取之势蓄锐养晦坚意笃志待时而动奋然必为将何往而弗克者此臣所谓毋轻敌也夫是三者固岂区区然求目睫之胜哉养吾之力以深藏其机安吾之民以姑尽其礼全吾之策以熟料其敌皆所以为不可测之计期必发而必中尔惟陛下鉴臣之说以观今日之势而不以为迂将不岁月而复古兴周明谟隆汉匹休周宣汉光於千载之上如臣等辈期与中原赤子共覩汉官威仪之盛岂不壮哉

说友又上言曰臣尝观汉高祖最善虑事方天下未定自关以西每先固守然後东征西伐得以取胜其自将击陈豨也非萧何守关中则韩信之叛实累其後明年又自将击布亦回视郤虑常使问萧相国何为帝之意谓寜使吾之伐人者未克毋寜使吾之境有变焉盖跋前?後以掣吾肘用兵之大忌也臣仰惟陛下神功圣武超冠古昔深念列圣二百年之贻谟中原千万人之思汉粤自践祚力图大勲将率则上廑於主择卒伍则捐金以加惠器甲城堡士马金谷凡古人战胜攻取之具陛下已经理而整齐之夫以天道好还之理祖宗在天之灵而鉴观陛下复古之念如此固已啓佑大业而开疆拓土之盛复见於今日矣然臣犹有愚虑不识忌讳以献陛下伏见年来江湖之盗时敢窃发比者广西李接小宼亦敢为妖此固自投死地何足诛锄而臣私忧过计以为当清明偃戈之朝区区疥癣随自殄灭固何足道然陛下方笃意复古勲在朝夕它日复会东都举国大进於时江湖闽广数路万一有警必有?後掣肘之患此岂可以不预为之防也夫江西湖南盗贼固当深虑若闽广三路尤不可忽盖地土牵联团簇又诸郡相望别无险隘譬之冈阜自成一区或有寇盗苟不即灭非若江西湖南路地形断续隔别分散时有高下险限之比若不先为之策异日必为後累臣辄以管见五说仰溷天听其一曰乞行下闽广三路提刑司专一措置诸州禁军令守臣同本州兵官日务训阅立为赏罚激厉能否并不得占用一名提刑每岁循行点按不得因而搔扰月具见管禁兵姓名人数申奏其二曰闽广诸郡城壁颓圮兵器朘削二广尤甚乞行下三路运司借拨钱本同各州守臣措置日下修筑城壁务令坚固打造器甲务为可用具已修打过城壁器甲数目申奏其三曰二广郡守多系部阙凡以资序而得者率是癃老罢羸之人何以应猝乞命大臣更择紧要州取旨升作堂阙选材差授许除第二任知县人内系极瘴去处厚立赏格三路守臣陛辞之日戒以训兵爱民之事庶使材力有余可以责任其四曰每遇三路谋帅择宪必先威望智略足以弹压镇服者仍乞同各州守臣皆一一久任毋遽迁易如任满日部内无窃发事并与迁秩召擢否则取旨议罚以为惩劝其五曰窃惟圣化旁洽远民兴行年来二广之士浸多秀頴宜命大臣搜扬荐召择其一二以渐擢用诚足以收远郡之心销奸慝之习亦汉高慰赵子弟之遗意也臣愚欲望睿断首以闽广为重頫鉴臣说以次施行庶几陛下养晦蓄锐奋然必为之日可以专意北向无复顾後之忧盖天下之事惟周防厚虑者为不可敌也惟陛下谨之重之以全大计实宗社幸甚

历代名臣奏议卷九十五








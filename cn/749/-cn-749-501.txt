周必大


必大字子充，一字洪道，庐陵（今江西吉安）人。生于靖康元年（1126）。绍兴二十一年（1151）进士，又中二十七年（1157）宏词料。孝宗朝，历官起居郎、权中书舍人、给事中，罢，复为秘书少监兼权直学士院，罢，又权兵部侍郎兼直学士院，除翰林学士、礼部尚书兼翰林学士、吏部尚书兼翰林学士承旨。淳熙七年（1180），除参知政事，九年（1182），知枢密院事，十一年（1184），除枢密使，十四年（1187），转右丞相转左丞相。十六年（1189），转左丞相。光宗立，转少保，封益国公。出判潭州，改判隆兴府。宁宗朝，以少傅致仕。坐伪学贬降少保，寻复原官。嘉泰四年（1204）卒，年七十九。赠太师、谥文忠。有平园集。

朝中措

乘成台上晓书云。黄色映天庭。已谢浮名浮利，也知来应长生。

边亭卧鼓，馀粮栖亩，朝野欢声。从此四时八节，弟兄常醉金觥。

满庭芳

子中兄自安仁遗书云：将以重九登高祝

融峰。且有“借琼佩霞裾”之语，戏往一阕

以解嘲

天壤茫茫，人心殊观，未免因欠思馀。太山邱垤，同载一方舆。那更长沙下湿，祝融峰、才比吾庐。秋风冷，攀缘汗浃，应叹苦区区。

登高，聊尔耳，何须蜡屐，谁暇膏车。默存处，清都宛在须臾。笑约乘鸾羽客，窥倒景、拊掌崎岖。归来把，萸囊菊盏，一为洗泥涂。

谒金门

和从周宣教韵祝千岁寿，请呼段、马二

生歌之

梅乍吐。趁寿席、香风度。人与此花俱独步。风流天付与。

好在青云歧路。愿共作、和羹侣。归访赤松辞万户。莺花犹是主。

点绛唇

葛守坐上出此词，道思归之意，走笔次其韵

报答风光，满倾琼液休思睡。乱莺声碎。来往甘棠底。

闻道中和，深简君王意。归舟起。到时应是。玉殿槐交翠。

又

醉上兰舟，羡他沙暖鸳鸯睡。月波金碎。愁海深无底。

太守新词，解释无穷意。高歌起。浮云间事。浑付烟中翠。

又

赴池阳郡会，坐中见梅花赋丁亥九月己丑

踏白江梅，大都玉酥凝就。雨肥霜逗。痴了闺房秀。

莫待冬深，雪压风欺后。君知否。却嫌伊瘦。仍怕伊僝僽。

又

七夜，赵富文出家姬小琼，再赋丁亥七

月己丑

秋夜乘槎，客星容到天孙渚。眼波微注。将谓牵牛渡。

见了还非，重理霓裳舞。都无误。几年一遇。莫讶周郎顾。

朝中措

贱生之日，蒙季怀示朝中措新词。今借

严韵以侑寿斝，敬述雅志，非泛泛祝词也

戊子

月眉新画露珠圆。今夕正相鲜。欲导唐家诞节，先生汉相韦贤。

悬知此去，莺迁春谷，鹗在秋天。班首算来旬岁，状头看取明年。

又

胡季怀以朝中措为寿。八月四日，复次

其韵。季怀常以宰相自期，故每戏之己丑

九重深念朔庭空。良弼梦时中。擢第难遵常制，筑岩直继高风。

明年东府，金钗珠履，列鼎鸣钟。良酝傥分焦革，早禾休浸曹公。

醉落魄

次江西帅吴明可韵庚寅四月。

山川迥别。赤城自古雄东越。钟英储秀簪绅列。何事黄扉，殊未相黄髮。

如今衮职那容缺。人心恰与天时合。看看孚号彤庭发。初破天荒，留与后来说。

又

才高句杰。飞黄却应鸾和节。新词聊卷波澜阔。泉玉淙琤，犹不比清切。

相逢未稳愁相别。南园烟草南楼月。阳关西出重吹彻。垂柳新栽，宁忍便攀折。

西江月

暮春鲁氏坐上次胡邦衡韵

三月群贤毕集，二天五马先光。传觞击鼓底匆忙。画鹢将飞江上。

鲁国方虚两社，齐人要复侵疆。延英引对上东廊。应念幽人相望。

又

再赋送行

藉甚新除刺史，归然鲁殿灵光。诏书催发棹讴忙。沙路从今稳上。

有喜刊除戎索，无劳远抚闽疆。日高龙影转槐廊。想见清光注望。加上太上皇帝太上皇后尊号册宝乐章乾道六年

奉上册宝导引曲

重华真主，晨夕奉庭闱。禋祀庆成时。乾元坤载同归美，宝册两光辉。斑衣何似赭黄衣。此事古今稀。都人欢乐嵩呼震，圣寿总天齐。加上太上皇帝太上皇后尊号册宝乐章淳熙二年

奉上册宝导引曲

新阳初应，乐事起彤庭。和气满吴京。帝家来庆东皇寿，西母共长生。金书玉篆灿龙文。前导沸欢声。修龄无极名无尽，一岁一回增。

明堂大礼乐章淳熙六年

明堂大礼鼓吹无射

宫导引旧黄钟宫

合宫亲飨，青女肃长空。精意与天通。后皇临愿谁为侑，文祖暨神功。亟蒙祉福岁常丰。声教被华戎。两宫眉寿同荣乐，戬榖永来崇。

合宫歌

圣明朝，旷典乘秋举。大飨本仁祖。九室八牖四户。敕躬齐戒格堪舆。盛牲实俎。并侑总稽古。玉露乍肃天宇。冰轮下照金铺。燎烟嘘呼。郁尊香，云门舞。仿佛翔坐，灵心咸嘉娱。众星俞美，光属照熉珠。清晓御丹凤，湛恩偏浃率溥。欢声雷动岳镇呼。徐命法驾，万骑花盈路。献胙慈极，寿同箕翼事超唐虞。看平燕云，从此兴文偃武。待重会诸侯，依旧东都。








徐太夫人六十序

比岁家居简文字闾巷祝颂之文一切谢去乙卯春夏间闻崑山徐太夫人累受封於朝适当六十初度长公健庵太史请假侍养徵文词大集宾客吴会间为太夫人夀章寓诗一篇得报书更属为文已相见金陵又固属之近世之称夀者富贵夀考又多贤胤观止矣太夫人为左春坊赞善顾公之孙归封公坦庵先生所举喆嗣今学士兼礼部侍郎立斋公起家一甲第一人而编修健庵彦和皆第三人女归祠部郎申君梅江又占南闱榜首天之位置其所生似皆不落第二流即王司寇元美所记前朝盛事殆无以加余尝疑天之畀人福泽也常多靳而独无稍靳於徐氏岂天之私厚之与抑偶然与观商周雅颂诸诗发扬世德率归本於有娀大任以奕世有天下之盛而托始妇人其言似良过考之经传则信而可徵且关雎麟趾之什王化所基非闺门之行乎余未获登堂拜太夫人而尝交顾子寜人太夫人弟也於是知其姊氏贤辛丑过湖上从坦庵先生游逾月见其为人和以厚有召饮辄赴食簋限以五又多长者言诸子名位藉海内而礼贤下士欿然如不及待郎公为大司成时悯赀纳之盛实学之衰也疏请拔天下郡邑奇士为成均高弟子天下始以成均为可重而士知读书向学司成实使然於徐公父子之行事而太夫人之为妇为母可知也居久之客有告我者曰明末兵乱有武人俘数十妇女扃徐空舍中太夫人怜之隂画计毁垣使逸去人以为隐德而至今讳不肯言方是时徐氏未贵也而能隂行善又不以告人见指知臂举一知百他善事可不具论夫履贵而及人易处约而拔人难况其身冒险难者乎太夫人少通书史知大义清心好道训诸子以立身行已亲党子姓有疑事请片言辄定又能立屏间辨交游中人物高下彼史传所称列女或得其一而传之後世矣余闲拾其遗事以彰母德使天下後世知所取法其累见他文辞者盖已详云


○自契丹还上唐明宗表

顷以新州团练使李存矩提衡郡邑，掌握恩威，虐黎庶则毒甚於豺狼，聚赋敛则贪盈於沟壑。人不堪命，士各离心。臣即抛父母之邦，入朔漠之地。几年雁塞，徒向日以倾心。一望家山，每销魂而断目。李少卿之河畔，空有怨辞。石季伦这乐中，莫陈归引。近闻皇帝陛下皇天眷命，清明在躬。握纪乘乾，鼎新革故。始知大幸，有路朝宗。便贮归心，伺良会。臣十月十日决计杀在城契丹，取十一日离州。押七八千车乘，领十五万生灵，十四日已达幽州。

张义方

义方，始名元达，事南唐先主为侍御史。先主倚以肃正邪慝，取前朝王义方名以易之。饵丹病卒。


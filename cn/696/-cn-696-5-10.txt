寄罗湘中少宗伯


圣代丹青事，何人负壮图。
长沙星应瑞，朱鸟岳分符。
谢傅风流首，山公机鉴殊。
玄文原霸楚，大武欲吞胡。
兵法轩辕祖，田功姬旦谟。
上书惊朔漠，讲幄赞天衢。
绛灌真相厌，萧刘可尽诬。
昔曾锄伪学，今见逐名儒。
怀瑾湘江暮，搴兰渌水孤。
春风天入草，寒雨夜啼乌。
家国方多难，英贤孰与俱。
猿声通楚峡，云影冻苍梧。
应有安车至，微闻画像无。
苍生霖雨急，岂得爱江湖。





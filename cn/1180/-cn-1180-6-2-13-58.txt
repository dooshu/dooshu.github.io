答四川巡抚张澽滨


承示乌蒙事，谨悉。大都土夷挟仇讦奏，乃其常态，其中隐情亦多难察。久之，彼当自定，不必一一审核也。

前言情可贞者，偶有所闻，即以奉告，求得是非之实耳。不意科中即有言者，所言亦即前揭中语，似皆得之于蜀宦也。今公不必置辩，但付之按君，虚心核实。如贪迹果实，秉公斥之；如有枉抑，亦宜明白声言，勿以成心处之也。






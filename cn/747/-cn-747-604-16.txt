○谢中书张相公启

某启：某智乏周身，动必招侮。一坐飞语，如冲骇机。昨者诏书始下，惊惧失次。叫阍无路，挤壑是虞。草木贱躯，诚不足惜。乌鸟微志，实有可哀。伏蒙圣慈，遽寝前命。移莅善部，载形纶言。凡在人臣，皆感至德。凡为人子，同荷至仁。岂惟鲰生，独受其赐？伏以相公心符上德，道冠如仁。一夫不获，戚见於色。密旨未下，叹形於言。竟回三舍之光，能拔九泉之厄。袁公之平楚狱，不忍锢人；晏子之哀越石，仍伸知已。所以庆垂胤祚，言成春秋。神理孔昭，报应斯必。身侔蝉翼，何以受恩？死轻鸿毛，固得其所。卑守有限，拜谢末由。无任感激兢惶之至。谨勒军事衙官守左威卫慈州吉昌府别将员外置同正员常恳奉启起居，不宣。谨启。


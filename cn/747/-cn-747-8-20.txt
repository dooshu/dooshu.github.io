○伐龟兹诏

皇天理物，蓄严厉於积阴；大块厚生，腾杀气於秋序。故霆霓震曜，声慑八纮，繁霜凝肃，威加万类。朕既承兹介福，超上皇王，忧责在躬，情兼列代。昆虫不理，犹且纳隍；戎羯未宁，岂宜安席。

逷矣西土，自古游魂；昔与北场，本同根蒂。乘戎致阋，遂尔携离，鸡田戴斗。是其祭天之地；雁塞干云，上应分术之野。疆逾瀚海，局距塞垣，总其衔烛之乡，并为征赋之俗。惟有鸟孙旧境，罝罝所漏，本既先拔，末岂能全。皮尚不存，毛将安附？侵轶旅獒之壤，剽掠巨雀之藩。播此凶荒，历年兹久，积其愆祸，崇凶贯盈。凡厥毡裘，不胜焦烂，蠢兹板屋，尽苦侵渔。膜拜锦车，思拯溺以延首；重译蛮邸，叫严阍而委命。裂裳裹足，骤请天诛。朕乃眷西顾，深悼於怀，舍此弗图，孰祗灵命。是以求衣待旦。对悬亡食，哀彼缀旒，义增投袂。虽临轩而独对，虑疑谋之罔从，乃命鼎司，阴筹远略。言才出於唇吻，应已昭於上元。昧旦临朝，太史奏曰：昨宵甲夜，纤阿蚀昴。考灵台之秘简，徵浑象之旧文。月者yin精，用刑之兆也；星躔胡分，数终之效焉。是知天道虽高，去人非远，至诚仰达，应不逾时。奉以恭行，理当无惑。

今便躬行推毂，制诏夏官；祃社出车，发明秋令。歼斯巨猾，救彼苍黎。可遣使持节昆邱道行军大总管左骁卫大将军阿史那社尔、副大总管左骁卫大将军契苾何力、金紫光禄大夫行安西都护郭孝恪、司农卿清河郡公杨宏礼、行军总管左武卫将军李海崖等，总挈鼋斩蛟之士，帅曳牛佩豕之曹，莫不感义长驱，誓探巢穴之志；循躬距跃，将谢肉骨之恩。又发铁勒兵牧十有三部，突厥侯王十馀万骑，沸涌动沙场之地，呼吸振广漠之风。道自金微，会於葱岭。又遣吐蕃君长，逾元菟而北临；步摇酋渠绝昌海而西骛。齐飞白羽，周设天罗。鏦金悬米之源，掩河津而电击；沫赭崦山之峤，驱日域以雷奔。取彼渠魁，委於司寇，拯其萌隶，赐以营魂。俾夫六骡泛驾，免覆车而伏皂；十角摧锋，与共抵而俱献。岂非有名动众，本为除残，以义出师，贵能惩恶。是以倒戈必宥，事表於前经；舆榇不诛，理昭於往诰。其有去危投款，悔祸求哀：毳幕酋豪，宜锡长缨之宠；韦韝种落，惠以饮喙之娱。且夫察微兴事者机也。劳己安人者义也，天与则取，可谓乘机；众欲斯从。是名敦义。践机而必作，戴义以行之。今此一劳，永康四表，折兵难再，或失时宜。以朕之怀，速颁天下。


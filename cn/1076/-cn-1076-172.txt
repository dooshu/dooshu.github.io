卷一百七十二

钦定四库全书

历代名臣奏议卷一百七十二

明　杨士奇等　撰

考课

宋仁宗时张方平上论考功之法状奏曰臣闻三考黜陟着于虞典三年比校具于周官在汉则京房创考功之法在魏则刘劭立都官之制杜预泰始之格则委乎达官以考所统崔鸿延昌之议盖病乎选曹之无甄择论虽略着于後事各不行於时南比下衰无复议者若夫考历代官人之得失酌一时风俗之厚薄为政之迹良可槩知汉之察举辨论已详取九卿于刺守取刺守于四府三署丞令之高课者而外以六条督郡国之治朝廷时遣诏使传行四方以察吏考俗而公府听采长吏臧否以謡言举按辄被黜免不在考功之法而善恶彰矣魏晋之时九品之制中正之职方为修举未至陵迟中正第其才行吏部据以除授故虽不行都官考课之制而物议定矣永嘉之乱天下幅裂时政衰蹙愒日偷安固无暇宏远之谋猷以经时立政者也爰及有隋事不师古罢州郡辟署以收擥下权末品微资悉铨衡除拟官纪紊而人材杂矣唐氏以兵吏掌文武选事各分为三铨而考功掌校定中外官考类为九等虽制存着令而人鲜克举凡二部所领六品而下赴期冬集服唱注补而已夫停年之制崔亮设於神龟循资之格光庭立於开元积岁以为劳历级以为限无贤不肖混然一律自是天官之任但行令史之职考课之制徒垂虚文今朝廷官人之式以贵任卑以衆任寡贤从类举罪使连坐其道至公其法至平去偏重之权无专蔽之谬所谓询于衆与天下共爵人之义也然选曹所以敝羣吏之治者其功过之迹始于州郡书之而州郡所书限於条式徒铺列其紊文猥及毛细之事逮于筥釡盆盎老妇之用悉籍之有同乎剂约能否之用良恶之迹昧昧不可得而知也及满岁求调铨衡验核第能駮其文字小讹日月微舛勘结细故邀贿引赂吹毛掩瑜去小州入大州解远县得近县叙迁次补如鱼贯鴈行去此取彼若探囊发箧以故恶吏无所畏避民政多至纰错臣谓宜令天下州郡岁结羣吏之课必先疏其功过之状则又以善恶深浅而相补除第为三等直云某人居某职事能举其职尝建立某功事有利于民尝管干某事能办成或覆狱能得隐滥或能发大奸猾去民蠧害其书过罚约此凡郡县衆吏长吏亲书其守倅之成则转运使提点刑狱分校定之逐部州郡设月日期会集上于二司二司之官以其集时咸会治所受部郡之考籍而参议之类其殿最岁上于三府移副于考功伏望朝廷慎选材识之士以授考功之职益增其员分总诸道受外台所上部郡考绩之状使得博采乎清议访察乎风謡有贪暴而居优课循良而处劣第得以论纠参实其功过之事既合补除之法各以其秩叙或上于宰司或列于审官或报于选曹各依等而行升黜陟焉凡吏莅职三年继考三上者迁陟之三下罢免之二上而一下优叙之二下而一上殿留之其余以是为差也此其约而易守简而易辨有稽於古可继於後吏知乎苟且非干时之术必勤於展用士知乎名节为取重之道必励於进德则是为善之士益勉举职之吏咸劝郡县之政不肃而成矣比夫房劭之苛制崔裴之弊迹不少善乎谨论

方平又上论曰臣闻周典小宰以六计弊羣吏之治曰廉善廉能廉敬廉正廉法廉辨治行虽异同主於廉惟廉而後能平平则公矣不廉必有所私私则法废民无所措手足矣不才而能廉止乎听理不能尽情枉直不能存微然其身正下不容大奸为害差小才而不廉故必立威慑下贪残流虐舞文倚法举枉措直其身不正其下因缘为市困穷孤弱无告为害大矣不才而能廉虽於事不明其自持必善有明察之上提其纲领其尤昏者抑为易去才而不廉必显立干办之效隂构自固之术行伪而坚顺非而泽谄谀承望善事上官腹心爪牙各有施设非贯盈天败则国诛莫及故历代之法吏为奸?其罪特重非赦宥所及无洗涤之理然诸犯者相继有焉得非由上下相蔽匿以苟安自全为事廉刺尚因循无纠奸擿伏之效且今保任之法?罪同坐所以累其心使知顾重然中人之性易以荡迁一为利欲所移鲜全始终之节积累年纪屡更官秩举官坐累终不得免今其州县之吏地居縂摄提转之任职在澄清而又纲目相维臂指相用耳目相接政事相成与夫保任於累岁之前遥隔乎千里之外较其踈密势不同言今夫令宰有酷黩之迹而守倅纵不考验守倅有贪虐之政而廉刺隐不上闻及其事暴远流贯盈自败罪止不察厥罚至轻且州县之有恶吏为民庶之所厌苦虽謡言大播而实状无彰欲证其成必询于衆故榜署集民使得告发然庸人畏缩避其辨敌甘心侵枉犹不自明而顷年诏书复加禁止此诚朝旨寛大不欲操急羣下发扬隂私然臣窃有惑焉阔略乎一人而恣之暴害乎一县一州之衆使鳏寡孤独困穷寃横者无告此臣所以惑也县吏抵罪而州受不察之罚州吏犯法而廉刺得不督之诛夫其败则有相及之谴罪有迹而不听其纠发此臣所以惑也而诏旨更训以必告乃下之言夫爵赏在前罪诛在後而不知劝何告之从此臣所以惑也臣伏愿更降明旨追前诏勿行使廉刺得举其职以考羣吏之治益复督励务絶奸贪以清民政以惠疲氓凡统摄之司犹保任之法?罪同坐以重其累以令宰及守倅以守倅及廉刺其余聨事之职以是为准也夫去恶者犹农之去草芟夷藴崇之絶其本根所以蕃良稼也国之去恶吏检察弃逐之所以显良士育良民也又臣比见败吏率以其恶子弟外交匪人引入赇遗夫父有争子则身不陷於不义父为不义子当争之又况陷父於恶者哉父为时弃子与士齿殆非劝励之道也臣伏请应以?暴废者其子弟初或预闻宜锢终身勿听仕进如此则父爱其子子谏其父其心益累所顾重矣古所谓以刑止刑为此道也昔汉丞相邴吉耻以奸私按吏後汉司徒袁安不以?罪锢人夫二汉之时朝尚清议士贵名节?吏不锢固自沦弃故二公得以寛德自裕也今风俗流溢共务奢汰闾巷无守志之士绅行乏循道之人不严官制何以立法犹乎御駻突而不厉乎衔策且奔踶而冲蹶矣故抑强扶弱自合仁义之道损上益下乃为施行之理救时之弊安人之本其惟诛锄恶吏也欤谨论

知谏院陈升之上言天下州县治否朝廷不能周知悉付之转运使今选用不精又无考课非闇滞罢懦则凌肆刻薄所以疾苦愁叹壅於上闻必欲垂意元元宜从此始

同知谏院司马光乞分十二等以进退羣臣上殿劄子曰臣窃以国家张官置吏任事久则能否着能否着则黜陟明黜陟明则职业修职业修则万事理此古今致治之要术也今朝廷明知任官不久之弊然不能变更者其患有二一者仕进资途等级太繁若不践历无由擢用二者岁月叙迁有增无减员少人多无地可处此所以熟视日久而无如之何者也臣尝不自知其愚贱私为陛下虑之窃以今之所谓官者古之爵也所谓差遣者古之官也官以任能爵以酬功今官爵混殽品秩紊乱名实不副员数滥溢是以官吏愈多而万事益废欲治而清之莫若於旧官九品之外别分职任差遣为十二等之制以进退羣臣谨具条列如左

一十二等之制宰相第一两府第二两制以上第三三司副使知杂御史第四三司判官转运使第五提点刑狱第六知州第七通判第八知县第九幕职第十令録第十一判司簿尉第十二其余文武职任差遣并以此比类为十二等若上等有阙即於次等之中择才以补之

一十二等之中旧无员数者并乞以即今人数为定员自今有阙则补不可更增

一十二等之人德行学术政事勇略钱谷刑狱文辞各随才授任其提点刑狱以上皆无罢满之期知州知县县令四年余皆三年为满未满之间称职有功则改官益禄赏赐奬谕仍居旧任必须上等有阙然後选择迁补其不能称职者则移易黜废有罪者贬窜刑诛

一同等之人虽名有尊卑事有闲剧地有远近治有小大遇迁补之时不复以资任相压皆合为一等选择进用

一提点刑狱以上伏乞陛下与执政大臣亲加详择其知州以下委之审官院幕职以下委之流内铨遇上等有阙即於次等之中取职业修举功利及民累经襃赏或有举主数多者次取常调少过者以次迁补

一应磨勘合改京官人且依常调差遣须候上等有阙即取有功或举主最多者以次迁补其自幕职入知县者并改京官

一因资?得京官者分监当为三等初任皆入下等监当候中等上等有阙亦依薄尉令録之制取有功或举主多者以次迁补若知县有阙则与幕职混同迁补但不改官而已仍自今後以资?授官者须历簿尉不得直除京官

一应因贪虐不公或昏懦废职坐除免停替之人永不得复旧等差遣内别无入已賍曾经叙理得差遣或降充监当者五年之外有举主五人以上听复旧等差遣

右十二等之制伏望裁择或有可采乞下公卿大臣详议然後施行

光又论两府迁官状曰右臣伏见朝廷因进用宰臣韩琦等凡两府之臣尽迁一官臣愚不明大体未识所谓窃恐从此相承遂为故事凡公卿者百吏之表率今国家方以官吏繁冗思革其弊而公卿无故一切迁官将何以使三百赤芾受爵不让者有所愧心哉况庆历中陛下以数月不雨执政之臣皆降一官以荅天戒今岁日食地震河及江淮泛溢横流烈风淫雨贼伤五稼四方之民垫溺流饿不可胜纪比於庆历灾害尤衆而两府大臣无问新旧皆被襃迁殆非所以仰承天心一一慰衆庶之意也窃计大臣当此之际亦必不敢受无名之赏伏望陛下因其辞让内惟枢密使副使不可以给谏及郎中为之者依旧制外其余皆不迁官以养大臣亷让之节无使之负谤於海内则其为德泽愈厚矣两浙京东西转运使王益柔上言曰今考课法区别长吏能否必明有显状显状必取其更置兴作大利夫小政小善积而不已然後能成其大取其大而遗其细将竞利图功恐事之不举者日多而虚名无实之风日起愿参以唐四善兼取行实列为三等

神宗熙宁五年翰林学士范百禄奏曰臣窃以天下之治先在安民安民之本在重守长今守长不重极矣有列於朝善最不闻而讥谤及之者出为之养贫引老而求便其私者出为之其次则所谓常调吏逾年而受及待二年之阙者比比皆是所谓朝廷之诏意何可得也其间选差或以劳阀堂除或以荐举才十分之一尔亦不过办职亡过而已然率不逾三岁而更三岁而去矣然而又有甚焉今州县守长一岁之间有再易者有三易者或至於四易者将迎道途之不暇彼虽怀奇抱异何暇施设此不独守长之罪其理势然也不称其任使不平其赏罚故尔今欲以考之上中下而别其善恶示之以惩劝焉凡守长有能为民兴利除害其政和平而民安之一境之内农桑劝逃亡返盗贼息鳏寡孤独各得其所如是者为上考反是者为下考其考在上下之间一得焉一失焉而善恶相半者为中考中考者代注本等差遣下考之下者与监当下考之中者与通判上考之上者朝廷拔用唯所置焉上考之中者为监司郎吏上考之下者与一次堂除大郡或先增秩或减年或赐金各有差而使之再任再任满日审如前考虽更加优而襃进亦唯诏令耳如此则中才庶士皆知勉励况贤者乎昔汉宣帝兴于闾阎知民疾苦及即位召拜二千石皆亲审之又考察其行以质其言常称曰民安田里而亡叹息愁恨之声者政平讼理也与我共此者其唯良二千石乎使久其任无数变易常以玺书勉其治效公卿阙则选诸所表者以补之是以黄霸朱邑光于史册古不难及惟陛下加意焉

神宗时知审官院苏颂上奏曰臣窃以国家恃以为治者民也使民敦本而趋善者县令也是以前世论政者莫不以此为首务曏者仁宗皇帝深知其故始诏保任县令岁复增考课之法其所以责任求治之意至矣然而县邑之间卓然以治理之效闻者犹寡臣窃思之盖以殿最之格不过校簿书案文法而已故簿书益密而编户益扰文法弥具而治效弥远是岂朝廷任官责效之本意耶且古治民劝导教率无所不至故孝悌力田有优异之科三老亷吏有表率之义由是农民衆而土田辟风俗厚而狱讼稀今则不然民勤於力苟致赡足则惧升迁等第遂有因循不耕之患是力田者有累而惰游者无罚也父兄聚居丁产稍多则惧差徭配率遂有离析异居之弊是孝悌无所劝而奸恶未得止也乡村但有耆壮廵察吏卒追捕不闻以善道谕之者是教化无由至而狱讼不得息也然则欲变其俗使稍敦本者亦在朝廷劝勉之而已臣欲望明诏戒勅自今考课以令长能用善道谕民勉末游而归本业致狱讼稀简而盗贼衰息者为优等其能校簿书均移税赋发奸捕盗兴利除害者为次等二者咸无为下等优等望赐超擢次等再加激厉末等自当降黜其田里之民亦许令长举察州郡案覆立为科条有能尽力畎亩开垦陂泽久远为利於衆者或羣居孝友宗族敦睦为乡党所推者如此之类特与蠲除户下差役其复有明於义理年高行着者即少加旌异或立乡官之号以赐之使人谕教化於下相率而归於善道如此则亷平之吏思尽所长礼义之风庶几可致

颂又奏曰臣伏覩条制约束捕盗官吏至为严密而乡村盗贼未甚衰息及不尽败获者盖由赏罚止於廵检县尉而不及知县县令故也臣以谓廵检县尉但能捕盗而不能使民不为盗若知县县令则其职在按察所部无所不统使之肃清一境势不难也窃观今天下县邑有得人处往往预为条教暗设方略既备之有素则奸凶无能措手纵有窃发终亦为之擒擿其因循之人则不然见责任所不及至有以盗贼为非已职事而不留意故奸党得以容隐重为乡村之患者良为此尔臣谨按考课令每年尚书省诸司得州牧刺史县令盗贼多少并送考司是古之长吏有考校盗贼之明文近世遂废其法甚无谓也况今州县场务课额稍亏官佐犹不免累岂良民罹剽劫之害而亲民之吏独不任其责乎臣欲乞朝廷下审官院流内铨共加详定自今知县县令任内遇有强恶盗贼并获与未获并即时批上印纸历子候成考或罢任日校其殿最量立赏罚如此则当官之人各知儆劝制盗之本斯亦一端

哲宗元佑元年监察御史上官均奏曰臣闻治天下之术莫重於牧民牧民之任莫亲於守令守令不贤人君虽有良法美意不能布宣而朝廷之德泽终不能被於天下然人之才气用之则奋赏之则劝抑之则沮两汉而下守令之效班班尤着者莫盛於汉宣之时岂其人材独贤於後世诚由综核有法奬厉有术故也故其小者增秩赐金其大者入为公卿当是之时人人自奋唯恐居後此所以竭智尽谋以成中兴之治也比年以来外台以财利督郡县不责守令以治民之效郡县以财利责民不暇及抚循安养之术其甚者笞搒刻剥穷耗财力以免一时之责朝廷虽有守令考课之法文具而无实未闻擢一良守进一贤令以耸劝羣吏此士之才气所以委靡沮丧而不振故狱讼繁多盗贼充斥田里有愁叹之声四方嗷嗷不被朝廷之德泽者良以此也自陛下临御罢吏局寛民力释逋责黜暴吏斯民欣然有更生之意且及此时定州县考课之法以劝守令庶几有以宣布朝廷爱民之泽今以一路言之其为郡少者不下七八为县不下数十岂无一二循吏可以襃进然黜陟不明能否难任贤者低回俦衆无以自表庸者龌龊无大过不失叙迁此能吏所以不劝治效之所以不着也臣愿勅有司明定考课之法太守考校县令第其优劣之着者各一人岁终以上外台转运使会诸邑之课又择其一路之尤者令之优劣各二人守之优劣各一人以上于朝廷其守令至官未成考者不预殿最然後委本台会议参考名实其优劣尤着者显行黜陟如转运使挟私昧识考次不实者亦加责罚如是则每路守令黜不过一二人而天下之吏已肃然耸动矣臣又见诸剧县不过数十民顽讼多或十倍它邑心劳责重为令者多不乐不过部以阙官日久须至硬注被差者黾勉就任未必得人至於计日待替苟免畏避事愈不治臣以为剧县有阙乞令两制以上举官满秩无大过者与堂除优便之地在本等之上其治效优异者别加赏拔如此则才者乐於奬用不惮烦劳剧邑又且得人无前日之弊臣窃观陛下临御以来发诏布政未尝不以爱养元元为意而守令牧民之任未有黜陟之法其贪邪大吏中外所嫉者虽加弃逐犹不失为郡窃意朝廷未以郡守为重也陛下虽有爱民之心而为之牧养者恐不足以副朝廷布德行惠之意愿陛下斟酌愚言留神而详择焉

均为殿中侍御史又上奏曰臣闻治天下莫急於政事政事之废举既系在官之能否又系任用之久近任久则於政事能详知得失以尽其才而无灭裂之患遽易则略於职事不足骋其智术而有苟简之弊此人情之所同也臣窃观今日之内外百官唯常调之人在吏部差除或系堂除闲慢差遣方及二三年替罢其内任则六曹侍郎寺监长贰其在外则诸路监司及辅郡藩方率多屡易夫政事纲纪出於六曹寺监自六曹言之吏部户部职事最烦所系尤重而监司大郡系一路千里之休戚甚重而不轻也明矣今既屡易则职事不及详知才术不暇施设则为吏部者尤必灭裂於条令为户部者必灭裂於国计为刑部者必灭裂於奏议转运使之於财赋提点刑狱之於刑兵常平藩郡之於民事必类皆苟简不为三年之计况於久远之利乎天下政事莫大於数者而多为灭裂苟简之政欲求法令振举民被其利不可得也臣窃原数者屡易之意或出於职任之逓迁或出於人情之私出於逓迁如礼部之除户部户部之除吏部是也出於私情若从官之乞藩郡监司之自远求近之类是也臣以为数者之弊去之无难夫六曹侍郎不过数人实系朝廷之清选既为侍郎视其称职而望重资久者自可进为尚书不必以叙迁为进擢也夫设官分职所以为民不当缘人情私便而屡易其任则从官之於藩郡监司之求近地自当契勘某路到任如及二年则方与迁授则上下安便政事不至弛紊臣窃见陈颍近京数郡太守多止及半年即易他处太守以一郡为传舍吏民以太守为使客送故迎新纷纷道路太守不暇整治其纲纪吏民岂有信服其政事耶臣以为奉行朝廷之法令而利泽天下者内则系百官长贰外则系监司郡守内外不得人则不足以称职得人而屡易则不足以举职职不举则政事废弛而下受其弊虽有才吏与不才者相去无几朝廷虽有良法美意是为徒法而已矣伏望陛下诏大臣讲求久任之法使官宿其业责以治效庶几人人悉心不敢怀苟且之意则天下之事岂有不治哉

御史中丞刘挚上言曰臣自待罪风宪屡曾以天下监司为言乞澄汰选择诚以朝廷政令使监司得其人则推行布宣可以谕上指而究惠泽苟非其人则所谓徒善而已终於民不得被其利夫上之所好下必有甚朝廷以名实为事行総核之政而下乃为刻急浅廹之行朝廷以教化为意行寛厚之政而下乃为舒缓苟简之事皆习俗怀利迎意而作故所为近似而非上之意本然也今虽因革之政有殊而观望之俗故在但所迎之意有不同耳其为患一也昨差役之法初行监司已有迎合争先不量可否不校利害一槩定差骚动一路者朝廷察其意固已黜之矣推此以观人情大约类此且天下之事散在诸路総制于监司其大者治财赋察官吏平狱讼考疾苦苟使者皆务为和缓寛纵苟於安静则事之委靡不振世之受敝不胜言也向者黜责数人者皆以其非法掊敛意在市进害民甚者亦非欲使之漫然不省其职废所宜治之事谓之寛厚也昧者不达故矫枉或过其正臣谓此俗不可滋长要须大为之禁伏乞圣慈诏执事申立监司考绩之制以常赋之登耗郡县之勤惰刑狱之当否民俗之休戚为之殿最每岁终以诏诛赏仍自今岁始焉庶几有所隐括裁制之使循良者不入于弛肃给者不入于薄然後上副圣明制治用中之意夫察时之寛猛缓急观俗之过与不及而张弛其政正今日事也

太常博士顔复上奏曰臣伏覩陛下求治之意安远甚乎绥近今人臣事君之心治外懈于治内如此上下相戾欲治登休实而民无失所不可得矣何哉自二圣临御以来敢有小违民情而幸利于国家者撤而去之唯恐不逮销欝伊之气召和顺之祥指日以期太平之政由是知陛下视远如迩夙夜轸怀则尤重于遐远耳目之外也中都省台寺监之属沿历代之名皆命以员四方之官监司守令郡县官至筦榷逻儌之职鲜有无实而置者是以人情轻外而乐内居内之官疲者可以逭过才者可以育声躁求徼进往往有踰分之得非自重而信道信道而安命安命而行志行志而爱民者不免有外官勤劳寡效之厌矣此而不革则将如唐之中世慕入都之官为登仙之胜如是则上违陛下欲治之心下有远民无告之弊陛下孳孳益勤而治功益远况上恩不孚而民志不申天下之患无大於此今天下最切于治人之官莫若监司守令监司之权乃古州牧之比而今人望而言曰此中都汰而至耶或不足取以在内耶望者不信其为而居者不励其实如一身首庄心忻而手足不运将安用之救今之弊愿陛下核天下监司守令公正爱民衆所共知小者勉以手札大者擢而躐进之充中都之美官则遐邈之臣知陛下以治民为重孰不崇劝本丰末美上下志通施德于民如置邮之速而雨露之溥不劳而治天下矣

哲宗时右正言刘安世上奏曰臣伏观先王之治在於官率其属使上下足以相维内外足以相制故人各任责而无苟简之患吏不数易而见诛赏之实此尧舜三代之所共由而不可废者也今亲民之任在郡县朝廷既为之置守令矣衆守令而无统率则民或受其弊又为之设监司矣监司之官坐制一道多者至三十余州少者亦不减十余郡然其所以班道风化振举纪纲舒惨百城废置羣吏调发兵食均节财赋朝廷一听其所为可谓任之重矣既付之以如此之权而无法以纠其谬岂非责小官者为太密而驭大吏者为太略乎臣闻祖宗之朝所以择监司之意甚慎而考绩之制甚详近世因循寖以不讲授任之际未尝察其行实遂容非才冒处其间既将指使鲜能称职或出於私喜而襃荐过其情或发於暴怒而诬捃非其罪或优游苟且计日待迁或承望风指以非为是急功利者有至於妄作务寛大者有至於容奸不惟无补於朝廷抑亦有害於政事臣尝考唐六典监察御史之职掌分察百僚廵按郡县每诣十道则选判官二人以为之佐是御史非特纠尚书六司之过失而亦按治外路也臣愚欲望圣慈诏执政如诸路监司阙官并以两制等所举本科之人更加抡择须协公议方可除用若未满任不许迁易讲求祖宗课责转运使副之诏着为定法然後以天下诸路分隶六察间遣廵行按其功罪若治行尤异则元举之官宜推进贤之赏职业亡状者必行谬举之罚庶几吏久其任不敢偷惰上下交儆百职修举

高宗建炎元年尚书右仆射李纲上言曰臣窃以废核实之政舍久任之法而欲事功之成虽尧舜有所不能故唐虞之际三载考绩三考黜陟幽明以鲧治水至於九载绩用弗成然後窜殛加焉此所以允厘百工而庶绩咸熙也今以州县之间任一官效一职者数改易之犹不足以为治乃於朝廷之上艰难多故之秋而欲收功於旬月之间哉以靖康一岁中考之宰相易者七人自知枢密院事至签书枢密院易者二十余人宣抚制置使副易者十五人进退将帅大臣未有如是之速者是以措置施设议论取舍人各不同先後舛逆首尾衡决纷然无所适从至其甚也大臣莫肯用事而坐观胜负者攘臂於其间反为得策故其祸变不可胜道且以金人观之自用兵以来其谋议任用之人亦尝有所改易否乎所谓尼雅满斡哩雅布者皆握兵十余年其威信足以用其衆而吾以骤进亟罢之将帅大臣当之宜乎不能取胜也譬犹奕者置棋不定不足以胜敌况於用人不知信任之道而欲拨乱反正以扞大患以图中兴岂可得哉伏望陛下於选任将帅大臣之际精加考择得其人则久任而责成功勿为细故之所揺勿为小人之所间则天下之事庶乎可为也

高宗时枢密院编修郑刚中上奏曰臣闻人君之道内在於尽诚外在於责实诚实备至而天下不治者未之有也陛下比年寛刑罚省科徭戒贪?严警备恤饥穷每一诏下丁宁恳恻其思治望道之心计亦切矣然而百姓不尽知德泽不徧及者何哉责实有所未至尔天下君子少小人多臣子效职者少欺陛下者多朝廷施行一事付之监司监司付郡守郡守付县令各了一司文移之具不问其有无实惠及民是则虽尧禹在上功效何由而着乎故民间往年闻寛厚之诏犹咨嗟怨恨曰吾君爱民如此而官吏弗之行也今则不然美意一颁天下知其为虚设尔盖欺罔诞谩之弊至今不革广设文具应办目前髣髴近似以报其上故视其已具之文虽陛下不能无疑吾法既美矣吾官吏亦奉行如此矣一何治道之难成曾不知有名无实受陛下之惠者百不一二有也陛下以诚意鼓衆动化立中兴之治而官吏乃至变移之岂不痛乎尝观汉宣帝之所行成帝亦行之而治功为不及者盖総核名实孝宣帝之所长故也元康二年孝宣即位十载矣方下诏与士大夫厉精更始矣今陛下临御亦十年而天下有虚文之弊臣愿为士大夫下厉精之诏许自今宣布实德视斯民利害如在其家如在其身不得虚名文具欺罔朝廷使陛下之诚意被覆赤子之身而不在於官府文书之上则枢机周密可以不媿汉宣帝之时苟为不然因循苟且日复一日必累陛下责实之政也

刚中又上奏曰臣闻内外之臣共持法度今虽未治积久必安内外之臣共怀苟且今虽少安积久必乱监司郡守朝廷委以治外者也今付授之际曾不审择出而为政率多苟且之人臣顷於州县间见大而狱讼小而筦库奸?不法庸缪昏老者在处有之而监司郡守熟视不顾以不按治为长者以能容忍为得体百姓号呼怨詈以日为岁作过小吏方偃然自安朝廷幸而亷得一人时有窜谪大率去不三二程州郡又复容庇於所在私酤过税请嘱公事愈更扰人究其原皆初不审择监司郡守之过而又属吏犯法朝廷未尝问所属以容庇之罪彼苟且者谓吾终更之日能几何时何用拂人情而歛怨故坐阅吏奸漫不加省呜呼为陛下赤子者何辜哉臣愿陛下诏大臣使先重监司郡守之选无状者勿以轻授次严监司郡守之法容庇者辄坐之图积久之安去苟且之弊则天下治矣

孝宗淳熙六年礼部尚书兼翰林学士周必大奏曰臣闻立国必有制度如三代之时夏尚忠商尚质周尚文子孙守之皆历数百年虽举偏补弊有所不免而规模一定未尝易也恭惟本朝圣圣相授至于陛下厚德加乎民至治高於古其间政事设施虽时有损益至於立国之要则专在乎仁故兵未尝不用也而以禁暴安人为本刑未尝轻贷也而以迁善远罪为意此所以上天佑之下民归之亿万斯年方兴而未艾也臣久侍左右窃仰陛下发於言者无非仁言施於政者无非仁政苟有利於人事至难而必为苟未便於物令纵下而必改推是以往增光祖宗混一夷夏盖可指期以俟矣虽然人主至尊万民至卑九重至深四海至远陛下有是言也非贤守令则无以宣之于外陛下有是政也非贤守令则无以达之於民县令衆矣势难徧择盍亦注意於郡守乎自陛下即位以来凡除守臣必延见访问间有疲癃疾病鄙拙庸谬者往往改授他官不可不谓注意矣然臣尚以为言者盖诸道以簿书期会为能者多知有教化者少便文自营欺谩为课者多实惠及民者少是以圣心焦劳于上而黎庶未康于下抑有由也臣愿陛下法虞舜三载考绩三考黜陟幽明之遗意询事考言取郡守治效着闻者峻擢三二人以风晓四方又取治状不进者显黜三二人以策励其余自然岂弟之咏可继於成周循良之盛不减於西汉此似迂而实切似缓而实急惟圣明裁幸

金宣宗时御史中丞李英言兵兴以来百务皆弛其要在於激浊扬清奬进人材耳近年改定四善二十七最之法徒为虚文大定间数遣使者分道考察亷能当时号为得人愿改前日徒设之文遵大定已试之效庶几人人自励为国家用矣宣宗嘉纳之

元世祖至元中集贤直学士兼秘书少监程钜夫奏曰国朝建御史台虽有考课之目而未得其要莫可致诘欲乞照前朝体例应诸道府州司县下至曹掾等各给出身印纸历子一卷书本人姓名出身於其前俾各处长吏聨衔结罪保明书其历任月日在任功过于後秩满有司详视而差其殿最则人之贤否一览而知考核得实庶无儌幸

历代名臣奏议卷一百七十二








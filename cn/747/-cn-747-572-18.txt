○为南承嗣上中书门下乞两河效用状

右，伏以越败夫差，多会稽纳官之子；赵摧栗腹，即长平死事之孤。何者？义烈之余，色气猛厉，上将效于国用，下欲济其家声，所以愤激凄怆，常思致命者也。某先父死难睢阳，事在简册，累降优诏，荣及子孙。爰自襁褓，超升品秩，肉食廪给，未尝暂停。顷守涪州，属西蜀遘逆，将致死命，以尽夙心。寝戈尝胆，志愿未究。会刀笔之吏，置以深文，首级之差，今夏谁辩？薏苡之谤，不能自明，犹赖旧勋，谪居乐土。食人力之粟，守无事之官，拳拳血诚，无所陈露。伏见明制兴师，讨伐恒、冀，蔑尔小丑，尚欲逋诛。某才非古人，志慕前烈，愿得身当一队，效死戎行。竭平生之忠恳，申幽明之冤痛，抚剑心往，发言涕零。尝闻汉法，有奋击匈奴者，诸侯不得拥遏。又况丞相总军国之重，定廊庙之谋，固当宏奖，无所弃捐。伏乞哀悯收抚，以成其心。无任恳迫遑恐之至。


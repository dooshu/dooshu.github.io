●卷三百一　物异考七

○岁凶

即《五行》所谓稼穑不成也。然则岁凶年榖不登，盖土失其性所致，而地震山崩之属，亦土失其性也，故以继岁凶之後。

《春秋》庄公二十八年"冬，大水亡麦禾"。刘向以为水旱当书，不书水旱而曰"大亡麦禾"者，土气不养，稼穑不成也。时夫人淫于二叔，内外亡别（二叔，谓庄公二弟仲庆父及叔牙），又因凶饥，一年而三筑台，故应稼穑不成，饰台榭内淫乱之罚云。

秦始皇十六年，民大饥。十九年，大饥。

汉高祖二年，关中大饥，米斛万钱，人相食。令民就食蜀汉。　武帝建元三年，平原大饥，人相食。　元鼎三年四月，关东郡国四十馀饥，人相食。　元帝初元元年九月，关东郡国十一饥，或人相食，转旁郡榖以相救。　二年六月，关东饥，齐地人相食。

後汉光武二年，关中饥，人相食。　安帝永初三年，京师大饥，民相食。桓帝延熹九年，司隶、豫州饥，死者什四五，至有灭户者。　献帝兴平二年，关中大饥，人相食啖，白骨委积。

吴孙皓时，常岁无水旱，苗稼丰美，而实不成，百姓以饥，阖境皆然，连岁不己。吴人以为伤露，非也。刘向《春秋说》曰"土气不养，稼穑不成"，此其义也。皓初迁武昌，寻还建邺，又起新馆，壮丽过甚，犯暑妨农，官私疲怠。《月令》，季夏不可兴土工。皓皆冒之。此修宫室饰台榭之罚也。

晋愍帝建兴四年，京师大饥。　元帝大兴二年，吴郡、吴兴、东阳无麦禾，大饥　。成帝咸和五年，无麦禾，天下大饥。　穆帝永和十年，二麦不登。　十二年，大无麦。　孝武太元六年，无麦禾，天下大饥。　安帝元兴元年，无麦禾，天下大饥。

北齐後主武平四年，山东饥。时大兴土木，穷侈极丽。後宫侍御千馀人，皆宝衣玉食。逆中气之咎。

隋炀帝大业五年，燕、代、齐、鲁诸郡饥。先是建立东都，制度崇侈。又宗室诸王，多远徙边郡。

唐贞观元年，关内饥。　总章二年，诸州四十馀饥，关中尤甚。　仪凤四年春，东都饥。　调露元年秋，关中饥。

永隆元年冬，东都饥。　永淳元年，关中及山南州二十六饥，京师人相食。垂拱三年，天下饥。　大足元年春，河南诸州饥。景龙二年春，饥。　三年三月，饥。　先天二年冬，京师、岐、陇、幽州饥。　开元十六年，河北饥。　乾元三年春，饥，米斗钱千五百。　广德二年秋，关辅饥，米斗千钱。永泰元年，饥，京师米斗千钱。　贞元元年春，大饥，东都、河南、河北米斗千钱，死者相枕。二年五月，麦将登而雨霖，米斗千钱。　十四年，京师及河南饥。　十九年秋，关辅饥。　元和七年春，饥。　八年，广州饥。　九年，春关内饥。　十一年，东都、陈许州饥。　长庆二年，江淮饥。　太和四年，河北及太原饥。　六年春，剑南饥。　九年春，饥，河北尤甚。　开成四年，温、台、明等州饥。　大中五年冬，湖南饥。　六年夏，淮南饥，海陵、高邮民於官河中漉得异米，号"圣米"。　九年秋，淮南饥。　咸通三年夏，淮南、河南饥。　九年秋，江左及关内饥，东都尤甚。　乾符三年春，京师饥。　中和二年，关内大饥。　四年，关内大饥，人相食。　光启二年二月，荆、襄大饥，米斗三千钱，人相食。　三年，扬州大饥，米斗万钱。大顺二年春，淮南大饥。　天祐元年十月，京师大饥。

宋明道二年，南方大旱，种粒皆绝，人多流亡，因饥成疫，死者十二三，官作粥糜以饲之，然得食者辄死，墟里几为之空。　建炎元年，汴京大饥，米升钱三百，一鼠之直数百钱，人啖道殣，骼无馀胔，取水藻、春槐叶以食。　三年，山东郡国大饥，人相食。时金虏陷京东诸郡，民聚为盗，至车载乾尸为粮。　绍兴元年，行在、越州及东南诸路郡国饥（令郡发常平仓粟以振，劝分，禁遏籴）。淮东、京东西流民聚常州、平江府者多殍死（亦令各郡振之）。　二年春，两浙、福建饥，米斗千钱（令宪臣移广粟以振）。时军饟繁急，民益艰食（诏漕江东西上供粟给军饟，以宽浙民）。三年，吉郴道州、桂阳监饥（皆令宣论使振之。流民之聚湖南者，令宪臣振之）。　五年，湖南大饥，殍死、流亡者众（诏移粟灭赋，令漕臣振之）。夏，潼川路饥，米斗二千，人食糟糠。兴元饥，民流於果、阆（令漕臣振之）。秋，温、处州饥（漕闽粟万石以振）。　六年春，浙东、福建饥，湖南、江西大饥，殍死甚众，民多流徙，郡邑盗起（令帅臣、部使者振粟劝分，且漕广粟以助）。夏四月，蜀亦大饥，米斗二千，利路倍之，道殣枕籍（令帅臣赈粟蠲赋。是岁，果州守臣宇文彬献《禾粟九穗图》，吏部侍郎晏敦复言："果、遂饥民未苏，不宜导谀。"坐黜爵）。　七年夏，钦、廉、邕州饥（令常平使者赈粟）。　九年，江东西、浙东饥，米斗千钱，饶、信州尤甚（合出常平粟以赈）。　十年，浙东、江南荐饥，人食草木（令户部条赈饥事，下之诸路）。　十一年，京西、淮南饥（令通商移粟）。　十五年，汀、虔州以盗妨农（令郡县赈粟贷种）。　十八年冬，浙东、江、淮郡国多饥（令诸道常平使者赈粟），绍兴府大饥，民之仰哺于官者二十八万六千人，赈之不给，人食糟糠、草木，殍死殆半。流民渡江至行都，事上闻，令临安府赈遣复业。　十九年春、夏，绍兴府饥流如初。明、婺州亦饥（令常平使者赈集之）。

二十四年，衢州饥。　二十八年，平江府饥。　二十九年，绍兴府荐饥（皆发常平义廪以赈）。　隆兴元年，绍兴府大饥，四川尤饥，民食蕨根。平江襄阳府、随泗州、枣阳盱眙大饥，随、枣间米斗六七千（令有司皆赈之粟）。　二年，平江府、常秀州饥，华亭县人食秕糠。行都及镇江府、兴化军、台徽州亦囏食（皆令守臣及常平使者赈之）。淮民饥流江南者数十万人（诏内郡移粟施惠安集之）。　乾道元年春，行都、平江镇江绍兴府、湖常秀州大饥，殍徙者不可胜计，州县为糜食之。行都城外为糜四十馀日，数万人。是岁，台、明州、江东诸郡皆饥（令赈之粟）。夏，亡麦。二年夏，亡麦。　三年九月，不雨，麦种不入。　四年春，蜀邛绵剑汉州、石泉军大饥，邛为甚。盗延八郡，汉饥民至九万人（内出宸翰赐制置使汪应辰，讲行荒政，赐僧牒四百助之）。　五年夏，饶、信州荐饥，民多流徙。徽州大饥，人食蕨、葛。台楚州、盱眙军亦饥（令郡守、部使者发廪移粟劝分）。秋、冬不雨，淮郡麦种不入。　六年冬，宁国府、广德军、太平温湖秀池徽和州皆饥（令漕江西、广东粟以赈）。　七年秋，江东西、湖南十馀郡饥，江筠州、隆兴府为甚。人食草实，流徙淮甸（发廪赈之，不给，诏立劝分赏格。内出左帑增赈饶州，出内帑收育弃孩）。淮郡亦荐饥，金虏谍知，运麦於淮北岸易南岸铜镪，斗钱八千。江西饥，民流光濠、安丰间，皆效淮人私籴，淮镪为耗。荆南亦艰食（宣抚使下蜀粟以赈）。　八年，江西亡麦，隆兴府荐饥，南昌、新建县饥民仰给者二万八千馀人（先是去岁秋，诏淮、浙、江、湖诸路帅漕臣劝课二麦，官借种粮）。九年春，成都、永康、邛三州饥。秋，台州饥（发江西米数万石以赈），温、婺州亦饥（令各郡赈粟，禁遏籴。是郡国告饥，诏尽发常平粟，截上供赋以赈，令帅漕臣申劝种麦）。　晁熙元年，浙东、湖广、广西、江西、蜀关外皆饥，台、处、郴、桂、昭、贺尤甚（令赈以常平义廪，江西一道至六十三万斛）。二年，淮东西、江东饥，滁真扬州、盱眙军、建康府为甚（诏赈以常平米，弛赋，通商，货种粮，劝布麦，立劝分赏格）。是岁，镇江宁国府、常州、广德军亦囏食（皆赈之粟）。　三年，淮甸饥。夏，台州亡麦。冬，复施随郢州、荆门军、襄阳江陵德安府大饥。　四年春，尤饥（令发屯田粟二万六千五百馀石以赈）。六年冬，和州饥。泰通楚州、高邮军大饥，人食草木（皆赈之粟）。　七年，镇江府、台州、无为广德军民大饥（令出常平米赈之。赈广德军至於越岁之春，弛两岁帛赋）。是岁，江、浙、荆、湘、淮郡皆饥（皆蠲赋予粟，或一道至十四五万石）。　八年春，江州饥，人采葛而食（诏罢守臣章傕）。冬，行都、宁国建康府、严婺太平州、广德军饥，徽、饶州流徙入淮郡者万馀人（令两淮漕臣授田，江东帅、漕臣赈粟。十一月辛卯，内出庚牌下淮南劝种麦，遣使分行两浙、江东、淮南路赈赡安集之，令江、浙、湖北行劝分赏格。己亥，浙东常平使者朱熹进对论荒政，请粟劝分及蠲田赋、身丁钱，上嘉纳之。十二月戊申，诏江、浙、淮、湖北三十八郡并免之）。　九年春，大亡麦，行都饥，於潜、昌化县人食草木（出丰储仓米万石，令尹臣为糜以食之，饥民之就食者一万四千五百人，流民一千五百馀人）。浙西湖州、浙东绍兴府衢婺严明台州饥。徽州大饥，穜稑亦绝（令常平使者赈恤之）。湖北七郡荐饥（令帅臣赈之）。蜀潼、利、夔三路郡国十八皆饥，流徙者数千人（令饟漕、守臣分赈之）。十年，合、昌州荐饥（令饟漕臣赈以缗粟）。恭州饥民就赈相践死者三千馀人。　十一年，泉汀漳州、兴化军亡禾。邕、宾、象州饥（令帅臣赈粟贷种）。　十二年，福建饥，亡麦。江西、广东西饥（皆令帅臣赈粟）。金州饥，有流徙者（令郡赈之）。　十四年，金、洋、阶、成、凤、西和州人乏食（令漕臣赈之粟）。七月，秀州饥，有流徙者（诏出粟二万斛，令郡赈恤之）。临安府九县饥（令发廪二十万石以赈）。十六年夏，成州亡麦。冬，阶、成、凤、西和州荐饥（令饟臣赈之。乾道、淳熙间，上笃意民事，劝课农桑，宫中亲蚕，後苑种稼艺麦，以验岁功。间取民间茧麦观之，或茧薄穗短，则歉然为农妇不满。修圩浚渠，广劝种麦。遇水旱之变，则发廪予财蠲赋，己责移粟劝分，郡国殿最，视荒救为升黜。一时吏治笃厚，风俗趋本，奏对者多言农田水利。方守血食之神，非顺成不加封爵。岁虽小俭，莫不疾呼於上，发粟往哺，竞以民庸自见。故荒政靡岁不闻，然家给人足。行都米斗五六十钱，江淮、荆襄，粒米狼戾，蜀斤至十馀钱，民物阜乐，庶几小康。夫岂一日之积哉！赵雄尝奏，得南康守臣朱熹书言："荒政之行，民戴上恩，凶年化为乐岁。"上曰："陈岘亦奏，蜀雨暘时，若民俗熙恬，农事天下大本，朕未尝不念。迩来士大夫方知以农事为重，以虚浮为耻。"又曰："朕不鬻爵以清入仕之源，惟以赈饥推官，乃为民也。"）。　绍熙二年，蕲州饥（令郡赈粟万石）。夔路五郡饥，渝、涪为甚（令漕臣赈粟七万石，殍者尚数千人）。阶、成、凤、西和州亡麦。　三年，资、荣州亡麦，普叙简隆州、富顺监皆大饥，亡麦，殍者甚众；流民聚成都府至千馀人，威远县弃儿且六百人，为糜以食，饥民八万馀人，多不能活（诏出缗粟赈之）。扬州亦饥（令出粟十万石以赈）。　四年，简、资、普州饥，绵州亡麦（令漕臣均赈）。夏，绍兴府亡麦。安丰军大亡麦。五年冬，亡麦苗，行都、淮、浙西东、江东郡国皆饥，常明州、宁国镇江府、庐滁和州为甚，人食草木（诏出帑廪、鬻僧牒，益以漕计赈之。或一郡至五万缗石，不给，航广粟以续之。令宪、漕、常平使者所部劝分，免赋，通商，禁遏籴，收弃儿）。庆元元年春，常州饥，民之死徙者众。楚州饥，人食糟粕。淮、浙流民多聚於行都（上念郡国赈恤未至，诏部使者、守令谨行荒政，收哺遗幼，免临安绍兴庆元镇江府、常湖秀州、江阴军夏赋而赈之粟）。　三年，浙东郡国亡麦，台州大亡麦，民饥多殍。襄、蜀亦饥。　四年秋，浙东西荐饥，多道殣。　六年冬，常州大饥，仰哺者六十万人。润扬楚通泰州、建康府、江阴军亦乏食（皆令守令赈之）。　嘉泰元年，浙西郡国荐饥，常州、镇江嘉兴府为甚（皆令常平使者赈之）。　二年，四川饥，广安怀安军、潼川府大亡麦（出川缗八十万令帅臣赈之）。衡郴州、武冈桂阳军乏食。　三年春，邵、永州大饥，死徙者众，民多剽盗（令常平使者赈之粟）。夏，行都囏食（出丰储仓米十万石以赈）。　四年春，抚袁州、隆兴府、临江军大饥，殍死者不可胜瘗，有举家二十七人同赴溺者（令郡发常平廪赈之，部使者益以缗粟）。开禧二年，绍兴府、衢婺州亡麦。湖北、京西、淮东西郡国饥，民聚为剽盗（分命宣谕使赈恤）。南康大安军、忠涪州皆饥（令部使者及守臣缗粟）。　嘉定元年，淮南大饥，人食草木，流徙江、浙者百万人。先是，开禧开边，淮郡残於兵火，农久失业，米斗二千，殍死者十三四，炮人肉、马矢中以食。诏所至郡国赈恤归业，时邦储亦匮，郡计不支，去者多死，亦有为濠、丰馀虏俘掠而北者。是岁，行都亦饥，米斗千钱（诏发廪广籴，赈粜劝分）。二年春，雨淮、荆、襄、建康府大饥，米斗钱数千，人食草木。淮民刲道殣食尽，发瘗胔继之，人相搤噬；流徙之聚於扬州者数千家，渡江者聚建康，殍死日八九十人（诏发廪赈施，皆十万馀石，令州郡置粥院，为糜以活之）。是秋，诸路复大歉，常、润尤甚。冬，行都大饥，殍者横市，道多弃儿（十二月甲戌，令发粟赈施，尽其月）。　三年春，建康府大饥，人相食。五月，衢州饥，颇聚为剽盗（守臣孙子直平之，劝分以赈）。　七年，台州大亡麦。八年，淮、浙、江东西饥，都昌县饥民聚为盗者三十六党（自秋至於明年夏，县官出钱三百三十三万缗、粟四百八十五万石以赈）。　九年，行都饥，闾巷有殍（令缗粟蠲逋）。　十年，台、衢、婺、饶、信州饥，多聚为剽盗，台为甚。蜀石泉军饥，殍死殆万人（皆令郡赈之）。　十一年秋，淮、浙、江东饥馑，无麦苗。　十二年春，潼川府饥而不害。　十三年春，福州饥，人食草根（令郡赈之）。　十六年春，海州新附山东民饥（令海州赈之），京东、河北路新附山西民亦饥（令楚州赈之，粟皆万石）。湖南永、道州大饥（令帅臣移粟以赈）。是岁，行都、江淮闽浙郡国皆无麦禾。　十七年春，馀杭、钱塘、仁和三县饥（令帅臣赈之），镇江府饥，郡为糜以赈者日千馀人，真、鄂州亦乏食（令通商，劝分）。

○地震

史纪周幽王二年，周三川皆震（应劭曰："震，地震三川竭也。"师古曰："三川，泾、渭、洛也。洛，即漆沮也。川自震耳，故将壅塞，非地震也。"）。刘向以为金木水火沴土者也。伯阳甫曰：（服虔曰："周太史。"）"周将亡矣！天地之气不过其序，若过其序，民乱之也。阳伏而不能出，阴迫而不能升（应劭曰："迫，阴迫阳，使不能升也。"），於是有地震。今三川实震，是阳失其所而填阴也（应劭曰："失其所，失其道也。填阴，为阴所填不得升也。"师古曰："填音竹丑反。"）。使失而在阴，原必塞（师古曰："原谓水泉之本也。"）；原塞，国必亡。夫水，土演而民用也（应劭曰："演，引也，所以引出土气者也。"师古曰："演音衍。"）；土无所演，而民乏财用，不亡何待？昔伊雒竭而夏亡，河竭而商亡，今周德如二代之季，其原又塞，塞必竭；川竭，山必崩。夫国必以山川，山崩川竭，亡之徵也。若国亡，不过十年，数之纪也。"是岁三川竭，岐山崩。刘向以为阳失在阴者，谓火气来煎枯水，故川竭也。山川连体，下竭上崩，事埶然也。时幽王暴虐，妄诛伐，不听谏，迷於褒姒，废其正后（师古曰："褒姒，褒人所献之女也。正后，申后也。盖《白华》之诗所为作也。"），废后之父申侯与犬戎共攻杀幽王。一曰，其在天文，水为辰星，辰星为蛮夷。月食辰星，国以女亡。幽王之败，女乱其内，夷攻其外。京房《易传》曰："君臣相背，厥异名水绝（有名之水）。"　文公九年"九月癸酉，地震"。刘向以为先是，齐桓、晋文、鲁僖二伯贤君新没，周襄王失道，楚穆王弑父，诸侯皆不肖，权倾於下，天戒若曰，臣下强盛者将动为害。後宋、鲁、晋、莒、郑、陈、齐皆弑君。诸震，略皆从董仲舒也。京房《易传》曰："臣事虽正，专必震，其震，於水则波，於木则摇，於屋则瓦落。大经在辟而易臣，兹谓阴助（服虔曰："经，常也。辟音刑辟之辟。"苏林曰："大经，五行之常经也。在辟，聚阴犯杀其上也。"师古曰："辟读曰僻，谓常法僻坏而易臣也。"），厥震摇政宫。大经摇政，兹谓不阴，厥震摇山，山出涌水。嗣子无德专禄，兹谓不顺，厥震动邱陵，涌水出。"

襄公十六年"五月甲子，地震"。刘向以为先是鸡泽之会，诸侯盟，大夫又盟。是岁三月，诸侯为溴梁之会，而大夫独相与盟，五月地震矣。其後崔氏专齐，栾盈乱晋，良霄倾郑，阍杀吴子，燕逐其君，楚灭陈、蔡。　昭公十九年"五月己卯，地震"。刘向以为是时季氏将有逐君之变。其後宋三臣、曹会皆以地叛，蔡、莒逐其君，吴败中国杀二君。　二十三年"八月乙未，地震"。刘向以为是时周景王崩，刘、单立王子猛，尹氏立子朝。其後季氏逐昭公，黑肱叛邾，吴杀其君僚，宋五大夫、晋二大夫皆以地叛。　哀公三年"四月甲午，地震"。刘向以为是时诸侯皆信邪臣，莫能用仲尼，盗杀齐侯，齐陈乞弑君。　贞定王三年，晋空桐震七日，台舍皆坏，人多死。

秦始皇十五年，地动。　十七年，地动。自乐、徐以西至平阴，台屋墙垣大半坏。

汉惠帝二年正月，地震陇西，厌（音一甲反）四百馀家。　文帝五年二月，地震。景帝後元年五月，地震。　武帝元光四年五月，地震。　征和二年八月，地震，压杀人。　後元元年秋七月，地震。　宣帝本始四年四月壬寅，地震河南以东四十九郡，北海、琅邪地震，坏祖宗庙城郭，杀六千馀人。　地节二年九月壬申，地震。　元帝初元二年二月戊午，地震陇西郡，毁落太上皇庙殿壁木饰，坏败城郭、宫寺、民庐，压杀人众。　永光三年冬，地震。　成帝建始三年，地震。　绥和二年九月丙辰，地震，自京师至北边郡国三十馀坏城郭，凡杀四百一十五人。

王莽天凤三年二月乙酉，地震。

後汉世祖建武二十二年九月，郡国四十二地震，南阳尤甚，地裂压杀人。其後武谿蛮夷反，为寇害，至南郡，发荆州诸郡兵，遣武威将军刘尚击之，为夷所围，复发兵赴之，尚遂为所没。　章帝建初元年三月甲申，山阳、东平地震。和帝永元四年六月丙辰，郡国十三地震。《春秋汉含孳》曰："女王盛，臣制命，则地动坼，畔震起，山崩沦。"时窦太后摄政，兄窦宪专权，将以是受祸也。後五日，诏收宪印绶，兄弟就国，逼迫皆自杀。　五年二月戊午，陇西地震。先儒说民安土者也，将大动，行大震。九月，匈奴单于於除难鞬叛，遣使发边郡兵讨之。　七年九月癸卯，京都地震。儒说阉官无阳施，犹妇人也。是时和帝与中常侍郑众谋夺窦氏权，德之，因任用之，及幸常侍蔡伦，二人始并用权。　九年三月庚辰，陇西地震。闰月，塞外羌犯塞，杀略吏民，使征西将军刘尚击之。　安帝永初元年，郡国十八地震。李固曰："地者阴也，法当安静。今乃越阴之职，专阳之政，故应以震动。"是时邓太后摄政专事，讫建光中，太后崩，安帝乃得制政，於是阴类并胜，西羌乱夏，连十馀年。　二年，郡国十二地震。　三年十二月辛酉，郡国九地震。四年三月癸巳，郡国四地震。　五年正月丙戌，郡国十地震。　七年正月壬寅，二月丙午，郡国十八地震。　元初元年，郡国十五地震。　二年十一月庚申，郡国十地震。　三年二月，郡国十地震。十一月癸卯，郡国九地震。　四年，郡国十三地震。　五年，郡国十四地震。　六年二月乙己，京都、郡国四十二地震，或地坼裂，涌水，坏败城郭、民室屋，压人。冬，郡国八地震。　永宁元年，郡国二十三地震。　建元元年九月己丑，郡国三十五地震，或地坼裂，坏城郭室屋，压杀人。是时安帝不能明察，信宫人及阿母圣等谗云，破坏邓太后家，於是专听信圣及宦者，中常侍江京、樊丰等皆得用权。　延光元年七月癸卯，京都、郡国十三地震。九月戊申，郡国二十七地震。　二年，京都、郡国三十二地震。　三年，京都、郡国二十三地震。是时以谗免太尉杨震，废太子。　四年十月丁巳，京都、郡国十六地震。时安帝既崩，阎太后摄政，弟兄阎显等并用事，遂斥安帝子，更徵诸国王子，未至，中黄门遂诛显兄弟。　顺帝永建三年正月丙子，京都、汉阳地震。汉阳屋坏杀人，地坼涌水出。是时顺帝阿母宋娥及中常侍张昉等用权。　阳嘉二年四月己亥，京都地震。是时爵号宋娥为山阳君。　四年十二月甲寅，京都地震。　永和二年四月庚申，京都地震。是时宋娥构奸诬罔，五月事觉，收印绶，归田里。十一月丁卯，京都地震。是时太尉王龚以中常侍张昉等专弄国权，欲奏诛之，时龚宗亲有以杨震行事谏之止云。　三年二月乙亥，京都、金城、陇西地震裂，城郭、室屋多坏，压杀人。闰月己酉，京都地震。十月，西羌二千馀骑入金城塞，为凉州害。　四年三月乙亥，京都地震。　五年二月戊申，京都地震。　建康元年正月，凉州都郡六地震。从去年九月以来至四月，凡百八十日震，山谷坼裂，坏败城寺，伤害人物。三月，护羌校尉赵冲为叛胡所杀。九月丙午，京都地震。是时顺帝崩，梁太后摄政，欲为顺帝作陵，制度奢广，多坏吏民冢。尚书栾巴谏事，太后怒，癸卯，诏书收巴下狱，欲杀之。丙午地震。於是太后乃出巴，免为庶人。　桓帝建和元年四月庚寅，京都地震。九月丁卯，京都地震。是时梁太后摄政，兄冀持权。至和平元年，太后崩，然冀犹秉政专事，至延熹二年，乃诛灭。　三年九月己卯，地震，庚寅，又震。　元嘉元年十一月辛巳，京都地震。二年正月丙辰，京都地震。十月乙亥，京都地震。　永兴二年二月癸卯，京都地震。　永寿二年十二月，京都地震。延熹四年，京都、右扶风、凉州地震。　五年五月乙亥，京都地震。是时桓帝与中常侍单超等谋诛除梁冀，听之，并使用事专权。又邓后本小人，性行无常，苟有颜色，立以为后，後卒坐执左道废，以忧死。　八年九月丁未，京都地震。灵帝建宁四年二月癸卯，地震。是时中常侍曹节、王甫等皆专权。

熹平二年六月，地震。　六年十月辛丑，地震。　光和元年二月辛未，地震。四月丙辰，地震。灵帝时，宦者专恣。　二年三月，京兆地震。　三年自秋至明年春，酒泉表氏地八十馀动，涌水出，城中官寺民舍皆顿，县易处，更筑城郭。　献帝初平二年六月丙戌，地震。　兴平元年六月丁丑，地震。

後主炎兴二年，蜀地震。时宦人黄皓专权。按司马彪说，阉宦无阳施，犹妇人也。皓见任之应与汉和帝时同事也。是冬，蜀亡。

魏明帝青龙二年十一月，京都地震。从东来，隐隐有声，摇屋瓦。

景初元年六月戊申，京都地震。是秋，吴将朱然围江夏，荆州刺史胡质击退之。又公孙渊叛，自立为燕王，改元，置百官。明年，讨平之。

齐王正始二年十一月，南安郡地震。　三年七月甲申，南安郡地震；十二月，魏郡地震。　六年二月丁卯，南安郡地震。时曹爽专政，迁太后於永宁宫，后与帝泣别。连年地震，是其应也。

吴孙权黄武四年，江东地连震。时权受魏爵命，为大将军、吴王，而改元专制，不修臣迹。京房《易传》曰："臣事虽正，专必震。"刘向云"臣下强盛，将动而为害"之应也。嘉禾六年五月，江东地震。　赤乌二年正月，地再震。时吕壹专事，步劣上疏，以为臣下专政之应。　赤乌十一年二月，江东地仍震。时权听谗，寻黜朱据，废太子。

晋武帝泰始五年四月辛酉，地震。是年冬，新平氐、羌叛。明年，孙皓遣大众入涡（音戈）口。　七年六月景申，地震。　咸宁二年八月庚辰，河南、河东、平阳地震。四年六月丁未，阴平广武地震；甲子，又震。　太康二年二月庚申，淮南、丹阳地震。五年三月朔壬辰，京师地震。　六年七月己丑，地震。　七年七月，南安、犍（其焉反）为地震。八月，京兆地震。　八年五月壬子，建安地震。七月，阴平地震。八月，丹阳地震。　九年正月，会稽、丹阳、吴兴地震。四月辛酉，长沙、南海等郡国八地震。七月至於八月，地又四震，其三有声如雷。九月临贺地震，十二月，又震。　十年十二月己亥，丹阳地震。　太熙元年正月，地又震。武帝世，始於贾充，终於杨骏，阿党昧利，苟窃朝权。至於末年，所任转弊，故频年地震，过其序也，终丧天下。　惠帝元康元年十二月辛酉，京都地震。此夏，贾后使楚王玮杀汝南王亮及太保卫瓘，此阴道盛、阳道微故也。　四年二月，上谷、上庸、辽东地震。五月，蜀郡山移；淮南寿春洪水出，山崩地陷，坏城府。八月，上谷地震，水出，杀百馀人。十月，京都地震。十一月，荥阳、襄城、汝阴、梁国、南阳地皆震。十二月，京都又震。是时，贾后乱朝，终至祸败之应也。汉邓太后摄政时，郡国地震。李固以为："地，阴也，法当安静。今乃越阴之职，专阳之政，故应以震。"此同事也。京房《易传》曰："小人剥庐，厥妖山崩，兹谓阴乘阳，弱胜疆"。又曰："阴背阳则地裂，父子分离，夷羌叛去。"　元康五年五月丁丑，地震。六月，金城地震。　六年正月丁丑，地震。八年正月庚辰，地震。太安元年十二月，地震。时齐王冏专政之应也。　二年十二月庚辰地震。是时，长沙王又专政之应也。　孝怀帝永嘉三年十月，荆、襄二州地震。时司马越专政。四年四月，兖州地震。五月，石勒寇汲郡，执太守胡宠，遂南济沔，是其应也。　愍帝建兴二年四月甲辰，地震。　三年六月丁卯，长安又震。时主幼，权倾於下，四方雲扰，兵乱不息之应也。　元帝太兴元年四月，西平地震，涌出水。十二月，庐陵、豫章、武吕、西陵地震，涌水出，山崩。干宝以为王敦陵上之应也。二年五月己丑，祁山地震，山崩，杀人。是时，相国南阳王保在祁山，称晋王不终之象也。　三年四月庚寅，丹阳、吴郡、晋陵又地震。　成帝咸和二年二月，江陵地震。三月，益州地震。四月己未，豫州地震。是年，苏峻作乱。　九年三月丁酉，会稽地震。　穆帝永和元年六月癸亥，地震。是时，嗣主幼冲，母后称制，政在臣下，所以连年地震。　二年十二月，地震。　三年正月庚辰，地震；九月，又地震。　四年十月己未，地震。　五年正月庚寅，地震。是时，石季龙僭即皇帝位，亦过其序也。　九年八月丁酉，京都地震，有声如雷。　十年正月丁卯，地震，声如雷，鸡雉雉皆鸣呴（呼后反）。　十一年四月乙酉，地震。五月丁未，地震。　升平二年十一月辛酉，地震。　五年八月，凉州地震。　哀帝隆和元年四月甲戌，地震。是时政在将相，人主南面而巳。兴宁元年四月甲戌，扬州地震，湖渎溢。　二年三月庚寅，江陵地震。是时桓温专政。　海西公太和元年二月，凉州地震，水涌。是海西将废之应也。　晁文帝咸安二年十月辛未，安成地震。是年帝崩。　孝武帝宁康元年十月辛未，地震。二年二月丁巳，地震；七月甲午，凉州地又震，山崩。是时，嗣主幼冲，权在将相，阴盛之应也。　太元二年闰三月壬午，地震；五月丁丑，地震。　十一年六月己卯，地震。是後缘河诸将连岁兵役，人劳之应也。　十五年三月己酉朔夜，地震。八月京都地震十二月己未，地震。　十七年六月癸卯，地震。十二月已未，地又震。是时群小弄权，天下侧目。　十八年正月癸亥朔，地震。二月乙未夜，地震。　安帝隆安四年四月乙未，地震。九月癸丑，地震。是时，幼主冲昧，政在臣下。　义熙四年正月壬子夜，地震，有声。十月癸亥，地震。五年正月戊戌夜，浔阳地震，有声如雷。明年，卢循下。　八年，自正月至四月，南康、庐陵地四震。明年，王旅西讨荆、益。　十年三月戊寅，地震。

宋武帝永初元年秋七月己巳，地震。　文帝元嘉十二年夏四月，都下地震　。十五年七月辛未，地震。　孝武大明二年四月辛丑，地震。　六年七月甲申，地震，有声如雷，兖州尤甚，鲁郡山摇者二。　後废帝元徽五年五月，地震。

齐东昏侯永元元年七月，地震，至来岁昼夜不止，小屋多坏。

梁武帝天监五年十二月，京师地震。京房《易飞候》曰："地动以下十一月者，其邑饥亡。"时交州刺史李凯反。明年，霜，岁俭人饥。　普通三年正月，建康地震。时义州刺史文僧朗以州叛。　六年十二月，地震。京房《易飞候》曰："地冬动有音，以十二月者，其邑有行兵。"是时，帝令豫章王琮将兵北伐。建中大通五年正月，建康地震。京房《易飞候》曰："地以春动，岁不昌。"是岁，大水，百姓饥馑。　大同三年十一月，建康地震。京房《易飞候》曰："地震以十一月，邑有大丧及饥亡。"明年，霜为灾，百姓饥。　五年十月，建康地震。是岁，会稽山贼起。　七年二月，建康地震。是岁，交州人李贲举兵逐刺史萧谘。　九年闰正月，地震。李贲自称皇帝，署置百官。太清三年四月，建康地再震。时侯景自为大丞相、录尚书事，帝所须不给。是月，以忧愤崩。

陈永定二年五月，建康地震。时王琳立萧庄於郢州。

太建四年十一月，地震。陈宝应反闽中。　祯明元年正月，地震。施文庆、沈客卿专恣之应也。

後齐河清二年，并州地震。和士开专恣之应。

後周建德二年，凉州地频震，城郭多坏。时羌夷叛。

隋文帝开皇十四年五月，京师地震。京房《易飞候》曰："地动以夏五月，人流亡。"是岁关中饥，百姓就粮於关东。　二十年十一月戊子，立晋王广为皇太子。是日，天下地震。　仁寿二年四月，岐、雍地震。《易飞候》曰："震以四月，五榖不熟，人大饥。"

唐武德二年十月乙未，京师地震。阴盛而反常则地震，故其占为臣强，为后妃专恣，为夷犯华，为小人道长，为寇至，为叛臣。　七年七月，隽州地震，山摧壅江，水噎流。　贞观七年十月乙丑，京师地震。　十二年正月壬寅，松、丛二州地震，坏庐舍。　二十年九月辛亥，灵州地震，有声如雷。　二十三年八月癸酉朔，河东地震，晋州尤甚，压杀五十馀人；乙亥，又震。十一月乙丑，又震。　永徽元年四月己巳朔，晋州地震；己卯，又震。六月庚辰，又震，有声如雷。二年十月，又震。十一月戊寅，定襄地震。帝始封晋王，初即位而地屡震，天下将曰帝而动摇象也。仪凤二年三月庚辰，京师地震。　永淳元年十月甲子，京师地震。　垂拱三年十月乙亥，京师地震。　四年七月戊午，又震。八月戊戌，神都地震。　延载元年四月壬戌，常州地震。　大足元年七月乙亥，扬、楚、常、润、苏五州地震。　二年八月辛亥，剑南六州地震。　景龙四年五月丁丑，剡县地震。　景雲三年正月甲戌，并、汾、绛三州地震，坏庐舍，压死百馀人。　开元二十二年二月壬寅，秦州地震，西北隐隐有声，坼而复合，经时不止，坏庐舍殆尽，压死四千馀人。二十六年三月癸巳，京师地震。　至德元载十一月辛亥朔，河西地震裂有声，陷庐舍，张掖、酒泉尤甚，至二载三月癸亥乃止。　大历二年十一月壬申，京师地震，自东北来，有声如雷者三。三年五月丙戌，又震。　十二年，恒、定二州地大震，三日乃止，束鹿、宁晋地裂数丈，沙石随水流出平地，坏庐舍，压死数百人。建中元年四月己亥，京师地震。　三年六月甲子，又震。四年四月甲子，又震。五月辛巳，又震。　贞元二年五月己酉，又震。　三年十一月丁丑夜，京师、东都、蒲、陕地震。　四年正月庚戌朔夜，京师地震。辛亥、壬子、丁卯、戊辰、庚午、癸酉、甲戌、乙亥，皆震，金、房二州尤甚，江溢山裂，屋宇多坏，人皆露处。二月壬午，京师又震；甲申、乙酉、丙申，三月甲寅、己未、庚午、辛未，五月丙寅、丁卯，皆震。八年甲午，又震，有声如雷；甲辰，又震，　九年四月辛酉，又震，有声如雷，河中、关辅尤甚，坏城壁庐舍，地裂水涌。　十年四月戊申，京师地震；癸丑，又震，侍中浑瑊第有树涌出，树枝皆载蚯蚓。　十三年七月乙未，又震。　元和七年八月，京师地震，草树皆摇。九年三月丙辰，嶲州地震，昼夜八十，压死百余人，地陷者三十里。二年十月，京师地震。　十一年二月丁丑，又震。　十五年正月，穆宗即位，戊辰，始朝群臣於宣政殿，是夜地震。　太和二年正月壬申，地震。　七年六月甲戌，又震。九年三月乙卯，京师地震，屋瓦皆坠，户牖间有声。　开成元年二月乙亥，又震。二年十一月乙丑夜，又震。　四年十一月甲戌，又震。　会昌二年正月癸亥，宋、亳二州地震。十二月癸未，京师地震。　大中三年十月辛巳，上都及振武、河西、天德、灵武、盐夏等州地震，坏庐舍，压死数十人。　十二年八月丁巳，太原地震。　咸通元年五月，上都地震。　六年十二月，晋、绛二州地震。坏庐舍，地裂泉涌，泥出青色。　八年正月丁未，河中、晋绛三州地大震，坏庐舍，人有死者。　十三年四月庚子朔，浙东、西地震。　乾符三年六月乙丑，雄州地震，至七月辛巳止，州城庐舍尽坏，地陷水涌，伤死甚众。是月，濮州地震。十二月，京师地震有声。　四年六月庚寅，雄州地震。　六年二月，京师地震，有声如雷，蓝田山裂水涌。　中和三年秋，晋州地震，有声如雷。　光启二年春，城都地震，月中十数。占曰："兵、饥。"十二月，魏州地震。　乾宁二年三月庚午，河东地震。

宋乾德三年，京师地震。　至道二年十月，潼关西灵、夏、环、庆等州地震，城郭庐舍多坏，占云："兵饥。"是时，西戎寇灵州，明年，遣将率兵援粮以救之。关西民有饥殍者。　咸平二年九月，常州地震，坏鼓角楼、罗务、军民庐舍甚众。　四年九月，庆州地震者再。　六年正月，益州地震。　景德元年正月丙申夜，京师地震；癸卯夜，复震；丁未夜，又震，屋宇皆动，有声，移时方止。癸丑，冀州地震，占主："土工兴，有急令，兵革兴。"是年，契丹犯塞。二月，益、黎、雅州地震。三月，邢州地震不止。四月己卯夜，瀛州地震。五月，邢州地复震不止。十一月壬子，日南至，京师地震。癸丑，石州地震。　四年七月丙戌，益州地震。己丑，渭州瓦亭寨地震者四。　大中祥符二年三月，代州地震。四年六月，昌、眉州并地震。七月，真定府震，坏城垒。天圣五年三月戊辰，秦州地震。　七年十月丙午，京师地震。　景祐四年十二月甲申，忻、代、并三州地震，坏庐舍，覆压吏民。忻州死者万九千七百四十二人，伤者五千六百五十五人，畜死者五万馀。代州死者七百五十九人，并州千八百九十人。　宝元元年正月庚申，并、忻、代州地震。十一月，忻州地震。十二月甲子，京师地震。　庆历三年五月乙亥，忻州地大震，说者曰："地道贵静，今数震摇，兵兴民劳之象也。"四年五月庚午，忻州地震，西北有声如雷。　五年七月丁酉，广州地震。己卯，京南、岳州并地震。　六年二月戊寅，青州地震。三月庚寅，登州地震，岠嵎山摧。自是震不己，每震，即海底有声如雷。五月甲申，京师地震。　七年十月乙丑，河阳、许州地震。　二年十一月丁酉夜，秀州地震，有声自西北起如雷。　嘉祐二年，雄、霸等州地震。　五年五月己丑，京师地震。　治平四年秋，漳泉建州、邵武兴化军等处皆地震，潮州尤甚，地裂泉涌，压覆州郭及两县屋宇，士民、军兵死者甚众。八月己巳，京师地震。熙宁元年七月甲申，地震。乙酉、辛卯，再震。八月壬寅、甲辰，又震。是月，郓州须城、东阿二县地震终日，沧州清池、莫州亦震，坏官私庐舍、城壁。是时，河北复大震，或数刻不止，有声如雷，楼橹、民居多摧覆，压死者甚众。九月戊子，莫州地震，有声如雷。十一月乙未，京师及莫州地震。十二月癸卯，瀛州地大震。丁巳，冀州地震。辛酉，沧州地震，涌出沙泥、船板、胡桃、螺蚌甲之属。十二月，潮州地再震。是岁，数路地震，有一日十数震，有逾半年震不止者。　元丰八年五月，京师地震。元祐二年二月辛亥，代州地震，有声。　四年春，陕西、河北地震。　七年九月己酉，兰州、镇戎军、永兴军地震。十月庚戌朔，环州地再震。　绍圣元年十一月丙寅，太原府地震。二年十月、十一月，河南府地震。是岁，苏州自夏迄秋地震七。　三年三月戊戌夜，剑南东川地震。九月己酉，滁州、沂州地震。　四年六月己酉，太原府地震，有声。　元符元年七月壬申夜，雲霒蔽天，地震良久。三年正月壬申，恩州地震。八月甲戌，太原府地震。　三年五月己巳，太原府又震。建中靖国元年十二月辛亥，太原府、潞晋隰代石岚等州、岢岚威胜保化宁化军地震弥旬，昼夜不止，坏城壁、屋宇，人畜多死。　宣和四年，北方用兵，雄州地震。　六年正月，京师连日再地震，宫殿门皆动有声。　建炎二年正月戊戌，长安地大震，金虏将娄宿围城，弥旬无外援，虏兵乘地震而入，城遂陷。绍兴三年八月甲申，地震，平江府、湖州尤甚（甲辰，诏罪已，求直言）。是岁，逆豫陷邓、随等州，金虏犯蜀。臣犯君、夷犯华之应也。　六年六月乙巳夜，地震，有声自西北如雷，馀杭县为甚（诏罪己，求直言）。是冬，伪齐刘麟，猊犯顺，寇濠、寿州。後四年，虏酋兀术入寇。　二十四年正月戊寅，地震。　二十五年三月壬申，又震。　二十八年八月甲寅地夜，地震。　三十一年三月壬辰，又震。　三十二年七月戊申，又震。　隆兴元年十月丁丑，地震。六月甲寅，又震。是岁，宰臣汤思退擅撤海、泗、唐、邓之戍，虏乘边虚入寇，後思退贬死。此臣专必震，又兵役人劳之应也。　乾道二年九月丙午，地震自西北方。是月，台州有海寇。　四年十二月壬子，石泉军地震三日，有声如雷，屋瓦皆落。时郡有绵州冤狱云。　晁熙元年十二月戊辰，地震自东北方。後湖南、江西茶寇扰数路。　九年十二月壬寅，地夜震。　十年十二月丙寅，又震。　十二年五月庚寅，又震。　庆元六年十一月甲子，地震东北方。嘉定六年四月，行都地震。六月丙子，严州淳安县地震。　十年二月庚申，地震自东南。越月，虏犯光州。　十四年正月乙未，地夜震，大雷。是春，金虏入寇，蕲、黄州失守。








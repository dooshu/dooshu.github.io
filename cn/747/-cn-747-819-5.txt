○授陆平章事制

门下。昔在太宗时，则有房杜持国钧，在元宗时，则有姚宋司政柄。降於列圣，代济名臣。是以股肱元首之间，未有不相资以成者也。况我荐逢艰运，方讨叛臣，宜搜间代之贤，冀适济时之用。其有怀材已试，亮节孔彰，俾膺霖雨之求，期正彝伦之叙。式举茂典，吾无所私。翰林学士承旨银青光禄大夫守尚书左丞知制诰上柱国嘉兴县开国男食邑三百户陆，简节正音，温光瑞玉，咸抱降神之韵，璋挺华国之容。包倚相之典坟，绍平原之词藻。爰自高才赴召，丹地代言。丝纶必本於典谟，献讷已观其事业。仍岁扈和銮之狩，六年专诏诰之勤。谠正自持，闻望弥峻。况尔伯祖贽，昔以才行，尝居禁林。当德宗避狄之时，实乃祖纳忠之日。积其伟节，升于鼎司。书命谏章，流在人口。是用选自密勿，陟之台衡。昭于前光，期於休命。职我人柄，贰兹地官。既表殊恩，且明丕训。於戏！奸宄尚炽，干革未平。生灵流离，宗社蓁莽。尔其举坠典，正颓纲，进贤良，远奸慝，勿依违而避事，无拱默以叨恩。庶乎艰难，有望康济。往践乃位，敬而戒之。可尚书户部侍郎同中书门下平章事，馀如故。


○为福建李中丞谢上表

臣某言：臣以二月二十四日特奉渥恩，授臣福建都团练观察处置等使福州刺史兼御史中丞，某月二十九日与中使某南北路分，即以今月某日至所部上讫。感戴逾涯，天增惧，臣某诚惶诚恐顿首顿首。臣闻度材任器，论吏底禄，三代所以直道而行，迭相沿袭，未之易也。伏惟皇帝陛下圣谟广运，光宅天下，德泽遐溢，苍生海隅。至若闽越都会，东南重镇。爰思俾义，宜者甚众。则中外咨谋，孰非俊选？岂臣薄劣，一无所取，超奖不次特禀宸衷，是以前表上陈，披肝布恳，自兹夙夜，不遑底宁，况今右武之状，方资辑睦，安人之切，又藉绥怀。贡赋不差於时，蛮夷得令安堵。惟是四者之备，皆臣之职分也。誓将克勤竭力，处约励心，日宣皇化，以展微诚。无任忘躯报国之至！谨遣某官奉表陈谢以闻。臣某诚惶诚恐顿首顿首。谨言。


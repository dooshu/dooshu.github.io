104　邵古論律吕聲音之學　闢翕者律天清濁者吕地　鄭樵論四聲七音　切韻之學起於西域


康節邵子之父古，字天叟，何氏本作「瞍」。定律吕聲音，以正天下音及古今文。謂：「天有陰陽，地有剛柔，律有闢翕，吕有唱和。一陰一陽交，而日月星辰備焉；一剛一柔交，而金木水火備焉。一闢一翕，而平上去入備焉；一唱一和，而開發收閉備焉。律感吕而聲生焉，吕應律而音生焉。」觀物之書本于此，謂：「闢翕者律天，清濁者吕地。先閉後開者春也，純開者夏也；先開後閉者秋也，冬則閉而無聲。東爲春聲，陽爲夏聲。此見作韻者亦有所至也。銜、凡，冬聲也。」見觀物外篇下。〇集證：「按皇極經世二注，鍾氏過曰：『邵子經世聲音圖，天之體數四十，地之體數四十八。天數以日月星辰相因爲一百六十，地數以水火土石相因爲一百九十二。於天數内去地之體數四十八，得一百十二，是謂天之用聲。於地數内去天之體數四十，得一百五十二，是謂地之用音。凡日月星辰四象爲聲，水火土石四象爲音。聲有清濁，音有闢翕。遇奇數則聲爲清，音爲闢；遇耦數則聲爲濁，音爲翕。聲皆爲律，音皆爲吕。以律唱吕，以吕和律。天之用聲，别以平上去入者，一百十二，皆以開發收閉之音和之。地之用音，别以開發收閉者，一百五十二，皆以平上去入之聲倡之。』」横渠張子曰：「商、角、徵、羽皆有主，出於脣齒喉舌，獨宫聲全出於口，以兼五聲也。」此張子全書理窟中語。夾漈鄭氏曰：「聲爲經，音爲緯。平、上、去、入四聲也，其體縱，故爲經；宫、商、角、徵、羽、半徵、半商七音也，其體横，故爲緯。」

【元圻案】通志藝文略三十六：「字母圖一卷，僧守温撰。切韻之學，起於西域，舊所傳十四字貫一切音，文省而音博，謂之婆羅門書。然猶未也，其後又得三十六字母，而音韻之道始備。中華之韻，只彈四聲，然有聲有音，聲爲經，音爲緯云云。」






○对荐贤能判

〈甲荐贤能之士，三诣公车，试皆高第。表请锡彤弓矢。廷尉致诘，辞云“三适有功”。〉

甲何人斯？惟曰“举善”，士异其行，光乎荐能。如祁大夫，则仇雠不避；若随武子，乃管库先登。才膺明试，虽公车之是辟；事匪专征，岂彤弓以为请！名器不假，车服以庸，信有德之可嘉，终无功而何锡。致廷尉之诘，虽三适称劳；异诸侯之勋，而百矢奚用？典礼不易，事义斯存。


徐俯


俯字师川，洪州分宁（今江西修水）人，黄庭坚之甥。生熙宁八年（1075）。以父禧死事，授通直郎。崇宁初，入元符上书邪等。绍兴二年（1132），赐进士出身。累官端明殿学士、签书枢密院事，权参知政事，罢，提举洞霄宫。绍兴十一年（1141）卒，年六十七。有东湖集，不传。

念奴娇

素光练静，照青山隐隐，修眉横绿。鳷鹊楼高天似水，碧瓦寒生银粟。万丈辉光，奔云涌雾，飞过卢鸿屋。更无尘翳，皓然冷浸梧竹。

因念鹤髮仙翁，当时曾共赏，紫岩飞瀑。对影三人聊痛饮，一洗闲愁千斛。斗转参移，翻然归去，万里骑黄鹄。一川霜晓，叫云吹断横玉。

浣溪沙

章水何如颍水清。

江山明秀发诗情。

七言还我是长城。

小小钿花开宝靥，

纤纤玉笋见云英。

十千名酒十分倾。

虞美人

梅花元自江南得。还醉江南客。雪中雨里为谁香。闻道数枝清笑、出东墙。

多情宋玉还知否。梁苑无寻处。胭脂为萼玉为肌。却恨恼人桃杏、不同时。

卜算子

心空道亦空，风静林还静。卷尽浮云月自明，中有山河影。

供养及修行。旧话成重省。豆爆生莲火里时，痛拨寒灰冷。

又

天生百种愁，挂在斜阳树。绿叶阴阴占得春，草满莺啼处。

不见生尘步。空忆如簧语。柳外重重叠叠山，遮不断、愁来路。

又

清池过雨凉，暗有清香度。缥缈娉婷绝代歌，翠袖风中举。

忽敛双眉去。总是关情处。一段江山一片云，又下阳台雨。

鹧鸪天

绿水名园不是村。

淡妆浓笑两生春。

笛中已自多愁怨，

雨里因谁有泪痕。

香旖旎，酒氤氲。

多情生怕落纷纷。

旧来好事浑如梦，

年少风流付与君。

又

满眼纷纷恰似花。

飘飘泊泊自天涯。

雨中添得无穷湿，

风里吹成一道斜。

银作屋，玉为车。

姮娥青女过人家。

应嫌素面微微露，

故着轻云薄薄遮。

踏莎行

素景将阑，黄花初笑。登高一望秋天杳。邀宾携妓数能来，醉中赢得闲多少。

佳气氤氲，飞云缥缈。竹林更着清江绕。高歌屡舞莫催人，华筵直待华灯照。

又

画栋风生，绣筵花绕。层台胜日频高眺。清辉爽气自娱人，何妨称意开颜笑。

水碧无穷，山青未了。斜阳浦口归帆少。云鬓烟鬓只供愁，琵琶更作相思调。

又

玉露团花，金风破雾。高台与上晴空去。举杯相属看前山，烟中乱叠青无数。

皓齿明眸，肌香体素。恼人正在秋波注。因何欲雨又还晴，歌声遏得行云住。

南歌子

山樊

细蕊黄金嫩，繁花白雪香。共谁连璧向河阳。自是不须汤饼、试何郎。

婀娜鬆髻，轻盈淡薄妆。莫令韩寿在伊傍。便逐游蜂惊蝶、过东墙。

鹧鸪天

宜笑宜颦掌上身。

能歌能舞恶精神。

脸边红入桃花嫩，

眉上青归柳叶新。

娇不语，易生嗔。

尊前还是一番春。

深杯百罚重拚却，

只为妖饶醉得人。

浣溪沙

西塞山前白鹭飞。

桃花流水鳜鱼肥。

一波才动万波随。

黄帽岂如青蒻笠，

羊裘何似绿穰衣。

斜风细雨不须归。

又

新妇矶边秋月明。

女儿浦口晚潮平。

沙头鹭宿戏鱼惊。

青蒻笠前明此事，

绿蓑衣底度平生。

斜风细雨小舟轻。

鹧鸪天

西塞山前白鹭飞。

桃花流水鳜鱼肥。

朝廷若觅元真子，

晴在长江理钓丝。

青蒻笠，绿蓑衣。

斜风细雨不须归。

浮云万里烟波客，

惟有沧浪孺子知。

又

七泽三湘碧草连。

洞庭江汉水如天。

朝廷若觅元真子，

不在云边则酒边。

明月棹，夕阳船。

鲈鱼恰似镜中悬。

丝纶钓饵都收却，

八字山前听雨眠。








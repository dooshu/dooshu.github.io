○为湖南座主陇西公贺马相公登庸启

伏见某月日恩制，相公登庸，凡在藩方，莫不称庆。相公恢宏广度，疏越正声。君子卷舒，不违於仁义；丈夫忧乐，唯系於邦家。吴汉之不离公门，袁安之每念王室。今果明台纳谏，武帐陈谟，宁劳梦卜之资，自契盐梅之望。况圣上储精垂思，保大定功，推轩後师臣之规，得周成畏相之道。三古之英华未远，百王之损益可知。仗乎元臣，伫启休运，以不愆不忘贞百度，以无偏无党定九流。仁远乎哉，古犹今也。斯固祖宗降意，华夏同诚。某早忝恩光，今当谴责。思昔时之叨位，愧汗仍流；贺今日之登贤，欢心莫寄。矧复系通属籍，任处藩条，至於驰诚，实倍常品。伏惟鉴察。


上杭丘朗山先生墓志铭


按：此文录自丘复《愿丰楼杂记》（未刊稿）卷三，作于一九〇一年秋。丘朗山，丘复之父，平生好学重义，以医术济世活人。应丘复之请，丘逢甲写了这篇墓志铭。今版据福建人民出版社二〇一三年版《丘复集》下册第一三〇三页的刊稿订正。

汀水出上杭东南，流百里，蓝溪之水汇焉。丘朗山先生家溪之上流，距县治六十里。先生讳宝融，朗山其字也。事父都尉君、母吴恭人以孝称。为学不循俗，博而能精。性和易，与人无争；然勇于赴义，不为利害怵。丘氏于上杭为望族：给事中弘，《明史》有传；南雄守道隆，官御史时最著直声；自宋元来，世有科第，而居蓝溪者，近乃益显。先生与弟宝珩、从弟宝瑛，先后补郡邑弟子员，有声黉序。而季父幡然君，学中推祭酒，尤好义，悯乡人之不学，谋筑文馆，聚高才生教之；手集万金，事且成，乡愚惑风水说，哄相阻，幡然君持之坚，忌者惎焉，造蜚语中邑令，令袒而张之，遂兴大狱。先生方游豫章归，锐赴义，与季父、两弟咸逮，至郡告守谓无与父弟事，请独就理。守为释两弟，仍以令故，置幡然君及先生省狱。嗟乎！自秦汉专制之法行至今，其所谓官者，以无限之权偃然民上，于士无所谓礼也，于民无所谓教也，束缚之而已；既愚其民，复忌士之不愚，故于法尤以摧折士气为事。为士者亦务相竞为俗学以自愚，不复知有圣贤之义，临小小利害，辄动色相戒，虽君父之难，或弃不顾，不以为非；其稍能自立而思有为者，且群诽而众忮之，必败其成而后已。士愚如此，何论乎民。其惑邪说而日为无理之争也，亦固其所。故昔之所谓文明先进国者，人乃今鄙为半开之国；贤者处此，上屈于专制之政，下挠于半开之俗，夫何能为？然卒不以此自馁而自沮者，何也？义之所在，非利害所能动也。先生少喜为诗，入狱则日读《易》；七年，事乃解，奉幡然君出；益为诗，曰：《易》明天道，诗达人情，皆不可废也。虽用世之志不衰，然遂不求进取，以义方训子，暇更即《易》理旁通诸艺术书，谓皆俗说不可信，可信惟医，故尤精医，屡活人。乡人已重先生义，复喜其和易，邻与邻争，族与族争，构者争来质，必衡情准理以相解；必不可解，或出私财曲为解之。乡有义举无不倡，已成义仓，复谋兴义学，以竟文馆之志。其于敬宗收族事尤惓惓然，老而益笃。逢甲内渡后，始闻先生之为人而慕之，戊戌、己亥间，屡以诗相寄。庚子秋，书约游蓝溪，未果；阅岁，方为后约，而先生已不及待矣！逢甲与先生同祖宋八郎公：公八世孙讳友隆是为蓝溪支祖，又九传讳凤起，乃先生高祖，国学生，有隐德。曾祖讳椿茂。祖讳香远，有子三，季聘珍，字幡然；长即先生父，以赀职都司进阶昭武都尉，讳镇铭，有子三：长瑞蕃，盐运司经历；季即宝珩；先生其次也。娶赖氏，封孺人。生子二：长杏芳；次馥，丁酉举人。女四，皆适士族。孙男三：辉功、辉业、辉奎。女孙一。馥字果园，有学行，世德之后，方兴未艾也。先生生道光壬寅岁正月初三日，卒光绪辛丑岁八月十一日，葬乡引背之原。馥状来督铭，铭曰：

渊然而学，涯孰测也；嶷然而义，世所折也；体刚用柔，卒无缺也。一龙一蛇，道之楬也。璞而自韬，天用发也。九地匪幽，光不阏也。漪兮蓝水，何芳洁也。来者千秋，视此碣也。[27]

一九〇二年






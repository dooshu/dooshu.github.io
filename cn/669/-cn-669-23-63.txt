180　鶡冠子用國策國語等言　古服道致士之法　柳宗元辯鶡冠子


鶡冠子博選篇用戰國策郭隗之言，王鈇篇用齊語管子之言，不但用賈生服賦而已。柳子之辯，其知言哉！

【元圻案】博選篇曰：「博選者，以五至爲本者也，故北面而事之，則伯己者至；先趨而後息，先問而後默，則什己者至；人趨己趨，則若己者至；憑几據杖，指麾而使，則厮役者至；樂嗟苦咄，則徒隸之人至矣。故帝者與師處，王者與友處，亡主與其徒處。」〇戰國策：「郭隗對燕昭王曰：『帝者與師處，王者與友處，霸者與臣處，亡國與役處。詘指而事之，北面而受學，則百己者至；先趨而後息，先問而後嘿，則什己者至；人趨己趨，則若己者至；憑几據杖，眄視指使，則厮役之人至；若恣睢奮擊，呴藉叱咄，則徒隸之人至矣。此古服道致士之法也。王誠博選國中之賢者而朝其門下，天下之士必趨於燕矣。』」〇王鈇篇：「鶡冠子曰：其制邑里都使矔習者，五家爲伍，伍爲之長；十伍爲里，里置有司；四里爲扁，陸佃注：「扁當爲甸，後皆放此。」扁爲之長；十扁爲鄉，鄉置師；五鄉爲縣，縣有嗇夫治焉；十縣爲郡，有大夫守焉。」〇齊語：「管子於是制國，五家爲軌，軌爲之長；十軌爲里，里有司；四里爲連，連爲之長；十連爲鄉，鄉有良人焉。以爲軍令。」〇世兵篇：「禍乎福之所倚，福乎禍之所伏。禍與福如糾纏，渾沌錯紛，其狀若一，交解形狀，孰知其則？」又曰：「衆人唯唯，安定禍福？憂喜聚門，吉凶同域。失反爲得，成反爲敗。吴大兵强，夫差以困。越棲會稽，勾踐霸世。達人大觀，乃見其可。」又曰：「至德無師，泛泛乎若不繫之舟，能者以濟，不能者以覆。天不可與謀，地不可與慮。聖人捐物，從理與舍。衆人域域，迫於嗜欲。小知立趨，好惡自懼。夸者死權，自貴矜容。列士徇名，貪夫循財。至博不給，知時何羞。」〇賈子鵩賦：「禍兮福所倚，福兮禍所伏。憂喜聚門兮，吉凶同域。彼吴强大兮，夫差以敗；越棲會稽兮，勾踐霸世。」又曰：「夫禍之與福兮，何異糾纏。命不可説兮，孰知其極？」又曰：「天不可預慮兮，道不可預謀。遲速有命兮，焉識其時？」又曰：「小智自私兮，賤彼貴我。達人大觀兮，物無不可。貪夫徇財兮，烈士徇名。夸者死權兮，衆庶每生。」又曰：「至人遺物兮，獨與道俱。衆人惑惑兮，好惡積億。」又曰：「其生兮若浮，其死兮若休。澹乎若深淵之静，泛乎若不繫之舟。」〇柳子厚辯鶡冠子曰：「余讀賈誼鵩賦，嘉其辭，而學者以爲盡出鶡冠子。吾意好事者僞爲其書，反用鵩賦以文飾之，非誼有所取之決也。太史公伯夷列傳稱賈子曰：『貪夫殉財，烈士殉名，夸者死權。』不稱鶡冠子。遷號爲博極群書，假令當時有其書，遷豈不見耶？」〇書録解題道家：「鶡冠子三卷，陸佃解。案漢志，鶡冠子，楚人，居深山，以鶡爲冠。今書十九篇，韓吏部稱十有六篇，故陸謂非其全也。韓公頗道其書，至柳柳州則曰『淺鄙言也。好事者僞爲其書，反用鵩賦以文飾之』。自今考之，柳説爲長。」〇李善注文選鵩賦，多用鶡冠子。顔師古注賈誼傳，略不一及，豈所見與柳子厚同歟？






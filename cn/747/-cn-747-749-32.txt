○夏侯除忠武军节度副使薛途除泾阳尉充集贤校理等制

敕。前昭义军节度判官朝议郎殿中侍御史内供奉夏侯等。以科名辞学，开敏多才，久游诸侯，常蕴令闻，周知吏理，兼能洁身。戎臣上言，愿为毗赞，既诺仕以委质，宜直道以酬知。途以文行策名，节趣清远，言於後进，实为秀人。延阁典校，丞相所请，勉循阶级，以至堂奥。可依前件。


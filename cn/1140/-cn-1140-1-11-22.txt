记歙县孙公活民事略

徽之蹂於贼也官皆越境郡人流散其不能去者贼胁降之远近震悼谓天不愍徽陷为大戮我军至必无幸矣已而贼平徽人竟无事问之父老泣曰此

天子不杀之恩督抚两将军监军节使之力也其全活根柢则知歙县孙公德尤多徽故拥万山阻重岭兵骑不得猝至数百年不血刃郡之贾於外者闻滇闽乱争槖其赀归为安宅上下相狃以无备康熙甲寅九月一日贼自饶婺突犯休宁叛弁以城降是日武臣守郡者束手款贼郡中无一弦一矢权府事鄢公知歙县孙公从数骑出趋江宁请援抵芜湖会巴额二将军铁骑至孙公叩头请伏斧鑕具言城陷本末徽人无叛志二将军咄曰是何言孙又叩头曰兵兴数年闾左给刍饷无敢须臾後城未陷二日前犹供赋如常辄探怀中出催科红簿为左验将军意稍解九月十四日师次绩溪之镇头杀贼数千乘胜复郡城於时郡人鸟駴兽窜子女筐箧缘山堙谷惧收为鲸鲵相聚野哭公复同监军副使王公固争益力且谓贼衆未灭师必以饷戮民则饷不办某请以身任饷出所怀红簿如初又多方丐军中用事者由是得免事定之後不杀掠一人公虽藉用民力而卒全民於难其出境时预恐民坐不赦故生死呼吸之时百不暇顾独怀红簿以为民白也故曰其德为多也十四年春巡抚大中丞靳公檄赴皖勘失城状郡人焚香泣送者万计号於路曰公实生我我辈忍令公死先是所敛军储资盗粮者咸愿补帑以纾官累又为之讼寃得湔洗仍治县事於乎公以身活其民而卒赖民盖其失以全其官余观封疆吏有不虞必移罪於其下以自解顺治己亥海宼犯江南传伪檄宁国而知府焦某弃城夜遁贼退乃还齮齕郡中士大夫构以大狱卒上下相攻发皆论死是岁贼入太平府其叛首非知府也及後论罪知府李公芝兰慨然曰吾即引它人终不我活遂独伏法不辩至今郡人哀之君子曰士服官有幸不幸然义不以数万人死易吾一人生故具记之为守土蒙难者监


【神宗熙宁元年戊申公年六十二】

是岁，连上表乞致仕，不允。八月乙巳，转兵部尚书，改知青州，充京东东路安抚使。〈敕：朕惟北海，九州之古郡，而东人之都也。近世两府出入，为均逸之地，非耆德峻望，不为倚毗。推诚保德崇仁翊戴功臣、观文殿学士、特进、刑部尚书、知亳州、上柱国、乐安郡开国公、食邑三千八百户、食实封一千户欧阳某：以文学自进，以器能自任。早领枢务，旋参大政。奏封屡上，诚请益坚。俾守藩方，已逾岁律。乃进夏官之秩，往临海岱之区。一道兵农，惠绥是赖。肃予近服，无假训言。可特授行兵部尚书，依前充观文殿学士、知青州军州事、兼管内劝农使，充京东东路安抚使，功臣、散官、勋、封、食实封如故。仍放谢辞。〉九月丙申，至青。十一月丁亥，郊祀恩，加食邑五百户、食实封二百户。〈敕：朕嗣位之初，祗见上帝祖考，九州四海，莫不来祭。惟二三元老，虽尔身在外，乃心罔不在王室。推恩行爵，必先及之。推诚保德崇仁翊戴功臣、观文殿学士、特进、行兵部尚书、上柱国、乐安郡开国公、食邑三千八百户、食实封一千户欧阳某：文章宿望，左右三朝。艰难之时，实赖其力。进退之节，不累于位。股肱近镇，玉帛勤王。兹朕所以推神休而疏朝宠也。乃眷旧德，奚烦训辞。可特授依前行兵部尚书、充观文殿学士、加食邑五百户、食实封二百户，功臣、散官、勋、封如故。〉是岁，筑第于颍。


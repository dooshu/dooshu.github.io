【九日闲居】

余闲居爱重九之名。秋菊盈园。而持（和陶本作时。）醪靡由。（岁时杂咏作时醪靡至。曾本云。一作时醪靡至。）空服九（岁时杂咏作阳。苏写本作其）华。寄怀於言。（岁时杂咏作时。）

世短意恒（焦本、和陶本作常。《诗纪》同。）多。斯人乐久（岁时杂咏作有。）生。日月依辰至。举俗爱其名。露凄暄风息。气澈（曾本云。一作清。又作洁。）天象明。往（曾本云。一作去。）燕无遗影。来雁有馀声。酒能（曾本云。一作常。）祛（和陶本作消。曾本云。一作消。）百虑。菊为（焦本作解。注。宋本作解。一作为。非。曾本云。宋本作解。苏写本云。一作解。）制颓龄。如何蓬庐士。空视时运倾。尘爵耻虚□。寒华（和陶本作花。）徒自荣。敛襟独闲谣。缅焉起深情。栖迟固多娱。（曾本云。一作虞。）淹留岂无成。（○本集。东坡先生和陶渊明诗二。古今乐时杂咏三十三。《诗纪》三十五。）


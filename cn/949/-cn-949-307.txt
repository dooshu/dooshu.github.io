范成大　次韵杨同年秘监见寄二首

瘴云岚雨几时归？应把周南视九夷。

旧说鬼神惊落笔，新传狐兔骇搴旗。

韶江石老箫音在，庾岭梅残驿使迟。

自古朱弦清庙具，莫贪鹏海看天池。

范成大

范成大　次韵杨同年秘监见寄二首

吾衰长愧接舆狂，忙里何心领燕香。

尘土簿书憎铁研，水云蓑笠傲金章。

论文无伴法孤起，访旧有情书数行。

何日却同湖上醉，露帏宵幄为君张!

范成大


○喻友

天宝丁亥中，诏徵天下士，人有一艺者，皆得诣京师就选。相国晋公林甫，以草野之士猥多，恐泄漏当时之机，议於朝廷曰：“举人多卑贱愚，不识礼度，恐有讠里言，浊圣听。”於是奏待制者，悉令尚书长官考试，御史中丞监之，试如常吏，（如吏部试诗赋论策）。已而布衣之士无有第者，遂表贺人主，以为野无遗贤。元子时在举中，将东归。乡人有苦贫贱者，欲留长安，依托时权，徘徊相谋。因谕之曰：“昔世已来，共尚邱园洁白之士。盖为其能外独自全，不和不就，饥寒切之，不为劳苦，自守穷贱，甘心不辞。忽天子有命，聘之元束帛，以先意荐论，拥以导道，欲有所问，如咨师傅。听其言则可为规戒，考其行则可为师范，用其材则可为经济。与之权位，乃社稷之臣。君能忘此，而欲随逐驽骀，入栈枥中，食下厩{艹贤}[QH57]，为人後骑、负皂隶、受鞭策耶？人生不方正忠信以显荣，则介洁静和以终老。”乡人於是与元子偕归。於戏！贵不专权，罔惑上下，贱能守分，不苟求取，始为君子。因喻乡人得及林甫言，意可存编为《喻友》。


第二表

臣某言臣近叨恩制擢践台司寻贡让章备陈诚欵忽奉答诏未赐允俞捧读兢忧罔知所措臣某中谢窃以弼谐之任中外式瞻授受之间古今攸重盖所以平章邦国之政辅相天地之宜作元首之股肱为大川之舟檝举不失德乃助悬象之着明用非其人或致处士之横议如臣者学非稽古才媿适时徒以际会先朝践扬华贯佐万机之务曾无补衮之劳参四辅之班莫着和羮之効乃至分忧於藩阃未尝报政於阙庭神臯剸割以非长会府经纶而无状显官重禄所得已多负乘素飱贻讥斯甚岂足副苍生之徯望践黄阁之崇高用短绠以汲深泉自知不逮擢散材而构大厦人谁谓宜方今循名责实之秋为官择人之际搢绅百执犹或慎於柬求廊庙三阶岂可轻於进用内省尤熟非据是忧伏望尊号皇帝陛下体玄造之无私鉴丹诚之难夺念名器之重非可以假人矜斗筲之微不令於踰量追寝前诏以示至公干犯宸慈期於得请


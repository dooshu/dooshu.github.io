文王

七章，章八句


首章讲：周公述文德以戒成王也。若曰：能开受命之基者，必有配天之德；而欲保先人之业者，当有法祖之思。王今抚文祖之天下矣，亦知文德之当念乎？





文王在上，於昭于天。

上，即天。於，叹词。昭，明也。惟我文王升遐久矣，而其神之在上者，昭明于天，焕乎其不容掩也。





周虽旧邦，其命维新。

周虽旧邦，指后稷以后为诸侯时。命，大命。维新，指成王时。是以周自始封以来，其邦虽云旧矣，而其受命以代商者，则自今始也。其命不维新乎？





有周不显，帝命不时。

有周，指德言。不显，亦明也。命，所受之命。时，当其令。夫文王在上而昭于天，则是有周之德不随生而存，不随死而亡，盖阅万代而如见者矣，岂不显乎？周虽旧邦，其命则新，则是上天之命，眷顾方殷，保定孔固，正适其时而未艾矣，岂不时乎？





文王陟降，在帝左右。

陟，是升。降，是下。在，是文王之神。左右，身之两旁。然其命之时也，天非有私于周也，盖以文王之神，在天一升一降，无时不在上帝之左右，是以子孙蒙其福泽而君有天下也。

二章讲：文王以德受命之事，何如？





亹亹文王，令闻不已。

亹亹，是黾勉也。令，善也。闻，誉也。不已，言久也。彼我文王之德，亹亹然强勉，盖纯亦而不已矣。故今既没，而其令闻之播，亦与亹亹者相为不已。





陈锡哉周，侯文王孙子。文王孙子，本支百世。

陈，敷也。锡，予也。侯，是维。孙子，凡后世皆是，不止武王、成王。本，是宗子。支，是庶子。文王之德如此，是以上帝敷锡于周，不徒尊荣其身已也。维文王孙子，其本宗则百世为天子，支庶则百世为诸侯，而与天无极焉。





凡周之士，不显亦世。

士，是诸侯及王朝公卿大夫之总称。然不徒及其孙子已也，使凡周之士、为天子之臣者，世修其德以辅天子；为诸侯之臣者，世修其德以辅诸侯，而与周匹休焉。凡若此者，何莫非文王之福哉？

三章讲：





世之不显，厥犹翼翼。

犹，谋猷。翼翼，勉敬也。然此周士，其传世岂不显著？果何所自哉？盖忠不足以济时者，则道不足以裕后，其传世之不显毋惑矣。惟此周士也，效其佳谋佳猷，而翼翼然勉敬，初无一毫之敢慢也已。





思皇多士，生此王国。王国克生，维周之桢。

皇，美也。多士，众士也。王国，即文王之国。桢，干也。夫惟厥犹之翼翼如此，则美哉此众多之贤士，而生此文王之国。文王之国能生此众多之贤士，则其所赖者岂其微哉？吾知国以人才为本者也，多士以其翼翼之猷，而输其屏翰之忠，则国之元气固，神气振，不为周之桢乎？





济济多士，文王以宁。

济济，是多貌。宁，是安。君以安国为心者也，多士极其济济之众，既足以为周之桢，则臣效其忠，君享其逸，文王不以宁乎？夫多士有匡国安居之忠如此，则其传世之显也宜矣。

四章讲：夫上帝既有命周之福，则必有绝商之祸，而要皆本于文王之德也。





穆穆文王，於缉熙敬止。

穆穆，是深远。於，叹词。缉，是续。熙，是明。敬止，无不敬也。穆穆哉深远，文王之德，渊乎其莫测也，洪乎其无涯也。然岂外于一敬哉？但见缉而续之，而无一息之间；熙而明之，而无一私之污。至敬之惺惺，盖合始终、贯动静而一之矣。文王之德于是为盛，而神之昭者，此敬以为之昭也；令闻之不已者，此敬以为之不已也。





假哉天命，有商孙子。商之孙子，其丽不亿。

假，是大。丽，是数。不亿，不止十万之多。是以上帝敷锡，而大命于是乎集焉。夫果于何而征之哉？观之有商孙子可见矣。盖商之孙子，其数不止于亿。





上帝既命，侯于周服。

命，命文王。周服，服顺于周。然以上帝之命，集于文王，而今皆臣服于周，有所不能外者矣。

五章讲：然不惟及其孙子已也，而又及其孙子之臣庶焉。





侯服于周，天命靡常。

靡常，是不常。彼商之孙子，皆侯服于周者，以天命无常，惟德是与故也。





殷士肤敏，祼将于京。

殷士，商孙之臣。肤，是大。敏，是疾。祼将，献酒行礼。京，周之京。故孙子既归周，而此殷士其容貌之肤美、趋事之敏达者，今皆执祼献之礼，而助王祭祀于周之京师矣。





厥作祼将，常服黼冔。

黼，是黼裳；冔，是殷冠，二者皆常服。且其所祼将之士，常服黼冔之服，盖仍先代之礼物，而不之变也。





王之荩臣，无念尔祖。

荩，是忠爱之笃，进进不已意。无念，是思。尔祖，即文王也。然孙子之侯服，殷上之祼将，实本于尔祖文王之德所致也。凡尔忠荩无已，而为王之荩臣者，得无念尔祖文王之德乎？尚其睹商之孙子臣庶，而惕然兴思可也。

六章讲：





无念尔祖，聿修厥德。

然欲念尔祖，岂可以他求哉？盖尔固有之德，即尔祖之德，与天命相为合一者也。是必聿修厥德，使固有之理以全焉。





永言配命，自求多福。

永，是长。配，是合。命，天理。自求，自至之说。若是，则与天命合矣。然一息有间，德未修也，又必常自省察，使人欲不得以间之，而长言合乎天理焉。则我今日之德，无异尔祖缉熙敬止之德矣；而今日之福，亦何异于上帝陈锡之福乎？吾见盛大之福自我致之，有不待外求而得矣。





殷之未丧师，克配上帝。

丧，是失。师，民众。克，是能。上帝，天之主宰。然尔固当以文王为法，亦当以殷事为鉴。彼殷未失天下之时，其德足以配上帝，亦如我周之今日也。今其子孙乃侯服于周如此者，惟其颠覆厥德故耳。





宜鉴于殷，骏命不易。

宜鉴，视以为戒。殷，指纣。骏，是大。不易，言难保也。尔宜以殷为鉴，而自省焉。则知天命之予，不常而又夺之，就不常而又去之，诚有不易保者矣！

末章讲：





命之不易，无遏尔躬。宣昭义问，有虞殷自天。

遏，绝也。躬，是身。宣，是布。昭，是明。义，是善。问，是誉。虞，是度。夫天命惟不易保，纣固以不德自绝于天矣。尔无若纣之秽德彰闻，以自绝于天，尚当布明其善誉于天下可也。不特此也，又当度殷之所以废兴存亡者，而折之于天。其在始也，天何为而兴存之；其在今也，天何为而废亡之，庶乎有以得上天予夺之故，以为自省之机焉。





上天之载，无声无臭。

载，是事。然上天之事，无声无臭，其予其夺，有不可得而测度者。





仪刑文王，万邦作孚。

仪、刑，皆是法。孚，信也。今与其求在天之天，孰若求在人之大乎？盖文王之所以为文，即天之所以为天也。今诚能即文王之缉熙敬止者，仪而刑之，使其德与之洽美，则万邦之人心悦诚服，以昔日之孚文王者，而受于我矣。夫人心悦则天意得，而天意之不可度者，于此而可度之矣，又何保命之难哉？嗣王诚不可不师文王矣。






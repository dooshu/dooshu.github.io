◇上书请定巴蜀

昔晋室数否，华戎鼎沸，三燕二秦，咆勃中夏，九服分崩，五方圮裂。皇祚承历，自北而南，诛灭奸雄，定鼎河洛，唯独荆、扬，尚阻声教。今令德广被于江、汉，威风远振于吴、楚，国富兵强，家给人足。以九居八之形，有兼弱攻昧之势，而欲逸豫，遗疾子孙，违高祖之本图，非社稷之深虑。诚宜商度东西戍防轻重之要，计量疆场险易安危之理，探测南人攻守窥觎之情，筹算卒乘器械征讨之备。然后去我所短，避彼所长，释其至难，攻其甚易，夺其险要，割其膏壤，数年之内，荆、扬可并。若舍舟楫，即平原，敛后疏前，则江、淮之所短；弃车马，游飞浪，乘流驰逐，非中国之所长。彼不敢入平陆而争衡，犹我不能越巨川而趣利。若俱去其短，各恃其长，则东南未见可灭之机，而淮、沔方有相持之势。且夫满昃相倾，阴阳恒理；盛衰递袭，五德常运。今以至强攻至弱，必见并吞之理；如以至弱御至强，焉有全济之术？故明王圣主，皆欲及时立功，为万世之业。去高而就下，百川以之常流；取易而避难，兵家以之恒胜。今巴蜀孤悬，去建邺辽远，偏兵独戍，溯流十千，牧守无良，专行劫剥，官由财进，狱以货成，士民思化，十室而九，延颈北望，日觊王师。若命一偏将，吊民伐罪，风尘不接，可传檄而定。守白帝之厄，据上流之险，循士治之迹，荡建邺之逋，然后偃武修文，制礼作乐，天下幸甚，岂不盛哉！（《魏书·李苗传》）


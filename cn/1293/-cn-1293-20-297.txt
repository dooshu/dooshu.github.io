○邵广铨词

浙词多法姜张，吴下则不然，然究厥指归，不外竹山、竹屋数家。昭文邵兰风茂才［广铨］所为词，於蒋尤近。虞美人云：“记得连番春夜雨，小楼翦烛同听。玉肩斜眼忪惺。今生还未卜。偏要说来生。一幅冰绡亲付与，同心结子珑玲。细将辛苦苦叮咛。绣成花一朵，数尽漏三更。”［案此调乃临江仙，非虞美人。］南浦云：“前约记分明。倚屏山、听彻檐铃声碎。雪意正冥，浑忘了、一角斜阳鸦背。金猊香袅，何因结就双双穗。蓦地湘帘钩细戛，还认玉钗敲坠。本来弱不禁寒，料搴帷、定怯酸风吹袂。真个不来时，生憎煞、昨夜灯花银蕊。平生细数，凄凉几度消清泪。听尽更筹斟尽酒，独自怎生成醉。”祝英台近云：“碧雪停、红豆。金井辘轳转。心似春蚕，缚向万重茧。早知千种缠绵，一般怅阻，倒不若、未曾相见。尺书展。难道解语如花，不解意深浅。几度尊前，拟把旧愁遣。却怜放下眉头，兜来心上，浑未信，并刀能翦。”茂才久游京师，屡踏锁闱，竟不获一第。


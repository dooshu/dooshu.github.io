182　子産鑄刑書趙鞅鑄刑鼎　鄧析竹刑則書於竹簡　二尺四寸簡約稱三尺


子産鑄刑書，昭六年。趙鞅、荀寅鑄刑鼎，昭二十九年。至鄧析竹刑，則書於竹簡矣。定九年。然甫刑云：「明啓刑書。」其來已久。漢杜周傳「不循三尺法」，注謂「以三尺竹簡書法律也」。朱博亦云：「奉三尺律令以從事。」鹽鐵論詔聖篇乃云：「二尺四寸之律，古今一也。」蓋律書以二尺四寸簡，舉其大數，謂之三尺。曹褒新禮寫以二尺四寸簡。漢禮與律令同録，其制一也。

【集證】漢禮樂志：「叔孫通所撰禮儀，與律令同録，藏於理官。」

【元圻案】漢書朱博傳：「博，字子元，杜陵人，遷琅邪太守。文學儒吏，時有奏記稱説云云，博見謂曰：『如太守漢吏奉三尺律令以從事耳，亡奈生所言聖人道何也！』又曰：『廷尉治郡斷獄以來且二十年，亦獨耳剽日久，三尺律令，人事出其中。』」〇後漢書曹褒傳：「褒，字叔通，魯國薛人。次序禮事，依準舊典，雜以五經讖記之文，撰次天子至於庶人冠婚吉凶終始制度，以爲百五十篇，寫以二尺四寸簡。奏上。會和帝即位，褒乃爲作章句，帝遂以新禮二篇冠。」






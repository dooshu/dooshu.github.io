○第三表

臣某言：臣闻心孤者触绪而悲，意切者发言皆恳。揣情循理，今古同尘。尝谓无之，今乃信有。臣某中谢。臣虽顽鄙无取，亦尝侧闻长者之论，上自古昔，迄至於今。才能事业，百十於臣，而不升名宦之级，不知禄廪之数者，何可一二其纪。臣某无耿介之节，开济之能，且有极愚至陋之累，而微生际会，事陛下於藩邸之中，周旋出处。虽无拥戴神圣之绩，便蕃左右，曾有侍从言语之乐，窃自欣贺，若升云天。伏惟陛下握图御极，凝旒垂象，惠均於动植，信及於细微。擢臣於方岳之中，委臣以监牧之务。仰凭殊造，俯竭愚衷。封人粗安，国马稍息。今者秩视宾客，位为大夫，耳烦丝竹之音响，口厌粱肉之滋味。驰驱骏足，偃息华榱。蒙陛下覆育之恩，已为太过；顾微臣止足之分，实所甚荣。岂敢更冒宠光，别求奖用？伏以狗马之齿，衰暮相迫；蝼蚁之命，危残不常。日往月来，惧贻败覆；天长地久，不胜瞻恋。每至木叶下，边马嘶，切思指画君前，以毕平生之力。常恐先霜露填沟壑，不见丹阙，长恨黄泉。伏惟陛下仁爱恻隐，及於万类，察臣之至愿，表臣之赤心。使一入帝城，死无所恨。无任哀迫恳苦之至。


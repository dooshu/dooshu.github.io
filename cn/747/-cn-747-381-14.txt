○与李相公书

月日，新授右金吾兵曹参军摄监察御史元结顿首相公执事：某性愚弱，本不敢干时求进。十馀年间，在山野过为知已，猥见称誉，辱在乡选，名污上第。退而知耻，更自委顺，亦数年矣。中逢丧乱，奔走江海，当死复生，见有今日，林壑不保，敢思禄位？忽枉公诏，命诣命师，州县发遣，不得辞避，三四千里，烦劳公车。始命蹈舞帝庭，即日辞命，担囊乞丐，复归海滨。今则过次授官，又令将命，谋人军者，谁曰易乎？相公见某，但礼文拜揖之外，无所问焉。忽然狂妄男子，不称任使，坐招败辱，相公如何？某所以尽所知见闻於左右，不审相公以为可否？如曰不可，合正典刑，欺上讠罔下，是某之罪。谨奉诏书及章服待命屏外。某顿首。


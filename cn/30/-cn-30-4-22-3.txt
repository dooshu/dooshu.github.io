塔海帖木儿


塔海帖木儿，答答里带人。其先在太祖时事国王木华黎，将左手大万户下蒙古军，镇太原以西八州。破金将王公佐军，斩公佐。从攻陕右，征河西，灭金，皆有功，赐种田户二百七十。曾祖忒木勒哥嗣，从都元帅塔海绀卜征蜀，死于兴元。祖紥剌带嗣。紥剌带卒，父拜答儿尚幼，从祖紥里、答术相继袭其职。紥里从都元帅大答征蜀，以所统军二百人破宋军于巴州，斩首三百级，生擒五十余人。答术以西川行枢密院檄领兵三千人救碉门，大败宋军，斩首三百余级，俘百余人以归。拜答儿既长，始以父官从行省也速带儿征建都，死军中。

塔海帖木儿袭父职，初从行院忽敦围嘉定，嘉定降。进围重庆，守将张鎯出师迎敌，塔海帖木儿力战陷阵，功最多。十五年，又以都鲁军二百人破宋军于白水江，夺战船一，俘其众十三人。升宣武将军、管军总管。从也速答儿征亦奚不薛，又从征都掌蛮，皆以为前锋，杀获甚众。

九溪蛮、散猫、大盘蛮尚木的世用等叛，从行省曲立吉思帅师往讨，皆擒之，及杀其酋长头狗等。也速答儿、药剌罕率兵万人会云南兵讨乌蒙蛮，至闹灶，其酋长阿蒙率五百余众奔麻布蛮地，塔海帖木儿以四百人追至山箐中，大败之，擒阿蒙以归。二十六年，又从也速答儿西征，不知所终。






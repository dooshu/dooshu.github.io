○第二启

昨於道路累附状，伏计迤逦上达。滔行役近己到潮州，伏以一路经过，二年飘泊，言则涕下，清静而魂销。固非系情於杯酒笙歌，留恋於云山烟水。抛掷进趋之道，迟回温清之期。伏计夙鉴如愚，必当知不得己。又安可远含丹赤，莫寓听闻。且圣代近来，时风愈正。取舍先资於德行，较量次及於文章。无论於草泽山林，不计於簪裾绂冕。少有三举五举，多闻十年廿年。而滔自厕迹其中，且迷津不暇。况乎来则无终军意气，动则有杨朱路歧。将卜一归，仅阙两试。人事如此，光阴几何。先辈特赐恩知，殊为诱诲。时或轸念，固应动心。然亦否极则通，彩来自圣。他日而若无好命，今辰而焉有良知。唯当依倚栽培，谘询可否。陈琳笺檄，宁容久借於外藩。夫子墙门，虔俟再趋於上国。


○谢追赠父表

臣某言：伏奉诏书，追赠臣亡父先臣司空者。庆因出震，泽及重泉，礼命式加，哀荣兼极。臣某中谢，臣遭家不造，过庭无闻，仰先声而弥高，勤遗训而靡及。徒因积善，率励小心，位忝统戎，宠加锡赏。此诚陛下孝理为本，德教所先，因作解之明威，布追远之厚德。礼降幽壤，位崇上公。遂使展罔极之哀，受恩感认庶物，袭有後之庆，抚事愧於扬名。既申报养之怀，载竭移忠之孝。臣子诚愿，备极於斯。无任哀感之至！


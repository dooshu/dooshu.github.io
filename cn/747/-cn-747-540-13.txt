○为太原郑尚书谢赐旌节等表

臣某言：今月七日，中使尹偕至，伏奉敕书手诏，慰喻臣及将士参佐等，并赐臣官诰旌节。宠命并临，荣光叠至。钦承捧受，感惕难胜。臣某中谢。臣昔为诸生，所冀微禄。揣摩铅钝，际会清平。伏惟皇帝陛下至德配天，大明并日，朝有多士，国无幸人。若臣庸虚，何足比数？阶缘所职，被服殊私。居郎吏之中，已为饕窃；立戎旃之下，安所堪任。前奉诏书，除臣节度，托肺肠而三省，觉魂魄之九飞。恳款未申，恩光荐及。使从天上，拜迎而万姓欢呼；王在日中，照临而一方安泰。编纶言於宝轴，挥宸翰於彩笺。既赐诸侯之旌，又降将军之节。委之刑赏，许以便宜。臣实何人？忽蒙斯宠。重如山压，薰若火炎，无以为容，不知自处。谨以今日准敕拜受讫。臣伏以旌惟进善，节以诘奸。昔常传闻，令即祗受。度才非将，虽天下所知；禀令于君，岂风尘敢犯？誓当保安四境，和叶三军；洒帝泽於州闾，振皇威於边徼。难酬天造，庶竭臣心。所守有限，不获陈谢。无任感戴跃之至。


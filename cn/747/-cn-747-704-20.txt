○谢赐让官批答状

高品冯至至，奉宣圣旨，并赐臣批答，以臣昨所陈请，未赐允从者。蜉蝣浅命，未报君恩，犬马微诚，敢忘臣节？迫以服药瞑眩，抱疾沉羸，心力衰残，形气减耗，承︳俞之命，或虑阙遗，奉密勿之机，实忧不逮，辄陈诚款，冀或听从。陛下特降纶言，再加褒饰。德音抚慰，自合忘生；睿奖至深，岂敢言病？谨当策励疲蹇，上副天慈，竭尽肺肝，以修官业。不任荷恩感戴之至。


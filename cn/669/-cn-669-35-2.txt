2　送房子官綿百斤　官綿古文苑誤爲官錦　房子城出白土可濯綿　古文苑出佛龕中


曹操夫人與楊彪夫人書：「送房子官綿百斤。」古文苑誤爲「官錦」，而注者妄解。按魏都賦：「綿纊房子。」何云：「注：房子出御綿。」晉陽秋：「有司奏調房子、睢陽綿，武帝不許。」見太平御覽八百十九。水經注：「房子城西出白土，可用濯綿。」案：此條今本水經注所無。

【集證】太平御覽八百十九引水經注：「房子城西出白土，細滑如膏，可用濯綿，霜鮮雪曜，異於常綿也，俗言房子之綿也，亦類蜀江之錦得江津矣。故歲貢其綿，以充御府。」又引盧毓冀州論曰：「房子好綿，地産不爲無珍也。」

【元圻案】古文苑五：曹公卞夫人與楊太尉夫人袁氏書：「賢郎盛德熙妙，有蓋世文才，闔門欽敬。方今騷擾，戎馬屢動。主簿股肱近臣，征伐之計，事須敬咨。官立金鼓之節，而聞命違制，明公性急忿，然在外輒行軍法，聞之驚愕，情不自勝。夫人多容，即見垂恕。故送衣服一籠，文絹百匹，房子官錦百斤，私所乘香車一乘，牛一頭。誠知細微，以達往意。」〇元和郡縣志十七：「趙州臨城縣，本戰國時趙房子邑也。泜水在縣南二里，出白土，細滑如膏，以之濯綿，色若霜雪。」〇書録解題總集類：「古文苑九卷，不知何人集，皆漢以來遺文，史傳及文選所無者。世傳孫洙巨源於佛寺經龕中得之，唐人所藏也。韓無咎類次爲九卷，刻之婺州。」案：今本二十一卷，蓋紹興中章樵作注時所分。〇隋書經籍志：「晉陽秋三十二卷，訖哀帝。孫盛撰。」






○已拜时成妇论



古人君爵命其臣，在远则遣使。太公既封齐，五侯九伯，实得征之，即王使召康公所命也。至今诏使拜授，亦当如此，岂有疑乎？《易》曰“家有严君，父母之谓”。今胥父命使拜其妇，女父遣女拜受此命，即是太公受命于召康公，今人拜爵于诏使也。而云未拜舅姑，未为成妇，然则太公未拜周王，亦非方伯乎？不修妇礼，是其失耳。至于是妇与非，自当以典礼为正，安得从彼所行，假令太公不行臣礼，王者便当不臣之乎？谓拜胥之宗亲与拜舅姑，于礼无异。（《通典》五十九）




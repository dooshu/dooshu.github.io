○谢裴相公启

某启：某遭罹不幸，岁将二纪。虽累更符竹，而未出网罗。亲知见怜，或有论荐。如陷还泞，动而愈沈。甘心终否，无路自奋。岂意天未剿绝，仁人持衡，纡神虑於多方，起堙沦於久废。居剥极之际，一阳复生；出坎深之中，平路资始。通籍郎位，分曹乐部。乔木展旧国之思，行云有故山之恋。姻族相贺，壶觞盈门。官无责词，始自今日。禽鱼之志，誓以死生；草木之年，惜共δ晚。章程有守，拜谢无由。瞻望岩廊，虔然心祷。谨启。


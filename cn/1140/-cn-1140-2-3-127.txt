送张虎别大参【余分守湖西张为分巡时以裁倂回籍】

皎皎双白鹤双栖自相匹一朝羽翼分悲鸣声唧唧唧唧终当别离肠无断絶诵子诗如锦重我心如结蓼虫习苦人谓甘君去艰辛向谁说湖西三郡皆疮痍山连楚粤多嶮巇尔我犄角犹难治君去愁将一木支载书归兴何萧爽山川到处延清赏累月曾眠西子湖三峯旧踏仙人掌爱君意气轻华簪爱君流水操素琴十年在匣今一鼓殷勤珍重怜知音相思江上树江云忽己暮惆怅春光好却共美人去白鹭洲前青雀舟萧滩望断倚高楼相期斗酒难相值心逐长江千里流


○授张说同中书门下三品制

门下：乾坤以阴阳化成，后王以辅相兴理，所以寅亮天工，缉熙帝图，非夫大贤，孰寄斯任。天兵军节度大使右羽林将军兼并州长史摄御史大夫燕国公兼修国史张说，挺其公才，生我王国。体文武之道，则出将入相；尽忠贞之节，亦前疑后丞。谅可以宏此大猷，总其邦政，允厘庶绩，保乂皇家。可守兵部尚书同中书门下三品，勋封修国史如故。仍即驰驿赴京。


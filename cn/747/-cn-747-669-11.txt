○进士策问五道

△第一道

问：《礼记》曰：“事君有犯无隐。”又曰：“为人臣者不显谏。”然则不显谏者，有隐也，无乃失事君之道乎？无隐者，显谏也，无乃失为臣之节乎？《语》曰：“不知命，无以为君子。”《易》曰：“乐天知命，故不忧。”又《语》曰：“君子忧道不忧贫。”斯又忧道者非知命乎？乐天不忧者非君子乎？夫圣人立言，皆有伦理，虽前後上下若贯珠，然今离之则可以帝行，合之则不能同贯，岂精义有二耶，抑学者未达其微旨耶？

△第二道

问：大时不齐，大信不约，大白若辱，大直若屈，此四者，先圣之格言，後学之彝训，有国者酌之以行化也，立身者践之以修己也。然则雷一发而蛰虫苏，勾萌达，霜一降而天地肃，草木衰，其为时也大矣，斯岂不齐者乎？日月代明而昼夜分，刻漏者准之，无杪忽之失焉，春秋代谢而寒暑节，律吕者候之，无累黍之差焉，其为信也大矣，斯岂不约者乎？尧让天下而许由遁，周有天下而伯夷饿，其为白也大矣，斯亦不辱者乎？桀不道，龙逢谏而死，纣不道，比干谏而死，其为直也大矣，斯岂不屈已者乎？由是而观，有国者、立身者惑之久矣。众君子试为辨之。

△第三道

问：大凡人之感於事，则必动於情，发於叹，兴於咏，而後形於歌诗焉，故闻“蓼萧”之咏，则知德泽被物也；闻“北风”之刺，则知威虐及人也；闻“广袖高髻”之谣，则知风俗之奢荡也。古之君人者采之，以补察其政，经纬其人焉。夫然，则人情通而王泽流矣。今有司欲请於上，遣观风之使，复采诗之官，俾无远迩，无美刺，日采於下，岁闻於上，以副我一人忧万人之旨。识者以为何如？

△第四道

问：百官职田，盖古之稍食也。国朝之制，悬在有司，兵兴以还，吏鲜克举。今稽其地籍，则田亦具存，计以户租，则数多散失。至使内外官中，有品秩等，局署同，而厚薄相悬，不啻乎十倍。斯者积弊之甚也，得不思革之乎？请陈所宜，以救其失。

△第五道

问：谷帛者，生於下也；泉货者，操於上也。必由均节，以致厚生。今田畴不加辟，而菽粟之价日贱，桑麻不加植，而布帛之估日轻，懋力者轻用而愈贫，射利者贱收而愈富，致使农人益困，游手益繁矣。然岂谷帛敛散之节，失其宜乎？将泉货轻重之权，不得其要乎？今天子方策天下贤良政术之士，亲访利病，以活元元。吾子若待问於王庭，其将何辞以对？








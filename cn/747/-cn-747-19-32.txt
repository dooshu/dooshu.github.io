○劳解琬玺书

卿器局坚正，才识高远，公忠彰其立身，贞固足以干事。类张骞之出使，同魏绛之和戎。职绾文武，功申方面，勤於王家，是为国老。顷者顾斯侧景，愿言勇退，深惜马援之能，未遂祁奚之请。然章疏频上，雅怀难夺。今知脱屣归闲，拂衣高谢，固可以激励颓俗，仪刑庶僚，永言终始，良可嘉尚。宜善摄养，以介期颐。


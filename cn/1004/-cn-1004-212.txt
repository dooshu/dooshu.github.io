张耒　东池

东池暮春风景妍，汩汩浅渠鸣细泉。

菖蒲遶堤青似剑，荷叶出水大如钱。

蔷薇着花方未已，杨柳飞絮任飘然。

邻翁芍药正足雨，预计开时须醉眠。

张耒

张耒　东池

东池久不到，摇落过秋中。

万竹萧萧雨，孤荷袅袅风。

遣秋诗酒在，久客岁时穷。

唯有思乡梦，长随洛水东。

张耒

张耒　东池

东池秋水清，历历见沙石。

枯荷半倒折，风起鸣摵摵。

悠悠岸边菊，灼灼好颜色。

芬芳人不知，寂寞聊自得。

寒蛩白日啼，晚叶霜余赤。

无人野竹繁，积雨平桥侧。

嗈嗈云间鸿，岁晚霰雪迫。

乘闲辄独游，官闲幸无责。

张耒


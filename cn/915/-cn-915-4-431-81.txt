◇吉成侯州辅碑（永寿二年十二月丙子）



（阙二字）辅字（阙二字）世（阙五字）于炎（阙八字）君（阙五字）卿卫，特以才明敏达，拜小黄门，还事和熹后孝安帝。安思皇后时为大宫令，孝顺皇帝践胙之（阙，）复引拜小黄门，迁臧府令。当拜中常侍。让与同郡任。后以病孙位。起家复拜谒者令，中尚方（阙）迁中常侍，遭顺帝弃天下。扶佐孝冲孝质帝，兼领黄门，顺烈皇后摄政，以君旧（阙），拜长乐大仆。遭孝质无嗣，乃定册帷幕，援立圣主，有安社稷之勋。建和二年七月己巳，诏册曰：盖闻《春秋》之（阙，）采毫毛之善。大汉典制，有恩泽之封，辅历世守省，恪恭位著，建立之际，处乎左右常伯之职，同（阙）协意，以亮天功。往者郑众、蔡伦，行事科比，其封辅为叶吉成侯。和平中，君复转拜大长秋，兼以（阙）侍之位，括统前后，明先帝法令，晓旧章之事，周密淑慎，奉己守度，在宠弗盈，能自挹损，爵（阙）日隆，持之益惧。每所典领，威禁不犯，远恶辟害，不离艰难，所谓摩而不粼，涅而不缁者。（阙）朝廷礼之，以君老，有机杖之赐。年六十有二，永寿二年十二月丙子薨。中外咨悼，赙赠（阙）等。昔菅苏之尹楚，以直见疏，死记其（阙，）张卿之在汉，（阙）季布之（阙）以安高后。论德比隆，君实越（阙）於是乡人姻族，乃相与刊石树碑，昭宣令问。其辞曰：



盛德之休，实生君侯，天授厥美，忠贞以（阙）退翼轩（阙）达（阙）华枢六帝四后，是咨是诹。锡以宠衣，紫艾兼纾，干国栋家，以光以舒。后（阙二字）礼（阙四字）人谁（阙）泥戒贵不濡，（阙）君守固，终始不渝。旌之万祀，显耀永誉。（《隶释》十七。案：《水经氵蚩注》「有汉中常侍长乐太仆吉成侯州苞碑，云六帝四后，是谘是诹。」州苞即州辅之误）




○參戚畹鄭承憲乞　卹典第二疏 【 戚畹】

疏辭可謂直而辨雖得溫旨而其事卒行前命

近該錦衣衛帶俸都指揮使鄭承憲為父鄭福奏乞卹典內　諭祭一節、係該臣等職掌、巳于本月十六日據例駁奏、伏蒙　聖斷、　特賜停寢、但給與墳價銀五千兩、臣等知　聖意之所重在禮。而不以財賄之多寡為重輕矣。然與之以直。或非其分。及與而過多。亦自有不合于禮者。臣等請據禮而論之、葢禮莫大于分。分莫大于名。故凡臣子乞恩。有所比例。必求其職事脗合。情理至當者。方敢　上聞誠慎之也。承憲以帶俸都指揮使。而引永年伯以為例。可謂禮乎。葢即據彼所奏。巳云名分之不一。而又妄自援比。以為事體之相同。臣等不知其解矣。此而可與。孰不可與。承憲欲之。人孰不欲。竊恐後有効尤者。皆將萌心于非望之福。而僣乞蔓引。僥倖萬一。不至于潰禮之坊不至也。帑藏有限。戚里至繁。人人而遂其欲。不知將何以給之。適今　國有大役。所費不貲。為承憲計。宜受少以榮　君上之賜。而辭多以明廉讓之節。則君恩臣禮。庶乎兩盡。而人且傳為盛事矣。不亦美乎。臣等待罪儀曹。頃見河南撫按官奏稱本省貧宗。值歲大荒。不給半菽。方請議賑。臣等亦方議題覆計。無所出。承憲能舉而輸之于　國則可活宗室之貧者千餘人是能體　朝廷睦族之意。而以報　上德于萬一也。語云嬰兒之病。常傷于飽。貴戚之患。常傷于寵伏願　皇上之有以全之。臣等無任懇切祈望之至


○祭韩侍郎文

维开宝三年太岁庚午九月己亥朔七日乙巳，东海徐铉，谨以清酌庶羞之奠，昭祭於故中书侍郎赠相国昌黎韩公之灵：天佑下民，必生贤人。数有治乱，道或亨屯。君子处之，全名保真。穷不易节，达不私身。呜呼明公，与道为邻。其本也忠，其动也仁。折而不挠，屈而能伸。懋此成绩，扬於王庭。名闻天下，道合明君。宜若张公，上应台星。宜如卫武，享兹百龄。如何不淑，与世同尘。城郢遗忠，感深紫宸。黔娄之衾，赐从御府。季子之印，佩入泉扃。知与不知，孰无悲辛。呜呼哀哉！某惟不佞，早奉光容。倾盖之交，缱绻相从。公之知我，如我知公。何义不协，何言不同。宁惧触鳞之忤，岂防羸角之凶。先号後笑，无初有终。霰雪既消，阳光乃融。海郡山城，几怜煦沫。南宫西掖，近见抟风。岂主恩之可报，幸吾道之非穷。今也岁月遒迈，悲欢一空。平生气宇，夙昔心胸。极视听而无所，与造化而冥蒙。露泫门柳，霜凋井桐。物感於外，悲来自中。生刍表德，絮酒申恭。愿贞魂之降鉴，庶丹恳以斯通。


论语说卷一


学而篇第一


子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”

有子曰：“其为人也孝弟，而好犯上者，鲜矣；不好犯上，而好作乱者，

未之有也。君子务本，本立而道生。孝弟也者，其为仁之本与！”

子曰：“巧言令色，鲜矣仁！”

曾子曰：“吾日三省吾身，为人谋而不忠乎？与朋友交而不信乎？传不习乎？”

子曰：“道千乘之国，敬事而信，节用而爱人，使民以时。”

子曰：“弟子入则孝，出则悌，谨而信，泛爱众，而亲仁。行有余力，则以学文。”

孝、弟、仁、信，本也。“行有余力，则以学文”，此孔子所以教人也。盖曰不贤者自是以寡过，而贤者自是以无所不至也。故曰“下学而上达”，虽孔子亦然。今之教人者不亦异乎！引之极高，示之极深，未尝养之于学、游之于艺也，而遽告之矣。教者未必能，而学者未必信，则亦妄相从而已。少而习之，长而行之，务以诞相胜也。风俗之坏，必自此始矣。（朱熹《论语或问》卷一，下引此书称“《或问》”。卿辑，马有）

泛爱众而亲仁。仁者之为亲，则是孔子不兼爱也。（《苏轼文集》卷四《韩愈论》。卿辑）

子夏曰：“贤贤易色；事父母，能竭其力；事君，能致其身；与朋友交，言而有信。虽曰未学，吾必谓之学矣。”

子曰：“君子不重则不威，学则不固。主忠信，无友不如己者，过则勿惮改。”

世之陋者，乐以不己若者为友，则自足而日损，故以此戒之。是谓不以文害辞，不以辞害意。如必胜己而后友，则胜己者亦不吾友矣。（《或问》卷一。卿辑，马有）

曾子曰：“慎终追远，民德归厚矣。”

略于丧祭，则背死忘生者众，而俗薄矣。（《或问》卷一。卿辑，马有）

子禽问于子贡曰：“夫子至于是邦也，必闻其政。求之与？抑与之与？”子贡曰：“夫子温、良、恭、俭、让以得之。夫子之求之也，其诸异乎人之求之与！”

子曰：“父在，观其志；父没，观其行。三年无改于父之道，可谓孝矣。”

可改者不待三年。（《延平答问》。卿辑）

君子之丧亲，常若见之。虽欲变之，而其道无由，是之谓无改父之道。（王若虚《滹南遗老集》卷四，以下简称“《滹南集》”。卿辑）

有子曰：“礼之用，和为贵。先王之道，斯为美，小大由之。有所不行，知和而和，不以礼节之，亦不可行也。”

有子曰：“信近于义，言可复也；恭近于礼，远耻辱也。因不失其亲，亦可宗也。”

子曰：“君子食无求饱，居无求安，敏于事而慎于言，就有道而正焉，可谓好学也已。”

子贡曰：“贫而无谄，富而无骄，何如？”子曰：“可也。未若贫而乐，富而好礼者也。”子贡曰：“《诗》云：‘如切如磋，如琢如磨。’其斯之谓与？”子曰：“赐也，始可与言《诗》已矣！告诸往而知来者。”

磋者，切之至者也。磨者，琢之详者也。切之可矣，而复磋之；琢之可矣，而复磨之。君子之学也，欲其见可而不止也。往者，其已言者也；来者，其未言者也。子贡言：“贫而无谄，富而无骄。”此之所谓可者，盖贫则防其谄也，富而防其骄也，纷纷乎自防之不给。孔子曰：“贫而乐，富而好礼。”夫贫而乐，虽欲谄不可得也；富而好礼，虽欲骄亦不可得也。岂不贤于彼二言哉。然亦未可以为至也。自是而上，见可而不止，则必有至焉者矣。子贡得是二言而识其所未言者，故孔子予之。（《或问》卷一。卿辑，马有）

子曰：“不患人之不己知，患不知人也。”





为政篇第二


子曰：“为政以德，譬如北辰，居其所而众星共之。”

子曰：“《诗三百》，一言以蔽之，曰：‘思无邪。’”

《易》称：“无思无为，寂然不动，感而遂通天下之故。”凡有思者，皆邪也，而无思则土木也。何能使有思而无邪，无思而非土木乎？此孔子之所尽心也。作诗者未必有意于是，孔子取其有会于吾心者耳。孔子之于《诗》，有断章之取也。如必以是说施之于《诗》，则彼所谓“无”“无疆”者，当何以说之？此近时学者之蔽也。（《滹南集》卷四。卿辑）

夫子之于《诗》，取其会于吾心者，断章而言之。颂鲁侯者，未必有意于是也。（《延平答问》。又见《古今图书集成》经籍典卷二七〇。马辑）

嗟夫，余天下之无思虑者也。遇事则发，不暇思也。未发而思之，则未至；已发而思之，则无及。以此终身，不知所思。言发于心而冲于口，吐之则逆人，茹之则逆余。以为宁逆人也，故卒吐之。君子之于善也，如好好色；其于不善也，如恶恶臭。岂复临事而后思，计议其美恶而避就之哉！是故临义而思利，则义必不果，临战而思生，则战必不力。若夫穷达得丧，死生祸福，则吾有命矣。少时遇隐者曰：“孺子近道，少思寡欲。”曰：“思与欲，若是均乎？”曰：“甚于欲。”庭有二盎以畜水，隐者指之曰：“是有蚁漏。”“是日取一升而弃之，孰先竭？”曰：“必蚁漏者。”思虑之贼人也，微而无间。隐者之言，有会于余心，余行之。且夫不思之乐，不可名也。虚而明，一而通，安而不懈，不处而静，不饮酒而醉，不闭目而睡。将以是记思堂，不亦缪乎？虽然，言各有当也。万物并育而不相害，道并行而不相悖。以质夫之贤，其所谓思者，岂世俗之营营于思虑者乎？《易》曰：“无思也，无为也。”我愿学焉。《诗》曰：“思无邪。”质夫以之。（《苏轼文集》卷一一《思堂记》。舒补）

子曰：“道之以政，齐之以刑，民免而无耻。道之以德，齐之以礼，有耻且格。”

《论语》曰：“有耻且格。”格，改过也。（《东坡书传》卷四《益稷》。舒补）舜之言曰：“……格则承之庸之，否则威之。”“格”之言改也。《论语》曰：“有耻且格。”（《苏轼文集》卷一一《南安军学记》。舒补）

子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”

孟懿子问孝。子曰：“无违。”樊迟御，子告之曰：“孟孙问孝于我，我对曰，无违。”樊迟曰：“何谓也？”子曰：“生，事之以礼；死，葬之以礼，祭之以礼。”

孟武伯问孝。子曰：“父母惟其疾之忧。”

子游问孝。子曰：“今之孝者，是谓能养。至于犬马，皆能有养。不敬，何以别乎？”

子夏问孝。子曰：“色难。有事，弟子服其劳；有酒食，先生馔。曾是以为孝乎？”

子曰：“吾与回言终日，不违，如愚。退而省其私，亦足以发，回也不愚。”

子曰：“视其所以，观其所由，察其所安。人焉廋哉？人焉廋哉？”

见其所为者诚善矣，则未知其所自为之者果善乎？所自为之者果善矣，则未知其能久而安之乎？恶亦如之。至于久而安之，则其为善恶也决矣。小人有幸而中于善，君子有不幸而入于恶，然终不可以易其人者，所自为之者非也。（《或问》卷二。卿辑，马有）

子曰：“温故而知新，可以为师矣。”

子曰：“君子不器。”

子贡问君子。子曰：“先行其言，而后从之。”

子曰：“君子周而不比，小人比而不周。”

子曰：“学而不思则罔，思而不学则殆。”

子曰：“攻乎异端，斯害也已。”

子曰：“由，诲女知之乎？知之为知之，不知为不知，是知也！”

子张学干禄。子曰：“多闻阙疑，慎言其余，则寡尤；多见阙殆，慎行其余，则寡悔。言寡尤，行寡悔，禄在其中矣。”

子张学干禄，将以自售也。孔子言禄在其中，教之以不求而自至者也。（《滹南集》卷四。卿辑）

哀公问曰：“何为则民服？”孔子对曰：“举直错诸枉，则民服；举枉错诸直，则民不服。”

季康子问：“使民敬、忠以劝，如之何？”子曰：“临之以庄，则敬；孝慈，则忠；举善而教不能，则劝。”

或谓孔子曰：“子奚不为政？”子曰：“《书》云：‘孝乎惟孝，友于兄弟，施于有政。’是亦为政，奚其为为政？”

子曰：“人而无信，不知其可也。大车无，小车无，其何以行之哉！”

“人而无信”，车之与马牛本两物，以交乎其间，而引重致远，无所不至焉。物与我未合，亦二物，以信行乎其间，则物我一致矣，夫然后行。（《朱熹集》卷三九《答范伯崇》。舒补）

子张问：“十世可知也？”子曰：“殷因于夏礼，所损益可知也；周因于殷礼，所损益可知也。其或继周者，虽百世可知也。”

子曰：“非其鬼而祭之，谄也。见义不为，无勇也。”





八佾篇第三


孔子谓季氏，“八佾舞于庭，是可忍也，孰不可忍也？”

《宋书·乐志》：宋文帝元嘉十三年，给彭城王义康伎，相承给三十六人。太常傅隆以为《左传》“诸侯用六”，杜预以为三十六人，非是。舞所以节八音，故必以八人为列。自天子至士，降杀以两。两者，减其二列尔。若如预言，至士止有四人，岂复成乐？服虔注《左传》与隆同。又《春秋》：晋悼公纳郑女乐二八，晋以一八赐魏绛。此乐以八人为列也。予按《说文》：佾从人，声。，音许讫切。肉八声，其解云：振也。八无缘为“”之声，疑古字从八从肉。（《东坡志林》卷七《八佾说》。舒补）

三家者以《雍》彻。子曰：“‘相维辟公，天子穆穆’，奚取于三家之堂？”

子曰：“人而不仁，如礼何？人而不仁，如乐何？”

林放问礼之本，子曰：“大哉问！礼，与其奢也宁俭；丧，与其易也宁戚。”

忠、质、文，谓当初亦未有那质，只因后来文，便称为质。（黎靖德编《朱子语类》卷二五。舒补）

子曰：“夷狄之有君，不如诸夏之亡也。”

季氏旅于泰山。子谓冉有曰：“女弗能救与？”对曰：“不能。”子曰：“呜呼！曾谓泰山不如林放乎？”

子曰：“君子无所争，必也射乎！揖让而升，下而饮。其争也君子。”子夏问曰：“‘巧笑倩兮，美目盼兮，素以为绚兮’，何谓也？”子曰：“绘事后素。”曰：“礼后乎？”子曰：“起予者商也，始可与言《诗》已矣。”

子曰：“夏礼，吾能言之，杞不足征也；殷礼，吾能言之，宋不足征也。文献不足故也，足则吾能征之矣。”

子曰：“禘自既灌而往者，吾不欲观之矣。”

或问禘之说。子曰：“不知也。知其说者之于天下也，其如示诸斯乎！”指其掌。

祭如在，祭神如神在。子曰：“吾不与祭，如不祭。”

神不可知，而祭者之心，以为如其存焉，则是孔子不明鬼也。（《苏轼文集》卷三《韩愈论》。卿辑）

王孙贾问曰：“与其媚于奥，宁媚于灶，何谓也？”子曰：“不然！获罪于天，无所祷也。”

子曰：“周监于二代，郁郁乎文哉！吾从周。”

子入太庙，每事问。或曰：“孰谓鄹人之子知礼乎？入太庙，每事问。”子闻之，曰：“是礼也。”

子曰：“射不主皮，为力不同科，古之道也。”

子贡欲去告朔之饩羊。子曰：“赐也！尔爱其羊，我爱其礼。”

子曰：“事君尽礼，人以为谄也。”

定公问：“君使臣，臣事君，如之何？”孔子对曰：“君使臣以礼，臣事君以忠。”

君以利使臣，则其臣皆小人也。幸而得其人，亦不过健于才而薄于德者也。君以礼使臣，则其臣皆君子也，不幸而非其人，犹不失廉耻之士也。其臣皆君子，则事治而民安。士有廉耻，则临难不失其守。小人反是。故先王谨于礼。礼以钦为主，宜若近于弱，然而服暴者，莫若礼也；礼以文为饰，宜若近于伪，然而得情者，莫若礼也。定公问：……不有爵禄刑罚也乎？何为其专以礼使臣也！以爵禄而至者，贪利之人也，利尽则逝矣。以刑罚而用之者，畏威之人也，威之所不及则解矣。故莫若以礼。礼者，君臣之大义也，无时而已也。汉高祖以神武取天下，其得人可谓至矣。然恣慢而侮人，洗足箕踞，溺冠跨项，可谓无礼矣。故陈平论其臣皆嗜利无耻者，以是进取可也，至于守成则殆矣。高帝晚节不用叔孙通、陆贾，其祸岂可胜言哉！吕后之世，平、勃背约而王诸吕，几危刘氏，以廉耻不足故也。武帝踞厕而见卫青，不冠不见汲黯。青虽富贵，不改奴仆之姿；而黯社稷臣也，武帝能礼之而不能用，可以太息矣。（《三苏先生文粹》卷一七《论语解·君使臣以礼》。卿辑）

子曰：“《关雎》，乐而不淫，哀而不伤。”

哀公问社于宰我，宰我对曰：“夏后氏以松，殷人以柏，周人以栗，曰使民战栗。”子闻之，曰：“成事不说，遂事不谏，既往不咎。”

公与宰我谋诛三桓，而为隐辞以相语。（《或问》卷三。马辑）

或曰：建国各以其土之所宜木为社，而宰我不知，故孔子非之。曰：信其然也，孔子亦告之以不然而已，何必曰“成事不说，遂事不谏，既往不咎”者？有所不可追悔者，何哉？昔者哀公患三桓之逼，欲以越去之，谓孟武伯曰：“予及死乎？”武伯不对。由是观之，哀公未尝斯须忘三桓也。古者戮人于社，哀公之问社，有意于诛也。宰我答以战栗，劝之诛也。盖相与为隐焉耳。三桓之盛，自宣公以来，而至于此极矣。释政而授之，弃民而予之，五世而不知取也。一朝而欲诛之，可乎？昭公之亡，哀公之出，皆三桓之祸也。故曰“成事不说，遂事不谏，既往不咎”，以为自修而三桓服，无庸诛之也。（《历代名贤确论》卷一六谷建《苏轼〈论语说〉辑佚补正》，下称“谷补”，《孔子研究》2008年第3期）

子曰：“管仲之器小哉！”或曰：“管仲俭乎？”曰：“管氏有三归，官事不摄，焉得俭！”“然则管仲知礼乎？”曰：“邦君树塞门，管氏亦树塞门；邦君为两君之好，有反坫，管氏亦有反坫。管氏而知礼，孰不知礼？’”

自修身、正家以及于国，则其本深，其及者远，是谓大器。扬雄所谓“大器犹规矩准绳，先自治而后治人”者是也。管仲三归、反坫，桓公内嬖六人，而霸天下，其本固已浅矣。管仲死，桓公薨，天下不复宗齐。（朱熹《论语集注》卷二，下引此书称“《集注》”。又见蔡节《论语集说》卷二节引。卿辑，马有）

子语鲁大师乐，曰：“乐其可知也：始作，翕如也；从之，纯如也，皦如也，绎如也，以成。”

仪封人请见，曰：“君子之至于斯也，吾未尝不得见也。”从者见之。出，曰：“二三子，何患于丧乎？天下之无道也久矣！天将以夫子为木铎。”

天使夫子东西南北，未尝宁居，如木铎之徇于道路。（《或问》卷三。卿辑，马有）

或曰：“木铎所以徇于道路，言天使夫子失位，周流四方，以行其教，如木铎之徇于道路也。”（《集注》卷二，赵顺孙《四书纂疏·论语纂疏》卷二引或问谓以“丧为失位之说”，乃“刘侍读之说而苏氏因之”，则此或为苏氏之说也。下引此书不再著录作者。许家星《苏轼〈论语说〉拾遗》，下称“许拾”，《兰台世界》2012年5月下旬）

子谓《韶》“尽美矣，又尽善也”。谓《武》“尽美矣，未尽善也”。子曰：“居上不宽，为礼不敬，临丧不哀，吾何以观之哉？”





里仁篇第四


子曰：“里仁为美。择不处仁，焉得知？”

子曰：“不仁者不可以久处约，不可以长处乐。仁者安仁，知者利仁。”

子曰：“唯仁者能好人，能恶人。”

子曰：“苟志于仁矣，无恶也。”

子曰：“富与贵，是人之所欲也；不以其道得之，不处也。贫与贱，是人之所恶也；不以其道得之，不去也。君子去仁，恶乎成名？君子无终食之间违仁，造次必于是，颠沛必于是。”

子曰：“我未见好仁者，恶不仁者。好仁者，无以尚之；恶不仁者，其为仁矣，不使不仁者加乎其身。有能一日用其力于仁矣乎？我未见力不足者。盖有之矣，我未之见也。”

仁之可好，甚于美色；不仁之可恶，甚于恶臭。而人终不知所趋避者，物欲蔽塞之也。解其蔽，达其塞，不用力可乎？故又曰：“自胜者强。”又曰：“克己复礼为仁。”（《或问》卷四。卿辑，马有）

子曰：“人之过也，各于其党。观过，斯知仁矣。”

自孔安国以下，解者未有得其本指者也。《礼》曰：“与仁同功，其仁未可知也；与仁同过，然后其仁可知也。”闻之于师曰：“此《论语》之义疏也。”请得以论其详。人之难知也，江海不足以喻其深，山谷不足以配其险，浮云不足以比其变。扬雄有言：“有人则作之，无人则辍之。”夫苟见其作而不见其辍，虽盗跖为伯夷可也。然古有名知人者，其效如影响，其信如蓍龟，此何道也？故彼其观人也，亦多术矣。委之以利以观其节，乘之以猝以观其量，伺之以独以观其守，惧之以敌以观其气。故晋文公以壶飧得赵衰，郭林宗以破甑得孟敏，是岂一道也哉？夫与仁同功而谓之仁，则公孙之布被与子路之缊袍何异，陈仲子之螬李与颜渊之箪瓢何辨，何则？功者人所趋也，过者人所避也。审其趋避，而真伪见矣。古人有言曰：“麑违命也，推其仁可以托国。”斯其为观过知仁也欤！（《三苏先生文粹》卷一七《论语解·观过斯知仁矣》。卿辑）

子曰：“朝闻道，夕死可矣。”

未闻道者，得丧之际，未尝不失其本心，而况死生乎。（《滹南集》卷四。卿辑）

子曰：“士志于道，而耻恶衣恶食者，未足与议也。”

子曰：“君子之于天下也，无适也，无莫也，义之与比。”

子曰：“君子怀德，小人怀土；君子怀刑，小人怀惠。”

怀，安也。君子安其所必安，小人之所安有不安者矣。德之可安也固于土，法之可安也久于惠。利在耳目之前，而患在岁月之后者，小人不知也。（《或问》卷四。卿辑，马有）

君子安于德义，如小人安于居处；君子安于法度，如小人之安于惠利。心之所安一也，所以用其心不同耳。（《朱熹集》卷四一《答程允夫》。舒补）

子曰：“放于利而行，多怨。”

子曰：“能以礼让为国乎？何有！不能以礼让为国，如礼何？”

子曰：“不患无位，患所以立；不患莫己知，求为可知也。”

子曰：“参乎！吾道一以贯之。”曾子曰：“唯。”子出。门人问曰：“何谓也？”曾子曰：“夫子之道，忠恕而已矣。”

“一以贯之”者，难言也。虽孔子莫能名之，故曾子“唯”而不问，知其不容言也。虽然，论其近似，使门人庶几知之，不亦可乎？曰：非门人之所及也，非其所及而告之，则眩而失其真矣。然则盍亦告之以非其可及乎？曰：不可。门人将自鄙其所得而劳心于其所不及，思而不学，去道益远。故告之以忠恕，此曾子之妙也。（《滹南集》卷四。卿辑）

师弟子答问，未尝不“唯”，而曾子之“唯”独记于《论语》。一“唯”之外，口耳俱丧，而门人方欲问其所谓，此系风捕影之流也，何足实告哉！（《经进东坡文集事略》卷五七《辩曾参说》。舒补）

颜渊死，弟子无可与微言者。性与天道，自子贡不得闻，惟曾子信道，笃学不仕，从孔子最久。师弟子答问，未尝不“唯”者。而曾子之“唯”，独记于《论语》，吾是以知孔子之妙传于一“唯”。枘凿相应，间不容发，一“唯”之外，口耳皆丧，而门人区区方欲问其所谓，此乃系风捕影之流，不足以实告者，悲夫！（《苏轼文集》卷六六《跋荆溪外集》。舒补）

子曰：“君子喻于义，小人喻于利。”

子曰：“见贤思齐焉，见不贤而内自省也。”

子曰：“事父母，几谏，见志不从，又敬不违，劳而不怨。”

子曰：“父母在，不远游，游必有方。”

子曰：“三年无改于父之道，可谓孝矣。”

子曰：“父母之年，不可不知也。一则以喜，一则以惧。”

子曰：“古者，言之不出，耻躬之不逮也。”

子曰：“以约失之者鲜矣！”

子曰：“君子欲讷于言而敏于行。”

子曰：“德不孤，必有邻。”

子游曰：“事君数，斯辱矣；朋友数，斯疏矣。”





公冶长篇第五


子谓公冶长，“可妻也，虽在缧绁之中，非其罪也！”以其子妻之。子谓南容，“邦有道，不废；邦无道，免于刑戮。”以其兄之子妻之。子谓子贱，“君子哉，若人！鲁无君子者，斯焉取斯？”

称人之善，必本其父兄、师友，厚之至也。（《集注》卷三。卿辑，马有）

子贡问曰：“赐也何如？”子曰：“女，器也。”曰：“何器也？”曰：“瑚琏也。”

或曰：“雍也，仁而不佞。”子曰：“焉用佞？御人以口给，屡憎于人。不知其仁，焉用佞？”

子使漆雕开仕。对曰：“吾斯之未能信。”子说。

子曰：“道不行，乘桴浮于海。从我者，其由与？”子路闻之喜。子曰：“由也好勇过我，无所取材。”

孟武伯问：“子路仁乎？”子曰：“不知也。”又问。子曰：“由也，千乘之国，可使治其赋也，不知其仁也。”“求也何如？”子曰：“求也，千室之邑，百乘之家，可使为之宰也，不知其仁也。”“赤也何如？”子曰：“赤也，束带立于朝，可使与宾客言也，不知其仁也。”

子谓子贡曰：“女与回也孰愈？”对曰：“赐也何敢望回？回也闻一以知十，赐也闻一以知二。”子曰：“弗如也。吾与女弗如也。”

宰予昼寝。子曰：“朽木不可雕也，粪土之墙不可杇也。于予与何诛？”子曰：“始吾于人也，听其言而信其行；今吾于人也，听其言而观其行。于予与改是。”

昼居于内，非有疾不可。予盖好内而怀安者。（《滹南集》卷五。卿辑）

子曰：“吾未见刚者。”或对曰：“申枨。”子曰：“枨也欲，焉得刚？”

有志而未免于欲者，其志尝屈于欲。惟无欲者能以刚自遂。（《或问》卷五。卿辑）

夫子未见刚之思难得如此，而世乃曰大刚则折，士患不刚耳，长养成就犹恐不足，宁忧其大刚而惧之以折耶？折不折天也，非刚之罪也。

（周宗建《论语商》卷上，下引此书不再著录作者。舒补）

子贡曰：“我不欲人之加诸我也，吾亦欲无加诸人。”子曰：“赐也，非尔所及也。”

子贡曰：“夫子之文章，可得而闻也；夫子之言性与天道，不可得而闻也。”

故孔子罕言命，则为知者少也。子贡曰：……夫性命之说，自子贡不得闻，而今之学者，耻不言性命，此可信也哉！今士大夫至以佛老为圣人，鬻书于市者，非庄老之书弗售也，读其文，浩然无当而不可穷；观其貌，超然无着而不可挹，此岂真能然哉！盖中人之性，安于放而乐于诞耳。使天下之士，能如庄周齐死生，一毁誉，轻富贵，安贫贱，则人主之名器爵禄，所以砺世磨钝者，废矣。（《经进东坡文集事略》卷二九《议学校贡举状》。舒补）

子路有闻，未之能行，唯恐有闻。

子贡问曰：“孔文子何以谓之文也？”子曰：“敏而好学，不耻下问，是以谓之文也。”

孔文子使太叔疾出其妻而妻之。疾通于初妻之娣，文子怒，将攻之，访于仲尼，仲尼不对，命驾而行。疾奔宋，文子使疾弟遗室孔姞。其为人如此，而谥曰“文”，此子贡之所以疑而问也。孔子不没其善，言能如此，亦足以为“文”矣。非经天纬地之“文”也。（《集注》卷三，又见《论语集说》卷三、《四书大全·论语》卷五。卿辑，马有）

子谓子产：“有君子之道四焉：其行己也恭，其事上也敬，其养民也惠，其使民也义。”

此言未得子产之实。盖子产虽未能兴先王之教，然亦有礼法以将其爱，不可谓全无教也。（王步青《四书朱子本义汇参·论语》卷五。卿辑）

子曰：“晏平仲善与人交，久而敬之。”

子曰：“臧文仲居蔡，山节藻棁，何如其知也。”

子张问曰：“令尹子文三仕为令尹，无喜色；三已之，无愠色。旧令尹之政，必以告新令尹。何如？”子曰：“忠矣。”曰：“仁矣乎？”曰：“未知，焉得仁？”

“崔子弑齐君，陈文子有马十乘，弃而违之。至于他邦，则曰：‘犹吾大夫崔子也。’违之。之一邦，则又曰：‘犹吾大夫崔子也。’违之。何如？”子曰：“清矣。”曰：“仁矣乎？”曰：“未知，焉得仁？”季文子三思而后行，子闻之，曰：“再，斯可矣。”

再愈于一，而况三乎？（《滹南集》卷六。舒补）

子曰：“甯武子，邦有道，则知；邦无道，则愚。其知可及也，其愚不可及也。”

子在陈，曰：“归与！归与！吾党之小子狂简，斐然成章，不知所以裁之。”

子曰：“伯夷、叔齐，不念旧恶，怨是用希。”

夷、齐之事远矣，《传》失其辞。意其出也，父子之间有间言焉，若申生之事与？不若是，则又何恶之可念哉？（《或问》卷五。卿辑，马有）

子曰：“孰谓微生高直？或乞醯焉，乞诸其邻而与之。”

高，古之过直人也。乞醯以应求，非孔子之所谓不直，而高平日之所谓不直也。凡人情之所安者，皆高之所不可。至其重违人之求，而乞以与之，虽高不免。此之谓不继。孔子因其不继而讥之耳。（《滹南集》卷五。卿辑）

子曰：“巧言，令色，足恭，左丘明耻之，丘亦耻之。匿怨而友其人，左丘明耻之，丘亦耻之。”

颜渊、季路侍。子曰：“盍各言尔志？”子路曰：“愿车马衣轻裘，与朋友共，敝之而无憾。”颜渊曰：“愿无伐善，无施劳。”子路曰：“愿闻子之志。”子曰：“老者安之，朋友信之，少者怀之。”

子曰：“已矣乎，吾未见能见其过而内自讼者也。”

子曰：“十室之邑，必有忠信如丘者焉，不如丘之好学也。”





雍也篇第六


子曰：“雍也，可使南面。”

仲弓问子桑伯子。子曰：“可也，简。”仲弓曰：“居敬而行简，以临其民，不亦可乎？居简而行简，无乃大简乎？”子曰：“雍之言然！”哀公问：“弟子孰为好学？”孔子对曰：“有颜回者，好学，不迁怒，不贰过。不幸短命死矣。今也则亡，未闻好学者也。”

子华使于齐，冉子为其母请粟。子曰：“与之釜。”请益。曰：“与之庾。”冉子与之粟五秉。子曰：“赤之适齐也，乘肥马，衣轻裘。吾闻之也：君子周急不继富。”

原思为之宰，与之粟九百，辞。子曰：“毋！以与尔邻里乡党乎。”子谓仲弓，曰：“犂牛之子骍且角。虽欲勿用，山川其舍诸？”

此其论仲弓云尔，非与仲弓言也。（《或问》卷六，又见《论语集说》卷三。卿辑，马有）

子曰：“回也，其心三月不违仁，其余则日月至焉而已矣。”

子曰：“回也，其心三月不违仁，其余则日月至焉而已矣。”孔子曰：“吾之于人也，谁毁谁誉？如有所誉，必有所试。”其于颜渊，试之也熟而观之也审矣。盖尝默而察之，阅三月之久，而其颠沛造次，无不一出于仁者，是以知其终身弗叛也。君子之观人也，必于其所不虑焉观之(1)。此其所虑者容有伪也，虽终身不得其真。故三月之久，则必有备虑之所不及者。伪之与真无以异，而君子贱之，何也？有利害临之，则败也。孟子曰：“尧、舜，性之也；汤、武，身之也；五霸，假之也。久假而不归，安知其非有也？”假之与性，其本亦异矣，岂论其归与不归哉？使孔子观之，不终日而决，不待三月也，何不知之有？（邵博《邵氏闻见后录》卷一一，下引此书称《闻见后录》。又见余允文《尊孟续辨》卷下。下引此二书不再著录作者。卿辑，马有）

季康子问：“仲由可使从政也与？”子曰：“由也果，于从政乎何有？”曰：“赐也可使从政也与？”曰：“赐也达，于从政乎何有？”曰：“求也可使从政也与？”曰：“求也艺，于从政乎何有？”

季氏使闵子骞为费宰。闵子骞曰：“善为我辞焉！如有复我者，则吾必在汶上矣。”

伯牛有疾，子问之，自牖执其手，曰：“亡之，命矣夫！斯人也，而有斯疾也！斯人也，而有斯疾也！”

子曰：“贤哉，回也！一箪食，一瓢饮，在陋巷，人不堪其忧，回也不改其乐。贤哉，回也！”

昔夫子以箪食瓢饮贤颜子，而韩子乃以为哲人之细事，何哉？苏子曰：古之观人也，必于其小焉观之，其大者容有伪焉。人能碎千金之璧，不能无失声于破釜；能搏猛虎，不能无变色于蜂虿。孰知箪食瓢饮不为哲人之大事乎？乃作《颜乐亭诗》以遗孔君，正韩子之说以自警云。（《历代名贤确论》卷二六。许拾。又见《东坡诗集注》卷二八《颜乐亭诗并叙》）

冉求曰：“非不说子之道，力不足也。”子曰：“力不足者，中道而废，今女画。”

子谓子夏曰：“女为君子儒，无为小人儒。”

子游为武城宰。子曰：“女得人焉耳乎？”曰：“有澹台灭明者，行不由径，非公事，未尝至于偃之室也。”

子曰：“孟之反不伐，奔而殿，将入门，策其马，曰：‘非敢后也，马不进也。’”

子曰：“不有祝之佞，而有宋朝之美，难乎免于今之世矣。”

祝治宗庙，孔子谓卫多君子，灵公虽无道，而不丧者，子鱼与数君子之力也。《左氏》亦记其贤，决非佞人。盖古者以佞为才智之称，故自贬则云“不佞”。宋公子朝预于南子之乱，非其意也。使其不从，必不免于祸。故孔子哀其不幸，曰：“有子鱼之智而后免。”子鱼之智，史不得其详矣，然吾观臧武仲之所以免齐侯之难，意其若此也欤。（《历代名贤确论》卷二〇。谷补）

祝，卫子鱼，贤者也？佞才也？以为佞人，盖流俗之误。（《苏轼文集》卷五二《与王定国（三五）》。舒补）

子曰：“谁能出不由户？何莫由斯道也？”

子曰：“质胜文则野，文胜质则史。文质彬彬，然后君子。”

初亦未有那质，只因后来文，便称为质(2)。（胡广等《四书大全·论语》卷三。卿辑）

子曰：“人之生也直，罔之生也，幸而免。”

罔，不直也。天之生物必直，其曲必有故，非生之理也。木之曲也，或抑之；水之曲也，或碍之。水不碍，木不抑，未尝不直也。凡物皆然，而况于人乎！故生之理直。不直而生者，幸也，非正也。（《或问》卷六。卿辑，马有）

子曰：“知之者不如好之者，好之者不如乐之者。”

子曰：“中人以上，可以语上也；中人以下，不可以语上也。”

樊迟问知。子曰：“务民之义，敬鬼神而远之，可谓知矣。”问仁。曰：“仁者先难而后获，可谓仁矣。”

孔子之言常中弟子之过。樊迟问崇德，孔子答以“先事后得”，则须也有苟得之意也与？其问智也，曰：“务民之义，敬鬼神而远之。”教之以专修人事，而不求侥幸之福也。其问仁也，曰：“仁者先难而后获。”教之以修德进业，而不贪无故之利也。（《或问》卷六。卿辑，马有）

子曰：“知者乐水，仁者乐山；知者动，仁者静；知者乐，仁者寿。”

子曰：“齐一变，至于鲁；鲁一变，至于道。”

子曰：“觚不觚，觚哉！觚哉！”

夫有是物必有是则。苟失其则，实已非矣，其得有其名乎？名存而实亡者众，故夫子因觚而发叹耳。（《论语集说》卷三。卿辑）

舒按：蔡节《论语集说》此节前有：“集曰：觚，或曰酒器，或曰木简，皆器之有棱者。上‘觚’语其器，下‘觚’语其制。‘觚哉觚哉’叹器之失其制也。”后又有双行夹注：“晦庵朱氏、南轩张氏、东坡苏氏。”谓此说采自三人。张栻《论语解》卷三：“子曰：‘觚不觚，觚哉觚哉！’觚而失所以为觚之制，其得谓之觚乎？故有是物必有是则，苟失其则，实已非矣，其得谓是名哉？故凡言君不君、臣不臣、父不父、子不子，皆以失其则故也。至于人生于天地之中，其所以名为人者，以天之降衷，善无不备也。失其所以为人之道，则虽名为人也，而实何如哉？圣人重叹于觚，意盖深远矣。”朱熹《集注》卷三：“觚，棱也。或曰酒器，或曰木简，皆器之有棱者也。‘不觚’者，盖当时失其制而不为棱也。‘觚哉觚哉’，言不得为觚也。”可见，蔡氏解自“觚或曰酒器”至“失其制也”引自朱子《集注》；自“夫有是物必有是则”至“其得有其名乎”引自张栻《论语解》；余下“名存而实亡者众，故夫子因觚而发叹耳”当即东坡之说。当然，也有可能东坡之说实与朱、张二氏相重合，或者说朱、张二氏实袭苏氏之说。

宰我问曰：“仁者，虽告之曰：‘井有仁焉。’其从之也？”子曰：“何为其然也？君子可逝也，不可陷也；可欺也，不可罔也。”

拯溺，仁者之所必为也。杀其身，无益于人，仁者之所必不为也。惟君父在险，则臣子有从之之道。然犹挟其具，不徒从也。事迫而无具，虽徒从可也。其余，则使人拯之，要以穷力所至而已。（《或问》卷六。卿辑，马有）

子曰：“君子博学于文，约之以礼，亦可以弗畔矣夫！”

子见南子，子路不说。夫子矢之曰：“予所否者，天厌之！天厌之！”

子曰：“中庸之为德也，其至矣乎！民鲜久矣。”

子贡曰：“如有博施于民而能济众，何如？可谓仁乎？”子曰：“何事于仁，必也圣乎！尧、舜其犹病诸！夫仁者，己欲立而立人，己欲达而达人。能近取譬，可谓仁之方也已。”





述而篇第七


子曰：“述而不作，信而好古，窃比于我老彭。”

自生民以来至于孔子，作者略备矣，特未有折衷者耳，故述而不作。

（《或问》卷七。卿辑，马有）

子曰：“默而识之，学而不厌，诲人不倦，何有于我哉！”

子曰：“德之不修，学之不讲，闻义不能徙，不善不能改，是吾忧也。”

子之燕居，申申如也，夭夭如也。

子曰：“甚矣，吾衰也！久矣，吾不复梦见周公！”

子曰：“志于道，据于德，依于仁，游于艺。”

志者，无求无作，志于心而已，孟子所谓心勿忘。据者，可求可作之谓也。依者，未尝须臾离。而游者，出入可也。君子志于道，则物莫能留；而游于艺，则道德有自生矣。（《闻见后录》卷一一。卿辑，马有）

子曰：“自行束脩以上，吾未尝无诲焉。”

子曰：“不愤不启，不悱不发，举一隅不以三隅反，则不复也。”

子食于有丧者之侧，未尝饱也。子于是日哭，则不歌。

子谓颜渊曰：“用之则行，舍之则藏，唯我与尔有是夫！”子路曰：“子行三军，则谁与？”子曰：“暴虎冯河，死而无悔者，吾不与也。必也临事而惧，好谋而成者也。”

使好谋而不成，不如无谋。……先定其规模而后从事。先定者，可以谋人。不先定者，自谋常不给，而况于谋人乎！（《经进东坡文集事略》卷一一《思治论》。卿辑）

子曰：“富而可求也，虽执鞭之士，吾亦为之。如不可求，从吾所好。”

凡物之可求者，求则得，不求则不得也。仁义未有不求而得之，亦未有求而不得者，是以知其可求也。故曰：“仁远乎哉，我欲仁，斯仁至矣。”富贵有求而不得者，有不求而得者，是以知其不可求也。故曰(3)：“富而可求也，虽执鞭之士，吾亦为之。如不可求，从吾所好。”圣人之于利，未尝有意于求也。岂问其可不可哉？然将直告之以不求，则人犹有可得之心，特迫于圣人而止耳。夫迫于圣人而止，则其止也有时而作矣(4)，故告之以不可求者，曰：使其可求，虽吾亦将求之。以为高其闬闳，固其扃，不如开门发箧而示之无有也。而孟子曰：“食色，性也，有命焉，君子不谓性也。仁义，命也，有性焉，君子不谓命也。”君子之教人，将以其实，何谓不谓之有(5)？夫以食色为性，则是可求而得也，而君子禁之(6)。以仁义为命，则是不可求而得也，而君子强之。禁其可求者，强其不可求者，天下其孰能从之？故仁义之可求，富贵之不可求，理之诚然者也。如以可为不可(7)，以不可为可，虽圣人不能。（《闻见后录》卷一二，又见《尊孟续辨》卷下，《或问》卷七亦节引。卿辑，马有）

圣人未尝有意于求富也，岂问其可不可哉？为此语者，特以明其决不可求尔。（《四书纂疏·论语纂疏》卷四节引。舒补）

教人以勿求，则人犹有可得之心，特迫于圣人而止，迫于圣人而止则亦有时而作矣，故告之以不可求者，以为高其闬闳，固其扃，不如开门发箧而示之无有也。（刘因《四书集义精要》卷一三节引。下引此书不再著录作者。舒补）

子之所慎：斋，战，疾。

子在齐闻《韶》，三月不知肉味，曰：“不图为乐之至于斯也。”

孔子之于乐，习其音，知其数，得其志，知其人。其于文王也，见其穆然而深思，见其高望而远志，见其黝然而黑，颀然而长。其于舜也可知。是以三月不知肉味。（《或问》卷七。卿辑，马有）

冉有曰：“夫子为卫君乎？”子贡曰：“诺，吾将问之。”入，曰：“伯夷、叔齐，何人也？”曰：“古之贤人也。”曰：“怨乎？”曰：“求仁而得仁，又何怨？”出，曰：“夫子不为也。”

卫君，辄也。与其父争国，而子路助之，故冉有疑而问焉。闻伯夷、叔齐之不怨，何以知夫子之不为辄也？曰：夷齐之事远矣，传失其详。意其出也，父子之间有间言焉，若申生之事也欤？故曰“伯夷、叔齐不念旧恶”，不如是，何恶之可念？皋落之役，申生若从梁馀子养之言，逃而去之，则复一伯夷也。（《历代名贤确论》卷七。谷补）

伯夷、叔齐之出也，父子之间必有间言焉，而能脫身以远于乱，安于丧亡，不以旧恶为怨，故凡言伯夷之不怨，以让国言之也。（真德秀《四书集编·论语集编》卷四。下引此书不再著录作者。按，此引与上引可互补。舒补）

子曰：“饭疏食，饮水，曲肱而枕之，乐亦在其中矣。不义而富且贵，于我如浮云。”

子曰：“加我数年，五十以学《易》，可以无大过矣。”

子所雅言，《诗》《书》、执礼，皆雅言也。

叶公问孔子于子路，子路不对，子曰：“女奚不曰：其为人也，发愤忘食，乐以忘忧，不知老之将至云尔。”

实言则不让，贬言则非实，故常略言之，而天下之美莫能加焉。（《朱子语类》卷三四。舒补）

子曰：“我非生而知之者，好古，敏以求之者也。”

子不语怪、力、乱、神。

子曰：“三人行，必有我师焉：择其善者而从之，其不善者而改之。”

子曰：“天生德于予，桓魋其如予何！”

子曰：“二三子，以我为隐乎？吾无隐乎尔。吾无行而不与二三子者，是丘也。”

子以四教：文，行，忠，信。

子曰：“圣人，吾不得而见之矣；得见君子者，斯可矣。”子曰：“善人，吾不得而见之矣；得见有恒者，斯可矣。亡而为有，虚而为盈，约而为泰，难乎，有恒矣。”

子钓而不纲，弋不射宿。

子曰：“盖有不知而作之者，我无是也。多闻，择其善者而从之；多见而识之；知之次也。”

互乡难与言，童子见，门人惑。子曰：“与其进也，不与其退也，唯何甚？人絜己以进，与其絜也，不保其往也。”

子曰：“仁远乎哉？我欲仁，斯仁至矣。”

陈司败问：“昭公知礼乎？”孔子曰：“知礼。”孔子退，揖巫马期而进之，曰：“吾闻君子不党，君子亦党乎？君取于吴，为同姓，谓之吴孟子。君而知礼，孰不知礼？”巫马期以告。子曰：“丘也幸，苟有过，人必知之。”

子与人歌而善，必使反之，而后和之。

子曰：“文，莫吾犹人也，躬行君子，则吾未之有得。”

子曰：“若圣与仁，则吾岂敢？抑为之不厌，诲人不倦，则可谓云尔已矣。”公西华曰：“正惟弟子不能学也。”

子疾病，子路请祷。子曰：“有诸？”子路对曰：“有之。诔曰：‘祷尔于上下神祇。’”子曰：“丘之祷久矣。”

子曰：“奢则不孙，俭则固。与其不孙也，宁固。”

子曰：“君子坦荡荡，小人长戚戚。”

子温而厉，威而不猛，恭而安。





泰伯篇第八


子曰：“泰伯，其可谓至德也已矣。三以天下让，民无得而称焉。”

泰伯断发文身，示不可用，使民无得而称之，有让国之实而无其名，故乱不作。彼宋宣、鲁隐，皆存其实而取其名者也，是以宋、鲁皆被其祸。（《栾城三集》卷七《论语拾遗》。卿辑，马有）

让国，盛德之事也。然存其实而取其名者，乱之所由起。故泰伯为此，所以使名、实俱亡，而乱不作也。（《或问》卷八。卿辑）

逊国，盛德之事也。然非其人，鲜不为乱。宋宣公舍与夷而立穆公，乱者三世。隐、桓之相贼，子哙之失国，皆存其实而取其名。名实存，乱之所由起也。泰伯断发文身，示不可用，使民无得而称之。名实俱亡，乱何自生哉？非孔子，孰能知其为至德乎！（《历代名贤确论》卷二一。谷补）

子曰：“恭而无礼则劳，慎而无礼则葸，勇而无礼则乱，直而无礼则绞。君子笃于亲，则民兴于仁；故旧不遗，则民不偷。”

曾子有疾，召门弟子曰：“启予足！启予手！《诗》云：‘战战兢兢，如临深渊，如履薄冰。’而今而后，吾知免夫！小子！”

曾子有疾，孟敬子问之。曾子言曰：“鸟之将死，其鸣也哀；人之将死，其言也善。君子所贵乎道者三：动容貌，斯远暴慢矣；正颜色，斯近信矣；出辞气，斯远鄙倍矣。笾豆之事，则有司存。”

曾子曰：“以能问于不能，以多问于寡；有若无，实若虚，犯而不校。昔者，吾友尝从事于斯矣。”

曾子曰：“可以托六尺之孤，可以寄百里之命，临大节而不可夺也。

君子人与？君子人也！”

曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”

子曰：“兴于《诗》，立于《礼》，成于《乐》。”

子曰：“民可使，由之；不可使，知之。”

子曰：“好勇疾贫，乱也；人而不仁，疾之已甚，乱也。”

子曰：“如有周公之才之美，使骄且吝，其余不足观也已。”

子曰：“三年学，不至于谷，不易得也。”

子曰：“笃信好学，守死善道。危邦不入，乱邦不居。天下有道则见，无道则隐。邦有道，贫且贱焉，耻也；邦无道，富且贵焉，耻也。”

子曰：“不在其位，不谋其政。”

子曰：“师挚之始。《关雎》之乱，洋洋乎盈耳哉！”

子曰：“狂而不直，侗而不愿，悾悾而不信，吾不知之矣。”

天之生物，气质不齐。其中材以下，有是德则有是病，有是病必有是德。故马之蹄啮者必善走，其不善者必驯。有是病而无是德，则天下之弃才也。（《集注》卷四，又见《四书大全·论语》卷八。卿辑，马有）

子曰：“学如不及，犹恐失之。”

子曰：“巍巍乎，舜、禹之有天下也而不与焉！”

子曰：“大哉，尧之为君也！巍巍乎！唯天为大，唯尧则之。荡荡乎，民无能名焉。巍巍乎，其有成功也！焕乎，其有文章！”

此论其德之辞也。（《东坡书传》卷一《尧典》。舒补）

舜有臣五人而天下治。武王曰：“予有乱臣十人。”孔子曰：“才难，不其然乎？唐虞之际，于斯为盛。有妇人焉，九人而已。三分天下有其二，以服事殷。周之德，其可谓至德也已矣。”

古今传十人，为文母、周公、太公、召公、毕公、荣公、太颠、闳夭、散宜生、南宫括。孔子曰：“有妇人焉，九人而已。”（《东坡书传》卷九《泰誓中》。舒补）

以文王事殷为至德，则武王非至德明矣。（陈天祥《四书辨疑》卷五。下引此书不再著录作者。卿辑）

文王只是依本分做，诸侯自归之。又：三分天下有其二，文王只是不管他。（《朱子语类》卷三五。舒补）

子曰：“禹，吾无间然矣。菲饮食，而致孝乎鬼神；恶衣服，而致美乎黻冕；卑宫室，而尽力乎沟洫。禹，吾无间然矣。”





子罕篇第九


子罕言利与命与仁。

达巷党人曰：“大哉孔子，博学而无所成名。”子闻之，谓门弟子曰：“吾何执？执御乎，执射乎？吾执御矣。”

子曰：“麻冕，礼也；今也纯，俭，吾从众。拜下，礼也；今拜乎上，泰也。虽违众，吾从下。”

欲事之易成，则先治其所以信服天下者。天下之事，不可以力胜，力不可胜，则莫若从众。从众者，非从众多之口，而从其所不言而同然者，是真从众也。众多之口，非果众也，特闻于吾耳而接于吾前，未有非其私说者也。于吾为众，于天下为寡。彼众之所不言而同然者，众多之口举不乐也。以众多之口所不乐，而弃众之所不言而同然，则乐者寡而不乐者众矣。古之人常以从众得天下之心，而世之君子常以从众失之。不知夫古之人，其所从者，非从其口，而从其所同然也。……从其所同然而行之，若犹有言者，则可以勿恤矣。（《经进东坡文集事略》卷一一《思治论》。卿辑）

子绝四：毋意，毋必，毋固，毋我。

子畏于匡，曰：“文王既没，文不在兹乎？天之将丧斯文也，后死者不得与于斯文也；天之未丧斯文也，匡人其如予何？”

大宰问于子贡曰：“夫子圣者与？何其多能也？”子贡曰：“固天纵之将圣，又多能也。”

子闻之，曰：“大宰知我乎！吾少也贱，故多能鄙事。君子多乎哉？不多也！”

牢曰：“子云：‘吾不试，故艺。’”

子曰：“吾有知乎哉？无知也。有鄙夫问于我，空空如也，我叩其两端而竭焉。”

世无孔子，莫或叩之，故使鄙夫得挟其空空以欺世取名，此可笑也。（《苏轼文集》卷六六《跋荆溪外集》。舒补）

子曰：“凤鸟不至，河不出图，吾已矣夫！”

子见齐衰者、冕衣裳者与瞽者，见之，虽少，必作；过之，必趋。

颜渊喟然叹曰：“仰之弥高，钻之弥坚。瞻之在前，忽焉在后。夫子循循然善诱人，博我以文，约我以礼，欲罢不能。既竭吾才，如有所立卓尔，虽欲从之，末由也已。”

子疾病，子路使门人为臣。病间，曰：“久矣哉，由之行诈也！无臣而为有臣。吾谁欺？欺天乎！且予与其死于臣之手也，无宁死于二三子之手乎！且予纵不得大葬，予死于道路乎？”

子贡曰：“有美玉于斯，韫椟而藏诸？求善贾而沽诸？”子曰：“沽之哉！沽之哉！我待贾者也。”

子欲居九夷。或曰：“陋，如之何？”子曰：“君子居之，何陋之有？”

公山不狃、佛肸召，欲往而不往也。九夷，欲居而不居也。（胡炳文《四书通·论语》卷五。下引此书不再著录作者。许拾）

子曰：“吾自卫反鲁，然后乐正，《雅》《颂》各得其所。”

子曰：“出则事公卿，入则事父兄，丧事不敢不勉，不为酒困，何有于我哉。”

子在川上曰：“逝者如斯夫，不舍昼夜！”

子曰：“吾未见好德如好色者也。”

夫子之言，《论语》不著其所为。如“鲁卫之政兄弟也”，为哀公、出公发也，司马迁知之。“齐桓公正而不谲”，为哀姜发也，邹阳知之。若此者非一也。夫子之言，将有为而发，记失其传而并失其指者为不少也，可胜叹哉！（《四书通·论语》卷五。许拾）

子曰：“譬如为山，未成一篑，止，吾止也。譬如平地，虽覆一篑，进，吾往也。”

子曰：“语之而不惰者，其回也与？”

子谓颜渊曰：“惜乎！吾见其进也，未见其止也！”

子曰：“苗而不秀者有矣夫！秀而不实者有矣夫！”

子曰：“后生可畏，焉知来者之不如今也？四十、五十而无闻焉，斯亦不足畏也已。”

子曰：“法语之言，能无从乎？改之为贵。巽与之言，能无说乎？绎之为贵。说而不绎，从而不改，吾末如之何也已矣。”

子曰：“主忠信，毋友不如己者，过则勿惮改。”

子曰：“三军可夺帅也，匹夫不可夺志也。”

子曰：“衣敝缊袍，与衣狐貉者立，而不耻者，其由也与。‘不忮不求，何用不臧？’”子路终身诵之。子曰：“是道也，何足以臧？”

子曰：“岁寒然后知松柏之后凋也！”

子曰：“知者不惑，仁者不忧，勇者不惧。”

子曰：“可与共学，未可与适道；可与适道，未可与立；可与立，未可与权。”

“唐棣之华，偏其反而。岂不尔思，室是远而”，子曰：“未之思也，夫何远之有？”

思贤而不得之诗。（《朱子语类》卷三七。舒补）





乡党篇第十


孔子于乡党，恂恂如也，似不能言者。其在宗庙、朝廷，便便言，唯谨尔。

朝，与下大夫言，侃侃如也；与上大夫言，訚訚如也。君在，踧踖如也，与与如也。

君召使摈，色勃如也，足躩如也。揖所与立，左右手，衣前后，襜如也。趋进，翼如也。宾退，必复命曰：“宾不顾矣。”

入公门，鞠躬如也，如不容。立不中门，行不履阈。过位，色勃如也，足躩如也，其言似不足者。摄齐升堂，鞠躬如也，屏气似不息者。出，降一等，逞颜色，怡怡如也。没阶，趋进，翼如也。复其位，踧踖如也。

执圭，鞠躬如也，如不胜。上如揖，下如授。勃如战色，足蹜蹜如有循。享礼，有容色。私觌，愉愉如也。

君子不以绀饰，红紫不以为亵服。当暑，袗绤，必表而出之。缁衣，羔裘；素衣，麑裘；黄衣，狐裘。亵裘长，短右袂。必有寝衣，长一身有半。狐貉之厚以居。去丧，无所不佩。非帷裳，必杀之。羔裘玄冠不以吊。吉月必朝服而朝。

此孔氏遗书，杂记曲礼，非特孔子事也。（《四书纂疏·论语纂疏》卷五。舒补）

齐，必有明衣，布。齐必变食，居必迁坐。

食不厌精，脍不厌细。

食而，鱼馁而肉败，不食。色恶，不食。臭恶，不食。失饪，不食。不时，不食。割不正，不食。不得其酱，不食。

肉虽多，不使胜食气。唯酒无量，不及乱。沽酒市脯不食。不撤姜食，不多食。

王介甫多思而喜凿，时出一新说，已而悟其非也，则又出一说以解之。是以其学多说。常与刘原父食，辍箸而问曰：“孔子不撤姜食，何也？”原父曰：“《本草》：生姜多食损智。道非明民，将以愚之。孔子以道教人者也，故不撤姜食，将以愚之也。”介甫欣然而笑，久之，乃悟其戏己也。原父虽戏言，然王氏之学实大类此。庚辰三月十一日，食姜粥，甚美，叹曰：“无怪吾愚，吾食姜多矣。”因并贡父言记之，以为后世君子一笑。（《东坡志林》卷五《刘贡父戏介甫》。舒补）

祭于公，不宿肉。祭肉不出三日。出三日，不食之矣。

食不语，寝不言。

虽蔬食菜羹，瓜祭，必齐如也。

席不正，不坐。

乡人饮酒，杖者出，斯出矣。

乡人傩，朝服而立于阼阶。

问人于他邦，再拜而送之。

康子馈药，拜而受之。曰：“丘未达，不敢尝。”

厩焚。子退朝，曰：“伤人乎？”不问马。

君赐食，必正席先尝之；君赐腥，必熟而荐之；君赐生，必畜之。侍食于君，君祭，先饭。

疾，君视之，东首，加朝服，拖绅。

君命召，不俟驾行矣。入太庙，每事问。

朋友死，无所归，曰：“于我殡。”

朋友之馈，虽车马，非祭肉，不拜。

寝不尸，居不容。

见齐衰者，虽狎，必变。见冕者与瞽者，虽亵，必以貌。凶服者式之，式负版者。

有盛馔，必变色而作。迅雷风烈必变。

升车，必正立执绥。车中不内顾，不疾言，不亲指。

色斯举矣，翔而后集，曰：“山梁雌雉，时哉时哉！”子路共之，三嗅而作。

山梁雌雉，子路以馈孔子。孔子知子路将不得其死，雉亦好斗，斗丧其生，故曰“色斯举矣，翔而后集”。若此雉，岂时之罪哉？其余义尽于文，初无注解焉，或留意少试。（《苏轼文集》卷五二《与王定国（三五）》。舒补）



* * *



(1)　所不虑：《邵氏闻见后录》作“所虑”，据《尊孟续辨》改。

(2)　按：此段文字始出《朱子语类》卷二五，云：“忠、质、文，谓当初亦未有那质，只因后来文，便称为质。”

(3)　曰：原本无，据《尊孟续辨》卷下补。

(4)　“有时”：《尊孟续辨》卷下作“将有时”。

(5)　谓不谓：原本无前一“谓”字，据《尊孟续辨》卷下补。

(6)　而：原无，据《尊孟续辨》卷下补。

(7)　如：原无，据《尊孟续辨》卷下补。






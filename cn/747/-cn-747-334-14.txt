○送孟大入蜀序

襄阳孟浩然，精朗奇素，幼高为文，天宝年始游西秦，京师词人，皆叹其旷绝也。观其匠思幽妙，振言孤杰，信诗伯矣。不然者，何以有声於江楚间？嗟乎夫子！有如是才、如是志，且流落未遇。风尘所已（疑）然，谓天下无否泰、无时命，岂不谬哉？翰读古人文，见《长杨》、《羽猎》、《子虚赋》，壮哉！至广汉城西三千里，清江夤缘，两山如剑，中有微径，西入岷峨，（阙一字）有奇幽，皆感子之兴矣。勉旃！故交不才，以文投赠。


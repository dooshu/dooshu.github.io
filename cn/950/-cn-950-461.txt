杨万里　感兴

看书已怪短檠灯，觅句犹锵涧水声。

诗瘦近来惟有骨，可怜辛苦为虚名。

杨万里

杨万里　感兴

行役忘衰暮，逢春感物华。

一来梅岭外，三见木绵花。

山鹿宁游市，江鸥本卧沙。

红尘无了日，白发未还家。

杨万里

杨万里　感兴

去国还家一岁阴，凤山锦水更登临。

别来蛮触几百战，险尽山川多少心。

何似闲人无藉在，不妨冷眼看升沉。

荷花正闹莲蓬嫩，月下松醪且满斟。

杨万里


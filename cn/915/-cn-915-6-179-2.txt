◇云赋

于是玄气仰散，归云四旋，冰消瓦离，奕奕翩翩。去则灭轨以无迹，来则幽暗以杳冥。舒则弥纶覆四海，卷则消液入无形。或狎猎鳞次，参差交错。上捷业以梁倚，下垒危而相薄。状崴嵬其不安，吁可畏而欲落。或粲烂绮藻，若画若规。繁缛成文，一续一离。龙伸蠖屈，蜿蝉逶迤。连翩凤飞，虎转相随；或绣文锦章，依微要妙。绵邈氵虚，轻翔浮漂。（《艺文类聚》一，《御览》八，《初学记》一）


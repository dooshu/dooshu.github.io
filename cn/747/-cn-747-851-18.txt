○请奖励刺史县令疏

昔汉宣帝缵绍皇图，勤恤民隐，慎择循良之吏，分居牧守之权。其有政合廉平，惠敷疲瘵，小则降玺书而劳问。大则锡侯爵以甄酬，欲教化之久行，故迁移之不遽。伏惟陛下秕糠大汉，回复皇唐。整百王隳紊之纲，削四纪伤夷之弊。永言致治，实在审官。刺史县令，有能抚绥，不必循拘考限，明加奖激，就进阶资。如有课最渐高，始终不易，量其器业，擢在朝廷，自然有位之人，感恩职分。无为而治，坐致时雍。


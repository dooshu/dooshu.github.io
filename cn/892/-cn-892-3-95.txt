文集卷九十五


书寄蔡子华诗后


王十六秀才将归蜀，云：“子华宣德蔡丈，见托求诗。”梦中为作四句，觉而成之。以寄子华，仍请以示杨君素、王庆源二老人。元祐五年二月七日。《注东坡先生诗》卷二八《寄蔡子华》引





书荆公暮年诗


荆公暮年，诗始有合处。五字最胜，二韵小诗次之，七言诗终有晚唐气味。如平甫七字，复为佳耳。《侯鲭录》卷七





书《和王晋卿题李伯时画马》《戏书李伯时画骏马好头赤》《次韵黄鲁直观李伯时画马》后


此诗，余以元祐三年戊辰任翰林学士，在贡举试院中作也。谪居惠州无事，因书于卷末装池。轼。五月二日。《苏黄墨宝》





题和张子野见奇诗后


仆昔为通守此州，初入寿星寺，怅然如旧游也。后为密州，张子野以诗见寄，答之云尔。元祐五年十月二十九日，苏轼记。《洞霄诗集》卷二





题登望谼亭诗


仆在彭城，大水后，登望谼亭，偶留此诗，已而忘之。其后，徐人有诵之者。徐思之，乃知其为仆诗也。《苏文忠诗合注》卷一五《登望谼亭》引施注





题《与崔诚老》诗


夜来一笑之欢，岂可多得？今日雪堂得无少寂寞耶？往安州玉泉一酌，果子少许，夜琴一弄，谁与者，莫是木上座否？小诗漫往。《重编东坡先生外集》卷六《送酒与崔诚老》诗附录





奉和程正辅表兄一字韵诗跋


此诗幸勿示人。人不知吾侪游戏三昧，或以为诟病也。《重编东坡先生外集》卷九





自题出颍口初见淮山诗


余年三十六，赴杭倅过寿，作此诗。今五十九，南迁至虔，烟雨凄然，颇有当年气象也。《注东坡先生诗》卷三《出颍口初见淮山是日至寿州》注文





题柳耆卿《八声甘州》


世言柳耆卿曲俗，非也。如《八声甘州》云：“霜风凄紧，关河冷落，残照当楼。”此语于诗句，不减唐人高处。《侯鲭录》卷七





书赠徐信


尝见王平甫自负其《甘露寺》诗：“平地风烟飞白鸟，半山云水卷苍藤。”余应之曰：“神情全在‘卷’字上，但恨‘飞’字不称耳。”平甫沉吟久之，请余易。余遂易之以“横”字，平甫叹服。大抵作诗当日煅月炼，非欲夸奇斗异，要当淘汰出合用事。建中靖国元年正月三日甲子，玉局老书。《东坡诗话录》卷下引《遗珠》





书付过


秦少游、张文潜，才识学问，为当世第一，无能优劣二人者。少游下笔精悍，心所默识而口不能传者，能以笔传之；然而气韵雄拔，疏通秀朗，当推文潜。二人皆辱与余游，同升而并黜。有自雷州来者，递至少游所惠书诗累幅。近居蛮夷得此，如在齐闻《韶》也。汝可记之，忽忘吾言。《曲洧旧闻》卷五





跋追和违字韵诗示过


戊寅上元，在儋耳，过子夜出，余独守舍，作“违”字韵。今庚辰上元，已再期矣，家在惠州白鹤峰下。过子不眷妇子，从余此来，其妇亦笃孝，怅然感之，故和前篇，有“石建”“姜庞”之句。又复悼怀同安君，末章故复有“牛衣”之句，悲君亡而喜余存也。书以示过，看余面，勿复感怀。《新增校正王状元集注分类东坡先生诗》卷六《追和戊寅岁上元》诗末引次公注





书周韶


杭州营籍周韶，多蓄奇茗。尝与君谟斗，胜之。韶又知作诗。子容过杭，述古饮之，韶泣求落籍。子容曰：“可作一绝。”韶援笔立成，曰：“陇上巢空岁月惊，忍看回首自梳翎。开笼若放雪衣女，长念《观音般若经》。”韶时有服，衣白，一座嗟叹，遂落籍。同辈皆有诗送之，二人者最善。胡楚云：“淡妆轻素鹤翎红，移入朱栏便不同。应笑西园桃与李，强匀颜色待秋风。”龙靓云：“桃花流水本无尘，一落人间几度春。解佩暂酬交甫意，濯缨还作武陵人。”固知杭人多慧也。《侯鲭录》卷七





跋蔡君谟天际乌云诗卷


“天际乌云含雨重，楼前红日照山明。嵩阳居士今何在？青眼看人万里情。”此蔡君谟《梦中》诗也。仆在钱唐，一日，谒陈述古，邀余饮堂前小阁中。壁上小诗一绝，君谟真迹也：“绰约新娇生眼底，侵寻旧事上眉尖。问君别后愁多少，得似春潮夜夜添。”又有人和云：“长垂玉箸残妆脸，肯为金钗露指尖。万斛闲愁何日尽，一分真态更难添。”二诗皆可观，后诗不知谁作也。《珊瑚网·书录》卷四





题王羲之敬和帖　一


元素将还翰苑，子瞻欲赴高密，与宝臣同来游法会，至言师舍同观。熙宁七年九月十七日题。《珊瑚网·书录》卷一





题王羲之敬和帖　二


元祐四年七月廿五日，复至法会。言公化去已七年矣！见其小师微，惘然如梦耳。子瞻书。《珊瑚网·书录》卷一





题陆柬之临摹帖


观兰亭五言，江左风流，萧然在目，笔迹古雅，亦近二王，然少杂奇险，岂陆君所摹耶！博陵用吉得之卢家阿姑，非大姓故家莫能有此也。元丰八年二月十二日，眉阳苏轼书。是年十一月十八日，辙过泗州，尝观。《兰亭考》卷五





论沈传师书


传师虽学二王笔法，后欲破之自立，乃伤，变主者也。近世人多学传师，又不至，但有小人跳篱蓦圈脚手，令人可憎，世人肯学，何哉？《侯鲭录》卷七





论书


遇天色明暖，笔砚和畅，便宜作草书数纸。非独以适吾意，亦使百年之后，与我同病者，有以发之也。张长史、怀素得草书三昧，圣宋文物之盛，未有以嗣之。惟蔡君谟颇有法度，然而未放，止与东坡相上下耳。《曲洧旧闻》卷五





书米元章藏帖


吾尝疑米元章用笔妙一时，而所藏书真伪相半。元祐四年六月十二日，与章致平同过元章。致平谓：“吾公尝见亲发锁，两手捉书，去人丈余，近辄掣去者乎？”元章笑，遂出二王、长史、怀素辈十许帖子，然后知平时所出，皆苟以适众目而已。《稗海》本《东坡志林》卷八





题大江东去后


久不作草书，适□醉走笔，觉酒气勃勃，纷然□出也。东坡醉笔。《宋拓苏长公雪堂帖》





题蔡君谟诗覃


此蔡君谟《梦中》诗，真迹在济明家，笔力遒劲。元祐五年十月四日。《苏文忠公诗编注集成总案》引石刻





书《黄庭经》跋


成都道士蹇拱辰翊之葆光法师将归庐山，东坡居士苏轼子瞻为书《黄庭内景经》一卷，龙眠居士李公麟伯时为画经相赠之。元祐三年九月二十二日。《山谷外集诗注》卷一七《次韵子瞻书〈黄庭经〉尾付蹇道士》注文





跋欧阳文忠公小草


文忠小草《秋声赋》《归雁亭诗》，当为希世珍藏，而思仲乃得之老人家箱箧间，以苴藉线纩者。荆山之人，以玉抵鹊，非虚言也。《游宦纪闻》卷一〇





自书《归去来兮辞》及自作后


久不作小楷，今日忽书此一纸于长兴舟中。元祐四年八月六日，东坡居士。《晚香堂苏帖》





跋某人帖　一


章子厚有唐人石刻本，与此无异，而字画加丰腴。乃知石刻常患瘦耳。元祐四年十月二十五日，子瞻。《景苏图帖》





跋某人帖　二


吕梦得承事，年八十三，读书作诗，手不废卷。室如悬磬，但贮古今书帖而已。作诗以示慈云老师。《景苏园帖》





跋内教博士水墨《天龙八部图》卷


此吴道子本深爱之，故为后人所爱也。予钦吴道子画鬼神人物，得面目之新意，穷手足之变态；尤妙于旁见侧出曲折长短之势，精意考之，不差毫毛，其粗可言者如此。至其神妙自然使人喜愕者，固不可言也。今长安雷氏所藏，乃其真迹。世称道子，至以为画圣，不如此，不称其名。人多假其名氏者。观此，乃知其非是。旧说狗马难于鬼神，此非至论。鬼神非人所见，然其步趋动作，要以人理考之，岂可欺哉！难易在工拙，不在所画。工拙之中，又有格焉。画虽工而格卑，不害为庸品。熙宁三年正月廿二日，赵郡苏轼子瞻书。《式古堂书画汇考》卷八





书自作木石


东坡居士移守文登，五日而去官。眷恋山海之胜，与同僚饮酒日宾楼上。酒酣，作此木石一纸，投笔而叹，自谓此来之绝。河内史全叔取而藏之。《稗海》本《东坡志林》卷六





题洋川公家藏古今画册


高堂素壁，无舒卷之劳；明窗净几，有坐卧之安。《夷坚志》卷二





临筼筜图并题


石室先生戏墨，苏轼临。是日试廷珪墨。元祐元年十月廿三日。《式古堂书画汇考》卷一三





题崔白布袋真仪


熙宁间，画公崔白示余布袋真仪。其笔清而尤古，妙乃过吴矣。元祐三年七月一日，眉山苏轼记。《山左金石志》卷一七





跋晁无咎藏画马


晁无咎所藏。野马八，出没山谷间，意象惨淡，如柳子厚所云“风鬃雾鬣，千里相角”。然笔法相疏，当是有远韵人而不甚工者。元祐三年，宋遐叔、张文潜同观。《河东先生集》附录





题燕文贵山水卷


轼通守钱塘日，与方外师游，借此画逾年。将去郡，乃题其后归之。今十六年矣。师云字为人窃去，复为书此。元祐四年十二月四日。《庚子销夏记》卷八





跋阎右相洪崖仙图卷


洪崖先生，不知何许人也。姓张名蕴，字藏真。风神秀逸，志趣闲雅，仙书秘典，九经诸史，无所不通。开元中已千岁矣，盖古之高仙。明皇仰其神异，累诏不赴。多游终南、泰华，或往青城、王屋，与东罗二大师为侣。每述金丹华池之事，易形炼丹之术，人莫究其微妙焉。先生戴乌帽，衣红蕉葛衫，乌犀带，短靿靴。仆五人，名状各怪，曰橘、术、粟、葛、拙。有白驴曰雪精，日行千里。复有随身之用白藤笠、六角扇、木如意、筇竹杖，长盈壶、常满杯自然流酌。每跨驴领仆，游于市廛，酒酣，笑傲自若。明皇诏图其像，庶朝夕得瞻观之。元祐四年，东坡苏轼书。《式古堂书画汇考》卷八





竹枝自题


云阳友旧最善墨竹，与仆别几岁月矣。余在钱塘，邀于长青阁小饮，作此竹枝奉赠，不知云阳以为何如也？《珊瑚网·书录》卷二





题李伯时临刘商《观弈图》


余所藏刘商《观弈图》，由唐迄今二百年，绢素剥烂，粉墨萧瑟。伯时为余临之，茅君篆勒之，皆绝笔也。噫！刘商之画，非伯时则失其真；伯时之笔，非茅生则不能寿。茅生之名，岂以余言而遂传欤？眉阳苏轼谨题。《珊瑚网·书录》卷二





李伯时画像跋


初，李伯时画予真，且自画其像，故赞云“殿以二士”。已而黄鲁直与家弟子由皆署语其后，故伯时复写二人，而以葆光为导，皆山中人也。轼书。《戏鸿堂法书》卷二





题画赞　（残）


画赞世多本，惟德州者第一。君所藏又为德州第一。《渭南文集》卷二九《跋东方朔画赞》






【回泗州通判勾龙都官书】

右修启。此者特蒙惠顾，远辱诲言，副以雄编，俾之拭目。通判都官识穷渊韫，学探本原。请于仁义之余，深得风骚之旨，杂然众体，各极其精。时无钟期，谁识高山之意；人非季札，岂知治世之音？矧惟朽拙之无堪，方幸退藏而自屏。敢期时彦，不我鄙遗，谕之累幅之勤，贶以百篇之富。四面之宫并奏，骤听于铿；三叹之音有余，岂穷于杳默。但骇夜光之投暗，徒令海鸟之惊魂。愧乏重言，以起连城之价；用为永好，惟期十袭之藏。感幸之诚，敷陈罔既。


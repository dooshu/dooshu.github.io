卷十四



卷之十四

甲辰春正月丙寅朔，李善长、徐达等奉上为吴王。时群臣以上功德日隆，屡表劝进。上曰：“戎马未息，疮痍未苏，天命难必，人心未定。若遽称尊号，诚所未遑。昔武王克商，戢干戈，櫜弓矢，归马于华山之阳，放牛于桃林之野，大告武成，然后与民更始，曷尝遽自称尊？今日之议且止，俟天下大定，行之未晚。”群臣固请不已，乃即吴王位，建百司官属，置中书省：左、右相国为正一品，平章政事从一品，左、右丞正二品，参知政事从二品，左、右司郎中正五品，员外郎正六品，都事、检校正七品，照磨、管勾从七品，参议府参议正三品，参军、断事官从三品，断事、经历正七品，知事正八品，都镇抚司、都镇抚正五品，考功所考功郎正七品。以李善长为右相国，徐达为左相国，常遇春、俞通海为平章政事，汪广洋为右司郎事，张昶为左司都事。

丁卯，命减收官店钱。先是设官店以征商，上以其税太多病民，故命减之。

戊辰，上退朝谓左相国徐达等曰：“卿等为生民计，推戴予。然建国之初，当先正纪纲。元氏昏乱，纪纲不立，主荒臣专，威福下移，由是法度不行，人心涣散，遂致天下骚乱。今将相大臣辅相于我，当鉴其失，宜协心为治，以成功业，毋苟且因循，取充位而已。”又曰：“礼，法国之纪纲。礼法立则人志定、上下安。建国之初，此为先务。吾昔起兵濠梁，见当时主将皆无礼法，恣情任私，纵为暴乱，不知驭下之道，是以卒至于亡。今吾所任将帅皆昔时同功一体之人，自其归心于，我即与之定名分，明号令。故诸将皆听命，无敢有异者。尔等为吾辅相，当守此道，无谨于始而忽于终也。”

庚午，上坐白虎殿与孔克仁论天下形势，因曰：“自元运既隳，连年战争，加以饥馑疾疫，十室九虚。天厌于上，人困于中，中原豪杰，智均力齐，互相仇敌，必将有变，欲并而一之势猝未能。吾欲以两淮、江南诸郡归附之民，各于近城耕种，练则为兵，耕则为农，兵农兼资，进可以取，退可以守，仍于两淮之间馈运可通之处积粮以俟。兵食既足，观时而动，以图中原，卿以为何如？”克仁对曰：“积粮训兵，待时而动，此长策也。”

二月乙未朔，上以诸将围武昌久不下，复亲往视师。

辛亥，至武昌，督兵攻城。先是，陈理太尉张定边见事急，潜遣卒夜由观音阁缒城，走岳州告其丞相张必先，使入援。至是，必先引兵至，去城二十里，军于洪山。上命常遇春率精锐五千，乘其众未集，击之，敌兵大败，遂擒必先。必先骁勇善战，人号为“泼张”，城中倚以为重。至是，缚至城下，示之曰：“汝所恃者，泼张。今已为我擒，尚何恃而不降耶？”必先亦呼定边，谓之曰：“吾已至，此事不济矣。兄宜自图，速降为善。”定边气索不能言。武昌城东南有高冠山，下瞰城中。上问诸将谁能夺此，傅友德请行，遂率数百人，一鼓夺之，城中益丧气。后数日，上乃遣友谅旧臣罗复仁入城，谕陈理及张定边等曰：“理若来，当不失富贵。”复仁因请曰：“主上推好生之仁，惠此一方。使陈氏之孤，得保首领。而臣不食言，臣虽死不憾矣。”上曰：“吾兵力非不足，所以久驻此者，欲待其自归，免伤生灵矣。汝行，必不汝误。”复仁至城下号哭，理惊，召之入，复相持痛哭，哭止，问故。复仁谕以 上意词旨恳切，理与定边等遂请降。

癸丑，陈理御璧肉袒，率其太尉张定边等出降。理至军门，俯伏战栗不敢仰视。上见其幼弱，起挈其手曰：“吾不尔罪，勿自惧也。”命宦者入其宫，传命慰谕友谅父母。凡府库储蓄令理悉自取之，遣其文武官僚以次出城，妻子资装，皆俾自随。王师围武昌，凡六阅月而降，士卒无敢入城，市井晏然。城中民饥困，上命给米赈之，召其父老，复抚慰之，待友谅父母以礼，民大悦。于是，汉、沔、荆、岳郡县相继降。

故陈友谅兄友才降。友才，所谓二王者是也。始以友谅命与左丞王忠信守潭州，闻上亲征武昌，遣忠信来援。忠信战败而降，上授忠信参政，俾仍守潭州。友才闻其降而复来，率兵拒于益阳之高山，忠信巽辞开谕之，于是友才亦降，与其子俱送建康。

李明道被获，送武昌伏诛。明道，丰城人，家富于赀，乘乱起兵，附陈友谅。及见获于胡大海，上宥之命，为行省参政，令与曾万中等守吉安。两人不相能，明道复叛，附于友谅。及友谅败灭，明道惧走归丰城，剪其须髯，逃匿武宁山中。有茶客识之，缚送武昌。上数其反覆之罪，明道无以对，遂戮于鲇鱼口沙上。明道尝有所畜犬为我军所得，携至武昌，犬见明道被戮，嗥鸣蹢躅不已，衔聚其肉跑沙瘗之。上义此犬，因命歛葬明道。

甲寅，陈理既降，上召诸将谕之曰：诸公久从吾，劳苦者至矣。然职其劳苦，图其安逸。若农之耕勤苦于春夏，至秋乃获，由其用力于前，而取获于后。今日之事，正由是也，所以必先惩乎暇豫。是故，劳者，逸之本也；否者，泰之机也。吾与诸公先图其劳，而后其逸，如农之望岁，于是乎可待。至如有旱涝蝥螣之不足者，此则系乎天时，有非勤怠之所致耳。

乙卯，立湖广行中书省，以枢密院判杨璟为参政。

丙辰，上发武昌，命常遇春发遣陈理官属赴建康。

三月乙丑朔，上至建康。

丙寅，封陈理为归德侯，下令谕臣民曰：“予以眇躬，荷天地百神之眷，托于亿兆臣民之上，戡定绥宁，疆宇日辟。乃者陈友谅弑主僭逆，罪恶贯盈，自起兵端，犯我边境。爰举问罪之师，以慰来苏之望，赖天地之灵，兵之所至，罔不克捷，江西诸郡，一鼓而下。友谅稔恶不悛，仍合余烬于癸卯七月顿兵洪都城下。予乃总率舟师，亲与决战，友谅败死，将士悉降。进攻武昌，其子理归命，于是湖广诸郡次第皆平。滔滔江汉，遂底安流；总总黎元，克全生乐。布告中外，咸使闻知。”

丁卯，命金大旺守抚州。

置起居注给事中

皇第六子生，充妃胡氏出也。

上谓廷臣曰：“剽悍骄暴，非人之性也、习也。苟有礼法以一之，则剽悍者可使善柔，骄暴者可使循帖。若踶啮之马，调御有道，久则自然驯熟。属兹草创，苟非礼法，人无所守，故必当以此洗涤，渐染之习。然制礼立法非难，遵礼守法为难。人知遵礼，自无暴悍；能守法，则不至暴悍。夫三尺童子，至弱也，遇强暴而不欺者，以有礼法故耳。方今所当急者，此为先务，不可后也。”

戊辰，归德侯陈理同群臣朝。上深怜之，理退，因谓群臣曰：“陈氏之败，非无勇将健卒。由其上下骄矜，法令纵弛，不能坚忍，恃众寡谋，故至于此。使其持重有谋，上下一心，据荆楚之富，守江汉之险，跨豫章，连闽越，保其民人，以待机会，则进足以窥中原，退足以抗衡一方，吾安得而取之？举措一失，遂致土崩，此诚可为鉴戒者也。”

以中书左丞汤和为平章政事。时和守常州，率元帅吴福兴以舟师徇黄杨山，遇张士诚水军，击败之，擒其千户刘文兴等四十九人，风船六艘，故有是命。

定大都督府等衙门官制：大都督从一品，左、右都督正二品，同知都督从二品，副都督正三品，佥都督从三品，经历从五品，都事从七品。各行省：平章政事从一品，左、右丞正二品，参知政事从二品，郎中从五品，员外郎从六品，都事、检校从七品，照磨、管勾从八品。理问所：正理问正四品，副理问正五品，知事从八品。都镇抚司：都镇抚从四品，副镇抚从五品，知事从八品。金吾侍卫亲军都护府：都护从二品，经历正六品，知事从七品，照磨从八品。统军元帅府：元帅正三品，同知元帅从三品，副使正四品，经历正七品，知事从八品，照磨正九品。各卫亲军指挥使司：指挥使正三品，同知指挥从三品，副使正四品，经历正七品，知事从八品，照磨正九品。千户所：正千户正五品，副千户从五品，镇抚百户正六品。各万户府：正万户正四品，副万户从四品，知事从八品，照磨正九品。

是日，上御戟门，省臣以所定官制班次图进。上览毕，因谕及选谏议之官曰：“论道经邦辅弼之臣，折冲御侮将帅之职，论思献纳侍从之任，激浊扬清台察之司，此数者朝廷之要职也。至于绳愆纠缪、拾遗补过、谏诤之臣，尤难其人，抗直者或过于矫激，巽懦者又无所建明，必国尔忘家、忠尔忘身之士方可任之。不然，患得患失之徒，将何所赖也？”

己巳，句容儒士戎简见上，因与语及陈氏之事。简曰：“主上向者败陈氏于九江，其众既溃，何不乘胜直抵武昌，而乃引还！今虽克之，费力亦多矣。”上曰：“汝儒者，岂不闻‘覆巢之下，有完卵乎’？况事有缓急，兵贵权宜，当陈氏兵败，我岂不知乘胜以蹴之？兵法曰：‘穷寇勿迫。’若乘胜急追，彼必死斗，杀伤必多。吾故纵之，遣偏师缀其后，恐其奔逸，料彼创残之余人，各偷生喘息不暇，岂复敢战？我以大军临之，故全城降服。一者，我师不伤；二者，生灵获全；三者，保全智勇。所得不亦多乎？”简大悦服。他日，上与诸将论用兵方略，因谓诸将曰：“汝等非不善战，然临事决机，智或不足，宜亲近儒者，取古人之书，听其议论，以资智识。前日，戎简所言，吾虽非之，然当时将校亦有劝我邀之下流，而以全师蹙之武昌，贼众可以全获，军中皆以为奇谋，不知简亦能言之，然皆非吾意也。汝等当思之，勿以吾不用简言而遂轻儒者。”

庚午，置武德、龙骧、豹韬、飞熊、威武、广武、兴武、英武、鹰扬、骁骑、神武、雄武、凤翔、天策、振武、宣武、羽林十七卫亲军指挥使司。先是，所得江左州郡，置各翼统军元帅府。至是，乃悉罢诸翼而设卫焉。

上敕中书省臣曰：“自古圣帝明王，建邦设都，必得贤士大夫，相与周旋，以成至治。今土宇日广，文武并用，卓荦奇伟之才，世岂无之？或隐于山林，或藏于士伍，非在上者开导引拔之，则在下者无以自见。自今有能上书陈言敷宣治道、武略出众者，参军及都督府具以名闻。若其人虽不能文章而识见可取，许诣阙面陈其事，吾将试之。其郡县官年五十以上者，虽练达政事而精力既衰，宜令有司选民间俊秀年二十五以上、资性明敏、有学识才干者辟赴中书，与年老者参用之。十年之后，老者休致，而少者已熟于事。如此，则人才不乏，而官使得人。尔中书其下有司，宣布此意，悉令知之。”

江西行省以陈友谅镂金床进。上观之，谓侍臣曰：“此与孟昶七宝溺器何异？以一床，工巧若此，其余可知，陈氏父子，穷奢极靡，焉得不亡？”即命毁之。侍臣曰：“未富而骄，未贵而侈，此所以取败。”上曰：“既富，岂可骄乎？既贵，岂可侈乎？有骄侈之心，虽富贵岂能保乎？处富贵者，正当抑奢侈，弘俭约，戒嗜欲，以厌众心，犹恐不足，以慰民望。况穷天下之技巧，以为一己之奉乎？其致亡也。宜矣。然此亦足以示戒，覆车之辙不可蹈也。”

辛未，上御西楼，有军士十余人自陈战功，以求升赏。上谕之曰：“尔从我有年，尔才力勇怯，我纵不知，将尔者必知之。尔有功，予岂遗尔？尔无功，岂可妄陈？有功不赏，是谓吝；无功求赏，是谓贪。吝则失众，贪则踰分。夫有超人之才能者，必有超人之爵赏，尔曹不见徐相国耶？今贵为元勋，其同时相从者犹在行伍，予亦岂忘之乎？以其才智止此，弗能过人故也。今尔曹自陈战功，以求升赏。国家名爵，乌得幸得耶？尔曹苟能黾勉立功，异日爵赏，我岂尔惜，但患不力耳。”于是皆惭服而退，自是无有复言者。

丁丑，上谕中书省臣曰：“先王之世，不施赏而民劝于善，不施罚而民不为非。若是，何也？有仁义以为之本也。夫圣人统驭四海，而宰制万物者，仁以居之，义以行之，故贤者乐有仁义，而不肖者有所视傚焉。是故商变乎夏，周变乎商，而仁义未尝改也。天之生民，治乱相继，亘万世而不易者，其惟此乎？故汤武用是而兴，桀纣忽是而亡。今天下纷纭，靡有底定，彼恃夫智力之私而戕贼于民者，岂复知有仁义哉？卿等职居枢要，所以辅吾者，舍是，则无以为治国之本也。卿等勉之。”

以统军元帅郭子兴为鹰扬卫指挥使。

以傅友德为雄武卫指挥使。

以左翼右副元帅金朝兴为龙骧卫指挥同知。

己卯，廷臣张闾等上疏劝上渊默以怡养神气，上曰：“汝等所言，知常而不达变。天下无事，端拱玄默，守道无为，此固可以保养神气。顾今丧乱未定，军旅方殷，日给不暇，此岂渊默怡养之日耶？诸公之言固爱我，但未达时宜耳。”

夏四月甲午朔，上退朝与孔克仁等论前代成败，因曰：“秦以暴虐宠任邪佞之臣，故天下叛之；汉高起自布衣，能以宽大驾驭群雄，遂为天下主。今天下之势不然，元之号令纪纲已废弛矣，故豪杰所在蠭起，然皆不知修法度以明军政，此其所以无成也。”因感叹久之，又曰：“天下有兵：河北有孛罗帖木儿，河南有扩廓帖木儿，关中有李思齐、张良弼，然有兵而无纪律者河北也，稍有纪律而兵不振者河南也，道途不通馈饷不继者关中也，江南则惟我与张士诚耳。士诚多奸谋而尚间谍，其御众尤无纪律，我以数十万之众固守疆土，脩明军政，委任将帅，俟时而动，其势有不足平者。”克仁顿首曰：“主上神武，当定天下于一，今其时矣。”

乙未，置医学提举司：提举从五品，同提举从六品，副提举从七品，医学教授正九品，学正官医提领从九品。

中书省臣进宗庙祭享及月朔荐新礼仪，上御白虎殿，览毕，退自殿西。步至戟门东，忽悲怆流涕谓宋濂、孔克仁曰：“吾昔遭世艰苦饥馑相仍，当时二亲俱在，吾欲养，其力不给。今赖祖宗之佑，化家为国，而二亲不及养，追思至此，痛何可言？”因命并录皇考妣忌日，岁时享祀以为常。

平章俞通海、参政张兴祖率兵略刘家港，进逼通州，击败张士诚兵，禽其院判朱琼、元帅陈胜，卒百余人。

丙申，命建忠臣祠于鄱阳湖之康郎山。上谓中书省臣曰：“崇德报功，国之大典。自古兵争，忠臣烈士，以身殉国，英风义气，虽死犹生。予与陈友谅战于鄱阳湖，将臣效忠死敌，昭然可数。然有功不报，何以慰死者之心而激生者之志哉？尔中书其议行之。”于是中书省臣以死事之臣：枢密院同知丁普郎、枢密院判张志雄、左副指挥使韩成、统军元帅宋贵、陈兆先、左副元帅余昶、昌文贵、右副元帅王胜、李信、陈弼、刘义、徐公辅、同知元帅李志高、元帅副使王咬住、千户姜润、石明、王德、朱鼎、王清、常德胜、王凤显、丁宇、王仁、汪泽、王理、陈冲、裴轸、王喜仙、袁华、史德胜、镇抚常惟德、曹信、逯德山、都尉郑兴、罗世荣等三十五人列进，遂封赠勋爵有差，建忠臣祠于康郎山，设像其中，令有司岁时祭之。

庚子，上谓徐达等曰：“人之行事，固欲尽善。然一时智虑未周，及既行之后，思之有未尽善，亟欲更之，已无及矣。与其追悔于既往，曷若致谨于其初！大抵更涉世故则智明，久历患难则虑周。近日纪纲法度，粗若有绪，其间或有未尽善者，诸公宜执正论，亟为更张，庶几上下之间，各得其便，苟有不善，岂独予之过，亦汝等之责也。”

甲辰，改各门总管府为千户所，设正、副千户各一员。

乙巳，命建忠臣祠于江西南昌府，以平章赵德胜、枢密判官李继先、左副指挥使刘齐、统军元帅许圭、右副元帅赵国昭、同知元帅朱潜、元帅副使牛海龙、千户张子明、张德山、百户徐明、总管夏茂成、江西省都事叶思诚、洪都府知府叶琛、临江府同知赵天麟凡十四人，设像以祭之。

上闻诸功臣家僮仆多有横肆者，乃召徐达、常遇春等谕之曰：“尔等从我起身，艰难成此功勋，匪朝夕所致。比闻尔等所畜家僮，乃有恃势骄恣，逾越礼法，此不可不治也。小人无忌，不早惩治之，他日或生衅隙，宁不为其所累？我资将臣共济大业，同心一德，保全始终，岂宜有此？故与尔等言，此辈有横肆者，宜速去之。如治病当急，去其根若隐，忍姑息终为身害。”

丙午，中书省臣言：“湖广行省所属州县，故有铁冶。方今用武之际，非铁无以资军用，请兴建炉冶，募工炼铁。”从之。

丁未，左相国徐达等率兵取卢州左君弼。君弼闻达至，惧不敌，遁入安丰，令其将张焕、殷从道等城守。达等至，督兵围之。焕，君弼骁将也，人以其多智计，号为“楼儿张”。

己酉，命中书省凡商税三十税一过取者，以违令论改。在京官店为宣课司，府州县官店为通课司。

壬戌，命江西行省置货泉局，设大使、副使各一人，颁大中通宝大小五等钱式，使铸之。

立部伍法。初，上招徕降附，凡将校至者，皆仍其旧官，而名称不同。至是，下令曰：“为国当先正名。今诸将有称枢密、平章、元帅、总管、万户者，名不称实，甚无谓。其核诸将所部有兵五千者为指挥，满千者为千户，百人为百户，五十人为总旗，十人为小旗。”令既下，部伍严明，名实相副，众皆悦服，以为良法。

上与詹同等论三国时事，因言孙权题“诸葛子瑜”于驴面，与其子恪谐谑。上曰：“君臣之间，以敬为主。敬者，礼之本也。故礼立而上下之分定，分定而名正，名正而天下治矣。孙权盖不知此，轻与臣下戏狎，狎其臣而亵其父，失君臣之道。恪虽机敏有口才，不能正其自处，招辱于父，失孝敬之心。一谐谑而君臣父子之道亏，举动如此，何以示训？大抵君臣言动之际，不可不谨。”








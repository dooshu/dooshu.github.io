陈师道　送李奉议亳州判官四首

谢公中年後，畏与亲友别。

数日怀抱恶，每笑冠缨绝。

生有四方事，死当一语决。

前笑今则悲，吾衰拟何说。

著鞭何必先，倒笔不容掣。

鞭尔辕下驹，万里一改辙。

陈师道

陈师道　送李奉议亳州判官四首

祁氏号外府，藏室多异书。

自公有余力，一览意何如。

为学虽日益，受益不受诬。

正须高著眼，濠梁有游鱼。

陈师道

陈师道　送李奉议亳州判官四首

吾友孙子实，爱学吾所畏。

持身如处子，得句有余味。

交欢艰难际，凛然见名谊。

吾病卧里中，车马日一至。

遣医馈梁肉，忧憙见颜际。

殷懃劝加餐，代我破戒罪。

一别已三秋，君室乃其季。

轮囷见眼中，不作千里外。

因声问何如，胡不枉一字。

陈师道

陈师道　送李奉议亳州判官四首

吾友张文潜，君行乃其里。

当年钓游处，壮者或可指。

闻风起遐想，意作千古士。

不知尘土中，奴椎婢不齿。

胸中无一尘，笔下有百纸。

勿问见自知，未语君已憙。

与游今已後，行矣勿停轨。

陈师道


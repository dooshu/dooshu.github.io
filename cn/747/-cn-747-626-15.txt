○代文武百寮谢宣示元和观象历表

臣等言：伏见今月十三日宰臣奉宣圣旨，以肇建元和，惟新宝历，极其幽赜，冠以睿文，恩示具寮，庆昭万国。中谢。臣闻清浊既判，象数相生，一元起於帝图，三统成於人道。形器之表，推步而得，恍惚之际，锱铢不差。有开必先，圣作物睹。伏惟皇帝陛下诞膺骏命，敬授人时，爰诏日官，定历法，启开元气，节宣群生。役五行於文字，贯七曜於珠璧。仰观俯察，允协於神休；东作西成，永贞於农候。感动夷夏，鼓舞飞沈，天子之大政行焉，圣人之能事毕矣。臣等幸备朝序，亲奉昌期，窃见天心，敢迷日用。无任蹈咏之至。


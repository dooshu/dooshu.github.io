○南郊推恩制

昭事昊穹，必惟殷祀，盖顺帝则而成政也。肃雍清庙，必惟严享，盖继先志而为孝也。则累圣之德在人，元阳之和在候，思所以达明灵之景贶，迪皇王之大猷者矣。朕夕惕宵衣，奉天缵业，勉思政道，惟怀永图。赖百辟庶官，辅予不逮，声朔无远，车书靡殊。加以乾符坤珍，日来月往，感福应之尤盛，惧明祠之未殷。且资父事天，因亲设教，沿情以达礼，广敬以推尊。时享之诚，宁宜异数，日举之馈，岂忘事生。是以畴咨故典，率循新礼，对越上灵，聿追严配。既而崇牙宿设，明德惟馨，敬尔臣工，骏奔执豆，陟降至止，乐遍礼成。精意上协，神休下答。宜广维祺之福，以覃作解之恩。其天下见禁囚徒，除十恶死罪，及官典犯赃，自馀一切放免。自天宝元年已前，流人及配隶效力，左降官非反逆缘坐，其并量移近处。其中有年齿衰暮情可哀矜者，仍听致仕。朕承大道之训，务好生之德，施令约法，已去极刑，议罪执文，犹存旧目。既措而不用，亦恶闻其名。自今以后，断绞斩刑者，宜除削此条，仍令法官约近例详定处分。

三皇五帝，道冠开辟，创物垂范，功济生灵。继天之德，在坟典而昭著，勤人之祀，於礼文而尚阙，永言龟镜，宜示钦崇。其三皇宜置一庙，五帝亦置一庙，即令所司卜择吉地营建，仍以时致祭。其庙令太常寺简较。诸庙之主，礼有遵於合祭，同等则祔，义亦取於旁通。惠宣太子等虽官为立庙，比来子孙自祭，或时物有阙，礼仪不备，兴言及此，良用怃然。宜与隐太子及懿德太子列次诸室，择拣一宽处同为庙，一应祭祀为乐馔等，并令官供。每差祭官，宜依常式，仍都置庙官及丞等。自馀所废庙官等，并宜减省。奠献既昭，感思增达，恭惟阴教，在集祯祥。自献祖宣庄皇后张氏已下，祖父未有赠官，及一房子孙沈翳，所司即以名闻，将展裒崇，以申追慕。王业之初，群才佐命，中兴之后，元宰协心，且配食庙庭，必重勋德，循名册府，尚有阙遗。缅怀茂功，用增礼典，自今已后，太庙配享功臣，高祖室宜加裴寂、刘文静，太宗室加长孙无忌、李靖、杜如晦，高宗室加褚遂良、高季辅、刘仁轨，中宗室加狄仁杰、魏元忠、王同皎。文武之道，既惟并用，宗敬之义，不可独阙。其乡贡武举人上省，先令谒太公庙。每拜大将，及行师克捷，亦宜告庙。今胜残在运，无事为心，顾此朝仪，当符至理。既时非旰食，将至升平，而廷设杀刑，何成在宥。其每日立仗食设杖鍉等，并宜停废。立身扬名，所以广孝，流根自叶，亦在推恩，既切因亲之心，须开议事之制。其内外文武官五品已上官，父祖无资荫者，其所荫宜同子孙用荫之例。五服之纪，宜所跂及，三年之数，以报免怀。齐斩之殊，虽存出母之制，顾复之慕，何申孝子之心。其出嫁母，宜终服三载。祭祀之典，牺牲所备，将有达於虔诚，盖不资於广杀。况牛之为畜，人实有赖，既功施於播种，亦力被於车舆，此比馀生，尤可矜悯。但前圣有作，难为尽废，明神克享，亦在深仁。自今已后，每大祭祀应用骍犊，宜令所司量减其数，仍永为常式。崇我祖训，其惟道门，将以福助生灵，宏拯天下。诸观道士等，如闻人数今少，修行多阙，其欠少人处，宜度满七人。并取三十已上，灼然有道行经业者充，仍令所繇长官精加试练，采访使重覆，勿使逾滥。度讫挟名奏闻。其诸观有绝无人处，亦量度三两人，准此简试。

选贤择能，尝虑不广。三府之辟，则惟采於大名，四科之荐，盖不通於小学。今承平既久，仕进多端，必欲远贲弓旌。载空岩穴，片善必录，末技无遗，天下诸色人中，通明一艺已上，各任荐举。仍委所在郡县长官，精加试练，灼然超绝流辈，远近所推者，具名送省，仍委尚书及左右丞诸司委御史中丞更加对试，务取名实相副，一时奏闻。

四渎五岳，虽差秩序，兴云播润，盖同利物，崇号所及，锡命宜均。其五岳既已封王，四渎当升公位，递从加等，以答灵心。其河渎宜封灵源公，济渎封清源公，江渎封广源公，淮渎封长源公。仍令所司择日，差使告祭。自古圣帝明王，忠臣烈士，陵墓有颓毁者，先令修葺，并禁樵采，岁月深久，摧坏或多，宜令所繇郡县，申明前敕处分，并五岳及诸名山大川，并令所在长官致祭。

诸郡义仓，本防水旱，如闻多有费损，妄作破除。自今已后，每郡差一上佐专知，除赈给百姓之外，更不得辄将杂用。天下百姓，今载应损郡逋租悬调诸色勾徵变换等物，及诸延限者，并宜一切放免。征行之家，每令存恤，差科之际，或未优矜，自今已后，并准飞骑例蠲免。天下侍老，百岁已上赐绵帛五段，粟三硕，八十已上绵帛三段，粟二硕。仍令所在长官存问，各即分付。亚献太子玙赐物二千匹，终献庆王琮赐物一千匹。京文武官各赐帛有差。天下赐酺三日。


荆门浮舟望蜀江





胡三省《通鉴注》：荆门，在峡州宜都县，其地有荆门山，故后人因以广称其境皆曰荆门耳。



春水月峡来，[一]浮舟望安极。正是桃花流，[二]依然锦江色。[三]江色绿且明，茫茫与天平。逶迤巴山尽，[四]摇曳楚云行。[五]雪照聚沙雁，花飞出谷莺。[六]芳洲却已转，碧树森森迎。[七]流目浦烟夕，[八]扬帆海月生。[九]江陵识遥火，应到渚宫城。[十]

[一]《通典》：渝州巴县有明月峡，其山上石壁有圆孔，形如满月，故以为名。《方舆胜览》：明月峡，在重庆府巴县，石壁高四十丈，有孔若明月。庾信《枯树赋》：“临风亭而唳鹤，对月峡而吟猿。”



[二]《汉书·沟洫志》：“来春桃花水盛，必羡溢。”颜师古注：“《月令》：仲春之月，始雨水，桃始花。盖桃方花时，既有雨水，川谷冰泮，众流猥集，波澜盛长，故谓之桃花水耳。”《韩诗传》云：“三月桃花水。”



[三]《通典》：蜀郡成都县有锦江。按：锦江，即蜀江也。成都人织锦既成，取此水濯之，则色更鲜丽，故又谓之锦江。



[四]《说文》：“逶迤，邪去貌。”《通典》：峡州夷陵郡巴山县北有山，曲折似巴字，因以为名。



[五]鲍照诗：“摇曳高帆举。”



[六]昭明太子《锦带书》：“啼莺出谷，争传求友之声。”



[七]《说文》：“森，木多貌。”



[八]《后汉书·冯衍传》：游精字宙，流目八纮。



[九]谢灵运诗：“扬帆采石华。”



[十]《通典》：荆州江陵县，故楚之郢地，秦分郢置江陵县，今县界有渚宫城。《方舆胜览》：江陵府有渚宫。《郡县志》：楚别宫也。《左传》：楚子西沿汉溯江，将入郢。王在渚宫见之。今之城，楚船官地也。梁元帝名以渚宫。《一统志》：渚宫，在江陵故城东南，楚建。梁元帝即位渚宫，即此。



陆放翁曰：杜子美“晓看红湿处，花重锦官城”，李太白“蜀江绿且明”，用“湿”字、“明”字，可谓夺化工之巧，世未有拈出者。又放翁《入蜀记》曰：与儿辈登堤观蜀江，乃知李太白《荆门望蜀江》诗“江色绿且明”，真善状物也。






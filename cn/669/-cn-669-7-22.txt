48　驚蟄雨水諸節令辨證　時訓非周公書　周書月令更火之文今亡


夏小正曰：「正月啓蟄。」月令：「孟春蟄蟲始振，仲春始雨水。」注云：「漢始以驚蟄爲正月中，雨水爲二月節。」左傳桓公五年「啓蟄而郊」，【原注】建寅之月。正義云：「太初漢武帝三十七年改元太初。以後，更改氣名，以雨水爲正月中，驚蟄爲二月節，迄今不改。」【原注】改「啓」爲「驚」，蓋避景帝諱。周書時訓：「雨水之日，獺祭魚。驚蟄之日，桃始華。」易通卦驗：「先雨水，次驚蟄。」此漢太初後曆也。月令正義云：「劉歆作三統曆改之。」又按三統曆：「穀雨三月節，清明中。」見後漢書律曆志。而時訓、通卦驗清明在穀雨之前，與今曆同。然則二書皆作於劉歆之後，時訓非周公書明矣。閻按：「三統曆以武王元年三月二日庚申驚蟄。三月者，建寅之月，與左氏『啓蟄而郊』月數同。」〇「時訓解雖未必周公書，而先雨水後驚蟄，則是傳寫人以後之節次上改古曆耳。」是以朱子集儀禮，取夏小正而不取時訓。馬融注論語，謂周書月令有「更火」之文，其篇今亡。

【何云】上林賦張揖注引月令云「命榜人」，蓋周書月令之文。

【元圻案】通卦驗：「雨水，凍冰釋，猛風至，獺祭魚，鶬鷃鳴，蝙蝠出。驚蟄雷，候鴈北。春分，明庶風至，雷雨行，桃始花，日月同道。」〇月令正義：「漢始以驚蟄爲正月中，雨水爲二月節。漢末以雨水爲正月中，驚蟄爲二月節。是劉歆作三統曆改之也。案三統曆：『正月節立春，雨水中。二月節驚蟄，春分中。三月節穀雨，清明中。』案通卦驗及今曆，唯以清明爲三月節，穀雨爲三月中，餘皆同。」〇熊朋來經説：「祝子經云『驚蟄本在雨水之前』，考工記注『冒鼓，以啓蟄之日』曰：『孟春中氣也。』唐一行改在雨水之後。太玄卦氣亦以驚蟄在雨水前。舊圖於『雨水』下注云：『律夾鍾。』今雨水在驚蟄前，未知劉歆所改，抑亦一行所改也。觀太玄卦氣舊説，疑劉歆欲改而未能，至後人始以其書改之。」〇元吴氏萊二十四氣論：「天一生水，人物之生，皆始於水。春屬木，木生於水。今曆立春後繼以雨水，宜也。卦氣正月爲泰，天氣下降，當爲雨水；二月大壯，雷在天上，當爲驚蟄。今曆先雨水而後驚蟄，亦宜也。」〇王氏此條，與齊東野語辨證略同。






迎春乐

菖蒲叶叶知多少，惟有个、蜂儿妙。雨晴红粉齐开了，露一点、娇黄小。

早是被、晓风力暴，更春共、斜阳俱老。怎得香香深处，作个蜂儿抱？

◎终风且暴。（《诗经·邶风·终风》。传：“暴，疾也。”）

◎树头蜂抱花须落，池面鱼吹柳絮行。（唐韩偓《残春旅舍》）

◆巧妙微透，不厌百回读。（明沈际飞《草堂诗馀别集》）

◆柳耆卿“却傍金笼教鹦鹉，念粉郎言语”，花间之丽句也。辛稼轩“蓦然回首，那人却在灯火阑珊处”，秦周之佳境也。少游“怎得香香深处，作个蜂儿抱”，亦近似柳七语矣。（清彭孙遹《金粟词话》）

◆读古人词，贵取其精华，遗其糟粕。且如少游之词，几夺温、韦之席，而亦未尝无纤丽之语。读《淮海集》，取其大者、高者可矣。若徒赏其“怎得香香深处，作个蜂儿抱”等句（此语彭羡门亦赏之，以为近似柳七语。尊柳抑秦，匪独不知秦，并不知柳，可发大噱），则与山谷之“女边着子，门里安心”，其鄙俚纤俗，相去亦不远矣。少游真面目何由见乎？（清陈廷焯《白雨斋词话》）

◆谀媚之极，变为秽亵。秦少游“怎得香香深处，作蜂儿抱”，柳耆卿“愿得奶奶兰心蕙性，枕前言下，表余深意”，所以“销魂当此际”，来苏长公之诮也。（清沈雄《古今词话·词品》）


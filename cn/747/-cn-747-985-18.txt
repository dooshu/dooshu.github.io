○对旄人奏散率木修防判

〈日本请吏赐宴於朝，旄人奏散，不以为。惠文冠所持辞，云属娄氏。又柴桑备阳侯修防率土木。丁独不从。曰：“将俟息壤。”无何堤成，徒告其妖，县以为瑞。科告不伏，并仰正断。〉

朔南声教，万国宾王，神灵滋液，百珍宝用。日本归献，越沙海而西浮；阳侯顺流，泛沧江而东徙。衣冠所列，是同於中外；帷盖其飞，有观於今昔。而赐之礼乐，饰以堤防，歌钟之奏已闻，土木之功爰事。将使陈兹禁，无差绝国之音；乘彼柴桑，有广通津之备。彼而奏发，稍失有常；此独不从，实乖於众。遽彰纠禁，几抗成词。初引罪於娄，竟登期於息壤。职司之分，是则可矜；妖妄之疑，未应为允。惠文所劾，旄人不可刑；息壤既成，县断理宜称瑞。各从案记，庶用平反。


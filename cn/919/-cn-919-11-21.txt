哕逆论证

哕者，咳逆也，古方则谓之哕。凡吐利后，多作哕。大率胃实即噫，胃虚则哕，此由胃中虚，膈上热，故哕。或至八九声相连，收气不回，至于惊人者。若伤寒久病，得此甚恶，《内经》所谓坏府者是也。杨上善释云：津泄者，知盐器之漏；声嘶者，知琴弦之绝；叶落者，知槁木之摧。举此三物衰坏之微以比哕，故知是病深之候也。亦有哕而心下坚痞眩悸者，以膈间有痰水所为，其他病则各有治法。


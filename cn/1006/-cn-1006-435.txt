张嵲　忠显刘公挽诗四首

活人忧国见平生，晚节临危志益明。

汉仗尘深远宫阙，毡裘风急半公卿。

千人致诏竟不起，万户封侯却似烹。

暮晋朝梁真可忍，纷纷蝼蚁尚偷生。

张嵲

张嵲　忠显刘公挽诗四首

祸基媒孽自燕云，抗议如公有几人。

军旅未闻焉用试，豺狼不噬岂宜亲。

求鱼缘木谩蠹国，曲突徙薪翻殒身。

才大言深古难用，忠良千载恨常新。

张嵲

张嵲　忠显刘公挽诗四首

自从玉帛交殊域，一见寒盟为隐忧。

乱相方虞邻国难，庙堂谁听徙薪谋。

义和杞殖仍忠壮，识比申胥不怨尤。

松柏萧萧九原路，高名常共建溪流。

张嵲

张嵲　忠显刘公挽诗四首

抗论中朝犹在耳，鸣弓仇敌已临城。

王都竟失金汤固，朝士方贪雀鼠生。

慷慨一朝先奋节，华戎终占共知名。

可惜千官臣伪后，萧萧华发尽垂缨。

张嵲


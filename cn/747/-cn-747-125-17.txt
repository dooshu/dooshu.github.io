○修梁均帝唐清泰帝实录诏

书契已来，史册相继，明君暗主，罔或遗之，所以纪一时之兴亡，为千古之鉴戒。梁均帝唐清泰二主，皆居大宝，奄宅中区，虽负当阳，不享延洪之数，而编年纪事，宜存纂录之规，用备阙文，永传来裔。其梁均帝唐清泰二主实录，宜差兵部尚书张昭修纂，其同修纂官员，亦委张昭定名奏请。


◇与朗法师书

皇帝敬问太山朗和尚：承睿德光时，飞声东岳。灵海广淹，有生蒙润。大人起世，善翼匡时。辄伸经略，悬禀妙算。昔刘曜创荒，戎狄继业；元皇龙飞，遂息江表。旧京沦没，神州倾荡。苍生荼蓼，寄在左衽。每一念至，嗟悼朕心。长驱魏、赵，埽平燕、代。今龙旗方兴，克复伊洛。思与和尚同养群生，至人通微，想明朕意。今遣使者送五色珠像一躯，明光锦五十疋，象牙簟五领，金钵五枚，到愿纳受。（《广弘明集》三十五）


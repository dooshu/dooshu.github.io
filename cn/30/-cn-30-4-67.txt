列传第六十七 耶律希亮


耶律希亮，字明甫，楚材之孙，铸之子也。初，六皇后命以赤帖吉氏归铸，生希亮于和林南之凉楼，曰秃忽思，六皇后遂以其地名之。宪宗尝遣铸核钱粮于燕，铸曰：“臣先世皆读儒书，儒生俱在中土，愿携诸子，至燕受业。”宪宗从之，乃命希亮师事北平赵衍。时方九岁，未浃旬，已能赋诗。岁丙辰，宪宗召铸还和林，希亮独留燕。岁戊午，宪宗在六盘山，希亮诣行在所。已而铸扈从南伐，希亮亦在行。明年，宪宗崩于蜀，希亮将辎重北归陕右。

又明年，为中统元年，世祖即位，阿里不哥反，遣使召主将浑都海。铸说浑都海等入朝，皆不从，则弃其妻子，挺身来归。既而浑都海知铸去，怒，遣百骑追之不及。乃使百人监视希亮母子，迫胁使从行，自灵武过应吉里城，至西凉甘州。阿里不哥遣大将阿蓝答儿自和林帅师至焉支山，希亮见之。阿蓝答儿问：“而父安在？”希亮曰：“不知，与吾父同任事者宜知之。”浑都海怒，诟曰：“我焉得知之，其父今亡命东见皇帝矣！”希亮曰：“若然，则何谓不知！”阿蓝答儿熟视浑都海曰：“此言深有意焉。”诘希亮甚急。希亮曰：“使吾知之，亦从而去，安得独留！”阿蓝答儿以为实，免其监莅。既而阿蓝答儿、浑都海为大兵所杀，其残卒北走，众推哈剌不花为帅。希亮潜匿甘州北黑水东沙陀中。殿兵已过十余里，有寻马者适至，老婢漏言，众奄至，驱至肃州。哈剌不花与铸有婚姻之好，又哈剌不花在蜀时，尝疾病，铸召医视之，遗以酒食，因释希亮缚，谓曰：“我受恩于汝父，此图报之秋也。”及抵沙州北川，希亮与兄弟徒步负任，不火食者数日。是冬，涉雪逾天山，至北庭都护府。二年，至昌八里城。夏，逾马纳思河，抵叶密里城，乃定宗潜邸汤沐之邑也。时六皇后之妹主后位，与宗王火忽皆欲东觐。希亮母密知其事，携希亮入见，已而事不果。冬，至于火孛之地。三年，定宗幼子大名王闵其不能归，遗以币帛鞍马，乃从大名王至忽只儿之地。会宗王阿鲁忽至，诛阿里不哥所用镇守之人唆罗海，欲附世祖。复从大名王及阿鲁忽二王还至叶密里城。王遗以耳环，其二珠大如榛，实价直千金，欲穿其耳使带之。希亮辞曰：“不敢因是以伤父母之遗体也。且无功受赏，于礼尤不可。”王又解金束带遗之，且曰：“系此，于遗体宜无伤。”五月，又为阿里不哥兵所驱，西行千五百里，至孛劣撒里之地。六月，又西至换紥孙之地。又从至不剌城。又西行六百里，至彻彻里泽剌之山，后妃辎重皆留于此，希亮母及兄弟亦在焉。希亮单骑从行二百余里，至出布儿城。又百里，至也里虔城，而哈剌不花之兵奄至，希亮又从二王兴师，还至不剌城，与哈剌不花战，败之，尽歼其众。二王乃函其头，遣使报捷。十月，至于亦思宽之地。四年，至可失哈里城。四月，阿里不哥兵复至，希亮又从征，至浑八升城。时希亮母从后避暑于阿体八升山。先是，铸尝言于世祖：“臣之妻子皆在北边。”至是，世祖遣不华出至二王所，因以玺书召希亮，驰驿赴阙。六月，由苦先城至哈剌火州，出伊州，涉大漠以还。八月，入觐世祖于上都之大安阁，备陈边事，及羁旅困苦之状。世祖怜之，赐钞千锭、金带一、币帛三十，命为速古儿赤、必阇赤。至元八年，授奉训大夫、符宝郎。

十二年，既平宋，世祖命希亮问诸降将，日本可伐否。夏贵、吕文焕、范文虎、陈奕等皆云可伐。希亮奏曰：“宋与辽、金攻战且三百年，干戈甫定，人得息肩，俟数年，兴师未晚。”世祖然之。十三年，太府监令史卢贽言于监官：“各路所贡布长三丈，唯平阳加一丈，诸怯薛歹以故争取平阳布。苟截其长者，与他郡等，则无所争，而以其所截者为髹漆宫殿器皿之用，甚便。”监官从之。适左右以其事闻，帝以诘监官，监官仓皇莫知所以对，归罪于贽，帝命斩之。希亮遇诸途，贽以冤告。希亮命少缓，具以实入奏。有旨令董文用谳之。竟释贽，而召御史大夫塔察儿等让之曰：“此事言官当言而不言，向微秃忽思，不误诛此人耶！”十四年，转嘉议大夫、礼部尚书，寻迁吏部尚书。帝驻跸察纳儿台之地，希亮至，奏对毕，董文用问大都近事。希亮曰：“囹圄多囚耳。”世祖方欹枕而卧，忽寤，问其故。希亮奏曰：“近奉旨：汉人盗钞六文者杀。以是囚多。”帝惊问：“孰传此语？”省臣曰：“此旨实脱儿察所传。”脱儿察曰：“陛下在南坡，以语蒙古儿童。”帝曰：“前言戏耳，曷尝著为令式？”乃罪脱儿察。希亮因奏曰：“令既出矣，必明其错误，以安民心。”帝善其言，即命希亮至大都，谕旨中书。

十七年，希亮以跋涉西土，足病痿挛，谢事而去，退居惣阳者二十余年。至大二年，武宗访求先朝旧臣，特除翰林学士承旨、资善大夫，寻改授翰林学士承旨、知制诰兼修国史。希亮以职在史官，乃类次世祖嘉言善行以进，英宗取其书，置禁中。久之，闲居京师，四方之士多从之游。泰定四年卒，年八十一。

希亮性至孝，困厄遐方，家赀散亡已尽，仅藏祖考画像，四时就穹庐陈列致奠，尽诚尽敬。朔漠之人，咸相聚来观，叹曰：“此中土之礼也。”虽疾病，不废书史，或中夜起坐，取烛以书。所著诗文及从军纪行录三十卷，目之曰《愫轩集》。赠推忠辅义守正功臣、资善大夫、集贤学士、上护军，追封漆水郡公，谥忠嘉。






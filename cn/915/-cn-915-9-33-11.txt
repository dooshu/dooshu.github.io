◇萧骠骑谢被侍中慰劳表

臣某言，即日侍中秘书监臣戢至，奉宣诏旨慰劳，便受毂中帷，练甲外垒，旌麾蔽景，舆徒竞气，人怀秋严，士蓄霜断，晦魂已掩氛竖未悬，稽钺伫威，寝兴震慨，今王人临郊，皇华降庭，辉辉望实将激威武，戴之夫，迎光蹀恩，投石之师，攀昭竦惠，楚缤越醪，方兹惭润，臣忝属阃私，弥抱渥洽，不任下情。（《本集》）


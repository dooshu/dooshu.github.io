重修潮阳大忠祠启


按：此文写于一八九九年，据丘逢甲诗文手稿第六册校录。

潮阳东山本有双忠祠，系后人为纪念唐代坚守睢阳的名将张巡、许远而立，宋文天祥率兵勤王进驻潮阳时曾来拜谒，并题《沁园春》词记之。后人感念文天祥的忠烈正气，于双忠祠左侧续建大忠祠，并塑像以祀。然“历年已久，丹青剥蚀”，郡守生员等集资修复。竣工前夕，为恳请上司及当代名贤留题联匾，“以光忠迹”，丘逢甲为潮阳县令裴景福代拟此文。

为重修大忠祠佥恳留题以光忠迹事。自昔名贤使车所至，必以表扬忠节为先，虽由道契先贤，亦以振士气而作人心，其事莫切于此。潮阳东山大忠祠者，邑人所以祀故宋先贤文信国公者也。公当炎精中否之秋，为海上誓师之举，勤王一旅，曾驻朝阳，有“和平里”三字碑遗迹在焉。邑之东山，故有睢阳双忠祠，公来祠下曾题《沁园春》词，所谓“留取声名万古香”者也。而酹尊赠马，当时遗事，父老能谈。邑人因于双忠祠左建祠塑像以祀，颜曰“大忠”，历年已久，丹青剥蚀。生等因谋修复，已蒙郡邑官吏之贤者捐款为倡，郡守李复题联匾用表斯举。伏念大人为当代名贤，翰墨所留，尤为士气人心所系，为此舆论佥同，愿得留题联匾，为先贤遗迹光；如蒙恩准颁发，士林幸甚，合邑幸甚。和平里碑有《蚝墩忠迹诗文》一册，合并呈（电）。






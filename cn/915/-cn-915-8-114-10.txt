◇奏定庙乐歌诗

太祖高皇帝庙神室，奏高德宣烈之舞，未有歌诗，郊应须歌辞。穆皇后庙神室，亦末有歌辞。案傅玄云：「登歌庙异其文，飨神十室同辞。」此议为允。又寻汉世歌篇，多少无定，皆称事立文，并多八句，然後转韵。时有两三韵而转，其例甚寡。张华、夏侯湛亦同前式，傅玄改韵颇数，更伤简节之美。近世王韶之、颜延之并四韵乃转，得赊促之中。颜延之、谢庄作三庙歌，皆各三章，章八句，此於序述功业详略为宜，今宜依之。郊配之日，改降尊作主，礼殊宗庙，穆后母仪之化，事异经纶。此二歌为一章八句，别奏事御奉行。（《南齐书·乐志》，永明二年，尚书殿中曹奏。）


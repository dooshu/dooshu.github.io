○送趙都指揮協贊序 【 京營恊贊】

聖天子中興景運、文德誕敷之餘、即大誥兵戎、分京師操守之士為十營、營各有督將總其綱、協贊貳其事、皆特進之選景泰五年春、果敢營協贊員缺、詔於諸將中選有才畧者以充之、夏官以山東都指揮僉事趙弼良佐者累世將家、以名上、　詔允所請、良佐即奉命往贊其營、之營之日、督將安其賢、士卒服其畧、營中之事大和、其姻友王昌問來求文以序其事、余亦識良佐之父於十餘年前、且知良佐舊矣、良佐之伯祖德勝公佐　太祖高皇帝、芟除雄、混一四海以功封梁國公、享祀功臣廟、其祖亦以功任都指揮、父任邳州衛指揮、陞山東都指揮卒、良佐襲授濟寧衛指揮使、後為知者薦陞前職遂領士卒分番操守京師、良佐雖四世將門、生長驕富、獨能折節讀書、廉靜少欲、自奉如寒士、視膏梁子田園之利便、財產之豊殖是務、第宅之崇廣、衣馬之鮮好是尚、洎夫迷心於珍奇難得之貨、溺意於妖翫妨行之物、良佐皆能脫去其好、而輕之如鴻毛、故才畧雖良佐所素習、而立行超卓、尤為士大夫所稱重、是以連被薦擢有今茲協贊之榮、駸駸乎重用、其可量哉、夫今茲之協贊、他日之重用、皆將業也、世之擇將者類皆以韜畧才勇為先。余獨以仁義為將之本。夫能使士卒親之如父母、投之所往不避水火、而無堅不摧者、仁義結其心也、不然韜畧雖長、其如士卒不同心何、才勇雖長、其如士卒不同力何、其欲成將業也難矣、良佐能折節讀書、儉於私養、而脫去膏梁利欲之習、庶幾乎知仁義之道矣、能由是深求力行以推之於師律、必思東征之若何、而恤其勞苦、古人之若何、而受命不問家事、若何而庫廩不有餘積、若何而分賜不入私家、若何而志滅強寇、何以家為、若何與下人同其甘苦、若此之類。悉以江義之心推行之不怠。即自今茲之恊贊。他時之重用。無往而不得士卒之親愛。如是而輔之以韜畧才勇。于以行師也。其重如岳峯其整如列星其疾如飆風不之不可遏。浩乎如江河之流行。雖甚勍者亦將仆滅之不暇。折衝禦侮。殄寇安民。隱然為時望。將業由是可成哉。受封當時。垂聲竹帛。不惟有以仰答　聖朝選將錫命之榮。抑且有光於前烈多矣。良佐其尚知所本、勉於今而需其後、是為序、


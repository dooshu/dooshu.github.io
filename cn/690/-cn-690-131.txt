卷一百三十一



卷之一百三十一

洪武十三年夏四月辛酉朔，享太庙。

甲子，诏仪鸾司凡随驾校尉尝犯罪有杖瘢者，悉放为民。

乙丑，命礼部侍郎刘崧署吏部尚书。

赐京民钞，以丁多寡为差，孤独老疾者倍之。

丁卯，减两淮都转运盐使司副使、同知各一员。

壬申，命官检校在京诸仓及在外府州仓粮储之数。

降翰林院待制吴沈为编修。

以工部侍郎李镛为兵部侍郎。镛，保定清苑人。洪武九年，由国子生为侍仪司舍人，寻改序班。十年，擢监察御史。未几，升工部侍郎，至是调兵部。

癸酉，赐翰林应奉陈溥还乡，御制诗文赐之，仍给道里费。

庚辰，山东都转运盐使司奏所辖一十九场，灶夫二万三千二百六十四丁，为盐四万七千三百七十三引有奇。

壬午，升工部员外郎周谊为侍郎。

甲申，都督濮英练兵西凉，袭虏故元柳城王等二十二人、民一千三百余人，并获马二千余匹，遣使以所获符印来上。

乙酉，西番红堤峪族酋长亦卜藏卜等来朝，赐文绮有差。

丁亥，都督濮英复请督兵略地，开哈梅里之路，以通商旅。上赐玺书曰：“报至，知所获人畜，略地之请，听尔便宜，但将以谋为胜，慎毋忽也。所获马二千可付凉州卫。”

戊子，赐翰林院编修张美和致仕。上亲为文赐之曰：“朕观古今之贤士，莫不修己行仁，为时君之用，否则独善其身，以终天年，或著书立言，传之永久，虽不显于当时，而有光于后世，以其德重而行纯，学博而言信也。今老成宿儒凋落无几，独尔以衰暮之年，日侍朕左右，正欲询问古今典礼，以沃朕心，柰尔不任周旋，以卿归老。卿之去矣，朕将谁从？於戏！千载一遇，古今之通言，然全于始终者罕矣。今卿善始善终，不亦美乎？”美和名九韶，以字行，江西清江人。洪武三年，用荐为县学教谕。十年，召升国子助教，继迁翰林编修。至是致仕，年八十三卒于家。美和为人笃实，善著书，所著有《理学类编》八卷、《群书备数》十二卷及《元史节要》行于世。

己丑，召江夏侯周德兴等还。先是，德兴及河南侯陆聚承制往福州理军务，平章李伯昇往漳州理军务，至是俱遣使赍符召还。

命群臣各举所知。上谕之曰：“天下贤才未尝乏也，谓皋、夔、稷、契不复生，方叔、召虎不再出，是薄天下之士，但世有升降，故才有等差耳。为人上者能量才授职，则无施不可。盖士之进退，系乎国之治否。吾以一人之智，岂足以尽理天下？必赖天下之贤，然后足以有为。尔等宜体此意，各举所知以闻。”

革广德州之广阳县。

改封楚国公廖永安为郧国公，诰与前同，妻苏氏亦改封郧国公夫人。

改封豫章侯胡美为临川侯。诰曰：“昔窦融以河西归汉，后世称之。朕以武定四方，乃有识天运而建事功如昔人者，助成帝业，理当崇报。开国辅运推诚宣力武臣、荣禄大夫、柱国、豫章侯、食禄一千五百石胡美，以汉沔之英，当朕经略江右，乃能识几，尽归版籍，以保人民，于是任以中书平章之职，屡从大将征，取江夏，攻寿春，平淮东，克浙西，遂取邵武、建宁，其功益著。扈朕巡守，分省北京，兵有纪律，民用妥安，况为国之姻戚而勋著于当世？天下已定，论功行赏，已爵侯封，今改封尔为临川侯，使尔子孙世世承袭。呜呼！朕仰遵哲王之礼典，以报尔功，尔尚慎守禄位，以光勋业，笃亲亲而厚风俗，更以忠贞训子孙，传于永世，岂不伟欤？”

庚寅，诏骁骑舍人凡犯法者，悉罢为民。

是月，国子助教聂铉以老疾赐归。铉字器之，清江人，登辛亥进士第，授广宗县丞。到官，问父老曰：“民之疾苦，何者为剧？”父老对曰：“适岁旱蝗食，治役繁，此为剧。”铉叹曰：“民病而不上闻，非所以事君也。”即奏之朝。上遣使视灾伤，悉蠲其税，民大悦。秩满入觐，上《洪武圣德诗》、《南京赋》，授翰林待制，以老疾辞，不许。改国子助教，迁翰林典籍，寻复为助教，至是赐归。十八年，召考会试，将复用之，以年龄益高，择便地，授庐陵教谕，终其身。

以故德庆侯廖永忠子权袭封德庆侯。

五月辛卯朔，复以湖广汉阳州为汉阳府，德安州为德安府，随县为随州，长宁县为归州，桂阳县为桂阳州，复设德安府孝感、安陆、应城三县及随州应山县、荆州府枝江县、常德府沅江县、靖州通道县、长沙府善化县、襄阳府上津、光化、竹山三县，升荆门县为州，以当阳县属焉。

升各处都指挥使司都指挥使为正二品，布政使司布政使为从二品。

都督佥事王简卒，赐葬钟山，追封霍山侯，仍命子虎为昭武将军、留守右卫指挥使。诰曰：“人臣能宣忠效力、佐兴洪业者，生膺职任之重，殁有褒赠之荣，所以示报功之典也。咨尔奉国将军、大都督府都督佥事王简，当朕起义之初，勤事左右，从渡大江，招降决战，不惮劳苦。及进升帅职，屡立奇勋，继随大将征讨四方，勇略兼人，功绩尤著。天下既定，遂命佥职都府，调凤阳，往彰德练兵屯田，咸称厥任。朕念开拓之功，以尔年迈，俾食全禄，优老于家，何期婴疾，遽然长逝，朕甚悯焉。今加赠开国辅运推诚宣力武臣、荣禄大夫、中军都督府同知，追封霍山侯，谥忠毅，以报尔于冥冥。於戏！尽忠为国，臣职之当为；崇德报功，朝廷之令典。尔虽永逝，威烈犹闻，且爵正侯，封子袭卫职，存殁有荣，可无憾矣。尔其有知，服兹宠命。”简，寿州人也。

癸巳，宋国公冯胜夫人何氏卒，遣使赍敕至汴梁，谕胜曰：“五月三日，尔夫人何氏以疾终。今命使驰驿往报，其安葬之道何如？或可自归议之。”

甲午，雷震谨身殿。

乙未，诏告天下曰：“朕以菲德，托于万姓之上，奉天勤民，于兹十有三年矣。间者，宰辅非才，肆奸乱政，朕思创造之艰难，念生民之不易，按法诛之，恐陷于不义者于心未安，昧于知人，实朕之过，上天垂戒，朕甚惧焉。可大赦天下，除十恶不宥外，洪武十三年五月初三日以前，己未发觉结正，罪无大小，咸赦除之。军民已有定籍，敢有以民为军，乱籍以扰吾民者，禁止之。自洪武初至十二年终，军民逋逃追捕未获者，勿复追。太平、镇江、宣诚、广德、滁、和今岁夏秋税粮免，其徵山西民为军者二万四千余户悉还为民。呜呼！居高听卑，仰天心之可格；省躬知过，冀人事之克修。布告臣民，想宜知悉。”

丙申，诏释在京及临濠屯田输作者。

赐御史台左中丞安然归乡里，命韩国公李善长理台事。

丁酉，赐公侯、指挥、命妇冠服、银币有差。

戊戌，升礼部员外郎李冕为侍郎。

遣使，以绵布给赐北平、山西、陕西、河南、辽东军士。

己亥，户部言：“初造大明宝钞，文曰 ‘中书省奏准印造’。今既罢中书，升六部，钞印改‘中书省’为‘户部’，宜申谕天下军民，无分中书、户部，一体行使。其行用库收换昏钞之法，本以便民，然民多缘法为奸诈，每以堪用之钞輙来易换者，自今钞虽破软而贯伯分明，非挑描剜补者，民间贸易及官收课程并听行使，果系贯伯昏烂，方许入库易换。工墨直则量收如旧，在京一季，在外半年，送部，部官同监察御史覆视，有伪妄欺弊者罪如律，仍追钞偿官。但在外行用库裁革已久，今宜复置，凡军民倒钞，令军分卫所民分坊厢，轮日收换，乡民、商旅则各以户帖、路引为验。”从之。

诏免天下今年田租。凡天下官员以罪黜罢，情非实犯者，遣赴京师，仍授以职。曰：“朕荷上天眷佑，祖宗积德，君主华夷，十有三年，仓廪府库，皆民所供，而朕未有及民之惠，其何以慰群黎之望哉？今诏有司，其洪武十三年天下秋粮悉行蠲免。凡官员以罪黜罢，情非实犯者，许亲自来朝，仍授以职。於戏！欲消愆而弭祸，必致吾民于仁寿之乡，以答天心之永顾，布告中外，咸使闻知。”

迁工部侍郎刘敏为刑部侍郎。诰曰：“於戏！昔圣人以德化天下，故民乐于从善而天下治，然圣人之心必欲天下之人皆善而无恶，有不率者然后有刑以齐之，故赏当其功，罚当其罪，而民之不从善者无有也，故上曰君圣，中曰臣贤，下曰民良，而天地致和，品物咸亨矣。后世之君臣，乏诚意正心之学，蔑成已及物之善，是以刑罚弗当，仁义倒施，法愈烦而犯愈众，此为世之大病也久矣。求君之圣、臣之贤、民之良者几希，故善治国者必择仁人以治刑，否则法由此而烦，期于无刑之地，乌可得哉？今以尔敏为刑部侍郎，特授通议大夫，尔尚敬慎之哉！”敏，河间肃宁县人，为中书吏时，暮以小车出龙江市芦苇，旦载于家，而后入隶事，妻以芦织席，鬻以奉母。人或瞰亡，以青瓷器遗其家者，敏悬于梁，俟其复来，竟还之。为楚相府录事，值中书以没官女妇给文臣家，众咸劝其请给以事母，敏固辞曰：“事母，子妇事，何预他人？”及奸权事败，敏独无所与，人称其有行识云。

赐京卫军士胡椒各三斤。

庚子，上谓署吏部尚书刘崧等曰：“朕自即位以来，十有三载，夙夜兢业，不敢怠荒，惟恐治不古。若间者，上天有警，朕心不宁，此必朕有失德，政事多乖。卿等宜悉陈朕失，毌有所隐。”崧等顿首曰：“人君一心，上通乎天，灾咎之至，惟修德行仁可以弭之。今陛下遇灾能惧，省躬思过，复开导臣等尽言。臣闻惟德动天，无远弗届，能脩人事，所以消天变也。”上曰：“唐虞之时，君臣更相戒敕，卿等辅朕，当以古人为法，尽心无怠。”

户部郎中刘平仲叔父有罪，当杖为军。上以平仲仕于朝，特免之。

以户部主事王克己为吏部试侍郎。

辛丑，侍臣有言：“近御史周某上言兴利之事，此人心术不正，宜明正其罪。”上曰：“然朕已命黜之，尝思君子得位，欲行其道，小人得位，欲济其私，欲行道者心存于天下国家，欲济私者心存于伤人害物。夫知人为难而知言亦不易，故听纳之际，不可不审。”

壬寅，都督濮英兵至白城，获故元年章忽都帖木儿，进至赤斤站之地，获故元豳王亦怜真及其部属一千四百人、金印一。

癸卯，命吏部铨次各处所举儒士及聪明正直之人，皆授以官，凡十一人，各赐夏衣一袭。上谕之曰：“天生烝民，必命人主以治之。朕承天命，养育黎庶，不能以独治，故求贤人君子以共治之。然海宇之广，岂无遗贤？数敕有司荐举贤良之士，至者授以职任，使所至为民造福。迩年以来，或贪虐挠法，有伤吾民，朕甚忧之，故又敕有司精慎所举。今尔等至京，初皆庶民，岁受官役，朝廷得失，有司利病，必尽知之。今授以官，当尽心所事，鉴前人之非，为朕福民，朕之望也。”

乙巳，监察御史章良等言：“近者，诏告天下，十恶之外，罪无大小，咸赦除之，而屯田役作者未蒙赦宥，是仁恩有所未遍也。愿释令还乡，使均沾圣泽，则天下幸甚。”上曰：“此奉行者之失也。自十恶外，罪无大小，皆赦之，何独屯田役作者不释？”亟命放遣之。

丁未，诏五军都督府：“凡大小武臣有伯叔兄弟、若姊妹之夫居行伍者，皆得给聚，及分禄赡之。”著为令。

庚戌，上谕都督府臣曰：“近各卫士卒多有逋逃者，皆由统之者不能抚恤，宜重定千、百户罚格。凡一千户所逃至百人者，千户月减俸一石，二百人者减二石；一百户所逃及十人者，百户月减俸一石，二十人者减二石；若所管军伍不如数及有病亡残疾事、故事，不在此限。”

赐京卫军士征伤残疾者钞，人五锭，苏木二十斤、胡椒五斤，老而无子者半之，有子者又半之。

辛亥，上谕礼部臣曰：“乐舞者，所以享天地、祖宗而致感格之道也。凡乐舞生必慎择其人，若有过及疾病者，放归为民，诸在王府者亦然。”

西番酋长张督设蛒占藏等来降，贡马三十匹。

癸丑，皇第二十子松生。

命户部郎中范敏署本部尚书事。

遣使赐天下武官文绮各四匹。

乙卯，应天府言：“养济孤老军士八十八户，乞还乡里依亲。”诏听其便。

丙辰，置在京各门城门郎正各一人，副各四人，

命会宁侯张温、雄武侯周武往河南理军务。时上以河南方造周王宫殿，恐军民服役劳苦，故命温等往抚之，仍谕之曰：“河南将士疲劳多矣，宜善抚之，凡役万人者可役千人，千人者可役百人，使得更休，毋尽其力。”

诏免太常司斋郎、礼生之家徭役。

敕谕辽东都指挥使司曰：“五月二十五日得奏，知高丽周谊至辽东，朕观其来，咨知东夷之诈，将以构大祸也，此来岂诚心哉？尔等镇戍边方，不能制人，将为人所制矣。且高丽朝贡，前已违约，朕尝拘其使诘责之，后纵其归，令当如约则事大之心，其庶几乎？使既还，未闻有敬畏之心，乃复怀诈，令谊作行人，假称计事，此非有谋而何？前元庚申君尝索女子于其国，谊有女入于元宫，庚申君出奔，朕之内臣得此女以归。今高丽数以谊来使，殊有意焉，卿等不可不备，毋使入窥中国也。敕至，当遣谊至京，别有以处之。”

召兴化府儒学教授吴源。敕曰：“朕闻君天下以安民为本，图治以得贤为先，古昔帝王能旁求俊乂，以辅不逮，故黎庶赖之以安而治道隆也。朕自即位以来，虽求贤之诏屡下，而得贤之效未臻。今中书舍人林廷纲荐尔学精德迈，才识过人，故特遣使赍符以召，有司礼送至京，朕将试用焉。”

戊午，增设殿廷仪礼司司仪四人。

己未，松州雨雹伤麦。

召儒士王本等敕曰：“昔者，圣哲之驭宇也，朝无幸位，野无遗贤，是致世泰时和，盖由聪明睿知，善无不备，故士之仁者乐从之游而辅之以德，自非圣哲而处于民上，则幸位遗贤多矣。今朕才疏昧于圣道，是以贤隐善匿，民未康而时未泰，以尔博学君子，有德有年，故以符召，若精力有余，策杖来朝，加以显爵，与朕同游。”

是月，上谕兵部臣曰：“朕自起兵以来，几三十年，从征士卒有功者已官之，其未官者功虽未至，然亦备尝艰险，至有老且病者犹隶行伍，朕甚悯焉。自今士卒疾病者，令子代之，老而无子及妇人寡居，听其还乡，仍令有司资送之。”

赐署吏部尚书刘崧致仕。敕谕之曰：“君子之生也，莫不由父母之贤，师友之训，以成其才。及其壮也，则推而行之，以致君垂拱，利泽群生，斯乃仲尼之道，君子之志也。卿学问该博，践履笃实，负成己成物之器，备剸繁治剧之才，正宜佐朕以理天下，奈何年齿衰耄，艰于步趋，故不忍复烦以政，特赐致仕。卿其去朝，归于乡里，宜慎所养，以乐余年。”

城沧州。

罢御史台及各道按察司。

日本国王良怀遣其臣庆有僧等来贡马及硫黄、刀扇等物，无表，上以其不诚，却之。








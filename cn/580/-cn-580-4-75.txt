列传第七十五 伯帖木儿　玉哇失　哈答孙〔塔海〕　乞台〔哈赞赤〕　答答呵儿　答失蛮　曷剌〔不花〕　明安　忽林失　彻里


伯帖木儿，钦察人。至元中，充哈剌赤，入备宿卫，以忠谨授武节将军，佥左卫亲军都指挥使司事。二十四年，从御史大夫玉昔帖木儿征乃颜，败贼于忽尔阿剌河，追至海剌儿河，又败之。乃颜将金刚奴、别不台率众走山前，追战于札剌马笃河，至梦哥山，贼复败，金刚奴遁。

二十五年夏，成宗率诸军讨叛王火鲁火孙。是时，哈丹秃鲁干驻兀鲁灰河，伯帖木儿从玉昔帖木儿至贵列儿河，哈丹来拒，伯帖木儿战却之，获其将驸马阿剌浑，成宗悦，以贼将兀忽儿妻赐之。至霸郎儿，与忽都秃鲁干战，生获忽都。九月，玉昔帖木儿使伯帖木儿至纳兀河东，招集逆党乞答直一千户、女真押儿撒及达达百姓五百户。是年冬，又从诸王乃蛮台讨哈丹于斡麻站、兀剌阿，连败其将阿秃八剌哈赤，转战至帖麦哈必儿哈，又败之。进至明伦安城，哈丹遁，追败贼于忽兰叶儿，一日三战。至帖里揭，挺身陷阵，中三十余矢而还。是役也王师失利，伯帖木儿创甚，玉昔帖木儿亲视其创，罪诸将之不救者。

二十六年春正月，师还，复遣戍也真大王分地。五月，海都谋内犯，敕伯帖木儿以其军来会，行至怯吕连河，值拜要叛，伯帖木儿即移兵讨之，获其将伯颜，帝深加奖谕，赐以所得伯颜女茶伦。是年冬，立东路蒙古军上万户府，统钦察、乃蛮、捏古思、那牙勤等四千余户，擢怀远大将军、上万户，佩三珠虎符。

二十七年，哈丹入高丽，伯帖木儿偕彻里帖木儿进讨。二十八年正月，至鸭绿江，与哈丹子老的战，失利，伯帖木儿以闻，帝命乃蛮台、薛彻干等援之，仍命伯帖木儿为先锋。薛彻干军先至禅春州，击败哈丹。逾数日，乃蛮台以兵至，合攻哈丹，又败之。伯帖木儿将百骑追哈丹，虏其妻孥，哈丹尚有八骑，伯帖木儿余三骑，再战，两骑士皆重伤不能进，伯帖木儿单骑追之，至一大山，日暮，哈丹遂遁去。乃蛮台嘉其勇，赏以老的妻完者。事闻，赐金带、衣服、鞍马、弓矢、银器皿，并厚赉其军。

二十九年，叛王捏怯儿烈在濠来仓，伯帖木儿以轻骑袭之，虏其妻子畜产，追至陈河，捏怯儿烈以二十余骑脱走，得所管女直户五百余以闻，帝命充渔户。伯帖木儿度地置马站七，令岁捕鱼以进。

成宗即位，幸上都，征其兵千人从，岁以为常。皇庆元年，加荣禄大夫。延祐三年，拜中书平章政事。天历二年，知枢院事。至顺二年，出为辽东行省左丞相。卒。后至元四年，赐宣忠济美协诚经正功臣、太傅、开府仪同三司、上柱国，追封文安王，谥忠宪。

玉哇失，阿速人。父也烈拔都儿，从其国王来归，充宿卫。从宪宗征蜀，为游兵，前行至重庆，战数有功。尝出猎遇虎于隘，下马搏虎，虎张吻噬之，以手探虎口抉其舌，拔佩刀刺杀之，帝壮其勇，赏黄金五十两，别立阿速一军，使领之。从世祖征阿里不哥，又从亲王哈必失征李璮，俱有功，赐金符，授本军千户。从克襄阳，又从下沿江诸郡，宋将洪福伪请降，诱其入城宴饮，乘醉杀之。长子也速歹儿代领其军，从攻扬州，中流矢卒。

玉哇失袭父职，为阿速军千户。从丞相伯颜平宋，赐巢县二千五十二户。只儿瓦歹叛，率所部兵击之怀鲁哈都，擒其将失剌察儿，斩之。又从丞相伯颜讨判王昔里吉等，进至斡耳罕河，无舟，跃马乱流而渡，俘获甚众。时北平王为昔里吉等所劫执，势张甚，玉哇失力战却之，追至金山而返。赐银钞，改赐金虎符，进定远大将军、前卫亲军都指挥使。

乃颜叛，世祖亲征，玉哇失为前锋。乃颜遣哈丹领兵万人来拒，击败之。追至不里古都伯塔哈，乃颜兵号十万，玉哇失先登力战，又败之。追至失列门林，遂擒乃颜。赐金带、只孙、钱币有差。乃颜将塔不歹、金刚奴聚兵灭捏该，从大军讨平之。既而哈丹复叛于曲连江，追败其军，哈丹渡江遁。又与海都将八怜人帖里哥歹、必里察等战于亦必儿失必儿，皆有功。

成宗出镇金山，玉哇失率所部从之。又从皇子阔阔出、丞相朵儿朵怀击海都军，突阵而入，大败之。复从诸王药木忽儿、丞相朵儿朵怀败海都将于八怜。海都以秃苦马领精兵三万人趋撒剌思河，欲据险以袭我师。玉哇失率善射者三百人，守其隘，全军而归，赐钞万五千缗、金织缎三十匹。

武宗镇北边，海都复入寇，至兀儿朵，玉哇失败之，获其驼马器仗以献。时海都围札鲁花赤孛罗帖木儿于小谷，武宗命玉哇失援出之，谓诸将曰：“今日大丈夫之事，舍玉哇失谁能之！纵以黄金包其身，犹未足以厌吾志也。”武宗南还，命玉哇失殿后，因留之戍边，赐金察剌二、玉束带、浑金段各一，仍赐秫米七十石，使为酒以犒其军。后海都子察八儿遣人诣阙请和，朝廷许之，撤边备，玉哇失乃还。帝录其功，赐钞五万贯，进镇国上将军，仍旧职。

大德十年五月，卒。子亦乞里歹袭。亦乞里歹卒，子拜住袭。

哈答孙，本关中人，其父剌真从宪宗至和林，遂家焉。哈答孙年十五，侍世祖于潜邸，以谨笃称。中统初，命掌尚食局。久之，迁生料库提点。至元二十四年，从讨乃颜有功，加武略将军。从幸杭海，值岁饥，哈答孙请于帝赈之，不足，济以私财，全活甚众。大德元年，擢怀远大将军、淮东淮西屯田捕打总管。武宗即位，拜淮东淮西道宣慰使。至大四年，贼起四明，赐三珠虎符，授中书右丞、浙东道宣慰使，兼都元帅，往讨之。哈答孙驱贼入海，安集流亡，境内帖然。俄感瘴疠，卒，年六十五。延祐初，赠推忠效义佐理功臣、太傅、开府仪同三司、上柱国，追封秦国公，谥昭宣。子塔海。

塔海方数岁，世祖一见奇之，命肄业国子监。成宗即位，授枢密院断事官。大德末，辅立武宗，转同佥枢密院事，擢枢密副使，寻迁大司农、同知宣徽院事。仁宗在东宫，或建议立黑军卫率府，塔海力谏，仁宗嘉纳之。及即位迁集贤大学士、太医宣徽院使，进翰林学士承旨、知制诰，兼修国史。卒。

乞台，察台氏。世祖时，为钦察卫百户，从土土哈征失烈吉及乃颜，有功，赐金符，擢千户。从征忽剌出，战于阿里台之地。元贞二年，卒。

子哈赞赤，初从土土哈征哈丹罕，战于贵烈儿，有功。大德五年，从征杭爱。又从武宗讨哈剌阿答。又从床兀儿征不别、八怜，为前锋，以功受赏。皇庆二年，赐金符，为千户。延祐四年，从周王举兵与诸王秃满帖木儿战于失剌答儿马，不胜，王北奔金山，哈赞赤从王居其地十有三年。天历二年，周王即位，赐金符，授昭勇大将军、同知大都督府事。卒。

答答呵儿，脱脱忒氏。父孛儿速，世祖时直宿卫，扈驾征哈剌章还，世祖驻跸高阜，见河北有乘船至者，顾谓左右曰：“此贼也！奈何？”孛儿速解衣径渡，挥戈刺杀舵手二人，拖其船近岸，贼悉就擒，以功受赏。

答答呵儿袭父职，从征孛可有功，进武德将军、揭只揭烈温千户所达鲁花赤。从征乃颜、也不干等，擒也不干，收其所管钦察户。武宗时，进怀远大将军、都元帅。卒。

答失蛮，哈剌鲁氏。曾祖马马，太祖六年，从其部长阿尔思兰来朝于龙居河。马马子阿里前卒，以其孙哈只为质子。哈只后事太宗，为宝儿赤，以恭谨为太宗所信任。从世祖取云南、伐宋，俱有功。以疾卒。

答失蛮袭父职，为宝儿赤，世祖甚重之。是时阿合马秉政，答失蛮侍左右，因极论其奸，帝怒而呵之曰：“无预汝事！”答失蛮徐对曰：“犬马知报其主，臣世荷国恩，岂敢知而不言。”其后阿合马败，帝思其直，赐玉环及钞二千五百贯，谕以后有所知，仍尽言无隐。二十四年，从讨乃颜有功，以蒙古女脱脱伦氏妻之。帝幸杭海，使答失蛮督馈饷，晋王军乏食，以便宜输米给之，师还，自劾专擅，帝嘉叹不已，赐银钞有差。二十七年，复立尚书省，答失蛮上疏切谏，言尤剀切，及桑哥伏诛，其言悉验。诏赐宅一区，固辞，仍赐玉环及只孙服以旌之。

成宗即位，以奉议大夫领供膳司事。车驾亲征海都，敕倍道兼行，答失蛮虑后军不继，请俟大众集而后进，帝韪之。寻擢司农丞，进职为卿。与其子买奴侍帝疾，数月衣不解带。成宗崩，答失蛮迎武宗于野马川。仁宗为皇太子，以答失蛮先朝旧臣，奏为中书参知政事，仍兼司农卿，赐金犀带、七宝笠、珠帽珠衣、金五百两、田二千亩。

仁宗即位，命佥宣徽院事，同列以出纳不谨，陷于赃污，答失蛮独不与其事。累迁宣徽院使，阶荣禄大夫。尝侍坐侑食，帝问先朝旧事，答先蛮奏对称旨，赐玉带、海东白鹘，且命画工绘像于内廷。延祐四年，卒，年六十。临卒告其诸子曰：“人之陨其世业者，必自贪与侈始，汝曹戒之。”赠推诚宣力守正功臣、太保、金紫光禄大夫、上柱国，追封定国公，谥忠亮。

子买奴，河南行省中书平章政事，以翰林学士承旨、荣禄大夫致仕；忻都，上都留守，兼本路都总管府达鲁花赤；怯来，同知宣徽院事。

曷剌，兀速儿吉氏。至元九年，世祖召见，命入直宿卫。从讨乃颜，赐金币、甲胄、橐驼、鞍马。成宗即位，命曷剌使高丽、和林、江西、福建，皆称旨。授忠勇校尉、中书直省舍人，出为息州达鲁花赤，晋奉训大夫。武宗即位，诏曰：“曷剌，世祖旧臣，可授奉议大夫、都水监卿。”明年，晋嘉议大夫，金虎符，兼直东水鞑靼女直万户府达鲁花赤。延祐元年，特授资善大夫、辽阳等处行中书省左丞，仍监其军。三年，诏为荣禄大夫、大司农。卒，年六十三，赠推诚宣力保德功臣、太师、仪同三司、上柱国，追封蓟国公，谥安穆。子不花。

不花，宿卫仁宗潜邸，及即位，授中顺大夫、中书直省舍人，改直省副使，迁大中大夫、同知典瑞院，改左司员外郎、参议中书省事。延祐三年六月，拜中奉大夫、中书参知政事。十二月，罢为资德大夫、宣徽副使、同知宣徽院事。改典瑞院使，兼袭其父监军，佩金虎符。又改翰林学士。至治元年，仍翰林学士、监军，领东蕃诸部军事。后为铁失所谮，下狱死。泰定二年，与中政使普颜笃、指挥使卜颜忽里等，俱赠功臣及阶勋爵谥。

明安，康里氏。至元十三年，领贵赤军，岁扈驾出入。二十年，授定远大将军、中卫亲军都指挥使。明年，赐佩虎符，领贵赤军北征。又明年，立贵赤亲军都指挥使司，命为本卫达鲁花赤，领蒙古军八千北征。明年，至别失八剌哈思之地，与海都军战有功。

二十六年冬十二月，别乞怜叛，劫取官站脱脱火孙塔剌海等，明安率所部追击，五战五捷，悉还之。至杭海，乱民阔阔台、撒儿塔台等夺三站地，劫脱脱火孙，明安又引兵追败之。二十七年秋七月，布四麻、当先别乞失、出春伯驸马、兀者台、朵罗台、兀儿答儿、答里雅赤等掠四怯薛牛马畜牧，及劫灭烈后王昔博赤并斡脱、布伯各投下民殆尽，明安将兵追击于汪吉昔博赤之城，贼军败走，还所掠之民并获其牛马畜牧等以归。时出伯、伯都所领军乏食，以明安所获畜牧济之。二十九年，以功擢定远大将军、贵赤亲军都指挥使司达鲁花赤。别失八剌哈孙群盗起，诏以兵讨之，战于别失八里秃儿古阑，有功；又败贼于忽兰兀孙。大德二年，复将兵北征，与海都战。七年，卒于军。子曰帖哥台，曰孛兰奚。

帖哥台，初为昭勇大将军、贵赤亲军都指挥使司达鲁花赤。及改充万户，则以其叔父脱迭出代之，帖哥台后以万户改中卫亲军都指挥使，进银青荣禄大夫、平章政事。子曰普颜忽里，曰善住。普颜忽里，怀远大将军、贵赤亲军都指挥使司达鲁花赤。善住，初直宿卫，历中书直省舍人、诸色人匠达鲁花赤，迁奉议大夫、佥中卫亲军都指挥使司事。天历元年九月，赐佩一珠虎符，从丞相燕帖木儿御敌于檀州。又率家奴那海十一人，自出乘马与辽东军战，俘八十四人以归。

孛兰奚，昭武大将军、中卫亲军都指挥使，积官银青荣禄大夫、太尉。至治元年，封知国公。子桑兀孙，中卫亲军都指挥使。桑兀孙卒，弟乞答海袭职。

忽林失，八鲁剌氏。曾祖不鲁罕罕劄，事太祖，从平诸国，充八鲁剌思千户，与太赤温等战，重伤坠马，帝勒兵救之，以功升万户，赐黄金五十两、白金五百两，俾直宿卫。祖许儿台，年十五以勇略称，从定宗平钦察，为千户。又从世祖伐宋，至亳州，败宋军。父瓮吉剌带，初为军器监官，从世祖亲征阿里不哥。俄奉旨使西域，籍地产，悉得其实。帝欲大用之，不及而卒。

忽林失初直宿卫，后以千户从征乃颜，身被三十三创，世祖以克宋所得银瓮及金酒器等赐之，命领太府监。又以千户从皇子阔阔出出征。及武宗与海都、都瓦等战有功，擢翰林学士承旨，俄改万户。与叛王斡罗思、察八儿等战，又以功授荣禄大夫、司徒，赐银印。武宗尝曰：“群臣中能为国宣力如忽林失者实鲜，其厚赉之。”于是遣使召见。未几武宗崩，仁宗即位，念其旧勋，赏赉特厚。未几，卒。

子燕不伦，初奉兴圣太后旨充千户，俄改充万户，代其父职。寻罢，归其父所受司徒印及万户符于有司，仍直宿卫。致和元年秋八月，在上都潜谋奉迎文宗，会同事者见执，乃率其属奔还大都，特赐龙衣一袭，命为通政院使。天历元年九月，同丞相燕帖木儿败王禅等于红桥，又战于白浮，战于昌平东，战于石槽，皆有功，拜荣禄大夫、知枢密院事，以世祖常御金带赐之。未几，卒。

彻里，阿速氏。父别吉八，从宪宗攻钓鱼山，以功受赏。彻里事世祖，充火儿赤。从征海都，挥戈斩其前锋，以功受赏。后从征杭海，获其牛马畜牧，悉以给军食，帝嘉之，赏钞三千五百锭，仍以分赉士卒。成宗时，盗据博落脱儿之地，命将兵讨之，获三千余人，诛其酋长，还。奉命同客省使拔都儿等往八儿胡之地，以前所获人口畜牧悉给其主，军还，帝特赐钞一百锭。武宗居潜邸，亦以银酒器赏之。至大二年，立左阿速卫，授本卫佥事，赐金符。皇庆二年，从湘宁王北征，以功赐一珠虎符。

子失列门，直宿卫。至和元年秋八月，从知院脱脱木儿至潮河川，获完者八都儿、爱的斤等十二人，戮八人，执四人归京师。复于宜兴遇失剌、乃马台等，败之，赏白金、楮币。天历元年，从击秃满台儿之兵于两家店，又从战蓟州及檀子山，俱有功，授左卫阿速亲军都指挥使。卒。




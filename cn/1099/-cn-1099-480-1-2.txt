○敬陳戰守大略疏 【 戰守機宜】

臣惟今日制賊之說有三、若今日恢復遼東其成筭目不可廢一曰恢復、一曰進勦、一曰固守。當開原初陷時。鐵嶺北關尚在。汎懿蒲瀋未逃法當亟復開原。全我家當。今破者破。空者空。徒分數萬人馬守各空城。無一人民居住何益似不如合兵併力以勦為先者。何也、勦固無俟于復也。顧以此時漫談進勦之事。何敢草草。似又不如分布險要以守為穩著。何也、守正所以為戰也然而守何容易。八九月間賊統全眾駐新寨、日壓撫順、而窺我遼瀋、我猶守在一面。今氷堅可渡或南出夾河。搶清靉村屯以窺海葢。或順鴨綠江。或上奪鎮江。以窺金復不然則渡江而東以窺朝鮮。而賊守愈寬。我守愈遠。兵分力寡。守何容易也。頃臣親至各邊隘口。相度地形。筭賊之出路即可為我之入路者有四在東路為靉陽。南路為清河。西路為撫順。北路為柴河三岔兒間。俱當設置重兵為今日防守他日進勦之備而鎮江南障四衛。東顧朝鮮。亦其不可少者。此分布險要之大略也。每路設兵三萬人。裨將十五六員、主帥一員、布為前後左右中。各營如遇賊對壘則前鋒鄉印之。中軍繼之。左右橫擊之後軍殿之。使各路自為一分合奇正以為一面如賊與一路相持。在西路則南路北路出奇以擊之。東南路悉力以搗之在南路則東南路西路出奇以擊之。北路悉力以邀之。其在鎮江當設兵二萬人。裨將七八員。副總兵一員。半劄義州。半劄鎮江。夾鴨綠而守。如賊犯朝鮮。則鎮江與朝鮮合力拒堵。而四路則分道搗巢以牽之賊與四路相持。則鎮江朝鮮合兵而西以搗之。使各路總為一分合奇正以成全局此各路聯絡之大略也。清河撫順三岔兒三路。山多漫坡。可步騎並進。當用西北兵。以西北大將統之。寬靉林箐險阻。可專用步。當用川土兵。以西南大將統之。鎮江水路之衝。當兼用南北兵。以南北將兼領之。此酌用南北兵將之大略也。各路領兵到邊。畫地而守。無警就彼操練。小敵自為堵禦。大敵互相應援。時各挑其尤精悍者為遊徼以捉其哨夷撲其零賊使賊不敢輕出邊我不能制其不出則乘其未出而擾之且以妨其耕牧之時以一路率所部直入賊境。而分其三之一設三覆以待賊且戰且郤遇覆則又戰然後從容進邊而東路未巳西路復然北路未巳南路又然此吳之所以敝楚也更番迭擾以疲賊于奔命然後相機進勦。或四路並進。或三路牽制。而陰併一路。此坐困而轉蹙之大略也。善行師者行必結陣。止必立營。見可而進。知難而止。每行一次。必立一營。貯放粮草兼作退步各路兵雖三萬。如深入百數十里。必須留營數所。撥兵防守。而前路迎敵兵馬。必漸單薄。所定前數。斷難減少。且兵馬既隨各帥往邊。遼城空虛。應再設兵二萬。平時駐劄遼陽。以壯中堅。有事策應四路。以作外援。又于海州三岔河設兵一萬。聯絡東西。以備後勁。金復設兵一萬。防護海運。以杜南侵。此征行居守之大略也。臣考征播之役。用兵二十餘萬。及圍楊酋于囤上。猶用十五萬眾。今賊改元僭號、巳併有兩關灰扒魚皮烏喇惡古里弓知介何伊難一帶。海東諸國兵眾。又令降將李永芳等收集三路開鐵降兵萬人。計兵巳近十萬。強播數倍。今議用兵十八萬。馬九萬匹。而見在主客殘兵續到援兵。及召募新兵。雖近八萬。尚在沙汰。難作實數。其餘惟有召募征調二法。遼人以遼守遼之說。自李如楨李登等建議屢試不效、勢不得不取諸徵調。臣請以此責成兵部、每兵一名、歲計餉銀一十八兩、兵十八萬、今之餉額有過此者而當日難之何也該餉三百二十四萬兩、內每軍月給本色五斗、該粮一百八萬石、又每馬日給豆三升、九萬匹該豆九十七萬二千石、草重十五斤者、日給一束、歲除四箇月青草不計外、計八箇月該二千一百六十萬束、小束倍之、通共歲計船費幾何、車牛人工、各費幾何、此皆一毫裁削不得者。臣請以此責成戶部。往者清撫開鐵汎懿蒲瀋俱無恙。則河東以遼陽為家當廣寧為轉輸今遼陽為衝邊矣又當以廣寧為家當山海關為轉輸凡兵馬粮餉戰車火器盔甲弓箭匠役馬牛。一應軍中必不可少之物。勢自不能不仰資協同幹辦。臣請以此責成督撫。近日調取將材。各省鎮紛紛執留。及發來兵不成兵、馬不成馬、每詰問來將、皆云院道不容挑選、甚有授意邊堡、故將瘦弱搪塞者、除巳到者、容臣挑選發回換補外、其以後調將徵兵、臣請以此責成各省鎮。此又中外同心共濟之大略也臣識闇才劣、初試行間百凡茫昧、獨日夜籌筭、賊巳猖獗如此、我巳喪敗如此、各鎮調發、度支轉輸、又艱窘如此、多計兵則難于應調。少計兵又難于應賊。今度我兵五而當賊兵一。即他日人經訓練。器經整頓。猶須三而當一。史書云女直兵若滿萬、天下無敵、前金主、阿骨打初起情狀　皇上所知、中外諸臣所共知。金巳有眾近十萬。即我兵十有八萬。尚費、支吾誠度海內物力、不得不緊緊打帳若此。又兵法曰客倍而主人半。然後敵、若舉兵進勦、賊主我客、于法尤應倍者、閱臣姚宗文疏欲兵部于臣所議外、量增二三萬人、以為訓練策應之用、戶部照兵處餉之外、多備三八之一、此尤多多益善、有備無患之長策也、伏惟聖明裁斷、亟賜該部議處以便遵行、封疆幸甚、臣愚幸甚、


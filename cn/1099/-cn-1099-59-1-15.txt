○緊要邊儲疏 【 上納糧料】

題為緊要邊儲事、近該戶部為獨石馬營二處糧少、及天年不收、無從收買、奏准召人儹運糧料八萬石前來、邊人聞之、不勝感激、後因獨石馬營路遠、無人應召、又該本部奏准、于順天等三府起倩民間車輛關與腳耗蘆蓆運來、然亦止運糧料五萬三千石、今尚未完、臣訪聞得如粳米一石、京師通州直銀三錢三分之上、又每石關腳銀六錢、耗米二升、每三石蘆蓆一領、則是以銀一兩。然後運米一石得到獨石。况兼所起車騾。係順天等三府。為畿內根本股肱之地兵餘之民。衣食產業。百計所出。一家所靠之物。驅之遠出沙漠之外。萬山之中。車騾死傷。多至賤賣。比及還家。十存三四者。有車畜不給之家。將官關腳耗蘆蓆外。又加銀五錢、僱募腳家赴倉交納者。有至懷來坌道中途。車摧牛斃。重別出銀僱腳到倉者。由是而觀。朝廷擘畫之焦勞。下人轉運之辛苦。臣身叨職守邊親見艱難。不覺隕涕。但今口外糧少倉分。又不止于獨石馬營二倉。目下僅可支吾。全無積蓄。若以往拋棄百萬之餘較之。則今十尚不及二三。雖有塩糧等項。多因路遠利微。不肯完納。除儘力整理。今年耕種。及用心修葢各處倉廒外。緣今虜使巳回。貪饕之心。既不深遂。侵犯之毒。勢有必然。若糧料不足。縱有城池軍馬。其為守戰。亦難經久。既恐夏秋警急。緩不及事。尤恐京軍動調。必費支持。不可不為之計。看得宣府萬億庫收貯折糧銀兩數多。可以措置轉換。得粟入倉。實亦足邊一策。今將酌量計算。到北京宣府等處可以上米關銀之人。地方路道遠近險易順逆之宜。斗頭上下多少之數。開列上聞。乞敕戶部計議。或可依擬。募民運納而予其價值使之樂輸勝于坐派地方運送數倍給榜于在京并宣府獨石等處城堡曉諭自今春起。直至今年秋月屯種成熟。有米價賤之日。不拘官員軍民客商人等。隨其所有米荳等項糧料。不必預先報名妨占。不必限以石數多寡。自十石以上悉與隨到隨收照數出給通關。賫赴總督邊儲官處。依例發屬支與銀兩。如此則覓利之人自然營運而無怨公私錢糧出納穩當而無失視之前項儹運。并諸色措置。最為容易。倉廩可待自足。警急可保無虞。

每官銀一兩各倉該上米荳數目

米數多寡以倉口遠近分派祖宗時派納塩糧亦如此也

獨石廣積倉一石

馬營廣盈倉一石五升

雲州堡倉一石一斗

赤城廣備倉

龍門廣盈倉

龍門倉俱一石一斗五升

鵰鶚堡倉一石二斗五升

長安嶺倉一石三斗五升

皇明經世文編卷之五十九終








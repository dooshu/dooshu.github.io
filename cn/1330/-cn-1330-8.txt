六花娘


九花娘之外，又有所谓六花娘者，曰翁梅倩。市井之徒，不识“倩”字，每读为“青”，而“梅青”“梅青”之声盈北里矣。梅倩矮而肥，腰圆背厚，面短而阔，颈缩肩耸，类汪桂芬。如是何以得名？则以能歌称也。《繁华报》曾戏以北里诸姬，拟《水浒传》中一人，所拟者未必皆洽。惟翁梅倩则拟之为豹子头林冲，见者无不绝倒。盖非妙在林冲，而妙在豹子头也。审是，则翁梅倩之尊范可想矣。

某石匠之子，见而大悦之，纳为簉室。岂真嗜好与俗殊酸咸者耶？或曰：“彼石匠之子，非悦之也，将世其业，取翁梅倩去，将以为翁仲之型模也。”是则近之矣。无何，石匠子以事涉讼，翁乘间逸出，仍理旧业。

会寓沪西人赛马。北里积习，遇赛马日，必乘车往观，衣饰服御，穷极奢侈。翁初出，窘甚。适有贩珠宝者许某至，翁向购珠花为饰，值近千金，伪称三四日即偿其值，意将假此以壮数日观瞻，而后璧返之也。许窥知其意，仅越二日，即往索值，且急。翁无以应。许乃偕侦探者至，将窘之。翁猝然谓侦探曰：“我与渠有肌肤亲，渠故持此以作缠头费者，而索值也耶？”侦探乃转憝许，许无可辩，翁遂从此拥有之矣。会客有购彩票者，赠以一纸，既揭晓，中大彩，获数千金。

自是姊妹行皆艳羡之，谓梅倩之后福正未艾也。岂知有盗夜入其室，尽卷所有以去，不独数千金尽失，即所赖得之珠花亦不翼而飞矣。梅倩大窘，气焰杀尽。年渐长，貌益寝，乃由娼入优，往来于津沽、长江一带，演髦儿戏以自给。






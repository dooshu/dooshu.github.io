○对请命服判

〈庚为伯，有拓境之功而请命服，所由以旧有不许。曰：非新命，未敢自安。请受其衣，未知合否？〉

列爵有等，自称分地，厥功惟茂，爰加命服。惟庚廓兹疆宇，却彼戎夷。若置朔方，如通西域，同秦襄之绩，宁徵旧有；美晋文之勋，实兹新命。以斯而请，谁曰不然？方今文教式敷，武功载阐。将趋卫霍，屡饮月氐之头；谟盖贾终，几系单于之颈。绝漠无惊，缘边罢候；无闻茅土之封，宁正衣裳之锡。所由不许，胡以自安？岂曰无衣，受六其而或可；顾兹拓境，听彼伯而为宜。


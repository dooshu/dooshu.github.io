刘克庄　三和

花篮果担更噭呼，巾{左巾右篝去竹}绚烂车骑都。

民多逐末少重本，神岂护短仍凭愚。

厥初捧榟土与木，继以刀割俄香涂。

垂旒绝类河求弁，照乘得匪龙献珠。

尝闻邺令沉巫妪，未必顾劭资髯奴。

阮瞻著论现变怪，罗支送客逢揶揄。

纷纷诛贿及编户，往往求福于朽株。

酒肉如山鼓笛讁，尘飞不见四达衢。

世无孟子卫吾道，河汾先生亦圣徒。

记蜡之俗通上古，舞雩之咏传先儒。

于时游者未滥觞，操携不过卮与壶。

乃今城郭尽衣锦，肯信田里寒无襦。

譬如银河偶生翳，忽逢金篦为刮矑。

又若众人餵糟醉，壮哉欲以一手扶。

馀力矢诗来挑战，邾卑鄫陋素备无。

明鬼首破异端惑，观社兼奋直笔诛。

夜出偏师斫其垒，以杖击地何神乎。

摧锋始欲恣凌铄，敛兵除戒无暴虐。

静思神理幽而玄，孰若孔道昜且较。

更阑市罢欲栖乌，人出空巷堪罗爵。

□□□□□□□，飨众共烹君夫駮。

□□□□□□□，□□□□□□乐。

风调已兆王道行，霰集预占祥瑞数。

先生置之勿复谈，遂事往矣舟移壑。

街头新醅贱如水，孕鱼可鱰蠔可剥。

祝史怀肉厌苾芬，邻翁邀饮任草恶。

独惭绝唱难追攀。如以美玉博鼠朴。

刘克庄

刘克庄　三和

林下笋犹供采掘，门前草又欠芟除。

绝无□□□三顾，时有僧来说六如。

旧友寻盟将命驾，先□□□□垂车。

今年田海俱中熟，处处人家足稻鱼。

刘克庄

刘克庄　三和

高虚早被方心误，老退差贤曲学阿。

私谥勿烦礼官议，自诗堪付挽郎歌。

无衾覆首留名远，有锸随身觉事多。

典午诸人空旷达，其如未了死生何。

刘克庄

刘克庄　三和

野色湖光淡复浓，阿香神爻巧相逢。

金篦莫辨烟中树，蜡履难登海上峰。

帝眷驿驰丹诏问，客归亭有白云封。

边无牧马村无犬，击壤何妨作老农。

刘克庄

刘克庄　三和

自古名高易毁随，谁令俶傥更权奇。

心知吾友必中鹄，眼见乃翁初梦罴。

所幸解骖逢晏子，不须结客报袁丝。

古人进德多因此，公冶台卿即汝师。

刘克庄

刘克庄　三和

不喜苏君师鬼谷，宁从许子学神农。

衰残犹有忠存阙，老丑应无妒入宫。

贪汉惊鱼悬饵下，痴人饿虱处褌中。

两翁勘破真堪笑，自古英雄见略同。

刘克庄

刘克庄　三和

曾课山间种艺诗，自犹不记更谁知。

岂无鼠盗食新笋，曾有凤来栖老枝。

未敢名为真福地，便应唤做小仇池。

篮舆只合村夫举，儿子门生负笈随。

刘克庄

刘克庄　三和

击磬何须入于海，括囊未免取诸坤。

寻盟今已白鸥社，得诏昔曾金马门。

鱼戏罕逢同队子，鸡窠会见二毛孙。

两翁未易分优劣，一乐山村一水村。

刘克庄

刘克庄　三和

岁晚文园渴疾深，相瞻北斗不堪斟。

幸无封禅书留藁，岂有长门赋卖金。

它日友人定郊谥，当时酒客诵雄箴。

箕山未是逃名地，何处人间有密林。

刘克庄

刘克庄　三和

同进多为蕡讼屈，薄徒苦与贺争名。

从教雪犬吠所怪，肯学秋虫鸣不平。

沙虱伺人阴发矢，虾蟆欲客化为坑。

相逢莫说当时事，说着当时尚失惊。

刘克庄

刘克庄　三和

暂击金狨陪法从，长骑秧马杂耕夫。

今红琥珀来村店，昔紫驼峰出御厨。

阙里尚延瞽师冕，法筵谁起躭浮图。

莫欺残秃毛锥子，几度曾将敕尾涂。

刘克庄

刘克庄　三和

交疏认鹿为山友，客少呼猿作野宾。

藏手泽书惭忝祖，食躬耕粟耻求人。

腹无点墨宁非懒，腰有重金未是贫。

已把朝冠挂神武，终身一幅华阳巾。

刘克庄

